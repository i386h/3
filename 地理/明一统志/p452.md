<!-- { "loadSidebar": true } -->
　　列女尹虞二女【晋长沙人虞始兴太守起兵讨杜弢战败二女为弢所获并有国色弢将妻之女曰我父二千石终不能为贼妇有死而已弢并害之】赵淮妾【长沙人逸其姓名宋徳祐中从淮戍银树埧淮兵败俱执至洲元将使淮招李廷芝不从为所杀弃尸江濵妾伪入军帐中告曰妾夙事赵运使今其死不葬不能忘情愿掩埋之当终身事公无憾矣军校怜之使数兵舆至江上妾聚薪焚淮骨置瓦缶中自抱持操小舟至急流仰天恸哭跃水而死】于同祖妻【姓曹氏茶陵人父徳夫教授湖湘间同祖在诸生中因以女妻焉元至正末茶陵防曹氏闻妇女多被驱逐谓其夫及子曰我义不辱身以累汝也顾舅年老汝等善事之遂自刭死妾李氏惊抱持之不得亦引刀自刭死】段氏【刘颀妻茶陵人进士刘畊孙之子至正末红巾贼起段被执自沉于水贼救之得不死释之无何贼再至驱逐妇女段独骂贼死之数日家人得其尸面如生叅将许某为殓葬有司奏闻旌表　省志】邓氏【梁尚志妻名静邵阳人邓早寡姑以家贫欲夺其志邓指天泣誓抚防养姑终其身正统九年旌　省志】段氏【浏阳陈忠妻年二十三夫亡誓不改节孀居三十六年节行无瑕天顺初事闻旌表其门　省志】洪氏【诸生龙天衢妻攸人年十七归龙甫期年而天衢以病故无子洪葬夫之日即筑坟夫侧以死自誓隆庆间有司奏闻旌表　省志】罗氏【诸生曹道妻益阳人年二十四而道亡罗誓不再适守节五十余年虽至亲相见不逾阃阈万歴元年有司奏闻旌表　省志】
　　仙释缑仙姑【长沙人入衡山脩道年八十余孑然无侣居傍南岳魏夫人仙坛忽一青鸟飞来自言我南岳夫人使也以姑脩道精苦命我为伴毎有人游山青鸟必预言其姓名一日曰今夕有客至姑无怖果有羣僧持火挺刄将害姑姑在牀上僧不见而出俱为虎所害姑徙居湖南□亦随之后隠九疑莫知所终】邵琥【宋湘阴县人少与兄玘弟珪同游太学遇至人后归都峤山卓庵脩炼元符初苏轼自岭表归访琥庵中留旬余琥后立草庵西蜀峨眉山遁去不知所终留题壁间云往往来来三十年更无踪迹在西川功成行满升天去囘首山头月正圆】洪蕴【宋长沙人本姓蓝母翁初以无子专诵佛经生洪蕴年十三出家于郡之开福寺习方技书后游汴京以医术知名太祖召见赐紫方袍号广利大师咸平初补右街首座累转僧录洪蕴尤工于诊切毎先嵗时言人生死无不应汤剂精至贵戚人臣有疾者多诏遣诊疗】
　　寳庆府【东至衡州府衡阳县界一百四十里西至靖州绥宁县界三百一十里南至永州府东安县界一百二十里北至辰州府溆浦县界三百八十里自府治至南京三千七十五里至京师九千三百九十五里】
　　【粮五万五十石零】
　　建置沿革禹贡荆州之域天文轸分野春秋战国时皆属楚秦属长沙郡汉属长沙国东汉属零陵郡三国吴置邵陵郡属荆州晋宋齐梁并为邵陵国陈复为郡隋初罢郡以其地属潭州开皇中置建州治邵阳寻废唐置南梁州贞观中改为邵州天寳初又改邵阳郡乾元初复为邵州五代晋时改为敏州宋仍为邵州后陞寳庆府元改为寳庆路本朝仍改为府领州一县四
　　邵阳县【附郭本汉长沙国昭陵县地东汉析置昭阳县属零陵郡三国吴于此置邵陵郡晋改昭阳曰邵阳隋初郡罢以县属潭州后于县置建州寻罢唐置邵陵县后并入邵阳五代晋改邵阳曰敏政南汉复旧名宋为寳庆府治所元仍旧本朝因之编户四十六里】城歩县【在府城北一百四十里隋为武攸县地唐为城歩镇宋属武冈州元为武冈路儒林书院本朝初废书院置城歩廵检司属武冈州治中析武冈绥宁近城置城歩县编户一十三里】新化县【在府城北一百八十里本汉长沙国益阳县地隋唐皆属潭州宋以县之大猺洞地置为五寨熈宁中置新化县属邵州绍圣初迁治于白沙百石坪元仍旧本朝因之编户二十六里】武冈州【在府城西南二百八十里春秋战国皆为楚巫黔中地秦属长沙郡汉为都梁夫夷二县地属零陵郡三国吴属邵陵郡晋分都梁立武冈县隋初省武冈入邵阳县属潭州后复置武攸县唐改曰武冈属邵州以建兴县省入宋于县置武冈军元陞军为武冈路本朝洪武初改为府九年降为州以武冈县省入编户四十三里领县一】新宁县【在州城南九十里本汉零陵郡夫夷县地武帝时为夫夷侯国隋省入邵阳县宋绍兴中即其故地置新宁县治水头江北属武冈军元仍旧木朝因之景泰初又迁县治于旧县西四里编户八里】
　　郡名邵陵【吴名】邵阳【唐名】
　　形胜接九疑之形势据三湘之上游【宋开元寺塔记】东距洞庭西连五岭【邵州图经】旁通荆襄外接交广【舆地纪胜】控制谿峒弹压诸蛮【宋创武冈军勑牒】介长沙零陵之间有唇齿辅车之势【邵阳图志序】湖岭要冲【宋侯延庆脩州门记】溪山环郭【宋防凖邵州即事诗云溪山环郭莫穷端】接畛广西绵亘湖北【都梁记】
　　风俗尚气喜直节俭朴厚【邵阳志序其人尚气而贵信喜直而恶欺节俭而不奢朴厚而不恌】地接谿峒其俗好勇尚俭【图经】风俗陋俭狱讼稀简【都梁记】僻在万山其民团聚【旧志武冈之地僻在万山谿谷深邃其民徭或百十家团聚或六七十家聚居故曰团聚】板屋畬田【宋章惇开梅山诗人家迤逦见板屋火耕硗确名畬田穿堂之鼔堂壁穿两头击鼔歌声传长藤酌酒跪而饮何物爽口盐为先】
