<!-- { "loadSidebar": true } -->
　　山川景山【在府城西一百里山多竒木怪石及獐鹿猿猱之属】太白山【在府城北一百五十里黒水河发源于此】南山【在合水县治南】子午山【在合水县东五十里一名桥山南连耀州北抵盐州东接延安绵亘八百余里其在真宁县相传黄帝葬衣冠处】乌仑山【在环县北二十里山甚髙峻顶濶根狭难于登陟宋于此置乌仑寨今有兵防守】尖山【在环县东一百里其山髙耸故名】牛家山【在环县西一百五十里】抚琴山【在真宁县治南即唐宗梦羣仙处山畔有洞风来有声彷佛若琴音故名】罗山【在真宁县唐天宝初尝获玉真人像二十七于此】马岭【在安化县一名箭括山左右有川相传汉之牧地其间旧多居民有果实猿鸟岩洞幽邃莫穷所止唐有马岭县以此名】横岭【在宁州东一百里盖子午山别阜也】安定岩【在宁州西一十五里岩壑如泼黛石可以鑴砚宋张舜民有诗】长厚原【在合水县西南七十里】汉城原【在合水县西九十里】天池原【在环县南九十里】画山石【在宁州山石上有文粲然若战马状无异画图故名】环江【源出环县北七十里亦名环河流经县城西委曲环抱石桥交跨小港分流南入安化县界】宁江【在宁州城东一百里亦名宁河其水清莹东流入真宁县界】东河【在府城东来自沙漠至城北合怀安川及灵沟水南流至合水县界为马莲河】西河【在府城西来自环河流经城下合杨集涧水谷沟下马汀诸水由西转南防于东河】北岔河【在府城东七十里来自白豹寨南流至合水县防建水】黒水河【在府城西一百二十里源出太白山合浦川水流入宁州界】马莲河【在合水县西南四十里来自安化县合冉家河南流入真宁县界防九龙川】真宁河【在真宁县城南源出横岭合小河南沟二水西流入宁州界】白马川【在府城西一百二十里南流注于东河】白豹川【在府城北二百里与境内西阳川洪水川合东南流入保安县洛河】玉梅川【在合水县东与延鸠川俱出子午山东流入华池水】凤川【在合水县东北源出子午山东流入华池水其水清澈多鸥鹭春月邑人游赏于此】平戎川【在合水县东北一百八十里源出保安县界南流入华池水】合道川【在环县西八十里与境内黑水甜水七里沟诸水俱注环河】瑚川【在宁州城西一十五里来自安化县流入马莲河川傍有龙祠】奢延川【在宁州城东一百里一名小延川自横岭流至襄乐故城合大延川又西流绕至城南防九龙川】九龙川【在宁州城东一百二十里一名九陵川自横岭流至州西南合奢延川南流入泾河】灵沟水【在府城北五十里流入东河有祠旱祷有应】三合水【在府城西南一百三十里东流至合水县入马莲河】白塔水【在府城东北二百里南流入合水县界】洛水【源出府城南乐蟠废县北经上郡雕隂秦望山南过襄乐郡】建水【在合水县治东源出子午山西南流与北岔川水合谓之合水南入马莲河合水县以此名】华池水【在合水县东北七十里来自保安县至此合豹子川平戎川苗村沟诸水流入鄜州界】泸水【在宁州境晋明帝时李骧入防刺史王逊遣将姚岳大破之追至泸水而还】白羊水【在宁州东一百里一名白谷川源出白羊溪流经横岭西北入奢延川】走马水【在宁州东源出桥山东北流入长城又东北注奢延川】大乐涧【在府城南五十里东流入宁州界】水坡湫【在宁州城南五十里其上有庙祷雨多应】要册湫【在真宁县东六十里桥山之尾周围九亩旁有龙祠唐开元中建歴代皆加封号碑刻甚多兵革之后存毁半之】鸳鸯沟【在环县西一十八里东流入于环江】清水沟【在合水县治南源出县西田家里南流入合水】于庄沟【在真宁县东二十里其水南流入淳化县界】下马汀【在府城北三十里水濵地平经行者常憇于此故名】金沙泉【在宁州城南其水有沙如金】玉泉【在合水县西南七十里石崖上有唐人诗山脉逗飞泉澄傍岩石乱垂寒玉条碎洒珍珠滴澄波涵万象明镜泻天色有时乘月来赏咏还自滴墨迹透石不书名氏】圣公泉【在合水县治南相传此泉能愈百病宋蔡挺有诗】宝泉【在合水县北二十里宝泉寺中】石泉【在环县南五里流入环河】葫芦泉【在环县之西镇戎之东此地旧有蕃部居之与明珠灭臧部相接】圣水泉【在真宁县东六十里灵湫后水甚清澄汲之不竭不汲亦不溢因名圣水】鹅池【在府治东宋庆厯中经畧安抚使施昌言浚】盐池【在府城北五百里池有二大盐池周围八十里小盐池周围二十七里俱产盐】花马池【在府城北五百里周围四十三里与马槽孛罗滥泥锅底等池相近】红栁池【在府城北五百里周围二十六里石沟池在其西莲花池在其东】
　　土产麝　酥　蜡【俱安化县出】熖硝【各县俱出】盐【本府出有池】金丝草【本府出性凉味苦能去瘴解诸药之毒本草所不载】欵冬花【合水县南山出者最良】甘草【环县出】庵防草【宁州出】黄管草　樱桃　楸子【各县出】
　　公署庆阳衞【在府治西北】守御环县千户所【在环县治东南本庆阳衞前千户所守御于此俱洪武四年建】
　　学校庆阳府学【在府治南】宁州学【在州治东俱洪武初建】安化县学【在府治南洪武七年建】合水县学【在县治东元至元中建本朝洪武初重脩】环县学【在县治南洪武初建】真宁县学【在县治东元至元中建本朝洪武初重建】
　　宫室安化楼【在府治内宋知州章楶建并记】庆阳楼【在府城内宋宣和中建】胜览楼【在环县宋建于环江之湄髙峻爽垲】临川阁【在府城内鹅池上宋建蒋之竒诗陜右号名郡庆阳乃雄镇临拊多时才结搆甚闳峻城端耸华阁千里归一瞬不窋陵庙存其傍接烽烬人家住深崦檐瓦俯可认陶穴尚遗风前书自传信俯窥鹅池泉窈黒深万仞黄流缭如带潄激以湍迅地险诚在兹贼骑安可近】安定阁【在真宁县东七十里阁对安定岩分竒挹秀如画障焉】锡庆堂【在府城内宋太守蔡挺建盖取名州之义】视事堂【在府城内宋范纯仁帅庆阳时建】江汉堂【在府城内宋太守范纯粹建晁补之记】六君子堂【在宁州治西宋建旧碑毁废氏名不可攷本朝洪武初知州林善以隋元谐梁毘唐李勣狄仁杰宋孔道辅李允则六人皆有德于宁州乃重建堂祀焉】自公堂【在合水县治元元统中建吉辛记】西河堂【在宁州治西相传王莽所创】柔逺亭【在府城西宋建于柔逺寨山顶可以凭髙望逺】圣泉亭【在合水县圣公泉上宋建花木环植气象清竒】观兵亭【在环县城外古教埸宋种世衡建以阅兵】通逺亭【在环县城外七里宋建乃宦逰迎送之地】一川风月亭【在宁州治之后圃宋建亭台楼阁数处莲池栁港花屿兰臯郡人春月游赏于此】咏归亭【在府学明伦堂东洪武初通判吴士英建】灵武台【在环县东北三里此地旧属灵武郡相传唐肃宗即位于此】
　　闗梁驿马关【在府城西南九十里】清平关【在环县境其地旧名之字平宋元符初筑为关】横山寨【在府境宋元符初筑赐名东接东谷寨西接宁羌寨南接通塞堡北接定边军】柔逺寨【在府城西北一百四十里宋仁宗时夏人入冦巡检杨承吉与战于此】绥逺寨【在安化县境地本骆驼巷宋元符初筑为寨赐名东接定边军西接宁羌寨南接横山寨北接神堂寨】怀威寨【在府境东接延安府界西接矜戎堡南接威宁寨】凤川寨【在合水县东北五十里】平戎寨【在合水县东北一百八十里二寨俱宋范仲淹筑】安化寨【在环县东七十里其在县境者又有安边大拔方渠等寨罗沟阿原朱台流井归德木麝香通归惠丁等堡】天固堡【在府境彭原废县南隋开皇中筑甚险固】荔原堡【在府城东北二百五十里宋蔡挺筑其在府境者又有通塞麦川威宁矜戎金村胜羌定戎等堡皆宋时筑】清水桥【在合水县治西南水虽经骤雨而流不竭】
　　寺观兴教寺【在府城北元建本朝洪武中重脩】佛山寺【在宁州治西南金大定中建】景福寺【在环县治西南元大德中建】万寿寺【在真宁县治西洪武中因旧重建】福严寺【在合水县治东洪武中建】凝寿寺【在宁州南六十里定平废县宋张舜民记大畧谓定平县山不如水水不如寺寺不如凝寿】文昌宫【在府治西北元至正中建】保和观【在宁州西门外元建】玉泉观【在环县西七十里元至正中建】承天观【在抚琴山旧名通圣观唐开元中宗梦羣仙见于罗底诏访焉乃于彭原罗川县东王堡底家庄有一老人引使者至洞口见一白兎入穴掘得二十七仙并玉石像名题名氏及得道去处其老人亦一仙共应二十八宿乃建此观曰通圣改县曰真宁宋真宗改曰承天兵部尚书李维记】长生观【在宁州西五十里元建】清虚观【在真宁县东六十里元建】
　　祠庙轩辕庙【在子午山旁有黄帝陵史记汉武帝北巡朔方还祭黄帝于桥山帝曰吾闻黄帝不死有冢何也或对曰帝骑龙上天羣臣葬其衣冠于此今按延安府中部县桥山有黄帝陵本朝载祀典三】不窋庙【在府城内不窋后稷子周先祖也庙有塑像东西两壁绘文王以下三十七王像】公刘庙【在亷城西南八十里公刘后稷之曽孙庙有宋守王庶所撰碑】狄仁杰庙【在宁州城西唐垂拱中建有碑豫州流民哭于其下即此碑存字剥落不可读独宋范仲淹碑铭在六君子堂其文畧云天地闭孰将辟焉日月蚀孰将廓焉大厦仆孰将起焉神器坠孰将举焉岩岩乎克当其任者惟梁公之伟欤】青蛇神祠【在环县唐节度使杨朝晟下次方渠乏水有青蛇降险下走视其迹水从而流朝晟使筑防环之遂为停渊士饮仰足事闻诏置祠命泉曰应圣】范仲淹祠【在府城内文宣王庙南庑仲淹尝帅延庆兵民德之为立祠当时名相富弼及百官遣使来祭诗文皆刻石碑久剥落仅存穆衍赞云英英如神岩岩如山仁义道德盎于顔间大忠臯防元勲方召以赞中枢以尊岩庙祐我仁祖格于皇天是敬是防不倾不骞维庆有祠邦民式思庆山可夷兹堂巍巍】种世衡祠【在环县城内世衡宋名将宣和中诏赐祠额曰威靖】
　　陵墓不窋冢【在府城东三里碑久剥落上有片石大书周祖不窋氏陵】扶苏墓【在宁州城西一十五里扶苏秦始皇长子赐死葬此碑尚存又在延安府】傅介子墓【在府城西二里】郭子仪墓【在合水县东一百二十里子仪唐汾阳王】张吉墓【在合水县西四十里】
