<!-- { "loadSidebar": true } -->
　　土产黍　稷　稻【周礼职方氏东北曰幽州其糓宜三种注云黍稷稻也】盐【丰润寳坻有塲】铁【遵化县出】藁本香【宻云县出】银鱼【寳坻县潮河出】频婆　金桃玉桃【俱上林苑出】绵梨【遵化县出元耶律楚材诗石门九月西风髙绵梨万树金垂梢清谿千里擕赠我藤筐初发香盈包】煤炭　石炭【俗呼水和炭俱宛平房山二县出】琉璃【宛平县出】画眉石【宛平县西北斋堂村出】
　　公署通州衞【在通州治南洪武三十五年建兵部】兴州中屯衞【在良乡县治东永乐四年建】宻云中衞【在宻云县治东洪武四年建】宻云后衞【在宻云县东北一百二十里洪武十一年为守御千户所三十年改今衞】通州左衞【在通州衞东南】通州右衞【在通州治东南俱永乐间添设】神武中衞【在通州治南洪武三十三年添设】定边衞【在通州治西南洪武三十五年添设】兴州后屯衞【在三河县治西永乐二年建】武清衞【在武清县治东永乐四年建】涿鹿衞【在涿州治西北永乐七年建】涿鹿左衞【在涿州治西永乐八年建】涿鹿中衞【在涿鹿左衞西永乐十一年建】蓟州卫【在蓟州治东北洪武八年建】镇朔衞【在蓟州卫西永乐间建】遵化衞【在遵化县治南洪武十年建】东胜右卫【在遵化卫西永乐元年建】忠义中衞【在遵化县治东南永乐元年建】兴州前屯衞【在丰润县治西永乐二年建】兴州左屯衞【在玉田县治东南一百四十里洪武三十三年建巳上属后军都督府】营州前屯衞【在香河县治东永乐元年建】营州后屯衞【在三河县治东南永乐二年建】营州右屯衞【在蓟州治北】营州左屯衞【在顺义县治东】营州中屯衞【在平谷县治东俱永乐二年建】寛河守御千户所【在遵化县治南洪武三十三年建巳上属大宁都司】梁城守御千户所【在寳坻县东南一百四十里洪武三十三年建属后军都督府】渤海守御千户所【在昌平州境黄花镇】守御白羊口后千户所【属涿州中卫】
　　学校顺天府学【在府东南洪武初建为大兴县学永乐初以为府学正统十一年重脩】通州学【在州治西元大徳间建本朝永乐十四年重修】昌平州学【在州治东原在旧州治西景泰三年始与州治俱徙】涿州学【在州治西南辽统和间建本朝洪武五年重建】霸州学【在州治东洪武三年建正统五年重修】蓟州学【在州治西北洪武初建正统九年重修】良乡县学【在县治东南洪武五年建正统十二年重修】固安县学【在县治东洪武三年建八年增修】永清县学【在县治西南金夀昌初建本朝永乐六年修】东安县学【在县治西洪武五年建宣徳五年重修】香河县学【在县治东洪武十四年建正统元年重修】三河县学【在县治西金泰和间建本朝宣徳元年重修】武清县学【在县治东旧在白河西本朝洪武初因避水患徙建于此】漷县学【在县治西北旧在河西务元末废本朝洪武四年重建于此】寳坻县学【在县治东北元大徳间建本朝洪武三年重修】顺义县学【在县治西洪武八年建】宻云县学【在县治东元至元间建本朝洪武十一年重修】懐柔县学【在县治东洪武十五年建正统五年重修】房山县学【在县治东南元时建本朝洪武十五年重修】文安县学【在县治西宋大观间建金燬元皇庆初重建本朝正统八年重修】大城县学【在县治西元建本朝洪武五年重修】保定县学【在县治东洪武十五年建】遵化县学【在县治西南金正隆初建】丰润县学【在县治东南金大定间建本朝永乐十三年重修】平谷县学【在县治南元至元间建本朝洪武十三年重修】玉田县学【在县治西辽干统间建本朝景泰五年重修】宻云衞学【嘉靖中建】
　　书院太极书院【在京城内元中书行省杨惟中建惟中以河朔未知濓洛之学建书院及周惇颐祠以程颢程颐张载杨时游酢朱熹配食又刻太极图通书西铭于祠壁延礼江南名士赵复王粹等为师选俊秀子弟讲授其间由是河朔始知道学云】諌议书院【在昌平州西南五里元泰定间为唐谏议大夫刘蕡建设山长主之】文靖书院【在房山县西南七十里元里人总管赵宻教授贾壤尝从容城刘因游归以其学教乡人乃建书院立祠祀之赐额曰文靖苏天爵为记】益津书院【在霸州城东官家庄元宫君祺建合韩谢二庄弟子肄业其中黄溍作记】
　　宫室鼓楼【在府西】钟楼【在鼓楼北二楼俱本朝永乐十八年建】燕角楼【在府西南一十五里辽建今其地犹名燕角】齐政楼【在府西海子东岸元建葢取齐七政之义】披云楼【在府南旧有题额披云楼三字甚佳楼上有逺树影虽风晴雨晦登者皆见之元耶律楚材诗闲上披云第一重离离禾黍汉家宫开青琐招晴色帘卷银钩揖晓风】凝翠楼【在髙梁河南元建】悯忠阁【在府西南一十五里唐太宗征辽归悯忠义阵亡之士建此为之荐福本朝重修改名观音阁】崇文阁【在国子监元建呉澄撰碑今彞伦堂址是也】中心阁【在府西元建以其适都城中故名阁东十余步有台缭以垣台上有碑刻中心台三字】万柳堂【在府南元亷希宪别墅辍耕録堂临池数畆池中多莲绕池植柳数百株每夏柳阴莲香风景可爱希宪尝招卢挚赵孟頫游宴时有歌小圣词侑觞者孟頫赋诗云万柳堂前数畆池平铺云锦葢涟漪主人自有沧洲趣游女仍歌白雪词手把荷花来劝酒歩随芳草索题诗谁知咫尺京城外便有无穷万里思】遂初堂【在府南元詹事张九恩别业绕堂花竹水石之胜甲于都城九思常以休沐与公卿贤大夫觞咏于此从容论説古今以达于政理非直为游乐云赵孟頫诗青山绕神京佳气溢芳甸林亭去天咫万状争自献年多佳木合春晚余花殿雕阑留戏蝶藻井语娇燕退食鸣玉珂友于此终宴】玉泉亭【在玉泉上宣徳间建以备临幸】崔氏园亭【在漷县南小安村相传邑人崔礼仕金为四乡教谕金亡隐居于此作园亭盛植花卉自娯元名人时往游观焉】避暑亭【在蓟州城西北五里相传金章宗避暑于此】玉渊亭【在玉渊潭上俗呼百官防葢元时士大夫休暇宴游之所】饮山亭　婆娑亭【俱在府西南彰义门内元词客马文友别墅】匏亭【在府南一十里亭多野趣元赵叅谋别墅王恽诗君家匏尽罇彞金玉虽良适用齐为报主人多酿酒葫芦从此大家提】飞泉亭【在五华山西北有泉自山畔涌出建亭于上以翼之泉水东南流逾寻丈许伏而不见至玉泉山趾涌出葢玉泉之源也】南野亭【在府南前临涧水绕亭多花卉元虞集诗门外烟尘接帝扄坐中春色自幽亭云横北极知天近日转东华觉地灵前涧鱼游留客钓上林莺啭把杯聴莫嗟韦曲花无赖留擅终南雨后青】玩芳亭【在府南元粟院使别墅亭多花卉一时文人骚客来游赏者多有题咏王士熙诗每忆城南路曽来好画亭阑花经雨白野竹入云青波影浮春砌山光扑画扄搴衣对萝薜凉月照人醒】东郭草亭【在府东南本朝兴济伯杨善别业也地可数十百畆周回缭以垣中建小亭上覆以茅亭后有房三楹为宴集之所绕亭杂植竒花异果每朝士休暇宴游及饯迎宾友咸憇于此杨士竒诗帝城南畔寻韦曲浩荡风光三月中衢路尘埃过雨浄园林花木竞春红主人置酒兴非浅众客题诗观不穷一杯一曲日西下莫待银蟾生海东】黄金台【在府东南一十六里又一曰小金台在府东南一十五里按燕昭王于易水东南筑黄金台延天下士后人慕其好贤之名亦筑台于此为京师八景之一名曰金台夕照本朝邹缉诗髙台百尺倚都城斜日苍茫弄晚晴千里江山回望逈万家楼阁入空明黄金尚想招贤意白髪难胜慨古情看尽翩翩归鸟没古原秋草暮云平】展台【在涿州西南旧传燕昭王尝展礼于此】龙虎台【在居庸闗南口台广二里袤三里与积粟山相峙有龙盘虎踞之状元马祖常诗龙虎台髙秋意多翠华来日似銮坡天将山海为城堑人倚云霞作绮罗】华阳台【在涿州城索隐燕太子丹与樊将军置酒华阳馆出美人竒马即此】看花台【在懐柔县北二十里相传辽萧后避暑北上尝登此台看花】三台【在平谷县北一十五里中曰发箭东曰擂鼔西曰望马相传金章宗出猎登此以观逐兽】栖云啸台【在驻跸山有石梯磴金章宗建亭于此台傍刻栖云啸台四字】拜郊台【在府西南七里金大定间拜郊于此】驻马台【在寳坻县南五里旧传金章宗驻跸于此】将台【在通州城西二十五里本朝中山武宁王徐达建】龙门台【在房山县南二百里台四面皆山其下深涧莫测南有一窍上有龙神庙】钓鱼台【在府西花园村台下有泉涌出滙为池其水至冬不竭相传金时郡人王鬰隐此作台池上假钓以为乐】晾鹰台【在漷县西南二十五里髙十数丈周回一顷上有石碑相传元主尝驻跸于此】大安馆【在大安山上五代刘仁恭建仁恭师方士王若讷学链丹羽化之术创宫观玉河县以供给之】永平馆【在府南一十里一名碣石馆辽朝士宴集之所】望京馆【在府东北五十里孙侯村辽建为南北使宿息饯饮之所宋王曽上契丹事曰出燕京北门至望京馆即此】金沟馆【在宻云县东北王曽上契丹事自顺州至檀州渐入山五十里至金沟馆将至馆川原平旷谓之金沟淀自此入山诘曲登陟无复里堠但以马行记日】铜马门【在旧燕城东南隅即古蓟城门城有十门此其一也昔燕慕客隽得竒马铸铜像之置之东棭后人因以名门】
