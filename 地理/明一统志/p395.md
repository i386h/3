<!-- { "loadSidebar": true } -->
　　学校袁州府学【在府治东唐乾元初自州南移城西宋皇祐中改建于此李觏记本朝宣徳八年重建】宜春县学【在府城北门外宋建于秀江之北元徙于此本朝永乐中重建】分宜县学【在县治东宋初建县西五里宣和间迁清源渡嘉定间复建于西郊本朝改建于此】萍乡县学【在县治西唐初建于县东南宋绍兴间徙尉司之右乾道初复徙于县西车田本朝移建于此】万载县学【在县治东双虹桥之西宋庆厯间建崇宁间徙桥东南乾道中复旧址本朝洪武初重建】
　　书院南轩书院【在东湖上中有张南轩栻祠嵗时祀之】钤冈书院【旧在分宜县东宋建邑庠书院遂废淳祐初邑宰王杭卜西郊建祠堂以祀周濂溪张横渠程明道程伊川朱文公仍扁曰钤冈书院】胡安之书院【在萍乡县东二里宋胡安之读书之所安之甞受业于朱子】宗濓书院【在萍乡县东五十里宋濓溪周先生监税卢溪镇时立书院以授门人后人即其地建祠又于县治南立濓溪书院皆祀焉】张岩书院【在万载县治东临江儒学教授张千崖立有礼殿以祀先圣有祠以奉周程张邵司马六君子虞集记其事】
　　宫室多胜楼　浮香楼【俱在府治宋建】梯云楼【在府城南仰山庙右宋时建塑孔孟像于上】飞泳楼【在萍乡县治西宋绍兴间创为放生亭后县令王谦改建是楼取鸟飞鱼泳之义为名傍有双清亭元燬本朝洪武初重立】稽古阁【在府学内宋淳熈间郡守张枃建】栖霞楼【在府城内旧髙真观宋建王钦若诗春渍苔纹沿石塔月含松韵杂琴声题刻犹存】四藤阁【在府南仰山寺宋朱文公帅湖南经游此为学者讲道阁下郡士李长民等皆受教焉】潺潺阁【在府南仰山庙右自溪前引水绕庙潺潺有声留题者甚众宋娄乾曜诗一派泠泠绕槛清尘襟洗涤自凉生夜深好梦才惊破疑是半天风声】庆丰堂【在府治内宋祖无择建取年谷屡登之意自为记并十闲咏有曰青山日相对闲看白云生谁谓无心出中含济物情】劲节堂【在府治内宋赵资道诗为爱青青竹一林旋开庭宇占清隂风前萧瑟声敲玉月下玲珑影碎金】尊徳堂【在府治内宋淳熈间郡守周必达建其弟必正记】勤顺堂【在府治内宋开禧初郡守罗克开建取韩愈郓州溪堂序上勤下顺之语以名林坰记】南园道堂【在府治内宋宣和间郡守辛炳建诗云有节松筠方直操无言桃李渐成蹊】清心堂【在府治内宋赵资道诗燕坐都忘尘虑萦小桥横絶跨幽亭涟漪池面银开鉴涤荡庭心玉展屏】四益堂【在府治宋郡守张枃建刻其父浚所书四益碑于其中】落梅堂【在府治内宋王孝先诗谁将三弄笛吹向五更初】无讼堂【在府治内宋建炎间郡守阮阅建并记】景韩堂【在府学右唐韩愈甞刺袁州宋绍兴间郡守陈烯立此堂以寓景慕之意黄□有记】读书堂【有二一在万载县东北四里刘宋谢灵运读书处一在仰山东唐郑谷读书处】丛桂堂【在府学内宋嘉定间建林坰记】瑞禾堂【在府治左宋大观间仰山寺园中产谷一本两茎七穟张商英进瑞禾图后人因建堂】居敬堂【在分宜县治左宋淳祐间县令李宏规建】劳拙堂【在萍乡县治后旧名莞尔宋淳熈间宣教郎王谦更今名自为记王廷珪诗君侯本学道与世疑阔疎拥防听衙鼓堂下一事无不为赫赫名诡众以自殊催科虽云拙于今乃贤欤】视学堂【在分宜县学左治末建提学邵寳书扁主事杨循吉记省志】钤山堂【在分宜县学傍内翰严嵩建尚书张澯记省志】需宴亭【在府治南唐天寳间太守房琯建公暇宴耆民于此元和初刺史王涯刻李华所撰房琯徳铭于石栁宗元书其碑隂】疏泉亭【在府治内宋天禧间袁延庆倅是州民罹火灾延庆疏李渠以备火民甚便之因名疏泉且筑亭于上自为之记】徐仙亭【在萍乡县西三里世传有徐仙人修道于此宋绍兴间县丞卓津建亭壁间题咏甚多】去思亭【在府治东嘉靖初郡守罗辂有惠政移贑郡民思之故建都御史刘琬为之记省志】宜春台【在府城内东南隅髙五十丈郡人登览之地宋建炎中郡守即此立祠以奉仰山之神李觏诗谪官谁住小蓬莱唯有宜春有古台千里待看毫末去万家攒作画图来】鳯凰台【在府城内枕城为台楼观突兀松竹交翠上有鳯台观】读书台【在分宜县北二十里台西有车书巷后有石仓前有洗砚池相传唐罗隠甞读书于此钟山侧又有卢肇读书台邓廷闻诗钟山髙髙钟水緑昔有佳人在幽谷台荒只见草萋萋万卷不留谁更读】黄真人台【在分宜县南五十里台有巨石夷坦相传晋时有黄大古者修炼于此】
　　闗梁画舫桥【在府城外跨秀江元至正间建本朝洪武初重修】湛郎桥【在府城东十里旧名赤板唐贞观初宜春人彭伉登第其妻与郡吏湛贲之妻姊妹也妻族贺伉坐上皆名士独饭贲于后阁贲自是力学一举擢上第伉方过此桥闻之失声坠驴故袁人谑曰湛郎及第彭伉落驴又名落驴桥】化龙桥【在分宜县治东宋淳祐间建尚书章颖书额】谢恩桥【在分宜县西七里宋承事郎夏侯绩每受宸命必于桥上谢恩其后侄公锡孙士章相继登第皆拜恩于此故名元虞集诗过双虹举风生驷马驰淮因桥下水重见拜恩时】通济桥【在分宜县南一十五里旧名登龙榜本朝正统十四年重修改今名】萍实桥【在萍乡县治西杨呉时建以楚昭王渡江得萍实为名本朝洪武初重建】宗濓桥【在萍乡县东五十里宋周濓溪建后人慕之因名】妙济桥【在萍乡县东五十里宋建】南浦桥【在万载县治南元大徳间建三桥俱本朝洪武初重修】锦江桥【在万载县北三十里元邑人敖玉溪建欧阳为记】香水渡【在萍乡县西北七十里醴陵县界相传即楚昭王渡江获萍实处】
　　寺观崇胜寺【在府治北唐建内有竹尊者轩及白莲庵】太平兴国寺【在仰山宋赐碑记并三塔记】慈化寺【在府城北一百二十里寺常聚僧千人以上皆本朝重建】福胜寺【在分宜县西三里呉寳鼎初建宋黄庭坚记】寳积寺【在萍乡县治南旧名星居唐建宋黄庭坚为记】永昌寺【在萍乡县治西唐建】崇信寺【在万载县治南旧名广慧唐建以上三寺俱本朝洪武初重建】崇福观【在府治东晋建】靖严观【在府治北旧名龙兴晋建】洞灵观【在分宜县南五十里晋建以上三观俱本朝重建】崇真观【在萍乡县东九十里晋建因易退陈耽杨惠三真人修炼于此而名唐改为通元本朝改今额】广报观【在万载县治西宋建元燬本朝重建】
　　祠庙楚昭王庙【在萍乡县北七十里世传楚昭王当呉入郢时驻于楚山之巅后人因立庙祀之然山甚陡峻上无水一夕风徙于山下境内行祠有五皆灵异】甘卓庙【在萍乡县东五十里晋甘卓从元帝渡江有功拜豫章太守甞领兵萍乡东死于王敦之难庙食于此灵应显著本朝重建有司春秋祭祀】册冈庙【在萍乡县南一十里晋末邑人潘徽罗薮傅康三人纠民兵捍寇及卒邑人立庙祀之宋祖无择甞祷雨有应本朝重建】阅城君庙【在分宜县西二十五里相传有阅城人温姥者产龙伯有灵异阅城祠之唐大和间卢防常梦龙伯谓曰君将为江西县令防后果宰分宜为立庙卢肇记】天符庙【凡三所一在萍乡县南二里山顶有井人疫乞井水饮即愈一在县西三十里一在县东七十里皆灵异】仰山祠【在仰山相传昔有邑人徐璠舟行过大孤山有二萧生云居宜春仰山遂同载而归至浦东告别期至石桥相访后徐至其处见二龙乃知为仰山神唐防昌中一夕雷雨移庙于郡南文明乡宋赐祠额曰孚惠元重修袁人事二神至谨祷无不应本朝封大仰山之神春秋祀之又分宜县钤冈有行祠即神维舟处】韩昌黎祠【在府学右唐昌黎韩愈甞刺袁州宋祖无择为立祠】郑都官祠【在府城北七里宋郡守祖无择建祀唐都官郎中郑谷】祖无择祠【在府学无择治袁有美政郡人祀之】忠烈祠【在府治北旧为东岳庙嘉靖初改祠祀岳武穆王及其将王贵】报功祠【在府治南旧为龙王庙嘉靖初改祠祀唐刺史李将顺嵗时致祭】黄太常祠【在分宜县治右正徳末建祀太常子澄因其故第剏祠云】
　　陵墓宜春侯墓【在府城东南侯汉长沙定王子成也旧呼为定王冢】习凿齿墓【在分宜县北八十里凿齿襄阳人仕晋为治中避秦苻坚居万载县卒于此】袁璞墓【在府城东北三里璞梁人墓前有石翁仲石兽】湛陀墓【在府城东三十里陀梁宣猛将军】郑谷墓【在府城北二十里宋陈侁诗榛芜四尺土风雅三百篇】李宪墓【在分宜县西南三十里宪唐李晟第三子为袁州刺史卒于此】徐墓【在万载县北五十里】夏协墓【在府城南蟠龙山协宋孝宗后父也追封信王】
　　古迹萍乡古城【在萍乡县东五十里晋元帝渡江使甘卓领兵抵此一名甘卓垒】康乐城【在万载县东二十里晋旧县刘宋封谢灵运为康乐侯即此地】北墅【在府城北七里宋郑居仁创为游观之所中有悠然等亭】葛仙坛【在萍乡县罗霄山颠即晋葛洪修炼处坛生二竹风动如扫人谓之扫坛竹】卢肇宅【在宜春县学中有洗砚池产緑毛龟昔有数龟游池上未几与计偕者多髙荐】石室【在萍乡县东五十里数室相连素壁如雪】石锅【在万载县南七十里巨石中有泉天欲雨则云气自水中起如炊烟故名】石笋【在万载县南十五里相传为唐钟传故宅宅傍有石如笋屹立因呼其地为石笋坑】三絶碑【在府学内丛桂堂前宋郡守祖无择建学旴江李觏记京兆章友直篆额河南栁淇书世号三絶元修庙学碑出尘土中置于此】
