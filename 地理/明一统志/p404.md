<!-- { "loadSidebar": true } -->
　　山川黄鹄山【在府城西南一名黄鹤山旧因山为城即今万人敌及子城也世传仙人骑黄鹤过此因名唐李白诗东望黄鹤山雄雄半空出四靣生白云中峯倚红日岩峦行穹跨峰嶂亦宻颇闻列仙人于此学飞术一朝向蓬海千载空石室金灶生烟埃玉潭秘清谧地古遗草木庭寒老芝术蹇予羡攀跻因欲保闲逸观竒徧诸岳兹岭不可匹结心寄青松永悟客情毕】鳯凰山【在府城北二里吴黄龙初夏口言鳯凰现因以名山唐岑参诗路指鳯凰山北云衣霑鹦鹉州边雨又蒲圻通城咸宁俱有凤凰山】胭脂山【在府城东南五里其土色赤故名】梁城山【在府城东北一十六里梁武帝筑城屯军于此因名】冶唐山【在府城东南三十里世传晋宋时依山置冶故名】八分山【在府城东南四十里有水分流如八字旁有八分湖八分院建康录云武昌有山无林政可图始不可居终山分八字数不及九即此也】烽火山【在府城东北四十里梁末北齐清河王岳进军临江梁将侯瑱来逼江夏以伐齐尝屯兵于此举烽火相应故名】大观山【在府城东南五十里千岩竞秀万壑争流髙峯峥嵘足以游观人以其土石赤色如金又名金华山】江夏山【在府城东南六十里其山重叠本名夹山唐天寳中改今名】灵泉山【在府城东六十里山有泉旱祷有应因名】白头山【在府城东七十里山巅有四石白色故名】大槐山【在府城东南七十里相传昔有李大槐隠居山麓因名】锦绣山【在府城东南七十五里山多桃李毎春时花开如锦绣】鸡翅山【在府城南八十里方舆记云昔有金鸡飞集于此】赤壁山【在府城东南九十里唐元和志在蒲圻县西一百二十里北岸乌林与赤壁相对即周瑜焚曹操船处图经云在嘉鱼县西七十里其地今属嘉鱼宋苏轼指黄州赤鼻山为赤壁葢蜀汉居樊口进兵逆操遇于赤壁则赤壁当在樊口之上又赤壁初战操军不利引次江北则赤壁当在江南亦不应在江北今江汉间言赤壁者五汉阳汉川黄州嘉鱼江夏惟江夏之说合于史宋李壁诗赤壁危矶几度过沙羡江上鬱崖峩今人误信黄州是犹赖水经能正讹】惊矶山【在府城东南九十二里其西南俯临大江下有石矶波涛迅激商旅惊骇故名】半面山【在府城东一百二十余里山半面产木故名】金城山【在府城东南二百里吴将陆焕尝屯兵于此】钟成山【在兴国州东南一十里相传晋钟离嘉飞升之处下有钟成观】灵仙山【在兴国州西南一十里下有灵仙观初建时获石弩剑斧宋光宗书其额】印山【在兴国州南一十里常湖之中形如印浮水靣圆正清碧】龙角山【在兴国州西八十里两峯相对本名龙耳唐改龙角其下有泉祷雨多应】大坡山【在兴国州东八十里傍有石楼崭然拔出众山之上里人于此制茶名曰坡山凤髓】钟山【在兴国州南八十里魏钟繇墨池在其上故名宋韩克佐诗冨川三百叠山中秀出东南第一峯势接匡庐分紫翠地连吴楚压鸿蒙从龙云气来沧海集鳯朝阳老碧桐深幸太平黎庶乐耕桑鼓舞自淳风】阖闾山【在兴国州南九十里世传伍子胥屯兵于此史记阖闾九年子胥伐楚是也今有阖闾城】大墓山【在兴国州西一百一十里世传唐李靖母墓在此有读礼堂及墨池】太平山【在兴国州南一百九十里与九宫山相连宋道士章自然开山为观于上】西山【在武昌县西三里宋苏辙九曲亭记谓山有精舍西曰西山是也苏轼居黄州时尝与武昌令邓壁防此后玉堂话旧诗云春江绿涨蒲萄醅武昌官栁知谁栽忆从樊口载春酒步上西山寻野梅】虎头山【在武昌县东三里旧名凤穴吴黄龙初有凤集于此旧名鳯凰台】樊山【在武昌县西四里与西山相连刘宋谢眺诗樊山开广宴谓此一名樊冈下为樊口旧名袁山水经注云孙权徙鄂于袁山即此又名夀昌山产银铜铁及紫石下有寒溪中有蟠龙石宋苏轼诗武昌樊口幽絶处东坡先生留五年春风摇江天漠漠暮云卷雨山姢娟】郎亭山【在樊山西路出武昌退谷中五代梁时朱友恭凿山开道射以强弩遂拔武昌即此地又山下石有窊颠者唐元结修以盛酒号窊樽】石门山【在武昌县东五里两山对峙如门唐武昌令马安与元结同游石刻尚存宋郭祥正诗双崖屹然起剔藓认题字乃知贤令尹曾同漫叟醉】神人山【在武昌县西九十二里歴代帝王记云吴建衡二年有神人乗白鹿从此山出故名】虬山【在武昌县南一百五十里山隂有龙穴续捜神记居人毎见神虬飞翔出入旱祷即雨后人筑塘其下曰虬塘】武昌山【在武昌县南一百九十里吴孙权都鄂易名武昌故以名山晋武时宣城人秦精尝入此山采茗遇一毛人长丈余引精至山曲示以藂茗既别复还探懐中橘遗精精怖负茗而归】相山【在咸宁县治东南宋参知政事冯京尝读书其上故名】金灯山【与相山接上有善晖禅师葬塔每月夜有光如灯至晓乃灭今有金山寺】登髙山【在咸寜县治东南俗传晋孟嘉尝游于此因名登髙】潜山【在咸寜县南二十里形如展旗上有坛旧传葛洪炼丹处宋冯京未第时筑室山间读书有潜山碑及李唐侯记】牛鼻山【在咸寜县东八十里以形似名山有深潭一百尺四面青萝绿竹可观】辋山【在咸宁县东四十里山形圆曲如车辋然】白望山【在咸寜县东南八十里巍然独立望极江夏白湖故名】钟台山【在咸寜县东南一百里寰宇记上有桃花洞即唐李邕读书处石室尚存顶有石台上有石钟或时自鸣】鱼岳山【在嘉鱼县治西水经注鱼岳山在大江中杨子洲南今去水已逺山在平地】百匹山【在嘉鱼县北五里山势绵延东西二十里如百匹练】湖山【在嘉鱼县西南三十里近山有水名湖故名】白石山【在蒲圻县南二十五里居众山中独崒嵂距山一里许有岩名白石泉出岩中流下为白石港傍有唐顔杲卿兄弟祠又江夏亦有白石山】锡山【在通城县南七里旧产银曰银山又产锡故名】梧桐山【在通城县西一十五里山多梧桐下有尖山名凤凰取凤栖梧桐之义】鸡笼山【在通城县南二十五里状如其名夜静常闻鼓声】相师山【在通城县南三十里旧传黄石公尝隠于此以其为汉相张良之师故名】幕阜山【在通城县东南五十里周回五百余里有水四出东南入湘西入洞庭北入隽呉太史慈为建昌都尉拒刘表从子磐于此置营幕因名】黄龙山【在幕阜山之东旧传山顶有湫池中有黄鱼二能致雨旱祷有应故名】东方山【在大冶县北三十里连武昌县界有石刻云东方朔故隠按此非也乃智印禅师道塲在武昌东界故云东方】吉祥山【在大冶县东四十里吴王微时隠此唐罗隠诗吴王当时隠此山吴都去后绿潺湲岭梅乍折春妆薄沙鸟晴分铭篆间】白雉山【在大冶县北六十里山有芙蓉峰前有狮子岭后有金鸡石南出铜鑛晋宋以来置铜塲钱监】鳯栖山【在大冶县北七十里吴建兴中有凤降此因名】西塞山【在大冶县东九十里孙策击黄祖于此唐张志和渔父辞西塞山前白鹭飞桃花流水鳜鱼肥】回山【在西塞山之右上有飞云三洞上洞出云中洞出水下洞出风乃唐元结读书之所天寳间积雨之后山颠忽有飞泉涌出埀流四百仭结名之曰异泉作异泉铭】翠屏山【在通山县治西南苍翠如屏可爱上有石塔旧有人居环绕如城亦名石城山】白羊山【在通山县西二十里世传东晋永昌中有三人乗白羊入此山中故名】九宫山【在通山县东南八十里昔晋安王兄弟九人造九宫于此又云山自下而上髙峯九层故名九宫又云山来自南岳长沙九江庐阜九十九峯之数宋张道清来往此山建钦天瑞庆宫于上谢枋得诗真人何代结幽栖累世奎章焕紫泥日月髙奔黄道近衡庐傍出玉绳低】灌溪山【在崇阳县西北一十五里唐闲禅师所居有沤麻池劈箭桥】弩牙山【在崇阳县南四十里以形似名有吴城港水绕岩下】岩头山【在崇阳县西五十里周回百余里北抵临湘境有二岩一曰罗汉极幽邃中有石台可以坐卧一曰寳陁上圆下平如庵庐其外轩豁如大厦旧经云唐全奯禅师居此】茱萸山【在崇阳县西南五十里重冈叠阜势若连云唐存制禅师居此以其多蛇虺毒物故植茱萸辟之因名】壶头山【在崇阳县东北六十里山如罂壶之口下有溪水名桃花洞】龙泉山【在崇阳县西南六十里周回二百里山有洞好事者持炬而入行可数十步渐坦平如人居室可容千百众有石渠泉流清驶乡人号曰鲁溪岩常时草木狼籍及遇旱入祷则净若洒扫者山前产茶味甚甘美号龙泉茶】九曲岭【在樊山南曲有九折上有九曲亭苏轼诗同游困卧九曲岭谓此】万松岭【在樊山下松林夹路因名】南冈【在武昌县南湖上晋王敦收郭璞诣南冈斩之即此处】龙头岩【在崇阳县东一十五里岩北有流泉石激之声闻百步萦纡三十里】许仙岩【在崇阳县西北三十里昔旌阳令许逊追蛟过此故有许仙观挿剑池】观音岩【在通山县宋绍兴间居民万俊见云气盘结异常寻其源见一洞窈然广十余丈有石磬石榻石盏石果内有一石观音像傍有人物森列竒怪邑宰朱朝仙为记】费袆洞【在黄鹄山后旧经云费文袆升仙处李宗孟诗空遗费仙迹不见庾公游草木有新色江山余故愁】吕公洞【在石镜亭下黄鹄矶上初无洞穴但石迹隠然如门叩之有声世传吕洞賔尝题诗其上】荆泉洞【在蒲圻县南一十五里中有石台其傍列石如钟鼓果实形状不一又有石田沟塍悉具居民嵗视其燥湿以占凶穰自洞门入行可百歩别有门甚狭父老云尝有好事者里粮而入信步趋出则在崇阳之葛藤坪相距百余里洞门有六泉合流数里入于钟潭】石洞【在咸宁县黄茅山下洞门甚狭既入辄寛平上有石如龙水吐龙口祷雨得石者多验】箬谷【在武昌县西之寒溪】白鹿矶【在神人山下宋王之瑞诗当日休师白鹿矶安身髙处遽忘危若能早作赤城隠成败后来谁得知葢有指也】试剑石【在樊山下其石中防相传吴王试剑于此】狮子石【在白雉山俚俗遇旱祠而升之可举则雨若不雨则负者虽众不能胜】节度石【在武昌县大江中或云旧名接渡伍员去楚入吴渔父接渡于此故名】龙蟠石【在武昌县东北江上旧传有龙蟠于此庾信衰江南赋龙蟠凤集之所】望夫石【在武昌山北宋王安石诗云鬟烟鬓与谁期一去天邉更不归还似九疑山上女千秋长望舜裳衣】吴王岘【在九曲岭下昔孙权于樊口被风破船凿樊岭而归因名宋苏轼诗清风弄水月啣山幽人夜渡吴王岘】铜盘隄【在咸宁县南六十里有四门各广二丈古蛮獠尝保聚于此】万金堤【在府城西南长堤之外宋绍兴间役大军筑之上建压江亭】大江【古志云自岳州之临湘县入咸宁县境又图经云自嘉鱼县入江夏县境至州西防沔水东流南至武昌县】东湖【在府城东四里湖上有东园为近城登覧之胜】南湖【有二一在武昌望泽门外旧名赤栏湖外通大江一在武昌县东八里又名五丈湖外通江南冬即干涸晋陶侃尝作塘以遏水】杯湖【在樊山郎亭下方广一二里唐孟仕源居退谷杯樽之下命曰杯湖元结有铭宋王伯虎诗有杯湖风舞翠绡转之句】车湖【在武昌县东三十里宋王文甫居湖上苏轼在黄州尝与往来】莼湖【有二一在嘉鱼县西懐仁乡一在蒲圻县西北八十里】太平湖【在嘉鱼县南二十里相传水尝涸时夜有光怪或志其处而掘之得铜钟宋秦观为吊鏄钟文即此】蒲圻湖【在蒲圻县以湖多生蒲草吴置蒲圻县于此湖侧因名】冨池湖【在兴国州其源自西碎石至三溪口合流汇于富池湖入江】涂水【在府城南九十里一名金水其入江夏县谓之涂口晋陶潜有涂口诗亦名金口】陆水【在通城县治北自巴陵歴通城崇阳二县境北过蒲圻县入江即陆水也吴吕岱尝屯兵于此一名隽水】菩萨水【在西山颠宋苏轼有铭】樊溪【一名樊港又名袁溪在樊山西南控县南湖泽凡九十九东为樊口入于江】寒溪【在樊山下虽盛夏凉气逼人唐元结尝居此上有寒溪寺宋张舜民诗传与寒溪莫惆怅漫郎今已借舟还吴处厚诗呉王宫殿作飞尘野鸟幽花各自春料得寒溪喧笑日也曽惊动武昌人】苹花溪【在咸寜县南四十里相传洪崖先生炼丹之地尝有老姥采苹其间莫测所自来问之曰吾鲍姑也因忽不见】南浦【在府城南三里离骚经送美人兮南浦宋冦凖诗春风入埀杨烟波涨南浦落日动离魂江花泣微雨】黄军浦【在鹦鹉洲下本名黄军浦以吴将黄葢屯兵于此沈攸之谓暂泊黄金浦葢声之讹也】金沙洲【在府城西南大江中】鹦鹉洲【在府城南跨城西大江中尾直黄鹄矶即黄祖杀祢衡处衡尝作鹦鹉赋故遇害之地得名唐李白诗鹦鹉来过吴江水江上洲传鹦鹉名鹦鹉西飞陇山去芳洲之树何青青崔涂诗怅望春襟郁未开重临鹦鹉益堪哀曹瞒尚不能容物黄祖何因解爱材】峥嵘洲【在武昌县一曰新生洲晋刘毅破桓处半属黄州】散花洲【在大冶县西塞山下吴周瑜战胜犒士散花于此又云具地为吴王散花滩】龙穴洲【在嘉鱼县沙阳洲下刘宋迎文帝于江陵至此黑龙跃出负帝所乘舟左右失色帝曰夏禹所以受天命也我徳何以堪之故有是名】芦洲【在武昌县西三十里一名罗州一名逻洲舆地志子胥迯楚于江上求渡渔父曰灼灼兮侵已私与子期兮芦之漪子胥既渡解剑与之不受子胥令其勿露渔父遂覆舟而死即此处】牧马港【在武昌县东其上即吴王故城葢孙权饮马之处】将军滩【在蒲圻县新店镇中有巨石世传孙权尝磨刀其上】蜘蛛井【在府治南铁佛寺内世传唐时有红白二蜘蛛化为妖妇以媚人故铸铁佛镇之】浪花井【在府治南大洪山南塔下名曰无影塔水常沸涌如浪其脉通江】铜盘井【在府治南昔有铜盆葢井底日没不竭故名】醴泉井【在武昌县庭令贤则涌出】卓刀泉【在府城东一十里汉昭烈郊坛下世传闗忠义尝卓刀于此泉侧有忠义庙】飞锡泉【在八分山昔骆禅师飞锡腾至泉所因建道塲虽久早甚雨泉无盈涸】三潮泉【在兴国州西一百四十里以泉一日三涌故名】玊山泉【在兴国州西八十里地名长溪遇旱取水祷雨有应】芦花泉【在咸宁县东南六十里相传邑人苦旱祷雨方择所诣忽遇三白衣男子曰本县髙槎山石晶岭有泉可祷且谓泉下有丛芦宜以为识如其言祷之果得雨】沈泉【在咸宁县四五十里源出蒲圻境入本县界数里下注大石窦中声如万鼓遂伏流不见】白岩泉【在西山颠石窦中宋苏轼有铭】汤泉【在蒲圻县南五里冬夏常沸】磨劔池【在头陀寺世传秦皇磨剑于此】洗剑池【在松风阁下世传吴王淬剑于此】曲池【在府城东一十五里长乐村梁太清间邵陵王为太守雅好賔客尝慕王右军流觞曲水之记故名】陷池【在武昌县东南一百二十里俗传故何氏室也尝得龙卵径七寸蔵器中忽龙化而宅陷今祷雨于池多騐】夏口【在荆江之中正对沔口唐章懐太子注东汉亦谓夏口戌故唐史皆称鄂州为夏口本在江北自孙权取对崖名夏口而江北之名始晦又云鲁口即夏口以其对鲁山岸故名】大小囘【在武昌县樊口者曰大囘在钓台下者曰小囘唐元结歌云樊水欲东流大江又北来樊山当其南此中为大回丛石横大江人云是钓台水石相激冲此中为小囘】流浪洑【在武昌县东江上俗讹为刘郎洑】樊港【在武昌县界内吴志谷利拔剑拟柂工急趋樊港即其处】夏汭【书蔡传注曰水北曰汭则夏汭者江北之夏口春秋谓之夏汭左传注曰汉水曲入江处】夏首【谓夏水之首江之汜也屈原云过夏首而西浮兮梁侯景防夏首积兵粮即此地也】南沔【按沔水即汉水自夏水入沔之后兼流至汉阳故名南沔】石枧陂【在崇阳县东十五里有旧址本朝洪武间知县元俊伐石重修之】长乐堰【在兴国州北五十里唐贞元中筑本朝洪武中重修民赖其恵名曰长乐】
