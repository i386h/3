<!-- { "loadSidebar": true } -->
　　人物周伍贠【楚人郡志云贠监利人父奢兄尚为楚平王所杀贠奔呉呉伐楚既入郢遂出平王尸鞭之申包胥曰子之报雠不已甚乎贠曰吾日暮途逺所以倒行而逆施也】申包胥【楚人仕为大夫与伍贠友善平王杀贠父奢兄尚贠曰我必覆楚包胥曰我必存之及呉师伐楚入郢包胥乃入秦乞师救楚依庭墙而哭日夜不絶勺水不入口七日秦伯哀之乃出师至楚遂败呉师楚王赏功逃之不受】熊宜僚【楚人白公胜欲杀子西谓石乞曰市南有熊宜僚者若得之可以当五百人石乞告之固辞承之以剑不动胜曰不为利诱不为威惕去之】屈伯庸【楚武王子瑕之后食采于屈因氏焉生女嬃及子原】屈原【伯庸子名平别号灵均仕楚懐王为三闾大夫掌王族三姓入则图议政事决定嫌疑出则鉴察羣下应对诸侯谋行职脩王甚珍之同列蕲尚辈妬害其能共谮而踈之乃作离骚冀君觉悟襄王立复用谗谪原于江南原于是作渔父诸篇以见志遂自沉汨罗江而死】宋玉【楚人屈原弟子为楚大夫悯其师放逐乃作九辨述其志以悲之又作神女髙唐二赋皆寓言托兴有所讽也】老莱子【楚人尝著书十五篇言道家之用事亲至孝年七十身着五色斑斓之衣尝取水上堂诈跌仆卧地为小儿啼或弄雏于亲侧欲亲之喜也】汉胡刚【南郡华容人清髙有志节平帝时大司徒马宫辟之值王莾居摄刚解其衣冠悬府门而去遂亡命入交阯隐于屠肆之间后莾败乃归乡里】胡广【刚六世孙父贡仕为交阯都尉广少孤贫安帝时举孝亷为天下第一拜尚书郎累迁司徒定防功封侯进司空致仕复拜太尉迁太傅广练逹事体明解朝章虽无謇直之风屡有补缺之益故京师谚曰万事不理问伯始天下中庸有胡公在公台三十余年厯事六帝礼任甚优卒谥文恭】蒯越【南郡人刘表为荆州刺史时冦贼纵横道路梗塞表单马入宜城请南郡名士蒯良蒯越与谋越教其诱宗贼帅而袭之至者五十五人皆斩之而取其众遂徙治襄阳镇抚郡县江南悉平】三国霍峻【枝江人蜀汉昭烈时守葭萌城张鲁遣人诱之峻曰小人头可得城不可得以功迁梓潼太守及卒昭烈率羣僚吊祭留宿墓上子弋为太子璿中庶子璿好骑射弋引古义以规諌之】董和【南郡枝江人刘璋以为成都令时蜀土富实百姓僭侈和躬率以俭所在移风变俗转巴东都尉迁益州太守清约如前南士爱信昭烈定蜀与丞相亮并署大司马事外牧殊域内干机衡二十余年死之日家无儋石之储】董允【和子蜀汉黄门侍郎丞相亮出师表称其良实志虑忠纯宫中之事悉以咨之必能禆补缺漏有所广益延熈中守尚书令】南北朝刘凝之【南郡枝江人刘宋时隐居不仕时年饥衡阳王义季虑其馁毙饷钱十万凝之大喜将钱至市门观有饥色者悉分与之俄顷而尽】庾黔娄【易子少好学性至孝仕南齐为孱陵令政有异绩父在家遘疾忽心惊流汗即弃官归每夕稽颡北辰求以身代父亡庐墓仕终散骑侍郎】庾肩吾【黔娄弟兄于陵博学有才思仕梁为太子洗马终鸿胪卿肩吾八嵗能赋诗累官至太子率更令中庶子终义阳太守】庾信【肩吾子俊迈絶伦博览羣书尤善左传仕梁为抄撰学士与徐陵同僚词并绮艳元帝时以右卫将军使西魏被留长安后周时为洛州刺史信虽位望通显常有乡闗之思乃作哀江南赋以致意】庾曼倩【南郡人早有令誉仕梁为中録事元帝谓刘之遴曰荆南信多君子】严植之【秭归人少善庄老精解防服孝经论语及长徧习郑氏礼周易毛诗左传春秋性惇谨不以所长髙人梁天监中兼五经博士生徒常数百讲説有区叚次第析理分明后迁中抚记室叅军】殷不害【江陵人仕梁为中书郎后魏平江陵失母所在时甚寒雪冻死者填满沟壑不害行哭寻求举体冻僵水浆不入口者七日始得母尸路人皆为流涕】隋蔡允恭【荆州江陵人父大业后梁左民尚书允恭美姿容工为诗仕为起居舍人炀帝有所赋必令讽诵遣教宫人允恭耻之数称疾授内史舍人俾入宫固辞由是踈斥尝着后梁春秋】唐刘洎【荆州江陵人贞观中为治书侍御史拜尚书右丞洎勤于职务太子初立泊上言谓宜尊贤重道帝敕洎与岑文本马周日直东宫稍迁侍中帝忽谓羣臣曰朕今欲闻已过卿等为朕言之洎曰顷上书有不称防或面穷诘恐非所以进言者路帝曰卿言善朕能改之】岑文本【江陵人其先邓州人祖善方仕梁吏部尚书因家江陵文本仕唐为中书舍人累官中书令从伐辽东事一委倚筹不废手为人节俭事母孝或劝营产业文本叹曰吾汉南一布衣无汗马劳以文书位宰相俸已重矣尚何殖产业耶从子长倩官至文昌右相孙义为金坛令仲翔为长沙令仲休为溧水令皆有著绩】俞文俊【江陵人武后时有山出于新丰称为庆山文俊上书言陛下以女主居阳位反易刚柔故地气隔塞山变为灾以为非庆也后怒流之岭南】楚江渔者【楚江有渔者以鱼换酒輙自歌舞不言姓氏江陵守崔见而问之曰君之渔隐者之渔耶渔者之渔耶渔者曰昔姜子牙严子陵皆以为隐者之渔也殊不知不钓其鱼钓其名耳】五代李景威【长阳人五代时仕髙氏为水手都指挥宋建隆中假道江陵以讨张文表景威恐宋师袭巳欲伏兵攻之判官孙光宪不从景威扼吭而死太祖曰忠臣也命王仁赡厚防其家】宋朱昻【荆南人好学有清节时有朱遵度者好读书人号为朱万卷目昻为小万卷太宗时初为衡州録事叅军后累官翰林学士以工部侍郎致仕所着有资理论三卷弟协以纯谨著称仕至主客郎中雍王府诩善亦告老归时人比之二防昻子正彛正辞并登进士第】王延范【江陵人形貌竒伟喜任侠家富于财父保义为髙氏武泰军留复髙从诲奏署延范太子舍人后随从诲入觐荐为大理寺丞知泰州太平兴国中为广南转运使】夏侯嘉正【江陵人少有俊才举进士歴官著作佐郎使于巴陵尝作洞庭赋人多传冩端拱初召试辞赋擢右正言直史馆兼直秘阁元夕太宗御乾元门观灯嘉正献五言十韵诗卒年三十七子纡太子中舍】崔遵度【江陵人后徙淄州七嵗时受经于叔父宪举进士咸平初为太子中允改太常丞为编脩官改左司谏仁宗时迁吏部郎中兼左谕徳卒遵度与物无竞淳澹清素于势利泊如也善于鼓琴尝自着琴笺有文集二十卷】厐天祐【江陵人以经籍教授里中父疾天祐割股食之疾愈又复病目防明天祐号泣祈天防之父年八十余卒天祐负土封墓结庐其侧昼夜号声不絶真宗时诏旌表门闾】张景【公安人仁宗召见问曰卿在江陵地有何景对曰两岸緑杨遮虎渡一湾芳草防龙洲曰所食何物对曰新粟米炊鱼子饭嫩冬瓜煮鼈裙羮】髙怿【荆南人髙季兴四世孙十三能文通经史百家从种放受业知长安冦凖荐不起及范雍建京兆府学召怿讲授诸生席间常数百人仁宗时命为大理评事固辞赐号安素处士】乐京【江陵人为布衣时乡里称其行义嘉祐中以访遗逸为湖阳令神宗求言上防以畏天保民为请知长葛县不肯行助役法弃官而归元祐初召赴阙不至终于家】唐介【江陵人尝寓当阳读书漳水上登天圣八年进士为殿中侍御史论文彦博灯笼锦事贬英州别驾后以彦博荐入为叅知政事与王安石榻前论事不屈疽发于背卒谥质肃子淑问第进士擢监察御史里行多所建明后为吏部员外郎义问风力强敏累官集贤脩撰知广州】李尧言【江陵人熈寜中除侍御史未七十即上印绶其兄立言亦自澶州纳政时又有李竦亦引疾同时里居郡人为之语曰元丰济济移多士南郡堂堂有三李万钟于我何加焉一瓢乐在其中矣】刘蜕【荆南人时荆南嵗解举人多不成名蜕始及第号为破天荒】孙谕【江陵人元祐末挂冠同时退休者呉师道梁宏朱光复贾亨彦张景逹布衣唐愈为七老防五日一集时人荣之】唐恕【介孙崇宁初为华阳令以不能奉行茶法谢病免归其弟意方为南陵令亦以病自免兄弟杜门躬耕恕寻以宣教郎致仕靖康初许翰言其髙行诏起为监察御史意亦以呉敏荐召对而贫不能行竟饿死江陵山中】胡勉【长阳人建炎初冦钟相之徒犯其邑勉集豪勇斩二渠魁尝摄县事刘超将侵建平勉捍防蜀道贼不得进凡破贼所获金帛悉分其下亳厘无取】项安世【江陵人淳熈初进士为秘书正字在朝多所建明后累官至直龙图阁所着有易玩辞及他书多行于世子寅孙大理少卿容孙吏部侍郎】刘鼎孙【江陵人第进士累官翰林学士徳祐末从二王至崖山陆秀夫负王赴海死鼎孙亦驱家属并辎重沉海不死为元兵所执搒掠无完肤一夕得脱卒蹈海死】元向逊【宜都人自宋末及元九世同居共防人无间言称为义门其十世孙存仁存礼早卒存仁妻张存礼妻杜各一子二妇年皆未及三十坚守节义至元中旌表其门曰节义】本朝赵勉【夷陵州人洪武初进士才能著称累官至户部尚书】王贤【江陵人为监生与友王让同居让干往江南以故人所赠银十两故衣一箧托贤收之未几贤除盐城尹让囘除泌阳令寻卒后十余年贤致仕还家即以所寄之物与让子不受曰吾父彼时安有此物贤白于官拘其子与之】张秉彛【右首人骁勇有智畧初仕陈友谅为枢密院同佥守韶州王师克赣州遂以其军降授赣州卫指挥同知仍守韶州后改广州卫指挥同知调守雷州脩筑东洋圩岸六十余里以捍海潮又兴特吕塘水利民甚便之海冦黑面钟冦钦亷秉彛将兵讨捕追获之累迁水军右卫指挥使】刘儁【江陵人洪武乙丑进士歴户兵二部主事郎中迁右侍郎进尚书永乐间征安南督理军务有功既还余冦猖獗复命儁徃征提兵至大安海口援絶被执不屈而死洪熈初赠荣禄大夫柱国少傅谥愍节官其子奎给事中】何忠【江陵人永乐中进士拜监察御史谠言正色陞交阯政平知州专尚徳礼夷民懐服交阯叛忠在围中藩臬大臣谓忠有才智胆畧使告于朝乞师忠缒城出遇伏被执忠骂贼不屈死事闻诏旌其门谥忠节】杨溥【石首人湖广乡试第一人洪武庚辰进士授翰林编脩进洗马洪熈初陞翰林学士寻加太常寺卿宣徳初脩两朝实録为总裁官正统初拜少保兼礼部尚书武英殿大学士卒赠特进光禄大夫左柱国太师谥文定溥谨厚谦恭学术醇实与杨士竒杨荣同典机务时号三杨公】裴琏【监利人洪武间知剑州歴浙江江西佥事执法不挠被诬去寻起为御史以平冦功陞河南副使免官再起为御史改刑部主事官至刑部侍郎子纶永乐中进士歴翰林编脩脩撰终山东右布政使】傅启让【石首人永乐壬辰进士授河南佥事清慎有为吏畏民敬尝奏筑隄以御河水民皆徳之官至大理寺少卿】刘永清【石首人永乐辛卯进士歴官翰林编脩侍讲终广东右布政使】邹师顔【宜都人洪武间以国子生擢兵部主事永乐间陞大理寺丞洪熈初陞礼部右侍郎未几病疽卒家贫不能归防朝廷惜之给官舟载归师顔小心谨畏亷介自持莅事周密人不敢干以私云】余汝弼【宜都人勤学好问居家孝友能倾已济人里尝大疫率诸兄煮汤粥徃饮食之人徳其惠登永乐辛邜乡荐擢营缮主事陞屯田郎中居官俭约不改布衣盖棺之日家靡余蓄学士杨溥尝称其静澹知义人以为名言】张纯【江陵人永乐辛丑进士授监察御史嵗大旱乃捐银带簮珥易粟为粥活民累陞佥都御史巡抚畿内风纪丕振仕终兵部尚书】王询【公安人宣徳五年进士改翰林庶吉士授检讨博学工文操行简约后陞大理寺丞巡抚贵州蛮夷畏服官至国子祭酒】刘祥【监利人以左军都督府事死正统己巳之难天顺间録其子　省志】汪浩【石首人景泰辛未进士歴官四川佥事时成防潼嘉诸郡冦作浩多方经畧擒斩万余擢佥都御史巡抚四川平剧贼赵铎等加副都御史往讨都掌叛夷卒致底定所着有平西録　省志】王轼【公安人以进士授大理评事审録四川用刑平允陞四川副使寻擢按察使清决滞狱囹圄为空进副都御史总理京储巡抚贵州振扬风纪召入为大理卿陟南京户部尚书讨贵州酋妇米鲁事平加太子太保谥襄简　省志】刘懋【江陵人成化壬辰进士拜刑科给事中封驳无所避值权阉汪直用事懋首劾之寻论昭徳贵妃专宠杖繋诏狱出为浙江佥事忧归不起懋明爽遇事剖决不滞疾恶太严与人不茍合家居数十年足迹不至城市号不姤子　省志】赵銮【江陵人成化辛丑进士授大理评事亷恕详审擢云南佥事讼牒旁午治之无留滞土官不法及掣肘难治者立寘于法勦平菁寨邉境用安建昌与南诏土酋讐杀銮躬往处定士论伟之　省志】汪瑄【江陵人成化甲辰进士初知华亭拜监察御史时权阉李广败颇连大臣太宰屠滽以为不必深究瑄防劾之数其党防及壊选法数事人称其巡松江贪墨望风解印绶云　省志】刘涣【江陵人成化辛丑进士知鄱阳明毅有为吏治为称首以疾卒民立祠祀之　省志】赵文奎【江陵人少与弟文衡励志讲读举成化丁丑进士初知繁昌拜监察御史按鳯阳清戎两浙出知雷州府歴贵州右布政转应天尹致仕器识端谅不苟于官　省志】李昻【江陵人少有才名初知长宁县尚书周洪谟称之曰长宁能贤令四汤行以善政称胡谅以惠民称朱思明以贤能称昻则兼三子之长而有之考最陞潼州知州　省志】易忠【宜都人由太学生授四川内江知县莅政亷明声誉然擢监察御史正直不阿赞理军务令行禁止吏民畏服　省志】苏昭【宜都人童稚时日记千言为诸生后为南平令致仕一日江濵遇一孤子守骸而泣昭问其由对曰父知巴县殁于此死无所依昭遂出赀殓之助还成化间邑人杜姓者五人饥甚逼食于人执于官诬以盗罪昭上书当道得伸　省志】潘子秀【江陵人治初进士授户部主事有能声调文选员外郎精于品藻补江西提学副使振教作人卓有可纪省志】袁宗臯【石首人治初进士授长史谒献皇帝于邸特称徳意世宗入继大统扈跸行陞吏部左侍郎寻迁礼部尚书以疾卒于京谕祭京邸赠太子太保谥荣襄　省志】刘思贤【石首人治中进士歴户部郎中正徳间以忤逆瑾繋狱免瑾诛起重庆知府累迁工部侍郎恭慎端慤践履不茍嚢无余储　省志】刘寓生【石首人治乙丑进士选庶吉士拜监察御史抗直敢言以忤逆瑾免瑾诛起福建佥事寻致仕杜门寡交自奉类寒素然　省志】邹文盛【公安人治癸丑进士授吏科给事中歴官云南布政使时贵州土酋啸乱陞副都御史巡抚征勦克之进右都御史掌留台振风纪人不忍欺进南京户部尚书寻乞休卒赠太子少保谥庄简　省志】伍文定【松滋人治己未进士常州府推官歴知吉安府擒逆濠有功擢副都御史累迁兵部尚书　省志】王宗义【石首人五世同居长防二百余人蔼然雍睦诏表其门闾　省志】曽琏【江陵人正徳初以吏员任四川绵州判官时流冦廖麻子攻刼州县琏率兵御敌力屈死之事闻赠工林苑监丞防其子　省志】邓俊【石首人正徳初以吏员任泗州荣山县典史时鄢贼猖獗城陷俊示子曰我与贼不共戴天何以生为与子俱死事闻防其别子一官　省志】张璧【石首人正徳辛未进士选庶吉士授编脩晋侍读学士嘉靖初补学士掌翰林院事累进礼部尚书兼东阁大学士预机务壁恭恂雅直不近流俗喜文学所着多雅驯　省志】篮纯【江陵人应贡将赴南雍以父老不行知府呉彦华曰只此一念可当孝子父卒庐于墓侧不忍归士林韪之　省志】邓鋐【江陵人领正徳丁卯乡荐授南阳知县性狷介不阿治行茂着徴入为御史以直忤于时迁桞州守布徳施惠民夷懐服擢广东副使有遗爱及巡海防有采珠之令鋐焚香与诸从事誓一无所取致仕归家徒四壁清苦若儒生士林重之　省志】张诚【荆州卫人性质朴好施与能急人之难嵗大侵道殣相望出赀周赈多所全活且为瘗其暴露者有军人犯罪当赎家贫将鬻男以偿诚怜之代为出金亦不责报后泛舟公安遇风溺者甚众独诚不死人咸异之夀九十终　省志】髙嵩者【江陵人性至孝尝举嘉靖癸卯乡试一上春宫后以父母老更不再赴退居于野力田赡飬而已其家稍饶给嵩者乃折节为俭自奉亲甘防外供苦茹淡有寒畯所不能堪者父母既终髙竟不仕卒　省志】陈大賔【江陵人清介豁逹以直节自负由上虞县知县起家治行卓越累迁至工部侍郎所在宦茂着　省志】
