<!-- { "loadSidebar": true } -->
　　土产锦　纻丝　纱　罗　绫　香秔【本府出】草蓆【虎邱出】彩牋【吴中所造名闻四方今蜡牋画牋尤精妙】柑橘　杨梅【俱洞庭山出】太湖石【洞庭西山出以生水中者为贵形嵌空性温润扣之铿然在山上者枯而不润】玉栅灯【郡志云灯毬巧丽他郡莫及有万眼罗及琉璃灯者尤妙】白墡【阳山出腻滑精细土人当白石脂用】苎布　石首鱼　河鲀鱼【昆山县出】黄草布　药班布【昆山嘉定二县及太仓州出】韩墩梨　樱桃梨【常熟县出】四腮鱼　针口鱼鲙残鱼　菰莼【吴江县出】
　　公署苏州衞【在府治东本朝呉元年建】太仓衞【在昆山东四十里太仓城内吴元年以元时水军都万户府建】镇海衞【在太仓城内即元时市舶提举司本朝洪武十二年分太仓衞军置此衞】吴淞江守御千户所【在嘉定县东南四十里洪武十九年建属太仓衞】崇明沙守御千户所【在崇明县东洪武二十年建属镇海衞】
　　学校苏州府学【在府治南宋范仲淹以所得钱氏南园建厯元至本朝相继修葺堂前有古桧相传为仲淹所植】太仓州学【在州治西南本朝正统间即水军都万户府创建卫学治十年置州改州学】吴县学【在县治西南旧学逼城隅宣徳七年改建于此】长洲县学【在府城北齐门内元大徳间建本朝洪武七年及成化正徳中俱重建】昆山县学【在县治西南宋元祐初建元元贞初移建太仓城至正间复建于此】常熟县学【在县治东南宋至和间建本朝洪武二十九年重建】吴江县学【在县治东南宋绍兴间建本朝洪武中重建】嘉定县学【在县治南宋嘉定间建本朝洪武六年及天顺四年俱重建】崇明县学【旧在县治西北元至正间建本朝永乐十八年重建万厯十五年迁县治学并徙焉】镇海太仓衞学【在太仓城内宣徳七年建以教武衞子弟】
　　书院学道书院【有二一在长洲县学南宋咸淳间建以教言氏子孙元废一在常熟县西元至顺间置名文学书院置山长本朝改建县治东北易今名】甫里书院【在府城东五十里本唐陆防祠元元统间总管钱光弼奏建书院置山长】文正书院【在范仲淹宅东元至正间总管吴秉彝请以祠堂为之本朝宣徳间重建于祠东】和靖书院【在府治东南宋和靖处士尹焞旧有读书庵在虎丘寺后人立书院元延祐初移建于此后复移于虎丘寺嘉靖五年重建于城内龙兴寺今祠是也】鹤山书院【在府城西南隅宋理宗赐魏了翁第宅于此并赐鹤山书院四大字元至顺间博士柯九思奏复书院虞集譔记本朝宣徳间重建】金乡书院【在澹台坊内宋赠澹台子羽为金乡侯故名嘉靖五年胡纉宗建】练川书院【在嘉定县学南正徳间提学御史张鼇山废南寺创建】范氏义学【在天平山西宋范仲淹建延师以教同族及四方来学者中有孔子庙仲淹祠中为清白堂左右设敬身知本两斋】东阳义学【在嘉定县东南五十里大镇元延祐初里人沈文辉建以训乡人子弟邓文原作记】
　　宫室馆娃宫【在灵岩山上前临姑苏台吴人谓美女为娃盖以西施得名呉都赋幸乎吴娃之馆张女乐而娯羣臣】神运殿【在马鞍山昔慧向修道于此有神前现愿役鬼工垒石为殿基遗迹甚古即慧聚寺佛殿是也】齐云楼【在府治后子城上唐曹恭王建白居易诗重复江山壮平舒井邑寛齐云楼北面终日凭栏干】观风楼【在府治西门城上白居易诗风月万家河两岸笙歌一曲郡西楼】庆丰楼【在常熟县治西宋绍兴间邑令曽慎建本名宣风绍熙初邑令叶知几重修更今名】来鹤楼【在鹤山书院中正统戊辰巡抚侍郎周忱驻节于此值诞日有鹤来集因建楼以识其瑞明年忱果陞尚书】馆娃阁【在馆娃宫中吴时建髙启诗馆娃宫中馆娃阁画栋侵云峯顶开犹恨当年髙未极不能望见越兵来】涵空阁【在灵岩寺吴时建髙启诗衮衮波涛漠漠天曲栏髙栋此山颠置身直在浮云上纵目长过去鸟前】六经阁【在府学宋郎中富严建张伯玉记其首句云六经阁诸子百家皆在焉不书尊经也元大徳间改建扁曰尊经本朝永乐初撤而新之】黄堂【呉郡太守所居即春申君之子假君之殿因数火涂以雌黄故曰黄堂】木兰堂【在府治唐张刺苏州植木兰花于堂前花开宴客命即席赋诗陆蒙后至张连酌之强索笔题云洞庭波浪渺无津日日征帆送逺人頽然醉倒客莫能续已而蒙稍醒续曰几度木兰船上望不知元是此花身】七桧堂【宋叶参守吴作此堂以佚老范仲淹诗退也天之道东南事了人风波抛旧路花月伴闲身】卧云堂【在天平山狮子岩下范仲淹读书处】三瑞堂【在枫桥宋孝子姚淳所居其先墓尝有甘露灵芝瑞麦之异苏轼诗有枫桥三瑞皆目见之句】放鹤亭【在支硎山之南峯晋髙僧支遁放鹤处髙启诗放鹤去当髙飞啄莫争鸡鹜食游莫近虞罗机云山海峤堪来往明月千秋待尔归】西亭【一名西斋唐建白居易诗幸有酒与乐及时且欢娱忽其解郡印他人来此居】沧浪亭【在府学东南吴越时广陵王钱元璙池馆也宋苏舜钦买居此作亭其上自为记】夷亭【在长洲县界郡志云呉阖闾十年东夷侵逼吴境立营于此后人为亭曰夷亭】如归亭【在吴江俯视江湖为天下絶景昔人题咏最多】鲈乡亭【在呉江宋熙宁中林肇建盖取陈瓘秋风斜日鲈鱼乡之句髙启诗独上鲈乡亭秋风南浦生载诵黄花句遥思张歩兵天空白水逺日堕赤枫明我亦东归客一壶宜醉倾】道山亭【在府学土阜上宋朱长文题其阜曰泮山学士赵与筑亭其上扁今名本朝洪武三年重修】垂虹亭【在吴江长桥上宋苏舜钦诗长桥跨空古未有大亭压浪势亦豪】耕获亭【在太仓州西渚之北秦约建】郊台【在横山东麓俯临石湖昔吴王祀天于此髙启诗周纲昔隳頽礼乐由诸侯吴子乏代徳居然祀圜丘燔燎升紫坛青纮映裘灵明岂来歆币玉空旅羞】姑苏台【在姑苏山上吴阖闾就山起台三年聚财五年乃成髙见三百里下有百花洲宋杨万里诗揷天四塔云中出隔水诸峯雪后新道是逺瞻三百里如何不见六千人】琴台【在灵岩山髙启诗美人玉琴何处游遗谱冩入风泉秋落叶无人登旧榭满山明月乌啼夜】问潮馆【在昆山县西南二里夷坚志昆山县旧有防潮到怡亭出状元宋绍兴间县令叶子强建此馆淳熙七年潮果至黄由衞泾相继应纎】吴城门【呉城西郭门曰阊门夫差所作以天门通阊阖故名东曰胥门伍子骨以谏死令抉其目悬此门以观越兵之入故名曰匠门以有干将墓本名将门后讹为匠曰盘门古作蟠吴尝刻木为蟠桃象以压胜越或云水陆萦曲故名曰齐门吴为太子聘齐女女思齐而病阖闾乃起望齐门令女游其上故名孟子云齐景公涕出而女于吴即此事也】
　　关梁织里桥【在府治西本吴王织里旧经云失履桥今讹为吉利桥】乐桥【在府城中桥西属吴县东属长洲县】明泽桥【在西河上以路通盘门为戍卒经由之地又称过军桥】都亭桥【在府城西北隅旧传吴王寿梦于此作都亭以招贤士】鹤舞桥【在府城东北隅相传吴夫差女出日有鹤舞引于市因名】皋桥【在阊门内汉皋伯通居此唐白居易诗有皋桥夕閙船舫回之句】乌鹊桥【在府城东南隅古有乌鹊馆因名白居易诗阖闾城碧铺秋草乌鹊桥红带夕阳处处楼台飘管吹家家门外泊舟航】枫桥【在府城西七里面山临水可以游息南北往来必经于此唐张继枫桥夜泊诗月落乌啼霜满天江枫渔火对愁眠姑苏城外寒山寺夜半钟声到客船】新桥【在府城南四里即吴门桥】寳带桥【在府城西南一十里跨澹台湖旧有石桥南北跨百丈下为圜洞通舟檝者凡五十三嵗乆圮坏正统间重建】长桥【在吴江县东门外旧名垂虹桥桥东西千余尺横跨松江前临太湖乃吴絶景也宋郑献夫诗三百阑干锁画桥行人波上踏琼瑶挿天防蝀玉腰阔跨海鲸鲵金背髙】行春桥【在横山下正跨石湖口宋范成大有记】乗鱼桥【在子城西北宋吴子英尝于此得巨鲤有翅角乗而飞去髙启诗谁知有飞仙赤脚踏神鲤波惊风萧萧渡海秋万里】灭渡桥【在府城葑门外旧有渡篙师需利而后济元大徳间有僧慨然创桥名曰灭渡】三百九十桥【此乃城内官桥大数也白居易诗黄鹂巷口莺欲语乌鹊桥头冰未消緑浪东西南北水红栏三百九十桥】
　　寺观开元寺【在府治西南隅寺有晋时浮海来二石像及佛鉢】虎丘寺【在虎邱山晋司徒王珣与弟珉舍宅为之寺有生公讲堂昔生公讲经于此无人信者乃聚石为徒与讲至理石皆点头】北禅寺【在府治东北晋戴颙故宅梁为寺唐名北禅宋名大慈本朝永乐中重建改今名】能仁寺【在府治西北隅宋名承天又改今名本朝正统间重建】灵岩寺【在灵岩山梁建本朝永乐中重修】寒山寺【在府城西一十里宋孙觌诗白首重来一梦中青山不改旧时容乌啼月落桥边寺欹枕遥闻半夜钟】穹窿寺【在穹窿山梁建】天平寺【在天平山宋范仲淹先世此旧有文正公祠堂本朝宣徳间重修】楞伽寺【在横山下石湖上山顶有塔隋人书碑甚古】南峯寺【在府城西二十五里支遁别庵也山有石门】资福寺【在昆山县治东梁为昆福院宋改今名元重建】慧聚寺【在昆山县北马鞍山下唐张祐诗寳殿依山险陵虚势欲吞画檐齐木末香砌压云根】慧日寺【在常熟县治西北梁建宋赐今额本朝永乐中重修】崇教寺【在常熟县治东北】兴福寺【在虞山北岭下齐郴州刺史倪徳光舍宅为寺唐常建诗曲径通幽处禅房花木深山光恱鸟性潭影空人心】华严寺【在吴江县东门外梁建本朝永乐初重建】圣寿寺【在吴江县西北】留光寺【在嘉定县澄江门内宋名留光显庆寺】昆福寺【在嘉定县治西巷】南翔寺【在嘉定县南二十四里宋秦观诗练江江上梁朝寺风物浑如祗树林】广安寺【在太仓州直塘市唐乾元初建相传管大师立庵于此挿竹为篱遂成林名寳林寺武后尝建塔宋祥符初改今额】慈济寺【在崇明县治东元大徳间建本朝永乐中随县治迁于新城】无量寿院【在府城北一十五都姚广孝诗齐女门前古佛祠小桥流水树参差偶因看竹逢佳士指点园林话旧时】尧峯院【在横山旧有十景曰清辉轩碧玉沼多境岩寳云井白龙洞观音岩偃葢松妙髙峯东斋西隐】上方院【在常熟县北一十八里院有白龙泉宋范仲淹诗偶同金马客来访玉龙泉】上真宫【在洞庭山白居易诗暖风迟日禁烟时桃李花边路欲迷】集仙宫【在嘉定县治东南隅宋建本朝洪武中重修】妙观【在府治东北隅宋名天庆元改今额金阙寥阳寳殿六字宋髙宗书也】脩和观【在府城南五里唐相毕諴别业宋建本朝正统中重修】清真观【在昆山县治北宋赐额本朝永乐中重修】致道观【在虞山南宋建本朝洪武初重修相传汉天师十二代孙张道裕炼丹之所梁天监中手植七星桧扵庭今存其四】昭灵观【在吴江县治东北元建本朝永乐初重修】寳庆观【在崇明县治东元至正间建】
