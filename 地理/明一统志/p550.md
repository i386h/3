<!-- { "loadSidebar": true } -->
　　山川登髙山【在府城中山自西北来连亘三十余里至此一峰耸抜山顶旧有临漳台山半又有半漳台唐宋名人俱有题咏本朝洪武中建亭扵山顶名曰威镇】九龙山【郡志山下有九龙水山北又有金溪水宋陈尧佐诗人生五马贵山有九龙逰】筯山【在府城东上有白云覆之或隂晦则闻箫吹之声】圆山【在府城西八里秀丽而崇圆山顶有石池相传昔有人货药扵市自言姓康家在琵琶坂语竟不见今山麓有康仙祠宋僧寳禅诗南望西山十里賖五云深处问琵琶从来天子封侯庙元是神仙炼药家】岐山【在府城东一十五里山有南北二峰五代时僧楚熈居此陈洪进月给其廪又有石禅床题诗石桃源口诵经坛一人泉翁岩石棋枰虚白岩千人洞宋郭永即其景为十咏】名第山【在府城东南一十六里旧名天城山唐时州人有周匡物潘存寔读书此山匡物登元和进士第因号为名第山】大武山【在漳浦县东北蔡如松十辨云去州二百八十里东隣大海有大武山世传越王建徳尝避兵于此按史记越王勾践至无彊七世未有名建徳者惟汉元鼎中南粤相吕嘉反立术阳侯建徳为王城守番禺后人误指为越王云】梁山【在漳浦县南古记云梁岳闽中之望也山有大峯十二唐吴伟眀诗梁山重囬首翠峯三十六潘存寔诗盘根来楚蜀作镇表瓯闽】云霄山【在漳浦县西九十里以其髙耸霄汉故名】将军山【在漳浦县西南九十里接南靖县界唐将军陈元光征蛮筑城于此土人因以名山山有磨剑试剑石】九侯山【在漳浦县西南郡志谓九侯传夏后之绪似指为夏之子孙而蔡如松云九峰之神各主一山其指不同】天公山【在龙岩县西北山顶有瀑布飞防数十丈唐初有山贼至为雷所击因而就擒故名山隂晦时闻萧鼔声】龙岩山【在龙岩县东有小石山突起中有石岩穴容百许人石壁上有纹状若双龙常有泉滴故名】欧寮山【在南靖县北又有大防山南北二峰峭抜周廻百余里】三平山【在南靖县南清寜里唐僧义中尝从大颠防后建三平院住持此山山有十一竒】良冈山【在长泰县北石铭里山有泉遇旱祷雨即应山麓有良冈寺】皷鸣山【在长泰县东北旧志云每风雨晦暝常闻皷声】蔡岗岭【在府境旧名揭鸿岭唐慕容韦诗闽越曽为塞将军旧置营我歌胡感慨西北望神京】砚石岭【在龙岩县东峰峦秀丽气脉融和取其石作砚甚光润】丹霞屿【在府城东南海中一名赤屿晏殊类要云屿有石朝色如丹晩色如霞宋林宗臣诗笑凭诗句说丹霞城郭人民数万家礼接紫阳风俗厚学传东鲁道源賖】荆屿【在府城东海中屿上多荆草故名】梁屿【在府城东海中其洲上有水豹水人】紫云岩【在府城南厢外岩前诸峰甚竒峯之颠常有紫云覆之宋时僧雪山尝创庵其上元时郡人王宗礼为记】石狮岩【在府城南宋李弥逊诗翠合峯峦万叶稠云擎佛屋出岩幽秋光不到庭隂树晓日光眀竹外楼】乌石岩【在龙溪县南一十三都宋淳熈间有僧陈圣者隠此元乡士郭奭为记】中峰岩【在漳浦县南梁山唐钟绍京有诗】观音岩【在龙溪县宋林廸有诗】瑞岩【在龙溪县东二十七都宋蔡希蘧有诗】屏风石【在岐山有石壁立如削名曰屏风】齐帝石【在梁山中峰旧名莲花石相传为齐武帝所赏更今名晋亭在其西葛洪尝居之唐张登诗孤髙齐帝石潇洒晋亭峰】海【龙溪漳浦二县濵大海】九龙江【在府城东北又名北溪源出汀州及延平沙县界梁大同间九龙防戯于江因名江水深碧歴世见有寳珠辉莹其中而不可得宋时渔人网得之】栁营江【在府城东源出北溪流至峡里为栁营江蔡如松十辨云漳州东偏之险要也唐欧阳詹栁营江通源驿诗囬峰叠嶂绕亭隅数点烟霞胜画图日暮华轩卷长箔太清云上对蓬壷】漳江【在漳浦县南宋徐俯王言彻皆有诗】东湖【在府城东宋郭祥正有诗】西湖【在府城西有泉极甘美可以辟瘴疠宋蔡襄有诗古谚云圆山啸西湖平此时出公卿宋张成大诗水绕漳城湖已平向来有记出公卿白袍不倦三冬学锦绶行防驷马荣】蜡湖【在漳浦县西一十里本名淡溪忽有一蜡鱼因改今名郡国志漳浦蜡湖随潮盈缩】石塍溪【在漳浦县西二百五十七里源发江西闽广之交杜佑通典独载此后人讹为石神溪其水恶凡徒渉者则足黑饮之则病瘴】罗溪【在龙岩县以人姓得名】藿溪【在龙岩县东北源自连城县下流入九龙江昔人尝闻溪边有藿香气因名】李澳溪【在漳浦县西源出梁山北灌田千顷又有绥女等五溪亦有灌溉之利内温溪在县西两泉涌出东西相对一微暖一微热】瀑布泉【在梁山宋蔡希蘧诗防稽之南罗浮北中有大梁神仙宅瀑流今古挂长虹防下银河数千尺】恵民泉【在府城北门外泉甚清冽】天庆观井【在府城中世传漳南水土薄恶初至者饮其水即病惟此井泉极其美可辟瘴疠故仕宦者将至此先汲此泉数罂驰往迓之】天宫井【在府城西西湖天宫院泉极甘美】三井【在龙岩县西以泉味髙下分上中下三井】思清井【在南靖县学元时所凿其泉甘美】义泉井【在长泰县治南旧环珠楼西宋时凿虽大旱不竭】满月池【在府城开元寺池上有松百余株号松闗宋蔡襄有诗】丽藻池【在府学前南通溪秋冬不竭夏时絶蛙声】西湖池【在长防县治西宋嘉熈中县令郑师申开凿亭其上】
　　土产银【龙岩县出】铁　盐【俱龙溪县出】蕉黄　长枝竹【丝之可以为器】银鱼【以上各县皆出】马甲柱【宋王安石诗章举马甲柱固以轻羊酪】通印子鱼【宋郭祥正诗仙鱼通印胜鹗炙以上漳浦县出】鯋鱼皮【濒海各县出】
　　公署漳州卫【在府治西】镇海卫【在漳浦县东海濵俱洪武中建】守御六鳌千户所【在漳浦县东】守御铜山千户所【在漳浦县南】守御钟千户所【亦在漳浦县南海濵以上三所俱洪武中建镇海卫】
　　学校漳州府学【在府治东宋庆厯间建为州学本朝为府学洪武中重修】龙溪县学【在县治南宋嘉祐间建】漳浦县学【在县治东南宋乾道中建】龙岩县学【在县治西宋建朱熹有记以上俱本朝洪武中重建】南靖县学【在县治东元至正中建本朝洪武末重建】长泰县学【在县治西南元至正中建本朝洪武中重建】漳平县学【在县治西成化七年建】平和县学【在县治南门内正徳十四年建】诏安县学【在县治南嘉靖十年建】海澄县学【在县治东南隆庆间建】寜洋县学【在县治南隆庆间建】镇海卫学【在县治东南正统中建】
　　书院龙江书院【在登髙山旧为临漳台宋朱熹守漳时将筑室讲学未果后守危稹创为书院以成文公之志元泰定间郡儒黄元渊亦建龙江书院扵城外东北学士虞集作记】丹诏书院【在漳浦县南三都宋绍定间南诏塲西尉周申建淳祐中郡守黄朴书额】芗江书院【在府城东北二十里本朝洪武初知府钱古训建内塑朱文公像】鸿江书院【在漳浦县东十七都洪武中乡人陈则彛建授徒讲学多所造就】泰亨书院【在长泰县南登科山洪武末教谕章建以教乡士子院后建祠以祀朱文公配以髙登陈淳邑人黄文史为记】状元书院【在登科山之西正徳六年副使杨子器建塑状元林震像】东瀛书院【在钟所旧为佛刹嘉靖五年政蔡潮改建塑朱文公像于中以北溪勉斋配】
　　宫室风月楼【在府治宋开禧中通判留筠重修瑞鹊堂因创楼于其上取平分风月之意为名】南楼【在府治南唐尹柔宋郭祥正皆有诗】喜雨楼【在府城中旧土城上宋郡守赵汝谠祷雨获应因名】双门楼【在府城南宋建本朝永乐中重修南有亭题曰漳南壮观】环珠楼【在长泰县治南兴贤坊元至正中建】齐云阁【在府治西北宋蔡襄诗紫阁清梯压翠岑春情秋思共登临雨岚供眼横千掌星汉垂檐直半寻】飞跃阁【在龙溪县学旧名知化宋元祐间改曰化龙淳祐中郡守黄朴改曰飞跃】御书阁【在龙溪县学泮池左宋绍定间知县天骥建】经史阁【在龙溪县学泮池右宋淳禧间知县陈子植建】飞鳬阁【在龙溪县治左宋绍定间知县苏应衡因旧重修】净凉阁【在漳浦县治西偏旧有池亭扁曰水阁宋嘉定间县令欧赓改曰净凉后令赵师缙又改曰风露香】梁山书堂【在梁山下唐潘存实读书扵此又名第山下有周潘书堂】瑞鹊堂【在府治内东偏宋熈寜间通判柯述赈活饥民感二鹊栖其防事比去任鹊送之遂不复至故名】平易堂【在府治后圃宋郡守方来建取平易近民之义并作诗】自隠堂【在名第山唐周匡物有诗】同乐堂【在府治旧名安静宋庆元间郡守赵伯逿建嘉定中郡守赵汝谠改今名】仰止堂【旧在府学东偏宋绍兴末教授陈知柔绘六一先生而下十余公像而祀之并记其事】尊道堂【在府学宋绍兴中建以为讲堂】君子亭【在府治后旧为复轩宋守朱文公作后守赵汝谠建为亭名曰君子并为诗】九区亭【在府治前宋守朱熹建后守方来更新之又扵府治西子城作仰髙亭以致景慕之意】白云亭【在府城中开元寺宋蔡祥有诗】交翠亭【在府治东宋郡守方来作有诗来所建者又有逺观艮光清心三亭】泽露亭【在府城中宋李亨伯守邕管遭母忧不许解官亨伯五上章哀请后许明年甘露降其家庭栢上因名张啇英作诗赋其事】月渊亭【在府城中旧净众院郭祥正诗仰攀明月轮俯瞰沧海渊乾坤惜形胜此地何其偏灵溪九龙跃仙山一峰圆邂逅摄邦守所乐多林泉】留佩亭【在龙溪县东二十六都宋通判郑涣代去郡人攀留涣留佩以为别后人即其地建亭扁今名】秋江亭【在龙溪县元吕养浩俯龙溪建亭以其所自号而顔之曰秋江杨志行作记】得仙亭【在名第山宋蔡如松序泉人欧阳詹与吾乡周匡物潘存实两先生相踵而出世有元和得仙之謡因以名亭】美报亭【在漳浦县东宋嘉定间县令欧赓因凿放生池搆是亭乆废本朝永乐中重建】熙春亭【在长泰县学东元至正中建又有正阳亭在县治南】仁智亭【在长泰县治东依山瞰溪取仁者乐山智者乐水之义宋嘉定中县令王自强建】临漳台【在登髙山之颠据溪山最胜处唐张登宋郭祥正李则皆有诗】半漳台【在登髙山半宋郭祥正诗危檐飞赤压层丘见尽临漳一半州】啸台【在圆山郭祥正诗缥缈临诸峰幔卷浓云开秀特不可掩擎天碧崔嵬】水云舘【在府治东南隅舘后有亭曰喜雨前临浦水面对梁山沧州统其左圆山峙其右寔为一郡胜槩宋郡守傅伯成张大任皆因旧重修】武安舘【在长泰县治东南宋建】髙眀轩【在府之普利寺周上人轩也郭祥正诗周也释漳南释开轩瞰漳濵山光并水色二物长清新】梅雪斋【在府城内本朝林弼建以为读书之所】
　　闗梁蒲葵闗【在龙溪县西南二十三都汉时南越置此闗唐岭南节度使杨发诗南尽封邮见好山苍苍桂岭类商顔谁怜后夜思乡处白草黄茅旧汉闗】虎渡桥【在府城东栁营江昔有虎渡是江古谚云虎渡通人行渐渐出公卿土人因以名桥宋嘉定间建上有亭本朝正统中重修】薛公桥【在府城南厢宋嘉定间州守薛杨祖建后人因名】五凤桥【在漳浦县南门外宋淳祐间建本朝洪武末重修】龙津桥【在龙岩县治南旧名登龙宋开禧间建上有亭本朝永乐初重修】永济桥【在南靖县治南元至正间建上有亭】
