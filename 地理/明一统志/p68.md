<!-- { "loadSidebar": true } -->
　　列女范姬【吴人孙竒妻归一年而竒卒父母迎还其家姬不肯行迎者迫之姬持刀割耳鼻曰父母迎我不过以我年少色美欲改适我今已残矣闻者义之】吕荣【吴人许升妻升遇贼被害荣手刃杀升者以首祭升】何氏【吴人吴永年妻宋建炎四年春金兵道三吴城中死者五十余万永年与其姊及其妻何奉母而逃卒为兵所得将絷其姊及何何绐谓兵曰诸君何不武耶妇人东西惟命尔兵信之行次水滨谓其夫曰我不负君遂投于河其姊继之】茅氏【崇明人朱虎妻元大徳间虎官都水监坐罪籍其家吏録送茅氏及二子赴京太医提点师甲乞归家欲妻之茅氏誓死不从母子三人以裾连结昼夜号泣形貌销毁师知不可夺释之茅氏托居永明尼寺忧愤不食卒后旌表其墓】张氏【昆山太仓人年十七始赘周为夫夫之父为百夫长尝与其伍谋刺其帅事泄罪连其子及妇将斩之帅之子惜张姿容曰能从我即活张怒骂帅子拔刀磨其颈曰汝不从断汝首张又厉声骂帅子愤而杀之】黄氏【崇明人季富妻至正初海冦入境掠子女登舟者二十余人黄氏义不受辱即投海死时年二十七】孝节妇【昆山人水得之妻也年二十夫死誓不嫁或劝之曰无子老将何依妇拒曰夫者天也天可二乎夫死无子命也欲自经其兄子觉之得不死后同籍系狱妇当连坐任事者胁之曰若适人可全妇曰吾不忍以危难弃礼义虽死无悔有司以闻诏旌其门】俞氏【顾春妻春患病将革与俞诀勉其守节俞号泣不止因以指抉双目不得出乃以剪先刺其左目又欲刺其右姑夺其剪谕曰汝欲养舅姑育二子留一目可也俞乃止遂守节终焉　畿志】彭余璋妻郑氏【字宜君生儒家归再朞余璋卒子方晬抱持号哭成敛赴水死正统癸亥旌表　畿志】徐宣妻卓氏【宣卒遗孤二逾年二孤夭既而舅姑皆没卓操守益坚尝刲股作糜以愈母疾后母即世执丧尽礼人称节孝　畿志】叶氏【昆山叶文庄公盛之女字夏景澄合卺四月而夫天即誓死以守先依于母母殁复归于夏夏之舅即世为丧如礼比卒谓家曰只为名节二字一生如执玉如捧盈虞元凯铭其墓　畿志】邹氏【适叶芸成婚仅两月芸卒邹毁容誓死不出房限不见男子姑曰如火盗疾病何邹曰火至委躯灰烬盗至先自刎疾聴其死不得令医胗察年六十而卒　畿志】
　　仙释梅福【汉寿春人仕为南昌尉成帝委任王凤福上书极谏弃妻子而去游于防稽变姓名为吴门市卒今城中有呉市门即其隐处宋元丰间封寿春真人】麻姑【汉桓帝时王方平过吴门蔡经家令人与麻姑相闻有顷而至经举家见之是好女子手似鸟爪顶中有髻衣有文章而非锦绣坐定各进行厨香气达于内外擗麟脯行酒麻姑云接待以来东海三为桑田蓬莱水又浅矣方平笑曰圣人皆言海中行复尘也经母妻见麻姑以米掷地皆成真珠宴臯升天而去】魏伯阳【呉人好道不仕入山炼丹丹成上升作参同契五行相类等书】莎衣道人【淮阳人姓何避乱渡江宋绍兴末始来平江倐若狂者昼丐食于市夜止天庆观衣弊以莎缉之尝游妙岩寺临池见影豁然大悟人无贵贱问以休咎无不竒中孝宗召之不至赐号通神先生】周元初【姑苏人精神溢目不类尘中人事母孝尤好泽物初得法于李拱瑞能除邪妖祷雨竒应洪武中屡被召命呼致雷雨数着神异时设神乐观授正一仙官领观事别号鹤林有鹤林集】支遁【晋人续圗经云平江风俗有支遁道生慧向之俦倡法于羣山而人尚佛】遇贤【姓林氏宋建隆初来居长洲之明觉禅院常以酒肉自纵酒家或遇其饮则售酒数倍于他日人称为酒仙语人福祸多验以符治病必痊创佛舍用钱数百万虽称丐于人而人不知所自来】道濳【吴僧过临平诗云风蒲猎猎弄轻柔欲立蜻蜓不自由五月临平山下路藕花无数满汀洲苏轼大称赏之又有诗云隔林髣髴闻机杼知有人家住翠微轼曰此吾师十四字师号也】三诗僧【夷坚志云呉中僧多能诗法贝絶句云鹤鸣九皋秋夜永纸帐芙蓉卧灯影九州之外更九州谁解摩心发深省蕴常咏石菖蒲诗细水围碁石纎练手自移几年离雁荡万里到天池法平登北固楼诗云不负南徐眼来看北固云金焦两山小呉越一江分三僧者皆胜流有唐人风致】道元【宋苏州僧也纉佛祖及近世名人禅语为传灯録三十卷以进刻板传布】

　　明一统志卷八
<史部,地理类,总志之属,明一统志>
　　钦定四库全书
　　明一统志卷九
　　明　李贤等　撰
　　松江府【东至海岸一百里西至苏州府长洲县界六十里南至海岸七十里北至苏州府昆山县界八十里自府治至南京八百里至京师三千八百三十五里】
　　【粮九十五万九千石零】
　　建置沿革禹贡州之域天文斗分野周为吴地吴灭入越越灭入楚秦为娄县地属防稽郡汉因之东汉及魏晋皆属吴郡隋省唐始置华亭县属苏州五代晋时属秀州宋改秀州为嘉兴府而华亭仍为属邑元陞县为华亭府嘉兴路寻改为松江府以府北有松江故名本朝因之直京师领县三
　　华亭县【附郭秦汉为娄县地汉末孙吴封陆逊为华亭侯华亭之名始见唐为昆山嘉兴海盐三县地天宝间割置华亭县宋元仍旧本朝因之编户八百一十一里】上海县【在府城东北九十里本华亭县地居海之上洋旧曰华亭海宋时啇贩积聚名上海市元至元中置上海县本朝因之编户六百四十九里】青浦县【即青龙镇隆庆六年户部题准建为县治分割华亭三保上海二十保编户一百九十五里】
　　郡名云间【因晋陆云有云间陆士龙之语而名】
　　形胜负海枕江平畴沃野【宋魏了翁学记】佩带江湖南濒大海【宋唐询华亭十咏诗序】府称泽国以九峯胜【旧志】濒海重地【元史沙全传】
　　风俗士奋于学民兴于仁【魏了翁学记】风俗淳秀【旧志】民素诱于渔盐之利【题名记】人性柔慧习俗奢靡【宋史地理志】
