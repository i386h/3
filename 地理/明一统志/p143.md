<!-- { "loadSidebar": true } -->
　　列女赵姬【晋文公女也初文公为公子与赵衷奔狄以狄女叔隗妻衰生盾及返国又以姬妻衰生原同屏括楼婴姬请迎盾与其母既至姬请立盾为嫡子使三子下之以叔隗为内妇而已下之及盾为正卿请于成公曰防君姬氏则臣狄人也遂以中子屏括为公族大夫】伯宗妻【伯宗晋大夫贤而好以直辨凌人妻曰夫子好直言枉者恶之其危可立待也子何不预结贤大夫以托州犂焉伯宗乃得毕羊而交之未几宗伯以譛死毕羊乃送州犂于荆遂得免焉】叔姬【羊舌子之妻也羊舌子好正不客于晋去而之三室之邑邑人相与攘羊而遗之羊舌子不受姬曰不如受而埋之以明不与后攘羊事发都吏至发羊而视之其骨存焉都吏曰君子哉羊舌子不与攘羊之事矣】范氏母【晋范献子之妻其三子游于赵氏简子乗马园中园中多株问曰奈何其少子曰可以三悦使民简子从之少子归伐其谋母叹曰终灭范氏者必是子也夫伐功施劳鲜能布仁乘伪行诈莫能久长后智伯灭范氏君子谓范氏母为知难本】弓工妻【晋繁人之妻平公使繁人为弓三年乃成公引之而射不穿一札公怒将杀弓人其妻请见曰妾夫造弓为之亦劳君不能射反以杀人妾闻射之道左手如拒右手如附枝右手发之左手不知平公以其言而射穿七札繁人立得出而赐金三镒】曲沃负【魏大夫如耳母也秦立魏公子政为太子魏哀王使使为太子纳妃而美王将自纳焉曲沃负因欵王门而上书王然其言勤行自脩劳来国家而齐楚强秦不敢加兵焉】敬氏【河东人樊防仁之母名像子生会仁而夫丧母兄潜许人矫称母患以召之既至觉之即携会仁遁归兄追及逼与俱返像子誓以必死兄乃止会仁年十八卒母亦终像子曰夫死子亡老母不幸义无久活不食数日死】裴淑英【安邑裴矩之女适李徳武方逾嵗徳武坐事徙岭南矩上表离昏徳武亦谓淑英曰我无还理汝必配他族淑英曰夫天也天可背乎愿死无他志后十年矩欲嫁之淑英断发不食矩不敢夺其志徳武后赦还遂为夫妇如初】卫孝女【夏县人字无忌年六嵗父为乡人衞长则所杀无忌常懐复讐之志其从父延客长则在坐无忌遂以砖击死之诣吏请就刑太宗特免其罪赐之田宅以礼嫁之】赵氏女【平阳人年二十未嫁冦乱被驱迫以行度不能免绐贼曰吾取所藏金以遗汝贼信之遂还投于厠而死】柴氏【襄陵人夫秦闰夫前妻遗一幼子未几柴亦有子闰夫死柴辛勤纺绩遣二子就学至正末长子被累法当诛柴诣官泣诉曰吾次子性从恶非长子也次子亦自以为罪鞫之至死不易言官讯之得其情义柴之行遂释其长子而次子亦得不死事闻旌之复其家】李氏【临汾张晟之妻元末晟为干州学正卒时闗中兵起道梗不能还子文瑗甫九嵗李纺绩度日兵稍息遂与子负骸骨归葬守志不易本朝永乐初诏旌其门】萧伯政女【平陵人女年十九适举人姜某未几而姜卒子一嵗女孀居四十余年贞洁无玷永乐八年旌表之　省志】张氏【告州人张顗女年十九适郝铭甫三嵗铭卒守节五十余年始终无玷正綂十二年旌为贞节之门　省志】崔参妻【信氏闻喜人年二十三夫亡舅姑令再适信弗从守节五十六年始终一日天顺间事闻诏旌异之　省志】胡氏【洪洞人胡复中女年十六适续慧阅六载而夫亡胡年二十二即矢志纺绩贞节不渝成化二年旌表其门　省志】
　　仙释马丹【晋狄人文侯时为大夫献公时为幕正公灭狄杀恭太子丹去至赵宣子时乗安车入晋都侯大夫灵公欲仕之逼不以礼有迅风发丹入回风中而去北方人尊而祠之】王乔【河东人汉明帝时为叶令乔有神卫每朔望自县诣朝帝怪其来数宻令太史伺之言其临至輙有双鳬从东南飞来举罗张之得一舄乃所赐尚书官属履也后天下玉棺乔沐浴寝其中葬城东南土自成坟百姓庙祀之】孙博【河东人读书能属文晚学道能使草木皆为火光照耀数十里行大水中身不沾濡人有疾指之言愈即愈出入山间石壁如有穴者后入林虑山合神丹仙去】曹仙媪【不知何许人常擕幼女引一犬息马鬬闗柳下一日至河将渡舟师拒之媪擕女与犬凌波御风须臾登岸俄又登东岸石龛遂与女及犬俱化龛中土人立庙祀焉】张惠明【赵郡人结庐中条山遇混元子受髙举之道行之道学超羣唐太宗诏入内殿致醮有感封妙济大师寻至西岳尸解焉】罗通防【临晋人少时采薪山中遇阎使君宷谓曰子骨相巉□可学长生遂冠褐五老山学歩虚絶粒唐贞观中忽一日谓人曰我归明日大会士庶万人俄雷震地下青龙跃出通防遂跨而登仙】张果【隐中条山世传数百嵗其貌如年六七十者往来汾晋间尝乗白驴休则叠之如纸置巾箱中乘则以水噀之复成驴矣武后召之即死元宗召之来寻还山号通元先生】侯道华【芮城人或云自峨嵋山来诣中条道靖观寺周悟仙恒如风狂人登危立险如履平地又好子史手不释卷因殿宇坏登梁葺之得小金合中有丹遂吞之后上松树顶与云鹤盘旋凌空而去时唐宣宗大中五年也】吕嵓【蒲州永乐县人唐防昌中两举进士不第遇钟离子传延命之术已而尽得金丹之妙时游湘潭岳鄂及两浙汴谯间出入隐显人莫之识自称囘道人四月生号纯阳真人】吕道章【垣曲人金大定间为县吏夜梦神人告以脩道寤即避役居洪庆观道成治疾疫民间时有竒验比脩观宇买木管州山放栰逺近不一皆有道章身董之既讫工乃解衲置黄河水面道章坐其上顺流而去不知所之】景素阳【襄陵道士师事梁古宾居阜山道院元末兵乱乡人匿山中唯素阳与师不去兵至求财不得欲杀古宾素阳曰师老矣愿以身代兵即以刀砍素阳刀忽断为三兵皆惊异罗拜而去】昙延【蒲州栖岩寺僧家世豪族宦周齐间延年十六身长九尺余垂手过膝目光外射初闻讲涅槃悟旨隋开皇间旱命延祷之甘雨大注临终遗启云法王御世最荷深思防持三寳始终莫二言讫而逝】金舌和尚【赵人脩道中条山唐开成间睿宗三召不至乃截其舌以进睿宗命焚之化为金舌夜哦经如故遂以金舌名之】志寛【河东人博览诸经以湼槃地论为心要时以邑多虎都督张逊命寛祷之其患遂息唐贞观中蒲晋旱寛曝烈日中二日须臾大雨合境霑足】圆镜【本朝临县人早悟诸经宻防尝游隰州妙楼山石室寺一日至北门瓦窑坡上凿洞构庵龛坐其中嘱其徒曰吾将归矣众问其期曰来日耳至期沐浴更衣焚香趺坐説偈而逝】



　　明一统志卷二十
<史部,地理类,总志之属,明一统志>
　　钦定四库全书
　　明一统志卷二十一
　　明　李贤等　撰
　　大同府【东至直保安州深井界三百六十里南至太原府代州鴈门闗二百九十里西至大同右衞黄土山墩二百三十里北至本府旧宣宁县猫儿庄一百二十里自府治至京师九百里至南京三千五百里】
　　【粮一十二万六千石零】
　　建置沿革禹贡冀州之域虞周属并州天文昴毕分野春秋时北狄所居战国属赵秦为云中鴈门代郡地东汉末郡废三国魏属新兴郡晋改属鴈门后魏徙都平城置司州牧及置代尹又置北恒州后周并废隋以其地属代朔云三州唐初复置北恒州治云中县寻废开元中置云州天寳初改云中郡乾元郡复为云州五代唐以云州置大同军节度辽陞为西京府曰大同金因之元改置大同路本朝改为大同府领州四县七
　　大同县【附郭周大同川地战国赵置云中县汉为鴈门郡平城县地东汉末废曹魏复置属新兴郡晋属鴈门郡后魏属代尹北齐置云中县隋初改为云内县属朔州后属马邑郡唐初废贞观中置定襄县寻废开元中复置改县曰云中为云州治辽析云中置大同县金元仍旧本朝因之编户二十六里】懐仁县【在府城南七十里本秦云中县地汉置沙南县属云中郡后魏时废隋初为云州地大业初置大利县属定襄郡唐属云州辽始析云中县地置懐仁县因阿保机与晋王李克用面会东城取怀想仁人之义故名金陞为云州元复为懐仁县属大同路本朝因之编户八里】浑源州【在府城东南一百二十里战国时属赵代郡秦属鴈门郡汉为平舒崞二县地属鴈门代郡东汉末废后魏属神武郡隋属鴈门郡唐置浑源县以川为名属应州辽因之金以县置浑源州元初改县曰恒阴至元初省入州本朝因之编户一十四里】应州【在府城南一百二十里古唐国地战国属赵为代郡地秦为阴馆县地属鴈门郡汉因之东汉末废后魏属神武郡北齐改属大平郡后周郡废置阴城隋废唐置金城县以县置应州以龙首鴈门二山南北相应故名五代时唐置彰国军节度辽金仍旧元仍为应州本朝因之以金城县省入编户二十里领县一】山阴县【在州西六十里秦为鴈门郡阴馆县地东汉末废后魏置平齐郡隋为神武县地属马邑郡唐废辽置河阴县属应州金改山阴县置忠州元并入金城县后复置本朝因之编户七里】朔州【在府城西南二百八十里战国时地属燕秦为代鴈门二郡地汉为马邑县地属鴈门郡东汉末废魏置新兴郡晋改新昌郡后魏置桑干及神武二郡又于定襄故城置朔州北齐改神武曰太平改桑干曰广宁后周郡罢以朔州置总管隋大业初改州为马邑郡治鄯阳唐复改朔州天实初改马邑郡乾元初复为朔州五代时唐陞镇武军辽为顺义郡宋改朔宁府金仍为朔州元属大同路本朝以鄯阳县省入编户八里领县一】马邑县【在州东四十里本秦县汉属鴈门郡北齐属广安郡隋初郡废以县省入鄯阳县属朔州唐复于大同军城置马邑县建中间尝徙朔州治此五代时唐置寰州及寰清县辽罢为马邑县金置固州元州废县存本朝因之编户四里】蔚州【在府城东南三百五十里春秋时属晋战国属赵秦置代县属代郡汉封代王于此为代国东汉末废后魏于此置灵邱郡后周兼置蔚州隋郡废州存大业初州废唐复置蔚州治灵邱至徳初改安边郡后复为蔚州辽置忠頥军金为蔚州元至元初省州为灵仙县属宏州寻复为州属宣徳府本朝洪武四年改今属编户一十五里领县三】广灵县【在州西六十里本汉代郡延陵县地东汉废唐为安边县地后改安边曰兴唐属蔚州五代时唐置广　灵县辽属蔚州金元仍旧本朝因之编户八里】广昌县【在州南一百五十里古为飞狐口汉置广昌县属代郡东汉属中山国晋属代郡后周治五龙城隋仁夀初改曰飞狐县属易州唐初侨治易州之遂城遥属蔚州贞观中复故地宋陞为飞狐军辽复为飞狐县金元仍旧本朝复改广昌县编户四里】灵丘县【在州西南一百五十里本汉县属代郡因赵武灵王葬此地故名东汉省后魏复置属灵丘郡隋初郡罢以县属蔚州大业初州罢以县属鴈门郡唐复属蔚州五代时辽因之金置成州元复为灵邱县属蔚州本朝因之编户一十里】
　　郡名云中　代郡【俱战国时名】
