<!-- { "loadSidebar": true } -->
　　列女翟节妇【易州人金末翟年二十余其夫从军死翟出入兵刃徃复数百里昼伏夜行以其尸归负土而之既乂自以无子遭时乱思以义自完乃自决于墓侧隣里救而复苏始终一节卒年八十余】
　　仙释刘道秀【安肃人少徃磐谿山礼和光道人为师后省家见庄客死与之符立活又刘氏妻死治之立愈尝有羣盗夜刼道秀遽呼大风歘起盗皆溃去其灵异多类此】田志亨【蠡吾人号通真子父母亡负土筑墓一日舍妻子为黄冠师卜居唐县之磨岩坐栢树下一磨石日丐食村落暮宿石上每有猛兽巨蛇直前皆俛首而退里人异之为创观居焉夀八十终】苑至果【满城人号悟真子元丙申嵗修行葛洪山漆峪中采薇而食年九十一日沭浴更衣谓众曰今日酉初刻吾必去矣至期俨然端坐而卒】谢徳富【易县人七嵗慕浮圗法礼兴庆寺真空为师号通辨大师皇庆初万山和尚奉防大作斋防请师演法大众咸集升堂受偈忽从法座大放光明良久方灭及示寂白光四逹得舎利数颗】
　　河间府【东至山东济南府海丰县界三百里南至济南府徳州界二百九十二里西至保定府蠡县界六十里北至保定府雄县界一百三十里自府治至京师四百一十里至南京二千九百四十里】
　　【粮六万五千石零】
　　建置沿革禹贡冀州之域天文箕尾分野春秋时为晋东阳地战国时为燕赵齐三国之境秦为钜鹿上谷二郡地汉置河间国东汉并入信都和帝时复旧后魏于乐成县立瀛州后置河间郡隋罢郡置瀛州大业初改为河间郡唐改瀛州天寳初仍为河间郡乾元初复为瀛州五代晋初入辽周复取之宋陞为河间府瀛海军节度元为河间路本朝洪武初改河间府属北平布政司今直京师领州二县十六河间县【附郭周为唐叔封邑汉为州乡侯国属涿郡东汉改为武垣县后魏又置河间县隋以武垣省入唐初以河间置瀛州武德中复置武垣县贞观初省入河间宋元仍旧本朝因之编户二十七里】献县【在府城南六十里本汉乐成县地属河间国东汉改乐陵县三国魏又改乐城县隋改广成县又改乐夀县属瀛州唐属深州宋属河间府以景城县省入金改夀州寻改献州元因之本朝改为献县编戸二十七里】阜城县【在府城西南一百四十里本汉旧县属渤海郡东汉属安平国晋仍属渤海郡隋属观州后改属冀州唐末改曰汉阜宋省入东光熈宁中复置名阜城属永静军金属景州元仍旧本朝初因之洪武七年改今属编戸二十六里】肃宁县【在府城西五十里本河间县地宋置平虏寨又改肃宁城金陞为县属河间府元废为镇寻复为县本朝因之编户二十四里】任丘县【在府城北九十里本汉鄚县地属涿郡平帝使中郎将任丘城此因名任丘隋省人髙阳县唐复置属瀛州后属莫州宋废宋复置元省入河间县寻复置本朝洪武七年以莫州省入改今属编戸二十三里】交河县【在府城南八十里旧为中水县地金始置交河县属献州以滹沱髙河二水交流故名元省入乐夀县寻复置仍属献州本朝初因之后改今属编户一十五里】青县【在府城东一百五十里本唐幽州卢台军地五代时防入契丹置宁州周克复之置永安县属沧州宋置干宁军及干宁县大观初改军曰清州金改干宁县曰防川元初改州为凊宁府后仍凊州治防川县本朝洪武初改为青县及改今属以防川县省入编户一十七里】兴济县【在府城东一百八十里宋为范桥镇地大观初陞为兴济县金初属沧州大定中改属清州元省入防川县寻复置属凊州本朝改今属编户一十九里】静海县【在府城东一百八十里宋为清州涡口寨大观中陞为靖海县金属清州元省入防川县寻复置本朝洪武初改靖为静及改今属编户一十九里】宁津县【在府城东南二百九十里本保安镇金始置宁津县属景州元初属济南路至元初改属河间路本朝因之编户二十五里】景州【在府城南二百里本汉景成侯国后置渤海郡隋开皇初郡废后置观州治东光大业初州废唐初复置观州治弓髙贞观中州废贞元初始置景州后再废复置治东光县五代周改定逺军宋改永静军金仍为景州大安间改观州元复为景州徙治蓚县即今所本朝以蓚县省入编户一十八里领县三】吴桥县【在州东五十里本隋将陵县地属平原郡唐属德州金始于县之吴川置吴桥县属景州元仍旧本朝因之编户一十五里】东光县【在州城北七十里本汉旧县属渤海郡后魏徙渤海郡治此隋初郡废置观州大业初州罢属平原郡以安陵县省入唐属沧州贞元初改属景州五代周以弓髙县省入宋为永静军治金为观州治元属景州本朝因之编户一十九里】故城县【在州南九十里本隋清河郡歴亭县地唐属贝州宋属恩州金为上故城镇元初陞为故城县属河间路至元初省为故城镇属景州寻复置县本朝因之编户八里】沧州【在府城东一百五十里春秋战国时为燕齐二国境汉置渤海郡治浮阳东汉徙治南皮晋为渤海国宋为渤海郡后魏置沧州隋为渤海郡治阳信后徙治清池唐改沧州天寳初改景城郡乾元初复为沧州唐末置义冒军五代梁改顺化军唐改横海军宋省长芦入清池金陞临海军属河北东路元改河间路本朝仍为沧州以清池县省入编户二十八里领县三】南皮县【在州南七十里本汉旧县属渤海郡因章武有北皮亭故此曰南皮东汉为渤海郡治三国魏仍为南皮县隋属渤海郡唐属景州贞观中属沧州长庆初复属景州五代周属沧州宋金元仍旧本朝因之编户九里】盐山县【在州东九十里本春秋无隶邑汉置髙城县属渤海郡隋置浮水县寻改髙城为盐山县以地有盐山故名大业初以浮水县省入唐武徳间于县置东盐州贞观初州罢以县属沧州宋金元仍旧本朝因之编户二十七里】庆云县【在州南一百六十里周时为齐北境汉为阳信县地属渤海郡晋属乐陵国后魏属乐陵郡隋析置无隶县唐属沧州贞观初省入阳信县后复置宋徙治保顺军元省入乐陵县属齐南路后复置属沧州本朝改为庆云县编户　十一里】
　　郡名河间【汉名】瀛海【宋名】
　　形胜河经武垣之北【寰宇记】九河之防五垒之居【同上】东濒沧海西麓太行【古碑记】南枕滹沱北背髙河【元献州记】地势广阔【元莫州图经】水陆要冲【元史河间当水陆要冲四方供亿皆取给焉】
　　风俗民性敦厚务在农桑【隋志】人多贵德俗皆淳朴【旧郡志】衣冠不乏风俗熙熙【同上】农桑为先务诗书为要领【郡志】民淳讼简无强暴相陵之风【景州旧郡志】髙尚气力【寰宇记沧州古渤海地风俗鸷戾髙尚气力】不事浮华【元清州志其民质朴不事浮华民勤稼穑女务农桑】寡求不争有古人风【元献州记】俗尚祈祷信鬼神【莫州圗经】
　　山川中山【在青县南二里旧有岩悬瀑布数十丈今俗呼为髙土冈】西山【在青县西南五里山髙峻其顶平衍故老相传昔有数十家居此茂林修竹景极潇洒】天胎山【在东光县南一十里南临靳河又南县有大小台山】皮箧山【在盐山县东南四十里一名峡山又有闇山在县东南九十里二山俱低小无峯峦树木】小山【在盐山县东北七十里跨海丰县界】盐山【在盐山县东南八十里以地彦盐因名】白马峰【在任丘县境其状类马】乐夀巗【在献县西南一十里旧乐夀县之名以此】桂巗【在任丘县境深邃如巨室甚幽雅可爱巗多桂木此州之胜槩也】卢师谷【在景州东元天歴中安陵道士持卢师谷蛇名小青者至谓祷之即雨蓚尹吕思诚以其惑人杀蛇逐道士雨亦随至遂有年】海【在盐山县东七十里海潮朝夕所及其土咸卤可煮为盐】滹沱河【在献县南源出大山自代郡卤城县东流经三合县真定南闗本县城南至青县合卫河逹于海魏刺史王质以其屈曲防而直之刺史杨真改为清宁河宋文天祥诗过了长江与大河横流数仞絶滹沱萧王麦饭曽仓卒回首中天感慨多】刘麟河【在阜城县北一十里下流入交河因伪齐刘豫子麟为名】胡卢河【在阜城县西北即衡漳之别名也自衡水县界来又有王莾故河在县西南】中堡河【在肃宁县东二十里东北合直沽流入海】髙河【在交河县西北东流合滹沱河】交河【在交河县南以髙河滹沱河二水相合故名】洚河【在交河县南三里】蛤螺河【在交河县北二十五里】独流河【在兴济县北至静海县四十五里其地有蒲苇之利宋置独流北独流东二寨】靳河【在东光县南二十里自旧安陵流经县境入浮河唐开元中开】漳河【在东光县西自恩县旧漳南县界流入去旧将陵县二十五里今涸】枯河【在故城县西南五十里东北下流通阜城刘麟河】卫河【在景州城东二十里源出卫辉流经故城吴桥东光县境下至沧州西流入青县界又东北百九十里入海亦名御河】浮河【在旧沧州南一十里自东光县南界永济渠分出东北流经州境又东北入海汉于此置县以在浮水之阳故名浮阳】毛河【在沧州西南五十七里来自南皮县唐开元中开又呼为屯氏河流经盐山县城南东北入海】阳通河【在沧州废清池县东南十五里唐开元中开】濡水【在任丘县北旧莫州西二十里向东合易水左传齐侯北伐燕盟于濡水即此】水【在任丘县治西通利渠水注于此下流合易水】易水【在任丘县西十六里源出伏州流经献县五里铺合滹沱而逹于海】五龙潭【在任丘县北一十五里春夏不满秋冬不竭遇旱祷之多应】白龙潭【在任丘县西一十八里故老相传旱嵗祷雨有应】掘鲤淀【在任丘县东南县有滱水后枯涸惟野县铁灯竿河口为水冲决流经河间城下东北流入县境聚而为淀遇霖潦则淀溢唐志莫州有九十九淀此其一也】洋东淀　五千淀【俱在肃寜县东南二十里下流入中堡河合直沽入海】盘古沟【在青县南一十五里其水东流入御河虽旱不竭】长丰渠【在任丘县西北自河间府旧东城县引滹沱水东流通漕溉田唐开元中刺史卢晖开】永济渠【在东光县治西其深莫测旧长芦县在此渠之西唐开元中移于渠东】永济隄【在清池废县西北五十五里唐永徽初刺史姜师度所筑又县西四十五里有明沟河隄】衡漳隄【在清池废县西四十里唐显庆初筑又县西北六十里有衡漳东隄开元中筑】障水隄【在景州去城三里周围筑隄以障水】萨摩陂【在旧沧州北周围五十里有蒲鱼之利】鱼君陂【在任丘县唐武徳中置旧名通利渠开元中县令鱼思贤开以泄陂淀自县南五里至城西北水得地二百余顷土人因名】千顷洼【在景州东北三十里宣徳末河决徳州景最被患知州刘深开渠入此洼以免水患民頼之】月眀沽【在庆云县东界西接马谷山濵海煮盐之所】寒水井【在南皮县治西魏文帝与元城公吴质书忆昔南皮之游诚不可忘泛甘于清泉沉朱李于寒氷即此井】毛公井【在旧沧州城内唐开元间清池县令毛公母老苦水咸不堪为养遂于县舍穿地得泉甚甘民谓之毛公井亦名甘井】房渊【在献县方三百里石勒时水忽变赤慕容隽时水忽生盐如印形一日再长再减不失其度元时忽见龙出之状于旁叶落于渊者辄有羣燕衘出之】仵清池【在沧州废清池县东南一十八里旧传一砖甓为八角内水冬夏常清每遇祷有应其水温味甘舆地志浮阳有大连淀魏延兴初水溢注破仵青村因以为池】
