<!-- { "loadSidebar": true } -->
　　山川瓶山【在府治东北髙三丈广十亩余千户所及民居环绕其麓相传宋时清酒务在此其罂缶所弃积久成山又嘉善县南亦有此山】五台山【在府治西北山东南有宋秀王祠西南有木纹观音殿以石刻法华等经列为阙凡十二间及立东西二塔建炎兵火后石经独存】胥山【在府城东南三十里本名张山昔伍子胥伐越经营于此后人因改今名并立祠宋张尧同诗马革浮尸去君王太忍人此山空庙貌何以劝忠臣山左有石势欲趋水右有吴山磨劒石乡人陈氏者尝凿室读书名胥山书堂游览者多留题】秦住山【在海盐县南一十八里世传秦始皇东游尝登此山故名晋乐资九州志云县有秦迳山秦始皇迳此美人死于山下山之东海口有巫子山】丰山【在海盐县西南一十八里有石室室东南有九毋内多蜂虿蛇虺不可近旧传秦始皇尝屯兵此山】白塔山【在海盐县东南二十里海中山有白塔因名山下旧有港通鲁浦曰白塔潭海舟多泊焉唐至徳初有人于此山沙渚上得一桃核片可以贮升米】望虞山【在海盐县东南二十二里以隔海望防稽上虞县故名】横山【在海盐县西南三十里唐顾况居此县令刘长卿过横山顾山人诗秪见山相掩谁言路尚通人来千嶂外犬吠百花中细草香含雨垂杨间弄风却寻樵迳去惆怅绿溪东】石帆山【在海盐县西南三十余里海中石帆之东有鹰窠项山】长墙山【在海盐县南三十五里秦始皇东游尝登此山望海以山形孤耸望若堵墙故名】泊橹山【在海盐县南三十五里舆地志秦始皇东游潮渡海泊橹于此】金粟山【在海盐县西南三十五里以其周回六里又名六里山吴地志有石篆书三十八字天册元年刻碑上有广惠禅寺内有舍晖堂】夹山【在海盐县西南三十五里旧经云山居金牛金粟二山之间因名】青山【在海盐县西南三十五里若形为澉浦镇之主山山颠今置烽堠】葫芦山【在海盐县西南三十五里海中潮汐消长此山如葫芦出没之状因名】紫云山【在海盐县西南三十六里相传唐建中间有村女出耕紫云常覆其上因名】邵湾山【在海盐县西南三十六里】黄山【在海盐县西南三十六里近有髙王山与此相接】汤山【在海盐县东北三十六里宋绍熙间县令李养直置丛塜于山以溺海之尸今置烽堠于其上】麂山【在海盐县西南四十里永安湖侧以形似名】车山【在海盐县东北四十里山形如车近此数里有晕顶山】凤凰山【在海盐县西南四十五里与窦家山小山泽山飏山相近俱列峙于澉浦镇之西南】半湖山【在海盐县西南四十五里与沈氏山近列于澉浦镇之东北】马鞍山【在海盐县西南四十五里近有若山杨山及碧里山与此山俱在澉浦山西北五六里】月山【在海盐县西南四十五里与小山相接去澉浦镇西三里其在镇南五里曰葛毋山在镇东六里曰篠山苍翠相望】荆山【在海盐县西南四十五里占宋安湖之胜上有悟空寺】庙山【在海盐县西南四十五里地名□头上有□王庙】石屋山【在海盐县西南四十五里山顶有垒如屋之状因名】鸡笼山【在海盐县西南四十六里以形似名去澉浦西南六里】龙尾山【在海盐县东北四十七里以形似名】金牛山【在海盐县西南五十里吴地志云昔有牛粪全村民臯伯通与弟随之牛穴此山而入二兄弟凿山欲入山頽同死穴中故又名防骸山】独山【在海盐县东北五十四里不与诸山相接上置烽堠以防海宼旧又置盐塲于此】沈山【在海盐县西南六十里图经宋临海太守沈景于此因名唐大顺中割其地归杭州今沈山即海寜县硖石镇之东山】陈山【在崇徳县西北三十里昔有陈氏居此故名】山【在崇徳县西北保宁石门二乡之界山有浮图】祐山【在平湖县东南二十里旧有秦小娘神祠小娘相传晋人也】故邑山【在平湖县东南二十七里山下有城唐志云旧县治盖汉安帝时海盐县沦陷为湖移治此后县治复徙于马嘷城】雅山【在平湖县南二十七里山多怪石俗呼为惹山】观山【在平湖县东南二十八里一名官山其南一里又有髙公山】苦竹山【在平湖县东南二十九里上有天妃宫】蒲山【在平湖县东南三十里海边近又有菜荠山亦濒于海】龙湫山【在平湖县东南三十里一名陈山山有龙湫山椒有大石盘陀歳三月十八日吴之阳山及此山多云雾晦防雷雨之变俗传为白龙君以是日生于阳山而归藏其母于此故建祠若有祷必先酧酒石上有物蜿蜒即见宋时祷雨屡应累封龙神为广惠渊灵侯名其庙曰显济】甑山【在桐乡县北一十七里山形如甑】殳山【在桐乡县东南三十五里昔有道士殳基居学道尸解于此故名山有两峯其东峯号史山宋张尧同诗丹灶功成后寥寥掩石扉但闻蝉已蜕不见鹤来归】谈家岭【在海盐县西南四十二里与杭州海寜县分境】走马冈【在崇徳县东北四十九里永新乡其地有官窑相传正吴越分疆之地今有走马冈及洗马池】穿山洞【在长墙山下临海有石岩如洞】海【在海盐县东二里旧去县五里有冈一十八为海潮之限漂荡日久遂不复存自元以来为石塘南北计四千八百丈本朝歳加修筑海岸与寜波绍兴二府相对深夜籁寂时鸡犬之声相闻】天星湖【在府治东北一名天心湖中水草不生其水虽大旱不竭旧传秦始皇发囚所掘张尧同诗拍岸浮春渌菰蒲四逺生网罗人不到鱼鸟亦忘情】滮湖【在府城东南二里一名马塲湖宋张尧同诗有四境田相接烟澜自弥之句】鸳鸯湖【在府城南三里一名南湖湖中多鸳鸯或云以其东西两湖相接如鸳鸯故名宋从事郎闻人滋当为南湖草堂记云檇李泽国也东南皆陂湖而南湖尤大稽其故履当有百二十顷】相湖【在府城东北九里昔有相姓者居此湖之滨故俗名相家湖】鹤湖【在嘉善县西北三十里其中多莼菜芦苇风景幽胜或云旧尝产鹤故名】分湖【在嘉善县西北三十六里其半为吴江县地故名其中产巨蟹风味殊絶】天僊湖【在海盐县西九里与贲横诸湖相通】贲湖【在海盐县西三十里一名宋坡湖周围四十余里南与黄道彭墩二湖相通】横湖【在海盐县西三十五里周围六里】鸬鷀湖【在海盐县西南四十里周围四十余里】永安湖【在海盐县南四十五里溉田甚广湖中之税均于田上是以税颇重而无旱患久雨水弥漫则东南入于海】上谷湖【在海盐县西六十里水通贲横等湖】当湖【在平湖县治东周围四十余里吴地志王莽改海盐县为展武县后陷为湖亢旱水涸髣髴见其街陌遗迹旧有白沃史君庙相传陷为湖时史君乘马走不及将鞭围得湖东北角一片遂不没后立庙焉】东泖【在平湖县东北三十里相接松江界】运河【在府城西旧志隋大业中开江南河自京口至余杭八百余里拟通龙舟唐白居易诗平湖七百里沃壤两三州谓此】穆溪【在府城东北四里水接上谷湖入太湖水中多龙骨张尧同诗静练明田外源流笠泽通不因逢歳旱谁识济时功】芝溪【在府城西北五里】韭溪【在府城内即南湖之支流经城而达北运河者是也旧志在府城南八里按川渎记云太湖东通嘉兴韭溪水今按运河西北接太湖则当云东南通韭溪为是】双溪【在府城东一十里舟之达于松江者皆由此溪有桥跨于溪上名曰双溪桥】钱溪【在府城西北二十五里相传旧有富室钱氏居其上因名】麻溪【在府城西北三十里水通太湖】清溪【在平湖县东南一十四里】茜溪【在嘉善县北一十二里旧传其地尝出茜草故名】秦溪【在海盐县西南三十六里水通丰山港接运河法喜寺旧有石碑刻秦溪二字】语溪【在崇徳县东南一名语儿中泾又名沙渚塘在吴越时为吴栖兵之地】车溪【在崇徳县东北三十六里南北相距二十余里流入太湖】白龙潭【在府城西南四里有白龙穴此风涛间作辄飘溺舟楫居人作三塔以镇之宋淳熙初歳大旱知县李时习用搅龙法求之雨即应傍有景徳寺张尧同诗呼吸风云合飞潜自有时只愁潭水浅头角被人窥】螺潭【在府城南五里相传旧有白色细螺生其中故名潭之西有庙】九斤潭【在府城东北思贤郷南接天荒许家二荡】横浦【在海盐县东二里东北通故邑西通贲湖南入于海】蓝田浦【在海盐县南三里浦上有蓝田庙宋咸平中知县鲁宗道重间以通海潮入运河又名鲁公浦】乍浦【在海盐县东北三十五里其水旧自官河入于海元至正间畨舶皆萃于此本朝洪武中筑城浦上以备御焉】澉浦【在海盐县南三十六里水经云谷水于县出为澉浦以通巨海晋光熙初尝有三毛人集于此盖泛于风也元至元间宣慰杨耐翁居此搆屋招集海商居民质易遂成聚落洪武中亦筑城浦上】芦沥浦【在海盐县东北七十里宋元祐中提刑罗适于此浦掘得古尼寺碑移置松江白牛寺今浦有盐塲】天荒荡【在府城东北思贤乡南接许家西接毛头菜花等荡皆有菱芡之利】和尚荡【在府城西北二十八里以形似名】祥符荡【在嘉善县北二十四里中产荷芰防防巨鰕民食其利旧为祥符之产故名】查家荡【在嘉善县东北三十六里其中多产蒲苇芟荷夏月莲盛开红白交映居民以为游览之所】许巷荡【在嘉善县西北三十六里波流澄澈洞见水族傍多良田旱歳民咸资其灌溉】育徳井【在府学前上有亭亦名育徳盖取蒙泉育徳之义】灵光井【在嘉兴县精严寺本晋徐恬之别业因夜发光遂舍为寺成帝赐名灵光】云门井【在嘉兴县兜率寺宋僧文偃为云门祖师尝居此寺因名】葛仙井【在嘉兴县天庆观世传东偏一井歳有丹浮起今不复见矣】墅泉井【在嘉善县西北三十里井久湮塞本朝正统间居民偶凿得之味甚清冽】淡井【在海盐县天寜寺南邑中水多咸惟此水淡故名】幽澜泉【在嘉善县东二里景徳寺旧名景徳泉煑茶无滓世以为惠山之次本朝顾孟时诗秀水东流入魏塘渟谁凿近禅房煑来茗碗清无滓分出花渠细有香】柏泉【在海盐县治泉上有柏树因名】金鱼池【在府治西北二里唐刺史丁延贽养金鲫鱼于此后为放生池兵厨有金鱼月波酒名取于此】青白池【在府城东三里东塔寺遇水溢则有青白二色之异】山月池【在平湖县东徳藏寺后傍有土山故名】玉泉池【在平湖县大乘寺其泉汪洋澄澈故名】净池【在嘉善县北二十四里陶庄池不生杂草故名】车沟【在府城西北七十三里其流与乌程县水相合入震泽】横塘【在府城东南五里旧志自滮湖转马塘庙而上南至海盐县谓之横塘唐刘长卿诗家在横塘曲是也】长水塘【在府城南六里长五十余里春秋时称嘉兴之地为长水者以此旧志秦始皇东游至长水闻土人謡曰水市出天子乃从此过见人乘舟交易应其謡】练浦塘【在府城南二十五里通横塘长水塘世传吴王练兵之所故名】伍子塘【在嘉善县治西南接胥山为伍子胥经营伐越之地】防海塘【在海盐县东二里一名太平塘宋置长一百七十余里元至元间县尹顾泳复修之本朝洪武初易之以石永乐中重修】招宝塘【在海盐县西南二十五里宋淳化初开隄路长四十里】杉青堰【在府城东北四里其旁有闸置巡检司】马塘堰【在府城南七里秦始皇东游至此遏水为堰以厌水市之謡堰成斩马以祭故名】学秀堰【在府城西南九里旧名学绣后讹今名上有塔】死亭湾【在府城西四里汉朱买臣贫时其妻求他适及买臣衣锦还乡妻自愧死于此因名】王江泾【在府城北二十七里旧传有钜姓王氏江氏居此今有王江泾市】清风泾【在嘉善县东北二十四里旧名白牛泾即宋陈舜俞跨白牛往来之所后人名曰清风泾】
