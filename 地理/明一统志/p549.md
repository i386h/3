<!-- { "loadSidebar": true } -->
　　贱生【邵武人洪武中以国子生为岳池县典史防介有守荐陞四川按察佥事列名彰善録】何道旻【泰寜人洪武中以国子生歴官监察御史弹劾不避权幸陞江西副使坐事免后起佥事知永州府厯中外所至皆着能绩人畏而爱之去后恒见思慕　郡志】萧永泰【建寜人以国子生授防州推官诚朴防谨尝招降木头洞贼四千余人后陞济寜州同知剸繁治剧绰有余能部使者皆器重之后引年致仕郡志】吴琬【建寜人洪武末进士任户部主事精扵吏治操履清谨寻陞贠外郎卒郡志】吴玺【邵武人领永乐戊子乡荐擢武选主事以才能称累官户部侍郎经费出纳莫不防计营度皆得其宜而于下之蠧亦尽照察众推服之　郡志】张诚【建寜人永乐己丑进士除御史用法平恕遇事敢言廵歴交趾镇守大臣及中贵有不法者诚防而劾之悉寘之法为一时御史首称继廵浙江湖广所至皆有声后致仕卒　郡志】朱祐【邵武人永乐间由国子生授职方主事以防能著称出判绍兴府凡政有便于民者必力为之秩满士民请留涖任又七年以汉阳知府致仕归囊箧萧然郡志】花润生【邵武人以进士授古田知县创公署兴学校为子弟置书亲课其业歴陞浙江佥事督视江浙学校规矩详密考较精严后引年致仕　郡志】曽真保【邵武人永乐间进士除浮梁知县清白持身恭慎为政尝疏中贵人状罪戮之民获安帖后致仕卒平生耿介刚直士大夫咸羡慕之　郡志】余隆【建寜人领永乐戊子乡荐歴官选部员外郎性恬退未尝蹑迹豪门大为搢绅軰称许　郡志】黄原昌【建寜人永乐间登进士拜行人持重有节槩宣徳改元颁正朔出使占城得使臣体赠以金帛竒物悉却之陞户部员外郎时奔竞之风炽原昌耻随流俗浮沉遂请老以休致　郡志】黄昌【建寜人由国子生歴象州陆安州同知所至锄强伐兴学劝农多有政绩陞光禄署正歴官三十余年未尝有过举　郡志】陈泰【邵武人歴官监察御史弹劾无所顾忌廵厯贵州总戎素桀骜闻风亦自敛束继廵山西山东奏黜大臣之不职及藩宪贪暴不法者若干人以右副都御史致仕大节清操为时所推重卒谕祭　郡志】黄孟舟【光泽人宣徳初应求贤举擢慈利知县防能谨慎爱民如子民戴之如父母及卒民为立祠肖像祀之　郡志】余靖【建寜人豁达有识由国子生歴知武定州及郑州抚字有方深得治体剸繁治剧名闻昭著　郡志】邹允隆【泰寜人正统壬戌进士拜太常博士凡朝廷大典仪文拟议皆取正扵允隆后改太仆丞以佥事督广东学校端轨范严条约察勤惰公劝惩学政肃然未几以疾卒　郡志】徐溥【邵武人第正统戌辰进士拜监察御史卒于官气质刚方才华卓持节按部风纪肃清　郡志】陈绶【建寜人歴官乳源知县戢强暴増户口辟田野兴学校事无不举而仁爱之心尤笃秩满致其事而归　郡志】陈孟温【建寜人父没庐墓三年尝有兎乌鸦集于墓所有司为立孝子坊以旌之　郡志】陈顺【建寜人正统戊辰沙尤冦乱顺集民兵与战大胜未几寇益兵奄至顺复出战众溃顺手殱十数人力竭遂遇害时邑人寗宗佩亦同死焉　郡志】谢【邵武人景泰初进士拜监察御史持宪严明人不能夺累官广东左政凡所至皆有声称郡志】寗坚【邵武人早失怙事母孝在庠序时尝闻母病驰归即入母卧内侍起居奉汤药夜则假寐其侧衣不解带如是者越数旬未尝一入房室母病愈乃止复领乡荐任凤阳府同知有恵泽在百姓郡志】余志【隆子登天顺甲辰进士授刑部主事审决重狱号称平允坐诬出判广州尝请出絶户田以安集流民三万口陞知石阡府夷民安之后遂致仕　郡志】董英【建寜人领乡荐知兴寜县小心勤慎抚字有声县故供应皆出于民英一切禁止民懐其徳立祠祀之　郡志】
　　列女龚氏二女【父慎仪开寳初守歙贼卢绛逼慎仪拒骂遂举家被害虏二女行至邵武王堂香严寺绛恣饮以二女幼不设防二女遂缢于寺后之小阜后人名其死所曰烈女台去台百余歩有双塜存焉】吕氏【建阳人归于邵武饶伟生子干甫晬而寡持守严洁后干登进士第从朱文公学知懐安军赠吕宜人】叶氏二女【泰寜人绍定二年寇犯邑二女与嫂义不辱扵贼乃相结衣裾皆投溪而死邑人为立祠扁曰二洁】叶氏【泰寜祖洽孙女适邑人萧玠生二子曰舜咨曰舜申孀居纺绩教子后二子俱宦且以防洁称皆其教也卒年一百嵗】黄氏【建寜人适同邑进士王防防为泗州户曹卒黄营挈其柩以归哀毁骨立服阕所亲议改适黄闻之愤鬰悲号不食死】黎氏【邵武傅君用之母家居事姑甚谨定省必察其饥寒夜则侍寝如是者余四十年大厯初姑年九十有九黎病革姑问之黎曰老人善自养待三日后则为百嵗人既而卒其姑戚然三日亦卒县令为立眉夀坊以旌之】李氏【光泽上官成一之妻至正末贼起防光泽邑民依乌君山之玉隆宫以居贼众乗机入山剽掠李被执缚驱廹以前行经石崖其悬石数百尺李力曵绳与贼俱投崖下而死】邓奴娘【光泽人适里人郭子成洪武丁夘成以人材举卒于旅邸时邓年二十有二生二子俱在孩抱舅姑老家日贫乃力纺绩营生以孝养或有异议者则泣以告之谓他日何以见吾夫扵地下也竟以节终】丘氏【邵武陈文清妻永乐初随文清从戎福州文清病卒丘时年十七生子永宗甫四月遂函殖归矢志不再适人有异议则然涕下以故不敢强后永宗以国子生拜西藤令事闻诏旌其门】陈氏【名正娘邵武副都御史泰之女适邑人吴成成病卒目不瞑陈仰天自誓愿终养其母成为瞑目去自是躬勤纺绩孝养其姞乡人资之相率状其事以上闻得旌表其门】邓氏【名全泰寜人适李祥正统间避冦于狮子岩为贼所执欲犯之全绐曰吾从汝须就崖穴隠僻处可也及崖间奋身即投下贼亦援而下俱死焉】徐观娘【邵武人适郡庠生某年方二十有六而寡生二子长六嵗幼二嵗观娘厉志自守终始无玷】赵氏【名真娘泰寜人适陈显生二子其一尚在襁褓而夫没夫死靡他勤纺绩以养舅姑克尽孝道孀居六十余年始终一节成化初事闻诏旌表之】徐氏二妇【建寜人一王氏徐存妻一江氏徐忠妻正统间同避寇于里之扫箒寨闻贼至二妇相与誓死贼果至王抱幼女投崖江继之俱死惟江子福昭县崖树间得不死贼退收二尸归之乡人至今哀焉】江氏【名望娘泰寜邓胜达妻年二十六而寡仅生一女尚懐抱王父母夺其志遂褫去铅饰以死自誓勤女事以终其年成化四年状其事于上诏旌表之】应氏【建寜人名凤姑归于同里丘伯春年甫二十而伯春卒应号天愿同死遂自投于池中适邻妇援而出之气息奄奄忽忆起断左手中指置夫懐中既旦夕号恸未几得疾卒与夫合焉以上列女俱邵武郡志】
　　仙释冯观国【邵武人逰方外遇异人得肉丹之法自称无町畦道人寓宜春二年言人吉凶尽验或有诮其醉狂者观国以诗谢之曰踏遍红尘四百州几多风月是良俦朝来应笑酡顔叟道不相侔风马牛绍兴中端坐而逝郡守李观民为塑其像于治平观】徐熈春【郡城人宋熈寜初梦铁冠道人仪容修伟既寤至城南五峰院后过所梦者自云姓蔡住武夷遗以五华草食之甘美自此不复粒食惟饮清泉约以某日防武夷至期而往蔡巳先至徐以水深不能渡止于金身院修炼尸解而去】黄希旦【长乐里人号支离子居九龙观翛然有出尘之志熙寜五年作五福宫成希旦以戒行清净召至京师后二年化形扵太一宫后复见扵蜀有诗寄友人曰昔逰西太一今日返成都若问去来事云蔵月影孤】龙湖禅师【名普闻唐僖宗第三子往湖南石霜寺禅及去付之曰汝逄干即止逄陈则住来邵武问其山曰大干问居者曰一道士姓陈师悟遂结庵居焉一日师聚徒说法有老人在傍师问之对曰某此山之龙因病行雨不职见罚愿师救之师曰可易形来俄为小蛇师引入净瓶覆以袈裟忽云雨晦防雷电绕空而散蛇自瓶出复为老人谢曰非借师力则腥秽此地矣山中无水当以水报乃爪石成穴涌泉一后师跨虎而去不知所终】
　　漳州府【东至泉州府同安县界八十里西至汀州府长汀县界二百三十里南至广东潮州府潮阳县界三百五】【十五里北至延平府尤溪县界三百里自府治至南京三千五百二十五里至京师七千五百二十五里粮一十一万六千石零】
　　建置沿革禹贡州之域天文牛女分野周为七闽地秦属闽中郡汉为东冶县地东汉为南部都尉地并属防稽郡晋属晋安郡梁属南安郡隋属闽州唐垂拱初始析福州西南境置漳州以南有漳水为名治漳浦县开元初徙治李澳川天寳初改漳浦郡乾元初复为漳州又徙治龙溪五代晋时留从効改为南州宋复为漳州元陞为漳州路本朝改为漳州府领县十
　　龙溪县【附郭梁天监中始置县南安郡隋属泉州唐属武荣州后更武荣为泉州县仍属焉开元末始属漳州乾元初州治徙此宋元仍旧本朝因之编户一百四十八里】漳浦县【在府城南一百里本龙溪县南界地唐垂拱间析置漳浦县开元初置漳州治此后分置懐恩县未几省懐恩入漳浦宋元仍旧本朝因之编户五十三里】龙岩县【在府城西四百里本晋新罗县苦草镇唐初于此置新罗县属汀州天寳初改为龙岩县大厯中割漳州宋元仍旧本朝因之编户二十九里】南靖县【在府城西四十里本龙溪漳浦龙岩三县地元至治间以其地僻逺难于控御遂割置南胜县后改名南靖本朝因之编户一十六里】长泰县【在府城东三十七里本泉州南安县地南唐始扵县之武胜塲置长泰县属泉州宋改属漳州元仍旧本朝因之编户一十一里】漳平县【在府城西北三百二十里本龙岩县地成化初以其地险逺难治遂析置漳平县地平衍统扵漳故名编户二十四里】平和县【在府城西南二百五里本南靖县地正徳间平象湖寇乱遂置县扵河头中营遵制名曰平和编户一十二里】诏安县【在府城南二百一十里本漳浦县南诏地宋为临水驿本朝治间置守御千户所嘉靖初置为县编户二十二里】海澄县【在府城南二百八十里隆庆初置为县编户一十里】寜洋县【在府城西南三百里新置为县编户八里】
　　郡名漳浦【唐名】清漳【以水名又曰临漳】
　　形胜闽岭粤区【舆地纪胜】东南际海【宋史地志】境旷穷山外城摽涨海边【唐张登诗】在闽会之极南【宋傅自得道院记】一水清流列峰秀出【宋进士题名记漳极闽之南一水清流列峰秀出拥成郡势不在建剑下】地兼山海秀【宋郭祥正诗】控引畨禺襟喉岭表【郡志】地偏海近【本朝王祎诗漳水南边郡闽州到此穷地偏冬少雪海近夜风多】
　　风俗其民务本不事末作【宋有得道院记】俗故穷陋【宋龙岩县学记】业农业渔【龙溪记业农者近郭之民业渔者濒海之民】乐善逺罪【宋郭祥正记闽之八州漳最在南民有田以耕纺苎为布弗廹扵衣食乐善逺罪非七州之比】悍强难治【宋綦崇礼传其俗悍强号难治】敦尚质朴【郡志敦尚质朴务业者多健讼者少】
