<!-- { "loadSidebar": true } -->
　　建置沿革禹贡荆州之域天文翼轸分野轸旁有小星曰长沙应其地商为荆楚地周始名长沙春秋战国时为楚黔中地秦置长沙郡汉改为长沙国治临湘东汉复为长沙郡三国时初属蜀汉后属吴晋荆州永嘉初于此置湘州咸和中罢湘州复荆州刘宋复为长沙国兼置湘州南齐又改国为郡隋废长沙郡置潭州大业初复为长沙郡唐改为潭州天寳初复为长沙郡中和初置钦化军节度五代唐为长沙府宋置防御使复置武安军荆湖南路元至元中改为潭州路天厯初改天临路本朝甲辰年改为潭州府洪武五年复改为长沙府领州一县十一长沙县【附郭秦置湘县为长沙郡治汉改曰临湘隋改曰长沙五代汉析置龙喜县宋罢龙喜置常丰县开寳中废常丰入焉元仍旧本朝因之编户三十五里】善化县【附郭本长沙湘潭二县地分长沙五乡湘潭二乡置善化县属潭州元仍旧本朝因之编户二十里】湘潭县【在府城西一百里本秦湘南县汉属长沙郡晋属衡阳郡梁改湘南曰湘潭因昭潭为名隋以建宁阴山攸水茶陵四县省入属衡州唐属潭州宋因之元陞为州本朝复为县编户二十二里】湘阴县【在府城北一百二十里春秋时罗子国地秦置罗县属长沙郡汉因之三国吴为吴昌县刘宋析置湘阴县属湘东郡梁以县置岳阳郡及罗州陈罢州存郡隋初废郡并湘阴入岳阳县寻改岳阳曰湘阴属巴陵郡唐以罗县省入属岳州宋属潭州元陞为州本朝改为县编户四十六里】宁乡县【在府城西一百二十六里本汉长沙郡益阳县地三国吴析置新阳县晋改曰新康属衡阳郡隋省入益阳唐复置寻省宋析长沙县地置寜乡县治故新康之玉潭镇属潭州元仍旧本朝因之编户二十一里】浏阳县【在府城东一百五十五里本汉长沙郡临湘县地三国吴始析置浏阳县取浏阳水为名隋省入长沙县唐复置属潭州宋仍旧元陞为州本朝复为县编户七十一里】醴陵县【在府城东一百八十里本汉临湘县地东汉析置醴陵县属长沙郡隋省入长沙县唐复置潭州宋仍旧元陞为州本朝复为县编户二十八里】益阳县【在府城西北二百里本秦旧县属长沙郡以县在益水之阳故名汉属长沙国三国吴属衡阳郡唐皆属潭州宋属鼎州寻复属潭州元陞为州本朝复为县编户二十三里】　湘乡县【在府城西南二百一十二里本秦湘南县地东汉析置湘乡县属零陵郡三国吴属衡阳郡晋以连道县省入隋罢衡阳郡以湘乡省入衡山县属潭州唐复置移治龙城后复旧治元陞为州本朝复为县编户七十一里】攸县【在府城南三百六十里本汉旧县属长沙国以水为名东汉晋宋属长沙郡齐属湘东郡陈改为攸水县隋省入湘潭县唐初复置属南云州贞观初州废以县属衡州五代时梁属潭州汉属衡州宋复属潭州元陞为州本朝复为县编户四十五里】安化县【在府城西三百六十里本秦益阳县地歴代为梅山地宋立五寨以谨防御熈宁间始置安化县属潭州取民安徳化之义元仍旧本朝因之编户一十九里】茶陵州【在府城南四百八十里汉置属长沙国以地居茶山之隂故名王莾改曰声乡东汉复旧属长沙郡三国呉属湘东郡隋省入湘潭县唐复置南云州寻省入攸县圣歴中复置属衡州五代晋属潭州宋属衡州绍兴中陞为茶陵军后复为县元陞为州本朝改为县寻陞为州编户五十里】
　　郡名星沙【以长沙星得名】熊湘【昔熊绎封此故名】三湘【寰宇记湘潭湘乡湘阴为三湘】形胜南以五岭为限北以洞庭为界【元和郡县志】右纳夏汭左抗荆门【唐书】南通岭峤唇齿荆雍【通典】控交广之户牖拟吴蜀之咽喉【宋吕和叔文集湘中七郡弹压上游左振牂蛮右驰瓯越控交广之户牖拟吴蜀之咽喉翼张四隅襟东万里】依负乔岳襟带重湖【长沙志】五岭南指三湘北流【长沙风土碑】控扼湖岭【宋湖南安抚李椿云长沙一都防控扼湖岭镇抚蛮猺】湖湘重镇【宋汪立信传】
　　风俗人多纯朴士少宦情【湘中记】清慧而文【唐刘禹锡云无土山无浊水民乘是气往往清慧而文】好文尚义【元志渐被胡文定春秋之学而士习好文向慕谭世勣忠节之风而乡俗尚义】恬世利尚节槩【同上土风纯古有浮丘翁潘逸髙蹈之竒踪故其士往往恬于世利而好脩有孔明关羽周瑜鲁肃之遗迹故其俗多慷慨尚节而耻为不义学者勤于礼耕者勤于力故虽无甚富亦无甚贫】民以网罟为业【同上民以网罟为业渔利饶衍而无积聚】士多亷隅民尚忠义【旧志】人勇于义【同上前有蒋公琬社稷之器后有刘继逺忠义之风遗习尚存人勇于义】民朴而纯士无奔竞【长沙志其民朴而淳其性决烈而劲直火耕水耨渔猎山伐人多髙年士无奔竞退恬于世利有张司空之遗风焉】
