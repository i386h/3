<!-- { "loadSidebar": true } -->
　　山川巴丘山【在府城南亦名巴蛇塜羿屠巴蛇于洞庭积骨为丘故名呉使鲁肃以万人屯巴丘即此】白鹤山【在府城南山有白鹤寺其阳有两池相传内潜巨蟒吕翁招出化为剑又有江叟者尝遇樵夫遗以铁笛吹之无声一日登此山吹于紫荆台响震林谷忽有两女子出授神药云服此当为水仙女子葢龙女也】金鹗山【在府城东五里昔有异鸟飞集其上故名】乌龟山【在府城南五里楞伽峯南水际九山相连形如龟亦名九龟山即唐桞宗元记无姓和尚所居之处】君山【在府城西南一十五里洞庭湖中一名洞庭山状如十二螺髻山海经云洞庭之山帝之二女居之盖尧女湘君尝居此故名昔秦始皇南游浮江遇大风因问湘君何神博士对曰尧女舜妃始皇怒命赭其山又宋岳飞讨杨么伐君山木为巨筏塞诸港即此道书以为第十一福地唐李白诗帝子潇湘去不还空余秋草洞庭间淡扫明湖开玉镜丹青出是君山刘禹锡诗湖光秋水两相和潭面无风镜乍磨遥望洞庭山拥翠白银盘里一青螺】酒香山【在君山湘川记上有美酒数斗饮者即为仙汉武帝遣栾巴来求果得酒未进御东方朔窃以饮帝怒欲杀之对曰酒有验茍杀臣臣亦不死臣死酒亦无验遂赦之土俗云每春时徃徃闻酒香寻之莫见其处】鸣山【在君山履之锵然有声】艑山【在君山东洞庭之涯相望浮浮其状如舟】九马觜山【在洞庭东岸有九口觜舟行过此多险】城陵山【在府城西北一十五里蜀江西来洞庭南注合流于此乃一郡水口山也】鹿角山【在府城南五十里洞庭湖东古屯戍之所】鱼梁山【在临湘县治南山下有湖土人常取鱼于此】望城山【在临湘县南三十五里下有井泉溉田千顷其山髙峻人登之望见郡城】象骨山【在临湘县西南四十里山海经巴蛇吞象暴其骨于此山傍有湖曰象湖】大云山【在临湘县东九十里连接七十余峯四时云雾上有石通判祠】响山【在临湘县南九十里上有四山髙耸人啸呼应声如响】龙窖山【在临湘县东南一百里跨临湘通城崇阳蒲圻四县境上有龙湫因名又有雷洞洞有石门山徭所居】鸡笼山【在临湘县界中以形似名】马鞍山【有二一在华容县西五里一在石门县治东北以形似名】东山【在华容县东一十里峯峦秀丽连亘百余里古松夹道驿路经其中】鼎山【在华容县北一十五里上有蜀汉昭烈庙昭烈秭归之败尝过此山北故又有逐备陵】南山【在华容县南三十里隔湖对峙苍翠如屏】石门山【在华容县东三十里一名仙庐山有七峯甚髙将雨则云起峯上霁则云复归中有寳慈观晋仙人张惊喜炼丹之地又石门县西十五里亦有石门山县以此名】墨山【在华容县东四十里上有龙池祷旱多应唐张説诗序云石门墨山二山相连有禅堂道观天下絶境】石山【在墨山北楚辞驰余车于石即此此山西北有石龙山崖石上有龙鳞防涧中流泉四时不竭】禹山【在华容县南四十里夏禹濬山尝登其巅山上今有禹庙】鼓楼山【在华容县东南五十里上有石室下瞰洞庭中可容数十人】团山【在华容县东南七十里山多赭石可研以书字上有马援庙】方台山【在华容县东山出云母石土人候云所出掘之徃徃有长数尺可为屏风者】明山【在华容县南一百里上有洞庭神祠】昌江山【在平江县东南二里上冇艾仙人所居石坛及芙蓉池金线洞飞仙石昔呉鲁肃尝屯兵于此后人徳之故又名鲁徳山为立庙焉】梧桐山【在平江县北十五里有观】梅仙山【在平江县北三十里梅子真隐处有丹井梅水出焉】道岩山【在梅仙山东四十里上有天池池前两峯南曰席防北曰云盖中有断石相传许旌阳淬剑处山又有香炉岩】连云山【在平江县南五十里旧名纯山峭防万仞云气常覆其上有呉真人炼丹坛中有石室唐田游岩亦尝隐此】卢山【在平江县东五十里一名独石山工有七仙井并祠】永宁山【在平江县北六十里四壁削成履云梯飞栈而后可跻其端沃衍可耕断戈朽镞时出于上】幕阜山【在平江县北九十里一名天岳山髙一千八百丈周廻五百里石崖壁立上有篆文云夏禹治水尝至此山顶有田数亩东有温泉三穴又有芙蓉池产金鲤列仙坛产瑞竹又有海棠仙人二洞道书以为二十五洞天今紫阳观在焉】石牛山【在平江县东一百里山多岑石其状类牛又冇大寨石大者可容万人小者容千人上有井泉可以避地】土龙山【在平江县东北一百里汨水经其下又有龙门山】彭山【在澧州西一十里接连钦山上有李彭庙】闗山【在澧州东一十五里以其闗鎻水口故名】彰观山【在澧州东一十五里乃四十四福地即宋明道中黄道冲范灵二仙飞升处上有宁极观溪流九曲萦绕前后】将军山【在澧州南六十里相传汉纪信所居后信死难人义之立祠其上因名】药山【在澧州南九十里上多芍药山有长啸峯昔僧惟俨尝夜登山云开月现大啸一声闻十数里因名】太浮山【在澧州西南一百三十五里亦名独浮山跨石门武陵桃源三县界谷中有石室户牖自然虚明上有青玉坛又有丹灶白鹿池十八洞及有涌泉成谿相传浮丘子学道浴丹之所】横山【在澧州西北一百二十里冈岭平直逺无峰峦因名山南有潺水洞旱祷有应】太清山【在澧州北一百六十里上冇五老峯老君岩中有琼瑶紫极宫乃李凝阳得道之所】层山【在石门县东北三里一名层歩山外望如一山入内乃有二重山侧有石屹立如人形号层山神】紫和山【在石门县东北一十里上有存志观皮子药炉山之阳又有仙女洞俗传丁令威炼丹之所】石匮山【在石门县南一十里上有大方石其形如匮】黄石山【在石门县西北二百一十里有溪出雄黄】骑龙山【在慈利县治南以形似名其上石室内有石龙头口中吐水下流溉田俗呼黑龙泉】道人山【在慈利县北一十里山下有一石类道人形髙五丈余面南而立】崇山【在慈利县西三十里舜放驩兠于崇山即此】月山【在慈利县东四十里山顶弯如半月】赤松山【在慈利县西一百六十五里与天门山对峙赤松子尝隐此上下数十里号赤松村】天门山【在慈利县西南一百八十里古松梁山状如香炉有十六峯相次最髙者为天门空明透彻上贯山顶门角上各有一竹倒垂下拂俗名天帚】九度山【在慈利县有九度水故名上有石形似楼名仙人石楼】铜盘山【在慈利县连钱铜盘石马此澧阳之滩险也】黄山【在安乡县北六十里土石皆黄一名金峯山上有刘宋谢晦庙故又名谢山】古田山【在安乡县西北六十里上有石田古人耕之故名中有石田观】鸣鳯冈【岳阳志云在巴陵界中】仙女岩【在平江县南三十里下有石室曰仙郎洞】龙影洞【在平江县西北邃三千余尺周三十里石壁莹然上有龙影屈伸蜿蜒鳞甲如绘】桃花洞【在慈利县界洞多桃花宋仁宗朝彭仕义反知澧州郭逵破之于此】燕子洞【在慈利县东南二里岩洞深广可坐数千人岩后有穴秉烛而入其中亦有明处四围石乳融结中有石燕子故名】賔郎洞【在慈利县茆冈寨之南羣蛮徃来之径一穴而入后有大门过此即为猺界昔猺人侵扰邀撃而后屈伏与之盟画此为界镌石象人立于道左】风洞【在慈利县北三十里洞常有风】雷公洞【在慈利县境天色隂晦则其中隐隐有声如雷两壁峻立形如神像】落马洞【在石门县旧传汉昭烈尝落马于此】白马矶【在巴陵县境唐李白诗侧叠万古石横为白马矶】鸭栏矶【在临湘县东一十五里呉建昌侯孙虑作鬬鸭栏于此陆逊諌止之】道人矶【在临湘县南一十五里大江濵有石髙十余丈如道人面北而立矶中有二洲南为黄金瀬北为黄金浦上又有白石髙丈余其光如镜名石镜亦名鸡冠石】花石【在慈利县武口寨石上有花如堆心牡丹枝叶缭绕虽精于者莫能及或以物撃碎其花拂拭之其花复见重叠非一】大江【在府城西北从荆州府石首县北流过城陵矶下合洞庭诸水入临湘县其流清者为洞庭浊者为大江又东过武昌防汉水】三江【在府城下岷江为西江澧江为中江湘江为南江皆防于此故名亦名三江口宋慕容延钊等大破周保权军于此】兰江【在澧州城东地多兰蕙楚词云捐余佩兮澧浦因称佩浦又云澧有兰故名兰江】洞庭湖【在府城西南禹贡九江孔殷注云即洞庭也沅渐元辰叙酉澧资湘九水皆合于此故名九江又九江沅资湘最大皆自南而入荆江自北而过洞庭潴其间名为五潴战国防云秦与荆战大破之取洞庭五潴是也每嵗六七月间岷峨雪消水暴涨自荆江逆入洞庭清流为之改色唐杜甫诗呉楚东南圻乾坤日夜浮孟浩然诗八月湖水平涵虚混太清气蒸云梦泽波撼岳阳城宋吕正诗八月寒涛溅碧空片帆悠飏信秋风探珠直待骊龙睡莫遣迷津浩渺中相传湖中有巨蚌夜深展一殻如帆徃来烟波间吞吐明珠与月争辉渔者百计取之莫能得】青草湖【一名巴丘湖北连洞庭南接潇湘东纳汨罗之水每夏秋水泛与洞庭为一水涸则此湖先干青草生焉唐张志和渔歌青草湖中月正圆巴陵渔父擢歌连杜甫诗洞庭犹在目青草续为名】赤沙湖【在洞庭湖西秋夏水泛与洞庭为一涸时惟见赤沙旧记云洞庭南连青草西亘赤沙七八百里又谓之三湖】防湖【在府城东南五里亦名滃湖左传呉人败楚于雍澨即此尔雅曰水泛入为防唐张说集云防湖者沅湘澧汨之余波夏潦奔注则泆为此湖冬霜既零则涸为平野故诗有曰念彼防湖去浮舟更一临千峯出浪险万木抱烟深】莼湖【在临湘县东风土记云岳阳虽水乡絶难得莼惟此湖有之故名】大鲸湖【在安乡县西北二十里尝有大鲸飞天而去故名】新墙河【在巴陵县南六十里发源临湘县相思山至巏口注于洞庭】华容河【在华容县治北晋杜预所开以通郴桂之漕北源江水南逹洞庭】澧水【源出慈利县西厯山流至石门县防渫水又流至澧州城下合涔澹二水入于洞庭】绣水【在澧州东二里水流至此旋折如绣纹范仲淹尝游此】澹水【在澧州东二十五里汉王粲诗悠悠澹澧水】涔水【在澧州北七十里唐杜牧诗一话涔阳旧使君郡人回首望青云卢肇诗君梦涔阳月中秋忆棹歌】渫水【在石门县西一百七十里流经水南山鲤鱼山合阳泉南溪水至县西四十里入于澧水】溇水【在慈利县源出归州东流至索谿合四十八涧而为一水南至观嘉觜防澧水】昌水【在平江县北八十里源出幕阜山流至县南有巨石形如昌字水环绕其中故名】汨水【在平江县东一百一十里源出江西宁县至平江县东南合纯卢二水又西南防昌水下流合罗水又西北流入洞庭楚词有汨罗即此】黄溪【在澧州西沂流凿石数丈有石神颇有灵异】洳溪【在澧州源出龙洳山昔楚庄辛説楚庄王饮洳溪之流即此】双溪【在慈利县乃前后江合流之口有芙蓉洲至菱花渡而合为一邑之胜】东阳潭【在石门县之东阳山下出石鲫鱼重唇鱼双鳞鱼皆珍品也】长乐潭【在石门县东南二里】白马洲【在澧州东二十里唐林静先生乘马飞升处】金沙洲【在洞庭湖中一名龙堆延袤数里杜甫诗龙堆拥白沙即此又名金沙堆宋张孝祥有赋葛长庚诗惟有金沙堆下水东西南北任风吹】彭城洲【在府城东北刘宋元嘉中谢晦反到彦之进讨军次彭城洲彦之军败退保隐矶即其地】杨子洲【在华容县境相传荆佽飞刺蛟之所今有庙存】三湘浦【在府境内梁天监中僧寳志为符书云起自汝蔡讫于三湘后侯景起于汝水之南而败于三湘之浦故亦名侯景浦】鸳鸯浦【在慈利县治北昔人诗桃花浪暖鸳鸯浦桞絮风轻燕子岩】桞毅井【在君山桞毅唐中宗时下第归至泾阳见一妇人牧羊曰妾洞庭君小女嫁泾川次子为婢所惑毁黜至此敢寄尺牍洞庭之隂有大橘树撃树三当有应者毅如其言有武夫掲水引入至灵虚殿取书以进洞庭君泣曰老夫之辜使孺弱罹害顷之有赤龙飞去俄红妆拥一人回即寄书女也宴毅碧云宫洞庭君弟钱塘曰泾阳妇欲托髙义为亲毅不敢当辞而去后再娶卢氏即龙女也与同归洞庭】七僊井【在卢山有石窦七窍出泉四时不竭嵗旱祷雨輙应】白龙井【在安乡县黄山嵗旱祷雨尝有白龙升天】双泉【在澧州西九十里二泉相近其水常涌或闻人声则怒涛异常】东泉【在石门县南三十里有石洞曰东泉遇旱祈雨徃来辐辏】断山泉【在临湘县南八十里泉防断崖之间灌田千顷】云母泉【在墨山松岭之下味甘而流长地产云母】鱼泉【在慈利县西二十一里其泉石屋覆盖中有圆石盘名曰龙台下临清潭蛟龙居之】白鼍池【在府治北昔有白鼍为怪吕洞賔斩之】天池【在平江县东香炉岩有巨石窍通东西可容车马徃来及屋百楹流泉不竭谓之天池】明月池【在澧州治东李羣玉游息之所】堰虹堤【在府治西北城下瞰洞庭每夏秋风涛昼夜潄啮宋守滕宗谅筑此堤捍之欧阳脩作记厥后堤壊胡寅诗有时风浪战城西何啻渔阳万鼓鼙狎水蚩蚩忘垫溺谁人能续堰虹堤】赵公堤【在临湘县治东旧有堤倾圯元泰定间县尹赵宪筑成之水患遂平民以赵公名】
