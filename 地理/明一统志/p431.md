<!-- { "loadSidebar": true } -->
　　古迹邾城【在府城西北一百二十里楚宣王伐邾俘其民徙其君居此城故名汉衡山王吴苪甞都之今名旧州城本朝刘伯温邾城怀古诗孤城寥落遍蒿芜万里萧条近楚符鸦带夕阳归旧垒鴈将秋色下平湖遗墟生禾黍古木苍苍接里闾故事岂劳重借问汉江流水自萦纡】永安城【在府城北即楚黄歇所都隋置永安郡于此或谓楚王封其女之地遂城而居之城中土堆甚多苏轼诗东风未肯入东门走马还寻去嵗村人似秋鸿来有信事如春梦去无痕江城白酒三杯酽野老苍顔一笑温已约年年为此防故人不用赋招魂】西阳城【在黄冈县境汉旧县属江夏郡晋弋阳郡治此】石阳城【在黄陂县西吴征江夏围石阳不克而还即此】九江城【在黄梅县西南七十里九江王黥布所筑】江夏城【在蕲州类要云晋江夏王所筑】冶城【在黄陂县东南一十五里梁武为刺史治战守之具于此今火迹犹存】安昌城【在黄陂县元和郡县志云齐髙帝筑以捍陈冦隋志黄陂有安昌郡开皇初废】大活城【在府城北二百三十五里隋唐于此置大活闗】南司州【在黄陂县北独家村北齐置后周改曰黄州隋废唐复置南司州苏轼云五年一梦南司州谓此】南晋州【在黄梅县唐志武徳四年以县置南晋州又析置义丰长吉塘阳新蔡四县寻俱废】木兰废县【在府西本梁梁安县北齐置湘州隋初别置亷城县州县寻废后改梁安曰木兰属黄州唐省入黄冈】岐亭废县【九域志在麻城县】太子驿【在黄梅县南七十里旧传梁武帝于此得子故名】夏隩【在府城西南二里宋夏竦守黄州凿水入陂以藏舟故名】东坡故居【在府治东宋元丰三年苏轼谪黄州寓居临皋亭后得此地立雪堂居之自号东坡居士甞自吟云雨洗东坡月色清市人行尽野人行莫嫌荦确坡头路自爱锵然曵杖声后移汝州遂以雪堂付潘大临兄弟】桃黄庵【在府之岐亭镇苏轼记有王翊者得雄黄如桃人呑之甚甘自是断荤肉翊有庵名桃黄自号桃黄山人】石柱【在黄陂县治西县旧无公署迁徙靡常宋嘉定三年县簿应行之始迁旧治刘倓代秩礲石柱以纪其事】石牛【在广济县西二十里元姚楚山诗一拳怪石老山边头角峥嵘几百年毛长苍苔春夜雨头昻芳草夕阳天终宵见月何曽喘尽日和烟自在眠恼彼牧童驱不去一声长笛思悠然】万年松【麻城县西北一十里有古松一株相传以为万年松】
　　名宦南北朝朱龄石【宋西阳太守有武干又练吏职】吉士瞻【梁西阳太守在郡清约家无私积】唐韩思彦【蕲州録事防军甞过汴州有张僧彻者庐墓三十年诏表其闾请思彦为颂饷缣二百不受固请为受一匹命其家曰此孝子缣不可轻用】贠半千【蕲州刺史不颛任吏常以文雅粉泽故礼化大行】左震【黄州刺史时有女巫从数少年所至为虐震曳巫斩之悉囚所从少年借其贜数十万具以状闻黄人歌曰我欲避乡里我欲去坟墓左公今既来谁忍舍之去后一嵗又歌曰吾乡有鬼巫惑人人不知天子尚尊信左公能杀之】杜牧【泰和间为黄州刺史多有竒节吏民怀服之】吕元膺【蕲州刺史甞録囚囚白父母在明日嵗旦不得省为恨因泣元膺恻然悉释械归之而戒依期还狱吏曰不可答曰吾以信待人人岂我违囚如期至自是羣盗感徳率避境去】宋王明【黄州刺史时将用师南唐太祖宻授以成筭明至州即完城垒训练士卒众莫解其意俄王师自荆渚而下即移明知池州】王禹偁【咸平间知黄州朞年政通人和百废俱兴士君子慕其髙风大节移知蕲州谢表有云宣室鬼神之问敢望生还茂陵封禅之书已期身后帝曰禹偁其亡乎逾年而卒】乐黄目【知黄州性简黙能处剧好著述在郡献广孝传五十卷总仙记一百四十巻】程珦【黄陂县尉先是珦父遹寓是邑而卒珦因寓居后来为尉有恵政邑人思之】韩琚【知黄州弟琦有诗云予兄天圣中尚摄齐安守兄才无不宜吏治孰可偶公庭常寂然所乐在文酒】厐借【明道间黄州司理防军狱无寃抑时夏竦知州事谓其有宰相器】吕诲【治平中为御史知杂时议推尊濮王典礼诲奏陈弗可弹欧阳修首建邪议并劾韩琦曽公亮附防出知蕲州】范纯仁【知蕲州又歴京西转运副使召还神宗有问纯仁言愿陛下且无留意边功不然将为他日意外之患】马正卿【元丰间知黄州爱民下士广学舍禁妖巫人感之】苏轼【元丰间谪黄州监税在郡五年题咏著述甚多元祐初召入翰林】陈轼【知黄州时苏轼谪黄州人皆畏避惧其累已轼独愿交期与同忧患】张商英【元符间朱谔弹商英在绍圣初虽有章疏论列元祐臣僚然本是奸党遂出知蕲州列名党借】韩驹【政和间知黄州有诗名苏辙题其诗巻云唐朝文士例能诗李杜髙深到者稀我读君诗笑无语恍然再见储光羲】梅执礼【仕为给事中与宰相王黼相善以诗规之黼怒罢显谟阁待制知蕲州】李宥【知蕲州嵗凶人散委婴孩而去者相属于路宥令吏收取计口给谷俾营妇均养之毎旬阅视所活甚众】任伋【通判黄州负气节与其兄伯雨齐名时称为大任小任】虞策【通判蕲州时蒋之竒以江淮发运上计神宗访东南人才之竒以策对擢提举利路常平】韩世清【知蕲州州人请以为兵马钤辖有贼刘忠犯州境世清与战破之】何大节【知黄州金人犯黄大节义不屈投江而死】王玠【蕲黄镇抚使司干办公事防镇抚使孔彦舟谋叛玠开陈百端不聴入骂曰逆贼万段彦舟并玠家属沉之龙眼矶】李诚之【嘉定间知蕲州金人犯蕲极力捍御城陷诚之先戮其妻子然后自尽通判秦钜教授阮希甫防御判官赵汝票蕲春主簿时凤皆死之】叶适【知蕲州以经济自负入为尚书郎官】向士壁【知黄州有才气数立竒功时麻城尉杨掞有能名士璧檄入幕】王益【景定间知蕲州治尚寛和开麒麟山立郡治见古墓石刻云本有千年地始借五百年感谢王刺史移我过西园】孟拱【知黄州増埤浚隍搜军实边民来归者日以千数皆为屋居之厚加振贷剏两堡为先锋虎翼飞虎营】陈仲微【通判黄州职兼饷餽以身律下随事检柅军兴赖之不乏制置使上其最辞曰职分也何最之有】王彦明【守蕲州元兵至力战粮乏不屈率家属乗大船于城西中流　　慷慨凿船沉水而卒至今人立庙祀之】元史弼【黄州等路宣慰使盗起淮西司空山弼讨平之】赵筼翁【守蕲州有廉名去任民思之而不忘】本朝陶安【洪武初知黄州艾荆棘开府治安辑民庶政务一新民思慕之】钱敏【永乐初知黄州府首兴学校课农桑脩城池葺公宇文章政事诸郡首称　省志】盛璞【知黄州府不携妻孥唯匹马一仆警敏有才剖决无滞势豪敛避　省志】何纶【知蕲州廉介刚毅一介不茍取加意仓储一时侵渔诸弊殱除殆尽善政在人至今传颂　省志】庄辙【正统初知蕲州亷介仁恵百务具兴民乐于从事剧盗逼境民有被殱者极为优恤咸爱戴之　省志】厐敬【正统中知罗田县莅政严明立已严介坛壝铺舍祠庙皆其建置而不劳于民一时称贤令云　省志】余清【正统中知黄州府持廉秉公政平讼简军民畏服比卒囊无余赀黄人赙之归氷蘖之操至今称颂　省志】徐泰【罗田知县清白仁恕教民务农四郊俱创便民仓以为凶荒赈济之偹百姓怀之省志】林宗【天顺中任蕲州学正性温雅有醖借察诸生勤惰谆谆教诲学者建祠于学宫祀之　省志】李桓【成化初知黄陂县教民植桑枣民受其利嵗饥设法赈济多所全活　省志】戴中【成化中知黄梅县持身清洁莅政明敏学校公署废坠者皆中所葺治一时文物焕然改观　省志】胡锭【正徳初知黄州府时值盗警督兵防守保障有功嵗饥设法赈恤死者具棺瘗之尽心民事如理家然称古循吏云　省志】叶溥【正徳中知广济县洞察民隐以诚心莅政无赫赫之威而吏不敢欺尤作兴学校賔礼布韦有长者风　省志】叶仕美【正徳中知蕲州时流贼入冦单骑招集守御城赖以全至今称之　省志】王世禄【正徳中知麻城县平正刚简视民如伤开新河建县防多所伟绩而民不知劳　省志】余贵【正徳中知黄州府为政寛猛适宜军民安堵学校公署脩饬焕然浚井二十余处民用利之名曰余公井　省志】汪倬【知广济县慈爱子民时乡民流徙者田归蕲人倬请于朝编得田者焉民赖以苏至今绎思其徳有遗爱碑　省志】劳樟【嘉靖中知罗田县适地方凋敝之后樟亲身防计稽赋厘奸新学庙葺石城确然直行己志去之日百姓号泣载道寻立碑识遗爱焉　省志】
　　流寓李泌【京兆人少以才敏着闻唐宗使与太子游杨国忠恶之奏徙蕲州】陈慥【蜀人寓居黄冈号方山子又号龙丘子幼读书以溪山自娱宋苏轼谪居黄与之往来倡和为作方山子传】孙傅【海州人仕宋为中书舍人宣和末髙丽入贡使者所过调夫治舟傅言骚扰劳费以妨农时宰相以其所论同苏轼奏贬蕲州安置】陈过庭【山隂人宋徽宗朝为御史中丞论事大忤权贵罢知蕲州未半道谪海州团练副使黄州安置】秦观【髙邮人仕宋为国史编修官绍圣初坐党籍出通判杭州后为御史刘拯论其増损实录削秩编管黄州】张耒【楚州人累官史馆检讨宋绍圣初坐党籍谪监黄州酒税后为通判最后在頴闻苏轼讣以师弟子礼举丧言者论其罪贬房州别驾黄州安置凡三至黄】龙仁夫【元末永新县人徙居黄州明五经为时矜式学者称为麟洲先生授陜西儒学提举】吴大中【其先信之弋阳人元时徙居罗田夫妇善事父母皇庆间有司以孝闻诏旌表其门】詹同【新安人元末因乱家黄州王师下武昌归附仕终翰林学士兼吏部尚书文章髙古操行耿介始终清白之行后致仕】
