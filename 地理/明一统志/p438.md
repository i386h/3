<!-- { "loadSidebar": true } -->
　　流寓王粲【髙平人善属文汉献帝时召除黄门侍郎以西京未宁不就之荆州依刘表尝登当阳楼作赋建安中卒其赠文有曰迁于荆楚在漳之湄】司马芝【河内人汉末避乱荆州尝出遇贼同行者皆弃老弱走芝独守老母贼以剑临芝芝叩头言母老无养之者贼曰此孝子也杀之不义遂免后仕至河南尹爵闗内侯】罗含【晋耒阳人为桓温别驾于江陵城西立茅舍以居织苇为席布衣防食晏如也后徴为尚书郎】庾易【新野人徙居江陵志性恬静不交外物以文义自乐齐临川王表荐之饷麦百斛不受长史袁彖钦其风赠以鹿角书格蚌盘牙笔易以连理几竹翘书格报之建武中徴为司空主薄不就】刘虬【南阳湼阳人徙居江陵初仕刘宋为当阳令罢官归家齐建元以后累辟不就以西沙洲去人逺乃徙居之武帝临荆州惟与虬谈因见二子帝曰之遴必以文章显之亨当以功名著已而果然】李逊【陇西人客居荆州仕唐累官给事中故事天子以畸日聴政逊上书諌宪宗从其言后为武忠节度使为政抑强植弱有绩可纪弟建随兄客荆州事母以孝闻贞元问擢翰林学士初建苦贫兄造为营丏使成就之故逊建皆举进士后虽通显以清俭称】郑谷【宜春人唐干宁中寓居白社谷卒尝有渚宫乱后诗云白社已应无故宅清江依旧只空流】梁震【蜀依政人唐末进士寓江陵髙季兴欲署判官震耻之终身不受辟署止称前进士自号荆台处士】刘安世【宋魏州人哲宗朝为右正言尝论蔡确章惇等妄要定防之罪及惇入相落职责岭外徽宗朝既复职复贬峡州】张商英【宋新津人仕为御史里行以言事出监荆南盐商税又以忤蔡京安置归州量移峡州】胡安国【宋武夷人父渊寓迹荆湖间至安国为蔡京所恶退居当阳之漳濵后仕至寳文阁直学士卒三子寅宁宏皆以徳学著称寅仕至礼部侍郎宁为太常丞宏徙居衡山】郭雍【河南人父忠孝从程頥学得其传持宪陜西死于金人之难雍退居峡州放浪长阳县下鱼山宋乾道间徴不起赐号冲晦处士孝宗时封頥正先生雍传其父学纂遗书有易説中庸説行世其兄球有文学号白云先生】杜敏【汉嘉人其祖因避乱自蜀至公安因家焉兄弟六人好学不倦俱以儒业显敏仕元为著作郎欧阳赞其像】何廷兰【其先鳯翔人徙居公安仕元践登省台三十余年纳忠陈善秉节不阿】谢端【遂宁人宋末避兵江陵因家焉弱冠时与大都宋本同师王奎文明性理之学又同教授江陵城中时号谢宋后本擢进士第一仕至工部尚书端亦累官翰林直学士】
