<!-- { "loadSidebar": true } -->
　　山川福山　禄山【俱在府城西北五里二山相峙俱产温石福山俗名斧山峯岭髙峻北临沧海北魏刺史崔挺欲于顶上营观宇父老云岭上有龙道恐不可久立挺曰人龙相去何逺之有虬龙倐忽岂一路乎遂营之】大基山【在府城东一十里上有道士谷巘崿苍翠泉流潺湲松竹花卉为一郡最世传后魏郑文公脩真扵此金刘国枢有记碑刻尚存】马鞍山【在府城东南三十里沽水源于此又有金山雄山土山军山优防山皆在界内】寒同山【在府城东三十五里一名神山掖水源扵此】大豁山【在平度州西二十里虞乡城东南有豁口即此与小豁山相峙中通驿路】嵖岈山【在平度州北三十里山形嵖岈】金泉山【在平度州东南四十里一名金钱山产桔梗防风】明堂山【在平度州东北四十里与巨青山连产乌头天雄】六曲山【在平度州东五十里】墨山【在平度州东北六十里山之石色如墨墨水源扵此】孤山【在潍县西四十里祷雨于此多应山之神曰广灵侯夷齐庙亦在焉郡志孤山之风可肃薄夫】塔山【在潍县东南六十里东丹河源于此元志有方山在县西南五十里亦谓东丹河源发处疑即此山之误】几山【在潍县西南八十里山形如几西丹河源于此】擂鼓山【在潍县南一百里白浪河发源扵此】陆山【在昌邑县南四十里汉封霍光为陆侯食邑于此故山以陆名唐天宝六年赐名霍侯山】小珠山【在胶州南九十里错水出此入海】大珠山【在胶州南一百二十里海濵上有石室俗传晋陈仲举隐此得仙】铁橛山【在胶州西南一百二十里胶水源扵此一名胶山】砺阜山【在髙宻县西北五十里产砺石】天井山【在卽墨县东十余里上有井极甘号天井井北二十余里平地三穴汤泉出焉若有风从西北来则汤极热】石城山【在即墨县东南三十里淮渉水源发扵此】女姑山【在即墨县西南三十里上有明堂及女姑祠遗址世传汉武帝所建不其太一仙人祠九此其一也又东有中祠山天雪山皆有神祠遗址世传皆汉九祠之所】不其山【在即墨县东南四十里三齐记汉郑尝教授此山下有草大如薤叶长尺余坚韧异常号康成书帯草又名驯虎山因童恢呪虎之事而名之也】劳山【在即墨县东南六十里海濵山有二其一髙大曰大劳其一差小曰小劳齐记防山虽言大不如东海劳逢萌归自辽东养志脩道于此】隂山【在即墨县东南八十里上有小池水旱不増减傍有石人及马迹秦始皇幸琅琊尝驻马扵此】三山岛【在府城北五十里海之南岸史记封襌书八祠三山为隂主即此祠址尚存】蜉蝣岛【在府城西北一百里遥望岛在海中若蜉蝣然】石臼岛【在胶州南一百里海中金主亮将由海道袭浙江以兵围海州宋髙宗令副总管李寳督海舟捍御宝至胶西石臼岛敌舟已泊唐岛相距仅一山时北风盛寳祷于石臼神俄有风自拖楼中来如撞钟声众咸奋引舟握刀待战风驶舟疾过山薄敌寳命火箭环射延烧敌数百艘叱壮士跃登其舟短兵击刺杀溺者甚众金主方济淮闻胶西之败大怒召诸帅约日渡江于是内变被弑】田横岛【在即墨县东北一百里四靣环海去岸二十五里横众五百人死扵此】神仙洞【在府城东南一十五里有洞七曰虚皇三清五袓六真长生披云灵官有神仙石像四十九尊】盏石【在府城北五十里北临大海有一磐石方员五歩上有污罇状世传秦始皇于此凿盏以盛酒醯祈祭百神】坠星石【在府城东北七十里】海眼石【在平度州北四十五里石立如柱俗传其下即海眼】海【在府城北九十里西北环昌邑潍县界东南环胶州即墨县界唐髙适诗圣代务平典輶轩推上才迢亭溟海际旷望沧波开驷牡未遑息三山安在哉巨鳌不可钓髙浪何崔嵬湛湛朝百谷茫茫连九垓邑流纳广大观异增迟回日出见鱼目月圎如蚌胎迹非想像到心似精灵猜逺色孤屿虚声殷雷风行越裳贡水遏天吴灾】掖河【源发府城东南寒同山西流经城西又西北流会南阳河入于海】万嵗河【在府城东北三十里两岸皆沙秦始皇汉武帝皆祷于此】小沽河【源发府东南马鞍山东南流经平度胶州即墨县界入海】大沽河【源登州府黄县蹲犬山南流经平度州与小沽河合通名为沽河左传沽尤以西注云沽即大沽河尤即小沽河】白浪河【在潍县治东源出擂鼓山北流入海唐北海令窦琰尝引此水溉田】东丹河【一名东于河源潍县塔山下流至夀光县界复达本县境东北流入海】西丹河【一名西于河源潍县凡山经昌乐县西下流合东丹河东北入海】潍水【自宻州诸城县界流入髙宻县境经昌邑潍县界东北入海汉韩信伐齐囊沙壅潍水以破楚将龙且即此俗呼为淮河】墨水【源发平度州墨山南流经胶州即墨县界入海】胶水【源铁橛山北过宻州五弩山卤水入焉又北过髙宻县注潴泽与张奴水合由泽北入新河经平度州昌邑县界入海】淮渉水【源发即墨县石城山西南流经县治西一里许北流三里复西南流入海】天泽泉【在胶州南三十五里祷雨輙应】温泉【在卽墨县东四十里傍有凉泉土人甃池引二泉同注于中以便澡浴】渇橛泉【在即墨县东南三十里世传宋太祖过此渇甚用杖凿地得泉故名】龙泉【在卽墨县北二十里泉凡二穴相去五十余歩世传尝有龙上升二泉随而涌出】潄玉泉【在平度州西二十里】圣水池【在平度州东一十五里池方九尺四时不竭祷雨輙应】八角池【在潍县东二十五里傍有龙池祷雨輙应】芙蓉池【在昌邑县西北二十里旧有台已毁郡志云都昌地名芙蓉齐七十二城之一池之名疑取此义】轮井【在府城东北一十里石穴下洞井口如轮无雕琢防】天井【在天井山周围寻尺深不可测水澄清不竭世传有龙潜焉】定者渠【在平度州南七十里流入胶水汉武帝征和四年行幸东莱临大海上耕于钜定即此】潍水隄【在昌邑县东五里宋时筑之以防潍水】九穴泊【在髙宻县西北泊有九沟故名又县东北有都泊二泊俱去县二十五里】
　　土产海藻　文蛤【胶州昌邑即墨潍县出】牛黄　温石　五色石【润泽可作噐皿俱掖县出】乌头【平度州出】海错　金　锡【俱胶州出】　铁盐【卽墨县出】赀布【府境出】
　　公署莱州衞【在府治东洪武三年建】灵山衞【在胶州东南九十里】鼇山衞【在卽墨县东四十里俱洪武二十一年建】胶州守御千户所【在胶州城内洪武五年建】浮山守御千户所【在即墨县南九十里】雄崖守御千户所【在卽墨县东北九十里】
　　学校莱州府学【在府治东宋眀道间建本朝宣徳四年重脩】平度州学【在州治东南洪武十六年因旧重脩】胶州学【在州治东南金大定间建本朝洪武三年重脩】掖县学【在府治西南旧在城南门外成化三年徙置于此】潍县学【在县治东南洪武三年建正统十一年重脩】髙宻县学【在县治东元至元间建本朝洪武元年重建景防三年増脩】昌邑县学【在县治东洪武三年建永乐十四年重脩】即墨县学【在县治东元至元间建本朝洪武元年重脩】
　　书院郑书院【在卽墨县东南二十五里】东莱书院【在府治西南宋儒吕袓谦以先世莱州人世号东莱先生后人慕之为立书院于此祠之本朝景防五年重脩】
　　宫室靖共堂【在潍县东南五十五里燕慕容若褆所建取小雅靖共尔位之意名之宋吴瓌有记碑刻尚存今讹呼为太公堂】无讼堂【在府治宋建政和三年有石月先生作记词意质润】受宣堂【在府城东南隅世传邱处机脩炼于此辽金聘之皆不起及元聘之即就道郡人因名其堂曰受宣】三山亭【在府城北世传汉武帝时建以其可望海中蓬莱瀛洲方丈三山故名宋苏轼诗东海名碧环西北卷蓬莱云光与天色直到三山廽】望海台【在府城东秦始皇所筑】幸台【在府城南门汉武帝东游海上访安期生登此台当时碑刻尚存今已剥落】仙人台【在平度州东北五十里青山下列仙传胶东公沙宿饮白鹤泉得仙尝游石台之上即此其台四絶今不可登陟】麓台【在潍县西南二十里汉公孙宏读书扵此】燕台【在府治东北二里南阳慕容徳以东莱掖城为青州治因筑此台】
　　关梁掖水桥【在府治西跨掖河】万嵗桥【在府城东北三十里跨万嵗河】胶河桥【在平度州西八十里跨胶水】沽尤桥【在平度州东八十里跨沽河】白浪桥【在潍县东门外跨白浪河】流饭桥【在潍县西北四十里跨西丹河世传昔人造桥有饭自上流而下众工取之适充其食故名】王党桥【在髙宻县东一十五里】亭口桥【在髙宻县北四十里俱跨胶水】淮渉桥【在即墨县治南跨淮渉水】石湾桥【在昌邑县东北一十五里】沽河桥【在胶州东北三十里】
　　寺观资圣寺【在府城南门外金大定间建】妙觉寺【在府城内元中统五年建】圎明寺【在平度州治西北元贞元间建】洪褔寺【在胶州城南元至正六年建】石佛寺【在潍县治东南】崇圣寺【在昌邑县治东俱洪武初因旧重脩】感化寺【在髙宻县治东北洪武间因旧重建】庆成寺【在即墨县治东正统间因旧重修】青罗观【在府城内永乐间因旧重脩】德真观【在平度州治东北元至元间建】大微观【在胶州城南宣徳初因旧重脩】迎真观【在卽墨县治南元元统间建】万夀宫【在府城东神山下元至治初建内有石洞七每洞皆有石像】玉清宫【在潍县治北元至元中建】玉真宫【在昌邑县治西北洪武间因旧重脩】
　　祠庙东海庙【在府城西一十八里四海之一本朝载在祀典事详济南府东岳庙】夷齐庙【在孤山上有伯夷叔齐二庙以伯夷避纣居北海之濵后人因祀之有元时封爵碑刻存焉】孙子庙【在昌邑县西北三十里孙膑仕齐食邑于此故祀之】郑司农庙【在髙宻县北五十里司农汉郑也】四知庙【在昌邑县治东北后汉杨震之任东莱太守道经昌邑故所举茂才王宻为昌邑令懐金遗震震却之宻曰暮夜无知者震曰天知地知我知子知何谓无知宻惭而去庙因以名按今昌邑非汉旧邑后人以其名同故立庙扵此】六湾龙神庙【在府城北三十里庑下有潭水渟滀而静深世传有龙潜焉又西有五龙祠祷雨皆应】贫女庙【在平度州东六十里贫女不知何许人世传其夫行戍女裹粮从之夫死女乞棺葬之遂自杀时人哀之立庙祀焉】先贤祠【在即墨县学元髙宻县尹秦裕伯记其畧曰古莘董侯治即墨之二年嵗丰民和有废必举改建孔子庙学期年而庙成乃以故庙西庑易檐改涂为先贤祠自战国及两汉以功名著兹土者得九人焉曰卽墨大夫者三史逸其名曰安平君田单曰齐王田横曰諌议大夫王吉曰京兆尹王骏曰胶东相王成曰不其令童恢皆假像而祀之用以少牢】孔融庙【在潍县治东宋政和四年建碑刻尚存本朝成化间重脩增祀北海诸贤黎淳记】黄忠宣公祠【在昌邑县治南成化四年建祀本朝尚书黄福】
