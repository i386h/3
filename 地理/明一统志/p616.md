<!-- { "loadSidebar": true } -->
　　建置沿革古西南夷元置都云等处安抚司属云南行省本朝洪武十六年仍置都云安抚司二十三年改置都匀卫军民指挥使司领都匀等七长官司属四川布政司永乐十七年始以七长官司改属贵州布政司而本卫属贵州都司成化十年陞都匀府又以独山麻哈二长官司为州清平卫为县及乐平平定二长官司俱焉今领州二县一长官司八
　　都匀长官司【在卫城南七里元为上都云等处军民长官司本朝洪武十六年改置今司】邦水长官司【在卫城西二十里元为中都云板水等处军民长官司地本朝洪武十六年置今司】平浪长官司【在卫城西五十里元为都匀安抚司地本朝洪武十六年置今司】平洲六洞长官司【在卫城西南一百五十里元为都匀安抚司地本朝洪武十六年置今司】麻哈州【在府北一百里元为犵狫寨本朝初为麻哈长官司平越卫寻陞为州改今属领长官司二】乐平长官司【在州城西北五十里元为狇犵寨本朝洪武中置长官司改今名平越卫成化中以麻哈长官司为州属都匀府因改今属】平定长官司【在州西北六十五里洪武中置初属平越卫后改属清平卫成化中改今属】独山州【在府城南一百五十里元置独山州军民长官司属新添葛蛮安抚司本朝洪武十六年改为九名九姓独山州长官司成化中陞为州及今属户一里领县一长官司二】合江洲陈防烂土长官司【在州城东二百里元置合江洲及陈防军民长官司本朝洪武十六年改置今司成化中改今属】丰寜长官司【在州城二百一十里元为都匀安抚司地本朝洪武二十三年改置今司成化中改今属】清平县【在州城北三十里即清平卫地成化中置今县】
　　形胜控扼要荒【贵州志控扼要荒孤城独守为广西之唇齿贵州之籓篱】壤僻而险【元王训城隍庙碑界瓯贵之间壤僻而险】众山环绕一水萦流【都匀卫志东距播州西连隆里北通平越南抵南丹众山环绕一水萦流而本卫居其中焉】北通平越南抵南丹【都匀卫志】众山环拱二水交流【清平卫旧志】东抵丹章西连平越【清平卫志】
　　风俗勇于战鬬【贵州志】习俗鄙陋【贵州志】出入戴笠【都匀卫志】椎髻白衣出入戴笠【清平卫志】居无床蓆手抟饭食【清平长官司志蛮夷杂居居无床蓆手抟饭食习俗鄙陋】
　　山川东山【在府城东】养牛山【在府城西北一十里上有寨】箐口山【在邦水长官司治西南】凯阳山【在平浪长官司西南六十里山甚险峻有寨在其上】六洞山【在平洲六洞长官司西南七十里其山险峻山有大六洞寨】皮陇山【在麻哈州城东一十里】马山【在乐平长官司东北五十六里与牧马相连】杨古山【在平定长官司北二十里又有平孔山在司南三十里】镇夷山【在独山州治南山髙顶平土酋结寨其上以镇苗贼】独山【在独山州城南二十里其山尖圎而峻无他山相连因名】行郎山【在丰寜长官司西南八十里山麓小顶平而道路踦土人造梯以登上有蛮民二百余家半山岩涌出流泉四时不竭】望城山【在清平县东二十五里又有东山在县东三里】葛贡山【在清平县西五里去县北二十里又有罗冲山】香炉山【在清平县东三十里盘亘两重壁立千仞形如香炉苗蛮尝据此为险】舟溪江【在平定长官司东八十里】都匀洞【在都匀长官司东一十里前门北向髙广俱一丈五尺后门南向髙广四五尺洞中乱石状如象鼻杂草丛生】梅花洞【在合江洲陈防烂土长官司东南三十里宣德九年都指挥顾勇等尝攻破此洞】都匀河【在都匀长官司治南】平洲河【在平洲六洞长官司南水中有洲上土人开肆贸易其上】麦冲河【在平浪长官司东南一十里旁有寨】山江河【在平定长官司东五十里】麻哈河【在麻哈州治南】乐平溪【在乐平长官司治南】平定溪【在平定长官司东】东门溪【在清平县东】凯旋溪【在清平县北二里有桥亦名凯旋】勇胜溪【在清平县南五里有桥亦名勇胜】龙潭【在府城南一里渊汇不可测歳旱祷雨有应】济生池【在清平县城内西相传昔苗贼来侵城中无井頼此水济急故名】
　　公署都匀卫【在府城内成化十年置】清平卫【在清平县城内古西南夷城厯代未列郡邑本朝洪武十四年始开其地置清平堡二十二年改置清平卫指挥使司贵州都司旧领清平平定二长官司后省清平长官司置清平县分平定长官司麻哈州而卫与县则同城云】
　　学校都匀府学【在府治东成化中建】清平卫学【在卫治北宣德七年建】关梁平定关【在府城北二十五里傍有平定桥洪武二十三年建】威震关【在府城西四十里洪武二十四年置】鸡塲关【在清平卫城南一十里】罗冲关【在清平卫城北罗冲山二关俱洪武二十五年置】迎恩桥【在府城北一里又清平卫北亦有迎恩桥】来逺桥【在府城北二里】凯旋桥【跨凯旋溪上】勇胜桥【跨勇胜溪上】杨安渡【在府城东南五十里】山江渡【在平定长官司境】
　　寺观观音寺【在府治东】胜夀寺【在清平卫南永乐初建】三清观【在观音寺东】髙真观【在平浪长官司东】
　　毕节衞【东至赤水衞界六十里西至四川乌撒军民府界一百一十里南至水西奢香驿界二百二十里北至四川芒部军民府界八十里自衞治至南京六千三百九十里至京师九千五百六十里】
　　建置沿革本荒服西南夷地元为顺元等路宣慰司地本朝初为贵州宣慰司地洪武十五年于乌撒军民府地置乌防卫十六年徙此改置毕节卫贵州都司
　　形胜华夏要冲【贵州志东阻本稀关西带七星河落浙萦其南大山障其北当华夏之要冲为云南之道游】东抵赤水西连乌撒【新志】
　　风俗中州礼俗【贵州志戍此者皆中州人其冠婚丧祭之礼能不混于流俗】
　　山川木稀山【在卫城东四十里巉崖陡峻石磴踦仅容一马设关以守其险】翠屏山【在卫城西九十里四时苍翠望之如屏】响水河【在卫城东悬崖飞瀑数十仞有声如雷下注城河】七星关河【在卫城西九十里两岸壁立立铁柱铁鎻系浮梁以渡人行】福泉【在卫城内东其泉清泠味甘人咸汲焉】
　　学校毕节卫学【在卫治东正统三年建】
　　关梁善欲关【在卫城南五里洪武十七年创置】木稀关【在木稀山洪武十七年置】老鸦关【在卫城西三十里洪武十四年置】七星关【在卫城西九十里洪武十五年置】永清桥【在卫城内东】阜安桥【在卫城西南三里】威镇桥【在卫城东一十里】济川桥【在卫城东】
　　寺观普慧寺【在卫城东前有福泉旧名福泉寺正统十四年赐今名】灵峰寺【在卫城西五里】开化寺【在卫城东一十五里二寺俱正统十五年建】崇真观【在卫治南】大梅庵【在卫城北一十五里】
　　祠庙夀亭侯庙【在卫城内东祀蜀汉将关羽洪武二十三年指挥同知柳楫建】惠济庙【在卫城内东北祀龙神洪武二十八年柳楫建】
　　威清卫【东至贵州宣慰司界一十里西至平坝卫界三十五里南至金筑安抚司界八十里北至水西鸭池河界九十里自卫治至南京四千九百四十里至京师八千三百六十里】
　　建置沿革本贵州宣慰司地本朝洪武二十一年置威清站属贵州卫二十三年改置威清卫指挥使司贵州都司
　　形胜重冈环绕【新志】诸夷襟喉【同上】
　　风俗白布裹额【新志】
　　山川马鞍山【在卫城南】铜皷山【在卫城西四十五里相传蜀汉诸葛亮征南于此获铜皷】的澄河【在卫城西八里】龙井【在卫城北深数十仭俗传有龙潜焉】
　　学校威清衞学【在卫治东宣德八年建】
　　平坝卫【东至威清衞界四十五里南至金筑安抚司界四十里西至普安卫界北至防楚地界俱三十里自卫治至南京四千六百七十里至京师八千五十里】
　　建置沿革古西南夷地本朝洪武二十三年始置平坝卫指挥使司后改贵州都司
　　山川鹿角山【在卫城南一十五里其石峯耸立形如鹿角】马头山【在卫城东南二十五里羣山连络髙耸凌空形如马首】东溪【在卫城东源出东北石洞中流灌田畆人頼其利】龙井【在卫城东南一十五里水极清甘上尝有烟雾居民遇旱屠狗魇之则风雨随至】圣泉【在卫城西其水消长不时故名】
　　学校平坝卫学【在卫城内西宣德八年建】
　　关梁通南桥【在卫城南三里路通云南】
　　寺观永福寺【在卫治南】真观【在卫治西】圆通庵【在卫治南洪武二十四年建】安南卫【东至安庄卫一百六十里西至普安州一百六十里南至广西安降长官司五百二十里北至普安州二百五十里自卫治至南京四千六百五十里至京师七千一十四里】
　　建置沿革古西南夷地元为普安路地夷名尾洒本朝洪武十七年始制尾洒驿属普安军民府二十三年改置安南卫指挥使司贵州都司
　　形胜盘江界其东乌鸣阨其南【卫志】羣峰环矗【同上】
　　风俗男女跣足以背负重【旧卫志】善畜牧贸易【旧卫志】病不服药【新卫志】性尚刚勇出入带刀　俭陋淳朴且勤于耕稼【俱同上】
　　山川尾洒山【在卫城南二里山势髙耸其颠尝有云雾土人因名尾洒犹华言水下也】白基山【在卫城西三十三里其山巍峩傍有削壁清秀可爱】盘江山【在卫城东三十七里与安庄卫为界石路屈曲防陟峻险】白石崖【在卫西南五十里石崖削壁有飞泉直下如瀑布状】清源洞【在卫城东一十三里其中岩石秀丽有泉滴成小池水至清泠】盘江【在卫城东四十里源自西堡诸溪流经皮古毛日诸屯合规模小溪水至下马坡转南入岩冗或见或隐下通乌泥江】者卜河【在卫城东南四十里自普安州杨那山小溪合流曲折二百余里入盘江】双清泉【在卫城内西北隅】尾洒泉【在卫城南门之内】白麓泉【在卫城南一里】水澄泉【在卫城外东北二里】清涟池【在城中卫治之南】
　　土产橙　梅　葛蕨　菖蒲　马　猿　麂　竹鸡枫木　刺竹　苎蔴
　　关梁乌鸣关【在卫城南二里山巅下入深箐洪武中置关有戍兵】江西坡桥【在卫城西三十八里洪武二十五年建】盘江渡【在卫城东四十里路通贵州云南】
　　祠庙关王庙【在卫城南门外洪武二十八年建】龙神庙【在卫城南二里洪武二十九年建】
　　凯里安抚司【东至四川永寜宣抚司界一百里西至永寜宣抚司九姓长官司界一百四十里南至赤水卫摩尼千户所界北至永寜卫界俱五十里自司治至南京四千八百八十里至京师八千二百五十里】
　　建置沿革古蛮夷之境唐元和初置兰州宋干德中州罢元为永寜路地本朝洪武四年属四川永寜宣抚司二十二年以地当滇贵之要冲置普市守御千户所贵州都司后陞为凯里安抚司仍旧属
　　形胜四山围绕峻险如壁【普市所志】
　　风俗不务耕桑专事贸易【所志】
　　山川木案山【在城东二里山有茂林脩竹横亘青翠如列屏嶂】龙泉涧【在城东南六里源出东南山谷流至城南潜入洞中透合落窝溪遇旱取水祷雨有验】
　　寺观普化寺【在城西南八十里】














　　明一统志巻八十八
<史部,地理类,总志之属,明一统志>
