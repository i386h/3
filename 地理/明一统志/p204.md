<!-- { "loadSidebar": true } -->
　　人物周李耳【楚苦县人母懐之八十一嵗乃生生即白首因号老子又曰老聃仕周为守蔵史又为柱下史博古通今孔子往问礼焉老子曰良贾深蔵若虚君子盛徳容貌若愚孔子退曰老子其犹龙乎后见周衰乃西出函闗隠去闗尹喜求长生术为着道徳五千言其言曰天地所以能长且久者以其不自生又曰我无为而民自化后世治天下者多用其术学仙之士皆宗焉】司马耕【宋人即子牛孔门弟子虽兄弟为乱能洁身而脱之后世追封楚丘侯】原宪【宋人孔子弟子原思也为人狷介所居蓬枢瓮牖子贡过之曰夫子病乎宪曰无财之谓贫学道而不能行之谓病若思贫也非病也】庄周【战国防人尝为防漆园吏其学无所不闚楚威王闻其贤遣使厚币迎之周曰千金厚利卿相尊位也子独不见牺牛乎我宁游戏以快吾志焉著书十余万言大抵寓言洸洋自恣虽当世宿学不能自解免也】汉栾布【梁人彭越为家人时尝与布游及越为梁王请布为大夫越被诛布祠而哭之髙帝欲烹布布请就烹帝壮其义拜为都尉后以功封鄃侯】灌婴【睢阳人尝以贩缯为业从髙帝定天下封颍隂侯后与周勃平诸吕共立文帝以功进太尉右丞相卒諡曰懿侯】申屠嘉【梁人以击项籍功封闗内侯性防直不受私谒文帝时为丞相封故安候是时邓通宠幸骄踞嘉檄召通至责以朝廷大礼令斩之帝知使使持节召通乃免卒諡曰节侯】丁寛【梁人为梁孝王将军初受易于田何及东归何谓人曰吾易东矣作易説三万言寛授同郡田王孙王孙授施雠孟喜梁丘贺由是易有施孟梁丘之学】韩安国【睢阳人尝学韩子杂説初事梁孝王为中大夫吴楚反安国捍吴兵于东界后累官御史大夫】韩伯俞【梁人尝有过母笞之泣母曰他日笞子未尝泣今泣何也对曰他日笞常痛今母之力不能使痛是以泣也】平当【下邑人以明经为博士元帝朝奏复髙帝寝庙园累官大中大夫哀帝即位征为光禄大夫位丞相赐爵闗内侯】夏恭【防人习韩诗孟氏易讲授生徒常千余人王莽末盗贼从起攻没郡县恭以恩信为众所推拥兵固守独安全光武即位嘉其忠果召拜郎中再迁大山都尉和集百姓甚得其欢心恭善为文着赋颂诗励学凡二十篇】申屠刚【梁人质性方直当平帝时王莽専政刚举贤良因对策及之书奏罢归田里隗嚣据陇右刚説以大义后拜尚书令帝尝出游刚叩马諌曰陇蜀未平不宜游逸愿陛下裁之帝不聴遂以头轫乗舆轮帝为之止】桓荣【沛郡龙亢人治欧阳尚书光武召授太子经官至太子少傅明帝即位尊以师礼赐爵闗内侯子郁传父业官至太常郁子焉明经笃行官至太尉郁曽孙典官至侍御史】虞诩【武平人祖父经为狱吏平允寛恕诩年十二通尚书孝养祖母举顺孙为郎中出为朝歌长县多盗诩曰不遇盘根错节何以别利器即有治声厯迁武都太守増灶进兵大破羌人官至尚书仆射】仇览【陈留考城人一名香为蒲亭长有陈元者母讼其不孝览以徳言喻之元感泣遂为孝子考城令王涣闻之举署主簿寻资之入太学】夏侯防【宁陵人侍母疾衣不解带者二年母怜其苦令出便寝息防方假寐忽梦其父告之曰汝母疾沈痼非凡药可愈天帝怜汝至孝赐以仙药在室后桑枝上防忽惊起往视果得药进之母病顿瘥】三国卫臻【陈留襄邑人父兹有大节曹操初至陈留兹曰平天下者此人也后讨董卓战于荥阳而卒操追录兹勲赐臻爵闗内侯魏建国以为散骑常侍累迁至司徒封长垣侯】梁习【柘人曹操辟为漳长累迁下邳令所至有治声后领并州刺史拜议郎入魏累官大司农习在并二十余年居处贫穷无方面珍物文帝异之】晋卫京【襄邑人自南阳大守迁河内时尉氏阮冲迁平原相与京俱拜武帝望而叹曰二千石皆若此何忧乎】蔡谟【陈留考城人世为着姓父克少好学博涉书记谟弱察孝防举秀才皆不就后累官吏部尚书深谋逺畧为时所重康帝时迁侍中司徒】南北朝蔡廓【谟曾孙博涉羣书宋武帝以廓刚直补御史中丞多所纠奏后为吏部尚书少子兴宗行己恭恪家行尤谨亦官吏部尚书封乐安公孙撙仕梁累官吏部尚书有清操官至中书令】江秉之【济阳考城人少孤友其弟妹甚笃仕宋厯乌程建康山隂令皆有政绩累迁新安临海太守所至以简约见称在郡尝作一书案去官留以付库】江淹【考城人父康之长沙令雅有才思淹少孤采薪以养母仕齐梁累官御史中丞弹劾不避贵近风采肃然天监初为防骑常侍后封醴陵侯所着有诗赋】江悦之【济阳考城人统七世孙好读兵书有将畧仕宋厯诸王将军入南齐进冠军将军子文遥仕至咸阳太守悦之族弟子一慷慨有大志仕梁为王国侍郎制行髙洁不趋势要弟子四累官尚书右丞】江革【考城人六嵗能文事母以孝称虽贫寒嗜学不倦仕南齐累官度支尚书以直道忤时谢病归除光禄大夫以诗酒自娱乐】范岫【考城人少孤以孝闻仕南齐为太子家令沈约辈服其该博入梁为祠部尚书卒所着有礼论杂义字训】江湛【考城人父夷湘州刺史湛以孝闻为太子中舍人义康之盛人竞求泥惟湛自防出为武陵内史孙斆为秘书监斆子蒨雅有风格终光禄大夫蒨子紑有孝行紑子总笃学有文仕陈累官左户尚书】蔡景厯【考城人俊爽有孝行家贫好学攻草隶为文不尚雕琢长于叙事仕梁累官度支尚书子征聪敏强记事后母至谨擢中书令入隋为给事中】李彦【夏邑人少有节操好学慕古仕陈拜尚书左丞在尚书十有五载属军国草创庶务殷烦彦留心省阁未尝懈怠防决如流畧无疑滞台阁莫不叹其公勤畧迁兵部尚书卒谥曰敬子升明仕隋终齐州刺史】朱昌宁【永城人有孝行母病思瓜时初四月瓜未熟昌宁于瓜田中号泣一夕瓜尽熟取之以奉母母病顿瘥开皇中有司上其事诏旌之】翟普林【楚丘人事亲以孝闻州郡辟皆不就躬耕色养郷闾称为楚丘先生父母疾亲易燥湿不解衣者七旬及卒庐于墓侧负土成坟盛冬不衣缯絮唯着单缞而已家有乌犬随墓所普林哀痛犬亦悲号见者嗟异有二鹊巢庐前栢树入庐驯狎无所惊恐大业初司隶巡察奏其孝感擢授孝阳令】唐盛彦师【虞城人隋末为澄城长髙祖兵至汾阳彦师率宾客上谒授行军总管镇宜阳以斩李密功封葛国公】魏元忠【宋州宋城人为太学生少学兵术髙宗时吐蕃数盗边元忠上封事言命将用兵之要累官御史中丞以直道自立中宗时拜中书令封齐国公】朱仁轨【亳州永城人隠居养亲尝诲子弟曰终身逊路不枉百步终身逊畔不失一段及卒諡为孝友先生弟敬则好学重气节累官同凤阁鸾台平章事每以用人为先务以直忤时出为郑州刺史敬则与三从昆弟居四十年赀产无异】郑惟忠【宋州人天授中以制举召见武后问举者何所事为忠惟忠曰外扬君之美内正君之恶后曰善擢黄门侍郎时议禁岭南酋户不得蓄兵惟忠曰善为政者因其俗禁之得无扰乎乃止】程袁师【宋州人母病十旬不榹带药不尝不进母终因负土筑坟号防人不复识尝有白狼黄蛇驯墓左每哭羣鸟鸣翔】曹华【宋州楚丘人宪宗时拜兖海军观察使身见儒士春秋祀孔子祠立学官讲诵斥家赀佐赡给人乃知教成就诸生徙镇义成军虽出戎伍而动必由礼爱重士大夫至厮竖必待以诚信人以为难】五代张廷蕴【襄邑人仕唐尝从庄宗征伐先登力战金疮满体荘宗壮之以为指挥都虞侯后以破李继韬功迁羽林都指挥使左监门卫上将军开运中以疾卒廷蕴性防重士厯刺七州卒之日家无余赀】张谊【襄邑人幼孤好学诸父使督耕陇上谊阅书树下举后唐进士仕晋累官中书舍人初和凝拜端明殿学士署门不接宾客谊即致书以为四方利害所宜询访若不接宾客聋瞽耳目坐亏职业凝大竒之】宋楚昭辅【宋州宋城人有才干善心计初隶太祖麾下陈桥推戴时遇入京安母后累官枢密使性勤介不可干以私卒赠侍中从孙随咸皆进士及第】刘熙古【宁陵人博通经史旁究隂阳象纬算书五代时擢第仕周为髙州推官入宋累官叅知政事虽贵显不改寒素所着有厯代纪要五十卷】刘防叟【熙古子兄正善骑射累官内蔵库副使后出知沧冀棣三州防叟好学善属文干徳中进士厯知庐亳滁汝四州以太常少卿致仕所着有五运甲子编年厯子宗弼宗诲皆进士】李惟清【夏邑人开寳中以三史解褐涪陵尉累官京西归运使太宗将大举取幽州惟清以为兵食未丰不可轻动至道初同知枢密院事子永锡光禄寺丞永徳殿中丞】戚同文【楚丘人幼孤养祖母以孝闻师邑人杨慤不终嵗毕诵五经从其学者不逺千里而至既卒门人号坚素先生有集二十卷二子维以文行知名举进士累官太常少卿纶笃于古学善训子弟虽至清显不改纯俭】陈抟【亳州真源人幼聪悟读书一见成诵不求禄仕隠武当山移居华山寝处百余日不起周世宗召至拜谏议大夫不就宋太宗时来朝待之甚厚宰相宋琪曰先生得脩养之道可以教人乎抟曰假令白日冲天何益于世今君臣同徳兴化勤行脩炼无出于此帝益重之赐号希夷先生所着有指篇及寓言钧潭等集】许骧【睢阳人风骨秀异师事戚同文年十三能属文善辞赋太宗朝中进士甲科累官右諌议大夫知单州骧虽无他材畧而人以儒厚长者称之子宗夀殿中丞】宗翼【虞城人笃学恭谨负米养母经籍一见即能黙写学欧阳虞栁书俱得其楷法能属文隠而不仕戚同文称其有古人风子度举进士至侍御史厯京西转运使预脩太祖实录】盛度【应天府人父豫终尚书度支郎中度举进士累迁尚书屯田员外郎尝奉使西域绘图以献条陈边计十事真宗每嘉纳之仕终叅知政事卒赠太子少保諡文肃度好学家居列图书每归未尝释手兄京有吏能以尚书工部侍郎致仕】张去华【谊子幼励学敏于属辞建隆间举进士甲科累官工部侍郎致仕去华善谈论尚义节尝献元元论大防以养民务穑为急真宗命写其论列置龙图阁四壁有文集十五卷子师古师顔皆国子博士师锡殿中丞】侯义【楚丘人贫无产佣田以事母卒葬不掩圹昼则负土筑坟夜则恸哭柩侧逾年坟间木连理野鸽驯而不去尝遇盗刼其衣服既而知为义物悉还之】郭贽【开封襄邑人干徳中进士累官叅知政事时曹彬为弭徳超所譛贽辨其诬尝对太宗曰臣受遇不次惟以愚直报上太宗曰愚直何益贽曰犹胜奸邪仕终礼部尚书所着有文集十三卷】张师徳【去华子最见器重真宗祀汾隂献大礼颂于行在是嵗举进士第一累官至右諌议大夫孝谨有家法时相颇不悦之有文集十卷】石延年【宋城人少以气自豪遗落世事自顾不合时乃隠于酒真宗时为太子中允尝进备边策不报已而西北用兵帝思其言欲召用之而延年死矣其为诗文尚劲健称其意气】赵槩【虞城人少笃学自力器识宏逺中进士仁宗时累官枢密使叅知政事以太子太师致仕退居十五年尝为諌林百二十卷上之神宗诏褒之卒年八十八諡康靖槩秉心和平虽在事如不言然隂以利物者不少】李纮【宋州楚丘人第进士知歙剡县治有恵爱累迁龙图直学士知秦州其从父昌龄太宗时进士累官叅知政事昌龄兄昌图国子博士弟昌言太子中舍昌言子晋卿仲卿耀卿并进士及第】王尧臣【虞城人举进士第一累官翰林学士陜西用兵为体量安抚使使还上书言边事又荐种世衡狄青有将帅才后拜枢密副使务裁抑徼幸寻叅知政事卒諡文安】王洙【宋城人举进士累官翰林学士泛览博记至图纬算数音律诂训篆隶之学无所不通着易傅十卷杂文千余篇子钦臣清亮有志操赐进士及第累官集贤殿待制知成徳军平生为文至多蔵书数万卷皆手自讐正】刘随【考城人进士及第通判益州后迁右司諌终天章阁待制随为言官以清直闻在蜀临事明鋭人号为水晶灯笼比卒帝怜其家贫赐钱六十万】嵇頴【宋城人父适石首主簿有仁政颖天圣中进士累官翰林学士王曾张知白尝见颖谨厚笃学谓其子弟曰若曹师表也张尧封尝从頴学文其女入禁中甚被宠求编次其父藳为序以献之頴竟不答】李师中【楚丘人年十五上封事言时政举进士累官河东都转运使在官不贵威罚务以信服人包拯叅知政事或云朝廷自此多事矣师中曰包公何能为王安石眼多白他日乱天下者必斯人也后二十年言乃信】蔡抗【宋城人中进士自广东转运召为三司判官都城大水抗推原变异大臣畏其諌列白为知制诰迁龙图直学士知定州弟挺擢进士厯知数州在庆州夏人大入知有备乃引却神宗时知渭州甲兵整习常若冦至熙宁中拜枢密副使卒諡敏肃】张方平【宋城人少颖悟絶伦书一阅不再读累官叅知政事南京留守知陈州以太子少师致仕卒諡文定初守蜀时得苏洵与其子轼一深器异之尝荐轼为谏官晚受知神宗王安石方用事嶷然不小屈以是望髙一时】郑雍【襄邑人进士甲科累官御史中丞以资政殿学士知陈州徙北京留守坐元祐党夺职知郑州政和中复资政殿学士】许翰【拱州襄邑人元祐三年进士累官翰林学士同知枢密院髙宗时拜尚书右丞终资政殿大学士翰通经术正直不挠厯事三朝致位政府论议剀切然横遭口语志卒不展所着有论语解春秋传】滕康【应天府宋城人崇宁中进士累官中书舍人建炎初权端明殿学士同签书枢密院事孟太后如江西康以权同知三省枢密院事从行卒年八十四有文集二十卷】元孔全【鹿邑人父成病刲股肉啖之愈后卒居丧庐墓负土为坟三年起坟髙三丈余又有夏邑人陈乞儿年九嵗母丧哀毁亲负土为坟人欲助之则泣拜而辞并表异焉】陈奕【永城人倜傥有直气善骑射累官沿江大都督赠金紫光禄大夫二子岩累官中书左丞嵩归徳路总管】陈思济【柘城人以才器称为左司都事出为髙唐州同知以清最闻拜监察御史累迁同知浙东道宣慰司事】盛昭【归徳人由儒学官累迁淮南行省照磨遣入髙邮谕张士诚士诚拒不聴拘之舟中昭语所从吏曰吾之至此有死而已既而官军逼髙邮城士诚授昭以兵使拒官军昭叱曰吾奉命招谕汝岂从汝为贼耶駡不絶口而死】本朝梅思祖【夏邑人从相国徐达屡立战功进封汝南侯后署云南布政司事民夷安之从子殷驸马都尉】吴伯昂【归徳州人问学该博元末隠居不仕洪武初以儒士征至京师仪度老成特拜国子监祭酒造就人才有法居数年卒于官】杨睿【柘城人洪武初举进士累迁平阳知府防介公平处事详敏不数月政教大行刑清讼简尝嵗旱祈祷甘雨随注致仕归吏民遮道泣留殁而祀于郷贤祠】樊镇【考城人赋性刚直博通经史洪武中登进士第授监察御史振风纪有能声特陞山西按察司副使转浙江左叅政复陞山西右布政使所至防干勤敏大得时誉】李从义【归徳人洪武中上疏言黄河泛溢为患有可塞之法朝廷从之水患遂除民从安居既而试事有能擢监察御史执法不挠久之出知晋州为政得民心引年致仕】吕仲和【归徳卫人少丧父事母路氏至孝路因疾丧明百药罔疗仲和叩天泣祷防之遂愈后卒庐墓三年鸠雀驯集墓所正统初诏旌其门】徐永达【归徳人洪武末举人厯官翰林编脩左春坊中允鸿胪寺卿三使交趾出为湖广按察使转任山西】张麒【永城人为人严重乐善好义洪武末授指挥使卒于官以外戚累赠为彭城侯子升淳谨朴俭任府军卫指挥佥事封恵安伯守法循理不以贵戚自居】杨敬【归徳卫人父昱洪武间死于阵时敬甫十嵗闻讣即哭踊每思求父遗骸不果乃取衣冠葬于先茔之次事母艾氏极孝谨凡母意所向无少违之暇则读经史开家塾以授生徒每阅战阵事辄流涕不已时人以王褒拟之母卒哀毁逾礼方殓在堂而西邻不戒于火将及柩敬仰天大哭俄风反火息郷里异之事闻诏旌其门子愍举人仕至知州】冀凯【鹿邑人以文才贡入太学授广西禄州判官在任防干有为正直不挠举陞兵科给事中寻陞工部左侍郎清誉益振】陈亨【归徳人为人勇敢有膂力累从战伐着竒勲永乐初授金吾右卫指挥使厯陞后军都督府佥事同知复陞前军都督府左都督】任贵【归徳卫人父恭义早卒贵恒以不逮父养为恨事母孙氏曲尽孝敬母年八十终贵哀毁骨立既庐墓三年】轩輗【鹿邑人永乐末举进士擢监察御史出按福建摘奸伏如神正统中陞浙江按察使所至山岳动摇豪猾屏息居九年布袍蔬食而已闻亲丧即日就道寮属有未及知者服阕陞副都御史总理南京粮储清声益励天顺改元进刑部尚书寻告归久之起都察院左都御史厯六年前后所上三百余防皆闗军国大计后以致仕卒赐祭于家】潘礼【归徳卫人天顺中举进士授户科给事中刚直敢言中外震慴累迁工部左侍郎奉勑理易州厰厰故有园圃果蔬之利为守者所侵渔嵗时馈遗中贵人礼取其直需国絶馈遗中贵人疾之礼即乞休去归时箧惟敝衣数袭图书数卷而已武庙命有司给月米特加慰问年八十四卒】朱谦【夏邑人以防补指挥佥事累陞都督佥事镇守宣府会敌入边谦斩俘甚众久之敌不敢犯论功进抚宁伯卒諡武襄子永屡平剧寇进爵保国公治间卒追封宣平王諡武毅】李孟【睢州人成化中进士授给事中厯官南京工部尚书宪宗时尝奉使占城逺夷向化朝廷有清慎老成之褒卒赐祭葬】蔡天祐【睢州人治末举进士改翰林庶吉士累迁山西按察使时大同五堡军叛杀抚臣用荐擢右佥都御史巡抚其地既至乃集乱军谕以朝廷威徳众志稍定会侍郎胡瓉率兵讨叛众疑惧围总兵桂勇宅天祐冒白刃往援之复示以逆顺祸福众悟泣愬天祐疏戮其首恶胁从者弗问人心始帖然寜未几进兵部侍郎诏还民感徳为立生祠祀之】沈忠【归徳卫人初父疾吁天愿以身代及父卒母姚氏丧明忠送死养生靡不尽礼未几姚亦卒庐墓手自封植成化间旌表后忠患痈其长濙吮之忠卒季子瀚庐于墓侧人谓之一门三孝云】朱洪【归徳人举进士知唐县治豪族除黠吏人心快之选诸生才者授以经义后多显达三载考绩拜监察御史出按浙江风裁益着】任镗【夏邑人母早卒育于嫡母赵氏赵卒庐墓时黄河冲溢将侵齧茔域镗仆地号哭不已俄而河南徙郷人以为异事闻诏旌其门】陈闻诗【柘城人性纯笃举嘉靖丁酉郷试以亲老未仕及亲没哀毁骨立人以孝称之癸丑秋贼帅尚诏乱被执欲屈之不从乃自絶饮食誓以必死后三日得间自经焉事闻诏旌表之封凤阳府同知仍为立祠与检校董纶并祀】沈瀚【忠子举进士厯礼部员外郎出知建宁府以诚信爱民养士绩最当迁时逆瑾索贿瀚耻之致仕】贾时【归徳卫人举进士厯刑部主事员外郎旧志谓有懐金谒者时正色斥之陞山西佥事分理宣府边计多所裨益晋副使致仕】郑东【商丘人进士性温谨不规势利尤勤于学虽寒暑不易登第后尹良郷良郷当京师孔道东日夜酬劳竟致疾当道惜之改临邑未赴而卒】许勇【归徳卫百户嘉靖末征倭至泗州义井山力战死之事闻陞其子千户令世袭】
