<!-- { "loadSidebar": true } -->
　　土产金【临川县出宋置塲在县西四十里随废】银【金谿县出唐时尝置塲寻废】铜【临川县出】铁【临川县出宋时尝设监铸钱后废】葛　竹箭　朱橘【各县出】
　　公署守御抚州千户所【在府治东南本朝洪武初为抚州卫寻改为所】
　　学校抚州府学【在府治东宋建韩子苍杂记云墨龙在郡学大成殿前池中忽时水出有物出鸣似蜥蝪谓之墨龙此物毎见士之试于有司者得人必多率以此为验】临川县学【在府城南顺化门外宋咸平间建】崇仁县学【在县治东宋庆厯间建】金谿县学【在县治西宋建于县南后迁于此】宜黄县学【在县治北宋始建于社稷坛右后迁于此】乐安县学【在县治北宋绍兴间建以上六学俱本朝洪武初重建】东鄕县学【在县治东正德九年兵偹胡世宁檄建提学田汝耔记】
　　书院临汝书院【在府城西南二里宋冯去疾以朱文公尝临是邦故立书院于湖山上宋元皆有官领之】峨峯书院【在府城南青云峯左宋参政李璧捐金属县令黄干建堂面峨峯璧居眉山此山偶与峨嵋同名因扁曰峨峰书院】槐堂书院【在金谿县学东宋令陈咏之建以陆子静家塾之名扁曰槐堂】鹿冈书院【在宜黄县南四十里宋邑人孙子野建】文谿书院【在崇仁县东陶家巷口运榦陈溪月建】草庐书院【在崇仁县南御书阁基前元邑令阿里建】邵庵书院【在崇仁县治北元邑令重喜建】靑田书院【在金谿县北三十里元邑士洪观澜宗陆氏学乃建之以祠三陆先生】栁塘书院【在乐安县治东后改梅隐书院元建】鼇溪书院【在乐安县治东元邑人夏友兰建吴澄记】
　　宫室赏心楼【在崇仁县东南宋建临溪之景堪画故名赏心】横秋阁【在府治玉茗亭北旧名清虚】见山阁【在府治宋通判施邈建王安石有记】清风阁【在临川县宋王安石诗飞甍孤起下州墙胜势峥嵘压四方远引江山来控带平看鹰隼去飞翔高蝉感耳何妨静赤日焦心不废凉况是使君无一事日陪宾从此倾觞曾巩诗百级危梯屈曲成防干朱碧半空横天垂远水秋光静雪压羣山霁色明海燕力穷飞不到郊园阴合坐犹清风前有客须畱醉莫放归迟月满城】鸣琴阁【在崇仁县治前宋建】御书阁【有二一在崇仁县南宋李梅亭建以藏所赐御翰理宗尝赐梅亭诗又书藏修经训竹阁梅亭八字皆有御玺其余诏制亦多一在宜黄县学亦宋时建】忠孝堂【在府治宋郡守张滉绘晋太傅王祥唐刺史顔真于内故名】相山堂【在崇仁县圃宋令孙实建后改为放生亭】茱萸亭【在府治东王羲之故宅九日游赏处也】怀谢亭【在府治东园昔人建以怀灵运也】玉茗亭【在府治宋时建亭下有花名玉茗如山茶而色白黄心绿蕚人以比扬州之琼花宋元名人多赋咏之】瀛洲亭【在府治金柅园西其景为一郡之】青云亭【在临川县学后青云第一峯上宋嘉祐末邑令谢卿材宴是亭有登高先得防青云之句遂名张郎之书扁】寿樟亭【在府城东北清远镇禅居东山有樟木一干围三寻故名】南阜亭【在崇仁县南二里元虞集尝作乐府一曲约熊少府游此】饮归亭【在金谿县治宋建曽巩记亦名射亭王安石有诗】碧涧亭【在金谿县后车里元里人何茂甫建吴澄有诗】翻经台【在府治南宝应寺刘宋谢灵运为临川内史时于此翻大湼槃经因名台有石刻翻经台字存于寺】拟岘台【在府治东南宋曾巩记有云尚书司门员外郎晋国裴君治抚之二年因城之东隅作台以游而命之曰拟岘台谓其山溪之形拟乎岘山也君既因其土俗而治以简静故得以休其暇日而寓其乐于此王安石诗君作新台拟岘山羊公千载得追攀歌钟殷地登临处花木移阴指顾间城似大堤来宛宛溪如清汉落潺潺时平不比征呉日缓带犹宜向此闲】金石台【在府城西一十五里有石峯五旧名五虎山第一峯独高第五峯差小曰金石台旧与第四峯联属后石洲水流其中故有金石台分丞相出之语宋晏殊王安石相继拜相人以为异】
　　关梁孝义桥【在府城北五里因其地有王祥卧氷池故名】文昌桥【在府城东】吕桥【在府城南四十里因吕洞宾经此故名】黄洲桥【在崇仁县治东南】化龙桥【在崇仁县治北因化龙池而名】飞仙桥【在崇仁县东二里】寿安桥【在金谿县西五十里】迎恩桥【在宜黄县北鳯山前元吴澄有记】鼇溪桥【在乐安县治西南】石桥【在乐安县西四十里其石高防加桥桥侧有动石可运转】吴家渡【在府城北二里宋谢逸诗碧浪粼粼见浅沙丹枫林里两三家舟横渡口渔翁醉梦觉满江芦荻花】
　　寺观天宁万寿寺【在府治东五代时杨吴建宋改今名】宝应寺【在府治南即谢灵运翻经处唐白居易有记】北景德寺【在府治东北有应梦阁罗汉灵迹宋曾巩王安石于此题名有记】明水寺【在府城西三十里唐建有石双立号石门关夹道多古松开池种莲号十里松风九曲莲池】东林寺【在崇仁县北宋乐史读书之所】翠云寺【在金谿县南四里唐建宋王安石陆九韶皆有题咏】疎山寺【在金谿县西北五十里唐有何仙舟隐此中和间始建寺中有白云阁后有一览亭宋曾巩有诗】宝积寺【在宜黄县北三十里唐僧本寂驻锡处宋赐今额】禄源寺【在乐安县北宋建】普安院【在崇仁县西唐建宋赐今名】大中祥符观【在府治东隋建南唐名甘露宋改今名】妙观【在府治西北隋建元改今名】洞灵观【在府治西北六里魏夫人坛唐睿宗使道士叶法善祭醮于坛西建此观奉之】明真观【在府城南三十里隋建有唐顔真卿铭】梅仙观【在府城东北六十里世传汉梅福寓此宋白玉蟾诗梅福炼丹成已往浮立跨鹤不思归岚光荏苒千峰瞑时有幽禽呌落晖】善脩观【在崇仁县西南宋建】昭清观【在崇仁县东二里旧名仙游二观俱晋王郭尝游处元吴澄记】望仙观【在金谿县南】崇仙观【在宜黄县东俱宋建】妙常观【在宜黄县南九十里汉李洞仙修炼飞举之地有炼丹丹朝斗坛望仙峯遗迹又有龙池能出云雨】昭仙观【在乐安县南宋建元吴澄有记】
　　祠庙栾巴祠【在巴山】谢康乐祠【在府治祀康乐公谢灵运】顔鲁公祠【在府治祀唐顔真卿宋曾巩张栻皆有记】曾文定公祠【在府治南三里祀宋曾巩元虞集有记】王文公祠【在府城内本宋王安石旧宅因建祠陆九渊有记】蘓忠勇公祠【在崇仁县南六十五里祀宋令苏缄】朱文公祠【在府学】三陆先生祠【在府学西祀宋陆九韶九渊九龄】黄文肃公祠【在临川县学祀宋勉斋黄榦】三贤祠【在临川县学宋建祀县令刘弥正黄榦主簿京镗】二孝女庙【在金谿县东二里唐有银塲吏葛祐典其事银耗竭产不能偿二女不忍其父荼毒赴炉而死父得释银塲遂罢后人祀之】慱陂庙【在府城西南五十里昔游茂洪仕唐为南丰令道经其地敎民凿渠引水以灌田鄕人德之遂祠焉】
　　陵墓罗隐墓【在乐安县地名罗家潭昔有渔者入潭见石上有大字不能辨后水落石出视之乃罗隐坟三字】乐史墓【在崇仁县西南青云鄕】吴澄墓【在崇仁县东南十三都】虞集墓【在崇仁县南二十四都】
　　古迹古城【在府治西津赤冈又有子城在府治内唐建元废】西丰城【在府城西南五十里本吴西平县晋改曰西丰隋省入临川县】母城【在府城北五十二里即梁所建定川县隋省入临川县】工塘城【在府城东南四十里】洛城【在金谿县西四十里以上二城相传俱梁周迪所筑】巴山城【在乐安县西南三十里梁于此置巴山郡及县隋废】神运城【在乐安县南八十里相传唐罗仆射领兵逐冦夜有神助筑城遗迹尚存】述陂城【在府城西一十五里今为耕种塲】废新建县【在崇仁县西南九十五里】废西宁县【在崇仁县南六十三里】废安浦县【在乐安县西南六十里以上三县俱吴置隋并入崇仁】王右军宅【在府治东今府学是也】魏夫人坛【在府治西北六里夫人姓魏名华存晋司徒舒之女夫亡遂上临川西立坛修道年八十三不饮食以成仙咸和甲子托劒化形而去坛南有九曲池】三山小隐【在崇仁县南一十五里宋尚书何异搜抉而出之山庄有山者三曰浮石曰岩石曰玲珑竒崛鼎立中贯一溪可容舫合而名之曰三山小隐】金柅园【在府治西宋晏殊诗临川楼上柅园中十五年前此会同一曲清歌满尊酒人生何处不相逢王安石集古句诗临川楼上柅园中罗帏绣幙围春风船一棹百分空看来朱碧顔始红】金禅师塔【在金谿县东五里相传有僧居此有大履迹在山峡石上其塔制甚古】石皷【在府城西南三十九里其状似皷或自鸣】石廪【在府城东三十九里状如廪中可容千斛荀伯子记云石廪开则岁歉闭则年丰】石龙【在府城南三十四里高丈余周六百五十步隐起似龙有鳞甲】石防【在宜黄县南三十里石桥横空长数十丈南北相接下平广可容数百人孙觌诗乌鹊填成天上路鬼神鞭出海中山】石月【在乐安县北六十里世传王司空阅武山间修石月以为游观之所下有足迹长可二尺余】玉田【在崇仁县南三十里玉田观即萧子云种玉处】
