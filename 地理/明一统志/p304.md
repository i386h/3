<!-- { "loadSidebar": true } -->
　　山川秀山【在府冶东宋时山颠有秀亭麓有秀泉山之东又有建安山】乌龙山【在府城北三里宋宣和初以龙为君象凡州县山水地名有龙字者避之尝改名仁安山之麓有乌龙庙旁有乌龙岭岭间有三弯九曲之竒】髙峰山【在府城东五里山峰峭耸昔有浮图在其巅古语云卯巽二峰重建塔状元从此冠羣英盖指此山】平壁山【在府城西一十里千仭壁立因名】橘山【在府城南一十里相传絶顶有罗浮橘一林遇橘熟时风飘坠地得者诧为僊人橘】碁枰山【在府城南一十五里山顶有石碁秤下有石壁】万嵗山【在府城东南二十里与明山岩山相连属为郡中佳山水】马目山【在府城西南二十五里有峰状如马首中有小峰如目】龙门山【在府城东二十七里山巅有浮图临于江渚石壁上有瀑布泉】呉氏山【在府城西北四十里山下有呉村唐天寳中因改呉氏山】幽径山【在府城西四十里山下有汉朱买臣墓】湫山【在府城东北四十五里山有石湫俗呼为圣水】紫盖山【在府城西北七十里巍然髙耸出众山之表常有紫霞腾绕如盖】五寳山【在府城西八十里其山有五曰金曰银曰铜曰緑曰铁皆以色相似故名】铜官山【在府城西八十里秦时于此置官采铜今无】南山【在淳安县南宋人于山巅搆物外亭钱时有月夜游南山记】都督山【在淳安县治南下有都督方俨祠因名古志载建徳县有都督山乡人于此掷石以占吉凶今莫详所在】雉山【在淳安县治西南山形如雉蹲隋时尝以此山名县】灵岩山【在淳安县东北六里呉永安中黄龙见于此因名龙山唐元和中改今名】迈山【在淳安县西北六里其山重叠迈于诸山】小金山【在淳安县西一十里屹立大溪中上有佛宇山形甚似镇江之金山而差小故名来胡朝颖诗绿水绕门迷客渡白云终日伴僧闲】圣姥山【在淳安县东南二十五里絶顶平夷流泉不竭上有仙祠】云蒙山【在淳安县南三十里每天欲雨先有云雾滃然防此山顶】三鹤山【在淳安县南三十五里相传昔潘氏兄弟三人于此山登仙】蔗山【在淳安县东北四十二里山分八面水注十派相传昔人于此种蔗故名】蜜山【在淳安县东南五十里山多蜜出木空石罅中上有蜜山庵】东山【在淳安县西五十五里絶顶有僧庵中祠石佛】并桃山【在淳安县西北六十里髙出众山之上一登絶顶杭歙衢婺之山依约在目山下望之如二桃然因名】安乐山【在淳安县东六十五里山顶有泉及石碁盘遇旱祷雨多应张景修诗我是挂冠林下客山中安乐合平分】芝山【在淳安县南七十里秀出辽溪之上宋嘉祐中西夏都知兵马使商援入朝奏密事因留家青溪故今山麓多商姓所居】重坑山【在淳安县东八十里山有二坑故名】担盐山【在淳安县西北一百一十里钱镠微时常贩盐经此因苦渴以拄杖触岩泉忽涌出名拄杖泉】东泉山【在淳安县东北一百三十里旧名覆船其一支南出曰紫瑞峰当龙池之上望之如青芙蓉出泉三派并东注故唐改今名元洪震老诗青莲浴秋水浮出龙王宫平生阅山亦多矣未有如此竒哉峰金焦灵鹫等培塿词客夸谈不容口恨君不上千仞冈一见天台与庐阜通都大邑人争驰一泉一石小亦竒云深路絶无人处大有佳山谁得知】南来山【在淳安县西北一百三十里山势自北而南故名】桐君山【在桐庐县东二里一名桐庐山相传昔有异人于此山采药求道结庐于桐木下人问其姓则指桐以示之因号为桐君山】戴山【在桐庐县东二里刘宋防稽戴颙与其父兄及弟来隠于此因名今絶顶有遗居在焉旁有九田湾】常山【在桐庐县西五里晋许迈隠此迈丹阳人因采药遍游名山至此遂卜居焉】牛山【在桐庐县西一十里宋建炎初歙人钱嶨败金人于此淳熙中邑令向演置石柱栏栅以便行者孙绍逺作记】金鸡山【在桐庐县西一十里昔人有诗天上金鸡种何时种此山只因鸣有信流落在人间】寨基山【在桐庐县南一十四里相传昔有避难者立寨于此】金牛山【在桐庐县东南一十五里相传昔有人失牛追寻至此见之色变如金入于山穴】法华山【在桐庐县北二十五里俗传昔有异僧于此诵法华经羣鸟聚听】香炉山【在桐庐县西二十五里远望山形若香炉然】富春山【在桐庐县西三十里一名严陵山清丽竒絶号锦峰绣岭乃汉严子陵隠钓处前临大江上有东西二钓台】龙洞山【在桐庐县西北三十里山中有石洞龙门池流水灌田二百亩】清泠山【在桐庐县西北三十里四面出泉虽大旱不竭溉田五十余顷旧名钟山唐改今名】风穴山【在桐庐县西北四十里山下有穴常有风自中出】乌石山【在桐庐县东四十五里旧名白鹤峰上有孙钟祖基】石英山【在遂安县山产白石英唐时以供贡】雾山【在遂安县东南二里孤峰峭立为一邑望】织女山【在遂安县西南一十里山下有织女祠】公山【在遂安县西四十里四山环拱此山独髙古志载建徳县亦有公山有水浮橘之异今莫详所在】龙耳山【在遂安县西六十里旧名兎耳山山有神号大姥祈祷有应若寇至土人能胜之则神鼓先鸣以示兆】洪洞山【在遂安县西南七十里唐时置塲于此采铜久废】彭头山【在夀昌县治西宋秘书郎胡楚材未第时读书其中楚材诗久容倦行役故山安在哉松篁读书室水石钓鱼台明月照归梦清风吹酒杯亭亭篱下菊寂寞为谁开】僊池山【在夀昌县南三里一名南山山巅有池郷民遇旱为机以泄池水溉山下田天将雨则云雾兴相传池有灵蜃因名僊池宋胡楚材诗峻嶒挿天山僊池在絶顶无源水自溢澄照天镜】石鼓山【在夀昌县东南七里山有大石以小石投之有声如鼓邑有灾沴则不击自鸣乡人之有验】天井山【在夀昌县南一十里天欲雨山有声若钟鼓】过浴山【在夀昌县北一十八里下有洞流泉下倾地穴名曰龙潭潭上有龙门中有石室石器之属其泉冬温夏凉相传昔有仙人过此浴故名】燕山【在夀昌县东北二十里每遇亢旱有烟雾直上羣燕翔集郷人视为雨候】赤孤山【在夀昌县东二十里有石壁直而孤峻故名】岩峝山【在夀昌县东南三十里山有五峰曰华盖罗帽玉露庆云景星】魏防山【在夀昌县西四十里唐李频及第挈妻归省其妻过此山见其险隘有倦容频戏为作诗有魏防山前一片花岭西更有数十家之句】四灵山【在夀昌县西四十里麟鳯龙四山相向拱挹宋叶义问故居在焉】庆云山【在分水县治东南唐长庭中山上有五色云现故名】玉华山【在分水县治南下有泉色如玉】觉道山【在分水县北九里相传昔有二人入山得道不知所终石壁留其影如道士状晴日视之宛然因名曰觉道山】紫龙山【在分水县西南一十五里上有龙池嵗旱祷雨多应】秦游山【在分水县东南一十七里相传秦始皇游天日山庶民于此觐见旧名防秦山唐改今名】石柱山【在分水县南二十里二山对峙各有石如桂髙数十丈】崤山【在分水县东五十里山顶有池下有葛仙村相传葛尝炼丹于此】笔架峰【在府城西七十五里五峰峭列如笔架然故名】梅花峰【在淳安县南三十里望之若梅花五出】紫盖峰【在淳安县东南七十里其峰亭亭如拥盖】金紫峰【在淳安县东北八十里髙二十余丈中峰有圆石起数十丈光莹无草木其旁两峰若俯每旭日照灼则有金紫闪烁之色上有九陇瀑布泉元洪震老诗白波九道自流雪青玉一峰长挂天】独髙峰【在桐庐县北二十里突然一峰絶顶平坦上有石塔】金姑峰【在夀昌县东三里宋传崧之诗云泉落涧鸣秋杼月镜悬崖理晓容】午方岭【在府城东北六十里以在乌龙山之南故名絶顶有金鸡窠石穴】铜岭【在淳安县东七十里中有石洞出泉嵗旱祈雨多应乂有田号仙人田】白鹤岭【在淳安县东北一百里相传汉仙翁方储乘白鹤驻于此鹤啄出泉以自饮至今名仙鹤泉】燕石岩【在淳安县西一十五里穹然如石屋可坐数人俗呼积甲山】保安岩【在淳安县东北六十里一名玉笋峰侧视如圭正视如笔】金鸡岩【在夀昌县西六十里昔有异人过此闻石中有鸡声剖石得一物如鸡有金色石窍今存】千佛岩【在分水县东一十二里相传昔邑人方子容以母疾凿山作千佛于此】石楼洞【在府城西北四十里众石攒聚如楼】灵岩洞【在淳安县东五十里上有千仞峰下有两水源东曰悬明西曰龙门龙门源水又分为二曰龙曰均济各溉田数顷宋邵晃父子隠居于此所谓云峰千仞对吾庐是也】仙居洞【在淳安县东南五十里连接十数洞皆有一窍可通往来最外一洞有石如龙蟠又有石座上有盆池龙口水注其中】仙女洞【在淳安县东北六十里洞口有祠每嵗旱祷之则环山皆雨不及他境】乳洞【在淳安县西六十里深可数里泉溜凝结似乳中有石笛石果宋宣和中雷震忽有大石掩洞自是难入又遂安县亦有乳洞其中异石非一】威平洞【在淳安县西七十里一名青溪洞又名幇源洞宋宣和中贼方腊反韩世忠击败之穷追至此洞贼深据岩屋为三窟诸将莫知所入世忠潜行溪谷间问野妇得径即挺身仗戈梼其宂格杀数十人擒腊以出贼平改今名】阆仙洞【在桐庐县北二十五里相传昔有仙人居此中有石牀卧之甚温石鼓击之则鸣又有石龙石桥巨蟾碧鸡之类宋黄裳作记并诗千絶以纪其胜】垂云洞【在桐庐县西北五十里中有石门洞穴通天又有石堂可容百人】馆仙洞【在桐庐县西北五十里洞门有石壁乳窦交渶飞泉喷射相传内有大蟾蜍翠鹊】灵栖洞【在夀□县西北四十里唐县令穆均尝游此山李频从行穆防吟曰一径八双崖初疑有几家行穷人不见坐久日空斜频继其下句曰石上生灵草泉中落异花终须浩茅屋来此学飡霞】船石【在府城东二十五里长一丈五尺宛如一船】鹤迹石【在淳安县东二十里石髙五丈许上有鹤迹九长径尺许旁有马虎迹相蹂杂相传汉方储兄弟三人各乘一物游此其迹天然非镌刻所及】魁星石【在淳安县东北五十里俗传星陨所化旧有祠又有拳石浮跃水中俗号钱王秤锤石】龙眼石【在淳安县西七十里石壁上对裂二眼黒如防漆有泉出其间如泪】仙棊石【在桐庐县北二十五里相传昔有郭先生者隠此每驱虎负箬叶出于杭市鬻钱以周贫者既归则与仙侣奕棊于此】一指石【在桐庐县西北四十里长一丈髙五尺缀岩谷间以手抵之则摇动人力多则不能移元杨维祯诗一指力可动万夫莫能移】鼋石【在夀昌县西十二里相传昔有人见一鼋伏草间化为石】新安江【在淳安县南一名青溪出徽州自歙县经本县界至府城南合婺港东入浙江齐沈约诗眷言访舟客兹川信可珍洞澈随深浅皎镜无冬春千仞写乔树百丈见游鳞沧浪有时浊清济涸无津盘若乘斯去俯暎石粼粼纷吾隔嚣滓宁假濯衣巾愿以潺湲水霑君缨上尘唐李白诗青溪清我心水色巽诸水借问新安江见底何如此人行明镜中鸟度屛风里向晚猩猩啼空悲逺游子】东阳江【在府城东南二里来自金华府界至此与歙港合流东入浙江】桐江【在桐庐县北三里亦名桐溪源出天目山流入浙江宋栁耆卿词桐江好湮漠漠波如染山如削】西湖【在府城西南唐刺史侯温开】圣湖【在府城西北十里渊深澄澈】白水湖【在桐庐县北二十里湖有四溉田甚博】轩驻溪【在淳安县东五十里相传汉方储乘鹤至此登舟故名】夀昌溪【在夀昌县西六十里流入新安江】天目溪【在分水县东源出天目山】三河潭【在府城东南四十里潭水逆流而上两旁顺流而下故曰三河唐置三河戍以此名】雉山潭【在雉山下嵗旱祈雨多应】并山潭【在淳安县东北八十里三潭相并如瓮缶然】龙潭【在桐庐县南一十五里中有神龙宅焉祈雨多应】古渠【在淳安县治南引西山泉横贯市中遇大比濬之多预荐者率以为验宋元丰淳熙间知县事何友直陈华皆尝浚治邑人方仲谋方有开皆有记】铁井【在淳安县治西水极清冽官民取汲宋政和间防以铁栏因名】户部井【在夀昌县冶内宋县令陈觉民凿觉民后为户部郎邑人思之故名】玉泉【在府城东北七里旁有石佛嵗久渐长】灵惠泉【在府城西南二十五里嵗旱取水祷雨有应】神泉【在桐庐县北一十五里其水冬温夏凉病者饮之或瘥祈祷多有应】孝子泉【在桐庐县西南二十里晋孝子夏孝先庐墓于此忽有泉涌出因名】十九泉【在桐庐县西钓台下泉甚甘美茶经品第天下水味谓此泉居第十九品】跃龙泉【在遂安县治南相传昔有双鲤化龙故名】圣水池【在乌龙山颠池有二一清一浊俗谓之圣水嵗旱祷雨多应】朱池【在府城西三十五里相传汉朱买臣尝寓此凿池涤砚后人因名】浴翠池【在桐庐县学前】七里滩【在桐庐县西一名严陵瀬即汉严光垂钓处谚云有风七里无风七十里盖舟行难于挽縴惟视风以为迟速故耳刘宋谢灵运诗一瞬即七里箭驰犹是难樯边走岚翠枕底失风湍但讶猿乌定不知霜月寒前贤竟何益此地误垂竿】
