<!-- { "loadSidebar": true } -->
　　古迹谷城【在隰州东四十五里九域志神农尝五谷于此今合桑村是别有谷台故址】蚩尤城【在安邑县南一十八里黄帝杀蚩尤身首异处故别葬之其迹已泯】唐城【在翼城县东二十五里唐尧之裔封此周迁其子孙于杜为唐杜氏县界东南十五里又有古翼城】夏城【在夏县西北一十五里即夏禹所都之地内有青台髙百尺上立禹庙】亳城【在垣曲县西北一十五里相传汤自克夏归于亳即此后周置县隋废】葛城【在垣曲县西南五里汤始征葛即此俗名葛伯寨】桐乡城【在曲沃县西南世传伊尹放太甲于桐即此】耿城【在吉州南殷祖乙迁耿隋置耿州名取此】倚梯城【在吉州西南一十里龙门上口累石为之东北髙据峻岭西南俯临黄河悬崖絶壁百有余丈以其险絶非梯莫上故名】彘城【在霍州周厉王奔彘即此汉为彘县】杨城【在洪洞县东南一十八里春秋时杨侯国汉为杨县】王官城【在曲沃县西南二里左传晋人谋去故绛徙居新田即此】晋城【在太平县南二十五里旧传晋士蒍所筑晋献公都之故临汾县在后移于太平闗】桑泉城【在临晋县东北一十三里晋公子重耳济河入桑泉即此隋置桑泉县】清源城【在稷山县西北二十里晋文公搜作三军之所】郤犨城【在襄陵县东南二十里即晋大夫郤犨食邑】廉城【在稷山县东北一十里赵将亷颇守戍之地】魏侯城【在平陆县北五里即古魏国晋献公灭之以封大夫毕万曽孙绛汉于此置河北县属河东郡】解城【在临晋县西三十里即汉之解县地西魏置南解县又改绥化县】临汾故城【在绛州东北二十五里汉临汾县治此】刘渊城【在府城西南二十里晋永嘉末　　渊僭号初据蒲子县后筑此城为都】姚苌城【在吉州西五十三里后秦姚苌所筑西临黄河周齐为交争之地】石羊城【在永和县西南五十里后魏太武筑置石羊军孝文移于狐讘城遂废】高梁城【在稷山县东南三十里后魏孝文帝置郡于此】白马城【在府城东北二十里后魏及唐晋州皆治此】吕州城【在霍州西三里后魏置永安郡隋改吕州后废】柏壁城【在绛州西南二十里后魏东雍州正平郡治此后周改绛州移于稷山县之玉壁城】高欢城【在稷山县西五里东魏髙欢筑与韦孝寛对敌处】玉壁城【在稷山县西南一十二里西魏筑后周移髙梁于此】绥化城【在临晋县西西魏置绥化郡后周省】临河城【在石楼县东六十里后周置临河郡及县隋废唐初复置县后省】龙泉城【在隰州北二里后周置龙泉郡隋废】横城【在隰州南三十五里隋仁夀中阳谅作逆遣其将呉子通屯兵筑城横断隰州后人因名】永乐城【在蒲州东南一百二十里后周尝置永乐郡后省入芮与唐初置县属芮州后属河中府金省为镇】娄室城【在安邑县东南金将娄室所筑】擒昌废县【在洪洞县东南二十四里后魏太武擒赫连昌因置此县髙齐省】长夀废县【在石楼县东五里后魏孝文置长夀县隋废唐初复置寻省】仵城废县【在吉州北六十五里后魏于此置仵城郡及县隋废郡以县属汾州唐属慈州】清廉废县【在垣曲县西五十二里后魏置隋废后复置唐废】冀氏废县【在岳阳县东南一百三十里后魏置冀氏县及郡高齐郡废隋县属晋州元省入岳阳】和川废县【在岳阳县东九十里本后魏义宁县隋改曰和川后废唐复置属沁州宋属晋州元省】虞乡废县【在临晋县南六十五里西魏置县隋属蒲州唐因之元省入临晋】楼山废县【在永和县南十五里后周置归化县隋改曰楼山唐贞观初废】吕香废县【在吉州东南一百五十里后魏置平昌县后废隋末复置唐更名吕香五代周废】常安废县【在隰州北三十里唐初置县贞观初省入蒲县】高唐废县【在隰州废温泉县东南十五里唐武徳初置北温州及高唐县贞观初州废县省】温泉废县【在隰州境内本后魏新城县地唐于县东南三十里置北温州及温泉县元省入隰川县】间田【在平陆县西五十里即虞芮二君相让之地俗呼让畔城】蒲坂【在蒲州东五里晋文公以蒲赂秦后秦还蒲魏人喜其反因名其地曰蒲坂汉有蒲反县反坂古通用】哺饥坂【在绛州北六里即晋赵盾哺桑间饿夫处】虞坂【在中条山春秋晋荀息请以屈产之乘垂棘之壁假道于虞以伐虢即此伯乐逢骐骥困盐车亦此地俗名青石槽金元好问冇虞坂行】石门【在解州东南白径岭逾中条山通陜州道山岭参天左右壁立间不容轨谓之石门】猗顿故居【在猗氏县境顿本鲁之穷士问术于陶朱公适西河大畜牛羊十年之间赀拟王公汉名县取此】吕洞宾宅【在蒲州东南永乐镇今为纯阳宫】二龙窠【在大宁县南世传唐大厯中有黄龙养子于此】西花园【在襄陵县治西南元时县人杨姓者辟地为之引晋水经流其中莳以花竹创为堂亭池馆本朝洪武间改为按察分司】乐安庄【在蒲州古城东北宋薛俅以枢宻直学士致仕归筑室以居因其封郡名曰乐安范纯仁记云南北分为二园其北曰逸老堂公寄傲宴息之所东曰三经堂公寄懐于简册也其西曰无无堂公自以无欲无营又取夫庄生之言而名之也】铁牛【在蒲州黄河岸上唐开元中铸八牛置东西岸各四牛有一人防之牛下有山皆铁也夹岸以维浮桥今西岸缺其一】碧落碑【在绛州治唐孝子李譔书李阳氷见之叹其高古】石刻绛帖【旧在绛州儒学宋淳化间摹勒古名人书于石本朝宣徳初移置晋王府】
