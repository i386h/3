<!-- { "loadSidebar": true } -->
　　宫室谪僊楼【在采石濒江正统五年巡抚侍郎周忱建】清辉阁【在芜湖县承天院后】卧治堂【在府治道院南宋建道院亦名宴堂旧在后防西北太守吴芾所名也】姑孰堂【在府城清和门外下临姑溪宋嘉祐中朱从道建郭祥正诗谁谓江南地偏小姑孰之堂天下少丹湖千里浸城东蒲苇藏烟春渺渺】蛾眉亭【在采石山宋郡守张环建前有□望梁山夹大江对峙如眉因名沈栝诗双峯秀出两眉湾翠黛依然鉴影间终日含颦縁底事秖应长对望夫山申锡诗一岛云霞干怒流燃犀捉月总悠悠脩眉中划三千丈不着人间半点愁元同知赵景文重修】绛雪亭【在府治圃中旧名杏花村宋郡守杨倓改今名】清风亭【在府子城上唐时建李白诗闲居清风亭左右清风来当暑隂广殿太阳为徘徊宋郡守杨倓重建】碧云亭【在府子城上宋郡守何昌言建】十咏亭【在府城东李白有姑孰十咏诗后人因以名亭盖姑孰溪丹阳湖谢公宅凌歊台桓公井慈姥竹望夫山牛渚矶灵虚山天门山是也】捉月亭【在采石山世传李白过采石酒狂水中捉月后人因以名亭宋梅尧臣诗采石月下逢谪仙夜被锦袍坐钓船醉中爱月江底县以手弄月身翻然】赏咏亭【在牛渚晋谢尚镇牛渚尝秋月乗月泛江防袁宏在肪中讽咏尚倾聴率有胜致遂迎升州与谈论达旦亭名以此】呉波亭【在芜湖县西濒江宋隆兴间建张孝祥书匾】梦日亭【在故王敦城上宋僧蕴缃建按晋明帝闻王敦将举兵微行至湖隂察之敦昼梦日环其城惊起使五骑追帝帝驰去见逆旅卖食妪以七寳鞭与之曰后有骑来以此示之妪如其言五骑传翫稽留帝仅获免亭因以梦日名又有翫鞭亭在芜湖县北二十里杨万里诗老贼平欺晋鼎轻一轮日色梦中惊寳鞭脱急非无策何似休将日绕营】翠云亭【在繁昌县围内】凌歊台【在府城北黄山之巅刘宋孝武帝南逰登此台建离宫李白诗旷望登古台台高极人目叠嶂列逺空杂花间平陆欲览碑上文苔侵岂堪读许浑诗宋祖凌歊乐未回三千歌舞宿层台湘潭云尽暮山出巴蜀雪消春水来行殿有基荒荠合寝园无主野棠开百年便作万年计岩畔古碑空緑苔】缥缈台【在繁昌县治后山絶顶下瞰大江对濡须津茂林脩竹隠映左右】姑溪馆【在姑孰门外】览秀馆【在多寳院西偏】滴翠轩【在芜湖县广济院旧名桧轩宋黄庭坚读书其间郭祥正诗青幢碧盖俨天成湿翠蒙蒙滴画楹禅客自培千嵗老逰人时把一樽倾】
　　闗梁浴沂桥【在府学前】寳城桥【在府治西宋寳庆间建】憧憧桥【在府治西】上浮桥【在上南门外一名南济又有下浮桥在下南门外一名彩虹俱洪武初建】通济桥【在芜湖县治南永乐初建】冨民桥【在芜湖县西南大江口】和丰桥【在繁昌县治西】聚春桥【在繁昌县治南】杨家渡【在府城东南二十五里杨万里诗春迹无痕可得寻不将诗眼看春心莺邉杨栁溪邉草一日青来一日深】石硊渡【在芜湖县南四十里杨万里诗峩桥小渡十里长石硊十渡五里强斜风细雨寒芦里下有深潭黒无底】
　　寺观万寿寺【在府治东旧名化城宋绍兴间自府治东南徙建于此】报恩寺【在府治南晋建宋名天宁绍兴间改今名】白云寺【在青山旧名南峯晋建宋改今名本朝永乐间重修】澄心寺【在横望山宋建内有陶景书堂】广济寺【在采石山下吴赤乌间建本朝洪武初重修】隠静寺【在隠静山旧名普惠寺北有喷云泉东有通海洞】吉祥寺【在芜湖县西五里晋建南唐改名永夀本朝洪武初重修】神霄宫【在府城北采石镇宋嘉泰间建本朝永乐初重修】承天观【在采石山下晋建宋郭祥正诗江水流还合山形到此孤突然楼阁耸疑有鬼神扶】希夷观【在府城内宋绍兴间建本朝宣徳间重修】妙观【在府城西门外宋绍兴间建本朝永乐间重修】宁渊观【在蟂矶山宋建元燬本朝永乐间重建】升仙庵【在当涂县薛镇景泰中建】
　　祠庙水府祠【在采石山南唐封其神为王舟人将过者必具牲币以祷宋绍兴末以败完顔亮为神之隂助加封显灵顺圣忠祐平江王】先贤祠【在府学祀唐李白宋牟子才赵汝愚吴柔胜江万里】虞允文祠【在采石山下宋绍兴末金主亮入寇欲由采石渡江允文督统制官时俊等以海鳅船逆击之金人大败遂不能济嘉定间郡守滕宗卿为建祠立碑广济寺中寳祐间郡人请别立庙江上因赐额英烈本朝景泰三年重建】李白祠【在采石山万厯初御史蔡梦説建匾曰唐李翰林祠】忠臣祠【在建阳卫西本朝初知府许瑗与行枢密院判王鼎共守太平寇至城陷瑗鼎被执骂贼而死逾月城复朝延加封其官立祠祀之】陶学士祠【在府城东街希夷观左祀本朝学士陶安】灵泽祠【在芜湖县江中矶山祀灵泽夫人】思贤祠【在繁昌县治东祀知县林有年】袁双庙【在府城东十五里双晋人为桓温所杀后有虎齧者其家辄梦双因立祠虎暴遂息俗以二月晦祭之是日多风雨】丁兰庙【在慈姥庙上有古神祠相传为丁兰庙其东有丁母潭】登勇庙【在府城南门内祀宋修武郎马俊俊慈湖砦兵也绍兴初砦军陆徳周青等据州叛俊得其谋隂结其徒十人杀贼伺青出上马斫中颊俊与其妻孙皆遇害未几贼党伏诛赠俊官立庙号登勇】
　　陵墓吴景帝陵【在府城东二十五里景帝讳休吴孙权第六子也殂葬于此】齐和帝陵【在府城北黄山和帝讳寳融明帝第八子后禅位于梁世传岳庙行宫之基即其陵也】楚干将墓【在赤铸山楚干将镆鎁之子死宜春县即今芜湖也九域志楚干将坟在太平州】毕卓墓【在龙山东晋吏部侍郎】桓温墓【在府境温晋哀帝时镇姑孰卒葬焉俗谓之司马陵又府城南有温女塜】杨亮墓【在府城东南一十五里亮农人汉杨震九世孙晋桓温破姚襄杖策来归后为雍州刺史卒墓旧有二碑碑隂各有巴蜀故吏姓名合五百人宋郡守杨倓徙置郡学】李白墓【在府城东青山之北白尝依族人当涂令李阳冰悦谢家青山欲终焉及卒采石僊龙山后改青山宋郡守赵松年为建祠给田付僧防防唐白居易诗采石江邉李白坟绕田无限草连云可怜荒垅穷泉骨曽有惊天动地文】贾岛墓【在府城西二里墓碣刻云有唐水部员外郎贾君墓志郑谷吊贾水部诗幽魂应自慰李白墓相连】陶安墓【在府城北大神山下学士宋濓撰墓志铭】严升墓【在繁昌县延载乡升官都御史祭酒陈敬宗撰志铭】
　　古迹芜湖故城【在芜湖县界方舆记云吴黄武初徙治芜湖此城遂废】王敦城【在芜湖县治东晋王敦镇姑孰筑城于此】南豫州城【在芜湖县东北姑孰志晋成帝时侨立豫州治芜湖宋文帝时南豫州徙治姑孰其后又治宣城唐初南豫州治当涂】上党郡城【在芜湖县西南五里晋孝武时上党百姓南渡即芜湖地侨立上党郡及襄垣县以处之】赭圻城【在繁昌县西南十里晋哀帝召桓温入朝至赭圻有诏止温温遂筑城居此梁南陵县尝治赭圻隋唐为镇戍上俗至今犹称故县城】襄城郡【晋元帝时流民从帝渡江即春谷地侨立襄城郡及繁昌县以处之】淮南郡【晋成帝时百姓南渡乃于于湖侨立淮南郡】于湖废县【晋太康中分丹阳县之南境置】春糓废县【在芜湖晋元帝因流民之寓春者侨立繁昌县孝武改春曰阳安帝时并阳入芜湖】谢公宅【在青山齐宣城太守谢眺筑室山南人呼为谢公宅唐李白讨宅近青山同谢眺】李翰林宅【在青山翰林谓李白也裴敬碑云余过当涂访李翰林旧宅即此】昭明太子书堂【在府城东南五十里净居院昭明梁太子萧统尝读书于此】郭祥正书堂【在府城东二十里石城山宋郭功父读书之所】浮丘仙坛【在繁昌县东五十里仙人浮丘翁隠居】赤乌铁防【在府城东浮桥岸下有古鐡防如碇石状大数尺许上有赤乌字乃呉年号也水落则见】
