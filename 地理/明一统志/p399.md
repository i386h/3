<!-- { "loadSidebar": true } -->
　　宫室翠玊楼【在府治后宋郡守留正建取苏轼诗山为翠浪涌水作玉虹流之句以名】白鹊楼【在八境台北苏轼诗白鹊楼前翠作堆萦云岭路若为开故人应在千里外不寄梅花逺信来】宣明楼【在府治前洪武初建正统十二年重修】武宁楼【在贑州卫前洪武初建】奎文阁【在府学内宋建以藏髙宗御书名御书阁元改今名】尊经阁【在兴国县学内宣德七年建以贮本朝颁降之书祭酒胡俨记】爱莲堂【在府治前临方池宋通守罗愿取周濓溪爱莲之意为名】清献堂【在府治内洪武初建宋赵清献公抃尝守防州故取以名】议道堂【在府学内宋绍圣中提点刑狱程筠建左为松轩右为竹轩李朴为记】尘外亭【在马祖岩形势最髙下瞰环城如巨囿宋苏轼诗楚山淡无尘贑水清可厉散策尘外游麾手谢斯世山髙惜人力十步辄一憩却立浮云端俯视万井丽】御风亭【在府城西五里宋郡守曹训建本朝洪武初重修】凌云亭【在金精山正统间建盖汉女仙张丽英飞升之所】郁孤台【在府治西南隆阜郁然孤起豋其上者如跨鼇背而升方壶台莫知所始唐郡守李勉登临北望改名望阙宋郡守曽慥増创二台南为郁孤北为望阙赵抃诗羣峯郁然起惟此山独孤筑台山之颠鬰孤名以呼苏轼诗烟云缥缈郁孤台积翠浮空雨半开想见之罘观海市绛宫明灭是蓬莱】章贡台【在府治西北宋郡守赵抃建据章贡二水之防慿高眺逺城北水光山色尽出乎几席履舄之间形胜与鬰孤对峙而甲乙称雄苏轼诗涛头寂寞打城还章贡台前暮霭寒倦客登临无限意孤云落日是长安】八境台【在府治东北苏轼诗八境见图画郁孤如旧游山为翠浪涌水作玉虹流日丽崆峒晓风酣章贡秋丹青未变叶鳞甲欲生洲岚气昏城树滩声入市楼烟云侵岭路草木半炎州故国千峯外髙台十日留他年三宿处凖拟系归舟】魁星台【在府学门外宋建】万壑台【在安逺县治内唐贞观中郡守路应建】鳯凰台【在府内东隅冈郡人周永有诗】熙熙台【在宁都县治南百步遗址尚存】
　　闗梁中书桥【在府城西】拱辰桥【在宁都县治北】
　　寺观景德寺【在府城内东南隅刘宋建旧名安天本朝成化中迁府学故基】慈云寺【在府城内东南隅唐建旧名景德】崇福寺【在宁都县治南晋建旧名寳林】大乗寺【在兴国县治西唐建旧名万年以上俱宋改今名】妙观【在府治南本唐紫极宫宋改为观】玉虚观【在府城东二里唐建名开元宋改今名】治平观【在兴国县治西北晋建即葛洪炼丹处】
　　祠庙江东庙【在府城外贡水东五里因名即宋嘉济祠其神秦时贑县人姓石名固既殁为神后人因其灵应为着韵语百首第以为籖神乗之以应人卜无不切中本朝宋濓有记】广泽庙【在储潭山麓晋咸和中建】潜灵庙【在崆峒山之阳山有灵湫自宋以来旱祷多应】雩山庙【在雩都县北五十里】开平忠武王庙【在府治南洪武中勅建祀常开平遇春以其克城有功也】八先生祠【在府学西宋建祀周濓溪程明道伊川后増胡五峯朱文公张南轩吕东莱后又増程珦为八先生祠】三程先生祠【在兴国县学内宋建祀宋程珦及其二子颢颐】万公祠【在瑞金县治北正德中建祀故知县万公金以其率兵御流贼亡于阵】
　　陵墓汉髙帝祖坟【在宁都县之凌云山】柴侯墓【在雩都县东南七十二里汉灵帝时有刘叔乔避地于此卒焉俗呼为柴侯墓】都御史陈勉墓【在宁都县南景泰中勑】尚书董越墓【在宁都河东山梅江之滨】
　　古迹雩都故县【有二一在县西北五里西汉建一在县东南大昌村陈永定间建】宁都故县【有三一在县治南五十里白鹿营呉建一在县治北阳田营晋建一在十二都徐观之地刘宋建】贑故县【刘宋徙县于贑水东梁又徙贑水南唐始复旧治】石佛【在兴国县大乗寺俗谓之飞来佛宋庆元中寺燬惟佛座火不及】石塔【在信丰县治北塔高九层而无影影见则菑至】石【在兴国县之儒林乡石圆如项背具备彷佛八卦形象逐月随斗杓旋转土人疑其怪移置他所翌日复归其处累验皆然因时祀之】铜钟【在兴国县大乗寺唐末铸宋绍兴初一夕忽失之未几有客言比者文潭渔者得一钟鬻于天寳寺扣之无声僧诣天寳寺物色得之赎之不许乃相约曰扣之不鸣即非寺中物扣之鸣即寺中物也天寳僧屡击无声大乗僧一击即鸣遂载以归至今尚存】
　　名宦唐张署【元和间防州刺史教人通经史正乡饮丧婚之礼吏民从化韩愈尝称之】路应【贞元初防州刺史凿滩石以平贑险陶甓以完郡城人咸德之】李渤【长庆间防州刺史移税钱兑赋米废冗役治湖水筑堤七百步民不病涉】宋杨澈【防州通判时郭载兴拥兵自固澈独趍其垒谕以威信即委符聴命】陈希亮【天圣间知雩都县清劲节介有巫觋嵗敛民财以禳火讹言有绯衣三老人行火希亮禁之火亦不作毁滛祠数百区勒巫为农者七十家】余良肱【知防州士大夫死岭外者丧车自防出多弱子寡妇良肱悉力振防孤女无所依者出奉钱嫁之】程戡【通判防州州人有杀母暮夜置尸仇人之门以诬仇者狱已具戡独辨之正其罪】程珦【知兴国县县素难治珦在邑几二年而狱空者嵗余狡民善为古劵契田讼最难辩珦讯之不十数语尽得其情】余靖【在贑县尉后复知防州所至有惠爱】孔宗翰【知防州州城濵章贡两江嵗为水齧宗翰伐石为址治铁固之由是屹然诏书褒美】赵抃【嘉祐间知防州召戒诸县令使人自为治令皆喜争尽力狱屡空改脩盐法疏凿贑石民赖其利造舟百艘以给二广诸郡仕宦殁而不能归者】周敦颐【通判防州薄于徼福而厚于得民菲于奉身而燕及惸嫠守赵抃熟视其所为执其手曰今而后乃知周茂叔也】沈希顔【嘉祐间知雩都县公宇后妖禽夜啼希顔书其木云此处离朝路几千为官不取一文钱平生不养无情鸟遮莫妖禽夜哭天诘旦禽去治县三年灾沴不生百废具兴】蔡挺【防州推官后提举防州盐时盐贼为州县害挺谕所部使首纳器甲原其罪简僚吏至淮转新盐明殿赏以官数之余畀之于是盗党破散宿弊遂絶】陈从易【知防州防歳大饥有持杖盗取民谷者请一切减死论凡生者千余人】刘彛【熙宁间知防州嵗歉民多弃子彛榜通衢召人収养日给广恵仓米二升又推行于县镇故一境无夭阏有甘露瑞莲瑞粟之应】李大有【知防州金人南伐召募得五千人鼓行而前淮甸歌云天下奸臣皆守室防州太守独勤王】赵善继【尝领州事以兴学宣化为先务闾阎靡然成俗人安士业讼牒希简】雷孚【通判贑州齐术乱后縁坐三千人郡将李耕欲尽处以死孚力争曰茶冦术党也若土人则胁从耳耕悟止防其党余尽释之】洪迈【乾道间知贑州起学宫造浮梁士民安之嵗饥贑适中熟迈移粟济隣郡僚属有谏止者迈笑曰秦越瘠肥臣子义邪】留正【淳熙间知贑州防惠并着尝奏减上供米不报及为相蠲一万八千石】陈孔硕【嘉定间知贑州抑强扶弱子惠小民贡水濵居民堰舟作堆阻平为险尝壊舟楫孔硕尽除之人赖其利】何时【咸淳间知兴国县以衣锦乡山长谷荒民甚梗化乃设安湖书院以训是乡子弟其俗遂革】文天祥【宋末知贑州元兵渡江诏天下勤王天祥捧诏流涕发郡中豪杰万余人赴之其友止之天祥曰吾非不知苐国家有急以身狥之庶忠臣义士有闻风而起者于是尽以家赀为军费提兵而徃】元杨景行【防昌州判官其民素汲于河以茅覆屋故多疾疠火灾景行教民穿井以饮陶瓦以屋民始获安乃创学舍礼师儒劝民斥腴田以膳士弦诵之声遂盛】本朝庄济翁【洪武四年知宁都县劝农兴学虽闾巷小学师生亦令朔望赴邑庠讲解所习逺近闻风而化又惩豪猾均赋役脩陂堰造梅川桥民感其惠】陈大本【洪武间为府同知抚民以寛临吏以庄应务以敏政声昭著寻陞知府吏民熟其化虽公务烦防凡所号令无违误者故事不劳而集】许庸【永乐初知防昌县涖政公勤庭无滞讼遇事功浩大贪者验丁役力富者验实供需民多乐于趋事邑无异议在任八年脩学舍励生徒积年逃卒皆闻风自首及去任民皆思慕焉】李素【宣德间知贑县得古循良牧民体民咸爱戴疏之当道保留二十余年后以忧去省志】郑暹【正统初贑州府通判涖事有声未几盗起躬率民兵保障郡幸无虞当道以闻陞知府以忧去省志】黄振【正统初知安逺县慈祥恺悌喜怒不形在任九载人爱戴之省志】黄恭【正统间由举人知贑州府兴学校劝农桑寻以艰去十邑士民列状保留不克人至今思之省志】陈琏【正统初知兴国县清勤不懈寓政以思后以内艰去民懐其德俟服阕请于朝再任三载而去省志】阮衍【正统间知瑞金县时流贼之后官兵继扰衍立法防制兵不敢犯抚疮痍招流亡民懐其惠省志】林纯【正统间掌兴国教有学行严教规讲论或至夜分邑士礼经有传自纯始寻卒门人悲慕立祠祀之省志】李璡【由进士知贑州府兴学劝农有善政时郡罹大水且疫盛璡竭力赈济全活甚众未几闽广流贼犯境璡率兵败之再合再败之躬冒矢石民赖以安至今感仰不置省志】萧永秀【天顺间任石城教谕学问该勤教诲每深夜歴课讲读携茗粥饷之士赖成就者甚众省志】姜琏【成化中贑州府知府明达刚果识大体剪奸豪植良善脩学校严教育防冦盗益民之绩甚着后以忧去民思慕之省志】王廷珪【成化中同知贑州府事谙达政体时流贼犯境统率民兵奋力追逐以援不及竟死焉事闻诏赠官秩録其子省志】杨友谅【成化间知龙南县性素忠实政务老成民咸乐之防司府又檄覈田升科友谅仗义执言力为分辨考课促装民遮道攀恋特留一革履以慰去思省志】平世用【治间知宁都县兴学校均徭役除盗贼讼理政平士民爱戴以内艰去省志】王天与【正德间宁都知县居官亷勤大有德政豪右不敢肆凌至市俗赌愽者悉为所化值逆濠之变率师勤王竟死于难邑士人哀慕塑像祀于学宫名宦祠省志】
　　流寓王学古【本交趾人正统间知信丰县亷介寛厚尝招徕蛮洞列为编氓以功陞授六品致仕遂家于信丰】
