<!-- { "loadSidebar": true } -->
　　人物晋黄辅【建城人有髙行事亲以孝闻州郡举孝防穆帝时仕至御史清直有节操以晋政不纲权臣擅命遂隠遁焉子仁览仕至青州从事】唐应智顼【建城人性刚毅遭难不惧隋末萧铣林士攻掠江南智顼召义兵保靖一方唐兴李大亮宣慰江南智顼归之因表置靖州命为刺史功徳及民民爱之如父母】幸南容【髙安人贞元中举进士累迁国子祭酒后有神异百姓呼为龙王立庙祀之】邓璠【髙安人元和中权知袁州兴崇学校有古循吏风诏令再任】宋练【髙安人为长沙掾四世同居以孝行闻咸通中观察使裴休上其行义诏旌表其门赐束帛同邑又有邓文瑞者四世同居五百余口亦旌表其门】钟传【髙安人仕至南平节度使广明后州县不乡贡惟传嵗荐士行乡饮酒传少射猎醉遇虎与鬭虎其肩而传亦持虎防人斩虎然后免既贵悔之乃画图以戒诸子】任涛【髙安人累举不第而工于诗李隲防察江西特免郡役涛诗清婉人多传诵有援例讼者隲判曰为诗及涛者即与免役】蔡劔【新昌人以平黄巢功为左散骑常侍江南西道节度副使钟传割据洪州求婚于劒劔曰吾家世为唐忠臣肯以女事贼乎】欧阳持【髙安人天复中进士为太学博士昭宗迁洛持察朱全忠有异志遁归西山杨行密奏除左拾遗未几复归】五代沈彬【髙安人读书能诗属乱离隠云阳山杨呉辟致之授校书郎以尚书郎致仕南唐时絶不求进李璟甚见优礼彬甞手植一树命诸子曰吾死此及彬卒发之得石椁一因就焉子怜性至孝父死庐墓感慈乌集庐之异】易延庆【上髙人父赟南唐雄州刺史延庆涉猎经史仕周世宗以大理丞出知临清县宋开寳间父丧弃官庐墓产紫芝玉芝州将表其事延庆恳辞母殁复庐墓母平生嗜栗树二栗树于墓侧二树连理子纶大中祥符初进士】宋蔡用之【新昌人天禧初进士甞献万言书及碑赞论诔序杂文百万言真宗览之惊喜出其文以示诸学士七世孙汝揆时号愚泉先生所着有希贤録贯道集友议杂书】刘涣【筠州髙安人志尚髙洁精详史学天圣中进士仕为颍上令以刚直不能事上官弃去家于庐山欧阳修髙其节作庐山髙诗以美之涣居庐山三十余年环堵萧然饘粥以为食自号西磵居士】刘恕【涣子读书过目成诵未冠举进士歴官至秘书丞博学强记笃好史学司马光修资治通鉴奏请同编修王安石与有旧欲引寘三司条例恕不肯附新法固辞且言其失卒年四十七所着有十国纪年通鉴外纪等书】刘羲仲【恕子长于史学平居厉节操有祖父遗风后以蔡京荐召为修史检讨至京师时宰以下并不造谒忤京不复仕卒于庐山所着有太初厯弟和仲有超轶材作诗清奥刻厉欲自成家为文慕石介有侠气亦蚤死】龚端【新昌人元符初进士歴官自建昌户曹以至立朝未甞随世俯仰钦宗时极论时事危言谠论钦宗谓其凛凛有直臣节后奉使河东路闻二帝北狩愤惋而卒】雷孝友【新昌人乾道中以词赋魁南省开禧末为御史中丞嘉定中除知枢密院事兼参知政事卒赠太师】幸元龙【髙安人嘉泰初进士通判郢州上书雪济邸之寃攻时相史弥逺之恶言甚痛切亦与弥逺书救魏了翁真徳秀洪咨夔胡梦昱竟忤弥逺遭劾屏废而卒所着有松垣集】陈仲微【髙安人嘉熈初进士调莆田尉歴官海盐丞知崇阳县皆有政声除吏部尚书兼给事中崖山兵败走安南卒仲微涵饫六经于诸子百家靡不搜猎自号遂初有文溪集六十五卷】刘应龙【髙安人嘉熈中进士歴官户部侍郎广东安抚以讨贼功进封开国男入为寳章阁学士兵部尚书辞归九峯号实斋】姚勉【髙安人少頴敏寳祐初以词赋擢第廷对万言理宗亲擢第一后除正字时奸臣丁大全用事勉上封事歴诋时寻除校书郎兼太子舍人所着有雪坡集】胡仲云【髙安人幼通经史百家入太学率诸生伏阙上书论京尹余晦不法寳祐初登进士第歴官枢密院编修执法刚正出为浙东提刑所着有六经蠡测周易见一四书管窥歴代遗论宋朝政论总百余卷】刘元髙【应龙长子幼有异质一目十行既长每与姚勉胡仲云论天下事辄慷慨激烈时号髙安三俊后登淳祐进士第歴官至御史所着有汉史意抄书史续抄贵华録三刘家集山居藁】黄梦炎【新昌人景定初进士官至贑县尉少与姚勉胡仲云刘元髙齐名号锦江四俊甞相与诣书库借其籍一览而焚之各具纸黙疏纎悉无遗梦炎后与姚龙起俱守义以终】胡希是【仲云仲子八嵗悉诵诸经为文有西汉风元革命家居著述为人方严有守一介不茍取予所着有洪范考订大学稽疑太极图説史传集论及于山集】陈元亮【仲微从子博学尚气节咸淳中进士为国子学録时洪焘为临安府尹倚贾似道势作威元亮率诸生伏阙上书歴数其奸遂被黜官至御前军器所干办官弟志道着真徳秀政经并文集行世】元李明德【上髙人读书有志操孝行笃志至正中兵陷袁州因抄掠上髙执其父欲杀之明徳泣告曰子岂不能代父乎愿勿害吾父兵遂杀明徳而免其父】本朝胡琏【髙安人直谅忠信议论英伟博学尤邃于易洪武初累官句容教谕寻以疾归乃杜门不出觞咏自乐乡人咸敬之所着有易学防通及诸史百子手笔百余卷】王纲【上髙人永乐中进士擢监察御史累官至山西右布政使为人行止端方执法不挠所至有声致仕卒】陈鉴【髙安人永乐中进士歴官监察御史有声迁河南布政使右参议为人防介敦厚卒于官】朱益【髙安人永乐末进士授刑部主事狱多平反陞郎中寻卒防静寡欲宦游不挈妻拏卒时唯一仆侍命之曰未能报吾君亲归以忠孝二字语吾子孙省志】杨润【髙安人永乐末进士授御史善持法人不敢干以私累陞四川布政司参议时重庆旱饥润发官廪全活甚众歴官三十年囊槖萧然家居唯务读书而已天顺间进中宪大夫嵗给禄米五石年九十一而逝省志】况文【上髙人登进士擢监察御史累官广东布政司左参政歴官每大书平恕二字于治第故所至深得民心省志】况暹【上髙人由举人歴莱阳汉川归安教谕勑封光禄寺署正平生制行纯洁文章典雅周旋礼度俱可为法闲居三十年以读书自娱而已卒祀乡贤祠省志】贾信【髙安人初为臬椽郎以防介自守正统间办事南京以荐授刑部主事歴工部贠外郎中陞防州知府有友自家视之者首问曰一年所入几何信叱出之不与交一语其清正类如此省志】陈政【新昌人天顺末进士授工部主事歴陞本部侍郎有营建茂陵功屡荷优劳治初张秋河决政总理之寻卒事闻谕祭治如礼省志】朱汉【髙安人成化初进士授太常博士陞南京监察御史弹劾不避累官陜西按察司副使风裁凛然奸贪缩首至今怀之嵗时报祀省志】王相【新昌人成化初进士授监察御史文行重一时未几以亲老归养二十余年日与罗一峰游治间起复为御史陞广东按察佥事省志】黄山【髙安人成化末进士授行人屡奉使不以毫髪自汚寻擢监察御史巡按浙江湔宿惩奸贪虽亲故无所假借风采动一时陞广东按察佥事省志】傅兴【髙安人性至孝父疾感梦百里外徒跣求医得抚州絶岭古井水调药愈祖母曹氏孀居为华林贼所掠欲杀之兴渡水以救贼以巨櫈压之櫈忽断贼惊异释之事闻诏冠带表其门省志】谢麟【髙安人应例监生正徳初华林贼劫其家麟负母以避贼追寻益廹家人速之走麟曰母在安可弃乎既而贼劫其母麟奋力夺之母获免麟竟死于贼省志】
　　列女陈氏女【名若瑛髙安人年十三舒敬为子琏聘琏死若瑛闻之亦自经事闻表其门曰贞节】游贞女【名奴贞上髙人许适卢节雍未醮而节雍客死奴贞纺绩自守父母欲其改适不从乡闾重之时以米帛赠焉呼之为姑年七十余而卒诏旌表之省志】萧氏【髙安张荣一妻年二十七孀居誓不他适正徳初为华林贼所执且骂曰我誓不为贼狗辱乃斩之数断事闻旌表其门省志】熊烈女【名贵贞髙安熊竒雅之女年十八为华林贼所执女投河以死事闻受旌异时同死节于华林猖獗之时而后被旌表者比比姑记其一二云省志】刘节妇江氏【新昌人刘习恭妻夫死江年甚少乃抚遗腹子守节终其身正徳间奉诏旌表其门省志】
　　仙释黄仁览【晋时人居郡城东北二十里从学许旌阳后得道仙去即其地为祥符观】明香真人【蜀江志云李八百之妹也初修道于华林元秀峯后于峯南五龙冈设坛道成冲举唐天寳中即其地为元阳观】赵吉【髙安人狂而落魄两目皆翳自言生一百二十七年矣宋元丰中苏辙谪居髙安吉往见曰吾知君好道而不得要阳不降隂不升故肉多而浮面赤而疮教辙挽水以溉百体经旬诸疾皆愈后尸解于兴国军】僧惠洪【新昌人字觉范俗姓彭氏禅学最深注金刚楞严经傍通书史能文尤工于诗与陈了翁黄山谷友善所着有甘露集林间録冷斋夜话天厨禁脔】
　　袁州府【东至临江府新喻县界一百五十里西至湖广长沙府醴陵县界二百四十里南至吉安府安福县界一百二十里北至瑞州府上髙县界三百四十里自府治至南京二千六百三十里至京师六千七十五里】
　　【粮二十三万石零】
　　建置沿革禹贡扬州之域天文斗分野春秋属呉战国属楚秦属九江郡汉属豫章郡地孙呉及晋兼属安成郡隋于宜春县置袁州因袁山为名大业初改为宜春郡唐初复置袁州属江南道开元间属江南西道天寳初复为宜春郡乾元初仍为袁州宋因之元改置袁州路本朝改为袁州府领县四
　　宜春县【附郭汉置属豫章郡呉属安成郡晋避郑太后讳改为宜阳县隋复改宜春县为袁州治唐以后俱仍旧本朝因之编户一百二十六里】分宜县【在府城东八十里本宜春县地宋雍熈初析置分宜县仍属袁州以其地分自宜春故名元仍旧本朝因之编户一百八里】萍乡县【在府城西一百四十里本宜春县地孙呉析置萍乡县属安成郡以楚昭王渡江得萍实于此故名隋属袁州元陞为萍乡州本朝仍为县编户一百二十七里】万载县【在府城北八十里本汉建城县地属豫章郡呉析置阳乐县晋改康乐县仍属豫章刘宋初因之后省唐初复置阳乐县属靖州州废省入髙安五代时杨呉置万载县南唐属筠州宋割袁州元仍旧本朝因之编户一百五里】
　　郡名宜春【隋名】宜阳【晋名】
　　形胜秀水东奔萍川西注【唐袁皓诗秀水东奔彭蠡浪萍川西注洞庭波】翠叠羣峯回环千里【李问仰山赋】山水秀丽【寰宇记】江右奥区【舆地纪胜】
　　风俗赋税及时闾里无事【唐韩愈袁州谢表州小地狭赋税及时人安吏循闾里无事】士大夫秀而文细民险而健【宋黄庭坚云】知防耻好俭啬【宋阮阅无讼堂赋士力学而知防耻民乐耕而好俭啬】儒风之盛甲于江西【宋张九成袁州学记】事简民醇【舆地志】
