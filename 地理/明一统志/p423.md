<!-- { "loadSidebar": true } -->
　　古迹秦城【在竹山县南昔人筑塘掘地得石云秦白起伐楚屯于此】方城【在竹山县东三十里古县址存乂名庸城山上平坦四面险固围防如城方舆胜览云山南有城周十余里春秋庸地楚使卢戢黎侵庸方城即此】汉王城【在府城东一百二十里】庐陵王城【在房县城南门外唐中宗废为庐陵王迁房州时居此】黄土城【在郧西县东或云废县遗址设县时掘地得断碑上有登云县三字】废上庸县【在竹山县本庸国汉置县属汉中郡隋唐属房州宋省入竹山】废永清县【在房县东一百一十里本汉房陵县地后分置大洪县后周改曰永清宋并入房陵】魏忠孝里【在房县嘉靖中知县夏惟宁立坊名以邑有吉甫之忠黄香之孝也】尹吉甫宅【在房县南去庐陵王城一里】朱家寨【在郧西县西南五里髙山絶顶路仅可通城墉基址甎石犹存雨过辄得残甲铁片败噐铜铁之属未知所起】葬履坛【在府城西北一百里龙山之顶昔有张黄二真人飞升遗履而去后葬履于坛有二石道士侍立坛所】学古洞【在竹山县北七十里洞稍幽邃其规制像学舍深濶容众台橙砚俱石相传夫子适楚讲学于此】鬼田【在竹山县东二里有地二顷不生树木惟有茅茨每嵗清明日祭而燎之预卜嵗丰歉燎草尽即丰多验】袁天纲迹【在房县东北髙塜尚存林木森然】天马山字【在府城南一里下临汉江相传有白马昼夜出啮田稻土人逐之急即投崖下水中久之崖忽崩裂如劈壁上有天马山三字甚明马不复见字至今存】
　　名宦唐韦景骏【房州刺史州穷险有蛮夷风无学校好淫祀景骏兴学校贡举诸生罢祠庙无名者】崔述【房州刺史推情瘽身以裕劳人恻隠所被四封嘉靖】宋辛文恱【太祖防从文恱肄业逮即位召见授判太府寺时周郑王出居房州太祖谓文恱长者命知房州以保全之】陈希亮【时以盗起西京富弼荐知房州州素无兵备希亮以牢城卒杂山河户得百人日夜部勒声振山南盗不入境】晋骘【绍兴初知房州适桑仲蹂践之余军士絶粮骘令军士开垦至秋大熟仓廪富足凡贫民能为工匠者令脩制军噐农具移州治创州学俾民遣子弟入学免其役税】本朝马伯庸【洪武初郧县知县抚字流民兴举庶务人懐其惠至今犹称道之】谭诠【景泰初知郧县爱民守己兴学作人厯九年刑清政举民为立碑纪绩　省志】俞荩【知郧阳府时创设府治转询民隠寛省征凡百城池学校廨宇区画咸宜　省志】吴逺【成化初知郧阳府时初建邵治防事廨舍皆其创脩且勤于抚恤寛和亷静有长者风　省志】苏惠和【成化中知保康县开创县治凡百庶务身亲规画九年满去士民流涕载道今有余思　省志】侯爵【成化中知郧西县县治新设庶务创举在任十二年民立亭祀之　省志】邓九容【保康令尝因饥荒设法赈济所活数十百人时县治初设一切建置皆手自规画其诸惠政尤多　省志】王湜【嘉靖初知上津县检身清苦临民恺悌作兴善类值流冦犯境诏大兵征讨屯津者数万湜餽饷有方民不为扰　省志】苏绅【夀靖中知郧西县亷恭简肃清介之守乆而不渝仓库充盈门堦閴寂脩学课士不以劳民拒公使之横索者遂忤大吏去行李萧然省志】曾槐【正德末知上津县有治才时邻邑冦起津城故土筑乃甃以砖不五月而事集氏不告病邑人勒石纪之　省志】
　　流寓刘光祖【简州人仕为起居郎韩侂冑擅朝政日士大夫为伪学逆党光祖撰涪州学记谓好恶出于一时是非定于万世谏官张釡指为谤讪夺职谪居房州】
　　人物周尹吉甫【世为房陵人有文武才相周宣王子伯竒有孝行后母譛而逐之编茭荷为衣采楟花而食清朝履霜自伤援琴鼔之作履霜操又四川泸州志云吉甫为江阳人】本朝周清【郧阳人正德辛未进士清操不乐仕进隠居元和观隠真洞中教授生徒嘉靖初以父命出授浙江处州府推官以贤能应徴卒于途居乡有改运竹山之功乡人至今德之　省志】朱裒【郧西人嘉靖丁酉领乡荐歴官知州府同知值倭冦掠海壖裒率兵征之力战死于阵事闻赠布政司防议防其子立祠祀焉　省志】温如玉【郧县人嘉靖癸丑进士除行人拜监察御史廵醝浙江复廵按苏松所在绰着风棱时江南当岛冦初平之后物产凋耗如玊壹意汰墨锄强以拊循其民四郡咸被苏息寻擢山东按察司副使以病归卒如玉平生谨亷隅慎取予敦孝友居乡不以气势加人居显官二十年故庐不増饰一椽士林颂之　省志】
　　列女段氏【黎仕温妻上津人年二十八温卒段以死誓守孀居四十余年成化中旌　省志】萧氏【河内峡州人父毋以贫流徙上津成化七年官军逐流民流中强梁者见女姿色诈称官军执而系之阉于五显庙声言欲以为妻萧氏自度不免窃于神香案自缢而死时年一十有九都御史王信奏闻旌表　省志】许氏【刘显清妻保康人年十九显清溺水死许寻骸骨不获寻亦赴水死成化中旌　省志】王氏【太学生邓仁妻郧人仁卒王年二十八矢志守节孀居五十余年隆庆元年旌　省志】尤氏【杨仁妻竹山人年二十夫亡甚贫矢志抚男杨顺髙成立娶媳邹氏生孙男杨琼顺髙亦故遗媳邹氏随姑守节万厯元年旌省志】














　　明一统志卷六十
<史部,地理类,总志之属,明一统志>
　　钦定四库全书
　　明一统志卷六十一
　　明　李贤等　撰
　　徳安府【东至黄州府黄陂县界一百八十里西至襄阳府枣阳县界二百里南至汉阳府汉川县界二百里北至河南汝宁府信阳县界一百八十里自府治至南京二千二百里至京师五千六百二十里粮四万一千石零】
　　建置沿革禹贡荆州之域天文翼轸分野周职方氏荆州泽薮曰云梦即此地春秋为郧子国秦属南郡汉属江夏郡刘宋于此置安陆郡梁兼置南司州寻废西魏置安州后周改为郧州隋初郡废大业初州废复为郡唐改安州寻为安陆郡乾元初复为安州贞元中置安黄节度观察使治安州五代梁置宣威军后唐改安逺军晋为防御州后汉复为安逺军周复为防御州宋复置安逺军京西路后湖北路宣和初陞为徳安府后徙治汉阳元复旧治湖北道宣慰司寻改鄂州行省后黄州路本朝洪武初改徳安州黄州府十三年复为徳安府领州一县五
　　安陆县【附郭汉旧县属江夏郡晋江夏郡治此刘宋以后为安陆郡治隋以吉阳县省入唐安州宋元徳安府皆治于此本朝初省入徳安州后陞州为府而安陆复为县编戸一十里】云梦县【在府城南四十六里本汉西陵安陆二县地属江夏郡西魏于云梦古城置县因以为名属城阳郡隋初属安州后属安陆郡唐属安州又省入应城寻复置宋省入安陆县元祐初复置绍兴中移县于许落市寻还故治元仍旧本朝因之编户五里】应城县【在府城南八十里本汉安陆县地刘宋置应城县西魏以县置城阳郡隋废郡改应阳县唐复曰应城属安州天祐间仍改应阳后唐复旧宋元因之本朝并入云梦县后复置编戸一十里】孝感县【在府城南一百二十里本汉安陆县地刘宋因孝子董永分置孝昌县西魏于县置岳州及岳山郡后周州郡并废隋属安州唐初以县置澴州后州废仍属安州又省入云梦县寻复置后唐改孝感县宋元仍旧本朝初省入徳安州后陞州为府复置县属焉编戸二十九里】随州【在府城西北一百八十里禹贡荆豫二州之境春秋为随国楚为随县秦汉皆属南阳郡晋属义阳郡后分置随郡西魏置并州后改为随州隋初郡废后置汉东郡治隋县唐复为随州以安贵平林顺义三县省入天寳初改汉东郡乾元初复为隋州宋初置崇义军改崇信军绍兴初复为随州后因兵乱徙治无常元治黄仙洞徳安府本朝初废州为县后复置州以县省入编戸一十四里领县一】应山县【在州城东一百二十里本汉南阳郡随县地梁分置永阳县及应州隋废州改为应山县属安陆郡以山为名唐初于县置应州寻废州以县属安州宋嘉定间改随州元仍旧本朝并入随县复置编戸一十一里】
　　郡名安陆【刘宋名】汉东【隋名】
　　形胜介襄郢申安之间【汉东志】其城三重西枕涢水【元和郡县志】连翼轸之分野控荆衡之逺势【李白代答孟少府移文】岩石隘狭道路交错【文献通考随州因山为郡岩石隘狭道路交错自枣阳至厉山九十九冈有括囊之势易入而难出】为一都防【宋李元衡镇楚堂记北接汉东南望鄂沔偃然为一都防】秦头楚尾【宋黄世长诗溪工接秦头逺江分楚尾】
　　风俗多尚仁义【元和郡县志应城之民多尚仁义】士民纯秀【宋滕元发啓士民纯秀几同邹鲁之风】土风醇厚【宋周必大苃堂记其土风醇厚其士多秀杰其民多隐徳】俗喜儒学【宋李元衡学田记地多硗瘠殖货不饶惟俗喜儒学而近世名胜之流相望不乏由进士擢天下第一者三人矣】民淳务简【宋范雍诗民淳词讼少务简官政优】
