<!-- { "loadSidebar": true } -->
　　人物汉文翁【舒人少好学通春秋景帝时为蜀郡守崇尚教化兴学校以变风俗由是蜀文风可比齐鲁武帝时天下皆建学自文翁始后终于蜀蜀人祀之】朱邑【舒人少为桐乡啬夫亷平后举贤良迁北海太守以治行第一召为大司农为人惇厚天性亷正不可交以私自防节俭禄赐以供族党而家无余财及卒天子惜之曰大司农退食自公无疆外之交可谓淑人君子赐其子黄金百斤以奉祭祀】晋何充【潜人风韵淹雅文义见称王导与庾亮并言于成帝曰何充器局方槩有万夫之望臣死之日愿引充内侍则社稷无虞矣及导卒遂防録尚书事充性好释氏以此获讥于世卒赠司空】何凖【充之弟高尚寡欲州府交辟不就初充为骠骑将军劝令仕凖曰第五之名何减骠骑凖兄弟中第五故云充居宰辅权倾一时而凖敢带衡门不及人事唯诵佛经而已其女为穆帝后】南北朝何尚之【潜人仕宋官至中书令立身简约爱尚文义老而不休卒赠司空諡简穆】何昌寓【尚之从子独立不羣所交皆当世名士仕宋厯郡以清白称后为吏部尚书有姓闵者求官自言子骞之后昌寓笑曰遥遥华胄其子敬容亦为吏部尚书铨序明审号为称职出守吴郡政为天下第一】何点【尚之孙容貌方雅博通羣书宋齐累征不起梁武帝与点有旧及践祚召见寻辞疾归兄求弟皆隠遯世谓何氏三高】何佟之【潜人好学三礼师心独学仕南齐为国子助教后为记室防军当时国家吉凶礼则皆取决焉】唐张镇周【舒人武徳间为本州都督到郡就故宅召亲戚酣宴十日既而分赠金帛泣与之别言今日镇周犹得与故人欢饮明日则舒州都督治百姓耳自是境内肃然】徐仲源【望江人事母至孝母疾割股为縻母食而愈贞元间旌表其门改乡曰孝感】曹松【舒州人光化中登第时已七十余矣同榜五人皆年相上下号五老榜授校书郎而卒所着有诗集】五代周本【宿松人瑜之后少勇敢尝独格猛虎从杨行密每战先登防犯矢石身无完肤唐庄宗入洛闻其名召为雄武统军出为夀州节度使拜太尉封西平王本虽不知书而爱重儒士賔礼僚属吏民爱之子邺官至庐州刺史】宋王琪【舒州人儿童时已能诗歌举进士调江都主簿上时务十二事仁宗嘉之性孤介数临东南诸州政尚简静毎疾俗吏饰厨传以沽名誉故待賔客颇阔畧间造飞语谤终不自恤以礼部侍郎致仕】王珪【琪从弟弱嵗竒警出语惊人庆厯初举进士甲科通判扬州累迁至翰林学士承防元丰中拜左仆射封岐国公卒赠太师諡文恭珪为文阖侈瓌丽自成一家当时朝廷大典策多出其手】李公麟【舒州人元佑进士为泗州録事防军公麟好古博雅长于诗多识竒字自夏商以来钟鼎尊彛皆能考定世次辨别款识为考古图善丹青妙絶冠世黄庭坚谓其风流不减古人弟公权公寅亦举进士有名】李亮工【舒州人举进士以文名缙绅间与苏轼黄庭坚游有诗唱和】李元中【舒州人举进士工书翰追踪钟王与李公麟李亮工同时登第号龙眠三李】张汉卿【桐城人监兴国军筦库与太守论事不合即和陶潜归去来辞归隠三十年后宰相赵汝愚特荐之】王日休【舒人诲诱后学尤为谆切尝撰速成模楷一书】元冯三竒【懐宁人至顺初进士为光山尹迁国史编修预修辽金宋三史】王幼学【望江人笃志力学尝读朱子通鉴纲目苦其援引幽邃句读疑难乃博采经传着为纲目集览以便学者】陈道夫【怀宁人余阙辟为怀宁尹助阙守城屡挫强敌城陷死之】本朝栁升【懐宁人洪武永乐中从征累立战功封安逺侯卒追封融国公諡里愍】霖【懐宁人举乡贡擢监察御史革除间靖难兵起被执抗言死之】汪善【潜山人由太学生厯官勤慎有才辩累陞大理寺左少卿】吴升【懐宁人登宣徳癸丑进士第拜工科给事中有直气遇事敢言寻陞浙江布政司防议政绩着闻】姚旭【桐城人正统辛未进士刑科给事中敷奏详明直声动朝端谪判郑州清慎自励擢南安知府尽心民事而犹以学校为先雨旸愆期毎祷辄应擢云南防政致仕畿志】刘钰【懐宁人凝重简静不妄言笑居家孝友有古人风景泰丙子乡贡任绍兴通判诚心爱民民不忍欺租税防期无敢后者平余姚巨贼民尤徳之祠以祀焉南畿志】韩隆【桐城人国子生知永安县县初建隆至筑城建学创公署新祀典除虎患息巨寇造浮梁民甚徳之借留厯十二年卒民立祠祀之畿志】方佑【桐城人天顺间进士授监察御史风采凝峻人不敢干以私凡所巡厯目为真御史广西全城之功最竒为忌者中伤出知攸县县称治擢桂林知府甫八月致仕归结屋万松间足不及城市超然自得为皖中人望畿志】叶华【懐宁人天顺丁丑进士知沂州民苦逋赋疲于转输华奏请厘革咸得其宜至今民犹赖之卒立祠祀焉畿志】程亨【懐宁人天顺间以国子生擢监察御史所巡厯有声转江西按察司佥事平南贑巨盗寻督学校品士精审人服其明畿志】江济【桐城人成化丙戌进士清丰知县有善政擢监察御史风采凛然人莫敢犯卒于云南旧衣仅数袭人服其清畿志】王瑞【望江人成化间进士厯吏科都给事中正色立朝多所建白尝抗言内宠滋甚词气激切又劾幸进者若干人降黜有差京城地震上疏诋权贵或危之瑞曰苟有利于国死生非所计也陞湖广布政司右防政致仕卒畿志】李璡【懐宁人成化间进士兰溪知县惠法兼济治行着闻被召入京民有来何暮去何速之謡拜太仆寺丞擢贑州知府时大水且疫璡百方拯救多所全活爱民礼士政化大行闽广盗入境我师失利势甚猖獗璡筑属邑城凡五督师深入备尝劬勚二年擒灭论覈功罪因被谗谪判大同卒畿志】余顺【安庆卫人成化间进士知安吉县创学建仓锄强扶弱政有便于民者攘臂为之竟以介忤当道落职及归杜门足迹不入公府虽宴防亦不赴畿志】李淳【太湖人治间进士刑科给事中抗直敢言多所禆益忤逆瑾下狱重罚淳不少沮言时政六事首及储贰不报擢浙江按察司佥事平浙东剧盗调广西平府江土猺卒于官畿志】周玺【太湖人从戍庐州治问进士任给事中累官顺天府丞逆瑾柄国锦衣指挥杨玉附之势甚薰灼文移乖式玺峻拒之瑾怒杖于朝者三竟卒瑾诛赐祭畿志】余【桐城人正徳间进士授监察御史执法敢言以塩法忤中贵杖几死谪判安陆知沣州政号亷平擢江西佥事弭湖西大盗陞四川兵备副使区处畨夷邉境宁谧转按察使寻卒畿志】鲁敏【懐宁人领乡贡厯临江府教授行谊着闻居官模范端凝训廸有法餽遗一无所受贫者周之士多成就既去诸士恋恋不舍及卒有过皖者尝哭祀其墓畿志】
　　列女黄氏女千金【潜山人许嫁张生大中未嫁而大中卒父意欲改议千金曰天有二日乎父卒事母孝邑中有求聘者母许之千金再拜而起伏父木主前号泣以簮刺目逾三月而卒时年十九事闻旌表其门畿志】胡氏【望江人钱某妻也早寡至正问以守节旌其门翰林承防欧阳为题匾畿志】钱时妻孙氏【桐城人时任刑部主事有罪当刑孙与之诀拔髪为缕系臂自矢时有诏问死者之妇安归孙伏地请曰臣有寡姑愿赐不死归养许之乃收尸骸骨以归既七月乃生遗腹子惠守节四十三年年七十而卒畿志】张氏【懐宁人严文昌妻文昌蚤卒张为守节事闻旌表畿志】陈氏【宿松人年二十夫卒陈日夕奠哭守节终身虽亲戚亦罕见事闻旌表畿志】王寛妻张氏【太湖人适望江王寛寛卒张年少家贫纺绩以养其姑姑怜其苦欲嫁之张啮指剪发以誓姑乃止守节二十六年事闻旌表畿志】陶氏四节妇【桐城人陶镛妻钟氏镛子继娶方氏继子亮领景泰癸酉乡荐妻王氏妾呉氏镛继俱蚤丧钟方各守节亮亦蚤卒妻妾共防一室抗节终其身有司上其事诏表其门曰陶氏三世四节畿志】汪世衡妻戴氏【桐城人正徳间遇流贼欲驱掠之戴抱栁树不动贼以刀厉其颈戴厉声曰何不速杀我贼怒遂杀之畿志】
　　仙释白鹤道人【梁武帝时方士爱舒州濳山竒絶时有浮屠寳志者亦欲之武帝命二人各以物识其地得者居之道人以鹤止防为记寳志以卓锡防为记已而鹤先飞去忽闻空中锡飞声遂卓于山麓而鹤止他处遂各以所识筑室焉】闾丘方逺【宿松人初居庐山学修真出世之术唐昭宗累诏不起赐号妙有大师景福中居余姚大涤洞钱镠奏号同先生天复中尸解后有见之仙都山者】崔之道【舒城人为真源宫道士尝见二仙人对奕与一奕子令吞之自此言祸福辄应后尸解】李斯立【居东山灵隠观尝从苏轼游年逾八防作诗不凡如岩溜连云冻溪梅带雪香有意峯峦千嶂出无名花草百般香皆佳句也】灿禅师【自达摩入中国以衣鉢相传至灿为三祖讲法于舒州之皖公山卒葬山谷寺】












　　明一统志卷十四
<史部,地理类,总志之属,明一统志>
　　钦定四库全书
　　明一统志卷十五
　　明　李贤等　撰
　　太平府【东至应天府溧水县界一百一十里西至和州界三十里南至宁国府宣城县界七十里北至应天府江宁县界五十里自府治至南京一百五十里至京师三千五百九十里】
　　【粮四万九千石零】
　　建置沿革禹贡扬州之域天文斗分野春秋时呉地后属越战国时属楚秦属鄣郡汉为丹阳郡地晋属丹阳宣城二郡成帝时侨立淮南郡及当涂县治于湖后又侨立豫州治芜湖刘宋以来或治姑孰或徙于湖又并淮南入宣城郡亦治于湖隋省芜湖等县以当涂属蒋州唐以当涂置南豫州寻废州以县属宣州五代时南唐于当涂立新和州后改雄逺军宋改为平南军后陞为太平州元陞为太平路属江浙行省本朝改为府直京师领县三
　　当涂县【附郭本汉丹阳县地晋分丹阳置于湖县东晋成帝时以江北当涂流民南渡者众乃于于湖侨立当涂县及淮南郡隋初罢淮南郡徙当涂于姑熟属丹阳郡唐初于县置南豫州寻废州以县属宣州后以丹阳县省入属升州寻复旧南唐属雄逺军宋属太平州元仍旧本朝因之编户一百三十九里】芜湖县【在府城西南六十五里本吴鸠兹邑汉置芜湖县属丹阳郡以其地卑蓄水而生芜藻因名晋于芜湖侨立豫州又分立逡遒县兴宁初以宣城郡移治芜湖后还治宛陵宁康初又于芜湖侨立上党郡及襄垣县后省芜湖入襄垣隋初省襄垣入当涂唐以芜湖为当涂属镇南唐复置芜湖县属升州宋初属宣州后属太平州元仍旧本朝因之编户三十三里】繁昌县【在府城西南一百六十五里本汉春谷县地属丹阳郡晋属宣城郡东晋侨立襄城郡繁昌县后罢郡以县属淮南郡陈属北江州隋以繁昌并入当涂南唐复析置繁昌县属升州宋初属宣州后属太平州元仍旧本朝因之编户一十二里】
　　郡名姑孰【古名】当涂【晋名】
　　形胜姑孰冲要密迩京畿【南齐诏】龙山南指牛渚北临【陈宣帝诏】江山之胜天下之竒处【宋曽巩记】左天门右牛渚铁瓮直其东石头枕其北【宋洪遵壁记】采石之险甲于东南【姑孰志序】
　　风俗士质而静民俭且淳【宋牟子才作七先生祠记其士质而静既少驰骛之观其民俭且淳又无华丽之悦纯一平实易以理晓】其民安其物阜【郡国志】千里风烟同乐国万家歌吹共春台【宋杨灏诗】民尚敦厐士知勤学【郡志】
