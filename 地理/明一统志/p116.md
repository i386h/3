<!-- { "loadSidebar": true } -->
　　书院紫阳书院【在府治东宋淳祐间郡守韩补为朱熹建理宗书额赐之元陈浩记】明经书院【在婺源县元至大初里人胡淀建官为设山长主之】东山书院【在祁门县治东南正徳中知府留志淑废东岳庙为之中祀环谷先生汪克寛】
　　宫室紫翠楼【在府治旁宋宣和间郡守建】景苏楼【在绩溪县旧秋风堂宋绍兴间邑宰曹训慕前令苏辙之贤摹其遗像及所为诗镌于石建此楼贮之名曰景苏】拥青楼【在祁门县治宋景定间建取唐杜甫髙山拥县青之句为名】溪山第一楼【在婺源县市中羣山环其前大溪走其下元翰林待制马叔敬建编修程文作记】藏书阁【在婺源县学后宋庆歴间建朱文公记】黄山堂【在府治后自唐以来旧有黄山楼北望天都诸峰后为堂本朝宣徳间重修】相儒堂【在府学大成殿东宋相程元鳯读书之所碑刻尚存】清风堂【在婺源县宋叔孙元功建婺源古号难治元功镇以清净因扁燕居之堂曰清风言徳之化民犹清风之涤烦解愠也】芙蓉堂【在府治宋建】四寳堂【在府治以郡出文房四寳为义新安志云歙州具文房四寳谓纸墨笔砚也】舍盖堂【在府治后宋时累守以正堂不利避弗居至洪适乃敞之以延四方徃来之士范成大作记】楂山书堂【在祁门县南元汪克寛与弟时中肄业之所】嵗寒亭【在歙县治宋建旧名松风苏辙诗槛外甘棠锦绣屏长松何者擅亭名浮花过眼无多日劲节凌寒尽此生暗长茯苓根自大旋收金粉气尤清长官不用求琴谱但听风吹作泛声】翠眉亭【在绩溪县西前二小山对峙自亭而望宛然如眉因名宋韩无咎作记亭后有苏轼祠】
　　关梁甘露桥【在府城北】寅賔桥【在府城东】新民桥【在府城西】屯溪桥【在休寜县治东南三十五里】清漪桥【在休寜县治南四十五里】万安桥【在婺源县治西】平政桥【在祁门县治西】临溪桥【在绩溪县治南二十五里】东溪桥【在黟县治东】驷归桥【在黟县治北三十五里】渔梁【在府城南二里有石梁以新安江斗泻而下无复渟蓄故为渔梁以缓水势】
　　寺观天寜寺【在府城北隅旧名天王院唐建宋改今名】广安寺【在黟县治北旧名永寜梁建宋改今名】普满寺【在休寜县忠孝乡旧名报国唐建宋改名普满元重建虞集作记】万夀寺【在婺源县治北旧名智林院唐建宋改今名元重建】天王寺【在绩溪县仁慈乡元建以上五寺俱本朝洪武初重修】干明观【在府城东北隅旧名龙兴唐建宋名干明】崇夀观【在休寜县治西旧名白鹤观】紫虚观【在婺源县治北】云台观【在绩溪县治西以上三观俱宋建元燬本朝洪武初重建】天尊观【在黟县治北】頥真观【在祁门县治北二观俱元建本朝洪武初新之】紫阳观【在城阳山唐许宣平得道之所元燬洪武初重建】兴道院【在问政山唐于方外聂道士修真之所宋绍兴间诏以御书黄庭内景经及临古法帖十卷蔵于此】
　　祠庙广惠王庙【在鸟山隋末盗起郡人汪华有保障功后因立庙祀之宋宣和间加封广惠王】浮丘先生庙【在黄山浮丘峰下唐建后有浮丘仙坛尝有至者见楼台白莲之异】朱氏家庙【在婺源县治南即朱熹先世故宅元至元间知州于文传募好义者建仍拨田以供祀事命其后主之本朝翰林待制王袆作记】乡贤祠【在婺源县治南乡人建祠以祀宋儒朱熹元胡炳文作记】胡先生祠【在婺源县治东治中建祀元儒胡一桂】程襄毅公祠【在休寜县南庵祀国朝太子少保兵部尚书程信】
　　陵墓程元谭墓【在府城西十余里晋太守程元谭此旁有二石翁仲因名其地曰双石歙有程氏皆祖元谭】萧王墓【在歙县南长垓上累土如冢者三二十处号萧王墓】陶雅墓【在歙县东明徳乡雅宋人尝为歙郡刺史】祝确墓【在歙县紫阳山确朱文公外祖】程珌墓【在休寜县和睦乡】程信墓【在休寜县水南南山堂】
　　古迹广徳王国【汉成帝以黟为广徳王国立洪客为王】梅鋗城【在祁门县西一十五里旧志鋗吴芮之将项羽立诸将为侯王封鋗十万户即此地】废海阳县【在休寜县东一十三里万安山上旧名休阳吴孙休改海阳晋改海寜】旧休寜县【在休寜县东三十五里南当水口之上隋县治此】废北野县【在歙县北三十五里唐永徽间置寻废】废归徳县【在歙县西南五十里唐永泰初冦方清作乱县人相保于此及平因而置县寻省】汉洞院【在歙县仁爱乡洞口险隘中平广上有屯聚遗迹相传自汉以来郡人避兵者多聚保于此】阶坑【在歙县东一百二十里即吴废太子和之地阶迹尚存】小桃源【舆地纪胜在黟县南唐许坚诗黟县小桃源烟霞百里间地多灵草木人尚古衣冠市向晡时散山经夜后寒吏闲民讼简秋菊露】吴山里【在婺源县北七十里有吴太子墓昔吴王为越所灭勾践流其三子而长子鸿处此死因葬焉后人名其葬处为吴山里】孔灵村【在歙县南二十五里晋会稽孔愉避地读书于此】断石村【在休寜县西三里旧名吴口村西南有石壁下临深溪旧经云昔有两舟泊此一祭一否夜有神人徙祭者舟北岸有石自絶壁坠碎不祭者舟石坠处遂成石室】程忠壮故宅【在歙县仁爱乡为水所滙近千年矣磉石宛然为一方胜迹】
