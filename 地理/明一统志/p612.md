<!-- { "loadSidebar": true } -->
　　贵竹长官司【附郭】水东长官司【在府城北三里元为水东寨长官司】中曹蛮夷长官司【在府城北十五里元置中曹百纳等处长官司】上马桥长官司【在府城南七十里】小程畨长官司【在府城南七十里二长官司俱元置本朝因之】卢畨长官司【在府城南八十五里元至元中置卢畨静海军安抚司】程畨长官司【在府城南八十五里元至元十六年置程畨武胜军安抚司俱本朝改置】韦畨长官司【在府城南九十五里元置本朝因之】方畨长官司【在府城南九十里元至元中置方畨河中府安抚司】洪畨长官司【在府城西南九十里元至元中置洪畨永盛军安抚司】卧龙畨长官司【在府城南一百里元至元中置卧龙畨南寜州安抚司】金石畨长官司【在府城西南一百里元至元中置金石畨太平军安抚司】小龙畨长官司【在府城南一百三里元至元中置小龙畨应天府安抚司】大龙畨长官司【在府城南一百一十里元至元中置大龙畨应天府安抚司】罗畨长官司【在府城南一百一十五里元至元中置罗畨遏蛮军安抚司俱本朝改置】
　　形胜东阻五溪西距盘江【贵州志】
　　风俗种类非一习俗各异【旧志贵州所辖夷人种类非一曰罗罗曰宋家曰蔡家曰仲家曰龙家曰曽竹龙家曰打牙犵狫曰红犵狫曰花犵狫曰东苗曰西苗曰紫姜苗曰卖爷苗习俗各异】儒教渐兴【同上诸姓旧皆浇邪之俗本朝儒教渐兴而冠婚丧祭之礼皆效慕中国间有向意诗书登科出仕者矣】
　　山川铜皷山【在府城东三里毎隂闻山中有声如铜皷】狮子山【在府城西土山戴石状如狮子本朝颍川侯传友德尝驻兵其上】鳯凰山【在府城南五里山形如鳯舒翼】木阁箐山【在府城西四十里林木蓊蔚水西之境由此而入】唐防山【在府城南八十里土人尝于此避兵】南门河【在府城南】
　　土产茶　鐡　马　姜　兰　菖蒲　刺竹　筯竹【俱府境及各长官司出】
　　学校贵阳府学【在府治东北隆庆三年建】
　　关梁广济桥【在府城西南三里】
　　寺观崇真观【在府治西洪武中建】
　　祠庙夏国公祠【在府治南祀本朝顾成】
　　贵州宣慰使司【东至龙里卫界五十里西至四川乌撒军民府界九百五里南至广西泗城州界北至四川播州宣慰司界俱二百五十里自司治至南京四千二百五十里至京师七千六百六十里粮一千八百石零】
　　建置沿革同贵阳府地元置八畨顺元等处军民宣慰司四川湖广行省本朝洪武初改置贵州宣慰使司四川布政司永乐十一年改贵州布政司旧领长官司二十三隆庆初析十六长官司属贵阳府乃以金筑安抚司并所属宣慰司焉今领安抚司一长官司十一
　　青山长官司【在宣慰司城东北四十里元为青山逺地等处蛮夷长官司】劄佐长官司【在宣慰司城北五十里元置落邦劄佐等处长官司】龙里长官司【在宣慰司城东五十里元为龙里等寨长官司俱本朝改置】白纳长官司【在宣慰司城东北七十里】底寨长官司【在宣慰司城北一百里二长官司俱元置本朝因之】乖西蛮夷长官司【在宣慰司城东北一百五十里元皇庆中置乖西军民府】养龙坑长官司【在宣慰司城北二百二十五里元为养龙坑宿徴等处长官司】金筑安抚司【在宣抚司南二十里古为荒服地元始置金筑府属顺元等路本朝洪武十年改为金筑安抚司属四川贵州卫军民指挥使司正统四年改属贵州布政司隆庆三年改今属领长官司四】木长官司【在安抚司东一百里元为罗頼州军民长官司本朝改置今司】卢山长官司【在安抚司东一百二十里元置本朝初属贵州卫正统中改属贵州宣慰司寻改今属】麻向长官司【在安抚司东一百一十里】大华长官司【在安抚司东一百二十里二司俱洪武中置】
　　形胜滇南门户【贵州志贵州宣慰司滇南之门户】山广箐深重冈叠寨【贵州志金筑安抚司云】据诸夷丛聚之地【新志】
　　风俗疾病不识医药　被氊衫以为礼【俱贵州宣慰司志】冠婚丧祭颇效中华【贵州志】男子以白布裹额【安抚司志】
　　山川石洞山【在宣慰司城东北八里山有石洞可以容众】石门山【在宣慰司城东六十里絶顶二石对立人行其中俨如门焉】南望山【在宣慰司城北一百里深林大箐岚气昼蔽人迹罕至】清水山【在宣慰司城东二百里两岸壁立水深莫测】天台山【在安抚司东南一十里孤耸如台】螺拥山【在安抚司南三十里山髙五里状如拥螺上有深渊水碧如蓝四时不涸】龙洞河【在宣慰司城东一十里】陆广河【在宣慰司城西北一百五十里当水西驿道于此置廵检司以盘诘行者】乌江河【在宣慰司城北二百里湍流汹悍乃贵播之界河其南岸有乌江关】西溪河【在宣慰司城西北二百八十里】圣泉【在宣慰司城西北八里泉宂寛可六尺许时或涨而不溢人莫测其故又号灵泉】养龙坑【在养龙坑长官司两山之间泓渟深灵物藏其下当春初和畅夷人立柳坑畔择牝马之贞者繋之己而云雾晦类有物蜿蜒与马接其产必龙驹本朝洪武四年为夏明升降献良马十其一白者乃得之于此首髙九尺长丈余不可控御诏祀马祖然后敕典马者囊沙四百斤压而乗之行苑中乆渐驯习后将行夕月之礼于清凉山乘之如蹑云一尘弗惊赐名飞越峰且命绘形藏焉翰林学士宋濓为之赞】
　　公署贵州卫【在城内西本朝洪武四年建】贵州前衞【在城西北隅洪武二十六年建俱贵州都指挥使司】
　　学校宣慰司学【在城东北隅元建旧在今都司之北本朝洪武二十六年改建于此有新造大成殿记】
　　关梁通济桥【在城北二里】龙塲桥【在水东长官司北五十里】天生桥【在安抚司北三十里石壁千仭环绕如城水流其下人行其上坦平若桥】
　　寺观大兴寺【在城内东洪武中以元普庵堂改为寺】万寿寺【在安抚司治南】祠庙忠烈祠【在宣慰司南元建祀唐忠臣南霁云】
　　名宦元李德辉【至元中罗施鬼国既降复叛诏云南等路合兵讨之时德辉以左丞被命在播州遣张孝思谕降其酋阿察熟徳辉名即身至播泣且告曰吾属百万人微公来死且不降今得所归蔑有二矣德辉乃奏改鬼国为顺元路以其酋为宣抚使后有谮德辉受鬼国马千数者世祖曰是人虽一羊不妄受寜有是耶】刘继昌【至元中以招讨司经厯招降西南诸蕃遂奏以龙方零为小龙畨安抚使龙文求为卧龙畨安抚使龙延三为大龙畨安抚使程延随为程畨安抚使洪延畅为洪畨安抚使韦昌盛为方畨安抚使石延异为石畨安抚使卢延陵为卢畨安抚使并授怀逺大将军佩虎符由是畨境以安】
　　本朝顾成【贵州卫指挥佥事攻破蛮冦怀来抚顺累功封镇逺侯镇贵州尝还京师蛮复出没成再至纵所拘者徃谕诸酋即相率来见成抚辑之边境以安】易节【贵州布政使司左布政使寛猛得宜抚字有方夷人至今思慕之】蒋廷瓒【以行人奉命计平思州思南叛冦陞贵州左布政使兴利除害夷人德之】
　　人物宋普贵【土人开寳间纳土归顺赐王爵以镇一方】宋景阳【土人寜逺节度使都总管控制边方苗民归附卒赠大尉諡忠成孙裕为寜逺经畧安抚使恩威并着夷民归心】元阿画【普贵之后仕为顺元等处军民安抚使以征伐功加龙虎大将军封顺元罗甸侯卒追封济国公】宋阿重【景阳之后仕为贵竹长官以其叔宋隆济结诸蛮为乱弃家朝京陈其事宜大德中为顺元同知宣抚事后加平章政事柱国顺元侯克服叛逆威着南裔及卒追封贵国公谥忠宣】
　　本朝霭翠【阿画之后仕元为四川等处行中书省左丞兼顺元等处宣慰使本朝洪武初归附授懐逺将军世袭宣慰使今安氏其后也】宋钦【阿重孙旧名防古岱元时以平冦保境功授昭勇将军八畨顺元等处宣慰使都元帅加镇国上将军兼四川等处行中书省参知政事本朝洪武初同霭翠归附赐名钦授懐逺将军世袭宣慰使】
　　思州府【东至湖广辰州府沅州界九十里西至镇逺府界一百里南至黎平府界北至铜仁府界俱二百二十里自府治至南京四千二百里至京师七千七百二十里】
　　【粮八百石零】
　　建置沿革楚为黔中地秦属黔中郡汉以后属武陵郡唐为思州地后改州为寜夷郡元为思州军民安抚司地本朝洪武初分置思州宣慰司永乐中改为思州府领长官司四
　　都坪峩异溪蛮夷长官司【附郭永乐十一年置编户四里】都素蛮夷长官司【在府城西六十里永乐十一年置编户二里】施溪长官司【在府城南一百四十里元置施溪様头长官司本朝洪武五年改今名编户一里】黄道溪长官司【在府城南一百二十里元置本朝因之编户二里】
　　郡名寜夷【唐名】
　　形胜西南雄胜之地【郡志东连沅靖西抵涪渝作湖广之唇齿扼槃瓠之喉襟商贾贸迁居民辐辏实西南雄胜之地】地连溪洞【文献通考】重山环抱溪流萦带【府志】
　　风俗民性刚悍外痴内防【郡志】刻木为契【同上土人各据溪谷乆者自称洞官塞长假贷要约则刻木为契】鸡卜瓦卦【同上有病不用医药惟事鸡卜瓦卦以占吉凶】夷风丕变【同上自昔椎髻跣足言语侏本朝声教渐染既乆夷风丕变】祭鬼弭灾【府志】
　　山川峩山【在府治南崒嵂难登】岩前山【在府城东五十里】江头山【在府城西北八十里傍有歇客坪土人毎遇节序则相聚笙歌于此】天应山【在府城西一百里相传昔有祷雨于此呼雷则雷声应故名】住溪河【在府城西二十里诸溪潴此而复流】架溪【在府城南架木溪上以济徃来】龙溪【在府城西五十里相传昔有土人击铜皷于此而龙出】养苗溪【在府城西北八十里有巨石障流土人架木引以灌苗】异溪【在府城东八里以小水各分入于平溪大河故名异溪】
　　土产铅　蜡【俱本府出】硃砂　水银【俱施溪长官司出】鐡　竹鸡【俱府境及各长官司出】
　　学校思州府学【在府城内北永乐六年建】
　　关梁平溪关【在府城东北三十里】黄土关【在府城南二十五里】鮎鱼关【在府城东北六十里】迎恩桥【在府治南】
　　思南府【东至铜仁府界三百九十里西至四川播州宣慰使司界四百里南至石阡府界一百四十里北至四川涪州彭水县界六百五十里自府治至南京四千四百五里至京师七千三百九十五里粮一千八百石零】
　　建置沿革禹贡荆州荒裔春秋战国属楚为黔中地秦属黔中郡汉为武陵郡地后周属清江郡隋置务川县属庸州寻废庸州以县属巴东郡唐置务州治务川县贞观间改为思州天寳初改宁夷郡乾元初复为思州宋为覊縻州政和间始置思州宣和中废绍兴初复置元置思州军民安抚司至元间改宣抚司湖广行省本朝洪武初改思南宣慰使司湖广布政司永乐十一年改宣慰司为府贵州布政司领长官司四县二
