<!-- { "loadSidebar": true } -->
　　古迹吕城【在府城西三十里虞夏时封吕望先祖于此今名董吕村】谢城【在湖阳城北周申伯之都自申迁于此诗申伯番番既入于谢是也荆州记棘阳东北百里有谢城即此】向城【有二一在府城东北临向渠春秋时许国向邑之人迁此今为村聚一在城北六十里魏旧县】罗王城【在内乡县春秋时楚人伐罗即此】三戸城【在内乡县西南春秋时晋执戎蛮子畀楚师于三戸即此】武延城【在府城北俗呼西城春秋时楚受蔡侯降于此近有蒙县城俗呼东城】楚王城【在舞阳县北世传楚平王筑】商于城【在内乡县商于城保秦张仪许楚商于之地即此】雉城【在府城北八十里秦文公时有阳伯者逢两童子化为双雉其雄西飞止陈仓其雌东飞止此故名雉县汉属南阳郡】汉王城【在内乡县一百里城内有试剑池】南乡城【在南阳县一百里地名沙堰东汉置县属南阳郡晋属顺阳郡隋析州治此】舞阳旧城【在唐县东北即汉樊哙封邑城内有庙樊村有墓】比阳城【在唐县东汉县属南阳郡元省入唐州】平氏城【在唐县东南平氏保汉县属南阳郡隋属淮安郡宋省入泌阳县】堵阳城【在裕州东六里汉县属南阳郡晋因之后废俗呼堵阳堆】丹水城【在内乡西南一百二十里汉县属农郡晋属顺阳郡后魏置丹川郡后周郡废】郦县城【在内乡县东汉县属南阳郡晋因之隋改菊潭县今有南郦北郦二城】顺阳城【在内乡县顺阳保汉为愽山县属南阳郡明帝改曰顺阳晋属顺阳郡隋仍属南阳】冠军城【在邓城汉县为霍去病封邑窦宪亦封此今城中东北隅有去病墓西北隅有宪墓乡人建祠祀之】西鄂城【在府城北五十里汉县属南阳郡晋因之后省】愽望城【在府城东北七十里汉县属南阳郡为张骞封邑】安众城【在府城西南三十里汉县属南阳郡为刘崇封邑有土鲁山出紫石英】昆阳城【在叶县南汉县属颍川郡光武破王寻于此晋属襄阳郡宋苏轼有吊昆阳赋】淯阳城【在府城东淯水之阳汉县属南阳郡县境有小长安光武与甄阜梁邱赐战于此】阳城【在邓州东六十里涅水之阳汉县属南阳郡晋因之隋改曰课阳俗呼赤眉城内有中书令左雄碑】棘阳城【在邓州境即古谢国地汉置县居棘水之阳因名后周省入新野县元志云棘阳有镇介于新野湖阳二县之间是也】湖阳城【在唐县南故廖国也汉为县光武封姊为湖阳公主即此晋省入棘阳魏复置西魏于此置湖州后州废唐以县属唐州元废】魏武帝城【在邓州西南五里曹操攻张绣所筑】临湍城【在邓州西北六十里西魏旧县隋改曰新城唐复名临湍属邓州】襄邑城【在裕州南二里西魏置郡隋废郡为方城县】慈邱城【在唐县东七十里本后魏江夏县地隋置慈邱县属显州唐属唐州五代周省入北阳】桐栢城【在唐县东南梁置淮安县隋改曰桐栢属淮州唐属唐州】朝阳城【在南阳县朝水之阳汉县属南阳郡今为朝王村俗呼刁城】青台城【在唐县北元筑以图襄阳】汝坟城【在叶县境内北齐置县及置汉广郡隋废郡以县属许州唐省入襄城】废穰县【在邓州东南二里汉置属南阳郡隋邓州治此唐宋元仍旧本朝省入州】百章郭【在南阳县界淯水所经俗呼擘獐郭】古蓝乡【在泌阳县汉光武兄刘縯败王莽前队大夫甄阜属正梁邱赐尽获其辎重即此地】百里奚宅【在府城西七里南去一里道旁有墓墓前有七石俗呼七星冡有碑在墓左次碑隂刻唐韩赏诗】邓禹宅【在南阳县界南雍州记禹与邓晨宅隔陂虽垣墙已平基堑可识陂即三泉陂也】张衡宅【在府城北西鄂城东遗址尚存城西南四里有墓乂有平子读书台】宗资宅【宗为南阳名族世居于宛宅负县郭一门仕宦至卿府者三十四人宋时有耕农得一防瓦顶上有宗氏千秋四篆字文县东北三里有墓】樊重石室【在唐县南废湖阳县重母畏雪为石室避之悉以文石为阶遗迹尚存】诸葛草庐【在府城西南七里卧龙冈上即孔明所居旧为祠以奉之甞有道士居住夜闻兵声惧而移之宣徳中有司复新其庐塑其像春秋祭祀前代碑文俱存本朝有碑杨士竒撰文】汉圉令碑【在南阳县旧文宣王庙内其字书碑石断裂所可辨读者天实髙惟圣同戯我君媺其踪体宏化蹈中庸所论歴有休功追景行亦难双刋金石示万邦】
