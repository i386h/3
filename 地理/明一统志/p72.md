<!-- { "loadSidebar": true } -->
　　列女王子温妻【华亭人姓诸氏子温家贫诸以女红给其服膳畧无愠色元丙申兵劫松江子温欲挈以逃虽诸流涕曰岂可以我一妇人致累汝耶汝第去我自为计乃与隣妪避于襄南城陋室中少顷贼入隣妪皆为所污独诸怒骂不从贼掣刃剖其腹骂不絶口而死】费元琇【上海名家女归广陵朱氏元至正间从宦江隂盗起因归宁避乱邑陷苗军露刃欲私之元琇骂不已苗怒刳之妹元徽有女徳归华亭陶氏年三十丧夫誓死不嫁时号双节】沈景新母妻【平江人元至正中景新调上海吏江浙苗军大肆杀掠母与妇谋曰吾家素清白义不受辱项为苗军所擒曰尔能从吾不杀汝妇姑大骂苖军怒刃其姑缚妇发马尾曳杀之】任仕中妇【上海人姓俞氏年二十一寡居有女始二嵗男始五月誓不二天抚教男女女既笄适俞邦用邦用亦早丧亲戚劝再适女曰再嫁则俞氏祭祀谁奉且辱吾母乃归与母同居守志本朝洪武中旌为双节之门】张文通妇【上海人姓俞氏永乐初文通婴瘵疾药不能疗嘱俞曰吾将死汝年少无子宜善事后人俞泣曰父命以妾事夫夫今死矣又无子女将何从也愿从夫于地下文通没是夕俞亦自经】邓林妇【上海人姓汤氏通孝经列女传归林未乆而寡邓族利其居址迫使改节妇曰我生死邓家耳乃尽其赀以还邓族躬织絍以自给年九十三卒　畿志】蔡伦妇【上海人姓唐氏夫亡守志育二子式坚以成式娶侯氏亦蚤卒姑妇并以节着成化中旌表　畿志】张氏三节妇【璿妻胡氏玑妻瞿氏珩妻杨氏俱夫亡守节成化中旌三节之门胡氏又以子贵受封焉　畿志】赵氏女【北京人幼有令质刑部尚书张蓥为次子昱聘之未婚而昱卒父母将嫁之女曰我聘于张又谁适乎姑衞夫人迎以归守志终其身治壬戌旌其门　畿志】钱岐妻宋氏【华亭人夫卒弃其二女自缢家人救之得不死遂屏食卒年二十五有司以闻诏旌其门贞烈　畿志】
　　仙释王可交【华亭人业耕钓一日櫂舟入江忽见中流有彩舫载七道士逺闻有呼可交名者顷之舟近舫侧呼可交登舫一道曰好骨相合为仙一道与之二栗食之甘如饴命黄衣送上岸覔所乗舟不得乃在天台山瀑布寺前僧迎问之可交曰今早离家盖三月三日僧言九月九日已半年余矣后絶谷住四明山不出】心鉴【华亭人俗姓朱母生时有异香稍长出家诣嵩岳受具戒唐大中间居洛阳长夀寺寻归姑苏再住明州栖心寺所在禅者云集咸通中示寂天童山赐号心鉴塔曰夀相】船子和尚【名徳诚入药山洪道禅师室大明宗防常乗小舟往来松江朱泾以轮钓度日人号船子和尚忽一日覆舟而逝唐咸通中僧藏晖即其覆舟处建寺曽有诗曰千尺丝纶直下垂一波才动万波随】净真【华亭人宋嘉定间为兴圣寺僧有道行嘉熙三年浙江钱塘江坍具偈呈安抚赵端明曰海沸江河水接连民居冲荡亦忧煎投身直入龙宫去要止惊涛浪迫天遂投于海三日而返谓众曰我在龙宫说法龙神聴受此塘不复崩矣语讫复入于海安抚上其事勅赐护国真法师】徳聪【姓仰氏初受具戒于梵天寺参诸方宻契心印宋太平兴国中结庐□山之东峯有二虎大青小青为侍挂一书梁间见者问之曰此佛经也问尝读否曰既知其义何再读其他问者皆默然不对天禧初趺坐而逝阅月容貌如生】海月【名慧辩华亭傅氏子生时有异父母令出家入普照寺得法明智遂领寺事迁至杭州都僧正苏轼倅杭甚髙其行一日合掌坐曰遗言须东坡至方合龛四日轼至见其趺坐如生项尚温遂以诗哭之云生死犹如臂屈伸情钟我辈一酸辛乐天不是蓬莱客凭仗西方作主人】觉庆【四明人自幼穷究妙典于二十嵗弃俗出家投礼梅峯和尚深入悟门元至元初至云间陈源家端坐而化越三日送至茶毗之处忽徧体汗下源再请囘家是夜红光贯天停龛十日顔貌如生须发自长四方瞻礼者无不叹异后源改创所居为兰若漆其肉身祠之以香水救人疾苦累获灵验】













　　明一统志卷九
　　钦定四库全书
　　明一统志卷十
　　明　李贤等　撰
　　常州府【东至浙江湖州府长兴县界二百里西至镇江府丹阳县界五十五里南至应天府溧阳县界一百八十里北至州府防兴县界六十里自府治至南京三百六十里至京师二千八百八十里】
　　【粮七十六万四千石零】
　　建置沿革禹贡州之域天文斗分野周初属吴后属越后又属楚秦为防稽郡地汉因之东汉永建中分属吴郡三国吴分无以西为屯田置典农校尉晋太康初省校尉分吴郡置毗陵郡东晋初改为晋陵郡徙治京口后还治晋陵县宋齐梁陈皆因之隋开皇中废郡置常州太业初改为毗陵郡唐武徳初改常州天寳初复改晋陵郡乾元初复为常州五代时属杨吴及南唐宋仍为常州属浙西路元陞常州路江浙行省本朝洪武初改为常州府直京师领县五
　　武进县【附郭本汉丹徒曲阿二县地三国魏青龙初改丹徒为武进晋太康初别置武进县于丹阳之东境太兴初于武进侨置南兰陵郡梁天监中改为兰陵县属南兰陵郡隋省入曲阿属江都郡唐武徳中复置武进县贞观中省入晋陵垂拱初复置五代杨吴时徙治郡城与晋陵俱为附郭县宋元仍旧本朝以晋陵县省入武进编户四百五十七里】无锡县【在府城东九十里周初为泰伯始封地汉为无锡县属防稽郡县有山旧产锡至汉初锡殚故县以无锡名新葬改曰有锡东汉复旧三国吴废晋复置属毗陵郡宋齐梁陈皆属晋陵郡隋开皇中省入晋陵县后复置唐属常州宋因之元陞为州本朝复为县编戸四百一十里】江隂县【在府城西北九十里本秦汉毗陵县地属防稽郡晋初析置暨阳县属毗陵郡梁始置江阴郡及江阴县隋初废郡以县属常州又以利城梁丰二县省入唐初于县置暨州复析置暨阳利城二县寻废暨州及省二县入江隂县属常州五代南唐置江阴军领江阴县宋或为军或为县元初仍为军后陞为江阴路后又降为州本朝初改连洋州寻复江隂州后复为县编戸三百七十四里】宜兴县【在府城南一百二十里本吴荆溪地秦置阳羡县汉初属防稽郡后属吴郡三国吴时属吴兴郡晋置义兴郡隋废郡改县曰义兴以义郷国山临津三县省入属常州唐初改鹅州寻改南兴州后仍为义兴属常州宋改宜兴县元陞为府寻罢为县后复陞为州本朝复为县编戸三百五十七里】靖江县【在府城东北一百三十里本江隂县地成化七年析置为县治马防沙编戸五十五里】
　　郡名延陵【古名】毗陵【汉名】晋陵【晋名】
　　形胜三江之雄润五湖之腴表【晋周处风土记】冈阜相属林麓欝然【旧毗陵志】川泽沃衍有海陆之饶【隋志】大江横北太湖处其东【宋政和河沟记】北抵江淮东连海道【江阴图经】山长水逺气秀地灵【元宜兴州图册】土厚水深山泽清旷【元路学兴造记】
　　风俗髙节所兴由克逊以立风俗【晋左思赋】君子尚义庸庶厚厐【隋地理志】秀而多文愿而循理【宋葛邲江隂贡院记得江山之助故其人秀而多文有淮楚之风故其人愿而循理】事简易治民醇相安【图册江阴有泰伯延陵之风事简而易治民淳而相安】礼义之俗寖盛【元路学记汉魏而降衣冠南渡礼义之俗由此寖盛】
