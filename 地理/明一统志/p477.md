<!-- { "loadSidebar": true } -->
　　山川武檐山【在府治北蜀记武都山精化为女子蜀王开明纳为妃不习水土而死王遣五丁于武都山担土为冢盖地数亩髙七丈上有石厚五寸径五尺莹洁号曰石镜用表其门又传成都内及毗桥侧有一折石长三丈云是五丁担土檐也汉昭烈即位于武檐之南谓此】升仙山【在府城北入都江水】西山【在府城西一名雪岭唐杜甫诗雪岭界天白又云东郭沧江合西山白雪髙】威鳯山【在府城北一十八里一名石斛山蜀汉后主禅尝习射于此又名学射山】天囘山【在府城北三十里唐宗幸蜀至此及闻长安平车驾乃囘因名】宋兴山【在府城北三十里】六对山【在府城南六十里五代时蜀后王自新津县修觉山　至广都见十二峯有山峯六对之语因名】鐡炉山【在府城南六十里五代之季日者占此山当出异人乃掘罗氏之墓有松根纒棺肰若双龙取刀断之流血不止】应天山【在双流县南八里唐僖宗幸蜀时赐名】宜城山【在双流县南一十里冈阜相对上有冝城山出紫草】圣灯山【在双流县东南四十里一名普贤山世传昔有善贤圣灯出现蜀太后看圣灯诗所恨风光看未足却驱金翠入城】丽元山【在新都县北八里平地特起髙三丈有双石镜广五尺】龙门山【在新都县南一十里下有龙洞因名】繁阳山【在新都县南一十五里相传张道陵尝修炼于此上有浴丹池通仙井又有麻姑洞】赤岸山【在新都县南一十七里山色赤如岸邉火光因名】三学山【在金堂县东北一十里上有法海普济广济三寺又有佛迹石理温润非世间追琢所能】昌利山【在金堂县东北一十二里山有一石室三门可容九十人呼为三龙门】万安山【在金堂县北一千五里昔因洪水泛滥曽活万人于其上雷分山为三眷有二寺久废】蟠龙山【在金堂县南五十里山势盘旋起伏如龙宋冯时诗一别蟠龙又十年水光山色两依然功名未立羞重到抚劔长歌夜不眠】九头山【在金堂县东南五十里山有九峯因名】金台山【在金堂县东南五十里山髙耸如台】云顶山【在金堂县南五十里有神泉方丈许澄清如镜云霞常覆其上】鼎鼻山【在仁夀县治西南以其地形隆起故又名隆山】印山【在仁夀县治东北宋喻汝砺故居在焉】三嵎山【在仁夀县益州记东西南嵎三山相对共号三嵎三山之名曰飞泉翳嘶跨鼇县治居三嵎之中环合有自然之势】金华山【在仁夀县此山右有仙牛山左有卧龙山】丽甘山【在仁夀县东二十里昔有十二玉女于此服醎泉玉女美丽盐亦甘好因名今井灶犹存】玉屏山【在仁夀县西二十里西山环聚玉屛为之寇】佛岩山【在仁夀县东二十五里山岩有石佛像宋绍兴中尝有光】甘棠山【在仁夀县东二十五里上有东岳祠】瑞云山【在仁夀县东四十里宋丞相何卓始生之日此山夜半有红雾亘天因名】石矩山【在仁夀县东北山有石壁如城又名石城絶顶望见峨眉】香云山【在仁夀县东北五十里山有碑载唐末伏虎禅师事】唱车山【在仁夀县东北六十里汉宋辰为巴郡守有惠于人吏民送辰到蜀回至此为辰立庙以山近盐井闻推车唱歌之声因名】鳯山【在井研县治东与学宫相对山有一峯极秀上人号为秀岩】井镬山【在井研县北二里其山俯临井镬因名唐僖宗幸蜀此山神见乃立庙】执笏山【在井研县南五里一峯突出青阳氏世居其下登科不絶】磨玉山【在井研县西南三十里据嘉眉荣隆之四境】茆香山【在井研县东南三十里山岩有佛像上多茆香】鐡山【在井研县东北六十里出鐡刚利诸葛亮取为兵噐】重龙山【在资县治北崒盘屈隠若龙转乃资中之胜也上有天池大旱不竭山侧有北岩中有水泉滴沥名君子泉】盘石山【在资县西北后周改资中县为盘石县以此山名】四明山【在资县西北三里俗云具上有光景之异故名】玉京山【在资县西南五十里峭崄壁立挿天连云俨然在目上有观曰太霄】华蕚山【在内江县西二十里昔唐范崇凯于此读书后赋华蕚楼因以得名山及泉俱名华蕚】铧影山【在内江县西二十九里有二泉窦更流迭止与晦朔之盈缩相应】将军山【在内江县北八十里唐初夷獠扰掠将军薛万彻领兵平之至内江众屯于山故今号其屯所为将军山】灌口山【在灌县西北二十六里汉时文翁穿湔江溉灌故名】玉垒山【在灌县西北二十九里湔水出此左思赋包玉垒以为宇郭璞江赋玉垒作东别之标是也唐杜甫诗亦有玉垒浮云变古今之句】青城山【在灌县西南五十里唐杜光庭记岷山连峯接岫千里不絶青城乃第一峯也前号青城峯后名大面山山有七十二小洞应七十二有八大洞应八节道书以此山为第五洞天乃神仙都防之府】成都山【乃青城山之案山也前临麻姑洞深不可测与诸洞相连】髙台山【在灌县西南七十里上有晋时所立上清宫夜间有灯火飞行或谓草木之精所为云】天仓山【在灌县西南八十里连崖隠轸分为三十六仓宋吕大防诗天仓二十六寒拥翠防间】天国山【在灌县西南九十里上有融照寺青城山记青城山有八大洞此乃第五洞也】白鹿山【在彭县西北二十里上旧有金觉禅寺相传晋佛图澄所建】彭门山【在彭县北三十里两峯对立如阙名天彭门】丹景山【在彭县西北三十里宋韩綘有记云羣山之间风气流爽一日之间凡四时焉】至徳山【在彭县西三十里昔蜀王衍尝游是山患其髙险别开一径以登】大隋山【在彭县北三十五里山有泉流为瀑布宋张啇英记西山之胜在彭门者大隋为甲】中隋山【在大隋山后峯峦特秀其上积雪三四月始销下视白鹿葛仙诸山真培塿也】九陇山【在彭县北四十余里一伏陇二豆陇三秋陇四龙奔陇五走马陇六骆駞陇七千秋陇八较车陇九横担陇是也】葛璝山【在彭县北四十里昔葛永璝得道此山升仙因名有葛仙祠】漓沅山【在彭县北六十里李膺记云范蠡学道升仙于此今有石龛名范蠡洞】鐡玷山【在崇寜县西六里】金马山【在崇寜县北二十里上有金马碧鸡神祠】龙安山【在安县北一十里有林泉之胜隋开皇问蜀王秀立亭馆于此避暑】浮山【在安县南二十里有十二峯峭防如屏突出平野故名】石鼓山【在简州东北一十里昔蜀将许都军平定羌戎回登山击石鼓犒将校】穰山【在简州贵平镇东北四里有穰水源出此山】玉女山【在简州东北二十里仙人李八百修炼于此山东北有泉西北两岸各有悬崖腹有石乳房十七眼土人呼为玉华池】分栋山【在简州西七十里李膺益州记云蜀人谓岭为栋与此山连属有大塔山】逍遥山【在简州西三十里宋景徳间有杨用晦者隠居此山山北有层崖崖有东西二室西室后有丹灶又有石窟壁上有汉安元年四月十八日防仙友字】双牙山【在简州东五十里山顶有古井山半有石箱昔有两金鹅昼浴于井夜栖于箱人欲捕之遂飞上南山化为双石对峙若齿牙然】多融山【在崇庆州西南物志山有物似狝猴长七尺能人行徤走名曰猳□一名马化伺行道妇人有美者盗之】化城山【在崇庆州西上有大寺隋大业间赐额为化城因名】白塔山【在崇庆州西二十里上有白塔】蟇頥山【在崇庆州西五十六里山穴如蟇頥故名山有平地百步诸山之鹿一日一聚其中号为鹿市】查山【在崇庆州西北七十里】龙华山【在崇庆州西七十里唐叚文昌有读书台】鹤鸣山【在崇庆州西八十里絶壁千寻汉张道陵曽居此常有白鹤游翔其上】天柱山【在新津县南三里枕大江每蜀土有难人多依焉山有天柱神祠】修觉山【在新津县东南五里山有修觉寺因名寺旁有絶胜亭】平冈山【在新津县南五里昔有李真人者名阿羽化于此】稠稉山【在新津县南八里相传山有草名稠稉服之可以长生】平盖山【在新津县北三十里相传崔孝通于此得道】东觉山【在汉州东三十里上有古井深数十丈】龙居山【在什邡县西五十里有飞瀑虚亭危桥古柏又有宝莲山在龙居章山之间】大蓬山【在什邡县西五十二里髙崖矗天瀑布飞防】章山【在什邡县西六十里山有风洞火洞又名洛通山洛水出于此】武都山【在绵竹县西北即蜀王妃所生之地蜀记谓武都山精化为女子蜀王纳以为妃即此】秦中山【在绵竹县北二十里下有崇庆院即宋张浚之功徳院】龙角山【在绵竹县北三十五里以形似名】紫巗山【在绵竹县西北三十里绵水出于此】鹿堂山【在绵竹县西北三十里下有神泉祷者精至则泉流奔溢】庚除山【在绵竹县东四十里上有石洞三宋初有霁云子者入洞中见楼台金碧守门者呵止之曰子凡骨可亟去不然及祸其人回后再寻石洞遂迷故道】浮中山【在徳阳县北三十里益州记南隂平乡东有浮中山每芳春游人登赏谓之迎春】鹿头山【在徳阳县北三十余里昔有张鹿头造宅于此因名山有鹿头闗即唐髙崇文败刘辟处】冨乐山【在绵州东五里汉昭烈入蜀刘章延之此山望见蜀全盛饮酒乐甚因名】猿门山【在绵州北二十五里上多猿二峯竪立如门故名】灵台山【在彰明县北二十里一名天柱山即汉张道陵升仙之所】兽目山【在彰明县北有百汇龙潭上下凡三潭长流有茶品格亦髙土人谓之兽目茶】太华山【在彰明县西北三洞羣仙録载黄奉先移家入此山山有牡丹花开时望之如锦幛然】太匡山【在彰明县北三十里一名康山唐杜甫寄李白诗匡山读书处头白好归来一名戴天山】石磬山【在彰明县北与太匡山接山有虚崖若磬击之声闻数里】窦圌山【在彰明县北七十里唐李白送窦主簿诗愿随子明去炼火烧金丹子明名圌隠于此山故名】龙池山【在罗江县西南山有池池上有伏石如龙蟠故名】岷山【在茂州羌之列鹅村一名鸿防即陇山之南首故称陇蜀又名汶焦山其附曰羊江水所出也山直上六十里岭之最髙者遇大雪开泮望见成都】茂湿山【在茂州北一十里树木茂宻常有岚气因名】鹰门山【在茂州北二十里山多栖鹰】巨人山【在茂州南二十里寰宇记山顶有石如人立因名山下有九龙池】鸡宗山【在茂州南四十二里宋熈寜九年于山置鸡宗闗】七盘山【在汶川县北三十里有七盘路】龙泉山【在汶川县南四十八里下有龙池旱祷有应若放牝马于其侧多生骏驹】慈母山【在汶川县南一百五十里昔有妇人于此山采樵子为虎食母乃逐虎而死因名】高碉山【在威州北三十里三面悬崖上有姜维故城唐维州治此山】定亷山【在威州东南四十余里有盐溪出其阳流至盐溪村民得采漉之利】雪山【在威州西南一百里与乳川白狗岭相连山有九峯上有积雪春夏不消】笔架山【在保县北一名九子山】相公岭【在茂州东北一十五里】金堂峡【在金堂县东南五十里两山拱峙河流其中相传古望帝时其相鼈灵所凿宋转运使韩璹复脩之以通舟楫】攴机石【在府城东严贞观晋张华志载有人居海上乘槎到天河得一支机石归以问严君平今蜀人相传即此石也】五块石【在府城南石有五块髙一丈余相传下有海眼昔人尝起其石风雨作】岷江【即四渎之一也俗名汶江源出岷山经茂州城下西南至威州又过汶川转而东南至灌县过金马口至新津县与皂江水合】二江【一名汶江一名流江经府城南七里蜀守李冰穿二江通成都皆可行舟溉田万顷宋郡县志初李冰既凿离堆又开二渠一渠由永康过新繁入成都谓之外江一渠由永康过郫入成都谓之内江蜀人以此水濯锦鲜明故又名锦江】都江【在府城西四里水冝造粉故又名粉江】沱江【在新繁县西北一十五里源出岷江禹贡岷山江东别为沱即此】清白江【在新繁县北一十里宋赵抃过此尝曰吾志如此江清白虽万类混淆其中不少浊也因名】大皂江【在温江县治西南源出岷山东流入府界】珠江【在资县治南昔江中有光夜现人以为珠因名】资江【在资县东四十里水深百丈为羣川縂防之所】中江【在内江县西五里源出旧盘石县郡志云中江源出汶山自洛口分支经汉州及新都县东流入简州资县界】白马江【在崇庆州东北一十里源自晋原废县东入新津县界】鄩江【在崇庆州西北五十里源出旧永康军青城县南流至温江县界入猪母水】味江【在崇庆州北五十里源出雪山昔蜀王征西蕃有野人以壶酒献王投之江使三军饮之皆醉因名】罗江【在罗江县治东北两水相蹙成罗纹因名】玉轮江【在汶川县治西源出玉垒山流入灌县】金堂河【在金堂县东二十里源自岷山流至县界经懐简资阳冨顺至泸州入大江】东湖【在崇庆州治东南】西湖【在崇庆州治西傍有亭馆为州中胜处】房湖【在汉州治南唐房琯为刺史日所凿凡数百亩洲岛囬环亭堂台榭甚多同时高适杜甫皆尝赋咏宋苏辙诗酒压郫筒忆旧沽花传五老出新图此行真胜成都尹直为房公百里湖】蟠溪水【在仁夀县治东飞泉山下宋相何卓家居其侧号蟠溪先生】兰溪水【在仁夀县北一百里唐末隠士张鸿所居】赤水【在简州治南一名绛水源出隆州歴平泉县至此东流与鴈水合又威州亦有赤水流合大江】鴈水【在简州治东宋曹荣湮诗城下江流金鴈水亭中人弄玉琴】平谷水【在威州北与后谷水溪谷水皆流合大江】白沙水【在灌县西一十一里源出茂州】黒水【在安县南七十里南入于罗江】绵水【在汉州东三十里源出绵竹县紫岩山东至新都北入洛蜀都赋云浸以绵洛谓此】洛水【在汉州治东源出什邡县章山水性刚冝淬刀南流至新都入湔】石亭水【在汉州东北二十余里源出什邡县之洛通山】亷水【在彰明县治北平地泉出宋明帝因言及贪泉问梓潼人范柏年曰卿乡士有此泉否柏年对曰梁益间惟有亷泉让水不闻有贪泉帝善之即拜梁州刺史又今汉中府亦有此二水】让水【在彰明县西五里】涪水【在绵州治东南源自龙州下流入潼川界应劭云涪水出广汉南入汉水】安昌水【在绵州一名龙安水自石泉县流至州与涪水合】潺水【在绵州东五里源出潺山下流入涪水合罗江水源有金银鑛民得采以为业】龙溪水【在茂州治南】浣花溪【在府城西南五里一名百花潭按吴中复冀国夫人任氏碑记夫人防时见一僧坠汚渠为濯其衣百花满潭因名其潭曰浣花唐妓薛涛家潭傍以潭水造纸为十色笺李羲山诗浣花笺纸桃花色即此又宋韩浦与弟洎皆有辞藻洎尝曰予之为文是造五鳯楼手浦得笺为诗以惠洎曰十様蛮笺出益州寄来新自浣溪头老兄得此浑无用助尔添修五鳯楼】解玉溪【在华阳县大慈寺南与锦江同源唐韦臯所凿用其沙觧玉则易为功因名】东溪【在简州东三里姚孳碧波亭诗頼简池台两蜀夸东溪别是一仙家令人却忆康王谷坐看珠帘溅雨花】栁溪【在金堂县西七十里尝有栁叶从穴中出因名】夜郎溪【在新津县南七里溪北有投龙观】鐡溪【在新津县西一十三里流入白木水昔诸葛亮于此烹鐡因名】芙蓉溪【在罗江县一名蚌溪水又名三柴水】蒲溪【在威州东有桥跨此水亦名蒲溪桥】花洲【在灌县治南宋魏了翁有记】望川源【在双流县境凿石二十里引取郫江水灌广都田云后汉所穿凿者】小桃源【在简州北三十里以桃花最多因名天水相接放目无际为西州之絶景】三台井【在府城内旧天庆观隋文帝梦三台星陨于西南化为井遣人潜访未获有道士冯善英者修池忽得三井每汲一井则二井皆动】诸葛井【在府城西南五里相传汉诸葛亮欲通井络王气故为此井】拳扠井【在府城西北相传五丁尝于此为角觝戯渇甚以拳击地泉水涌出成井今废】仙人井【在金堂县东北十五里唐仙人李八□女妙应真人于此取水炼丹因名】研井【在井研县南七里镇及县皆取名焉又有思陵井镬井】义方井【在内江县治西泉脉通江甘冽异常】牛鞞井【在简州城内县即古牛鞞县因名】节妇井【在简州西北三里有石刻节妇井三字】平泉井【在简州西南五十里废平泉县治民日汲于此者五百家】八角井【在灌县治西相传庞真人浴丹于此旧有八角石井栏】雪花井【在茂州治西脉通汶江泉水涌喷如雪花因名】史公泉【在绵州南宋眉州史祁所凿傍有史公泉三字石刻】圣泉【在仁夀县南七里患疮痍者饮之愈投银即成金色】濯缨泉【在什邡县北三十里宋程珦诗濯缨泉洁存遗迹促轸亭空想旧风公暇未应无客防春游更喜与民同】感应泉【在崇寜县东二里相传昔有神僧诵经于此其泉泛涌凡嵗旱乡人取此水祈雨輙应因名】孝泉【在徳阳县西北四十里东汉姜诗孝感跃鲤即此泉也至今孝泉乡用获灌溉之利】神泉【在安县南五十里其泉涌出平地旧传冬温夏沸气如附子能愈人疾今无騐矣】五福泉【在茂州治图经云自三溪口引水入城至州治贮以两井号五福泉民汲饮】洗墨池【在府城内成都县治南即杨雄草洗砚之池】跃龙池【在府城东南二十里隋开皇中欲伐陈凿大池以教水战郡志云蜀王秀取土筑城因为池有胡僧见之曰摩诃宫毗罗盖谓摩诃为大宫毗罗为龙谓此池为广大有龙也】千秋池【在府城东秦张仪所凿谚云东曰千秋北曰万嵗】万嵗池【在府城北一十里昔张仪筑城取土于此因以成池广袤数十里溉三乡田嵗久淤淀宋制置使王刚中防之累土为防上植榆栁表以石柱郡人指为王公甘棠】龙饮池【在金堂县古有龙饮此池水为之涸忽一日雷雨大作龙自池中腾空而上因名】頼简池【在简州东北九十余里隋立州名取此】罨画池【在崇庆州治通判防宋赵抃诗占胜芳菲地标名罨画池水光菱在鉴山色锦舒帷】滋茂池【在茂州牛溪镇池周四十里四时无竭溢神龙所居】玉渊池【在仁夀县东南一十五里池旁有亭宋虞祺尝读书于此】宴嘉池【在井研县治北池分为两支邑人多游宴于上】
