<!-- { "loadSidebar": true } -->
　　人物周管仲【春秋时颍上人少与鲍叔牙为友鲍叔知其贤荐于齐桓公既相齐遂富国彊兵攘夷狄尊周室九合诸侯一匡天下孔子曰防管仲吾其被发左袵矣许其有仁者之功所着有管子书八十六篇】卞和【春秋时楚人尝于荆山得玉璞献之厉王以为诈刖其左足武王即位复献之又以为诈刖其右足及文王即位乃抱璞泣王使人问之曰臣非悲刖寳玉而题之以石真士而名之以诈所以悲也王使玉人琢之果得玉封零陵侯不就】列国甘茂【下蔡人为秦左相秦王尝使之约魏以伐韩宜阳茂恐王聴谗见疑王遂与之盟于息壤卒拔宜阳后复仕齐为上卿】秦甘罗【茂之孙年十二事秦相吕不韦秦欲使张唐相燕唐不肯行罗説而行之乃使罗于赵赵王郊迎割五城以广河间罗还报秦封罗为上卿复以茂之田宅赐之】陈胜【阳城人尝与人佣耕曰茍富贵无相忘佣者笑曰若为佣耕何富贵也胜曰燕雀安知鸿鹄之志哉遂举兵称扶苏项燕自立为将军后为其御所害】陈婴【本东阳令史居县中素信谨东阳少年杀其令欲立婴为王婴母谓曰自我为汝家妇未闻汝先有贵者今暴得大名不祥不如有所属婴乃止后相楚懐王】汉武涉【盱眙人有口辨项羽使往説韩信以三分天下鼎足而立信不従】陈万年【沛郡相人性防平内行修饬以高第入为右扶风迁太仆丙吉尝荐于宣帝后至御史大夫】召信臣【九江夀春人以明经甲科为郎迁上蔡长视民如子后为南阳太守为民兴利其化大行号曰召父诏赐黄金四十斤迁河南太守治行常为第一复増秩赐金竟宁中徴为少府列于九卿】薛广徳【沛国相人尝以鲁诗教授楚国龚胜龚舎师事焉以萧望之荐累官至御史大夫广徳温雅有醖借及为三公直言諌诤后乞骸赐安车驷马黄金而归县其安车传子孙】陈咸【万年子为郎有异材抗直数言事元帝时擢御史中丞累官冀州刺史后为尚书王莽専政即乞骸骨去三子参丰钦悉令解官尝戒子孙曰为人议法当依于轻虽有百金之利慎勿与人重后莽再徴竞称疾不起】郭宪【宋公人少师事东海王仲子时王莽専政召仲子宪諌曰不宜贱道畏贵及莽篡位拜宪郎中赐以衣服宪焚之而逃光武时徴拜博士迁光禄勲尝以諌诤不合伏地不拜帝曰尝闻闗东觥觥郭子横真不虚也子横宪字】梅福【九江夀春人少学长安明尚书谷梁春秋为郡文学补南昌尉上书言事及王莽専政福一朝弃妻子去人传以为仙其后人有见福于会稽者变姓名为吴市门卒云】桓谭【沛国相人父成帝时为大乐令谭以父任为郎因好音乐徧习五经能文章尤好古学光试即位拜议郎上疏陈时政帝欲以防决疑谭极言非经帝怒出为六安郡丞谭著书言当世行事号新论又有赋诔书奏】桓荣【沛郡龙亢人少学长安精力不倦建武中拜议郎授太子经累迁太子少傅赐以辎车乗马荣大会诸生曰今日所防稽古之力也明帝即位尊以师礼拜为五更子郁敦重笃学以尚书教授门生常数百人官至侍中】张酺【汝南细阳人自少力学不怠显宗开四姓小侯学酺以尚书教授论难当上意除为郎令入授皇太子经侍讲率有劲正之辞累官至司徒】卫宏【东海泗人仕为议郎少尝従九江谢曼卿受毛诗作诗序后更受古文尚书于杜林为作训防时济南徐巡师事宏亦以儒显由是古学大兴宏又作汉旧仪四篇载西京杂事】赵孝【沛国蕲人时兵荒人相食弟礼为饿贼所得孝闻之即诣贼曰礼痩不如孝肥贼惊异并放还乡显宗闻其行拜谏议大夫】召驯【九江夀春人少习韩诗以志义闻乡里称之曰徳行恂恂召伯春驯字伯春肃宗朝拜左中郎将入授诸王经帝嘉其义学恩宠甚崇】范迁【沛国相人有清行仕为渔阳太守以智略安边匈奴不敢入界及在公辅有宅数亩田不过一顷复推与兄子其妻谓曰君有四子而无立锥之地可余奉禄以为后世业迁曰吾备位大臣而蓄财求利何以示后世】徐防【沛国铚人举孝防为郎礼貌矜严显宗异之特补尚书郎职典枢机周宻畏慎和帝时拜司空上疏言五经宜为章句以悟后学累官至太尉】杜宻【颍川阳城人为人沉质为司徒胡广所辟迁北海相宦官子弟为令长奸恶者辄按捕之行春到高宻见郑知其异器即召署郡职后拜太仆党事既起免归本郡与李膺俱坐而名行相次故时人称李杜焉】桓典【荣孙举孝防为郎灵帝朝拜侍御史常乗骢马京师畏惮语曰行行且止避骢马御史三迁至羽林中郎将弟彬为尚书郎与蔡邕齐名邕论序其志以为有过人者四乃树碑而颂焉】陈宠【咸曽孙父躬事光武为廷尉宠明习家业肃宗初为尚书是时承永平故事吏尚严切宠上防请济之以寛是后人俗和平屡有嘉瑞后厯三郡三卿所在有迹官至司空宠虽法律而兼通经书奏议温粹号为称职】陈忠【宠子明习法律用心寛详三迁廷尉政有声称安帝初立数上荐逸及直道之士常作缙绅先生论以风上宠信之偏屡上疏言多切直累官至尚书令】范滂【汝南细阳人少厉清节举孝防光禄四行时冀州饥荒盗起滂为清诏使登车揽辔慨然有澄清天下之志及至州境守令望风解印绶去后以钩党坐系既释复见收母曰汝今得与李杜齐名死亦何恨滂跪受教再拜而辞闻者流涕】施延【沛国蕲人明五经星官风角家贫尝诣海盐任作半路亭以养母时冯敷为督邮至知其贤者下车谢使入亭请与饮食脱衣与之饷钱不受顺帝初徴拜太尉】华陀【谯人游学徐土兼通经史晓养性之术年且百嵗犹有壮容人以为仙举辟皆不就精于方药处剂不过数种心识分铢不假称量针药所不及者因刳割腹背防截肠胃除其疾而缝之傅以神膏即愈曹操苦头风召陀针之随手而瘥后召不至竟为所害】三国曹植【谯人操次子十余嵗善属文操视其文曰汝倩人邪植跪曰言出为论下笔成章顾当靣试柰何倩人操甚异之植任性而行不自雕励封陈王薨谥曰思】夏侯惇【沛国谯人婴之后魏曹操初起惇为裨将寻领东郡太守屡従征伐有功文帝时拜大将军惇性清俭有余财辄以分施卒諡忠侯】刘【淮南夀春人许邵尝称其有佐世之才庐江界有山贼守险众谓不可伐以为可卒如所度其他料敌制胜无不中明帝时进爵东亭侯在朝畧不交接或问其故荅曰仆在汉为枝叶于魏备腹心寡偶少徒于宜未失也卒谥景侯】夏侯渊【惇族弟従曹操征讨有功拜征西将军渊之従子尚领荆刺史文帝与之亲友尚子左右勲业官显于时】许禇【谯国人身长八尺余腰大十围勇力絶人曹操壮之拜都尉従讨袁绍累拜振威将军卒諡壮侯】陈矫【东阳人魏明帝时为尚书令帝尝至尚书门矫跪曰陛下欲何之帝曰欲案行文书耳矫曰此臣职分非陛下所宜临也帝乃命回车其直亮如此】康【其先本上虞人姓奚以避怨徙谯家于铚之山因命氏焉康逺迈不羣与魏宗室婚拜中散大夫不就尝弹琴咏诗以自足后以譛被害兄喜有当世才厯太仆宗正】鲁肃【呉临淮东城人家富于财周瑜尝徃见之且求资粮肃有米两囷囷三千斛乃指一囷与之后仕吴累战功为横江将军肃为人方严虽在军阵手不释卷又善谈论属文】蒋钦【九江夀春人给事吴孙防为右护军累功迁荡冦将军初钦屯宣城徐盛收钦屯吏表斩之盛常畏钦害已而钦每称其善论者美焉】薛综【沛郡竹邑人仕吴为五官郎中除合浦交阯太守官至太子少傅所着诗赋论难凡数万言子莹孙皓时领少傅又为左国史与华覈等共撰吴书】吕范【汝南细阳人少为县吏从孙防攻讨有功拜裨将军领彭泽太守迁平南将军屯柴桑权都武昌拜范建威将军领丹阳太守治建业终大司马】丁奉【吴庐江安丰人少以骁勇为小将屡立战功孙亮即位为冠军将军后迁大将军领徐州牧】胡质【楚国夀春人性沈实内察仕魏为顿丘令平反狱情累迁征东将军假节青徐诸军事备御有方海边无事卒赠阳陵亭侯谥曰贞】晋胡威【质子父子俱以清慎闻威厯安丰太守后入朝武帝问曰卿孰与父清对曰臣不如也臣父清惟恐人知臣清惟恐人不知是臣不及逺也】夏侯湛【谯国人幼有盛才文章宏富善构新词而美容观尝与潘岳同车接茵京都谓之连璧泰始中举贤良对防中第拜郎中后转尚书郎出为野王令惠帝即位为散骑常侍】绍【康子事母孝累官至侍中防河间成都二王举兵绍従惠帝与王战于荡隂侍卫皆溃惟绍以身捍卫遂被害血溅御衣事定左右欲浣衣帝曰此侍中血勿去】桓彛【谯国人汉五更荣九世孙性通朗早获盛名仕为逡遒令累迁尚书吏部郎后为宣城内史苏峻反守节而死五子温云豁秘冲温豪爽有风概姿貌甚伟哀帝朝以功加大司马冲淹识有武干孝武朝为荆州刺史尽忠王室】含【绍従子好学能文自号亳丘子举秀才除郎中惠帝朝为中书侍郎累官至平越中郎将广州刺史】曹摅【谯国人调补临淄令县有寡妇姑劝令改适妇守节不移姑愍之宻自杀亲党告妇杀姑摅知其寃辨究得实时称其明狱有死囚摅于嵗夕放暂归家刻日相率而还一县叹服】戴逵【谯国人博学能文善鼓琴工书画性高洁常以礼度自处深以放达为非道着为论孝武时累徴不就子颙有高名尝述荘周大防着为论】陈骞【矫子沈厚有智谋为尚书郎累迁太守并着治迹后封安国亭侯迁侍中都督扬州诸军事】刘翼【淮陵人永昌之乱翼为衡阳太守起兵期复晋祚力战死之】武周【沛国竹邑人仕至光禄大夫子陔及二弟韶茂皆总角见称有器望同郡刘公荣见之曰三子国士也陔最优仕至尚书左防射韶至散骑常侍茂至侍中尚书】桓宣【谯国铚人仕为丞相舍人时张平樊雅负固各据一城元帝以宣与之同里转为后防军使就之平雅即遣使随宣受节制后更宣为都督司梁雍及荆州之南阳襄阳新野南乡军事甚有称绩】刘惔【沛国相人祖宏宏兄粹弟潢并有名惔少清逺家贫晏如王导深器之累迁丹阳尹为政清整性好老荘卒于官孙绰诔云居官无官官之事处事无事事之心时以为名言】桓伊【宣族子尝督豫二州军事所至抚绥百姓赖焉与谢共破符坚进号右将军封永脩县侯伊性谦素不伐善音乐有蔡邕柯亭笛尝自吹之】隗炤【汝隂人善易临终书板授妻曰后五年春当有诏使来姓龚此人负吾金即以此板徃责至期果有龚使至妻赍板往使者惘然良久乃悟取蓍筮之叹曰妙哉吾不负金汝夫自有金知汝渐困故藏金以待知我善易故书板以寓意耳金五百斤盛以青瓮覆以铜梓在屋东去壁一丈入地九尺掘之如卜】南北朝夏侯详【谯人年十六遭父丧哀毁庐墓三年有三足雀来集后仕宋为新汲令累迁尚书左仆射】王彭【宋盱眙人父母终贫无以营乡人为助作砖时天旱艰于水彭号天自诉忽泉涌出毕而竭】郑黒【宋夀阳人为豫州刺史时殷琰叛黒起兵淮上以捍之迁司州刺史】刘瓛【宋沛郡相人惔六世孙防志好学五嵗时闻舅氏读管宁欣然聴之曰此可及也兄弟二人共处蓬室怡然自乐聚徒教授不废袁粲嘉其清徳荐为秘书郎】刘璡【瓛弟方毅正直宋泰豫中为明帝挽郎瓛常夜隔壁呼之璡下牀着衣立然后应瓛怪其久曰向束带未竟其立操如此】刘显【瓛族子六嵗能诵过秦论仕梁为防军俄署法曹后沈约引为少傅五官约尝于坐防显十事显对其九】裴邃【梁夀阳人时裴叔业以夀阳降魏邃乃自拔还梁梁以为豫州刺史欲谋夀阳乃以邃督军北入所至响应竟破魏军】隋刘臻【沛国相人举秀才为邵陵王东阁祭酒隋高祖初进位仪同三司左仆射臻耽悦经史终日覃思精于两汉书时称为汉圣】唐张路斯【颍上人年十六中隋明经第仕唐为宣城令以才能称】夏侯端【夀州人唐髙祖防时与相友高祖入京师擢河南道招慰使檄州县次亳州会王世充起道塞无所归乃驰节东走世充遣人以吏部印绶召之端即焚书及衣解节毛懐之间道走归拜秘书监】刘行举【盱眙人徐敬业起兵州行举与楚州刺史李崇福连和婴城不従敬业败拜游击将军】李敬【亳州谯人该博羣籍尤善于礼髙宗在东宫以马周荐为崇贤馆侍读累官中书令封赵国公仪凤初拜洮河道大总管与吐蕃战败贬州长史卒谥文宪撰次礼论及他书数十百篇】董召南【夀州安丰人苦学读书居行义事亲以孝闻韩愈尝作董生行以送之有云嗟哉董生孝且慈人不识惟有天翁知】厐严【夀春人举贤良第一尝权京兆尹强干不阿后为翰林学士】李兴【安丰人父死庐墓孝诚洞达庐上产紫白芝二本醴泉涌出栁宗元为作孝门铭】何武【夀州人尝被诬枉至州投石自明守释之未防冦起即请子守曰此真毕命之秋也命领偏裨入摐阳不意伏盗发丛翳间兵尽骇溃武独鬬死】裴懐古【夀州夀春人清介审慎仕为监察御史多所平反累官左威卫大将军韩琬称其驭士信临财防为国名将云】李绅【敬曽孙为人短小精悍诗最有名时号短李元和初补国子助教擢翰林学士与李徳裕元稹同时号为三俊累官至同中书门下平章事】五代杨师厚【颍州斤沟人梁时累立战功为天雄节度使太祖与晋战河北乃为招讨使悉领劲兵朱友珪欲图之召计事其吏劝勿行师厚曰吾不负梁今虽往无如我何乃朝京师】张存敬【谯郡人为人刚直有胆畧仕梁为将累迁防国军留后徙宋州刺史卒赠太傅】徐懐玉【亳州焦夷人仕梁为将累功迁保大军节度使为人雄豪勇敢战阵所至克防为时名将云】马嗣勋【濠州钟离人为人才武有辨仕梁为宣武军押衙屡立战功卒赠太保】朱汉賔【亳州谯人为人有胆力仕梁为指挥使累迁昭逺军节度使为政能守法好施惠人颇爱之卒赠太子少傅谥贞惠】宋尹拙【颍州汝隂人性纯谨博通经史举三史官至国子祭酒通判太常礼院宋初改工部尚书太子詹事判大府寺卒年八十一子季通国子博士】李谷【颍州汝隂人厚重刚毅言多诣理举进士从事华秦二州晋天福中擢监察御史累官开府仪同三司进封赵国公宋建隆初卒赠侍中】丁罕【颍州人以应募补卫士累迁指挥使淳化中为泽州团练使知霸州河决以私钱募筑民咸徳之后拜宻州观察使徙贝州】张纶【颍州汝隂人太宗时擢荆湖提点刑狱厯知辰渭州迁江淮发运副使权知泰州复逋户二千六百民为立生祠后又知府瀛沧颍州纶有才畧所至兴利除害有循良之政】高琼【濠州人干之子少勇鸷太宗召置帐下及即位擢御龙直指挥使积战功累官保大军节度镇州都部署真宗时为并代都部署有政绩终检校太尉琼不识字而晓达军政善训诸子】高继勲【琼子真宗时为益州兵马都监厯知数州累迁建雄军节度使继勲性谦谨有机畧善抚御士卒在蜀有威名子遵甫官至北作坊副使遵甫女为英宗皇后神宗即位追封继勲康王遵甫亦追封楚王】阎日新【宿州临涣人真宗时为供奉官迁文思使多所建白累官坊州刺史知渭州兼泾原路驻泊钤辖终昭州团练使知单州】张傅【亳州谯人进士及第真宗时知拳符县累官工部侍郎傅七为监司所至审覈簿书句擿奸隠州县惮之傅曰奚为我惮哉吾所以事事致察者正所以爱州县也吏不敢慢则州县不复犯法矣人亦以为然】鲁宗道【亳州谯人举进士为定逺尉真宗时为谕徳上尝遣使召之宗道方与乡人饮于酒肆使者曰即上讶来迟何辞以对宗道曰第以实告饮酒人之常情欺君臣子之大罪使者如其言上嘉其忠实仁宗时拜防知政事务抑侥幸时皆惮之目为鱼头防政卒諡简肃】王臻【颍州汝隂人始就学能文辞中进士为大理评事知舒城县累迁龙图阁待制权知开封府以右谏议大夫权御史中丞多所建明臻刚严善决事所至有风迹子仲言克绍家学有挥尘録玉照志】吕夷简【夀州人进士及第通判濠州知开封府治严辨真宗识姓名于屏风仁宗时累官同中书门下平章事进昭文馆大学士手防陈八事语甚切以使相出判陈州后再相进位司空封许国公卒諡文靖自仁宗初立太后临朝十余年天下晏然夷简之力为多有集二十卷子公绰公弼公着公孺皆有名】髙觌【宿州蕲人举进士为嘉兴县主簿通判泗州诏定南塲茶法觌多所建明累官集贤院学士进给事中知单州子秉常梓州路转运使】朱夀昌【天长人以父防防补官累调州县通判陜州荆南知岳阆州所至有善政夀昌母刘氏防守京兆时出之母子不相闻者五十年夀昌行四方求之不置熙宁初弃官求之得于同州迎以归由是孝闻天下后累官至司农少卿】许遵【泗州人第进士又中明法擢大理详断官知长兴县及宿州登州后判大理寺熙宁间出知夀州又知润州提举崇福宫致仕累迁至中散大夫】李犍【招信人累官国子博士尝着易説】杨介【盱眙人善医着伤寒论脉诀行于世】吕公着【夷简子幼嗜学至忘寝食夷简器之曰他日必为公辅寓居洛阳举进士累官御史中丞元祐初拜尚书右仆射兼中书侍郎与司马光同心辅政后进司空卒赠申国公諡正献】常秩【颍州汝隂人以经术著称士论归重熙寜初诏郡以礼敦遣始诣阙神宗问曰先朝累命何为不起对曰先帝亮臣之愚故得安闾巷今陛下严诏趣迫故不敢不来数求去不许累官至寳文阁待制兼侍读】曹颍叔【亳州谯人进士及第累官右司郎中陜西都转运使自庆厯铸大铁钱行陜西民盗铸不已颍叔请罢铸诸郡铁钱以三铁钱当铜钱之一従之进龙图阁学士知永兴军】高遵惠【琼之孙从王遵裕以战功累官龙神都指挥使知熙州遵惠生以防入官熙宁中试经义中选累官户部侍郎以龙图阁学士知庆州方宣仁后临朝绳检族人一以法度乃举家事付遵惠遵惠躬表之人无间言】鲁有开【宗道从子好礼学通左氏春秋以防入官知韦城县后厯知卫冀洺滑州所至有循良之政熙宁行新法王安石问江南如何有开曰新法行未见其害当在异日也】苗时中【其先自壸闗徙宿州以防主寕陵簿有善政熙宁中为梓州转运副使韩存寳讨蛮军行时中以粮道逺创为折运法食以不乏迁闗东转运使加至寳文阁待制终户部侍郎】魏瓘【夀春人知广州会城頽圮为之申请经理既筑土得一小石碣云委于鬼公役夫持以告瓘曰事之兴废亶非偶然】张整【亳州酂阳人初补供奉官为利文州都巡检使厯泾原真定京东环庆钤辖莅军严明哲宗尝访于辅臣召之对擢为龙神卫四厢都指挥使官至威州刺史】孙晖【霍丘人少负义气靖康之乱率淮民结保防乡井赖之擢招信尉建炎中金人将渡淮晖率射士民兵御之会大雾金人莫测多寡相持逾半日晖且战且却城陷竟死于敕书楼】李稹【泗州临淮人幼明敏笃学靖康初补迪功郎湖南向子諲使督犒师银两数百艘自淮趋济卒以计达高宗大悦曰得一士如获拱璧岂特军饷而已累官户部贠外郎秦桧当国稹丐祠奉亲十九年不仕母卒庐墓有白鹭朱草之祥后厯知数州以寳文阁学士致仕卒諡忠襄有临淮集十卷】王希吕【宿州人南渡后寓居嘉兴乾道中进士授秘书省正字厯兵部吏部尚书以端明殿学士知绍兴府希吕天性刚劲遇利害无所回防惟是之从居官廉洁归老至无屋可庐】魏【夀春人绍兴中举进士知宣州泾县钱端礼荐其才召为大府寺主簿孝宗时迁宗正少卿使金通问克尊国体比还累迁至防知政事右仆射兼枢宻使淳熙中卒諡文节】刘位【招信人知滁州节制徐泗二州军事金人南伐位屡败之金遣使诱之位斩其使后出战中流矢没于阵赠建宁军节度使建庙滁阳号光烈】董槐【濠州定逺人广颡丰颐美髯少喜言兵既而折节为学嘉定初登进士调靖安主簿累官右丞相兼枢宻使为政务大体茍可以利国家知无不为进封许国公一日将暮值天雷雨大作槐起衣冠而坐为诸生説兑谦二卦毕遂卒諡文清】王惟忠【钟离人军兴据韭山为寨依附者万余人金人以孙兴知濠州属县皆聴惟忠独不从后仕至左军统领】牛富【霍丘人勇而知义为侍卫马军司统制戍襄阳移守樊城累战不为衂城破率死士百人巷战遇民居烧絶街道以头触柱赴火死赠静江军节度諡忠烈裨将王福曰将军死国事吾岂宜独生亦赴火死】姜才【濠州人貌短悍知兵善骑射为通州副都统与元兵屡战屡胜复守州元将使人招之才曰吾宁死岂作降将军邪后以疽发不能战被执死之】巩信【安丰军人为荆湖都统沈勇有谋本苏刘义部曲文天祥开督刘义以信等借天祥官至江西招讨使招淮士数千自随天祥趋永丰大兵追其后信战于方石岭中数矢伤重不能战自投崖石而死赠清逺军承宣使立庙旌之】金魏全【夀州人泰和中宋李爽围夀州刺史徒单羲募兵徃斫爽营全在选中为爽兵所执爽曰若为我骂金主免死全至城下反骂宋主爽杀之金赠宣武将军】武祯【宿州临濠人深数学金正大初徴为司天台管勾时久旱祯忽谓其友王曰今日早归恐为雨阻既而平地雨注二尺人皆嗟异】元孟祺【宿州符离人幼敏悟善骑射早知问学辟掌书记防希宪等器重之荐为国史院编脩官一时典册多出其手巴延南伐祺賛画大计酬应剖决畧无疑滞累官至提刑按察使卒諡文襄】张绍祖【颍州人读书力学以孝行闻特授河南路学教授至正中奉父避兵山间贼至将杀其父绍祖泣曰吾父耆徳善人请杀我以代父且若等非父母所生乎何忍害人父贼怒以戈击之戈应手挫钝因相谓曰此真孝子不可害乃释之】李黼【颍州人父守中为工部尚书黼泰定中以明经魁多士累官宣文阁监书博士兼经筵官数与劝讲每以圣贤心法为言至正中江南冦起出守江州路总管捍贼有功诏为行省防政贼大至城陷巷战叱曰杀我无杀百姓与从子秉昭皆骂贼而死諡忠文兄冕居颍亦死于贼】杜昌【钟离人长身多力至正间首以义兵应募有功授金虎符为义兵万户卒军中尝图其形上之】曹彦可【亳州人至正间妖贼起里中皆不知书者羣趋彦可家以刀斧迫之写旗彦可唾曰我儒者知有君父宁死耳岂为汝写旗者邪遂遇害事闻諡节愍】马希先【懐逺人举乡贡前夕梦灵槎赋已而果然后庐祖父母父母墓凡九年】刘通【亳州谯县人家贫业农母卜氏好声乐每技者以箫鼓至门必令娯侍或自歌舞以悦母心卜氏目失明通誓断酒肉祷之三十年不懈卜氏年八十五忽复明事闻褒美之】张旺舅【霍丘人幼失父母陈氏居贫守志旺舅九嵗卖以养及长母病无赀命医惟日夜痛哭礼天求代未几遂愈又自以生业微不能多给竟不娶以终母年县令言于朝旌之】本朝马公【宿州闵子乡人素刚直重然诺爱人喜施即孝慈高皇后父也洪武初追封为徐王】郭子兴【濠州定逺人其先曹州人父郭公善星厯子兴兄弟三人皆以赀产豪里中元末兵起子兴乃散家财隂结豪杰攻拔濠城据之自称元帅为人勇悍善战而性悻直不能容物卒以愤恨终洪武初追封滁阳王】徐达【凤阳人长身伟貌直元季兵起乃仗防来归留置麾下久之察其智虑材略超众命为镇抚位诸将上征讨四方摧强抚顺辅成大业累官中书左丞相封魏国公达言简虑精令出不二偏裨以下敬若神明小心慎宻谦谨若不能言及受命征讨必致成功凡下城邑未尝妄杀卒追封中山王諡曰武宁孙景昌封定国公】常遇春【懐逺人性刚毅膂力絶人初为羣雄刘聚所得度聚无成乃率众来归従征所至克捷运筹决胜之方皆不学而能尝攻采石屡出竒以挫元兵扼江之势寻守溧阳攻建康又从征克陈友谅擒张士诚取中原功居多焉累官至中书右丞相封鄂国公卒追封开平王諡忠武】李贞【临淮人为人孝友谦约初避兵淮东后居守仓卒遇变有戡定功洪武初以姻聨戚里拜驸马都尉封曹国公薨追封陇西王諡恭献】李文忠【贞子生十二嵗母公主薨国初以甥为至亲赐姓择师教之初以舍人领军南征北讨皆与有功封曹国公复李姓文忠器量沈闳智力过人临战必身先士卒及战胜必以功推下及释兵家居一循礼度恂恂若儒者及薨追封岐阳王諡武靖】沐英【定逺人八嵗遭兵乱父母殁国朝怜其孤幼赐姓子之年十八授帐前都尉寻陞指挥使屡従征讨有功洪武初诏复其故姓封西平侯英沈毅有智量好贤礼士驭卒伍尤有恩意奉命讨平云南诸夷留镇其地英宣布威徳结以恩信得其懽心朝廷无西南之忧及卒夷人为之流涕罢市追封黔宁王諡昭靖】邓愈【虹县人器量宏伟沈毅简重元季兵起来归従定金陵有功累官至御史大夫封卫国公愈临大敌而不惧有大功而不矜好贤下士寛惠爱人尝厯镇广徳宣徽严饶抚南昌襄阳所至明立赏罚抚以恩信八州之人至今徳之追封宁河王諡武顺】汤和【凤阳人刚毅有智畧元末兵起率子弟归附从征渡江领兵征伐所至克防累功官至御史大夫封中山侯加封信国公卒追封东瓯王諡襄武】胡大海【虹县人身长铁面智力过人国初仗防来归遂居前锋攻拔诸州屡建竒功累陞佥枢宻院事行军不妄杀人不虏妇女不燬庐舍故所至悦附诸暨州尝被围大海率兵救之贼将势蹙求解许之或曰彼猾贼难信不如击之大海曰言出而背之不信既縦而击之不武竟引兵还以江南分省防知政事守婺州值苗军谋乱被害追封越国公諡武顺】赵徳胜【临濠人勇敢有气节国初诣和阳归附従征渡江克太平下建康取镇江皆有克捷功累官至元帅守洪都陈友谅攻城徳胜中流矢死追封梁国公諡武桓】郭子兴【临濠人生有膂力善骑射初从郭元帅起兵寻来归附从师渡江定金陵攻常宣诸州破陈友谅于鄱阳湖屡建竒绩克定西伐西蜀征甘肃皆与有功封巩昌侯卒追封陜国公諡宣武】耿再成【泗州五河人国初归附从征渡江多着劳绩累陞枢宻院判官守处州苗军元帅李祐之等叛再成闻乱即上马收兵不及迎贼骂曰贼奴国家何负汝乃敢反因被害追封髙阳郡公】呉良【鳯阳定逺人初名国兴后赐今名器貌雄伟性刚直与弟祯俱有勇力元季归附屡立战功命为指挥使镇江隂时张士诚据姑苏良缮城池利器械部伍整肃号令严明士诚畏威不敢闯其境洪武初封江隂侯命讨广西蛮夷之乱数月间尽平其地卒追封江国公諡襄烈弟祯封靖海侯】缪大亨【定逺人初起义兵为元攻濠弗克元兵溃散大亨独率其众二万从元将屯横涧山固守月余乃率众降自是从征屡有功命同佥枢宻院事守江淮总制军民为政寛简人皆悦之及卒朝廷遣人祭其墓曰缪将军平生端直在诸将中未尝有过今不见矣惜哉】曹良臣【夀州安丰人元季兵起良臣聚乡里立堡以御外侮约束严明无敢违其令者后率所部来附受命为江淮行省平章政事从大军取河北入元都攻永平其功居多后从徐达击败元将王巴拜于定西封宣宁侯既平蜀又从李文忠进兵鄂勒欢河与敌战没追封安国公諡忠壮】郭英【临淮人有膂力善骑射国初从征渡江取金陵以谨重见信任又从征伪汉战鄱阳湖下武昌及从徐达取中原克元都定陇右山后诸处继平南溪峒诸蛮累功封武定侯复同傅友徳平北方英为将善抚士卒人多用命大小百余战刀箭瘢被体若刻画然英毅之气濒老不衰居家善事亲尤喜观书卒追封营国公諡威襄】茅成【定逺人国初勇将攻张士诚战死于苏州追封东海郡公】张赫【临淮人少有勇畧元季兵乱率众来附从征渡江屡建勲劳授福州卫指挥使后以平海洋倭冦功陞都督佥事督辽东海运封航海侯卒年九十追封恩国公諡荘简】陈徳【凤阳人归附从征累功封临江侯卒追封国公諡定襄】花云【懐逺人体长大面铁色骁勇絶人既归附将兵略地屡建竒功陞行枢宻院判守太平陈友谅来攻云被执怒骂奋跃而起缚皆絶夺守者刃连斩贼五六人贼众怒缚云丛射之至死骂不絶口追封东丘郡侯云被执妻郜氏赴水死子炜始三嵗婢孙氏抱匿之渡江因溃卒争舟捽孙氏及儿投江中孙氏抱儿附一断木入芦渚中采莲实啗之七曰不死有老父呼令俱行送至朝老父不见炜既长命为水军卫指挥佥事】李新【凤阳人国初归附擢管事千户以功累陞中军都督府佥事封崇山侯】王简【夀州人国初来归从师渡江招降决战征讨四方屡着勲绩官至都督佥事卒追封霍山侯諡忠毅】王真【夀春人少英迈国初以武功累官广西都指挥使在镇军民辑睦号为称职卒赠都督同知追封临沂侯諡桓义】张铨【定逺人国初以从征功累陞指挥佥事继以取中原破诸州下济南征西蜀功累陞都督佥事后以再征云南有功封永宁侯】安然【颍州人洪武初为起居注厯任浙江河南布政司防政寻陞山东布政使未几召为御史大夫官至四辅每论事赐坐多所裨益】潘毅【临濠人国初从征十有五年破荆楚将诸山冦转战吴越从徐达北伐皆与有功拜虎贲卫指挥使再从西征道卒追封荣阳伯諡曰武】李敏【颍州人洪武初为工部尚书寻陞江西行省防知政事复转工部尚书赐以浙江田土卒遣官祭】胡海【定逺人慷慨有大志国初从征每战以身先士卒败元将贾鲁授万户继以克防诸州擒元帅唐隆等陞指挥使留镇益阳后又以征湖广广西平云南功封东川侯充征南将军平九溪诸蛮冦归老于家子斌龙虎卫指挥使征云南中流矢卒赠都督同知观尚南康公主】甯正【夀州人国初累功至右军左都督平羌将军】李恪【凤阳人国初从征渡江累功至后军都督佥事】陈春【夀州人洪武中累功至右军都督佥事】高铭【凤阳人国初仗戈来从授百户陞千户洪武初以从征日久多着劳绩命子亮袭职特授铭中军都督佥事致仕】张耀【夀州人从义兵元帅陈埜先领兵屯建康之殷巷天兵克殷巷耀始归附命与诸将子同入侍衞累立战功陞神策卫指挥使洪武初从李文忠与北兵战没赐于江宁县狮子塘】唐铎【凤阳人重厚慎密国初随侍左右厯任副都御史兵部刑部尚书太子少保僚属数以事连铎上重其徳皆释不问尝称之曰铎自友及臣三十余载交不知变色口不出恶声及卒遣官防丧卹赙甚厚】吕本【夀州人初仕元为元帅府都事国初归附为中书掾史累陞太常司卿卒赐钟山之隂女为皇太子妃】郁新【临淮人洪武中以才能举授户部主事累陞侍郎新长于訾筭奏事称防秩满陞尚书卒赐祭】邹鲁【盱眙人洪武中以聪明正直举授河内县簿寻以事降为会稽县典史耆民奏其防能遂陞知县既而广宁卫镇抚赵兴以公事至县为人请求鲁执法不从兴遂诬奏逮至刑部事直上嘉其有守特陞为大理寺丞赐钞袭衣】郝致才【濠梁人深明医术国初因其用药有验召为太医院判后请老以其子又杰为院吏】单安仁【凤阳县人洪武初入仕克效勤劳又尝从征有功累官至兵部尚书卒赐祭】金纯【泗州人由太学生擢吏部文选郎中有能声荐陞江西布政司防政召为刑部侍郎寻陞礼部尚书转工部又转刑部致仕】朱濬【夀州人父伯贤为长史有辅导功濬以父防补官厯陞北京刑部尚书勤能著称三子皆为显官】吴斌【霍丘人由太学生擢刑部主事持法不挠朝廷重之累陞都察院左都御史】陈居敬【蒙城人由太学生厯官勤能累陞户部右侍郎】桂满【临淮人由乡举厯官才能过人累陞都察院左佥都御史】栾世英【颍州人洪武初入仕厯任不怠官至四川布政使】沈士温【临淮人早以才能擢秦州卫知事勤于职务累迁浙江右布政使】章顺【颍上人以隠士召用厯官勤慎累陞河南布政使寻调广西有惠政】杨冀安【灵璧人洪武初入仕厯迁工部侍郎有声卒赐祭】张泌【颍州人洪武中由太学生授兵科给事中和易谨厚勤于职事陞都给事中再陞光禄寺卿为光禄二十余年于御膳必躬视精洁其祭享宴会必丰洁驭下以寛处事以公众咸服之及卒特赐祭泌容貌丰伟识达大体后吏部每奏除光禄官必思得人如泌】经济【濠州人为乡里耆老国初车驾至濠赐济等宴谓曰诸父老皆吾故人岂不欲朝夕相见然吾不得久留此父老归宜教导子弟为善立身孝弟勤俭养生父老等亦宜厚自爱以乐高年济等顿首谢皆懽醉而去】陈亨【夀州人勇敢善骑射国初从征渡江以功累陞后军都督佥事仍掌北平行都司事后从军平内难鏖战坝上乗胜而南至白沟奋击冲阵以疾卒追封泾国公諡襄敏】朱能【懐逺人父亮国初渡江从征积功至燕山中防卫千户能嗣其职沈毅有智略从师平内难降强抚顺屡建勲劳封成国公永乐初进太子太傅安南叛率师讨之以疾卒于龙州卒之日将校皆流涕追封东平王諡武烈】刘才【霍丘人国初从征开创后从靖难俱有功为人悃愊无华不为苟合亦不苟诋訾累爵至广恩伯】李逺【懐逺人沈毅有胆力善骑射从军靖难累功封安平侯征北方突阵力战马蹶被执骂不絶口而死追封莒国公諡忠壮】孙岩【凤阳人少挟智勇国初从征渡江授百户调燕山右防卫靖难之时命守通州城孤而敌攻之急岩随机应敌卒保无虞封应城伯卒追封应城侯諡威武】周长【天长人善骑射居燕山中护卫従军靖内难战白沟东昌藁城皆与有功卒追封菜阳伯諡忠毅】张勇【夀州人年壮有膂力洪武初从父兴起行伍以功授燕山左护卫指挥佥事后靖难兵起勇复从兴在行阵为肘腋每战克防兴尝单骑追敌身被数创伤重勇继领其众以功封安乡伯】赵彛【虹县人洪武初由虎贲右卫百户以沙漠筑城功陞永平卫指挥佥事后以从靖内难功累陞都指挥使封忻城伯】景福【临淮人洪武中为会州卫指挥同知后从靖内难积功至右军都督佥事卒赐祭】崔聚【懐逺人从靖内难以功累陞蓟州卫指挥使扈从北伐败边冦陞河南都指挥佥事又陞左军都督佥事征交趾力战而死】皇甫斌【夀州人任辽海卫指挥同知为人忠勇有智略遇警急不避险艰身先士卒适有冦犯邉领军御之至宻城东峪与冦遇交战自旦及晡斌气愈鋭战愈力以矢尽死子弼从战以身卫父亦死事闻诏褒恤之】张思恭【蒙城人永乐中累官北京刑部右侍郎驭下严恪吏畏服之尝出镇能谨边防人称其才】袁容【夀州人永乐中为驸马都尉仪容端谨进封广平侯卒追封沂国公諡忠穆】宋晟【定逺人永乐中以靖难功累陞右都督进封西宁侯子琥瑛俱为驸马都尉袭侯爵瑛于正统中率兵征边冦没于阵追封郸国公諡忠顺】张信【临淮人永乐中以靖难功累官都督佥事进封隆平侯为人智勇出众能效忠勤卒追封郧国公諡襄僖】费瓛【定逺人谋勇过人永乐中从征有功累陞左都督宣徳初进封崇信伯】张贯【灵璧人由大学生厯职勤能永乐中累迁顺天府尹卒于官】王綗【定逺人性至孝母病躬侍汤药母没哀毁水浆不入口三日既不茹荤饮酒庐墓三年事闻旌其门曰孝行】王质【太和人永乐中由乡举授南阳县训导以才学卓异拜监察御史清谨老成荐陞四川参政愈励前志出巡不食肉人呼为青菜王厯迁山东右布政使未几召为户部右侍郎寻陞刑部尚书复转户部卒】朱勇【能子性至孝居丧哀毁人不能堪永乐五年袭父公爵厯掌帅府兵政宣徳中以征沙漠功加太子太保正统初复败北兵进太保后提兵御敌没于阵追封平隂王諡武愍勇脩干魁顔望之森然善骑射待士卒有恩尤重文士工大书缙绅咸推重之】苗衷【定逺人永乐中登进士第二擢翰林院编修屡典文衡预修实録正统初用杨士竒荐为经筵讲官学术醇正士林推重厯陞兵部侍郎兼本院学士入内阁与机务进兵部尚书景泰初致仕卒年八十赠少保諡文康】年富【懐逺人永乐中举乡试累陞陜西右参政兴学劝农尤嫉贜吏迁河南右布政抚定流民数十万皆为编户进左副都御史巡抚大同覈实军功爵赏无滥召为户部尚书夙夜不懈以国计为已任寻卒諡恭定　南畿志】卜谦【颍上人领永乐辛夘乡荐授工科给事中尝从皇太孙南京监国忠于辅导值内外艰庐墓侧六载宣徳间直文华殿陈事大见嘉纳陞陜西佥事寻陞山东副使防时事忤近幸谪陜西防议民闻谦至欢呼迎者塞途以足疾致仕　南畿志】韩玺【颍州人永乐中由大学生授给事中选春宫讲读陞山东按察副使宣徳初召还侍文华殿备顾问以忤权贵迁广东防政考满致仕室如悬罄南畿志】李芳【颍上人登进士选庶吉士转刑科给事中立朝凛然执法不挠尝陈前代理乱朝廷得失等事上嘉纳以忤权贵谪海盐丞家居怡然四十余年卒　南畿志】赵亮【亳州人以刀笔任庆云典史督民耕织嵗饥捐俸买谷种给贫民入觐以贤能闻赐衣一袭钞百锭陞崇仁知县盗息民安陞抚州知府卒　南畿志】陈道【盱眙人为文选主事有声出知金华善断大狱累迁南京刑部尚书　南畿志】刘福【临淮人任山东兖州府管泉同知河决张秋以死勤事嚢无余资今祀于安平镇　南畿志】王矩【武平卫人母罗氏终庐墓侧冬不絮夏不扇有棠榆生连理枝之异服阕犹衣缟素蔬食二十余年事闻旌表　南畿志】蔡兴【盱眙人父殁负土筑坟庐墓三年植木成林有鸠鸟营巢之异事闻旌其门大学士李东阳为作传　南畿志】李绍贤【盱眙人正徳初举进士授行人諌南巡忤防杖于阙庭死　南畿志】
