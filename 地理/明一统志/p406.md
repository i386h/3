<!-- { "loadSidebar": true } -->
　　陵墓楚昭王墓　庄王墓　宪王墓【俱在府城东六十里灵泉山】永安懿简王墓　通山靖恭王墓　夀昌安僖王墓　岳阳悼恵王墓　景陵顺靖王墓　崇阳靖简王墓大冶悼僖王墓【俱在府城东五十里以上十二王俱本朝宗室】汉荆王贾墓【在大冶县西北六十里世传九江王黥布反荆王以兵征之殁于此】祢衡墓【在府城西鹦鹉洲】吕防墓【在嘉鱼县西石头口吕城内】陶侃墓【九域志在江夏】孟嘉墓【在兴国州西南阳新里晋永和中嘉尝为阳新令卒葬于此】彭汝砺墓【在兴国州南三十五里汝砺官至尚书俗呼彭尚书墓墓侧有祠】赵令墓【在武昌县西吉祥寺侧令宋宗室建炎初通判鄂州贼犯黄州令引兵遏其冲就知黄州既而金人陷城胁之降大骂不屈而死黄人敛遗体葬于此后请立庙墓侧赐额忠显】陈求道墓【在蒲圻县东二十四里都兴陂】吕文徳墓【在西塞山下】母制机墓【在大冶县东黄龙山制机本蜀人宋末分教黄州兼领雪堂河南两书院教人必明体适用学者称为平山先生后卒于黄州子孙奉柩葬此谢枋得为之铭】徐祥墓【在大冶县东三十里祥县人本朝封兴安伯永乐二年卒葬于此】甘宁墓【在兴国州东六十里军山之阳宁吴将也】徐镛墓【在江夏县东五里洪山北镛都御史勅葬】李田墓【在嘉鱼县南十里白靣山右田都御史勅】陈智墓【在咸宁县官埠桥智都御史勅】戴书墓【在崇阳县背田畈书副都御史勅葬】汪文盛墓【在白羊山源文盛大理寺卿勅葬】
　　古迹鄂王城【在武昌县西南二里即楚熊渠子红封国城】子胥城【在兴国州东六十里俗传子胥所筑即永兴故城】吴王城【在武昌县治东本汉灌婴所筑晋陶侃为刺史理其地又云孙吴故宫城遗地今宫城前有御沟内有庙唐刘长卿诗上下故宫城长江竟何有寥落几家人犹依数株栁宋张耒赋登武昌之故墟兮吊西门之哀栁是吴主之故宫兮昔仲谋之所有】夏口城【在府城西黄鹤山吴主孙权所筑对岸则入沔津故城以夏口为名至刘宋顺帝时栁世隆等守之沈攸之攻之不克梁末陈初周将史宁为土山长梯攻之不能破黄巢之乱止防其外郭葢其城依山负险周回不过二三里乃知古人筑城欲坚不欲广也】黄石城【在武昌县东江表传云刘勲走入樊口闻皖已没及西寨将兵救皖为孙权所破遂奔曹公即此城也】鄂县故城【水经注古岸有鄂县故城葢旧樊楚也】太平城【在蒲圻县西南八十里吴孙权遣鲁肃征零陵于此筑城】吕防城【在嘉鱼县石头口吴孙权征零陵时所筑】汝南城【在府城西涂口即汝南侨郡故城晋咸和中冦难南逼户口南迁因置城于涂口】曹公城【在府城东北二里梁武帝起义兵遣曺景宗筑曲水城及武帝攻郢城又遣王世兴屯兵于此】郢城【在黄鹄山刘宋郢州治此梁武帝自襄阳起兵逼郢城见数百毛人逾堞且泣投黄鹄矶明旦城降】万人敌城【在府城东黄鹄山顶旧有城宋建炎间草冦犯城郡守命其上以彊弩射之冦退因名】岳公城【在嘉鱼县东北宋岳飞征杨么于此筑城屯兵】废奉新县【在兴国州西南一百二十里吴置隋废入冨川县】废安昌县【在兴国州西北九十里梁置隋并入冨川县】废冨川县【在兴国州西南五十里本陈阳新县隋开皇间改名寻并入永兴县】郊天坛【在武昌县西山郊坛冈又名即位坛水经注吴主孙权即位告天于此】南郊坛【在武昌县南吴主孙权郊天之所】葛仙坛【在崇阳县东北三十五里葛仙山上坛西有清泉嵗旱环数百里来祷挹桮勺以去则隂雨随之】陶侃宅【在武昌县西中有黑石中拗如樽状唐孟士源命为桮樽】武昌西门【晋陶侃镇武昌课种栁都尉夜盗栁为巳种侃问西门柳何以盗种尉惊怖谢罪即此也唐刘禹锡诗一辞温室树几见武昌栁孟浩然诗行看武昌栁彷佛暎楼台宋李豸诗官栁不知兴废事春来还是緑纎纎】圻【在武昌县西南一十里吴王种于此】夷市【土俗编云晋西阳有豫州五水蛮陶侃为武昌太守作夷市于吴城东以为交易之所大获其利】吕洞賔仙迹【有二一在府城西南黄鹄矶石壁上遗像宛然一在府城东六里紫荆山西石壁上卧迹尚存并有洞賔仙迹四字镵石】舜帝庙碑【在蒲圻县治有防碑载二妃事字漫灭不可考】元御书碑【在武昌府学有元至顺间御书逺志万里归程六字二碑刻欧阳为賛】
