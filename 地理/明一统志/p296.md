<!-- { "loadSidebar": true } -->
　　陵墓徐偃王墓【在府城西北复礼乡今林木茂盛者即其处偃王名诞周穆王时诸侯】严忌墓【在府城西北二十七里新城镇忌汉人世称防稽严夫子子助墓在天宁寺中东北隅俗名后严墩盖谓忌为前严故以助为后严云】朱买臣墓【在府城东三里又城北十八里有羞墓即买臣妻死之所宋张尧同诗世事春风转荣枯一梦间綉衣人不见孤冡旧家山】干莹墓【在海盐县西南四十里莹吴散骑常侍寳之父也寳尝着无鬼论莹卒以幸婢殉后十年妻死合婢犹存宝始悟幽防之理撰搜神记三十卷】刘伶墓【在府城东二十七里相传晋刘伶此俗呼金令墓盖吴越王名镠避讳故改刘为金宋苏轼诗尝笑刘伶死便埋岂伊忘死未忘骸乌鸢夺得与蝼蚁谁信先生无此怀又河南获嘉穰县俱有伶墓】周都官墓【在府城北与月波楼相对其墓居水中旱不加髙潦不加没至今犹存】娄机墓【在府城南五十里机宋参政墓有楼钥所譔神道碑】陆徳舆墓【在崇徳县西北六里徳舆宋吏部尚书】张伯淳墓【在崇徳县北一十七里伯淳元翰林学士】黄懋墓【在府城东北二里懋本朝嘉兴知府有徳政秩满陞福建左布政使致仕侨居嘉兴及卒民留于此】
　　古迹檇李城【在府城西南四十五里春秋时越败吴于檇李史记载吴王伤指卒于此】马嘷城【在海盐县治东南旧记云吴兵至此遇大风阵败马惊因名汉吴王濞于此置司盐校尉】欤城【在海盐县西北一十八里晋将袁崧筑以御孙灵秀于此】故邑城【在海盐县东北三十六里吴地志云安帝时海盐县沦陷为湖移治故邑山下因名故邑县陈省又晋隆安中孙恩作乱刘裕筑城于故海盐贼来攻裕击走之即此】射襄城【在府城东北三十里宋张尧同诗此地连江海曽经古战争干戈今不见空有射襄名】望海城【在海盐县南三十五里唐开元五年置】东顾城西新城　南于城　北主城【四城皆在府境吴越战争时所筑宋张尧】
　　【同诗呉越争雄日区区在用兵空余争战地无处不髙城】何城【在崇徳县西三里】萱城【在崇徳县东南三十里即今二都】晏城【在崇徳县东北二十里即今五都三城皆吴御越时所筑遗址尚存古有四城其一曰管城属海宁县】由拳废县【在府城南搜神记曰秦始皇东巡望气者云五百年后江东有天子气始皇至令囚徒十万余人掘汗其地表以恶名故曰由拳汉属防稽郡东汉属吴郡】武原废县【在海盐县东北五十里王莽改海盐县曰展武后陷为湖移治武原乡改曰武原县东汉复名海盐】纪目坡【在崇徳县东北一十二里昔邑人朱天麟于坡侧见断碑云吴王夫差募兵教养于此曰纪目者立纲纪而有条目也】嘉禾墩【在府城东北四里杉青闸后即吴时生嘉禾之地宋张尧同诗寂寞黄龙后纷然垅上碑废兴无处问空咏草离离】望虎墩【在府城东南二十五里】教义里【在海盐县西一十八里里人李祥与晋将军袁崧筑垒于沪渎御贼崧为贼所害祥突白刄收崧归郷人慕之因名其地曰教义里】何准宅【在海盐县南三里乌夜村晋何准寓居于此一夕羣乌啼噪准适生女他日复夜啼乃穆帝立准女为后之日】徐熙宅【在府治北熙一名恬仕晋为尚书因夜井发光遂奏成帝舍宅为寺赐名灵光即今精严寺也寺旧有祠祀熙】陆贽祖宅【在府治西南贽祖名齐望仕唐为秘书监大厯中因女诵法华经感天坠花遂舍宅为寺女为尼名法兴有碑刻尚存今废为寳花仓】裴休宅【在秀水县南四里休唐宰相后舍宅为真如寺】曹珪宅【在府治西北珪仕吴越守嘉兴后为苏州刺史光啓中舍宅为罗汉院即今招提寺也宋嘉熙间邓州人金鹤云以琴书寓嘉兴富家近招提寺夜闻女子歌曰记得一曲直千金如今寂寞古墙隂秋风荒草白云深断桥流水何处寻推户至榻及别去以金赠之女子潸然曰妾曹刺史女也已得仙术但凡心未除遭此降谪君前程甚逺夹山之防君其慎之金后为县令卒于峡州考其寺即珪宅后凿土得石匣古琴有金系焉】王希吕宅【在府治西南二里西河上希吕宋尚书】读书堆【在府城东七里俗名顾节墩相传陈顾野王读书于此宋唐询诗平林标大道曽是野王居往事将谁语凄凉六代余】鲍郎市【在海盐县西南二十里晋末孙恩作乱海盐令鲍陋遣其子嗣之引吴兵为前驱刘裕以吴人不习战命在后明日战伏发贼退嗣之追奔陷没故名其地】皂林市【在桐乡县北八里本朝常遇春与张士诚大战皂林败之俘其兵六万即此】龙坛【在崇徳县治东北自昔遇旱舞雩祈雨之处】壕股塔【在府城南澄海门外隍池中其水湾曲如股有塔七级髙十余丈制极工巧屹然独立于烟波之中】龙舌头【在府城东八里即双溪之觜也宋张尧同诗一翕长川静烟云怱有无谁看颔底月悮欲探骊珠】联魁坊【在府治东宋嘉定中里人有陈四者剖心治亲之疾名曰褒孝后有赵汝训汝弼兄弟登进士郡守倪祖常改是名】聚桂坊【在府治西北宋时有唐尧臣包时习与弟时中时非俱中童科后徐闻诗又中童科尧臣后人梦符震龙天宠又相继擢进士景定中扁是名】
　　名宦晋髙史君【逸其名建武中为嘉兴监屯校尉领兵三千屯田于此久而镇静歳遇丰稔公储有余有功有徳民立庙祀之】南北朝沈演之【宋嘉兴令有能名召人为司徒祭酒】周颙【南齐处士应诏出为海盐令欲过北山孔稚圭作北山移文以却之】唐朱自勉【广徳中为嘉禾屯田使尽心职业入粟倍常邦人徳之立石颂美】李谔【长庆中为海盐令察俗利病于县西境开古泾三百所创二闸潴蓄河流灌溉民田号曰常丰为一方之利居民歌之】五代曹信【吴越时为牧守涖嘉兴慈惠爱民子珪继为嘉兴都将守城以拒淮人及卒民怀其徳立祠祀之】钱元弼【吴越秀州刺史州初建元弼涖政有方以最课称】宋柳植【知秀州平居畏慎至官舍虽蔬果不辄取家无长物时称其廉】韩晋卿【嘉兴主簿治尚循良奏课第一】鲁宗道【咸平中为海盐令县东南旧有港歳久堙塞宗道发乡丁濬治之人蒙其利号鲁公浦】聂厚载【皇祐中知秀州攘敝活罢邦用熙靖以循政闻】李惟几【嘉祐中为海盐令时方荐饥惟几请公钱贷民籴濬治沟洫以备水旱民赖以安】叶清臣【知秀州尝上书论天下事陈九议十要五利皆当世可行者】刘师道【知秀州剖烦析滞案无留事吏民爱畏甚有治声】张先【元丰中通判秀州创花月亭先有俊才尤工于诗】葛宫【知秀州秀介江湖间吏为闗泾渎上以絶往来间有昏丧趋期者多不克宫命悉毁之】何执中【元祐中知海盐县为政识先后邑人纪其十异满去父老乞留攀舟而泣】乔大临【政和间为海盐令时平江朱勔以花石得幸其苍头至海盐甚横大临追逮杖十余人坐是罢官士论髙之】宋昭年【宣和间知秀州盗发严州昭年谓吾州次当受敌于是大脩城隍明年贼果抵城下昭年与民乘城自固贼留三日无敢薄城者后五日贼大渎朝廷嘉其功进职以宠异之】洪皓【宣和间秀州录事适秋大水皓以荒政自任发廪捐直以粜活饥民九万五千余人】邓根【建炎初知崇徳县治剧有风力后代程俱为知州兵壗后经理有方秀民赖之】方滋【绍兴初知嘉兴府急吏宽民百废具起始改建州学于通越门内其清名隽望为时所重】黄杨【知崇徳县县治自罹建炎兵火鞠为茂草寄治广法院者二十余年杨至始建县治区处有方民不知扰】李大卞【乾道中知海盐县县境有常丰二闸歳久仅存一闸日就堕圯大卞重脩以复其旧且置堰以通往来民甚便之】葛邲【乾道初知崇徳县以乐易处心以儒术饰吏事举大纲镇以至静绰然有循良之称】韩彦质【淳熙中知嘉兴府遇事精敏济以公正下车未几奸伏弱植优游抚驭遂以无事】吴柔胜【嘉兴府学教援有持敬之学不妄言笑能以文行表率士知趋向伊洛之旨晦而复明】黄干【监嘉兴石门酒库时韩侂冑方谋用兵吴猎帅湖北将赴镇访以兵事干曰闻议者谓今天下能为大举深入之谋果尔必败此何时而可进兵哉】黄灏【提举浙西常平秀州饥莩殣盈野而州县方督促逋欠时有旨倚阁夏税灏奏乞并阁秋苗不俟报行之言者罪其专削两秩而从其蠲阁之请】岳珂【宁宗朝权发遣嘉兴军府兼管内劝农事有惠政尝居郡治西北金陀坊痛其祖飞为秦桧所陷作吁天辨诬天定录等书总名金陀粹编】楼演【宝庆中知崇徳县敏而有吏能始至即究极源流疏剔弊蠧发为教条具有准绳】孙梦观【知嘉兴府在郡蠲租税省刑罚有古循吏之风】赵景纬【咸淳初知嘉兴府至郡首以防根本正风俗为先务三乞祠不许迁宗正少卿】夏元直【知崇徳县脩学校兴建课防寻访故实平易近民庭无留讼囹圄久虚以最绩闻】元瞻思【至元中浙西廉访佥事以浙右诸僧寺私蔽猾民有所谓道人行童者类皆渎常伦徭役使民力日耗契勘嘉兴一路为数已二千七百乃建议请勒归本族俾供王赋朝廷是之即着为令】陈春【嘉兴路推官有能声至正中民贩私盐事觉牵连千余人狱久不决春徃治之即得其情释被诬者数百人阆境称为神明先是久不雨至是大雨郷人称为陈公雨】卢祥【至顺初知崇徳州时旱潦相仍民多流离祥招徕赈济州境晏然】陈伯顔【至正间为嘉兴县尹时方多事调发有方百姓便之为立石颂徳】杜溥【嘉兴路总管廉正仁厚劝课农桑除民疾苦尤以兴学为务教化大行】刘贞【嘉兴路总管时四方多难贞务宽厚存问鳏寡抚循贫乏大兴学校及去任民争遮道涕泣攀挽如失父母焉】石光着【至正间为嘉兴尹多善政士民立碑颂徳】本朝谢士毅【洪武初知嘉兴府内附之初民始休息士毅勤于抚字每遇芳辰则骑从出游使民知太平气象云】毕辉【知崇徳县与县丞齐搏同心执法不容奸朝廷嘉之遣行人赍勅及醴酒劳之】徐本【知嘉兴县长于抚字自为劝农文乡人至今传诵之】刘观【洪武中知嘉兴府勤于职事兴利除修举学校尊贤礼士郡政为之肃然】赵豫【嘉兴府推官刚明廉介谳狱平恕郡有贫民构讼系狱久之餽饷屡絶豫审其情纵使就食民亦感服不忍逸去】杨得安【永乐初知嘉兴府为政和易与物无竞寮寀以下自然畏服】齐政【知嘉兴府时征役铸钱政编为三畨以期更代而且措置有法迄役而民不劳】汪贵【成化末知嘉善县有惠爱汰无名费歳数万钱仓庾学校多所构缉与诸生讲授不废寒暑坐调卧留者数千人　省志】汤沐【治中知崇徳县廉洁勤慎严禁奢俗兴利除害敬教观学歴陞浙江右布政操持与为令时同　省志】
