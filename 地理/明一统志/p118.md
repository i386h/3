<!-- { "loadSidebar": true } -->
　　人物南北朝程灵洗【休寜人侯景之乱保歙黟以拒景梁元帝授以本郡太守华皎之反使招灵洗灵洗斩其使后累功封县公卒赠镇西将军开府仪同三司諡忠壮子文季善骑射多干畧以功累迁新安太守每战常为前锋齐军惮之目为程虎以功累官至都督】唐吴少微【新安人登进士第长安中为晋阳尉与武功富嘉谟友善先是天下文章以徐庾为宗气调益弱独少防嘉谟属词本经学雄迈高丽时人慕之文体一变称为吴富体】汪华【绩溪人少以勇侠闻隋末兵乱以土豪应郡募保据郡境并有宣杭睦婺饶五州建号吴王唐武徳间籍土地兵民纳欵高祖授以总管歙宣杭睦饶婺六州军事歙州刺史封越国公郡人十姓九汪皆华之后】黄芮【歙县人建中初继母洪氏病刲股馈羹而愈贞元中父卒号泣不絶声庐墓终身不舍墓侧产芝及连理木刺史上其事诏旌其门】五代汪台符【歙州人能文章通古今杨吴时徐知诰镇金陵台符上书陈民间利病十余条知诰善之宋齐邱疾其才高使亲信诱台符痛饮推沉石城蚵蚾矶下】查文徽【歙州休寜人仕南唐为中书舍人以平闽功累迁建州节度使官至工部尚书子元方仕为建州判官宋平江南卢绛据歙遣使传檄至建元方斩其使及绛被擒太祖闻元方所为优奬之拜殿中侍御史知泉州】宋魏羽【源人少能属文初仕江南署洪文馆校书郎出为雄逺军判官归宋擢太子中舍累迁户部度支使太宗尝称其有心计真宗时擢礼部侍郎卒赠太尉】张谔【歙县人能文有吏材初仕江南为秘书丞通判鄂州归宋授右賛善大夫累官荆湖江浙等道制置茶盐使卒赠太子太傅子秉举进士累官礼部侍郎枢密直学士】吕文仲【歙州新安人父裕南唐歙州録事叅军文仲在江左举进士入宋累官翰林侍读学士终刑部侍郎集贤学士尝使高丽清洁无所求每高丽使至輙询其出入以君子称之有文集十卷】冯伉【新安人伯父延己父延鲁俱以文学事南唐延鲁官至工部侍郎留守扬州为周世宗所执放还为户部尚书伉归宋与兄仪价并第进士伉文辞清丽尝着平晋颂时人称之累迁殿中侍御史歴典藩郡皆有治迹】谢泌【歙县人举进士歴知数州累官右谏议大夫初在史馆諌修正殿不当用采绘及知福州代还民立去思碑泌知人能荐士每发荐牍必设几置章望阙再拜曰老臣又为陛下得一人后皆至卿相王旦亦其所荐也】俞献可【歙县人以文学知名登进士第歴官御史吏部郎中有能称累官龙图阁待制后为盐铁副使开封府判官子希孟官至殿中侍御史】聂冠卿【歙州新安人五世祖师道杨吴时鸿胪卿冠卿举宋进士累官翰林学士后判昭文馆兼侍读学士每进讲春秋必引尊王黜霸之义以讽冠卿嗜学好古尤工诗有蕲春集十卷弟世卿太常博士通判宣州】俞献卿【献可弟举进士补安丰尉歴补州县累迁三司盐铁判官上言时事谓自天禧以来日侈一日夫巵不盈者漏在下木不茂者蠧在内陛下宜与公卿大夫图议而捄正之真宗嘉其言为除无名之费最后知应天府以刑部侍郎致仕】查道【文徽孙未冠以词业称性慈孝母病思鳜市无鬻者道泣祷于河凿氷得之母疾遂愈端拱初举进士为馆陶尉通判遂州公正清洁真宗时中贤良方正科官至龙图阁待制道性纯厚有犯不校所至务寛恕有集二十卷】查陶【道从兄初仕南唐以明法登科补常州録事叅军入宋歴侍御史判大理寺咸平中迁秘书少监后代杨亿知审刑院子拱之淳化中进士后为都官郎中庆之太子中舍】汪叔詹【歙县人少敏于文累官太常博士寻知鄂州转湖南宪使有惠爱后领湖广江西等路财赋数年总饷称职】魏瓘【羽子为开府叅军持法精审累迁太常少卿知广州筑城疏江后侬智高为冦独广州城坚论功迁工部侍郎集贤学士后以吏部侍郎致仕弟琰授秘书省正字为吏强敏歴知诸州皆有政绩后以司农卿知江寜府召判刑部致仕终卫尉卿】王舜举【祁门人举进士通判信州时清溪洞方腊反舜举伏兵大破之授朝请大夫直秘阁赐赉甚厚寻除江东提刑卒赠太中大夫】程迈【黟人仕为显谟阁直学士尝因使过其乡民有讼田者二十年不决迈阅其牍问讼者年几何曰六十六迈曰尔斋劵乃庆歴三年时方七嵗安得妻财置产讼者叹服】程惟象【婺源人以占算防天下言人贵贱祸福皆预定自号三灵山人英宗在潜邸惟象尝语人曰后当为太平真主及即位赐以御书】黄葆光【黟人少刻意于学赐进士累官侍御史奏蔡京开僣拟之路安置昭州京致仕召为职方员外郎改知处州殁之夕家未有绘象索之民间得百余本】洪中孚【休寜人为成都县簿雕门蛮叛蜀帅以属中孚中孚亲呼酋长谕以祸福令自归服人谓其胆大于身后以龙图阁待制致仕】詹惠明【婺源人熙寜间父坐事当死惠明诣郡求代罪曰无以报罔极恩有二弟足以养母愿以身代父死遂坐府门以火艾灼顶明日趋庭断右耳血出淋漓郡守骇之以状闻诏减父罪赐惠明钱帛】王汝舟【婺源人以风节自持所不合不降词色熙寜中知舒城嵗荐饥推行荒政多所全活后知南劒州治行为诸郡第一】罗汝楫【歙县人登进士第累官刑部员外郎高宗时为御史迁起居郎兼侍讲上问或曰春秋有贬而无褒是否对曰春秋上法天道春生秋杀若贬而不褒是天道不具矣后迁吏部尚书终龙图阁直学士】汪藻【婺源人崇宁初进士累官显谟阁学士尝知徽州人以为荣绍兴中为翰林学士晚年诗文益竒自号龙溪所着有龙溪集】凌唐佐【休寜人元符进士知夏津县徃决河北疑狱得其情时夏津亢旱及唐佐归雨随至人号为县令雨建炎初知应天府南京陷刘豫因使为守唐佐密疏其虚实告于朝事泄被捕唐佐见豫责以大义为豫害事闻赠徽猷阁待制】胡舜陟【绩溪人大观中进士歴州县官为监察御史建炎中以集贤殿修撰知庐州时淮西诸郡多盗惟庐晏然民为立生祠事之后迁夀庐等州镇抚使】朱弁【徽州婺源人弱冠入太学建炎初议遣使问安两宫弁奋身自献诏借吉州团练使至云中见尼玛哈説甚切尼玛哈不听弁复与书言用兵讲和利害甚悉而守节不屈后和议成弁得归转奉议郎所着有聘游集书解】金安节【休寜人日记千言博洽经史宣和中进士调新建主簿绍兴初累官至吏部侍郎权尚书兼侍读尝拒秦桧排渊觌坚如金石孤立无党死生祸福曽不一动其心所着有文集三十卷奏议表疏周易解】汪若海【歙人未冠入太学靖康初以金人侵扰诏求知兵者若海应诏又上书枢密曹辅请立康王为大元帅拥兵镇抚河北及二帝北行走谒康王于济州请即位以图中兴累官江南经制使后以直秘阁知江州】卢臣中【黟人为右正言后高宗南渡金骑迫近御舟臣中叱退之失脚坠水明日复召左右始奏其事亟使没人拯之拱立如生帝悯其忠赠右谏议大夫】赵善璙【歙县人宋宗室少苦学登第为徳清县簿尝谓士大夫涖官临民不明九章则无以断疑后除大理评事累官尚书郎有自警编行世】朱安国【休寜人歴迁广东经畧安抚使能捕剧盗威镇一方后进直徽猷阁学士知寜国府】祝确【歙人朱熹外租淳厚孝谨亲丧庐墓一兄一弟先后死熙河不惮万里徒步以归其丧所舍輙悲号上食如礼夜寝柩旁不忍暂去亲旧有尽室病卧者确每旦携粥药徧饮食之日以为常凡遇贫乏輙倾财予之无吝色人多高其行云】汪文振【休寜人为浙西提举时蝗旱民饥县督逋监锢文振録囚夜至华亭得四百余人悉释去令待秋偿民籍以活焉】程大昌【休寜人十嵗能属文绍兴中进士歴知数州以龙图阁直学士致仕大昌笃学于古今事靡不考究所着有禹贡论易原雍録易老通言攷古编演繁露北边备对又为山川地理图就经筵进呈】朱松【婺源人举进士为尤溪尉知饶州松有俊才为文汪洋放肆不见涯涘后取六经子史读之以求天下兴亡理乱之变又闻河洛之学得圣贤不传之义乃日诵大学中庸用力于致知诚意之地自谓褊急害道因取佩韦之义名韦斋】曹矩【休寜人少以纯孝闻累迁左屯田郎中焚黄之夕芝生墓上诏以所居为忠孝乡孝芝里】罗愿【汝楫子兄颢吁颉颂弟颒皆有文愿博学好古法秦汉为词章高雅精链朱熹特称重之有小集十卷尔雅翼二十卷累官知鄂州有善政】朱熹【松子天资粹美读书务躬行实践绍兴中举进士主泉州同安簿累迁焕章阁待制侍读领鸿庆宫祠熹初从刘子羽居崇安后从延平李侗学复徧交当世有识之士遂得圣道之宗平昔著述有诸经传解四书集注及编通鉴纲目小学楚辞等书后世学者宗师之自絶学以来集诸儒之大成发先圣之秘蕴熹一人而已卒諡曰文追封徽国公从祀孔子庙庭】汪勃【黟人以端明殿学士致仕归乡里嵗每新陈未接之际必损价出谷旁郡皆赖之子作砺太常寺簿孙义和侍御史义端给事中】程叔达【黟人嗜学至老不倦第进士典湖学后以论时弊擢为御史赈济二浙甚有劳绩除右正言迁左司谏累官华文阁直学士卒諡庄节所着有玉堂等集】邱濬【黟人歴官殿中丞因读易悟损益二卦能通数知未来兴废尝语家人曰吾夀终九九后果八十一卒】汪必达【黟人官至太常主簿知峡州尝知旌徳县有父子讼于庭必达曰父子至恩忍以私家语言闻官乎令吏授父以杖笞其子已而感悟父子如初】吕午【歙县人嘉定中进士累官监察御史纠正官邪不顾忌触秉国者欲疎之迁浙东提刑复入为御史兼崇政殿説书迁起居即以论諌切直名卒赠华文阁学士】王炎【歙县人为潭州教授以荐知湖州灾初着易解未竟而病笃夜分祝天曰愿须臾无死以成此书果如其言】汪纲【勃曽孙以祖任入官淳熙中调镇江司户歴知平阳金坛弋阳兰溪太平六县及高邮军所至有政绩理宗时累官户部侍郎致仕纲学有本原多闻博记兵农医卜隂阳律歴诸书靡不研究机神明鋭遇事立决尤长于论事所着有恕斋集】程崇【歙县人登淳祐第歴大理寺丞出守台州抑絶权豪甚有政声府治后山有猿精尝出为妖怪崇至潜伏不见后官至将作监】程元岳【歙县人寳祐登第除宗学博士歴迁殿中侍御史工部侍郎以清介自持尝弹撃奸相宦寺无所畏屈】程元鳯【歙县人绍定中礼部第一歴监察御史右正言兼侍读后拜右丞相兼枢密使御书清忠儒硕昭光六字褒之进封吉国公卒赠少师所着有讷斋集】程卓【休寜人淳熙中试礼部第一迁刑部郎中尝使金议论不屈金人惮之后知泉州民为立祠寻召同知枢密院事】程珌【休寜人绍熙中进士授昌化主簿累官权吏部尚书拜翰林院学士立朝刚正风裁凛然进封新安郡侯以端明殿学士致仕卒珌居家常平粜以济人凡有利于众者必尽心焉所着有洺水集】吕沆【午子以恩补将仕郎端平中授黄岩主簿知于潜县通判婺州皆有善政彗星见沆请罢公田还民大忤贾似道意与云台观起知兴国军及全州皆不赴徳祐初召赴行在沆不复出卒年八十一】胡方平【徽州婺源人学精于易初饶州徳兴沈贵寳受易于董梦程梦程受朱文公之易于黄榦而方平尝从贵寳梦程学得文公源委之正尝注易学啓蒙通释】胡一桂【方平子幼颖悟好读书受父易学景定中年十八领乡荐试礼部不第退而讲学逺近师之号双湖先生所着有周易本义附録纂疏本义启防翼传诸子诗传附録纂疏十七史纂】元胡炳文【婺源人元初为信州书院山长再调兰溪州学正炳文笃志朱子之学诸子百氏医卜等书靡不推究所着有四书通易本义通释春秋集解礼书纂述又有大学指掌图四书辩疑五经会义尔雅韵语云峰笔记世称云峰先生卒諡文通】程文【徽州人平生介然自持不茍务造请居穷守约以鑚研六艺防绎百家为文明洁而精深与陈旅相伯仲年逾六十始擢国史编修官调国子助教寻拜南台监察御史迁礼部员外郎间奉使江南客死钱塘自号黟南生有遗藳三十八卷】程复心【婺源人自幼沈潜理学会辅氏黄氏之説而折衷之章为之圔图为之説书成名曰四书章图总要仕元为徽州路教授后以母老辞归】陈栎【休寜人性刚正孝友三嵗祖母吴氏口授孝经论语輙成诵五嵗涉猎经史十五乡人皆师之遂致力圣贤之学涵濡玩索贯穿古今着四书发明书传纂疏礼记集义等书延祐初试乡闱中选乃不复赴礼部教授于家不出门户者数十年栎所居堂曰定宇其徒因称定宇先生】倪士毅【休寜人潜心求道尝学于陈栎朱敬舆所着有四书辑释】汪泽民【藻七世孙少警悟力学长通诸经歴数郡通判所至人服其明后以礼部尚书致仕退居宣州值长枪军来冦或劝其去泽民曰我故受国厚恩临危爱死岂臣子之节耶叅画战守之防及城陷贼诱之降大骂不屈被害】汪克寛【祁门人少颖敏力学元举于乡不第遂隠居教授邻郡学者皆宗师之号环谷先生所着有春秋纂疏纲目考异】吴讷【休寜人父礼元静江府经歴常从収五溪蛮洞讷学兵法习骑射授建徳路判官兼义兵万户守徽州随元帅阿鲁辉退屯浙西扎溪战败不屈引刀自刎尝于龙爪石题一聫云怪石有痕龙已去落花无主鸟空啼】郑玉【歙县人博究六经尤邃春秋教授于乡至正间征不起日以著述为事本朝兵至守将欲致之玉曰吾既不得慷慨杀身以励风俗犹当从容就死以全节义明日具衣冠自缢而死】本朝赵汸【休寜人尝授业于九江黄楚望究心于春秋作春秋属辞以着圣人笔削之防又作春秋集以明圣人经世之志着左氏补注十卷师説三卷以为学者用力之阶本朝洪武初与修元史】詹同【新安人颖悟好学元奎章阁学士虞集见之曰才子也以其弟槃之子妻之举茂才异等为郴州路儒学正遇乱家黄州归附本朝授国子博士累迁学士承防兼吏部尚书致仕】朱升【休寜人师同郡陈栎博洽羣书隠居石门本朝王师下徽州被召数承顾问授翰林学士洪武二年以老疾致仕终于家所着有易诗书周官仪礼礼记四书孝经小学旁注及书补正辑注】程通【绩溪人洪武乙丑举乡贡官至辽府长史靖难初上封事数千言后械系至京而死　畿志】王俊得【黟县人永乐中进士拜监察御史刚正有守陞河南按察司副使賛理边务进河南左布政使卒于官】胡永成【歙县人少负才气擢工部主事陞四川按察使副使有清操寻陞广西右叅政致仕卒】汪景明【黟县人永乐中进士选为庶吉士歴监察御史巡歴有能声陞湖广布政司叅议卒于官】庄观【歙县人英敏笃学歴官国子学正荐陞陜西按察司佥事提督学校有方进陞本司副使致仕卒】杨寜【父孟潜钱塘人为徽州府教授因家焉寜宣徳进士歴官刑部主事郎中听讼明决正统初征麓川命理军务以功陞本部右侍郎后巡抚江西未几召为礼部尚书以疾转南京刑部致仕卒】程思温【婺源人正统间进士授中书舍人进礼部员外郎以清慎着闻己巳之变死于难景泰癸酉追赠更録用其子　畿志】汪囘显【祁门人正统间进士授户部主事己巳也先犯边督刍饷于畿甸奏行劝借赈恤之令人得苏息景泰初监运懐来永寜军饷备尝险阻明年买牛具于河南转送大同给济军民耕种于时饿莩塞路奏发廪赈恤全活甚众又教民掘蕨为粉以疗饥民立祠祀之又尝使西蜀覈实盐井奏除冗课十余万后歴知广惠二府政尚寛厚不任刑罚以老致仕归畿志】程信【休寜人正统间壬戌以河间卫籍登进士建议设两京提学御史累官兵部尚书掌】
