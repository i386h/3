<!-- { "loadSidebar": true } -->
　　山川赤壁山【在府城西北汉川门外屹立江濵截然如壁而有赤色因名一名赤壁矶以为曹操败走处非是周瑜与操遇于赤壁在武昌府樊口之上江之南岸苏轼逰此作赤壁二赋非周瑜曺操战处也】黄冈山【在府治北山脉来自天柱】聚宝山【在府治北山多小石日照之红黄粲然宋苏轼作怪石供即此石也】两耳山【在府治北三里状如两耳上有龙王庙】香炉山【在府城北一十里以形似名】金鸡山【在府城北七十里西南有金鸡坑】孔子山【在府城东一百里相传孔子自卫适楚甞登此山有坐石草木不侵有石砚雨下墨水浸出东有顔子港北有回车坡元时龙仁夫甞筑书屋于其麓】崎山【在府城北一百二十里有大崎小崎大崎有龙井小崎有飞来石其下石柱推之可转而不仆两山连秀为郡胜槩】七丈山【在府城西一百五十里上有七丈潭】木陵山【在麻城县西北八十里上有木陵闗】阴山【在麻城县东北上有隂山闗】霸王山【在麻城县北一十五里世传西楚霸王项借驻兵于此】大勑岭山【在麻城县东五十里】峰山【在麻城县东六十里山势嵯峨上有崖刻唐人诗又有白龙黒龙二井祷雨有应元和志麻城县东南八十里有头山举水所出春秋吴楚战于柏举即此】老君山【在麻城县北八十里】九螺山【在麻城县故县镇昔有张憨子隐此自号九螺山逸人】鲁台山【在黄陂县治东宋二程先生读书之所甞登此山眺望东鲁故名】甘露山【在黄陂县东一十五里陈武帝时甘露降于上故名】木兰山【在黄陂县北七十里有木兰将军塜故名隋以此山名县】迎山【在罗田县东一十里谚云迎山云起大雨千里】魁山【在罗田县东六十里形势嵯峨髙出众山故名】石柱山【在罗田县东八十里其山髙峻屹立如柱】茶山【在蕲水县治北出茶唐刘禹锡诗薤叶照人呈夏簟松花满椀试新茶】玉台山【在蕲水县东二里汉张道陵自蜀还炼丹于此有神光观丹井尚存】凤栖山【在蕲水县东三里俗传甞有凤凰栖此山东有陆羽煮茶泉】石鼓山【在蕲水县北一十里巨石如鼓叩之有声】神山【在蕲水县西北二十里昔孙权进兵赤壁屯驻此山今有庙存】月子山【在蕲水县南二十五里上有龙潭】玉镜山【在蕲水县西三十里山巅有大石圆如月故又云月峯】斗方山【在蕲水县东五十里旧有唐无着禅师古寺宋佛印师甞住此】麒麟山【在蕲州城中以形似名】凤凰山【在蕲州治西南舆地纪胜麻城黄陂二县界亦有凤凰山】四流山【在蕲州北山岭迤逦有水南流入蕲水县西流亦入蕲水县北流入夀州霍山县东流入安庆府大湖县山之名以此】龙峯山【在蕲州北八里山麓有大石穴名花蛇洞其洞春水浸没冬月始见旧产白花蛇】白云山【在蕲州西八里朝暮常有白云缭绕其上山出緑毛隋时甞建塔寺其上】鹤山【在蕲州东一十五里两山相对有首有尾形如鹤故名】盘龙山【在蕲州南一十五里有石鼓院院有麻衣道者无乐禅师二真身】九潭山【在蕲州北一百二十里上有龙井九】金鹅山【在蕲州北六十里相传此山常有金鹅出石间上有鹅笼石】三角山【在蕲州东北一百二十里峯峦秀防顶有三尖故名上有二龙潭祈雨有应因立三峯院】鼓角山【在蕲州东北一百五十里天欲雨先闻鼓角声亦名鼓吹山又广济县北六十里亦有鼓角山上有宋建炎初郡守甄采守御寨】徳章山【在黄梅县东北一十五里旧有广严二大师及清道者真身】矿石【在黄梅县东南一十五里山出铁矿旧置炉今废】龙平山【在黄梅县北二十里亦名凤平形势峭险宋时戚方常于此置寨】五祖山【在黄梅县东北三十里一名冯茂山即五祖大满禅师道塲山顶有池生白莲花又名莲峯唐裴度诗徧寻真迹蹑莓苔世事全抛不忍回上界不知何处去西天移向此间来宋苏轼诗登岭势巍巍莲峯泰华齐凭栏红日早回首白云低】四祖山【在黄梅县西北四十里一名破额山即四祖大医禅师道塲上有香炉峯及慈云塔唐栁宗元诗破额山前碧玉流骚人遥驻木兰舟春风无限潇湘意欲采苹花不自由元赵国寳诗一层石塔一层云塔外松筠几万根大圣自然身不坏逰人如见佛长存】蔡山【在黄梅县南五十里山出大龟故名】乌牙山【在黄梅县东北五十里上有灵峯院及唐白居易所譔碑并宋张商英轮藏记】黄梅山【在黄梅县西四十里其山多梅故名隋以此山名县】灵山【在广济县东三里】金山【在广济县西七里相传唐时有女子于此升仙上有朝斗坛】多云山【在广济县去县十五里天欲雨则山先出云山有风洞以石投其中即风起有水出此山流入罗田县界】明水山【在广济县东二十五里上有龙潭飞瀑竒甚】东冲山【在广济县东三十里其山髙起冲霄故名】龙池山【在广济县南四十里相传山顶池中唐时有鲤鱼化为龙去因名】积布山【在广济县南一百里临大江石壁立形如积布又名积布矶】春风岭【在麻城县岭多梅花宋苏轼自新息渡淮由此岭有诗】君子岩【在石鼓山之隂山顶有泉岩内有石枕石臼】观音岩【在麻城县峯山上岩虚如屋中有石观音岩东有碁盘石】练岩【在罗田县西三十里有瀑泉泻于两峯之间】练石洞【在罗田县东南三十里山腰有石潭飞瀑五六丈】僊人洞【在蕲州东一十里大泉山之隂相传昔有仙人居此】黄龄洞【在黄梅县西北四十里考田山晋安帝时有番禺刺史宋益隐此后人于洞前立庙祀之】灵泉洞【在广济县南六十里有泉自洞中流出一名石燕源其洞内巨石如卧床】凤凰崖【在麻城县北一十五里下有仙洞石室云泉昔麻姑修真之处】喷雪崖【在峯山泉飞流如雪故名】僊人崖【在罗田县东二十里昔有仙女于此上升今岩顶石上有鞋迹】豹龙崖【在罗田县西三十里形势起伏如豹如龙】麻姑崖【在罗田县东八十里世传麻姑于此飞升故名】飞来石【在府城西板塔寺宋太平兴国中因雷雨有石坠寺因名】人迹石【在峯山顶唐真应禅师立化之地足迹印于苔藓间深四寸山下有马迹石世传唐太宗驻驆于此】卧龙石【在麻城县东北有大石势如卧龙】七星石【在广济县东其石如七星布列】打鼓石【在蕲水县南龙潭直上巨石髙数十丈邑中遇有鼓声輙应】太公石【在蕲水县西二十五里】大江【在府城下自武昌流入黄陂县界至府北赤壁矶东过蕲水县入九江府界】沙湖【在黄州东南三十里宋苏轼甞买田其间】武湖【在黄陂县东南三十里相传黄祖习战阅武之所宋谢晦走武湖戍主生执之即此地】金少湖【在蕲州治又名东湖】赤东湖【在蕲州北一十里其湖有九十九汊】五阜湖【在黄梅县西一百一十里中有五阜洲禹贡九江纳锡大世传出此湖】武山湖【在广济县南七十里】青林湖【在广济县西近有青林山】髙岸河【在黄冈县自河南光山县发源南流至麻城县东南入长河】草埠潭河【在黄冈县西北发源南流至黄陂县三十六湾通沙河】上巴河【在黄冈县东四十三里发源县西北迤至一流河抵鱼博下巴河达于江或云巴河源出蕲水县板石山】县前河【在麻城县前源出河南光山县黄土闗至县东南直下入长河】界河【在麻城县源出光山县虎头闗抵隂山枣林至三家湾合县河】麻溪河【在麻城县南二十里源出唐田至汝隂河口合县河】阎家河【在麻城县东源出河南固始县石门山入县前河唐洪州都督阎伯屿所居旧临河上故名】白杲河【在麻城县南三十里源出罗田县沿梅家市入县河】旧镇界河【在黄陂县西六十里发源大墓山下流出与藤子江合】滠河【在黄陂县东北二百里发源河南罗山县南流入大城潭】蕲河【在蕲州北发源大浮山西流入赤东湖】西河【在蕲州北六十里包络罗州旧城之西】降斗河【在黄梅县东四十五里】平湖河【在罗田县西北源出松子山流至龙河觜与县前河合流入巴河】白莲河【在罗田县东南六十里】宗渡河【在蕲州东北一百八十里】龙骧水【在黄陂县南七十里相传晋龙骧将军王濬屯军于此】浠水【在蕲水县源出云山刘宋立浠水县以此为名】钴鉧水【在蕲水前源出樝梨山入蕲河】翻车水【在蕲州东南八十里九江王黥布背项羽归汉于水北筑城名翻车城】黄梅水【源出黄梅山南流入威湖】梅川【在广济县南源出横冈山下流入武山湖】髙溪【在蕲州东北源出白岩山南入蕲河亦名三十六水】兰溪【在蕲水县东三里蕲竹所出之地图经云兰溪水源出苦竹山其侧多兰唐以此名县杜牧诗兰溪春尽碧泱泱映水兰花雨发香楚国大夫憔悴日应寻此路去潇湘宋苏轼逰清泉寺下临兰溪甞作歌】石头潭【在黄冈县北九十里】栲栳潭【在麻城县北七里】伍贠井【在蕲水县治西昔伍子胥过此淬剑】义井【有四一在府城东南市中一在黄陂县南街一在蕲州治西南一在黄梅县市俱以众人共汲故名】金甲井【在府治西近赤壁矶井傍有古基世传为谢晦塜宋绍兴间浚井得金甲一具乃晦死以甲投井中也】吴公井【在府城西一百八十里昔隐士吴应澍所凿】丹井【有二一在蕲州治东北井底有四窍按四时出泉世传王全真炼丹于此一在蕲水县治东昔张道陵炼丹于此二井水俱能解热疾】木兰井【在黄陂县治西】五龙井【在罗田县治东嵗旱祷雨有应】清净井【在广济县治左昔四祖禅师父司马氏为本县令饮是泉禅师生时汲此水浴之又名浴佛泉】西河井【在蕲州西北六十里旧产緑毛大者重十钱小者重五钱极小者尤佳今井湮不复产他沟涧中或有之】君子泉【在府治北宋通判孟震亨有贤徳时称孟君子庭中有泉苏轼因以名之黄庭坚诗云梦泽南君子泉水无名字托人贤】洗笔泉【在蕲水县郭门外世传王羲之洗笔于此】汤泉【在蕲州北一百四十里甞沸如汤有硫黄气】陆羽泉【在蕲水县北凤栖山下唐陆羽茶经以为天下第三泉宋王禹偁诗甃石封苔百尺深试甞茶味少知音惟余夜半泉中月留得先生一片心】瀑布泉【在麻城县治北麻姑洞口其泉飞白如练】万家泉【在黄梅县邑人万氏所凿因名】玉虹泉【在罗田县东二里】洗墨池【在府城南报恩寺后即苏轼洗砚处】聪明池【在黄陂县治东即宋二程读书处】化龙池【在麻城县西其池盘曲如龙形】莲花池【在蕲州治北】玉蟾池【在黄梅县治东北昔人凿池得白石状类玉蟾】落鳞陂【在麻城县东十五里世传此陂龙升鳞落故名】凤陂【在麻城县东旧传曽有凤浴于此东南五里有山名凤凰台】新生洲【在府治北□风镇下苏轼诗时复红鮀股臂分蔽遮深浪见深仁三江自此分南北谁向中江是主人】峥嵘洲【在黄冈县半属武昌即晋刘毅败桓处】鸿宿洲【在蕲州西二里大江中秋冬有鸿集此左有石名新生矶】伍洲【在蕲水县西四十里大江之中昔伍员适吴过此后人名之】散花洲【在黄梅县南六十里大江之北周瑜战胜犒士散花于此】白渚【在府城大江之侧按晋书毛宝守邾城城陷初寳军人于武昌市贸一寳令养之渐大放之江中及邾城之败养者投于水如坠石上视之乃先所养载之东岸获免】
