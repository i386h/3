<!-- { "loadSidebar": true } -->
　　列女羊氏【名叔袆南兰陵人萧矫妻性至孝居父丧哭辄吐血母尝有疾叔袆夕祈祷忽见一人自称枯桑君曰若人无患令泄气在亥西南求白石镇之言讫不见明日如言而疾愈】薄氏【唐江隂尉邹待证妻待证在官遭乱解印窜匿薄氏为盗所驱将辱之不屈先以夫诰命托村媪访夫所在付之而后就死李华作哀节妇诗】何氏女【江隂人五代末为江贼所掠欲汚之何曰当修容以见湏臾盛饬以出立于船首骂贼赴水而死后人为之立祠】胡淑脩【宿之女嫁李之仪读书善属文宋嘉祐中从其祖母至内庭光献皇后拊之曰是胡氏有学能文之女乎之仪母死淑脩躬自负土封穴哭泣不辍手植松栢遂成茂林】蒋氏【江隂人宋建炎三年金兵至夏港守臣胡鲂谓佥判李易曰吾曹有死城郭之义公母宜少避易归告其母蒋氏令避母曰我去则汝决不肯守矣愿与汝同死闻者义之】邓氏【武进人谢天与妻其姑以哭子丧明邓氏竭力侍养宋末元兵猝至家人皆走匿姑弗能从邓氏抱姑避牛舎中兵至火其庐急扶姑出匿后圃邓氏被获系之行遇漕渠遂投水死】费氏【名元琇江隂知事朱道存妻元末依父居上海为苗军所执费氏攀堂槛厉声曰吾义不受辱苗狗敢辱我耶遂被害爪入楹木血沁于指】程氏【丹阳翼千户陈存信妻初王师攻常州存信死之程氏年二十七闻之号恸几絶兵退行求其尸归之子夀嗣为江隂卫百户征闽为盗所杀存信遂无嗣程氏守节不渝诏旌其门】臧氏【武进人陈旭妻旭疾革语臧曰吾殆不起汝宜善事后人臧泣不能答翌日旭亡臧给家人入室取衣衾为殓具即自经死诏表其门曰贞烈畿志】巢氏女【武进人许聘恽氏子恽父卒女言于亲为制服未几子亦卒父母将为择对女曰忍以一女择二姓哉遂自经死畿志】吴氏三节【江隂人吴宗杰妻周氏宗道妻木氏宗善妻花氏吴兄弟俱以行役死殊方三妇相与谋归夫骨袝先茔誓不食他姓诏表其门曰三节畿志】杨氏【无锡人余彦照妻彦昭戍滇南卒杨年二十一子甫朞家贫誓不他适养姑强以天年终既而子妇俱蚤世杨又抚其孤志愈厉诏旌之畿志】吴氏【江隂人华纬妻正徳壬申避贼贼追及吴诈仆负涂贼絷之问曰洗涂曰不洗更衣曰不更且骂曰汝当速杀我我江国公勲臣家女奈何汚耶明日又问荅如之贼怒争刃之投于江畿志】袁范妻陈氏【武进人夫亡守节事闻受旌畿志】吴谷祥妻【无锡人姓刘氏夫死守节诏旌之畿志】赵氏【江隂人适夏师颜顔蚤卒赵誓不他适矢志自守终其身惟谨诏旌之畿志】谢氏【宜兴人宋仲庸妻夫亡守志终其身旌之畿志】
　　仙释申屠有涯【宋时居宜兴携一瓷缾一日与众渡舟饮酒大吐众逐之乃挈缾登岸倚杖呤曰仲尼非不贤为世所不容蚩蚩同舟子不识人中龙吟毕跳身入缾中众皆骇举缾碎之寂无所见】刘混康【晋陵人防遇异人授以呪术治疾辄騐宋徽宗闻而召之入对称防后住茅山赐号葆真冲和先生】陈葆光【住天庆观尝梦武神举白璧授之遂善符篆治病辄愈撰丹神求三卷】正勤【姓韩氏五代时居永庆寺尝有僧问如何是禅勤曰石里莲花火里泉又问如何是道曰楞伽峯顶一茎草又问禅道相去几何曰泥人落水木人捞晋天福中无疾而逝】宗本【无锡人师事道升禅师住净慈民张氏有女死母梦女曰我以罪为蛇既觉得蛇于棺下本为说法复置故处俄有黒蝉翔棺上蛇失所在母祝曰若我女当入笼中如其祝本复为说法是夕母梦子曰二报已解脱矣其显化异数多类此】





　　明一统志卷十
<史部,地理类,总志之属,明一统志>
　　钦定四库全书
　　明一统志卷十一
　　明　李贤等　撰
　　镇江府【东至常州府宜兴县界七十五里西至应天府句容县界四十五里南至常州府武进县界一百一十七里北至子江二里自府治至南京一百八十里至京师三千二百里粮三十一万五千石零二】
　　建置沿革禹贡州之域天文斗分野春秋时为吴地后属越越败属楚秦属会稽郡汉初为荆国后属江都国国除复属防稽郡东汉属吴郡三国吴初都于此及迁都秣陵乃置京口镇晋属毘陵郡东晋侨置徐兖二州号为北府刘宋以南徐州治京口又置南东海郡隋废州及郡为延陵镇属蒋州开皇中置润州大业初州废以其地属江都郡唐初复置润州治丹徒天寳初改丹阳郡乾元初复为润州又陞丹阳军建中初改号镇海军南唐以为重镇宋开寳末改鎭江军政和中陞镇江府元改镇江路属江浙行省本朝初为江淮府后改镇江府直京师领县三丹徒县【附郭本吴朱方邑后又名谷阳秦时望气者言其地有王气始皇使赭衣徒三千凿京岘山为长坑以败其势因名丹徒汉为丹徒县属会稽郡后属呉郡三国呉改武进县晋复为丹徒置毘陵郡宋为南徐州治所隋省入延陵县唐复置属润州宋元属镇江本朝因之编户二百四十里】丹阳县【在府城东六十四里本秦云阳县始皇凿北冈使其阿曲改名曲阿县汉属会稽都后属吴郡三国吴复改云阳晋复改曰曲阿属毘陵郡梁属兰陵郡隋属江都郡唐武徳初于县置云州又改简州寻废州以县属润州天寳初改名丹阳县宋元仍旧本朝因之编户一百四十四里】金坛县【在府城东南一百三十里本秦曲阿县之金山乡汉属会稽郡东汉属吴郡隋初属蒋州大业末置金山县唐初属茅州寻属蒋州又并入延陵县后复置又以东阳郡有金山县改此为金坛宋元仍旧本朝因之编户一百四十里】
　　郡名京口【三国吴名】南徐【刘宋名】丹阳【唐名】
　　形胜因山为垒縁江为境【尔雅云絶髙为京以其城因山为垒縁江为境故谓之京口】东通吴防南接江湖【隋志】西接汉沔北拒淮泗【宋曾改润州集序】三吴襟带之邦百越舟车之防【寰宇记】内连天堑外蔽日畿【镇江志序】用武之地【郡志自呉孙权置都建邺而镇江实形胜用武之地】浙西门戸【宋知府刘宁止奏言京口控扼大江为浙西门户】
　　风俗小人习战君子尚礼【隋志】人性礼逊谦谨【寰宇志】杂吴夏语音【同上承泰伯之髙踪存季子之遗意葢英贤之旧壌杂呉夏之语音】
