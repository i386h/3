<!-- { "loadSidebar": true } -->
　　寺观普照寺【在府治西唐为大明寺宋改今额本朝洪武中重建】寳云寺【在府城东南三十五里顾亭林即顾野王读书处五代晋建为寺】南禅寺【在府治南宋绍兴间建赐额演教元大徳间重修改今额】北禅寺【在府城东北宋赐额净居元燬本朝洪武中重建】西禅寺【在府治西三里宋建傍有浮屠元燬本朝洪武中重修】龙门寺【在府城南宋建】东禅寺【在府城东四里宋建旧名寳胜本朝永乐中重修】兴圣寺【在府治东南五代汉时建前有浮圗元燬本朝洪武中重建寺有水陆池昔传有数尾闻讲经则缘砌而上罢则复去】延庆寺【在府治东南宋乾道间建本朝正统中重修】超果寺【在府城西三里本名长寿唐建宋改今名有观音大士像本钱武肃王宫中所祈祷者】昭庆寺【在佘山东宋绍兴间建寺有金沙地芥子庵】海慧寺【在白牛塘宋庆厯间建陈舜俞记】崇福寺【在府城东四十里地名萧塘宋华严可师建师卫泾族孙绍兴间舍宅建寺】积善寺【在上海县治西北三里宋绍兴间建元至大间重修】静安寺【在上海县治西北一十里吴赤乌中建号沪渎重寺宋祥符间改今名】松隐庵【在府城南二十七里元至正间僧徳然创建】仙鹤观【在府治西南洪武九年建】长春道院【在府治南元大徳间建】松江道院【在上海县东南髙昌乡宋咸淳间建本朝洪武中重修】
　　祠庙忠烈庙【在金山旧传吴主皓立以祀汉霍光又有别庙在府治南】陆将军庙【在府治西南旧在府治东本镇西将军陆侯庙址元至正间邑人复立以祀陆逊陆凯及逊子抗改今名本朝洪武间定以春秋二祭宣徳间迁此盖旧三皇庙址】灵济照烈王祠【在府城西三里宋成淳间建王姓张有英槩灵迹自汉以来江浙多祀之】二俊祠【旧在府学东庑二俊晋陆机陆云也宋端平间废元至元间重修】筑耶将军祠【在府城东三十五里将军晋袁崧也正统间重修】顾野王祠【在寳云寺东五代晋时寺僧感梦一日于旧寺基水际得古断碑云寺南髙基顾野王曽于此修舆地志遂立像建祠元成廷珪诗尘销坏壁书千卷土蚀残碑字几行】龙王祠【在沪渎江上相传自钱氏有国神已庙食兹土宋景祐间叶清臣为本路漕因浚盘龙汇祷神有应于是复修祠貌有清臣祭文刻石】夏周二公祠【在府治西南成化十五年建祀周文襄公忱嘉靖己丑増祀夏忠靖公原吉】
　　陵墓陆逊墓【在府城西北二十三里】陆抗墓【在府城西北二十三里】陆监墓【在府城西北十九里】陆袆墓【在府城西北昆山之顶】袁崧墓【在上海县西南长人乡】储泳墓【在上海县东南三十六里泳宋诗人】任仁发墓【在青龙江上】三髙士墓【在千山三髙士杨维祯陆居仁钱惟善也宋濂作维祯墓铭】张恱墓【在华亭县盘龙塘十字庙南】顾清墓【在华亭县顾浦塘】
　　古迹金山城【在府城南八十五里旧经云昔周康王东游镇大海故筑此城南接金山因名宋许尚诗治盛周康世东游岂信然城陻亦隳废圗谍谩相传】阖闾城【在府城东六十五里夹江又有二城相对阖闾所筑备越处汉志娄县下有南武城疑即此也】袁崧城【在府城东三十五里旧经云晋左将军袁崧所筑】白苎城【在府城南四十里地生野苎周回如城今俗呼白苎汇】吴王猎城【在府城南华亭谷东呉陆逊生于此唐陆蒙诗五茸春草雉媒骄注谓五茸者吴王猎所茸各有名故称五茸城】秦皇驰道【在昆山南四里相传有大冈路西通吴城秦始皇至会稽渡江经此宋唐询诗秦徳哀千祀江滨道不修相传大隄筑曽是翠华游许尚诗叹昔秦皇帝何年此逸游迢遥大冈路千古为嗟羞王安石诗车轮与马迹此地亦尝留想当治道时劳者尸如丘】赤乌碑【在静安寺乃孙吴赤乌中创寺碑刻宋祥符迁寺而碑没于江元钱岳诗悲凉断刻三江底想像雄文六代全】古冈身【在府城东七十里凡三所长百里相传海中涌三浪而成旧志所谓濒海之地冈阜相属谓之冈身此天之所以限沧溟而全吴人也】陆机宅【在府城中至南门外唐询诗旧谍传遗址悠然厯祀深人无令威至门异下邽箴谷水当年溜昆山昔日隂鲁台那复见丝竹若为寻梅尧臣诗晴云唳鹤几千只隔水野梅三四株欲问陆机当日宅而今何处不荒芜】顾亭林【在府城东南三十五里陈侍郎顾野王尝寓居于此今寳云寺有祠堂唐询诗平林标大道曽是野王居旧里风烟变荒原草树疎王安石和寥寥湖上亭不见野王居平林岂旧物嵗晚空扶疎】黄耳冢【在陆机宅邨南述异记陆机少时颇好猎有客献快犬曰黄耳性黠慧能解人语机仕洛常以自随机久无家问为书以竹筒系犬颈令驰归得报复驰还洛后犬死还于此】陈朝桧【在静安寺相传陈朝植双桧于殿庭之左右宋政和间媚臣朱勔圗以进徽庙遣使求之暴风震雷忽碎其一今殿右者尚存元成廷珪诗香骨自来生左纽苦心未忍弃前朝】吕公樟【在北禅寺宋有囘先生者过之手植樟于云堂后而去后数年樟已瘁囘复造焉问章公何在取佩瓢内药一丸诸根下樟复荣叶叶俱显瓢痕人始悟吕仙也】聪道人塔【道人姓仰名徳聪宋太平兴国间结庐于佘山之东峯有二虎大青小青为侍天禧间趺坐而逝所石塔尚存】云间洞天【在府治东南宋钱良臣园名也良臣参大政多访江南竒花异卉古松怪石以营之其中美景佳致有如洞天故名今钱家巷其遗址也】
　　名宦唐苏籥【摄华亭令在县简惠莅事公正时称贤宰】张聿【华亭令治政凛然吏民畏服】宋李防【华亭令有政声生子纲后为相】吴及【知华亭县有惠政蝗不入境水不害稼民思其政作亭于西湖之上曰思吴苏轼作记】姚舜明【政和间知华亭县抚摩其民无所不尽其敬尝以元丰元符断狱之制书而揭之狱】刘鹏【知华亭县修明学校簿书期防各有条理在官未十旬教化大行】邱崈【孝宗时知华亭县捍海堰废且百年咸潮嵗大入坏并海田崈至海口访遗址已沦没乃奏剏筑三月堰成舄卤复为良田】杨瑾【知华亭县施政有方上下信服境内称治又建为平籴仓民甚便之秩满乡老泣涕送之且以二旗为饯题其上曰农人不会题诗句但称一味好官人】赵彦敔【监青龙镇税建镇学养士百里之间歌相闻兵部侍郎杜孝严以彦敔有官不显有民不多而所知者本所务者大为文记之】董楷【提举松江市舶分司上海镇爱民养士海外驰名去官之日人攀留不舍】黄震【知华亭县夜未明视事事至立决甚有治声】元张国英【延祐间为华亭尹明敏于政时郡将恃世守陵虐有司欺害细民国英以法制裁之民借以安】罗璧【以管军总管镇金山居四年海盗屏絶徙镇上海督造海舟六十艘两月而毕】刘宣【至元间知松江府威惠并着未几同知浙西宣慰司事】张之翰【至元间知松江府文声政绩并着有古循吏风】申杲【至正间知松江府悉心爱民有循吏风从子秉礼相继知府事值水旱能恤民隐民立碑颂徳】王艮【江浙行省检校官有诣中书诉讼松江富民包隐土田沙荡为粮钞甚多宜立官府纠察追收之遣艮验视艮至松江条陈曲折以破其诳事遂寝】刘克复【至正间松江府推官平反寃狱甚众时称为神明】张徳昭【至正间华亭县尹防明勤俭民怀其徳立碑颂之】鲁渊【至正间华亭县丞动循礼法佐治公防其学长于春秋郡之学春秋者多出其门】吕谦【以怀逺将军镇守上海统领军民谦当春劝民召父老吿曰善牧羊者先去败羣善牧民者先除民害由是吏胥畏惮境内大治】邓巨川【至正初华亭县丞参综有方尝言县之税粮民艰于输乞以豆麦代民被其徳】刘辉【至正间上海县尹明辨文雅恢然有牧驭才兴学校平徭役敦礼义杜私谒民风遂变隣县亦刻石颂徳】何缉【至正末上海县尹亷公有威兴学校劝农桑毁淫祀斥巫觋劝善惩恶民知所尚风俗丕变】胡善【至正间为松江府学训导时苗贼陷松江欲燬孔子庙善骂贼遂被害初善闻贼至即以死节自誓题诗于壁曰领檄来司教临危要致身果践所言杨维祯为传其事】本朝冯荣【华亭知县贼陷华亭荣不屈被囚王师既复华亭主将以其民从乱欲屠之荣力争曰民由迫胁必欲加兵荣请先死主将义其言从之民得免死】祝挺【洪武初上海知县时海盗窃发挺效死御之遂被执挺曰汝吾子吾汝父母汝何执我耶盗释之挺乃宻谋佐贰召义民追获渠魁斩之以献贼平统兵者欲罪余党挺曰彼良民被逼耳若罪之宁罪我统兵从之民頼以全活】胡俨【洪武中为华亭县学教谕经明行修勤于教育士及门者多造就后召入翰林】蒋惠【洪武间华亭知县平寃狱毁淫祠去奸民及民之惠实多】甄庸【洪武末为松江知府端谨防明后召为工部侍郎】杜镒【洪武末为上海知县守防介尚节俭吏畏民惮】黄子威【永乐初为松江知府公勤清慎不惑憸邪甫三年事举民安】孙鼎【宣徳间松江府学教授以清慎持己以礼让化人诸生咸信服之秩满以选陞南直提学御史】刘惠【掌金山衞事三十年清心励行一衞化之知防耻之足尚　畿志】章増【正统中知华亭为政知大体防谨和缓礼贤惠民及卒民追思之　畿志】叶冕【景泰中知松江府锄强植弱民畏而服之时连嵗饥馑冕悉力赈救赖以全活者甚众　畿志】甯祥【景泰中知松江府清谨爱民尝董浚浦淮塘建盘龙塘诸桥嵗旱奏免两邑税粮十九万民深徳之　畿志】赵正【景泰间为上海教谕终日坐堂上讲授夜则振铎以警惰者及门之士既仕而休犹念之不置　畿志】俞钦【天顺中同知松江府防慎慈惠不为烦苛尝受委董学校理戎伍士劝民怀歌颂盈耳召去行李萧然　畿志】李纹【知上海县刚毅练达剖决若流日访民疾苦而得其贫富实状故徭役令下皆若家至而户厯者舆论翕然称平畿志】王衡【成化中松江知府清介公防人不敢干以私嚚讼衰息囹圄数空民转运苦于漕军衡疏其弊得免　畿志】于准【成化中松江府同知为政本仁恕先教化而后刑罚开益渎河不笞一人而事就城中失火势烈甚准衣冠向火再拜火随息盖一诚也　畿志】何瀞【成化癸巳松江府推官明允清慎门无私谒知府王衡赠诗有关门共惜寒儒苦断狱争夸老吏明之句拜监察御史　畿志】郭纶【成化中知华亭县未明起视事速暮始休虽盛暑必衣冠终日无怠县庭肃然纶持法甚严而未尝轻入人以罪民故思之　畿志】汪宣【成化中知华亭县通练明察庭无留事兴学校礼师儒奬励人才多所造就　畿志】
