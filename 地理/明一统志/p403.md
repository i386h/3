<!-- { "loadSidebar": true } -->
　　湖广古荆州地汉置荆州部刺史领南郡江夏长沙武陵桂阳零陵等郡国而不常所治东汉荆州初治汉夀后治江陵唐贞观中领以山南道开元间増置十五道采访处置使而山南东道治襄阳以诸郡之兼分入黔中淮南及江南西道后改采访为观察其治仍旧永泰间始置鄂岳观察使于鄂州宋置荆湖南北二路及京西南路安抚司以潭州江陵襄阳守臣兼领又于襄阳衡州澧州各置提点刑狱司元置湖广等处行中书省及江南湖北道肃政亷访司于武昌又置荆湖北道宣慰司及山南江北道肃政亷访司于江陵置湖南道宣慰司及岭北湖南道肃政廉访司于潭州本朝置湖广等处承宣布政使司领武昌黄州荆州常徳永州寳庆辰州长沙衡州承天襄阳郧阳岳州汉阳徳安一十五府郴靖二州置湖广都指挥使司领武昌武昌左靖州长沙常徳永州永定衡州岳州辰州平溪清浪九溪镇逺偏桥宁逺沅州五开黄州蕲州铜鼓施州寳庆茶陵二十四衞大庸澧州宁逺江华锦田枇杷桃川天柱八千户所成化中置行都指挥使司领郧阳襄阳荆州荆州右瞿塘五衞均州竹山房县枝江夷陵逺安常宁忠州八千户所嘉靖初置兴都留守司领显陵承天沔阳三卫徳安随州二所置湖广等处提刑按察司分武昌湖南湖北荆南四道监察诸府州衞所三司并建治于武昌府而行都司则分治郧阳以控制边境云
　　武昌府【东至江西九江府瑞昌县界五百二十里西至汉阳府汉阳县界五里南至岳州府临湘县界四百里北至黄州府黄冈县界七十二里自府治至南京一千七百一十五里至京师五千一百七十里】
　　【粮一十六万三百石零】
　　建置沿革禹贡荆州之域天文翼轸分野自周夷王时地属楚楚熊渠封其子红为鄂王始名鄂春秋时谓之夏汭秦属南郡汉置江夏郡治沙羡三国时吴分江夏更置武昌郡治武昌县徙都焉晋以武昌江州江夏荆州刘宋于江夏县置江夏郡兼置郢州梁分置北新州隋平陈改置鄂州大业初为江夏郡唐复为鄂州天寳初改江夏郡乾元初复为鄂州属江南道元和初陞武昌军节度五代时唐遥改武清军南唐复为武昌军宋以鄂州属荆湖北路元至元中置鄂州路大徳中改武昌路本朝甲辰年改武昌府领州一县九
　　江夏县【附郭本汉沙羡县地属江夏郡三国吴属武昌郡后省晋太康中置沙羡县大元初改为汝南县复属江夏郡隋初废郡改县曰江夏唐宋元俱仍旧本朝因之编户六十三里】武昌县【在府城东北一百八十里春秋时楚封鄂王于此秦为鄂县属南郡汉属江夏郡吴始改武昌县晋别立鄂县并武昌郡隋省鄂县入武昌唐因之属鄂州宋陞为武昌军后又更名夀昌军元改武昌县本朝因之编户三十九里】嘉鱼县【在府城东南二百八十里本汉江夏郡沙羡县地晋分置沙阳县梁于沙阳置沙州寻废隋以沙阳并入蒲圻县后于其地置鮎渎镇南唐改镇为塲保大中始陞为嘉鱼县其地有鱼岳山取诗南有嘉鱼之义为名宋元仍旧本朝因之编户一十二里】蒲圻县【在府城东南三百里本汉沙羡县地孙吴时分武昌为两部自武昌至蒲圻为右郢始置蒲圻县以湖畔多蒲故名晋属长沙郡刘宋属江夏郡梁属上隽郡隋属鄂州唐宋元俱仍旧本朝因之编户三十里】咸宁县【在府城东南四百二十里本隋江夏县南境唐大厯初置永安镇五代时杨吴改为塲南唐陞为永安县鄂州宋改曰咸宁元仍旧本朝因之编户一十六里】崇阳县【在府城南四百二十五里本汉长沙下隽县地梁置上隽郡陈又置隽州隋废以其地入蒲圻唐置唐年县五代时杨吴始改为崇阳县南唐复曰唐年宋复为崇阳县元仍旧本朝因之编户一十六里】通城县【在府城西南五百里本汉下隽县地唐属唐年县元和中置通城镇宋熈宁中始陞为县绍兴中仍为镇寻复为县元仍旧本朝因之编户一十五里】兴国州【在府城东南三百八十里春秋时属楚秦属南郡汉属江夏郡三国吴析置阳新县隋改冨川县又改永兴县唐属鄂州宋置永兴军寻改为兴国军元陞为兴国路本朝初改兴国府洪武九年降为州省永兴县入焉编户四十六里领县二】大冶县【在州城西北一百五十里本隋武昌县地唐置大冶青山塲院南唐始陞为大冶县属鄂州宋属兴国军元仍旧本朝因之编户三十九里】通山县【在州城西一百八十里本隋永兴县地属鄂州唐因之五代时杨呉属羊山镇南唐始置通山县宋属兴国军元仍旧本朝因之编户六里】
　　郡名鄂渚【舆地记云梦之南号鄂渚】江夏【汉名】武昌【吴名】
　　形胜江汉为池【吴赵咨使魏对魏主曰呉带甲百万江汉为池】扼束江湖襟吴楚【记室新书】郊署之内奥都邑之纲纪【晋左思吴都赋】地居形要控接湘川边帯汉沔【齐志】通接雍梁实为津要【刘宋何尚之议曰夏口在荆江之中通接雍梁实为津要】地接岘荆江吞云梦【乔大观南楼赋】黄鹤矶边江峻山险【南齐志夏口城防黄鹤矶边江峻山险楼橹髙危】当荆吴江汉之冲要【唐赵憬鄂州新记】南抵五岭北连襄汉【宋志】襟山帯江江南要区【元巴延鄂城议】墉山而城堑江而池【元元明善武昌路学记】山川包络形气涵蓄【元虞集大冶县学记】东连江池西控荆楚【兴国州志】
　　风俗啙窳偷生而无积聚【汉书地理志火耕水耨民食鱼稻以渔猎山伐为业果窳蠃蛤良物常足故啙窳偷生而无积聚饮食还给不忧冻饿】人多劲悍决烈【隋志】土沃民剽杂以夷俗【唐崔郾云】田里小民务农力本【图册】五方杂寓家自为俗【同上自往昔军兴土民颇鲜存者而西北避地者萃焉东南趋利者辏焉五方杂寓家自为俗】囹圄昼闭桁杨不施【兴国州紫芝妙香寮记】以文辞相髙【宋栁拱辰郡守题名记六县士子以文辞相髙有六朝旧体】计利尚鬼【宋刘清之传鄂俗计利而尚鬼家贫子壮则出赘习为当然病者不药而聴于巫死则不葬而畀诸火】日趋礼乐【元明善武昌路学记武弛文张民日趋于礼乐之域而不知为之者】俗尚质朴不事浮华【元欧阳云】
