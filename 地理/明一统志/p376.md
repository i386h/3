<!-- { "loadSidebar": true } -->
　　山川仙临山【在府城南一十五里工有集仙观王郭二仙尝至此故名】英巨山【在府城东二十三里山岩内有石人坐磐石上人体有尘秽则兴风润则致雨晴日徧体清莹如玉】井山【在府城南二十五里即黄华姑修真之所有明真观丹井在上故名】龙会山【在府城西四十里双峰耸立上有曾真君仙坛中有四宂如马蹄其泉清冽人呼为马蹄泉旧传双峯高者为阳南五里有温汤低者为阴北五里有冷水】灵谷山【在府城南四十里中有石室灵像临川记云悬崖半岫有瀑飞流分于木杪映日望之如掣练宋王安石灵谷诗序吾州之东南有灵谷者江南之名山也龙蛇之神虎豹翚翟之文章梗楠豫章竹箭之材皆自山出而神林鬼冢魑魅之宂与夫仙人释子恢谲之观咸附托焉至其淑灵清和之气盘礴委积于天地之间万物之所不能得者乃属之于人】峨峯山【在府城西四十六里本名铜山唐天宝中改今名山巅有仙坛絶顶有龙泉观】笔架山【在府城西北五十里诸峯排立如笔架然】免水山【在府城西北六十里相传唐尧洪水时人登此山者免害故名唐天宝间改名尧山】雷公山【在府城南七十里旧号大鹿山山外有池生碧莲南隅有井魏末居人李天明祷雨至古树下遇五老人云吾姓雷久处此井或云天明祷雨霹雳从井出因号雷公山上有灵泉观】戚姑山【在府城南六十五里旧传长安戚文秀女修道于此乘云而升后人亦称为凌云山上有仙坛观宋李梅亭诗蹋翻碧磵泉中石飞透丹霞洞里天更问戚姑无恙否约渠东去看桑田】界山【在府城东南九十里接建昌府南城县界】罗首山【在府城东九十里跨临川安仁之境】望仙山【在府城北九十里世传王郭二仙望华盖浮丘仙处】朝真山【在崇仁县治南相传王郭二仙寻真至此】圣宝山【在崇仁县西南一十里上有仙祠祠傍有石光莹红润故名】玉华山【在崇仁县南一十五里上有玉华仙坛】盘龙山【在崇仁县南二十五里地势盘回自华葢山而来】宝盖山【在崇仁县南三十里势如宝葢】天宝山【在崇仁县东南三十里峭拔森耸为郡中竒观】仙华山【在崇仁县东三十里乃华葢三仙道塲士庶多丐福于此】招仙山【在崇仁县东南三十五里茂林脩竹流水映带真羣仙所都之地】沸湖山【在崇仁县东南四十里唐杜光庭炼丹之所宋绍兴中山顶夜有光旦宂其处得古陶器上有沸湖二字】感应山【在崇仁县东五十五里上立仙坛祀王郭二仙水旱疾疫祷之輙应】巴山【在崇仁县南六十里有栾巴祀故名唐改曰临川山宋邑宰孙懋避栾仙讳又改曰相山旧传巴山有四仙曰梅栾邓叶梅即汉梅福栾即栾巴隠此山邓叶俱南城人】芙蓉山【在崇仁县南一百里秀丽如菡萏出水状顶有葛仙翁祠傍有龙潭】华葢山【在崇仁县南一百里形如华葢又号江南絶顶昔王郭二仙超升于此上有仙祠下有紫洞傍又有雷洞天将雨则云气如炉烟直上湏臾雷声殷殷而出宋末有望气者言华葢临川二山之间当产异人已而生吴文正公澄于山麓之咸口里】宝唐山【在崇仁县西南一百五里跨乐安之境宝唐水出焉】翠云山【在金谿县南四里冈峦环合上有瀑布宋治平中儒士胡采发榛莽而出之有跃马试茗鸣玉三泉及月石亭皆有王安石题咏】金窟山【在金谿县东五里即前代采金之所故名有仙人麻鞋迹】明山【在金谿县西一十里山巅有井随江清浊谓之通江井】铜斗山【在金谿县西南二十五里西南有芙蓉山上有神仙修道处宋曾巩记曰铜斗山能出云雨弭灾害为一郡之望】云林山【在金谿县东四十里崒嵂数百仞界抚信建昌三郡其形势为金谿之巨镇上有三十六峯】疎山【在金谿县西北五十里唐有何仙舟弃官隐居读书于此因号书山其书堂遗趾尚存中和中剏为禅刹赐额白云南唐改为疎山】柘冈山【在金谿县西六十里上有王安石读书堂】赤松山【在宜黄县西一十里有龙福寺有穗珠泉小帘泉昔邹度支隐此号赤松子故名】云华山【在宜黄县南一十里亦名西华山又名马山】曹山【在宜黄县北三十里旧名荷王山山巅曰罗汉峯昔本寂禅师因礼曹溪六祖囘此遂易名曹山山前有回龙亭其下有泉昔白眉禅师结庵山中时其水一日三潮】鼇头山【在乐安县治前山有两峯一峯特秀山麓有巨石下瞰溪流状若灵鼇赴海】象眠山【在乐安县治东势如象眠县之主山也】上砆山【在乐安县东北一十五里山石圆白色如碔砆】金华山【在乐安县西北三十里形如覆瓢旧志云昔王郭二仙登此山以望华葢相顾云此山絶似女金华但无白石为羊耳】杯山【在乐安县北八十里远望形如覆杯】丰材山【在乐安县北八十里旧名麻山唐改今名荀伯子记云登之者望庐岳彭蠡皆在其下】五峯【临川志城中有五峯三市或谓青云岭逍遥岭盐岭萧家岭与庆岭而五宋曾子固赠抚州钱郎中诗翠幙管三市晚画堂烟雨五峯秋即此青云岭在其最高结顶处谓之青云第一峯】状元峯【在府城西四十五里挺然秀丽世传山下居人尝有出状元者】金峯【在府城北五十五里形如金字】桃花峯【在府城东六十里祷疫必应】雄岚峯【在府城东七十里旧传为王郭二仙修炼之所有茶灶丹炉遗迹上有灵泉鄕人抱疾者饮之多愈】梅仙峯【在崇仁县南五十里相传汉梅福炼丹于此元危索诗諌疏当年奏汉宫至今名迹遍诸峯经台半掩三花树丹臼横遮五粒松近水衣裳清露湿并岩芝术白云封因君更忆非非子杖屦登临得屡从】卓笔峯【在金谿县东二里形如卓笔下有砚池高峙于县治之右】梅峯【在金谿县南一十五里旧传刘仙师尝吹铁笛呼雨上有遗迹】百岁峯【在金谿县西二十五里上有周仙王庙】明珠峯【在金谿县西北四十里相传为周仙王遗迹有庙在焉】仙女峯【在乐安县南六十里旧传王郭二仙飞升之时尝有仙女执旛其上】万岁岭【在府城西四十里旧传宋隆祐太后经过指问此山之称人以万岁岭对故名】樟原岭【在府城西四十里石路高险元丰城人陆祥叔佣上凿平侧有双黄井】小门岭【在府城北六十里世传王郭二仙寻浮丘经此上有三仙行祠】云葢岭【在宜黄县东北五十里其山常有云气盘绕故名】金皷岭【在乐安县南一十五里其状如皷】黄仙姑岩【在府城东三十里其岩有三元虞集诗铁色阴崖积石屯玉顔窈窕镇乾坤上池防液作灵响左角出云成晓暾手扶风雷穿月窟坐当星斗直天门昔人政有怀仙地为挹清泉注一尊】金鸡岩【在崇仁县西南一百二十里相传浮丘养鸡之所鸡皆金色现则稔樵者于岩口尝拾得鸡粪其坚如石】仙岩【在宜黄县北五里昔王郭二仙尝问道寓此有朝真石拂霓洞遗迹宋周梦若有记】香城庄燕洞【在崇仁县南五十里岩上有二佛迹泉流石罅中其石白如钟乳】浮云洞【在崇仁县南一十五里洞宂不可深入相传田家黄氏子夜寐惊魇见伟丈夫自称囘岩客令语世人曰此浮云洞也得名以此】紫洞【在华葢山昔浮丘王郭三仙隐此中有石屏石座石棋局】锦绣谷【在金谿县治后宋王安石诗还家一笑即芳辰好与名山作主人邂逅五湖乘兴往相邀锦绣谷中春】羊角山石【在府治谯楼前俗传有人自西蜀青城山来寻羊角山郡人指示之其人扣石云青城山有书石忽开书入复合人亦不知所往】鲤石【在崇仁县西一十五里旧传琴高先生于此脩炼所乘之鲤化而为石】虎迹石【在崇仁县西南四十里昔王郭二仙跨虎憇其上遗迹尚存】汝水【其源上接旴江流经金谿县南曲折行百余里东流合豫章水其上流之分派自千金陂西流至郡城东抱城而北合宜黄崇仁二县溪水流至南昌界合豫章水入鄱阳湖】连樊水【在府城西北五里源出连樊山流至郡城西抱城而北合于汝水荀伯子临川记曰东兴人以木甑浸井中后于连樊溪甘渚获之可见其源之远一云此水比他水独重郡取充刻漏无差失】临水【在府城西一十里源出崇仁县临川山下流至西津与汝水合】梦江水【在府城南三十里源出佛容山下注汝水】西宁水【在崇仁县西五里源出华葢山下流曲折五百余里至西津与汝水合】宝唐水【在崇仁县西一百二十里源出宝唐山下流合巴水】福水【在金谿县南一十里源出于闽经南城梅峯至皷楼冈下会石门港水】淸江水【在金谿县南三十里其水清冽宜沤楮故土人造纸以清江著名】苦竹水【在金谿县北四十五里乃汝水之上流也】三港水【在金谿县东五十里源出崖山歴白莲港至黎盆渡与青田港水合】金谿水【在金谿县上幕岭东水色如金县因以名】宜黄水【源出宜黄县黄土岭流四百七十里至西津与汝水合】鼇溪水【在乐安县治南源出芙蓉山东流至县又西流与贑水合鼇山在其南昔尝有人作钓鼇亭于溪上因以名溪】大溪源水【在乐安县西北七十里源出大盘山北流至蛟湖合临水县南又有大溪水源出华葢山西流至乌水流入永丰河】远溪水【在乐安县南一百八十里分三派至招携合乌水】白鱓潭【在府城北一百里相传宋晏殊之先葬其祖掘地得双白鱓一奔入潭故名】青水潭【在崇仁县西北一十里源发七都流至县西驴陂与大溪水合】虎头洲【在府城北三十里宋治平中郡人李权梦张乐送至洲上俄登科授防州司理葢虎头之应也】朱井【在府学文庙西庑下其泉清冽】九十九井【在府治东南七里俗传周仙王与夫人共约曰一夕之内尔织百缣我开百井至四更夫人百缣已就效鸡鸣以给之羣鸡皆和仙王方得九十九井闻鸡鸣遂止鄕人因立周仙王祠】丹井【有三一在府治西南魏坛观乃魏夫人炼丹之所一在西北妙观乃黄华姑炼丹之所一在乐安县南四十里玉庭观乃王郭二仙炼丹之地前有王乔坛】双黄井【在府城西四十里其甃乃双黄木甑至今不朽旧传曾真君炼丹处鄕人立亭于上】石仙人潭井【在金谿县东三十五里井有仙迹岁旱祷之輙应】三龙井【在金谿县东四十五里有龙居之昔刘仙师得豢龙术能兴云雨】龙潭井【在金谿县东出云峰上有龙居之久旱生云不日而雨】玉井【在宜黄县南门涂黄岭下有吕洞宾篆玉斧泉三字】白鹿泉【在府城宝应寺世传谢灵运翻经时有白鹿跑地泉涌出宋陆游诗泉声落环佩肝肺为清凉】一滳泉【在府城万寿寺冬夏不竭】红泉【在府城西三十二里铜山下谢灵运诗石磴泻红泉】伯清泉【在金谿县治东其泉清彻味美又有泉出于石中名石眼泉】跃马泉【中有二石如跃马状】试茗泉【宋王安石诗此泉地何偏陆羽未曾阅坻沙光散射窦乳甘潜泄】鸣玉泉【以上三泉俱在金谿县南四里翠云院】灵泉【在金谿县南一十里即五星泉水自石眼喷出如撒珠状宋曾布诗一掬寒泉照眼明氷霜凛凛坐中清】玉香泉【在金谿县东四十里其泉甘香】白龟泉【在乐安县南八十里仙游观昔吴真人修炼时有白龟自山南负泉而出故名】墨池【有二一在府学昔王羲之学书池上池水尽黑故名宋曾巩有记一在金谿县距白水寺三里乃谢灵运涤砚处】卧氷池【在府城东孝义寺俗传为王祥故宅按晋书祥琅琊临沂人岂其避地庐江时曾经此遂成遗迹邪张右丞诗虽犹堪赏前贤况可师】灵运池【在府城东四十里距灵谷山二里山顶有池谢灵运为临川内史时日游于此】咸池【嘉定志云陈司空黄法崇仁人侯景乱法于鄕里聚徒以助陈高祖有功又有竒术尝变塩池于家山下今水味独咸于他水】放生池【旧因汝水为之古今诗话载唐末邕州蔡大夫迁抚州刺史游汝水放生禁采捕忽有人乗小舟钓其上蔡使人捕之钓者乃为诗云投却长竿卷却丝手携蓑笠献新诗临川太守清如镜不是渔人下钓时宋郡守朱正辞始即吴陂庄之南塘为之置斗门以均蓄泄】仙鵞池【在崇仁县西南四十五里世传唐道士杜仙兴修黄箓斋忽有仙鵞七飞下池中故名】齧指池【在金谿县东二里烈女祠前相传葛氏二女跃炉时齧指自誓洒血于池故名】化龙池【在崇仁县治北宋乐史家池傍有巨蟒鳞甲爪距如金一日风雨大作化龙而去史登科正此日池以是得名】龙池【在乐安县北五里其南八十里又有双龙池】沸湖龙池【在宜黄县南四十里山巅有泉下涌葢龙潜于中云】温汤【在府城西三十里池中有伏石分为二流其阴水差塞其阳水常沸】文昌堰【在府城东汝水之浒旧图经云上直文昌星故得名地防云文昌堰合状元生】
