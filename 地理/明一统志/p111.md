<!-- { "loadSidebar": true } -->
　　人物三国纪亮【丹阳人与子骘俱仕吴亮为尚书令骘为中书令每朝防以云母屛风隔坐】晋卓【丹阳人仕为厯阳内史外柔内刚为政简要尝以梁州刺史镇襄阳善于绥抚西土称其徳政累爵至都亭侯】瞿硎先生【逸姓氏晋太和末居宣城文脊山山中有瞿硎因以为号桓温尝造之见先生披鹿裘坐石室神色无忤温及僚佐十数人莫测乃命伏淊为之铭賛终隠于山中】何琦【宣城人事母孝母丧未火起抚棺号恸俄而火息尝以述作为事着三国评论】俞纵【宣城人成帝时桓彛为宣城内史苏峻之乱彛遣纵守兰石与峻将力战将败左右劝其退守縦不从曰吾之不负桓侯犹桓侯不负国也卒死于难寇平追封兴古大守】唐左难当【泾县人隋末乱率众保乡井武徳中授猷州刺史后封戴国公】石仲览【宣城人踈财结客士多依之仕为驾部郎中御史中丞】王炎【宣城人与李白为友尝逰蜀及死白诗挽之云王公希世寳弃世亦何早】刘太真【宣城人天寳中举进士官至刑部侍郎徳宗宴曲江为诗羣臣皆和第太真诗为首】罗立言【宣州人贞元末进士为阳武令以治剧迁河隂立言始筑城郭地所当者皆富人大贾所占下令使自筑民惮其严数旬毕设锁絶汴流奸盗屏息后由庐州刺史召为司农卿擢京兆少尹】方元荡【旌徳人永贞初授冠军大将军元和中进御史大夫封河南义成郡王以兵从征吴元济有诏嘉之】汪遵【宣城人幼为吏善絶句诗后辞役就贡泾人许棠遇于途问之遵曰就贡棠怒曰小吏无礼比遵成名五年棠始登第】五代邵拙【宣城人孤峭不挠博通经史饮酒常至百杯偶沈酗遂絶饮有诗百篇南唐尚书郎孙迈为之序命曰庐岳集又有手抄史传文集三百卷】宋舒雅【旌徳人好学善属文南唐时举进士第一归宋为将作监丞充秘阁校理尝编纂文苑英华校史记前后汉纪及周礼礼记公羊谷梁等疏后出知舒州请祠加至直昭文馆】蒯鼇【宣城人少孤贫笃志于学善属文以亷直自励一介不干于人太宗时擢进士第厯茶陵令以殿中丞致仕隠于庐山】丘旭【宣城人少以畜产为事弱冠始读书学为辞南唐时凡九举不第而自励弥笃及再试遂第一江南平归宋时吕防判铨闻其名甚重荐迁京秩卒于衡州旭尝纂自古贤俊遗言为賔朋宴语其词赋后人以为法】李含章【宣城人少好学攻文辞太宗时举进士授屯田都官员外郎累迁至太常少卿封潘原县男】凌策【泾县人幼孤励志好学雍熈初进士累官至御史中丞为时名臣真宗尝言策治蜀敏而有断王旦对曰策性质淳和临事强济真宗深然之】梅询【宣城人举进士博学有辞辩初为利丰监判官真宗竒其占对召试直集贤院屡言邉事官至翰林侍读学士】汪文谅【旌徳人家饶余财与兄文政俱尚义轻利聚族千三百口天禧中旌表其门后以里物献京师诏赐白金文谅请以赐金易国子监书归训子诏从之】梅尧臣【询从子工为诗欧阳修以为诗友初以防为河南主簿厯镇安判官仁宗召试赐进士出身为国子监直讲迁都官员外郎卒尧臣家贫喜饮酒与物无忤贤士大夫多従之游尝注孙子选唐戴记及有宛陵集四十卷】赵【宣城人举进士真宗时累官右谏议大夫集贤院学士为人寛厚博学官至枢密副使卒赠太子太保諡僖质】许元【宣城人初以父防入官累迁国子博士范仲淹以元长于理财荐擢江淮发运判官寻为发运使发千艘浮江而上京师足食迁户部郎中天章阁待制】杨佐【宣州人进士及第为陵州推官累迁江淮发运使天章阁待制判都水监皆有能名英宗时使契丹卒于道诏护丧归赙以黄金恤其家】刘【泾县人博学强记立志峻洁庆厯中进士通判歙州召为侍御史尝上疏劾王安石贬监处州酒税后通判邓州】汪澥【旌徳人少从胡瑗学易又学于王安石元丰中进士累官国子祭酒改大司成以议学政不合出知婺州澥自布衣为学録学正司业祭酒司成官以儒名者三十年】许遂【宣城人夙丧父事母以孝闻里人毎励其子辄曰汝独不惭许伯通乎伯通遂字也弟逖官至员外郎子俞知大冶县民甚徳之】杨璵【宣城人少笃学天圣中进士累官至光禄卿封源武县男】王相如【宣城人建炎初江右盗起相如为盗所获命作檄相如奋髯曰吾有死而已不能为盗作笺遂遇害尽室殱焉工诗文有溪堂集】陈天麟【宣城人天资豪爽慷慨重义绍兴中进士累官至集贤殿修撰尝编易三传及西汉南北史左氏缀节等书】周紫芝【宣城人嗜学勤苦厯官至右司员外郎知兴国军为政简静有太仓梯米集七十卷行世】魏良臣【宣城人少励儒业有志当世举进士累官宣城守时虏众四起良臣乃坚筑城垒修饬器械卒获保全后以左光禄大夫卒諡敏肃】徐勣【南陵人熈宁中进士仕为侍讲迁翰林学士累上疏有禆于时以显谟阁学士致仕卒勣挺挺持正徽宗甚见礼重而不至大用时议惜之】章夏【宁国人宣和中进士绍兴时自御史中丞迁端明殿学士除签书枢密院事兼权防知政事】李兼【宣城人博学工诗杨万里推许之知台州居官有守既卒吏民为之巷哭罢市自号雪岩所着有诗文及郡志】吴柔胜【宣城人幼聴其父讲伊洛书知持敬之学淳熈中登进士厯太学博士始以朱熹四书与诸生诵习于是士知趋向累迁湖北运判兼知鄂州大讲荒政十五州被灾之民全活不可胜计后以秘阁修撰奉祠卒諡正肃】吴渊【柔胜子苦志力学嘉定中进士累官端明殿学士沿江制置使封金陵侯进爵为公后拜防知政事卒赠少师所着有易解及退庵文集奏议弟濳举进士第一擢尚右郎官言事切直累迁枢密使自右丞相进左丞相封许国公】饶虎臣【宁国人嘉定中进士器宇魁然魏了翁甚竒之累官至端明殿学士知枢密院事防知政事文章政事昭闻于时】万文胜【宁国人倜傥有大志累官至福州观察使总殿前诸军理宗飞白书忠实二字赐之】元贡奎【宣城人有智识度量人莫测其涯深尤以文章名家延祐至治间累官至集贤学士卒追封广陵郡侯諡文靖所着诗文有云林藁倦游集子师泰性倜傥有文学厯官翰林待制国子司业累迁至江淛行省防知政事有诗文】梅寔【宣城人明春秋累官至集庆路总管府照磨至正间大兵围集庆乏援乃防友人李端曰事急矣当以死徇国城陷果不屈遂阖门遇害】本朝何应龙【南陵人少涉猎经史膂力絶人元末起义兵累以竒功授珠虎符为民兵万户归附木朝仍袭其官从徐达北定中原还留宿卫后征西卒于途子执中防袭次子时中聚族同居九世不分】呉原頥【柔胜六世孙好学明经善诗文书洪武间为本府儒学训导累官国子博士致仕后应召预修永乐大典】王士谦【宣城人学优纯行洪武间聘为儒学训导士经其门者多所造就后应召预修永乐大典号竹西翁所着有诗集】秦逵【宣城人洪武间由国子生累官工部尚书】戚逊【宣城人幼力学豁达刚果有大志洪武间由国子生任兵部主事累陞山东布政勤慎爱民夙夜无怠永乐初嵗大荒逊设法赈济因请于朝不俟报预发廪赈之民赖全活者十余万】丁恕【南陵人徳性敦厚仗义轻财尝于邻居壊垣得白金首饰一囊询其实还之乡人皆称其有徳子□聪敏力学累官两浙都转运盐司使以亷能著称朝廷嘉之赐衣楮币锡宴礼部后陞刑部左侍郎】王着【泾县人洪武间任浙江按察司经厯亷能著称尝巡温州州乆旱着祷雨辄应慈豁虎为害着诚心祷神虎尽自毙而民遂宁后累陞云南按察司副使】陈迪【宣城人累官礼部尚书靖难师至被召不屈而死有俞逢辰者水阳西镇人初充伴读及靖难师亦以力谏被杀畿志】陈富【泾县人永乐戊子举人初授湖广布政司照磨用荐为监察御史提督北直学校作兴士类得人甚盛寻陞广东按察佥事居官以亷公著称性刚直不为势利所移士林重之】赵昌【泾县人举进士厯官户部郎以忤中贵谪长沙府同知时洞寇窃发昌悉平之成化初复为户部郎值苏松灾旱昌奉使检覈奏减秋粮三十余万民困以苏累迁山东布政畿志】董杰【泾县人举进士上疏论经筵除沔阳知州谪四川行都司都事累陞保定知府练兵储粟盗发赖以无恐民立生祠祀之仕至右副都御史卒畿志】吴璟【南陵人举进士官四川佥事时流贼邬蓝之党遁入川东进逼江津璟受檄守之兵援后期城陷被执而死事闻赠副使官其子镐为宣州卫百户畿志】万琛【宣城人为清江令改瑞金流贼夜突入城或劝其引避琛曰当手刃诸贼以报国恩贼拥入县遂遇害事闻赠光禄少卿官其子麟为侍读崔桐为作传畿志】张纶【宣城人举进士授盐山令累官大理寺卿进刑部右侍郎至右都御史致仕畿志】
　　列女葛妙真【元宣城民家女九嵗闻日者言母年五十当死妙真即悲忧祝天誓不从人长持斋以延母年母后年八十一卒事上赐旌异】纪氏女【名催弟宣城人纪吉甫之女也年及筓未适人元末长枪军陷城为所虏催弟以首触墙曰宁死于此遂见杀其同县胡氏女亦被虏不从而死】胡氏【宁国县人葛之孚妻年二十二而寡孤观稍长亦死胡与妇施氏相励以节洪武间有司闻其事诏旌表之畿志】金氏【宁国县人年十六归胡选孙选孙冇痼疾偃卧牀蓐安言叛军突至家人出走金独侍夫疾不去后夫殁年甫十八无子持志甚坚洪武末旌表畿志】萧氏【泾县人赵敬忠妻早寡守节天顺间旌表畿志】刘氏【宣城人王琏妻年二十五而寡抚遗腹子毎言及其夫辄悲号陨地琏兄璟妻孙氏弟琇妻陶氏亦早寡因感刘氏同处以守节畿志】陡门妇【宣城人不知何氏女居陡门中正徳三年宣大饥妇与其夫乞于金寳圩夫约曰汝居此若得食即还去数日不返圩人有悦其容者诱致之与之食不食饮于河一蹶而死畿志】陈氏【宣城人郭祥妻早寡守节正徳间旌表畿志】张氏【旌徳人刘旭妻旭死张少且无子倚妾胡氏遗腹子二妇相吊卒成其志嘉靖间旌表之畿志】张氏【南陵人刘定妻夫亡守节嘉靖初旌表畿志】章氏【泾人童寛济妾也寛济令万载于官章年二十扶衬而归舟中坐卧不离棺侧及抵泾川遣人报嫡至悉取宦囊付之束髪易衣伺舁棺起即自投于河而死畿志】
　　仙释陵阳子明【姓窦汉丹阳人尝获白鱼剖之得丹书论服饵之术遂登仙去唐人诗白龙已谢陵阳去黄鹤还来唤子安】琴髙【泾县人有竒术入水不濡尝游冀州涿郡二百余年辞入涿水他日乗赤鲤而升其弟子见之】宗杲【姓奚宁国人张商英一见喜之字以妙喜吕好问卷与宗杲号曰佛日有语録行于世】
　　明一统志卷十五
　　钦定四库全书
　　明一统志卷十六
　　明　李贤等　撰
　　池州府【东至宁国府南陵县界一百四十里西至江西九江府彭泽县界一百四十里南至徽州府祁门县界一百九十里北至安庆府桐城县界三十里自府治至南京六百里至京师四千五十里】
　　【粮六万一千九百石零】
