<!-- { "loadSidebar": true } -->
　　建置沿革禹贡荆州之域天文翼轸分野隋为辰州地唐为溪州地宋置保静州属荆湖北路元为保靖州属新添葛蛮安抚司夲朝初置保靖州安抚司洪武六年陞保靖州军民宣慰使司湖广都司领长官司二而境内隂隆江杜望滑石江三廵检司则直湖广布政司
　　五寨长官司【唐为宋沱洞乌引洞芦荻洞杜望洞白岩洞五寨命田氏世官斯土以控蛮夷宋元因之夲朝初五寨长官田文归附置今司】筸子坪长官司【永乐三年置】
　　郡名保静【宋名】
　　形胜四山环抱涧水中流【新志四面山峦崇炭叠耸环抱城郭涧水中流】风俗喜食腥膻滛祀邪鬼【新志土民服花衣短裙露顶赤脚被髪椎髻好持刀鎗喜食腥膻不知五常嵗时杀牛屠狗滛祀邪鬼】刀耕火种为业【同上】
　　土产丹砂　水银【五寨长官司出】黄蜡　防香　豹　熊　猿
　　豺　獭　竹鸡　白鹇【宣慰司境出】

　　明一统志卷六十六
<史部,地理类,总志之属,明一统志>
　　钦定四库全书
　　明一统志卷六十七
　　明　李贤等　撰
　　成都府【东至潼川州安岳县界一百五十里西至杂谷安抚司界六百三十里南至眉州彭山县界一百一十五里北至潼川州中江县界二百五十里自府治至南京七千二百六十里至京师一万七百一十里粮十六万六千石有零】
　　建置沿革禹贡梁州之域天文井鬼分野入参一度古为蜀国秦置蜀郡汉分置广汉郡武帝置益州蜀郡焉王莽改益州曰庸部蜀郡曰导江东汉州郡复旧蜀汉都此于益州置牧蜀郡置守晋武帝改蜀郡为成都国寻复蜀郡宋齐蜀郡皆益州后周置益州及蜀郡隋初罢郡大业初复罢州为蜀郡唐改为益州后置大都督府及劔南节度于此天宝初改为蜀郡至徳初改为成都府又陞为南京寻罢后复于此置劔南西川节度五代时王氏孟氏相继有其地宋为益州路端拱初改为成都府元为成都路本朝改为成都府领州五县二十六
　　成都县【附郭春秋时蜀侯所理秦始置成都县汉末益州治此晋宋齐梁并因之隋属益州唐宋元为成都府路治所本朝因之编户一十四里】华阳县【附郭本秦成都县地唐贞观中分置蜀县与成都县分治郭下乾元初改为华阳县取华阳黒水惟梁州之义宋元仍旧本朝因之编户一十一里】双流县【在府城西南四十里本汉蜀郡广都县地晋置寜蜀郡后周郡废隋初改广都为双流县取蜀都赋带二江之双流为名唐复析置广都县宋仍旧元省广都入焉本朝因之编户五里】温江县【在府城西五十里本汉蜀郡郫县地西魏置蜀郡治于此隋初省郡入郫县寻置万春县后废唐初复置贞观初改为温江县以江水温润为名宋元仍旧本朝因之编户七里】新繁县【在府城西北五十六里本汉蜀郡之繁县以繁县为名蜀汉改为新繁县晋宋齐复为繁县后周仍改新繁隋省入成都县唐初复置宋元仍旧本朝因之编户四里】新都县【在府城北六十五里本汉旧县属广汉郡后置新都郡晋徙新都郡治雒县仍属焉梁置始康郡西魏郡废隋改新都曰兴乐县后并入成都唐复置新都县宋元仍旧本朝因之编户七里】金堂县【在府城东七十里本汉雒与新都县地属广汉郡唐咸亨初析置金堂县属汉州以地连金堂山故名宋属懐安军元初陞军为怀州县属如故后省州入县本朝因之编户八里】仁夀县【在府城东二百里本汉犍为郡武阳县之东境晋置西城戍梁置懐仁郡西魏以西城戍置普寜县属陵州隋改普寜曰仁夀为隆山郡治唐初改郡为州又改为仁夀郡后复为陵州县仍旧宋废州为陵井监改仙井监隆兴初又为隆州元并州入仁夀县本朝因之编户一十二里】井研县【在府城东一百五十里本汉武阳县地东晋置西阳郡西魏置蒲亭县隋改井研县属陵州又析置始建县唐因之宋以始建县省入井研元属隆州本朝州废县存洪武十年以井研省入仁夀县后复置改今属编户三里】郫县【在府城西二十五里古郫邑为蜀王杜宇所都秦始置郫县蜀郡汉以后并因之隋大业初县省寻复置唐因之垂拱初析成都置犀浦县宋省犀浦入焉元仍旧本朝因之编户七里】资县【在府城东三百里汉为资中县属犍为郡后周改盘石县徙资州治此兼置资中郡隋初废郡后改州为资阳郡唐改郡为资州天寳初复为郡乾元初又为州宋属潼川府元省入简州后复置本朝改州为资县编户七里】内江县【在府城东四百三十里本汉资中县地后周置汉安戍寻改中江隋改内江唐咸通中置内江县属资州宋元因之本朝改今属编户一十六里】灌县【在府城西五十里本汉郫绵江原三县地蜀汉置都安县属汶阳郡晋徙都安于灌口属汶山郡宋齐因之后周省都安入郫县唐初于灌口置盘龙县寻改为江县贞观中曰灌寜开元中复曰江孟蜀置灌州东改为永安军又改为永康军后废为灌口寨又复置永康军治江县元初复置灌州以江青城二县省入本朝改州为县编戸六里】彭县【在府城北九十里周为彭国秦为蜀郡繁县地汉晋因之刘宋置晋夀郡及县梁置东益州后周改郡及县俱曰九陇隋初废郡置蒙州寻废唐复置蒙州贞观初废后又置彭州天宝初改蒙阳郡乾元初复为彭州又置威胜军宋仍为彭城治九陇元以九陇县省入本朝改州为县仍省蒙阳县入焉编戸六里】崇宁县【在府城西北八十里本郫江九陇三县地唐仪鳯初置唐昌县属益州寻属彭州五代梁时改归化县唐复为唐昌晋改为彭山县汉复曰唐昌宋初改为永昌县崇寜初改曰崇寜元属彭州本朝改今属编户三里】安县【在府城州八十里本汉汶江县地属蜀郡晋为汶山郡地后周属汶州隋属防州唐属茂州宋于此地置石泉军元中统间陞为安州以龙安神泉二县省入本朝改州为县编户六里】简州【在府城东一百五十里本汉犍为郡之牛鞞县晋因之宋齐属蜀郡西魏改阳安县于县置资州及武康郡后周徙资州治资中隋初置简州后废唐初复置简州天宝初改阳安郡乾元初复为简州后又置清化军宋复为简州领阳安平泉二县元废平泉以阳安县省入本朝洪武六年改州为县寻复为州编户一十四里领县一】资阳县【在州城北一百二十里本资县地新置属简州编户七里】崇庆州【在府城南一百一十里汉为蜀郡之江原县地晋因之李雄防蜀置汉原郡晋穆帝改晋原郡南齐改晋康郡西魏省郡入犍为郡隋置晋原县属益州唐置蜀州天寳初改唐安郡乾元初复为蜀州宋绍兴中陞崇庆府元改为州以江原县省入本朝又省晋原永康县入焉编户一十二里领县一】新津县【在州东南一十里本汉武阳县地属犍为郡后周始置新津县徙犍为郡治于此隋初郡废以县属益州唐属蜀州宋属崇庆府元属庆州本朝因之之编户七里】汉州【在府城东北一百二十里本汉雒县广汉郡治焉东汉为益州刺史治所晋为新都国宋齐梁为广汉郡隋并入蜀唐置汉州天宝初改徳阳郡乾元初复为汉州宋仍旧元以雒省人本朝因之编户八里领县三】什邡县【在州西二十里汉旧县属广汉郡髙祖封雍齿为什邡侯即此晋属新都郡后周改为方亭县武帝废入雒县唐初复置什邡县属益州垂拱中改属汉州宋元仍旧本朝因之编户四里】绵竹县【在州西二十五里本汉旧县属广汉郡以其地冝竹因名汉末刘焉尝徙益州治此晋属新都郡后又置晋熈郡后周改绵竹为晋熈县隋初改孝水县后复曰绵竹唐属汉州宋仍旧元初省入汉州后复置本朝因之编户七里】徳阳县【在州北六十里本汉绵竹县地属广汉郡东汉析置徳阳县后周省入雒县唐初复置属益州垂拱初属汉州宋仍旧元初陞为徳州寻复为县本朝因之编户六里】绵州【在府城东北三百六十里本汉广汉郡之涪县蜀汉属梓潼郡晋以后属梓潼巴西二郡西魏改县曰巴西置潼州隋初改为绵州后改为金山郡唐初复为绵州天宝初改巴西郡乾元初复为绵州宋仍旧元初属成都路后以魏成县省入属潼川路本朝改今属编户六里领县二】彰明县【在州北九十里本汉涪县地晋白沙戍移汉昌县侨治于此属巴西郡后魏改为昌隆县隋属金山郡唐先天初改为昌县属绵州后唐时又改为彰明县宋元仍旧本朝因之编户三里】罗江县【在州南九十里本汉涪县地晋置万安县后移于潺亭改潺亭县曰魏复曰万安置万安郡废以县属以县属绵州后属金山郡唐初属绵州天宝初改罗江县宋元仍旧本朝因之编户三里】茂州【在府城西北五百五十里古冉駹国地汉武开置汶山郡宣帝时郡废后复置梁置绳州后周改曰汶州治汶山县隋初改为蜀州寻改防州后复为汶山郡唐初复置防州寻改南防州贞观中改为茂州天寳初改通化郡乾元初复为茂州宋元州仍旧治汶山县本朝以汶山县省入编户四里领县一】汶川县【在州南二百里本汉绵县属蜀郡晋置汶川州于此梁置汶川县后周以县置汶山郡隋初郡废以县属汶州唐属茂州宋即县置威戎军元复为县属茂州本朝因之编户四里】威州【在府城西四百五十里古冉駹国汉武开之晋属汶山郡隋属防州后没于羌唐置维州天宝初改维川郡乾元初复为维州五伐蜀时徙治中州城宋改威州以威制西羌故名元仍旧本朝因之编户七里领县一】保县【在州西四十里本徼外冉駹之地隋以其地置薛城戍唐置薛城县属维州孟蜀改为保宁县宋因之元以保宁并入威州后复置本朝初因之后分置保县编户四里】
　　郡名蜀郡【秦名】益州　成都【俱汉名】锦城【以蜀有锦官故名亦曰锦里】形胜沃野千里天府之土【蜀汉诸葛亮云】华阳西极黒水南流【杨雄益州箴】带二江之双流抗峨眉之重险【晋左思蜀都赋】縁以劔阁阻以石门【蜀都赋】西抗吐蕃南抚蛮獠【唐元和志】坤维大都防【范謩砌街记】金躔奥壤玉垒名区【宋薛田成都百韵诗序】地大且要【宋苏洵与吴职方书】水陆四冲【古涪志序左绵据涪上流水陆四冲为蜀重地】岷嶓镇其域【华阳志岷嶓镇其域五岳华山表其阳四渎汶江出其徼】咽喉于蜀而臂视诸郡【广汉图经】天下藩镇之冠【宋吴师孟西楼记】
　　风俗俗不愁苦【汉志民食鱼稻亡凶年忧俗不愁苦而柔弱褊□】人多工巧【隋志人多工巧绫锦雕镂之妙侔于上国】畏鬼恶疾【唐髙俭传蜀人畏鬼而恶疾虽父母疾皆委去望舍投饵哺之昆弟不相假财】尚侈好文【益州记其风尚侈其俗好文】文多于质【华阳国志益州之俗文多于质故其民柔弱土地沃美人士俊乂】民重蚕事【成都古蚕丛之国其民重蚕事故一嵗之中二月望日鬻花木蚕噐于市号曰蚕市】俗好娱乐【成都游赏之盛甲于四蜀俗好娱乐往者太守嵗时宴集以从民乐嵗率有期及期则士女阗道嬉游以坐具列广庭谓之遨床谓太守为遨头】民和俗阜【宋刘昊简州折栁亭记】以勇悍相髙【寰宇记茂州本羌戎之人好弓马以勇悍相髙】有古淳质风【宋仁夀县志愿慤而好静公议而无私有古淳质风】
