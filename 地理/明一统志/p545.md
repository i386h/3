<!-- { "loadSidebar": true } -->
　　人物唐林披【莆田人读书一览即记李栖筠荐授太子詹事子九人俱为刺史号九牧而蕴藻尤知名】林攅【莆田人贞元中为福唐尉居母防水浆不入口者三日既庐墓有白乌甘露之祥事闻诏立双阙旌其孝今子孙居县之孝义里号阙下林家】林蕴【披子兄藻贞元中进士累官侍御史蕴为西川节度推官刘辟反蕴以逆顺喻之辟怒欲杀之命行刑者以刀磨其颈胁之蕴骂曰死即死我颈岂顽奴砥石耶辟知不可屈释之】黄滔【莆田人干寜初举进士善属文有文集及泉山秀句集】郑良士【仙逰人博学能文景福中献诗五百篇授四门博士后迁御史中丞天复中弃官归隠扵白嵒】宋陈仁壁【莆田人初仕陈洪进为泉州别驾洪进称臣扵宋豪猾有负险为乱者仁壁徒歩谒转运使克巽陈讨贼策以平之召仁壁为阳翟县主簿子靖厯知婺潭州官至秘书监】潘慎修【莆田人父承祐仕南唐以礼部尚书致仕慎修淳化中以考功员外直秘阁官至翰林侍读学士风度醖借博渉文史有文集五卷】方偕【莆田人大中祥符间进士为御史台推直官辨疑狱三百人安抚江南奏罢配民杂赋知杭州有能声后迁光禄卿】蔡襄【仙逰人天圣中进士累官知谏院正色谠言精扵吏事下不能欺所至有声能文章尤工扵书为当时第一官至端明殿学士卒諡忠恵】薛奕【兴化县人熈寜九年中武举第一时同郡徐铎亦冠文科宋神宗赐以诗有一方文武魁天下万里英雄入彀中之句后死扵国事】林豫【仙逰人熈寜中进士尝知通利军与苏轼兄弟善后辙贬送以词有怒髪冲冠壮心比石之句歴官七郡皆有遗爱】朱祓【仙逰人治平中进士绍圣初章惇当国首唱异议人争附之祓独陈正心诚意知人安民之说除都官员外郎以邹浩贬赆金特厚追一官勒停后除给事中编入元祐党籍】方轸【莆田人为太学斋郎防论蔡京睥睨宗社内懐不道且言忠义之上投匦者无日无之京分为邪等黥配编置又使子攸　　日以花石禽鸟为献知京必有异谋京怒流轸岭南】陈次升【仙逰人熈寜中进士累官殿中侍御史疏论章惇蔡卞及曽布蔡京之恶又尝从容一言正吕升卿使岭南世称其大有功于元祐诸臣焉】方次彭【兴化县人皇祐初进士出知梅州民甚爱之在州六年两被褒诏元祐初赐三品服引老归从弟公衮元丰初进士尝以布衣被荐条奏十事神宗嘉纳之】陈大卞【仙逰人治平中进士为威武军佥判与章惇旧惇当国屡招不往以有事眀堂封二亲拜且泣曰吾不能与时俯仰黾勉仕宦者为吾亲耳遂致仕】黄隠【莆田人初名隆治平中进士为国子司业力排王安石新经取其板火之】傅楫【仙逰人治平中进士徽宗朝为中书舎人时曽布当国自以扵楫有汲引恩冀为之用楫畧不倾下凡命令及用人不当悉极论之又每以遵祖宗法度安静自然劝帝后见时事寖兴知祸之始此求去以龙图阁侍制知博州卒】阮骏【莆田人绍圣初进士为河南少尹建炎初金人冦京师骏率部兵拥护神御殿抱神御骂声不絶口卒被害后赠朝议大夫】阵淬【莆田人绍圣初下第挟策西逰以战功为鄜延都监建炎初为诸军统制金人犯采石淬欲伏兵以御杜充不从诸军皆溃淬独战势穷大骂刄交扵胸而色不动与其从子仲敏俱死诏赠明州观察使】林冲之【莆田人元符进士靖康初以主客郎中副陈过庭使金被拘执逼仕刘豫不屈徙显州极北之地冲之以义命自安髭髪还黒病革语同难者曰某年七十二持忠入地无所恨恨国讐未复耳一恸而絶】陈膏【莆田人政和中进士为汾州教授佐守臣张克戬捍金后知恵州单马造曽衮垒譬晓降之鄞僧王法恩谋逆事觉或请屠城膏方为御史力论之胁从者悉寛宥官至太府少卿】宋旅【莆田人大观初进士累官奉议郎知剡县盗方腊犯越旅独与民据守以忠义激劝部勒队伍为预备计俄而盗众大至躬率壮锐冐矢石虽颇杀获力终不敌遂死之后赠朝散郎録其四子】林震【冲之从子崇寜初进士仕至秘书少监以不附二蔡有声弟霆政和进士博学深象数聚书数千卷皆自校讐绍兴中为勅令所删定官力诋秦桧和议之非即挂冠去】郑樵【莆田人愽学强记捜竒访古遇蔵书家必借留读尽乃去过目不忘为经防礼乐天文地理虫鱼草木方书之学皆有论辨绍兴中以荐召对授枢密院编修官所著书凡五十八部有通志畧行世尝居夹漈山学者称夹漈先生】郑厚【樵弟工文词自成一家尤长扵易绍兴中以词赋中南省第一官至昭信军节度推官学者称为乡湘先生】陈觉民【仙逰人熈寜中进士为宗正丞出知漳福泉兴化广五郡皆有治行两为部使者风采严峻人甚惮之】叶颙【仙逰人兄顗累官承节郎死节颙绍兴初进士尝知常州或劝其献羡余当得美官颙曰名羡余非重征则横敛也以利易赏心实耻之后官至宰相识大体抑侥幸服食田宅不改其旧卒諡正简】陈吉老【仙逰人绍兴初为维帅髙宗赐鞍马金带以宠其行时秦桧主和议吉老力斥之卒赠奉直大夫】陈居仁【膏子绍兴中进士秦桧与膏有故或劝一见可得美官居仁不听累官国子丞入对论文武并用长乆之术后以寳文待制知福州居仁风度凝逺临事毅然有守有奏议制藁】黄公度【莆田人绍兴八年进士第一官至考功员外郎被召入对乞縂权纲厚风俗上嘉纳之工诗能文有知稼翁集】陈俊卿【莆田人绍兴中进士累官侍御史劾黜秦桧党防言张浚忠荩歴同知枢密院事授右仆射以用人为己任奬亷退抑奔竞后以少师魏国公致仕卒諡正献俊卿孝友忠敬清严好礼有集二十卷】龚茂良【莆田人绍兴进士为吏部郎官论御敌得失曰景徳之胜本于能断靖康之祸由扵致疑孝宗时以政行相事庆夀礼行中外觊恩茂良叹曰此当以身任怨不敢爱身以弊天下也卒諡庄敏】刘夙【莆田人绍兴中进士累官著作郎上封事论近习时称其直亮弟朔绍兴末进士累官秘书省正字孝宗谋恢复朔言宜选兵蓄财以待其变】林光朝【莆田人専心践履不为训诂南渡后以伊洛之学倡东南登隆兴进士歴官国子司业广东提刑屡败茶冦孝宗喜其儒生知兵召为祭酒除中书舎人】郑鉴【莆田人著作郎立朝敢言孝宗谓其直出扵肝腑非矫伪者后卒朱熹祭之以文谓其有古争臣之风】陈卓【居仁子绍熈初进士尝知寜国府丞相吴欲见之卓谢不往器之累官签书枢密院事寻丐祠还家卒諡清敏】张弼【仙逰人精于易推明象数出乎自得隠居不仕赐号葆光处士】陈谠【仙逰人博学能文不为险语而雅有典则工书法大字尤精隆兴初进士官至敷文阁待制】陈宓【俊卿子以父任监进奏院慷慨尽言迁军器监簿又言三事谓人主之徳贵乎明大臣之心贵乎公台谏之言贵乎直后直秘阁卒所着有春秋三传抄读通鉴纲目唐史赘瘤等稿】蔡洸【襄孙父伸政和中进士仕为左中大夫洸事亲孝以防补将仕郎累官徽猷阁学士知寜国府所得奉每以振亲戚之贫者卒之日囊无余赀】郑侨【莆田人乾道五年进士第一官至知政事侨在政府以不欺事君以无我议政令名大节为世推重】郭义重【莆田人早逰太学以操尚称年四十余客钱唐闻母防徙跣奔防每一恸輙呕血聚土为坟而庐其旁甘露降乌鹊驯集绍兴间事闻旌其闾】刘克庄【夙弟朔之孙父弥正淳熈中进士累官起居舎人克庄生有异质日诵万言为文援笔立就为龙图阁直学士真徳秀以学贯古今文追骚雅荐之所着有后村文藁】方大琮【莆田人开禧初进士为御史尝上防谓必先明纲常则天道好还可以永天命定国势大琮色夷气温平居言不出口至立殿庭争是非论可否虽贲育不能夺卒諡忠恵】叶大有【仙逰人绍定中进士为殿中侍御史尝奏论今日根本之虑有四惜名器惜财力惜民命惜天时不可以有警畏不可以无警玩】方信孺【莆田人父崧卿隆兴初进士仕为转运判官尝订正韩文信儒有隽材能文以父防补番禺县尉以近臣荐使金嵗三往返以口舌折强敌金人计屈情见后知真州筑石隄二十里人莫知其故后金犯真州城頼以全】王迈【仙逰人嘉定中进士为秘书省正字尝上言人臣不可欺君人主不可欺天语甚切直与真徳秀魏了翁友善所着有曜轩集二十卷】陈文龙【莆田人能文章负气节咸淳五年进士第一累官知政事益王入闽称制以为闽广宣抚使讨平漳州兴化元兵至有讽其降者文龙曰诸君特畏死耳未知此生能不死乎后被执至杭州不食死母病尼寺中左右视之泣下母曰吾与吾儿同死又何恨哉亦死之】元陈旅【莆田人学有源委闻见博为文纯洁髙古深为虞集所知仕终国子监丞有安雅堂集行世】郭道卿【义重四世孙元初闽盗起道卿与弟佐卿守孝子祠不去俱被执兄弟各求代死盗感两释之道卿子廷炜为建寜平准库使辞归侍养道卿病廷炜忧瘁扶护一夕髪尽白有司言状旌之】朱文霆【莆田人元泰定中举进士擢瓯寜县尹有恵政及人以泉州路总管致仕文霆博学善属文宋濓称其文言醇而理彰所着有葵山文集】本朝吴源【莆田人洪武初由眀经举授郡庠教授讲眀经防诸生多所造就后以荐起为四辅官未几致仕寻又召起为国子司业卒于官】林圭【莆田人洪武初以眀经荐为本邑训导陞寜国教谕凡六典文衡晚年致仕家居讲学眀理启廸后进经学词章为莆郡首称】林环【莆田人幼聪慧读书数遍即成诵甫成童肆笔成章永乐丙戌进士第一除翰林修撰眀年陞侍读预修永乐大典为书经总裁官两为防试考官所取多得人卒于官】杨慈【莆田人幼頴敏下笔数千言立就其文丰赡典则直欲追踪古作者永乐戊子乡试第一辛夘登进士改庶吉士慈体貎丰伟志气轩昻恒以科第文辞为儒者末事抱负甚大未及用而卒】黄夀生【莆田人永乐戊子京闱第一辛夘举进士改庶吉士预修五经四书性理大全书成除检讨夀生端重赡时人重之】陈继之【莆田人由进士歴官有声靖难师至不屈死之】陈中【永乐辛丑会试第一性资简静文思丰赡自南京户部主事召修实録书成陞贠外郎致仕卒　省志】陈用【莆田人永乐中进士改庶吉士预修五经四书性理大全书成授检讨进修撰陞侍读掌院事二十余年卒　省志】余耀【永乐中进士歴进贤知县通判吉安饶州二府勤敏亷介歴官郡县所至有声　省志】方鲤【永乐中进士为监察御史风采凛然出知彰徳绍兴二府皆以严明郡号良二千石正统中致仕行义为乡邦所推服　省志】林时【永乐中进士歴官陜西佥事贵川副使持节两部风力亷介为时所称　省志】林文【莆田人宣徳中进士第三除行在翰林院编修预修实録成陞修撰累迁学士进太常卿致仕文安静守礼接人无大小一以至诚士大夫咸为醇儒卒赠礼　部侍郎有澹轩文稿　省志】翁世资【莆田人正统中进士歴主事郎中布政副都御史仕终户部尚书居官四十年勤谨和厚豁达有为时誉归之卒赠太子少傅所着有冰崖集省志】方澥【莆田人正统间年五十余始第进士授行人恳求致仕去性介烈抱经固穷以讲授为业未尝轻入城府晚年尤邃于学动止语黙不少茍学者称为栁东先生　省志】何诚【正统间由国子生知虹县防正岂弟不尚威严民防其利卒扵官因焉仍立庙祀之　省志】陈俊【莆田人正统戊辰进士为户部主事累进本部侍郎时北兵临闗西俊总督军储转输不扰而办歴陞南京户部尚书改兵部擢吏部以太子少保致仕俊温厚周慎冲澹清约虽位冡宰而服食器用犹寒士然卒諡康懿　省志】柯濳【莆田人景泰辛未进士第一除翰林院修撰歴中允洗马学士少詹事后以内外艰归起复为国子祭酒辞不拜寻卒濳为人温雅端慎士大夫期其柄用及卒咸悼惜之有竹岩文稿　省志】彭韶【莆田人天顺初进士授刑部主事歴陞刑部侍郎廵视浙西劾罢贪酷守令寻兼右佥都史整理两浙盐政防定折价及减温处课额比　还图灶户穷苦状以进仕至刑部尚书省志】杨琅【莆田人第进士拜御史累上书言事尝劾罢大臣之不才者数人风采隠然动缙绅间出按江浙静重不苛陞山东佥事提督学政卒于官　省志】黄仲昭【莆田人成化丙戌进士授编修改评事陞江西提学佥事气岸屹立而思致安详校文以理气为主错综斟酌毫髪不爽即鼎贵子弟亦不少借竟以是休致】周瑛【莆田人成化己丑进士为理学名臣】林俊【莆田人成化戊戌进士歴官中外任终刑部尚书执法不苛平生不畏强御不择利害抗犯顔敢谏之节髙难进易退之风无瑕可议卒諡贞肃】宋端仪【莆田人成化辛丑进士为理学名臣】方良永【莆田人治初进士为河南佥事以抗节忤逆瑾勒令致仕瑾诛复起歴陞浙江左布政使】马思聪【莆田人治乙丑进士官户部主事督粮江西与宸濠生辰之燕翼旦入谢度必有变语厨人曰我倘不出将勅蔵扵髙处厨人未谕其意姑如所示及入濠怒其不从果遇害配享豫章忠臣祠】黄巩【莆田人治乙丑进士为世名臣】林文俊【莆田人正徳辛未进士累官南京吏部侍郎有声扵时卒諡文修】魏一恭【莆田人嘉靖己丑进士授温州府推官笞时相子弟之侮慢官司者境内肃然歴陞江西布政使一恭性刚方清约虽位方面宦囊萧然尝自言不要官不要钱不要命则何事不可做故时人目之为三不要】
