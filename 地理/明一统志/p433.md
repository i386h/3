<!-- { "loadSidebar": true } -->
　　建置沿革禹贡荆州之域天文翼轸分野春秋时为楚郢都秦防郢置南郡汉初改为临江郡寻复故武帝时置荆州刺史南郡焉三国初归蜀汉后属吴晋太康初改新郡寻复曰南郡为荆州刺史治所东晋以为重镇梁元帝都于此隋初州郡俱废寻复置荆州治江陵大业初罢州为南郡唐初复为荆州天寳初改江陵郡上元初又改江陵府号南都宋置荆湖北路淳熈初改曰荆南府寻复为江陵府元改江陵路天厯初改中兴路本朝改为荆州府领州二县十一江陵县【附郭本秦南郡之郢县地汉置江陵县为南郡治东汉省郢县入江陵唐以安兴县省入宋元仍旧本朝因之编户一百二十四里】公安县【在府城东南七十里本汉武陵郡之孱陵县地汉末以刘备为左公居此号公安晋置江安县刘宋为南平郡治所复改公安陈置荆州于此隋以孱陵县省入唐仍其旧宋陞为公安军寻复为县元仍旧本朝因之编户三十一里】石首县【在府城东南一百八十里本汉南郡华容县地晋置石首县以山为名刘宋省唐初复置属荆州宋因之熈宁中省建宁县入焉元仍旧本朝因之编户二十一里】监利县【在府城东三百一十里本汉南郡华容县地三国呉置监利县寻省晋初复置刘宋属巴陵郡隋属复州唐因之五代梁属江陵府宋初因之熈宁中以玉沙县省入寻复旧宋末县废元复置本朝因之编户三十三里】松滋县【在府城西南一百二十里本汉南郡髙成县地晋以庐江郡松滋县流民避兵至此乃侨置松滋县属河东郡隋初废郡以县属荆州唐属江陵府宋元仍旧本朝因之编户二十三里】枝江县【在府城西一百八十里故罗国地汉始置枝江县属南郡以蜀江至此分枝为诸洲故名唐析置长宁县以枝江省入大厯中复置枝江省长宁宋省入松滋后复置徙治澌洋州又迁治下沱市元仍旧本朝因之编户八里】夷陵州【在州城西三百四十里本楚国地秦伐楚烧夷陵即此汉为县属南郡三国魏于此置临江郡蜀汉改为宜都郡又改县为西陵晋复曰夷陵梁兼置宜州西魏改为拓州后周又改峡州隋初郡废后改州为夷陵郡唐初复为峡州天寳初改夷陵郡乾元初复为峡州宋因之元改为峡州路本朝初为峡州府洪武九年改为夷陵州以夷陵县省入编户七里半领县三】长阳县【在州城南九十里本汉武陵郡之佷山县晋属宜都郡隋改为长阳县属南郡开皇中置睦州寻废唐复置睦州寻省以县属东松州后属峡州宋元仍旧本朝因之编户三里】宜都县【在州城东南九十里本汉夷道县属南郡蜀汉置宜都郡刘宋析置宜昌县陈改为宜都县隋复曰宜昌属荆州唐复曰宜都置江州改东松州贞观中省州入宜都县宋元仍旧本朝因之编户四里半】逺安县【在州城东北二百里本汉临沮县地属南郡晋析置髙安县属汶阳郡后周改为逺安县属峡州隋初郡废唐宋元俱仍旧本朝因之编户四里】归州【在府城西五百二十五里周为防子国地战国属楚秦汉属南郡三国呉属建平郡晋因之刘宋属荆州南齐属巴州后周置秭归郡治长宁县隋初郡废改县曰秭归属信州唐置归州天寳初改巴东郡乾元初复为归州宋属荆湖北路建炎中属防路元至元中陞归州路寻降为州本朝洪武九年废州为秭归县属夷陵州后复为归州正统七年以兴山县省入编户六里领县一】兴山县【在州治西北一百里汉秭归县地属南郡晋置兴山县属建平郡后省隋为归州地唐武徳二年析秭归置兴山县宋元仍旧国初属归州正统七年省入巴东县成化七年复置兴山县寻废治二年复置属归州编户二里】巴东县【在州城西九十里本汉巫县地属南郡晋属建平郡梁为归乡县置信陵郡后周郡废改县曰乐乡属信州隋改为巴东县唐属归州宋元仍旧本朝洪武九年改属夷陵州后复属归州编户九里半】
　　郡名郢都【春秋时名】南郡【秦名】江陵【唐名】荆南【宋名】
　　形胜东连呉防西通巴蜀南极湘潭北据汉沔【蜀诸葛亮传】山陵形便江川流通【呉甘宁传】上流重镇【元和志荆州为上流重镇故有西陜之号】左吴右蜀前临江汉【宋王庶议】面施黔背金房【秭归志左荆襄右巴蜀面施黔背金房大江经其前香溪绕其后】距三峡之口介重湖之尾【郭见义三游洞辞】雄据上流表里襄汉【宋史杨霆传】
　　风俗敬鬼重祠【隋地理志荆州率敬鬼尤重祠祀之事昔屈原为制九歌盖由此也】衣冠薮泽【方舆胜览江陵衣冠薮泽谚云琵琶多于饭甑措大多于鲫鱼】十年一佃【夷陵旧志山田硗确民先期砍木火之名曰畬田以种麦麦登塲伺雨布茅又火之乗土热下粟既收即委其地比及八九年复一种俗云十年一佃】民俗险陋【宋欧阳脩峡州至喜亭记民俗险陋常自足无所仰于四方】质直好学【元志民质直好义不事夸诈宋大观中飬士至七百人学校之盛甲于荆湖故其民多好学】伐鼓以祭祀呌啸以兴哀【归州旧志荆楚之风夷夏相半巴人好踏蹄歌白虎人事道蛮蜑人与巴人事鬼伐鼔以祭祀呌啸以兴哀故人好巴歌名曰踏蹄】竞渡之戏【郡志屈原以五月望日赴汨罗土人追至洞庭不见因尔鼓櫂争归竞防亭上习以相传为竞渡之戏】防河之戏【郡志归州俗以麻絙巨竹分朋而挽谓之防河以定胜负而祈农桑】
