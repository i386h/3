<!-- { "loadSidebar": true } -->
　　至元十二年宋德佑二年（一二七六）为丙子年，应是蒙古至元十三年。丙子 【 宋德佑二年】 ，宋经略使兼知广州徐直谅得驿报，天兵已下临安，又闻江西、湖南皆降。时有淮将梁雄飞谪居于此，因遣之赍蜡书往江西归附。未几，又闻湖南行省亦遣使谕降，所遣者广人曾士倬，时南此处永乐大典书眉批语云：「『时南』句恐有讹」，「南」恐为「官」之误。湖南某县令，与一将校杨尹俱来，直谅遣水军统领唐渊往韶州逆之。直谅之意，谓已遣人通耗江西，不可又纳湖南使，谕意唐渊俾杀之，乃沉曾、杨于韶州江下。六月，江西吕元帅师夔遣黄世雄与雄飞偕来，并称招讨使。时直谅闻益王已即位于福州，遣郡人李性道权提刑，领摧锋军将黄俊、陈寔，水军将谢贤等拒之。至石门，性道不欲战，舣舟岸浒，惟黄俊迎敌，遂败，俊奔回，直谅乃乘舶舟遁去。十三日，世雄等入城，以性道为巿舶使，陈寔、谢贤、唐渊等各授以官，黄俊亦与焉。俊不受，诸将遂杀之于摧锋军寨佛殿下。八月，东莞人熊飞旧以勤王隶文丞相戏下，兵溃而归，至是遂结集民兵数百至城下。十五日，世雄等与战，飞败，复回东莞，世雄等遣姚文虎追之，为飞所杀。飞再图入城，世雄等度未可胜，九月十一日退师。既而新会宰曾逢龙率乡兵至城下，性道迎谒，为逢龙所擒。飞等复入城，掠性道家，焚其居。二十一日，宋制置使赵溍、运副赵淇至，越一日，安抚方兴至，搜陈寔、谢贤等杀之，刳肝以祭俊。唐渊逃。十月十日，遂置性道于死。俄吕元帅师夔、张元帅荣实将兵自江西来，溍遣逢龙、飞往南雄捍御，续发将校刘自立守韶州。逢龙战死于雄，飞回韶。张、吕元帅至，自立潜以城降，飞巷战而死，遂屠韶城，以自立为招讨使。十二月朔，溍、淇等闻大兵将至，以舶舟遁，方兴未行，委郡人赵若冈等分四隅民兵守御。初五日，兴遁。二元帅至城南，居民惧如韶之受屠也，俱逃窜入山，若冈焚其室庐，火光■天，城外民居为之荡尽。初八日，若冈与忠勇军陈勇开小巿门降。是夜，勇赍招谕榜入城，为营兵所杀。初十日，二帅入城，以若冈知南恩州事。会方兴在南恩海灵山，令人逐若冈，去，不得入。是时郡人张镇孙结集乡兵于广州海上，二元帅以水道不通，军饷不继，退师。十四年四月，镇孙入城，为经略安抚使。有将校卢震者，拥众暴横，镇孙杀之。十一月塔出右丞、吕元帅、刘元帅复入广，镇孙降。十五年正月，平广州城。二月，右丞、二元帅复退师，以镇孙归于京师，道死于梅岭。三月，宋凌震、王道夫入城，震为制置使，道夫为运使。时宋主昰崩，昺继立。九月，震与道夫闻大兵复来。俱遁。十月，行省参政李恒、江东宣慰使张弘范，开蒙古汉军都元帅府，督师南征。十六年正月，二帅会师。二月，克■山，宋主昺死 【 余见■山事迹，】 宋亡。三月，震降，道夫亦降。王师凡三入广，广州始平。

　　广州属郡

　　自汉武元鼎六年，平南粤，置南海郡，时为交州部。 【 吴永安七年。】 始分交州立广州，初领南海、苍梧、郁林、高凉四郡，后增临贺，始（平）〔安〕、始兴、 【 三郡元属荆州。临贺，今贺州；始安，今昭州；始兴，今韶、雄、英州。】 桂林、 【 吴分郁林，置桂林郡，今静江。】 高兴、 【 吴大帝分合浦，高凉县，立高凉郡；又立高兴郡，今高、化州。】 宁浦， 【 又分合浦北部，立宁浦郡，今横州。】 为十郡。晋永嘉元年，以临贺、始兴、始安为湘州，复增晋兴、 【 分郁林，立晋兴郡，今邕州。】 东宫、 【 成帝分南海，立东官郡，今循、惠。】 新宁、 【 穆帝分苍梧，立新宁郡，今新州。】 永平、 【 分苍梧，立永平郡，今藤州。】 新安、 【 哀帝太和中置新安郡，未详。】 义安、 【 安帝分南海之揭阳县，立义安郡，今潮、梅。】 新会， 【 恭帝分南海，置新会郡，今为县。】 为十五郡。宋省高兴郡，外增宋康、 【 宋置宋安郡，今连州，「康」字当考。】 绥建、 【 文帝分南海之四会等县，立绥建郡。】 海昌、 【 旧有海昌郡，平陈后废入电白县，今高州。】 宋熙， 【 元嘉十六年，以南海之高要县，立宋熙郡。】 为十八郡。齐增宋隆、 【 旧有宋隆郡，平陈后废入高要。】 宁浦、 【 晋宋已有宁浦，不废，此重载，当考。】 齐乐 【 未详】 、齐熙、 【 齐立齐熙郡，今融州。】 齐建， 【 齐立齐安郡，今南恩，「建」字当考。】 为二十三郡。唐至德元年，升五府经略讨击使为岭南节度使，领州二十三州，与、潮、韶、循、康、泷 【 今泷水】 、端、新、封、春 【 今阳春】 、勤、 【 开宝五年废，入阳春。】 罗 【 今化州石龙县，】 高、恩、雷、崖、琼、振 【 今吉阳】 、儋、万、安、潘 【 今高州地】 、滕是也。十年，又以漳、潮二州隶岭南经略使。元和元年。复领潘、辨二州。 【 今化州地。】 宋潘美平岭南，得州六十，兼邕桂所隶言也。开宝五年，诏省岭南郡县，领州十五，贺州复隶广西，实领韶、潮、梅、循、惠、连、封、新、南恩、南雄、英德、肇庆、德庆，凡十四郡。圣朝混一，至元二十七年，大籍户定，广、惠、潮为中路总管府，肇庆、南雄、韶、德庆为下路总管府，英德、南恩、新、封、循、梅、惠、连为散州。后以英德控制山獠要冲，升为路；而连之桂阳县，以诸王投下食邑，得升州。今为路八，州七。

　　广州属县

　　县以部言之，不可胜载，今以州所领者疏于后。
　　前汉县六：番禺、博罗、中宿 【 今清远】 、龙川、四会、揭阳。
　　后汉县七：番禺、博罗、中宿、龙川、四会、揭阳、增城。
　　晋以揭阳为义安郡，以中宿属始兴郡。统县六：番禺、博罗、龙川、四会、增城、平夷。
　　宋以四会为绥建郡。统县十：番禺、博罗、龙川、增城、酉平、熙安、怀化、绥宁、高要、始昌。
　　齐县十三：番禺、博罗、龙川、增城、高要、酉平、绥宁、新罗、揭阳、河源、安远、熙安、怀化。 【 按：隋开皇十年，以熙安、怀化入番禺。】
　　隋废始兴郡，以曲江、始兴、翁源、乐昌隶广州。又废洭州，以浛洭 【 后避宋讳改浛光】 来属。统县十五：南海、宝安 【 即东莞】 、增城、四会、化蒙、曲江、始兴、翁源、乐昌、浛光、清远、政宾、怀集、义宁、新会。
　　唐以政宾入清远，以四会、化蒙置南绥州，以义宁、新会置冈州，寻废，属广州。统县十三：南海、番禺、东莞、增城、四会、化蒙、怀集、洊水、清远、浛光、真阳、义宁、新会。
　　南汉分南海，置常康、咸宁二县，复以真阳属英州。
　　宋开宝四年，以浛光属连州。五年，以义宁入新会，以洊水入怀集，以化蒙入四会，以常康、咸宁复为南海。熙宁六年，以四会属端州。绍兴二十二年，始分四县地，置香山。统县八：南海、番禺、东莞、增城、清远、怀集、新会、香山。
　　至元十六年，收附广州。时荆湖行省兵马先取怀集，遂附贺州。今统司一、县七：录事司、南海、番禺、东莞、增城、清远、新会、香山。
　　【 以上三段见永乐大典卷一一九○五，广字韵，「广州府一」，引南海志。】

　　番禺县沿革

　　下县。县有番禺二山，因以为名。互见清远县二禺山。属南海郡，汉以来因之。宋志云：汉立番禺县，故两汉志及晋、宋、齐志南海郡下，并有番禺县。隋开皇十年，改置南海县，即今县是也。长安三年，于江南洲上别置番禺县，取旧名也。其洲周回约八十里。唐因之，分治郭下。宋开宝五年，并番禺入南海。皇佑三年 【 一作五年，】 分南海为番禺，以五乡为籍焉。县治旧在州之东一里紫泥巷。熙宁二年，经略王靖度地东北徙建，今因之。
　　【 永乐大典卷一一九○五，广字韵，「广州府一」，引南海志。】

　　东莞县沿革

　　中县。本汉南海郡地。吴甘露三年，始置司盐都尉。晋成帝咸和六年，立东莞郡，领县六，宝安、安德、兴宁、海丰、海安、欣乐是也。晋安帝义熙九年，分立义安郡。宋齐又云，东官太守治宝安县，而南齐志亦云，东官郡有宝安，而治怀安。是晋、宋、齐皆尝于其地置郡明矣。元和志又言：「隋开皇十年，废郡，以县隶广州。」元和郡县图志卷三十四：「东莞县，本汉博罗县地。晋成帝咸和六年，于此置宝安县，属东莞郡。开皇十年，废郡，以县属广州。至德二年，改为东莞县，取旧郡名也。」然隋犹以宝安名县，详见寰宇记。李唐至德三年更名东莞。宋开宝五年，省入增城，六年复置，今因之。
　　【 永乐大典卷一一九○五，广字韵，「广州府一」，引南海志。】

　　增城县沿革

　　中县。本汉番禺地，后汉建安六年置，故后汉志南海郡下有增城县，晋、宋、齐因之。然宋志虽有东莞郡，云咸和六年分南海县立，乃治宝安县，非治增城县也。隋志增城县下注云：「旧志东莞县，平陈废。」隋书卷三十一地理志「南海郡」下增城注：「旧置东官郡，平陈废。」然不明言置于何时。寰宇记云：「至黄武中，于此置东莞郡而立增城县。」王东阳舆地纪胜辩云：「增城已见东汉志，非立于吴也。」或云，县之命名，以昆仑山有「闻风增城」，故名，亦谓有增江云。宋开宝五年，废增城县，六年复置，今因之。
　　【 永乐大典卷一一九○六，广字韵，「广州府二」，引南海志。】

　　清远县沿革

　　下县。本汉中宿县，以地有中宿峡，故名。属南海郡。吴、晋并隶始兴，故晋志始兴郡下有中宿县。梁改为清远郡，中宿县属之。隋开皇十年，废郡，置清远县，属黄州。唐武德六年，省，（改）〔政〕宾县入焉。今县有政宾乡，宋因之，今仍旧。
　　【 永乐大典卷一一九○六，广字韵，「广州府二」，引南海志。】

　　星分野

　　若以律为黄锺，斗建在子，今吴越分野。晋天文志云：「自南斗十二度至须女七度为星纪，于辰在丑，吴越之分野，属扬州。」隋地理志云：「自南斗十二度至须女七度，为星纪，于辰在丑，吴越得其分野。」唐一行禅师分楚图云：「自韶、广、康、封、藤、罗、雷州，南及珠崖，自北以东为星纪。」杜佑通典云：「于南越西在天文牵牛、婺女，则越之分野。」韩文公送窦平序云：「踰瓯闽而南，皆百越之地。」于天文其次星纪，其星牵牛。
