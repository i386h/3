<!-- { "loadSidebar": true } -->
　　读「书大德南海志残本后」
　　关于大德本南海志曹跋

　　○南海志序

　　（元）陈大震
　　韩愈与张韶州有「愿借图经将入界」之诗，又张籍送郑尚书，亦有「岭南封管送图经」之句，然则百越之有图经，自唐已然。不特供地主之求，亦可备过客之借。廉访使江阴义斋陆公，以儒被选，远有光华，原隰咨诹，索图经于故府，无有。遂命里耆旧陈大震、路教授吕桂孙，求旧志增修之。窃谓图经之作，始于禹贡，是史录其事以为篇者。周大司徒掌天下土地图，知广轮、方物、名数。汉得秦图书，知户口阨塞去处。光武披舆地图，知天下郡县，始得其一。尔后代代相承，各纪其所有以为志。
　　广自元鼎开越分疆后，始为郡，后又为州，或属交，或分理，千余年间，屡有更革。南海志从来久废则必修，今搜之故笈，存者仅有嘉定、淳佑二本，首尾残缺，淳佑迄今五十年矣。大元混一区宇，■古所无，长城外不知几万里，皆入版籍。邹子所谓中国者八十分之一，信不诬也。南海荒远，在图中一黑志耳。然无地志，则又何以备史馆之需。今在职方，已三十年，官府制度，革故鼎新，不录则久将焉考，爰即旧志而增益之。若尽去其旧，则三百年前事，不能详知矣，故兼取之。序成，白之公，公颔之，遂付之梓。
　　大德甲辰长至日，陈大震序。
　　【 （崇祯南海县志）】

　　○宋知全州陈公（大震）

　　陈大震，字希声，番禺人，宝佑癸丑进士。释褐，为博罗主簿，升循州长乐令。以文辞敏捷，政事宽厚称。转蕲州广济令，以平盗功，改奉议郎，参静江帅府。咸淳七年，权知雷州，虑西湖久或湮废，乃大筑堤岸，建平湖书院，以祀寇准、二苏，造石井栏以护井之当道者，泉得不竭，民德之。有妇人与夫杀养母，以贼诉者，大震怪其词色，密遣察之，果非盗，一问具服，州人以为神。在郡二年，判语数百，人刻之，号蘧翁山判。转朝奉大夫，以倅升守全州。元兵至，誓与城存亡，而力不支，遂归番禺，自劾罢。宋帝入广，召为尚书、吏部侍郎，不就。至元辛巳，有诏甄录旧臣，宣授司农卿、广东儒学提举，避贯，请闲居，从之。居尝深衣广袖，自号蘧觉先生，立灵位以待死日，与常所往来者饮酒赋诗，曰：「吾可以下见穆陵矣。」卒年八十。大震性刚正，平生未尝戏言。御子孙严而有礼，不冠不见。性乐山林，附郭有亭榭数所，皆朴陋，仅庇风雨。天色晴美，则篮舆遍赏，好事者多从之游。虽老，读书不释卷。为文章典雅，有法度，郡有大著述，必以属之。文集数十卷，今不存。【 用陈氏家集、雷州志参修。】
　　【 （黄佐广州人物传卷十）】

　　○元大德残本南海志跋

　　（清）曹元忠
　　元椠南海志，卷六至十，为户口、土贡、税赋、物产、舶货、社稷、坛壝、城濠、学校、旧志进士题名、旧志贡额、兵防、水马站、局务仓库、廨宇，共十四门。近时各家书目皆未著录，惟明文渊阁书目暑字号，有南海志八册、六册各一部，知明时有此书而已。余甲辰岁得自武昌书肆，不禁狂喜，然终以未着撰人为憾。
　　近在文华殿检勘内阁大库书籍，得见崇祯时南海县知县朱光熙所修县志，首有元大德甲辰长至日陈大震旧序，略谓廉访使江阴义斋陆公，命里耆旧陈大震、教授吕桂孙，增修嘉定、淳佑二志为之，则志为陈大震撰也。又，其艺文志书目云：「元南海志二十卷，陈大震撰，今无。」可见是志在明季久已亡佚，故朱光熙以「今无」着之，今又阅三百年矣。虽视原书祇存四分之一，究系断种秘本，乌可以残阙少之耶？
　　陈大震、吕桂孙即见本志「学校」及进士题名。陆义斋当即陆垕，元史附臧梦解传，江阴县志称，垕升海南广东道廉访使，以侍亲弃官归者。又与张玉田雅故，山中白云词有「壶中天云陆义斋，秀野园清晖山堂」，即其人也。
　　庚戌五月。
　　【 （王大陆编笺经室遗集卷十）】

　　○南海志残本二册

　　（清）潘宗周
　　撰人不详。前五卷佚，存六至十。卷十末缀一「终」字，余四卷否，似全书已尽于此。卷六纪户口、土贡、税赋，卷七纪物产，卷八纪社稷、坛壝、城濠，卷九纪学校，卷十纪兵防、水马站、河渡、局务、仓库、廨宇、郡圃。凡所举废，由宋及元，最后为致和元年，是为明宗即位之岁，盖刊于有元中叶以后。按元世祖攻克广州，立广州路总管府，设录事司，元领八县。其后以怀集一县割属贺州，余七县，一南海，二番禺，三东筦，四增城，五香山，六新会，七清远。本书纪载先录事事，次及七县，是虽名南海志，而实则广州一路之志也。
　　版式：半叶十一行，行二十一字。四周单阑，版心细黑口，双鱼尾。书名题「南志」卷几，无字数、刻工姓名。
　　【 （宝礼堂宋本书录，附元录。）】

　　○书大德南海志残本后

　　陈垣
　　潘氏宝礼堂藏南海志残本，二册，今归北京图书馆，潘跋不详撰者，馆目题为「元陈大震、吕桂孙纂修，大德刻本」。
　　有人提出疑问：一、谓陈大震书名南海县志，此书名南海志，无「县」字，二、谓陈大震书二十卷，此书十卷；三、谓大震书大德年刻，此书叙事至致和元年。究竟是一书是二书？
　　答：元时南海志见于著录者，只有陈大震一部。大震番禺籍，增城人，宋宝佑元年进士，见阮广东通志六十七「选举表」；入元，官广东道儒学提举，见残本志卷九。
　　阮通志一九一艺文略，有陈大震南海志序，书名「县志」，序只称南海志。序又称此志系「廉访使陆公（垕）命里耆旧陈大震、路教授吕桂孙求旧志增修之」，廉访使、道儒学提举、路教授，皆县级以上之官，则此志不限于南海一县，而为一路之志可知。宋知广州军州事陈岘撰南海志十三卷，见宋史二○四艺文志，今阮通志于陈岘书亦名「县志」。以此例之，陈大震志书名「县」字，亦后人所加，并非原有，与今残本志合。
　　陈大震志二十卷，今残本志仅存卷六至卷十，共八十一页，盖前后皆缺，不独缺前五卷而已。潘跋因「卷十末有一『终』字，余四卷否」，遂疑「全书已尽于此」。不知卷末「终」字，或有或无，本无定例。今观此志所缺门类尚多，不能因此一字，遽谓此书止十卷。
　　陈大震序作于大德八年甲辰，残本志各卷叙事亦多至大德七、八年间，则称「大德刻本」，未为不合。独卷九「学校」门叙事，有至泰定元、二、三、四年及致和元年者，则显系书刻成后再印时续有增补，此亦事所常有。如果于「大德刻本」下加入「致和后续有增纂」一语，便可解决。
　　致和年号系泰定五年二月所改，并非明宗之号；明宗即位于天历二年正月，致和元年亦非「明宗即位之岁」，潘录偶误。
　　【 （艺林丛录第一编，商务印书馆香港分馆，一九六一年九月版。）】

　　○读「书大德南海志残本后」

　　宇庭
　　吾粤地方志见之著录者，最早为皇佑（宋仁宗，公元一○四九）郭之美罗浮山志及元符谭粹罗浮集（哲宗元符三年，一一○○）。县志则数嘉定陈岘南海志（陈岘于嘉定二年知广州军事，是书当成于嘉定初）及淳佑方大琮南海志（淳佑七年，一二四七）。以上四书久告佚失。现存者为元刻本南海志，亦残本也。潘氏宝礼堂宋本书录作「元刻本」，以书中所记举废，由宋及元，最后为致和元年（一三二八），故未确定刻本年期。北京图书馆中国印本书籍展览目录则定为元大德间（约一三○五）刻本。余曾以书录所记，黄慈博广东宋元明经籍椠本纪略广东文物卷九。所列「陈大震南海县志二十卷（未见）」及展览目录所叙，颇有异同，为求彻底解决疑问，乃不惮烦分别请教乡前辈陈援庵、叶遐庵二先生，叶先生复又转询之赵万里先生。顷承援庵先生撰文解答，不敢自秘，谨将全文钞录发表，文中「有人提出疑问」，所谓「有人」者，即本文作者也。
　　叶先生对此书，亦有提出若干指示。复函谓：「此书是创刊于大德，故称『大德本』。书录中只云『元中叶』，亦菊老（张菊生先生）宝礼堂宋本书录曾经张先生过目，故云。慎重之处。菊花校雠精密，当以所录为准。」「菊老未点明『大德本』，致有疑问，可见著书之不易。」最后，又谓：「赵（万里）见原书，陈大震有序文，可见是一非二。李昴英文溪集有重修南海志序，乃宋淳佑七年四月所作。又集内有元大德戊戌门人陈大震序，其人由宋入元，为文溪得意门生。」
　　赵先生函谓：「潘氏宝礼堂旧藏南海志，实系大德八年番禺陈大震与路教授吕桂孙所修，原书纪事至致和元年，则系后来增刻之叶。」
　　综合陈、叶、赵三家之言，潘录、黄纪及图书目录所举，实是一书。南海志为一路之志，「县」字为后人所加，书成于大德八年，为卷二十，随后有增补。
　　此外，尚有可附记者，潘氏之书为曹元忠旧藏，笺经室所见宋元书题跋中「元椠南海志，卷六至十」，所记存佚、目次，与书录所举，正复相同。曹于光绪三十年（一九○四）在武昌得之，究不知何时入宝礼堂也。
　　【 艺林丛录第一编，商务印书馆香港分馆，一九六一年九月版。】

　　○关于大德本南海志曹跋

　　宇庭
　　前撰读「书大德南海志残本后」一文时，曾提及大德南海志为曹元忠旧藏，见笺经室所见宋元书题跋，惟题跋全文未获阅读。撰文时曾记叶遐庵先生钞录，叶先生分函京沪学者查访，全文于拙作付印后三日寄达，当时未克将曹跋录入，颇以为憾。兹以是书为吾粤现存最早之地方志，且其版本年期又曾一度悬而未决，故特摘录题跋要点于次，以供学人之参考。
　　南海志旧刻，在近代藏书家皆未著录，明文渊阁书目暑字号，有明南海志（八册、六册各一部）。曹氏于清宣统年间，在文华殿检勘内阁大库书籍，见崇祯南海志，为南海县知县朱光熙所修。志首有元大德甲辰长至日陈大震旧序，略谓廉访使义斋陆公，命里耆旧陈大震、教授吕桂孙，增修嘉定、淳佑二志。又崇祯南海县志艺文志列「元南海志二十卷，陈大震撰，今无」。可见志在明季已称亡佚，故朱光熙以「今无」视之。由朱至曹，阅三百年。此书虽视足本只存四分之一，克称「断种秘本」。曹于光绪甲辰得之武昌，时以未知着撰人为憾，随证明志为大德本，陈大震所撰，遂不禁狂喜。陈大震、吕桂孙见本志「学校」及进士题名。陆义斋名垕，元史附臧梦能传。
