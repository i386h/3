<!-- { "loadSidebar": true } -->
　　妙高台，在南海县灵洲宝陀寺。去城六十里，有宝陀山，架亭其上，江水环绕，景趣可人，南宦者，必舣舟登览焉。东坡诗云：「灵峯山上宝陀寺，白发东坡又到来。前世德云今我是，依稀犹记妙高台。」石刻犹存。涿郡卢挚代祀南海，回舟次灵州，登妙高台，读东坡诗，遂和其韵：「老子扁舟日暮回，眼花不甚见如来。凭谁借取罗浮月，挂向胥江玉镜台。」
　　【 永乐大典卷二六○三，台字韵，「妙高台」条，引南海志。】

　　鹤舒台

　　州东北二十里白云山，有鹤舒台，蒋安期飞升于此。
　　【 永乐大典卷二六○四，台字韵，「鹤舒台」条，引广州府南海志。】

　　琼台

　　琼州郡名琼台。
　　【 永乐大典卷二六○五，台字韵，「琼台」条，引南海志。】

　　崔与之

　　正子，增城人。家苦贫，力学自奋。先是，广士有当试成均者，率惮远不行，公毅然勇往；既中选，朝夕肄业，足迹未尝至廛巿。礼部奏名庭策，极言官闱，皆人所难言。擢乙科，广人由壁流取第者自公始。历浔州司法、淮西检法官，皆有守法持正之誉。改秩宰建昌新城，素号难治，公始至，岁适大歉，民有强发廪者，公折其手足以徇，因请自劾，守大异之。开禧用兵，军需苛急公悉以县帑牧巿，一毫不取于民。和籴令下，公依时直躬自交受，令民自槩，不扰而办，为诸邑最。赵漕使希怿令诸邑视以为法，且特荐于朝。他司相继论荐，时相欲留中，公不就，授通判邕州，荐者咸以为讶，挽公使留，公不可，诸公申其请，有旨与在内升擢差遣，公抗章控避，乞俟秩满而后受，从之。邕守武人，性苛刻，遇禁卒无状，相率为乱。公时摄守宾阳，闻变亟归，叛者将拥门拒之，公疾驰以入，执首乱者戮之，纵其徒不问，阖郡帖然。擢守宾阳，提点广西刑狱。甫建台，徧历所部二十五州，大率皆荒寂之地。朱崖隔在海外，异时未尝识使者威仪，公至，父老骇异。诸郡县供帐之类，一切不受。兵吏不给券，携缗钱自随，计日给之。停车决遣，无顷刻暇。奖廉劾贪，多所刺举，风采震动。诏除金部，属金虏南奔，边声震恐，淮东密迩故汴，朝廷谋帅，难其人。除公直宝谟阁，知杨州，安抚淮东。公言：「边衅已开，相持六年，凡所措置，大抵虚文从事，宜择守将，集民兵，以固根本。」五年，以秘书监召。会兴元倡乱，害总计，逐制臣。除公工部侍郎，寻加焕章阁待制，知成都府，本路安抚使。公言：「实边斯可安边。益州为四路心腹，惟恃钱谷，厚于他郡；军兴，帑庾告匮，宜厚储积，以壮边陲。」拜疏即行。初，安丙檄西夏夹攻金虏不克，虏乘盛数盗，边蜀大扰。丙薨，公便宜度剑，以镇关表。除公制置使，尽护四蜀之师。西北二国，合从攻凤翔，叩凤州，借粮于我。公条画事宜，密授诸将，随宜酬答，誊榜谕陕西五路遗黎，俾筑坞自固，倚我军为声援。建言：「成都滩濑险远，艰于漕运，立为运米赏格。」奏行之。自是兵皆足食，蜀赖以全。五年丐归，除礼部尚书。公轻舟出峡，径归五羊，自是不复出矣。筑室所居之西偏，扁「菊坡」，刻韩魏公「老圃秋容淡，寒花晚节香」之句于门塾，盖雅志也。公之门无杂客，连帅部使者时候其门，岁仅一再见，未尝一问外事。端平乙未二月，摧锋叛兵，自惠阳拥众扣州城，郡守曾治凤宵遁，官吏羣造里第，请公登城。公肩舆至，开谕祸福，又遣门人李昴英、杨汪中缒城亲谕之，其徒俯伏听命，咸欲释甲以归；而倡谋者黠甚，以尝害博罗令惧不免，相率遁去，入据古端州以自固。俄有旨依旧端明殿学士、广东经略安抚使，兼知广州。公即家治事，区处条画，揣摩调度，洞中事机。召兵四集，贼一战不支，聚于苦竹岭，穷蹙乞降，公命分隶降卒于诸军，而戮其桀黠者。俄拜参知政事，八辞不受。踰年，拜右丞相，上遣中使促召，命守帅彭铉劝请，又命郎官李昴英衔命而至，逊辞凡十三疏。上知公志不可回，诏即家条上时政，公手疏数万言，上皆欣纳，家藏御札七通。有文集若干卷，其文明白谨严，家大酉书其端曰：「东海北海天下老，亦有盍归西伯时。白麻不能起南海，千载一人非公谁。」公善知人，生平荐引，淮游似、洪咨夔、林略、魏了翁、李性传、程公许，后皆为公辅。尝度剑阁留题云：「蒲涧清泉白石，怪我旧盟寒。」里人采其语，立公生祠于其地。及薨，赠太师，谥清献。初，公持节广右，见于施行者，维杨倅高惟月据宋史卷四百六崔与之传为「高惟肖」。锓梓曰「崔公岭海便民榜」；朱崖之人又编次其罢行扰民之政，曰「崔公海上澄清录」。在蜀时，人绘公像于仙游阁，与张忠定咏、赵清献抃并祠，号为「三贤」。淳佑甲辰，广帅方大琮祠公与张文献九龄于学，号为「二献」。咸淳癸酉，经略刘应龙又祠公于西城之高桂坊，今县学即其地也。
　　【 永乐大典卷二七四一，崔字韵，「崔与之」条，引广州南海志。】

　　赵谦

　　元赵谦，赵州人。累官任广东道肃政廉访，抑强扶弱，发擿平反，官吏望而畏之。有乡民汤姓者，富于财，为仇人汤举诬告在县。其亲雒公辅常以他事告县令王夔于宪司，因而有憾，令教汤举供职雒公辅束缚其仆袁二下水身死，勾追加刑，锻炼成狱，惟不获其尸。事上宪司，公以无尸，知其冤，购求之，檄于城隍，期以七日，如期，果有捕袁二至者，人皆以为神。
　　【 永乐大典卷二九四八，神字韵，「人以为神」条，引广州府南海志。】

　　崖山门

　　广州府原文如此，元是广州路，非广州府。以下同。新会县南八十里有崖山，俗呼崖山门，海潮升降，皆由此门即大海。绍圣间，置寨于此。
　　【 永乐大典卷三五二五，门字韵，「崖山门」条，引南海志。】

　　玉液池

　　番禺县有玉液池，一名金钟塘，自西竺至此塘，多潴水也，故上塘村、下塘村之名犹存。
　　【 永乐大典卷三五七九，村字韵，「上塘村下塘村」条，引南海志。】

　　八贤堂

　　录事司：子城外，药洲千秋寺北，有八贤堂，不存。
　　【 永乐大典卷七二三七，堂字韵，「八贤堂」条，引广州南海志。】

　　十贤堂

　　录事司：子城外，药州千秋寺北，有十贤堂，不存。
　　【 永乐大典卷七二三七，堂字韵，「十贤堂」条，引广州南海志。】

　　黄公度咏素馨诗

　　黄公度诗：「不入东风桃李羣，结根远在瘴江濆。眼看南国添春色，天遣余香入宝熏。淡薄直疑梅失素，清香不与蕙争芬。上林托足虽无地，犹有佳名万里闻。」
　　【 永乐大典卷七九六０，馨字韵，「素馨」条，引南海志。】

　　达岸禅师

　　姓梁，法名志清，新州新兴人，梁贞明四年生。先一夕，父梦神人告曰：「明日，当有神僧来此。」遂生师。幼而知善，年九岁，日诵孝经，因白其母曰：「孝经何似佛经？」母曰：「但且读书，何用比佛经乎？」曰：「孝经只事父母，佛经定求成佛，它时必获功德。」父母惊叹，因许出家。十三，念维摩诘经，渐通大义。唐清泰二年，师年十八，祝发往南华受戒。巡礼至云门山，依文偃长老，遂于言下，深达性宗。云门谓曰：「汝岭南汉主，损害生灵，盍往化之，绍隆佛法。」及回广州，谒汉主晟，赐宝光寺 【 今崇报寺】 以居焉。因劝汉主除生、地狱等刑，数载辞还新兴，汉主不许。遂于大通镇东平陆上，结草为庵，以安禅众，及构佛舍，汉主遣使往助其役。一日，师谓其徒曰：「可办早斋，吾往新洲，取水松种之。」众曰：「新洲去此五百余里，岂能速回？」师曰：「汝等勿言，吾即行矣。」卯往而已回，以其松植于院前，祝之曰：「汝生兮虚其心，戾其文。」众怪之曰：「松之为性，岂虚心者耶？」师曰：「庶几不为材木，而免斧斤之患。」因请院额，汉主赐「明月山觉通禅院」，仍赐玉环、金栏、袈裟、银钵盂等。宋太平兴国三年戊寅岁，正月十一日，师忽告别府官及诸檀越，谓其门人曰：「吾今入灭，汝等好护待院门。所奉恩赐之物，与汝等以为法信。」奄然坐化，有灵光烛乎方丈，数刻乃散。弟子以师遗语白之官，遂龛塐化身，镇于伽蓝。凡遇水旱疾疫，祷无不应。至道元年，刑部尚书兼御史大夫、上柱国蓝敏贞，因主僧有请，记其事于石，文繁，兹不尽录。政和六年，经略使陈觉民，请于朝，勑赐「大通慈应禅院」，号达岸慧通证觉禅师。至元戊寅征南，舟师过寺，执行童二人于师前，已斩其一，忽有一人，绯衣拽刀大呼云：「留此一人，以供洒扫。」舟师顾视，乃本寺护教灵官也。释而不杀。次年，广西征进，战舟复至，众僧弃寺而遁，师化身为徒卒所毁。是夕，风雨骤作，战舟覆没者十八九。后寺僧迎师化身入城，寓光孝之风幡像饰如故。师一夕见梦于按察使脱欢公云：「某乃大道寺按寺建于大通镇，政和六年赐名「大通慈应禅院」，故「大道寺」应为「大通寺」。僧，遭难流离，愿公见念。」因赡师像，俨如梦中所见，乃创西莲庵以奉焉。又数年，邦人始于旧基建寺迎师以归。
　　【 永乐大典卷八七八二，僧字韵，「杂录诸僧四」条，引南海县志。】

　　锦石岩

　　锦石岩在广州府州城八十里西樵岩，九真洞西有锦石岩。
　　【 永乐大典卷九七六四，岩字韵，「锦石岩」条，引南海志。】

　　李康臣

　　李康臣，南海人，好学嗜古，名闻州里。绍兴十四年，领乡荐，明年登进士第，尝知昌化军，官至朝散郎。
　　【 永乐大典卷一○四二二，李字韵，「李康臣」条，引南海志。】

　　吕恕

　　元吕恕，字仁卿。至元十八年，任广东道宣慰副使。下车之初，寇盗为梗，啸山腥海，时调兵四出，俘虏者多。公于其间，力为分拣，遣而归，其得释者莫不感戴。
　　【 永乐大典卷一○八七六，虏字韵，「释遣俘虏」条，引广州府南海志。】

　　广州建置沿革

