<!-- { "loadSidebar": true } -->
洛阳人字传师官至太尉庆远军节度使殿前都指挥使绍兴中寓临海事见国史
　　　　　李擢
奉符人字德升元符三年中第官至礼部尚书徽猷阁直学士绍兴初寓临海事见国史子益谦吏部侍郎益能宗正丞
　　　　　卢知原
山东人字行之官至徽猷阁待制绍兴中寓临海事见国史曾孙子章见嘉泰二年科名
　　　　　张师正
大梁人字子正宣和中平寇难于此官至宜州观察使河东都统制绍兴中寓临海事见国史
　　　　　贺允中
上蔡人字子忱政和八年中第绍兴二十九年参知政事终资政殿大学士绍兴初寓临海事见国史
　　　　　蔡向
东平人字瞻明枢密挺之孙绍兴初提举本路常平因寓临海自号净空居士有浍水集藏于家
　　　　　曹勋
颍昌人字功显宣和五年赐同进士出身官至昭信军节度使开府仪同三司赠太师谥忠靖绍兴中寓天台事见国史子耜工部郎中知蕲州耘今利州观察使
　　　　　姜诜
长山人字廷言官至宝文阁直学士右通议大夫赠少师绍兴中寓临海事见国史子处度知惠州孙注今大理丞
　　　　　王之望
襄阳人字瞻叔绍兴八年中第隆兴二年参知政事终资政殿大学士谥敏肃绍兴初寓临海事见国史子镛知房州铢知荆门军铭历太府卿四川总领今奉祠孙涔历金部郎官终知婺州
　　　　　桑庄
高邮人字公肃官至知柳州绍兴初寓天台曾文清公几志其墓有茹芝广览三百卷藏于家子世昌自号莫庵有文集三十卷事见尤尚书袤杨阁学万里陆待制游楼参政钥叶侍郎适序跋
　　　　　虞似良
余杭人字仲房淳熙中为兵部郎官终成都府路转运判官建炎中以父（汀去丁改受）分教于此因寓黄岩自号横溪真逸
　　　　　林同
长乐人字季野绍兴二十四年中第官至朝请大夫知惠州先是其父仰为州推官因寓临海
　　　　　林宪
奉符人字景思中特科监西岳庙干道中随妻祖贺参政允中寓临海号雪巢先生有诗集行于世事见尤尚书袤陈参政骙楼参政钥杨阁学万里序记
　　　　　李朋
长安人字才翁与兄年齐名中特科监南岳庙绍兴末随钱少师忱寓临海
　　　　　应恕
栝苍人字仁仲淳熙初寓黄岩朱文公熹以隐居老友称之门人赵师渊等号畏斋先生
　　　　　于恕
诸城人字忠甫张侍郎九成之甥中特科终昌国县主簿绍兴中以父定远为州判官因寓黄岩
　　　　节妇
名节士大夫之所难也而妇人女子辄易之盖善出于性非必学问之所及也今纪其显者一人余则可以概推矣
　　　　　陈氏
临海人贡士朱伯履妻年少夫亡有欲夺其志者陈氏抚膺恸绝既苏叹曰吾宁速死忽闻此言引刀欲自刭姑急夺之乃免事父母舅姑至孝舅得风眩疾侍汤药不懈者八年姑老齿豁手调甘旨以养寿百有一岁庭有桃实萱颖之祥郡以闻诏特封安人仍旌表门闾
赤城志卷第三十五
　人物门〔四〕
孟子进逃杨逃墨而韩愈辟入佛入老非以其择术不可不谨哉道远俗厖固有以豪伟聪明之士而遯于异教者如欧阳子所谓曼卿隐于酒秘演隐于浮屠夫隐于浮屠未若隐于儒之为正也欧阳子不之禁又俎豆之则与本论自矛戟矣台古仙佛国也其多释与道固宜余细考之疑亦有冲深虚远之士隐于其中如欧阳子所谓者乃若趺化飞升离凡入独虽神变莫指非所以训也姑存之而已
　　释
　　　东晋
　　　　昙猷
炖煌人兴宁中至天台旧传赤城有五百大神居之言辄降祸猷至遇一妪问途忽有负而投诸渊者猷飞锡救之水立涸今干溪是也方诵经有猛兽巨蟒交见猷不动后有神诣猷逊谢愿他徙于是鼓角凌虚而去
　　　　昙兰
青州人支姓日诵经三十万言太元中憩赤城一日有神长数丈屈膝自言愿推室相奉世传韦乡山神云
　　　　怀玉
临海人高姓今楼石村其所居也号高玉禅师居方山运水远溪忽见一父老曰庵前石下有泉也玉举锡迸涌盈尺乃入天柱山即今涌泉延恩寺
　　　齐
　　　　普辽
辽东人居白岩号普耀禅师事见妙智寺及王展白郎岩记
　　　梁
　　　　定光
青州人许姓字静照大同初隐佛陇三十年人罕知者初智顗在江陵梦光引至山顶曰汝当住此汝当终此及顗过佛陇光曰忆昔往时招手否顗即悟光曰金地吾已居之银峰尔宜往今修禅寺是也陈大建十三年坐灭凡三瘗体骨踊出后置殿乃已
　　　陈
　　　　智顗
颍川人陈姓字德安号智者大师十岁誓佛前愿荷正法游佛陇感定光之梦即建寺后示灭石城其徒舆葬佛陇今真觉院有塔存焉尝着止观十卷缁流宗为天台教天圣中诏求其书赐名天台总录其徒如灌顶普明及智晞智璪辈皆有名详见颜真卿梁肃碑
　　　　灌顶
章安人吴姓字法云号章安禅师聆智顗所说法了无遗忘尝入都讲演义疏晋王遣使送之还山为造国清寺今为天台第五祖师先是同门智晞绝而复苏其徒问曰师生何处曰吾生兜率天上见先师智者坐宝座旁皆有人惟有一座尚虚问天人云六年后灌顶当升此说法及化果如其年
　　　　普明
会稽人朱姓初止国清半岩难于得水一日以杖扣石泉涌出今锡杖泉是也后示灭反屈三指云
　　　隋
　　　　智越
临海人郭姓亦受业智顗尝诵法华经瓶水自盈居露山精舍大业十三年终国清寺见高僧传
　　　唐
　　　　丰干寒山拾得
号国清三隐丰干者貌尤寝被发布裘或时唱歌人问之第云随我骑虎游松门三人每邂逅则长吟大笑人莫测也有诗偈三百题松石间如云日日日东出日日日西没不知千古万古人送向青山成底物人竞传之正观中闾邱守尝问丰干天台有何贤圣荅云见之不识识之不见欲见而识不得取相国清有寒山拾得状类风狂歌笑不常盖普贤文殊后身也公至宜谒之至则二人方据火谈笑闾邱遽作礼二人云丰干饶舌耶遂握手出门而去其后寒山隐寒石山拾得隐祥云峰遗迹可考独丰干不知所终
　　　　沩山禅师
初作沙弥自福唐至国清求戒时寒山拾得埽松迎迓临行寒山送之云千山万水遇潭即止后于洪州泐潭山得道见传灯录
　　　　湛然
常州人戚姓号荆溪禅师天宝大历间优诏不起晚归台山注天台教今赤城释签岩是也一日说法竟隐几而化今号天台教主云
　　　　遗则
京兆人长孙姓六祖牛头弟子尝谓天地无物也物我无物也虽无物也而未尝无物也如此则圣人如影百姓如梦孰能死生哉至人以是能独照能为万物主吾知之矣于是至佛窟四十年而终世号佛窟禅师
　　　　普岸
汉东人蔡姓百丈弟子大和初止水硙西峰翌日有虎引至平田今万年寺未几寺成
　　　　幼璋
夏侯姓相国孜之犹子游天台感异人语于静安乡刱福田院今慧峰也后守骆延训命居灵鹫人死于饥璋聚骸以葬钱武肃王尝梦一僧形观甚伟寤求之不获后图形至此处乃璋也谕之归国号至德大师
　　　　景欣
受业白云院嗣法于六通绍禅师人称欣四面后入天台华顶莫知所终
　　　五代
　　　　胜光和尚
住兜率院事见传灯录
　　　　大小静
不知何许人同憩国清寺深悟宗旨其问荅为人所传
　　　　圣者头陀
初憩国清寺显异甚众其雷马山伐木事见头陀庵
　　　　全宰
钱塘人沈姓尝得石霜印可晚遯暗岩二十年今趺坐处尚存
　　　　师简
初憩天台戏龙院时大旱有龙卧岩间简以杖扣之随即滂霈简善书求者多以鹅酒易之德韶尝语人曰此简罗汉也后示灭钱塘
　　　　德韶
龙泉人字惠舟清泰二年入台岭憩智顗道场后于通元峰卓庵尝有颂云通元峰顶不是人间心外无法满目青山时法眼印可之凡建道场一十有二处国朝开宝中示灭莲华峰世号韶国师
　　　本朝
　　　　道荣
不知何许人淳化中居长陇院习禅定灵异颇多时以罗汉目之既入灭人有见于寿昌五百应真位者今肉身尚存
　　　　自询
号国一道者传法于了定大寂尝燃一臂供佛雍熙初敕为建受业寺询焚身以报火灭舌根不坏诏改寺为寿昌今万年是也
　　　　遵式
宁海人叶姓字知白少住宝云洞天台宗旨后又居东掖其灵异非一尝以锡卓石成泉后又讲法于杭之昭庆寺学者以千计赐号慈云一日自言将死问其所归以净土寂光为对天圣中入灭
　　　　长吉
住净名庵号梵才大师事见嘉佑院
　　　　居昱
钱塘人郭姓七岁叩疑于林逋书如夙讽丱角礼僧愿舍诵法华经七日而周世号昱法华通判夏竦表为沙弥卒后三日启倌貌如生昱善为诗有松声和雨听山色带云看之句
　　　　知白
居永庆院郎侍郎简记行业云天台僧独知白为可纪白尝谓释书不少观者若临海求济茫乎不知其涯必有维楫之助然后旁行不难
　　　　清彻
仙居人戒行高洁天禧中尝截一掌为众祈雨立应庵前猛虎驯伏洎死乡人塑尸事之
　　　　处谦
永嘉人潘姓字终倩住白莲院号冲悟大师为王荆公安石所知州旱请祷雨于潭谦语龙曰昔智者诲汝旱则施雨今偶忘之耶言讫雨大注
　　　　如吉
临海人僧业精修元丰间居妙智院事见陆农师记
　　　　智贤
宁海人庆历间游钱塘传智顗教又事明静师儒佛皆得趣后归崇教寺卒
　　　　禹昭
宁海人传智顗教又与智贤论五经得其奥旨罗提刑适尝咨请焉
　　　　了然
临海人薛姓号智涌法师初母胡无子祷于石观音像梦有一老僧手持莲花语曰食是当孕然非汝子也生而超异住白莲寺寺后有龙湫路峣陕师咒之使迁一夕大风雨遂徙宽地宁海建法会请主法席寐中见有持牒来者曰兜率天请说法又梦一龙化为神告曰师七月当归矣既寤并日演法且诫且别坐而化
　　　　本如
四明人林姓住白莲院号神照大师卒之夕所居梁木尽坏体闻异香人见云端有一衲子焉比葬发函如化爪发俱长矣塔近地一日生莲花赵清献公抃作行业记
　　　　良弼
永嘉人柯姓学天台教访僧本如于白莲得其要旨从之者甚众住香积寿安又住白莲归寿安而卒
　　　　元照
钱塘人唐姓字湛如号安忍子深明教律四方宗之少游天台度石桥合掌诵经想方广而度者三复游宴坐峰石诵经失足几堕如人扶之而免与蒋之奇杨杰诸人为方外交刘焘作行业记
　　　　处咸
临海人王姓字应之住崇善寺寺敝谋迁之令李廷芝梦神告曰五祖台下龙头九九和尚宜见之公未喻闽人陈白曰五祖天台教之第五祖师也昔居此山号五祖台又指师九月九日生辰龙也其此僧之谓乎李悟趣为兴寺后住白莲院归寂前二日与众别杨杰为作诵云
　　　　妙机
仙居人陈姓母初娠梦有神僧告曰当生贤子至生有奇相落发事双林昌师后归林下通判章凭因行县谒之问如何是妙曰点铁成金如何是机曰百发百中章尊事之又有行机者号简堂操行尤峻世号大机小机云
　　　　照伯
