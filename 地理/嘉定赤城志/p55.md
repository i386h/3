<!-- { "loadSidebar": true } -->
不知何许人居崇教寺塔下夏坐则向日冬卧则拥雪或引纸纵笔浓淡横斜初若狂言终无不验宣和己亥正旦忽持巨轴与一往还士人缄縢甚密已乃行哭于市其中所言自方寇猖獗次及辽亡迄于中兴日时不易一日忽辞寺僧去或问何往曰不天台不五台不东去不西来沿道诵咏数日趺坐塔下视之死矣众欲舁入寺忽跃起狂走从寺后登山缘高如猿（狗去句改虚）众随即之望木杪腾踊者数十不知所终
　　　　法济
临海人师黄岩浩先罕卧食冬夏不垆扇建炎寇乱与其徒各烬一指以保城邑每诵法华至药王品辄太息曰身如垂疣附赘虚生浪死何益遂采薪自焚是夕星月皓然忽天雨白花大如朔雪清旦拾遗骨得舍利焉
　　　　泽龛
宁海人叶姓建梁王寺塔塔成或请记岁月龛曰吾自有之乃取一铎朱书二十字使垂之绝顶曰此塔记也干道中通守赵师夔侍母陈经行见塔坏欲祈之夜感于梦且问始末使取铎书以观则曰二十世十八姓之僧造塔遇走小月东邑之氏修治赵母子骇叹施缗钱百万且绘龛像于塔下焉
　　道
　　　周
　　　　王乔
字子晋周灵王太子好吹箫作凤鸣浮邱公接以上嵩高三十余年后人求之不得偶见亘良曰告我家人七月七日待我于缑氏山至时果见乔乘白鹤而去后为右弼真人治桐柏山详见乔祠
　　　前汉
　　　　茅盈
咸阳人字叔申于龙顾山驾鹤上升按茅山记云盈汉景帝时人其高祖蒙字初成秦时至华山飞升先是有童谣曰神仙得道茅初成驾龙上升入太清时下元洲戏赤城继世而往在我盈帝若学之腊嘉平盈年十八委家学道诣南岳上真西城王君受道道成命为太元真人领东岳上真卿司命真君至汉哀帝元寿元年乘云驾龙至大霍赤城玉洞之府见道史属辞叔申驭鹤注及临海图经
　　　后汉
　　　　徐来勒
字符和甫按本际经云昔在赤城劫一百八身为道士济生度死其后白昼乘火上升至东汉时为太极法师余见栝苍洞
　　　　刘晨阮肇
永平中入天台山采药失道遇二女焉详见刘阮洞幽明录作刘晟
　　　　王远
东海人字方平举孝廉官至中散大夫明天文图谶逆知盛衰吉凶如指诸掌威帝召不起后强起终不言但题数百字于宫扇上其语皆验留太尉陈耽家三十年忽自言当死既死敛三日失其所在后至栝苍山与蔡经会焉详见隐真宫
　　　　徐公
郡人居山炼御功成以铁锥刺穴有白鹤自石鼓飞出驾之上升见道史属辞按郡国志云汉末有徐公知于此山成道控鹤而去意其人也
　　　　陈仲林
汉末人与许道居尹林子赵叔道三人居盖竹山得道其后王世龙赵道元傅太初等又居之
　　　吴
　　　　左慈
庐江人字符放李仲甫弟子葛元之师也吴赤乌二年尝与元游栝苍洞炼九华丹服之得道
　　　　葛元
丹阳人字孝先洪之从祖初在赤城后入栝苍盖竹等处遇三真人授以秘诀符箓戏幻之术无不通晓吴赤乌七年尸解而去为太极左仙公政和中封冲应真人见高道传
　　　　蔡经
栝苍山人遇仙人王远已而羽化详见隐真宫
　　　晋
　　　　许迈
一名元字远游隐盖竹山尘外记云盖竹山有洞仙人许远游居之又见晋书真诰
　　　　袁根柏硕
剡县人因驱羊度赤城山忽有石门豁然见二女方笄遂为室家后谢归女以香囊遗之根后羽化硕年九十余
　　　　平仲节
河中人以五胡乱中国渡江入栝苍山受业宋君存心镜之道积四十五年后乘云驾龙上升
　　　梁
　　　　徐则
东海剡人居天台观号隐真中峰武帝诏讲道要徐陵钦其风致为作颂焉晋王广镇扬州召问道法则逊免一夕死柩自江都还台道中多见则徒行云得放还故栖矣令弟子埽室曰客至宜延于此语讫跨石梁而去须臾柩至方知其异见隋书
　　　　陶宏景
丹阳秣陵人字通明号华阳隐居尝居宁海阆风里与张少霞炼丹今铁场侧有东山犹存庵址尝梦神告曰山在后海在前金笥玉笈居两边是中可以藏汝丹遂瘗丹焉其后渔人每值月黑望见火光烛林绍兴初邑人胡俊发地得磁合大小三重内贮石紫赤色如铁有陆湜者取而藏之居半载有一道流至号茅山人与语大悦留之宿以丹示之道流叹异夜深各就睡比晓人与物俱亡矣见南史隐逸传及高道传
　　　唐
　　　　王远知
郡道士善易作易总十五卷唐上元中一日雷雨暝雾中有老人叱曰所著书何在上帝俾遣六丁至取且责曰此上方禁文汝何为藏之远知曰青邱元老传授老人曰帝谓汝仙品已及斯今展二纪光宅中死长寿中有人过海见之见龙城录异人录
　　　　司马承
仁庙嫌名　洛阳人字子微隐玉霄峰号白云子博学能文尤长古篆则天累诏不起睿宗召问理身之道对曰国犹身也老子言游心于淡合气于漠顺物自然而无容私焉天下治矣又问阴阳术数则曰损之又损以至无为帝欲宠以官固辞归着坐忘论年百余岁忽谓弟子曰吾今为青童君所召乃蝉蜕而去弟子敛空衣葬之诏谥正一先生国朝政和中封丹元真人
　　　　谢自然
华阳人幼而入道其师以仙经示之一览如旧记慕南岳魏夫人之操一日径浮海寻蓬莱遇道士谓曰蓬莱隔弱水三十万里天台山司马子微身居赤城名在丹台此良师也遂回诣子微受法后白日仙去事见续仙传
　　　　甘泉先生
不知何许人隐华顶峰频诏不就开元十六年特于王屋山置阳台观居之
　　　　吴筠
华阴人字正节天宝初游天台观沧海与名士相娱乐文词传京师元宗召见大同殿献元纲论三篇大历中卒剡中谥宗元先生见唐书隐逸传及高道传
　　　　贺知章
字季真会稽永兴人按许鼎撰通和先生祖贯碑云贯学黄老初贺监得摄生之妙负笈卖药数百年不死后于天台山升仙元和中贯尝遇之授断谷丹经谓曰子宽中而柔外可语道也道以退节为首退节则寡欲寡欲则神逸神逸则无为无不为反此而求道如却走以追奔尔见唐隐逸传高道传
　　　　田虚应
齐人字良逸得大洞法每水旱请祷但敝衣岸帻而坐应不旋踵元和中入天台屡诏不起
　　　　应夷节
汝南人字适中母梦流星入牖而生后游天台与叶藏质刘处静为林泉友会昌中于桐柏观建坛以居凡五十年谓其徒曰玉京金阙泉曲酆都惟心所造尔汝等勉之年八十五卒及窆惟空棺罗隐为之赞
　　　　冯惟良
相人字云翼修道衡岳元和中入天台廉使元稹闻其风常造请方外事后以三洞法行于江表屡诏不起
　　　　徐灵府
钱塘人号默希子居天台云盖峰目为方瀛以修炼自乐尝为诗云学道全真在此生迷途待死更求生今生不了无生理纵得生知何处生会昌初频诏不起且献言志云野性歌三乐皇恩出九重来传紫宸命遣下白云峰多媿书传鹤深惭纸画龙将何佐明主甘老在岩松
　　　　闾邱方远
舒州人字大方幼学出世术受箓于玉霄道士叶藏质每曰葛稚川陶正白吾之师友也诠太平经为三十篇昭宗屡诏不起天复六年沐浴端坐而逝举□但空衣后人于仙都及庐山见之见续仙传
　　　　厉归真
天台人嗜酒常单衣精水墨汉干佑三年于中条山飞升语人曰吾台州唐兴县人也
　　　　叶藏质
栝苍人字涵象咸通初创道斋玉霄峰号石门山居精于符箓懿宗从其奏以所居为玉霄宫
　　　　左元泽
永嘉人居玉霄峰三年绝粒不语尝制真一颂云大道杳冥不可致诘含太虚为广舍总万宇为真一以道守真真亦非一信之以自然任之以万物胎根既断三界迥出九祖得度三官息笔实赖无功之功其功妙而难匹
　　　　陈寡言
越人字太初隐玉霄号曰华琳以诗咏自娱其山居诗云醉卧茅檐不闭关觉来开眼见青山松花落处宿缘在麋鹿群从林际还临化以诗别其徒
　　　　王可交
苏州人一日棹舟入松江中流见画舫有道士七人皆玉冠霞帔一人呼可交与以二栗命一黄衣送上岸且令合眼洎开眼已失黄衣但见峰峦中松柏参天门之乃天台山瀑布寺前也自是不食众白于台与州后挈妻子入四明山不复出见续仙传
　　　　杜光庭
字圣宾天台人或曰栝苍人号东瀛子为时巨儒懿宗朝与郑云叟试万言不中遂入道初从僖宗入蜀有文集百卷终于上都太清宫内供奉
　　　　王仙姑
黄岩人小名子松家岱石村行至石柜山遇仙成道咸通七年飞升今其乡有王仙姑村
　　　　黄道士
居黄岩山山旁有石驿即仙人王方平所居也
　　　五代
　　　　朱霄外
郡人居白云庵善河图毖纬持其法严甚钱忠懿王给驿以进锡赉一不受馆于都广顺初谢归乃葺庵为观居之今栖霞宫是也按崇道观藏殿有题梁云吴越两街道统天台道门威仪栖真明德大师通元先生正一天师特进检校太傅守太保上柱国吴郡开国公食邑一千五百户朱霄外建
　　　本朝
　　　　张无梦
凤翔人字灵隐号鸿蒙子幼入华山与种放刘海蟾为方外友师陈抟得微旨庐于琼台行赤松导引法问以修炼事形歌咏题曰还元真宗召问长久之策不对令讲易即说谦卦曰方大有之时宜守以谦上喜除著作佐郎不受复召讲还元篇荅曰国犹身也心无为则气和气和则万宝结有为则气乱气乱则英华散此还元大旨也赐处士先生号亦不受上以长歌赠行自丞相以下咸赋诗后终于金陵
　　　　黄永干
居天庆观一日解化后半月有州快足回自金陵于道中解后叙问款密且俾寄音观中道旧暨归则知以其日尸解矣见道史属辞
　　　　张日损
天庆观道士事见三官堂记
　　　　屈元应
临海道士范文正仲淹表友人王君墓言屈深于易且善琴盖祥符初尝与范过从者也
　　　　王温
乐安人善造夹纻像景德四年上升因改县曰仙居今社坛即其址也
　　　　张用诚
郡人字平叔尝入成都遇真人得金丹术归以所得粹成秘诀八十一首号悟真篇已而仙去至淳熙中其家蚤起忽有一道流踞主席而坐叩其家事甚历历会其孙他出乃去人以为用诚之归云
　　　　彭文昌
彭溪人有道行行天心法政和中令晁昌之女惑于崇以告文昌乃市之淫祠为妖也焚其庙闻鬼神哭声其怪遂绝
　　　　蛇姑
不知何许人居临海后岭之巅樵者见之以告居人忻生生访焉见庵畔有一蛇护守遇不善人至则逐之故号蛇姑邑人张得一往谒授之诀曰心湛湛而无动气绵绵而徘徊精涓涓而运转神混混而往来张矍然解悟遂游方不归矣
赤城志卷第三十六
　风土门
按周官职方扬州有金锡竹箭之利有谷与畜之宜隋志亦云会稽数郡饶于海陆一年蚕四五熟有夜浣纱旦成布者此通越与会稽言之非专指台也而台最濒海且依山地育人培演迤深厚又与他州不类顾生之者众而食之者亦殷则日贵月翔有过于渡江数倍者未可咎物产之薄而人之蕃息可贺也会岁屡丰粒米狼戾虽细民亦不欠一饱而暇责其余哉余故自谷帛以下品列汇聚且疏其名状以俟博识冠之以土贡者亦尊君之意也
　　土贡
　　　旧贡
金漆【其木似樗延蔓成林种法以根之欲老者为苗每根折为三四长数寸许先布于地一年而发则分而植之其种欲疏不欲密二年而成五年而收收时每截竹管锐其首以刃先斫木寸余入管旧传东镇山产之以色黄故曰金漆云】
