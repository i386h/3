<!-- { "loadSidebar": true } -->
李廞【居临海兄侍中幕下王导辟为掾不就】
褚世标【义熙中隐土】
　　　　梁
蒋政【字文通避地居宁海乡人以其姓名山】
庾肩吾【字子真新野人信之父隐居天台故哀江南赋云少微真人天台逸民】
　　　　唐
张濆【天台隐士喻凫赠诗有道高天子问名重四方招之句王正白集亦有忆台州张处士诗】
　　　侨寓
　　　　晋
江逌【字道载避苏峻乱居临海州辟不就后从蔡谟何充之命始出仕】
许询【高阳人字符度清峻不仕游临海山不归后入剡山见初学记】
　　　　齐
顾欢【盐官人字景怡年二十隐天台山开馆授徒母亡庐墓读诗至哀哀父母生我劬劳之句辄执书恸哭学者废蓼莪篇高帝召之不起】
褚伯玉【字符璩钱塘人少有隐操居瀑布山三十年高帝诏不起敕于剡白石山立太平馆舍之徐灵府小记又云居桐柏观小岭年百余岁未知孰是】
　　　　梁
王元规【太原人八岁而孤随母嫁依舅氏居临海时年十二土豪刘顼者欲妻以女元规力辞之后从沈文阿受业仕至祠部郎　世荦案顼字系宋人庙讳当有误】
　　　　唐
顾况【吴中人字逋翁以文入仕终江南郡丞有文集二十卷皇甫湜为之序尝寓临海有所居三绝及剡溪至赤城诗】
许浑【字用晦大中间为睦郢二州刺史尝寓于台】
任翻【有诗名其题帢帻峰一绝尤脍炙按唐诗主客图云郡人今按翻所赋台州早春诗有岂堪沧海畔为客十年来之句则知其寓此耳】
王展【前进士寓天台项斯有怀王展先辈在天台山诗云赤城山下寺无计得相随又见白郎岩记】
周朴【泉州人张为唐诗主客图石清奇雅正入室周朴之语为天台道士后入仕】
莫彦修【按孙合作才名志云前进士莫彦修本贯鄞川徙居台州】
赤城志卷第三十三
　人物门〔二〕
　　本朝
本朝文献尚矣厥初洗五季之陋天下以儒奋其嘘呵疏浚火始然而泉始达也故吾州虽号落远而文教无不之焉盖自咸平初始有科目是时儒先长者斸荒燧闇以为多士之倡流风所暨莫不根柢行义枝叶艺能在朝则致君在州县则阜俗如尤守袤所祠三老盖魁杰也接于南渡文物益振故其圭衮之炜耀笔橐之层复为宰辅者四人为法从者几十人其次不为宰辅法从而为卿监郎曹不为卿监郎曹而为部使郡守者又不知其几人矣官有大小绩用随之固古今天下之所共然有以下僚末缀而风迹不减达宦者有穷不得位而文行超于科级者又未易以区区之名位为限断也兹卷谂之邦侯骫之郡文学祖长乐志及黄守（筦去元改田）往年凡例凡擢第姓氏咸备列焉故其着年甲者重始进也着父子同产若群从者尊世科也着所历官簿及其所至者备终始也着身所至而又及其子孙所至者崇继袭也考他邦之志若特科若右科若宗室或着或不着今并著者不遗也乃若其事业则已见国史其文墨议论见家集其发挥幽潜见碑碣志状今不复赘若夫名不登仕版而有异行惧将湮没则采次书之至有不生长是邦而居焉者渡江后为尤盛且多名人故亦梓其姓氏爵里云
　　　仕进
　　　　进士科
咸平三年陈尧咨榜
杜垂象【黄岩人字□□按杜氏家谱为祁公衍从叔父终尚书职方郎中栝苍志则云都官郎中知处州或者先为都官而后为职方也垂象生建中建中生七子长曰谊建中性微厉谊善事之以孝闻居丧昼夜号恸勺水不入者累日负土为垄徒步行雨雪中每皲裂流血则以漆涂之如是者三年葬后庐墓左日一饭不荤明年大水发洚所在山皆涨溢谊所居独免人以为孝子之报郡上其事下诏赐粟帛苏舜钦作孝子传以美之后历卫尉大理寺丞通判梓州太子右赞善大夫今诰敕落同姓尚可考也余故特揭于人物之首以劝孝云】
大中祥符二年梁固榜
姚拱【□□人字□□终都官员外郎】
天禧三年王整榜
胡仲元【□□人字□□终著作佐郎】
天圣二年宋郊榜
王琥【临海人字□□终都官郎中】
王珏【临海人字□□琥之弟终屯田郎中事见坊市门】
庆历六年杨寘榜
杨蟠【临海人字公济历通判杭州终知寿州按国史章安人章安今临海蟠文号章安集必不误而登科记乃称杭人临川集有金华县君吴氏志又云蟠父徽始去丽水为钱塘人夫既为钱塘人必不应又为杭倅或者本籍丽水后徙钱塘或又自钱塘徙章安也】
皇佑五年郑獬榜
方孝庙旧讳　【临海人字□□终安仁县今方为世儒自此始】
嘉佑六年王俊民榜
周弁【宁海人字君仪终宣教郎知青阳县后赠少师见宁川志云】
姚震【临海人字□□终】
嘉佑八年许将榜
张希房【临海人字□□终金坛县主簿】
治平三年彭汝砺榜
陈贻序【临海人字叔伦为苏文忠轼曾舍人巩所知终奉议郎湖南运判子克删定官有天台集行于世李察院庚为之序】
罗适【宁海人字正之历五县提点府界两浙京西刑狱终朝散大夫州言前辈大雅以适为称首有易说赤城集行于世事见邹谏议浩送董尊逸序秦观生祠记及州学三先生祠记】
治平四年许安世榜
方洵武【临海人字□□(孝庙旧讳)之子终朝奉大夫知南安军】
陈贻范【临海人字伯模贻序之兄为陈密学襄胡安定(孝庙旧讳)高弟与罗提刑适友历宗正丞终朝奉郎通判处州有庆善集行于世子师纯师圣中八行】
熙宁六年余中榜
方洵直【临海人字□□洵武之弟终知□□县】
张希甫【临海人字□□希房之弟终乐清县尉】
王磻【□□人字□□】
元丰五年黄裳榜
朱玠【临海人字宝仁终棣州防御判官赠正议大夫事见陈侍郎公辅所为铭有朱氏易行于世】
王尹【临海人字少伊终宣教郎知松阳县】
元丰八年焦蹈榜
萧令修【临海人字□□终知贵溪县】
元佑三年李常宁榜
周炜【宁海人字光庭弁之子历知徽温二州兴化军终中大夫】
周炳【宁海人字光佐炜之兄终知琼州兼琼管司安抚都监】
牟企【临海人字□□终阳谷县主簿】
元佑六年马涓榜
方昌武【临海人字□□洵武洵直之弟时号三方终朝散大夫北京司业】
元符三年李釜榜
吴经【临海人字□□终奉议郎知武进县】
大观三年贾安宅榜
朱景行【临海人字仁甫终□令所删修官】
左誉【临海人字与言终湖州通判事见陈侍郎公辅所为铭】
政和二年莫俦榜
朱縡【临海人字枢言玠之子历国子博士宗子正辟雍博士工部司封郎官温州盐事湖南运判提举浙西茶盐知严州提点浙西刑狱改漕事知信州终朝请大夫知严州事见朱少卿斐所为行状】
政和五年何（上□下木）榜
蒋旦【仙居人字澹然先是邑人未知教自旦以力学中第始争自奋历通判越州终承议郎监石炭场乡人推其清节祠之学宫有适斋集藏于家】
应灌【仙居人字仲宣与蒋旦同为邑倡自是其家世以儒显接踵登科级至今未衰终衡州教授】
王衎【临海人字和仲终监广东盐仓】
政和八年王嘉榜
谢升俊【临海人字成彦终朝请大夫知徐州子今上嫌名然见淳熙四年科名卓然知南雄州】
左知微【临海人字□□终宣州教授】
宣和三年何涣榜
潘大年【临海人字祖道终从政郎监南岳庙】
范醇【仙居人字希孟历大理寺丞湖南安抚司参议官知南安军终左朝请大夫】
宣和六年沈晦榜
朱伯临【临海人字希与景行之犹子终朝请郎通判池州事见朱少卿斐所为行状】
李衎【宁海人字和叔终常山县令】
建炎二年李易榜
杜颖【临海人字君美垂象之曾孙终明州司理参军】
方行可【临海人字从志洵武之子终敕令所删修官】
朱斐【临海人字知裁年十二预乡荐历大理丞提点广西刑狱大理正刑部郎中大理少卿奉祠再除大理少卿未行卒初尤守袤祠三老欲以公预议不成而止有燕石集藏于家】
吴谦【仙居人字多益历知严处二州终朝奉大夫】
绍兴二年张九成榜
吴芾【仙居人字明可谦之从弟历删刚定官正字通判处婺二州绍兴府知处州监察御史殿中侍御史户部侍郎知婺州绍兴府刑部侍郎给事中改吏部侍郎知临安府复除吏侍迁礼侍知太平州绍兴府后以龙图阁直学士致仕自号湖山居士年八十卒谥康肃事见国史及朱文公所为神道碑有文集奏议行于世子津见干道五年科名洪奉直大夫江西提举沃朝请郎知筠州】
林蕴【临海人字粹道终善化县主簿】
李晞甫【临海人字□□终临江军教授】
绍兴五年王应辰榜
陈良翰【临海人字邦彦历监察御史右正言左司谏知建宁府福建转运副使提点江东浙西刑狱宗正少卿权兵部侍郎右谏议大夫给事中除礼部侍郎不拜以敷文阁待制提举兴国宫召除太子詹事后除敷文阁直学士奉前祠卒赠大中大夫谥献肃旧与侍郎公辅通谱系其风节实相继事见国史及三先生记朱文公熹所为行状周丞相必大所为铭子耆寿直宝谟阁两浙运判彭寿福建提点刑狱广寿见干道八年科名】
陈爟【临海人字世明良翰之犹子终武昌军掌书记】
陈夷行【临海人字清臣公辅之子终监南岳庙】
吴咏【仙居人字永言芾之从兄终宣教郎知西安县有西安诗集藏于家】
绍兴八年黄公度榜
陈仲德【临海人字□□终】
钱丰【天台人字彦和终温州教授】
绍兴十二年陈诚之榜
鹿汝弼【临海人字国器终□□部架阁】
刘知变【天台人字与权终池州教授】
鹿汝明【临海人字国强汝弼之弟终金溪县尉】
绍兴十五年刘章榜
何纯佑【临海人字粹中终承议郎通判靖州】
顾士则【临海人字孝仲终乐清县尉】
李庚【临海人字子长历御史台主簿监察御史兵部郎中继奉祠提举江东常平知南剑抚二州后知袁州未上卒有集号詅痴符楼参政钥为之序】
石（上敦下山）【临海人字子重祖公孺辟庚子之乱自会稽徙此后以诏举遗逸补迪功郎（上敦下山）从朱文公游自是里人知有洛学历将作监太常寺主簿终朝散郎知南康军事见文公所为铭】
绍兴十八年王佐榜
王滋【黄岩人字□□终鄱阳县尉】
陈举善【临海人字能之历御史台主簿监察御史殿中侍御史知衢常二州提举浙东常平提点浙西刑狱左司郎中太常少卿终秘阁修撰事见尤尚书袤所为铭子铸见干道八年科名侄锺知施州】
绍兴二十一年赵逵榜
陈嘉善【临海人字容之举善之弟终知江阴军】
彭年【黄岩人字符老尝中教官与弟椿年号二彭历常德府佥判终朝请郎子藻今知临江军】
徐大受【临海人字符章终四川制置司干官】
陈庸【仙居人字时中历御史台主簿知常州兵部郎中太府少卿中书门下检正诸房公事知抚州终提点江西刑狱事见彭殿撰桩年所为行状子禫终知雷州章见淳熙八年科名】
应颐【临海人字颐正时州荐名纔八颐与弟艮犹子士龙同贡乡人荣之终】
绍兴二十四年张孝祥榜
左璠【黄岩人字仲琰与弟玙王毕号三左终敕令所删定官】
叶昌嗣【临海人字景厚终两浙路转运司干官】
吴浚【仙居人字建中谦之子终南外睦宗院教授】
