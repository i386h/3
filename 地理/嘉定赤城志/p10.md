<!-- { "loadSidebar": true } -->
乐山堂在清平阁下淳熙三年尤守袤建取仁者乐山之义庆元二年刘守坦之徙阁于今地前为堂后为挹爽【尤诗云草堂有遗基榛莽岁月久我来始经葺挹翠开户牖群山供啸傲万象皆奔走所以名乐山欲企仁者寿】
和青堂在小听右庆元四年叶守籈重建取杜甫云水长和鸟山屿青之句
集宝斋在清平阁右旧在双岩堂左治平四年葛守闳建盖集葛元司马承仁庙御讳柳公权及近世名人翰墨刻其间故名嘉定元年李守兼徙今处罗致金石刻以实之【陈通判贻范为之记】
参云亭在双岩堂左山上庆历七年元守绛建嘉定十六年齐守硕重新之前有罗汉树颇奇怪【元自为记云州治据大固山介天台括苍之间北直大海潮汐溯江薄城而群山阨东水不得肆庆历五年夏由泐海溢踰城杀人万余漂室庐几半州既残毁明年予来守兹土拊视凋瘵戚然出涕乃循周官聚养万民之法恤孤终收介特招徕安辑之问军政昔之关戍过更疲佚不壹乃取尺籍伍符而均齐之问吏橐昔之强宗囊橐为奸积岁劳豪忽厌饫豢腴贫者挤转沟渎没齿不享升斗之泽乃为定规厘一隐括料奸摘谲牢不容罅参是数物信以谂之法以朿之故民罢者兴兵勤者休吏穷者给缮戎械治囷廪全官庐秩祠宇表厂墨闬齐簿领平岸狱一二悉力问水害之繇昔之负城之民刳去客土日以薄圯是有水败乃因新城出帑金以购材募工砻石累甋环周表里外内九门饰之楼观缒木于门牝牡相函外水方悍以御其怒作十窦窗栽以密石内水方淹以疏其恶又凿渠贯城厮为三支达壅渟清余波距川斲十二石杠蜿蜒跨渠舟车朅来行者不病旬岁而工既于是秋水复攻城不没者三版乃循闉阇垂木阖窗或持编菅或捧篑土辅坚窒隙扞有余壮已而水无以纵遂复故道昔之刺史廨舍在山谷间滔襄之余虽不甚坏而潮波洄汨鞠为淖洿大凡署所以朝夕处君命之地不可以不葺乃培偃潴支敝阤即旧而新之廨之四隅有楼及亭列峙而五至是摧圯悉欲全之则重烦里旅然士大夫必有退公息偃之地乃取城闉剩材于二山之交作双岩堂庑缘山椒作参云亭天空地回万象在下射有长圃饮有曲水宾友衎衎哨壶雅歌日为文酒之乐粤今年春州人纵游鼓舞于庭除之下有宾击节而歌曰昔民垫昏今民庶蕃昔民赍咨今民熙熙惟君忧乐兮与民同之天惠其宁兮无以君归予闻而甚愧因训之曰予断断然一介臣素性狷直重以蹇连之分孤鸣自哀而朝廷不加诛斥名为二千石幸为僚诸君皆文学政事之选交修补察以裨不逮由是不为司败之谪耳大抵剌史能休戚千里若政之媺恶则有舆论盖春秋之法兴作始事必书予是以杂为之记以俟后之知者　曾守几诗云大暑不可避微凉安可寻云亭非浊世竹树有清阴海近风先集山高日易沉无因见明月萤火乱更深】
玉霄亭在参云亭左绍兴十七年曾守(光宗御讳)建取【玉霄峰而名嘉定十六年齐守硕修后轩(尤守袤记云台州南西北三面偪山独东望诸峰差远云烟空蒙外际溟海蓬莱方丈想见其处旧有小亭在子城之上绍兴丁卯南丰曾史君谹父改刱更名玉霄距今三十年摧败倾欹岌嶪欲压其下昔有茂林修竹今皆翦伐错为民居溷圊罗列污秽喧嚣游者叹息余乃披剃蠲疏载芟载除四为缭墙以限外途下建石柱上跨飞阁出亭之外又有六尺凡楹栋榱桷之朽挠迭瓴级甓之缺折丹黄粉漆之陊剥皆易而新之方连周阹可倚可眺晨挹颢气夕延素月山川城郭尽在几席之间凭栏四望迭嶂环绕手挥丝桐目送飞鸿飘飘乎如乘云御风身在物表州之宴游于是为胜乃刻亭柱以纪岁月云　曾和李举之诗云新亭崛起最高峰无数遥岑翠埽空恐有谢公留屐齿为开摩诘画屏风倚江杨柳自高下照水杏花能白红正欠渭川千亩竹清阴分借赖邻翁　王廉清云忆昔新亭敞玉霄使君髯舅意飘飘春风潋滟黄金盏明月参差紫玉箫歌吹旧踪空草木风流闲话属渔樵凭栏无限凄怆意寂寞寒江落暮潮)】
舒啸亭在参云亭后旧名匿峰淳熙四年尤守袤建取孙绰赋匿峰千岭之句绍熙元年江守乙祖更今名【尤有诗云山亭在山背不见山巍巍但见四面风辐辏朝宗之深藏固甚智自牧甘处卑一谦受四益是以能不危】
驻目亭在参云亭右庆历七年元守绛建取杜甫旷望延驻目之句嘉定十六年齐守硕重建【尤诗云攀梯上甓级小憩得危亭一览尽寥(今上嫌名)四山耸寒青浩若凌太虚翩如逐遐征昏花拭病目望处增双明】
解缨亭在参云亭东嘉定四年黄守（筦去元改田）重建
澄碧亭在静镇堂左庑跨池旧名兴移淳熙十年史守弥正增水阁更今名
瑞莲亭在节爱堂前池心旧名玉虹嘉定四年黄守（筦去元改田）以平桥获莲更今名
凝香阁在静镇堂左嘉定六年俞守建建且名
赤城奇观在郡圃后山上旧名览辉庆元三年刘守坦之建开禧元年叶守笺更今名
双瑞轩在赤城奇观后嘉定四年黄守（筦去元改田）以粟九穗麦两歧故名
梅台在赤城奇观前开禧元年钱守文子建下临巨壑有梅数十本焉
桃源在郡圃嘉定二年黄守（筦去元改田）建自参云亭后循双岩堂而上植桃百余盖仿刘阮故事云【黄有诗云本自深村老圃来偶分符竹到天台漫山幸可容桃李莫待刘郎去后栽】
熙春馆在手诏亭西淳熙十年史守弥正建
和丰楼在天台馆南庆元四年叶守籈建多旨楼在三酒务北庆元四年叶守籈建
推勘院在州东南二里旧在资圣寺西后废嘉定六年俞守建徙今地
济粜仓一在报恩寺一在吉祥寺嘉定四年黄守（筦去元改田）建【用缗钱二万为之本秋则籴春夏则粜粜价平岁不踊歉岁特损尝请于朝乞以此钱循环毋隶他用从之详见规画及序文】
养济院在中津桥南旧在资圣寺下嘉定四年黄守（筦去元改田）徙今地内有坊二曰安老慈幼屋总二十楹【尝以钱置官民田一十二顷有奇地山园一顷一十六亩有奇岁可得谷一千七百石有奇钱七十九贯有奇又岁以千缗给他费度可赡百口废疾者纵不入亦量给之日用什物各有差提督官吏典直卒及医职皆具尝自为之记且请于朝如济粜仓法云】
安济坊在司理院后嘉定四年黄守（筦去元改田）建先是病囚无所栖止散之城楼祠宇若僧庐三门数有死者黄乃为此以处之坐卧百用皆具【监临典直以下一如养济法米盐药饵取之赃罚钱冬给衾与薪炭】
漏泽园在城东法安院侧初奉旨建嘉定四年黄守（筦去元改田）重新之先是地止三十余亩守以僧行力不任近舍有民王姓者自为之守四缭以墙其后屡坏民死皆道攒路瘗过者恻焉黄遣于东西南三隅比城五里循古城根山宫梅花园后岭麻车衕等处括遗骸一千五百余乃先葺旧园且求园外地及威神院侧后岭庵三所置新园永为邦人聚葬之地焉【旧园内立墙墙内分为若干层层分为若干穴自东取西或自南取北每穴地广七尺修一丈比葬掘深五尺每三层横穿一沟沟广二尺深六尺仍相一低处笕沟水出溪约可瘗一千五百四十八人余三所可瘗二千五百人有地而无力者官量给其费宗室命士大五千小二千余则大三千小一千五百俗尚火化有谕而不格者亦助之钱钱稍下于瘗已化而愿以灰骨葬者听其暴露无主者一百七十余人棺损者易之瘗于旧园如前式】
右自推勘院以下非廨舍然皆系民政故附见之
　　通判听
听在州西五十步淳熙五年通判管锐重建
芝秀堂在听左以有紫芝产于栋故名
登瀛堂在听右庆元三年通判赵彦卫以钦庙所赐唐十八学士像刻于壁故名
景沂堂在登瀛堂右
岁寒堂在景沂堂后
莲风阁在宅堂后侧有流花渚漾花池后有翠麓
云水亭在后山上旧名观苍台庆元三年通判赵彦卫更今名
云海亭在万壑风烟右站台在宅堂右旧为双莲堂后废嘉定十四年通判何洙筑台更今名
岚关在云海亭右
梅榭在云水亭右其侧有梅峡及银谷石于菟峨眉岭四处
万壑风烟在后山上旧即云水亭万山拱揖一江演迤井邑粲然在目最为奇胜庆元三年通判赵彦卫徙亭而建且更今名
　　添差通判听
听在州东四十步旧为判官听绍兴十六年通判洪适改建今废【洪自记云天台之为郡环山枕海壤僻民愿牒诉简少输调有常平时从容见谓无事故分曹授政绝赘冗者中兴以来彯缨之士日进一官相承率三四辈员外置者无郡邑不有绍兴二年是邦始增治中凡五易而适至被命迟期者后复三人则兹员之设将践武不废乃裒（禾卒）名氏官秩去来龛石壁间而系之言曰昔昌黎韩公尝谓邑丞贰令位偪而嫌文书视成一不敢省有公负复归尤焉曾主簿尉之不若丞于郡者亦然厥有不蹈其中萎腇不事事玩民戚休贪残放手漫不孰何曰此太守职也吾何干夫是之谓负官否则铮铮表襮召权巿威上下相高矛盾崖异吏不确其承民情不得直夫是之谓越位负其官不可越其位又不可然则奈何能使官不负位不越清其心以求其平视着令唯谨外是而议夫何知之有】
分绣阁在听左【洪自记云淛河以东层冈峭岑盘深缭复陆自会稽道天姥又百有余里财得夷旷之地十有五顷以为天台郡郡践山作郛而余麓及屹立之峰废不可庐者亦十一二故官寺民区鲜巨丽之所十数年中监州始有以员外置者侨于城之巽隅距黄堂七百步而赢其职业之商谳僚寀之谒请吏抱簿牍袂属嚣阛隘蹊间举不以为便乃徙幕僚之舍为今所居与正员相东西焉然规恢下窄荣奥埃墨无复明轩虚牖常羊敞豁之胜独东偏有地斗大丛榛委甓蚓虺所潜前沿后仍指为弃壤则薅刜畚治培基建阁以夏四月课材阅月而斤斧论功其高四寻衡袤二十有七尺南北不及者九之一群山萦环垂光献状可以分绣名风萚云梢映烛左右目其堂曰清閟阁之后旧有蔬畦更以嘉葩中穿小池可容蒲荷方行鹜狎至占位□休登临亘望则岩姿之四时烟霏云采之隐现茂木敷阴幽禽谐声过耳娱日景与意会间日觞朋命寀奕棋援琴放歌赋诗洒然不自意其尘坌中也客有过之者曰人生在天壤间以百年为须臾况宦游弗常席甫暖而趣代今子来旬岁矣又如是而去何以兹阁为揖之曰人皆无以一生为寄则端节澡行崇勋着言期与前英联横能无以一官为不久则遵宪柅奸必有以美其政予年少质下若乘雁双凫虽去来无系于邦人然吾身朝夕于斯抑欲自适其适尔客怃然曰有是哉因泚笔而书之　曾守谹父戏洪诗云新营小阁面孱颜领客开尊紫翠间千里画图供徙倚一时名胜喜跻攀好风已破晓来暑小雨不遮湖上山老子个中殊不浅尚堪同醉看弓弯　又题诗云治中妙言语洪涛泻词源向来群玉府垂上紫薇垣佐郡沧海旁凭轩望朝暾便欲乘轻车长啸登昆仑兹楼何缥缈千岩霭云屯庭空百吏散博山炷微熏重寻羡门辈仙事渺无垠何如对妙高举手招德云　洪弟翰林迈寄诗云新阁何隆隆经营自兹岁其前山送青其下竹交翠景物日夕佳登临春秋异治中公事暇领客共留憩四坐欢相酬寿主珍重意向来蓬瀛上视此无乃媿主称客意好是事幸且置拄颊饱看山朝来殊爽致】
