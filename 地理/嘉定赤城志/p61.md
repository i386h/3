<!-- { "loadSidebar": true } -->
唐丰尚书墓在县东二里丰家桥近有人穿土得之墓记云尚书五子最幼者名干为僧即丰干也
秦鲁国贤穆大长公主祔都尉钱太师景臻墓在县西北二十里护国寺侧少师忱参政端礼丞相象祖仍祔焉
滕忠烈侯膺墓在县北七里传教院侧
贺参政允中墓在县东四十五里资福院
　　仙居
唐任相墓在县北山五里今其溪曰任溪
韩显谟昭墓在县南五里管竹村
吴龙学芾墓在县西一十里申墺
　　宁海
吴屈尚书晃妻墓在屈母山
梁王墓在县西北三十里梁王山上尝于土中得镜剑弩牙焉一云墓不可知但有古杉一根人疑其墓尔
田将军墓在县西一里昔墓圯获铁鍪铠即靖边侯也【详见祠庙门】
李常侍墓在县北二十五里默林江南后主之族
郑都官墓【一呼为郑左史】在县南五里大坑昔家于此旧传有牛落其凿烛之棺已成土但见四壁彩画如新都官事钱忠懿王与叶尚书以下四人同谏纳土者也今诰敕犹存
叶尚书预墓在县东北八十里东苍
叶太傅景泰墓在县东三十里梅枝
王尚书墓在县东北五十里沥洋岭
张光禄质墓在县西北五十里硖石
周中大祖墓在县南五十里东（山奥）其家自越徙此嘉佑五年忽有天灯见冢上其孙弁登第至元佑二年复见弁二子炜炳又登第焉
罗提刑适墓在县西南六十里马山
洪尚书墓在县北二十里项墺
赤城志卷第三十九
　纪遗门
宇宙之事无穷简策之文有既自古传记岂能物物而竟也哉不可竟而欲竟之故有纪遗焉然亦岁远年徂日伪月谬遗事之易坠又甚于遗迹之难寻也祥文瑞纪识者讳之然桑谷之灾嘉禾之应白鱼入舟之异虽经传不废予得锄而去之耶故自前代至我朝稍从采次且以古城郭而下附其后不可竟而欲竟之惧未之竟也
　　遗事
　　　连理木
吴大皇元年郡吏伍曜得于海际枝茎紫色有光【见松陵集注】
又
唐永昌三年五月里人冯羲得于海中凡三株一高一尺五寸连理者九枝一高一尺四寸连理者五十枝一高七寸五分连理者七十枝其年郡司马孟诜表进云中有白石扣之声甚清皮日休送从勉游天台诗亦有行过石树冻无烟之句【注云消山有石连理木消山今赤城山也】
又
绍兴十七年生于天台山阐法寺枫榆共干三分三合其时游客以诗属曾守宏父有政成不用中和颂看取春郊连理枝之句曾因作颂以献于朝【又通判听后有连理号鸳鸯木而宁海溪南有栎木亦然】
　　　月桂子
唐垂拱四年三月降于临海县境芳香有桂味食之和畅郡司马孟诜以闻【见封氏见闻录及陆蒙诗注】
　　　五色云
元和中见于州按柳宗元集为薛中丞浙东奏有云纷纷郁郁自东而徂西若烟非烟一旬而再至乞宣付史馆以昭简策观此可见其异矣
　　　瑞米
淳化中出于宁海县南二十五里地名九顷民应氏田中其稻生双米郡以闻【见会要】
　　　神虾
天圣元年州渔人得之海中长三尺余前二钳二寸许末有红须尺余首如数升器若绘画状双目十二足文如虎豹大率五彩皆具而状魁梧尤异中使吴仲华绘其象以闻诏改名神虾晏元献公赋其事【见文集】
　　　仙鹿
靖康元年宁海县峡溪忽有之高四尺余莫知所从来遇驱逐则跪而请命中箭死时有黄朝宗者馆其处夜梦有人持牍相召至一所见老道士白须毵毵垂至腰云小人无知余养此鹿五百载今为所杀闻子获其麈幸见还视其左扉有司马子微四字遂寤时村民既杀鹿有周尧者截其尾以遗朝宗后朝宗百余岁方卒
　　　芝草
绍兴三十二年生于天台县圃凡二本是时临海亦送双莲花双莲子张守昌作诗有煌煌朱草连年秀的的丹蕖并蒂香之句
又
绍熙五年二月生于临海县狱柱间七叶三层葩采可爱李朋为之记
　　　甘露
干道四年中秋夜降于州天庆观圣祖殿前古松上状如垂旒羽流采食之味甘而香
　　　海鳅
淳熙五年八月出于宁海县铁场港乘潮而上形长十余丈皮黑如牛扬鬐鼓鬣喷水至半空皆成烟雾人疑其龙也潮退阁泥中不能动但睛嗒嗒然视人两日死识者呼为海鳅争斧其肉煎为油以其脊骨作臼自是海滨人多患疫焉
　　遗迹
　　　章安城
在临海县东一百一十五里本汉回浦县属会稽郡后汉光武时改为章安
　　　古城
在黄岩县南三十五里大唐岭东外城周十里高仅存二尺厚四丈内城周五里有洗马池九曲池故宫基址崇一十四级城上有高木可数十围故老云即徐偃王城也城东偏有偃王庙
　　　汉城
在黄岩县北一十里按旧郡志县北一十里有莆林郡城相传昔置莆林郡于此然未详何时亦无图经又按县志云昔有二童子戏于山上各立部伍一号霸王一号汉王累石为城纵横里许一日而毕若有神助焉后汉王死而神降于山乡人惧而祷遂为立庙二说未详
　　　孙恩城
在黄岩县南九十里峤岭高四丈许周回六百步永嘉记云妖贼孙恩所筑按晋史安帝隆安二年贼孙恩陷会稽七年临海太守辛景击斩之
　　　桃都山
按郡国志在台州山上有大桃木木上有天鸡日初出照桃木天鸡即鸣天下之鸡闻之而鸣木下有两鬼持苇索执不祥之鬼食之
　　　壕头
在黄岩县南五里世传汉兵七十二阵没于此斸地得箭镞之属旁有枫木二根大可十数围叶皆靡地旧志云与汉思王冢上木西靡者相类其后传写愈谬乃于七十二阵上直目曰思王冢按汉史东平思王冢在无盐非台也
　　　镇亭
在宁海县西北八十里台明越三界间按西汉地里志鄞县有镇亭昔晋武帝析鄞置宁海今以地里考之尤信
　　　砂碕
在宁海县北五十里父老云即汉之鲒碕按西汉地里志鄞有鲒碕亭颜师古注鲒蚌属长一寸广二分有小蟹在腹中今县北皆古鄞地而砂碛中有海族正如师古之说则父老所记不妄矣或曰鲒碕今战碕未详
　　　石垒寨
在天台县北五十里关岭山垒石为之侧有李相公庙盖唐广德元年王师讨袁晁处今遗迹尚存父老皆能言之
　　　东西二仙源
东源在黄岩县东北五里地仙刘奉林主之西源在县南峤岭九十里地仙张兆期治之见洞天福地记七签
　　　夷洲
临海记云在郡三十里众夷所居秦始皇遣徐福将童男女入海止此洲山顶有越王射的白石又徐坚初学记云临海有夷洲古无铜铁磨砺青石以作弓矢
　　　回浦
在临海县东南一百一十九里祥符寺前按后汉志章安本名回浦今即其地也
　　　沸渎
按临海记在城南门中有沸水方三尺孙皓时奚熙受刑于此其后水常沸人疑其冤【按吴志孙皓昏乱舅子何都状似皓民间伪言皓死立都临海太守奚熙闻之举兵欲诛都都叔父植时为定海督击杀熙以此观之殆是为植所击非受刑也】
　　　洗马潭
在天台国清寺庄之外唐裘甫之乱王师战于福圣观前今有落马桥是其处也时以国清建寨此潭与马敞墠三墩堂皆诸将议事之所又有王军塘为犒军之所
　　　古放生池
在临海县之海际陈太建中僧智顗见居民以沪鱼为业绵亘四百里遂以所得施利买民田为之事闻诏禁采捕国子祭酒徐孝克为之记今废久矣
　　　赤阑桥
在县东南一百二十里旧志云晋成公绥为章安令登桥望江制云赋焉又见初学记【协寅云今人讹云为雪误】
　　　歇亭
在天台禅林西北一十五里唐孟简廉察浙东日捐俸建为游人憩息之地
　　　柔金铜柱
按张勃吴录及初学记云临海中有小洲生柔金自北而南三十里有铜柱西属国人自称汉子孙乃汉疆埸之表
　　　蔡家桥【世荦按此条当系明人重梓时所增今依原本存之】
在临海县东南一百二十三里旧名回浦桥架以木行旅危苦之宋隆兴间里人议易以石思费巨难就卜诸神乩云君问桥梁事桥梁事若何云龙风虎会君侯功不磨当时莫解此语端平末建阳提举孙蔡与龙字云翊以义旅勤王封侯赐国戚第于回浦遂累石为桥其弟与虎字风翊者董厥事桥成建堂栖旅命名宏济行者德之呼为蔡家堂焉西涧叶先生为记乃知桥梁之成似亦有数海潮冲圯蔡氏子孙修筑之迄我明宏治丁巳方石谢先生铎修志侯冢孙延安守祥白祖遗迹于郡伯陈公相阅记摭里父言及童谣录之见海东之胜迹云
赤城志卷第四十
　辨误门
鲁鱼亥豕之讹自昔病之而况山川地里之大乎近之为碑刻远之为载籍纷茸厖杂与麻苇俱甚至先后佩剑彼此立戟有未易判者余既循其本自厘而正之矣他未遑暇也兹卷本出陈维余爱其辨博可据因为裁次附焉其间正误质殊有本有末有徙而属他郡者有订而归吾土者览者详之亦足以知谈今之易而考古之难也噫于此书粗详且备矣
列子载黄帝游于华胥民之国在弇州之西台州之北不知斯齐国【注斯离也齐中也】几千万里盖非舟车足力之所及神游而已张谌注云不必便有此国且引淮南子语以为正西曰弇州西北曰台州旧经因之遂谓台之得名其来自古不知以台名州实肇于唐之武德因天台山尔且在东隅亦非西北列子淮南子皆一时寓言无庸援以为据
陆长倩题广轩诗云为是会稽东部国不教更号小蓬莱郡国志永和三年以章安县东瓯乡为东部侯国东部元理回浦后属会稽【回浦鄞地会稽越地】元鼎五年尝立东部都尉治光武复改回浦曰章安以治立东候官通典云东部临海是也阳朔元年徙治鄞或有寇害复徙治句章临海虽东部侯地然则亦屡徙矣诸说皆云东部惟颜师古注汉地理云回浦南部都尉治未知孰是
汉书元封元年东越降帝以其反复迁之江淮间虚其地为治县颜师古注治县曰本闽越地注回浦曰南部都尉是也宋志乃引司马彪曰章安故治地则临海亦治地乎然治本属闽故高帝时以无诸都之无诸既都治而摇都东瓯自是两处若置治县岂于东瓯界中又治闽闽去临海一千二百里若尝置县在此则前汉表县大率方百瑞安得一县如此之远况治县改为章安续又分章安南为永宁不应永宁界乎其中南北断为两境皆名治县虽后汉至吴多指东越之地为东治实称会稽故其地有东治山亦非今临海也
旧经序云光武时始改回浦为章安置临海县属会稽郡按吴少帝太平二年方分置临海何由光武前二百年而置之乎又云吴太平二年分章安立罗江按长乐志改章安为罗阳在建安二十三年而吴太平二年亦但分罗阳等县属临海郡时则有罗阳王表见于吴纪非罗江也又西晋太康四年以罗江属晋安郡按长乐志载晋太康三年始以候官为晋安郡领县八罗江在焉至宋有晋安太守领县五罗江仍与则旧经谓晋太康间罗江属晋安虽得之若言立于吴太平中则当言罗阳岂得言罗江哉罗阳今温之瑞安【元隶临海】故房元龄晋书地里志临海郡吴置统县八无罗江县
旧经云吴少帝太平二年分章安地置临海县又分章安地立始平永宁松阳安阳罗江合七县立临海郡按分章安置永宁在永建四年分二县地置松阳始平在兴平四年析永宁立罗阳在吴赤乌二年凡置五县皆不在少帝时今云太平二年方立合而为七此盖不考之过今会稽志但云太平二年分章安始平永宁临海罗阳松阳六县属临海郡谓之分则旧经以为立非也然则少帝时所领止六县耳晋地里志虽云吴置临海郡统县八然改始平曰始丰罗阳曰安固分安固曰横阳析永宁曰宁海实在晋时岂得谓之吴置耶
