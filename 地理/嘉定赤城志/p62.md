<!-- { "loadSidebar": true } -->
唐地理志云武德四年置宁海今以晋志考之临海郡所统县八宁海已居其中安得谓置于武德四年也按宁海置县自晋武平吴王浚以兵徇地请以鄞八百户临海之地二百户为之今白峤是也至隋开皇九年平陈废县入临海郡唐武德四年改郡名台州复置县今海游是其处七年复废至则天永昌元年复置迁于广度里则今县治是也故宁海创自东晋以迄隋唐凡两废三迁然后定夷考颠末殆是晋孝武刱之唐高祖与则天乃起废者耳唐地理志之说非也又宁海令高述作县学颂云濒海之西台阜之东有汉古县屡迁儒宫宁海为县既方刱于晋武而高以为始于汉又大误矣
黄岩古之永宁县今考其地曰乡曰江曰驿曰山【方山旧曰永宁山】皆名永宁又瑞岩寺住持碑并古碑后序资福院佛殿碑皆曰台之永宁县存本名也永宁置县始汉永建四年至吴以孙綝为永宁侯韩晏为永宁长盖此地也今永嘉本古永宁县分置故永嘉志云晋明帝太宁元年分临海之峤南永宁立永嘉郡孝武宁康二年又分永嘉郡之永宁置乐成县隋开皇九年平陈郡废改永宁为永嘉县隶栝州大业初郡复置县仍属焉唐武德五年以永嘉县东置嘉州领永嘉永宁等县正观元年州废省永宁隶栝州然则永宁盖尝属温与处矣黄岩虽古永宁而古永宁地广今之永嘉乐清皆其地也自晋分临海峤南为永嘉地始属之峤南今之峤岭与乐清分界唐上元二年始分临海县置永宁县至武后天授元年更名黄岩然则古永宁甚广今之黄岩特上元间分临海而置耳
天台山赋云济楢溪而直进落五界而迅征吕向注但云五界峻道名济此险阻经峻道而疾行也惟李善注此独云五界五县之界且援孔灵府会稽记曰此山旧名五县之余地谓余姚句章鄞剡始宁此说是也然登真隐诀谓大小台处五县中央五县谓余姚句章临海天台剡县则与善所注微异今两存之
旧经载张辽为荡寇将军陈简梅成叛太祖讨之简入山中有天柱山辽遂进军断简成首太祖论功曰登山履险辽之功也增封假节按临海之延恩寺后天台之县西虽皆有天柱山而辽未尝进兵至此旧经果何据而云乎今会稽县宛委山一名天柱临安亦有天柱山不应便指为台之山也
夏英公为倅日作延庆院记云临海济灵江而西越万步至栝苍山与真隐山并间有垂流千仞漱石成渊蛟龙宅之按旧志真隐山在临海县西南十五里本名栝苍山又名天鼻唐天宝中改名真隐则栝苍即真隐英公析而为二非也
孙绰天台山赋有云荫牛宿以曜峰托灵越以正基盖言天台山据越地之灵而正基址尔非专以灵越为台山也江总修心赋曰喜南斗之分次肇东越之灵秘又晏元献石氏山斋诗云书仙十阕壮儒宫灵越山川宝势雄以是考之则会稽本名灵越非止台也
会稽志载天姥山在新昌县东南五十里东接天台华顶峰故李白天姥歌有天姥连天向天横势倾五岳连赤城之句然郡国志载天姥山乃在临海郡山峤与栝苍山相联或云在越或云在临海疑此山绵亘相延故二处皆有之然临海记但言此山在临海按旧经韦羌山亦名天姥山在仙居县东连栝苍且云石壁有刊字如科斗春月樵者闻笳箫之声与临海记同则天姥山又仙居之韦羌山也
真诰曰越有桐柏之金庭今剡县金庭馆乃沈约造本观记云约定居桐柏岭建馆曰金庭则是剡之金庭亦号桐柏也今天台县洞宫以桐柏名始于唐景云二年司马承【仁庙御讳】所置而宁海县之西南亦有桐柏山连天台山故神邕天台山记力辨云从极东至宁海界有桐柏山其状高峻道士司马承仁庙御讳云瀑布山顶是桐柏山因置观不知山固在宁海也又太平寰宇记云在宁海西五十里今其地犹有桐柏里是剡县天台宁海皆有桐柏然道经云越有金庭桐柏与四明天台相连真诰又云桐柏山在剡临海二县之境一头在会稽东海际其一头入海中然则山之绵亘如此三邑接境宜皆指为桐柏也
陶宏景真诰云天台山高一万八千丈李白梦游天姥歌乃云天台四万五千丈对此欲倒西南倾疑不同也又国清寺在县北十里长松夹道翠绿萦纡故贾岛送僧归国清寺诗石涧双流水山门九里松张祜游台山诗盘松国清道九里天莫曙至李白诗乃云天台连四明日入向国清五峰转月色百里行松声百字合作九字岂传之伪耶
盖竹山为洞天福地今婺之东阳温之乐清台之临海黄岩天台皆有之东阳志云在县东南三十里泗渡涧之南岩有石室三间号为盖竹福地乐清志云盖竹山去县二三里后山绝顶有岩洞可环坐数十人俗名杨八洞七十二福地图云第二福地盖竹山在台州黄岩县玉清璇极洞天图云第十九盖竹洞周回一百八十里在台州黄岩县西天台志云旧传石梁侧有盖竹洞天何公持节澄按尝梦游其地后邑宰穷探得之洞深可三丈余中有二峡观诸志所载不同详考是山实在临海县东三十里【地名长石】故尘外记以为山在临海有洞周回八十里仙人陈仲等居之而舆地志亦云临海郡之章安县西北有盖竹山山有石室晋许迈住此以此观之不在他处明矣【唐守仲友记云山经地志盖竹山皆寓台之黄岩今在郡城东南三十里介临海黄岩间虽谓之在黄岩可也　　　协寅案陈仲下脱林字】
玉京洞在赤城右胁盖十大洞天之第六周三百里【见登真隐诀及名山福地记】然会稽志载越之诸暨亦有玉京洞吴处厚题云秉烛携笻□步前玉京迢递访神仙四时自有壶中景一罅都迷物外天洞在天台不应又在诸暨及考徐灵府小录云其下别有洞台方二百里南驰缙云北接四明东距溟渤西通剡川台越既接境而洞之广复如此疑相通也
谢灵运有登临海峤初发疆中作与从弟仲连诗五臣文选注但云临海郡名疆中地名其实疆中在剡县非郡境也疆强同音故剡中今称强口布盖近疆中也强口者去剡一十五里其溪水尤绀澈可爱世传王谢诸人尝以雪后泛舟至此徘徊不能去今会稽志已载此诗矣
谢灵运游赤石进帆海诗扬帆采石华挂席拾海月即其地也是诗已载乐清诗集矣今复载之天台集可乎按灵运名山志云永宁安固二县中路东南即是赤石永宁虽今之黄岩在灵运时已分于永嘉而安固又今之瑞安也又按顾野王舆地志云乐成县西北有赤岩山赤水所出道书云其山正赤一名烧山又曰赤山正对临海县南与永嘉接石映水通赤有石室从（木丹）溪东北入乐成今温之乐清也然则所谓赤石者殆不在天台矣
郡倚山濒海易以捍守自晋唐间尝经孙恩袁晁裘甫刘杜之扰至本朝宣和复罹睦寇余孽故五邑聚落往往以城砦营栅屯戍得名如临海之新城城门黄岩之汉城古城建城莆林城孙恩城宁海之缑城则以城名如天台之始丰寨寿昌松门关岭等寨则以寨名宁海之栅墟黄岩之栅岭栅浦临海之栅桥栅村则以栅名又如大郭营之在临海【其地至今有方将军庙相传旧立营于此有上营下营之名】大营前之在宁海女营之在黄岩【营在百郡有潘大夫庙旧传晋人尝攻贼于海岛遂血食其地】则以营名黄岩有戍浦村戍浦岭郡城东十里有屯头则以屯戍名也
（鱼孱）洋在县东南五里今名下洋干道之火郡人营造乡民坎土入城市之下有鱼网败舟之属疑此地旧尝为江也宣和间居人有获坏碑者曰唐龙纪元年处士李罟葬于（鱼孱）洋之滨则知得名久矣
黄岩屏山之南有墺曰晋墺湖曰晋湖山曰晋源相传晋王之裔尝居此故名按山半有明觉寺寺有小碑曰晋王游适之地则又非其裔矣大抵昔人游行之地后人思之故因而得名不记其始耳如临海之招贤洞有晋潭殆亦此类又宁海梁王寺梁王墓旧传为梁王言而王亦未必至此黄岩有墺曰徐墺山曰徐山或云徐偃王之庙或援古建台州记云地主任氏女感石精而生男有文在其手曰徐因号东海朐徐既长窃据自号徐王死葬此山其言不经殆未可尽凭也
会稽志载司马悔桥在新昌县东南四十里旧传唐司马承【仁庙御讳】隐天台山被召至此而悔因以为名窃谓此桥当表而出之以为处士轻出者之戒又其土人重建此桥板书其上误以悔为晦曰司马晦桥其义与字传之益舛按云笈七签载司马悔山在台州天台山北系第十六福地李明仙人所治之处山在天台新昌二境间故桥以山得名有过客题诗云道书司马悔福地在天台兹山秀盘古亿载青崔嵬如何越中志纪载殊未该浪云唐子微曾过兹桥来奉诏悔轻出欲勒俗驾回至今名字存修梁架岩隈图牒已大戾土俗尤疏哉以悔为晦名大字标版牌流传愈伪舛云笈君试开读此诗可见其概矣
壁记载曹宏达天佑十年到任继之以孙琰天佑十四年张从保天佑十七年钱镒天佑十九年今考之唐史天佑乃昭宗末年纪号至哀帝不改旧号终于天佑四年而止是年禅位于梁梁改元开平凡四年又改干化凡二年固未尝有天佑至十九年者而壁记所纪如此详思之唐末钱镠据有吴越唐政既出于梁故钱氏但循唐之纪年不改旧号临海又其所隶故郡守更代亦止用唐正朔故书天佑至十九年也然通鉴所载则有可疑梁纪载开平初但云是时惟河东凤翔淮南称天佑四川称天复余皆禀梁正朔又云是年以镇海镇东节度使钱镠为吴越王则钱氏盖受其封拜用其正朔矣观壁记所述乃用天佑至十九年而不易其心不忘唐如此哉
鲁洵作杜雄墓碑称雄字昌符京兆人徙台与刘文起事刘知明州因人之欲请主郡政廉使承制加御史大夫明年兼大司宪转左貂锡以竹使符详考其词则是刘文自使之守郡后方本道畀之郡符耳又云光启三年加工部尚书是秋迁刑部尚书今圣嗣位【盖昭宗也】嘉其威武谓执政曰寰宇方扰独海郡有武不用非以德行化乎因命以德化为军号文德元年加兵部龙纪初加右揆大顺初加左揆干宁二年加司空干宁四年冬十月卒今壁记载杜雄中和三年到任至干宁四年方称骆团继之殆与洵所制碑合考之唐史纪年则雄在郡首尾凡十五载然洵乃雄吏其辞自称门吏德化军巡官鲁洵则志文未免失实且言语浅俚无足观又一事可疑其云中和三年太守刘公改刺四明雄主州事而唐书僖宗纪云光启二年十二月丙午台州刺史杜雄执刘汉宏降于董昌资治通鉴中和元年云临海贼杜雄陷台州光启元年台州刺史杜雄诱汉宏降执送董昌斩之唐书称执汉宏事在光启二年十二月而通鉴称元年年既不同而五代史九国志所载殆是汉宏因钱镠为董昌取越州故奔台州雄执之以送昌非汉宏降雄也通鉴少误
检校尚书工部郎中前兼台州刺史李师望大中十四年三月十七日准诏领义成武宁衮海宣润等道兵士一千七百人乘驲赴任讨除草贼至其年四月二十三日战于天台观前其日收复唐兴县自此六战斩首四千级招降九千人至九月方平宁咸通三年罢郡九月十一日北归因留题以上皆师望自纪见于桐柏观元稹碑阴观其所刻盖捕裘甫时也裘甫众至三万有刘暀刘从简辈颇勇焚掠城邑声振中原王式为浙东观察使请兵以行懿宗诏发武宁义成淮南等道兵授之浙东军连战不利故师望分统此兵方克奏捷然师望所刻作大中十四年而通鉴以为咸通元年盖懿宗即位于大中十三年八月改元必在次年远方自称为十四年虽咸通三年所题仍旧号而史家书法只以改元标于即位之始年故也后六年师望以凤翔少尹请分蜀建定边军遂为雟州刺史
