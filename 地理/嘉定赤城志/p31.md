<!-- { "loadSidebar": true } -->
赏头山在县东南一百二十里海中下有石阔寻文窦而得泉居人皆汲之
悟空山在县东南三百里海中以悟空寺在焉故名
岩头山在县东七十里海中
寿门山在县东南一百二十里海中
赤礁山在县东南二百里海中
饭閟山在县东南三百里海中
九峰山在县东南三里中有庵焉庵前九峰环立下至溪则无所见人指之为胜地今庵不存【左纬诗云入山须判宿不宿漫区区泉脉寻还有兰香嗅却无杉高方见直石怪不成粗若到三潭顶归时路更迂】
白峰在县东南三十五里
灵岩在县北一十里又名鹫峰后有飞瀑垂崖而下石根插水潴为一潭樵人续藤系石测之无极庆元四年令常浚孙亭其上曰擘翠又一石洞在嵚崎间号天风门又名小空明【左纬诗有怪岩摩足力空谷荅人声之句】
松岩在县西一十五里沿崖而上凡七里始登石梯梯数百级劲直如削名曰古仙百步街其上平广荫以古松下有碧龙潭出没能为云雨东南一土庵特异有石棋盘仙人迹焉岩上又有翦刀痕或云王仙姑轻举之地
蛇首岩在县西六十里旧有石刻蛇首岩三字故名【求仲弓诗云石如蛇首隐林端未得风雷且蛰蟠俗眼莫嫌无变化待生头角始堪观】
子晋岩在县西北六十里平夷可宴坐俗传王乔尝吹箫于此故名
戴公岩在县东南七十五里上有絫石池水极甘冽旧以戴氏居之故名
鼓岩在县东南七十五里两石相絫高广可三尺伐之如鼓声故名
百丈岩在县南八十里明觉院侧险不可跻惟傍院而登则其平如掌上有石峰耸立望之凛人毛骨焉
应声岩在县南八十里叶茶寮山侧下有石屋可容数十人或笑语则谷声响荅一名响岩
狮子岩在县南九十里与王城山对以其状类狮子故名
观音岩在县极东下瞰海有穴可坐数十人以其中尝有光明故名
鹜屿在县南五十里以山形如鹜故名上有金鸡坑
夹屿在县南六十里两山夹峙仅容河流旁有二小山相对如眉名夹屿门
小屿在县东南七十里而南其东当十之二绝无林木遇夜有赤光焉俗传宝所藏也
撮屿在县南七十五里以山形如拳手可撮取故名
卢屿在县西一十五里
桐屿在县东南二十里
九屿在县西三十五里
钱屿在县南三十五里
龚屿在县南四十五里
茶屿在县南四十五里
褊屿在县南四十五里
杉屿在县西南四十五里
洋屿在县东南四十五里
关屿在县西南五十里
横屿在县南六十里
虾蟆屿在县南六十里
张家屿在县南六十五里
腰屿在县南七十里
建平屿在县南七十里
筭屿在县南七十里
长屿在县东南七十里
罗屿在县南七十三里
谢屿在县南七十三里
瓦屿在县南七十三里
叶家屿在县南七十三里
林家屿在县南七十五里
金华屿在县东南八十里
半岭在县南一百里旧志云地甚广初欲以建州云
五部岭在县西一百一十里东连五部村西连乐清孤田村西北连永嘉铺岭东北连苍山东南连桐岭故名五部
戍浦岭在县北一十里为入州通道俗名黄土岭
义诚岭在县西八十里接临海其南二十五里即茅畬铺
亭岭在县东南一百里接乐清
项屿岭在县东一十五里
白石岭在县东一十七里
栅岭在县东二十里
小塘岭在县西南二十七里
大塘岭在县南三十里
绣岭在县南三十里
林和岭在县西四十里
胡墓岭在县西南八十里
车岭在县西一百里
惺惺石在县北四十里瑞岩山旧传僧空照披荆棘而入得一盘石踞之宴坐自唤曰主人翁惺惺着后因以名且立堂曰唤堂
赤城志卷第二十一
　山水门三
　　山
　　　天台
天台山在县北三里【自神迹石起】按陶宏景真诰高一万八千丈周回八百里山有八重四面如一十道志谓之顶对三辰或曰当牛女之分上应台宿故曰天台一曰大小台以石桥大小得名亦号桐柏楼山登真隐诀云大小台处五县中央【五县谓余姚句章临海天台剡县】顾野王舆地志云天台山一名桐柏众岳之最秀者也徐灵府记云天台山与桐柏接而少异神邕山图又采浮图氏说以为阎浮震旦国极东处或又号灵越孙绰赋所谓托灵越以正基是也按诸书名称不同惟天台乃其正号余亦各有据独上应台宿之语虽本道书渺不可考尔魏夫人传云天台山下有祠堂方三里乃司命君府其东南二门有日月三辰之精光烛洞天抱朴子内篇云诸山不可炼金丹以其皆有木石之精惟太华少室缙云罗浮大小台正神主之可以修炼审此则其灵敞诡异出仙入佛为天下伟观宜哉【孙绰赋云天台者盖山岳之神秀也涉海则有方丈蓬莱登陆则有四明天台皆元圣之所游化灵仙之所窟宅夫其峻极之状嘉祥之美穷山海之瑰富尽人神之壮丽矣所以不列于五岳阙载于常典者岂不以所立冥奥其路幽迥或倒景于重溟或匿峰于千岭始经魑魅之域卒践无人之境举世莫能登陟王者莫由禋祀故事绝于常编名标于奇纪然图象之兴岂虚也哉非夫遗世翫道绝粒茹芝者焉能轻举而宅之非夫远寄冥搜笃信通神者何肯遥想而存之余所以驰神运思昼咏宵兴俛仰之间若已再升者也方解缨络永托兹岭不任吟想之至聊奋藻以散怀　太虚寥廓而无阂运自然之妙有融而为川渎结而为山阜嗟台岳之奇挺实神明之所扶持荫牛宿以曜峰托灵越以正基结根弥于华岱直指高于九疑应配天于唐典齐峻极于周诗邈彼绝域幽邃窈窕近者以守见而不之之者以路绝而莫晓哂夏虫之疑冰整轻翩而思矫理无隐而不彰启二奇以示兆赤城霞起以建标瀑布飞流以界道睹灵验而遂徂忽乎吾之将行仍羽人于丹邱寻不死之福庭苟台岭之可攀亦何羡于层城释域中之常恋畅超然之高情被毛褐之森森振金策之铃铃披荒榛之蒙茏陟峭崿之峥嵘济楢溪而直进落五界而迅征跨穹窿之垂磴临万丈之绝冥践莓苔之滑石搏壁立之翠屏揽樛木之长萝援葛藟之飞茎虽一冒乎垂堂乃永存乎长生必契诚于幽昧履重险而逾平既克隮乎九折路威夷而修通恣心目之寥爽任缓步之从容藉萋萋之芳艹映落落之长松觌翔鸾之裔裔听鸣凤之嗈嗈过灵溪而一濯疏凡想于心胸荡余尘于旋流发五盖之游蒙追羲农之绝轨践二老之元踪陟降信宿迄于仙都双阙云竦以夹路琼台中天以悬居珠阁玲珑于林间玉堂荫映于高隅彤云斐亹以翼棂皦日耀晃于绮疏八桂森挺以凌霜五芝含秀而晨敷惠风伫芳于阳林醴泉涌溜于阴渠建木灭景于千寻琪树璀璨而垂珠王乔控鹤以冲天应真飞锡以蹑虚骋神辔之挥霍忽出有而入无于是游览既周体静心闲害马以去世事都捐投刃皆虚目牛无全凝思幽岩浩咏长川尔乃羲和亭午游气高褰法鼓琅以振响众香馥以扬烟肆觐天宗爰集通仙挹以元玉之膏漱以华池之泉散以象外之说畅以无生之篇悟遣有之不尽觉涉无之有间泯色空以合迹忽即有而得元释二名之同出消一无于三幡恣语乐以终日等寂默于不言浑万象以冥观兀同体于自然　李白送杨山人诗云客有思天台东行路超忽涛落浙江秋沙明浦阳月今游方猒楚昨梦先归越且尽秉烛欢无辞凌晨发我家小阮贤剖竹赤城边诗人多见重官烛未曾然兴引登山屐情催泛海船石桥如可度携手弄云烟又同友人舟行诗云楚臣伤江枫谢客拾海月怀沙去潇湘挂席泛溟渤蹇予访前迹独往造穷发古人不可攀去若浮云没愿言弄倒景从此炼真骨华顶窥绝冥蓬壶望超忽不知青春度但怪绿芳歇空持钓鳌心从此谢魏阙又有天姥吟留别等诗□张祜诗云崔嵬海西镇灵迹传万古群峰日来朝累累孙侍祖三茅即拳石二室犹块土傍洞窟神仙中岩宅龙虎名从干取象位与坤作辅鸾鹤自相群前人空若瞽巉巉割秋碧女娲徒巧补视听出尘埃处高心渐苦纔登招手石肘底笑天姥仰看华盖尖赤日云上午奔雷撼深谷下见山脚雨回首望四明矗若城一堵昏晨邈千态恐动非自主控鹤大梦中坐觉身栩栩东溟子时月却孕元化毋彭蠡不盈杯浙江微辨缕石梁屹横架万纽青壁（上下立）却瞰赤城巅势来如刀弩盘松国清道九里天莫睹穹崇上攒三突兀傍耸五空崖绝凡路痴立麋与麈邈峻极天门觑深穷地户金庭路非远步徙将欲举身乐道家流崇儒若一矩行寻白云叟礼像登峻宇佛窟缭杉枫仙坛半蓁莽县岩与飞瀑险喷难足俯海眼三井通洞门双阙拄琼台下昏侧手足前采乳但造不死乡前劳何足数　僧贯休诗云重迭太古色蒙蒙花雨时好峰行恐尽流水语相随黑壤生红朮黄猿领白儿因思石桥月曾与道人期　陈恬望山诗云嵩阳不得到华顶可徘徊当知吾性分自有一天台　协寅案我家小阮贤上宜补题云送从侄之台州】
赤城山在县北六里一名烧山又名消山石皆霞色望之如雉堞因以为名孙绰赋所谓赤城霞起以建标是也山之麓有岩极深广晋义熙初僧昙猷造寺号中岩齐僧慧明复就塑一佛故又名卧佛上又有岩二曰结集曰释签盖灌顶湛然遗迹也西有玉京洞北有金钱池绝顶有浮屠七级梁岳阳王妃所建下有昙猷洗肠井大抵皆峭壁不可登上有仙人井飞流喷沫冬夏不竭支遁天台山铭序云往天台山当由赤城为道而神邕山图亦以此为台山南门石城山为西门徐灵府小录又以剡县金庭观为北门云
琼台双阙两山自崇道观西北行二里至元应真人祠由真人祠取道仙人迹经龙潭侧凡五里至琼台转南三里至双阙皆翠壁万仞森倚相向孙绰赋所谓双阙云竦以夹道琼台中天而危居是也【夏英公竦铭云琼台峨（薛去艹改山）左右如阙直上相等萝交蔓结启闭云气出入日月千里若线群峰如屑凌霄压海吞吴跨越　柳泌题云崖壁盘空大路回白云行尽到琼台洞门黯黯阴宫闭金阙曈曈日殿开　方干诗云积翠千层一径开遥盘山腹到琼台万花飘落岩前去桂子流从别洞来石上丛林碍星斗窗边瀑布走风雷纵云孤鹤无留滞定恐烟萝不放回】
寒石山在县西北七十里寒山子尝居之今呼为寒岩前有盘石曰宴坐峰上有拊石洞世传赤城山神避昙猷徙居此由宴坐西有石如植笋萝蔓萦缀其西有石梁可数尺架两崖间险峻不可陟南有泉如屋溜寺僧縻竹绠引之前距山腹一里有道人洞转西二里乱泉酾流岩窦间散若虬髯因号龙须洞盖台山绝胜处也临海记云石室前有立石参差五色远望如绶带旧传为绶带山产石髓石脂绝杪有仙人石棺蜕骨尚存尝有僧就视胫骨几数尺云【寒山诗云重岩我卜居鸟道绝人迹庭除何所有白云抱幽石住兹凡几年屡见春冬易寄语钟鼎家虚名定无益　登陟寒山道寒山路不穷溪长石磊磊涧阔草蒙蒙苔滑非关雨松鸣不假风谁能超世累共坐白云中】
瀑布山在县西四十里山有瀑布垂流千丈遥望如布盖与福圣观国清寺二瀑为三其山出奇茗【神异记云余姚人虞洪入山采茗遇一道士引三青羊至此山曰吾丹邱子也闻子善具饮今以茗奉给祈子他日有瓯牺之余相遗也后常与家人入山获大茗焉】
覆船山在县东一十里以状如覆船故名按神邕山图此台山脚也其上夷坦可三十顷中有三泉冬温夏冽以其横据县东旧呼为东横侧有古净池云【许浑有宿东横山濑诗云孤舟路渐赊时见碧桃花溪雨滩声急岩风树势斜猕猴垂弱蔓鸂鶒睡横槎漫向山林宿无人识阮家】
方瀛山在县西北二十八里按徐灵府小录云由桐柏北上一峰可五里许上有平畴余十亩间以陂池前眺苍峰后即云盖峰也长庆中灵府居此宝历元年赐今名
