<!-- { "loadSidebar": true } -->
鲁神井有三在县东五里鲁神庙侧一在神像下不可汲二在庙后回环皆巨木叶坠独不入井中人以为异
委羽井在县南五里洞南百步深不五尺旱涝不损益其味甘尤宜酿酒
甘露井在县西八十里浮山寺旧传有胡僧讲仁王经而甘露降故名泉宜造茶
古漩井在县南三十五里平陆中
镇头山井在县东南五十五里清可见底味尤甘
水帘在县东八里箕岩侧派流甚广以其飞泻如帘故名
滴水湾在县北一十里自马鞍山滴水成湾甘洁可爱
东监水在县东南五十里自监山东流一十里仅胜十石舟又一十五里入官河
水眼在县东南五十里泥奥山下高仅如盆深不满三尺大旱时随汲随满人颇异之
滴滴泉在县西北四十里瑞岩旧传有如意道人者居之尝绝粮神气不减庵前有泉泓洁可爱令王然作颂有庵前滴滴泓泉水流出心源嗣祖风之句遂取以名
智者泉在明觉院非溪非井但于丛顶根有小窍插以筠筒引至石槽昼夜点滴不绝上槽既溢流及下槽其水仅供缁流一日之用无余无欠
　　　天台
大溪在县西南五十步源出婺州东阳县以其受始丰天台桐柏之水故名顺流而下凡一百一十七里至州
始丰溪在县西南百步源出大盆山东流一百八十里与天台桐柏二水合始入大溪
青溪在县西五里源出天台山南流至桐柏又南流三里经三井下流为瀑布方南入大溪按谢灵运登临海峤诗云旦发青溪阴唐元宗送司马承(仁庙御讳)诗云青溪祖逸人皆作青字俗呼为清者误
楢溪在县东二十里孙绰赋所谓济楢溪而直进是也杜甫诗亦云饥拾楢溪橡徐灵府记注云楢溪源出华顶从凤凰山东南流入溪则得名旧矣或又名欢溪齐顾欢尝居焉
灵溪在县西北一十五里福圣观前孙绰赋所谓瀑布飞流以界道过灵溪而一濯是也今县东二十里亦有灵溪盖其名适类云
干溪在县南一十五里旧传僧昙猷访赤城有一媪与之语神怒投媪于渊猷飞锡救之其溪立涸故以为名
神迹溪在县东北五里与国清溪共流至神迹庙分支一入临川桥一入孝义桥
左溪在县西三十里寿昌路上与关岭接委蛇曲折凡七十里至大溪
福溪在县北四十里按晋朿皙启蒙记注天台山去人不远路经福溪水险而清盖是时已有此名矣
折溪在县东北五里旧经作浙溪
国清溪在县西北一十里流九里入大溪
玉女溪在县西北二十五里桐柏观前
界溪在县东四十里一名介溪
罗木溪在县北六十里罗公岭东南
水毋溪在县北一百里摘星岭南
赤城溪在县西北五里入大溪
南（山奥）溪在县西北七里
响山溪在县东一十五里
幽溪在县东北二十里净明院前
关岭溪在县西四十里
惠济潭在石梁下嘉泰初祷雨现异鼋四年夏雷雨涌出金银藏钱圆径六寸余文曰太平通宝实太宗朝赐以镇潭者侧有伫真亭
百丈潭在琼台双阙间翠蔓蒙络水声潀然盘涧绕麓入为云溪云
灵泽潭在县东四十里旧名苍山三潭列其下深广莹澈其龙最灵嘉泰元年祷雨现异蛇
石蝉潭在县东五十里小溪乱石中水深无底其灵视灵泽
金桥潭在县西北一十五里水清澈可鉴旱涝不损益
深坑潭在县南二十五里觔竹岭侧
瀑布潭在县西南三十五里无相院侧一名戏龙河【太祖庙讳下一字】潭在县西七十里下上云雨土人敬事之
雷马潭在县西九十里雷马山上
鼻山潭在县西一十五里
莫婆潭在县北一十五里
丹霞潭在县西北二十里
翠屏潭在县南三十里
泉湖在县西五十里【茅君传云霍林司命治赤城玉洞之府齐永明中忽有群鹄从西北来下集霍门溪谷填塞弥漫数里多所踏藉状如为物所惊一夕退飞向西北去殆是赤城上都泉湖中物也】
始丰湖在县南四十步今为大溪水冲坏并为一矣
降真塘在县北二十里徐灵府记云桐柏观前一里石坛前有塘名降真中植荷荇今自塘一里出洞门西峰即王真君坛也
三井在县北二十里昭庆院东唐时尝遣使投金龙白璧旧传为尼所触一井自塞其二深不可测每春夏时雨则众流灌注激涌雷吼或云通海又云海眼李郢诗所谓三井应潮通海眼是也咸平中醮祭投龙【夏英公竦铭云石罅出半三井如凿员不可规深不可度乱涧四入飞流外落坠石不盈骄阳不涸冷激松桧碧泥崖崿山灵所卫神物攸托箫鼓一鸣雷雨偕作】
涌泉在县西一十五里
岩泉在县北六十里
龙须泉在县西七十里龙须洞口以其喷薄如龙须之布故名
赤城志卷第二十五
　山水门〔七〕
　　水〔三〕
　　　仙居
永安溪在县西二百一十里大小二源小源出冯师山东流一百六里至曹村浅不可舟自曹村而下广二十步胜小艇又东至妃姑与大源会广三十步又东流六十七里而南胜二十石舟
曹溪在县西九十里源出栝苍岭南流四十里入大溪岭上有潭曰曹潭淳熙十四年令苏光庭祷雨忽有物蜿蜒而出一黑一黄以磬承之跃而入遂迎止于潭下翌日大雨先是光庭梦有曹其姓者手二小龙而至及是符其梦问潭何名则曰曹遂筑室以祠
榉溪在县西二十里源出处婺温三州流至同蓼溪入大溪【孟大武诗云樵斧斫云春谷暗渔榔敲月夜溪寒人甚称之】
杜蜀溪在县南二十里蜀王庙前颇窈险俗号杜浊按庙记当为蜀也
彭溪在县东二十里源出天台南流一百一十里入大溪
蓼溪在县西二十里源出永嘉杉冈北流一百十里入大溪
南溪在县西南二十九里源出永嘉杉冈北流五十里入大溪
白水溪在县东北四十里源出天台竹山溪南流一百十五里入大溪
班溪在县东五十八里源出天台县竹山溪东流五十里入大溪
马岭溪在县西六十里源出东阳南流三十里入大溪
柘溪在县西六十里源出马岭东流三十里入大溪
瞿溪在县西七十里源出东阳南流三十里入大溪
土渎溪在县西八十里源出紫岩山北流五十里入大溪
石井溪在县西一百四里源出东阳南流一百二十里入大溪
朱溪在县西一百六里一名木溪源出栝苍岭南流四十里入瞿溪十里入大溪
（山含）里溪在县西一百六里源出栝苍岭南流三十里入大溪
左溪在县西一百七十里源出永嘉杉冈北流四十里入大溪
真溪在县西一百七十四里源出冯师山东流四十三里入大溪
方溪在县东一百七十八里源出永嘉北流一百二十里入大溪
慈溪在县西一百八十里源出栝苍岭南流四十里入大溪
盂溪山潭五曰老公潭在县北二十里曰山王潭在县北二十五里曰盂碗潭在县北三十五里曰马筱潭在县北三十里曰桂坑潭在县北三十里按旧经马筱即石藤石棱二夫人溺死处皇佑中令陈襄祷雨立应【陈有报雨诗二十韵有灵泉汲坎窞仙仗下嶙峋雷斧潜嗔树天波忽洒尘之句】
柘溪潭在县西北三十里近张阜山中有古湫名广潭泓深特甚前横石槛广三丈许修四丈有奇有石室可容百人岩贮圣僧像且有石虎石马之类又有大古藤一根故老云常有青蛇绕护或斧之则流血焉下又有三湫湫外有泓水亦随潮盈缩每翕干则有雨居人常以为候云
张阜潭在县西北三十里山上其深峻处有石潭垂崖飞瀑林木森然至者神竦后以崖石摧堕龙不潜伏欻于山巅洞侧涌一沙潭每水清则见长鲔焉会乞水必自石潭以次而升夜憩潭侧旦则迎水而去每潮长则沙潭之波浸没沙石潮退复平皆云龙之潜升以时变化盖如此
彭溪潭在县北四十里支流疏为四堰所溉田甚众其旁修竹十顷民采撷以供衣食焉其后豪民奄据翦耨几尽淳熙十四年因作新庙遂严樵采之禁云
三井潭在县东北三十里
罨源潭三在县西南四十里
天井潭在县东六十里
马鞍山潭在县东六十里
左溪右溪潭在县西南九十里韦羌深处
苍山潭在县东南一百里
深澄湖在县东一十五里相传开禧初有渔于此者见巨鱼长可二三丈因以物摐之获一鳞如杯自后出没不常或以为龙宅云
相湖在县东一十五里水四时不涸常于网中得石刻有相湖二字今尚存
虬湖在县东一十五里以其水湾曲如虬故名今废
黄赤湖在县东南二十里修广皆数丈水四时如沸夏饮毛骨凛凛冬饮则如汤故老云皇佑中尝有龙出没云
小西湖在县西二十里吴给事芾所刱延袤数里傍有亭馆凡十数
磬湖在县东南二十五里父老云常有磬浮水上光采夺目故名
赤湖在县西七十里其初烟水极目有赤眼巨鱼长丈余游泳其中今不复存湖亦半为田矣
莼湖在县东二十七里
蔡经井有九在县东一十七里旧传每汲其一八皆波动兵火后存其五尔
瑶崱瀑在县西五十里玉几山北源出项羽山流为二潭潭之下岩三面壁立端截深峭可环以坐瀑缘壁而下或雨初霁则飞流溅沬广至十丈余盖奇观也
民天泉在县南三里
　　　宁海
淮河源在县东一百步桃源桥北经桐山罗坑凑黄墈三十里入海周显德三年令祖孝杰用水工黄允德言谓县北地坦夷宜凿渠通海引舟入渠以通百货遂弃田七顷发民丁六万浚之既而渠成视其势反卑于县虽距海一舍而为堰者九重以两山水暴涨啮荡堰闸遂止不浚时岁饥且寒役人多死或云今县北千人坑盖其时丛冢也元佑六年罗提刑适重浚之亦无成今故道存焉
广度河在县治外绕城如带俗名玉带水云
大溪在县西四十里源出桃花坑牛头潭等处旧自草湖并山东行距邑颇远元佑中罗提刑适檄县窒之颇疏凿使近邑今去溪无半里民以为便
夷吴溪在县西一十里源出灵公马岙风廉等处东入海
白渚溪在县北一十五里源出白峤山流三十五里入鄞县
马紫溪在县北二十里源出白峤山东北流入港
湖渎溪在县西南三十五里源出天台石桥等处流至双港渡入海
上白溪在县南四十五里俗呼狐啸溪源出天台华顶东北流八十里入余鱼溪又东流三十里入海
小鳖溪在县南四十五里源出桐柏山东流二十里入海
东溪在县南七十五里源出屈母山西北三十里入宁和溪
宁和溪在县南九十里源出天台及屈母山北流四十里又东流一十里入海
车溪在县南九十里弥望皆细沙沙出铁屑冶者陶炼成之
西溪在县西北三十里
海游溪在县南四十里东流五十里入海
峡溪在县北六十里
柴溪在县东北八十里
湫水潭三在县东南一百里一名玉溪旧传吴尚书屈晃生子坦坦偕其母隐于此寻化为龙母亦尸解葬其处世所谓龙母山也隋开皇九年僧智顗自建业至薄暮睹一大厦莫知何所扣户有老妪出迎顗已悟为龙遂托宿焉姥云师远来何以幸教遂为铺说且戒曰旱宜施雨姥受命惟谨翌日顗去回视其处已成湫矣按州城隍庙记既指为屈坦今又以坦为湫水龙则是一人而主二祠岂神之变化固无方耶【干道四年加封城隍诰词云至今台岭之人想见玉溪之迹与母俱隐既着一时之令名于民有功宜膺千秋之命祀云】
白龙潭在县西二十五里其上崇岩插空云气澒洞世传龙与茶山会见鳞甲澡莹如玉雪然有一妪庐其前能以草木向背瞰龙出入其灵迹甚异
梁源潭在县西三十里梁王山西磴栈险绝人迹罕到嘉定四年旱令赵善镠因谒梁祠读古碑遂访求得之方致祷雷发两崖雨如注【石上有题名不书姓年但云述同縡谒盖绍圣丙子令高述祷雨而书也縡不知为谁父老传述祷此时亦曾有龙见】
驴潭在县西北四十里龙须山上有蛟时出其首如驴故以为名山中崖石奇怪且多窍穴相传鬼神出没其间
