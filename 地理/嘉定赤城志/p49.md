<!-- { "loadSidebar": true } -->
在县南一十七里绍兴中邑人任大直西徙百步
　　　岱石庙
在县西一十七里按旧志永初景平中建世传神家婺州好游观至黄岩而死精爽如在父老祠之庙山有巨石数株耸如人形咸以为神显异于此奏封岱石王又传神尝与钱塘江神竞分其潮三分今庙北有港潮生则怒涛惊浪可高五六尺颇类钱塘邑人号断江渡焉
　　　徐偃王庙
在县东南二十五里旧传庙前地尝产六芝按韩愈庙记徐子章禹既执于吴徐之公族子弟散之徐扬二州台古扬州也岂亦因其公族子弟而庙乎今县南三十五里古城亦有庙
　　　徐将军庙
在县西七十里汉干佑中封助治将军诰敕尚存侧有义髻庙附焉
　　　萧王庙
在县东南一百里【详见五龙山】
　　　叶将军庙
在县南四十里或谓徐偃王将云
　　　潘大夫庙
在县西六十里祀柏都神土人旧传晋人御寇海鸟山神降其地每天雨多铁屑焉或谓古尝造兵器于此
　　　张太尉庙
在县东二里绍兴中建俗传康定中有商人陈其姓者从岱岳奉燔以归宣和寇犯邑昼见神金甲按兵河岸列帜皆神号寇惊遯邑得全民相帅祠之
　　　鲁神庙
在县东南五里方山下旧传有二女死葬于此颇有灵异后奏封鲁神侍御【或云有二女来从宫掖揭涉而游水垫衣裾缩衣水地上穴而成井女死葬其旁遂祠之或又云鲁秦二女旧惟有二女像俗传方山二神一夕炬而入焉后并祠于二女之左】
　　　任三子庙
在县西北二十五里
　　　穿石庙
在县东南一百里隋末时建旧传有一商舟以风涛簸岩侧其势危甚欲登岩而水急不可縻商恚奋拳穴石将以缆舟舟竟覆众遂神事之庙址旧为海涂后以潮淤筑其上宣和中复新之
　　　江亭庙
在县北一里永宁江侧舟上下必乞灵焉商于海者事之尤盛
　　　永利桥庙
在桥上开禧二年火偪檐梠竟踰河而南有枕庙居者抱一神像寘于室火亦不犯人传以为异云
　　　新安河西庙
在县南三十里宣和寇乱偪南乡乡人祷焉翼日与寇战庙前桥上见神立空中飞矢石如雨寇惊走南乡得全其名桥曰得胜谓此也
　　天台
　　　城隍庙
在县北二百一十步旧在县东吴越时封始平侯宣和二年徙今地
　　　黄山庙
在县西一十五里干道八年建庙有石穿如牛鼻父老云昔海船系缆处今封护国感应显庆王
　　　应泽明王庙
在县西北三十里祀江白郎周显德中锡今封国朝宣和二年重新之【事见白郎岩】
　　　灵泽庙
在县东四十里苍山祀灵泽潭嘉泰元年赐额庙有唐刻今不存
　　　惠济庙
在县北五十里石桥下祀惠济潭嘉泰元年赐额
　　　灵峰庙
在县东四十里祀灵峰潭嘉泰元年赐额
　　　刘阮庙
在县西北三十里双阙下元佑二年建世传二仙所至即其处
　　　黎将军庙
在县西六十步祀晋黎护将军刘元即舍宅为阐法寺处寺徙庙存侧有三井邑人汲之旧传即阐法寺之洗菜池俗呼为黎将军
　　　杨少保庙
在县西一里西桥之北俗传尝有大白蛇出民祷辄应呼白蛇将军
　　　折山庙
在县东二十里按松山旧记吴赤乌二年已有之相传神王姓汉豫章人五兄弟皆剽勇遂祠之今折山松山明山圣山峇（山酓）是也
　　　金相公庙
在县西南三十五里世传为梁普通时人考南史无之意流俗尊称也今镇国院亦有祠
　　　镇国大将军庙
在县西六里咸平元年重建父老言民有于庙侧得古镜者文曰始丰寨县主镇国大将军雷晔不知何代人也
　　　赤城山庙
在县西六里【旧在卧佛岩侧】祀韦羌山神世所谓登坛大神也嘉定十四年徙今地
　　　松山庙
在县东南一十里宣和六年建东有董将军庙附焉亦灵验
　　　峇（山酓）庙
在县东三十里吴赤乌中建
　　　峇山庙
在县西五十里本龙王祠吴赤乌二年建
　　　白皇坛庙
在县西二十五里【据父老言太不经然里俗呼王为皇今庙之左右多王姓抑尝有王姓居此而偶然效异耶】
　　　土墙山庙
在县西三十五里以山形如绕墙故名
　　　独孤庙
在县西四十里石壁岭东俗传一妇人也周显德二年建
　　　焦山庙
在县西南六十里吴赤乌二年建
　　仙居
　　　城隍庙
在县东郭外旧在县治东七十步吴越时封升平侯绍兴二十一年徙今地
　　　佑圣真君庙
在县西二里淳熙十二年以旧五通庙改建
　　　慈感庙
在县北六里祀杜氏二女唐天宝中令锺离介建按庙记二女生隋大业末家鬻汤饼甫笄丧父母庖人挑之二女愤激杀庖人去而之盂溪隐焉会溪溢溺死后介寓长安梦二女揖曰吾家盂溪君今中第尹吾邑矣后果如其言入境见二枯骸罣藤上即之道阻斧藤藤流血斸石石亦流血及举其骸钩连有声遂取以还道遇樵父告曰此石藤石棱二夫人锁子骨也语竟忽不见介嗟异塑其骨祠之国朝宣和中民避寇其间寇望山中草木皆为兵惧不敢犯庆元二年令赵幼闻以闻遂赐额【旧庙在县北三十里行祠在县西二里】
　　　应瑞侯庙
在县东二十五里麻姑岩祀管供奉唐时建初管持诏诣洞宫设斋醮是夕麻姑见管不悟谓常人也且归偕行五六里忽化鹤飞入麻姑山而去管嗟叹坠马死有司奏祠之锡今封绍兴二十一年重建【先是闽人萧德藻赴南宫梦神告以必中萧问何神以应瑞侯对且言上帝檄我为监门官故相白尔既登第注仙居主簿视图牒有侯祠首祭焉】
　　　紫萚庙
在县北五里祀竹山神唐天宝六年建先是神梦于明皇谓来呈瑞凤已而凤翔止遂以紫萚名庙及山封瑞应侯为建广度寺云【详见紫萚山】
　　　三井庙
在县东北三十里祀三井潭皇佑中令陈襄有祷随验欲新庙不果【有谢雨诗云曾祷神龙井云林杳莽间苹蘩朝荐庙风雨夜离山百里田畴熟一年囹圄闲因循失报谢石险路难攀何年修庙貌栋宇已摧残性币三时少风泉四月寒野僧多稌（禾与）古木有杉栾深欲重修葺蹉跎又解官】
　　　彭溪庙
在县北四十里祀彭溪潭淳熙十四年丞王柄因祷雨灵验重建
　　　仁济庙
在县东五十步祀盘山神崇宁中建
　　　韦（羌□）庙
在县西四十里祀韦（羌□）山神建炎二年重建俗传五代时有韦三郎者舍宅为金像寺已而升仙故祠之一云神乃颛帝之裔号豕韦氏其庙食最久民蒙赖焉
　　　杜蜀王庙
在县西三十里
　　　麻姑庙
在县西南二十五里麻姑山
　　　项羽【一作山】庙
在县东三十五里俗传祀汉项羽绍兴十八年建
　　　支将军庙
在县东七里唐末建旧传支乃黄巢将也死而显迹故祠之
　　　赤城庙
在县西七十里祀赤城山神崇宁五年建
　　　石龛庙
在县东一十五里俗传其乡土神唐时建
　　　大营庙
在县东南二十五里绍兴二十八年建俗传大营小营二兄弟战死显异故祠之
　　　韦大将军庙
在县东三里俗传韦羌伯仲也干道三年建
　　　石桥庙
在县西八十里祀胡四郎嘉佑中建
　　　枕海庙
在县西六十里祀枕海山神唐咸通二年建
　　　苍山庙
在县南四十里祀吴将军朱刚赤乌元年建
　　　白岩庙
在县南七里绍兴中建
　　　灵山庙
在县西一十五里绍兴五年建旧传阴阳家言此地有异气运土疏凿其监官死此尝有灵异故祀之其凿处今号圣坑后废
　　　张阜【旧经作张父】庙
在县西二十五里大观元年建
　　　孤山庙
在县南八十里
　　　陈九郎庙
在县东二十五里俗传神婺女人死显异于此
　　宁海
　　　城隍庙
在县东南一百步唐广德中建吴越时封安仁侯隆兴二年令薛抗重建
　　　灵润庙
在县东南一百里祀湫水潭唐元和中建国朝建炎四年赐今额封仁济侯绍兴初始揭额庙门三为大风所掣阖境莫测守梦神诘以降封爵之意盖吴越时已封通灵王矣淳熙中熊守克乞水得一金蜴蜥后归之潭而奉命者捐之中途忽大雨且风一境几为壑绍熙四年徐守子寅致祷复梦神诘之如初闻于朝加昭应焉
　　　灵济庙
在县西二十五里祀白龙潭淳熙中赐额寻封孚泽侯【时敕牒初下寄县帑一日大雷雨有龙光环绕焉亟启钥视其敕则为漏滴所渍亟祷乃止】
　　　灵泽庙
在县西三十里梁王山祀梁源潭嘉定十五年赐额
　　　显泽庙
在县北一百里祀茶山潭嘉定十二年赐额
　　　梁宣帝庙
在县西三十里梁王山上梁太清末建旧传王避地于此故祠之今按王艺张嗣良庙记乃指为梁宣帝言盖昭明第三子尝为会稽太守有德及物故为立祠未知孰是
　　　静边侯庙
在县西一里祀梁田将军钱氏宝正六年建仍赐封旧传随梁王避地于此与董将军贾中丞左足庙同时立焉淳熙九年重建
　　　贾中丞庙
在县溪南六里建炎中重建
　　　左足庙
在县西一十五里祀萧知吕臣梁王者也
　　　李太尉庙
在县西北五十里祀唐李光弼建炎中重建
　　　窦将军庙
在县西七十里俗传其人死葬于此故祠之后人于墓侧得古剑焉
　　　花楼庙
在县东一百五十步祀安仁静边二侯及董将军贾中丞唐广德中建
　　　三圣堂
在县圃西北唐永昌元年建
　　　硖石庙
在县西六十里有陈长官祠附焉干道中建
赤城志卷第三十二
　人物门〔一〕
　　历代
考才于异代自昔难之非吾之难于考也而彼之难于传也盖非有勋业不传非有名节不传非有文艺不传无是三者而非有爵位则不传爵位之传与彼三者之传则又大有径庭矣今所据惟信史而信史之法应立传者固有数不能人人白也以故自汉至五季绵历如许而仕焉者止十人遯焉者止七人寓焉者止十一人三者不同而同于传者也以其所传推其所不传则人物亦岂止是哉吾知山巅水涯云谷月峤必有深藏遐蹈而人不得闻者矣
　　　仕进
　　　　吴
屈晃【旧经云郡人吴志作汝南人为尚书仆射时孙权欲废和立亮晃谏叩头流血权不纳斥还乡里后皓即位封其子绪为东阳亭侯弟韩恭为立义都尉绪亦位至尚书仆射】
张悌【临海人为吴丞相天纪四年为晋兵所杀见吴史及搜神记】
虞翔【章安人为鄱阳太守按会稽典录云与御史中丞任奕各驰文檄晔若春荣见吴志虞翻传注】
黄他【为章安小吏身当白刃济君于难见吴志】
　　　　晋
任(神庙嫌讳)　【章安人字次龙立操清修不染流俗郡将蒋秀请为功曹尝以秀不奉法苦谏不纳谢去久之秀坐事被收叹曰任功曹真人也惠帝元帝明帝时咸召不起咸和三年卒子琚位大宗正】
吴超【章安人为国子祭酒后避地东瓯见旧志】
　　　　宋
吕文显【临海人永明初为通事舍人与茹法亮等并见亲厚各住一省世谓四户见南史】
　　　　唐
郑秘书【失其名　德宗时以召起白乐天赠诗有赤城别松乔黄阁交夔龙之句后谢病居石沟溪】
项斯【郡人字子迁按张为唐诗主客图有清奇雅正升堂项斯之语擢进士第官至丹徒尉张洎集序作江东】
孙合【按方干诗前后序皆云乐安人字希韩登干宁进士第】
　　　遗逸
　　　　汉
高察【居天台佛陇之北今所谓察岭是也】
　　　　吴
邓卢叙【居章安弟犯公宪自杀乞代】
　　　　晋
