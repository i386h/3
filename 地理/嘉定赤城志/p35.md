<!-- { "loadSidebar": true } -->
玉泉在白云山下【杨杰题云白云山下泉几年石中韫但见玉色明孰能究源本　黄璞题云水性能方员泉色常珪璧云山静有辉琼液来无迹泉上修禅人曹溪分一滴鉴止更澄源纷纷万缘息　张景修题云长疑数尺玉乃是一方泉粉色和云汲茶香带石煎鉴来诚美矣闻处合铿然白首惠山客也须吟此篇】
丹井泉在天庆观昊天殿后旧传茅盈炼丹于此尤守袤昊天殿记有云厥初茅君上飞仙灵踪淠沸丹井泉盖指此也
佛泉在义灵庙山巅泓水澄洁源出石罅虽大旱不竭以岩上刻佛字故名
蒙泉在崇寿寺后取山下出泉蒙之义郡尝汲此水酿酒且以为名
　　　临海
灵江在州城外其水自三江合流环绕郛郭旧传有赤城地灵江水丹邱井之谣又延庆院记云济灵江而西盖指此也中有一所名陈婆坳泓水极清巨潮澎湃不为动州旧以此水酿酒焉【嘉定中尝以灵江风月名郡酝】自朝天门外而渡则曰西江自兴善门外而渡则曰南江自靖越门外而渡则曰东江其实一水也【俗号上中下三渡】
三江在县西一十里源自天台关岭仙居永安二溪至此与江合盖三水所聚故曰三江然其流中分溪清而江浊
百步溪在县西北六十里前后二滩石险湍激俗号大小恶舟者病之唐孟浩然寻天台山诗所谓欲寻华顶去不惮恶溪名是也淳熙中令陈居安命工淬凿始无患
虎溪在县东六十五里东掖山旧传献穆公主有目眚僧法腴洗以咒水而愈奏置十八贤座仿庐山远公故以为名且名其泉曰大悲云
寨溪一名板沸溪在县东七十里旧传唐末有寇难遣方将军者驻兵于此侧有地曰大郭营盖其旧号有铁杵臼尚存
滩溪在县东四十里接三十六渡东连南奥西入潮漈或名红溪以宣和间剿寇流血而名
潮漈溪在县东四十三里自县界四十里下流至大田港入江
赤颊溪在县西南四十九里源出赤颊潭至曷浦口入江
仙人溪在县西北六十里入江以其侧有仙人奥故名
玉溪在县西一十里浮冈俗称朱师溪
小溪在县西二十里源自清潭溪东注于江
磨头溪在县西北二十六里下流入太平乡
油溪在县南三十里受新岭瑞岩岭二水
塘上溪在县西北三十里接仙居溪
中沙溪在县东三十五里接桐岩山
沙潭溪在县西北三十九里经县界入江
周家溪在县东四十里接延寿乡龙湫
东溪在县东四十五里受东掖两山之水
云溪在县东四十五里出大田港
铜溪在县西北五十里以其水如铜色故名
长潭溪在县西北五十五里接沙潭
黄肚溪在县东七十里桐岩山下
小芝溪在县东七十六里自大田港入江
金溪在县东一百三十里以其流有金沙故名
柘溪在县东二十二里
西溪在县东四十五里
杜渎在县东一百八十里
御海潭在县西南二十四里上有瀑飞洒近十余丈望之如曳练下注为潭流入永安江
娑竭潭在县东南三十里绍圣中祷雨现金蛇
赤颊潭在县西南五十里元佑二年祷雨有金之应
白龙潭在县东北五里
戏龙潭在县西一十五里流至乌鸡浦入江
新现潭在县西南一十五里
乌石潭在县北一十五里
白须潭在县东北二十五里
碧云潭在县西五十里
百丈潭在县东南六十九里
白岩潭在县东七十里
碧臝潭在县东一百二十里
澹水潭在县东南一百三十里海中
桃枝潭在县东南一百四十里海中
小鉴湖在东湖北干道中贺参政允中建时公罢政寓此以唐贺知章尝请鉴湖一曲故以为名有占春堂枕流漱石二亭今废
破石湖在县西三里故老云破石为湖故名侧有巨石及古塔僧禅鉴尝卓庵焉
高湖在县南九里近江吴太常卿高察置
溪口湖在县东南一百三十里源出碧臝溪
（艼去丁改瓜）湖在县东一十五里
仁湖在县东七十里
章安湖在县东南一百二十五里
姥（女屈）塘在县南一十五里
咸塘在县东北一百八十里
交塘在县东一百九十里
咒水井在县东七里驿路旁元符中僧法腴诵观音咒水涌井以疗疾辄愈【罗提刑适为之记】井上为屋奉观音像云
黄古井在县东南一里旧传有黄其姓者浚之故名
义井在县西北五里威神院侧干德四年僧守聚浚之
鹤井在县东一百二十里杜渎监侧旧传鹤舞其上故名
九井在县东南七十里石新妇庙前
忠孝泉在县东四里父老云钱忠懿王以城闉罕水命僧德韶行视凿焉泉清冽且甘久旱不涸城内外饱其润故以忠孝名之旧传巾子山二塔常欹侧自凿此泉即正隆兴初令徐谠刱亭立碑
康济泉在灵康庙后之西干道三年令颜度祷晴于庙见寝殿前阶水津津溢地穴之得泉故名【度有诗云三年官事浑无补一片丹心彻底真更有灵康是知已新泉为我现津津　杨待制万里寄诗云东泉千年流不休西泉千年秘不流临海令君一念作猿鸟未知泉已觉殿脚西头苍石根向来元无泉眼痕一朝劈崖迸膏乳却与东泉作宾主令君已升金掌中白鹤古祠烟雨蒙父老思君难再得登亭饮水三叹息祝君令台寿千百】
瀑布泉在县北五里白龙潭上垂流千丈宛如白练章守得象诗所谓千寻练挂双流瀑是也
湖苔泉在县南二十五里穴三十有六源出古塘门溉田甚众
碧泉在县西北一十三里寿安院
灵济泉在县东南二十五里灵康庙后之东
甘泉在县东南四十里澄灵院侧
木马泉在县东四十五里与吴承有堰通
赤城志卷第二十四
　山水门〔六〕
　　水〔二〕
　　　黄岩
永宁江源出县西北三百四十里按旧志有大小二源大源出尘山东南流广一十五步二百一十里至左溪村小源出黄岩山东北流广五步一百里至大溪与大源合然平浅不通舟又东流三十里至官奥村无滩碛直下永宁江广踰百步又东流一百里从县北过三十五里会临海县海口入于海从源至海水程四百八十里寰宇记称东山北临永宁江谢灵运尝登焉【灵运有望海诗云开春献初岁白口出悠悠荡志将愉乐瞰海庶忘忧策马步兰皋绁鞚息椒邱采蕙遵大浦搴苕履长洲白华缟阳林紫虈晔春流非徒不弭忘览物情弥遒萱苏始无慰寂寞终可求　陈与义诗云宴坐峰前冲雨急黄岩县里借舟迟百年痴黠不相补万事悲欢岂可期莽莽沧波兼宿雾纷纷白鹭落山陂只应江海凄凉地欠我临风一赋诗】
县河在县郭由官河东出支而为流者五深广视官河出庆善坊者【旧大寺巷】至寺门而断出丛桂坊者半民居而断出孝行坊者踰华严阁西而断出奎文坊者则入前洋而西达于浦惟出景贤坊者处五河之中过钱家桥而北直郏家桥永宁桥分为别流西汇于城隍祠下则经于县治之前又北抵于寿宁坊则经于县治之后复南流与县前河接环抱县圃西会于洪家巷以达于江
官河在县东南一里自南浮桥南流至峤岭一百三十里陆程九十里广一百五十步又别为九河各二十里支为九百三十六泾以丈计者七十五万分为二百余埭其名不可殚纪绵亘灵山驯雉飞凫繁昌太平仁风三童永宁八乡溉田七十一万有奇旧建闸一十有一以时启闭其隶仁风者曰常丰清混斗门隶飞凫者曰交龙隶灵山者曰鲍家步长浦隶繁昌者曰周洋回浦永丰黄望金青其区画之详昉于元佑中罗提刑适广于淳熙中句提举昌泰既而李谦李大性踵将使指又重修焉役大费巨至烦朝廷拨封桩降度牒以附益之规模闳远矣【彭殿撰桩年为之记】
黄岩溪在县西一百里源出黄岩山前所谓小源者也其滨有黄石五区如相拱揖云【孙应时诗云得雨溪声壮无风云气多山花依翠竹滩石乱寒沙樵父谷中出牧儿牛背歌逢人间尘世扰扰意如何】
三童溪在县西南三十里源出三童山东流一十八里入永宁江
日溪在县西六十里古号新城西北有小谷曰金玉湾
横溪在县南九十里
白龙潭在县东一十里方岩其穴有三大仅如瓮常有云气罩之居人见龙出入因其色白故以名潭嘉佑初祷雨未验夜分有大呼于野者曰龙已居西矣旦以疏投西潭一蛇跃出烈日飞雪继之以雨岁大稔
白塔潭在县南四十五里土人常见龙出入旧传潭在山顶广不盈尺牧童续蔓坠石累十数莫能测俄大雷雨群儿惊走翌日过之已失潭所矣嘉定十一年里人祷之岩罅水流如线忽有小鳖从旁窍出因盛之以归既而大雨
方山潭在县南一十七里一名金鹅俗传旧在吉墺山有金鹅自潭飞出踰五里止于方山隅竟夕风雨雷震旦视则为湫矣
雾露潭在县东南二十里下有泓水深仅尺许每欲雨则云气直升或如霭雾纷凝则数日方雨
双鱼潭在县西南三十里砂步佛岭俗传有双鱼各尺余金色从溪逆上渔人网之不得竟入石岩下有一小坑涌水成潭每祷辄应
湖师潭在县南三十里旧传有巫家女尝浣纱溪上为龙卷去其尸久不出后有渔人云见一女乘龙自南海升天遂以名潭每欲雨则有云雾
画潭在县西五十里山如饼垆潭居底旁无通蹊将诣潭必从上而下嘉定八年不雨权令陈逵将投铁简而雷发潭中有五色云出焉俄大风雨
赤颊潭在县西五十里乱山中龙出入必大风雨故近山无居人旁有大木皆无肤叶父老言有龙黑身而赤颊遂以名潭
晋源潭在县南八十里百丈岩侧相距一涧水常汹涌中有巨石如牛欲诣潭则俯循牛背以度岁旱致祷或雷声发于潭底则大雨随之
栅眉潭在县西九十里柏都洞南怪石壁立过者悚栗年丰则有云气覆其上虽炎日中不散歉则否
三井潭在县南九十里穴怪石上龙出入则云气蓊然又县西北一十五里地名钱本坑下有井如品字亦号三井潭
藏雪潭在县西北一十里即鸣山之鸣川潭旧传五六月间积雪不消遂更今名
米筛浪潭在县西五十里四面多怪岩虽无风而水常有浪如米筛纹云
圣岩潭在县西六十里日溪侧有瀑布自北山注潭中上有石可宴坐
灵潭在县西六十五里【求仲弓诗云江湖虽阔多罾网幽涧清虚且勉旃待我功成买双鹤归来伴汝一千年】
楼崎潭在县南七十里每欲雨则云绕半山土人谓楼崎尖裹帽云
寒坑潭在县西一百三十里两崖夹山为涧时有黑风自潭出每祷乘木筏以入微不谨则有惊怪
灵岩潭在县北一十里灵岩下
戚五娘潭在县西北一十里
横山潭在县西北一十五里
岱石潭在县西南一十七里石大人山侧
望海尖潭在县西三十里灵石山北巅
夏乌潭在县西南六十里夏乌山侧
圆岩潭在县东南一百二十里松门山
天赐湖在县东南五十里阻浪山下水极清泚岁旱溉田千顷故老相传以为不假浚凿天实赐之
横湖在县东南八十里百丈岩下凡东南溪流三十有六皆会焉
消湖在县东南九十里五龙山北
溪口湖在县南一百一十里源出王城山东北流入浦
茭池在县南三里中有石塔泉与铁米筛井通僧净真沟之入市今塞矣
大泽塘在县西北四十里瑞岩山上僧慈保即一大壑为之下絫石上筑以土旁为十门分数道以达于田【钱参政端礼题云尘缨久欲濯沧浪今日来游大泽塘水似我心心似水更无一事可商量】
石井在县西九十里柏都洞下上有石穴如臼圆而深虽刊凿之巧不如也水自山流注旱涝如一一日牧童续蔓坠石探之莫测其深有木叶坠其中旋自其南龙湫流出意其下相通云
常乐寺井在佛殿前大旱不枯庆元三年大雨溪溢水及寺半壁忽于井处作大盘涡撮水入焉须臾见平地
铁米筛井在县东三里九峰寺南源自山出其行如沟入井处僧以铁窗限之故名米筛邑人皆汲焉令常浚孙榜曰不竭泉且亭其上
