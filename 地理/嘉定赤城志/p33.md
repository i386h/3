<!-- { "loadSidebar": true } -->
石桥在县北五十里即五百应真之境相传为方广寺有石梁架两崖间龙形背广不盈咫其上双涧合流泄为瀑布西流出剡中梁既峭危且多莓苔甚滑下临绝涧过者目眩心悸昔僧昙猷欲渡梁访方广忽有石如屏梗之旧号蒸饼峰孙绰赋所谓践莓苔之滑石搏壁立之翠屏是也凡往来人供茗乳花效应或宝炬金雀灵踪梵响接于见闻石罅有木瓜尤异花时青蛇盘纠枝干至实落供大士乃去人目为护圣瓜【夏英公竦铭云山壤厌灵融结推功穹窿石梁飞云架空垂流下激绝岸旁通烟华溟蒙矫矫翔龙朝日曈曚蜿蜿腾虹愿接天孙以助登封　赵清献抃诗云晓登山阁一垆香瞻企神僧到上方人度石桥何所畏如来原是世津梁杨蟠诗云金毫五百几龙尊隐隐香山圣迹存方广寺开无俗路优昙花现有灵根一峰突岸临天壁双涧淙桥透石门今日不将心洗尽更从何处觅真源　孙何诗云六月岩崖似九秋兴公词赋好淹留杉松迤逦连华顶钟磬依稀近沃洲枕水古碑卿相撰拂云新剎帝王修高僧尽解飞金锡谁是当年帛道猷　姚孳诗云万派铿鍧走电车跨岩蚴蟉玉虹斜灵禽飞下传消息五百瓯中结茗花　赵湘诗云白石峰犹在横桥一径微多年无客过落日有云归水净苔生发山寒树着衣如何方广寺千古去人稀】
断桥在县北七十里自石桥沿涧行可十五里至此一石中断因以为名即所谓小桥是也旧传罗汉所居之境下临危涧乱石棋布行者十步九跌虽邑人亦罕至云
坐禅石在慈云寺东旧传有寿禅师者宴坐于此
鸡笼石在县东南八里
抛陀石在县西一十五里
赤城志卷第二十二
　山水门〔四〕
　　山〔四〕
　　　僊居
栝苍山在县东南五十里高一千五百丈周回三百里群山中最号巉绝有八向焉一向凝真宫其七则临海黄岩仙居永嘉乐清缙云东阳七县界皆山脊绵接今县西苍岭亦其所通也按寰宇记云栝苍山在州西四十里今临海真隐山本号栝苍而天台之东亦有苍山盖一山而绵亘三邑云
韦羌山在县西四十里绝险不可升按临海记云此众山之最高者上有石壁刊字如蝌蚪晋义熙中周廷尉为郡造飞梯以蜡摹之然莫识其义俗传夏帝践历故刻此石其后守阮录携吏民往观云雨晦冥累日不见而旋旧有绿筠庵【按旧志载韦（羌□）山亦名天姥或又曰纬乡俗语讹也然高僧传载昙兰憩赤城事则曰韦乡山在乐安县陶宏景玉匮则曰栝苍西南一百余里有伟美山登真隐诀则又曰伟（羌□）山多神异之事然则韦乡一山而六者之名不同未详孰是　陈襄题云去年曾览伟（羌□）图云有仙人古篆书千尺石岩无路到不知科斗字何如盘盘映气四纡余定有神仙此地居天子正求伊与吕如何不见起耕渔天鞠精灵久贮储中间豪杰出无虚乡民世世家居此争使儿孙不读书峭壁回环几百区其间岩石可耕锄如何得片山如此白首相将老毋居古意岏巑与世疏一官羁绊可归欤此山未及西山好下有仙人结草庐四友之贤世莫如白头终作一乡居此山不惜将钱买叹息无因共结庐　郭三益题绿筠庵诗云道人栖碧山云居在空曲千年海潮音利物缘已熟更寻妙高顶超然具幽筑古木插空青寒筠抱岩绿时携贝叶书步入深林读云衣冷萧条静对含烟玉客来境非喧客去境自足宵眠护禅虎昼引衔花鹿庵中三昧语药我贪嗔毒何当脱双凫藜杖追高躅】
福应山在县东二里阴阳家谓其居邑龙首得地之胜居人建浮图其上自是取青紫不乏焉上有尽美亭其下枕溪岩壑俱秀【张景修记云仙居邑之美者也而一山尽焉福应山之美者也而一亭尽焉尽美亭者非尽一山之谓尽一邑之谓也朝奉大夫庞公倅台之二年季按属邑辙环七百余里可谓劳矣然至于仙居福应则徘徊四览啸咏终日欣然忘其归信乎美哉一日谓景修曰昔朱超石云登北邙远眺则众美都尽予于此山见之矣山距城二里峥嵘独秀浮图居其上而亭居浮图之南予名之曰尽美矣子为予记之景修曰唯唯虽然公之意岂有穷耶不遗一景一物兼收而并采犹东西之不可相无也邑之栝苍章甫紫萚韦羌皆峰峦险绝岩洞瑰怪而溪流淼然烟云晦冥鸥鹭出没平波渔唱断陇樵归有骚人画史不能工者夫岂易名哉邑令刘君袭明雅为公知图序以告于是又知福应山者皇佑间令枢密直学士陈公述古名之也陈公贤先正劝学文垂于世踰四十年公实作是亭公贤宰相子人门冠代不骄富贵而意乃在乎山水之间愚将见其美不专于竹石花木风晴雨雪之际而在乎学者之材也噫美于是尽矣　又题云南亭不减北邙高美景因公见一朝已看溪山如在画更传风雅似闻韶栽桃定有仙家住种竹宁无隐者招秀气当为多士福未应都放与渔樵　杨崇题云清风送月上阑干云雨溪流破玉寒我有三峰高兴在漫堂聊作画屏看醉后愁生任数奇僧窗借梦入新诗觉来着意寻桃李除了春风总不知】
安洲山在县东南五里旧名管山又名九旬上有潭按旧志唐武德中僧灌顶讲经于此时渔者甚众顶劝止之忽一夕风雨旦视之则为洲矣故更今名【又按罗提刑适灌顶行业记云师卜居安洲以波澜四绝人迹不通乃誓曰若使此地坦夷来此讲经未浃旬白沙涌出地平如砥乃讲金光法华二经以荅嘉贶此与旧志语微异今两存之】
放光塔山【一名彩仞山】在县北二里峰峦绮错秀迤可爱上有浮图盖周显德六年僧德韶所刱与福应山兴道院塔列为三二溪驶其下阴阳家曰浮牌形云【孟大武诗云彩仞气浮三塔耸浮牌声振两溪寒人以为能状一邑之佳致】
紫萚山在县北三十里旧名竹山与天台接唐天宝中明皇梦一人紫服而朝自称竹山神来呈瑞凤翌日果有凤翔焉遂改今名今其侧有瑞峰又上有栖凤亭【王戬诗云竹山绝顶古招提景异相将竺国齐灵鹫雄吞台岳小瑞峰高压斗牛低云深石怪宜僧隐水静山幽乐鸟啼记得当年封紫萚只因丹凤此中栖　钱竽诗云云锁藤萝石路深旃檀林里有丛林万山重迭雨添翠一水湾环风漾金午饭欲陪龙象住夜眠要听凤凰吟更求竹罅安禅处老却平生名利心】
峡山在县东南一十五里下即纯熙观按吕宝琛记云众峰拱揖列岫迂回辽展画屏高褰翠幄溪涧隐映致侔川峡故名峡山观此秀概可想也【余见纯熙观】
张阜山【旧经作张父】在县西二十五里自州而西至常风望之山岿然东瞰县治樵楼南环以溪北则有（山奥）及柘溪源等处其泉谷深秀旧传逸民张阜居焉
水帘山在县西南四十里与永嘉接其中崖壁横峙有瀑自巅泻宛若帘垂四时不竭【昔人留题有今古长垂地晨昏不上钩之句】岩下有石室殊广可容三十人
万竹山在县西南四十五里绝顶曰新罗九峰回环道极险隘岭上见丛薄敷秀平旷幽窈自成一村薛左丞昂诗所谓万竹源中数百家重重流水绕桑麻是也【薛又有记】
浮石山在县南三里南峰山南下有巨石屹溪中视之若浮动故名
渔潭山在县东南七里下瞰溪潭居人尝渔于此故名
盂溪山在县北一十里与彭溪等山接东北界天台西北连婺女其中邱谷深窈且多茂林樵采者日往焉
青尖山在县北一十里雄踞邑后若拥障然其中一峰极峻而尖又以远而长青故名
石龛山在县东一十五里上有石室深三丈广踰一丈俗传神灵栖焉
石珑崆山在县西南一十五里上多巨石玲珑可爱似仙都诸山
灵山在县西二十里净梵院上按旧志以禽鸟不栖故名
项羽山在玉几山东三十五里相传项羽少时驻马于此有石马迹尚存
彭溪山在县西北四十里与盂溪及天台界接其间林木可十顷五谷杂货略具民乐居之
冯师山在县西二百一十里与栝苍岭接旧传冯氏女学道于此故名
枕溪山在县东南九里以其濒大溪故名
白岩山在县西南一十五里以其有白岩故名
三井山在县北三十里以有三龙湫故名
桐林山在县南五十里居人以造楮为业焉
枕海山在县西六十五里以其趾插海故名
赤城山在县西七十里以其山土石皆赤色故名
曹官山在县西八十里一名曹潭
石迭山在县南三十里
玉几山在县西五十里
南峰在县南三里俗以一峰南立故名其巅四面轩舒山水环拥为邑人游览之最有题咏甚盛【令刘光诗云百尺擎空窣堵波群峰奈此独高何鼓钟鸣处是非外天地望中苍翠多闲看野云披玉柱醉眠秋浪卷银河问师乞取窗前月一榻清风许我么】
云峰在县西二十五里以云出小洞故名
瑞峰在县北三十里
麻姑岩在县西南二十五里一名仙姑巨石谽岈矫如人立昔麻姑访王方平蔡经尝隐于此故以名岩其上有洞旁两石相峙高深各踰丈俗呼风门有麻姑像存焉【叶发诗云怪石任空碧传有神仙迹元放古来游孝先应曾历山前无断碑往事杳难觅麻姑去不来青鸟无消息】
太翁岩在县东四十里玉几山东太翁者不知何许人相传国初居此山高无水卓锡得甘泉遇旱不枯宣和中多避寇于此
景星岩在县西五十里万仞壁立高处见井邑如错绮绣僧行机尝缚茅以居今为尼庵上有鹿头岩以其形似之而名长数丈坦旷可步左右崖壁更峻绝云
（汀去丁改崇）水岩在县西南十五里水自层崖飞泻薄如水帘状
阳公岩在县西北三里北有洞高广如屋三楹
珠头岩在县南七里
赤城岩在县西六十里
护民岩在县南六十里
苍岭在县西北九十里高五千丈周回八十里与缙云界接重冈复径随势高下其险峭峻绝为东淛之最行者病焉【唐刘昭禹诗云尽日行方半诸山直下看白云随步起危径极天盘瀑顶桥形小溪边店影寒往来空太息元发改非难】
东岭在县东一里与临海界接上有旋憩亭令赵幼闻以山坳多晚风故为此以障之
马踪岭在县北一十里与永康东阳界接多草径崎岖云
界岭在县东三十里以与临海界接故名
十丈岭一名小峡岭在县南五里
后岭在县东北五里
江家岭在县南七里
界岭在县南一十里
北墺岭在县西北一十里
关岭在县南二十里
石姥岭在县东二十五里
栝苍洞在县东南三十里栝苍山之间按尘外记栝苍成德隐元之天盖第十洞天列仙所居在台之乐安即仙居旧邑也又宝藏名山记云栝苍洞周回三百里徐真人所治真人名来勒尝得道上升至东汉为太极法师莅职洞天总司水旱罪福之籍唐天宝七年有庆云覆洞太史奏有真气见于台宿诏建洞宫榜曰成德隐元旧传此洞与处之玉虚宫通自栝苍岭而言东则属台西则属处是谓天门地户故不特处名栝苍而台之栝苍门与此邑之栝苍驿亦皆以是得名焉宝历中道士叶藏质重修之国朝天禧二年投金龙白壁赐额凝真宫崇宁二年令苏敖奏闻封灵应真人光宗在储宫书琼章宝藏四字镇之今上龙潜亦赐奎画及金铸星官像由是洞宫增重矣洞口有石云其山曰福星山道士马自善所手培云【云笈七签云羊愔以夹江尉罢居隐栝苍山一日与道士饮忽仆而寤云有一人自称灵英邀入洞中须臾石间迸出一物指曰此青灵芝也食之仙愔所食甚美自是惟饮水觉身轻骨鸣时兄忻任乐安令每往省之朝去暮还后入委羽山人莫之见　今刘光诗云古洞藏真不记年翠崖苍壁考依然怪来一夜清无梦身在仙家第十天】
　　　宁海
