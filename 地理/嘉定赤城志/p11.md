<!-- { "loadSidebar": true } -->
清閟堂在分绣阁下【翰林迈寄题云昔闻王子猷借宅亦种竹此君固可喜人亦清不俗伯氏贫而臞一饭不饱肉堂前自经始护此无尽绿一官岁强半余日如转烛待其长稚子而已牵归毂何由享嘉荫偿我志愿足应烦彼邦人日报平安福　曾守谹父诗云洪郎雅吴语不减贺季真开轩风烟上爽气朝朝新手栽渭川竹坐对北海尊平生耐久朋岁晚独此君此君不可疏亦复未易亲纷纷桃李行岂容托清尘退食静隐几微风冷衣巾乃知王子猷真是我辈人】
翠漪亭在清閟阁后
　　教授听
听在州学东二十五步嘉定八年教授姚自重修且建宅堂
三益堂在听右淳熙四年教授应椿年建前有松竹梅故名
隅山堂在三益堂前庆元五年教授方（田柔）建以东南闯巾峰而名
东轩在听左嘉定三年教授高松建
野思堂在隅山东南嘉定九年教授姚自建
立德亭在宅堂后射圃庆元五年教授方（田柔）因立武学而建
　　州属官听
　　　判官听
听在州东七十步旧在今添差通判听绍兴十六年徙杜家巷淳熙三年以旧比较务改建
　　　推官听
听在州东五十步嘉定三年推官赵师回重建
遗直堂在听后熙宁中孔文仲为从事手植桧于堂后越八十年其甥曾几来守揭今名【曾有诗六章用叔向古之遗直为韵诗云三孔吾渭阳犹及见仲叔堂堂舍人公再拜但乔木　长身一庭中劲气九霄上思公立朝时凛凛不可向　策登董相科赋作长卿语刘牢出外甥媿我不如古　老柏蜀人爱甘棠召南思领客清樾下作诗永歌之　元佑几阅岁诸公一无遗吾舅典型在神明力扶持　柏叶松其身在时公手植杂木谁所栽一钱初不直】
　　　录事听
听在州南六十步州院在焉宣和三年工曹陈橐建
青青堂在听右以其前植竹取淇澳之语而名【石公孺记云昔之言好竹者莫先王子猷子猷所至必种竹曰何可一日无此君耶又闻人有佳竹直造其庭不见主人而去是真好竹者予谓子猷风流雅尚固足以超绝一时然知竹之为美而不知其所以为美者果真好竹也哉夫人之所如非特为耳目之玩而已犹将有所考焉故淇澳之咏自猗猗至于青青自青青至于如箦则积德为愈成任事为愈重卫武公之德如是也使子猷知所以美而考德焉则功业所建亦大矣会稽陈德应司台之工曹事听之西为小堂无他嗜好唯植竹数百竿青青然向成矣因命之曰青青堂盖德应虚缘以应物熏然而致和直节凛凛有昂霄拂云之势真知爱竹者高标凌厉久而不渝其亦有意乎武公之功业哉故予朝夕从之游相与彷徨不能去也然德应尝假黄岩临海令遗爱户有之曹事礼微小大之狱必以情台人德之甚饮食起居必为之祷惟恐其去也后之人息于斯者犹将封植此竹遂赋甘棠焉其亦何远之有】
　　　司理听
听在州南九十步司理院在焉嘉定七年司理吴焯重建
　　　司户听
听在州南五十步宣和元年户曹滕膺建【今堂内脊记有姓名门额亦其所书云】
　　　司法听
听在州南一十步淳熙九年司法朱孝伦重建
　　　支盐听
听在州东南报恩寺后开禧元年监支王栻以都监仓改建
　　　巡辖递铺听
听在崇和门外淳熙十年巡辖赵舜举建
赤城志卷第六
　公廨门三
县视州秩小位卑而于民最近民有事未有不由令之室而能径达于守之庭者也州尊总其纲县卑厘其目纲简而目众故凡狱讼若财赋漫漶轇轕丝棼苇积者咸先萃于县县能缉理位置则昼帘寂寂否则民肩吏足相与拥于门溢于庭散于庑充斥于狴犴如哄如巿岂不削其体亵其居哉按五县治黄岩最闳壮临海号附郭今改选注京秩且以命朝士寄加重矣而其居亦未称也然则居与人称而政与居称其自今日始乎
　　诸县官厅
　　　临海
县治在州南二百三十步按听事皇佑二年令崔黄臣建【章望之为之记】干道九年火淳熙六年彭仲刚重新之【尤守袤为记云干道癸巳秋九月临海居民不戒于火爁烂扇延以及县治燔爇俱尽当官者因陋就简仅能建三椽于煨烬之中以听狱讼吏民无所托足案牍无所栖列一遇风雨则沾渍暴露叫呼讙呶讼牒计簿散匿吏胥之家最易甲乙莫可质考县日以不理后三年予来为州有意兴之而无与任其责者淳熙丁酉秋永嘉彭君仲刚来主县事予闻彭名旧矣心固望其有为彭乃言曰夫环百里之地而为之长聚万室之众而听其令民社所寄视古子男治必有所一邑之条教于是乎出而司存弗备无以施政废之当举舍此孰先然役大用伙非受命于郡则令不得擅敢以为请予乃畀钱三十万使营度之是冬予罢官归踰年则彭以书来告成矣外为重门以严启闭上建层楼以敛敕书治事有听燕居有室翼以修廊挟以外庑吏直宾次环列有序奥者为藏爽者为狱为亭于大门之外以班诏令为阁于东庑之上以藏案牍为堂为斋为轩以备宴休游息之地下至于庖湢之所微至于什器之末杂至于丹雘甃甓之事纤悉毕具规模坚壮工用精密总为屋八十有一楹中凿五池潴水为备复以其余力建丞簿之舍而新社稷之坛向之荆榛瓦砾之场今乃为高明宏丽之观民始识有官府之严而称其所以为邑大夫之居者问其经费之所出则曰未尝巧取而奇敛也凡财之隐于吏而亡籍木之讼于官而愿献者悉取而拘之钩校奇赢积累铢寸故费广而不阙问其工役之次第则曰未尝厉民而强使也籍境内之为工者若干官出僦佣率如其私之直居处饮食先为规画使极安便率旬有五日而迭休之其用夫只及于附邑之三乡家止一人人役三日番无过十夫而亦与之佣省督工程无苟简怠惰之患谨视给散无稽留朘削之弊民之与官为巿为役者若私家然故役大而不扰盖经始于丁酉之冬而落成于己亥之秋问其所以久则曰不敢仓卒而趣办也作于农隙而弗夺其时休其力而弗尽其用慰谕其勤而策其不勉民咸劝趋故功成而不劳夫聚财有方用民有节举事有渐顾何往而不济哉予常谓今之士莫难于为邑弱者不足以有为而健者或以病民幸而得强弱之中则积负困之奸民挠之欲兴事造业有其志而不克成者多矣又幸而不为积负之所困奸民之所挠而在上者或不察不得自展其才者亦多矣当君之始至赋乱政厖隐户移税弗可究诘乃考质剂乃正疆理逋租匿役披露首服吏奸民瘼检柅济理四野欢呼讼日以简故能不困于积负不挠于奸民不抑于当路而兴旧起废不扰而集非庶几于古之所谓循吏者乎夫裒聚赢羡于单乏之余可以观俭谨用民力于偪仄之中可以观仁积累工役于迟久之后可以观智是皆足以为吏法而不可使之无传予既嘉彭君之有成而因其请故遂着其实使后之人得以考而法之非以誉彭君也】
鼓楼在县门上
手诏亭在县治前
虚照堂在听后【仲刚诗云宇空发天光所患在自窒机乘不容穟事至纷若栉是中有物横满眼皆黑漆斯堂亦空欤为我作虚室】
平心堂在听西【仲刚诗云一泓不盈寸天地同其流微风相倾欹浩浩怀山邱牛马已不辨况能鉴微不我欲称物施舍是将安求】
琴堂在虚照堂后【令孙祖德题云一曲重弹子贱琴三年风月总知音休言无补公家事留得堂前竹树阴】
拥青轩在琴堂后
悦斋在虚照堂左
□轩在听后嘉定十二年令朱中直建取宓子贱荅有若之语而名
丞听在县东一十步旧在今主簿听干道九年火淳熙六年令彭仲刚徙今地
扫溉轩在县东嘉定十年丞王森建
主簿听在县西一十步旧在今丞听干道九年火淳熙六年令彭仲刚徙今地庆元元年主簿苏霖重建
孔先堂在听前嘉定七年主簿赵汝駉建水心叶侍郎适名之【且为铭曰非籍不有惟籍乃守先圣所正后学敢缪临海之邑龠米寸帛必信必实以作民极】
尉听在州东北四里旧在下洋嘉佑元年徙今地宣和中毁于寇明年复建【地据形胜其前秀峦环峙旷埜平铺后有峰屹然龙渊水泻出其右阴阳家以为善吏隐者多通显云】
隐轩在听东绍兴二十二年尉王淮建
景枢堂在听内淳熙六年尉叶（上占去口下呙）建以先是王丞相淮为尉后位西府故名今名阜堂
一锋亭在听前淳熙六年尉叶（上占去口下呙）建旧以舒亶为尉斩殴从毋者赋诗有一锋不斩奸邪首万古安知将相材之句故名
杜渎场听在县东一百二十里
押袋听在杜渎场听侧
　　　黄岩
县治在城内宣和五年令王然重建
鼓楼在县治南一十步前跨石桥【尉郑伯熊诗云飞甍郁峥嵘万井交错综俛仰各有则静以驭群动平时心匠微斤斧袖不用少施见其余规画已惊众姬公昔营洛道德作梁栋东家有余材凤衰无复梦帝方议明堂行矣与君共】
宣诏亭班春亭在县治前三步旧在鼓楼前东西后废开禧元年令赵湜徙今地
清心堂在民和堂后旧名清畏绍兴二十一年令杨炜建三十一年令胡琏改名清轩嘉泰二年令刘鼎孙更今名【初孙尚书觌尝赋诗有所贵知我希已及鱼与豚之句琏谓清固不当求人知亦不必畏人知遂去畏字直揭曰清尉郑伯熊诗云树蕙余百亩艺兰当路歧清风一披拂香气无不之纫为楚累佩辱我幽靓姿小草生涧底雨露无恩私不入儿女玩岁晚得自持所以古君子清德畏人知】
民和堂在县圃嘉定二年令刘鼎孙重建
摘星楼在燕堂后嘉定四年令杨圭重建
仁政阁在县治东庑嘉定四年令杨圭重建
舫斋在民和堂西开禧三年令赵汝伯建飞盖亭在舫斋西嘉定九年令陈梦建建净凉亭在飞盖亭北嘉定五年令赵湜建
丞听在县东一十二步嘉定三年丞顾元龙重建
香远堂在听东旧名紫翠轩绍兴五年丞赵子英建嘉定十五年丞赵彦珽更今名【左纬诗云试卷珠帘看青山有几重峥嵘秋色老苍莽暮烟浓未辨清猿处遥知白鸟踪蓝田无此景痛扫只双松】
真清亭在香远堂南绍兴三十一年丞李昱建今废
宜雪亭在香远堂东庆元四年丞何坦建
哦松亭在香远堂后嘉定三年丞顾元龙重建
主簿听在县治东二十步隆兴二年主簿赵仁夫重建后废今僦民居
尉听在县治西一十五步庆元五年尉徐士表重建
见山堂在听西
传香亭同
岁寒亭同
射亭在听东南
右嘉定四年尉杨璘重建
买纳场听在县东南六十里干道三年监官戚大辩建嘉定十五年潘周伯重建
押袋听在监场听侧嘉定十一年押袋鲍埜重建
　　　天台
县治在县城之中庆元元年令常建重修
鼓楼在县门上
班春亭在县治东
宣诏亭在县治西
静治堂在听东嘉泰元年令丁大荣建上有阁榜曰标霞【楼参政钥为之记】
平心堂在宅堂西淳熙三年令薛洪建
瑞粟堂在观政堂北旧名瑞萱干道二年令李异重建嘉泰二年令丁大荣以得粟一茎六穗更今名
观政亭在县圃内淳熙七年令刘孝常心建嘉泰二年令丁大荣名
问松台在宅堂后旁有大松如偃盖旧为松风亭嘉泰三年令丁大荣筑为台更今名
多锦亭在县圃内嘉定十四年令邵继元建
丞听在县门西干道五年丞朱皆建旧与主簿尉分处县治内及是辟县圃为之
主簿听在县东二百步淳熙十三年主簿杜纯孝以县吏没官屋建
尉听在县西北一百六十步绍兴二十五年尉李异建
　　　仙居
县治在城东建炎二年令张亨重建
鼓楼在县门上绍兴二十六年令梅克明建开禧二年令姚偓重建
