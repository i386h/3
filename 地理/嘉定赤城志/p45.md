<!-- { "loadSidebar": true } -->
在县西南二十五里梁王山俗号梁王寺旧名资福唐武德中建国朝大中祥符中改今额元佑四年僧怀智造藏殿【罗提刑适为之记】有主簿洪皓祠前有古松盘偃诘曲若龙蛇然相传数百年阴盖数亩虽画工不能竟其状绍熙四年令方懋烈亭其侧【王常博澡为之记】
　　　　　妙相院
在县东五十步旧在县西三十步又名赤山梁天监元年建隋大业中废唐干元元年徙今地吴越宝正三年改海晏国朝大中祥符元年改今额
　　　　　慈云院
在县西一十五里旧名齐云唐咸通三年建国朝治平三年改今额【罗提刑适诗云七十有余岁不曾游此山因寻白云路深入翠微间晓涧烟霞合春岩草木斑谁灰心地火占取一生闲】
　　　　　瑞相院
在县东三十五里唐正观二年建吴越时叶太傅景泰舍基辟之国朝治平三年赐额
　　　　　吉祥院
在县西北四十里旧名雁苍唐武德元年建有旃檀观音僧了性事之甚严每祷辄应又有蓬莱径冰泉皆唐人所名国朝治平三年改今额
　　　　　福兴院
在县南一十里旧名福全庵开宝中剡人王氏舍基建治平三年赐今额
　　　　　广修院
在县西南一十五里旧名观音唐大顺中建国朝治平三年改今额
　　　　　明智院
在县北二十五里旧名鄞水石晋会同中建国朝治平三年改今额
　　　　　大智院
在县北三十里旧名观音干德中建治平三年改今额
　　　　　永福院
在县西四十里旧名柯山太平兴国中建盖僧昙猷驻锡之地
　　　　　普福院
在县东五十里旧名保福干德中建治平三年改今额
　　　　　明恩院
在县东北六十里唐干元中建国朝治平三年赐额
　　　　　大宁院
在县北六十里旧名新宁晋天福中建国朝治平三年改今额
　　　　　保宁院
在县北六十里旧名保安雍熙中建治平三年改今额
　　　　　明因院
在县东南一百三十里晋会同中建国朝治平三年赐额
　　　　　安住院
在县东南一百六十里旧名安和唐大顺中建国朝治平三年改今额
　　　　　福圣院
在县东六十里开宝中建
　　　　　护法院
在县东海中二百里太平兴国中建
　　　　　天真院
在县东海中二百里治平三年建
　　　　尼院一
　　　　　广报院
在县西二里嘉定十一年尼普文建十四年赐额
赤城志卷第三十
　寺观门〔四〕
　　宫观
　　　州
　　　　天庆观
在州东北一里一百步面挹双峰背负重冈号城闉胜地旧为白鹤观按尤守袤昊天殿记未详建立岁月夏英公竦三官堂碑云因茅盈驾鹤上仙故名然按杜光庭灵验记云天皇东封鹤集其坛俾诸州为老子筑宫号以白鹤陈师道师话亦曰唐高宗东封有鹤下焉乃诏诸州为老子筑宫以白鹤为名此建观之始夏说误也后废至开元中获天宝度人经建天宝台【扁榜乃徐浩书上有铜钟开元十二年所铸】复建观榜曰开元天宝中铸铜老子像晋天福五年道士黄永干居之国朝大中祥符元年更名护国先是景德五年乙丑左承天门天书降戊辰改元大中祥符以其日为天庆节二年诏东京建昭应官天下建天庆观且加九天司命尊号曰保生天尊五年十月二十四日天尊降延恩殿【按应天降落碑上亲奉圣言吾人皇九人中一人也是赵之始祖有功于世再降乃轩辕皇帝凡世所知少典之子非也吾于后唐时奉玉皇命典赵族已百年矣】诏以其日为降圣节刱圣祖殿赐金宝牌以玉清昭应宫成天尊万寿金宝为文政和六年刱昊天殿淳熙四年钱参政端礼复新之【圣祖殿前有两巨松甚怪世传茯苓产其下又道士壁间有范子玟所绘牛及来禽人传其妙云】
　　　　栖霞宫
在州西北二百六十步旧名白云庵唐中和中建道士王干符朱霄外主之霄外以道术为钱忠懿王所知遂葺庵为观与天庆观号东西二宫国朝淳化中颁宸翰大中祥符中赐今额元丰三年建岳殿于其西有五岳真形图在焉【僧长吉诗云龙虎丹砂炼已成方瞳绿发仙骨轻石床半醉海月冷芝轩长啸天风清时泛绿觥陪侠客未骑赤鲤归蓬瀛朝簪相访惜回驭屡奏瑶琴太古声】
　　　临海
　　　　栖真观
在县南三十里旧名盖竹盖许迈故居晋时建旧在山外有石室登霞台葛元礼斗坛卧龙墠隋大业中废国朝政和八年重建宣和元年改今额淳熙八年唐守仲友徙今地
　　　　丹邱观
在县西北三十里旧名成德梁时建隋大业中废国朝政和八年重建改今额
　　　　灯坛观
在县西南六十里按旧经云晋陶宏景结庐于此后以为观隋大业中废
　　　　龙兴观
在县东北三里唐神龙元年建【沈佺期为之记】后废
　　　　景星观
在县南一里唐干元中建后废
　　　黄岩
　　　　定光观
在县西北一里旧名龙光吴黄武中建【一传朱霄外建】初观北江流浑翳中一潭独澄泚有龙居之时亢旱忽水自潭涌赤光烛天故名其潭曰龙光因以名观赤乌中改今额前有二池葛元尝以其一炼丹水特清旱不枯涸每有灵怪荡激而起其波高丈余
　　　　集真观
在县南四十五里白峰山下绍兴中斸地得石镌集真二字故以为名
　　　天台
　　　　桐柏崇道观
