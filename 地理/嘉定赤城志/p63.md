<!-- { "loadSidebar": true } -->
台州天庆观有唐开元真容应见碑盖开元二十九年立也后题朝散大夫使持节临海郡诸军事守临海郡太守贾长源及桐柏观碑天宝元年立则作朝请大夫使持节诸军事守台州刺史上柱国贾长源此一人耳所载官称及郡号不同如此盖尝考之唐至天宝元年改台州为临海郡至干元元年复为台州不应开元二十九年便称临海郡天宝元年却称台州又唐自武德元年改郡为州太守为刺史加号持节后为使持节诸军事至天宝元年复改刺史曰太守亦不应开元二十九年已称临海郡太守而天宝元年既改作太守复号刺史非二碑之误则史之误也
旧经以于姓编云蒉云陶唐时居白鹤观遂冠之仙隐门非也按云笈七签女仙传称徐仙姑徐之才之女咸通初谓剡县白鹤观道士蒉云陶曰我先君仕历周隋以方术闻剡县即今之嵊县【钱氏以剡字两火一刀不祥改为嵊】然则蒉云陶非在台之白鹤观旧经误矣
曾守几作遗直堂诗力辨孔文仲为州推官非为司户文仲曾舅也故公序其事云或云孔公应制乃台州司户参军非推官也几谓公为舅知公所历无疑试问其说则曰实录会要云尔几曰是固书之少误州有公所撰修城记曰从事有天台诗集有浮碧轩榜有官文书皆曰推官可覆视也或曰安知不尝为司户乎曰公之墓志丞相苏公之文也一命试秘书省校书郎杭州余杭尉再调南康军司理升台州军事推官对制策趣还本任未尝为司户也
旧传危楼高百尺手可摘星辰不敢高声语恐惊天上人为杨文公幼时诗邵氏闻见录又云舒州峰顶寺有李太白题云夜宿峰顶寺举手扪星辰不敢高声语恐惊天上人前二句既不同而其说复异今天台华顶峰有孟观诗云偶因华顶峰抬手摘星辰不敢高声语恐惊天上人盖华顶一峰天台山之最高者故观诗作此语今峰旁有摘星岩刊诗立石则前所指为太白文公语皆好事者改之尔
跋
今天下郡县皆有纪录台独为阙典问之故府则知前乎此者盖尝会粹而疏略未备也硕承乏之初固窃有志而事力有所未暇越明年岁以稔告郡家粗可支吾于是命郡博姜君延集人士相与讨论而属笔于篔窗陈君阅数月而后成书吾州在浙左为佳郡读孙兴公一赋则知山川之美实甲东南况自晋唐至今前后曳组于此多一时名胜士至于骚人墨客搜奇抉秀皆班班可考然则是书之作岂特可以补职方氏之阙虽山川人物亦将由是而发扬呈露于天壤间其为益于台也深矣嘉定十六年郡守青社齐硕书
确山明府出所刻赤城志属寅覆校爰以旧弃本是正其伪谬间有疑信参半者仍旧而不敢易图十三佚其四明人补刻二张坊里阛阓迥与宋殊因删去从其朔也是书为宏治丁巳谢方石祭酒翻刻台人罕有藏本予向柢得其半后假洪筠轩别驾所藏与友人沈椒岩钞足之谋以馆谷付梓未果今明府之好与寅同不惜廉俸刊布人间其有裨于桑梓何如耶道光纪元岁在重光大荒落且月廿又四日临海郭协寅跋于灵溪山馆
