<!-- { "loadSidebar": true } -->
盖苍山在县东北九十里一名茶山濒大海绝顶睇诸岛屿纷若碁布以其地产茶故名上有水帘侧有观音岩旧传大士自海上至隐于此其中一罅透顶每日光注射见玉缾青砵焉东又有岩刻真逸二字按真逸乃陶宏景道号昔往来宁海从张少霞游今焦山风涛间有瘗鹤铭自题华阳真逸又顾况尝寓临海亦以此自号未详孰是山上有火焰岩赤色闪烁欲动有仙人碁局及石船在其上焉
桐柏山在县西四十里连天台山按神邕山图云桐柏在天台极东宁海界上父老又传梁王山即古桐柏昔未建寺时葛元尝居之初元炼丹宁和山中为鬼物窃去遂徙此后隐天台故宁海天台皆有桐柏焉今梁王山下尚有桐柏里旁复有仙人里且多葛姓盖元之苗裔云
天门山在县北六十里按汉地理志会稽鄞县东南有天门水入于海陶宏景真诰亦云天门山在鄞县之南宁海之北山半亚海今栅墟铁场正其处盖从嵊剡金庭发足缭绕三百里至此谓之天门者言其高也
王爱山在县西六十里与天台分界唐咸通中剡寇裘甫据宁海杀其令陈仲翁懿宗遣王式发兵攻之战于海口【县北五十里】上（田翏）【县西北七十里】海游三处甫遂从此山遁去今父老犹能言之【通鉴作黄罕岭误矣】
硖石门山在县西北五十里两峰夹起矗立千仞俗传神人欲以剡为海夜驱阴兵舁巨石絫于山趾如堰堞之状功未竟比晓而止今有巨人迹丈余崖上石刻怪奇不可读
梁王山在县西二十五里旧传梁太清末侯景作乱陈霸先兵起有一王子避地于此史失其名后人但称梁王因以名山或以为梁宣帝（上下言）也【详见梁宣帝庙】
大中山在县北一十里其冈四断昔有僧卓庵其上掘古冢得砖焉上刻大中二字遂以名山大中唐宣宗年号也或以为山当县之正中云
三十六雷山在县西三十里自松坛至西溪新田沿栈道而上峰峦累累如贯珠凡三十有六折葛元炼丹处也而北通马墺三坑
龙须山在县西北五十里其冈四断怪石屹立产铜铁及苓（木巳）等灵药有龙湫三四世传鬼神出没其间云
灵凤山在县南七十里宋元嘉中有梅长者休官隐于此诵莲华经忽有凤裴回庭下如谛听之状岁余方去长者死遂以名山
白岩山在县东一百里其左一峰笔立山围绕如屏旁有赤白岩辅其下形肖石鼓又默林及永乐山乡亦有白岩山与此为三
卧龙山在县东南一里一名应家山以其冈势蜿蜒如龙偃卧更今名旧有鹤林庵
白峤山在县东五里下有岭焉晋武帝初置县于此今或于沙碛中得断甓云
石台山在县东六里数石屹立遥望如台故名有昔人登高题名经野烧漫不可读
塔山在县西南三十里状类马鞍以其上两塔对峙故名旧有一庵今并塔亡之矣
雁苍山在县北三十里西南连桐柏上有石如雁齿且色苍故名上有石窗
凤凰台山在县西四十里一名石台盘其上有石方阔仅十丈有巨人迹焉
柯仙山在县西四十里旧传僧昙猷弃槎入天台驻锡于此故名其地产牡丹特盛
赤搯山在县北五十里东跨鄞江西连雁苍山北抵奉化
狮子山在县南九十里绝顶有巨人迹长一尺五寸入石一寸世传为仙迹云
屈母山在县南九十里即龙母山旧传屈氏母子徙居此其母死且葬焉
仙岩山在县南一百里以绝顶二石如仙人偶坐故名有石洞地多奇草灵药云
龙姥山在县东南一百二十里视众山最高世传有龙姥隐迹于此故名
三门山在县东二百五十里海中以三峰如门鼎立故名
蛇盘山在县东海中四围皆水相顾盘屈如两蛇故名盖台明二州分歧于此
石鼻山在县东南一十里以其中有石如鼻故名
南田山在县东海中上有平畴可三十顷
石佛山在县东海中以其状若佛故名
杜鹃山在县东一十里
赤柱山在县北三十里
横塘山在县南五十里
黄珠山在县东二百里海中
蒲田山在县东二百里海中
青珠山在县东海中
帽尖峰在县北二十里以山形如帽故名旱岁或有微云覆之翌日必雨上有龙湫
天女峰在县北四十里望之凝然如新髽女状故俗名丫髻上有小庵凡无子者祷焉往往多得女海中人云每历台境望余山皆伏惟天台华顶与此峰卓然屹立云
鹿头峰在县西一百里与天台接旧传人有登其巅者西望林壑中一所隐隐七八家冬有花如桃李访其处则无之
石笋峰在县东南一百二十里联临海仙岩洞
瀛岩在县东二十五里崖崿险绝下蘸海中上有小亭石壁刻瀛岩二字令高袭明所书【梁间有一诗云温台万邱壑走遍成重胝佳山落床头咫尺反不知我闻野老说山乃神所移蓬莱本三峰一峰今失之上干云霓秀下压鳌背欹夜半见海口紫晕开咸池魑魅着老木狂鼯向人啼危亭无遗栋绝壁无旧题夫子勇过我竦身敢独跻我病不能从梦寐常追随秋风海上来霜清鲈正肥行寻越溪鞅肃此尘外鞿】
东郭岩在县南一百里秀石岝岭汇为一壑阴风袭体夏无暑气石间生卷柏菖蒲水栀东西濒海多姜朮
屿湖岩在县南一百里巑岏玲珑参空秀起外环以水如盆中所贮菖蒲石然
寿昌岩在县西南一百二十里一名老人以山如老人状故名山旁皆卢姓俗传冢墓对此岩者其子孙必寿故更今名
斗鸡岩在县北三十里以两峦对峙如斗鸡状故名
囥佛岩在县北四十里高崖中有石窟深丈余无径俗传日西照时望其中若佛然故名
帐设岩在县北四十里以其绵延数里如幕帟故名
千丈岩在县东南二里
香岩在县西北五十里
摘星岭在县南二十五里旧名新岭宣和中廉访使刘长卿自北至以其山高峻更今名【卢骏元诗云自知牛斗耳不奈晚猿何客鬓愁中老秋山别后多扁舟桃叶渡夜雨竹枝歌赖有皋卢碗时堪战睡魔　左纬诗云已知星可摘须信路皆通日影穿云薄天形入水空遥看梁苑雪独挹楚台风指点中华地山河万国雄】
枫槎岭在县南一十五里旧传僧昙猷自海至弃槎于此故名
桐岩岭在县西南一百二十里旧路由狼坑县渚海游靖康后军书警急遂取道于此民至今便之
石姥岩岭在县南九十里一名宁和以上有石姥神故名
大龙岭在县西南一百里回旋折曲凡三十五盘
武岭在县西北三里
寺岭在县西五里
白沙岭在县西一十里
牌岭在县东北二十里
古鹫岭在县西二十里
梅枝岭在县东南二十里
相见岭在县西南二十里
卢西岭在县西北二十里
觔竹岭在县南二十五里
许家岭在县北三十里
西溪岭在县北三十里
紫溪岭在县西南四十里
柴溪岭在县西北四十里
西仓岭在县东北五十里
桑洲岭在县西五十里
沥洋岭在县东北五十里
吴洋岭在县北六十里
黄公岭在县西六十里
栅墟岭在县北六十里
海游岭在县西六十里
东仓岭在县东北六十里
眺头岭在县南六十里
石广岭在县北七十里
杉岭在县北八十里
紫溪洞在县西北四十里地幽阻仅线路唐宝元元年袁晁据浙东河南副元帅李光弼击斩之晁弟瑛从五百骑遯入洞中光弼驻兵洞口绝其粮道其徒竟饿死今岩石中多得刀剑鼎铛云
佹桥在县南一百里两石峙立所谓石门门间六尺不通车马以小木桥跨道从石门入自木桥下行转上木桥始接石桥所谓佹桥长几三寻背如剑脊下有湍泉桥旁有石门门间八尺自此下岭西一石峰撑空特立名石柱峰石上点白如梅花片又名梅花岩东石洞深二丈横广倍之两旁壁立仰若承尘中有泉穿洞而出前后两石门皆蝙蝠栖宿南冷泉窦洼仅置杯味甚甘随酌随满循东石门旁行一峰削成数仞顶上一棋局方广丈余夜分或有云气辄闻棋声西石门即圣潭潭石明净如拭尽日续蔓深不可穷潭有蛇能乘风飞行近岁有樵者入山闻霹雳声就视则潭旁巨石直裂如劈中有青泥流出掬之成石好事者取之掌痕犹在石崖高绝蛎房层生今去海十里不知何时物也
浮门在县南一百九十里土多陈姓盖六朝时霸先之后隋灭陈尽室避乱于此历唐五代以赀雄其家砖甓皆湖州物人取以为砥濒海产乳柑【绍兴十五年渔人于海上获一琴视其腹题云臣雷某造县以献于朝高宗见之泪下乃建炎时渡海所失物也】
丹邱在县南九十里葛元炼丹处孙绰赋所谓仍羽人于丹邱寻不死之福庭是也
阆风台在县北五十里天门山西麓拔起数千仞旁有香岩石井钓台柏竹冈
马迹石在县西七十里灵公山中以其如马足纷蹂之状故名
石屏风在县西四十里苍崖壁立足浸潭濑中岩腹有栈道陟降者谓若入蜀云
石棺在县北四十里两山夹峙如门中有一石如棺状故名
石镜在县北八十里西张山上
风穴在县西四十里海游岭下旧传僧昙猷暑行至此以铁锡拄杖卓石取风故名今其迹尚存

赤城志卷第二十三
　山水门〔五〕
　　水〔一〕
自昔称山明水秀二者不可得兼也而兼之者胜焉山犹精神水犹血脉无精神则铄无血脉则枯三江五湖未易道也然随其境之所遇距海止百里群川众流演迤环会或奔焉如驶或汨焉如注或坎焉如窦或停焉如潴以之分溢酾枯锺美流恶无所不可故吾州号山水窟非虚语也惟天台仙居二溪并合于州西二十里之外秋潦至或有啮堤荡郭之忧然自庆元中有之今则晏如也
　　　州
州河在城中按旧经源始平桥平桥始石佛寺后山流于栝苍门后颇湮塞自栝苍门衍于州南桥东北流至东桥并栖霞宫又东北流越悟真桥观桥疏而为二一南流至都酒务后凡白塔桥尼巷之水皆入焉又东则入杨柳巷出宝城巷水门一东流直出都米仓前稍南复东出崇和门水门余水南流亦会于宝城巷自余兜率六通一带之水又出小固山水门大抵地势西仰东卑故河流亦如之昔传河之名有三曰清涟曰新泽曰清水今皆污壤通涓流而已先是城中水多壅塞自栝苍门疏而之东南由东北丰衍仓东南上崇和门水窦又东越酒务又东汇于崇和门以池积水号广惠渠自钱氏归版图堙为平陆每霖雨则内水淹沮值潮溢迸城飘荡相望元守绛始开凿通舟建十石梁以度车马焉又天禧中通判辛若济以州泉污涸郡酿尤不给乃自东北山流瀑斲石为槽注入天庆观西南为一圆井又三百六十步为一方池自池一百四十三步以达于务人赖其用号辛渠且歌之【歌曰辛渠之水来源十里其易若何如臂使指涝亦不污旱亦不止职方有图千龄万祀】岁久梁废池亦堙独石槽略有存者若广惠渠故迹既泯而元守凿以通舟之处亦以居人栉比阏而小之今不惟舟不得通而车马之路亦转侧无所容矣【又按唐许浑有陪郑使君泛舟晚归诗云南郭望归处郡楼高卷帘平桥低皁盖曲岸转丹襜如此则郡通舟楫唐时已然元公增凿之尔】
状元塘在州东一里旧为普济院陈侍郎公辅居其西焉时陈尚布衣忽有客以谒入语其父曰此寺为池当有擢上第者人未之信寺僧后以地污下徙于州东北未几竟为池政和二年陈果魁辟雍遂以名其塘云
三台泉井一在宣诏亭左为上台一在司法听右为中台一在知录听左为下台岁久惟中下二泉仅存上泉无知者嘉定四年黄守（筦去元改田）物色得之乃亭其上且亲题扁额云
龙井在巾子山西麓旧传龙伏于此常有云气腾空后建浮图镇之而止
