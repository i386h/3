<!-- { "loadSidebar": true } -->
我本江海人来守仙佛国年丰讼牒稀公事不留积岂无一樽酒约客飞大白重念此邦人朝饱不谋夕顷遭两旱荒十九皆菜色城中多饿殍倒死臭熏陌幸兹连岁丰粒米弃狼籍嬉嬉不营生便尔轻麰麦三日天不雨沙田已坼十家九无储何以度饥厄我为此邦忧夜眠不安席愿天岁岁丰愿尔痛俭啬一年三年储三年九年食尧汤虽在上丰歉岂可测【唐守仲友跋云示邦人诗五言二十八句前台守萧公侍郎作也台居山海间易水旱民偷于鱼盐惰农靡费故公作是诗以谕之仲友入境览山川问风俗惜田事卤莽思有以劝戒之镵公诗于石以永邦人之思云】
　　　天台令郑至道谕俗七篇
县令之职所以承流宣化于民为最亲民不知教令之罪也予自至官观尔百姓日以争讼来至于庭其间多违理逆德不孝不悌凌犯宗族结怨邻里以至婚姻之际多事苟合殊无恩义五服之亲问以服纪全然不知浮浪盗贩之人日益加众如此者皆由风俗鄙陋教道未至兼修学从宦之家少小人无所观法若不晓告而加之罪是罔民而刑之也今采诸经传择其文理易明而可以感动人之善心者为谕俗七篇百姓各以此更相训教率而行之礼义之风必从此始若顺尔旧俗反予教言恣意任情必犯刑禁
　　　　孝父母
父兮生我母兮鞠我拊我畜我长我育我顾我复我出入腹我欲报之德昊天罔极故孝子之事亲居则致其敬养则致其乐病则致其忧丧则致其哀祭则致其严所以为厚德之报也昔周文王事父王季每鸡初鸣则衣服至于寝门外问左右曰今日安否如何左右曰安文王乃喜其有不安则左右以告文王文王色忧行不能正步王季复膳然后亦复初凡食上必自视寒暖食下问所膳然后退其后武王亦如此事文王不敢有加焉然则不孝其亲而欲子孙事我以孝岂可得也汉石奋为上大夫老归于家其子石建为郎中令已老每五日一归省亲入诸子之舍问侍者取其亲中衣身自洗濯复与侍者不敢令其亲知之夫贵者之事亲犹如此况于贱乎晋王祥性至孝继母不慈每使扫除牛下祥愈恭谨父母有疾衣不解带汤药必亲尝母常欲生鱼时天寒冰冻祥解衣将剖冰求之忽有双鲤跃出其孝诚所感如此虽然此言其能养父母者也孝之道又不止于能养而已故孟子曰惰其四支不顾父母之养一不孝也博奕好饮酒不顾父母之养二不孝也好货财私妻子不顾父母之养三不孝也从耳目之欲以为父母戮四不孝也好勇斗狠以危父母五不孝也礼记亦曰居处不庄非孝也事君不忠非孝也莅官不敬非孝也朋友不信非孝也战陈无勇非孝也五者不遂灾及其亲敢不敬乎孝经曰居上而骄则亡为下而乱则刑在丑而争则兵三者不除虽日用三牲之养犹为不孝也如此则所谓孝者又贵乎修身谨行不辱其亲非独养口体而已今尔百姓父母在则私分异财离居各食从妻子之欢忘天姓之爱且礼曰父母在不有私财又曰子甚宜其妻父母不悦则出之子不宜其妻父母曰是善事我子行夫妇之礼没身不衰然则私货财顺妻子岂为孝乎
　　　　爱兄弟
兄弟者同受形于父母一气所生骨肉之至亲者也诗曰凡今之人莫如兄弟死丧之威兄弟孔怀言死丧则相恤也又曰脊令在原兄弟急难兄弟阋于墙外御其侮言患难则相救也昔卫宣公有子二人曰伋曰寿伋被谤宣公遣往齐使盗待于路欲杀之寿知以告伋使勿去伋曰弃父之命不可寿遂先行为盗所杀伋后至曰寿何罪请杀我盗又杀之故诗人作二子乘舟之诗思之也晋王祥王览异母兄弟也母朱氏待祥不慈祥被楚挞览年数岁辄涕泣抱持之朱氏屡以非理使祥览辄与俱又虐使祥妻览妻亦往共之朱氏患之乃止又尝使人以毒酒杀祥览知之与祥争酒饮朱氏遂夺之自后朱氏与祥馔览必先尝夫异母兄弟犹如此况同母乎南唐江州陈氏七代同居族人数百口每食铺广席以次就坐有犬百余头共食一槽一犬不至余犬为之不食禽兽犹如此况于兄弟乎今尔百姓不明礼义悖逆天性生虽同胞情同胡越居虽同室迹犹路人以至计分毫之利而弃绝至恩信妻子之言而结为死怨岂知兄弟之义哉后汉薛包好学笃行弟子求分财异居包不能止乃中分其财奴婢引其老者曰与我共事久若不能使也田庐取其荒顿者曰吾少时所理意所恋也器物取其朽败者曰我素所服食身口所安也弟子数破其产辄复赈给呜呼兄弟叔侄之不和皆由争财之不平使能少慕薛包之风岂复有争也哉
　　　　睦宗族
亲者身之所自出祖者又亲之所自出则爱吾身与吾亲者不可以不尊祖推尊祖之心顺而下之则宗族者皆祖之遗体可不敬乎睦族者尊祖之义也古者圣人等人情之轻重立为五服以别亲疏以定上下上以治祖祢下以治子孙旁以治兄弟岁时之间合族以食序以昭穆别以礼义使之生则有恩以相欢死则有服以相哀然后宗族之义重今尔百姓多逆人理不知族属苟有忿怨不能自胜则执持棒杖恣相殴击岂择尊长也力足以胜之斯殴之矣我富而族贫则耕田佃地荷车负担之役皆其族人岂择尊长也财足以养之斯役之矣此皆风俗薄恶人伦之深害
　　　　恤邻里
古者五家为比使之相保五比为闾使之相受四闾为族使之相葬五族为党使之相救五党为州使之相赒五州为乡使之相宾如此则百姓之情欢欣交通而和睦之道着矣孟子曰乡田同井出入相友守望相助疾病相扶持则百姓亲睦盖谓此也礼记曰居乡之礼年长以倍则父事之十年以长则兄事之五年以长则肩随之见父之执不使之进不敢进不使之退不敢退不问不敢对其于道路则父之齿随行兄之齿雁行所任轻则并之重则分之以至斑白者不负戴于道路则古人所以待乡党之老者又如此也乡饮酒之礼于岁十二月帅乡党之民会聚饮酒以正齿位长者坐少者立老者食以厚少者食以薄所以示民以孝弟之道也其有祸患则邻里之人同其忧故曰邻有丧舂不相【相谓以声相劝】里有殡不巷歌行吊之日不饮酒食肉焉汉万石君居乡里其子庆为内史醉归入外门不下车万石君闻之怒而不食庆惶恐请罪万石君责之曰内史入闾里里中长老皆走避内史坐车中自如岂当如此自后庆及诸子入里门常趋至家王吉居长安东家有大枣木垂吉庭中其妇取以啖吉后知之乃去其妇东家闻之欲伐其枣邻里共止之因请吉令还妇里中为之语曰东家有树王阳妇去东家枣全王阳妇还又曹节性仁厚邻人有失豕者相似诣门认之节不与争后所失豕自还邻人大惭送前所认豕并谢节笑而受之夫古人所以睦邻里者如此今尔百姓以富役贫以强凌弱以少犯长岂知古人所以交邻里之道哉
　　　　重婚姻
男女有别然后夫妇有义夫妇有义然后父子有亲婚姻者礼之本所以合二姓之好上以事先祖下以继后世可不谨乎是以婚姻有纳采问名纳吉纳征请期五者之礼皆主人设几筵于家庙而受之所以敬缗姻也古者男女非有行媒不相知名非受币不交不亲故斋戒以告鬼神为酒食以召乡党僚友所以厚其别也夫幽则质于鬼神明则证以乡党然后行婚姻之礼则男女不可以苟合也如此及婚礼既成男子亲迎受之于母也母送之门戒之曰往之女家必敬必戒无违夫子以顺为正者教以为妇之道也既而出于大门男先率女女从男夫妇之义由此始也盖妇人从人者也幼从父兄嫁从夫夫死从子男先而女从则从人之义也质明妇执枣栗榛修以见舅姑成妇礼也舅姑入室妇以特豚馈明妇顺也舅姑降自西阶妇降自阼阶以着代也古人于婚礼之义如此今尔百姓婚姻之际多不详审闺闱之间恩义甚薄男女之家视娶妻如买鸡豚为妇人者视夫家如过传舍偶然而合忽尔而离淫奔诱略之风久而愈炽诚可哀也
　　　　正丧服
礼记曰三年之丧何也曰称情而立文以别亲疏贵贱之节而不可损益也创大者其日久痛甚者其愈迟三年者所以为至痛极也斩衰苴杖食粥枕块所以为至痛饰也凡生天地之间有血气之属莫不知爱其类今鸟兽失其群匹越月踰时反其故乡则翔回鸣号然后能去之故有血气之属莫智于人故人于其亲也至死不穷将由夫邪淫之人则彼朝死而夕忘之然而从之则鸟兽之不若也将由夫修饰之君子则三年之丧若驷马过隙之易然而从之是无穷也故先王为之中制止于三年使足以成文理则去之矣然则何以期年曰天地则已易矣四时则已变矣其在天地之间者莫不更始焉故以期也九月以下则渐杀之使勿及也故三年以为隆期九月以为闲小功缌麻以为杀上取法于天下取法于地中取法于人人所以群居和一之理尽矣斩衰貌若苴齐衰貌若枲大功貌若止小功缌麻容貌可也此哀之发于容体者也斩衰之哭若往而不返齐衰之哭若往而返大功之哭三曲而偯小功缌麻哀容可也此哀之发于声音者也斩衰唯而不对齐衰对而不言大功言而不议小功缌麻议而不及乐此哀之发于言语者也斩衰三日不食齐衰二日不食大功三不食小功缌麻再不食父母之丧既殡食粥朝一溢米暮一溢米齐衰之丧疏食饮水不食菜果大功之丧不食酰酱小功缌麻不饮醴酒此哀之发于饮食者也父母之丧居庐寝苫枕块不脱绖带齐衰之丧居垩室编蒲而寝大功之丧寝有席小功缌麻床可也此哀之发于居处者也斩衰布三升齐衰布四升五升六升大功七升八升九升小功十升十一升十二升缌麻十五升此哀之发于衣服者也圣人取于人情制为五服其等降如此今尔百姓亲属相犯问以服纪年月皆言不知以此观之则死时不为服服而不终其制者亦多矣其去禽兽岂远哉
　　　　重本业
古有四民曰士曰农曰工曰商士勤于学业则可以取爵禄农勤于田亩则可以聚稼穑工勤于技巧则可以易衣食商勤于贸易则可以积财货此四者皆百姓之本业自生民以来未有能易之者也若能其一则仰以事父母俯以育妻子而终身之事毕矣不能此四者则谓之浮浪游手之民浮浪游手之民衣食之源无所从出若不为盗贼即私贩禁物一旦身被拘系陷于刑禁小则鞭挞肌肤大则编配绞斩破荡家产离弃骨肉方此之时欲为四民之业而何可得也
　　　临海令彭仲刚续喻俗五篇
　　　　崇忠信
