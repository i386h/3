<!-- { "loadSidebar": true } -->
庙在县东五十八步皇佑初令陈襄即庙建学初天圣中令陈戭止建庙襄既建学且为文劝诱学者宣和兵火庙独存淳熙七年以风雨摧压令莫洸新之十一年令徐柟重建学嘉泰二年令林岳复加崇葺嘉定元年令姚偓刱明伦堂棂星门【周丞相必大记云孔堂高弟犹分四科性与天道未尝轻言世之学者乃欲德行言语政事文学兼而有之其不可得而闻者每求于议论之间往往名是实非言出而躬不逮此今昔通患也古灵先生陈公讳襄字述古福州候官人时方以雕篆为学独与陈烈周希孟郑穆倡道海滨乡人化之号四先生皇佑中令台州之仙居笃意学校首为文劝人读书次谕以礼义之俗又择明经之士朝夕讲说询问大义间习程试高不躐等卑不流俗示之以方期造于道而进取亦在其中士民怀之奉祀今百五十余年嘉泰辛酉夏通直郎四明林岳来治兹邑歆慕前哲凡庠序堂庑门观举新之厥初祠宇庳下迁寘中门之右极其严洁刻公遗文二十五卷得谢雨诗于断碑增寘集中学有射圃沦弃榛莽亦加薙葺别巿民居创观德亭总为钱千二百缗皆出节用籍赃田十八亩辍务场余财月万钱以赡给生员请尉簿嘉禾钱抚专主教导于是学职林宓吕咸陈颖王杰不远二千里以记为请夫教人必以圣人为师古灵学夫子者也林君晞古灵者也学者诚能各因其材孜孜弗怠尊所闻而行所知岂特无负贤令亦将无负先圣可不勉与按国史古灵传惟载其宰河阳典数郡所至必务学校而令仙居则略之是尤不可以不书也】
　　　宁海
庙在县西南二百步旧在县东一里祥符五年令苏季成即庙建学嘉佑四年徙县驿侧绍圣四年徙县治东南绍兴六年令钱（俊去人改土）徙今地庆元三年令赵笈夫重建庙有丽泽棠憩咏归三亭【建学时有日者云山蟠水聚人物之锺也然当钝滞一甲子近世人士浸盛咸以为验焉】
　　社稷坛
　　　州
坛在州西南六十步政和中李守春卿建时知襄州俞惠奏言州县坛壝率不如式乞按今格为图下诸州以故李守仿行之岁久圯近舍肆侵淳熙六年沈守揆命临海令彭仲刚撤而新之得仆碑土中盖政和所颁式也其制横立三壝门各四出中立社稷东风师西雷师雨师总为五坛坛高二尺五寸外为燎坛视他坛稍高遂悉仿其旧增筑之有屋四楹为视馔更衣所又创其一为斋洁之地其涂北出表以二柱中建门严钥以守之其制备矣嘉定三年火黄守（筦去元改田）臿新之【楼参政钥为之记】
　　　临海
坛在县西南一百步淳熙六年令彭仲刚重建
　　　黄岩
坛在县西南二百三十步嘉定十四年令林士逊重修
　　　天台
坛在县南一百步嘉定元年令詹阜民重建
　　　仙居
坛在县西三里政和元年建
　　　宁海
坛在县西二里庆元元年令李知微重建
　　贡院
贡院在巾子山北干道七年朱守江建南渡初府□士未盛故以州东三百步今韩运判宅址为□后徙兜率院【按今藏殿柱间刻云终场三千人】院据山腹陟□不胜病遂徙今地有监试位一考试位六后右亭曰搴秀为会考之地重庑参错为屋三百一十楹置试案卷棚【先是人士各先输案入试并请卷纷拏汹哄上下病之今每屋一楹列三案案附柱长存一庑架二棚使坐其间者以关子附绳而上则卷子随绳而下自是无失卷若案者二事他郡所无也】自是应书者虽渐盛犹不过五六千人近岁至八千人始于报恩寺截行者寮附益之犹虑不能容嘉定十四年将大比齐守硕诹群议相其东有福安废院院后多隙土可缚屋有马氏地闑之守并得其地通为三百八十二丈垦高塞卑建八庑为屋七十三楹与正院第八庑通又益以福安余屋别为门以入且虑径涂隘蹙待试者病西辟酒务缭垣画地为衢其广四轨两旁渠道亦以石甃平之是秋应书者又多皆稳步散坐无他患先是未有也【楼少卿观为之记】解额旧制三岁五人崇宁中行三舍法岁贡一人大比贡四人宣和中复科举三岁解八人绍兴三十一年合流寓三人为十一人以今终场数绳之几于千取其一盖与温福等州最号人盛员窄处士至奔迸易乡贯去井邑求试于漕台于太学盖亦势所必至也傥均而广之使为士者不窘于较艺而又不重摇其心则岂惟一郡之幸哉【先是试无常日士有诡冒取解数州者绍兴二十四年始诏天下例以八月十五日引试】
　　教场
　　　州
教场在州东北一里一百步绍兴二十二年萧守振建有听名奠发西有小听为官兵弹压之所东西二庑诸军入队或泊焉东有吏舍弓弩房嘉定四年黄守（筦去元改田）重修之易奠发为讲武听后创泊水为按阅栖息之地作外门【按路分都监州都监皆以教阅为职循习既久止委之路分路分惮于躬阅而州都监又纵不入则付之军头押教而已士骄而惰甚于他郡淳熙十二年江守乙祖奏乞以拣中禁军六百人分十二队俾三都监一押队各总其三日亲阅习总其路分知通月一拍试务在兵官尽职以举军政有旨依他州郡仿此】先是军额多阙齐守硕以次招补士为立碑【陈耆卿为之记】
　　　临海
教场在县东北四里尉听西
　　　黄岩
教场在县东三里
　　　天台
教场在县东一十步
　　　仙居
教场在尉听东五步
　　　宁海
教场在县东六十步
赤城志卷第五
　公廨门二
郡初治临海后徙章安后又徙始丰其复治临海又几年于兹矣度地既正面势亦均脉络聚而基础高于以宅邦君为称惜颇蹙陋如衙鼓二楼不正矗于前而旁峙于左是其一端也岂负山为郡其规制止若是欤然屋宅多架巉岩危轩杰阁旁涌侧出摘星辰而舞云气视阛阓百倍公退暇杖藜舆竹清赏幽讨岂不足以呼吸光润而增为政之清明哉自倅贰以下咸有舍惟兵官监当官多僦民屋不书
　　州治
州治在州城西北大固山下旧在山上今永庆院盖其处按州听壁记序州置大固山屈晃公居宅以其地胜立屈氏次子惠坦为太守改家为州按惠坦吴人而临海郡置于太元二年此建立之始也后以峻不可跻遂徙今地而不知其徙之岁续按白云延寿庵记【庵即今永庆院】云昔为铃阁当庵之中后人迁于山之下将二百载剌史钱昱登山而望遂置庵焉钱以干德三年来守以太平兴国二年再守逆而数之至唐大历中适二百载焉此固其徙之岁欤自仪门设听修与建各有本末今列于左
仪门在设听前列戟十二淳熙七年沈守揆重建
设听在仪门后淳熙七年沈守揆重建有御笔诏旨藏焉
小听在设听后淳熙十五年章守冲重建
签听在平桥西庑嘉定十六年齐守硕重修
鼓楼在子城南门上榜曰台州干道八年赵守思重建刻漏则皇佑四年浮屠可荣所作岁久浸差绍兴三十一年黄守章重造【按可荣所建用减水铁壶二十一箭下有磁桶以受水焉皆穴其底窒以绵其最异者大寒壶不冻后欲改造添水壶则冻矣方改造时掘其磁桶牢不可动遂止不掘因得复用之又其出水铜管或为滓塞则以竹通之而历百余年管不销阙莫知其法也或曰干道八年陈旷易之】嘉定四年黄守（筦去元改田）又更箭筹治屏壶新作鼓角如旧制【州扁乃蔡待制修所书后改用徐待制竞篆书会水灾弃去复用旧额云】
衙楼在州治东南四十步嘉定四年黄守（筦去元改田）重修
手诏亭在仪门外东庑与衙楼对绍兴十八年宗守颖建
宣诏亭在州治前与仪门对宣和元年赵守资道建拜诏亭在州西永福院嘉定六年俞守建建
班春亭在仪门西庑嘉定四年黄守（筦去元改田）建嘉定十六年齐守硕重修
清平阁在节爱堂右山上旧在堂前贺参政允中以守萧洽清平而名淳熙三年尤守袤重建庆元二年刘守坦之徙今地
见山堂在宅堂后
静镇堂在小听左唐李嘉佑为守窦常南熏集赞之有雅登郎位静镇方州之句故名嘉定六年俞守建重建
君子堂在静镇堂前太平兴国三年毕文简士安来守真宗有君子人之称故名庆元元年周守睡重建【详见牧守门尤守袤诗云堂堂文简公一世夔与皋君子哉若人此言圣所褒遗爱在斯民谁能荐牲牢独有坐啸地清风仰弥高】
节爱堂在君子堂右旧名燕豫淳熙四年尤守袤重建取节用爱人之义更今名【尤诗云谁怜穷山民糠籺不自赡纷纷死沟壑往往困征敛夫惟节与爱是谓仁且俭揭兹圣人言聊用自针砭　又记云过静镇堂之左少南为方池并池而南墙壁障碍败屋倾欹公厨以积醪醴问诸故老曰此昔之燕豫堂也池旧有桥横纵齐度其东为草堂今皆毁撤后人因基筑台以望月其下枕池为小阁名曰清平台庳且隘不快登览人迹罕至亦渐颓圯余既徙台于参云亭之后榜曰匿峰以望北山平夷旧基更作堂曰乐山以望西山之秀而池光山色且蔽于阁而不得见也乃徙阁于池之南因燕豫堂之基别为堂曰节爱取节用爱人之义旁为挟廊而上与乐山堂通池之北石崖盘踞土壤所壅疏剔理脉发露呈显如枕股膊如覆囷廪如鼋鼍之背负土而出西望连冈迭嶂间厕隐显如拥鬟髻如屏旌旆如风樯阵马排闼而入其南则帢帻二峰角立朋秀若伟丈夫冠剑而坐双塔亭亭影插天半于是仰山俯池远树近石环列先后若相拱揖烟销日出层楼飞阁浮虚跨空如展图画而望蓬莱之云气也夫昔人经始莫不相山川之宜度面势之便其所建立如纪纲法度井井然悉有条理一定而不可易后人见其敝而不能复也始出已意变更之易其东则西废撤其左而右病遂使昔之胜概日就湮没今余非能有所增创也大抵无改前规无废后观便觉天宇开朗岩壑增秀林木水鸟皆有喜色而后知昔人之规模可因而不可变也爰列诸石以识颠末尚告来者嗣有葺焉始欲跨池为桥仍其旧池上有老梅惜不忍伐遂不复作】
霞起堂在静镇堂后淳熙三年尤守袤建取孙绰赋赤城霞起之句嘉定十二年喻守珪重建【尤自为记云双岩堂前踞两崖之间独得地胜其下面墙广不盈丈拥蔽心目不快人意予首辟之墙之外粪壤所潴乃垦乃夷得旧址焉撤废亭于射圃移植其上榜曰凝思取孙兴公赋所谓凝思幽岩者也亭之前有败屋数椽东面西上榱栋挠折隅隩庳仄乃改创为堂三楹南向与静镇堂相直因名曰霞起繇双岩而望静镇直若引绳其外绕以回廊上连参云以为风雨游观之备爰植美竹以经纬之于是堂成而胜益奇前所未睹披豁呈露天若开而明地若广而幽景物若增益而富晨烟夕霏万化千变近峰远岭间见层出皆可不出檐庑而尽得之噫是亦足以广心志荡尘垢而非苟以为娱也惟此邦灵仙所宅昔号胜处自经大旱遂成陋邦而山川之秀不异今昔或谓予常单乏之际顾为此不急之务然取材于旧课工于卒不巿一木不役一民而使隘者敞窒者通敝者新则亦何害于政哉第废材不足以支久尚能十稔若其革而鼎之以俟后之君子始役于淳熙三年正月己未成于二月壬午】
凝思堂在霞起堂后淳熙四年尤守袤建【尤诗云失脚随尘网牒诉装吾怀公庭了官事时来坐幽斋天风肃泠泠山鸟鸣喈喈我思在何许独对苍然（厂圭）】
双岩堂在凝思堂后庆历八年元守绛建绍兴十七年曾守(光宗御讳)增修之【谢伋诗云埋没双岩已百年班班胜事谩流传幸陪佳客挥犀麈实欠倾城舞绣筵故老风流寒似铁月卿英妙笔如椽拂衣便欲故山去复恐眼中无此贤】
