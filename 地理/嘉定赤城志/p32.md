<!-- { "loadSidebar": true } -->
苍山在县东四十里按神邕山图云其山凌映桐柏【神邕以桐柏在天台极东接宁海界即非司马子微今置观处】绝顶睇沧海以其苍苍接汉故名古经云其山鸣吼必有大风雨
系船山在县东四十里地名南洋旧传古煎盐处有石盘柱尚存有巨石横亘云海波沃曰舟人常系缆于此然不可考
凤凰山在县东一十里孙绰所谓觌翔鸾之济济听鸣凰之嗈嗈意即此地也
司马悔山在县北一十三里天台山后盖第十六福地仙人李明治之
始丰山在县东南一十五里旧以状类盘龙名龙山唐天宝中更今名
折山在县东一十六里以崖堮险折故名中有峰拔立孤秀旧传王乔控鹤于此
天柱山在县西九十里南有黄水峰【罗提刑适诗云孤峰插太清天柱此垂名造化功成后乾坤赖不倾夜星千拱小秋汉一梁横欲问登临处重梯四面生】
大盆山在县西一百八十里西接东阳南界仙居以遥望形如覆盆故名
鼻山在县西北一十五里以山形如鼻故名
髻山在县东四十里以其形如髻故名
土墙山在县西四十里以形如缭墙故名
峇山在县西南一十五里
甑山在县西三十里
檐山在县西南三十五里
松山在县东南四十里
招贤山在县东四十五里
焦山在县西南六十里
雷马山在县西九十里
华顶峰在县东北六十里盖天台第八重最高处旧传高一万丈少晴多晦夏有积雪可观日之出入中有黄金洞绝顶东望沧海弥漫无际俗号望海尖下瞰众山如龙虎蟠踞旗鼓布列之状草木熏郁殆非人世僧智顗与司马承(仁庙御讳)尝宴坐修真焉孙绰赋所谓陟降信宿迄乎仙都是也有葛元丹井王羲之墨池【李绅题云欲向仙峰炼九丹独瞻华顶礼真坛石标琪木凌天碧水挂银河映日寒天外鹤声随绛节洞中云气隐琅玕浮生未有从师路空诵仙经想羽翰】
玉霄峰在县西三十五里洞天宫上重崖迭嶂松竹葱蒨且产香茅世号小桐柏焉【茅惟宫后者佳地不踰丈山中道士多秘惜之　皮日休寄题云青冥向上玉霄峰元始先生戴紫蓉晓案琼文光洞壑夜坛香气惹杉松闲迎仙客来为鹤静噀灵符去是龙子细扪心无偃骨欲随师去肯相容　陆蒙诗云天台四万八千丈师在浮云端掩扉永夜祇知星斗大深秋犹见海山微风前几降青毛节雪后应披白羽衣南望烟霞空再拜欲将飞魄问灵威】
五峰在县北一十里国清寺侧其峰有五正北曰八桂东北曰灵禽东南曰祥云西南曰灵芝西北曰映霞前有双涧合流南注大溪旧志云号天下四绝之一【按九域志以齐州灵岩润州栖霞荆州玉泉并国清为四绝而神邕山图又有益州定慧寺初无四绝之名姑存之】
九峰在县西北一十五里其峰有九按徐灵府小录瀑布寺有峰山盖白山支干名九垄唐天宝六年改今名王羲之与支道林尝登焉
水硙西峰在县北二十里僧普岸栖止处
紫凝峰在县西南二十五里无相院侧旧传僧智顗诵经感紫云之异故名盖与瑞龙天柱香垆应泽四峰相望均为胜概
大雷峰在县北二十九里大慈寺主山有蜜蜂洞在其东焉
九折峰在县东北三十里僧智顗宴坐立道场处孙绰赋所谓既克跻于九折路威夷而修通是也
莲华峰在县西北三十五里以状如莲华故名
元通峰在县北五十里僧德韶尝卓庵焉
柏香峰在县北六十里以多柏木故名四望阴崖垂磴万仞
列秀峰在县西北六十里万年寺西
芦峰在县西七十里旧传葛元尝植芦于此下有芦洋芦坑
明岩在县西北七十里旧名暗岩周显德中更今名岩前峭壁屹立亦号幽石其下窍穴逶邃日光穿漏中有僧全宰栖真洞转北数步怪石森然上有两峰倒侧号合掌岩西有泉蔽崖而下涣若垂箔寺僧用竹绠引之从高下坠号曰水索由其北扪萝而下至重岩盘石品列即三隐啸咏之地常有光如月号石月寒山子诗所谓重岩我卜居鸟道绝人迹是也寺东有响岩或云扣之声铿然
白郎岩在县西北三十里齐僧普道自辽东憩此有神号江白郎告曰此吾所居以师有德业推以相奉故建寺号白岩唐长庆四年令白余丰首祷雨焉时有异物似龙自穴而出至宝历初有令再祷亦然【前进士王展为之记】
百丈岩在县西北二十五里崇道观西北与琼台相望峭险朿隘四山墙立下为龙湫翠蔓蒙络水流声淙然盘涧绕麓入于灵溪
狮子岩在县东四十里系船山北口呀然如狮子故名下临小溪险峻不可陟特可仰视有石棺石柜石垆之属东望有小亭翼然即龙祠
翠屏岩在县南二十五里孙绰赋所谓搏壁立之翠屏者是也
曹家岩在县西三里
岩在县南五里阐法寺侧
宝陀岩在县北二十里
舍身岩在县北五十里石桥庵侧
赤岩在县西七十里
顾儒岭在县东南一十五里按舆地志旧名东（山卬）【鱼浪反】有齐顾欢读书堂后人因以为名今岭旁有欢溪欢墺且有顾姓居之或其苗裔也
大小石锁岭在县西北一十五里福圣观西盘折峭峻
八桂岭在县北五十里按地理记云天台山有八桂岩孙绰赋所谓八桂森挺以凌霜是也
察岭在县西二十里与金地岭接盖汉高察所隐之处旧有读书堂今不存
金地岭在县西二十里金钱池侧一名佛陇峰【见传灯录】
银地岭在县北三十里即定光所示智顗处【见传灯录】
杜潭岭在县南二十五里与临海分界
黄振岭在县东南四十里与临海分界
关岭在县西北四十里与新昌分界
觔竹岭在县东四十五里与宁海分界
伏虎岭在县西一十五里
白水岭在县西北二十里
黄坛岭在县南三十里
斜岭在县西四十里
石壁岭在县西四十五里
罗公岭在县北五十五里
盘来岭在县南六十里
鎗旗岭在县西七十里
梅支岭在县东八十里
摘星岭在县北一百里
玉京洞在县北七里赤城山右盖第六洞天茅司命所治或号太上玉清天或号玉真清平天或号上清玉平天按道书云天尊在元都玉京山说法令众仙居此又会稽记云赤城山有玉室璇台许迈尝居之因与王羲之书云自天台山至临海多有金台玉室仙人芝草赤城事实又载晋柏硕因驰猎深入见其中有名花异草香气不凡又徐灵府小录云其下别有洞台方二百里魏夫人所治南驰缙云北接四明东距溟渤西通剡川中有日月三辰瑶花芝草自晋宋梁隋暨唐天宝尝望秩焉国朝咸平天圣中投金龙玉简顷岁为人窃去今堙塞不全矣侧有道人洞其中三石穴险不可跻【余爽诗云羽驾归来洞已扃洞门深锁读残经琼台一觉仙都梦不觉松根长茯苓半山松柏散天声芝盖当年憩赤城我是上皇芸阁吏玉京应有旧题名东临沧海宴群仙误入桃源小洞天一局残棋消几刻老龙须甲已苍然】
刘阮洞在县西北二十里先是汉永平中有刘晨阮肇入山采药失道见桃实食之觉身轻行数里至溪浒有二女方笄笑迎以归留半载谢去至家子孙已七世矣【见续齐谐记】国朝景佑中僧明照亦因采药见金桥跨水有二女戏水上恍然如故事焉乃疏凿为亭植桃纷拥令郑至道为即景物之胜随处命名时人争为赋诗今旧观湮没惟亭存【郑记云刘阮洞其传久矣予窃邑于此访于故老往往不知其所在比按途得之以询护国寺僧介丰乃曰洞居寺之东北二里斜行山谷隐于榛莽间人迹罕及景佑中先师明照大师尝采药见金桥跨水光彩眩目二女未笄戏于水上如刘阮所见此水仙之洞府也元佑二年春乃凿山开道立亭于其上环亭夹道植桃数百本所以追遗迹续故事也越明年三月十日丁丑寺僧报桃花盛开并以其景物之盛求名焉余率县尉缙云郭仪彦文监征开封曹求得之来游而黄岩县主簿西安王沔之彦楚与其弟宣德郎知金华县事汉之彦昭继之乃相与幅巾杖藜倘佯行歌沿涧而上观绿波之涟漪听寒音之潺湲微风过之余韵清远飘飘然如锵环佩而朝玉阙也遂名之曰鸣玉涧涧之东有坞植桃数畦花光映日落英缤纷点缀芳草流红缥缈随水而下此昔人食桃轻举之地也遂名之曰桃花坞自坞以北行数百步攒峰迭翠左右回拥中有涧流随山曲折而游人之道从之及水穷而道尽则有潭清澈渊澄可鉴毛发群山倒影浮碧摇荡中有洞门潜通山底其深不测虽淫霖暴注而不盈大旱焦山而不涸此寺僧见金桥之地也遂名之曰金桥潭潭之南浒水浅见沙中有盘石三不没者数寸可坐以饮自上流杯盘随流荡漾必经三石之间俯而掇之如在几案此群仙会饮之地也遂名之曰会仙石据石之端仰而视之三峰鼎峙峻极云汉寒光袭人虚碧相映危崖荡花红雨散乱其东峰则孤危峭拔仪状奇伟上有双石如绾鬟髻遂名之曰双女峰其西峰则壁立千寻上连巨岳朝阳方升先得清照遂名之曰迎阳峰其中峰则居中处焉以双女迎阳为之辅翼群山之翠合而有之遂名之曰合翠峰三峰之间林麓疏广草石瑰异左连琼台双阙之山右接石桥合涧之水采芝茹朮撷翠佩芳杖履轻而白云随笑语高而山谷应翛然而往直欲跨双凫御清风逍遥乎不死之乡而不知尘境之卑促涉世之有累也遂名之曰迷仙坞自坞以出至于迎阳峰之下有石偃于山腹广袤数丈寺僧因石址结亭于其上画桷雕楹翚飞鸟革前临清泚瓦影浮动鱼跳圆波光弄樽俎浮杯之迹顾指在目遂名之曰浮杯亭是日也天气清明东风和畅岩端过雨疏云漏日余与诸君携茵席挈壶觞上登崔嵬下弄清浅流觞藉草惟兴所适山肴野蔌具于临时脍灵溪之鳞茹金庭之蕨无备具之劳也挂衣长松落帽幽石带慵则披衣履倦则跣足解巾漉酒玉山自颓无衣冠之束也意所欲饮命尊注之一饮而尽量穷则止无钟鼓之节也酒酣浩歌声振林木音无宫商1弧N所发樵夫牧厮为之扪高崖履危石荷柯倚策而视之彼乌知其非刘氏之子阮氏之孙厌洞府之未广而复为山间之游乎既而夕阳西倾暮烟四塞洞天之境恍若失之于是寻云路骋归骖松月照人金影破碎遥闻鸡犬乃悟人间诸君皆懅然而惊相顾而语疑夫陵谷之更变而子孙之迁易也时郭彦文立马谓余言曰数千百年湮没之迹自公发之今日胜游之乐可无文以纪之乎余病夫山水清而文词俗景物富而才思穷不能尽洞中之幽趣固辞而不获免乃书其所见之实以塞来命若夫写难名之象发不尽之意则诸君之新词雅咏在焉非余所能道也　元稹题刘阮妻二首云仙洞千年一度开等闲偷入又偷回桃花飞尽秋风起何处销沉去不来芙蓉脂肉绿云鬟罨画楼台青黛山千树桃花万年药不知何事忆人间　曹唐题云树入天台石路新云和草净迥无尘烟霞不省生前事水木空疑梦后身往往鸡鸣岩下月时时犬吠洞中春不知此地归何处须就桃源问主人晁公为题云桃花开已繁溪水溅溅去不见持杯人自叹来何暮】
丹霞小洞在县西北一十五里福圣观东北旧传葛元炼丹于此有仙人拍手岩唐刺史柳泌于此收药今天台观其所止也
