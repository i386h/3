<!-- { "loadSidebar": true } -->
栗【本草栗注云剡及始丰皮薄而甜相传有人病足往其下食数升即能起行始丰今天台也小者号茅栗】
榛【似栗而圆小又有二种曰钩栗俗呼巢钩】
椎【小而圆黑又一种名槠差大而味涩俗呼曰苦（木资）】
银杏【本名鸭脚后以其色白易今名】
枣【有马头枣锺枣盐官枣数种又一种名棘子实小而圆】
柿【有红绿乌黄数色及牛奶八棱无核丁香等种】
椑【形似柿青黑色一名绿柿】
杨桃【临海异物志云色青黄其核似枣盖今山枣又一名羊桃本草名藤梨或名猕猴桃】
瓜【有金瓜银瓜等种又有名八棱约青筭筩者】
木瓜【一名木梨比宣城为下】
榧【花实相续而生天台仙居有之】
菱【有牛头菱绿菱三角菱等数种】
芡【俗名鸡头陂塘间有种者】
荸荠【生水田中】
藕【出临海蔡岭者佳】
甘蔗【有竹荻二种出黄岩亢山等处】
葛【春生苗引蔓根大如臂】
茨菰【即凫茨东汉书作凫茈叶有（禾亚）如燕尾生水田中今蔡岭为多】
　　　蔬之属
芥【一名水苏有紫芥黄芥青芥油芥数种出石罅者曰山芥味极辛出黄岩仙居】
菘【大曰白菜小曰菘菜又有白头牛肚早晚等数种】
波棱【叶尖理细如波纹刘禹锡嘉话云出颇棱国有僧携子而至俗伪为波棱按唐西域传正观十一年泥婆罗遣使入献波棱菜非颇棱也】
蒿【一名同蒿又有蒌蒿叶细而香】
荠【有花荠红荠二种】
韭【一名草锺乳四时纂要云一翦一加粪岁不过五翦云】
胡荽【一云元荽幼幼新书又云鹅不食草】
蕨【尔雅曰蕨鳖郭注初生者可茹土人多以配笋焉】
葱【四时有之惟冬其白愈长】
莴苣【遯斋闲览云出莴国】
苦藚【字书曰苦（艼去丁改处）蚕妇所忌】
莙荙【其茎和灰汁可澣衣】
笋【有早筀晚筀江南含肚石笋箭笋燕笋鞭笋苦笋等种】
薤【似韭而叶阔多白】
苋【有五种赤白紫三色又有马苋五色苋】
葫【大蒜也一呼曰葫蒜旧传天宝中此州李木生一枚呼为葫蒜俄而禄山叛乃先兆也】
蕈【多种出仙居稠皋者胜其地有左溪右溪中溪中溪者最香又天台万年山出合蕈土人珍之多暴以致远仙居亦有之】
姜【本草云出临海章安者佳】
莱菔【俗名萝卜宜于沙地出黄岩潮际者尤大】
牛蒡【三岁一花根可食土人以中元日脯之】
木耳【生木上又有生石上者曰石耳生水上而细者曰天花蕈】
瓜【有冬瓜秋瓜瓠瓜稍瓜等数种】
芋【若蹲鸱谓之芋魁今出城西沙田者佳】
苔【生海水中出宁海古洞者佳】
紫菜【茎纤而稀生海崖石上土人以春初者为贵吴都赋纶组紫绛注紫紫菜也】
海藻【生海中又一种甚大俗名大菜又一种细而紫色名鹿角菜】
香菜【有细大二种】
苏【有紫苏花苏板苏三种】
　　　草之属
芝【抱朴子云芝草出盖竹栝苍山晋许迈云天台临海山多有仙人芝草耳目记亦云赤城山顶有青芝二根焉】
兰【每干一花而香浓者兰五七花而香薄者蕙】
萱【埤雅云一名鹿葱可以忘忧夏开者高而叶大秋开者短而叶细又有（革呈）红百叶者有鹅黄而香者】
茜【生山谷中三棱可以染绛】
茭【生浦中东其叶可为荐藉有白色者其根号茭手可食】
蒲【生陂湖中】
三白【农人云三叶白则稻熟】
蓝【三种中有梗者曰木蓝可为淀者曰松蓝可染碧者曰蓼蓝】
灯心【泽地丛生茎细圆可为席】
马鞭【茎方花钿色下如鞭梢】
仙掌【生石壁上如人掌故名】
蒉【尔雅谓之葟江生者为淡蒉近海生者为咸蒉土人以为缆为席为屦】
萍【尔雅萍注云小萍也江东呼为薸有青紫二色紫者以壅田极腴又圆叶白花者曰白苹】
蓼【江岸者曰红蓼道旁者曰辣蓼可造曲櫱】
芦【或谓之葭小者曰藋】
　　　木之属
金松【按唐李德裕赋序云于颜太师犹子旧宅睹奇木枝似柽松叶如瞿麦访其名曰金松得于台岭故为之赋其略云风入叶而成韵露垂柯而流液含春霭而葱青映夕阳而的皪疑翠羽之群翔笑金潭之旁射亦犹处子在于隐沦奇材遗于山泽】
琪树【按孙绰赋云琪树璀璨而垂珠李善注云仙都所产未言其状也至唐人诗咏始盛李绅诗注云垂条如弱柳结子如碧珠三年子乃一熟每岁生者相续一年者绿二年者碧三年者红缀条上璀错相间此言其状而其诗云石桥峰上栖元鹤碧涧岩边荫羽人冰叶万条垂碧实玉珠千日保青春月中泫露应同色涧底侵云尚有尘徒使伏根成琥珀不知松老化龙鳞又许浑诗云月明琪树阴鲍溶诗闲踏莓苔绕琪树皆谓此也】
松【土产最盛天台有怪松大数围高不四五尺陆蒙尝赞之宁海梁王寺亦有偃松极古怪】
柏【叶扁而香】
桧【有御爱桧海桧二种】
梓【尔雅云椅梓注云即楸也】
桂【天台山有八桂】
槐【尔雅作櫰叶大而黑】
杉【有刺杉细杉瑞杉等种】
樟【色微赤气辛】
桐【有黄桐毛桐梧桐等种】
枫【脂可为香名山略记云天姥山有长枫千余丈今无之】
檀【黄色或名黄檀】
柽【杜光庭题空明洞有松柽蔽日影森森之句】
楠【根生瘤吴都赋云楠瘤之木】
支【谢灵运名山志云楼石山多有之】
（木资）【实可食】
欓【子似茱萸而香】
榆【其类有十叶同而理异】
柞【性坚得土之正可为梳材】
栎【叶似栎可染皁其实橡也】
朴【皮粗】
楮【一名谷旧传皮斑而有瓣者为楮皮白而无瓣者为谷】
枕【出楼石山】
冬青【宫中号万年枝四时常青】
桦桃【皮可为烛唐人所谓朝天桦烛香是也】
金荆【木坚有文可为床】
练【子可熟绢】
樗【形干类椿叶脱处有痕如樗蒲子故名然无用庄子所谓匠者不顾是也】
黄心【以其心黄故名】
乌臼【实如鸡头液如猪脂可压油为烛】
栟榈【吴录云出临海山中一名（朡去月改木）榈】
柳【其叶下垂细者曰西河柳又一种曰榉杜甫诗所谓榉柳枝枝弱是也】
黄杨【岁长三寸遇闰则缩一寸东坡所谓厄闰年是也】
水杨【叶圆而阔且梗短生水滨】
苦条【材可为弓】
桑【有黄桑青桑花桑水桑过海桑】
柘【叶不类桑蚕惟三眠者食之】
皁荚【南史云黄尘污人衣皁荚相料理又一种田肥皁可澣衣】
椆【其实可食】
　　　竹之属
斑【晕紫黑而点大又号越竹】
紫【紫色张文潜所赞紫君是也】
筀【生二三月为早筀其皮暴干可照夜生四五月者称晚筀】
方【以茎方故名出天台玉霄峰】
箭【会稽之竹箭是也】
淡【山薄节间有粉可造纸南人多烧取沥焉】
石【节疏而平可鞭壁】
狗【竹谱云节间有毛生临海】
筋【肉厚窍中可为弩】
慈【又名子母竹丛生】
苦【以笋味苦故名海物记云越人以苦毒竹为枪中虎即毙】
江南【干叶苍翠异他竹】
佛面【以根如人面故名】
钓丝【可为竹竿】
桃枝【尔雅云凡竹相近四寸有节者名桃枝今所产其节相去踰尺可为笈笥不假丹漆又曰蒲葵竹】
茅【俗名笆篱竹】
公孙【长尺许成丛】
四季【长笋不绝】
筱【叶云箬叶以裹物不渍润】
　　　畜之属
牛【有黄牛水牛二种】
马【种有自他境贸易而至然皆驽材】
羊【地宜草而肥息】
彘【尔雅猪也色黑有白蹢者名花猪】
犬【有黄白黑等种】
猫【毛色等异】
鸡【有黄白乌花色大者喜斗又有潮鸡遇潮长则鸣孟浩然天台诗所谓鸡鸣信潮早是也】
鸭【尔雅谓之鹜又有一种名野鸭】
鹅【有苍白二种】
　　　禽之属
乌【说文云一名慈乌以其能反哺而名其腹白者曰鸦又一种名寒鸦状差小初冬来自西 北云】
鹊【俯鸣则阴仰鸣则晴闻其声则喜故曰喜雀】
鹳【陶宏景云有两种似鹄而巢木者为白鹳黑色曲头者为乌鹳】
鹰【苍黑色亦名鸷鸟又有（口后）哳而声悲者曰鹞苍褐色而似鸹者曰隼】
鸠【斑色方言曰鹪又一种色不斑人视其鸣为耕候曰布谷】
黄鹂【一名仓庚俗呼为黄莺】
雉【即书名华虫】
竹鸡【自呼为泥滑滑俗传白蚁闻之即化为水】
山鸡【觜与足皆红色】
鹌鹑【列子云蛙变为鹑又云鼠亦为鹑善斗人以密网取之】
鸲鹆【人畜其雏以竹刀剔其舌可使能言似鶪而有帻者是】
鸽【一曰舶鸽】
鹇【似水鸡而色白】
翠碧【毛可为饰南方人呼为红翠】
郭公【身赤而头尾黑】
画眉【白眉褐质善鸣好斗】
雪姑【毛羽黑白相间】
白头翁【似雀而大首有白点】
谢豹【一名杜鹃又名子规曰谢豹者似其声】
雀【斑褐色又有黄色者曰黄雀八九月群飞稻田间人取为披绵鲜或曰海鱼所化八月为雀十月复入海为鱼】
啄木【按本草褐者为雌斑者为雄穿木食蠹】
捣药禽【其声丁当似之】
婆饼焦【似雀而大羽褐色】
青丝【似雀而小羽青色如丝】
山鹧【长尾而碧色觜与足皆红】
伯劳【一名鶪一名博劳】
鹈鹕【颐下有皮可容二升物又名淘河】
青菜【嫩绿色腹下黄色】
黄头【褐色善斗】
鸮【似鵩而小一名鸺鹠】
鸂鶒【临海志云毛五色善敕水取鱼】
鸬鹚【口中吐雏土人以捕鱼】
鹭【足修而羽白南越志云随潮上下】
鸥【臆白翅青南越志云能随潮上下】
凫【飞甚速】
鸳鸯【毛羽五色雌雄相逐水滨】
红鹳【身白觜与足皆赤】
鹘【似鹰而小又有一种名鹘鸼似鹊尾短东京赋云鹘鸼春鸣是也】
花（月葛）【似雀而大色黄褐白黑相间如花善鸣】
噪天【似雀而大色如之性善鸣愈鸣即飞愈高】
百舌【一名孟桑遇春初作百鸟鸣】
十二红【羽毛红褐碧绿相间】
　　　兽之属
虎
豹【有赤黑二种又有文圆者名金钱豹】
豺【方言曰豺犬】
狼【似虎而小】
野猪【牙利如鎌刃毛黑如锥一名豪猪即封豕也】
山羊【有筋力善走】
麂【尔雅麂犬麇也旄毛狗足又有一种相类曰鹿】
香狸【形如羊而小有力味甚珍一名牛尾狸】
兔【博物志云望月而孕论衡云嗜雄豪而孕】
猿【贯休诗黄猿领白儿许浑诗钟尽陇猿吟指台山也】
猴【旧传大历中有数百集宁海杉林中里人伐木欲杀之有一老者飞出纵火爇其木于是人走救火猴得脱去其黠如此】
鲮鲤【似鲤而有四足能陆能水一名鳞鲤又名穿山甲】
刺猬【足短多刺近人则缩】
獭【似犬而口锐毛□水不能濡善捕鱼人有鱼鲠以其爪爬项即愈】
鼠狼【生田野中似鼠而尾如帚善捕鼠】
鼯【尔雅云似小蝙蝠】
栗鼠【一名（鼠登）（鼠令）鼠】
竹（鼠留）【赞宁云凡竹刺入肉不能出者啖此物立消以其食竹故能化竹毒也】
　　　鱼之属【水族附】
鲈【肉脆者曰脆鲈味极珍又有江鲈差小】
石首【一名鲮鱼头大尾尖脑有双小石莹如玉故名鳞色如金其小者曰郎君曰黄衫又其次盛于春者曰春鱼仅尺许】
鲑【一名（鱼规）俗称乌狼腹多刺肝毒杀人烹之必去齿目涎血冬月为上味腹有朒白如酥名西施乳又一种小而黄春半方出名黄鲑】
鲵【俗作（上敏下鱼）三腮曰鲵四腮为茅狂】
（鱼荐）【似鲂鱼而腻宜盐煎炙】
鲳【板身而锐状若鎗刀曰鲳扁】
