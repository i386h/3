<!-- { "loadSidebar": true } -->
庙在州东南一百步康定二年李守防即庙建学初庙在州治后景佑二年范守说徙东城之维时未建学也李守既建学于其东得故版椽舍遂以钱易之复迁庙焉自是庙学一新矣皇佑二年吕守士宗创屋五十楹寻坏绍兴十九年宗守颖三十一年黄守章干道元年黄守然七年朱守江皆重修之淳熙七年唐守仲友始大修更戟门两庑及斋舍绍熙元年江守乙祖辟县学宗学【先是赵守汝愚欲建学未果至江始成之】庆元五年叶守籈奉旨辟武学惟大成殿久欲压历三政不果造造于开禧元年叶守笺殿之后有明道堂堂之上有稽古阁阁之后有直舍有上执事位七诸生斋六【伸道敏行潜心居仁尚友育英】有肃仪位祭器司计二库而庖湢之属不预焉盖大纲略具矣嘉定四年黄守（筦去元改田）作灵星门又为两挟屋易州学额创小学【以三十人为额置教谕一员食减半】增太学生食又捐钱买田造祭服祭器先是尤守袤立思贤堂【祠毕文简公士安章文简公得象元章简公绛皆旧侯有惠政后至宰辅者也】三老堂【祠罗提刑适陈侍郎公辅陈詹事良翰皆乡之名德后进尊慕者也】后有颂禧堂【祠宗守颖黄守章朱守江唐守仲友江守乙祖皆有功于学者也】有谢丞相祠至是复建四先生祠【濂溪周先生【光宗御讳】颐明道程先生颢伊川程先生颐晦庵朱先生熹】谢上蔡祠【因上蔡子孙流落于此召至给冠带月廪其母子四人有差仍买田俾奉祭祀遂又立此祠】于思贤颂禧益二位【赵忠定公汝愚黄守然】诸祠多迁徙嘉定十三年赵守彦纾合建于明道堂之东偏仍更造直舍十五年齐守硕重造棂星门葺众斋新祭器一千二百学之庶务可谓毕举矣【唐守记云本朝以恢儒为家法自庆历讫绍兴命教益广太上皇帝首善辇毂款谒临幸亲勒石经以风厉学者圣主服慈训复举缛典桥门观听益盛肇建华阁严奉奎画增饰黉舍轮奂一新风教所被无间幽远矧在甸服敢不钦承仲友世以诸生受国恩淳熙庚子奉命假守岁丁大祲夙驾至郡既谒先圣行视学宫将就倾圯惕然念非宣化所宜顾民艰食事有叙既登麦命临海令葺大成殿易腐苴罅坚致可久至秋中熟乃议修学辟庭高门崇垣修庑论堂书阁因旧而葺鸠工度材虑吏并缘乃集乡之搢绅推其贤能者三人庀役事择僚属四人助之以吏卒谨饬者行文书给呼召如作私室官不知役始作于壬寅孟春毕于首夏庭宇夷直规制宏壮悉过于旧材良匠能可支百载夫以天子命郡置学选明师教士以德行道艺以培植风化震荡习俗使人知有礼义以胥训胥保于平康辑睦之地乃王道之本生民之命不可一朝缓养薄则不足移体居陋则不足移气青矜挑达而不孙业则风俗之苟简熟烂至于扞格而难入无怪也兹郡迩辟雍之流而以水火风旱之相仍补败不给顾视嗟咨以迄于今又因循而不修守之罪大今捐数千缗而贤士大夫乐与共成岂独守之责塞实亦成前人之志副多士之愿然乡之贤士大夫劳其心力而守蒙成此非天子之德厚而朝廷之化深欤喜其成而推其本言之不足而至于永歌诗其可无作诗曰有学之宫既久斯圯非乡之英孰葺而起伊乡之英匪为我劳辟雍之化其流滔滔有庑斯修有门斯闶多士复来居移气壮台山巍巍江流逶迤有学之宫与江山齐既安尔居既鼓尔箧青青子衿盍逊尔业我风斯移我俗斯美诏尔多士毋负于天子　刘尚书爚四先生祠堂记云嘉定五年春正月天台郡学始建四先生祠郡侯豫章黄（筦去元改田）使来言曰故侍讲文公朱先生道为世师台之士受业于其门者众淳熙间浙东大饥诏起先生为常平使者郡内赖以全活而于台人栉垢爬痒为德独厚盖尝比屋设位而祝之盍祠于学宫然先生之道濂溪周先生伊洛二程先生之道也故祠四先生焉庶几邦人有所向慕而兴起愿子有以发其端爚惟黄侯因邦人怀先生之德而欲慰其思复推原先生学道爱人之所自出以风厉之其于化民成俗之意笃矣然四先生之道孔子孟子之道也今学者孰不曰师孔孟得其言与得其所以言不入于清虚则溺于浅陋本源不止末流益远是以义利不明习俗以坏儒者遂可厌薄天下不复见古治盛时然则长民者盍亦反其本矣今侯之牧其民也芟夷暴强封植善良政既行矣侯曰未及乎德礼也乃建是祠率诸生而舍采焉执事以序雍雍如也礼成而退有进而言曰先生之容则既瞻而仰之矣先生之道可学而至乎侯曰善哉问吾尝闻之惟皇上帝降衷下民本然之性无不善也学者穷理以致其知反躬以验其实则施之家而顺达之国而理措之天下无所处而不得其当乃若趋其名以为高入乎耳而出乎口则非四先生之所望于后学也余既嘉侯之为邦知所本而其所以教人者又亲切而着明可尚也已于是乎书　水心叶侍郎适上蔡祠堂记云谢良佐字显道受业二程与游酢定夫杨时中立皆为高弟号上蔡先生学者宗其传谓颜冉复见也不幸遭党人禁锢未解而卒诸子避虏迸逸一死楚一死闽独克念者落台州绍兴六年给事中朱震子发奏官之寻亦死克念有子偕三子无衣食替人承符引养老母嘉定五年太守黄（筦去元改田）子耕修郡志访求故家得之请见抗宾主礼给冠带钱米买田宅祠显道于学在二程后郡人惊异曰自黄太守来他日邦赋之没于群奸者一收敛公使之消于妄费者悉减节遂能以其余兴小学作棂星门增太学生食服有珩（韦毕）器有罍簠又设熸火立养济葬丛骸政通化达生死润赖此吾等所知也惟上蔡事不可解甚或嗤笑曰奚不切若是哉夫意有远近知有难易诗曰烝我髦士近也又曰续古之人远也兴小学近而易知也祠上蔡远而难解乎道非人不行不行而天地之理不章古今大患也先王比联闾附而教其人不敢薄也然其致道而成材者几绝都矌国不一遇焉故尊之贵之珍之重之哀其死也尸祝以神之禄位以延之更世千百犹未也盖公之也若使人奋其私智家操乎异说各不相统而以已之气血所胜者为善则道德坏而义理灭矣解子耕之举者宜曰独上蔡事尤长非不切也昔正考父饘粥于鼎循墙而走其后孔子生而孟僖子命其子学礼焉谢氏之困于庸奴久矣子耕既洗沐之列于士大夫安知无达人出复佐二程之道斯可以占天意矣然则余之不切不愈甚乎　又三老先生祠堂记云学者聚道之地而仕所由出也或畔道从利苟荣其身欲复于学弗可受矣况可祠乎台州之学得祠者三人罗提刑适陈侍郎公辅陈詹事良翰提刑用不究故事不显余闻邹浩言熙宁外贵人视民甚蒿莱芟燎恨不力也是时能慷慨建白保赤子以对天命惟江都令罗适弋阳令董光庙嫌讳逸二人而邹公独谓罗公见而得之然则推于所不见其不畔道审矣方靖康忧恐惩艾已泮岂不尚合侍郎发明四肢心腹之论无过此矣竟失指远去然后彷徨宗周卒成分裂之祸及隆兴英睿愤激大势宜若遽振詹事方守绝和不弃地之策最专一也使坚志待之虏久当荡析岂遗种至今哉虽绍兴复用而已与大臣异议终不留虽干道再入而既为近习擅事迄自退二公任谏诤位从官立朝本末天下诵之岂惟不畔道而固行道道虽难行而不苟荣其身而止也士在天地间无他职业一徇于道一由于学而已道有伸有屈生死之也学无仕无已始终之也集义而行道之序也致命而止学之成也后世地或千里无学其君子以意行道晚进阔远不知所从庆历后名一功着一善往往复之于学矣今其秀人美士群萃而校处朝夕瞻顾拂拭象服如三老之存春秋盘荐饔醴芳苾如三老之飨而又仰其大节俯其细行无不皆可师也为聚道之助不既多乎或疑侍郎不右程公学术若少异然按程公亲为孔文仲排劾而与孔公并党籍史记晏婴非孔子而弟子称善与人交两贤哉】
　　　临海
庙在县西南二十步景佑四年令范师道即庙建学崇宁中学徙附于州后废庙经干道九年火淳熙二年赵守汝愚复新之
　　　黄岩
庙在县南二百步旧在县东三里治平三年令许懋即庙建学元丰六年令翁仲通徙今地宣和二年毁于寇五年令王然重建开禧元年火二年令赵湜又新之嘉定九年令陈梦建作直舍
　　　天台
庙在县东南二百步旧在县西南四十步皇佑中令石牧之即庙建学后三徙至今地淳熙中令赵公植作廊庑斋庐嘉泰二年令丁大荣重新之嘉定元年令詹阜民刱明伦堂上为尊经阁十一年丞陈逵重建大成殿【学前瞰溪其流旧酾为三古谶云三水共一流此地出公侯先是举人多折北绍兴二年大水其流适合自是举不乏人云　陈密学襄记云孔子圣人之大备者也使得百里之国以为政于天下虽尧舜不可及已为天子者不以有已听命以治其天下为诸侯者不以有已听命以治其国则必期月而为东周矣惜乎天民之不遇命也自唐以来天下郡县始立孔子庙追尊王爵春秋释奠天子以下皆执弟子礼世以为尊用孔子之道如是岂其然乎生而有盛德于民死以祭礼报之如曰尊用其道则未也天下之文弊久矣自周迄于今宜黜浮伪尚忠实百物或有失职者宜正名王泽或有壅滞者宜任大臣远邪佞官政或有冗滥者宜官贤者以黜不贤者教或有未至者宜兴学校隆师儒礼或有未修者宜教民冠婚丧祭乐或有未作者宜正五声十二律放郑卫豪杰或有未出者宜拔贤才举逸民鳏寡孤独或有未养者宜弛力舍禁授田以制取财以节民之蠹或有未去者宜黜佛老夷狄之患或有未备者宜足兵孔子之道用之则必先于此数者夫能立庙以守其祭祀尚未为得礼者而况于用乎天台县有孔子庙不修县令石牧之始至岁十月相县之东南隅大作新庙为屋总六十有二楹先植正殿塑孔子南乡左右十哲曾子自为门弟子六十有一人与诸儒传经者二十有一人皆图诸壁间各以其所追爵等降如周之服冕圭璧惟孟轲荀况扬雄韩愈氏服儒服焉中立讲堂图古之舆服礼乐之器于其两壁间又设学舍师生讲习咸有位序祭器在西房庖厨在东房周回门廊环以墙宇又考古器作笾豆簠簋尊罍俎爵之属十二月庙成明年春秋释奠入而行礼生徒兴事品物如制像图尊严笾俎新嘉神明燕喜人物观化先兹邑民不识儒学又故庙湫隘与民杂居侮慢不尊至是耳目间觉始有学者嗟乎石君可谓有志矣区区一小邑而能为孔子立庙制度以礼春秋以时祀之俾民不忘是已无媿于心如其欲用孔子则天也非力之所能及也天其不欲以斯道觉斯民也则亦已矣如欲以斯道觉斯民也石君之志其必有遇矣乎】
　　　仙居
