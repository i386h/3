<!-- { "loadSidebar": true } -->
人之所以异于禽兽者以有人理也人理莫大于忠信忠则不欺于君信则不欺于人人能内不欺心外不欺人然后可以为人而异于禽兽矣苟能力行不息则明无人非幽无鬼责天地佑之鬼神福之亲族信之乡党敬之其在世也岂不乐哉若不忠不信怀私饰诈内以欺心外以欺人则人理绝灭去禽兽不远矣如此则明有官府之典刑幽有鬼神之谴责不协于亲族不齿于乡党又何利焉三代之时人人有士君子之行虽小夫贱隶妇人女子皆知蹈履忠信不敢为欺何必古之时近世如包孝肃公尹京时民有自陈某人以白金百两寄我其人死矣以金还其子子不肯受愿召其子还之尹召其子其子辞曰亡父未尝以白金寄人两人相逊久之又尝亲见田间一老农时当大旱人皆诉以求蠲税独不肯诉问其故曰老夫田偶得荫注实不伤若雷例去诉是欺天也又见一老吏有邻人诉事于郡属以三十千后果得理其老吏遣人送三十千还之云此事乃知州自判我实不曾致力不敢欺心受此钱也后其子登科人以为不欺之报又浙西有一牙侩之子登科人贺之荅曰老夫自少为牙以至今日未尝欺瞒官司一文税钱所以获此报将来儿子受得官中俸钱亦无媿也如此数事皆可谓不欺心不欺人者矣今每见词讼动饰诈欺或有伪作契券揩改簿约负财赖业设诈规利隐减财产规避赋役本因喧争便称被打本因讨索便称打劫情态万状虚伪百端皆是自欺其心以欺他人岂不大可耻哉
　　　　崇俭素
俭美德也古人之所宝也禹大圣人也帝舜称其德曰克俭于家人君富有天下犹以俭为德况民庶乎故曰俭德之共也又曰俭常足人能崇尚俭素深自撙节省口腹之欲抑耳目之好不作无益以害有益不务虚饰以丧实费食可饱而不必珍衣可暖而不必华居处可安而不必丽吉凶宾客可备礼而不必侈如此则一身之奉易供而一岁之计可给既免称贷举息俯仰之求又且省事寡过安乐无事故富者能俭则可以长保贫者能俭则可以无饥寒岂不美哉今世之人不知以俭为美德而反以俭相鄙笑往往纵目下之欲而不恤后来饰一时之观而不顾实患亦可谓愚矣故富饶之家日朘月削浸以不足中人之产积逋累欠浸以贫困于是见利忘义苟求妄取兼并争夺放僻邪侈无所不为农工商贩之家朝得百金暮必尽用博奕饮酒以快一时一有不继立见饥冻于是相攘相诈甚至盗窃身陷刑辟妻子流离原其所由皆不知崇尚俭素之过也
　　　　戒忿争
一朝之忿可以亡身及亲锥刀之争可以破家荡业故忿争不可以不戒也大抵忿争之起其初甚微而其祸甚大所谓涓涓不壅将为江河绵绵不绝或成网罗人能于其初而坚忍制伏之则无事矣性犹火也方发之初灭之甚易既已焰炽则焚山燎原不可扑灭岂不甚可畏哉俗语云得忍且忍得戒且戒不忍不戒小事成大试观今人忿争致讼以至亡身及亲破家荡业者其初亦岂有大故哉被人少有所击触则必忿被人少有所侵凌则必争不能忍也则詈人而人亦詈之欧人而人亦殴之讼人而人亦讼之相怨相雠各务相胜胜心既炽无缘可遏此亡身及亲破家荡业之由也莫若于其将忿之初则便忍之纔忍过片时则心便清凉矣于其欲争之初则且忍之果所侵有利害徐以理恳问之不从而后徐讼之于官可也若蒙官司见直行之稍峻亦当委曲以全邻里之义如此则不伤财不劳神身心安宁人亦信服此人世中安乐法也比之忿斗争竞丧心费财伺候公庭俯仰胥吏拘系囹圄荒废本业以至亡身及亲破家荡业者不亦远乎
　　　　谨户田
常人之家每被官司追呼禁系不得安宁者多缘户门之事田产之争此最不可不谨也大抵税赋宜及早输纳不使违期差役合依理承认不须妄纠以至交易尤当审细须防卑幼寡妇重迭移掇之类致有违碍又须钱物过度牙保契要之类凡事分明具帐取问亲邻依限投印契书实时交物抱税无纽债负以准折交易无抬虚价以蒙昧亲邻无诡名隐寄以避免赋役无广作四至以包占他业抱税则尽其数不可使少抱未抱则还其钱不可使代纳已典而就卖者酬其价限满而取赎者听其赎有邻而执吝者从其吝理曲而被诉者还其业其或理直而有争竞则当闻之于官不可强种强割强种强割势必斗争终有杀伤必遭刑败至如分析财产务在和平宁可崇笃亲属损已以分资骨肉不可争诉州县竭家资以奉吏胥如前数事苟能谨守力行无贪小利以不念大患无见目前以不恤后来无争虚气以不思实祸如此则追呼不至其门刑责不及其身在家无耗费之财与人无争忤之怨岂不乐哉
　　　　修阴德
人之所以能安身立家长育子孙者不可但恃其智力而已必积行阴德而后为天地之所佑鬼神之所福则其身康强其家昌盛其子孙逢吉苟惟矜恃智力多行不义不佑于天地不福于鬼神未有不祸败而覆亡也若不在其身必在其子孙故阴德不可以不修也夫所谓阴德者何也知善之可欲而力行之知不善之不可为而不为不求知不责报不以隐显二其心夫是之谓阴德能行阴德者不矜智以诈愚不逞勇以苦怯不倚强以凌弱不挟众以暴寡不以口腹之欲而戕杀物命不以已私之利而妨害他人凡事之有负于心有害于人者皆不忍为也凡事之有便于人有利于众者皆所乐为也宁可输人便宜不可讨人便宜苟能如是岂不为天地所佑鬼神所福哉如近世所见人行数事皆获善报或平价粜谷求济饥民或高赀置产深怜失业或得业实时受税不使虚挂名籍或买业亦许收赎不欲夺其祖产或周旋族党闾里极其欢心或存抚鳏寡少弱时加赈恤见人不善委曲劝训闻人祸患多方解救修桥道以便行人筑堰埭以利农亩散药石以济病民为粥食以食饿者怜男女之无归而为之婚嫁悯旅丧之不举而为之津遣收弃子于路而养育以俟其长拾遗物于道而标记以待其取如此之类不一而足往往身获寿考家道兴隆子孙蕃盛阴德之报岂诬也哉
　　　熊守克劝农十首
雪渍冰濡土脉肥趁时举趾莫教违荷蓑早合冲烟去负耒迟须带月归
低田傍海仰依山雨即横流旱即干时决时潴能自力转成沃壤不为难
百昌萌动戴芒芽小廪先储种自嘉天暖地腴当亟播好蠲甲谷润田家
凡农主客两相依以富资贫政所宜要彼力耕吾有望借粮借种莫迟迟
已田自种乐为农不肯勤耕奉主翁劝汝回心毋见错秋成获利两家同
黄岩出谷半丹邱使指新疏万壑流筑堰未妨齐着力旱天随取灌高畴
午村茅舍起炊烟夫带儿耕馁在田赤饭黄羹须妇馌往来莫惮走东阡
蚕月农须雨及时三眠纔起食嫌迟采桑风雨无辞苦指日缫成白雪丝
腊时得雪喜重重春到而今雨又通麦自十分堪指拟更当力穑顺年丰
唆伊争讼真伊贼劝你休和是你师纵使胜来耕已废得便宜处失便宜
　　　李守谦戒事魔十诗
劝尔编氓莫事魔魔成铲地祸殃多家财破荡身狼籍看取胡忠季子和
白衣夜会说无根到晓奔逃各出门此是邪魔名外道自投刑辟害儿孙
金针引透白莲池此语欺人亦自欺何似田桑家五亩鸡豚狗彘勿违时
莫念双宗二会经官中条令至分明罪流更溢三千里白佛安能救尔生
生儿只遣事犁鉏有智宜令早读书莫被胡辉相引诱此人决脊尚囚拘
蚩蚩女妇太无知吃菜何须自苦为料想阿童鞭背后心中虽悔可能追
仙居旧有祖师堂坐落当初白塔乡眼见菜头头落地今人讳说吕师囊
贵贱家家必有尊如何舍祖事魔神细思父母恩难报早转头来孝尔亲
肉味鱼腥吃不妨随宜茶饭守家常朝昏但莫为诸恶底用金垆爇乳香
官家为是爱斯民临遣知州诲尔谆愿尔进知庠序教怕嫌尔做事魔人
赤城志卷第三十八
　冢墓门
生而敬其人死而护其兆此贤人君子之所以能为世劝也余观州之冢墓自三国以来抑何其寥寥乎其埋没者已不存而其存者或不守翁仲孑立雨披烟残欲遐想遗风而长夜不可旦矣然自今考之亦有出于遗民故老之流传而未订其实者如徐梁三王之类是耶非耶今既不能知其非则不容不袭之以为是至于近世贵盛踵相蹑则有不可备记者今断自法从云
　　临海
[吴]陈尚书化墓在县东一百三十里旧有碑隋末海寇仆之
陈史君熙墓在县东南一百二十三里白枫山北
[晋]李史君成墓在县东南一百二十五里白枫山南
任隐君【神庙嫌讳】墓在县东九十里东刊山南前有石麟又有九女冢乃其女弟之墓
樊府君墓在县东南七里樊续屿按太平御览云旧有空冢犹余败鼓角焉
元相国墓在县东一十五里旧传唐元稹之后尝为州通判而死葬于此按今城东有元其姓者居之藏其祖拜相麻乃白居易行词并书后有守取以遗秦熹此其为稹后无疑但称相国者讹也
张中大康墓在县东一百一十里玉岘山下
吴王墓在县西一十四里失其名不知为何王也
韩天冢在县西二十里鲤鱼墺四山环合阴阳家谓得子午卯酉之正上无林木石少土坚或云昔之仙人有韩其姓者尸解于此今章安湖侧黄岩茶寮山亦各有之【或云韩墓今不存旧有于其姓者葬于此】
吕丞相颐浩墓在县西北三十里褒忠显绩院左【吕薨时陈侍郎公辅营其柩于海上至一富姓家得之发其盖有朱书吕安浩三字即主者姓名可怪也】
范丞相宗尹墓在县东四十五里报恩衍庆院侧
陈侍郎公辅墓在县南三十里拗岭
晁金紫公为墓在县东南一百二十里金溪晁尝为州后葬此
曹开府勋墓在县西四十里显恩褒亲院侧
王参政之望墓在县南二十里定业院侧
綦内翰崇礼墓在县南一十里东山
李尚书擢墓在县南一十九里宝严院西子吏侍益谦墓附焉
卢待制知原墓在县东一百二十里柑桐【卢本山东人尝梦有告者云生山东死柑桐后果葬焉】
姜宝学诜墓在县东四十五里西溪
陈詹事良翰墓在县南五里真空院右
谢参政廓然墓在县南二十里杨梅山
谢丞相深甫墓在县西北六十里保宁院侧
商侍郎飞卿墓在县西二十五里龙潭庄侧
应谏议武墓在县东北四十五里灵鹫院侧
　　黄岩
天冢在茶寮山南世传有人锄山得物状如铁窗呼其党斸之见金棺熠熠有光忽雷雨暴至势若摧山裂石众惊走及再往则有道士峨冠耸立于云霭间明日诣之岌然石也于是相与骇异复封植之号云天冢
徐偃王墓在县东南二十五里胜果院后山有土砖台址及石笋尚存按韩愈衢州庙记云王北走彭城百姓从之王死号其山为徐山凿石为室以祠之则是其墓当在彭城矣又云或谓王之逃战不之彭城之越城之隅弃玉几砚于会稽之水则是其逃未有定止况其墓哉今象山霅川等处皆有偃王墓以一人而墓至三四诚不可考然黄岩故会稽也今并墓之山亦名徐山与韩愈说合徐山南一十五里有偃王古城其敢臆断以为非耶
晋王氏墓在县南七十里楼崎山墓砖螭形鱼文贯以柳或为钱状旁有文云晋永和十二年岁次丙辰八月壬午琅琊国或云八月壬午作方璧二千楼崎洽典作或云太元十五年余皆漫不可识
许灵感王墓在县东五里
唐李司直公亮墓在县南一十五里墓志乃颜师本撰言其先陇西人以开成二年季冬六日旅窆于台州黄岩县黄山西南之原
陆康业墓在县东南一百里世传为宣公贽之后国初擢进士第倅永嘉而卒葬于此
谢参政克家墓在县西五十里教忠崇报寺侧
　　天台
