<!-- { "loadSidebar": true } -->
沙【二十四种有白蒲沙黄头沙白眼沙白荡沙青顿沙乌沙斑沙牛皮沙狗沙鹿文沙（鱼夷）沙（鱼）沙燕沙虎沙犁到沙昌沙丫髻沙刺沙其类甚众】
比目【双则比目单则王余鱼状如牛脾鳞细紫黑色眼相合乃行】
枫叶【形小味极珍土人重之海物异名记云枫叶入水所化也】
鮆【子多而肥夏初曝干可以寄远又有大者曰马鮆可脍一名（鱼力）鱼】
鲻【身圆长而鳞细黑味甘】
鲤【无大小行皆三十六鳞陶洪景称为鱼王】
银【口尖身锐如银条以为鲊尤美】
鲥【一名箭鱼】
（上剃下鱼）【小者曰康（上剃下鱼）】
白【板身肉美多细鲠】
鲪【似鲻而目大似鲤而鳞粗能以鬣刺水蛇食之】
鲫【出海中曰海鲫出陂塘中者止曰鲫其形皆扁而鲫首味甘】
梅【首大朱口金鳞土人暴以致远次于鮆】
（鱼力）【骨多而肉白】
马鲛【无鳞而锯齿青斑色】
短【项缩而短又有一种曰鹦哥鱼】
火【头巨尾小身圆通赤故以火名】
（鱼孱）【身如膏髓骨柔无鳞】
竹夹【近（鱼力）尾有硬鳞】
白袋【形似牛而白每自海入江则为水潦之兆】
谢豹【杜宇鸣时有之】
乌泽【与鲻相类】
柿核【一名秀才鱼】
魟【形圆似扇无鳞口向下尾长于身最大曰鲸魟次曰锦魟又次曰黄魟】
（鱼韱）【形似魟以盐（哀去口改品）暴干俗呼老鸦鲞】
地青【尾有刺甚长逢物则拨之毒能中人色白者曰地白与魟（鱼韱）相类又名邵阳鱼鼠尾鱼】
细鳞【生溪塘中以鳞细故名】
石勃卒【一名耒鱼】
（鱼占）【尔雅鳀鱼大者长尺余无鳞亦名鰋又呼为（鱼力）】
（苗子）【身圆至小宜为咸】
华脐【形如箬笠有帔可食一名老婆鱼】
带【南海异名记云修若练带曰带鱼】
鳝【黄色状如蛇或传荇蓼根茎所化】
鳗【出海中者齿尤铦利冬晴鱐之名风鳗宜于致远出溪洞者曰鲛鳗江湖者曰湖鳗又有一种曰鲳鳗或曰（鱼果）鳗形似箬江海俱有之】
鰫【背青无鳞多腴目旁有骨名乙礼曰鱼去乙郑注云东海鰫鱼也品最下不登宾俎惟盐衣品以为鲞则佳暴其肚名赤鱼鳔云】
鳅【生泥中品颇下】
章巨【八足首圆南海异名记正名曰蜛蝫郭璞江赋蜛蝫森衰而垂翘是也海滨人讹曰章鱼又曰章举一种足似之而小口望潮魁首骈足目在腰股其足长三五尺许者曰石蚷】
江珧【以柱为珍东坡有江珧传言其甘郭璞江赋曰王珧】
螺【多种揜白有香曰香螺味辛曰辣螺有刺曰刺螺又有丁螺斑螺黄螺白螺田螺之类又有生深海中可为酒杯者曰鹦鹉螺】
车螯【欧阳公诗璀璨壳冰玉斑斓点生花美此物也一名昌蛤一名魁蛤】
虾【有赤白青黄斑数色青者大如掌土人珍之以饷远梅熟时曰梅虾蚕熟时曰蚕虾状如蜈蚣而大者曰虾姑身尺余须亦二三尺曰虾王不常有皆产于海其产于陂湖者曰湖虾二钳比他种其长倍之】
鳖【一名团鱼】
乌贼【腹有墨性嗜乌浮水上伺乌啄其腹则以须卷食之骨名海鳔鮹土人以元夕阴晴卜多寡云】
蛤蜊【善醒酒山谷诗商略督邮风味恶不堪持到合利前是也一种小而壳薄者名蛤蜊姑】
蛏【大者曰竹蛏长二三寸大如指而头开】
蚶【尔雅谓之魁陆有瓦垄蚶毛蚶数种临海土物志有云有侧径四寸者又有乌头而似蚶者一名虫咸云】
（虫进）【似蛤而长壳有毛】
脚【以状似之郭璞江赋石（虫劫）应节以扬葩是也】
牡砺【陶洪景云百岁鵰所化本草以左顾为牡砺生海际崖石上磈礧相连如房曰砺房又有一种曰金钱牡砺云】
蝤蛑【八足二螯随潮退壳一退一长最大者曰青蟳斑者曰虎蟳后二足扁阔名拨棹云】
蟹【类蝤蛑而壳锐螯铦利断截如翦故一名曰（虫截）有赤膏者俗呼为母蟹冬以卤渍之曰刚蟹其无膏者曰白蟹】
螃蟹【俗呼曰蟹螯跪带毛糟之可致远东坡云蟹微生而带糟是也】
彭越【尔雅名彭螖土人以其色青呼为青越螯赤者名拥剑名执火又一种为彭蜞性极寒正蔡谟所谓读尔雅不熟几为所误是也】
千人擘【海物异名记聚刺犷壳擘之不能入】
蚌【有珠郭璞江赋曰璚蚌晞曜而莹珠】
海月【形圆如月亦谓之蛎镜土人刮磨其表取通明者鳞次以盖天窗谢灵运诗所谓挂席拾海月是也】
石帆【生海中石穴紫黑色枝柯相连】
石（虫盍）【形圆色紫而有刺】
鲎【雌常负雄而行渔者双取之子如麻酱之可致远韩愈诗云鲎实如惠文首眼相附行是也】
（虫宅）【一名水母形如覆釜常有虾随食其涎缕其肤缩以矾可致远】
蛤【每一潮生一晕姚宽天台诗所谓春潮生蛤晕是也海滨人以苗栽泥中伺其长然后出生吴都者佳】
淡菜【一名夹壳或有产珠者】
（虫族）【一名老婆牙生于岩或（上竹下扈）竹上】
　　　虫之属
蛇【十种青竹蛇与竹同色黄花蛇黄色喜捕鼠蝮蛇胎化腹裂子生最毒惟乌蛇不螫人】
蜈蚣【腐草所生足多有青赤二色】
蜥蜴【似蛇四足以备四色者为雄余为雌绿篱落而黑色小者名蝘蜓在壁名守宫】
蝇虎【似蜘蛛而灰色善捕蝇】
蛙【三足者名蟾蜍大者名封蛤水中鸣者名虾蟆】
蚯蚓【俗名曲鳝】
蜘蛛【织网取蚊小者名蟢子】
蚁【有黄白二种】
虻【能啖牛马血】
蜗【雨时涎壁如银色】
蜻蜓【小而黄者曰胡梨】
蜂【有蜜蜂沙蜂山蜂数种】
蝶【大者曰蛱蝶有黄白黑数种】
蝇【色苍其首赤而差大者呼为影迹见欧阳公赋】
萤【淮南毕万术萤火却马注云取萤火裹以羊皮置土中马见之鸣却不敢行】
螳蜋【青色长臂】
蜩【诗云五月鸣蜩本生土中夏则登木而蜕秋鸣为蝉】
蟋蟀【一名促织有尾为雌无尾为雄雄者能鸣鸣于九月后为寒螀】
赤城志卷第三十七
　风土门
　　土俗
古言广谷大川异制民生其间异俗俗诚有异也转移之则在人焉州介东南之陬承平时号无事里无贵客百姓餍渔猎不识官府建炎后官吏丛（冗辱）兵旅绎骚民生产作业益艰自是机变繁滋有逐末而哄于争者幸王化密迩风雅日奏熏郁涵浸遂为文物之邦傥诚身以为民先俾礼义四达岂非学士大夫之责而尚可议俗耶参故常列风土盖古人记岁时之意今不复赘而惟以名守令劝戒列焉盖不惟学士大夫之言而尤为政者之责也
　　　仙居令陈密学襄劝学文
咨汝邑父老夫人之为善莫善于读书为学学然后知礼义孝弟之教故一子为学则父母有养一弟为学则兄姊有爱一家为学则宗族和睦一乡为学则闾里康宁一邑为学则风俗美厚虽有恶人将变而为善矣今天子三年一选士虽山野贫贱之家子弟苟有文学必赐科名身享富贵家门光宠户无繇役庥荫子孙岂不为盛事哉予自到任以来居常悯尔邑民不识为学父子兄弟不相孝友乡党邻里不相存恤其心汲汲惟争财竞利为事以至身冒刑宪鞭笞流血而不知止予甚哀焉奈何奉行天子诏条不可私恕每刑一人若伤发肤而汝邑民不知予心乃相煽炽嚣讼成狱自以为能使予日不得食夜不得寝以与汝断獘略不能改是诚何心虽然非汝百姓之乐于此也盖不知读书为善之故也前年曾有文书教谕汝乡民令遣子弟入学于今二年矣何其无人也古者十室之邑尚有忠信况今百里之邑良民之子弟不少其间岂无聪明瑰茂朴美之器可使为公卿者然而不使之为学真可惜也今汝父老归告而子弟速令来学予其择明师而教诲之庶几有成如前所说予明年十二月官满即去汝父老亟其听予言【李守兼跋云密学陈公昔宰仙居作劝学文岁正元日因耆老来贺使门人管师复宣读于庭时皇佑二年也初海邦僻左人未知学及是风俗翕然丕变诗书理义之泽迄今百余年渐渍深矣袤及千里弦诵之声洋溢人才辈出抡魁造士谏臣硕辅名迹相望岂惟上之人作成之功与其山川炳灵之验亦山前辈巨公格言遗训近接其耳默感其心有以致之然尔兼承乏为州之二年始克以斯文镂板传示学者冀吾父兄子弟之贤相与紬绎而诵味之尝原公之劝诲在于父母有养兄姊有爱宗族和睦闾里康宁风俗美厚此学之要亦其效也若乃身享富贵家门光宠理之固然否则有命矣然未有不学而能致此亦犹韩文公经训乃菑畬之说非以利言晓人之法当如是尔兼辄因缮写题其后】
　　　劝俗文
为吾民者父义【能正其家】母慈【能养其下】兄友【能爱其弟】弟恭【能敬其兄】子孝【能事父母】夫妇有恩【贫穷相守为恩若弃妻不养夫丧改嫁皆是无恩也】男女有别【男有妇女有夫分别不乱】子弟有学【能知礼义廉耻】乡闾有礼【岁时寒暄有以恩意往来宴饮序老少坐立拜起】贫穷患难亲戚相救【借贷钱谷】婚姻死丧邻保相助无作盗贼无学赌博无好争讼无以恶凌善无以富吞贫行者逊路【少避长贱避贵轻避重去避来】耕者逊畔【地有界畔不相侵夺】斑白者不负戴于道路【子弟负重执役不令老者担挈】则为礼义之俗矣
　　　和郑闳中仙居诗十一首
我爱仙居好三年理尚宽民虽罗网罟政未息风澜【邑民大水之后困于赋役予欲少息然州县科须势不获已者比尝有之】悯物刑多省劳心席少安祇惭无惠术求配古人难
我爱仙居好民纯不用拘闾阎兴礼逊囹圄长榛芜网阔奸逾少风恬恶自无一年人已信感激谢张弧我爱仙居好临民必以诚簿书无日暇讼狱积年生【予始至邑奸豪有以积习凭折细民田土者迹验分明予治而归之或有年深而无稽者亦妄起词讼年分户二千凡有产而无业积年空纳其租诉而还主者不可胜数】百疾求箴补千钧待准平嗟予不知古斯道未能宏
我爱仙居好安民去百奸诚心虽照物政体昧循环喜有纲条立惭无教令颁二年忧且病王事岂能闲
我爱仙居好惭无德政馨下车时问疾治狱自空囹老吏贫归里【有老吏余彬者贫无以自给每归耕田里数月而后出听之】苍生馁在庭惟忧泽未至岂敢渎邦刑
我爱仙居好园池日退居驯禽来鹤鹤野水进徐徐【园凿新沼引水经竹林间以环流钓翁台习坎嘉鱼二亭】草木通樵采【圃有短垣樵薪桐子之属时为邑民所拾】桑麻有老锄犹言民未乐更欲寝刑书
我爱仙居好家无十数人民贫惟有疾俸薄不知贫弟妹闲成癖妻孥老未淳自余无所恨寸禄及偏亲
我爱仙居好公余日在房忧民极反复责己未周详法律行随手诗书坐满箱老来须向学多病喜平康我爱仙居好隆儒（甚少）大方诸生令讲艺童子俾升堂【公暇每有童子十数人至堂上教授经书或试之诗】买地兴民学【因孔子庙后修起学舍买三家之地以广其基】驱车下党庠【予每出行诸乡遇有小学则下以观童子】三年邑未化官满意彷徨
我爱仙居好经营尽国工庶民心喜悦小邑势尊隆万瓦如云合千题不日砻自非仁惠术媿子一观风我爱仙居好官卑分已盈才非汉循吏道似鲁狂生击柝心虽乐观风志未平宁如孟夫子不食去齐卿
【守令赋咏甚多独录此者以其言皆切于厉俗而多拳拳责已爱民之意盖仙居称善治规模昉此推一县则一州可知也】
　　　萧守振示邦人诗
