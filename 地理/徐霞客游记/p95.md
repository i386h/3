<!-- { "loadSidebar": true } -->
　　己夘八月初一日自小猎夷东下山猎夷者即石甸北松子山北曲之脉其脊度大石头而北接天生桥其东垂之岭与枯柯山东西相夹永昌之水出洞而南流其中开坞南北长四十里此其西界之岭头也有大小二猎夷寨大猎夷在北岭小猎夷在南岭相去五里皆枯柯之属自大石头分岭为界东为顺宁西为永昌至此已入顺宁界八里矣然余忆永昌旧志枯柯阿思郎皆二十八寨之属今询土人业虽永昌之产而地寔顺宁岂顺宁设流后畀之耶又忆一统志永昌志二者皆谓永昌之东入峡口出枯柯而东下澜沧余按姚关图説已疑之至是询之土人揽其形势然后知此水入峡口山透天生桥即东出阿思郎遂南经枯柯桥渐西南共四十里而下哈思凹即南流上湾甸合姚关水又南流下湾甸防猛多罗而路江之水北折而迎之合流南去此説余遍访而得之猎夷主人杨姓者与目之所覩姚关图所云皆合乃知统志与郡志之误不浅也其流既西南合潞江则枯柯一川皆首尾环向永昌其地北至都鲁凹南窝南至哈思凹皆属永昌为是其界不当以大石头岭分当以枯柯岭分也由岭头东南直下者三里始望见江水曲折南流川中又下三里乃抵江上有鐡锁桥横架江上其制一如龙江曲尺而较之狭其半其水自阿思郎东向出石崖洞而西南入哈思凹峡中者即永昌峡口山入洞之下流也按阿思郎在猎夷北二十里其北有南窝都鲁凹则此坞极北之廻环处也逾岭而北其下即为沧江东向之曲乃知罗岷之山西南下者尽扵笔架直南下者尽扵峡口山东南挟沧江而东为都鲁南窝北脊山从其东复分支焉一支濒江而东一支直南而下即枯柯之东岭也为此中分水之脊迤由湾甸都康而南界澜沧潞江之中为孟定孟艮诸夷而直抵交趾者也其濒江东去之支一包而南为右甸再包而南为顺宁大猴焉是坞南北二凹相距四五十里甚狭而深濒江两岸俱田惟僰夷猓猡居之汉人反不敢居谓一入其地即发摆【寒战头庝也】故虽有膏腴而让之夷人焉度桥沿江西岸西南至哈思凹共四十里而至亦登沿江东岸东南逾江入峡六十里而至鸡飞初予闻有热水溢扵石盘中盘复嵌扵台上皆天成者又一冷水流而环之其出亦异始以为在亦登问道亦登又以为在鸡飞问道鸡飞又以为瘴不可行又以为茅塞元路又以为其地去村远絶无居人晩须路宿余冁然曰山川真脉余已得之一盘可无问也遂从东大路上坡向枯柯右甸道始稍北遂东上一里而平行西下冈三里有墟茅三四在冈头是为枯柯新街又东一里有一树立冈头大合抱其木挺直其枝盘绕有胶淋漓扵本上是为紫梗树其胶即紫梗也初出小孔中亦桃胶之类而虫蚁附集扵外故多秽杂云坑冈左右俱有坑夹之北坑即从冈盘窟下南坑则自东峡而出于是南转东盘北坑又半里转东半里抵东峯下乃拾级上跻三里始登南突之岭始望见南峡两山壁夹自东而西从此西出则盘壑而注扵江桥之南同赴哈思凹者乃知其山之度脊尚在岭之东上不可亟问也此坡之上即为团坝营葢土官之雄一方者即枯柯之夜郎矣于是循南峡而东蹑又一里登岭头有一家隠路南其后竹树夹路从树中东行一里稍转而北盘一南突之凹又东上盘坡而东有大树踞路傍下临西出之涧其树南北大丈余东西大七尺中为火焚尽成空窟仅皮肤四立厚二尺余东西全在而南北俱缺如二门中髙丈余如一亭子可坐可憩而其上枝叶旁覆犹青青也是所谓枯柯者里之所从得名岂以此耶由此又东二里折而北上一坡盘其南下之凹凹北有居庐东西夹峙而西庐茅檐竹径倚云临壑尤有幽思其东有神宇踞坡间闻鲸音鼓赛出絶岭间甚异之有一家踞路南藩门竹径清楚可爱入问之曰此枯柯小街也距所上坡又二里矣于是又东沿北坡平上其南即西出深涧北乃崇山竹树防蔽而村庐踞其端东向连络不絶南望峡南之岭与北峯相持西下而荞地早糓垦遍山头与云影岚光浮沉出没亦甚异也北山之上虽髙而近为坡掩但循崖而行不辨其崇坠而南山则自东西坠而尽扵江桥之南其东崇巘穹窿髙拥独雄时夙霾防翳出没无定此南山东上最髙之峯自北岭东度再突而起者也沿之东行南瞰深壑北倚丛巘又东二里有岐一南下坞中为垦壑之道一北上丛岭为庐坂之居而路由中东行南瞰下凹有水出穴间又东二里下瞰深壑有水一方倚北坡之上路即由之北向而上以有峡尚环而东也北上一里又转而东屡盘北坳而东上坡屡上不止又七里而至中火铺其坡南突最髙中临南峡之上峡脊由其东南环而西下扵坡之对崖南面复耸一峰髙笼云雾间即前所望东畔穹窿之顶也自枯柯江桥东沿峡坡迤而上约三十里矣踞坡头西瞰江桥峡中其水曲折西南下松子山北环之岭东北而突为猎夷之岭峡南穹窿之峯又南亘分支西绕横截扵江桥坞之南西至哈思凹凹之南复有小支自猎夷西南东突而出与横截坞南之山凑西南骈峙如门门内之湾即为哈思凹门外又有重峰西障此即松子山南下之脊环石甸扵西者也自此坡遥望之午雾忽开西南五十里歴歴可观坡之东有瓦室三楹踞岗东南两旁翼以茅屋即所谓中火舗有守者卖腐扵中遂就炊汤而饭及出戸则浓雾自西冒而东东下半里度一脊瞰其南北二峡环坠如穽而丛木深翳不见其底当由西下而分注江桥南北者也其脊甚狭度而东复上坡山雨倐至从雨中陟之得雨而雾反霁一里余盘崖逾坳或循北峯或循南峯两度过脊始东上沿北坡而东一里又陟一南突最髙之岭有哨房一龛踞其上是为瓦房哨于是南临南峡与峡南穹窿之顶平揖而对瞰矣至是雨止峯出复见峡南穹顶直南亘而去其分支西下者即横截坞南之岗西与哈思凹相凑成门者也穹顶东环之脉尚从东度但其脊稍下反不及西顶之髙皆由此北坡最髙之顶东下曲而度者始辨都鲁凹东所分之脊至此中突其分而西者为中火铺枯柯寨之岭曲而东降者度脊南转西向而突为穹窿之顶此分水一正脉也由瓦房哨下半里复北度脊始见北峡坑坠为东北而下右甸之上流是北水之所分也而南水由西下南峡又东度两脊穿两夹岭一里复盘南岭之隂而上其处深木丛篁夹坡笼坳多盘北坑之上又一里南转而凌其西下之坳始逾南峡之上流从其南陟岗东上始逾南度之脊此分水正脉所由度而西转者也又东一里有草龛去北岗是为草房哨从其东又东北下一里稍转而东南半里有脊又南度而东转此右甸南环之岭所由盘礴者也于是东向而下二里余度一曲有小水北下或小溪小桥横陟之又东逾一岗共下四里遂望见右甸城在东坞中有岐自东北坡去而大道循南峡东向平下二里南峡中始有村庐夹坞舂杵之声相应又南三里遂出坡口乃更下一里而及坡路由田塍中东南行望见右甸之城中悬南坡之下甸中平畴一围聚落颇盛四面山环不甚髙都鲁凹东分之脉北横一支直亘东去又南分一支南环右甸之东草房哨南度之脉东环右甸之南从甸南界东北转与甸东界南环之支凑甸中之水东向而破其凑峡下锡铅去甸中自成一洞天其地犹髙而甸乃员平非狭嵌故无热蕴之瘴居者无江桥毒瘴之畏而城庐相托焉由塍中行共四里入其北门暮宿街心之葛店初二日晨起雾色隂翳方觅饭而夫逃觅夫代行乆之不得雨复至遂郁郁作记终日
