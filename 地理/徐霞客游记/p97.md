<!-- { "loadSidebar": true } -->
　　初六日晨起夫至将行以一饭包加其上辄弃之去遂不得行余乃散步东溪有大木横其上为桥即顺寜道也仍西上公馆从其西南下西溪是为猛洞道有茅茨丛北岗上是为锡铅街子得一夫索价亦昻且必欲明日行遂返邸作记初七日前弃担去者复来乃饭而同之行从公馆东向下涉东溪独木桥遂东上坡半里行平坡上或穿坳而南或穿坳而北南北皆深坑而路中穿之东去二里余沿南崖北转半里穿西突之坳半里复东逾岭而南半里又出南崖上扵是见南壑大开壑中支条崩叠木树茸茏皆出其下而锡铅南山其南又叠一支纡而东南下以开此壑所陟山东自东大山分支西突此冈为锡铅东锁钥直西南逼凑南山水下其中甚束至此而始出东壑也瞰南倚北又二里见冈北亦嵌为东西坞闻水声淙淙余以为即西下锡铅东溪者而孰知从倚北之岭已分脊此坞且东南下矣于是反倚坡北下共半里而涉其一桥度坞中水是为孟祐之西溪其水南出前坞与锡铅之水合扵孟祐之南所谓孟祐之河者也涧之东即居庐叠出有坡自北来悬其中一里东向蹑其上当坡而居者甚盛又东转再盘一坡共一里又有居庐当坡皆所谓孟祐村矣此右甸东分支南下第四重之尽处也于是又见一溪自东坞出环坞而前与西溪交南壑中南壑平开而南抵南山下锡铅之水沿其北又破峡东南去东南开峡甚遥而溪流曲折其间直达云州旧城焉由村东即循峡北入东坞一里东下度峡中桥其桥东西跨溪上上覆以亭桥内大水自东北透峡出桥外大水自东南透峡出过桥东向縁西垂之岭上其上甚峻曲折梯危折而左则临左峡折而右则临右峡木防藤翳连幄牵翠髙下亏蔽左右叠换屡屡不已五里渐平则或沿左坡或沿右坡或陟中脊脊甚狭而左右下瞰者亦与前无异也又三里则从坡右稍下约一里陟脊凹而东又縁坡左上一里临南坡之上于是回望孟祐锡铅诸山层环叠绕山外复见山焉余初疑锡铅西岭颇伏何以猛峒之道不西由其凹而南陟其岑又疑湾甸之界既东出猛峒而猛峒以北杜伟以南其西又作何状至是而遥见西岭又有崇峯一重臂抱扵西盖枯柯东岭老脊之南度者一由瓦房哨东度脊西南下其亘反高夹永昌之流而南下哈思凹凹之南其脉犹未尽故亦登温板鸡飞在此脊之西者犹顺宁属而其南即东与杜伟山自草房哨度脊者如椅之交环其臂其中皆丛沓之山直下东南而开峡底扵猛峒西坳之伏处其西正开之始南降三十里而后及猛峒焉此正西遥望之所及者而正南则前夹之顶至是平等而犹不能瞰其外正北则本支自障之正东即其过脉分支之处第见南峡之犹自东北环来也又东上五里余坡脊遂中夹为槽路由槽中行里余透槽东出脊乃北转其下右壑盘沓如初而左峡又坠南下之坑故路随脊北转焉又一里脊东有峰中突稍上有中火之馆西向倚崖而峙顔曰金马雄闗前有两家即所谓塘报也卖腐以供旅人之饭云既饭由馆左又东半里转而北透一坳其西峰即中火所倚者此其后过脉处与东峰夹成凹由其中北透半里即东转峡过脉东峯之北东向下半里又临北壑之上旋入夹槽中两崖如剖中嵌仅通三尺而底甚平槽上丛木交蔽半里有倒而横跨其上者连两株皆如从桥下行又一里其跨者巨而低必伛伏而过焉槽南阙处犹时时见西坠之峡最后又见槽北之峡犹西坠也共二里稍东上逾脊南转有架木为门踞岭东者为白沙铺哨此南度之脊也乃右甸东分支南下之第五重其脉独长挟西分四支而抱扵内又南度而东南行与右甸南杜伟山之脊西夹孟祐河而出扵云州旧城西又与第六重沿澜沧南岸之脊东夹顺宁河而出扵云州旧城东从此南度纡而西南折而东南下东突为顺宁郡城又东南而尽扵云州旧城焉由哨门南向稍下辄闻水声潺潺从西南迸峡下即东北坠坑去而路从其南东向下犹有夹槽坠其中二里出槽东行冈脊上于是见北壑之北则澜沧南岸之山纡廻东抱而南为老脊东之第六支屛亘扵顺宁河之东今谓之东山即志所称某山也其脊南至云州西南突者尽扵新城西东北由茅家哨过脉而南者尽扵云州旧城所合二水东下而入澜沧处南壑之南则即此白沙脊南度东转为老脊之第五支屛亘扵顺宁城之西今谓之西山即志所谓某山也两山夹坞东南去而顺宁郡城踞其中西山下西北盘东山之坳为三防山渡江大道东南坞尽之隙则云州在焉此一川大概也而川中欹侧不若永昌腾越之平展云从岗平行二里又稍下一里前有一峯中道而突穿其坳而上约一里有一二家倚坡东为望城闗从东南壑中遂见郡城故也从此又迤下坡十里抵坡下东出大路两度小桥上一坡二里入郡城新城之北门南过郡治前稍转东街则市肆在焉又南逾一坡出东门半里而入龙泉寺寺亦东向其地名为旧城而实无城也是日寺中开讲甫完僧俗扰扰予入而停担于内初八日晨起从殿后静室往叩讲师当其止静未晤而出予时欲趋云州云州有路可达防化念从此而往则雇夫尚艰不若仍返顺宁可省两日负戴乃以行李寄住持达周师以轻囊同仆行达师候饭上午乃出寺前东随小溪下川中一里度亭桥循东界山南行三里稍上一西突之坡村庐夹道有普光寺傍东山西向又东南半里下涉一小涧仍南上坡居庐不絶已而其山东夹而入又有小水自东壑来渡之又东南逾一坡共五里大溪之水自西而东折有亭桥跨之其水汤汤大矣由桥南里余渐西南上东突之坡上一里村庐夹道倚西山东向有长窑高倚西坡东下而西上为瓦罐窑由其南再越东突之脊一里东南下东出之峡一里又东南上而循西界山南行再下再上五里有一二家倚东突之坡坡间有小池一方曰鸭子塘又东南五里冈头有村倚西冈东向是为象庄田其南稍折而下一里渡一涧其涧悬冈东下其西山环峡复东南上二里逾其南突之冈盘之而西南下二里抵西凹下折而循东上冈盘嘴而南六里有坊倚路左其上有村曰安乐村又东南四里稍下有村倚西坡东向为鹿塘自归化桥渡溪右循西界山其南支峯东突溪流盘峡中至鹿塘其下壑盘而东田塍益盛村庐踞东西两山甚繁而坡之鹿塘尤为最云时日才下午前无宿店止邸楼作纪初九日平明饭而行仍循西界山南行八里许西界山忽横突而东大溪乃东北折入峡有小溪自西南山腋来合乃舎大溪由小溪南半里东度小溪石桥又南半里有村三四家倚南山东防从南山蹑西坳而上一里南逾东突之脊有茅屋三楹踞脊间为把邉闗有二三家傍之居即西山之东突者而溪流则绕其东峡而南焉由闗南下峡中半里透峡仍循西山行复东见溪流自其东破峡南出又下一里溪流西南来路东南临其上两盘西湾之峡又稍上共一里有村踞路右岗上又南一里稍下再盘西湾南逾小石东行之脊遂南行坡塍间一里又稍上东突之坡东南盘其嘴一里路分两岐一东南下峡者为渡溪往新城道盖新城道由溪东峡中行旧城道由溪西崖半行也时峡中溪桥已为水涨冲去须由翁溪涉溪而渡而水甚急不若由旧城东北渡桥迂道至新城虽绕路十里而免徒涉之艰时闻杨州尊已入帘去闪知愿书亦不必投正可从旧城兼収之乃由溪西西南循山行复入坡塍一里东南上东突之坡又南二里有村倚西山岭上为翁溪村村之南西界大山又环而东突东界山亦折而东向去中开东西坞大溪东盘坞底平畴夹之翁溪之村正东向而下临坞中有路下涉坞中者即渡溪徃新城道也由村南循东山南转者即旧城道也乃循山东行一里复东南縁坡上北瞰坞中溪南逼坡脚潆而东流路蹑坡上甚峻二里东登岭头乃转南行坞亦随之南向破峡出路南行西坡一里大溪纡东南去路乃南下坡二里有数家分庐坞中是为顺徳堡堡南有山自西界横度而东突大溪纡之路南由其度脊处穿坳而过半里抵坳南辄分峡下又一里有峡自南来盖西大山由坳西直南去南抵旧城之后其东余支又北转如掉尾而中夹为坞其来颇深有村庐倚西坡上二峡合扵前遂东向成流坠峡下路亦挟北坡东下随之半里度峡中小桥其南则掉尾之交又横度东突路复南向其度脊处穿坳而上一里逾岗坳南下有村在南坞大溪自马鞍山西盘西界东突之嘴复东山南行坞东路循西南行坞西二里西界山之南复一支横障而东又有数家倚南山庐间曲路随山东转溪亦随坞东折一里盘其东突之嘴大溪亦直捣其下路与水俱抱之而南南壑颇开庐塍交错黍禾彧茂半秀半熟间有刈者壑中诸庐函宗【地名】最大倚西山而居壑中一里及之由其前东南行塍间一里余南从大溪西岸行二里东西两界余支交环扵前而西支迥突为尤甚既东向环而至中复起一小尖若当门之标水由其东裂堑出路由其西逾坳上是为顺宁云州分界越脊南下则其南壑又大开波流杂沓扵其间而远山旁午或斜叠扵南则西大脊自锡铅南盘绕而东者或夭矫扵东则东界分支沿澜沧西岸度茅家哨而南尽扵顺江小水者此其外绕之崇峯也而近山则坞北西山之脉至此南尽扵西为旧城东山之脉至此南尽扵东为新城坞西则西大脊之中一峯从湾中东突直临旧城之西坞南则西大脊东转之支先夹一支为近案坞东则东界沿江之支又从东西转直抱扵新城之前为龙砂此其内逼之廻峦也然犹近不见壑中诸水而只见旧城庐落即在南岗一里及之亦数百家之所聚也饭扵旧城东向下坡半里有大道沿坡西南去者兴隆厰道也东北去者新城道也于是东北行田塍间半里有新墙一围中建观音阁甚整而功未就然规模雄丽亦此中所未覩也其处当壑之中两水交防处目界四达于是始见孟祐河即绕其东顺宁河即出其北遂共防于东北焉扵是西向遥望有特出而临扵西者即大脊湾中东突之峯其北开一隙自西北来者孟祐河所从出也其南纡一隙向西南峡者兴隆厰所从逾也有中界而垂扵东者即沿江度茅家哨西环之支其北开一隙直上而夹茅家哨者新城所托之坞也其南迸一隙东叠而注扵顺江小水者诸流所滙之口也小憩阁中日色正午凉风悠然僧瀹茗为供已出围墙北则顺宁之水正出当门之堑循北崖东转架亭桥其上名曰砥柱其水出桥东绕观音阁后则孟祐河自西南来合之东去入水口峡者也渡桥即东北上坡是坡即顺宁东山之支自澜沧西岸迤而来其东南直下者过茅家哨此其西南分支者至此将尽结为马鞍山东下之脉为新城而此其东南尽处也登坡一里下瞰二流既合盘曲壑底如玉龙曲折其北又有一坡东下即新旧两城中界之砂夹水而逼扵南山者稍下而上里余又越其脊始望见新城在北峡之口倚西山东下之脉又三里稍下越一小桥又半里抵城之东南角循城北行又半里入云州东门州中寥寥州署东向只一街当其前南北相达而已至时日才过午遂止州治南逆旅初十日平明起饭出南门度一小坑即西南循西山坡而行二里渐折而沿其南坑之崖西向上二里余南盘崖嘴此嘴东北起为峯顶分两了即所谓马鞍山也东南下为条冈直抵旧城溪而东逼东山界两城之间为旧城龙砂新城虎砂者也此乃顺寜东山之脉由三沟水西岭过脊南下而尽扵此者由此循峯西向北上又二里始平行峯西一里出马鞍峯右是为马鞍岭有寺倚峯北向前有室三楹当岭头为茶房从岭脊西向峻下二里始平又半里及山麓有涧自东北小峡来西注顺宁河此已为顺宁属矣葢云州北界新城以马鞍山旧城以函宗南小尖束水之坳其相距也甚近渡涧北上坡盘北山西麓行四里东西崖突夹顺宁溪捣其中出路逾其东崖而入又北一里其坡西悬坞中是为花地其坡正与翁溪村东西遥对中坠为平坞则田塍与溪流交络焉乃西北下坡半里及坞又有涧自东北小峡来西注顺宁溪路从溪北西向行坞中三里余将逼翁溪村之麓大溪自北峡出潄西麓而界之当从此涉溪上翁溪村出来时道见溪东有路随北峡入遂从之又一里路渐荒又里余坠崖而下及扵溪即断桥处也新城之道实由扵此不由翁溪从束崖坠流间架桥以渡自桥为水汩乃取道翁溪以溪流平坞间可掲而涉也临溪波涌不得渡乃复南还三里西渡翁溪溪濶而流涨虽当平处势犹悬激抵其中流波及小腹足不能定每一移趾辄几随波荡去半晌乃及西岸复由田塍间上坡一里西抵村下大路乃转而北即来时道也循西山蹑坡而上三里有岐自峡中来防即断桥旧径矣随大路又六里过把邉闗瀹汤而饭下坞东北一里度小桥又一里复与大溪遇溯其西崖北十里而至鹿塘时才过午以暑气逼人遂停旧主人楼作纪十一日由鹿塘三十里过归化桥从溪东循东山麓行五里入普光寺予疑以为即东山寺也入而始知东山寺尚在北乃复随大路三里抵南闗坡下亭桥即从桥东小径东北上坡又二里而东山寺倚东山西向正临新城入寺拾级而上正殿前以楼为门而后有层阁阁之上层奉玉帝登之则西山之支络郡堞之廻盘可平揖而尽也下阁入其左庐有一僧曽扵龙泉一晤者见余防同饭而共坐前门楼乃知其僧为阿禄司西北山寺中僧也以听讲至龙泉而东山僧邀之饭者为予言自少曽遍歴挝龙木邦阿瓦之地其言与旧城跛者新城客商所言歴歴皆合下午乃出寺一里度东桥入顺寜东门觅夫未得山雨如注乃出南闗一里再宿龙泉寺十二日饭扵龙泉命顾仆入城觅夫扵殿后静室访讲师既见始知其即一苇也为余瀹茗炙饼出鸡葼松子相饷坐间以黄慎轩翰卷相示盖其行脚中所物色而得者下午不得夫乃迁寓入新城徐楼与防化妙药师同驼骑十三日与妙药同寓候骑不至薄暮乃来遂与妙药各定一骑带行囊期明日行
