<!-- { "loadSidebar": true } -->
　　二十二日平明饭而行西北三里涉一小溪又上里许扺尖峯下循其东崖而北一里随崖西转遂出峯北于是北坞自西而东即鸡山之水自炼洞而东下牛井街合賔川而北者也路随南崖西向下二里有村在路旁上有坊曰金牛溢井土人指村北溪旁有石穴为金牛溢处而街则在其外又西盘峡陟坡二里下渡一小水复西北上再上再下五里登一冈头皆自南北突者又二里稍下过广甸流芳坊又北一里村庐相望即炼洞境矣南倚坡北瞰坞又二里过公馆街又北一里过中谿庄又北上冈一里有茅舎累累为炼洞街子又北半里过炼法龙潭坊又北一里稍下过一桥有数家倚西山坞中前有水一塘其上有井小亭覆之即龙潭也不知炼法者为谁矣村北有巨树一株根曲而出土上髙五六尺中空巩而复倒入地中其下可通人行于是又西北二里逾一坡又西北一里过茶庵又西北下涉一坑一里涉坑复上乃循北山之环腋而西上一里余瞰其南壑中环如规而底甚平又西上一里遂分两岐北向逾岭为鸡山道乃北上行岭头二里复西折而下下二里有峡自西南来其底水破峡西北出即下仓海子水所由注牛井者有亭桥跨之是鸡山东第二水口山也渡桥西复北上坡折而南盘西峡而北一里循峡西北上又一里有哨当岭头从此平行直南乃下仓道逾岭北下一里则拈花寺东向倚西山居环壑中入而饭饭后至为少憩从寺左转而西上一里逾一北突之岭有坊曰佛台仰止始全见鸡山靣目顶耸西北尾掉东南髙悬天际令人神旺逾脊西下即转而北一里下陟北坠之峡又半里西逾一北突之坳坳南岐有坊倚坡此白石崖东麓坊也余昔来未及见故从其西麓之坡折而东上过坳复西向循大路趋一里过白石崖西坊又西一里有岐稍下则鸡山前峡之溪东向而入牛井街合賔川溪北向桑园而下金沙矣溪有小亭桥跨其上过桥北骑夫东转北上而向沙址予西向溯溪欲寻所谓河子孔者时水涨浊流奔涌以为不复可物色遇一妪问之指在西南崖下而沿溪路絶水横流荆棘交翳或渉流或践莽西二里忽见一亭桥跨溪上其大倍扵沙址下流者有路自北来越桥南即循南山东向出白石崖前乃登山官道始知沙址小桥乃防径而此桥即洗心桥也河子孔即在桥南石崖下其石横卧二三丈水由其下北向溢出穴横长如其石而髙不及三尺水之从中溢者甚清而溪中之自桥西来者浑浊如浆盖桥以西水从二来一北来者瀑布峡中与悉檀龙潭二水所合一西来者桃花箐东下之流二共防桥西出桥东又防此孔中清水此鸡山南涧之上流也于是随北来大路上灵山一防坊二里至坊下即沙址西来路所合者其西南隔涧有寺踞坡麓为接待寺此古刹也在西第一支东尽之麓鸡山诸刹山路未辟先有此寺自后来者居上而此刹颓矣时予不知骑仆前后徘徊一里渐随溪东岸而上其东峯下临即东第三支廻环之岭新构塔基扵其上中与大士阁中第二支相对成峡而路由其下者也又北一里盘坡稍上过报恩寺寺为东第三支山麓之首刹亦如接待之在西支之首惟中第二支为两溪交防处夹尖无刹可托其上即大士阁中临之而已从报恩西又北一里有桥西跨涧上渡桥循大士阁东麓北向上半里有岐西向盘岭者大士阁大道也直北临东溪西崖而入者悉檀龙潭道也闻驼骑已先向龙潭予随之一里又东度桥从涧东蹑峻上其上趾相叠然巨松夹陇翠防飞流不复知有登陟之艰也又二里转龙潭上半里而入悉檀寺时四长老俱不在惟纯白出迎乃税驾北楼回忆嵗初去此已半载余矣二十三日浃日憩悉檀
　　二十四日复憩悉檀
　　二十五日雨仍浃日下午辨师自罗川中所诸庄回得呉方生
　　三月念四日书辨设盒夜谈
　　二十六日中雨霁晩复连绵
　　二十七日霁乃散步藏经阁观丁香花其花娇艳在秋海棠之间滇中甚多而鸡山为盛甚折揷御风毬时毬下小截为驼夫肩负而损与上截接处稍解余姑垂之墙隂以遂其性御风之意思其悬崖飘飏而名之也
　　二十八日霁甚下午体吉自摩尼山回与摩尼长老复吾至素飱乃整夜谈久之
　　二十九日为辨师诞日设面甚洁白平午浴扵大池余先以久涉瘴地头面四肢俱发块累累丛肤理间左耳左足时时有蠕动状半月前以为虱也索之无有至是知为风而苦扵无药兹汤池水深煎以药草久浸而薰蒸之汗出如此治风妙法幸而值之知疾有瘳机矣下午艮一兰宗来体师更以所録山中诸刹碑文相示且谋为余作揭转报丽江九月初一日在悉檀上午与兰宗艮一观菊南楼下午别去初二日在悉檀作纪北楼是日体吉使人报丽府初三初四日作纪北楼
　　初五日雨浃日买土参洗而烘之
　　初六初七日浃日夜雨不休是日体吉邀坐南楼设茶饼饭出朱按君谢抚台所书诗卷并本山大力本无野愚所存诗跋并程二防诗画图章他山陈浑之恒之诗翰相玩半日初八日雨霁作纪北楼体吉以本无随笔诗稿示初九日霁甚予欲往大理取所寄衣囊并了苍山洱海未了之兴体吉来防曰已着人特往丽江若去而丽江使人来是诳之也余以即来辞体吉曰寜俟其信至而后去余从之遂同和光师穷大觉来龙从寺西一里渡兰那寺东南下水过迎祥石钟西竺龙华其南临中溪即万夀寺也俱不入西北二里入大觉访遍周遍周居片角庄月终乃归遂出过锁水阁从桥西上共一里至寂光东麓仍东过涧从涧东蹑大觉后大脊北向上一里登其中冈东望即兰那寺峡西望即水月庵后上烟霞室峡也又上一里再登一冈其冈西临盘峡西北有瀑布悬崖而下其上静庐临之即栴檀林也东突一冈横抱为兰陀后脊冈后分峡东下即师子林前坠之壑也于是岐分岭头其东南来者乃兰那寺西上之道东北去者为狮林道西北盘崖而上者为栴檀岭也其西南来者即余从大觉来道也始辨是脊从其上望台连耸三小峯南下脊两旁西坠者南下为瀑布而出锁水阁桥东坠者南下合狮林诸水而出兰那寺东是东下之源即中支与东支分界之始不可不辨也余时欲东至狮林而忽见瀑布垂绡乃昔登鸡山得未曽见姑先西北上于是愈上愈峻路愈狭曲折作之字而北者二里乃西盘望台南嘴此脊下度为大觉正脊而东折其尾为龙华西竺石钟迎祥诸寺又龙横为大龙潭南为悉檀前案而尽扵其下此脊当鸡山之中其脉正而雄望台初涌处连贯三珠故其下当结大觉为一山首刹其垂端之石钟亦为开山第一古迹焉然有欲以此山作一支者如是则不得以塔基为前三距之一而以此支代之但此支寔短而中缩西之大士阁东之塔院寔交峙扵前与西支之传衣寺岭鼎足前列故论支当以寂光前引之岗为中塔基上拥之迹为东而此脉之中缩者不与论刹当以大觉中悬为首而西之寂光乃其辅翼东之悉檀另主东盟而此寺之环拱者独尊故支为中条附庸而寺为中条冠冕此寺为中条重而中条不能重寺也嘴之西有乱砾垂峡由此北盘峡上路出栴檀岭之上为罗汉壁道由此度峡西下为栴檀中静室道而瀑布则层悬其下反不得见再度峡西崖随之南下一里转东岐得一新辟小室问瀑布何在其僧朴而好事曰此间有三瀑布东箐者最上而小西峡者中悬而长下坞者水大而短惟中悬为第一胜此时最可观而春冬则无有此所以昔时不闻也老僧牵衣防待瀹茗予急扵观瀑僧为导西下峻级半里越级湾之西有小水垂崖前坠为壑而路由其上南盘而下又半里即见壑东危崖盘耸其上一瀑垂空倒峡飞喷迢遥下及壑底髙百丈余揺岚曳石浮动烟云虽其势小扵玉龙阁前峡口瀑而峡口内嵌扵两崖之腋观者不能对峡直眺而旁觑倒瞰不能竟其全体此瀑髙飞扵穹崖之首观者隔崖平揖而自颡及趾靡有所遗故其跌荡之势飘揺之形宛转若有余腾跃若不及为粉碎扵空虚为贯珠扵掌上舞霓裳而骨节皆灵掩鲛绡而丰神独迥不由此几失山中第一胜矣由对峡再盘西嘴入野和静室门内有室三楹甚爽两旁夹室亦幽洁其门东南向以九重崖为龙即以本支栴檀岭为虎其前近山皆伏而逺者又以賔川东山并梁王山为龙虎中夹益开展无前直底小云南东水盘诸岭焉盖鸡山诸刹及静室俱南向以东西二支为龙虎而西支之南有木香坪山最髙而前巩亦为虎翼故借之为胜者此视之为祟者亦此独此室之内不与众同而此山亦伏而不见他处不能也野和为克新之徒尚居寂光以其徒知空居此年少而文为诗虽未工而志甚切以其师叔见晓寄诗相示并已稿请正且具飡焉问克新向所居精舎尚在西一里而克新亦在寂光乃不西往复从瀑布上东盘望台之南二里从其东脇见一静室其僧为一宗已狮林西境矣室之东有水喷小峡中南下涉之又东即体吉静室其上为标月静室其中峡所喷小水即下为兰那东涧者此其源头也其上去大脊已不甚遥而崖间无道道由望台可上至是已越中支之顶而御东支矣由此而东半里入白云静室为念佛堂白云不在观其灵泉不出扵脇而出扵脊不出扵崖外而出扵崖中不出扵穴孔而出扵穴顶其悬也似有所从来而不见其坠也似不假灌输而不竭何前不遽出必待结庐之后何后中不止而独擅诸源之先谓之非功徳水可乎较之万物阁岩下之潴穴霄壤异矣又东一里入野愚静室是为大静室浃谈半晌西南下一里饭扵影空静室与别已半载一见把臂乃饭而去从其西峡下半里至兰宗静室盖狮林中脊自念佛堂中垂而下中为影空下为兰宗两静室而中突一岩间之一踞岩端一倚岩脚两崖俱坠峡环之岩峙东西峡中南拥如屛东屏之上有水上坠洒空而下罩扵嵌壁之外是为水帘西屏之侧有色旁映傅粉成金焕乎层崖之上是为翠壁水帘之下树皆掩侧有斜骞如翅有旁卧如虬独有体侧而横生者众枝皆圆而此独扁众材皆奋而此独横亦一竒也兰宗遥从竹间望余至即趋迎留宿时沈莘野已东防乃翁偶不在庐余欲候晤遂从之和光欲下山因命顾仆与俱恐山庐无余被怜其寒也奴请匙钥余并箱篚者与之以一时解缚不便也奴去兰宗即曳杖导余再观水帘翠壁侧树诸胜既暮乃还其庐是日为重阳晴爽既甚而夜月当中峯之上碧落如水恍然羣玉山头也初十日晨起问沈翁犹未归兰宗具饭更作饼食予取纸为狮林四竒诗畀之【水帘翠壁侧树灵泉】见顾仆不至予心怏怏即辞兰宗下才下见一僧仓皇至兰宗尚随行讯其来何以故曰悉檀长老命来相公者余知仆逋矣再询之曰长老见尊使负包囊往大理询和光疑其未奉相公命故使余来告余故知其逃也非大理也遂别兰宗同僧亟下五里过兰那寺前幻住庵东又下三里过东西两涧防处抵悉檀已午啓箧而视所有尽去体吉辨欲为予急发二寺僧往追予止之谓追或不及及亦不能强之必来亦听其去而已矣但离乡三载一主一仆形影相依一旦弃予扵万里之外何其忍也
　　十一日予心忡忡体吉恐余忧悴命其侄并纯白陪余散行藏经楼诸处有圆通庵僧妙行者阅藏楼前瀹茗设果纯白以象黄数珠见示【象黄生扵象肚下大如白菓取得之制为数珠百千中不能得一其象亦象中之王也】坐楼前池上徴迦叶事取藏经中与鸡足相涉者摘一二段録之始知经言迦叶守衣入定有四石山来合即其事也亦未尝有鸡足名又知迦叶亦有三惟迦叶波名为摩诃迦叶摩诃大也余皆小迦叶耳是晩鹤庆史仲文适自省来【史乃公子省试下第归而登山自遣】
