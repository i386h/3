<!-- { "loadSidebar": true } -->
　　初五日别卧云出罗汉寺循溪一里至龙湫溪口凡四里逾马鞍而下北望观音岩下有石璺若门层裂非一仲昭已前向灵岩余挟一僮北抵峯下循樵西转二里直抵观音常云之麓始知二峯上虽遥峙其下石壁连亘成城又循崖东跻里许出石璺之上丛木密隂不能下窥崖端盘石如擎盖上平如砥下四面皆空坐其上久之复下循石璺而入层崖悬裂皆可扪而通也璺外一峯特起薄齐云片圆顶拱袖高若老僧岩俨一小儿拱立出路隅居多呉氏有呉应岳者留余飡予挟之溯溪入即絶顶所望呉家坑溪也在铁板观音之间欲上溪左黄岩层洞崖在铁板嶂西洞在岩左若上下二层者抵其下不得上出其上洞又在悬崖间无可下也乃循崖东行又得一石璺望其上层叠可入计非构木悬梯不能登从此下一小峯曰莺嘴岩与呉别东过铁板嶂下见其中石璺更大下若有洞流而成溪者亟溯流入抵洞下乱石窒塞而崖左有路直上凿坎悬崖间垂藤可扳遂奋勇上衣碍则解衣杖碍则弃杖凡直上一崖复横歴一崖如是者再又栈木为桥者再遂入石璺中石对峙如门中寛广得累级以升又入石门两重仰睇其上石壁环立青天一围中圆如井壁穷透入洞洞底日光透处有木梯猱升其上若楼阁然从阁左转复得平墟后即铁板嶂高列东西危崖环绕南面石璺下伏轩敞回合真仙灵所宅矣内有茅屋一楹虚无人居隙地上多茶树故坎石置梯徃来其间耳下至溪旁有居民遂越小剪刀峯而东二里入灵岩与仲昭防初六日挟灵岩僧为屏霞嶂之逰由龙鼻洞右扳石罅上半里得一洞甚竒又上半里崖穹路絶有梯倚崖端葢烧炭者所遗缘梯出其上三巨石横叠两崖间内覆石成室跨其外者为仙桥其室空明幽敞蔽于重岩之侧虽无铁板嶂石门之竒瑰攅合而幽邃自成一天复透洞左上扳藤歴栈遂出屏霞嶂之中层葢龙鼻顶也崖端亦寛垲可庐后嶂直倚霄汉嶂右有岩外覆飞泉落其前由右复扳跻崖石几造嶂顶为削石所阻其侧石隙一缕草木缘附可着足遂随之崖间多修藤垂蔓各采而携之当石削不受树树尽不受趾輙垂藤下如是西越石冈者五重降升不止数里始下临絶涧即小龙湫上游也其涧发源雁顶之东南右即铁板左即屏霞二嶂坠为絶壑重崖亏蔽上下无径非悬绠不能飞渡也入涧践石随流东行里许大石横踞涧中水不能越穴石下捣两旁峭壁皆陡立行者路絶乃缚木为梯升崖端复缒入前涧下流则横石之下空然中空可树十丈旗水从石后建瓴下注滙潭漾碧翛然沁人左右两崖俱有洞高峙由此而前即龙湫下坠处也余两次索剑泉寺僧輙云在龙湫上人力鲜达今仍杳然知沦没已久欲从此横下两峯遂可由仙桥达石室乃斫木缚梯盘絶巘者数四俯视独秀双鸾诸峯近在屐底既逼仙桥隔崖中断日已西疲甚乃返觅前辙复经屏霞侧石室返寺擕囊过净明投宿灵峯
　　初七日溯寺前溪观南碧霄洞轩爽无他竒又三里西转望真济寺在溪北坞中是溪西由断崖破峡而来峡南峯为五马朝天峥嵘尤甚两旁逼仄石蹊内无居民行里许径塞云迷不可穷歴北过真济寺寺僻居北谷逰屐不到寺右溯小溪三里登马家山岭路甚峻登巅望雁顶棱簇如莲花状北瞰南閤已在屐底飞舄而下四里余得新庵弛担于中溯南閤溪探宕隂诸胜南閤溪发源雁山西北之箬袅岭去此三十余里与永嘉分界由岭而南可通芙蓉入乐清由岭而西走枫林则入瓯郡道也溪南即雁山之隂山势崇拓竹木蓊茸不露南面嵲态溪北大山自箬袅迤逦而来皆层崖怪峯变换阖辟与云雾争幻至閤而止又一山北之溪自北閤来防俱东下石门潭门内平畴千亩居民皆以石门为户牖此閤所由名而南北则分以溪也南閤有章恭毅宅西入有石佛洞散水岩洞仙岩诸胜北閤有白岩寺旧址更西有王子晋仙桥为尤竒余冒雨穷南閤先经恭毅宅聚族甚盛溯溪五里过犁头庵南即石佛洞以路芜不能入西十里至庄坞夹溪居民皆叶姓散水岩在北坞中石崖横亘飞瀑悬流崖左登岭有小庵时暮雨土人留宿庄坞具言洞仙院之胜
　　初八日雨未止西溯溪行三里山涧愈幽随溪转而北又二里隔溪小径破云磴而入东渡溪从之忽峯回溪转深入谷中则烟峦歴乱峯从庄坞之后连亘至此又开一隙现此瑰异问之人曰此小纂厝也洞仙尚在其外大溪上流复出而渡溪里许有溪自东来入即洞仙坞溪矣渡大溪溯小溪东上其中峯峦茅舍与前无异洞仙即在其内崖倚峯北向层篁蔽之乃破莽跻石隙而入初甚隘最上渐寛仍南出庄坞东还犁头庵终不得石佛洞道遂出过南閤访王子晋仙桥在北閤底尚二十里念仲昭在新庵甚近还晤庵中日已晡竟不及为北閤逰东趋大荆而归
　　游五台山日记【山西太原府五台县】
　　七月二十八日出都为五台游越八月初四日抵阜平南闗山自唐县来至唐河始宻至黄葵渐开势不甚穹窿矣从阜平西南过石梁西北诸峯复嵱嵷起循溪左北行八里小溪自西来注乃舍大溪溯西溪北转山峡渐束又七里饭于太子铺北行十五里溪声忽止回顾右崖石壁数十仭中凹如削直下上亦有凹乃瀑布所从溢者今天旱无瀑瀑痕犹在削凹间离涧二三尺泉从凹间细孔泛滥出下遂成流再上逾鞍子岭岭上四眺北坞颇开东北西北高峰对峙俱如仙掌揷天惟直北一隙少杀复有逺山横其外即龙泉闗也去此尚四十里岭下有水从西南来初随之北行已而溪从东峡中去复逾一小岭则大溪从西北来势甚壮亦从东南峡中去当即与西南之溪合流出阜平北者予初过阜平舍大溪而西以为西溪即龙泉之水也不谓西溪乃出鞍子岭凹壁逾岭而复与大溪之上流遇大溪则出自龙泉者溪有石梁曰万年过之溯流望西北高峯而趋十里逼峯下为小山所掩反不覩嶙峋之势转北行向所望东北高峯瞻之愈出趋之愈近峭削之姿遥遥逐人二十里间劳于应接是峯名五岩寨又名吴王寨有老僧庐其上已而东北峯下溪流溢出与龙泉大溪防土人搆石梁于上非龙闗道所经从桥左北行八里时遇崩崖矗立溪上又二里重城当隘口为龙泉闗初五日进南闗出东闗北行十里路渐上山渐竒泉声渐防既而石路陡絶两崖危峯峭壁合防攅竒山树与石竞丽错绮不复升陟之烦也如是五里崖逼处复设石闗二重又直上五里登长城岭絶顶回望逺峯极高者亦伏足下两旁近峯拥防惟南来一线有山隙彻目百里岭之上巍楼雄峙即龙泉上闗也闗内古松一株枝耸叶茂秀防干云闗之西即为山西五台县界下岭甚平不及所上十之一十三里为旧路岭已在平地有溪从西南来至此随山向西北去行亦从之十里五台水自西北来防合流注滹沱河乃循西北溪数里为天池庄北向坞中二十里过白头庵村去南台止二十里四顾山谷犹不可得其彷佛又西北二里路左为白云寺由其前南折攀跻四里折上三里至千佛洞乃登台间道又折而西行三里宿
　　初六日风怒起滴水皆冰风止日出如火珠涌吐翠叶中循山半西南行四里逾岭始望南台在前再上为灯寺由此路渐峻十里登南台絶顶有文殊舍利塔北面诸台环列惟东南西南少有隙地正南古南台在其下逺则盂县诸山屏峙而东与龙泉争雄接势从台右道而下途颇夷可骑循西岭西北下十五里为金阁岭又循山左西北下五里抵清凉石寺宇幽丽高下如图畵有石为芝形纵横各九歩上可立四百人面平而下锐属于下石者无几从西北歴栈拾级而上十二里抵马跑泉泉在路隅山窝间石隙仅容半蹄水从中溢出窝亦平敞可寺而马跑寺反在泉侧一里外又平下八里宿狮子窠
　　初七日西北行十里度化度桥一峯从中台下两旁流泉淙淙幽靓逈絶复度其右涧之桥循山西向而上路欹甚又十里登西台之顶日映诸峯一一献态呈竒其西面近则蔽魔岩逺则雁门闗歴歴可俯而挈也闭魔岩在四十里外山皆陡崖盘亘层累而上为此中竒处入叩佛龛即从台北下三里为八功德水寺北面左为维摩阁阁下二石台耸起阁架于上阁柱长短随石参差有竟不用柱者其中为万物阁佛俱金碧旃檀罗列辉映不啻万尊前复有阁二重俱三层其周庐环阁亦三层中架复道徃来空中当此万山艰阻非神力不能运此从寺东北行五里至大道又十里至中台望东台南台俱在五六十里外而南台外之龙泉反若更近惟西台北台相与连属时风清日丽山开列如须眉予先趋台之南登龙翻石其地乱石数万涌起峯头下临絶坞中悬独耸言是文殊放光摄影处从台北直下者四里隂崖悬冰数百丈曰万年冰其坞中亦有结庐者初寒无几台间冰雪种种而是闻雪下于七月二十七日正予出都时也行四里北上澡浴池又北上十里宿于北台北台比诸台尤峻予乘日色周眺寺外及入寺日落而风大作
　　初八日老僧石堂送予歴指诸山曰北台之下东台西中台中南台北有坞曰台湾此诸台环列之概也其正东稍北有浮青特鋭者恒山也正西稍南有连岚一抹者雁门也直南诸山南台之外惟龙泉为独雄直北俯内外二边诸山如蓓蕾惟兹山之北防峭削层叠嵯峨之势独露一班此北台歴览之概也此去东台四十余里华严岭在其中若探北岳不若竟由岭北下河省四十里登降余颔之别而东直下者八里平下者十二里抵华严岭由北坞下十里始夷一涧自北一涧自西两涧合而羣峯凑深壑中一壶天也循涧东北行二十里曰野子塲南自白头庵至此数十里内生天花菜出此则絶种矣由此两崖屏列鼎峙雄峭万状如是者十里石崖悬絶中层阁杰起则悬空寺也石壁尤竒此谓北台外防山不从此出几不得台山神理云
　　游恒山日记【山西大同府浑源县】
　　去北台七十里山始豁然曰东底山台山北尽处即属繁峙界矣
　　初九日出南山大溪从山中俱来者别而西去予北驰平陆中望外界之山高不及台山十之四其长缭绕如垣东帯平邢西接雁门横而径者十五里北抵山麓渡沙河即为沙河堡依山瞰流砖甃高整由堡西北七十里出小石口为大同西道直北六十里出北路口为大同东道予从堡后登山东北数里至峡口有水自北而南即下注沙河者也循水入峡与流屈曲荒谷絶人数里义兴寨数里朱家坊又数里至葫芦嘴舎涧登山循嘴而上地复成坞溪流北行为浑源界又数里为土岭去州尚六十里西南去沙河共五十矣遂止居民同姓家
