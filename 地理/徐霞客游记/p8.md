<!-- { "loadSidebar": true } -->
　　初五日晓始达南靖以溯流迂曲也溪自南平来至南靖六十里势与西溪同其浩荡经漳郡南门亦至海澄入海不知漳之得名两溪谁执牛耳也
　　后游闽日记
　　庚午春漳州司理叔促赴署余拟是年暂止防屐而漳南之使为道叔祖念峩翁高年冐暑坐促于家遂以七月十七日启行
　　二十八日至龙防觅得青湖舟去衢尚二十里泊于樟树潭
　　三十日过江山抵青湖舎舟登陆循溪觅胜得石崖于北渚崖临回澜澄潭潄其址隙缀茂树石色青碧森森有芙蓉出水之态僧结槛依之予踞坐石上有刘对予者一见如故为予言江山北二十里有左坑岩石竒诡探幽之屐不可不一过予欣然返寓已下午不成行八月初一日冒雨行三十里一路望江郎片石咫尺不可见先拟登其下比至路口不果越山坑岭宿寳安桥初二日登仙霞越小竿岭近雾已收逺峯尚漫不可见又十里饭于二十八都其地东南有浮葢山跨浙闽江西三省衢处信宁四府之境危峙仙霞梨岭间为诸峯冠枫岭埀西毕岭东嶂梨岭则其南案也怪石拏云飞崖削翠予每南过小竿北逾梨岭遥瞻丰采輙为神徃既饭兴不能遏徧询登山道一牧人言由丹枫岭而上为大道而逺由二十八都溪桥之左越岭经白花岩上道小而近予闻白花岩益喜即迂道且趋之况其近也遂越桥南行数十歩即由左小路登岭三里下岭折而南渡一溪又三里转入南坞即浮葢山北麓村也分溪错岭竹木清幽里号金竹云度木桥由业纸者篱门入取小级而登初皆田畦高叠渐渐直跻危崖又五里大石磊落棋置云罗松竹与石争隙已入胜地竹深石转中峙一庵即白花岩也僧指其后山絶顶峦石甚竒庵之右冈环转而左为山庵由里山越高冈两重转下山之阳则大寺也右有犁尖顶左有石龙洞前瞰犁岭可俯而挟矣予乃从其右二里憇里山庵山至大寺约七里路小而峻先跻一冈约二里冈势北垂越其东坞下水皆东流即浦城界又南上一里越一冈循其左而上是谓狮峯雾重路塞舍之逾冈西下复转南上二里又越一冈其冈左亦可上狮峯右即可登龙洞顶乃南向直下约二里抵大寺石痕竹影白花岩正得其具体而峯峦环列此真独胜雨阻寺中者两竟日初四日冒雨为龙洞游同僧砍木通道扳乱碛而上露滃棘铦芾石笼崖狞恶如竒鬼穿簇透峡窈窕者益之诡而藏其崄屼嵲者益之崄而敛其高如是二里树底睨峭萼扳踞其内右有夹壁离立仅尺上下如一似所谓一线天者不知其即通顶所由也乃爇火篝灯匍匐入一罅罅夹立而高亦如外之一线天苐外则顶开而明此则上合而暗初入其合处犹通窍一二深入则全黑矣其下水流沙底濡足而平中道有片石如舌上吐直竖夹中高仅三尺两旁贴于洞壁洞既束肩石复当胸无可扳践逾之甚艰再入两壁愈夹肩不能容侧身而进又有石片如前阻其隘口高更倍之予不能登僧援之既登僧复不能下脱衣宛转久之乃下予犹侧伫石上亦脱衣奋力僧从石下掖之遂得入其内壁少舒可平肩水较深所称龙池也仰睇其上高不见顶而石龙从夹壁尽处悬崖直下洞中石色皆赭黄而此石独白石理觕砺成鳞甲遂以龙神之挑灯遍烛而出石隘处上逼下碍入之自上悬身而坠其势犹顺出则自下侧身以透胸与背既贴切于两壁膝复不能屈伸石质刺肤前后莫可悬接每度一人急之愈固几恐其与石为一也既出欢若更生而岚气忽澄登霄在望由明峡前行芟莽开棘不半里又得一洞洞皆大石肤叠如重楼复阁其中燥爽明透徘徊久之复上跻重崖二里登絶顶为浮葢最高处踞石而坐西北雾顿开下视金竹里以东崩坑坠谷层层如碧玉轻绡逺近万状惟顶以南尚鬰伏未出循西岭而下乃知此峯为浮葢最东由此而西蜿蜒数峯再伏再起极于叠石庵乃为西隅再下为白花岩矣既连越二峯即山趋寺之第三冈也时予每过一峯輙一峯开霁西峯诸石俱各为披露西峯尽又越两峯峯俱有石层叠又一峯南向居中前耸二石一斜而尖是名犁头尖石二石高耸数十丈堪为江郎支庻而下俱浮缀叠石数块承以石盘如坐嵌空处俱可徙倚此峯南下一支石多嶙峋所称双笋石人攅列寺右者皆其也峯后防为五峯回环离立中藏一坪可庐亦高峯所防得者又四越两峯为浮葢中顶皆石累叠而成下者为盘上者为葢或数石共肩一石或一石复平列数石上下俱成层台双阙浮葢仙坛洵不诬称矣其石高削无级不便扳跻登其巅羣峯尽出山顶之石四旁有苔如髪下垂柔緑浮烟娟然可爱西望叠石石仙诸胜尚隔三四峯日已西还饭寺中别之南下十里即大道已梨岭之麓登岭过九牧宿渔梁下街
　　初五日下浦城舟行四日抵延平郡
　　初十日复逆流上永溪泊榕溪其地为南平沙县之中各去六十里先是浦城之水小而永安之流涨故顺逆皆迟
　　十一日舟曲随山西南行乱石峥□奔流悬迅二十里舟为石触榜人以竹丝绵纸包木片掩而钉之止涌而已又十里溪右一山瞰溪如伏狮额有崖两重阁临其其上崖下圆石高数丈突立溪中于是折而东又十里月下上一滩泊于旧县
　　十二日山稍开西北二十里抵沙县城南临大溪雉堞及肩即溪崖也溪中多置大舟两旁为轮闗水以舂西十里南折山间右山石骨巉削而左山夹处有泉落凹隙如玉筯又西南二十里泊洋口其路通尤溪东有山曰里丰为一邑昨舟过伏狮崖望而见之今绕其西而南向
　　十三日西南二十里渐入山又二十五里至双口折而西北行五里至横双口溪右一水自北来至此合其北来之溪舟通岩前可七十里又五里入永安界曰新凌铺
　　十四日永安境中始闻猿声南四十里为巩川上大滩十里东南行忽望见溪右峯石突兀既而直逼其下则突兀者转为参差为崩削俱盘亘壁立为峯为岩为屏为柱次第而见中一峯壁削到底或大书其上曰凌霄于是溪左之竒亦若起而争胜者已舟折西北左溪之崖较诡异而更有出左溪上者则桃源涧也其峯排突溪南上逼层汉下瞰回溪峯底深裂流泉迸下仰其上曲槛飞栏遥帯不一争停舟登焉循涧而入两崖仅裂一罅竹影逼溪内得桥度涧再上有门曰长春圃亟趋之则溪南之峯前所仰眺者已在其北乃北上路旁一石方平如砥时暮色满山路纵横不可辨乃入大士殿得道人为随之北即循崖经文昌阁转越两亭俱悬崖缀壁从此折入峭夹间其隙仅分一线上劈山巅逺透山北中不能容肩凿之乃受累级斜上直贯其中予所见一线天数处武夷黄山浮葢曾未见若此之大而逼逺而整者既而得天一方四峯攅列透隙而上一石方整曰棋枰中复得一台一树当空根盘于上有飞桥架两崖间上下壁削悬空而度峯攅石裂岈然成洞曰环玉出洞复由棋枰侧歴西坞而上得一井水甚甘冽跻峯北隅有亭甚豁苐北溪下绕反以偪仄不能俯瞰由此左下又有泉一滙为池以暮不及徃乃南上絶顶一八角亭冠其上复从西路下山出倚云闗则石磴垂絶罅间一下百丈葢是山四面斗削惟一线为暗磴百丈为明梯逰者以梯下而一线上始尽竒概舍此别无可阶也还至大士殿昏黑不可出道人命徒碎木然火送之溪旁孤灯穿緑坞几若隂房燐火道人云由长春圃二里有不尘馆旁又有一百丈岩皆有胜可防余颔之返舟促舟子夜行不可乃与奴軰并力刺舟幸滩无石月渐朗二鼔泊废石梁下行二十里去永安止二里
　　十五日抵城西桥下桥已毁而大溪自西来桥下之溪自南来依然余游玉华时也绕城西而南溯南来之溪以去五十里至长倩溪出山右路循山左乃舎溪登岭越岭两重西南过溪桥五里南过溪鸣桥又五里直凌西南山角以为已穷絶顶其上乃更复穹然不复上循山半而南纡折翠微间俯瞰山底溪回屈曲惟闻吼怒声而深不见水盖峻峦削岫错立如交牙水潄其根上皆丛树行者惟见翠葆浮空乆之偶于树隙稍露回湍浑赤如血又五里与赤溪遇又五里止于林田十六日沿山三里有峯自南直下峯东有小溪西为大溪俱北防林田而注于大煞岭西者渡小溪循峯南上共五里至下桥逶迤南跻又八里得上桥一涧飞空悬桥而渡两旁髙峯挿天度桥路愈峻十里从山峡中直跻髙峯之南登岭巅回视两髙峯已在舄下计其崇峻大煞浮葢当皆出其下南下三十五里抵宁洋县十七日舟达华封
　　十八日上午抵陆渐登山阪溪从右去以滩高石阻舟不能前也十里过山麓又五里跨华封絶顶溪从其下折而西去遥望西数里外滩石重叠水势腾激至有一滩纯石中断而不见水者此峡中最险处自念前以雨阻不能达今奈何复失之乃北下三里得村一坞以为去溪不逺沿坞西行里许欲临溪不得路始从蔗畦中下蔗穷又有蔓植者花如荳细荚未成复践蔓行土流沙削不受屦方借蔓为级未几蔓穷皆荆棘藤刺丛不能入初侧身投足不辨高下时时防石坎挂树杪既忽得一横溪大道沿之西三里瞰溪咫尺溪声震耳谓前望中断之险必当其处时大道直西去通吴镇罗埠觅下溪之路久不得见一小路伏丛棘中乃匍匐就之初犹有路影未几下皆积叶高尺许蛛网翳之上则棘莽蒙宻钩髪悬股百计难脱比脱则悬涧注溪危石叠嵌而下石皆累空间登其上始复见溪而石不受足转堕深莽计不得前乃即从涧水中扳石践流遂抵溪石上其石大如百间屋侧立溪南溪北复有崩崖壅水水既南避巨石北激崩块冲捣莫容跃隙而下下即升降悬絶倒涌逆卷崖为之倾舟安得通也踞大石坐又扳渡溪中突石而坐望前溪西去一防之势险无逾此久之溯大溪践乱石山转处溪田层缀从之始得路循而西转过所踞溪石二里许滩声复沸如前则又一危矶也西二里得小路随山脊直瞰溪而下始见前不可下之滩即在其上流而岭头所望纯石中断之滩即在其下流此觜中悬两滩间非至此则两滩几隠矣逾岭下舟明日抵漳州司理署
　　后游天台山日记
　　壬申三月十四日自寜海发骑四十五里宿坌路口其东南十五里桑洲驿乃台郡道也西南十里松门岭为入天台道
　　十五日渡水母溪登松门岭过王爱山共三十里饭于筯竹岭庵其地为宁海天台界陟山冈三十余里寂无人烟昔弥陀庵亦废下一岭众山杳冥中得村家瀹茗饮石上又十余里逾岭入天封寺寺在华峯下为天台幽絶处郤骑同僧无余上华顶寺宿净因房月色明莹其地去顶尚三里予乘月独上误登东峯之望海尖西转始得路至华顶归寺已更余矣
　　十六日五鼓乘月上华顶观日出衣履尽湿还炙衣寺中从寺右逾一岭南下十里至分水岭岭西之水出石梁岭东之水出天封循溪北转水石渐幽又十里过上方广寺抵昙花亭观石梁竒丽若初识者
　　十七日仍出分水岭南十里登察岭岭甚高与华顶分南北界西下至龙王堂其地为诸道交防处南十里至寒风闗又南下十里至银地岭有智者塔已废左转得大慈寺寺旁有石为智者拜经台僧恒如为炊饭乃分行囊从国清下至县予与仲昭兄以轻装东下高明寺寺为无量讲师复建右有幽溪溪侧诸胜曰圆通洞松风阁灵响岩
