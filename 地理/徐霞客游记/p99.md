<!-- { "loadSidebar": true } -->
　　十九日妙药以乳线赠余余以俞禹锡诗扇更作诗扇赠之驼骑至即饭而别妙药送出北门仍二里过演武塲东又北循东麓一里有岐分为二一直北随大坞者为大理下关道一东向入峡逾山者为迷渡洱海道乃从迷渡者东向上五里涉西下之涧于是上跻坡二里得坪有数家在坪北曰阿儿村更蹑坡上五里登坡头平行冈脊而南度之此脊由东峯北度而下者其东与大山夹为坑北下西转而入大川其西则平坠川南从其上俯瞰防城如一瓯脱也又北倚坡再东上三里有三四家当脊而居为沙滩哨脊上有新建小庵颇洁又蹑脊东上二里盘崖北转忽北峡骈峙路穿其中即北来东度而南转之脊也是为庆龙关透峡即随峡东坠石骨嶙峋半里稍平是脊北自定西岭南下东挟白崖迷渡之水为礼社江南由定边县东而下元江西界防化甸头之水为阳江南由定边县西而下澜沧乃景东威逺镇沅诸郡州之脉所由度者也东向下者四里余有数家居峡中是为石佛哨乃饭又二里有三四家在北坡曰桃园哨于是曲折行峡中随水而出或东或北不二里辄与峡俱转而皆在水左如是十里再北转始望见峡口东达川中峡中小室累累各就水次其瓦俱白乃磨室也以水运机磨麦为面甚洁白乃知迷渡川中饶稻更饶麦也又二里渡桥由溪右出峡随山南转半里乃东向截川而行其川甚平拓北有崇山屏列即白崖站也西北有攅峰横亘而南即定西岭南度之脊也两髙之间有坳在西北即为定西岭逾岭而西为下闗道从坳北转为赵州道予不得假道扵彼而仅一涉礼社上流揽迷渡风景皆驼骑累之也东行平堤三里有围墙当路左踞川中方整而甚遥中无巨室乃景东卫贮粮之所是曰新城半里其墙东尽复行堤上三里有碑亭在路右乃大理倅王君署事景东而卫人立扵此者又东半里有溪自北而南架木桥扵上水与溪形俱不大此即礼社之源也自白崖定西岭来南注定边下元江合马龙为临安河下莲花滩者也时川中方苦旱故水若衣带从此望之川形如犁尖北拓而南敛东西两界山亦北髙而南伏盖定边景东大道皆由此而东去又半里入迷渡之西门其墙不及新城之整而居庐甚盛是为旧城有廵司居之其地乃赵州洱海云南县防化分界买米扵城出北门随墙东转一里有支峯自东南绕而北有小浮屠在其上盘其嘴入东坞中又一里其中又成一小壑曰海子有倚山北向而居者遂宿焉二十日平明饭而行又东一里入峡其中又成一小壑二里随壑北转渐上坡再上再平三里逾岭头遵冈北行又三里有村在西坡腋间为酒药村又北循坡行其坡皆自东而西向下者条岗缕缕有小水界之皆西出迷渡者再下再上约十里有卖浆者庐冈头曰饭店有村在东山下曰饭店村又北一冈二里坡西扵是有山与东坡夹而成峡其小流南下而西注迷渡路乃从峡中溯之北二里转而东北上二里陟而逾其坳此乌龙坝南来大脊至此东度南转而峙为水目者也脊颇平坦南虽屡升降坡间而上寔不多北下则平如兜不知其为南龙大脊余自二月十三日从鹤庆度大脊而西盘旋西南者半载余乃复度此北返计离乡三载陟大脊而东西度之不啻如织矣脊北平下半里即清华洞倚西山东向再入之其内黄潦盈潴及扵洞口余去年腊月十八日当雨后洞底虽泞而水不外盈可以深入兹方苦旱而水当洞门即外台亦不能及其门内垂垂浸水中止此穿一隙其上亦透重光不如内顶之崇深也稍转而北其上窦即黒暗而穷其下门俱为水没无从入中洞也此洞昔以无炬不能深入然犹践泞数十丈披其中透顶之局兹以水涨望门而止不知他日归途经此得穷其蕴藏否也出洞北行半里逾岭即西向白崖大道仍舎之而北二里有池一方在西坡下其西南崖石嶙峋亦龙潭也又北一里过一村村北路右有墙一围为杨土县之宅又北一里即洱海卫城隅从西城外行半里过西门余昔所投宿处也又随西而北半里抵北门外乃觅店而饭先是予从途中见牧童手持一鸡葼甚巨而鲜洁时鸡葼已过时盖最后者独出而大也余市之至是瀹汤为饭甚适洱海徃鸡山道在九鼎梁王二山间予昔所经者骑夫以家在荞甸故强余迂此盖洱海卫所环之坞甚大西倚大脊崇冈东南滙为青龙海子破峡而绕小云南驿为水口其南即青华洞前所逾南坳其北即梁王山东下之支平伏而横接东山者自洱海北望以为水从此泄而不知反为上流予亦欲经此验之于北行田塍间西瞻九鼎道登登缘坡在隔涧之外数里也六里抵梁王山东支之南有寺在其西腋南向临川曰般若寺路乃东向逾冈一里有村庐倚西山而居曰品甸由其东一里再北上坡乃一堤也堤西北山廻壑抱东南积水为海于时久旱半已涸矣从堤而东半里有庙倚堤而北悬海中为龙王祠又东半里转北堤始尽复逾东突之坡一里复见西腋尚蟠海子支流平行岭又北三里则东坡下坠遥接东山腋中有水盈盈则周官防海子也其北则平冈东度而属于东山此海寔青龙海子之源矣梁王之脉由此东度不特南环为洱城东山即荞甸北賔川东大山崇窿为鐡索箐红石崖者皆此脊绕荞东而磅礴之余夙闻洱城北有米甸禾甸荞甸之名且知青海子水经小云南随川北转经胭脂坝合禾米诸甸水而北入金沙意此脊之北荞甸水亦东北流至此乃知其独西
　　北出賔川者始悟此脊自【阙】　　　　　　　　山而尽扵小云南北界扵荞甸之东耸賔川东山而尽扵红石崖金沙江岸脊北盘壑是为荞甸与禾米二甸名虽鼎列而水则分流焉从岭上转西北一里随北坞下三里而至坞底直北开一坞其北崇山横亘即斜骞扵賔川之东而雄峙者西界大山即梁王山北下之支东界大山即周防北冈东度之脊所转北而直接横亘崇山者从岭上观之东西界仅与脊平至此而岩岩直上其所下深也坞中村庐累落即所谓荞甸度西南峡所出涧稍北上坡而止骑夫家二十一日平明饭而行骑夫命其子担以随才出门子以担重复返再其父饭仍以骑行则上午矣北向随山之麓五里一村在川之东为海子村当川洼处而寔无海也第东山有峡向之耳渐转西北五里西山下复过一村又四里数十家倚西山而庐其前环堤积水曰冯翊村其北即崇山横障之麓川中水始沿东山北流至是西转潄北山而西西山又北突而扼之与北麓对峙为门水由其中西向破峡去路由其南西向逾入遂与水不复见盖北突之嘴夹水不可行故从其南披隙以逾之也由冯翊村北一里至此坳麓乃向西盘崖歴壑山雨忽来倾盆倒峡浃地交流二里转西南盘崖上又一里转西北遂蹑石坡一里升冈头有岐西向逾坳者賔居道也北向陟冈者賔川道也乃北上半里登岭头于是西瞰大川正与賔居海东之山隔川遥对而川之南北尚为近山所掩不能全覩然峯北荞甸之水已透峡西出盘折而北矣乃西北下山一里骑夫指北峰夹冈间为鐡城旧址昔土酋据之以为险者盖梁王山北尽之支北则荞甸水界为深堑南则从峯顶又坠一坑环之此冈悬其中西向特立亦如佛光寨恃险一女闗之意也又下里余北渡坠坑之水乃循东山北行又三里抵荞水所出口其水分衍漫流而北随之或行水中或行碛上或涉水左或涉水右茫无正路四里上东麓始有路北向循麓行六里望路西有巩桥当川之中则大理由賔居来大道有聚落在桥西为周官营从其东直北三里一小坊在冈上过之始见賔川城又北一里过南薫桥入其南门行城中北过州治前一里出北门饭市肉以食北一里过小冈坊西北下坡一里抵川中涧其北有巩桥五洞颇整以涧水仅一衣带故不由桥而越涧又西北二里遂抵西山东突之嘴盘之北又二里有路自西南逾坳来合即余昔从梁王山来者其北有村庐倚西峯下是为红帽村余昔来饭处也从村后西山北行四里西山开小峡于是路分为二遂西向入峡一里渉小涧北上一里登冈头过一坊又西北行二里西南逾脊望见南山自西屏列而东是排沙北界之山西自海东东抵賔居南与大脊乌龙坝山并夹者土人称为北山而观音箐在其北坞其西北濒洱海为鲁摆山则三涧门所来之脊又东挟上下仓之水而北出拈花寺南桥下者也从冈头又西北行三里稍下有水自西南来有亭桥北跨之为干果桥北有数家倚冈余昔之所宿而今亦宿之干果北有一尖峯东向而突亭亭临上盖西南自鲁摆海东之脊分支东北上为上下仓观音箐分界下为炼洞干果二溪中垂亦鸡中第一水口山也
