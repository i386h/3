<!-- { "loadSidebar": true } -->
　　初二日湘口闗自冷水湾来山开天旷界大骋江两岸瞰水之石出没屡变但有所遇靡不霁心缀目葢入祁阳境石质竒石色润过祁阳突兀之势以次渐露至此随地涌立及入湘口则耸突盘亘者变爲峭回翔矣初三日放舟入湘口于是别潇专向湘潇即予前入永州道与湘交防此二水一东南一西南界其中者为芝山北尽两流夹之尖若龙尾下垂因其脊无石中砥故挫之必锐而后已由湘口上多西北之曲滩声愈多石崖愈竒凡四十里有骈立东岸者与江左平剖之崖夹江对峙如五老比肩愈见竒峭西转五里过军家埠又南转一山中剖平挿江右其下云根苍黯倒浸重波时落日正衔山外舟过江东忽峯间片穴通明若钩月与日并悬旋即隐蔽乃去军家埠五里泊
　　初四日东过挂榜岩岩平削江北下嵌水靣其上石若磨崖色间黄白逺逾临武南行三十里抵石溪驿已属东安界有东江自南北注湘石梁跨其口水发源零陵南舟由桥下南溯十五里爲零陵境又二十五里爲东江桥上有小河三支通筏而已按志永水出永山在永州西南九十里北入湘即此水无疑也石溪之西有山突兀石崖下挿江中一隙北向如重门悬峡山之后顶爲狮子洞洞门东南向不甚高敞穿石窟下一里可透出临江门峡惜时方水溢临江处既没浸中洞复无炬入遂返又五里泊白沙洲其对岸石壁临江黄白粲然充壁崖北山巅又起一崖西北向有庵倚之隔江不能往也
　　初五日十五里上磨盘滩两岸山始峻峭崖突北岸者飞瀑挂其腋间虽以雨壮观要爲不断之流又五里爲兵书峡西岰亦有瀑如练又五里爲沈香崖崖斜叠成纹高迥处叠纹忽裂中吐两枝望之木形黝色上有大树一株正当崖顶更有上崖一重内峙庵嵌其间层峰耸翠下挈遥江眞异境也过崖泊罗埠
　　初六日江涨才挂防行五里
　　初七日西六里两山门裂遂分楚粤界又南三十里上金华滩滩东石崖当冲轰流崭壁高下两絶险胜一时又西十里止庙头
　　初八日放舟南行二十里爲黄沙铺粤舟可直抵桂林余欲尽全州诸山遂止此従陆爲粤游始








　　徐霞客游记卷二下
<史部,地理类,游记之属,徐霞客游记>
　　钦定四库全书
　　徐霞客逰记卷三上
　　明　徐宏祖　撰
　　西南逰日记三【广西】
　　丁丑闰四月初八日分頋仆舟抵桂林予同静闻从湘江南岸登涯为山角驿即黄沙也西南行大松夹道五里黄沙铺又二十里舍官道右入山西向大山行四里止山下牛头冈
　　初九日西五里至礲岩普顺寺寺前门东向如桥出水约三十丈后门北向入水约十五丈泉自山后破石窟三级下故曰礲西二里小石山兀立路旁又三里张家村村后大山曰回龙岩南五里上大冲冲西半里饭福夀庵西北上栁山三里宿狮子岩南清泉庵
　　初十日南下二里至湘山寺寺在全州西门外半里登殿观无量夀佛塔塔后有飞来石出寺由寺西泝罗江一里上卷云阁阁西为盘石半嵌江中絶壁有莲花一瓣凹入壁间白瓣黒崖又西一洞临江泉由洞东裂石出曰玉龙泉复有一石峰髙防共十五里度石蚬冈差南为龙洞小山独立江上门西向出洞而西抵桥度桥度水东自龙水出口山耸秀夹立
　　十一日度桥西北行十里北入峡为山川口又十三里抵白竹江望西北钩挂山甚峭特闻其上金寳顶甚竒遂自白竹桥朔江西北五里进峡口两山壁立夹溪沿溪东北崖上行縁崖髙下屈曲十里出峡为南峒闻南洞北五里峒尽可由四川岭达寳顶但路已没遂舍北道西渡溪上岭岭左腋有瀑布又十里至打狗凹宿兴隆庵庵北髙岭即金寳顶也
　　十二日由庵西上沿崖北转三下上又三度坳曲共三里逾土地坳西望新宁江已在山麓下山五里大竹坪坪北逾岭共三里至大鼻山
　　十三日从大鼻村后夹涧上一里飞瀑悬崖宛转下修竹回岩掩映即西扳岭上约行一里至南来大道乃南从大源上此者又四里至角庵基伏身蛇行庵后丛竹中四里乃从右崖丛中上又二里行观音竹丛中竹大如管多竹实如莲肉大采笋置路隅识来径竹中上二里至寳顶殿基日甫中四山俱出南峰近为钩挂山石崖峭立东北向若削再南即打狗岭再南为大防再南为南寳顶顶最髙与北相颉颃而基后絶顶更倍之复从竹丛中东北上一里至顶观音竹更大笋腴羙然丛宻无由四望登树践枝终不畅眺忽竹浪中出大石如防梯跻其上羣山歴可缕数仍下山宿大鼻村
　　十四日随溪西下四里为大源则大鼻西峡水与村后东峡水会桥于上曰潮桥桥西为大源村余往南顶则从桥东随涧南行里许度木桥涧忽东折入山路南出山隘涧复坠路东破峡出连捣三潭上方瀑长如布中凹瀑转倾下圆整瀑匀成帘下二潭俱有圆石中立承水水堕潭作势潆回尤异又三里度桥为桐初有水南自打狗岭来会亦桥其上二水合而西南则观音桥跨之大道从观音桥西逾岭出予从桥下随溪南一里水从西峡出路逾一岭下坠深壑中四里至陈墓源瀑自东南山峡中腾跃出与东岭溪合亦桥跨其会处大道与水俱南予度桥东跻岭即涌瀑南岭也二里平行岭脊北望北寳顶岿然峡中水近自打狗南崖直逼其下南望新宁江流逺从巾子岭横界南寳顶之西其西南有峰尖突正当陈墓水口已而路渐出其下二里南下岭行凹中二里又逾小岭里许至苏家大坪坪侧大瀑破山西向出势甚雄下为大溪西北合陈墓源出口下午东南上一岭误东往大防岭道乃西南转六里出南寳顶道桃子坪问上梁宿处四里而是逾岭东至新开田所有路南下覆草中复误出其东歴险陂三里不辨所向已忽得一龛地名挂幡去上梁五里矣其处五里至快乐庵又十五里乃至南顶以暮雨遂歇龛
　　十五日雨不止滞龛中【阙】
　　十七日从定心桥下过脊处觅莲瓣隙痕削崖宻附旁无余径乃从脊东隔峡望之痕虽岈然然上垂下削非可托庐架道处也乃上定心石过圣水涯再由舍身崖登飞锡絶顶返白云庵
　　十八日由东路下山一里余路旁峭石分列石级出其间为天门门外耸石立路右上大书白云洞天从此歴磴下危峭较胜西路四里经显龙庵庵北向又东下南望隔山飞瀑自那拏山南腋下先从寳顶即窥见至此始睹崇隆若九天也又东下五里北渡一小溪溪竹中有寺寂然曰苦炼庵庵南向左右各一溪自后来绕而右溪较大桥横其上水从西南山腋壁下庵前东南度桥南上岭其地竹甚大路始分东西岐从西下始见那义瀑北挂层崖苦炼溪亦透空悬壑与那义大小髙下势相颉颃而苦炼近在对山路沿之同下朗朗见其捣壑势其下山环成城瀑垂其中出西壁与那义东大溪合而东南去又见西峡中一瀑透山下连防九层虽练细然甚危长路乃东转下共三里又一溪自西北来随而渡之始仅涓防渐下渐大遂成轰雷涌雪观路循溪北东二里为大坪右渡溪入一村家村西上流为莲花庵竹色丛鬰遂西南渡那义大溪溪东北出白沙江又西上岭十三里抵望江逾岭溯溪又十里为桐原山下五里随小车江南下又四里桐原大溪自西来与江合而南去度小车江口桥从水东上山随东江南路行峡江山上极险峻一小石山北面平剖江绕其南路绕其北东北又有小溪破峡成瀑凡东南四里始下至江涯稍上有溪自东北来入其北峰曰不住岭
　　十九日东南上岭随江东四里下渉跳石江又上山三里出两山峡口坝堰水甚巨曰上官坝坝外一望平畴直南抵里山隈出峡水东南入湘路随峡右西南下一里抵白塘村后石山特立曰金钟山下俱青石峭削西南度溪桥过弃鸡岭共八里出咸水则官道山枣驿也度桥西南行长松合抱夹道蔽天极似永明道十里石脂铺从小路东南折五里抵界首为全州兴安界二十日溯湘江西五里出塔儿铺古松时断续不及全州连云接嶂也三十里至兴安县万里桥桥下水绕北城西去两岸甃石中流平而不广即灵渠已为漓江矣湘漓分水处尚在东三里也由桥北溯灵渠北岸东行已复北折渡大溪则湘江夲流也上流堰不通舟既渡又东有小溪疏流若帯舟道从之盖堰湘分水西注为漓又东濬湘支以达舟楫稍下复与江身合矣支流上跨以接龙桥桥南水湾为观音阁去城东二里又东南五里则湘水南来直逼石崖下崖突立南向曰狮子寨循寨足溯溪东入东北七里逾羊牯岭抵状元峰下有回龙庵
　　二十一日庵东逾小山南一里至长冲东逼状元峰麓又里许至草庵则状元峰南一峰片挿曰小金峰峭削似过之二峰各有路皆草翳直东上二里抵状元翠防间山削草合蛇路伏沉莽中渐东北转三里直上逾岭凹麻川绕其下麻川东大山横亘属灌阳界乃老龙脊也凹北峰下即入九龙殿之峡予从凹南直跻峰顶峰甚峭窄凡七起伏其南一里上状元峰则亭亭独立矣但北面九峰相连南走与小金尚隔二峰峭若中防不能飞渡故道必由麓更上小金顶也顶北第三峰西北石防如船首飞突凌空坐峰顶久之下返回龙庵二十二日东行二里过九宫桥逾小岭共二里至锦霄是为峡口麻川江自南来北出界首截江以渡江深没股麻川至此破山出名七里峡下又破山出名五里峡锦霄在其中为陆行口过江溯东峡之溪入三里登山脊至九龙庙南北东皆崇山逼夹南麓即所溯溪之北麓溪声甚厉下山过观音阁支流分环阁四面惟南面石堰仅通水东西北则舟上下俱绕之惜阁小不称阁东度石桥循分支西岸溯流一里至分水塘塘以巨石横絶中流南北连亘以防江身祗以小穴泄余波由塘南分湘入漓塘之北即濬湘为支以通湘舟于观音阁前者也遂刺舟南渡分漓口入分水庙西二里抵兴安南门出城西三里抵三里桥桥跨灵渠上渠至此细流成涓石底嶙峋时巨舫鳞次以箔阻水俟水稍厚则去箔放舟
　　二十三日桥西有金鼎山山为老龙脊由此至兴安南转海阳虽为史禄凿山分漓水而桥下有石底水不满尺终不能损其大脊也上一里至顶顶大止丈许惟南面羣峦纷丛岚雾中若聚米若流火俯瞰其出没甚近下至三里桥西随灵渠西南去已而渠渐直南路益西路右山石丛立雨中回眺共十里而已透金鼎所望乱山堆叠中穿根盘壑多回曲无升降又三里为苏一坪东有岐可达乳洞予先西趋严关共二里而出隘口东西两石山骈峙路出其下若门中辟旁裂穴如圭梯厓入其中不甚敞空合如莲瓣雨坐憩焉返由苏一坪东南行一里溯灵渠东北上一溪东自乳洞夹注为清水乃东渡灵渠四里过大岩堰度堰东石桥转入山南小石山分岐立路口洞岈然南向遂西向随溪入二里至董田巨村洞即在其北一里日薄不及登乃趋东山入隐山寺寺后有洞门南向髙悬水由下出西合乳洞北流水破西北山腹出大岩堰防炬从寺右入洞扳石壁上石巉削圯仄下坠渊壁若裂深觅暗中水石无可着足乃出
　　二十四日西二里至乳岩下洞中洞上洞雨中返寺二十五日东一里出山口支峰兀立处有庵草翳无人从庵左先循其上崖崖危草没扳隙入转崖之东则两壁门裂内才一线剖宛转嵌漏上夹参天离合殆十层起下夹直坠涧底俱凭临千尺夹半两崖复有痕受足肩倚隔崖手扳石窍无坠陨惧直进五六丈夹始东转出由支峰坳脊北望观音岩在对崖亦幽削可喜昨从其前盘山转惜未一至今不能更北也下山东南十七里至开洲为湘西岸南十三里宿唐滙田东有大山岿然出东界上者曰赤耳山
