<!-- { "loadSidebar": true } -->
　　初三日雨复不已仍不得夫坐邸楼郁然不乐作记竟日初四日早雾而晴顾仆及主人觅夫俱不足恃乃自行市中是日为本甸街子仍从北门内南转冈脊为督捕同知公署署门东向其南即往南门街而东则曲向东门街皆为市之地也予往来稠人中得二人一担往顺宁一驼往锡铅皆期日中至葛寓予乃返迨午往锡铅驼骑先至遂倩之而往顺宁者亦至已无及矣乃饭以驼骑行出东门循南坡东向半里涉东来之坞渡小溪东山冈渐折而东南行四里渐临东坞东坞者右甸东南落水之坞尾也城北大甸圆而东南开此坞南北西三面之水皆合而趋之路临其西坡于是南转二里又涉二东北注之坑复依南东行二里上北突之嘴则甸东之山亦自北南环与嘴凑峡扵是相对若门而甸由其中东注焉此甸中第一重东锁之钥亦为右甸东第一重东环南下之分支虽不峻而蜿蜒山顶地位实崇也逾嘴东稍下凑峡之外复开小坞而东水由其底路由其南坡之半又东二里有数家倚坡北向坞而庐过此东下有水自南峡出涉之上其东坡遂循坡之南峡东南上其东坡遂循坡之南峡东南上水流其冈北路由其冈南于是始不与水见又东南循冈三里盘一北下之坳而上冈头是为玉壁岭其岭自南北突东西俱下分为坑有两三家住峯头时日尚高以前路无可止遂歇冈初五日平明起饭而行宿雾未収下其东坑渉之复东南上一里又循东来之峡而行夹冈之南东向四里度其北过之脊仍循峡东下行夹冈之南二里余又稍下涉北出之水又循东来之峡而行夹冈之南东向二里复度其北过之脊于是行脊北东行之支东向行其上半里有两三家夹道是为水塘哨由此东南行山峡间五里始坠坡而下其右又坠一峡东下其路左再随崖东下者二里西临右峡之上而路左忽坠一坑盘穽而下者二丈有水沉其底长二丈濶八尺而狭处仅二尺若琵琶然渊然下嵌左倚危壁右界片栈而外即峡之下盘者不知此水之何以独止也由其南又半里而蹑嘴下坠者半里左崖之端遂尽而右峡来环其前还望左崖尽处丛石盘崖俨如花簇而右崖西界大山亦悬骈削扵重树间幽异之甚由峡底又东南行一里其峡外束如门披门南出稍转东而下坡半里有水自东曲折而西大木横架其上南度之是为大桥桥下水即右甸下流东行南转至是西折过桥又盘西崖南去已成汤汤之流而桥南沿流之峡皆随之为田三四家倚桥南东坡之上有中火之馆此右甸第二重东锁之钥亦为右甸第二重东环南下之分支与东南行大脊相对成峡夹溪南去者也由桥南即蹑东南坡而上水由峡直南去路陟坡东南升一上者二里凌岭头西望峡溪之山稍南有破峡从西来者即水塘哨西下之水也其南来水一支亦至是东尽而有寨盘其上焉其又南一支嶙峋独耸上出重峦是为杜伟山此乃右甸东南来之正脊是草房哨度脉至此更崇隆而起转而直南去而东夹此溪其脊乃东南下老龙自云州南下分澜沧潞江之脊而直下交南者也所望处尚在寨盘顶之东北从此更夭矫南向夹溪渐上又二里而隔溪与寨盘之顶对又二里降坡南下穿坳而东见其东又坠为小坑路下而涉之一里又南逾东坡西环之坳又一里有数家倚东坡而居其东又有一溪自东北来环所庐之坡而注西峡西峡水自北南下与此水夹流而合扵坡南此坡居庐颇盛是为小桥正西与杜伟山对遥望杜伟山自西北来至此南转其挟臂而抱扵西南者皆湾甸州之境水亦皆西南流其北峡与寨盘之顶夹而东出者皆顺宁之境水皆东南流则此山真一方之望而为顺宁湾甸之东西界者也饭扵村家大雨复至久而后行由坡东下北来之溪小石梁跨之所谓小者以别扵大溪之桥者也复东南上隔溪对杜伟山而南下瞰西峡之底二流相合盘壑南去此山为右甸东第三重东环南下之支分为锡铅之脉者也南五里或穿岭而左见岭东近峡坠坑其远峰又环峙而东或分而南穿岭而右见岭西近峡西溪盘底杜伟骈夹如是二里乃坠其南坡或盘壑西转或蹑坳东折或上或下又五里有三家当坳而庐是为兔威哨于是再上其东坡则东西壑皆可并睹矣西壑直逼西而长以杜伟西屏也东壑遥盘东谷其下丛沓而犹不见底其东北有横浮一抺者此挟江而东南之岭也其正东有分支南抱者此中垂而为顺宁之脉也从岭渐下或左或右岭脊渐狭四里始望见东坞有溪亦盘折其底与西峡似而西界外山自杜伟顶南其势渐伏又纡而南则东转而环其前南界外山则直亘南向与东转南环之岭凑问东西峡水则合扵锡铅之前而东南当凑峙之峡而去问顺宁之道则逾东界之岭而行有道逾前山南环之岭者为猛峒道从腊昔猛打渡江而至兴隆厰者也于是从岗脊转东行其脊甚狭又二里西峡之溪直逼南下而东峡溪亦近夹遂如堵墙上行又东二里又东南下者二里坡尽而锡铅之聚落倚之此右甸东分支南下第三重之尽处也其前东西二溪交防有温泉当其交防之北溪水浅而以木环其四周无金鸡永平之房覆亦无腾越左所之石盘然当两流交防之间而独有此亦一竒也是日下午至驼骑税驾逆旅先觅得一夫索价甚昂强从之乃南步公馆即锡铅驿也返饭扵肆亟南由公馆侧浴扵温泉暮返而卧
