<!-- { "loadSidebar": true } -->
　　初二日同静闻再为七星栖霞防由七星观左入即登级为碧虚阁阁在摘星亭左昔防急于七星以为此轩阁无烦屐齿后累经其下上见岩石倒出异之至是遂先入仰望阁上为瓦所掩不见岩顶转入武座后豁然透空髙跨顶上如梁类穿山月岩惜人坐阁内不见出阁后石垣外始见乱峰飞石森列掩映询阁僧后山道何向曰须南自大岩庵乃出仍登摘星亭入七星前洞由阁后东上数十级得小坪石盘其中遂北转透重门出门东壁外崖裂窍悬云解衣上连跻重龛二层俱列户梳楞势同垂握北下即栖霞洞盘空西向矣此山岩洞骈峙栖霞在北下透山之东西七星在中曲透西北出碧虚阁在南亦东西上透三穴并悬六门各异北又有朝云髙峙两岩皆西向此七星山西面之洞也洞凡五下栖霞南入大岩庵望碧虚岩后山石丛薄可由庵外东北登遂从庵右草坪中上共一里得坪一区小石峰环拱之秀薄层云西即碧虚岩透明穴北即七星山顶与余峰攅成斗列者觅小径出东南坳中下山共一里得一岩东南向西下即曾公岩也曾公西又有洞在峰半扳莽上洞口亦东南向初由石峡入得平展处稍北转外复有龛东列后则穿门西入内益崇空深转杳不可睹下山出花桥东街此处岩洞骈峙者亦三曾公岩北下同列者又有二岩予昔防省春经此俱东南向此七星山东南之洞也洞凡五若北麓省春三岩会仙一洞旁又浅洞一俱于前日屐经者则七星北面之洞也洞凡五一山凡得十五洞云返寓于肆中得桂林故胜西事洱百粤风土记诸书按部考胜者竟两日初五日读清秀岩记即出西清门觅之门在西北隅城外削崖之半有洞西向出渡城濠坝西有二岐一循山北行即北门西来大道皆石峰突峙其北片片若削下开大洞西南向曰横洞一从山南入峡疑即清秀道遂南西行一里峡南北山俱中防开径四交径西北有洞南向觅道北入愈入愈深旁絶他窦峡危底平湾环以进莫测幽际出问行者曰黒洞也问清秀何在曰正西有山屏立峡中者下有牛角洞由北径出峡有塘曰清塘西南濒塘为下庄洞无所谓清秀者予意清塘当去清秀不逺遂北转从大道出峡峡门东西崖俱有小洞无径可登北出临塘潴水一浸山西北麓循之西路南嵌崖末北俯渊碧忽岐南上扳跻渐髙没磴仰望都无悬窍知非洞所在乃下出塘之西其南山回坞转别成一壑门殊杳然仍返过黒洞西向屏立峡中山一里抵屏东北即有洞斜骞门东北向南下渐窅昧为牛角洞出洞绕屏北而西转出南麓屏南崖峭削色黄赭下有洼潴水从山麓石崖出崖不甚髙中若崆峒即牛角洞南通穴至此坠成水洼也又东抵南峡门北入问清秀于途人其人曰惟北峡有清塘上有洞南与黒洞通此外无他洞乃悟清秀所托不必出北峡时已当午舍之南炊隠山西过西湖桥一里抵小石峰下峰片峭裂中介众峰间南濒阳江东北西三面俱短垣环之从西北隙逾垣披其东北抵小峰南麓峰虽小如莲之间瓣列房半崖坪中有石髙丈许如犀一角独耸后又盘空上片攅支削尤增竒幻搜剔久之出问其名曰秋儿庄西即阳江西来有叠堰可渡南即赵家山穆陵村中隠诸洞云循阳江北岸西一里为狮子岩西又耸一峰与狮岩夹有岩东向凭峭石之上中垂一柱旁楞裂正东瞰狮岩首北转又一洞北向崇穹曰天庆岩由级南中亘壁界洞为两入数丈两峡复合其北峡之上重门复窍悬缀甚髙望不可扳登此可直通山南北出洞西北行石山丛薄间山俱林立圆耸从松隂石影中又北里许经石山西麓两洞比肩西向扪棘入南洞进五六丈转从北洞出仰望洞上飞崖片片欲舞为虾笆山西有林木回丛平畴阳江西环之王太守园也仍从双洞南东北而登得石磴一里逾坳西扳石锷上所扳石铦若剑防石防崖絶棘刺丛聚遂出舞空石上瞰北麓斗悬难下寻旧磴下西麓绕出其北东一里至宋家庄出牛角洞南北过北峡间北眺西峡半有洞岈然当即清秀暮色已迫趋入西清门
　　初十日始出振武门取栁州道西五里过茶庵庵南小径二里至琴潭岩岩东有村土人讹为陈搏予得桂胜方信儒记云得清秀玉乳琴潭荔枝四岩故首觅清秀几及复失以下三洞无知者予疑陈搏即琴潭今抵其村觅一人为闻东南有七寳岩先趋之乃东南渡南溪上流共三里至李家村村南石峰西向巉突岩不深而峭盖在南溪白龙洞正西向防白龙时西望羣山回曲处也返陈搏村者负松明并梯至西趋小山南先观水洞门南向水滙其内浸洞口洞中衍四旁皆水所际其左深入洞前左崖濒水趾刻琴潭二大字即信儒笔洞左复开一门后与洞通中多列柱垂葩嵌空虚予既得琴潭知荔枝当不逺者篝火执炬请防幽洞徴幽洞何名果荔枝岩也出琴潭沿山左潴塘行绕塘北转而西至荔枝岩门东向不甚髙西进数丈循洞底右窍入其下穴有方池四旁甚峻再东南转平入数十丈两低隘右崖半一窍髙濶仅盈尺内洞平穹潴水齐窍引首窍中东望其水广邃中石龙蜿蜒右崕南崕石盆一方平庋水面不能深入也仍出至洞底少西进循右一窍入上峡东有石幢圆立绕出其后忽为两层下穴少西转辄止上穴以梯上跻内复列柱分楞穿楞少西遂下南峡中平入数十丈又南旋为龛龛外洞顶亦复龙形天娇仍出洞底又循北窍入上峡则层壁纷垂悬莲彻柱杂然凝缀大抵此洞以幽閟见竒而深入在右小窍侧小石弹丸大多磊落痕称荔以此出洞西北三里抵大道平塘街其西石峰峭甚夹立如门南峰山顶开穴达山腹予向寻钱岩过此神动今急问道知道旁油坊后转东南至古庙可登乃曳杖过坊南无径可入逡巡得蛇道伏草间随山麓东行南转将抵古庙见有路西上从之始扪级既乃梯崖崖穷陟峡棘蔓拥没髻顶钩不能出久之抵丛石崖下其上分形设诡计透明之穴已与比肩乃横陟而北逾转逾出峰头俯瞰嵌崖削窟反在其下下有髙呼路悮指予下践之级者随其指下呼者为二牧翁云登崖道尚在古庙南遂从庙南歴级上西南转出山坳间眺其南一峰枝起顶一石髙数丈予所见石峰缀立雁宕翔鸾峰灵芝及此地笋石骈发未有灵怪至此者度已出崖后遥瞻石壁下犹未见洞门日暮返宿平塘期明日防
　　十一日从古庙南登山者斩棘以先共一里抵昨返步处石隙中登数步望见洞门西南向又扳石崖数步即入洞其门前向东北后向西南彻望通明后洞正对石峰者谓洞曰榜岩山曰枫木云下山过古庙南由田塍中渡西来小涧水自两路口西塘迤逦东穿山麓即南溪发源也东南入石岩洞门西北向后门东北向中空洞旁裂后门右崖有台架虚上又盘盖隆起悉楞隠透出后洞北一里仍扺平塘街街北石峰防岏若屏东隅有崖东向曰社岩街西北寻铜钱岩即前所防架鼓岩也西二里经两山峡峡北山巍然负扆下为广福王庙峡南山东有岩门东向西出峡为西路口市肆盛列西北为义宁道予往栁州则从西南永福道路东有岩西向门甚纷纭多所像类西四里路右小峰如佛掌髙擎下合上岐于众峰中尤异其南又骈峙两山束成峡峡南之山东层裂两岩上岩明透山后急南趋之祗下岩可入上岩悬叠莫登乃入下岩岩中列柱牵帷为峡为转透其后亦横贯山腹予意由后窍西出可反跻上岩透处乃上下俱削旁絶阶援仍东出洞前东北隅石颇坎坷披隙登上层则前后二门俱与下岩并列门内乳惟莲柱左右环转以达后门数丈之内纡折无竟前门一台正对东北合掌峰凭后门龛牖遥瞩西南坞外之竒収揽都尽予所见粤中重楼之胜此为第一既下西向行又见重楼北麓复有岩北向此峡南之山也在峡北者西向亦有二洞层列洞门俱石色赭黄独为标异但一出峡滙水直浸两峡西中叠石堤亘水面旁皆巨浸无从渡水一登赭岩又闻有八字岩亦不能至由石道西行滙水中望西峰之东崖壁髙亘上悬三洞相去各二十丈俱东向骈列其在滙水西南与东峡南峰东西夹塘成滙遥睇崖端俱有微痕自南之北可上跻惟北洞崭然悬絶不可阶升遂循堤西草径傍水而南已抵南洞下梯崖入洞门甚崇内崆峒宏峻规模逈别稍下一岐由右入西南转渐窅昧莫规底止一岐由左入不五丈则一门西透山后一门北通中先西披后岩洞门髙与东埓上下俱悬崖斗巘遥望西对南山亦有洞若覆梁门广中邃曰牛洞东向黯黒而不知其涯仍入内北上中洞洞亦北转而东透探其北转至洞门有石内架为两层上叠阁倒向洞内下裂门嵌壁门即所望北洞也仍入中洞内东临洞门门愈髙穹下则崖危路絶遂循南洞出由旧级下一里北出大道西循南山北麓行三里越一平坡其南北岩洞甚多不暇详步南至通城墟又南一里为上岩后洞门北向前临深塘入其内扩然崇宏峡分左右进右峡下坠为渊石壁东西夹峻不可下其底南眺沈沈壁西之崖回覆渊上予所驻足下眺者壁东则絶壁之下骈通二穴若环桥连亘水通其中不知所往北则石壁自洞顶下挿渊底壁半裂柱成隙泉淙淙下注出右峡由左峡上入则蹲石当门中耸为台台上一柱支洞顶路从柱南北入内有石崖自洞北南突若塞门与洞南夹壁成罅路循崖南西出绕崖后外穹为门门下横阈而上多垂檐踞阈坐门外峡复峭峙两旁多倒悬下攫之石若龙爪猿臂纷拏其门俯仰两絶出洞循其东麓复开东向门内洼下滴水空声转南渐黒当即通后洞环桥水穴者洞南则上岩村村后叠石开径曲折上为上岩前洞门东向髙齐后洞肩深折不及洞侧有台趾由台直跻洞后迸窦成龛垂石如距有垂至地下离一线者有中悬四旁忽卷者有柱立轮囷其中者有爪攫分出其岐者其东南对山有泉源曰龙泉云下洞仍出后洞塘北西向入东来大道度髙桥共十五里至山蚤铺四旁虽土阜间出石峰尤屼突焉又三十里抵苏桥为洛青江上流水始舍桂入栁去予遂与桂山别









　　徐霞客逰记卷三上
　　钦定四库全书
　　徐霞客逰记卷三下
　　明　徐宏祖　撰
　　西南逰日记四【广西】
　　六月十二日自苏桥登洛容舟顺流西南五十里过永福县又八十五里泊新安铺
　　十三日一百二十里扺洛容县陆去栁州府五十里水须三日溯栁江乃至遂定骑为明日陆行计
