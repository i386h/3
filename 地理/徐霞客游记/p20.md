<!-- { "loadSidebar": true } -->
　　二十四日西五里爲太平营由此西北入山多乱峯环岫葢掩口东峰排列爲劒防此处诸岫如攅队合围中环成洞穿一隙入如另辟城垣山不甚高而窈窕回合夹道皆宛转之洞卓立之峯崆峒之石喷雪惊涛之初涨如是十里至圣殿圣殿者舜陵也予初从岐路望之见頽垣一二楹路复芜没竟从其东逾岭北北二里问耕夫已过圣殿抵斜岩矣遂西靣登山则穹岩东向高张甚宏敞洞门石峯中峙门界爲两飞泉倾布其上岩右垂石縦横岩底有泉悬空下或従石端直注或依石窦斜喷众隙乱流顾盼交射更一竒也下复开一岩深下亦极宏峻然不能逺透岩之左上层复开一岩圆整高朗若楼阁乘虚正对洞门中峙峯两瀑悬其前爲外岩最丽处下有池潴水一方不见所出复无盈溢池北一门复开即左岩下层也由其内坠级下爲深入道明宗上人曰此间胜迹君当先了书字飞龙二岩惟三分石逺不可到还以余晷入洞爲秉炬游不妨深夜也予乃先探二岩明宗爲导出斜岩稍北折而南下马蹄石其隂巉石嵯峨叠云耸翠益南过永福寺故址础石犹伟已犁爲田又南过一溪即潇江上流西转共三里入书字岩岩不甚深后有垂石夭矫岩外镌玉琯岩三字宋人李挺祖笔岩右镌九疑山三大字爲宋嘉定六年知道州军事莆田方信儒笔侧又刻汉蔡邕九疑山铭乃宋淳祐六年郡守潼川李袭之属郡人李挺祖书袭之既新其宫因镌铭于侧以存曩迹后人固鄙执岩有巨书遂以书字名岩反失玉琯之实葢此地爲九疑中峯故镌题于此余坐玉琯中因求导人往三分石者土人谓去此五十里俱猺窟中必且得猺人爲导然中无障栖携火露宿乃可已而重购得一人乃平地猺刘姓者期以晴爽乃往遂返过马蹄石东入飞龙岩岩従山半陷下内亦寛广如斜岩外层之南岩中有石坡中悬但无宛转致返斜岩明宗出七火炬与顾仆分携火前导始由岩左下层循隙歴磴下水自岩顶飞注与人争级级尽路舒水亦无有东向入洞忽平广既而石田鳞次水满其中従塍上行下遂坠成深壑石田上有石池由池涉水乃杨梅洞道舍之仍下洞底涉一溪水自西而东流入洞内截流之后循洞右行路复平旷洞愈宏濶有巨柱端中央直近洞顶东复有一小石侍立其侧又东爲吊空石一柱自顶下垂空半止其端反卷而大又东有天柱石莲花于是过烂泥河即前涉下流河底泥靡陷深及膝步少缓沈不得拔乃循洞左行左壁崖片楞垂上飞爲葢下爲台中凹爲牀爲龛南眺一方柱自洞底屏列上跻其东亦一柱与之并起更高巨端有一石旁坐石莲上爲大士座由此西下可北绕大士座后前烂泥河水亦绕大士座下西来至此南折去洞亦南转愈极宏崇水深艰渡游者至此例止余强明宗渡水水深逾膝然无烂泥河泞甚既渡南向行水流于东水循其西四顾石柱参差高者千尺低亦丈许以数十纪俱光耀如凝脂曰雪洞又前曰风洞前又当南下渡河明宗谓従无抵此者故前过大士座辄抽炬篁挿路爲志若再入前逼深潭后迷岐窦宁不爲归途恸耶时余不借已爲蒉跣一足行先令顾仆携一防备壊者以渡河水深竟私置大士座下遂不能前返约所入已三里余闻其水潜出广东连州恐亦臆论大抵入潇之流然所进周通正无底也还过初渡第一河上石田北入杨梅洞先由石田涉石地地两崖石峡如门池水满浸涉亦逾膝然其下石底坦齐旁无寸土入峡门大石横其隘透隘入复得平洞寛夷丰博北皆飞石平铺若楼阁有隙下窥则石仅板薄下复穹然成洞水从下层奔注入即烂泥诸河上源也洞中产弹丸圆石四靣纹痕猬毛起杨梅之名以此此洞所入水即岩外四山洼注地中者此坞东爲箫韶峰西即斜岩南爲圣殿西岭北爲马蹄石皆廓高里降有同釡底四靣水俱潜注苐不见所入隙耳出洞已薄暮卧岩中终夜瀑雨宣声两不能辨诘朝起视则隂雨霏霏也
　　二十五日静息岩中寒甚闲出观瀑亟反煨榾柮以竟日此岩之瀑非若他处悬崖下俱従覆石之底穿窦下注悬于左岩上洞前者二瀑最壮其右崖洼洞上者一瀑数窍小于左瀑出自悬石之端者一出石底之窦欹喷者二
　　二十六日雨仍不止下午往圣殿仍由来道逾岭稍东转出箫韶峯北箫韶自南而北屏峙斜岩前上分两岐北尽爲舜陵陵前环绕数峯正中者上岐爲三稍西者顶有石独耸陵有二大树夹道大四人围庙僧呼爲珠树结实大如指去殻可食两旁巨杉亦有大四人围者防丈以上即分岐高耸冐雨返斜岩
　　二十七日雨止急饭逾马蹄石岭抵玉琯岩南觅所期刘猺猺以云雾未尽已他往同居一人于山中甚熟谙惜患创不能导爲余言由此东行五十里有三石参天水分三处俗呼舜公石即三分石也路已湮由此南行三十里有孤崖如髻盘突山顶俗谓之舜毋石有径可达下即爲蒲江过岭即爲麻江麻江口舟可达锦田且以所摘新茗献返过永福故址址南溪流甚急虽西下潇江而东南北三靣皆予所经尚未覩来处乃溯流防之则故址之南石崖侧悬水由下出崖不及水者三尺其下甚深不能入也是日仍观瀑炙薪岩中云气渐开心目舒逸因爲永南诸洞殿最道州月岩第一九疑斜岩第二江华莲花洞第三狮岩第四永州朝阳岩第五澹岩第六江华大佛岭侧岩第七九疑玉琯岩第八道州华岩第九月岩南岭水洞第十九疑飞龙岩第十一又闻道州长田有中朗洞胜不及到
　　二十八日仍过玉琯南觅导猺肩火炬前行东上杨子岭二里上有石人立而起山皆盘突东南折行岭坳中三里曰茅窝皆竒石下深窝有石崖嵌削千尺四靣交流捣入岩洞是名九进岩岩西向疑永福南透崖出者即此水也又东南二里越岭爲蟠龙洞水口又登岭一里爲清水潭其东下岭韭菜原道也余东南二里渡牛头江江水东自紫金原来江两崖路俱峭削上下扳援甚艰渡江即东南上半边山其东北高山爲紫金原山外即蓝山县境其西南高山爲空寮原空寮原前山有白石痕一幅上自山顶下至山麓若悬帛然再南爲香炉山山在玉琯岩南三十里三分石西北二十里高亚三分石顶有澄潭广三亩中石笋两枝亭亭出水靣三丈余疑志所称天湖也由半边山顶行五里屡度山脊下少上多共东南五里出鼇头山先是沈雾不开半边鼇头诸山亦近望不及身至始出至是南眺三分石不知所在顷之云忽澄明瞥然闪影高峯顶与江山县江郎山相似一爲浙源一爲潇源但江郎高矗山半此悬万峯絶顶爲异耳半边鼇头两山东北与紫金夹牛头江西南与空寮香炉夹爲潇源江乃两水中脊二水合于玉琯东南西下鲁观与蒲江合始胜如叶舟出大洋焉沿鼇头东岭半行二里始下三里下至澜泥河始得水野炊已下午其澜泥河东五里逾岭下三里爲高梁原蓝山西境岭乃蓝山宁逺分界处在三分石东予往三分石下澜泥河即与高梁原分道折而西南行又上一岭山花红紫鬭色余于鼇头山始见山鹃兰花至是又有紫花二种一种大花如山茶小者与山鹃等艶色可爱枯树间蒸菌黄白厚大如盘予袖摘夜至三分石穿箐烘之香正如香菌又山木干霄有独木最贵楠次之又有寿杉叶扁同侧栢栢俦也巨者围可五人高约数十丈潇源水畔渡河处倒横一楠修可齐眉长可三四十步凡上下岭共五里抵潇源水水东南従三分石来经香炉山东北出鲁观者乃絶流南渡即上三分石岭麓岭削不容足细径伏深箐中俯首穿箐上即两手挽之以移足时箐犹宿雾淋漓首不得舒又不能平行其下惟垂空繘练资如是八里路渐平又南行岭上五里浓云仍翳望顶莫辨而晩色渐合遂除箐依松得掌大地山高无水有火不成炊命导猺砍大木积焚之箘箐围火爲度宵计既暝吼风大作飞火星舞空中火焰流徙倐忽奔突数丈初谓竒观既而雨势乘风伞不能蔽幸火威猛烈足以敌之五鼓雨盛火亦夺魄矣二十九日天明渐霁仰见三分石露影在咫尺间凭饥冲湿而南又下山二里始知尚隔一峯也度坳中脊复南上三里始有巨石盘崖昨升降处皆峻土无块石爲导猺误出其南南一里东眺矗顶已可周摩之爲雾所埋对靣无所睹道穷磴絶忽山雨大注顶踵莫不沾濡乃返过巨石崖始见有线道俱伏箐中大雨不可上遂返至夜来依火处拟从直北旧路下就溪炊米又误出其西竟失道乆之得微磵炊涧中已当午下抵磵则五涧縦横交防一处葢皆三分石西南北三靣水也向所渡东来一溪尚在最北溯流东一里至来时所渡处始涉而北人谓三分石下水一出广东一出广西一下九疑爲潇水出湖广予至此乃知爲石分三岐耳其东北合北与西诸水即五涧交防处出大洋爲潇江源直东者自高梁原爲白田江东十五里经临江所又东二十里至蓝山县治爲岿水源东南者自高梁原东南十五里之大桥下锦田西至江华爲沲水源而三分石水初不出两粤也且其南有锦田水横流爲楚越界闻锦田东有石鱼岭爲广东连州水至此始东南流入东粤耳乃从旧道下至牛头江日已暮命导猺従间道趋韭菜原以自此而南絶无一寮而此原有高山猺居也初升犹土山既东下闻水声出深壑中暗扪危级下又一里过两独木桥见火光荧荧伏畦旁乃猺人捕蛙者已而茅寮在前呼之一人秉炬出迎归托宿焉
　　三十日平明行始见所谓韭菜原在高山底若釡西越一山二里出清水潭遂循故道返斜岩仍出宿路亭是夕始睹落照
　　四月初一日从路亭东北岐随箫韶水西岸行三里西望掩口东两山峡已出其下平畴矣于是东山渐豁路因溪东转溪两旁石盘错竞敌水奔束其中隘处如门即架木其上以度度而循溪南岸行共七里抵下观下观西有溪自南绕下观而东石梁鎻其下流水出桥下东合箫韶水其南一溪又自应龙桥来防三水合胜舟北可二十里至宁逺过下观始与箫韶水别路转东南向南望下观后千峯万巘亭亭若竹竿玉立中有最高锐者名吴尖山下有岩窈窕当不减斜岩内有尤村洞外有东角潭俱此中甚竒处恨未滞杖履其中捜剔竒閟也东南二里大溪南自尤村洞来桥跨其上即应龙桥也亦称通济桥已度桥遂南入乱峯中乃吴尖东派二里上地寳坪坳四际皆竒峯曲折狮象龙蛇之石夹路起与人争道共六里饭山口峒名虽山口实瑶房锦幄桃源鹿门不办此幽竒邃诡也南出山口逾岭共三里忽两峯夹道竞险争高刻摹诡态极其变幻峯下小溪南向憩溪桥遇儒冠者王璇峯家尤村内欲挽予还其处爲吴尖主人予期以异日过峡南始有容土负块山又五里逾岭抵大吉墅石峯复夹道起路东一峯下嵌空玲珑逆悬嵌裂蜃云不足喻其巧余望之神怦怦动亟分荆入皆窦空通漏上盘腋转莫可穷诘西峯悬削不少雌逊路出两峯中透隘南始豁然山开曰路园下石峰至是始尽东西俱盘坂崇峦南二里出大道又南五里宿界头铺爲宁逺蓝山界其西大山曰满云山当是紫金原之背其攴东北行界遂因之
