<!-- { "loadSidebar": true } -->
　　初二日东南行问所谓石柱山俱莫知所在共五里过岭至总管庙遥望正东有耸尖卓立者不辨爲树爲石又东南五里至顔家桥始辨爲石峰也桥下水东北流去过桥东南逾一小岭大道南十五里至蓝山予东折取临武道五里过寳林寺读寺前防龙桥碑云寳林山脉由北柱来乃悟向所望疑树峰即志称石柱碑所指北柱也东过防龙桥桥下水南流汹涌即顔家桥溪委曲至者随溪东走北瞻石柱峯倩削如碧玉簮两旁石崖兀突露竒然较之尤溪山口峯此裁得其一体耳又二里至下湾田大树峙路隅上枝分耸下盘曲偃蹇大七围旋窝错节间俱受水若洗头盆亦妖也又东路出卧石中溪始折南向蓝山路乃东二里一横道自西南贯东北即蓝山趋桂阳道又东沿白帝山南十里抵雷家岭
　　初三日大溪自蓝山曲而东至循溪东行已而溪南折路舍溪东逾岭共五里大溪复自南来曰许家渡渡而东一里溪北向入峡路南入山十五里至心田铺铺南径道开辟小溪来自朱禾铺北向去自此路西大山由蓝山南南向排列澄溪带之路东石峯耸秀亦南向排列乔松防其上置道于中三里一亭供倦旅憩卧二十里饭朱禾铺爲蓝山临武界一里度永济桥水东流抵东山麓折而北入岿水又南四里爲江山岭则南龙大脊水遂分楚粤云岭西十五里曰水头志谓武水出西山下鸬鷀石当即其处过脊即东南循水行四里至东村东南一里逾岭下行坞中路旁乔松合抱夹立三里出两石山口又四里达垫江铺南去临武尚十里初四日闻垫江东北十五里有龙洞甚竒遂由小径行四里出临武北向桂阳舟大道一里即渡溪越捱冈岭复従小径西北入山共五里抵石门蒋氏蒋氏居后洞在山半翠微间洞门东南向一入即见百柱千门悬列其中俯洼以下则洞外层也从东上穿入列柱复回环成洞如委房深阁无不彻明达隙八窓掩映従所歴洞无此开望宏丽屈折殚工者时蒋氏导游还取火炬余贪竒独先至意炬入处当在下洞外层后及炬至导者従左洞后穿隙西入连入石门数重已转出外洞之后下层之上乃北逾石限穿隘进即下石池中水澄明不流两崖俱穹壁列柱池水深三四尺中有石梗卧水底水浮其上仅尺许践梗行褰裳可涉十步之外卧梗又横若限限外池益大水益深水底白石龙首顶横脊尾拖池中逼崖侧又前二三步圆石大如斗防挿水中不出水者亦尺许宻依龙侧真颔下物也珠旁又一石大倍珠中凹如臼靣平水曰珠盘然与珠并列未尝盛珠也由此而前水深五六尺无梗絶涉西望水洞宏广若五亩池四旁石崖攅突参错而下泥水不得去洵异境也其西北似有隙更深恨无槎可航还从旧路出经左洞下回望洼洞外层纷纶窈窕乃独下洞底环洞四旁转出列柱后洞虽不深通而芝田莲帷上下重布既无内二洞亦自成一竒也此洞品第固当在月岩上下山返垫江南十里抵临武
　　初五日出临武南三里过迎榜桥桥南即挂榜山余初过不之觉従其南东上岭共七里过深井坪又南二里路従右下是谓凤头岩即宋王淮锡称秀岩者洞门东北向度桥以入出洞下抵石溪溪流自桥即伏流石间复透隙潆崖破洞东入此洞即王记所云下渡溪水其入无穷处也苐王所记从上洞而下此则水更由外崖入予抵水洞口深不能渡闻随水入洞二丈即见天光五丈即透壁出山之东是山如天生桥水达其下仅三五丈往连州大道正度其上但高广度者不觉耳予登巅东瞰深壑下环峡流东注近俱峭石森立灌莽翳之不特不能下亦不能窥王记所云其入无穷者臆说也还度迎榜桥回瞻挂榜处石壁一帏色黄白成章剖峯平列但少方整耳遂宿临武生祠中
　　初六日出东门东南四十里至凤集铺爲临武宜章东西界又二十里抵梅田白沙巡司
　　初七日司东渡武溪东北三十里爲芹菜坪南有石峯分突下层崖承之色班赭杂黑极似武夷一体此处四山俱青崿巉岏独此有异又五里过隘口循塔山北垂觅小径转入山坳曰艮岩寺向西南岩向西北岩口有池一方僧凤岩所煮金刚笋供粥下午至宜章城南三星桥过桥则市肆夹道商旅杂遝爲南下广东之大道路循城而东已乃北十里牛觔洞在青岑山东北麓更北一里至野石铺其北石峯嵌空层踞路左即爲野石岩投宿岩下村家欲従舍后上岩须自其中舍后门出予乃从南畔乱石中扳崖逾石入先登一岩其门岈然内有透顶隙不甚深仰视门左有磴埋草间亟披棘上西南行石径中复得石门如合掌内虽隘稍深右裂旁窍上亦透天光而东壁半一圆窍透光如镜出峡门西北随磴上则穹崖削立上有叠石分霄下成展嶂以薄暮乃下闻中室牖内有呼客声谓客探岩曽见仙诗否余以所歴对曰未也穹崖之东峡门之上尚有路可登明日当再穷之且爲予言高云山乃众山顶路由黄岑岭而上宜章八景有黄岑滴翠白水流虹二胜在其下不可失也
　　初八日复登岩上由穹崖东丛郁之下果得路上数步乱石縦横路复莫辨乃扳逾石防上俱嵌空决裂有大石高耸于外夹成石坪掩映愈胜还至失道处见一石穴即在所逾石下匍匐入其内防岈起裂列穴旁通宛转透石坪下皆明朗可穿前越其上兹又达其底然终不得洞中诗下岩南従旧路抵牛觔洞北西越山峡出峡共五里循青岑南麓行西三里转一冈始与南来大道合北上曲折岭二里直跻岭坳西即白水流虹章水上源也水自高云山南经黄岑峒由此出峡布流悬石下土人即称此岭曰黄岑然黄岑山尚北峙此其南下支逾岭西北半里即溯白水上流行黄岑山危峙东北阳环成洞大溪横贯之溯溪西行三里仍北转溯溪一里乃舍溪登岭溪在岭南闻溯行三十里可抵黄茅岭乃北上一里西下坞中是爲藏经楼高山四绕小涧潆门寺甚整洁昔爲贮藏所近被贼焚刼经移高云矣由寺左登坪头岭直上二里逾岭坞甚幽山帏叠翠众壑争流修篁一丘丛木交映中一静室出焉半里坞穷复溯涧北上岭里许岭已及巅水仍不絶此坪头而上第二岭也水自上坞透峡下路循峡入平行半里渡涧东北上岭涧东自黄岑山后来平流坞中石坪殷红清泉素润色侔濯锦出峡下泻珠鸣玉韵重木翳之杳不可窥于是绕静室西南下注出藏经岭南爲大章之源也岭不甚高半里渐盘出黄岑北山鹃鲜丽光彩耀人此坪头第三岭也过一坪又东北上第四岭里许逾其脊岭西石峯突如狮踞爲将军山逾岭北下行深树中共二里得高云寺寺倚翠微犹踞万峯顶上也以惫极日未暮止焉
　　初九日东北木中下山五里抵山麓坦山村村侧北上虎头岭岭东坳中涧水泻大石崖下悬帘曳布亦此中仅见逾坳溯流北行坞中逾岭下共四里有溪自西而东渡之又一溪自北来入溯溪北行峡中二里爲大竹峒水自西来想爲黄茅岭余波也东逾大竹岭岭爲大竹山南下脊上少下多东向直下二里爲吴溪东一里度桥北上小分岭亦上少下多二里下至仙人场有水颇大北自山峒透峡而东一峯当闗扼之水激石南折峰剖其西岩岩矗扆以爲下必有洞壑可憩絶流以渡竟无人居东北十二里出良田又北十里至万嵗桥初十日二十里至郴州州东百余里山下有泉方圆十余里其旁石壁峭立泉深莫测是爲钴鉧潭不称大观柳子厚有爱斯名移称永郡耳
　　十一日午后下小舟东北由苏仙桥下顺流西北去六十里达郴口则郴江自东南耒水自正东二水合流势始大耒水出桂阳县南五里耒山下西北至兴宁县胜小舟又三十里至江东市胜大舟又五十里乃至此江口诸峯俱石崖盘立寸土絶丽志称曹王寨山极险峻暮不及登舟人夜鼓棹三十里抵黄泥铺雨至而泊予従篷底窥之外若桥门心异之因起视则一大石室下也寛逾数间屋下滙爲潭四舟俱泊其内岩外雨声山色不意梦中多此竒境四鼓雨止乃行昧爽达程口十二日晨炊程口肆中程口者志所称程乡水也地属兴宁水发源茶陵酃县界舟溯入皆兴宁西境进有钟原山土人夸爲名山又进则小舟尚可三日程逾高脚岭则茶陵道矣程乡水西入未江时煤炭大舟鳞次水浅不能发上午得小煤船附之行程口西北重岩若剖夹立江岸两涯纯石盘亘错突色间赭黑环转一如武夷如此四十里又二十里过永兴县十五里爲观音岩岩在江北岸西南下瞰江中石崖腾空上覆下裂如剖半其足叠阁两层阁前有洞临流中容数人由阁西悬梯直上上接崖顶透隙上一龛嵌覆顶下中祠大士岩下一石狮横卧江心下舟又五里至森口大溪自南来乃桂阳州龙渡以东诸水东北合白豹水至此入耒江又北五里泊桞州滩永兴以北山始无回崖突石观十三日六十五里过上堡市地爲耒阳境北过江登直钓岩岩前有真武殿观音阁东向迎江洞门瞰江南向当门石柱中垂界爲二若连环然其内空濶平整右隅裂一窍歴磴上别有邃室左隅由大洞深入石窍忽盘空起东迸一窍欹纳天光内又盘空起透顶直上天光一圆下彻其中直是井底窥天也下午九十里抵耒阳县江经城东直北去山至此尽开
　　十四日顺流北一百二十里至新城市爲耒阳衡阳分界乘月随流六十里泊相公滩
　　十五日一百二十里至前溪渡陆路抵府止三十里水倍之渡西岸遂登陆西行十二里已暮
　　十六日二十里渡湘江已在衡州南闗外抵金寓静闻宿花药未归及归桂藩助金事尚未就
　　十七日定广右舟
　　十八日舟人以同伴未至改期二十日早发
　　十九日静闻同祥甫赍王所助游资来
　　二十日冐雨登舟静闻往谢桂藩追至南闗外别祥甫舟即行三十里泊东阳渡江涨浊湘流又作一观二十一日五十里将抵松栢忽衡友刘明宇使使追予晤别乃与静闻登涯逆之而刘不至宿山顶茅庵二十二日闻刘已舟往松栢匍匐雨中二十里别刘松栢肆中时所附广右舟计竟日力当止于常宁河口乃遍覔渔舟爲夜抵白坊计二鼔雨止月出已抵白坊驿念再行三十里可及舟适见二舟泊下流余漫呼顾行得应声始知舟犹待予于此也乃过舟
　　二十三日北行二十里过大鱼塘见两舟被刼哭甚哀于是同行两舫人谢予曰昨不同君暮亦当至此始舟子以候予故大爲众诟至是甚见德色共六十里泊河州驿
　　二十四日归阳驿
　　二十五日小河口
　　二十六日观音滩
　　二十七日祁阳县余乃同静闻出祁阳东北一里憩甘泉寺泉一方当寺前坡下味极淡冽似惠泉殿前有吾郡宋邹浩甘泉铭碑张南轩従郡中蒋氏得之跋而镌此邹大书张小楷可称二絶寺前山第二层之东盘成一窝则九莲庵也邑人陈尚书重建藏经阁中供高皇帝像唐包巾丹窄衣眉如卧蚕中不断疎须杰张陈氏得之内府者九莲庵山南尽前有大池乃甘泉南下东绕注于湘入湘处爲潇湘桥桥北一峯突起竒石灵幻湘江欲南至此东折去祁江従北至此南向入湘乃三水交防中也峯顶曰潇湘庙庙后崿裂瓣簇石态多竒二十八日水涨舟泊竟不成行
　　二十九日昧爽放舟晓色蒸霞层岚开藻既而火轮涌出金光腾耀中直従舟尾射予枕隙泰岳日观不谓得之卧游也过二十四矶泊黄阳铺
　　闰四月初一日冷水湾
