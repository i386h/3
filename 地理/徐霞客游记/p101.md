<!-- { "loadSidebar": true } -->
　　十二日妙行来约余往防华严谓华严老僧野池乃月轮之徒不可不一晤向以坐闗龛中以未接顔色为怅昔予以嵗首过华严其徒俱出无从物色余时时悼月公无后至是亟饭而行和光亦从西一里逾东中界溪即为迎祥寺于是涉中支界矣又一里南逾锁水阁下流登坡于是涉中支脊矣西北溯脊一里过息隂轩又循瀑布上流西北行里余渡北来之溪于是去中支陟西支界矣又北一里西涉一峡溪再上一西来小支之嘴登之西北行一里又西渡亭桥桥下水为华严前界水上下俱有桥而此其下流之渡桥内峡中有池水流而不溷亦龙潭类也由溪南向西北行于是陟西支脊矣半里入华严寺寺东向踞西支大脊之北创自月潭至月轮而光大之为鸡山首刹慈圣太后赐藏贮之后燬扵火野池复建野池年七十余歴侍山中诸名宿今老而不忘先德以少未学掩关静阅孜孜不倦亦可取也闻余有修葺鸡山志之意以所録清凉通传假余其意亦善下午将别史君闻余在亦追随至余恐途已晩遂别之从别路先返以史有舆骑也出寺西北由上流度桥四里连东北逾三涧而至其东界之支即圣峯燃灯之支垂也又一里东下至其尽处有寺中悬为天竺寺其北涧自仰髙亭峡中下其南涧又从西支东谷屡坠而下者夹圣峯之支东尽扵此王十岳防记以圣峯为中支误矣由其垂渡北峡小桥于是又陟中支之西界循北麓而来半里两过南下小水乃首传寺前左右流也其南峡中始辟为畦有庐中央是为大觉菜圃从其左北转半里逾支脊连横过法华千佛灵源三庵是皆中脊下垂处半里北逾锁水阁下流即大觉寺矣仍东随大路一里过西竺寺前上圆通庵观灯笼花树其树叶细如豆瓣根大如匏瓠花开大如山茱萸中红而尖蒂俱緑似灯垂垂予从永昌刘馆见其树未见其花也此庵为妙行旧居防瀹茗乃去一里由迎祥寺北渡涧仍去中界而入东支界溯水而北过龙泉庵五华庵今名小龙潭乃悉檀大龙潭之上流大龙潭已涸为深壑乃小龙潭犹滙为下流余屡欲探之至是强二僧索之五华后崕见水流淙淙分注悉檀之右而坡道上跻不见其处二僧以日暮劝返比还寺门且闭矣
　　十三日史君为悉檀书巨匾盖此君夙以临池擅名而诗亦不俗复相与剧谈既午舆人催就道史恳余同由九重崖横狮林栴檀而西宿罗汉壁明日同一登絶顶作别余从之遂由悉檀东上坡半里过天池静室六里而过河南止足师静室更北上一里直蹑危崖下是为徳充静室徳充为复吾髙足复吾与史君有乡曲之好故令其徒引防此室而自从西路上罗汉壁具饭扵西来寺以为下榻此室当九重崖之中为九重崖最髙处室乃新构而洁其后危崖之半有洞中悬可缘木而上余昔闻之不意追随首及扵此余仰眺丛木森霄其上似有洞门彷佛时史君方停憩不前余即蹑险以登初虽无径既得引水之木随之西行半里又仰眺洞当在上复蹑险以登初亦无径半里既抵岩下见一木倚崖直立少斫级防以受趾遂猱木升崖凡数悬其级始及木端而石级亦如之皆危甚足之力手之力亦半无所寄所谓慿虚御风而寔慿无所慿御无所御也洞门正南向上下皆削壁中嵌一门髙五丈濶与深亦如之而旁无余隙中有水自顶飞洒贮之可供一人飡憩之亦仅受一人榻第无余隙恐不免风之逼然临之无前近则木香坪之岭已伏扵下逺则五龙坝之障正横扵其南排沙观音箐诸山层层中错各献其底里而无余蕴焉久之闻室中呼声乃下又随引水木而东过一栈观水所从出处乃一巨石下甫出即刳木引之西注此最上层之水也其下一二丈又出一水则复吾之徒引入静室其下又出一水则一衲引之连出三级皆一峡坳虽穴异而脉必潜通其旁分而支引者举岩中皆借之矣既下室中啜茶菓复继以饼饵乃随下层引水之木西一里入一衲轩延眺久之又茶而行西一里过向所从登顶之坡横而西路渐隘或盘坡嘴或过峡坳皆乱砾垂沓而中无滴水故其地不能结庐遂成莽径二里余峡坳中有一巨木横偃若桥又西二里乃践坡转嘴而上过野愚静室又半里上至白云静室白云固防以日暮而去白云随过体吉静室而别西半里过一宗静室傍水又蹑坡半里逾望台南突之脊于是暝色已来月光渐耀一里余两过望台西坳之水又一里南盘栴檀岭乃西过罗汉壁东垂皆乗月而行也又稍盘嘴而上半里为慧心静室此幻空碧云寺前南突之坡也余昔与慧灯别扵防灯寺访之不值今已半载余乃乗月叩扉出茗酌扵月中甚适此地去复吾先期下榻处尚三里而由此西下度箐暗不可行慧心乃曳杖为指迷半里度而上又半里登坡与碧云大路合见月复如前慧心乃别去又西一里过一静室乃盘嘴北向蹑坡则复吾使人遍呼山头矣又一里入西来寺寺僧明空他出其弟三空余向所就飡者闻之自其静室来迎复吾知吾軰喜粥为炊粥以供久不得此且当行陟之后吸之明月之中不啻仙掌金茎矣十四日三空先具小食馒后继以黄黍之糕乃小米所蒸而柔软胜扵糯粉者乳酪椒油葼油梅醋杂沓而陈不丰而有风致盖史君乃厥兄明空有约而来【以下阙】徐霞客逰记卷十二下
