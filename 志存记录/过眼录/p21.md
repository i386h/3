<!-- { "loadSidebar": true } -->
其记张怀芝云：“前参谋总长张怀芝子志，日前殁于天津。余年来与子志过从甚密，在沪闻耗，为之陨涕。子志壮年，识量胆气，睥睨一世。庚子拳匪炽时，方为荣相武卫军炮队长。一日，诏谕荣禄炮轰东交民巷，荣禄立召子志轰击。子志不奉命，问荣禄：‘太后真欲毁使馆耶？上谕给中堂，怀芝走卒，不知有上谕。果决意轰使馆，请中堂发手谕。’荣禄局促曰：‘太后不闻炮声，吾不能复命。’子志笑曰：‘太后欲闻炮声，此易事耳，今夜当有炮声。’荣禄喜，语子志曰：‘汝退。好小子，有出息。’子志为荣禄所激赏，自此始。”按：李岳瑞《春冰室野乘》，记庚子拳乱轶闻，已曾及此事。据云：“董军攻使馆，十余日不得下，朝旨召武卫军开花炮队入都助攻。今天津总兵张怀芝，方为武卫分统，奉檄率所部入都。荣相以城垣逼近使馆，居高临下，最便俯攻，即饬怀芝以所部登城，安置炮位。炮垂发矣，怀芝忽心动，令部将且止毋放，而急下城诣荣相邸，请曰：‘城垣距使馆仅尺咫地，炮一发，阖馆立成齑粉矣，不虑攻之不克，虑既克之后别起交涉，怀芝将为祸首耳。请中堂速发一手谕，俾怀芝得据以行事。’言之数四，荣相终无言。怀芝乃曰：‘中堂今日不发令，怀芝终不能退。’荣相不得已，乃谓之曰：‘横竖炮声一出，里边总是听得见的。’怀芝悟，即匆匆辞去。至城上，乃阳言顷者测量未的，须重测始可命中。于是尽移炮位，向使馆外空地射击一昼夜，未损使馆分毫，而停攻之中旨下矣。”两说颇有详略异同，要均许张之机警，而此役中张氏行动所关者巨。惟假使张氏当时受命即开炮轰击，不再请示，荣禄即听其炮毁使馆，不虞后患乎？此何等事，而俟其更来固请始风以微词耶？揆之荣禄为人及在此役之态度，似不无可疑，若谓荣预知张断不孟浪从命，则不当云激赏自此始矣。又据陈夔龙（受知荣禄，曾为其武卫军幕僚，庚子官顺天府尹，参与和议。）《梦焦亭杂记》卷一所载，则使馆得幸免于巨炮之轰击者，事别有在。其说云：“董福详围攻使馆，要持日久。一日端邸忽矫传旨意，命荣文忠公以红衣大将军进取。红衣大将军者，为头等炮位，国朝初入关时，特用以攻取齐化门者。嗣后并不恒用，弆藏至今，形式仅存。即访当年谙习演放炮弹兵弁之子孙，现存亦属寥寥。炮身量极重大，非先期建筑炮架，不适于用。以地势言，此项炮架，须建立于东安门内东城根。城外即御河桥，桥南西岸，迤逦数十步，即英使馆。统计由城根至使馆，不及半里，各国公使参随各员并妇孺等，均藏身于馆内。该馆屋宇连云，鳞次栉比，倘以巨炮连轰数次，断无不摧陷之理，不知该邸何以出此种政策。此炮发出，声闻数里，宫中亦必听闻，亦断不能演而不放。文忠心颇忧之，继得一策，以炮弹准否全在表尺，表尺加高一分，炮位放出必高出一尺之外，密嘱炮手准表尺所定部位，略加高二三分，轰然发出，势若雷奔电掣，已超过该馆屋脊视线，出前门，直达草厂十条胡同，山西票商百川通屋顶穿成巨窟。该商等十数家环居左近，一时大惊，纷纷始议迁移，越日收拾银钱帐据，全数迁往贯市暂住。厥后洋兵入城，各种商号均遭损失，西号独克保全元气，未始非此炮之力。各使经此番震撼，益切戒心。当议约时，各使犹复提及此事，意颇悻悻。余私谓李文忠曰：‘当日演放炮弹时，尺码若不加高，恐使馆已成灰烬，各使亦难幸存，不过肇祸愈烈，索款愈多，求如此时之早定和局，戛戛乎其难矣。’文忠亦以为然。”所述为另一说法，或于事实为近欤？（抑红衣大将军为一事，武卫军炮又为一事耶？）尚容再考。（至陈谓端王载漪矫传旨意，乃代孝钦脱卸责任沿用之语。孝钦何如人，岂载漪之流所能矫命以指挥荣禄耶。）

清光绪甲午三月，陶然亭畔有怪声之作，朝野哄动，众论纷纭。赵熙尝记以诗。江氏云：“清光宣间，赵尧生师官侍御，时郑太夷、陈石遗、曾刚父、杨昀谷、罗掞东及余父子均在京师，月必数聚，聚必为诗。……犹忆宣统元年集陶然亭，师纵谈甲午三月南下洼怪物事，语极诙诡，一座捧腹。师有诗记之，稿尚存余处。”诗云：郑公二月罗群贤，江亭雪霁春一湾。苇芽出土柳条绿，水光汃汃收晴峦。各寻雅谑破昼睡，敬举国故光绪年。甲午三月此亭下，传有怪物声振天。略如九牛吼大瓮，或图其状如鼍鼋。作麟之面睅双目，往揭巷陌人聚观。我时寓居保安寺，杨舍人住官菜园（谓杨锐叔峤）。

见怪不怪试一往，自龙泉寺成市廛。美人如花著高屐，燕支涂颊擎双鬟。明逢绣幰中风走，道旁贫妇争乞钱。前行野潦一团碧，万头攒戢人如山。是时一哄怪乍伏，竞吹树叶敲铜环。

蓦然一声殷地发，事果不谬如人传。杨舍人归舌不下，取五行志终夜翻。广搜异闻定鼍吼，昆明池内海眼穿。前演水雷失窟宅，径攻地道钻城垣。自余厌胜有万法，内务府设宣经坛。

西山老道习雷吼，星冠木剑扬朱幡。金吾福公决大计，谓人有力天无权。调神机营备不测，刻日大炮轰黄泉。或云城当化为海，五城御史宜直言。西洋鬼子欲归国，已发电报呼海船。

纷纷弭祸说不一，坎坎应节声愈繁。果然是物召兵象，……我方妄言冀妄听，郑公大笑邀凭栏。西山戴雪可临镜，卖花神庙楼其间。海棠四面植万本，请君坐此谈神奸。广和有酒且归醉，英俄近日方野蛮。致此咎者是何怪，魑魅罔两珊瑚冠。众客抚掌我面赤，待修禊事清明前。作江亭诗质众论，游者细考然不然。

赵氏所咏当时景状与李岳瑞《春冰室野乘》所引张其淦诗正可合看。所谓怪物，市井呼为“大老妖”，妄以想象而图其状，士大夫亦漫云蛟鼍。会是年军事起，则又指为兵象，皆不知其故。率为之辞，事颇可哂。本刊二卷第四期载《再谈孽海花》一文，引述关于此事之诸家记载，及记民国五年其地怪声又作，经警察切实搜索，声发自鸟之事乃白，均宜同览也。

（第三期载《续孽海花》亦可参阅。）又陈恒庆《谏书稀庵笔记》于此事亦及之，语焉不详，而大意亦主兵象之说。

清同治间，有内阁中书李如松者，以理学名于时。李慈铭深恶而痛诋之。其《桃花圣解庵日记》戊集同治十一年壬申五月初四日云：“近日有直隶人李如松号虎峰者，以优贡捐一内阁中书，自名理学，对客必危坐。所食惟脱粟豆腐，常食于门屏间，欲令人皆见之。目不识数字，而著语录盈尺，万尚书青藜首推重之，为言于倭文端，文端亦为所感。都中为宋学者，如徐侍郎桐，尤所致敬。前年曾文正入都。此人晋谒，雅步般辟而入。文正询其乡里，曰：‘高阳侍郎本家也。’高阳侍郎者，今上师傅李公鸿藻，本高阳世族，而此人乃吾邑之山前村人。其父入京为部役，冒籍固安，与侍郎风马牛不相及也。文正曰：‘若于侍郎何辈行？’曰：‘远族。’文正微哂，挥之出。（此孝达为予说。）此人之父亦庸鄙，由胥吏为小官归京师。

又有一兄，亦佇劣，其人深耻其父兄为道学累，尝欲去之，三月间胁其父逐兄出走。既去，父常念之，其妻怒诟翁，相愤詈。此人闻妻泣，怒向父曰：‘妇贤能助我，父欲党兄为恶耶？’其父夜自缢死。坊官申之巡城御史，御史移刑部将重案其事。而侍郎等十人为宋学者，谓是道学孝子也，连名呈部力保之，得免。呜呼，天下乃有此人，都下乃有此论，可不哀哉！前日直隶人言，李如松父死逃去。……可谓北地去三害。予亦谓吾越人北有讲宋学之李如松，南有讲汉学之赵之谦，（近以此人与李虎峰并称，南北清流，众口同声，不知所自，犹足见人心之公也。）可谓双绝。”如所云，李如松之不堪一至于此，而朝列之为宋学者，尚奉为道学孝子，不惜联名出面，力事营救，不得谓非怪事。或李慈铭所记，不无溢恶耶。（赵之谦为李素深嫉恶，故与如松相提并论。）江氏于李如松事亦及之，谓“家父尝闻诸张蔼乡，与莼客说小异。李字卓峰，倭门弟子也。家有婢，父与通，李知而逐之，父因缢死。同门闻其变，咸诣李迫其自尽，许为经纪家事，此尚不失为理学，李死而讲学之风为之稍戢。”此亦一说，与李慈铭当时所记颇有出入，一并录存，以待更考。

其记李用清、李嘉乐事云：“李菊圃为阎朝邑所举，其署黔抚，唯知禁人宴会及衣绸缎，廉而不知为政。或以其名作联云：‘形如土偶浑无用，心似污泥总不清。’复以四字题之曰：‘井上有李。’可谓谑矣。其后署山西布政使，与江西布政使李嘉乐同奉旨来京另候简用，朝邑遂奏疆臣劾去大员私图自便，盖宪之亦朝邑所保荐也。上谕有去：‘封疆大吏系朝廷特简，凡用人行政，必须授以事权，方资治理。至考察属吏，耳目至近，若督抚密考，不谋而合，自出公论，岂能仅凭阎敬铭一人之见，经其保荐，不进不止，他人遂不得更置一词者，此风何可长。’闻宪之虽性啬而褊，居官亦尚廉洁，殆亦菊圃之流，故为朝邑所激赏也。”按：二李之罢暨阎敬铭疏争而受申饬，事在光绪十四年戊子。时李用清署陕西布政使，非山西也。

