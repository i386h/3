<!-- { "loadSidebar": true } -->
皖军继张凯臣至者惟程从周第一二军，奈何！’余曰：‘此非战阵，何论多寡哉！贼入皖境，足下为皖人，与皖帅素厚，公谊私情，均当交皖。且足下独不自谋乎？昨日以李允交淮军则可，今日我至，见手书奏稿不交，是于淮未必见功，而于皖必先受祸矣。试思淮军受李允，何人出奏？而西帅咫尺寿州，倘别有所陈，足下恃谁为辨之？’世忠色动，曰：‘我固计未决，故一日来以妓酒款余紫垣及淮将于西屋。我初疑帅未必如是知之速。今思倘非事急，岂值遣公递书哉。今夜必交人。但我亦不可留，当同公之寿州。其何以备淮军，则在公之善其后矣。’余曰：‘毋忧，足下但以眷属及李允等先水道行可也。’议定，出会淮军诸将。余紫垣首问何事来？对以迎统皖军耳。少顷，皖军诸将佐程从周、张凯臣、牛慕琦、任畹芗、程希禹等亦集。余密告以帅到寿州，特奏遣余来提李允，今夜饬五河水师二更以二十艘出口听调，诸军四更尽拔，分南北岸，辎重在先，各用精卒列阵行。事虽不至用武，宜戒备也。独留凯臣一军勿动，与余紫垣烟床夜话。明旦事发，即出奏稿示之，若辈震于出奏，且帅在咫尺，必不敢擅动。且凯臣资最老，刘省三曾为其帐不卒，于淮军为有恩，再缚之以情，但得排宕两时，我去远矣。诸将喜诺，主人开筵宴客，觥筹甚乐。一更各散，余托入营先赴河干，食顷，世忠三大艘驶过，余亦登舟，顺风扬帆。黎明接帅复书，谓‘申刻抵寿，三更接途中信，当集幕僚议，五弟以为太险，翰则料其必济’云云。辰刻入城，帅迎呼曰：‘良臣解李允先到，居西院矣。’余笑曰：‘此时计凯臣当吃苦耳。’帅曰：‘此番肃清、擒渠不遗一失，弟以伪奏立奇功，我必以真奏奉酬。’明日诸军皆至，降众二千余人，分别遣留，贼首除李允请旨正法，余如牛遂等均赦之。知天明余紫垣果大惭怒，得凯臣多方喻解之，始怏怏拔队去。帅曰：‘我不忘凯臣功，当附片保之。’是役旨回，西帅得二等轻车都尉世职，念祖加恩以按察使记名，凯臣得云骑尉世职，诸将准择尤汇保，李世忠则赏荷包等件并传谕嘉奖也。

初，世忠先入城，与帅谈已久，余不知也。次日，帅戏谓余曰：‘弟计诚奇，然只合欺武夫耳。’余干笑曰：‘兄处之当若何？独不思兵柄在我，彼有富名，而为中朝所畏。今留贼首住其家，我若猝发，淮军岂得而救哉。’帅大笑曰：‘良臣不愚，彼早窥其几矣。我顷问彼当史六到时，胡竟慷慨不再谋。彼叹曰，此事甚险，初固迟回。后见史六言婉而目光射，转念此人非余紫垣比，勿因功而获奇祸，一旦玉石俱焚，我从何辩哉。良臣不愚也。 ’”此役淮军以重兵临皖，李允若已在掌握，而史氏出奇制胜，以诈术诱胁李世忠而得之，使淮军向隅，而皖军擅其功，以得优奖，运思之巧，赴机之敏，写来极有兴趣，殆亦所谓兵不厌诈耶。当时诸军争功之状，于斯亦可略睹，淮、皖二军盖几于相哄矣。此等史料，实颇可珍。至谓李世忠皖人，稍未谛。李籍河南固始，特家于皖耳。

咸同间之内乱，“发”（太平天国）“捻”并称，二者若即若离，未能合作。清军虽受牵制，卒先后戡平之。盖一则建号称尊，略具规模；一则纯为流寇，难就范围，性质既异，不克有统一之步调也。惟同治三年，清军已下金陵，军势方盛，捻匪独当其冲，宜以势孤而不振，乃忽甚炽。剿捻大帅威声夙著之僧格林沁，阵亡于曹州，大乱数年，震动京畿。萃诸路将帅，用百战劲旅，惨淡经营，多方苦战，至同治七年而始定，其事颇出清廷意外。故当时统兵者，自钦差大臣以次，屡奉严旨诘责。推其由来，洪氏覆灭，众无所归，乃合于捻，势遂大张，成燎原难遏之象。而据史氏所记，其间僧格林沁实尸其咎也。《受降中变纪略》云：“马永和之来降也，其时粤捻合股，众逾百万，回援伪都。其首入皖境，其尾犹在汉襄。及中途闻南京已克，大势瓦解，故其降甚迫也。僧王拟拔队出黄陂、孝感截其腰，以马降稽留三四日。适马以各股乞降书夜投果敏营，且告曰：‘我之后为某王倪矮子，倪之后为扶王陈得才，陈之后为某王蓝长春，蓝之后为某王赖文光，众各数万、十数万不等，再后则为任住〔柱〕、为张宗禹（按：张宗禹盖其本名，官书作张总愚也），皆捻党矣。公开诚受降，徐收徐遣，不六七旬可散百万豹虎而定两省之地，此岂非天数哉。’果敏大喜，置来书于怀，独以僧王多疑为虑，问：‘能缓十日乎？’马笑曰：‘彼以人心已涣，各求生路，故降。倘可缓，彼有众如此，独不能他窜乎？’念曰：‘王行甚急，愿少秘，犹可为。’天明，王促果敏往议拔队，至则恩鹿圃翼长已微闻其事，觊受降可邀功获赂，于王前迫果敏出降书，王曰：‘彼众太巨，我宜亲降之。’遂不行，令果敏复书令次第来谒。自倪矮子始，倪给都司衔，予五百人。陈得才未至三十里仰药死，尽散其众。至蓝长春而局变矣。蓝广西人，固道光末初起事之党也。王一见怒曰：‘粤匪叛恶久，他省胁从姑挠法以宥之，至籍隶粤西者势在必诛，械蓝于营讯供。’斯言一出，凡广西贼一夜散走千余人。明日蓝供上，慷慨自言与洪杨同党，即斩首榜示，果敏力谏不听，于是蓝众半散半回窜，而数百里贼氛一旦复然矣。嗟乎，攻败垂成，更酿中原大劫，以致任住〔柱〕一炽于皖东豫，张宗禹、赖文光再肆于东直，波及于苏，而僧王则首受其毒于曹州，谁实使之哉！夫僧王之愎，犹不失忠，彼怀私者不几于一言丧邦乎。”

《降马永和纪略》一篇，亦颇有致，缀录之。据云：“马永和乞降，果敏初欲少缓。俟僧王行，马单骑来，言人心已涣，迟且溃。不得已偕余与郭黄诸将至其军，宣谕准降，令各自剃发，各省同府人分集一处，候给照。午刻携马回营，遂即日受降。晚饮马于营，马欲得统领，将万人。意甫露，偶问余曰：‘阁下自杨柳湾回乎？’余曰：‘然。’曰：‘孤营陷重地，终侥幸也。’余曰：‘我自巡探，遇大敌出不意，岂好为孤注哉？特不解若等以十余万众，不战不走，率然请降，为何说耳？’马骇然曰：‘此地名黑石渡者，两山夹一沙冲，有水则狂流巨浪，无水则两岸壁削，有崤函之固，阁下不知耶？’余笑曰：‘愿闻其固。’曰：‘官军已分扼对岸矣。有紧则以马队顺沙冲直下，虽铁阵必腰截。况我师太众，非两昼夜不得尽渡，倘中崩则首尾立溃。’余顾果敏曰：‘何如？我固知彼中无人也，彼狃于流沙不能成垒，未见我后山竹营之法耳。霍六〔丘？〕无山无竹，若以竹编篱两层，中离五六尺，实以沙，其御枪炮捍铁骑与土垒何异，如是连屯五六垒，作诸军之传舍，分起开拔，无虑数十万众可从容渡也。两岸有战事，官军或迎截我前，或迫追我尾，得此沙营作中权，前后接战，都为有根。

今已秋深，无山水，崤函之固安在哉。’马变色瞠视，击案称奇计。果敏急乱以他语，夜谓余曰：‘何与此辈谈兵？’余曰：‘彼军分心涣不虑有他，惟降将半伪王侯，马尤志大，使知才如区区，官不逾四品，众不满三千，其奢望可稍遏耳。’嗣遣降众，留千人，予马游击衔，为两营分统，帖然无言。”

又《追降黄文诰纪略》云：“……僧王之马军自正路追至，余使迎告之曰：‘贼已降皖军矣，吾且引之谒王，他军丝毫不能凌犯。’寻晤其将都统恒龄，且告曰：‘贼尽于此，毋事再进。’众骑兵素知余军，惟目送而已。申刻同英果敏谒王于村外，跪黄于下，略询数语，顾谓余：‘彼众屯何处？’余指前山对，王立而视曰：‘不止万人。’余急曰：‘妇弱居半。’王含怒曰：‘反十余年，一朝势败投降，太便宜。’少间又曰：‘嗣后汝等勿得擅受降。’余唯而退，果敏亦携黄出。余私谓果敏曰：‘适言公闻之乎？’果敏曰：‘王虑人骄功冀赏，故作是语耳。’余曰：‘不然，我有隐忧也。王素吝保举，慎名器，每曰，臣子报国分内事，故各省客军佥畏而不爱。又尝曰，反叛罪重，不以一日乞怜赦其滔天大恶。凡此等论似正大，而实则偾国之兆也。奈何？’果敏曰：‘日内王且入鄂矣，彼绕截其腰，我厄其项，贼虽百万，可坐而降之矣。’越二日，忽有驻军不行之议，大局为之一变。噫，数矣哉。”此为关于捻乱之重要史料，深资征考者也。他书记僧格林沁事者，如薛福成《庸庵文编》卷四《科尔沁忠亲王死事略》云：“……科尔沁忠亲王视师……威声赫然震中原，既而追捻寇于光黄汝邓之间。……一日王先其大军，自率亲兵数千，与贼十余万夹水而军。贼久怖追军，无所掠食，步贼足皆肿裂不能行。会薄暮，未测我军虚实，愿就抚。总兵陈国瑞为之关说，已有成言矣。

贼先遣二渠来谒王，王见贼渠怒甚，语未半，趣命斫之。贼众大惊，皆散走，迸入山东境，王益疾追。当是时，官军与贼皆重趼羸饿，环寒暑不能休息，势助俱踣。……”盖于其致败而死之由，似亦颇咎其戮降渠。事可合看。

至僧格林沁以洪杨起广西深憾敌之籍隶广西者，按李秀成供状有云：“自翼王出京之后，杀东北王之后，至蒙得恩手上办事，人心改变，政事不一，各有一心，主上信任不专，因东、北、翼三王弄怕，故未肯信外臣，专信同姓之重。那时各有散意，而心各有不敢自散，因闻清朝将兵，凡拿是广西之人，斩之不赦，是以各结为团，未敢散也。若清朝早肯赦宥广西之人，解散久矣。 ”曾国藩同治三年七月初七日所上贼酋分别处置粗筹善后事宜折有云：“李秀成……又力劝官兵不宜专杀两广之人，恐粤贼愈孤，逆党愈固，军事仍无了日，其言颇有可采。”一时情状，并足同览。

