<!-- { "loadSidebar": true } -->
　　宣王既丧南国之师【丧亡也败于姜戎氏时所亡也南国江汉之间也诗曰滔滔江汉南国之纪】乃料民于大原【料数也大原地名】仲山父谏曰民不可料也夫古者不料民而知其少多司民协孤终【司民掌登万民之数自生齿以上皆书于版协合也无父曰孤终死也合其名籍以登于王】司商协名姓【司商掌赐族受姓之官商金声清谓人始生吹律合之定其姓名】司徒协旅【司徒掌合师旅之众】司寇协奸【司寇刑官也掌合奸民以知死刑之数】牧协职【周礼牧人掌牧养牺牲合其物色之数】工协革【工百工之官革更也更制度者合其数也】场协入【场人掌圃委积之珍物敛而藏之】廪协出【廪人掌九縠出用之数】是则少多死生出入徃来者皆可知也于是乎又审之以事【事谓因借田与搜狩以简知其数也】王治农于借【借借于千畆田也】搜于农隙【春田曰搜搜择也禽兽懐姙未着捜而取之也农隙仲春既耕之后隙闲】耨获亦于借【言王亦至于借考课之】狝于既烝【秋田曰狝狝杀也顺时始杀也烝升也月令孟秋乃升谷天子尝新既升谓仲秋也】狩于毕时【冬田曰狩围守而取之毕时时务毕也】是皆习民数者也又何料焉【习简习也】不谓其少而大料之是示少而恶事也【言王不谓其众少而大料数之是示以寡少又厌恶政事不能修之意也】临政示少诸侯避之【示天下以寡弱诸侯将避逺王室不亲附也】治民恶事无以赋令【言厌恶政事无以赋令也】且无故而料民天之所恶也【故事也天道清浄也】害于政而妨于后嗣【害政贼为政之道也妨后嗣为将有祸乱也】王卒料之及幽王乃废灭【幽王宣王之子幽王宫湟也灭谓灭西周也】幽王二年西周三川皆震【西周镐京也幽王在焉邠岐之所近也三川泾渭洛出于岐山也震动也地震故三川亦动也川竭也】伯阳父曰周将亡矣【伯阳父周大夫】夫天地之气不失其序【序次也】若过其序民乱之也【过失也言民者不敢斥王也】阳伏而不能出隂迫而不能烝【烝升也阳气在下隂气迫之使不能升也】于是有地震【隂阳相迫气动于下故地震也】今三川实震是阳失其所而镇隂也【镇为隂所镇笮也】阳失而在隂【在隂在隂下也】川源必塞【地动则泉源塞】源塞国必亡【国依山川今源塞故国将亡也】夫水土演而民用也【水土气通为演演犹润也演则生物民得用之】水土无所演民乏财用不亡何待【水气不润土枯不养故乏财用】昔伊洛竭而夏亡【竭尽也伊出熊耳洛出冢岭禹都阳城伊洛所近】河竭而商亡【商人都卫河水所经】今周徳若二代之季矣【二代之季谓桀纣也】其川源又塞塞必竭夫国必依山川【依其精气利泽也】山崩川竭亡之征也川竭山必崩【水泉不润枯朽而崩】若国亡不过十年数之纪也【数起于一终于十十则更故曰纪也】夫天之所弃不过其纪是嵗也三川竭岐山崩十一年幽王乃灭周乃东迁【东迁谓平王迁于洛邑】
　　惠王三年【惠王周庄王之孙厘王之子惠王母凉也三年鲁庄十九年】边伯石遫蒍国出王而立子穨【三子周大夫也穨庄王之少子王姚之子王姚嬖于庄王生子穨子穨有宠蒍国为之师及惠王即位取蒍国之圃及邉伯之宫又收石遫之秩故三子出王而立子穨】王处于郑三年王子穨饮三大夫酒子国为客【子国蒍国也客上客也】乐及徧儛【徧儛六代之乐也谓黄帝曰云门尧曰咸池舜曰箫韶禹曰大夏殷曰大濩周曰大武一曰诸大夫徧儛也】郑厉公见虢叔【厉公郑庄公之子厉公突虢叔王卿士虢公林父也】曰吾闻之司寇行戮君为之不举【不举不举乐也】而况敢乐祸乎今吾闻子穨歌舞不息乐祸也夫出王而代其位祸孰大焉临祸忘忧是谓乐祸祸必及之盇纳王乎虢叔许诺郑伯将王自圉门入虢叔自北门入【二门王城门也】杀子穨及三大夫王乃入
　　十五年有神降于莘【惠王十五年鲁庄三十二年降下也言自上而下有声象以接人莘虢地】王问于内史过【内史周大夫过其名掌爵禄废置及防命诸侯孤卿大夫】曰是何故固有之乎【故事也固犹常也】对曰有之国之将兴其君齐明衷正【齐一也衷中也】精洁惠和其徳足以昭其馨香【惠爱也馨香芳馨之升闻者】其惠足以同其民人【同犹一也】神飨而民听民神无怨故明神降之观其政徳而均布福焉国之将亡其君贪冒辟邪【冒抵冒也】淫佚荒怠麤秽暴虐其政腥臊馨香不登【腥臊臭恶也登上也芳馨不上闻于神神不飨也传曰黍稷非馨明徳惟馨】其刑矫诬【以诈用法曰矫加诛无辠曰诬】百姓携贰【携离也贰二心也】明神弗蠲【蠲洁也】而民有逺志【欲叛也】民神怨痛无所依怀【懐归也】故神亦徃焉观其苛慝而降之祸【苛烦也慝恶也】是以或见神以兴亦或以亡昔夏之兴也融降于崇山【融祝融也崇崇髙山也夏居阳城崇髙所近】其亡也回禄信于耹隧【回禄火神再宿为信耹隧地名】商之兴也梼杌次于丕山【梼杌鲧也过信曰次丕大邳山在河东】其亡也夷羊在牧【夷羊神兽牧商郊牧野】周之兴也鸑鷟鸣于岐山【三君云鸑鷟鸾鳯之别名也诗云鳯皇鸣矣于彼髙冈其在岐山之脊乎】其衰也杜伯射王于鄗【鄗鄗京也杜国伯爵陶唐氏之后周春秋曰宣王杀杜伯而无辜后二年宣王防诸侯田于圃日中杜伯起于道左衣朱衣冠朱冠操朱弓朱矢射宣王中心折脊而死】是皆明神之志者也【志记也见记录在史籍者】王曰今是何神也对曰昔昭王娶于房曰房后【昭王周成王之孙康王之子昭王瑕也房国名】实有爽徳协于丹朱【爽贰也协合也丹朱尧子】丹朱冯身以仪之生穆王焉【冯依也仪匹也诗云实惟我仪言房后之行有似丹朱丹朱冯依其身而匹焉以生穆王】是实临照周之子孙而祸福之夫神壹不逺徙迁【言神壹心依冯于人不逺迁也】若由是观之其丹朱之神乎王曰其谁受之对曰在虢土【言神在虢虢其受之】王曰然则何为【何为在虢】对曰臣闻之道而得神是谓逢福【逢迎也】淫而得神是谓贪祸【以贪取祸】今虢少荒其亡乎王曰吾其若之何对曰使大宰以祝史帅狸姓奉牺牲粢盛玉帛徃献焉【大宰王卿掌祭祀之式玉帛之事祝大祝掌祈福祥史大史掌次主位狸姓丹朱之后神不歆非故帅以徃也纯色曰牺】无有祈也【祈求也勿有求请礼之而已】王曰虢其几何对曰昔尧临民以五【五年一巡狩】今其胄见【胄后也谓丹朱之神】神之见也不过其物【物物数也】若由是观之不过五年王使大宰忌父【周公忌父也】帅傅氏及祝史【傅氏狸姓也在周为傅氏】奉牺牲玉鬯徃献焉【玉鬯鬯酒之圭长尺二寸有瓒所以灌地降神之器】内史过从至虢【从从大宰而徃也内史不掌祭祀王以其贤使听之】虢公亦使祝史请土焉【祝史虢之祝史祝应史嚚也】内史过归告王曰虢必亡矣不禋于神而求福焉神必祸之【洁祀曰禋】不亲于民而求用焉民必违之【用用其财力也】精意以享禋也【享献也】慈保庶民亲也【慈爱也保养也】今虢公动匮百姓以逞其违【逞快也违邪也】离民怒神而求利焉不亦难乎【求利谓请土】十九年晋取虢【惠王十九年鲁僖之二年】
