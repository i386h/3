<!-- { "loadSidebar": true } -->
　　公使原季为卿【原季赵衰也文公二年为原大夫卿次卿也】辞曰夫三德者偃之出也【偃狐偃也贾唐云三德栾枝先轸胥臣也皆狐偃所举虞云三德为劝文公纳襄王以示臣义伐原以示信大搜以示民礼故以三德纪民昭谓栾枝等皆赵衰所进非狐偃也三德纪民之语在下虞得之】以德纪民其章大矣不可废也【章着也】使狐偃为卿辞曰毛之知贤于臣其齿又长【毛偃之兄也】毛也不在位不敢闻命乃使狐毛将上军狐偃佐之【尚助也上军或言新上军非也时未有新军曰使狐偃将上军让于狐毛而佐之是也】狐毛卒使赵衰代之【虞唐云代将新军昭谓代将上军】辞曰城濮之役先且居之佐军也善【先且居先轸之子蒲城伯也后受霍为霍伯】军伐有赏【伐功也】善君有赏能其官有赏【以道事其君赖其功当有赏能领治其官职使不谬误君得以尊民得以宁当有赏也】且居有三赏不可废也【言且居有是三德得此三赏不可废而不用】且臣之伦箕郑胥婴先都在【伦伍也三子晋大夫】乃使先且居将上军【代狐毛】公曰赵衰三让【三使为卿三让之进栾枝等八人】其所让皆社稷之卫也废让是废德也以赵衰之故搜于清原作五军【清原晋地晋本有上军有中军有下军今有五益新上下也】使赵衰将新上军箕郑佐之胥婴将新下军先都佐之子犯卒蒲城伯请佐【或云蒲城伯狐毛也贾侍中云蒲城伯先且居也昭谓上章狐毛已卒使先且居代之贾得之矣】公曰赵衰三让不失义【义宜也】让推贤也义广德也德广贤至又何患矣请令衰也从子【从从先且居】乃使赵衰佐新上军【此有新字误也赵衰佐新上军之将进佐上军为升一等新上军之将位在上军之佐下此二章或在狐毛卒上非也当在下】
　　文公学读书于臼季三日【臼季胥臣也】曰吾不能行也咫【咫咫尺间也】闻则多矣对曰然而多闻以待能者不犹愈乎【使能者行之不犹愈于不学乎】
　　文公问于郭偃【郭偃卜偃也】曰始也吾以国为易【易易治也】今也难对曰君以为易其难也将至矣【以为易而轻忽之故其难将至】君以为难其易也将至矣【以为难而勤修之故其易将至】
　　文公问于胥臣曰吾欲使阳处父傅讙也而教诲之其能善之乎【阳处父晋大夫阳子也讙文公子襄公名】对曰是在讙也籧篨不可使俛【籧篨直者】戚施不可使仰【戚施偻者】僬饶不可使举【僬饶长三尺不能举重】侏儒不可使援【侏儒短者不能抗援】蒙□不可使视【有眸子而无见曰蒙无眸子曰】嚚瘖不可使言【口不道忠信之言为嚚瘖不能言者】聋聩不可使聴【耳不别五声之和曰聋生而聋曰瞆】僮昏不可使谋【僮无知昏闇乱也】质将善而贤良赞之则济可竢也【言质性将自善而贤良之傅赞导之则其成就可立竢也】若有违质【违邪也】教将不入【不入其心】其何善之为【言不能使善】臣闻昔者大任娠文王不变【娠有身也不变不变动也】少□于豕牢而得文王不加病焉【少小也□便也豕牢厠也言大任之生文王时如小□于厠而得文王不加病痛言其易也】文王在母不忧【在母孕时体不变故不忧也】在傅弗勤处师弗烦事王不怒【奉事父王季使不加怒】孝友二虢【善兄弟为友二虢文王弟虢仲虢叔也】而惠慈二蔡【惠爱也三君云二蔡文王子管叔初亦为蔡】刑于大姒【刑法也大姒文王妃】比于诸弟【比亲也诸弟同宗之弟】诗云刑于寡妻至于兄弟以御于家邦【诗大雅思斋之二章寡妻寡德之妻谓大姒御治也】于是乎用四方之贤良【以自辅也】及其即位也询于八虞【询谋也贾唐云八虞周八士皆在虞官伯达伯适仲突仲忽叔夜叔夏季随季騧】而咨于二虢【咨谋也】度于闳夭而谋于南宫【皆周贤臣度亦谋也南宫南宫适】诹于蔡原而访于辛尹【诹访皆谋也蔡蔡公原原公辛辛甲尹尹佚皆周太史】重之以周召毕荣【周周文公召召康公毕毕公荣荣公】亿宁百神【亿安也】而柔和万民【柔安也】故诗曰惠于宗公神罔时恫【亦思齐之二章也惠顺也宗公大臣也恫痛也言文王为政谘于大臣顺而行之故鬼神无怨痛之者】若是则文王非専教诲之力也【言因体也】公曰然则教无益乎对曰胡为文益其质【言有美质加以文采乃善】故人生而学非学不入【不入不入于道】公曰奈夫八疾何【八疾籧篨至僮昏】对曰官师之所材也【师长也材古裁字】戚施直镈【直主击镈镈钟也】籧篨防璆【防戴也璆玉磬也不能俛故使之戴磬】侏儒扶卢【扶縁也卢矛防之柲縁之以为戏】蒙修声【无目于音声审故使修之】聋聩司火【耳无闻于视则审故使主火】僮昏嚚瘖僬侥官师所不材也【所不能材用也】以实裔土【裔荒裔也】夫教者因体能质而利之者也【能才也因其身体有质可成济者就而通利之】若川然有原以卬浦而后大【卬迎也言川有原因开利迎之以浦然后大也】
　　文公即位二年【更言此者终述善文公之事】欲用其民【用用征伐也】子犯曰民未知义【未知尊上之义】盍纳天子以示之义【天子避子带之难在郑地汜】乃纳襄王于周公曰可矣乎对曰民未知信盍伐原以示之信乃伐原【信谓上令以三日之粮粮尽不降命去之】曰可矣乎对曰民未知礼盍大搜备师尚礼以示之【搜所以明尊卑顺少长习威仪也】乃大搜于被庐【被庐晋地名】作三军【唐尚书云立新军之上下也昭谓此章言文公之初未有新军】使郤縠将中军以为大政【大政谓掌国政也】郤溱佐之【郤溱晋大夫郤至之先或云溱即至非也】子犯曰可矣【即可用也】遂伐曹卫【在鲁僖二十八年】出谷戍释宋围败楚师于城濮于是乎遂伯【谷齐地也鲁僖二十六年楚伐齐取谷使申公叔侯戍之二十七年楚围宋晋伐曹卫以救之二十八年楚使申叔去谷子玉去宋避晋畏其强也】









　　国语卷十
　　钦定四库全书
　　国语卷十一
　　吴　韦昭　注
　　晋语五
　　臼季使舍于冀野【臼季胥臣也冀晋邑郊外曰野】冀缺耨其妻馌之【冀缺郤成子也耨茠也野　馈曰馌诗云馌彼南亩】敬相待如賔【夫妇相敬如賔也】从而问之冀芮之子也与之归既复命而进之曰臣得贤人敢以告文公曰其父有辠可乎【文公元年冀芮畏偪与吕郤谋弑公焚公宫秦伯杀之故也】对曰国之良也灭其前恶【灭除也】是故舜之刑也殛鲧其举也兴禹【殛诛也鲧禹父】今君之所闻也齐桓亲举管敬子其贼也【敬子管仲之諡】公曰子何以知其贤也对曰臣见其不忘敬也夫敬德之恪也恪于德以临事其何不济公见之使为下军大夫【在文公时而于此言之者以襄公能继父志用冀缺也曰襄公以父命赏胥臣曰举郤缺子之功也以一命命郤缺为卿复予之冀故云冀缺】
　　阳处父如卫反过【处父晋太傅阳子也如卫聘卫也在鲁文五年晋邑今河内修武是也】舍于逆旅嬴氏【旅客也逆客而舍之也嬴其姓】嬴谓其妻曰吾求君子久矣乃今得之举而从之【举起也】阳子道与之语及山而还【山河内温山曰及温而还】其妻曰子得所求而不从之何其懐也【懐思也】曰吾见其貌而欲之闻其言而恶之夫貌情之华也【容貌者情之华采】言貌之机也【言语者容貌之枢机】身为情【情生于身也】成于中言身之文也言文而发之合而后行离则有衅【合谓情也貌也言也三者合而后行衅隙也】今阳子之貌济其言匮非其实也【济成也言不副貌为匮匮乏也】若中不济而外彊之【谓情不足而貌彊为之】其卒将复【复反也反其情也】中外易矣【易犹异也】若外内而言反之渎其信也【善也渎轻也】夫言以昭信奉之如机【如枢机之相应】歴时而发之【言思察之详熟】胡可渎也今阳子之情譿矣【譿辨察也】以济盖也【济成也成其容貌以盖其短也】且刚而主能【主上也言性刚直而髙尚其材能也】不本而犯怨之所聚也【不本行不本仁义也犯犯人也】吾惧未获其利而及其难是故去之期年乃有贾季之难阳子死之【贾季晋大夫狐偃之子射姑也食采于贾字季它唐尚书云晋搜于夷舍二军昭谓初晋作五军鲁文五年晋四卿卒至六年晋搜于夷舍二军复三军之制狐射姑将中军赵盾佐之阳子至自温改搜于董使赵盾将中军射姑佐之射姑怨阳子之易其班也使狐鞫居杀阳处父而奔翟】
　　赵宣子言韩献子于灵公以为司马【宣子晋正卿赵衰之子宣孟盾也献子韩万之孙子舆之子厥也灵公襄公子夷皋也司马掌军大夫】河曲之役【河曲晋地鲁文十二年秦伐晋战于河曲】赵孟使人以其乘车干行【赵孟宣子也干犯也行军列也】献子执而戮之众咸曰韩厥必不没矣【没终也】其主朝升之而莫戮其车【其主人车车仆也献子因赵盾以为主盾升之于公朝莫喻速也】其谁安之宣子召而礼之曰吾闻事君者比而不党【比比义也阿私曰党】夫周以举义比也【忠信曰周】举以其私党也夫军事无犯犯而不隠义也【任公为义】吾言汝于君惧汝不能也举而不能党孰大焉事君而党吾何以从政吾故以是观汝【观汝能否】汝勉之茍从是行也【勉之始终其志是行今所行也】临长晋国者非汝其谁【临监也】皆告诸大夫曰二三子可以贺我矣吾举厥也而中吾乃今知免于罪矣
　　宋人杀昭公【宋人宋成公之子文公鲍也昭公鲍之兄杵臼也杀昭公在鲁文十六年】赵宣子请师于灵公以伐宋公曰非晋国之急也对曰大者天地其次君臣所以为明训也【言尊卑各得其所所以明教训也】今宋人杀其君是反天地而逆民则也【则法也】天必诛焉晋为盟主而不修天罚【修行也】将惧及焉公许之乃发令于太庙召军吏而戒乐正【正长也军吏主师旅乐正主钟鼓】令三军之钟鼓必备赵同曰国有大役【役事也赵同盾弟晋大夫原同也】不镇抚民而备钟鼓何也宣子曰大罪伐之小罪惮之【惮惧也】袭侵之事陵也【轻曰袭无钟鼓曰侵陵以大陵小也】是故伐备钟鼓声其罪也【以声章其罪也】战以錞于丁宁儆其民也【錞于形如碓头与鼔角相和丁宁谓钲也儆戒也唐尚书云錞于镯也非也镯与錞于各异物】袭防密声为蹔事也【蹔其无备】今宋人杀其君罪莫大焉明声之犹恐其不闻也吾备钟鼓为君故也【为欲尊明君道也】乃使旁告于诸侯治兵振旅鸣钟鼓以至于宋【振奋也伐宋在鲁文公十七年】
