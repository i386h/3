<!-- { "loadSidebar": true } -->
　　鬬且廷见令尹子常【鬬且楚大夫子常子囊之孙囊瓦也】子常与之语问蓄货聚马归以语其弟曰楚其亡乎不然令尹其不免乎吾见令尹令尹问蓄聚积实如饿豺狼焉【实财也】殆必亡者也夫古者聚货不妨民衣食之利聚马不害民之财用【货珠玉之属自然物也货马多则养求者众妨财力也】国马足以行军【国马民马也十六井为丘有戎马一疋牛三头足以行军也】公马足以称赋【公马公之戎马也称举也赋兵也】不是过也公货足以宾献【宾飨赠也献贡也】家货足以供用【家大夫也】不是过也夫货马邮则阙于民【邮过也阙缺也】民多阙则有离畔之心将何以封矣【封封国也】昔鬭子文三舍令尹【子文鬬伯比之子于菟也舍去也】无一日之积恤民之故也【积储也】成王闻子文之朝不及夕也【成王楚文王之子頵也】于是乎每朝设脯一东糗一筐以羞子文【糗寒粥也筐器名也羞进也】至于今令尹秩之【秩常也】成王每出子文之禄必逃王止而后复【禄奉也复反也】人谓子文曰人生求富而子逃之何也对曰夫从政者以庇民也【庇覆也】民多旷者而我取富焉【旷空也】是勤民以自封也【勤劳也封厚也】死无日矣我逃死非逃富也故庄王之世灭若敖氏唯子文之后在至于今处郧为楚良臣【庄王成王孙也若敖氏子文之族也鲁宣四年子文之弟子鬬椒为乱庄王灭若敖氏之族子文之孙箴尹克黄使于齐还而自拘于司败王思子文之治楚也曰子文无从何以劝善使复其所其子孙当昭王时为郧公】是不先恤民而后已之富乎今子常先大夫之后也【先大夫子囊也】而相楚君无令名于四方民之羸餧日日已甚【羸瘠也言日日又甚】四境盈垒【盈满也垒壁也言垒壁满于四境之内】道殣相望【道冢曰殣诗云行有死人尚或殣之】盗贼司目民无所放【放依也】是之不恤而蓄聚不厌其速怨于民多矣【速召也】积货滋多蓄怨滋厚不亡何待夫民心之愠也【愠怒也】若防大川焉溃而所犯必大矣【犯败也】子常其能贤于成灵乎成不礼于穆愿食熊蹯不获而死【成成王穆王商臣之父也欲黜商臣而立其弟职商臣围成王王请食熊蹯而死不听遂自杀蹯掌也】灵王不顾于民一国弃之如遗迹焉【灵王不君罢弊楚国三军叛之如行人之遗弃其迹也】子常为政而无礼不顾甚于成灵其独何力以待之【待犹御也】期年乃有柏举之战子常奔郑昭王奔随【柏举楚地随汉东国也初蔡昭侯朝于楚子常欲其佩唐成公亦朝焉子常欲其骕騻马二君不子而留之三年后予之乃得归归与吴伐楚大败之在鲁定四年奔随自郧奔随也】
　　吴人入楚昭王出奔济于成臼【吴人阖闾也出奔随也济渡也成臼津名】见蓝尹亹载其孥【蓝尹亹楚大夫也妻子曰孥】王曰载予对曰自先王莫队其国【队失也】当君之世而亡之君之过也遂去王王归又求见王王欲执之子西曰请听其辞夫其有故【子西平王之子昭王之庶兄令尹公子申也故犹意也】王使谓之曰成臼之役而弃不谷今而敢来何也【而汝也】对曰昔瓦唯长旧怨以败于柏举故君及此【瓦子常名也长犹积也】今又效之无乃不可乎臣避于成臼以儆君也庶悛而更乎【悛改也】今之敢见观君之徳也曰庶惧而鉴前恶乎【鉴镜也】君若不鉴而长之君实有国而不爱臣何有于死【何惜于死】死在司败矣【楚谓司寇为司败】唯君图之子西曰使复其位以无忘前败【言见亹则念前败也】王乃见之
　　吴人之入楚楚昭王奔郧【郧楚邑也】郧公之弟怀将杀王【郧公令尹子文孙之孙蔓成然之子鬬辛也】郧公辛止之怀曰平王杀吾父【平王昭王考也父蔓成然也成然立平王贪求无厌平王杀之】在国则君在外则雠也见雠弗杀非人也郧公曰夫事君者不为外内行【不为外内易行】不为丰约举【丰盛也约衰也举动也】茍君之尊卑一也且夫自敌以下则有雠【敌敌体也】非是不雠下虐上为杀上虐下为讨而况君乎君而讨臣何雠之为若皆雠君则何上下之有乎吾先人以善事君成名于诸侯自鬭伯比以来未之失也今尔以是殃之不可【殃病害也】怀弗听曰吾思吾父不能顾矣郧公以王奔随【避怀也】王归而赏及郧怀子西谏曰君有二臣或可赏也或可戮也君王均之羣臣惧矣【均同也赏罚无别故惧也】王曰夫子期之二子邪吾知之矣【子期蔓成然字】或礼于君或礼于父均之不亦可乎
　　子西叹于朝蓝尹亹曰吾闻君子惟独居思念前世之崇替【崇终也替废也诗云曾不崇朝】与哀殡丧【涂木曰殡】于是有叹其余则不君子临政思义【思公义也】饮食思礼同宴思乐在乐思善无有叹焉今吾子临政而叹何也子西曰阖闾能败吾师【柏举之战】阖闾即世吾闻其嗣又甚焉【嗣嗣子夫差也甚谓政徳过于父也】吾是以叹对曰子患政德之不脩无患吴矣夫阖闾口不贪嘉味耳不乐逸声【逸淫也】目不淫于色身不怀于安朝夕勤志恤民之羸【羸病也】闻一善若惊得一士若赏【若受赏也】有过必悛【悛改也】有不善必惧是故得民以济其志【济成也志战克也】今吾闻夫差好罢民力以成私好纵过而翳谏【翳鄣也】一夕之宿台榭陂池必成六畜玩好必从夫先自败也已焉能败人子脩徳以待吴吴将毙矣
　　王孙圉聘于晋【王孙圉楚大夫也】定公飨之赵简子鸣玉以相【定公晋顷公之子午也简子赵鞅也鸣玉鸣其佩玉以相礼】问于王孙圉曰楚之白珩犹在乎【珩佩上之横者】对曰然简子曰其为宝也几何矣【几何世也】曰未尝为宝楚之所宝者曰观射父【言以贤为寳不以寳为寳】能作训辞以行事于诸侯【言以训辞交结诸侯】使无以寡君为口实【口实毁弄也】又有左史倚相能道训典以叙百物【叙次也物事也】以朝夕献善败于寡君使寡君无忘先王之业又能上下説乎鬼神顺道其欲恶【説媚也】使神无有怨痛于楚国【痛疾也】又有薮曰云连徒洲金木竹箭之所生也【楚有云梦薮泽名也连属也水中之可居曰洲徒其名也】珠齿角皮革羽毛所以备赋用以戒不虞者也【龟所以备吉防珠所以御火灾角所以为弓弩齿象齿所以为弭皮虎豹皮也所以为茵鞬革犀兕也所以为甲胄羽鸟羽也所以为旌毛旄牛尾所以注竿首赋兵赋虞度也】所以共币帛以宾享于诸侯者也【享献也】若诸侯之好币具而导之以训辞【导行也】有不虞之备而皇神相之【能媚于神故皇神相之皇大也相助也】寡君其可以免罪于诸侯而国民保焉【保安也】此楚国之宝也若夫白珩先王之玩也何宝焉【玩玩弄之物】圉闻国之宝六而已圣能制议百物以辅相国家则宝之玉足以庇防嘉谷使无水旱之灾则宝之【玉祭祀之玉也】足以宪臧不则宝之【宪法也取善恶之法】珠足以御火灾则宝之【珠水精故以御火灾】金足以御兵乱则宝之【金所以为兵也】山林薮泽足以备财用则宝之若夫哗嚣之美【哗嚣犹讙譊谓若鸣玉以相】楚虽蛮夷不能宝也【微刺简子】
　　惠王以梁与鲁阳文子【惠王昭王子越女之子章也梁楚北境也文子平王之孙司马子期子鲁阳公也】文子辞曰梁险而在北境惧子孙之有贰者也【贰二心也】夫事君无憾憾则惧偪【憾恨也无恨谓得志也偪偪上也】偪则惧贰【偪则惧诛故贰也】夫盈而不偪【盈志满也】憾而不贰者臣能自夀也【寿保也】不知其它【它子孙也】纵臣而得以其首领以没惧子孙之以梁之险而乏臣之祀也【恃险而贰将见诛絶】王曰子之仁不忘子孙施及楚国敢不从子与之鲁阳
