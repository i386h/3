<!-- { "loadSidebar": true } -->
　　季武子为三军【为作也武子鲁卿季文子之子季孙夙也周礼天子六军诸侯大国三军鲁伯禽之封旧有三军其后削弱二军而已武子欲専公室故益中军以为三三家各征其一事在鲁襄十一年】叔孙穆子曰不可天子作师公帅之以征不德【师谓六军之众也公谓诸侯为王郷士者也周礼军将皆命卿诗云周公东征周公时为二伯而东征则亦上公为元帅也】元侯作师卿帅之以承天子【元侯大国之君也师三军之众也大国三卿皆命于天子承夫子谓从王师征不义也孔子曰天下有道则礼乐征伐自天子出】诸侯有卿无军帅教卫以赞元侯【诸侯谓次国之君也有卿有命卿也二卿命于天子一卿命于其君无军无三军也若元侯有事则令卿帅其所教武卫之士以佐元侯礼所谓次国二军小国一军谓以赋出军从征伐也赞佐也】自伯子男有大夫无卿【无卿无命卿也王制曰小国二卿皆命于其君】帅赋以从诸侯【赋国中出兵车甲士以从大国诸侯也】是以上能征下下无奸慝【征正也慝恶也】今我小侯也【言小侯者削弱之日久矣】处大国之间【大国齐楚也】缮贡赋以共从者犹惧有讨【犹惧以不给见诛讨也】若为元侯之所【之所谓作三军元侯所为】以怒大国无乃不可乎弗从遂作中军【言中者明已有上下军也】自是齐楚代讨于鲁【代更也】襄昭皆如楚【襄襄公昭昭公也如楚朝事楚也事在襄二十九年昭七年】
　　诸侯伐秦及泾莫济【及至也泾水名也济渡也鲁襄十一年晋悼公伐郑秦人伐晋以救郑十四年晋使六卿帅诸侯之大夫伐秦至泾水无肯先渡者】晋叔向见叔孙穆子曰诸侯谓秦不恭而讨之及泾而止于秦何益【何益何益于伐秦之事】穆子曰豹之业及匏有苦叶矣不知其它【业事也匏有苦叶诗邶风篇名也其诗曰匏有苦叶济有深涉深则厉浅则揭言其必济不知其它也】叔向召舟虞与司马【舟虞掌舟司马掌兵】曰夫苦匏不材于人共济而已【材读若裁也不裁于人言不可食也共济而已佩匏可以渡水也】鲁叔孙赋匏有苦叶必将涉矣【诗以言志也】具舟除隧不共有法【隧道也共具也舟虞具舟司马除道法刑也】是行也鲁人以莒人先济诸侯从之【诸侯诸侯之大夫也以用也能东西之曰以】
　　襄公如楚及汉闻康王卒欲还【襄公鲁成公之子襄公午也如楚者以宋之盟朝于楚也汉水名康王楚恭王之子康王昭也】叔仲昭伯曰君之来也非为一人也【叔仲昭伯鲁大夫叔仲惠伯之孙叔仲带也一人谓康王也】为其名与其众也【名谓为大国有盟主之名也众畧地多兵甲众也】今王死其名未改其众未败何为还诸大夫皆欲还子服惠伯曰不知所为姑从君乎【惠伯鲁大夫仲孙它之子子服椒也姑且也】叔仲曰子之来也非欲安身也为国家之利也故不惮勤逺而聴于楚【惮难也】非义楚也畏其名与众也【义楚非以楚有义而往也】夫义人者固庆其喜而吊其忧况畏而服焉【庆犹贺也喜犹福也】闻畏而往闻丧而还茍芈姓实嗣其谁代之任丧【芊楚姓也嗣嗣世也任当也谁当代之当防为主者乎言必自当之故不可不往吊也】王大子又长矣执政未改【执政令尹司马也改易也】予为先君来死而去之其谁曰不如先君【言我为楚先君故来闻死而去之后嗣臣子谁肯自谓德不如先君者乎】将为丧举闻丧而还其谁曰非侮也【举动也如在国闻楚有丧将为之举动而往况已至汉闻丧而还其谁言鲁不轻侮之也】事其君而任其政其谁由已贰【任当也由从也言楚臣方事其君而当其政其谁肯从巳时而使诸侯有携贰者乎】求说其侮而亟于前之人其雠不滋大乎【说犹除也滋益也亟疾也言楚君臣求除其轻侮己者将急疾于前之人此雠不益大乎】说侮不懦执政不贰帅大雠以惮小国其谁云待之【懦弱也惮难也言楚人欲除其侮慢之耻不懦弱其执政之臣无二心以楚大雠为鲁作难其谁能待之待犹御也】若从君而患则不如违君以避难【之也】且夫君子计成而后行二三子计乎有御楚之术而有守国之备则可也【可可还也】若未有不如往也乃遂行反及方城闻季武子袭卞【方城楚北山卞鲁邑也季武子袭之以自予】公欲还出楚师以伐鲁【伐季氏也言鲁者季氏専鲁国】荣成伯曰不可【成伯鲁大夫声伯之子名乐】君之于臣其威大矣不能令于国而恃诸侯诸侯其谁昵之【昵亲也】若得楚师以伐鲁鲁旣不违夙之取卞也必用命焉守必固矣【夙武子名也言夙取卞时鲁人不违而从之是为聴用其命必同心而守故言固矣】若楚之克鲁【克胜也】诸姬不获闚焉而况君乎彼无亦置其同以服东夷而大攘诸夏将天下是王而何德于君其予君也【无亦亦也同同姓也攘却也言楚亦将自置其同姓于鲁以取天下不予君也】若不克鲁君以蛮夷伐之而又求入焉必不获矣不如予之【予之以卞予武子也】夙之事君也不敢不悛【悛改也】醉而怒醒而喜庸何伤【庸用也言公欲伐鲁若人醉而怒今止若醒而喜也用何伤乎】君其入也乃归襄公在楚季武子取卞使季冶逆【季冶鲁大夫季氏之族子冶也逆迎也】追而予之玺书【玺印也古者大夫之印亦称玺玺书印封书也】以告曰卞人将叛臣讨之旣得之矣【此玺书之辞也】公未言荣成子曰【恐公怒故先言也】子股肱鲁国社稷之事子实制之惟子所利何必卞【利犹便也】卞有罪而子征之子之也又何谒焉【役也谒告也】子冶归致禄而不出【致归也归禄还采邑也曰公冶致其邑】曰使予欺君谓予能也【欺谓玺书言卞人将叛也能贤能也】能而欺其君敢享其禄而立其朝乎【享食也】
　　虢之防【诸侯之大夫寻宋之盟也在鲁昭元年】楚公子围二人执戈先焉【楚公子园恭王之庶子灵王熊防也时为令尹先谓使二人执戈在前导也】蔡公孙归生与郑罕虎见叔孙穆子【归生蔡大师子朝之子子家也罕虎郑大夫子罕之孙子展之子子皮也穆子鲁卿叔孙豹也】穆子曰楚公子甚美不大夫矣【美谓服饰盛也】抑君也【似君也】郑子皮曰有执戈之前吾惑之【惑疑怪也】蔡子家曰楚大国也公子围其令尹也有执戈之前不亦可乎穆子曰不然天子有虎贲习武训也【训教也虎贲掌先后王而趋舍则守王闲在国则守宫门所以习武教也】诸侯有旅贲御灾害也【御禁也旅贲掌执戈盾夹车而趋车止则持轮所以备非常禁灾害也】大夫有贰车备承事也【贰副也承奉也事使也】士有陪乘告奔也【陪犹重也奔走使令也】今大夫而设诸侯之服有其心矣【有篡国心也】若无其心而敢设服以见诸侯之大夫乎将不入矣【若不见讨必为篡不复入为大夫也】夫服心之文也【言心所好身必服之】如焉灼其中必文于外若楚公子不为君必死不合诸侯矣【不复为大夫以防诸侯也】公子围反杀郏敖而代之【郏敖楚康王之子麇麇有疾围缢而杀之葬之于郏谓之郏敖】
　　虢之防诸侯之大夫寻盟未【寻宋之盟也】季武子伐莒取郓【郓莒邑】莒人告于防楚人将以叔孙穆子为戮【楚人令尹围也以鲁背盟取郓故欲戮之】晋乐王鲋求货于穆子【乐王鲋晋大夫乐桓子】曰吾为子请于楚穆子不予梁其踁谓穆子曰有货以卫身也出货而可以免子何爱焉【梁其踁穆子家臣卫营也】穆子曰非汝所知也承君命以防大事【大事盟也】而国有罪我以货私免是我防吾私也茍如是则又可以出货而成私欲乎【茍诚也诚复有如此事者则当复以私货求免而成私欲私欲成则公义废矣】虽可以免吾其若诸侯之事何夫必将或循之曰诸侯之卿有然者故也【必将有循效我者言诸侯之卿尝有以货私免者】则我求安身而为诸侯法矣【货免之法】君子是以患作【患作患所作不得中以乱事也】作而不衷将或导之【衷中也】是昭其不衷也余非爱货恶不衷也【欲杀身以成义不欲求生以害道】且罪非我之由【由武子也】为戮何害【何害于义】楚人乃赦之穆子归武子劳之日中不出【日中旦至日中也穆子怨其背盟伐莒故不出见之】其人曰可以出矣【其人穆子家臣曽阜也】穆子曰吾不难为戮养吾栋也【武子正卿也是为国栋言已为戮鲁诛尽矣故曰养吾栋】夫栋折而榱崩吾惧压焉【压笮也言季氏亡则叔孙氏亦必亡】故曰虽死于外而庇宗于内可也【庇覆也】今既免大耻而不忍小忿可以为能乎乃出见之
　　平丘之防晋昭公使叔向辞昭公弗与盟【晋昭公晋平公之子昭公夷也鲁昭十年季平子伐莒取郠莒人愬之于晋十三年晋将讨鲁防于平丘使叔向辞鲁昭公不与之盟】子服惠伯曰晋信蛮夷而弃兄弟【蛮夷莒也兄弟鲁也】其执政贰也【执政之臣有二心于莒而助之也】贰必失诸侯岂惟鲁然【言不独失鲁也】夫失其政者必毒于人鲁惧及焉【必加毒于人】不可以不恭必使上卿从之【从至晋谢也】季平子曰然则意如乎【平子季武子之孙悼子之子意如也时为上卿】若我往晋必患我谁为之贰【患谓见执若如也贰副也】子服惠伯曰椒既言之矣敢逃难乎椒请从【椒惠伯名】晋人执平子子服惠伯见韩宣子【宣子晋正卿韩献子之子起也】曰夫盟信之要也【要犹结也】晋为盟主是主信也若盟而弃鲁侯信抑阙矣【阙缺也】昔栾氏之乱齐人间晋之祸伐取朝歌【间候也栾氏晋大夫栾盈也获罪奔楚自楚奔齐鲁襄二十三年齐庄公纳盈不克秋伐晋取朝歌朝歌晋邑】我先君襄公不敢宁处使叔孙豹悉帅弊赋【赋兵也】踦跂毕行无有处人【踦跂跰蹇也】以从军吏次于雝俞【次舍也雝俞晋地】与邯郸胜击齐之左【邯郸胜晋大夫赵旃之子顷子胜也食采邯郸左左军也】掎止晏莱焉【从后曰掎止获也晏莱齐大夫】齐师而后敢还非以求逺也【非以求逺功也】以鲁之密迩于齐而又小国也【密比也迩近也】齐朝驾则夕极于鲁国【极至也】不敢惮其患而与晋共其忧亦曰庶防有益于鲁国乎【益谓得晋之助也】今信蛮夷而弃之夫诸侯之勉于君者将安劝矣若弃鲁而茍固诸侯羣臣敢惮戮乎诸侯之事晋者鲁为勉矣若以蛮夷之故弃之其无乃得蛮夷而失诸侯之信乎子计其利者小国共命【共敬从也】宣子说乃归平子
　　季桓子穿井获如土缶其中有羊焉【桓子鲁正卿季平子之子斯也或云得土如瓦缶状中有土羊昭谓羊生羊也故谓之怪】使问之仲尼曰吾穿井而获狗何也【获羊而言狗者以孔子博物测之也】对曰以丘之所闻羊也丘闻之木石之怪曰防蝄蜽【木石谓山也或云防一足越人谓之山防或作□富阳有之人面猴身能言或云独足蝄蜽山精好斆人声而迷惑人也】水之怪曰龙罔象土之怪曰羵羊【龙神兽也非所常见故曰怪或云罔象食人一名沐肿固唐云羵羊雌雄不成者】季康子问于公父文伯之母【康子鲁正卿季悼子曽孙桓子之子季孙肥也文伯鲁大夫季悼子之孙公父穆伯之子公父歜也母穆伯之妻敬姜也】曰主亦有以语肥也【大夫称主妻亦如之语教诫也】对曰吾能老而已何以语子康子曰虽然肥愿有闻于主【觊得一言可行者】对曰吾闻之先姑【夫之母曰姑没曰先姑】曰君子能劳后世有继【能劳能自卑劳贵而不骄也有继子孙不废也】子夏闻之曰善哉商闻之曰古之嫁者不及舅姑谓之不幸夫妇学于舅姑者也
