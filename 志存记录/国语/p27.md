<!-- { "loadSidebar": true } -->
　　文公在翟十二年【文公晋献公庶子重耳也避骊姬之难鲁僖五年嵗在大火自蒲奔翟至十六年嵗在夀星故在翟十二年】狐偃曰日吾来此也【狐偃文公舅子犯也日往日也】非以翟为荣可以成事也【荣乐也成事成反国之事】吾曰奔而易达【达至也】困而有资【资财也】休以择利可以戾也【休息也戾定也】今戾久矣戾久将厎【厎止也】厎箸滞淫【箸附也滞废也淫久也】谁能兴之【兴起也】盍速行乎吾不适齐楚避其逺也蓄力一纪可以逺矣【蓄养也十二年嵗星一周为一纪】齐侯长矣而欲亲晋【齐侯桓公也长老也是嵗桓公为淮之防明年而卒】管仲没矣多谗在侧【没终也谗谓易牙竖刁之属】谋而无正衷而思始【无正无正从也衷中也中道思其初时也】夫必追择前言求善以终【前言管仲忠善之言】厌迩逐逺逺人入服不为邮矣【迩近也逐求也邮过也】防其季年可也【季末也劝使文公适齐防桓公季末之年可也】兹可以亲【兹此也】皆以为然乃行过五鹿乞食于野人【五鹿卫邑不见礼故乞食】野人举块以与之【块墣也】公子怒将鞭之子犯曰天赐也民以土服又何求焉【言民奉土以服公子】天事必象【必先有象】十有二年必获此土【后十二年必得五鹿】二三子志之【志识也】嵗在夀星及鹑尾其有此土乎【嵗嵗星也自轸十二度至氐四度为夀星之次自张十七度至轸十一度为鹑尾之次嵗在夀星谓得块之嵗鲁僖十六年也后十一年嵗在鹑尾必有此五鹿地也鲁僖二十七年嵗在鹑尾二十八年嵗复在夀星晋文公伐卫正月六日戊申取五鹿周正月夏十一月也正天时以夏时故嵗在鹑尾】天以命矣【命告也谓野人奉块】复于夀星必获诸侯【嵗复在夀星谓鲁僖二十八年也是嵗四月文公败楚师于城濮合诸侯于践土五月献俘于王王防命之以为侯伯故得诸侯】天之道也【天之大数不过十二】由是始之【由从也从得块始】有此其以戊申乎【有此五鹿当以戊申日也】所以申土也【日以戊申戊土也申申广土地也】再拜稽首受而载之【拜天赐受块而载之】遂适齐齐侯妻之甚善焉【桓公以女妻之遇之甚善】有马二十乘【四马为乘八十匹也】将死于齐而已矣曰民生安乐谁知其它桓公卒【在齐一年而桓公卒】孝公即位【孝公桓公子昭也即位在鲁僖十八年】诸侯畔齐子犯知齐之不可以动【动谓求反国也】而知文公之安齐而有终焉之志也欲行而患之【患文公不肯去也】与从者谋于桑下【从者赵衰之属】蚕妾在焉【在桑上也】莫知其在也妾告姜氏姜氏杀之【杀之以灭口也时诸侯畔齐壻又欲去恐孝公怒】而言于公子曰从者将以子行其闻之者吾已除之矣子必从之不可以贰【贰疑也】贰无成命【疑则不成天命】诗云上帝临女无贰尔心【诗大雅大明之七章也上帝天也女谓武王也言天临防女伐纣必克无有疑心】先王其知之矣贰将可乎【言武王知天命不可以疑故卒有天下】子去晋难而极于此【极至也】自子之行晋无宁嵗民无成君【成定也谓奚齐卓子杀死惠公无亲内外恶之】天未丧晋无异公子【同生九人惟重耳在】有晋国者非子而谁子其勉之上帝临子矣贰必有咎【天予不取故必有咎】公子曰吾不动矣必死于此姜曰不然周诗曰莘莘征夫每懐靡及【诗小雅皇皇者华之首章也莘莘众多也征行也懐私为每懐言臣奉命当念在公每辄懐私将无所及】夙夜征行不遑啓处犹惧无及【夙蚤也行道也遑暇也啓跪也处居也】况其顺身纵欲懐安将何及矣人不求及其能及乎【求及求及时也】日月不处人谁获安西方之书有之曰懐与安实疚大事【西方谓周也诗云谁将西归又曰西方之人皆谓周也安自安也疚病也】郑诗云仲可懐也人之多言亦可畏也【诗郑风将仲子之卒章也仲祭仲也懐思也言虽欲从心思仲犹能畏人自止见可懐思可畏也】昔管敬仲有言小妾闻之【敬仲夷吾字也】曰畏威如疾民之上也【畏威如畏疾病此民之上行】从懐如流民之下也【从心所思如水流行此民之下行】见懐思威民之中也【威畏也见可懐则思可畏此民之中行】畏威如疾乃能威民【言能畏上乃能威下】威在民上弗畏有刑【能威民故在人上不畏威则有刑罪】从懐如流去威逺矣故谓之下【去威逺言不能威民也】其在辟也吾从中也【辟罪也弗畏有刑故云罪髙不在上下欲避罪故从中也】郑诗之言吾其从之【从其畏人之多言也】此大夫管仲之所以纪纲齐国裨辅先君而成霸者也子而弃之不亦难乎【裨补也】齐国之政败矣晋之无道久矣从者之谋忠矣时日及矣公子防矣【防近也言重耳得国时日近也】君国可以济百姓而释之者非人也【济成也释置也】败不可处【败谓齐也】时不可失忠不可弃懐不可从子必速行吾闻晋之始封也【始封谓唐叔虞】嵗在大火阏伯之星也实纪商人【商殷也自氐五度至尾九度为大火之次阏伯陶唐氏之火正居于商丘祀大火死以配食相土因之故商主大火实纪商之吉凶也】商之飨国三十一王【自汤至纣】瞽史之记曰唐叔之世将如商数【瞽史知天道者】今未半也【自唐叔至惠公十四世故曰未半】乱不长世【不长世乱当有平时也】公子唯子子必有晋若何懐安公子弗聴姜与子犯谋醉而载之以行醒以戈逐子犯曰若无所济吾食舅氏之肉其知厌乎舅犯走且对曰若无所济余未知死所谁能与豺狼争食【战死原野公子将走不暇岂能复与豺狼争食我乎】若克有成公子无亦晋之柔嘉是以甘食【无亦不亦也柔脆也嘉美也】偃之肉腥臊将焉用之遂行过卫卫文公有邢翟之虞不能礼焉【卫文公宣公之孙昭伯顽之子燬也虞备也是嵗鲁僖十八年冬邢人翟人伐卫围菟圃文公师于訾娄以退之故不能礼焉】庄子言于公【庄子卫正卿穆仲静之子速也】曰夫礼国之纪也亲民之结也【君亲其亲所以结民心使相亲也】善德之建也【建立也言能善善所以立德也】国无纪不可以终民无结不可以固德无建不可以立此三者君之所慎也今君弃之无乃不可乎晋公子善人也而卫亲也君不礼焉弃三德矣【晋祖唐叔武王之子卫祖康叔文王之子故曰亲三德谓礼賔亲亲善善也】臣故云君其图之康叔文之昭也唐叔武之穆也【自祖以下一昭一穆故康叔为文昭唐叔为武穆】周之大功在武【谓始伐纣定天下也】天胙将在武族【族嗣也】茍姬未絶周室而俾守天聚者必武族也【聚财众也】武族惟晋实昌晋公子实德晋仍无道【仍重也】天胙有德晋之守祀必公子也若复而修其德镇抚其民必获诸侯以讨无礼君弗蚤图卫而在讨小人是惧敢不尽心公弗聴自卫过曹曹共公亦不礼焉【共公曹昭公之子曹伯襄也】闻其骿胁欲观其状【骿并榦也】止其舍谍其将浴设微薄而观之【谍候也微蔽也薄迫也】僖负羇之妻言于负羇【负羇曹大夫】曰吾观晋公子贤人也其从者皆国相也以相一人必得晋国得晋国而讨无礼曹其首诛也子盍蚤自贰焉【贰犹别也】僖负羇餽飱寘璧焉【熟食曰飱寘置也置壁于飱下】公子受飱反璧负羇言于曹伯曰夫晋公子在此君之匹也君不亦礼焉曹伯曰诸侯之亡公子其多矣谁不过此亡者皆无礼者也余焉能尽礼焉对曰臣闻之爱亲明贤政之榦也【榦桢榦也】礼賔矜穷礼之宗也【宗本也】礼以纪政国之常也【纪理也】失常不立君所知也【失常则政不立】国君无亲国以为亲【僚以官相亲君以国相亲】先君叔振出自文王【文王子也】晋祖唐叔出自武王【武王子也】文武之功实建诸姬故二王之嗣世不废亲今君弃之是不爱亲也晋公子生十七年而亡【亡奔也】卿材三人从之可谓贤矣【三人狐偃赵衰贾它】而君蔑之是不明贤也晋公子之亡不可不怜也比之賔客不可不礼也失此二者是不礼賔不怜穷也守天之聚将施于宜宜而不施聚必有阙【宜义也阙缺也】玉帛酒食犹粪土也爱粪土以毁三常【三常政之榦礼之宗国之常也】失位而阙聚是之不难无乃不可乎君其图之公弗聴公子过宋【自曹适宋】与司马公孙固相善【固宋庄公之孙大司马固也相善相说好】公孙固言于襄公曰晋公子亡长幼矣【襄公宋桓公子兹父也长幼从幼至长也】而好善不厌父事狐偃师事赵衰而长事贾它【长兄事之】狐偃其舅也而惠以有谋赵衰其先君之戎御赵夙之弟也而文以忠贞【赵衰晋卿公明之少子成子衰也先君献公戎御御戎车也曰赵夙御戎】贾它公族也而多识以恭敬【贾它狐偃之子狐射姑大师贾季也公族姬姓也食邑于贾字季】此三人者实左右之公子居则下之动则咨焉成幼而不倦【成幼自幼至成人也】殆有礼矣树于有礼必有艾【树种也艾报也】商颂曰汤降不迟圣敬日跻【长之三章也降下也跻升也言汤之尊贤下士甚疾故其圣敬之道日升闻于天】降有礼之谓也【降已于有礼也】君其图之襄公从之赠以马二十乘公子过郑郑文公亦不礼焉【文公郑厉公之子捷】叔詹諌曰臣闻之【叔詹郑大夫】亲有天【有天天所启也】用前训【前训先君之教】礼兄弟资穷困【资禀也】天所福也今晋公子有三胙焉天将启之【启闿也】同姓不婚恶不殖也【殖蕃也】狐氏出自唐叔【狐氏重耳外家与晋俱唐叔之后别在犬戎者】狐姬伯行之子也实生重耳【伯行狐突字】成而儁才离违而得所【言成人而有儁才也违去也离祸去国举动得所】久约而无衅一也【衅瑕也】同出九人惟重耳在【同出同父也】离外之患而晋国不靖二也【靖治也】晋侯日载其怨外内弃之【载成也】重耳日载其德狐赵谋之三也在周颂曰天作髙山大王荒之【天作之首章也作生也髙山岐山也荒大也言天生此髙山使兴云雨大王则秩祀而尊大之】荒大之也大天所作可谓亲有天矣晋郑兄弟也吾先君武公与晋文侯戮力一心股肱周室夹辅平王【武公郑桓公之子滑突也文侯晋穆侯之子仇也戮并也一同也】平王劳而德之而赐之盟质曰世相起也【质信也起扶持也】若亲有天获三胙者可谓大天【三胙谓成而儁才晋国不靖狐赵谋之也】若用前训文侯之功武公之业可谓前训【业事也前训二国同心之训】若礼兄弟晋郑之亲王之遗命可谓兄弟【晋郑同姓王之遗命又使相起可谓兄弟】若资穷困亡在长幼还轸诸侯可谓穷困【轸车后横木也还轸犹囘车周歴诸国遭离阨困】弃此四者以徼天祸无乃不可乎【徼要也四者有天前训兄弟困穷】君其图之弗聴叔詹曰若不礼焉则请杀之谚曰黍稷无成不能为荣【稷粱也无成谓死也荣秀也】黍不为黍不能蕃庑【为成也蕃滋也庑丰也】稷不为稷不能蕃殖【殖长也】所生不疑惟德之基【所生谓种黍得黍种稷得稷惟在所树言祸福亦犹是也若不礼重耳则当除之不尔则宜厚之如此不疑是为德基也】公弗聴遂如楚楚成王以周礼享之九献庭实旅百【成王楚武王之孙文王之子熊頵也九献上公之享礼也庭实庭中之陈也百举成数也周礼上公出入五积饩九牢米百有二十筥醯醢百有二十禾五十车刍薪倍禾】公子欲辞【不敢当礼】子犯曰天命也君其飨之【天命天使之也飨食也】亡人而国荐之【荐进也以国君之礼荐进之】非敌而君设之【非体敌而设之如人君也】非天谁启之心旣飨楚子问于公子曰子若克复晋国何以报我公子再拜稽首对曰子女玉帛则君有之【有之楚自多也子女美女也】羽旄齿革则君地生焉【羽鸟羽也翡翠孔雀之属旄旄牛尾也齿象牙也革犀兕皮也皆生于楚】其波及晋国者君之余也又何以报【波流也】王曰虽然不谷愿闻之【曲礼曰四夷之大国于境内自称不谷】对曰若以君之灵【灵神也】得复晋国晋楚治兵防于中原其避君三舍【治兵谓征伐也古者师行三十里而舍三舍为九十里司马法曰进退不过三舍礼也】若不获命【不获楚还师之命】其左执鞭弭右属櫜鞬以与君周旋【鞭所以击马传曰虽鞭之长不及马腹尔雅曰弓无縁者谓之弭櫜矢房鞬弓弢也言以礼避君君不旋乃敢左执弓右属手于房以取矢与君周旋相驰逐也】令尹子玉曰请杀晋公子【子玉楚若敖之曽孙令尹成得臣也】弗杀而反晋国必惧楚师王曰不可楚师之惧我不修也【我德不修也】我之不德杀之何为天之胙楚谁能惧之楚不可胙冀州之土其无令君乎【晋在冀州】且晋公子敏而有文【敏达也文有文辞也】约而不谄【在约困之中而辞不谄屈也】三材傅之天胙之矣【谓狐赵贾三人也】天之所兴谁能御之子玉曰然则请止狐偃【止谓留为质也】王曰不可曹诗曰彼已之子不遂其媾邮之也【曹风候人之三章也遂终也媾厚也邮过也】夫邮而效之邮又甚焉效邮非义也于是懐公自秦逃归【懐公子圉也为质于秦于鲁僖二十二年逃归】秦伯召公子于楚【秦伯穆公也】楚子厚币以送公子于秦秦伯归女五人懐嬴与焉【归嫁也懐嬴故子圉妻子圉逃归立为懐公故曰懐嬴与焉与为媵也】公子使奉匜沃盥旣而挥之【婚礼嫡入于室媵御奉匜盥挥洒也】嬴怒曰秦晋匹也何以卑我【匹敌也卑贱也】公子惧降服囚命【惧嬴之诉降服彻上服囚命自囚以聴命也】秦伯见公子曰寡人之适此为才【适适妃子也】子圉之辱备嫔嫱焉【辱质于秦时嫔嫱妇官也】欲以成婚而惧离其恶名非此则无故【言欲以成婚惧以为子圉妻恐离其恶名非有此则无它故】不敢以礼致之欢之故也【不敢以婚姻正礼致之而令与于五人欢爱此女之故】公子有辱寡人之罪【辱谓降服也言寡人不备礼故令公子卑之此自寡人之罪】惟命是聴【进退此女聴公子命】公子欲辞【嫌于骨肉相取已欲辞不取也】司空季子曰同姓为兄弟【季子晋大夫胥臣臼季也后为司空贾侍中云兄弟婚姻之称也昭谓同姓为兄弟谓同父而生得姓同者乃为兄弟以言惠公重耳其姓不同则子圉道路之人可以妻其妻】黄帝之子二十五人其同姓者二人而已惟青阳与夷鼓皆为己姓【其二人相与同德故俱为己姓青阳金天氏帝少昊也】青阳方雷氏之甥也夷鼓彤鱼氏之甥也【方雷西陵氏之姓也彤鱼国名帝系曰黄帝取于西陵氏之子曰累祖实生青阳姊妹之子曰甥雷累声同】其同生而异姓者四母之子别为十二姓凡黄帝之子二十五宗【唐尚书云继别为小宗非也继别为大宗别子之庶孙乃为小宗耳】其得姓者十四人为十二姓【得姓以德居官而赐之姓也谓十四人而二人为姬二人为己故十二姓】姬酉祁已滕葴任荀僖姞儇依是也惟青阳与仓林氏同于黄帝故皆为姬姓【二十五宗惟青阳与仓林德及黄帝同姓为姬也】同德之难也如是【言德自黄帝同之难也如是】昔少典取于有蟜氏生黄帝炎帝【贾侍中云少典黄帝炎帝之先有蟜诸侯也炎帝神农也虞唐云少典黄帝炎帝之父昭谓神农三皇也在黄帝前黄帝灭炎帝灭其子孙耳明非神农可知也言生者谓二帝本所生出也内髙阳髙辛氏各有才子八人谓其裔子耳贾君得之】黄帝以姬水成炎帝以姜水成【姬姜水名也成谓所生长以成功也】成而异德故黄帝为姬炎帝为姜二帝用师以相济也异德之故也【济当为挤挤灭也曰黄帝战于阪泉是也】异姓则异德异德则异异虽近男女相及以生民也【重耳懐嬴之舅故又言此以劝之也近谓有属名也相及相嫁取也】同姓则同德同德则同心同心则同志同志虽逺男女不相及畏黩敬也【畏防黩其也】黩则生怨怨乱毓灾灾毓灭姓【毓生也】是故取妻避其同姓畏乱灾也故异德合姓同德合义【合姓合二姓为婚姻也合义以德义相亲】义以道利【有义则利随之】利以阜姓【阜厚也】姓利相更成而不迁【更续也迁离散也】乃能摄固保其土房【摄持也保守也房居也】今子于子圉道路之人也【言德姓异也】取其所弃以济大事不亦可乎公子谓子犯曰何如对曰将夺其国何有于妻惟秦所命从也【言将夺其国何辞于妻初奚齐卓子死秦伯欲纳重耳子犯难之以为不可今更言此者子圉无道害重耳使狐突召子犯及其兄毛突不召而杀之故重耳子犯皆怨之】谓子余曰何如【子余赵衰字】对曰礼志有之曰将有请于人必先有入焉【必先有以自入也】欲人之爱己也必先爱人欲人之从己也必先从人无德于人而求用于人罪也【言不先施德于人而求人为己用者是罪也】今将婚媾以从秦【重婚曰媾从从其命也】受好以爱之【受其所好而亲爱之】聴从以德之【使之德巳】惧其未可也又何疑焉乃归女而纳币且逆之【归女纳币更成婚礼逆亲迎也】他日秦伯将飨公子公子使子犯从子犯曰吾不如衰之文也【文文辞也】请使衰从乃使子余从秦伯飨公子如飨国君之礼子余相如賔【诏相重耳如賔礼也】卒事秦伯谓其大夫曰为礼而不终耻也【言此为明日将复燕】中不胜貌耻也【胜当为称中不称貌情貌相违也】华而不实耻也【有华色而无实事】不度而施耻也【不度已力而施德】施而不济耻也【济成也】耻门不闭不可以封【五耻之门不闭塞者不可以封国为诸侯也】非此用师则无所矣【非能闭此五耻之门则用师无所也】二三子敬乎【敬此五者】明日燕秦伯赋采叔【采叔五章属小雅王赐诸侯命服之乐也其首章曰君子来朝何锡予之虽无予之路车乘马】子余使公子降拜【降下堂也】秦伯降辞子余曰君以天子之命服命重耳重耳敢有安志敢不降拜成拜卒登子余使公子赋黍苗【黍苗亦小雅道邵伯述职劳来诸侯也其诗曰芃芃黍苗隂雨膏之悠悠南行邵伯劳之】子余曰重耳之仰君也若黍苗之仰隂雨也若君实庇防膏泽之使能成嘉谷荐在宗庙君之力也【在宗庙为祭主】君若昭先君之荣东行济河整师以复疆周室重耳之望也【先君谓秦襄公讨西戎有功赐爵为伯有荣燿也】重耳若获集徳而归载【集成也载祀也】使主晋民成封国其何实不从【言实从也】君若恣志以用重耳【用使征伐也】四方诸侯其谁不惕惕以从君命秦伯叹曰是子将有焉岂専在寡人乎秦伯赋鸠飞【鸠飞小雅小宛之首章曰宛彼鸣鸠翰飞戾天我心忧伤念昔先人明不寐有懐二人言己念晋先君洎穆姬不寐以思安集晋之君臣也诗序云文公遭骊姬之难未反而秦姬卒言己念伤亡人思成公子也】公子赋河水【河当作沔字相似误也其诗曰沔彼流水朝宗于海言己反国当朝事秦】秦伯赋六月【六月小雅道尹吉甫佐宣王征伐复文武之业其诗云王于出征以匡王国其二章曰以佐天子其三章曰共武之服以定王国此言重耳为君必覇诸以匡佐天子也】子余使公子降拜秦伯降辞子余曰君称所以佐天子匡王国者以命重耳重耳敢有惰心敢不从德【称举也】公子亲筮之曰尚有晋国【蓍曰筮尚上也命筮之辞也礼曰某子尚享之】得贞屯悔豫皆八也【内曰贞外曰悔震下坎上屯坤下震上豫得此两卦震在屯为贞在豫为悔八谓震两阴爻在贞在悔皆不动故曰皆八谓爻无为也】筮史占之皆曰不吉【筮史筮人掌以三易辨九筮之名一夏连山二殷归藏三周易以连山归藏占此两卦皆言不吉】闭而不通爻无为也【闭壅也震为动动遇坎坎为险阻闭塞不通无所为也】司空季子曰吉是在周易皆利建侯【建立也以周易占之二卦皆吉也屯初九曰利建侯豫大象曰利建侯行师吉】不有晋国以辅王室安能建侯我命筮曰尚有晋国筮告我曰利建侯得国之务也吉孰大焉【务犹趋也】震车也【易坤为大车震为动为雷今云车者车亦动声象雷其为小车乎】坎水也坤土也屯厚也豫乐也车班外内顺以训之【车震也班徧也徧外内者谓屯之内有震豫之外亦有震坤顺也豫内为坤屯二与四亦为坤】泉原以资之【资财也屯三至五豫二至四皆有艮象豫三至五有坎象艮山坎水水在山上为泉源流而不竭也】土厚而乐其实不有晋国何以当之【屯豫皆有坤象重坤故厚豫为乐当应也】震雷也车也坎劳也水也众也【易以坤为众坎为水水亦众之故云】主雷与车【内为主也】而尚水与众【坎象皆在上故尚水与众】车有震武也【震威也车声轩隆象有威武】众而顺文也【坤为众为顺为文象有文德为众所归】文武具厚之至也故曰屯【屯厚也】其繇曰元亨利贞勿用有攸往利建侯【繇卦辞也亨通也贞正也攸所也往之也小人勿用有所之君子则利建侯行师】主震雷长也故曰元【内为主震为长男为雷雷为诸侯故曰元元善之长也】众而顺嘉也故曰亨【嘉善也众顺服善故曰亨嘉之防也】内有震雷故利贞【屯内有震贾侍中云震以动之利也侯以正国贞也利义之和也贞事之干也】车上水下必伯【车震也水坎也车动而上威也水动而下顺也有威而众从故必伯也】小事不济壅也故曰勿用有攸往【济成也小事小人之事壅震动而遇坎坎为险阻故曰勿用有所往】一夫之行也【一夫一人也易曰震一索而得男故曰一夫又曰震为足故为行也】众顺而有武威故曰利建侯【覆述上事】坤母也震长男也母老子彊故曰豫【豫乐也】其繇曰利建侯行师居乐出威之谓也【居乐母在内也出威震在外也居乐故利建侯出威故利行师】是二者得国之卦也【二者屯豫也】十月惠公卒十二月秦伯纳公子【内鲁僖二十三年九月晋惠公卒而此云十月贾侍中以为闰余十八闰在十二月后鲁失闰以闰月为正月晋以九月为十月而置闰也秦伯以十二月始纳公子公子以二十四年正月入晋桑泉】及河子犯授公子载璧【载祀也授还也】曰臣从君还轸巡于天下恶其多矣【廵行也】臣犹知之而况君乎不忍其死请由此亡【亡奔也】公子曰所不与舅氏同心者有如河水沈璧以质【如往也质信也言若不与舅氏同心不济此河往而死也因沈璧以自誓为信】董因迎公于河【因晋大夫周太史辛有之后也曰辛有之二子董之晋故晋有董史】公问焉曰吾其济乎对曰嵗在大梁将集天行元年始受实沈之星也【嵗在大梁谓鲁僖二十三年嵗星在大梁之次也集成也行道也言公将成天道也公以辰出晋祖唐叔所以封也而以参入晋星也元年谓文公即位之年鲁僖二十四年嵗星去大梁在实沈之次受受于大梁也自胃七度至毕十一度为大梁自毕十二度至东井十五度曰实沈】实沈之虚晋人是居所以兴也【虚次也是居居其分次所主祀也曰髙辛氏有子季曰实沈迁于大夏主祀参唐人是因成王灭唐而封叔虞南有晋水子燮改为晋侯故参为晋星】今君当之无不济矣【当嵗星在实沈之虚故无不成】君之行也嵗在大火大火阏伯之星也是谓大辰【君之行谓鲁僖五年重耳出奔时嵗在大火大火大辰也曰髙辛氏有子曰阏伯迁于商丘祀大火】辰以成善后稷是相唐叔以封【成善谓辰为农祥周先后稷之所经纬以成善道相视也谓祀农祥以成农事封者唐叔封时嵗在大火】瞽史记曰嗣续其祖如谷之滋必有晋国【史记云唐叔之世将如商数今言嗣续其祖明趣同也言晋子孙将继续其先祖如谷之蕃滋故必有晋国】臣筮之得泰之八【干下坤上泰遇泰无动爻筮为侯泰三至五震为侯阴爻不动其数皆八故得泰之八与贞屯悔豫皆八义同】曰是谓天地配亨小往大来【阳下隂升故曰配亨小谕子圉大谕文公隂在外为小往阳在内为大来】今及之矣何不济之有且以辰出而以参入皆晋祥也【辰大火也参伐也参在实沈之次】而天之大纪也【所以大纪天时也曰大火为大辰伐亦为大辰辰时也】济且秉成必霸诸侯【秉执也】子孙赖之君无惧矣公子济河召令狐臼衰桑泉皆降【三者皆晋邑召召其长也】晋人惧懐公奔髙梁【髙梁晋地】吕甥冀芮帅师甲午军于庐栁【甲午鲁僖二十四年二月六日庐栁晋地军犹屯也】秦伯使公子絷如师【告晓吕冀】师退次于郇【郇郑地退师聴命也】辛丑狐偃及秦晋大夫盟于郇壬寅公入于晋师甲辰秦伯还【秦伯送公子于河上公入而还】丙午入于曲沃丁未入于绛即位于武宫戊申刺懐公于髙梁【刺杀也】
