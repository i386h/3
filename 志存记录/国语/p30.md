<!-- { "loadSidebar": true } -->
　　灵公虐赵宣子骤谏【虐厚敛以雕墙支解宰夫之属】公患之【患疾也】使鉏麑贼之【鉏麑力士贼杀也】晨往则寝门辟矣【辟开也】盛服将朝蚤而假寐【不脱冠带而寐曰假寐】麑退叹而言曰赵孟敬哉【言夙兴敬恪也】夫不忘恭敬社稷之镇也【镇重也】贼国之镇不忠受命而废之不信享一名于此不若死【享受也杀之为不忠不杀为不信故得一名也】触庭之槐而死【庭外朝之庭也周礼王之外朝三槐三公位焉则诸侯之朝三槐三卿位焉】灵公将杀赵盾不克【鲁宣二年秋晋侯饮赵盾酒伏甲将攻之盾觉而走故不克】赵穿攻公于桃园【赵穿晋大夫赵夙之孙赵盾从父昆弟武子穿也桃园园名】逆公子黑臋而立之寔为成公【逆迎也迎于周也黒臋晋文公子襄公弟成公黑臋也】郤献子聘于齐【献子晋卿郤缺之子克也聘在鲁宣十七年】齐顷公使妇人观而笑之【郤子跛齐顷公惟妇人使观之郤子将升妇人笑于房】郤献子怒归请伐齐范武子退自朝【武子晋正卿士防也】曰燮乎吾闻之【燮武子之子文子也】干人之怒必获毒焉夫郤子之怒甚矣不逞于齐必发诸晋国【逞快也不快心以伐齐必怒于晋国】不得政何以逞怒【得政为政也】余将致政焉以成其怒【致归也】无以内易外也尔勉从二三子以承君命惟敬【二三子晋诸卿也承奉也】乃老【乃告老也】
　　范文子莫退于朝武子曰何莫也对曰有秦客廋辞于朝【廋隠也谓以隠伏谲诡之言问于朝也东方朔曰非敢试之乃与为隠耳是也】大夫莫之能对也吾知三焉【解其三事】武子怒曰大夫非不能也让父兄也【父兄长老也】尔童子何知而三掩人于朝【掩盖也】吾不在晋国亡无日矣击之以杖折委笄【委委貌冠也笄簪也】靡笄之役韩献子将斩人【靡笄齐山名鲁成二年晋郤克伐齐从齐师于靡笄之下战于鞍献子时为司马将斩人以戮罪在可赦之者】郤献子驾将救之至则既斩之矣郤献子请以徇其仆曰子不将救之乎献子曰敢不分谤乎【言欲与韩子分谤共非也言能如此故从事不乖】
　　靡笄之役郤献子伤【伤于矢也曰流血及屦未絶鼔音】曰余病喙【喙短气皃】张侯御曰三军之心在此车矣【张侯晋大夫解张也在此车谓车进则进车退则退也】其耳目在于旗鼔【耳聴鼓音目视旗表】车无退表鼓无退声【表旌旗也车表鼓音进退异数】军事集矣【集成也】吾子忍之不可以言病受命于庙【将行告庙受戒命也】受脤于社【脤宜社之肉盛以蜃器】甲胄而效死戎之政也【带甲缨胄死而后已此兵之常政】病未若死祗以解志【祗适也】乃左并辔右援枹而鼓之马逸不能止三军从之【逸奔也】齐师大败逐之三周华不注之山【周匝也华齐地不注山名】靡笄之役郤献子师胜而反范文子后入【文子时佐上军】武子曰燮乎女亦知吾望尔也乎【兵凶事文子后入故武子忧望也】对曰夫师郤子之师也【郤子请伐齐又为元帅】其事臧【臧善也谓师有功】若先则恐国人之属耳目于我也故不敢【属犹注也】武子曰吾知免矣【知免于咎】
　　靡笄之役郤献子见公曰子之力也夫【力功也】对曰克也以君命命三军之士三军之士用命克也何力之有焉范文子见公曰子之力也夫对曰燮也受命于中军以命上军之士上军之士用命燮也何力之有焉栾武子见【武子晋卿栾枝之孙栾盾之子书也时将下军】公曰子之力也夫对曰受命于上军以命下军之士下军之士用命书也何力之有焉
　　靡笄之役也郤献子伐齐齐侯来【齐侯来以靡笄之役故服而朝晋侯也在鲁成三年】献之以得陨命之礼【献致飨也献笾豆之数如征伐所获国君之献礼也以得言不得也伐国获君若秦获晋惠是为陨命今齐虽败顷公不见得非陨命也故苗棼皇以郤克不知礼司马法曰其有陨命行礼如防所争义不争利也】曰寡君使克也不腆敝邑之礼为君之辱敢归诸下执政以憖御人【归馈也执政执事也憖愿也御人妇人也愿以此报君御人之笑已者】苗棼皇曰郤子勇而不知礼【棼皇晋大夫楚鬭伯棼之子也】矜其伐而耻国君【矜大也伐功也】其与防何【言将不终命也】梁山崩【梁山晋望也崩在鲁成五年】以召伯宗【驿也伯宗晋大夫孙伯纠之子】遇大车当道而覆【大车牛车也】立而辟之曰辟【辟使下道避车】对曰为速也若竢吾辟之则加迟矣【加益也】不如防而行【旁出为捷】伯宗喜问其居曰绛人也【绛晋国都】伯宗曰何闻曰梁山崩而以传召伯宗伯宗问曰将若何对曰山有朽壤而自崩将若何【朽腐也不言政失所为而称朽壤言逊也】夫国主山川【主为山川主也孔子曰夫颛臾为东防主】故川涸山崩君为之降服出次【涸竭也川竭则山崩降服缟素也出次次于郊也】乘缦不举策于上帝【缦车无文也不举不举乐也策于上帝以简策之文告于天也周礼四镇五岳崩命去乐】国三日哭以礼焉【以礼于神也周礼国有大灾三日哭】虽伯宗亦其如是而已其若之何问其名不告请以见弗许【以见于君】伯宗及绛以告而从之【以车者之言告君君从之】
　　伯宗朝以喜归【朝罢而归有喜色】其妻曰子貌有喜何也曰吾言于朝诸大夫皆谓我知似阳子【知辨智也阳子处父也】对曰阳子华而不实主言而无谋【主尚也】是以难及其身子何喜焉伯宗曰吾饮诸大夫酒而与之语尔试聴之曰诺既饮其妻曰诸大夫莫子若也然而民不戴其上久矣【戴奉也上贤也才在人上也】难必及子子盍亟索士憖庇州犂焉【亟疾也索求也憖愿也庇覆也州犂伯宗子伯州犂也】得毕阳【毕阳晋士也】及栾弗忌之难诸大夫害伯宗将谋而杀之【栾弗忌晋大夫伯宗之党也三郤害弗忌故谮伯宗并杀之在鲁成十五年】毕阳实送州犂于荆【荆楚也犂奔楚为大宰】












　　国语卷十一
　　钦定四库全书
　　国语卷十二
　　吴　韦昭　注
　　晋语六
　　赵文子冠【文子赵盾之孙赵朔之子赵武也冠谓以士礼始冠】见栾武子武子曰美哉【武子栾书也礼既冠奠贽于君遂以贽见于乡大夫先生美哉美成人也】昔吾逮事庄主【庄庄子赵朔之諡也大夫称主赵朔尝将下军栾书佐之】华则荣矣实之不知请务实乎【荣者有色貌也实之不知华而不实也】见中行宣子宣子曰美哉【宣子晋大夫中行桓子之子荀庚也】惜也吾老矣【惜己年老不见文子德所至也】见范文子【文子范燮也】文子曰而今可以戒矣夫贤者宠至而益戒不足者为宠骄【知不足者得宠而骄】故兴王赏谏臣逸王罚之吾闻古之王者政德旣成又聴于民【询于刍荛聴谤誉也】于是乎使工诵谏于朝【工蒙也诵诵读前世箴谏之语】在列者献诗使勿兜【列位也谓公卿至于列士献诗以风也兜惑也】风聴胪言于市【风采也胪也采聴商旅所善恶之言】辨祅祥于谣【辨别也祅恶也祥善也行歌曰謡丙之辰檿弧箕服之是也】考百事于朝【百官职事】问谤誉于路有邪而正之尽戒之术也【术道也】先王疾是骄也见郤驹伯驹伯曰美哉【驹伯晋卿郤锜也】然而壮不若老者多矣【恃年自矜】见韩献子【献子晋卿韩厥也】献子曰戒之此谓成人成人在始与善始与善善进善不善蔑由至矣【蔑无也】始与不善不善进不善善亦蔑由至矣如草木之产也各以其物【物也】人之有冠犹宫室之有墙屋也粪除而已何又加焉【粪除谕自修洁】见知武子武子曰吾子勉之【武子晋卿荀首之子荀防也】成宣之后而老为大夫非耻乎【成成子文子曽祖赵衰也宣宣子文子祖父赵盾也言文子二贤之后长老乃为大夫非耻乎欲其修德蚤为卿也】成子之文宣子之忠其可忘乎夫成子道前志以佐先君道法而卒以政可不谓文乎【道达也志记也佐助也先君文公也以政得政也】夫宣子尽谏于襄灵【襄公文公子灵公父也】以谏取恶不惮死进也可不谓忠乎吾子勉之有宣子之忠而纳之以成子之文事君必济【济成也】见苦成叔子【苦成叔子郤犨也】叔子曰抑年少而执官者众【执官为大夫也】吾安容子见温季子【温季子郤至也】季子曰谁之不如可以求乎【言汝不如谁可以求其次不欲其髙逺也】见张老而语之【张老晋大夫张孟也】张老曰善矣从栾伯之言可以滋【滋益也】范叔之教可以大韩子之戒可以成物备矣志在子【物事也人事以备能行与否在子之志也】若夫三郤亡人之言也何称述焉【不足称述】知子之道善矣【道训也】是先主覆露子也【先主谓成宣也露润也】
　　厉公将伐郑【厉公晋景公之子州蒲也伐郑郑从楚故也在鲁成十六年】范文子不欲曰若以吾意诸侯皆畔则晋可为也【为治也】惟有诸侯故扰扰焉凡诸侯难之本也【畔輙伐之故为难本】得郑忧滋长安用郑【楚必救之故忧益长】郤至曰然则王者多忧乎文子曰我王者也乎哉【言俱诸侯也】夫王者成其德而逺人以其方贿归之故无忧【方所在之方贿财也】今我寡德而求王者之功故多忧【我晋也】子见无土而欲富者乐乎哉【无土求富行不得息】
　　厉公六年伐郑【六年鲁成十六年】且使苦成叔及栾黡兴齐鲁之师【苦成叔郤犨栾黡栾书之子桓子也郤犨如齐栾黡如鲁皆乞师】楚恭王帅东夷救郑【恭王庄王之子葴也或作审东夷楚东之夷也】楚半陈公令击之栾书曰君使黡也兴齐鲁之师请俟之郤至曰不可楚师将退我击之必以胜归【将退无鬭心故可胜也】夫陈不违忌一间也【违避也忌谓晦也间隙也晦阴气尽兵亦阴故忌之经书六月甲午晦晋侯及楚子郑伯战于鄢陵】夫南夷与楚来而弗与陈二间也【南夷据在晋南也不与陈不欲战也】夫楚与郑陈而不与整三间也【虽俱陈不整齐也】且其士卒在陈而哗四间也【哗嚣也】夫众闻哗则必惧五间也郑将顾楚楚将顾夷莫有鬬心不可失也公说于是败楚师于鄢陵栾书是以怨郤至【怨其反已専其美也】
　　鄢之战郤至以韎韦之跗注三逐楚平王卒【三君云一染曰韎郑后司农说以为韎茅搜染也韎声也昭谓茅搜今绛草也急疾呼茅搜成韎也凡染一入为縓跗注兵服自要以下注于跗】见王必下奔【下车奔走也】退战王使工尹襄问之以弓【工尹楚官襄其名问遗也】曰方事之殷【事戎事也殷盛也】有韎韦之跗注君子也属见不谷而下无乃伤乎【属适也伤恐其伤也】郤至甲胄而见客免胄而聴命【免脱也脱之为障耳】曰君之外臣至以寡君之灵间防甲胄【防被也被介在甲胄之间】不敢当拜君命之辱为使者故敢三肃之【礼军事肃拜肃拜下手至地也】君子曰勇以知礼【礼军礼也】鄢陵之役大夫欲争郑【与楚争郑】范文子不欲曰吾闻人臣者能内睦而后图外【睦亲也】不睦内而图外必有内争盍姑谋睦乎【姑且也】考讯其阜以出则怨靖【讯问也阜众也靖安也言内且谋相亲爱乃考问百姓知其虚实然后出军用师则怨恶自安息也】
