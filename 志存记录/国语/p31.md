<!-- { "loadSidebar": true } -->
　　鄢陵之役晋伐郑荆救之【荆楚也】大夫欲战范文子不欲曰吾闻君人者刑其民【以刑正其民】成而后振武于外【成平也】是以内和而外威【威畏也】今吾司寇之刀锯日【刀锯小人之刑也弊败也日败用之数也】而斧钺不行【斧钺大刑也不行不行于大臣】内犹有不刑而况外乎夫战刑也【言用兵犹用刑也】刑之过也【刑杀有过者】过由大【由大臣也】而怨由细【怨望者由小细民也】故以惠诛怨【诛除也】以忍去过【忍以义防也】细无怨而大不过而后可以武刑外之不服者今吾刑外乎大人【外者刑不及】而忍于小民【忍行刑于小民】将谁行武武不行而胜幸也【幸侥幸也】幸以为政必有内忧且惟圣人能无外患又无内忧距非圣人必偏而后可【距犹自也偏偏有一也】偏而在外犹可救也【在外外有患也】疾自中起是难盍姑释荆与郑以为外患乎【释置也】
　　鄢陵之役晋伐郑荆救之栾武子将上军范文子将下军【上下中军之上下也曰栾书将中军士燮佐之又曰栾范以其族夹公行】栾武子欲战范文子不欲曰吾闻之惟厚德者能受多福无德而服者众必自伤也【不义而强其弊必速】称晋之德诸侯皆叛国可以少安【称副也副晋之德而为之宜诸侯皆叛不复征伐还自整修则国可以少安】惟有诸侯故扰扰焉凡诸侯难之本也且惟圣人能无外患又无内忧距非圣人不有外患必有内忧盍姑释荆与郑以为外患乎诸臣之内相与必将辑睦【不复征伐无所争也】今我战又胜荆与郑吾君将伐知而多力【力功也将自伐其知自多其功也】怠教而重敛大其私昵而益妇人田【昵近也私近谓嬖臣也大谓増其禄也妇人爱妾也】不夺诸大夫田则焉取以益此诸臣之委室而徒退者将与防人【徒空也与辞也防人言必多也】战若不胜则晋国之福也战若胜乱地之秩者也【乱地乱故地也秩常也】其产将害大盍姑无战乎【产生也言其生变将害大臣】栾武子曰昔韩之役惠公不复舍【韩之役秦获惠公在鲁僖十五年】邲之役三军不振旅【楚败晋师于邲在鲁宣十二年师败众散故不能振旅而入】箕之役先轸不复命【晋人败翟于箕先轸死之故不反命于君在鲁僖三十三年】晋国固有大耻三今我任晋国之政【任当也武子时为上卿】不损晋耻又以违蛮夷以重之【违避也蛮夷楚也】虽有后患非吾所知也【不能虑逺】范文子曰择福莫若重择祸莫若轻【有二福择取其重有二祸择取其轻】福无所用轻祸无所用重晋国固有大耻与其君臣不相聴以为诸侯笑也【不相聴谓惠公不与庆郑相聴以殒于韩先縠不与林父相聴以败于邲先轸不与襄公相聴以亡于箕】盍姑以违蛮夷为耻乎栾武子不聴遂与荆人战于鄢陵大胜之【鄢陵郑地】于是乎君伐知而多力怠教而重敛大其私昵杀三郤而尸诸朝【三郤锜犨至也尸陈也产将害大是也】纳其室以分妇人【纳取也室妻妾货贿也】于是乎国人弗蠲【蠲洁也不洁公所为】遂杀诸翼葬之翼东门之外以车一乘【翼故晋都匠丽氏也厉公侈多外嬖反自鄢陵欲尽去羣大夫而立其左右欲以胥童夷羊午长鱼蟜为卿故杀三郤长鱼蟜又以兵刼栾书中行偃将杀之公不忍而复其位鲁成十七年冬厉公游于匠丽氏栾书中行偃执公十八年正月使程滑杀公葬之以车一乘不成丧】厉公之所以死者惟无德而功烈多服者众也【烈业也服者众谓鲁成十二年防于琐泽败狄于交刚十三年败秦于麻隧十五年盟于戚防吴于钟离十六年败楚于鄢陵防于柯陵伐郑十七年同盟于柯陵】
　　鄢陵之役荆厌晋军【厌谓掩其不备也曰甲午晦楚晨厌晋军而陈】军吏患之将谋【谋所以距扞】范匄自公族趋过之【匄范文子之子宣子也自公族为公族大夫】曰夷灶堙井非退而何【夷平也堙塞也使晋军平塞井灶示必死不复饮食非退而何言楚必退也曰塞井夷灶陈于军中而疏行首是也】范文子执戈逐之曰国之存亡天命也童子何知焉且不及而言奸也必为戮【言义不及匄而匄言之是为有奸故必为戮】苗棼皇曰善逃难哉【文子欲匄让大臣不掩盖人是为避难】既退荆师于鄢陵将谷【谷处其馆食其谷也曰晋师三日馆谷】范文子立于戎马之前【公戎车马前也】曰君幼弱诸臣不佞【佞才也】吾何福以及此吾闻之天道无亲惟德是授吾庸知天之不授晋且以劝荆乎【庸用也焉用知天不先授晋以福使胜楚而以劝楚修德以报晋乎】君与二三臣其戒之【戒备也】夫德福之基也无德而福隆犹无基而厚墉也其壊也无日矣【隆盛也墉墙也】反自鄢范文子谓其宗祝【宗宗人祝祝史也】曰君骄泰而有烈【烈功也】夫以德胜者犹惧失之而况骄泰乎君多私今以胜归私必昭【私嬖臣妾也昭显也】昭私难必作【宠私必去旧去旧必作难】吾恐及焉凡吾宗祝为我祈死【祈求也】先难为免【免免于乱】七年夏范文子卒【晋厉公七年鲁成十七年】冬难作始于三郤卒于公【公杀三郤栾中行畏诛乃杀公】
　　既战获王子钩【钩楚公子茷也曰囚楚公子茷】栾书谓王子发钩曰子告君【使告晋君】曰郤至使人劝王战及齐鲁之未至也【言劝楚王使与晋战也晋乞师于齐鲁时尚未至言晋可败也】且夫战也微郤至王必不免【微无也言郤至见王必下趋故王得免】吾归子【子告晋君如此吾令子归楚也】钩告公公告栾书栾书曰臣固闻之【固久也】郤至欲为难使苦成叔缓齐鲁之师已劝君战【已郤至也】战败将纳孙周【孙周悼公周也】事不成故免楚王然战而擅舍国君而受其问不亦大罪乎【问谓弓也】且今君若使之于周必见孙周公曰诺栾书使人谓孙周曰郤至将往必见之郤至聘于周公使觇之见孙周【觇微视之】是故使胥之昧与夷阳午刺郤至苦成叔及郤锜【胥之昧胥童也及夷阳午皆厉公嬖臣】郤锜谓郤至曰君不道于我我欲以吾宗与吾党夹而攻之虽死必败国国败君必危其可乎郤至曰不可至闻之武人不乱【勇而不义则不为武】知人不诈【为诈则不为知】仁人不党【不羣党也】夫利君之富富以聚党【利君宠禄以为富得富故有徒党】利党以危君君之杀我也后矣【后晩也】且众何罪钧之死不若聴君之命【钧等也等一死不欲为乱也】是故皆自杀【曰三郤将谋于榭长鱼蟜以戈杀之言自杀取其不校自杀之道】既刺三郤栾书杀厉公乃纳孙周而立之是为悼公长鱼蟜既杀三郤乃胁栾中行【谓与胥童共胁之也胁刼也栾栾书中行中行偃】而言于公曰不杀此二子者忧必及君【言二子惧诛必将图君】公曰一旦而尸三卿不可益也对曰臣闻之乱在内为轨在外为奸御轨以德御奸以刑【御止也以德以德绥之以刑谓诛除也】今治政而内乱不可谓德除鲠而避强不可谓刑【鲠害也】德刑不立奸轨并至臣脆弱弗能忍俟也乃犇翟三月厉公杀【鲁成十七年十二月长鱼蟜奔翟闰月栾中行杀胥童十八年正月厉公杀】
　　栾武子中行献子围公于匠丽氏【匠丽氏晋嬖大夫也】乃召韩献子献子辞曰杀君以求威非吾所能为也【求威求立威也】威行为不仁事废为不知【威行于君为不仁事废不成为不知】享一利亦得一恶非所务也昔者吾畜于赵氏【畜养也韩献子见成养于赵盾】孟姬之谗吾能违兵【孟姬赵盾之子赵朔之妻晋景公姊也与盾之弟楼婴通婴兄赵同括放之姬谮同括于景公景公杀之时献子能违其兵难卒存赵氏未可胁与杀君也在鲁成十八年】人有言曰杀老牛莫之敢尸而况君乎【尸主也】二三子不能事君安用厥也中行偃欲伐之栾书曰不可其身果而辞顺【果谓敢行其志也】顺无不行果无不彻【顺者人从之故无不行果者志不疑故无不彻彻达也】犯顺不祥伐果不克【克胜也】夫以果戾顺行民不犯也【戾帅也以果敢帅顺道而行之故民不犯】吾虽欲攻之其能乎乃止











　　国语卷十二
　　钦定四库全书
　　国语卷十三
　　吴　韦昭　注
　　晋语七
