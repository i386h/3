<!-- { "loadSidebar": true } -->
　　公之优曰施通于骊姬【优俳也施其名也旁淫曰通】骊姬问焉曰吾欲作大事【大事废适立庶也】而难三公子之徒如何【三公子申生重耳夷吾也】对曰蚤处之使知其极【处定也极至也当蚤定申生分之都城而位以卿使自知其位所极至也】夫人知有极鲜有慢心【鲜寡也言人自知其极则戒惧不敢违慢觊欲也】虽其慢乃易残也【言有官任而违慢易残毁也】骊姬曰吾欲为难安始而可【难谓欲杀三公子始先也】优施曰必于申生其为人也小心精洁【小心多畏忌精洁不忍辱也】而大志重【大年长也重惇重也】又不忍人【不忍施恶于人】精洁易辱重偾可疾【偾僵也惇重者守节不易其情则可疾毙僵也】不忍人必自忍也【自忍忍能自杀也】辱之近行【辱谓被以不义】骊姬曰重无乃难迁乎【迁移也】优施曰知辱可辱可辱迁重【言知辱者虽重必移】若不知辱亦必不知固秉常矣【不知无所知也秉执也固执常谋因罪以去之】今子内固而外宠【内固内得君心外宠外见宠爱也】且善不莫不信【所善恶无不见信也】若外单善而内辱之无不迁矣【单尽也外尽善意待大子而内以不义加辱之则其心无不移也】且吾闻之甚精必愚【精锐近愚】精为易辱愚不知避难虽欲无迁其得之乎是故先施谗于申生
　　骊姬赂二五使言于公【赂遗也二五献公嬖大夫梁五与东闗五也】曰夫曲沃君之宗也【宗本宗也曲沃桓叔之封先公宗庙在焉犹西周谓之宗周也】蒲与二屈君之疆也【疆境也二屈屈有南北今河东有北屈则是时复有南屈】不可以无主宗邑无主则民不威【威畏也】疆埸无主则启戎心【启开也开戎侵盗之心晋南有陆浑之戎蒲接之北有山戎二屈接之】戎之生心民慢其政国之患也若使大子主曲沃而二公子主蒲与屈乃可以威民而惧戎且旌君伐【旌章也伐功也】使俱曰翟之广莫于晋为都【使俱者使二五同声也广莫北翟沙莫也下邑曰都使如为晋下邑也】晋之启土不亦宜乎【启土辟竟也】公说乃城曲沃大子处焉又城蒲公子重耳处焉又城二屈公子夷吾处焉骊姬旣逺大子乃生之言【生生谗言也】大子由是得辠
　　十六年公作二军【献公十六年鲁闵公之元年鲁庄公十六年王命晋武公以一军为晋侯至此初作二军军有上下】公将上军大子申生将下军以伐霍【霍周文王之子霍叔武之国也】师未出士蒍言于诸大夫曰夫大子君之贰也【贰副也】恭以俟嗣何官之有今君分之土而官之【位以卿也】是佐之也【左犹外也】吾将諌以观之乃言于公曰夫大子君之贰也而帅下军无乃不可乎公曰下军上军之贰也寡人在上申生在下不亦可乎士蒍对曰下不可以贰上【犹足不可以贰手也手足左右各目为贰也】公曰何故对曰贰若体焉【体四支也】上下左右以相心目【相助也】用而不倦身之利也【倦劳也有贰故不劳四体役身故身之利也】上贰代举【上手代更也】下贰代履【下足履步也】周旋变动以役心目【役为也】故能治亊以制百物【制裁也】若下摄上与上摄下【摄持也】周旋不动以违心目其反为物用也何亊能治【为物用与百物器用无异】故古之为军也军有左右阙从补之【右右左右部也阙缺也】成而不知是以寡败【不知敌不知有阙也】若以下贰上阙而不变败弗能补也【变更也】变非声章弗能移也【声金鼔也章旌旗也移动也】声章过数则有衅有衅则敌入【衅隙也军法进退旗鼓有数过数则有隙敌见隙而犯已也】敌入而凶救败不暇谁能退敌【凶犹凶凶恐惧也退却也】敌之如志国之忧也可以陵小难以征大【以下军贰上可以侵陵小国难以征大国也】君其圗之公曰寡人有子而制焉非子之忧也对曰夫大子国之栋也栋成乃制之不亦危乎【栋成谓位已定而更其制使将兵危之道也】公曰轻其所任虽危何害【轻其所任谓轻大子之任不重责也虽近危犹无害也】士蒍出语人曰大子不得立矣改其制而不患其难轻其任而不忧其危君有异心又焉得立行之克也将以害之【以得众害之】若其不克其因以辠之虽克与不无所避辠与其勤而不入不如逃之【不入不入君意也逃去也】君得其欲大子逺死且有令名为吴太伯不亦可乎【得其欲得立奚齐也泰伯让季歴逺适吴越后武王追封曰吴伯故曰吴泰伯】大子闻之曰子舆之为我谋忠矣【子舆士蒍字也】然吾闻之为人子者患不从不患无名【不从不从父命也】为人臣者患不勤不患无禄今我不才而得勤与从【以战伐为勤从】又何求焉焉能及吴泰伯乎大子遂行克霍而反谗言弥兴【弥益也】
　　优施教骊姬夜半而泣谓公曰吾闻申生甚好仁而彊【彊彊御也】甚寛惠而慈于民【慈爱也】皆有所行之【行之皆有法术也】今谓君惑于我必乱国夫无乃以国故而行彊于君【以国故恐败国之故而以彊刼君也】君未终命而不没【没终也】君其若之何盍杀我无以一妾乱百姓【盍何不也】公曰夫岂惠其民而不惠于其父乎【惠爱也】骊姬曰妾亦惧矣吾闻之外人之言曰为仁与为国不同为仁者爱亲之谓仁为国者利国之谓仁【利国谓安社稷安百姓也】故长民者无亲【无亲无私亲也】众以为亲茍众利而百姓和岂能惮君【岂惮杀君也】以众故不敢爱亲众况厚之【况益也言以众故杀君除民害众益为厚也】彼将恶始而美终以晩盖者也【美善也晩后也盖掩也言以后善掩前恶】凡民利是生【谓为民生利也】杀君而厚利众众孰沮之【沮败也】杀亲无恶于人人孰去之茍交利而得宠志行而众说【交俱也】欲其甚矣孰不惑焉【欲谓大子也谁不惑谓国人也】虽欲爱君惑不释也【释解也】今夫以君为纣若纣有良子而先丧纣【良善也丧亡也若纣之有善子知纣之恶纣终必灭国以计言之不如先自杀之】无章其恶而厚其败【厚其败谓武王击以轻劒斩以黄钺也】钧之死也无必假手于武王【钧同也假借也】而其世不废祀至于今吾岂知纣之善否哉【先自亡之故无知之者】君欲勿恤其可乎【恤忧也】若大难至而恤之其何及矣公惧曰若何而可骊姬曰君盍老而授之政【称老以政授申生也】彼得政而行其欲得其所索乃其释君且君其图之自桓叔以来孰能爱亲【桓叔献公曽祖曲沃桓叔成师也桓叔伐晋杀其兄子昭侯于翼桓叔生庄伯庄伯又伐翼杀昭侯之子孝侯庄伯生武公武公灭翼而兼之武公生献公献公灭桓庄之族也】唯无亲故能兼翼公曰不可与政我以武与威是以临诸侯未没而亡政不可谓武有子而不胜不可谓威我授之政诸侯必絶能絶于我必能害我失政而害国不可忍也尔勿忧吾将图之骊姬曰以臯落翟之朝夕苛我边鄙【臯落东山翟也苛扰也】使无日以牧田野【无日不有翟儆故不得牧于田野也】君之仓廪固不实又恐削封疆君盍使之伐翟以观其果于众也与众之信辑睦焉【果果于用师也辑和也】若不胜翟虽济其辠可也【济渡也以不胜罪之】若胜翟则善用众矣求必益广【所求益广也】乃可厚图也且夫胜翟诸侯惊惧吾边鄙不儆仓廪盈四邻服封疆信君得其赖【信审也赖利也】又知可不其利多矣君其图之公说是故使申生伐东山【东山臯落氏也】衣之偏裻之衣佩之金玦【裻在中左右异色故曰偏玦如环而缺以金为之】仆人赞闻之曰大子殆哉【赞大子仆也殆危也】君赐之竒竒生怪怪生无常无常不立【竒异也不立不得立也】使之出征先以观之【观其用众也】故告之以离心而示之以坚忍之权【离心偏衣中分也坚忍金玦也玦以示离也曰金寒玦离】则必恶其心而害其身矣恶其心必内险之【险危也】害其身必外危之【外危之使攻伐也】危自中起难哉且是衣也狂夫阻之衣也【狂夫方相氏之士也阻古诅字将服是衣必先诅之周礼方相氏黄金四目衣朱裳执戈扬盾以驱疫也】其言曰尽敌而反【言谓狂夫祭诅之言】虽尽敌其若内谗何申生胜翟而反谗言作于中君子曰知防【知防谓仆人赞也】十七年冬公使太子伐东山【献公十七年鲁闵二年】里克谏曰臣闻臯落氏将战【言其不服将与申生战也】君其释申生也【释舍也】公曰行也对曰非故也【非故事也】君行大子居以监国也【君行则守】君行大子从以抚军也【有守则从抚循军士】今君居大子行未有此也公曰非子之所知也寡人闻之立大子之道三身钧以年【身钧德同也以年立长也】年同以爱【立所爱也】爱疑决之以卜筮【爱疑爱同也曰卜着曰筮】子无谋吾父子之间吾以此观之【言吾使之征伐欲观其能不也】公不说里克退见太子太子曰君赐我偏衣金玦何也里克曰孺子惧乎衣躬之偏而握金玦令不偷矣孺子何惧【孺少也偷薄也偏半也分身之半以授大子又令握金玦金玦兵要也君令于太子不为薄矣】夫为人子者惧不孝不惧不得【贾唐云不得不得君心也昭谓不得立也内太子曰吾其废乎里克曰子惧不孝无惧不得立】且吾闻之敬贤于请【贤愈也言执恭敬愈于请求也】孺子勉之乎【勉为孝敬】君子曰善处父子之间矣【入谏其父出勉其子】太子遂行狐突御戎先友为右【狐突晋同姓唐叔之后狐偃之父狐突伯行也先友晋大夫先丹木之族右车右也】衣偏衣而佩金玦出而告先友曰君与我此何也先友曰中分而金玦之权在此行也孺子勉之【中分中分君之半也金玦以兵决事】狐突叹曰以尨衣纯【杂色曰尨纯纯德谓大子也】而玦之以金铣者寒之甚矣胡可恃也【玦犹决也铣犹洒也洒洒寒貌言于大子无温润也】虽勉之敌其可尽乎先友曰衣躬之偏握兵之要【握兵之要金玦之势也金为兵玦所以图事决计也故为兵要】在此行也勉之而已矣偏躬无慝兵要逺灾【慝恶也衣身之半君无恶意也握兵之势欲令大子逺灾害也】亲以无灾又何患焉至于稷桑【稷桑臯落翟地】翟人出逆【逆距申生也】申生欲战狐突谏曰不可突闻之国君好艾大夫殆【艾当为外声相似误也好外多嬖臣也嬖臣害正故大夫殆殆危也】好内适子殆社稷危【好内多嬖妾也嬖専宠故适子殆国家乱则社稷危周幽王是也】若惠于父而逺于死【惠顺也去避奚齐为顺父心而逺于死也曰狐突欲行】惠于众而利社稷其可以图之乎【惠于众谓不战也大子去则国不争故利社稷】况其危身于翟以起谗于内也申生曰不可君之使我非欢也【非欢爱我也】抑欲测吾心也【测犹度也】是故赐我竒服而告我权【竒服偏裻权金玦也】又有甘言焉【申生将去父又以美言抚慰之】言之大甘其中必苦谮在中矣君故生心【有此甘言非本意故言生心也】虽蝎谮焉避之不若战也【蝎木虫也谮从中起如蝎食木不能避者也】不战而反我辠滋厚【滋益也】我战虽死犹有令名焉【有恭从之名也】果战败翟于稷桑而反谗言益起狐突杜门不出【不出避难也】君子曰善深谋

　　国语卷七
　　钦定四库全书
　　国语卷八
　　吴　韦昭　注
　　晋语二
