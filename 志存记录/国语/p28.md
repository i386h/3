<!-- { "loadSidebar": true } -->
　　初献公使寺人勃鞮伐公于蒲城【勃鞮寺人披也伐蒲城在鲁僖五年】文公逾垣勃鞮斩其袪【袪袂也】及入勃鞮求见公辞焉曰骊姬之谗尔射予于屛内【树谓之屛礼诸侯内屏】困予于蒲城斩子衣袪又为惠公从予于渭濵【濵涯也重耳在翟从翟君猎于渭濵勃鞮为惠公就杀之】命曰三日若宿而至【命使三日一宿而至若汝也】若干二命以求杀予【干犯也二命献惠之命】予于伯楚屡困何旧怨也【伯楚勃鞮字也屡数也数见困有何旧怨也】退而思之异日见我对曰吾以君为己知之矣故入【知为君为臣之道也入反国也】犹未之知又将出矣【犹未知之将复失国出走也】事君不贰是谓臣好恶不易是谓君【易反也】君君臣臣是谓明训【训教也】明训能终民之主也二君之世蒲人翟人予何有焉【当献惠之世君为蒲人翟人耳二君之所恶也于我有何义而不杀君乎】除君之恶惟力所及何贰之有今君即位其无蒲翟乎【独无有所畏恶如蒲翟者乎】伊尹放太甲而卒以为明王【太甲汤孙太丁子也不明而伊尹放之桐宫三年太甲改过伊尹复之卒为明王】管仲贼桓公而卒以为侯伯【贼谓为子纠射桓公也】干时之役申孙之矢集于桓钩【干时之战在鲁庄九年申孙矢名钩带钩也】钩近于袪而无怨言【近害近也钩在腹袪在手】佐相以终克成令名今君之德宇何不寛裕也【宇覆也】恶其所好其能久矣【言己忠臣君所当好而反恶之能久为君乎】君实不能明训而弃民主【弃为民主之道】予辠戾之人也又何患焉【勃鞮阉士故曰辠戾之人】且不见我君其无悔乎于是吕甥冀芮畏偪悔纳公谋作乱【此二子本惠公党畏见逼害故谋作乱】将以己丑焚公宫【己丑鲁僖二十四年三月朔时以为二月晦】公出救火而遂杀之伯楚知之故求见公公惧遽见之【遽疾也】曰岂不如女言然是吾恶心也【恶心心恶谓不恕也】吾请去之伯楚以吕郤之谋告公公惧乘驲自下脱防秦伯于王城【驲也自从也下下道也脱防遁行濳逃之言也王城秦河上邑】告之乱故及己丑公宫火二子求公不获遂如河上秦伯诱而杀之
　　文公之出也竖头须守藏者也不从【竖文公内竖里鳬须也公出不从窃藏以逃尽用以求纳公】公入乃求见公辞焉以沐谓谒者曰沐则心覆【谒告也覆反也沐低头故言心反也】心覆则图反宜吾不得见也从者为羁绁之仆【马曰羁夫曰绁言二者臣仆之役也】居者为社稷之守何必辠居者国君而雠匹夫惧者众矣谒者以告公遽见之
　　元年春公及夫人嬴氏至自王城【文公元年鲁僖二十四年贾侍中云是月失闰以三月为四月故曰春而不言其月明四月为春分之月也嬴氏秦穆公女文嬴也或云夫人辰嬴也曰辰嬴贱班在九人非夫人也贾得之】秦伯纳卫三千人实纪纲之仆【所以设国纪纲也为之备卫仆使】公属百官赋职任功【属防也赋授也授职事任有功也】弃责薄敛施舍分寡【弃责除宿贵也施施德也舍舍禁也分寡分少财也】救乏振滞匡困资无【救乏救乏絶也振拯也拯淹滞之士匡正也正穷困之人资无予无财者】轻闗易道通商寛农【轻闗轻其税也易道除盗贼也通商利商旅也寛农寛其政不夺其时】懋穑劝分省用足财【懋勉也勉稼穑也劝分劝有分无也省用减国用也足财备凶年也】利器明德以厚民性【利器利器用也明德明德教也厚民性厚其情性】举善援能官方定物【方常也物事也立其常官以定百事】正名育【正名正上下服位之名育长也善也】昭旧族【昭明也旧族旧臣有功者之族】爱亲戚明贤良【明显也】尊贵宠【国之贵臣尊礼之】赏功劳事耉老礼賔旅【旅客也】友故旧【故旧为公子时也】胥籍狐箕栾郤栢先羊舌董韩实掌近官【十一族晋之旧姓近官朝廷者】诸姬之良掌其中官【诸姬同姓也中官内官也】异姓之能掌其逺官【逺官县鄙也】公食贡大夫食邑士食田【受公田也】庶人食力【各由其力】工商食官【工百工商官贾也周礼府藏皆有贾人以知物贾食官官禀之】皁食职【士臣皁皁臣舆舆臣食职各以其职大小食禄也】官宰食加【官宰家臣也加大夫之加田也论语注原宪为家邑宰】政平民阜财用不匮【阜安也】
　　冬襄王避昭叔之难居于郑地汜【文公元年冬也襄王周惠王之子昭叔襄王弟大叔带也是为甘昭公故曰昭叔惠王生襄王以为大子又娶于陈曰惠后生昭叔惠后将立之未及而卒昭叔奔齐襄王复之又通于襄王之后翟惧王废隗氏翟人伐周故襄王避之于汜汜地名】使来告难亦使告于秦【王使简师父告晋亦使左鄢父告秦】子犯曰民亲而未知义也【亲亲君也未知义故未和也】君盍纳王以教之义【使知尊上之义】若不纳秦将纳之则失周矣【失所以事周也】何以求诸侯【无以为诸侯盟主】不能修身而又不能宗人人将焉依【宗尊也】继文之业定武之功【文晋文侯仇也平王东迁文侯辅之受圭瓒秬鬯武重耳之祖武公称也始并晋国】启土安疆于此乎在矣君其务之【在此纳王也】公说乃行赂于草中之戎与丽土之翟以求东道【二邑戎翟问在晋东】二年春公以二军下次于阳樊【二军左右军也东行曰下阳樊周邑】右师取昭叔于温杀之于隰城【温隰城皆周地也昭叔通翟后与俱处温故取杀之】左师迎王于郑王入于成周遂定之于郏【成周周东都郏王城也】王飨醴命公胙侑【飨设飨礼也曰战克而王飨飨醴饮醴酒也命加命服也胙赐祭肉也侑侑币谓旣食以束帛侑公】公请隧弗许【三君云隧王之葬礼昭谓六隧之事见周语】曰王章也【章表也所以表明天子与诸侯异物】不可以二王【国无二王】无若政何【无以为政于下】赐公南阳阳樊温原州陉絺鉏欑茅之田【八邑周之南阳地】阳人不服【不肯属晋】公围之将残其民仓葛呼曰【仓葛阳樊人】君补王阙以顺礼也【补王失位之阙以顺为臣之礼】阳人未狎君德【狎习也】而未敢承命君将残之无乃非礼乎阳有夏商之嗣典有周室之师旅【典法也旅众也言有夏商之后嗣及其遗法与周室之师众】樊仲之官守焉【樊仲宣王臣仲山甫也食采于樊】其非官守则皆王之父兄甥舅也君定王室而残其姻族民将焉放【放依也】敢私布之于吏【布陈也吏军吏也】惟君图之公曰君子也乃出阳人【出降也】又公伐原【原不服故伐之】令以三日之粮三日而原不降公令疏军而去之【疏□也】谍出曰原不过一二日矣【谍间候也】军吏以告公曰得原而失信何以使人夫信民之所庇也不可失也【庇荫也】乃去之及盟门而原请降【盟门原地也曰退一舍而原降】
　　文公立四年楚成王伐宋【四年鲁僖二十七年冬也宋背楚事晋故楚伐之】公率齐秦伐曹卫以救宋【鲁僖二十八年春晋侯侵曹伐卫曰楚始得曹而又伐宋】宋人使门尹班告急于晋【门尹班宋大夫】公告大夫曰宋人告急舍之则宋絶【舍不救宋则宋降楚与我絶也】告楚则不许我【告谓请宋于楚楚不许我】我欲击楚齐秦不欲其若之何先轸曰不若使齐秦主楚怨【先轸晋中军原轸也主楚怨为怨主也谓激齐秦使之恶楚】公曰可乎先轸曰使宋舍我而赂齐秦【使宋置晋独赂齐秦】借之告楚【借与齐秦之势使请宋于楚】我分曹卫之地以赐宋人楚爱曹卫必不许齐秦【齐秦本与晋俱伐曹卫今晋分其地楚必不许齐秦之请】齐秦不得其请必属怨焉【属结也】然后用之蔑不欲矣【用用齐秦也蔑无也】公说是故以曹田卫田赐宋人【二十八年春卫侯欲与楚国人不欲故出其君以说于晋卫侯出居襄牛晋侯执曹伯分曹卫之田以畀宋人】令尹子玉使宛春来告【宛春楚大夫】曰请复卫侯而封曹臣亦释宋之围【释解也】舅犯愠曰子玉无礼哉臣取二君取一必击之【愠怒也臣子玉也君文公也二谓复曹卫一谓释宋围】先轸曰子与之【与许也】我不许曹卫之请是不许释宋也宋众无乃彊乎【不许释宋宋降于楚其众益彊】是楚一言而有三施子一言而有三怨【三曹卫宋也】怨已多矣难以击人不若私许复曹卫以携之【携离也】执宛春以怒楚【怒楚令必战】既战而后图之【图图复曹卫】公说是故拘宛春于卫子玉释宋围从晋师楚既陈晋师退舍军吏请曰以君避臣辱也【时楚王避文公之德人于申使子玉去宋子玉不肯固请战故云避臣】且楚师老矣必败何故退【老罢也围宋久舆师罢病】子犯曰二三子忘在楚乎【言在楚时许退三舍】偃也闻之战鬭直为壮曲为老【若韩之战秦师少而鬬士众晋曲秦直故能败晋】未报楚惠而抗宋我曲楚直【抗救也】其众莫不生气不可谓老若我以君避臣而不去彼亦曲矣退三舍避楚楚众欲止子玉不肯至于城濮果战楚众大败【城濮卫地】君子曰善以德劝【善先轸子犯也】
　　文公诛观状以伐郑反其埤【贾侍中云郑复效曹观公骈胁之状故伐之唐尚书云诛曹观状之辠还而伐郑昭省内外郑无观状之事而叔詹云天祸郑国使淫观状谓淫放于曹不礼公子与观状之辠同耳反拨也埤城上女垣僖三十年秋秦伯晋侯围郑】郑人以名宝行成【名宝重宝】公弗许曰予我詹而师还【詹郑卿叔詹伯也文公过郑时詹请礼之郑伯不聴因请杀之】詹请往郑伯弗许【郑伯郑文公也】詹固请曰一臣可以赦百姓而定社稷君何爱于臣也郑人以詹予晋人晋人将亨之【亨煮也】詹曰臣愿获尽辞而死固所愿也公聴其辞詹曰天降郑祸使淫观状弃礼违亲【淫放也放曹国不礼于君】臣曰不可夫晋公子贤明其左右皆卿才若复其国而得志于诸侯祸无赦矣今祸及矣尊明胜患知也【明谓公子胜犹遏也】杀身赎国忠也乃就亨据鼎耳而疾号曰自今以往知忠以事君者与詹同乃命弗杀厚为之礼而归之【礼礼饩也】郑人以詹伯为将军
　　晋国饥公问于箕郑【箕郑晋大夫】曰救饥何以对曰信公曰安信对曰信于君心【不以爱憎诬人以善恶是为信于心】信于名【名百官尊卑之号】信于令信于事【谓使民事各得其时】公曰然则若何对曰信于君心则美恶不逾【不相逾越也】信于名则上下不干【干犯也】信于令则时无废功【不夺其时则有成功】信于事则民从事有业【业犹次也】于是乎民知君心贫而不惧藏出如入何匮之有【出其帑藏以相振救如入于家故不乏也】公使为箕【为箕大夫】及清原之搜使佐新上军【清原之搜在鲁僖三十一年秋】
　　公问元帅于赵衰【元帅上卿】对曰郤縠可行年五十矣【郤縠晋大夫行歴也】守学弥惇【弥益也惇厚也】夫先王之法志德义之府也【志记也】夫德义生民之本也能惇笃者不忘百姓也请使郤縠公从之公使赵衰为卿辞曰栾枝贞慎【枝晋大夫栾共子之子贞子也】先轸有谋胥臣多闻皆可以为辅臣弗若也乃使栾枝将下军先轸佐之【此述初耳在城濮战前也】取五鹿先轸之谋也【五鹿卫地】郤縠卒使先轸代之【从下军之佐超将中军传曰尚德也】胥臣佐下军【代先轸也】
