<!-- { "loadSidebar": true } -->
　　处则其言哤其事易【哤乱皃易变易也】公曰处士农工商若何管子对曰昔圣王之处士也使就闲燕【士讲学道艺者也闲燕犹清浄也】处工就官府处商就市井处农就田野令夫士羣萃而州处【萃集也处聚也】闲燕则父与父言义子与子言孝其事君者言敬其幼者言悌少而习焉其心安焉不见异物而迁焉【物事也迁移也】是故其父兄之教不肃而成【肃疾也】其子弟之学不劳而能夫是故士之子恒为士令夫工羣萃而州处审其四时【言四时各有其宜谓死生疑释之时也】辨其功苦【辨别也功牢也苦脆也】权节其用【权平也视其平沈之均也节节其大小轻重也】论比协材【论择也比比其善恶也协和也和其刚柔也】旦暮从事施于四方【施其物用于四方也】以饬其子弟【饬教也】相语以事相示以巧相陈以功【陈亦示也功成功也功善则有赏】少而习焉其心安焉不见异物而迁焉是故其父兄之教不肃而成其子弟之学不劳而能夫是故工之子恒为工令夫商羣萃而州处察其四时【四时所用者豫资之也】而监其乡之资【监视也资财也视其贵贱有无】以知其市之贾负任儋何【背曰负肩曰儋任抱也何揭也】服牛轺马【服谓牛服车也轺马车也诗云睆彼牵牛不以服箱】以周四方【周徧也】以其所有易其所无市贱鬻贵【市取也鬻卖也】旦暮从事于此以饬其子弟相语以利相示以赖【赖嬴也】相陈以知贾少而习焉其心安焉不见异物而迁焉是故其父兄之教不肃而成其子弟之学不劳而能夫是故商之子恒为商令夫农羣萃而州处察其四时【四时树艺各有宜也】权节其用耒耜枷芟【权平也平节其器用小大倨句之宜也枷柫也所以击草也芟大鎌所以芟草也】及寒击菒除田【寒谓季冬大寒之时也菒枯草也】以待时耕【时耕谓立春之后】及耕深耕而疾耰之以待时雨【疾速也耰摩平也时雨至当种也】时雨旣至挟其枪刈耨镈【在掖曰挟枪桩也刈鎌也耨兹其也镈鉏也】以旦暮从事于田野脱衣就功首戴茅蒲身衣袯襫【脱解也茅蒲簦笠也袯襫蓑薜衣也茅或作萌萌竹萌之皮所以为笠也】霑体涂足【霑濡也】暴其发肤尽其四支之敏【敏犹材也】以从事于田野少而习焉其心安焉不见异物而迁焉是故其父兄之教不肃而成其子弟之学不劳而能夫是故农之子恒为农野处而不昵【昵近也】其秀民之能为士者必足赖也【秀民民之秀出者也赖恃也】有司见而不以告其罪五【有司掌民之官也五罪在五刑也】有司已于事而竣【已毕也竣伏退也】桓公曰定民之居若何管子对曰制国以为二十一乡【唐尚书云四民之所居也昭谓国国都城郭之域也惟士工商而已农不在焉】桓公曰善管子于是制国以为二十一乡【二千家为一乡二十一乡凡四万二千家此管子所制非周法也】工商之乡六【工商各三也二者不从戎役也】士乡十五【唐尚书云士与农共十五乡昭谓比士军士也十五乡合三万人是为三军农野处而不昵不在都邑之数则下所云伍鄙是也】公帅五乡焉【五乡万人是谓中军公所帅也】国子帅五乡焉髙子帅五乡焉【国子髙子皆齐上卿各帅五乡为左右军也】参国起案以为三官【参三也案界也分国事以为三也】臣立三宰【三宰三卿也使掌羣臣也】工立三族【族属也晋赵盾为旄车之族上言工商之乡六则各三也】市立三乡【市商也商处市井故曰市】泽立三虞【周礼有泽虞之官虞度也掌度知川泽之大小及所生育者】山立三衡【周礼有山虞林衡之官衡平也掌平其政】桓公曰吾欲从事于诸侯其可乎【欲行霸道讨不义也】管子对曰未可国未安桓公曰安国若何管子对曰修旧法【霸王之法】择其善者而业用之【业犹创也】遂滋民与无财【遂育也滋长也贫无财者振业之也】而敬百姓则国安矣桓公曰诺遂修旧法择其善者而业用之遂滋民与无财而敬百姓国既安矣桓公曰国安矣其可乎管子对曰未可君若正卒伍修甲兵【周礼五人为伍百人为卒今管子亦以五人为伍而以二百人为卒】则大国亦将正卒伍修甲兵则难以速得志矣君有攻伐之器小国诸侯有守御之备则难以速得志矣君若欲速得志于天下诸侯则事可以隠令可以寄政【事戎事也隠匿也寄托也匿军令托于国政若有征伐邻国不知也】桓公曰为之若何管子对曰作内政而寄军令焉【内政国政也因国政以寄军令也】桓公曰善管子于是制国五家为轨轨为之长【轨中一人为之长也】十轨为里里有司【为立有司】四里为连连为之长十连为乡乡有良人焉【贾侍中云良人乡士也昭谓良人乡大夫也】以为军令【为军掌令】五家为轨故五人为伍轨长帅之【居则为轨出则为伍所谓寄政也】十轨为里故五十人为小戎里有司帅之【小戎兵车也此有司之所乘故曰小戎诗云小戎俴收古者戎车一乘步卒七十二人今齐五十人】四里为连故二百人为卒连长帅之十连为乡故二千人为旅乡良人帅之五乡一帅故万人为一军五乡之帅帅之【五乡每一军有五乡也乡帅卿也万人为军齐制也周则万二千五百人为军帅长也】三军故有中军之鼓有国子之鼓有髙子之鼓春以搜振旅【春田曰搜振整也旅众也周礼仲春教振旅遂以搜田也】秋以狝治兵【秋田曰狝周礼仲秋教治兵遂以狝田也】是故卒伍整于里军旅整于郊内教旣成令勿使迁徙【迁徙犹改更也】伍之人祭祀同福死丧同恤【恤忧也】祸灾共之人与人相畴家与家相畴【畴匹也】世同居少同游故夜战声相闻足以不乖昼战目相视足以相识其欢欣足以相死【致死以相救也】居同乐行同和死同哀是故守则同固战则同彊君有此士也三万人以方行于天下【方犹横也】以诛无道以屏周室【屏犹藩也】天下大国之君莫之能御也【御当也】正月之朝乡长复事【乡长乡大夫也复白也周礼正月之吉乡大夫受法于司徒退班于乡吏以考其行】君亲问焉曰于子之乡有居处好学慈孝于父母聪慧质仁【慧解了也质性也】闻于乡里者有则以告有而不以告谓之蔽明其罪五有司已于事而竣【竣退伏也】桓公又问焉曰于子之乡有拳勇股肱之力秀出于众者【胫本曰股肱臂也大勇为拳诗云无拳无勇】有则以告有而不以告谓之蔽贤其罪五有司已于事而竣桓公又问焉曰于子之乡有不慈孝于父母不长弟于乡里骄躁淫暴不用上令者【上君长也】有则以告有而不以告谓之下比【比阿党也】其罪五有司已于事而竣是故乡长退而修德进贤桓公亲见之遂使役官【役为也】桓公令官长期而书伐【官长长官也期期年也伐功也书其所掌在官有功者也】以告且选选其官之贤者而复用之【复白也】曰有人居我官有功休德【休美也】惟慎端慤以待时使民以劝绥谤言【待时动不违时也绥止也】足以补官之不善政【谓前有阙者】桓公召而与之语訾相其质【訾量也相视也】足以比成事【比辅也足以辅其官成其事也】诚可立而授之【言可以立为大官而授之事也】设之以国家之患而不疚【患难也疚病也豫设以国家之患难问之不病不罢也】退问其乡以观其所能而无大厉【问其乡本其行能也厉恶也】升以为上卿之赞【赞佐也】谓之三选【三选谓乡长所进官长所选公所訾相也】国子髙子退而修乡乡退而修连连退而修里里退而修轨轨退而修伍伍退而修家是故匹夫有善可得而举也匹夫有不善可得而诛也政既成乡不越长【乡里以齿长幼不相逾也】朝不越爵【贤不肖之爵不相越也】罢士无伍【罢病也无作曰病罢无伍无与为伍也周礼大司寇以圜土聚教罢民】罢女无家【夫称家也】夫是故民皆勉为善与其为善于乡也不如为善于里与其为善于里也不如为善于家【本其事行也】是故士莫敢言一朝之便皆有终嵗之计莫敢以终嵗之议皆有终嵗之功桓公曰伍鄙若何【管子上言参其国而伍其鄙内政旣备故复问伍鄙之事】管子对曰相地而衰征则民不移【相视也衰差也视土地之美恶及所生出以差征赋之轻重也移徙也】政不旅旧则民不偷【旧君之故旧也偷茍且也不以故人为师旅则民相与不茍且也孔子曰故旧不遗则民不偷】山泽各致其时则民不茍【时谓衡虞之官禁令各顺其时则民之心不茍得也】陆阜陵墐井田畴均则民不憾【高平曰陆大陆曰阜大阜曰陵墐沟上之道也九夫为井井间有沟谷地曰田麻地曰畴均平也憾恨也】无夺民时则百姓富牺牲不畧则牛羊遂【畧夺也遂长也】桓公曰定民之居若何管子对曰制鄙三十家为邑邑有司【制野鄙之政也此以下与郊内之制异也】十邑为卒卒有卒帅十卒为乡乡有乡帅三乡为县县有县帅十县为属属有大夫五属故立五大夫各使治一属焉【五属四十五万家】立五正【正长也】各使聴一属焉是故正之政聴属【正五正也聴大夫之治也】牧政聴县【牧五属大夫也聴县帅之治】下政聴乡【下政县帅也聴乡帅之治】桓公曰各保治尔所无或淫怠而不聴治者正月之朝五属大夫复事桓公择是寡功者而讁之【讁谴责也】曰制地分民如一何故独寡功教不善则政不治【治理也】一再则宥【宥寛也】三则不赦桓公又亲问焉曰于子之属有居处为义好学慈孝于父母聪慧质仁发闻于乡里者有则以告有而不以告谓之蔽明其罪五有司已于事而竣桓公又问焉曰于子之属有拳勇股肱之力秀出于众者有则以告有而不以告谓之蔽贤其罪五有司已于事而竣桓公又问焉曰于子之属有不慈孝于父母不长弟于乡里骄躁淫暴不用上令者有则以告有而不以告谓之下比其罪五有司已于事而竣五属大夫于是退而修属属退而修县县退而修乡乡退而修卒卒退而修邑邑退而修家是故匹夫有善可得而举也匹夫有不善可得而诛也政既成以守则固以征则彊
