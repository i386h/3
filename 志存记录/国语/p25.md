<!-- { "loadSidebar": true } -->
　　惠公入而背外内之赂【惠公献公庶子重耳之弟惠公夷吾也外秦内里丕也】舆人诵之【舆众也不歌曰诵】曰佞之见佞果丧其田【伪善为佞佞谓里丕受惠公赂田而纳之见佞谓惠公入而不予也果犹竟也丧亡也】诈之见诈果丧其赂【诈谓秦以诈立惠公不置德而置服也见诈谓惠公入而背之】得国而狃终逢其咎【谓惠公也狃也咎谓败于韩】丧田不惩祸乱其兴【谓丕郑也不得田不惩艾复欲与秦共纳重耳惠公杀之】旣里丕死【旣已也惠公二年春杀里克秋杀丕郑】祸公陨于韩【祸谓贪惏之祸也秦伐晋战于韩获惠公以归陨其师徒在鲁僖十五年】郭偃曰善哉夫众口祸福之门也【偃晋大夫善舆人之诵豫知之故曰众口祸福之门】是以君子省众而动【动行也】监戒而谋谋度而行【监察也度揆也察众口以为戒谋事揆义乃行】故无不济内谋外度考省不倦【考校也】日考而习戒备毕矣【日自考省习而行之戒备之道毕于是矣】
　　惠公即位出共世子而改葬之臭达于外【共世子申生也献公时申生葬不如礼故改葬之惠公烝于献公夫人贾君故申生臭达于外不欲为无礼者所葬也唐以贾君为申生妃非也曰献公娶于贾无子】国人诵之曰贞之无报也孰是人斯而有是臭也【贾唐云贞正也谓惠公欲以正礼改葬世子而不获吉报也孰谁也斯斯世子也谁使是人有是臭者言惠公使之也或云贞谓申生与下相违似非也】贞为不聴【以正葬之而不见聴也】信为不诚【信心行之不见诚也】国斯无刑媮居幸生【刑法也言惠公媮窃居位徼幸而生】不更厥贞大命其倾【不变更其正大命将倾倾危也】威兮懐兮【威畏也懐思也言国人畏惠公思重耳也】各聚尔有以待所归兮【尔有所有也】猗兮违兮心之哀兮【猗叹也违去也言民心欲去其上安土重迁故心哀之】嵗之二七其靡有微兮【二七十四嵗后也靡无也无有微者亦亡谓子圉也】若翟公子吾是之依兮【谓重耳也】镇抚国家为王妃兮【言重耳当霸诸侯为王妃偶】郭偃曰甚哉善之难也【难难为也】君改葬共君以为荣也而恶滋章夫人美于中必播于外而越于民民实戴之【美善也播布也越扬也戴欣戴也言有善于中心必播于外于民也】恶亦如之故行不可不慎也必或知之【或知下民必知其善否也】十四年君之冢嗣其防乎【冢嗣太子也防灭也】其数告于民矣【数谓二七也】公子重耳其入乎其魄兆于民矣【魄形也兆见也】若入必霸诸侯以见天子其光耿于民矣【耿犹照也】数言之纪也【谓言者纪其数也】魄意之术也【意民之志术道也魄兆见而民志随之】光明之燿也纪言以叙之【叙述也】述意以导之【导开导也】明燿以照之不至何待欲先导者行乎【先导谓重耳导引者可行也】将至矣
　　惠公既杀里克而悔之曰芮也使寡人过杀我社稷之镇【芮冀芮也镇重也】郭偃闻之曰不谋而谏者冀芮也【不先为君谋而谏使君杀里克者冀芮也】不图而杀者君也【言不与人谋而杀里克者君之过也】不谋而谏不忠不图而杀不祥不忠受君之罚【言君当加罚也】不祥罹天之祸受君之罚死戮【戮辱也言死且有辱】罹天之祸无后【无后嗣也】志道者勿忘将及矣【志识也及至也勿忘此占言祸将至也】及文公入【文公重耳也】秦人杀冀芮而施之【冀芮旣纳文公而悔将杀之文公知之濳防秦伯于王城冀芮焚公宫求公不得遂如河上秦伯诱而杀之陈尸曰施】
　　惠公既即位乃背秦赂使丕郑聘于秦且谢之【谢不时也】而杀里克曰子杀二君与一大夫【二君奚齐卓子一大夫荀息也】为子君者不亦难乎丕郑如秦谢缓赂【缓迟也】乃谓穆公曰君厚问以召吕甥郤称冀芮而止之【问防也谓报丕郑之防止留也】以师奉公子重耳臣之属内作晋君必出【属七舆大夫也必出惠公必出奔也】穆公使泠至报问【泠至秦大夫也报问报丕郑之聘且问遗吕甥之属】且召三大夫郑也与客将事【客泠至也将事行聘事也】冀芮曰郑之使薄而报厚【薄礼币少也】其言我于秦也必使诱我弗杀必作难【不杀郑必作难于我】是故杀丕郑及七舆大夫【七舆申生下军之众大夫也】共华贾华叔坚骓歂累虎特宫山祁皆里丕之党也丕豹出奔秦【豹丕郑之子】丕郑之自秦反也而闻里克死见共华曰可以入乎共华曰二三子皆在而不及【二三子七舆大夫也不及谓罪不及也】子使于秦可哉【可可以入也】丕郑入君杀之共赐谓共华【共赐华之族晋大夫】曰子行乎其及也【行去也其及将见及也】共华曰夫子之入吾谋也将待及【言已误丕郑将待祸及也】赐曰孰知之共华曰不可知而背之不信谋而困人不知【谋不中为困】困而不死无勇任大恶三行将安入【任荷也】子其行矣我姑待死【子共赐也】丕郑之子曰豹出奔秦谓穆公曰晋君大失其众背君赂杀里克而忌处者众固不说【忌恶也处者国中大夫也】今又杀臣之父及七舆大夫此其党半国矣君若伐之其君必出穆公曰失众安能杀人【言晋君失众焉能使众杀尔父及七舆大夫】且夫祸惟无毙【毙死也罪不至死则不为乱】足者不处【罪足以死则不处国】处者不足【处国者不足以死也】胜败若化【化言转化无常也犹丕郑欲杀君君反杀之】以祸为违孰能出君【违去也谓丕豹以祸故去其国谁能出君乎】尔俟我【俟待也待我图之】
　　晋饥【谷不熟曰饥在鲁僖十三年】乞籴于秦丕豹曰晋君无礼于君众莫不知【无礼背赂也】往年有难今又荐饥【难谓杀里丕之党仍饥曰荐】已失人又失天其殃也多矣【失人里克也失天荐饥也】君其伐之勿予籴公曰寡人其君是恶其民何罪天殃流行国家代有【代更也】补乏饥道也不可以废道于天下【进也】谓公孙枝曰予之乎【枝子桑也】公孙枝曰君有施于晋君晋君无施于其众今旱而聴于君其天道也【聴聴命于君也】君若弗予而天予之【予之年也】茍众不说其君之不报也则有辞矣【茍使晋众不说惠公不报秦施今不予籴则晋得以为辞故不可不予】不如予之以说其众众说必咎其君其君不聴然后诛焉虽欲御我谁与是故泛舟于河归籴于晋【泛浮也归不反之辞也】秦饥公令河上输之粟【河上所许秦五城也】虢射曰弗予赂地而予之籴【虢射晋大夫】无损于怨而厚于宼【厚犹强也】不若勿予公曰然庆郑曰不可【庆郑晋大夫】已赖其地而又爱其实【赖赢也实谷也】忘善而背德虽我必击之【我当秦处亦当击晋】弗予必击我公曰非郑之所知也遂不予六年秦嵗定【惠公六年鲁僖十五年定安也谷熟则民安】帅师侵晋至于韩【韩晋地韩原也】公谓庆郑曰秦寇深矣奈何【深入境深也一曰深犹重也】庆郑曰君深其怨能浅其寇乎非郑之所知也君其讯射也【讯问也射虢射也】公曰舅所病也【病短也诸侯谓异姓大夫曰舅】卜右庆郑吉【右公戎车之右】公曰郑也不孙【言不顺不可以为车右】以家仆徒为右【家仆徒晋大夫】步御戎【步晋大夫御御公戎车也】梁由靡御韩简【由靡晋大夫韩简晋卿韩万之孙】虢射为右【为简车右】以承公【承次也次公车】公御秦师令韩简视师曰师少于我鬭士众【欲鬭者众】公曰何故简曰以君之出也处已【已秦也处已在梁依秦】入也烦已【为秦所立】饥食其籴三施而无报故来今又击之秦莫不愠【愠怒也】晋莫不怠【受其施而怠惰】鬭士是故众公曰然今我不击归必狃【狃也不击而归秦必狃而轻我也】一夫不可狃况国乎公令韩简挑战【先挑敌求战】曰昔君之惠寡人未之敢忘寡人有众能合之弗能离也【弗能离言众欲战也】君若还寡人之愿也君若不还寡人将无所避穆公衡雕戈出见使者【衡横也雕镂也戈防也】曰昔君之未入寡人之忧也君入而列未成寡人未敢忘【列位也】今君既定而列成君其整列寡人将身见【若云朝见实欲战也】客还公孙枝进谏曰昔君之不纳公子重耳而纳晋君是君之不置德而置服也置而不遂击而不胜【遂成也】其若为诸侯笑何君盍待之乎【待其乱将自毙也】穆公曰然昔吾之不纳公子重耳而纳晋君是不置德而置服也然公子重耳实不肯吾又奚言哉杀其内主【谓里丕也】背其外赂【外秦也】彼塞我施若无天乎云【云言也晋所行若言无有天也】若有天吾必胜之【天道助顺故必胜也】君揖大夫就车君鼓而进之晋师溃戎马泞而止【泞深泥也止戎马陷焉】公号庆郑曰载我【号呼也】庆郑曰忘善而背德又废吉卜【卜右庆郑吉公废不用】何我之载郑之车不足以辱君避也【避避难也】梁由靡御韩简辂秦公将止之【辂迎也】庆郑曰释来救君【释舍也】亦不克救遂止于秦【止获也为秦所获】穆公归至于王城【王城秦地】合大夫而谋曰杀晋君与逐出之与以之归与复之孰利公子絷曰杀之利【以为臣子絶望】逐之恐构诸侯【构交构也】以归则国家多慝【慝恶也恐知国家闲隙之恶也】复之则君臣合作恐为君忧不若杀之公孙枝曰不可耻大国之士于中原又杀其君以重之子思报父之仇臣思报君之雠虽微秦国天下孰不患【微无也虽无秦国天下诸侯有害人君父者谁不患疾也】公子絷曰吾岂将徒杀之【徒空也】吾将以公子重耳代之晋君之无道莫不闻公子重耳之仁莫不知战胜大国武也杀无道而立有道仁也胜无后害知也公孙枝曰耻一国之士又曰余纳有道以临汝无乃不可乎【虽立有道君父之耻未刷】若不可必为诸侯笑战而笑诸侯不可谓武杀其弟而立其兄兄德我而忘其亲不可谓仁若勿忘是再施而不遂也不可谓知君曰然则若何公孙枝曰不若以归以要晋国之成【要结也成平也】复其君而质其适子使子父代处秦【代更也】国可以无害是故归惠公而质子圉【子圉惠公适子懐公也】秦始知河东之政【秦取河东之地而置官司故知河东之政在鲁僖十五年】
