<!-- { "loadSidebar": true } -->
　　越王勾践即位三年而欲伐吴【勾践三年鲁哀公元年】范蠡进谏曰夫国家之事有持盈【持守也盈满也】有定倾【定安也倾危也】有节事【节制也】王曰为三者奈何范蠡对曰持盈者与天【与天法天也天道盈而不溢盛而不骄】定倾者与人【与人取人之心也人道好谦倾危之中当卑辞尊礼玩好女乐尊之以名】节事者与地【与地法地也时不至不可彊生事不究不可彊成之属】王不问蠡不敢言天道盈而不溢【阳盛则损月满则亏】盛而不骄【盛元气广大时也不骄不自縦弛也】劳而不矜其功【劳动而不已也矜大也不自大其功施而不徳也】夫圣人随时以行是谓守时【随时时行则行时止则止】天时不作弗为人客【作起也攻者为客起谓天时利害灾变之应】人事不起弗为之始【人事谓怨畔逆乱之萌也先动为始】今君王未盈而溢【未盈国未富实而君意溢也】未盛而骄【道化未盛而自骄泰也】不劳而矜其功【未有勤劳而自大其功也】天时不作而先为人客【吴未有天灾而欲伐之】人事不起而创为之始此逆于天而不和于人【天应未至人事不起故逆于天而失人和也】王若行之将妨于国家靡王躬身【妨害也靡损也】王弗听范蠡进谏曰夫勇者逆徳也【徳尚礼让勇则攻夺】兵者凶器也【言害人也】争者事之末也【言贤者脩其政徳而逺方附事之徳不行然后用武故曰争者事之末也】隂谋逆徳好用凶器【隂谋兵谋也勇为逆徳也】始于人者人之所卒也【始以伐人人终害之】淫佚之事上帝之禁也【淫佚放滥也】先行此者不利王曰无是贰言也吾已断之矣【贰二也二言隂谋淫佚也】果兴师而伐吴战于五湖【五湖今太湖也】不胜栖于防稽王召范蠡而问焉曰吾不用子之言以至于此为之奈何范蠡对曰君王其忘之乎持盈者与天定倾者与人节事者与地王曰与人奈何【已在倾危故先问与人】范蠡对曰卑辞尊礼【言当卑约其辞尊重其礼以求平也】玩好女乐【玩好珍宝也女乐谓士女女于士大夫女女于大夫】尊之以名【谓之天王也】如此不已【不已谓吴不释也】又身与之市【市利也谓委管籥属国家以身随之】王曰诺乃令大夫种行成于吴曰请士女女于士大夫女女于大夫随之以国家之重器【重器宝器也】吴人不许大夫种来而复往曰请委管籥属国家以身随之君王制之【委归也属附也管籥取键器也月令曰脩键闭慎管籥】吴人许诺王曰蠡为我守于国对曰四封之内百姓之事蠡不如种也四封之外敌国之制立断之事种亦不如蠡也王曰诺令大夫种守于国与范蠡入宦于吴【宦为臣隶也】三年而吴人遣之【勾践以鲁哀元年栖防稽吴与之平而去之勾践改脩国政然后卑事夫差在吴三年而吴人遣之此则鲁哀五年也】归及至于国王问于范蠡曰节事奈何【欲更脩政故问节事】对曰节事者与地唯地能包万物以为一其事不失【为一不偏也不失不失时也】生万物容畜禽兽然后受其名而兼其利【受其名受其功名也利谓万物终归于地也】美恶皆成以养其生【物之美恶各有所宜皆成之以养人也】时不至不可彊生【物生各有时也】事不究不可彊成【究穷也穷则变生可因而成也】自若以处【若如也自如无妄动也】以度天下待其来者而正之【不先倡待其来而就正之】因时之所宜而定之同男女之功【功农穑丝枲之功也】除民之害以避天殃田野开辟府仓实【货财曰府米粟曰仓】民众殷【殷盛也】无旷其众以为乱梯【旷空也梯阶也无令空田废业使之困乏以生怨乱为祸阶也】时将有反事将有间【时天时事人事也反还也间隟也时还则胙在越而吴事有衅隟也】必有以知天地之恒制乃可以有天下之成利【恒常也制度也】事无间时无反【吴事无衅隟天时未在越】则抚民保教以须之【保守也】王曰不谷之国家蠡之国家也蠡其图之对曰四封之内百姓之事时节三乐【三乐三时之务使之劝事乐业也】不乱民功不逆天时【从事有业故功不乱因时顺气故不逆也】五谷睦孰民乃蓄滋【睦和也蕃息也滋益也】君臣上下交得其志蠡不如种也【交俱也】四封之外敌国之制立断之事因隂阳之恒顺天地之常【隂阳谓刚柔晦朔三光赢缩用兵利钝之常数也】柔而不屈【外虽柔顺内不可屈】彊而不刚【内虽强盛行不以刚】徳虐之行因以为常【唐尚书云言无徳行虐习以为常昭谓徳有所怀柔及爵赏也虐谓有所斩伐及黜夺也以为常以为常法也】死生因天地之刑【死杀也刑法也杀生必因天地四时之法推亡固存亦是也】天因人【因人善恶而福祸之】圣人因天【天垂象圣人则之】人自生之天地形之【形见也见其吉凶之象】圣人因而成之【因吉凶以诛赏】是故战胜而不报【敌家不能报也】取地而不反【不复反敌家也】兵胜于外福生于内用力甚少而名声章明种亦不如蠡也王曰诺令大夫种为之【为治国也】四年王召范蠡而问焉【説云鲁哀三年昭谓四年反国四年鲁哀九年】曰先人就世不谷即位【先人允常就世终世也】吾年既少未有恒常出则禽荒入则酒荒吾百姓之不图唯舟与车【好游田故唯舟与车】上天降祸于越委制于吴【委归也】吴人之那不谷亦又甚焉【那于也甚焉言见困苦也】吾欲与子谋之其可乎范蠡对曰未可也蠡闻之上帝不考时反是守【考成也言天未成越当守天时天时反乃可以动也】彊索者不祥【索求也】得时不成反受其殃【言得天时而人弗能成则反受其殃夫差克越可取而不取后复见灭是也】失徳灭名防走死亡有夺有予有不予【有夺予而复夺也有予天所授也不予天所去也】王无蚤图夫吴君王之吴也王若蚤图之其事又将未可知也【未可知或时不得也】王曰诺
　　又一年【反国五年鲁哀十年】王召范蠡而问曰吾与子谋吴子曰未可也今吴王淫于乐而忘其百姓【乐声色也】乱民功逆天时信谗喜优【优谓俳优也】憎辅逺弼【相道为辅矫过为弼】圣人不出【圣通也通知之人皆隐遁也】忠臣解骨【贾唐二君云解骨子胥伏属镂也昭谓是时子胥未死解骨谓忠良之臣见其如此皆骨体解倦不复念忠也】皆曲相御莫适相非上下相偷其可乎【御犹将也言皆曲意取容转相将望无复相非以不忠正者也偷茍且也】对曰人事至矣天应未也王姑待之王曰诺
　　又一年【反国六年鲁哀十一年】王召范蠡而问焉曰吾与子谋吴子曰未可也今申胥骤谏其王王怒而杀之其可乎【子胥数谏王不听知吴必亡使于齐属其子于鲍氏王闻之赐之属镂以死在鲁哀十一年】范蠡对曰逆节萌生【害杀忠正故为逆节萌兆也】天地未形而先为之征【形见也天地之占未见征征伐也】其事是以不成杂受其刑【杂犹俱也刑害也】王姑待之王曰诺
