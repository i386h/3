<!-- { "loadSidebar": true } -->
　　齐闾丘来盟【闾丘齐大夫闾丘明也初齐悼公在鲁取季康子之妹及即位而逆之季鲂侯通焉女言其情不敢予也齐侯怒伐鲁鲁与齐平齐使闾丘明来盟公在鲁哀八年也】子服景伯戒宰人曰陷而入于恭【景伯鲁大夫子服惠伯之孙昭伯之子子服何也宰人吏人也陷犹失过也如有失过宁近于恭也】闵马父笑景伯问之【马父鲁大夫也】对曰笑吾子之大满也【满骄满也】昔正考父校商之名颂十二篇于周太师以那为首【正考父宋大夫孔子之先也名颂颂之美者也太师乐官之长掌教诗乐毛诗叙曰微子至于戴公其间礼乐废壊有正考父者得商颂十二篇于周之太师以那为首郑司农云自考父至孔子又亡其七篇故余五耳】其辑之乱【辑成也凡作篇章义既成撮其大要以为乱辞诗者歌也所以节舞者也如今三节舞矣曲终乃更变章乱节故谓之乱也】曰自古在昔先民有作温恭朝夕执事有恪【恪敬也先王称之曰自古古曰在昔昔曰先民所作言先圣人行此恭敬之道久矣不敢言创之于己乃云受之于先古也】先圣王之恭犹不敢専称曰自古古曰在昔昔曰先民【此其不敢専也】今吾子之戒吏人曰陷而入于恭其满之甚也【骄为满恭为谦】周恭王能庇昭穆之阙而为恭【庇覆也恭王周昭王之孙穆王之子也昭王南征而不反穆王欲肆其心皆有阙失言恭王能庇覆之故为恭也】楚恭王能知其过而为恭【恭王楚庄王之子也知其过者有疾召大夫曰不谷不德覆亡楚国之师若没请为灵若厉子囊曰君实恭可不谓恭乎大夫从之】今吾子之教官寮【唐云同官曰寮昭谓此景伯之属下寮耳非同官之寮也同官谓位同者也诗云我虽异事及尔同寮】曰陷而能恭道将何为【失道尚为恭如其得道将何为乎】
　　季康子欲以田赋【田赋以田出赋也贾侍中云田一井也周制十六井赋戎马一匹牛二头一井之田而欲出十六井之赋也昭谓此数甚多似非也下虽云收田一井凡数从夫井起故云井耳】使冉有访诸仲尼【冉有孔子弟子冉求也为季氏宰康子欲加赋使访之也】仲尼不对【以其非制也】私于冉有曰求来汝不闻乎先王制土借田以力而砥其逺迩【制土制其肥硗以为差也借田谓税也以力谓三十者受田百亩二十者受五十亩六十还田也砥平也平逺近逺近有差也周礼近郊十一逺郊二十而三甸稍县都皆无过十二也】赋里以入而量其有无【里廛也谓商贾所居之区域也以入计其利入多少而量其财业有无以为差也周礼国宅无征园廛二十而一漆林二十而五】任力以夫而议其老幼【力谓徭役以夫以夫家为数也议其老幼老幼则有复除也】于是乎有鳏寡孤疾【又议其鳏寡孤疾而不役也疾废疾也】有军旅之出则征之无则已【征征鳏寡孤疾之赋也已止也无军旅之出则止不赋】其嵗收田一井出稯禾秉刍缶米不是过也【其嵗有军旅之嵗也缶庾也聘礼曰十六斗曰庾十庾曰秉秉一百六十斗也四秉曰筥十筥曰稯稯六百四十斛也】先王以为足【足供用也】若子季孙欲其法也则有周公之借矣【借田之法周公所制也】若欲犯法则茍而赋又何访焉【茍茍且也时康子不聴鲁哀十二年春卒用田赋】




　　国语卷五
　　钦定四库全书
　　国语卷六
　　吴　韦昭　注
　　齐语
　　桓公自莒反于齐【桓公齐太公之后僖公之子襄公之弟桓公小白也初襄公立其政无常鲍叔牙曰乱将作矣奉公子小白出奔莒公孙无知杀襄公而立管夷吾召忽奉公子纠奔鲁齐人杀无知逆子纠于鲁鲁庄公不即遣而盟以要之齐大夫归逆小白于莒庄公伐齐纳子纠桓公自莒先入】使鲍叔为宰【鲍叔齐大夫姒姓之后鲍敬叔之子叔牙也宰大宰也】辞曰臣君之庸臣也【庸凡庸也】君加惠于臣使不冻馁则是君之赐也若必治国家者则非臣之所能也若必治国家者则管夷吾乎【管夷吾齐卿姬姓之后敬仲也】臣之所不若夷吾者五寛惠柔民弗若也【寛则得众惠则足以使民柔安也】治国家不失其柄弗若也【柄本也】忠信可结于百姓弗若也制礼义可法于四方弗若也执枹鼓立于军门使百姓加勇焉弗若也【军门立旌为门若今牙门矣加益也】桓公曰夫管夷吾射寡人中钩是以濵于死【三君皆云濵近也管仲臣于子纠干时之战亲射桓公中钩】鲍叔对曰夫为其君动也【君子纠也】君若宥而反之夫犹是也【宥赦也犹是言为君犹为子纠也】桓公曰若何【若何得还也】鲍叔对曰请诸鲁【是时桓公使鲍叔胁鲁杀子纠召忽死之管仲不死】桓公曰施伯鲁君之谋臣也【施伯鲁大大惠公之孙施父之子】夫知吾将用之必不予我矣若之何鲍叔对曰使人请诸鲁曰寡君有不令之臣在君之国欲以戮于羣臣故请之则予我矣桓公使请诸鲁如鲍叔之言庄公以问施伯施伯对曰此非欲戮之也欲用其政也夫管子天下之才也【才冠天下】所在之国则必得志于天下令彼在齐则必长为鲁国忧矣庄公曰若何施伯对曰杀而以其尸授之【授予齐使】庄公将杀管仲齐使者请曰寡君欲亲以为戮【欲得生自戮之以逞射已之忿也】若不生得以戮于羣臣犹未得请也【犹未得所请】请生之于是庄公使束缚以予齐使齐使受之而退比至三衅三浴之【以香涂身曰衅衅或为熏】桓公亲逆之于郊【逆迎也郊近郊也】而与之坐问焉【还国与坐】曰昔吾先君襄公筑台以为髙位【居髙台以自尊】田狩毕弋【田猎也狩围守而取禽也毕掩雉兔之网也弋缴射也】不聴国政卑圣侮士而惟女是崇【崇髙也】九妃六嫔【唐尚书云九妃三国之女以侄娣从也昭谓正适称妃言九者尊之如一明其淫侈非礼制也礼侄娣之属皆称妾嫔妇官也】陈妾数百【陈列也】食必粱肉衣必文绣戎士冻馁戎车待游车之裂戎士待陈妾之余【戎车兵车游车游猎之车裂残也】优笑在前贤材在后【优笑倡俳也】是以国家不日引【引申也】不月长【长益也】恐宗庙之不埽除社稷之不血食敢问为此若何【为治也】管子对曰昔吾先王昭王穆王世法文武逺绩以成名【周管子之先也绩功也言昭王穆王虽有所阙犹能世法文王武王之典以成其功名也周语曰厉始革典　至厉王乃变更文　之常典也】合羣叜比校民之有道者【合防也叜老也比比方也校考合也谓考其德行道艺而兴贤者】设象以为民纪【设象设教象之法于象魏也周礼正月之吉县治象于象魏使万民观焉挟日而敛之所以为民纲纪也】式权以相应【式用也权平也治政用民使均平相应也】比缀以度【比其其众寡缀连也连其夫家也度法也】竱本肇末【竱等也肇正也谓先等其本以正其末也】劝之以赏赐纠之以刑罚【纠收也】班序颠毛以为民纪统【班次也序列也颠顶也毛髪也统犹经也言次列顶发之白黒使长幼有等以为治民之经纪也】桓公曰为之若何管子对曰昔者圣王之治天下也参其国而伍其鄙【参三也国郊以内也伍五也鄙郊以外也谓三分国都以为三军五分其鄙以为五属也圣王谓若汤武也】定民之居成民之事【谓使四民各居其职所也若工就官府农就田野所以成其事也】陵为之终【以为葬也】而慎用其六柄焉【柄本也六柄生杀贫富贵贱也】桓公曰成民之事若何管子对曰四民者勿使杂处【四民谓士农工商也】杂
