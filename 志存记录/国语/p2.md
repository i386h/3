<!-- { "loadSidebar": true } -->
　　厉王虐国人谤王【厉王恭王之曽孙夷王之子厉王胡也谤诽也】召公告王曰民不堪命矣【召公召康公之孙穆公虎也为王卿士言民不堪暴虐之政令】王怒得卫巫使监谤者【卫巫卫国之巫也监察也以巫有神灵有谤必知之】以告则杀之【巫言谤王王则杀之】国人莫敢言道路以目【不敢言以目相眄而已】王喜告召公曰吾能弭谤矣乃不敢言【弭止也】召公曰是鄣之也【鄣防也】防民之口甚于防川【流者曰川言川不可防而口又甚也】川壅而溃伤人必多【川之溃决害于人也】民亦如之【民之败乱害于上也】是故为川决之使导【为治也导通也】为民者宣之使言【宣犹放也观民所言以知其得失】故天子听政使公卿至于列士献诗【献诗以风也列士上士也】瞽献典【无目曰瞽瞽乐师典乐典也】史献书【史外史也周官外史掌三皇五帝之书】师箴【师少师也箴箴刺王阙以正得失】赋【无眸子曰赋赋公卿列士所献诗也】蒙诵【有眸子而无见曰蒙周礼蒙主歌风诵诵谓箴谏之语也】百工谏【百工执技以事上者谏者执艺事以谏谓若匠师庆谏鲁庄公丹楹刻桷者】庶人传语【庶人卑贱见时得失不得达传以语王也】近臣尽规【近臣谓骖仆之属也尽规尽其规以告王也】亲戚补察【补补过察察政也传曰自王以下各有父兄子弟以补察其过】瞽史教诲【瞽乐大师史大史也掌隂阳天时礼法之书以相教诲者单襄公曰吾非瞽史焉知天道】耆艾修之【耆艾师傅也修师傅理瞽史之教以闻于王】而后王斟酌焉【斟取也酌行也】是以事行而不悖【悖逆也】民之有口也犹土之有山川也财用于是乎出【犹若也山川所以宣地气而出财用口亦以宣人心而言善败】犹其有原隰衍沃也衣食于是乎生【广平曰原下湿曰隰下平曰衍有溉曰沃】口之宣言也善败于是乎兴行善而备败【民所善者行之其所恶者备之】所以阜财用衣食者也【阜厚也】夫民虑之于心而宣之于口成而行之胡可壅也若壅其口其与能几何【与辞也能几何言不久也】王弗聴于是国人莫敢出言三年乃流王于彘【流放也彘晋地汉为彘县属河东今曰永安】
　　厉王説荣夷公【説好也荣国名夷諡也】芮良夫曰【芮良夫周大夫芮伯也】王室其将卑乎【卑防也】夫荣公好专利而不知大难【专擅也】夫利百物之所生也【利生于物也专利是专百物】天地之所载也【载成也地受天气以成百物】而或专之其害多矣【害谓恶害荣公者多也孔子曰放于利而行多怨】天地百物皆将取焉胡可专也【天地成百物民皆将取用之何可专其利】所怒甚多而不备大难以是教王王能久乎夫王人者将导利而布之上下者也【导开也布赋也上谓天神下谓人物】使神人百物无不得其极【极中也】犹日怵惕惧怨之来也【怵惕恐惧也】故颂曰思文后稷克配彼天立我烝民莫匪尔极【颂周颂也思文谓郊祀后稷以配天之乐歌经纬天地曰文克能也烝众也莫无也匪不也尔女也极中也言周公思有文徳者后稷其功乃能配于天谓尧时鸿水稷播百谷立我众民之道无不于女时得其中者功至大也】大雅曰陈锡载周【大雅文王之二章陈布也锡赐也言文王布赐施利以载成周道】是不布利而惧难乎【言后稷文王既布利又惧难也】故能载周以至于今今王学专利其可乎【言不可也】匹夫专利犹谓之盗王而行之其归鲜矣【鲜寡也归附周者寡也】荣公若用周必败既荣公为卿士【既已也卿士卿之有事者】诸侯不享王流于彘【享献也】
　　彘之乱宣王在召公之宫【宣王厉王之子宣王靖也在召公宫者避难奔召公】国人围之召公曰昔吾骤谏王王不从是以及此难【及至也】今杀王子王其以我为怼而怒乎【杀王子令国人得杀之也】夫事君者险而不怼【君诸侯也在危险之中不当怼怼谓若晋庆郑怨惠公愎谏违卜弃而不载】怨而不怒况事王乎【怨心望也怒作气也】乃以其子代宣王宣王长而立之【彘之乱公卿相与和而修政事号曰共和凡十四年而宣王立】
　　宣王即位不借千亩【借借也借民力以为之天子借田千畆诸侯百畆自厉王之流借田礼废宣王即位不复遵古】虢文公谏曰【贾侍中云文公文王母弟虢仲之后为王卿士昭谓虢叔之后西虢也宣王都镐在畿内】不可夫民之大事在农【谷民之命故农为大事】上帝之粢盛于是乎出【出于农也器实曰粢在器曰盛】民之蕃庶于是乎生【蕃息也庶众也】事之共给于是乎在【共具也给足也】和协辑睦于是乎兴【协合也辑聚也睦亲也】财用蕃殖于是乎始【殖长也】敦庬纯固于是乎成【敦厚也庬大也】是故稷为大官【民之大事在农故稷之职为大官】古者大史顺时覛土【覛视也】阳瘅愤盈土气震发【瘅厚也愤积也盈满也震动也起也】农祥晨正【农祥房星也晨正谓立春之日晨中于午也农事之候故曰农祥】日月厎于天庙【厎至也天庙营室也孟春之月日月皆在营室】土乃脉发【脉理也农书曰春土长冒撅陈根可拔耕者急】先时九日【先先立春日也】大史告稷曰自今至于初吉【初吉二月朔日也诗云二月初吉】阳气俱烝土膏其动【烝升也膏土润也其动润泽欲行】弗震弗渝脉其满眚谷乃不殖【震动也渝变也眚甾也言阳气俱升土膏欲动当即动变冩其气不然则脉满气结更为甾病谷乃不殖】稷以告王【以大史之言告王】曰史帅阳官以命我司事【史大史阳官春官司事主农事也】曰距今九日土其俱动【距去也】王其祗祓监农不易【祗敬也祓齐戒祓除也不易不易物土之宜】王乃使司徒咸戒公卿百吏庶民【百吏百官也庶民甸师氏所掌之民主耕耨王之借田者】司空除坛于借【司空掌地也】命农大夫咸戒农用【农大夫田畯也农用田器也】先时五日【先耕时也】瞽告有协风至【瞽乐大师知风声者协和也风气和时候至也立春日融风】王即齐宫【所齐之宫】百官御事各即其齐三日【御治也】王乃淳濯飨醴【淳沃也濯溉也飨饮也谓王沐浴饮醴酒】及期【期耕日也】郁人荐鬯【郁郁金香草宜以和鬯酒也周礼郁人掌祼器凡祭祀宾客和郁鬯以实彛而陈之共王之齐鬯】牺人荐醴【牺人司尊也掌共酒醴者】王祼鬯飨醴乃行【祼灌也灌鬯饮醴皆所以自香洁】百吏庶民毕从及借后稷监之【监察也】膳夫农正陈借礼【膳夫上士也掌王之饮食膳羞之馈食农正田大夫主敷陈借礼而祭其神为农祈也】大史赞王【赞导也】王敬从之王耕一墢【一墢一耜之墢也王无耦以一耜耕】班三之【班次也三于下各三其上也王一墢公三卿九大夫二十七】庶人终于千畆【终尽耕也】其后稷省功大史监之司徒省民大师监之毕宰夫陈飨膳宰监之【宰夫下大夫也膳宰膳夫也】膳夫赞王王歆大牢【歆飨也】班尝之【公卿大夫也】庶人终食【终毕也】是日也瞽帅音官以风土【音官乐官也风土以音律省土风风气和则土气养】廪于借东南钟而藏之【廪御廪一名神仓东南生长之处钟聚也谓为廪以藏王所借田以奉齍盛】而时布之于农【布赋也】稷则徧戒百姓纪农协功【纪犹综理也协同也】曰隂阳分布震雷出滞【隂阳分布日夜同也滞蛰虫也明堂月令曰日夜分雷乃声始电蛰虫咸动啓户始出】土不备垦辟在司寇【垦也辟辠也在司寇司寇行其辠】乃命其旅曰狥【旅众也徇行也】农师一之【一之先徃也农师上士】农正再之【农正后稷之佐田畯也故次农师】后稷三之【后稷农官之君故次农正】司空四之【司空主道路沟洫故次后稷】司徒五之【司徒省民故次司空】大保六之大师七之【大保大师天子三公佐王论道泛监众官不得掌事故次司徒】大史八之【大史掌逆官府之治故次大师】宗伯九之【宗伯卿官掌相王之大礼若王不与祭则摄位故次大史】王则大徇【大徇帅公卿大夫亲行农也】耨获亦如之【如之如耕时也】民用莫不震动恪恭于农【用谓田器也】修其疆畔日服其镈不解于时【疆境也畔界也镈鉏属】财用不乏民用和同是时也王事唯农是务无有求利于其官以干农功【求利谓变易役使干乱农功】三时务农而一时讲武【三时春夏秋一时冬也讲习也】故征则有威守则有财若是乃能媚于神【媚説也】而和于民矣则享祀时至而布施优裕也【优饶也裕缓也】今天子欲修先王之绪而弃其大功匮神之祀而困民之财【匮神之祀不耕借也困民之财取于民也】将何以求福用民王弗听三十九年战于千畆王师败绩于姜氏之戎【姜氏之戎西戎之别种四岳之后也传曰我诸戎四岳之裔冑言宣王不纳谏务农无以事神使民以致弱败之咎】
　　鲁武公以括与戏见王【武公伯禽之孙献公之子武公敖也括武公长子伯御也戏括弟懿公也】王立戏【以为太子】樊仲山父谏曰不可立也【仲山父王卿士食采于樊】不顺必犯【不顺立少也犯鲁必犯王命而不从】犯王命必诛故出令不可不顺也令之不行政之不立【令不行即政不立】行而不顺民将弃上【使长事少故民必弃上】夫下事上少事长所以为顺也今天子立诸侯而建其少是教逆也若鲁从之而诸侯效之王命将有所壅【言先王立长之命将壅塞不行】若不从而诛之是自诛王命也【诛王命者先王之命立长今鲁亦立长若诛之是自诛王命也】是事也诛亦失不诛亦失【诛之则诛王命不诛则王命废】天子其图之王卒立之鲁侯归而卒及鲁人杀懿公【懿公戏也】而立伯御【伯御括也】三十二年春宣王伐鲁立孝公【孝公懿公之弟称也】诸侯从是而不睦【从是而不相亲睦于王】
　　宣王欲得国子之能导训诸侯者【贾侍中云国子诸侯之嗣子或云国子诸侯之子欲使训导诸侯子也唐尚书云国子谓诸侯能治国子养百姓者昭谓国子同姓诸姬也凡王之子弟谓之国子导训诸侯谓为州伯者】樊穆仲曰鲁侯孝【穆仲仲山父之諡也犹鲁叔孙穆子谓之穆叔】王曰何以知之对曰肃恭明神而敬事耇老【耇冻黎也】赋事行刑必问于遗训【遗训先王之教】而咨于故实【咨谋也故实故事之是者】不干所问不犯所咨王曰然则能训治其民矣乃命鲁孝公于夷宫【命为侯伯也夷宫者宣王祖父夷王之庙古者爵命必于祖庙】
