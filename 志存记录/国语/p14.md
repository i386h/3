<!-- { "loadSidebar": true } -->
　　齐孝公来伐【孝公齐桓公之子孝公昭也鲁僖公叛齐与卫莒盟于洮又盟于向故孝公伐鲁讨此二盟】臧文仲欲以辞告【欲以文辞告谢齐也】病焉【病不能为辞也】问于展禽【展禽鲁大夫展无骇之后栁下惠也字季禽】对曰获闻之处大教小处小事大所以御乱也不闻以辞【获展禽之名也御止也】若为小而崇以怒大国【崇髙也谓自高大不事大国】使加已乱乱在前矣【乱恶也】辞其何益文仲曰国急矣百物唯其可者将无不趋也【百物之中可用行赂将无不趋言无所爱也】愿以子之辞行赂焉其可乎展禽使乙喜以膏沐犒师【乙喜鲁大夫展喜也犒劳也以膏沐为礼欲以义服齐明不以赂免】曰寡君不佞【佞才也】不能事疆埸之司【司主也主疆埸吏也不能事故搆我也】使君盛怒以暴露于敝邑之野敢告舆师【舆众也】齐侯见使者曰鲁国恐乎【使者乙喜也】对曰小人恐矣君子则不公曰室如悬磬野无青草何恃而不恐【悬磬言鲁府藏空虚但有榱梁如悬磬也野无青草旱甚也故言何恃】对曰恃二先君之所职业昔者成王命我先君周文公及齐先君大公曰女股肱周室以夹辅先王【先王武王也】赐女土地质之以牺牲世世子孙无相害也【质信也谓使之盟以信其约】今君来讨敝邑之罪其亦使听从而释之【释置也】必不泯其社稷【泯灭也】岂其贪壤地而弃先王之命其何以镇抚诸侯恃此以不恐齐侯乃许为平而还【平和也】
　　温之防【温之防晋文公讨不服在鲁僖二十八年】晋人执卫成公归之于周【成公恃楚而不事晋又杀弟叔武其臣元咺诉之晋故文公执之事见周语中】使医鸩之不死【鸩鸟名也一名运日其羽有毒渍之酒而饮之立死传曰晋侯使医衍鸩卫侯甯俞货医使薄其鸩不死在鲁僖三十年】医亦不诛【不诛医者讳以私行毒也】臧文仲言于僖公【僖公庄公之子僖公申也】曰夫卫君殆无罪矣刑五而已无有隠者隠乃讳也【隠谓鸩也】大刑用甲兵【贾侍中云谓诸侯不式王命则以六师移之昭谓甲兵谓臣有大逆则被甲聚兵而诛之若今陈军也】其次用斧钺【斧钺军戮也书曰后至者斩】中刑用刀锯【割劓用刀防截用锯亦有大辟故周语曰兵在其颈】其次用钻笮【钻膑刑笮黥刑也】薄刑用鞭扑以威民也【鞭官刑也扑教刑也】故大者陈之原野【谓甲兵斧钺也】小者致之市朝【刀锯以下也其死刑大夫以上尸诸朝士以下尸诸市】五刑三次是无隠也【五刑甲兵斧钺刀锯钻笮鞭扑也次处也三处野朝市】今晋人鸩卫侯不死亦不讨其使者【使者医衍】讳而恶杀之也【讳杀卫侯也】有诸侯之请必免之臣闻之班相恤也故能有亲【班次也恤忧也言位次同者当相忧也】夫诸侯之患诸侯恤之所以训民也【训教也教相救恤也】君盇请卫君以示亲于诸侯且以动晋【动晋侯之志】夫晋新得诸侯【新为伯也】使亦曰鲁不弃其亲其亦不可以恶【不可以恶亦不可以恶鲁也】公説行玉二十瑴乃免卫侯【双玉曰瑴传曰纳玉于王及晋侯皆十瑴王许之】自是晋聘于鲁加于诸侯一等【贵其义也】爵同则厚其好货【爵与鲁同者特厚其好货】卫侯闻其臧文仲之为也使纳赂焉辞曰外臣之言不越境不敢及君【言臣不外交也】晋文公解曹地以分诸侯【解削也晋文公诛无礼曹人不服伐而执其君削其地以分诸侯事在鲁僖三十一年取济西之田】僖公使臧文仲徃宿于重馆【重鲁地馆候馆也周礼五十里有市市有候馆】重馆人告曰晋始伯而欲固诸侯【人守馆之也固犹安也】故解有罪之地以分诸侯【有罪谓不礼文公观骈胁也】诸侯莫不望分而欲亲晋皆将争先晋不以故班【班次也】亦必亲先者吾子不可以不速行鲁之班长而又先【长犹尊也先先至也】诸侯其谁望之【谁敢望与鲁为比也】若少安恐无及也从之获地于诸侯为多反既复命为之请曰地之多也重馆人之力也臣闻之曰善有章虽贱赏也【章箸也】恶有衅虽贵罚也【衅孔也】今一言而辟境其章大矣【辟开也】请赏之乃出而爵之【出出之于爵爵为大夫】
　　海鸟曰爰居止于鲁东门之外三日【爰居杂县也东门城东门也】臧文仲使国人祭之【文仲不知以为神也】展禽曰越哉臧孙之为政也【越迂也言其迂濶不知政要】夫祀国之大节也【节制也】而节政之所成也【言节所以成政】故慎制祀以为国典【典法也】今无故而加典非政之宜也【加益也谓以祭乌益国法也】夫圣王之制祀也法施于民则祀之【谓五帝殷契周文也】以死勤事则祀之【殷防水死周弃山死是也】以劳定国则祀之【虞幕夏杼殷上甲微周髙圉大王也】能御大灾则祀之【夏禹是也】能扞大患则祀之【殷汤周武是也】非是族也不在祀典【族也】昔烈山氏之有天下也【烈山氏炎帝之号也起于烈山祭法以烈山为厉山】其子曰柱能殖百谷百蔬【柱为后稷自夏以上祀之草实曰蔬】夏之兴也周弃继之故祀以为稷【夏之兴谓禹也弃能继柱之功自商以来祀之】共工氏之伯九有也【共工氏伯者在戏农之间有域也】其子曰后土能平九土【其子共工之裔子句龙也佐黄帝为土官九土九州之土也后君也使君土官故曰后土】故祀以为社【社后土之神也】黄帝能成命百物以明民共财【黄帝少典之裔子帝轩辕也命名也】颛顼能修之【颛顼黄帝之孙昌意之子帝高阳也能修修黄帝之功】帝喾能序三辰以固民【固安也帝喾黄帝之曽孙嚣之孙蟜极之子帝高辛也三辰日月星也谓能次序三辰以治歴明时教民稼穑以安之】尧能单均刑法以仪民【尧帝喾之庶子陶唐氏放勲也单尽也均平也仪善也】舜勤民事而野死【舜颛顼之后六世有虞帝重华也野死谓征有苗死于苍梧之野】鲧鄣洪水而殛死【殛诛也鲧颛顼之后禹之父也尧使治水鄣防百川绩用不成尧用殛之于羽山禹为天子而郊之取其勤事而死】禹能以徳修鲧之功【鲧功虽不成禹亦有所因故曰修鲧之功】契为司徒而民辑【契殷之祖为尧司徒能敬敷五教辑和也】冥勤其官而水死【冥契后六世孙根圉之子也为夏水官勤于其职而死于水】汤以寛治民而除其邪【汤防后九世主癸之子为夏诸侯以寛得民除其邪谓放桀扞大患也】稷勤百谷而山死【稷周弃也勤播百谷死于黒水之山毛诗传云】文王以文昭【文王演易又有文徳周语曰文王质文】武王去民之秽【秽谓纣也】故有虞氏禘黄帝而祖颛顼郊尧而宗舜【贾侍中云有虞氏舜后在夏殷为二王后故有禘郊宗祖之礼也昭谓此上四者谓祭天以配食也祭昊天于圜丘曰禘祭五帝于明堂曰祖宗祭上帝于南郊曰郊有虞氏出自黄帝颛顼之后故禘黄帝而祖颛顼舜受禅于尧故郊尧礼祭法有虞氏郊喾而宗尧与此异者舜在时则宗尧舜崩而子孙宗舜故郊尧耳】夏后氏禘黄帝而祖颛顼郊鲧而宗禹【虞夏俱黄帝颛顼之后也故禘祖之礼同虞以上尚徳夏以下亲亲故夏郊鲧也】商人禘舜而祖契郊防而宗汤【舜当为喾字之误也礼祭法曰商人禘喾喾契父商先故禘之郑后司云商人宜郊契也】周人禘喾而郊稷【喾稷之父稷周始祖也】祖
　　文王而宗武王【此与孝经异者商家祖契周公初时亦祖后稷而宗文王至武王虽承文王之业有伐纣定天下之功其庙不可以毁故先推后稷以配天而后更祖文王而宗武王】幕能帅颛顼者也有虞氏报焉【幕舜之后虞思也为夏诸侯帅循也颛顼有虞氏之祖也报报徳之祭也】杼能帅禹者也夏后氏报焉【杼禹后七世少康之子季杼也能兴夏道者】上甲微能帅契者也商人报焉【上甲防契后八世汤之先也】高圉大王能帅稷者也周人报焉【高圉后稷后十世公非之子也大王高圉之曽孙古公亶父也】凡禘郊宗祖报此五者国之典祀也【典法也】加之以社稷山川之神皆有功烈于民者也及前哲令徳之人所以为明质也【质信也以其有徳于民而祭之所以信之于民心】及天之三辰民所以瞻仰也及地之五行所以生殖也【殖长也五行五祀金木水火土】及九州名山川泽所以出财用也【谓九州之中名山川泽也】非是不在祀典今海鸟至已不知而祀之以为国典难以为仁且知矣夫仁者讲功【讲论也仁者心平故可论功也】而知者处物【处名也】无功而祀之非仁也【言鸟无功】不知而不能问非知也今兹海其有灾乎夫广川之鸟兽恒知而避其灾也是嵗也海多大风冬煗【爰居之所避也】文仲闻栁下季之言【栁下展禽之邑季字也】曰信吾过也季子之言不可不法也使书以为三防【防简书也三防三卿卿一通谓司马司徒司空也】
　　文公欲弛孟文子之宅【文公鲁僖公之子文公兴也弛毁也孟文子鲁大夫公孙敖之子文伯谷也宅有司所居公欲毁之以益宫】使谓之曰吾欲利子于外之寛者【于外寛地以利子也】对曰夫位政之建也【建立也此位谓爵也言爵所以立政事】署位之表也【署者位之表识也】车服表之章也【车服贵贱有等所以自章别也】宅章之次也【有章服者之次舍也】禄次之食也【居次舍者之所食也】君议五者以建政为不易之故也【五谓位署服宅禄也有其位则治其官服其章居其次食其禄也君议五者以立政亊为不可改易】今有【司】来命易臣之署与其车服而曰将易而次为寛利也【下而而汝也为欲寛利汝也】夫署所以朝夕防君命也【言朝夕者不宜逺也】臣立先臣之署服其车服为利故而易其次【先臣父祖之官】是辱君命也不敢闻命【言臣不守先臣之职而欲寛利则是辱命之臣也】若罪也则请纳禄与车服而违署【纳归也禄田邑也违去也若臣有罪则请归禄与车服而去其官也】唯里人之所命次【里人里宰也有罪去位则当受舍于里宰】公弗取臧文仲闻之曰孟孙善守矣【善守善守职也】其可以盖穆伯而守其后于鲁乎【穆伯文子之父公孙敖也淫乎莒出奔而死于齐今文子守官不失礼故可以掩盖其父之恶守其后嗣也】公欲弛郈敬子之宅亦如之【公文公也郈敬子鲁大夫郈惠伯之后孙敬伯同也亦如之者亦谓之欲利子于外之寛地】对曰先臣惠伯以命于司里【言先臣惠伯受命于司里居此宅也】尝禘烝享之所致君胙者有数矣【秋祭曰尝夏祭曰禘冬祭曰烝春祭曰享享献物也贾唐二君云臣祭致肉于君谓之致胙昭谓此私祭而致肉非所以为辞也致君胙者谓君祭祀赐胙臣下掌致之也有数有世数也】出入受事之币以致君命者亦有数矣【出入谓受使出境入国奉聘币以致君命者亦于此宅世数矣】今命臣更次于外【次舍也外外里也】为有司之以班命事也无乃违乎【违逺也言有司以位次命职事于臣臣在外次无乃违逺而不便乎】请从司徒以班徙次公亦弗取【司徒掌里宰之政比夫家众寡之官也敬子自以有罪君欲黜之故请从司徒徙里舍也】
