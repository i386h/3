<!-- { "loadSidebar": true } -->














　　国语卷十六
　　钦定四库全书
　　国语卷十七
　　吴　韦昭　注
　　楚语上
　　庄王使士亹傅大子葴【庄王楚成王之孙穆王之子旅也士亹楚大夫蔑恭王名】辞曰臣不材无能益焉王曰赖子之善善之也【赖恃也】对曰夫善在大子大子欲善善人将至若不欲善善则不用故尧有丹朱【朱尧子封于丹】舜有商均【均舜子封于商】启有五观【启禹子也五观啓子大康昆弟也观洛汭之地书序曰大康失国昆弟五人须于洛汭曰夏有观扈】汤有大甲【大甲汤孙大丁之子不遵汤法伊尹不能正放之于桐】文王有管蔡【管蔡文王子周公兄也】是五王者皆元徳也而有奸子夫岂不欲其善不能故也若民烦可敎训【烦乱也】蛮夷戎翟其不宾也久矣【宾服也】中国所不能用也王卒使傅之问于申叔时【叔时楚贤大夫申公也】叔时曰教之春秋而为之耸善而抑恶焉以戒劝其心【以天时纪人事谓之春秋耸奬也抑贬也】教之世而为之昭明徳而废幽昏焉【世先王之世系也昭显也幽闇也昏乱也为之陈有明徳者世显而闇乱者世废也】以休惧其动【休嘉也动行也使之嘉显而惧废也】教之诗而为之道广显徳以耀明其志【道开也显徳谓若成汤文武周召僖公之属诗所美者】教之礼使知上下之则【则法也】教之乐以疏其秽而镇其浮【疏涤也乐者所以移风易俗荡涤人之邪秽也镇重也浮轻也】教之令使访物官【令先王之官法时令也访议也物事也使议知百官之事业】教之语使明其徳而知先王之务用明徳于民也【语治之善语】教之故志使知废兴者而戒惧焉【故志谓所记前世成败之书】教之训典使知族类行比义焉【训典五帝之书也族类谓若惇叙九族比义义之与比也】若是而不从【不见从也】动而不悛【悛改也】则文咏物以行之【文文词也咏风也谓以文词风托事物以动行之】求贤良以翼之【翼辅也】悛而不摄则身勤之【摄固也勤勤身以朂勉也】多训典刑以纳之【刑法也】务慎惇笃以固之摄而不彻【彻通也】则明施舍以道之忠【施已所欲原心舍过谓之忠恕】明久长以道之信【有信然后可长久】明度量以道之义【义宜也言度量所宜也】明等级以道之礼【等级贵贱之品】明恭俭以道之孝【恭俭所以事亲】明敬戒以道之事【敬戒于事则无败功】明慈爱以道之仁明昭利以道之文【昭明也明利言利人及物】明除害以道之武【除害去暴乱也】明精意以道之罚【明尽精意断之以情】明正徳以道之赏【正徳谓不私所爱也】明齐肃以耀之临【齐一也肃敬也耀明也临临事也】若是而不济不可为也【济成也为为师傅也】且夫诵诗以辅相之威仪以先后之体貌以左右之明行以宣翼之【宣徧也】制节义以动行之恭敬以临监之勤勉以劝之孝顺以纳之忠信以发之徳音以扬之教备而不从者非人也其可兴乎【兴犹成也】夫子践位则退【夫子大子退谦退也】自退则敬【自退则见敬也】不则赧【赧惧也不自退则恒忧惧】
　　恭王有疾【恭王大子葴也疾在鲁襄十三年】召大夫曰不谷不徳失先君之业【业伯业也】覆楚国之师不谷之辠也【覆败也谓鄢陵之战为晋所败】若得保其首领以没【保首领免刑诛也】唯是春秋所以从先君者请为灵若厉【乱而不损曰灵杀戮不辜曰厉言春秋禘祫当以主諡序昭穆从先君于庙堂也】大夫许诺王卒及葬子囊议諡【子囊恭王弟令尹公子贞】大夫曰君王有命矣子囊曰不可夫事君者先其善不从其过【先其善先举君之善事以为称不从其过行也】赫赫楚国而君临之【赫赫显盛也】抚征南海训及诸夏其宠大矣【抚安也征正也南海羣蛮也训教也宠荣也教及诸夏谓主盟会颁号令也】有是宠也而知其过可不谓恭乎【諡法既过能改曰恭】若先君善【先其善事】则请为恭大夫从之
　　屈到嗜芰【屈到楚卿屈荡子子夕也芰蓤也】有疾召其宗老而属之【家臣曰老宗老为宗人者】曰祭我必以芰及祥【祥祭也】宗老将荐芰屈建命去之【建屈到之子子木也】宗老曰夫子属之【夫子屈到也】子木曰不然夫子承楚国之政【承奉也】其法刑在民心而藏在王府上之可以比先王下之可以训后世虽微楚国诸侯莫不誉【微无也虽使无楚国之称诸侯犹皆誉之以为善也】其祭典有之曰国君有牛享【诸侯以太牢也】大夫有羊馈【羊馈少牢也】士有豚犬之奠【士以特牲】庶人有鱼炙之荐【庶人祀以鱼】笾豆脯醢则上下共之【共之以多少为差也】不羞珍异不陈庶侈【羞进也庶众也侈犹多也】夫子不以其私欲干国之典遂不用【干犯也】
　　湫举娶于申公子牟【湫举楚大夫伍参之子伍奢之父伍举也子牟申公王子牟也】子牟有辠而亡【亡奔也】康王以为湫举遣之【康王恭王之子康王昭也】湫举奔郑将遂奔晋【郑小而近故欲奔晋】蔡声子将如晋【蔡声子蔡公孙归生子家也唐云楚灭蔡蔡声子为楚大夫昭谓蔡时尚存声子通使于晋楚耳在鲁襄二十六年】遇之于郑郊飨之以璧侑【飨食也璧侑以璧侑食】曰子尚良食【尚犹强也良善也】二先子其皆相子【相助也二先子谓湫举之父伍参声子之父子朝也传曰楚伍参与蔡大师子朝友其子伍举与声子相善】尚能事晋君以为诸侯主【主盟主也】辞曰非所愿也若得归骨于楚死且不朽【自谓不朽】声子曰子尚良食吾归子【使子得归】湫举降三拜【拜善言也】纳其乘马声子受之【四马曰乘受而不辞定其心也】还见令尹子木【子木屈建也曰声子通使于晋还如楚】子木与之语曰子虽兄弟于晋然蔡吾甥也【蔡晋同姓谓吾舅者吾谓之甥】二国孰贤对曰晋卿不若楚【顺説之辞言时赵武为晋正卿不及子木之忠然而有徳】其大夫则贤【贤于楚大夫也】其大夫皆卿才也若杞梓皮革焉楚实遗之【杞梓良材也皮革犀兕也】虽楚有材不能用也子木曰彼有公族甥舅若之何其遗之材也对曰昔令尹子元之难【子元楚武王子文王弟王子善也欲蛊文夫人遂处王宫鬬班杀之在鲁庄二十八年及三十年】或谮王孙启于成王【启子元子也成王文王子也或谮启与父同辠】王弗是【是理也】王孙启奔晋晋人用之及城濮之役晋将遁矣【晋楚战于城濮在鲁僖二十八年遁逃退也】王孙启与于军事谓先轸【先轸晋中军帅】曰是师也唯子玉欲之【子玉楚令尹得臣也】与王心违【王不欲战子玉固请王怒少与之师】故唯东宫与西广实来【东宫西广楚军营名】诸侯之从者畔者半矣【畔舍子玉也】若敖氏离矣【若敖氏子玉同族离谓不欲战也】楚师必败何故去之先轸从之大败楚师则王孙启之为也昔庄王方弱【方弱未二十】申公子仪父为师【仪父申公鬬班之子大司马鬬克也】王子燮为傅【燮楚公子】使师崇子孔帅师以伐舒【师崇楚太师潘崇也子孔楚令尹成嘉也舒羣舒也】燮及仪父施二帅而分其室【施辠于二帅二帅潘崇子孔也室家资也】师还至则以王如庐【师子孔潘崇之师也二子惧故以王如庐庐楚邑也曰初鬬克囚于秦秦有殽之败而使归求成成而不得志公子燮求令尹不得故作乱城郢而使贼杀子孔弗克而还】庐戢黎杀二子而复王【戢黎庐大夫也二子燮及仪父也】或谮析公臣于王【析公臣楚大夫也或谮之言与知二子之乱】王弗是析公奔晋晋人用之实谗败楚使不规东夏则析公之为也【规犹有也东夏蔡沈也曰绕角之役晋将遁矣析公曰楚师轻窕易震荡也若多鼔钧声以夜军之楚师必遁晋人从之楚师宵溃晋遂防蔡袭沈获其君郑于是不敢南面楚失诸华绕角之役在鲁成六年】昔雝子之父兄谮雝子于恭王【雝子楚大夫父兄同宗之父兄也】王弗是雝子奔晋晋人用之及鄢之役晋将遁矣【鄢鄢陵也在鲁成十六年】雝子与于军事谓栾书曰楚师可料也【栾书晋正卿料数也】在中军王族而已【唐云族亲族同姓也昭谓族部属也曰栾范以其族夹公行时二子将中军中军非二子之亲也】若易中下楚必歆之【中下中军之下也歆犹贪也简易栾范之行示之弱以诱楚也曰栾范易行以诱之郑司农以为易行中军与上下军易卒伍也中军之卒良故易之】若合而函吾中【合合战也函入也中中军也】吾上下必败其左右【晋上下军必败楚之左右军也】则三萃以攻其王族必大败之【萃集也时晋有四军言三集者中军先入而上下及新军乃三集以攻之】栾书从之大败楚师王亲面伤则雝子之为也【王楚恭王也面伤谓吕锜射其目】昔陈公子夏为御叔取于郑穆公【公子夏陈宣公之子御叔之父也为御叔取郑穆公少妃姚子之女夏姬也】生子南子南之母乱陈而亡之【子南夏征舒之字也御叔蚤死陈灵公与孔宁仪行父淫夏姬征舒杀灵公楚庄王以诸侯讨之而灭陈】使子南戮于诸侯【言为诸侯所戮在鲁宣十一年】庄王既以夏氏之室赐申公巫臣则又畀之子反卒于襄老【畀予也巫臣楚申公屈巫子灵也子反司马公子侧也襄老楚连尹也初庄王欲纳夏姬巫臣谏王曰不可君召诸侯以讨辠也今纳夏姬贪其色也贪色为淫淫为大罚王乃止将以赐巫臣则又与子反子反欲取之巫臣又难之卒以与襄老】襄老获于邲二子争之未有成【晋楚战于邲在鲁宣十二年晋知庄子射襄老获之以其尸归二子子反巫臣也争争夏姬成定也】恭王使巫臣聘于齐以夏姬行【巫臣导夏姬使归托以求襄老之尸恭王遣焉巫臣聘诸郑郑伯许之及使适齐至郑遂以夏姬行】遂奔晋晋人用之实通吴晋使其子狐庸为行人于吴【子反杀巫臣之族巫臣在晋请使于吴吴子夀梦説之乃通吴于晋使其子为吴行人】而教之射御道之伐楚至于今为患则申公巫臣之为也今湫举取于王子牟子牟得辠而亡执政弗是【执政卿也】谓湫举曰女实遣之彼惧而奔郑缅然引领而望【缅犹邈也领颈也】曰庶几赦吾辠又弗图也乃遂奔晋晋人又用之矣彼若谋楚其亦必有丰败也哉【丰大也】子木愀然【愀愁皃】曰夫子何如召之其来乎对曰亡人得复又何不来为子木曰不来则若之何对曰夫子不居矣【不居言当奉命于它国】春秋相事以还轸于诸侯【轸车后横木也言四时相聘问之事囘车于诸侯也】若资东阳之盗使杀之其可乎【资赂也东阳楚北邑】不然不来矣子木曰不可我为楚卿而赂盗以贼一夫于晋非义也子为我召之吾倍其室【倍其室益其家也】乃使湫鸣召其父而复之
