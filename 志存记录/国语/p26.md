<!-- { "loadSidebar": true } -->
　　公在秦三月【内惠公以九月获十一月归】闻秦将成乃使郤乞告吕甥【郤乞晋大夫吕甥瑕吕饴甥】吕甥教之言令国人于朝曰君使乞告二三子曰秦将归寡人寡人不足以辱社稷二三子其改置以代圉也【欲令更命立它公子以代子圉言父子避位以感动羣下】且赏以说众众皆哭焉作辕田【贾侍中云辕易也为易田之法赏众以田易者易疆界也或云辕车也以田出车赋昭谓此欲赏以说众而言以田出车赋非也唐云让肥取墝也】吕甥致众而告之曰吾君慙焉其亡之不恤【亡谓在外恤忧也】而羣臣是忧不亦惠乎【忧谓改立君赏羣臣作辕田也】君犹在外若何众曰何为而可【何所施为可以还君】吕甥曰以韩之病兵甲尽矣【病败也】若征缮以辅孺子以为君援【征赋也言当赋税以缮甲兵辅子圉以为君援】虽四邻之闻之也丧君有君羣臣辑睦兵甲益多好我者劝恶我者惧庶有益乎众皆说焉作州兵【二千五百家为州使州长各帅其属缮甲兵也】吕甥逆君于秦穆公讯之【讯问也】曰晋国和乎对曰不和公曰何故对曰其小人不念其君之罪而悼其父兄子弟之死丧者【谓韩之战败也】不惮征缮以立孺子曰必报吾雠宁事齐楚齐楚又交辅之【交夹也】其君子思其君且知其罪曰必事秦有死无它故不和比其和之而来故久公曰而无来吾固将归君国谓君何对曰小人曰不免君子则不公曰何故对曰小人忌而不思【忌怨也不思不思大义】愿从其君而与报秦【君谓子圉也】是故云【故言不免】其君子则不曰吾君之入也君之惠也能纳之能执之则能释之德莫厚焉惠莫大焉纳而不遂废而不起以德为怨君其不然秦君曰然乃改馆晋君【改更也初秦伯拘晋侯于灵台将复之故更舍之于客馆】馈七牢焉【牛羊豕为一牢饩七牢侯伯之礼也】
　　公未至蛾晳谓庆郑【蛾晳晋大夫】曰君之止子之罪也【止获也】今君将来子何俟庆郑曰郑也闻之曰军败死之将止死之二者不行又重之以误人而丧其君【误人误梁由靡令君见获也】有大罪三将安适【适之也】君若来将待刑以快君志君若不来将独伐秦【独帅其属】不得君必死之此所以待也【所以不去待为此也】臣得其志【志谓出奔也】而使君瞢是犯也【瞢慙也犯犯逆也】君行犯犹失其国而况臣乎公至于綘郊闻庆郑止使家仆徒召之曰郑也有罪犹在乎庆郑曰臣怨君始入而报德不降【不自降下而背秦也】降而聴谏不战【庆郑谏公使与秦籴若公降心聴之可以不战】战而用良不败【良善也卜右庆郑吉不用又乘郑小驷不用良马故败】旣败而诛又失有罪【若郑出亡是失有罪】不可以封国【不可以守封国也】臣是以待即刑以成君政君曰刑之庆郑曰下有直言臣之行也【行道也】上有直刑君之明也【言刑杀得正此人君之明也】臣行君明国之利也君虽弗刑必自杀也蛾晳諌曰臣闻之奔刑之臣【奔趋也】不若赦之以报雠【雠秦也】君盍赦之以报于秦梁由靡曰不可我能行之秦岂不能【能行之谓能赦罪以报雠也秦岂独不能乎】且战不胜而报之以贼不武出战不克入处不安不知【出战不克谓韩时也入处不安谓今也欲复伐秦故不得安也】成而反之不信【成平也与秦始平而又反之不信】失刑乱政不威【有罪不杀为失刑失刑则政乱政乱则威不行也】出不能用入不能治败国且杀孺子【孺子子圉也秦复惠公而质子圉君伐秦秦必杀之】不若刑之君曰斩郑无使自杀家仆徒曰有君不忌有臣死刑【忌怨也】其闻贤于刑之梁由靡曰夫君政刑是以治民不闻命而擅进退犯政也【言庆郑擅进退】快意丧君犯刑也郑也贼而乱国不可失也且战而自退退而自杀臣得其志君失其刑后不可用也【不可复用战也】君命司马说刑之【司马军司马说其名也】司马说进三军之士而数庆郑曰夫韩之誓曰失次犯令死【次行列也令军令也】将止不面夷死【将帅也止获也夷伤也】伪言误众死今郑失次犯令而罪一也郑擅进退而罪二也女误梁由靡使失秦公而罪三也君亲止女不面夷而罪四也郑也就刑庆郑曰说三军之士皆在【皆在此也】有人能坐待刑而不能面夷【言我能坐待死而不能面夷乎怨君不用忠言忘善背德也】趣行事乎【趣司马行其刑也】丁丑斩庆郑乃入绛十五年惠公卒懐公立【懐公子圉也鲁僖二十二年自秦逃归】秦乃召重耳于楚而纳之晋人杀懐公于髙梁【髙梁晋地】而授重耳实为文公




　　国语卷九
<史部,杂史类,国语>
　　钦定四库全书
　　国语卷十
　　吴　韦昭　注
　　晋语四
