<!-- { "loadSidebar": true } -->
　　反自稷桑处五年【自从也从伐东山战于稷桑而反也处五年鲁僖之四年也】骊姬谓公曰吾闻申生之谋愈深【谋谋杀公也愈益也】日吾固告君曰得众【日往日也】众弗利焉能胜翟【众若不利焉肯为用而胜翟乎】今矜翟之善其志益广【矜大也善善用众也】狐突不顺故不出【狐突申生之戎御也不顺谓大子不顺也】吾闻之申生甚好信而彊【彊彊御也信言必行之】又失言于众矣虽欲有退众将责焉【失言许众以取国也退改悔也】言不可食众不可弭【食伪也弭止也】是以深谋君若不图难将至矣公曰吾不忘也抑未有以致罪焉骊姬告优施曰君旣许我杀太子而立奚齐矣吾难里克奈何优施曰吾来里克一日而已【来谓转里克之心使来从已用一日之间言其易也】子为我具特羊之飨【牲一也凡牲为特二为牢】一吾以从之饮酒我优也言无邮【邮过也】骊姬许诺乃具使优施饮里克酒中饮优施起舞谓里克妻曰主孟啗我【大夫之妻称主从夫称也孟里克妻字啗啖也孟或作盍】我教兹暇豫事君【兹此此里克也暇闲也豫乐也】乃歌曰暇豫之吾吾不如鸟乌【吾读如鱼吾吾不敢自亲之貌言里克欲为闻乐事君之道反不敢自亲吾吾然其智曽不如鸟乌】人皆集于苑已独集于枯【集止也苑茂木貌已里克也喻人皆与奚齐已独与申生也】里克笑曰何谓苑何谓枯优施曰其母为夫人其子为君可不谓苑乎其母旣死其子又有谤可不谓枯乎枯且有伤【无母喻枯有谤喻伤伤病也】优施出里克辟奠不飱而寝【辟去也奠置也熟食曰飱】夜半召优施曰曩而言戏乎抑有所闻之乎【曩向也而汝也】曰然君既许骊姬杀大子而立奚齐谋既成矣【成定也】里克曰吾秉君以杀大子吾不忍【秉执也执君志以杀大子不忍不忍为也】通复故交吾不敢【交与大子交也】中立其免乎优施曰免【中立不阿君亦不助大子】旦而里克见丕郑【夜半召优施旦而见丕郑】曰夫史苏之言将及矣优施告我君谋成矣将立奚齐丕郑曰子谓何【谓优施何言也】曰吾对以中立丕郑曰惜也【惜惜其失言也】不如曰不信以疏之【曰不信者逆优施以不然也距之以不然则骊姬意疏不敢必也】亦固大子以携之【固固持也携离也固持大子以离骊姬之党】多为之故以变其志志少疏乃可间也【故谓多作计术以变易其志志少疏乃可间间亦离也】今子曰中立况固其谋【况益也】彼有成矣难以得间里克曰往言不可及【及追也】且人中心惟无忌之何可败也【言骊姬惟无忌惮之心执之已固何可败也】子将何如丕郑曰我无心是故事君者君为我心制不在我【我无心者不得自在也君为我心以君为心也】里克曰杀君以为廉【贾侍中云防犹利也以大子故杀君以自利唐尚书云为大子杀奚齐不有其国以为亷也昭谓是时大子未废献公在位而以君为奚齐非也君献公也虞御史云亷谓直也读若鬭亷之廉此说近之】长防以骄心因骄以制人家吾不敢【制裁也自大其防而有骄人之心因骄以裁制人之父子吾不敢为也】抑挠志以从君为废人以自利也【挠屈也人谓申生也】利方以求成人吾不能【方道也利得道以求成大子吾力不能为也】将伏也【伏隠也】明日称疾不朝三旬难乃成【难杀申生谮二公子也】
　　骊姬以君命命申生曰今夕君夣见齐姜必速祠而归福【齐姜申生母也福胙肉也】申生许诺乃祭于曲沃归福于绛【绛晋所都也】公田骊姬受福乃寘鸩于酒【寘置也鸩运日也】置堇于肉【堇乌头也】公至召申生献【献献胙也】公祭之地地坟【将饮先祭示有先也坟起也】申生恐而出骊姬与犬肉犬毙【毙死也】饮小臣酒亦毙【小臣官名掌阴事阴命阉士也】公命杀杜原款【原款申生之】申生奔新城【新城曲沃也新为大子城之】杜原款将死使小臣圉告于申生【小臣太子小臣名圉原款因为告大子也】曰款也不才寡知不敏【敏达也】不能教导以至于死不能深知君之心度【度尺寸也】弃宠求广土而窜伏焉【弃宠令大子弃位也求广土奔它国也窜隠也】小心狷介不敢行也【狷者守分有所不为也言虽知当与申生俱去耻不能事君而出故不敢行也】是以言至而无所讼之【言谗言也】故陷于大难乃逮于谗【逮及也】然款也不敢爱死惟与谗人均是恶也【谗人骊姬均同也】吾闻君子不去情【不去忠爱之情】不反谗【反谓覆校自申理也】谗行身死可也犹有令名焉【有孝名也】死不迁情彊也【迁易也】守情说父孝也杀身以成志仁也死不忘君敬也【使有遗言属狐突是也】孺子勉之死必遗爱死民之思不亦可乎申生许诺【死民之思为民所思也】人谓申生曰非子之罪何不去乎申生曰不可去而罪释必归于君是恶君也【释解也归于君恶归于君也】章父之恶而笑诸侯吾谁乡而入【笑诸侯诸侯所笑也当趋乡谁入谁国也】内困于父母外困于诸侯是重困也弃君去罪是逃死也吾闻之仁不恶君知不重困勇不逃死若罪不释去而必重去而罪重不知逃死而恶君不仁有罪不死无勇去而厚恶恶不可重死不可避吾将伏以俟命骊姬见申生而哭之【就曲沃哭之】曰有父忍之况国人乎【有父忍自杀之况能爱国人乎】忍父而求好人人孰好之杀父以求利人人孰利之皆民之所恶也难以长生骊姬退申生乃雉经于新城之庙【雉经头抢而县死也】将死乃使猛足言于狐突曰申生有罪不聴伯氏以至于死【猛足申生臣伯氏狐突字也不聴谓稷桑之战不从其言】申生不敢爱其死虽然吾君老矣国家多难伯氏不出奈吾君何伯氏茍出而图吾君【图为之谋也】申生受赐以至于死虽死何悔是以諡为共君【諡法旣过能改曰恭国人告公以此諡也】骊姬旣杀大子申生又谮二公子曰重耳夷吾与知共君之事【言与知其逆谋也】公令奄楚刺重耳重耳逃于翟【奄奄士也楚谓伯楚寺人披之字于文公时为勃鞮翟北翟隗姓也】令贾华刺夷吾夷吾逃于梁【贾华晋大夫梁嬴姓之国伯爵也唐尚书云晋灭以为邑非也是时梁尚存至鲁僖十九年秦取之】尽逐羣公子【羣公子献公之庶孽及先君之支庶也曰献公之子九人】乃立奚齐焉始为令国无公族焉
　　二十二年公子重耳出亡及柏谷卜适齐楚【献公二十二年鲁僖五年也公使寺人披伐蒲城重　耳自蒲出奔及至也柏谷晋地也】狐偃曰无卜焉【狐偃重耳之舅狐突之子子犯也无卜不须卜也】夫齐楚道逺而望大不可以困往【望大望诸侯朝贡不恤亡公子也】道逺难通【通至也】望大难走【难归走也】困往多悔困且多悔不可以走望【望望其力也】若以偃之虑其翟乎【可之翟也】夫翟近晋而不通【不与晋通也】愚陋而多怨【多怨于戎翟】走之易达不通可以窜恶【窜隠也】多怨可以共忧今若休忧于翟以观晋国且以监诸侯之为其无不成【监视也之为为谁动也视诸侯所为故无不成也】乃遂之翟处一年公子夷吾亦出奔【处翟一年鲁僖之六年公使贾华伐屈夷吾自屈出奔】曰盍从吾兄窜于翟乎冀芮曰不可【冀芮晋大夫冀缺之父】后出同走不免于罪【同走嫌同谋也】且夫偕出偕入难【偕俱也】聚居异情恶【聚共也虞云重耳夷吾情好不同故恶相近昭谓异情谓各欲求入为君于义恶也】不若走梁梁近于秦秦亲吾君吾君老矣【秦穆夫人献公之女故亲吾君也】子往骊姬惧必援于秦以吾存也【以吾存者以吾在梁依秦也】且必告悔告悔是吾免也【免免罪也】乃遂之梁居二年骊姬使奄楚以环释言【居梁二年鲁僖之七年环玉环环还也释言以言自解释也】四年复为君【居梁四年鲁僖之九年也是嵗献公卒秦伯纳之】虢公梦在庙【虢公王季之子文王之弟虢仲之后虢公丑也庙宗庙也】有神人面白毛虎爪执钺立于西阿【西阿西荣也】公惧而走神曰无走帝命曰使晋袭于尔门【帝天也袭入也】公拜稽首觉召史嚚占之【史嚚虢大史也】对曰如君之言则蓐收也【蓐收西方白虎金正之官也曰少皥氏有子曰该为蓐收】天之刑神也【刑杀之神也】天事官成【官成祸福各以官象成也】公使囚之且使国人贺梦【欲转吉之故使贺也】舟之侨告其诸族【舟之侨虢大夫】曰众谓国亡不久吾乃今知之【以其贺梦】君不度而贺大国之袭于己何瘳【度揆也大国晋也瘳犹损也言君不揆度神意而令贺之何损于祸也】吾闻之曰大国道小国袭焉曰服【袭入也】小国敖大国袭焉曰诛【敖慢也】民疾君之侈也是以遂于逆命【逆命距违君命也】今嘉其梦侈必展【展申也】是天夺之鉴而益其疾【鉴镜也镜所以自省察】民疾其态天又诳之【诳犹惑也】大国来诛出令而逆【逆谓令国人贺梦】宗国旣卑诸侯逺已【宗国公族也逺疎外也】内外无亲其谁云救之【云言也】吾不忍俟也将行【行去也】以其族适晋六年虢乃亡【适晋在鲁闵二年后六年鲁僖五年】
　　伐虢之役师出于虞【鲁僖五年献公伐虢假道于虞】宫之竒谏而不聴【宫之竒虞大夫谏虞公勿假晋道虞公不聴】出谓其子曰虞将亡矣惟忠信者能留外宼而不害【留外寇谓舍晋军于国也】除闇以应外谓之忠【除去也去已闇昧之心以应外谓之忠忠谓恕也】定身以行事谓之信【定安也行事以安定其身谓之信】今君施其所恶于人闇不除矣【己之所恶而以施人谓假晋道以伐虢也】以贿灭亲身不定矣【贿财也谓虞受晋屈产之乘棘之璧假之道也亲谓虢也虞大王之后虢王季之胄】夫国非忠不立非信不固旣不忠信而留外宼宼知其衅而归图焉【衅隙也圗谋也】已自拔其本矣何以能久【本谓忠信】吾不去惧及焉以其孥适西山【孥妻子也西山国之西界】三月虞乃亡【晋灭之也】
　　献公问于卜偃【卜偃晋掌卜大夫郭偃也】曰攻虢何月也【宜用何月】对曰童谣有之【童童子徒歌曰谣】曰丙之晨龙□伏辰【丙丙子晨蚤朝也龙□□星也伏隠也辰日月之交防也鲁僖五年冬周十二月夏十月丙子朔之朝日在□月在天策也伏辰辰在龙□隠而未见也】均服振振取虢之旂【均同也戎服君臣同振振威武也交龙曰旂】鹑之贲贲天策焞焞火中成军虢公其奔【鹑鹑火鸟星也贲贲鹑火星貌也天策防上一星名曰天策一名傅说焞焞近日月之貌也火鹑火也中晨中也成军军有成功也曰冬十二月丙子朔晋灭虢虢公丑奔京师】火中而旦其九月十月之交乎【交晦朔之间也】
