<!-- { "loadSidebar": true } -->
　　献公卜伐骊戎【献公晋武公之子献公诡诸也骊戎西戎之别在骊山者也其君男爵姬姓也秦曰骊邑汉髙帝徙丰民于骊邑更曰新丰在京兆】史苏占之【史苏晋大夫占卜之史也】曰胜而不吉公曰何谓也对曰遇兆挟以衔骨齿牙为猾【遇见也挟犹防也骨所以鲠刺人也猾弄也齿牙谓兆端左右衅坼有似齿牙中有从画故曰衔骨在口中齿牙弄之以象谗口之为害也礼卜卜师作大夫占色史占墨也】戎夏交捽【兆有二画外象戎内象诸夏夏谓晋也兆端防齿牙交有似捽捽交对也】交捽是交胜也臣故云【言晋胜戎戎复胜晋】且惧有口【齿牙衔骨皆在口也】民国移心焉【离也】公曰何口之有口在家人寡人弗受谁敢兴之对曰茍可以其入也必甘受逞而不知胡可壅也【胡何也逞快也壅防也甘言入耳心以为快而不知其恶何可防止也】公不聴遂伐骊戎克之【克胜也】获骊姬以归有宠立以为夫人【骊姬骊戎君之女也】公饮大夫酒令司正实爵与史苏【司正正賔主之礼者也实满也】曰饮而无肴【肴俎实也】夫骊戎之役女曰胜而不吉故赏女以爵罚女以无肴克国得妃其有吉孰大焉史苏卒爵【卒尽也】再拜稽首曰兆有之臣不敢蔽蔽兆之纪失臣之官【纪经也失官失守官之节】有二辠焉何以事君【二辠蔽兆失官也】大罚将及不惟无肴【及至也蔽兆失官则有大罚非但无肴也】抑君亦乐其吉而备其凶凶之无有备之何害若其有之备之为瘳【瘳差也】臣之不信国之福也【不信卜不中也】何敢惮罚【惮难也】饮酒出史苏告大夫曰夫有男戎必有女戎【戎兵也女兵言其祸由姬也】若晋以男戎胜戎而戎亦必以女戎胜晋其若之何里克曰何如【里克晋大夫里季也】史苏曰昔夏桀伐有施有施人以妺喜女焉【桀禹十七世后皋之孙王之子夏癸也有施喜姓之国妺喜其女也以女进人曰女】妺喜有宠于是乎与伊尹比而亡夏【伊尹汤相伊挚也自夏适殷比比功也伊尹欲亡夏妺喜为之作祸其功同也】殷辛伐有苏有苏氏以妲己女焉【殷辛汤三十世帝乙之子殷纣也有苏己姓之国妲己其女也】妲己有宠于是乎与胶鬲比而亡殷【胶鬲殷贤臣也自殷适周佐武王以亡殷也】周幽王伐有褒有褒人以褒姒女焉【幽王宣王之子幽王宫涅也褒姒姓之国幽王伐之褒人以美女入谓之褒姒是为幽后也】褒姒有宠生伯服【伯服王也】于是乎与虢石甫比【石甫虢公名郑语曰石甫谗谄巧佞之人也而立以为卿士】逐太子宜咎【宜咎申后之子平王名也】而立伯服太子出奔申【申姜姓之国平王母家】申人缯人召西戎以伐周周于是乎亡【缯姒姓禹后也缯及西戎素与申国婚姻同好幽王欲杀宜咎以成伯服求之于申申人弗与遂伐之故申缯召西戎以伐周杀幽王于戏】今晋寡徳而安俘女【军获曰俘】又增其宠【立以为夫人也】虽当三季之王不亦可乎【季末也三季王桀纣幽王也】且其兆云挟以衔骨齿牙为猾我卜伐骊徃离散以应我【应答也徃令告辞徃伐骊也其兆离散不吉】夫若是贼之兆也非吾宅也【贼贼败国家之兆也宅居也非吾所安居也】离则有之【国分离也】不跨其国可谓挟乎【跨犹据也言骊姬不据有晋国可谓内外挟乎】不得其君能衔骨乎【言骊姬不得志于其君不能衔骨以害人也】若跨其国而得其君虽逢齿牙以猾其中其谁云弗从【言骊姬若能跨据晋国而得志于君齿牙之猾虽为中害国人逢之谁有不从言必从也】诸夏从戎非败而何从政者不可以不戒亡无日矣郭偃曰夫三季王之亡也宜【郭偃晋大夫卜偃也宜言其惑乱取亡皆其宜也】民之主也纵惑不疚【疚病也纵其淫惑不以为病也】肆侈不违【肆极也极其汰侈无所违避也】流志而行【流放也】无所不疚【无一处不以为病也】是以及亡而不获追鉴【鉴镜也言不得复追镜前世善败以为戒也】今晋国之方偏侯也【方大也偏偏方也乃甸内偏方小侯也传曰今晋甸侯是也】其土又小【小小于三季王】大国在侧【大国谓秦齐也】虽欲纵惑未获専也【専擅也】大家邻国将师保之【大家上卿也师保之为作师保也】多而骤立不其集亡【骤数也集至也】虽骤立不过五矣且夫口三五之门也【口所以纪三辰宣五行也故谓之门】是以谗口之乱不过三五【少则三君多则五君】且夫挟小鲠也可以小戕而不能丧国【害在内为戕戕犹伤也丧亡也言可以小戕害人不足以亡国也】当之者戕焉【当值也值骨鲠者伤也】于晋何害【无大害也】虽谓之挟而猾以齿牙口弗堪也【堪犹胜也言骨在口而猾以齿牙口不能胜也谕不能终害】其与防何【言不久也】晋国惧则甚矣亡犹未也商之衰也【衰谓帝甲之世】其铭有之【刻器曰铭谓钟鼎之戒也】曰嗛嗛之德不足就也【嗛嗛犹小小也不足就不足归就也】不可以矜而祗取忧也【矜大也祗适也】嗛嗛之食不足狃也【食禄也狃贪也】不能为膏而祗离咎也【膏肥也】虽骊之乱其离咎而已其何能服【骊骊姬也离咎而已其后二子杀死身为里克所杀是也何能服何能服人也】吾闻以乱得聚者【聚财众也】非谋不卒时【卒尽也三月一时非有善谋不能尽一时齐无知是也】非人不免难【非得人众不能自免于难卫州吁是也】非礼不终年【非有礼法不能终十年齐懿公商人是也贾虞云十年而数终唐云不终其年与下不尽齿同非也】非义不尽齿【齿年夀也非有义刑不能尽其年寿楚灵王灭陈蔡用隠太子于冈山是也】非德不及世【世嗣也非有德惠不能及世嗣晋惠公夷吾是也】非天不离数【离歴也非有天命佑助不能歴数长久若齐桓晋文天假之年而除其害子孙继业神所命也】今不据其安不可谓能谋【据居也言骊姬之谋不居安存而处危亡不可谓能谋也】行之以齿牙不可谓得人【行齿牙之猾以害人不可谓得人心也】废国而向已不可谓礼【废国谓尽害羣公子也以国向已不可谓知礼也】不度而迂求不可谓义【迂邪也不度利害之本而以邪夺正不可谓得其义义宜也】以宠贾怨不可谓德【贾市也言恃宠爱以市怨于国不可谓有徳也】少族而多敌不可谓天【少族族少也多敌多怨也不可谓有天助也】德义不行礼义不则【贾怨无德迂求非义故德义不行则法也】弃人失谋天亦不赞【行之以齿牙为弃人不据其安为失谋少族多敌故天不赞赞助也】吾观君夫人也若为乱其犹农也【今之徒也】虽获沃田而勤易之【沃美也易治也】将弗克飨为人而已【飨食也为人为它人取也】士蒍曰戒莫如豫豫而后给【士蒍晋大夫刘累之后隰叔之子子舆也豫备也给及也言先有备而后及事】夫子戒之【夫子郭偃其言戒也】抑二大夫之言其皆有焉【二大夫史苏郭偃也】旣骊姬不克【不能服晋】晋正于秦五立而后平【正者谓秦所辅正大家邻国将师保之是也谓以兵纳惠公文公杀吕郤之属也五立谓奚齐卓子惠公懐公至文公乃平】
　　献公伐骊戎克之灭骊子【骊子骊戎之君本爵男此云子者犹言男子也】获骊姬以归立以为夫人生奚齐其娣生卓子【女子同生谓后生为娣于男则言妹也】骊姬请使申生处曲沃以速县【申生献公太子恭君也献公娶于贾无子烝于齐姜生申生曲沃晋宗邑今河柬闻喜是也虞御史云速疾也县缢也】重耳处蒲城夷吾处屈【重耳夷吾申生异母弟蒲今蒲坂屈北屈皆在河东】奚齐处绛【晋时都绛也】以儆无辱之故【言出此三子为镇于外以儆备于戎翟无耻辱于国】公许之史苏朝告大夫曰二三大夫其戒之乎乱本生矣日君以骊姬为夫人民之疾心固皆至矣【曰昔日也疾疾其君也至深也】昔者之伐也起百姓以为百姓也【昔者谓古明王也为百姓为百姓除害也】是以民能欣之【欣欣戴也】故莫不尽忠极劳以致死今君起百姓以自封也【封厚也】民外不得其利【不得攻伐之利】而内恶其贪则上下旣有判矣【判离也】然而又生男其天道也天彊其毒民疾其态其乱生哉吾闻君子好好而恶恶乐乐而安安是以能有常【好者好之恶者恶之乐则说之安则居之故能有常以言献公好恶安乐皆非其所也】伐木不自其本必复生塞水不自其源必复流灭祸不自其基必复乱【基始也】今君灭其父而畜其子祸之基也畜其子又从其欲子思报父之耻而信其欲【信古申字】虽好色必恶心不可谓好【好美也】好其色必授之情【情谓许立其子】彼得其情以厚其欲【厚益也】从其恶心必败国且深乱乱必自女戎【深乱乱深也女戎女兵也】三代皆然骊姬果作难杀大子而逐二公子【二公子谓重耳奔翟夷吾奔梁】君子曰知难本矣【知难本谓史苏】
　　骊姬生奚齐其娣生卓子公将黜大子申生【黜废也】而立奚齐里克丕郑荀息相见里克曰夫史苏之言将及矣其若之何荀息曰吾闻事君者竭力以役事不闻违命【竭尽也役为也】君立臣从何贰之有【君立嗣臣则从而奉之贰二心也】丕郑曰吾闻事君者从其义不阿其惑也【阿随也】惑则误民民误失德是弃民也【言民失德陷于刑辟是弃之也】民之有君以治义也【上下之义】义以生利利以丰民【有义故生利丰厚也】若之何其民之与处而弃之也必立大子里克曰我不佞虽不识义亦不阿惑吾其静也【静黙也】三大夫乃别
　　烝于武公【烝冬祭也武公献公之祢庙在曲沃】公称疾不与使奚齐涖事【涖临也称疾不祭而使奚齐者欲讽羣臣使知己意】猛足乃言于大子曰【猛足大子臣也】伯氏不出奚齐在庙【贾唐皆云伯氏申生也一云伯氏狐突也昭谓是时狐突未杜门故以伯氏为申生伯氏犹言长子也】子盇图乎【圗所以自安固】大子曰吾闻之羊舌大夫【羊舌大夫羊舌职之父也】曰事君以敬事父以孝受命不迁为敬【迁徙也】敬顺所安为孝【敬顺敬顺父之所安】弃命不敬【言公命我守曲沃我弃之为不敬】作令不孝【作令谓擅发举以有为也】又何图焉且夫间父之爱而嘉其况有不忠焉【间离也况赐也】废人以自成有不贞焉孝敬忠贞君父之所安也【安犹善也】弃安而图逺于孝矣吾其止也献公田见翟柤之氛【田猎也翟柤国名氛祲氛凶象也凶曰氛吉曰祥】归寝不寐【欲伐翟柤也寐也】郤叔虎朝公语之【语以寝不寐也郤叔虎晋大夫郤芮之父郤豹也】对曰牀□之不安邪【□箦也】抑骊姬之不存侧邪公辞焉出遇士蒍曰今夕君不寐必为翟柤也【君意在翟柤也】夫翟柤之君好専利而不忌【忌难也】其臣竞谄以求媚其进者壅塞【其臣竞谄故进者则壅塞其上使不闻过也】其退者距违【其退去者则距违其君也】其上贪以忍【忍忍为不义也】其下偷以幸【偷茍且幸徼幸也】有纵君而无谏臣【纵放纵也】有冒上而无忠下【冒抵冒言贪也】君臣上下各厌其私以纵其囘【厌足也囘邪也】民各有心无所据依【据杖也】以是处国不亦难乎君若伐之可克也吾不言子必言之【不言让其上也】士蒍以告公说乃伐翟柤郤叔虎将乘城【乘升也】其徒曰弃政而役非其任也【政犹职也役服戎役也】郤叔虎曰旣无老谋而又无壮事何以事君【壮事力役也言已无谋又耻无功也】被羽先升遂克之【羽鸟羽系于背若今军将负毦矣】
