<!-- { "loadSidebar": true } -->
　　夏父弗忌为宗【弗忌鲁大夫夏父展之后也宗宗伯掌国祭祀之礼】烝将跻僖公【跻升也贾侍中云烝进也谓夏父弗忌进言于公将升僖公于闵公上也唐尚书云烝祭也昭谓此鲁文公三年丧毕祫祭先君于太庙升羣庙之主序昭穆之时也经曰八月丁夘大事于太庙跻僖公是也僖闵之兄继闵而立凡祭秋曰尝冬曰烝此八月而言烝用烝礼也凡四时之祭烝为备传曰大事者祫祭也毁庙之主陈于太祖未毁庙之主皆升合食于太祖跻僖公逆祀也逆祀者先祢而后祖也】宗有司曰非昭穆也【宗有司宗官司事臣也非昭穆谓非昭穆之次也父为昭子为穆僖为闵臣臣子一例而升闵上故曰非昭穆也】曰我为宗伯明者为昭其次为穆何常之有【明言僖有明徳当为昭闵次之当为穆也】有司曰夫宗庙之有昭穆也以次世之长幼而等胄之亲疏也【长幼先后也等齐也胄裔也】夫祀昭孝也【昭明也明孝道也】各致齐敬于其皇祖昭孝之至也【皇大也】故工史书世【工瞽师官也史太史也世世次先后也工诵其徳史书其言】宗祝书昭穆【宗宗伯祝太祝也宗掌其礼祝掌其位】犹恐其逾也今将先明而后祖【以僖为明而升之是先祢而后祖】自王以及主癸莫若汤【王契也主癸汤父也】自稷以及王季莫若文武【稷弃也王季文王父】商周之烝也未尝跻汤与文武为逾也【不使相逾】鲁未若商周而改其常无乃不可乎弗听遂跻之展禽曰夏父弗忌必有殃夫宗有司之言顺矣又未有明焉【未有明徳】犯顺不祥以逆训民亦不祥易神之班亦不祥不明而跻之亦不祥犯鬼道二【二易神之班跻不明也】犯人道二【犯顺以逆训民也】能无殃乎侍者曰若有殃焉在抑刑戮也其夭札也【不终曰夭疫死曰札唐云未名曰夭失之矣】曰未可知也若血气强固将夀宠得没【夀宠老夀而保宠也没终也】虽夀而没不为无殃【必以殃终】既其葬也焚烟彻于上【已而火焚其棺椁也彻达也】
　　莒大子仆杀纪公【纪公生仆及季它既立仆又爱季它而黜仆仆故杀纪公也】以其宝来奔【宝玉也来奔奔鲁也或有鲁字非也此鲁语不当言鲁】宣公使仆人以书命季文子【宣公文公之子宣公倭也命告也仆人官名文子鲁正卿季孙行父】曰夫莒大子不惮以吾故杀其君而以宝来其爱我甚矣【惮难也】为我予之邑今日必授无逆命矣【授予也】里革遇之而更其书【里革鲁太史克也遇仆人见公书以大子杀父大逆故更之】曰夫莒大子杀其君而窃其宝来不识穷固又求自迩【固废也迩近也】为我流之于夷【夷东夷也】今日必通无逆命矣【今日必通疾之之言】明日有司复命【有司司寇复反也文子得书使司寇出之竟明日反命于公也】公诘之【诘问仆人以违命意】仆人以里革对【对以里革所更也】公执之【执里革也】曰违君命者女亦闻之乎对曰臣以死奋笔奚啻其闻之也【言所以触死奋笔而更公命者不欲伤君徳耳奚何也何啻言所闻非一也】臣闻之曰毁则者为贼【则法也】掩贼者为臧【掩匿也】窃宝者为宄【乱在内为宄谓以子盗父】用宄之财者为奸【财宝也】使君为臧奸者不可不去也臣违君命者亦不可不杀也公曰寡人实贪非子之罪也乃舍之宣公夏滥于泗渊【滥渍也渍罟于泗水之渊以取鱼也泗在鲁城北又曰南门】里革防其罟而弃之【罟网也】曰古者大寒降土蛰发【降下也寒气初下谓季冬建丑之月大寒之后也土蛰谓孟春建寅之月蛰始震也月令孟春蛰虫始震鱼上氷獭祭鱼】水虞于是乎讲罛罶取名鱼登川禽而尝之寑庙行诸国人助宣气也【水虞渔师也掌川泽之禁令讲习也罛鱼网也罶笱也名鱼大鱼也川禽鼈蜃之属诸之也是时阳气起鱼陟负冰故令国人取之所以助宣气也月令季冬始渔乃尝鱼先荐寑庙唐云孟春误矣】鸟兽孕水虫成【孕懐子也此谓春时】兽虞于是乎禁罝罗矠鱼鼈以为夏槁【兽虞掌鸟兽之禁令罝兔罟罗鸟罟也禁禁不得施也矠也槁干也夏不得取故于此时刺鱼鼈以为槁储】助生阜也【阜长也鸟兽方孕故取鱼鼈助生物也】鸟兽成水虫孕水虞于是乎禁罝防设穽鄂【罝当为罜罜防小网也穽陷也鄂柞格所以误兽也谓立夏鸟兽已成水虫懐孕之时禁鱼鳖之网设取兽之物也】以实庙庖畜功用也【以兽实宗庙庖厨也而长鱼鼈畜四时功足国财用也】且夫山不槎蘖【槎斫也以株生曰蘖】泽不伐夭【草木未成曰夭】鱼禁鲲鲕【鲲鱼子也鲕未成鱼也】兽长麑防【鹿子曰麑麋子曰防】鸟翼鷇卵【翼成也生哺曰鷇未孚曰卵】虫舍蚳蝝【蚳螘子也可以为醢蝝复陶也可食舍不取也】蕃庶物也古之训也【蕃息也】今鱼方别孕不教鱼长又行网罟贪无蓺也【别别于雄而懐子也蓺极也】公闻之曰吾过而里革匡我不亦善乎是良罟也为我得法【良善也】使有司藏之使吾无忘谂【言见此罟则不忘里革之言也谂告也】师存侍【师乐师存名也】曰藏罟不如寘里革于侧之不忘也【寘置也】子叔声伯如晋谢季文子【子叔声伯鲁大夫宣公弟叔肸之子公孙婴齐也谢季文子者鲁叔孙侨如欲去季氏谮季文子于晋晋人执之郤犨之妻声伯之外妹也故鲁成公使声伯如晋谢之且请之事在鲁成十六年】郤犨欲与之邑弗受也【郤犨晋卿苦成叔也以妻故亲声伯故欲为请邑以予之】归鲍国谓之曰子何辞苦成叔之邑欲信让邪抑知其不可乎【鲍国鲍叔牙之孙鲍文子也去齐适鲁为施孝叔臣】对曰吾闻之不厚其栋不能任重【厚大也任胜也】重莫如国栋莫如徳【言国至重非徳不任国栋】夫苦成叔家欲任两国而无大徳【任负荷也两国晋鲁也】其不存也亡无日矣譬之如疾余恐易焉【疾疫疠也】苦成氏有三亡少徳而多宠位下而欲上政【位为下卿而欲专国政】无大功而欲大禄皆怨府也【怨之所聚故曰府】其君骄而多私【其君谓厉公也多私多嬖臣也】胜敌而归必立新家【胜敌败楚也大夫称家立新家谓立所幸胥童之属为大夫】立新家不因民不能去旧【不因民之所恶不能去旧卿也】因民非多怨民无所始【言郤氏多怨民所始伐也】为怨三府可谓多矣【三谓少徳而多宠位下而欲上政无大功而欲大禄也】其身之不能定焉能予人邑鲍国曰我信不若子若鲍氏有衅吾不图矣【衅兆也言鲍氏若有祸兆吾不能豫图之】今子图逺以让邑必常立矣
　　晋人杀厉公【晋人晋栾书中行偃也】边人以告【邉人疆埸之司】成公在朝【成公鲁宣公之子成公黒肱也】公曰臣杀其君谁之过也大夫莫对里革曰君之过也夫君人者其威大矣【君天也故其威大矣】失威而至于杀其过多矣【过不积至于杀】不且夫君也者将牧民而正其邪者也若君纵私回而弃民事【回邪也】民旁有慝无由省之【慝恶也省察也】益邪多矣若以邪临民陷而不振【陷坠也振救也】用善不肯专则不能使至于殄灭而莫之恤也将安用之【安用君也】桀奔南巢【南巢州地巢伯之国也今庐江居巢县是也】纣踣于京【踣毙也京殷京师也】厉防于彘【厉周厉王也彘晋地】幽灭于戏【幽幽王为西戎所杀戏戏山在西周】皆是术也【术道也皆失威多过之道】夫君也者民之川泽也行而从之美恶皆君之由民何能为焉【川泽者以君喻川泽民喻鱼也从之者鱼从川之美恶以为肥瘠】
　　季文子相宣成无衣帛之妾无食粟之马仲孙它谏【仲孙它鲁孟献子之子子服它也】曰子为鲁上卿相二君矣妾不衣帛马不食粟人其以子为爱且不华国乎【爱吝也华荣华也】文子曰吾亦愿之【愿华侈也】然吾观国人其父兄之食麤而衣恶者犹多矣吾是以不敢人之父兄食麤衣恶而我美妾与马无乃非相人者乎且吾闻以徳荣为国华【以徳荣显者可以为国光华】不闻以妾与马文子以告孟献子【献子它之父仲孙蔑也】献子囚之七日【囚拘也】自是子服之妾衣不过七升之布【子服即它也八十缕为升】马饩不过稂莠【饩秣也稂童稂也莠草似稷而无实】文子闻之曰过而能改者民之上也使为上大夫










　　国语卷四
<史部,杂史类,国语>
　　钦定四库全书
　　国语卷五
　　吴　韦昭　注
　　鲁语下
　　叔孙穆子聘于晋【穆子鲁卿叔孙得臣之子豹也】晋悼公飨之【以飨礼见之】乐及鹿鸣之三而后拜乐三【及至也悼公先为穆子作肆夏文王各三篇而不拜至作鹿鸣之三篇而后拜乐三也】晋侯使行人问焉【行人官名掌賔客之礼传曰韩献子□行人子员问焉】曰子以君命镇抚敝邑【鎭重也抚安也】不腆先君之礼以辱从者【腆厚也称从者谦也】不腆之乐以节之【以乐节礼也】吾子舍其大而加礼于其细敢问何礼也【大谓肆夏文王细谓鹿鸣也】对曰寡君使豹来继先君之好君以诸侯之故况使臣以大礼【况赐也】夫先乐金奏肆夏繁遏渠天子所以飨元侯也【金奏以钟奏乐也肆夏一名樊韶夏一名遏纳夏一名渠此三夏曲也礼有九夏周礼钟师掌以钟鼓奏九夏元侯牧伯也后郑司农云九夏皆篇名颂之也载在乐章乐崩亦从而亡是以颂不能具】夫歌文王大明緜则两君相见之乐也【文王大明緜大雅之首文王之三也此三篇皆美文王武王有圣德天所辅胙其征应符验箸见于天乃天命非人力也周公欲昭先王之德于天下故两君相见得以为乐也】皆昭令德以合好也皆非使臣之所敢闻也臣以为肄业及之故不敢拜【肄习也以为乐人自习修其业而及之故不敢拜】今伶箫咏歌及鹿鸣之三【伶伶人乐官也箫乐器编管为之言乐人以箫作此三篇之声与歌者相应也诗云箫管备举】君之所以贶使臣臣敢不拜贶【贶赐也】夫鹿鸣君之所以嘉先君之好也敢不拜嘉【嘉善也鹿鸣曰我有嘉賔德音孔昭是为嘉善先君之好也】四牡君之所以章使臣之勤也敢不拜章【四牡君劳使臣之乐也章着也言臣奉命劳勤于外述叙其情以歌乐之所以箸其勤劳也】皇皇者华君教使臣曰每懐靡及【皇皇者华君遣使臣之乐也皇皇犹煌煌也懐私为每懐靡无也言臣奉使当荣显其君如华之色煌煌然既受命当思在公每人人懐其私于事将无所及】诹谋度询必咨于周敢不拜教【此六者皆君之所以教臣也访问于善为咨忠信为周言诹谋度询必当咨之于忠信之人】臣闻之曰懐和为每懐【后郑司农云和当为私】咨才为诹【才当为事传曰咨事为诹】咨事为谋【事当为难曰咨难为谋】咨义为度【咨礼义为度度亦谋也】咨亲为询【询亲戚之谋】忠信为周【言当咨之于忠信之入也诗云周爰咨询】君贶使臣以大礼重之以六德敢不重拜【六德谓诹也谋也度也询也咨也周也】
