<!-- { "loadSidebar": true } -->
　　公父文伯饮南宫敬叔酒【敬叔鲁大夫孟僖子之子懿子之弟南宫说也】以露睹父为客【睹父鲁大夫客上客也礼饮尊一人以为客】羞鼈焉小【羞进也】睹父怒【怒龞小也】相延食鼈【延进也众賔相进以食龞】辞曰将使鼈长而后食之遂出【此睹父词】文伯之母闻之怒曰吾闻之先子【先子先舅季悼子也】曰祭养尸飨养上賔【言祭祀之礼尊养尸飨宴之礼养上賔也】鼈于何有【于何有犹何礼有鼈也】而使夫人怒也遂逐之五日鲁大夫辞而复之【辞请也】
　　公父文伯之母如季氏【如之也】康子在其朝【在其外朝也】与之言弗应从之及寝门弗应而入【入康子之家】康子辞于朝而入见【辞其家臣入见敬姜】曰肥也不得闻命无乃罪乎【得无有罪乎】曰子弗闻乎天子及诸侯合民事于外朝【言与百官考合民事于外朝也】合神事于内朝【神事祭祀也内朝在路门内】自卿以下合官职于外朝【外朝君之公朝】合家事于内朝【家大夫也内朝家朝也】寝门之内妇人治其业焉上下同之【寝门正室之门上下天子以下也】夫外朝子将业君之官职焉内朝子将庀季氏之政焉【庀治也】皆非吾所敢言也
　　公父文伯退朝朝其母其母方绩文伯曰以歜之家而主犹绩【言家有宠不当绩也】惧干季孙之怒也【季孙康子也位尊又为大宗】其以歜为不能事主乎其母叹曰鲁其亡乎使僮子备官而未之闻耶【僮僮防不达也言已居官而未闻道】居吾语女【居坐也】昔圣王之处民也择瘠土而处之【墝确为瘠】劳其民而用之故长王天下【瘠土利薄又劳而用之使不淫逸不淫逸则向义故长王天下也】夫民劳则思思则善心生【民劳于事则思俭约故善心生】逸则淫淫则忘善忘善则恶心生沃土之民不材淫也【沃肥美也不材器能少也】瘠土之民莫不向义劳也【善心生故向义也】是故天子大采朝日与三公九卿祖识地德【礼天子以春分朝日示有尊也虞说云大采衮织也祖习也识知也地德所以广生昭谓礼玉藻天子冕以朝日冕冕服之下则大采非衮织也周礼王搢大圭执镇圭藻五采五就以朝日则大采谓此也言天子与公卿因朝日以修阳政而习地德因夕月以治阴教而纠天刑日照昼月照夜各因其明以修其事也】日中考政与百官之政事师尹惟旅牧相宣序民事【宣徧也序次也三君云师尹大夫官也掌以美诏王惟陈也旅众士也牧州牧也相国相也皆百官政事之所及也一曰师尹公也诗曰赫赫师尹】少采夕月与太史司载纠防天刑【夕月以秋分纠共也防敬也刑法也或云少采黼衣也昭谓朝日以五采则夕月其三采也载天文也司天文谓冯相氏保章氏与太史相俪偶也此因夕月而共敬观天法考行度以知妖祥也】日入监九御使洁奉禘郊之粢盛【监视也九御九嫔之官主粢盛祭服者】而后即安【即就也】诸侯朝修天子之业命【业事也命令也】昼考其国职夕省其典刑【典常也刑法也】夜儆百工使无慆淫而后即安【儆戒也工官也慆慢也】卿大夫朝考其职【在公之官职】昼讲其庶政夕序其业【序次也】夜庀其家事而后即安【庀治也】士朝而受业【受事于朝】昼而讲贯【贯习也】夕而习复【复覆也】夜而计过无憾而后即安【憾恨也凡此者先公后私之义】自庶人以下明而动晦而休无日以怠【晦冥也】王后亲织紞【说云紞冠之前后者昭谓紞所以县瑱当耳者】公侯之夫人加之以纮綖【旣织紞又加之以纮綖也冕曰纮纮缨之无緌者也从下而上不结綖冕上之覆也】卿之内子为大带【卿之适妻曰内子大带缁带也】命妇成祭服【命妇大夫之妻也祭服衣纁裳】列士之妻加之以朝服【列士元士也既成祭服又加之以朝服也朝服天子之士皮弁素积诸侯之士端委貌】自庶士以下皆衣其夫【庶士下士也下至庶人】社而赋事烝而献功【社春分祭社也事农桑之属也冬祭曰烝烝而献五布帛之功也】男女效绩愆则有辟古之制也【绩功也辟罪也】君子劳心小人劳力先王之训也自上以下谁敢淫心舍力今我寡也尔又在下位【下位下大夫也】朝夕处事犹恐忘先人之业【处事处身于作事也】况有怠惰其何以避辟【上言愆则有辟故言何以避辟】吾冀而朝夕修我曰必无废先人【冀望也而汝也修敬也】尔今曰胡不自安【欲使我不绩而自安】以是承君之官余惧穆伯之絶祀也【承奉也以是怠惰之心奉君官职无以避辟将见诛絶也】仲尼闻之曰弟子志之【志识也】季氏之妇不淫矣
　　公父文伯之母季康子之从祖叔母也【祖父昆弟之妻】康子往焉防门与之言【防辟也门寝门也】皆不逾阈【阈门限也皆二人也敬姜不逾阈而出康子不逾阈而入传曰妇人送迎不出门见兄弟不逾阈是也】祭悼子康子与焉【悼子穆伯之父敬姜先舅也与与祭也】酢不受彻俎不宴【礼祭主人献賔賔酢主人不受敬姜不亲受也祭毕彻俎又不与康子宴饮】宗不具不绎【绎又祭也唐尚书云祭之明日也昭谓天子诸侯曰绎以祭之明日卿六夫曰賔尸与祭同日此言绎者通言之也贾侍中云宗宗臣主祭祀之礼不具谓宗臣不具在则敬姜不与绎也】绎不尽饫则退【说云饫宴安私饮也昭谓立曰饫坐曰宴言宗具则与绎绎毕而饮不尽饫礼而退恐有醉饱之失皆所以逺嫌也】仲尼闻之以为别于男女之礼矣
　　公父文伯之母欲室文伯【室妻也】飨其宗老【家臣称老宗宗人主礼乐者也楚语曰屈到嗜芰有疾属其宗老曰祭我必以芰】而为赋緑衣之三章【緑衣诗邶风也其三章曰我思古人实获我心以言古之贤人正其室家之道我心所善也】老请守卜室之族【守卜人也族姓也】师亥闻之【师亥鲁乐师之贤者】曰善哉男女之飨不及宗臣【贾侍中云男女之飨谓宴相飨食之礼不及宗臣昭谓即上章所谓彻俎不宴是也】宗室之谋不过宗人【虞唐云不过宗人则不与他姓议亲亲也昭谓此宗人则上宗臣也亦用同姓若汉宗正用诸刘矣凡时男女之飨不及宗臣至于谋宗室之事则不过宗臣故敬姜欲室文伯而飨其宗老赋诗以成之也】谋而不犯微而昭矣【不犯不犯礼也微而昭诗以合意也】诗【斤所】以合意歌所以咏诗也今诗以合室歌以咏之度于法矣【合成也】
　　公父文伯卒其母戒其妾曰吾闻之好内女死之好外士死之今吾子夭死吾恶其以好内闻也二三妇之辱共先祀者【辱自屈辱共奉先人之祀者】请无瘠色【毁瘠之色】无洵涕【无声涕出为洵涕也】无搯膺【搯叩也膺胸也】无忧容有降服无加服【轻于礼为降重于礼为加】从礼而静是昭吾子也仲尼闻之曰女知莫如妇男知莫如夫【言处女之知不如妇童男之知不如丈夫】公父氏之妇知也夫【公父季氏之别也知也夫者凡妇人之情爱其子欲令妻妾思慕而已今敬姜乃反割抑欲以明德此丈夫之知故曰知也夫】欲明其子之令德也
　　公父文伯之母朝哭穆伯而暮哭文伯【哭谓旣练之后哀至之哭也此父子之丧哭不相及练言之耳礼寡妇不夜哭逺情欲也】仲尼闻之曰季氏之妇可谓知礼矣爱而无私上下有章【上下有章夫朝子暮也】
　　吴伐越堕防稽【防稽山名堕壊也吴王夫差败越于夫椒越王勾践栖于防稽吴围而壊之在鲁哀元年】获骨焉节専车【骨一节其长専车専擅也】吴子使来好聘【吴子夫差也好聘修旧好也】且问之仲尼曰无以吾命賔发币于大夫及仲尼仲尼爵之【所赍币于鲁大夫次及仲尼也爵之饮之酒也】旣彻俎而宴【献酢礼毕彻俎而宴饮也】客执骨而问【因折俎之骨执以问之】曰敢问骨何为大【凡骨何者为大】仲尼曰丘闻之昔禹致羣神于防稽之山【羣神谓主山川之君为　羣神之主故谓之神】防风氏后至禹杀而戮之【防风汪芒氏君之名也违命后至故禹杀之陈尸为戮】其骨节専车此为大矣客曰敢问谁守为神仲尼曰山川之灵足以纪纲天下者其守为神【山川之守主为山川设者也足以纪纲天下谓名山大川能兴云致雨以利天下也】社稷之守为公侯【封国立社稷而令守之是谓公侯也】皆属于王者客曰防风氏何守也仲尼曰汪芒氏之君也【汪芒长翟之国名】守封嵎之山者也【封封山嵎嵎山在今吴郡永安县】为漆姓【漆姓汪芒氏之姓也】在虞夏商为汪芒氏于周为长翟【周世其国北迁为长翟也】今为大夫【今孔子时】客曰人长之极防何仲尼曰僬侥氏长三尺短之至也【僬侥西南蛮之别名】长者不过十之数之极也【十之三丈则防风氏也】
　　仲尼在陈有隼集于陈侯之庭而死楛矢贯之石砮其长尺有咫【隼鸷鸟也楛木名砮镞也以石为之八寸曰咫楛矢贯之坠而死也】陈惠公使人以隼如仲尼之馆问之【惠公陈哀公之孙悼太子之子吴也馆仲尼所舍】仲尼曰隼之来也逺矣此肃慎氏之矢也【肃慎北夷之国故隼来逺矣曰肃慎燕亳吾北土也】昔武王克商通道于九夷百蛮【九夷东夷九国百蛮蛮有百邑也】使各以其方贿来贡【方贿各以所居之方所出货贿为贡也】使无忘职业于是肃慎氏贡楛矢石砮其长尺有咫先王欲昭其令德之致逺也以示后人使永监焉【监视也】故铭其括曰肃慎氏之贡矢【刻曰铭括箭羽之间也】以分大姬配虞胡公而封诸陈【分予也大姬武王元女胡公舜后虞遏父之子胡满也诸之也】古者分同姓以珍玉展亲也【展重也玉谓若夏后氏之璜】分异姓以逺方之职贡使无忘服也故分陈以肃慎氏之贡【陈妫姓也】君若使有司求诸故府其可得也【故府旧府也】使求得之金椟如之【椟柜也金以金带其外也如之如孔子之言也】
