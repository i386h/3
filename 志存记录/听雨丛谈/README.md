<!-- { "loadSidebar": true } -->
《听雨丛谈》　清 福格



●卷一◎满洲原起满洲旧国，位居震方。《易》曰：“帝出乎震。”天地万物之所自也。中国山川，首居陇蜀，绵延起伏，历泰华万里而极于碣渤，是宗长白山之统脉也。根底宏远，气运茂郁，积数千年而启我大清万年之业，猗欤盛哉！谨按轩辕画井始辽，有虞氏剖辽东为营州，以封轩辕之裔，于是建有肃慎之国，孤竹之君，而金辽旧部之基也。东接朝鲜，西南北三面襟带蒙古各部之地。治则众星拱宸，战则鞭挞四应。自亳之兴，天实相之。先民以来，未之有也。满洲之俗，同于蒙古者衣冠骑射，异于蒙古者语言文字。满洲有稼穑，有城堡世居之民；蒙古则逐水草为行国，专射猎而无耕种也（自我朝混一海宇后，今蒙古汗王所居，俱有城垣宫室。且地气渐和，土膏野渥，招农佃种，收获丰穰。惟其部属丁壮尚存行帐之俗）。我朝始祖所都之地，曰俄漠惠之野、鄂多里之城，即今吉林甯古塔地。四祖及太祖发祥之基，距今盛京稍东二百七十里，旧名赫图阿拉。我朝未得辽沈以前，四世咸宅于此。本为辽金之地，索伦则辽人苗裔，混同江则金人苗裔俱在焉（金之兴始于呼伦贝尔，辽之兴始于伯都讷）。当太祖发祥之初，辽金旧城语言相同之大国，满洲五部：曰完颜，曰苏克苏护河，曰浑河，曰栋鄂，曰哲陈；长白山二部：曰讷殷，曰鸭渌；东海三部：曰渥集，曰瓦尔喀，曰库尔喀；扈伦四部：曰叶赫，曰哈达，曰辉发，曰乌拉。此外若瓜尔佳、若富察、若佟佳等数十姓巨族，则各踞城寨，小族亦自主屯堡，互相雄长，各臣其民，均有城郭。土著习射猎，知稼穑，非如蒙古行国可比者也。天命以先来归者，编为旧满洲。崇德以后抚有者，编为新满洲。迨康熙十午后所收之墨尔根之索伦及绝北打牲各部，亦号曰新满洲，皆与在京八旗旧满洲稍有不同。至东北使犬部之赫哲，使鹿部之奇勒尔，库页部海岛杂处之赫哲、费雅哈、鄂伦春，与今贡貂之赫哲各部，皆不编佐领，不列入满洲八旗。

　　龙兴旧部及满洲各国、长白山各国，崇德以先归附者，大都入于上三旗满洲。崇德以后来归之东海部、扈伦部各国，多入于五旗满洲。在京则分隶八旗，在外则环于盛京、兴京境内。若居近吉林之锡伯人，居近伯都讷之卦勒察人，居近珲春之库尔喀人，皆分驻佐领治之，随地随时编入军籍，统称吉林兵，不称满洲兵。黑龙江北之索伦人、达瑚尔人、鄂伦春人统称黑龙江兵，亦称索伦兵。若极北之打牲乌拉人，即仍其旧名，不列入满洲之籍矣。又镶黄旗满洲第四参领所属第八佐领下系卦尔察人，第十七佐领下系俄罗斯人，皆以率先来归附入上三旗。东三省之兵最精骑射，朝廷仿两汉选甘凉豪杰之制，每隔十余年一选占林、黑龙江兵，拔其材武，入备宿卫。先由将军选拔，送交宁古塔居住数年，再移驻于盛京二年，然后贡入京师。拜官者附于各旗，曰伊彻满洲，历三世始官文职。不中选者仍回原籍当差。退休愿归原籍者听之。

　　下五旗满洲，或皇后、皇贵妃母族，例得抬入上三旗；若大臣建立勋劳，亦有奉旨抬入上三旗。至蒙汉军大臣著有功绩，或拨入本旗满洲，或抬入上三旗满洲；及内务府人拨入外三旗满洲佐领，皆随时出于特恩，不在定例。

　　汉军各旗内亦有满洲人，如正白旗汉军石氏，本出于苏完瓜尔佳氏，因都统石廷柱之先，曾仕于明，投诚后分隶汉军。又正蓝旗汉军第四参领属下第四佐领，系康熙十二年由满洲拨人。

　　臣按八旗宗室满洲蒙古汉军，次序井然，所以区别亲疏也。但天命以前宗人内哄时，景从效顺者，旧部之臣也。其时内务府佐领、管领已有汉姓之人，即今之内旗鼓内汉军也。克定东海、扈伦等部满洲时，已有科尔沁蒙古兵也。要之满蒙汉虽有亲疏之别，而科尔沁之蒙古，已非新满洲可比，尤非北部青海可比。而内三旗之汉姓，亦非天佑、天助之兵可比也。

　　又按《礼经。王制》，四海之内，方仅三千里而已，西不尽流沙，南不尽衡山，东不尽东海，北不尽恒山。其时百越尚未尽开，故以江以衡为限。流沙即今之瀚海，恒山远在边塞，当时皆为内服。应氏谓自秦而上，西北袤而东南蹙；秦而下，东南展而西北缩。是我满洲旧部之地，固为三代内服，自秦而后，始有中外之分也。

　　◎八旗原起国朝发祥于长白山，姓爱新觉罗氏。始兴于宁古塔，奄有辽左，已历累世。八旗之制，最为精详。凡我显祖宣皇帝位下之嫡派子孙，谓之宗室；伯叔兄弟之裔，谓之觉罗。自圣祖仁皇帝位下之子孙，谓之近支宗室，凡命名皆随天潢，用弘永绵奕载衍派。嗣圣位下子孙凡在三服以内者，并下一字偏旁亦排，用玉心丝言也。宗室有罪黜为红带子，觉罗有罪黜为紫带子（此例道光年间已停止）。

　　内务府三旗，分佐领、管领。其管领下人，是我朝发祥之初家臣；佐领下人，是当时所置兵弁，所谓凡周之士不显亦世也。

　　鼎业日盛，满洲、蒙古等部落归服渐多。于天命元年前二载，遂增设外八旗佐领。而内务府佐领下人，亦与管领下人同为家臣，惟内廷供奉亲近差事，仍专用管领下人也。

　　国家既设外八旗，列镶黄、正黄、正白为上三旗，护从御营也；列镶白、正红、正蓝、镶红、镶蓝为下五旗，隶于诸王统带也。其各卫府家臣曰王包衣（只有下五旗，无上三旗），除不得挑各旗钱粮及预选秀女外，其余登进之阶，与八旗相同。若食钱粮，只准在本府也（按：清语对音应作波衣，相沿作包衣）。户下旗人，原是旧日勋戚自带之兵，今皆归于八旗各该佐领名下。

　　庄头旗人，或国初带地投充，或由兵丁拨充屯田，今皆归内务府会计司管辖，不列于佐领、管领之内。若考试登进，则暂附于管领。

　　旗人之家人，雍正六年以前收养者，随同出征，杀贼立功，亦许登进。有公罪销档之旗人，只黜本身旗籍，子孙仍在档册（档册即谱系也）。有卑贱之罪，则并其子孙除之。庄头有罪，除为壮丁。家人经主人销档遣去者，谓之开户。

　　◎八旗方位八旗分两翼，左翼镶黄旗在东北，依次而南曰正白、镶白、正蓝；右翼正黄旗在西北，依次而南曰正红、镶红、镶蓝。若内务府三旗，则列在皇城以内。各按旗分，星罗棋布，拱绕宸居也。

　　◎满蒙汉旗分外八旗各有满洲、蒙古、汉军，实二十四旗也。吉林宁古塔旧部及天命、天聪年来归之辽金、完颜、栋鄂等国人为旧满洲，后收辽金散处各部为新满洲。蒙古乃蒙部人民。汉军乃辽东、三韩、三卫人民，国初称曰乌真超哈，亦称辽人。或内地迁于关外，如丁令威、管幼安者也；或明季勋戚投旗者也。孔、尚、耿三王所领之天佑兵、天助兵亦隶焉。

　　镶黄旗满洲内有俄罗斯佐领一缺，原命俄罗斯人伍朗各里管理，后隶满洲官员领之，今只准作五品以下武职，非高丽入旗之索罗豁满洲比也。

　　内三旗佐领下，有满洲，有旗鼓，无蒙古、汉军。其满洲与八旗源派相同，旗鼓多系左近长白山辽金旧部。有汉姓之人，盖久家朔方者也，在内务府仕进与满洲同，今考试归于汉军。按《满洲姓氏通谱》内谓之满洲旗分内汉姓人、高丽佐领下人曰索罗豁满洲，仕进与满洲同。又有回子佐领，由内三旗人员补放，佐领下人准作五品以下武职，不得为文官，其食饷兵丁，亦另有额数，以示区别也。

　　内三旗管领，初谓之浑托和。每一管领下统有满蒙汉三项人，康熙年间考试，均归于满洲，今则汉姓人亦归于八旗汉军考试。由科甲出身，胥隶汉缺，未详始自何时也。在内府仕进及升转京堂者，仍隶满缺，在《通谱》内亦谓之满洲旗分内汉姓。

　　◎八旗姓氏八旗姓氏，与三代之制相同，百世不易者也。凡子孙命名，各以其行派为称，不系本氏。固因字多省文，亦古人公族不言姓之义也。其源派有《八旗满洲姓氏谱》可稽，若古之伊耆氏、官氏、新稚氏、赫胥氏、陆终氏、菟裘氏、运奄氏、将梁氏、修鱼氏、白冥氏、蜚廉氏、漆雕氏、沈犹氏，颇似今之满洲姓氏。

　　◎祭祀祭祀俗曰跳神，盖祧祭之讹也。跳神是祭远祖，非祭三代祖考，于此可证。至祭品或用羊用豕，并设白酒、糯饼、荞糕、粟饭，颇与古人祭用少牢、特豚、黑饼、白饼、元酒、稷、黍相合。惟古之庶人无庙，只荐肴馔，今旗人祭祀，纯用公族大夫之礼，似稍奢，非不典也。

　　◎神板神悬木板或木龛于西上，是妥神之灵也。或有轴像，或虚位望祭。其轴像绘神三尊，一为关帝，一为观音，一则袍髯也。相传我朝向前明索神佛像，使还，得奉关帝、观音、土地三像而归。愚按家家所供者，应是奉来神像，当日即与祖先供奉一龛，后世因之，不敢更易也。神式如长矛，又有刻木为马，联贯而悬于祭所者，应是陈其宗器以示武功（或云当日军行无定居，每祭天地，则竖一杆为神凭依，后世因之，不敢易）。

　　◎五等古以公侯伯子男为五等，今有轻车都尉、骑都尉、云骑尉、恩骑尉，共为九等，与品官同也，惟宗室爵秩中，似有大小两五等。亲王、郡王、贝勒、贝子、入八分奉恩镇国公、辅国公，大五等也（皆用宝石顶戴）；不入八分镇国公、辅国公、镇国将军、辅国将军（皆珊瑚顶）、奉国将军、奉恩将军，小五等也。列爵子弟之应授封秩者，于年届十岁，已能习射，由宗人府先带领引见，或赏翎枝，或赏缎帛，曰考应封。

　　◎红绒结顶御用常冠、皇子常冠皆用红绒结顶（俗谓算盘结）。国初未定常冠顶戴之制，时品官及士族子弟，皆用红绒不结顶（俗谓菊花顶）。旧制曰尖缨冠，其制如江南杨梅半颗。今外省误以菊花顶为红绒结顶，非也。（《通礼。冠服制》云：民人冬夏帽上不得用红绒大结顶。是闲散旗人可用也。）

　　上赐大臣御用冠服，私家尊藏，不能服用。乾隆四十一年，先文肃七十寿辰，蒙御用冠服之赐，并未敢衣而入谢。嘉庆庚辰四月，英煦斋参知（和）五十寿辰，亦蒙赐冠服，泥于衣而入谢之义，一时非之。

　　康熙三十二年，云督范承勋在口外迎銮，蒙赐貂帽、貂褂、狐腋袍，并命次日服之来谢，但未悉次日果戴御冠入谢否，应俟考。

　　◎花翎本朝最重花翎，如古之珥貂也。其例应随秩戴翎者，宗室中贝勒、贝子三眼花翎，镇国公双眼花翎，辅国公、镇国将军、辅国将军单眼花翎。亲郡王爵秩虽崇，非蒙特赐，转不能戴。虽已赐有花翎，遇朝冠仍不戴用。凡皇子分封之亲郡王，皆不赐翎也。

