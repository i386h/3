<!-- { "loadSidebar": true } -->
四年二月，寇西还永定。江苏军将郭松林来会师，围漳州。鲍超前军将娄云庆自瑞金入武平。四月，寇弃漳州，出大埔。刘典等收南靖。江苏军南收漳浦，以西及云霄、诏安。五月，刘典进攻永定，高连升等进武平。寇南破粤军于镇平。八月，西犯平远，遂走龙南。宗棠以为湖南边无备，寇且日西，未可聚灭也，而江浙军势盛，宜无战事，因遂进驻大埔。高连升等逐寇六日，夜中伏，大败，寇反南趋连平，东掠和平、兴宁。十月，陷嘉应。连升等还军救之，后不相及。刘典屯丙村，在寇道北偏，宗棠亲军少弱，势危甚，急召王德榜扼三河坝。三河者，大、小靖溪及雁石溪所汇也，按地图为潮州要冲。德榜往察地形，皆山道绝涧，度寇必不往，且大埔帅屯孤县，寇直犯，军必不能支，乃自请当中路，陈兵步步设守而后进。刘典屯既偏远，闻德榜军进，惧以避寇为罪，则分军疾出其前，猝与寇遇，寇行疾势锐，典军未陈而败，掠德榜屯，东溃，寇长驱追典军。德榜军众皆惧，或曰：“兵法：趣利者蹶。此成禽也。寇不西走赣、桂，而欺侮闽、广诸军，必汪海洋之谋。宜选火枪视寇帅龙旗击之，余皆冯垒自固，可以不败，乃徐视其所为。”及战，寇前队直进，火枪环击之，寇不得前，引而反走。诸军喜曰：“贼易与耳，今败矣。”乘之，果大奔。其夜，归诚人逾四万，言寇帅中炮死矣。军皆大喜，推锋西进，鲍超军亦至，嘉应寇出拒，又大败之，于是闽、浙、江、粤军合围嘉应。诸将夜升山冈，望官军火如龙蛇，城寇势在掌中，皆度寇必乘夜溃围，扼城南黄沙嶂以待之。十二月癸丑，夜，寇溃走，碍诸屯不得遁。官军登山呼曰：“弃械者免死。”群寇跪道旁求免者六万余人。俘寇将七百三十四，皆斩之，拔良民男女万余人，陈斩群寇可计数者万六千。自寇起至破灭，未尝见斩刈如此之易。诸将知必胜，智勇亦益发舒。于是洪寇余党悉平。
 
五年正月甲申，宗棠师还，诸军皆凯还，而广东军将犹不知兵，适会寇平，亦全师而还。
 
 
江西后篇第八
江、浙沦陷，寇聚于东。及曾、左用师，皖南多隆阿、曾国荃扬兵安、庐，寇无所聘，则泛溢西出；而领外群寇，阴受号召，聚党千数百人，出掠旁县，旬日数万，亦皆由江西达皖、浙，故江西为群寇孔道。自咸丰十年至同治三年，江宁复之先，寇凡三大至，至，辄蹂千里，皆赖鲍超军奋击以免，而士民被害深巨矣。
 
军兴以来，直省督、抚能将将者存，不知兵者亡，存亡之由，入其境可知也。江西之无兵，与苏、杭同，然卒不亡，且与湖北比功，何哉？四战之地，良将劲卒往来辐凑，或赴援力战，或假道自达，因而用之，留而使之，将不必自选，军不必素练，客军游击亦足以奏功，盖代人受祸者，亦因人以收绩，天道地利使然也。江西巡抚自陈启迈、文俊、耆龄、恽光宸、毓科皆守承平制，委权司、道。穆宗即位，则超用沈葆桢。葆桢习于湘人，始自养军，重用湘将，湘将名者不可致，唯王德榜、段起以偏师积阀阅为大将。
 
同治二年，江宁事亟。曾国藩奏征江忠义军，自江西出湖口，转战青阳。忠义病死，葆桢悉留所部，始有悍势猛锐之军，与王、段相辅矣。左宗棠奏以刘典屯防江、皖，及苏、杭并复，朝廷锐意平寇，尤忧江西，频诏问曾国藩，以彭玉麟、杨岳斌宜分一人镇抚。国藩以江西寇数来去，遣师辄破走之，未重注意也。宗棠独重岳斌，以为不展其材，乃特奏言：“湖、常、广德寇趋江西，江西安危系东南，请专诏岳斌当一面。”与廷议相符。
 
三年四月，特命岳斌督江西军，且曰：“曾国藩频奏请大臣分任军事，今得其人矣。”是时，浙寇逸出，浙军将报言残众数千人，而席宝田上言强寇过十万。国藩、葆桢据以上闻，且飞檄湖南、广东防大敌。寇入江西者，曰李世贤、汪海洋。海洋踞贵溪、金溪、沪溪，南及新城界，而广昌寇北陷南丰与相应。世贤屯崇仁，北踞东乡，东并宜黄。诸军分部攻守：江忠朝、席宝田攻崇仁，刘典、王文瑞自乐安北进，鲍超自丰城南下，期会兵崇仁城下。王沐自抚州攻金溪，至许弯遇伏，败绩，寇围抚州。王德榜、王开琳等屯安仁，东遏贵溪，西图东乡。周宽世屯进贤，卫省城。水军将孙昌国屯弋阳。刘于浔屯盱水。自江西用兵以来，设备之盛，未尝有也。岳斌至，则议增兵八千，以饷乏未果行。六月，周宽世合王德榜等军围东乡。南丰寇援崇仁，刘典、席宝田合击，败之。寇势西趋，移王沐抚州军屯丰城东界，檄王文瑞退西屯永丰。丙戌，鲍超进军，遇南丰援寇于丰城东，败之。庚寅，东乡围军进，距城十里遂止屯。七月，鲍超议攻许弯，或曰：“寇麕聚抚、建，蓄势思逞，未有所决。兵法：穷寇勿蹙，归师勿遏。不可轻战也。”或曰：“汪、李二寇当败亡之际犹不相下，有地而弃之，又不能卷甲蹈利、逃死岩险，而贪连大众、久屯腹地，此其愚不可瘳。吾军遥与相持，示之以怯，一路溃解，则诸军瓦裂，诸公但知贪贼自重，不知败死之可忧耳。公行兵，利速战，请一鼓而破之。”壬寅，鸣角直进，屯后群寇方□尞望，前锋已逼垒门。寇四散迎斗，斫击之，因烧其屯，群寇大奔。既克许弯，遂进攻金溪。捷闻，曾国藩与书沈葆桢曰：“鲍公以偏师破贼数万，出人意外，然超不知文字，其战状众莫之知也。”己酉，东乡寇走金溪，金溪寇走沪溪，崇仁寇走宜黄，超进兵追之。东乡寇将率众六万诣军门归诚，超悉纳之，收洋枪精兵七千人以隶己军，复泸溪，余寇走新城。壬子，宜黄寇走南丰，超进屯建昌。乙卯，裨将唐仁廉进兵收新城，寇望风东走。丁巳，南丰寇走广昌，南围宁都，知州郭毓龙城守。寇走雩都，王文瑞军乘之。寇西南走信丰，犯南安，不得入，悉党踞瑞金。超休兵南昌。
 
岳斌进驻宁都，悉征水陆军会师。席宝田以浙防空虚，疑不进，曰：“今浙寇未尽殄，而聚兵一隅如何哉？”岳斌本以宝田首 訾浙纵寇，侵左宗棠，心衔之。至是，因奏以违节制，夺按察使，降补知府。奏甫上，浙寇大至，巡抚急召宝田，而岳斌亦奏诏补陕甘总督，促赴镇。于是王开琳先还屯开化，王德榜、刘典还婺源，江忠朝追寇在南赣。八月，寇出开化，犯玉山，拥洪福西行。浙军将黄少春先扼广信，刘典出屯贵溪。寇走铅山，将循建、邵边，合瑞金寇。屯将张岳霖，合王德榜军邀之。寇疾走泸溪，斜趣山谷间，昼夜行。诸军将皆甘心洪福，争百里而趋利。鲍超自出南丰，席宝田出泸溪，王开琳及刘明珍、魏喻义等皆至江西追寇。瑞金寇亦东北趋石城道，谋迎洪福。九月，席宝田邀寇新城，不及，遂率轻兵裹粮行三日夜，及之，广昌寇冯领殊死斗，官军踊跃赴击，大破之。寇三千人，残千余脱南走。军疲欲休，宝田曰：“洪福在此，今纵之，与瑞金来寇合，不可得矣。”度寇一日未食，必止餐，令军士传餐夜进。己酉平旦，及石城，见炊烟，令绕旁山先设伏乃陈。寇见官军，遽走入伏中，俘斩过半，于是生得诸洪及洪福未婚妻，而洪福走免。寇悉溃散无可追迹，乃止屯。癸丑，鲍超兵至瑞金，瑞金寇南奔武平。辛酉，宝田军所俘小儿牧马者语其曹曰：“小天王过此矣。”即讯之。洪福乃反从数小儿北走，就禽之，诸俘者皆曰：“是也。”洪之福未获，群帅争以为重，至是以闻。诏曰：“幺{麻骨}漏网，不直槛送京师，磔之南昌市。”而汪海洋等入福建，复连陷汀州列县。李世贤踞漳州。诏鲍超分军，遣娄云庆与刘典、王德榜军俱入闽，王文瑞先授赣南道，莅本任，王开琳兼将其军屯赣州，周宽世自信丰东进长宁，张岳霖自龙泉屯会昌，固南赣，韩进春屯瑞金，刘胜祥屯广昌，与席宝田石城军俱防抚、建。寇往来福建、广东界，频破张运兰、林文察、高连升、刘典及广东李福泰军。左宗棠至浦城督师，复征江苏军助战。鲍超假还奉节。前军当援甘肃者惮西征，且多新降寇，乐攻剽，至金口以饷乏为名，叛而南走。
 
四年四月庚寅，叛军掠袁州，袁州城守不得入，江西西界复震。王开琳屯永定防汪海洋者，亦为海洋众所围，屯破。沈葆桢既以母疾假归，遭母丧，署巡抚孙长绂亟奏起复葆桢。葆桢辞，刘坤一代为巡抚。坤一前将湘军久在江西，诸军将无不相习，闻其至，皆喜。五月，叛卒走广东，合汪、李群寇，江西诸军并防南安。曾国藩以坤一犹未上，遣江南军将刘连捷等屯临、瑞，兼捍湖南边。叛军趋信丰东南，犯兴宁，与寇会龙川，不相容，复分犯平远、镇平。八月，席宝田自平远进攻，寇逆战。宝田先令精兵绕攻其后，乃列陈大战。汪海洋之战也，务猛进，其所将皆群寇养子，年二十以下，居兵间十余年，懵不知畏死，故宝田坚陈不战。俄而，我军斫寇屯，直出其垒门。裨将荣维善望见海洋大旗，急前搏之，刃其背。于是寇大败走，自拔来归者七千余人，浙军遂收镇平。寇西掠长宁、定南、龙南。宝田、周宽世移屯信丰，娄云庆、王开琳进自定南。左宗棠以为寇终不复东犯，则遣王德榜还汀州，而躬率亲兵八百人驻漳州。丙午，高连升之师败于长宁。己未，席宝田大破寇于信丰。寇复南走和平，围连平。鲍超复至江西招叛军，娄云庆仍以军属超。刘典自南康县进南雄。寇陷嘉应。坤一授巡抚事，将出行边，江西南界复定。鲍超进军会昌，因奏请左宗棠入粤督师，语在《浙江篇》。十二月，嘉应复，群寇悉平。仍诏超军入关，宝田军援黔。诸军将当赴官者多乞归，壮丁还农，东南休息。
 
 
临淮篇第九
当安庆、江宁之陷，民士流亡，栖集无所，而皖、豫、楚边地旷俗悍，不甘于坐毙。枭鸷奸滑者，皆得扇诱徒众，挟以自强，则李兆受、苗沛霖恣其倾危，复倚官势，介于江、淮肘腋之间，亦若足以为患。言兵者深忧之，故朝廷恒特命一重臣，专治淮北军。官军皆苦乏饷，而李兆受拥军以致巨富。言团练者苦不相联结，而苗练以横强见重于寇，因以抗官军。二人之见羁縻，皆由胜保。
 
