<!-- { "loadSidebar": true } -->
三年正月癸卯朔，李世忠移文总督，以所守六城请官军接防，遣散水军，以船炮入官，其豫胜营宜罢，或调令随征，唯命。先是，僧格林沁奏请以世忠军攻寇江南，事下曾国藩。国藩言： “提督李世忠为众恶所归，咎有二端：一则心迹难测，一则专利扰民。臣于元年接统其军，犹虑其反复叵测、倒行逆施。厥后搜获寇中文书，中言力攻二浦，始知李世忠实无通贼之事。及其身擐甲胄，驰檄讨苗，若自知不为斯世所容，借此以求表白者。寿州、下蔡其部将被执杀者三人，李世忠词气逊顺，无往年倔强之态，亦若自知祸谪将至，委婉以求苟全者。今既新有助顺之功，诚不宜追究既往之事，至于调剿以资其力，臣愚窃以为不可。夫降将骄兵，力有余，则必跋扈而不可制，力不足，则徒坏法纪而反为我累，故借助于人者，行军之大忌也。淮上之往事，惟以官军见轻，而权势下移，今李世忠之部曲，实弱于臣军，奈何欲倚之乎？且僧格林沁尝调苗练矣，迄不应命，反激其变，非计之得也。臣当遵旨，谕令李世忠遣散部众，交还城池，退出厘卡，停给饷盐，将其放还田里，保全末路，以宣朝廷之威德。”奏上，而世忠已有此请。三月，世忠悉发己资及余盐给其军三万余人，人各数万钱，多者数十万，又官欠饷盐五十万包，及修涡阳新城助钱万万，修滁州学助钱五千万，滁州屯田牛种资本银七万，助总督军饷银二十五万九千，呈请回籍葬亲。有诏褒许，江北悉定。六月，江宁复，群捻皆北趋，不复至淮南矣。自苗沛霖之未平，颍、■有盗辄以苗党为名，及其死，诸城指顾而定，所谓一夫作乱者耶。世忠为捻巨魁，手杀何桂珍，比于狼子。及其后，度势善变，终享富贵，一门至一品者五人，资产号百万。曾国藩，桂珍执友也，力足以报仇而不能罪，反引公义保全之，世忠其可谓知悔者。
 
江宁平后八年，世忠游扬州，遇陈国瑞，追衔寿州争门事，诱执国瑞置舟中。国瑞从子呼救，两湖商船以乡情应之者万数。世忠大惧，舍舟走免。曾国藩案其事，以国瑞强梁、世忠阴很，奏夺世忠官，国瑞故总兵降为都司。江淮之间，复流言世忠谋叛，诏国藩访察。乃遣人至固始，探世忠所居，则堂上设义塾，竹篱堇垣，与乡农杂居，群疑乃释焉。
 
 
援江西篇第十
直省分疆，同于一统，而其私财力也甚于列国，利害不相及故也。自张芾、蒋文庆委祸江南，而寇难踵至，或死或困。智者鉴之，则曾国藩治水陆军，以应江忠源，胡林翼竭湖北以事九江、安庆，肫肫乎其忠乎，燀々乎其威也，不求功名，功名固成。然自是以外无闻焉者，何哉？故曰：非常者，非常人之所为也。所贵乎豪杰者，为其能开拓心志，转移俗人之风尚也。然而陈不占习勇而蹈义，曹参画一而作歌，前事之师，成功一也。湖南壤地褊小，无争衡上国之志，咸、同以来，天下莫强焉，朝夕应人之求，而己日富强。巡抚、布政使虽自他省至者素有成见，见湖南省例不如彼，则亦治兵筹饷，以待四方之急，岂非骆秉章倡之耶？秉章前抚湖南，境内之不能防，其后纵横四出，无功之不立，鉴覆辙、知改弦故也。江西与湖南唇齿，自曾军出时，谋者已言当出军浏、醴乃能自立。秉章委事左宗棠，宗棠韪其言，以力不足故罢。未一岁，湖北、江西并沦陷，湖南力愈不足，乃始汲汲治援军，尤倾国以事江西，殆所谓收之桑榆者耶。乡使秉章不听宗棠，宗棠久持力不足之说，则湖南之亡可待也。湖南亡，而曾、胡湘军亦终困踬漂散，无以自固。然则洪寇之灭，湖南之盛，援江西之力也。而论者曰： “此非愿所及，会有天幸，乘国运，禀庙算耳。”则江、浙何以倾覆，闽、广何以不振，秉章之功焉可诬哉？
 
咸丰三年，江忠源守南昌，罗泽南往援，将兵勇几四千，虽无大功，而湘军习战自此起。
 
五年，临江、瑞、袁、吉安陷没，湖南东界尽邻寇。广东土寇复出郴、赣间，欲合大众。刘长佑、王珍等军转战酃、郴，江西巡抚频奏调刘长佑。十一月，郴寇平，长佑回军屯醴陵。十二月，诏 秉章募二千人，具器械饷粮助江西。秉章奏言：“湖南自桂东北至平江千余里，壤地毗连江西临江、瑞、袁，民气积弱，遇贼辄靡，多迎导、纳贡，民、贼合为一，官驿不通。然袁州地居总要，距临、瑞、吉安道里适均，邮旅通行之路也。楚军赴援，当先规袁州，然后东北可以援瑞、临，东南可以援吉安。刘长佑所部千五百人，增五百，则为二千人，二千人易办，然未足以战守也。臣今悉征南、北劲军，分隶刘长佑，期会醴陵、浏阳，两道并出，以厚其力，则江西得援兵之效，而于湖南窘蹙之局势亦翩然舒展，进退自如。”乃增调萧启江军，与长佑合五千人，长佑进萍乡，启江进万载。未发，而袁州寇轻骑略萍乡。醴陵屯将毛英勃躬率所部三百人，约田兴恕军四百人，往争城。兴恕后，英勃赴急先往，遇寇城下，直奔之，寇退，遂入城助守。寇屯芦溪不进，英勃计曰：“我兵少，待其至而合围，势必不利，不如先攻之，破其前锋，则寇不敢轻来，待大军至而进，彼气夺矣。”萍乡民见援军三百人敢前攻，皆以为神兵。寇散居民村，蜂出御之。英勃搏战猛锐，当者辄靡。然见其军少，又轻进，相与笑之，乃设伏山坡。英勃三百人分四队，以百二十人结陈居后，左、右各六十人钞旁山，自率六十人前。将逾坡，其弟英俊谏曰：“前数百里皆寇屯也，吾深入，胜无所往，宜收兵，且退。”英勃怒曰：“误军事者，此等言也。夫胜败在一决，以数十人败万众者多矣。若败贼，因收抚难民，土地、人众皆吾有，何为而无所往？今以持重为名，实怯忄耎，岂兵法乎？”遂进。英俊驰从之，果遇伏。四乡围前锋，旁山寇皆乘高压之，左、右、后军因退走。英勃身搏寇，被二十八创，英俊被三十创，所将六十人者死二十六人。英勃兄弟既力战死，观者皆感激曰：“彼援军忠勇如此，吾等何为不自谋，而任贼至此？且乡者之战，使后有继，未渠败也。”前笑英勃者，更敬服英勃，至今道旁民犹喜言毛军战事。而田兴恕军始进屯醴陵界上，寇遂陷踞萍乡。
 
六年正月，吉安陷，江西西界州县望风瓦解。愚民多献粮册，输财物。寇设伪吏，置津，逻而守。曾国藩大军孤居南昌、南康间，为群寇所絓，人人寒心。谋者皆注意通湖南，廷谕指地图，欲凿漉牵以通水军，其忧危如此。二月壬辰，长佑进攻萍乡。甲午，游骑至城下，寇随出千余人来攻屯，逆击，败之，复追寇至城下。寇告急袁州，袁州寇曰：“来军虽弱，然尝经陈，未可轻也。”以劲党千人夜赴之，甲辰平旦，分三队来攻。寇将黄衣骑马扼峡口，以督退者。长佑躬将百人绕其后，背攻之。左右方进战，寇阳退，长佑突从后冲峡口，寇将反弃马旁走，于是失势。官军争追寇将，寇将保村屋，则掷火烧之。寇亦掷火拒外军，火盛，反自烧左右。寇队来救，寇将已自投火死，遂大奔。其夜，城寇自遁，萍乡复。是日，萧启江亦进攻万载，破寇珠树潭。袁州寇始惧。秉章闻万寇强，移田兴恕军往助之。兴恕突将敢战，自负其勇，以长佑文儒，虽隶之不肯下也。遇长佑营官，怒其不下马，径鞭之，且自往责长佑，长佑笑谢。既至万载，启江折节下之，兴恕喜为尽力。万载僻小，寇援不继，土寇频迎拒，皆破溃。裨将杨恒升稍诱城寇，得虚实。乙卯，寇将南走袁州。杨恒升入城，尽收所遗财物，乃告启江，屯军城中。恒升祖父尝为万载令，谨朴为士民所安，坐受前任亏空免官，县人醵以偿，谢弗取，客居县中，以困累死。至是，恒升竟收万载赀，县人异之。瑞、临寇闻之，忿怒，纠党分三道，各数千人，期必取万载。五月甲子，攻兴恕屯，复分钞官军迎战者。启江率众击之，皆败去。辛未，长佑军进袁州。甲戌，寇合崇、通新来众，谋袭浏阳、醴陵，断两军后。长佑遣要击，破之。乙亥，万载寇攻官军屯，兴怒力战，反烧寇屯。六月，援寇增党拒启江。湖北援军将刘腾鸿等亦自浏阳进万载，援寇闻之止瑞州。腾鸿进新昌，启江趣合长佑军攻袁州城，留兴恕屯万载。癸卯，腾鸿收新昌。甲辰，启江攻袁州城西桥，不克。乙巳，长佑、启江合攻南门，寇不出。庚戌，腾鸿攻上高。甲寅，进至瑞州。于是，自长沙东至南昌，南昌北至九江，千里通道如线。八月，分宜寇侵上高，遂攻万载，田兴恕拒走之。吉安寇水运馈饷袁州，启江等伏烧其舟十一。九月，临江、吉安寇合六千，自分宜运盐袁州，长佑分三军要之，沉其盐，夺余货数百车，城寇出救，败之。十月，分宜寇复来攻，益调田兴恕及醴陵屯将余星元进击之，遂袭分宜，戊申，取之。袁州城寇疑广东新至寇战不力，新寇怒，谋杀冠将反正。辛亥，军攻西门，有李能通者陈前归诚，寇益相疑。十一月丙辰朔，弃城走。李能通部党启西门纳军，遂复袁州，俘斩二千，拔胁从者二千六百人。是时，周凤山、曾国荃将六千人攻吉安，刘拔元等二千七百人攻取上犹五县，复分遣启江部将刘培元等将千二百人助攻吉安，冀通赣水以西。启江患上高碍军，与田兴恕往攻之。长佑进新喻，期会临江，留黄三清将五百人守袁州。十二月壬辰，收新喻，移袁州屯军戍之。丙申，启江收上高。临江寇屯罗坊，联新淦、峡江土寇，南通吉水。长佑进军太平墟，欲先攻临江城，以走罗坊之援。启江屯婴哥领，与瑞州军相援应。
 
