<!-- { "loadSidebar": true } -->
四年正月，刘蓉言宜令中和总统诸将，专奏报，以一事权。秉章言达武、庆高皆中和等夷，虽主簿以下，但为营官，即与司道、提镇颉颃，势不相统。中和亦固辞，事乃不行。自胡林翼骤拔多隆阿，节制李续宜、鲍超等，大捷潜山，诸帅无能效之者。湘军制，以意气相救，耻言爵位，多不肯属人。故李续宜统援宝庆军几奔溃，而刘蓉后以萧德扬名统陕军，覆师霸桥，置将不慎故也。萧、何等部久转战，丧亡更代，士气益弱。而崇庆人黄鼎新出寇中，号敢战，有名，虽亦将湘军，然杂用滇、蜀，别为一队，亦奉蓉檄，会攻阶州。刘岳昭擢云南布政使。四月，出境攻贵州正安，以援遵义。五月丁酉，收正安。丁未，胡中和等克阶州，李寇余党尽平，萧庆高还镇汉中。周达武进军松潘讨叛番，番据险钞掠，所部八千人惊，几溃。九月，略地置台站如承平时。授达武贵州提督，始议援黔。刘蓉罢，以四川按察使赵长龄巡抚陕西。
 
蓉之骤进也，中外指目，前年顺天府尹蒋琦龄陈时事，反复议蓉。蓉请罢，而秉章请留蓉。是年三月，编修蔡寿祺言事，复訾蓉夤缘。诏蓉自陈，蓉言荐举本末，且论奏曰：“凡夤缘者，必其平日萦情于宠利，不胜其歆羡恋慕，思一得之以快其意，然后丧其本心，捐弃廉耻，为乞怜昏夜、骄人白昼之行。故凡小廉曲谨之士，粗知自爱，即有所不屑为，不必过人之识量而后能之也。臣虽愚陋，其于希荣慕禄、降志辱身之事，往往不待禁戒而自绝于心。盖其自治尚有精于此者，而此特其粗节。乃蔡寿祺以其不肖之心，肆情造谤，惟所欲言，直欲厚诬天下，谓无复有稍知廉耻之人之事，则何其情之悖也。”又讦奏寿祺挟嫌构陷。疏上，朝论益讙。御史陈廷经复疏攻之，事下秉章，案蓉及寿祺所陈他事，皆不雠。部议夺蓉一级。而赵长龄亦为秉章先所荐，故令代蓉。庚辰，长龄至西安。十月辛丑，蓉被诏复任。十一月壬戌朔，受印治军。蓉为政，察吏爱民，然恒诉饷匮，欲取资四川，时云南、贵州巡抚亦交章取朝旨索饷，秉章一切奏罢之，因请疾。崇实兼总督，惟军事仍倚办秉章。
 
五年二月，刘岳昭克绥阳，擢云南巡抚，将所部转战以往。四川、陕西内寇略定，犹养军如故。凡四川出境军二万六千人，留防万七千五百人，屯省城二千五百人，胡中和犹将五千人，唐友耕三千五百人，陕西湘军七千人，于是蜀财竭矣。十一月壬申，秉章薨。省城士民如丧私亲，为巷哭罢市。其丧归，号泣瞻慕者所在千万数，自胡林翼、曾国藩莫能及也。其年，刘蓉罢免。以捻寇奔驰陕境，复诏蓉领军，助巡抚乔松年御之。十一月甲戌，蓉军方屯霸桥，捻寇卒至。湘军无统将，又闻其帅与新抚龃龉，固无战心。寇分两队钞之，其日大雪，军士冻僵，莫肯拒斗，于是尽溃，而萧、何旧部遂尽，惟川军黄鼎溃围出。寇既胜，亦遂西走。蓉遂告归，终于家。其后，左宗棠督陕、甘，出塞讨叛回，大募湘军至五六万。川、陕湘军名存者多随地募补，盖无复真湘人矣。
 
 
平捻篇第十四
捻之为寇，盖始于山东。游民相聚，有拜幅，有拜捻，盖始于康熙时。其后，捻日益多，淮、徐之间因以一聚为一捻。或曰其党明火劫人，捻纸然脂，因谓之捻。莫知其本所由也。
 
咸丰元年，广西寇既闻，朝廷尤重除盗。夏邑民士诉捻劫御史张沣翰，因发南阳盗劫事，有诏诘责河南巡抚，因并饬两江、湖广督、抚搜缉，而寿州盗亦上闻。
 
二年，李僡巡抚山东。兰山幅盗拒杀把总，其魁党在徐、邳、峄、费间。其时，山东捻掠海州，安徽捻犯鹿邑、宁陵，而丰、沛、曹、单亦骚然矣。
 
三年，安徽，江南省城陷，宿、蒙、亳、寿捻滋甚，始命提督善禄屯永城备盗，周天爵驻徐、宿镇群捻，工部左侍郎吕贤基出治安徽团练。桐城盗有马逾千匹，开归捻分二十余部。汝宁、信阳捻攻正阳，复掠永城，杀桐柏知县潘树霖，围攻夏邑、沈邱。河南巡抚陆应谷自汝宁走保省城。周天爵薨，袁甲三代之治军颍、亳。复命舒兴阿以陕甘总督领军驻陈州。舒兴阿移皖北，牛鉴代之，统于河南巡抚英桂。
 
五年，袁甲三以违例委调宿州牧，得罪去。提督武隆额将兵屯亳州，总江苏、河南、安徽三省战守事，而捻首张乐行、李兆受之名亦稍有闻，清、淮防复急矣。张乐行起蒙、亳，犯归德，以英桂代统武隆额军。自是捻众分五旗，率驰突徐、宿、曹、归，防军不能制。
 
六年，增调江南军将郑魁士援宿州，仍以袁甲三助英桂，大征西北兵。八月，甲三自永城进军亳州，攻乐行于雉河集，捻趋颍州。皖、豫官军夹屯，莫之御也。十一月，捻复东走徐州，皆大掠而还。
 
七年春，命胜保助英桂。捻围固始，邳、郯盗复起，亳捻与袁甲三相持，南廷霍邱、寿州，西北掠舞阳、叶，内乡捻复犯宜阳、嵩，英桂赴禹、密，河南烽火相望。洪寇部党亦结捻合势，分掠庐、巢。胜保、袁甲三会师正阳关，始议招抚李兆受、苗沛霖，以减捻患。而胜保北屯颍州，遏归德，陕西军防武关。捻入商南，杀知县施作霖，安徽捻陷霍山，犯和、滁，东西几二千里，皆蹂于捻。其冬，直隶开州、东明亦有捻游骑，滑、林、浚、淇被其患。
 
八年春，寇、捻合攻固始。六安捻久踞城，分党出掠，佹出佹入，军疲于应。其夏，收六安。捻皆东趋，南攻全椒、来安、滁，北及徐、宿。英桂病还，瑛棨代为巡抚。胜保授临淮，苗沛霖始用事。袁甲三进宿州。李兆受归诚，迎胜保于清流关，淮南、北事解严。于是仍援胜保钦差大臣，整军庐州。秋，捻入山东，围单，攻金乡。以总兵田在田、提督史荣椿防曹、兖，增设归德镇总兵官，又遣总兵邱联恩屯鹿邑、朱连泰出屯亳州，盖河南尤弊于征戍云。商水北周家口者，濒小氵隐、颍口商驿通道，捻大掠而去，其势益张。
 
九年春，胜保奏劾袁甲三持重失机，诏以总兵傅振邦代之，统于胜保，副以都统伊兴额。二月，捻自西华趋舞阳，破官军于北舞，邱联恩战死。伊兴额悉军西援，振邦等劾以龃龉罢之，以协领关保督河南军。抽天津海防军，遣协领德楞额将屯曹州。夏，胜保移防盱眙。捻攻定远，安徽巡抚翁同书退走寿州。冬，胜保以母丧归，复命袁甲三代之。捻出归德，自兰仪渡河犯定陶、东明，还颍州。于时，诸将帅皆以回巢为幸，腾幸告捷。以内地为盗贼巢自此始，其后直省皆引例焉。甲三至军，克临淮。
 
十年春，改命胜保以都统督军河南，关保副之；傅振邦督军徐、宿，田在田副之；德楞额督军山东，侍卫哈勒洪阿副之；袁甲三以钦差大臣专安徽，翁同书及副都统穆腾阿副之。正月，捻陷清 江，杀淮海道吴葆晋、副将舒祥，漕督、河督等方置酒奏伎，仓卒走保淮安。言江苏形便者以里下河为膏腴，以王家营为亢咽，至是人情大骇。诏夺联英、庚长官。捻复还走，而河南捻趣巩、洛，山西、陕西均备边。罢胜保，以府丞毛昶熙还河南为团练大臣，南汝光道员郑元善副之，兵事总于巡抚，属于关保，各省团练始重。秋，海防罢。畿南盗贼蜂起。捻犯济宁，乃命科尔沁郡王僧格林沁督军捕讨。捻纵横菏、济间，山东大乱，德楞额军败于峄。冬，专遣道员联捷防河，得专奏事。僧格林沁至济宁，奏言：“捻众繁多，其出掠，伺空虚，避官兵，以焚掠胁俘良民，党众日增，马步数万，列队百里。兵少贼多，众寡悬殊，如欲攻其巢，则相距一二百里外，井堙地赤，裹粮携水不能持久，退为所蹑，往往失利，十年以来，未有能进军接仗者也。臣军万二千人，请合傅振邦、德楞额二军，直攻老巢，荡平丑类。”文宗手诏，以无后劲为戒。十一月，捻屯巨野，乘雪进攻之，大败还。关保以昏庸罢，河南军事专于毛昶熙。徐州民士三奏，请用伊兴额，诏从所请。僧格林沁令诸州县各筑长围以扦捻马步。傅振邦病免，田在田代之。
 
十一年正月，僧格林沁遣军援菏泽，复败还，诏责以勇往轻进。穆腾阿病免，总兵成明代之。捻自曹州趋郓城，渡汶，掠泰安南北，伊兴额及总兵滕家胜俱战死。僧格林沁移屯汶上，捻遂围青州。其时，河南捻纵掠连二十余县，西自南阳，南自汝宁，东界淮南界河，莫能定所乡。巡抚严树森以豫军冗弱，思以湘军法齐之，与毛昶熙不相中。山东民团亦相聚，距杀官军。捻西及淅川。张芾领陕西团练。胜保复出屯景州，将兵万人。莘、范群盗北侵大名。滕、峄捻西掠，僧格林沁敛兵保邹。山东巡抚谭廷襄出屯茌平。捻陷曲周，掠威东，陷清河，杀知县陈大烈。苗沛霖陷寿州、宿州，捻势盛，徐、宿阻绝。僧格林沁遣詹启纶募军防清淮。秋，捻分党北趋山东、河南，省城皆乘城守望。德楞额免。袁甲三极论捻事，颇咎僧格林沁骄愎懈军。捻掠登、莱诸县，山东最富庶地也。僧格林沁方南下沂、邳，奏功进爵亲王。悉奏罢诸团练及防河大臣，委权督、抚，以副都统遮克敦布代联捷巡河，大顺广道王榕吉副之。胜保屯防京师。其冬，河北及邹县教党次第抚定，命胜保移军援颍。僧格林沁屯单。湘军扬言进攻颍、亳，于是群捻颇多合洪寇部党，游弈襄、洛，不复专剽劫，僧格林沁遂连破亳北诸庄圩。
 
同治元年春，颍州解围。夏，捻陷宜阳，杀知县谢仁溥，西陷永宁，别自内乡入商州，陷镇安、孝义、固原，提督孔广顺御之。蓝田寇、捻合陷渭南，杀知县曹士鹤，东陷华州，直走渑池，还败河南军。时庐州克，安徽事定，将军多隆阿将庐州军，胜保将颍州军，俱入关。僧格林沁督山东、河南军，防直隶、山西，四省督、抚、提、镇将兵大员均受节制。湖北出军助河南攻捻屯，多隆阿进兵荆子关，群盗迸散，进灭商南捻。捻还奔，北走卢氏，南趋枣阳，陷随州、京山、应山。湖北大震，复奏请多隆阿还军。袁甲三请病，李续宜代之。续宜母丧临淮，钦差大臣遂罢。冬，逮治胜保，多隆阿兼统其军。降捻宋景诗惧诛，请隶雷正绾，至合阳叛，渡河走山西、直隶。而张锡珠亦先以降捻叛于莘、冠，渡漳，犯大名，大顺广道秦聚奎战死。宋景诗者，故堂邑剧盗，欲还与张锡珠合，以八百人行腹地几二千里，所过无留行。山东巡抚谭廷襄、直隶总督文煜免，以阎敬铭、刘长佑代之。遮克敦布免，副都统成保代之。山东教、幅、棍诸奸民连结，起于兖东。
 
