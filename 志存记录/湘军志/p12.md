<!-- { "loadSidebar": true } -->
安庆之围也，林翼计曰：“用兵之道，全军为上，得地次之。今日战功，破贼为大，复城镇为下。古之围者必四面无敌，又兵法十则围之。若我兵困于一隅，贼必以弱者居守，而旁轶横扰，乘我于不及之地，此危道也。然不围城，则无以致贼而求战。”故分三军，一军围，两军战。寇知不可败，则间道上犯。李续宜信用失人，侦候不明，反张虚词以惑续宜，南北驰驱不见一寇。寇既得德安，则以为围攻二军摇，乃南还，哨马绕太湖城。以撼大营。林翼居城中不动，或谏曰：“湖北巡抚何为而入邻县？”林翼曰：“帅府所在即官守也。此潜山、太湖二城，百战得之，吾居守一、二年犹不患寇，寇亦竟不至。”林翼既还镇，陈玉成复自英山绕宿松攻太湖，屯军登城设守，三日而寇退。丁酉，舒保等克德安。八月丁巳朔，曾国荃克安庆，语在《曾军后篇》。胡林翼病益甚，奏以李续宜自代。戊辰，诏报可。辛巳，诏曰：“安庆陷九载，楚军合围，胡林翼画策督剿，攻克坚城，厥功甚伟，加太子太保衔，给骑都尉世职。”其日，林翼薨。多隆阿闻安庆克，策桐城寇必走，留军收城，自要寇宿松，先一日至，寇方从潜山西趋，遇官军惊走黄梅，马步追奔四百余里，广济、蕲、黄次第尽复。闻林翼之薨，回屯挂车，湖北平。
 
 
曾军后篇第五
咸丰九年秋，江西、湖南寇渐平。湖北巡抚胡林翼方治军储饷，以平寇为己任，而寇帅石大开由贵州窥四川，湖北饷倚川盐，四川又饶富，独未被兵，议者皆以防蜀为言；且以曾国藩久治军，无疆寄，为未竟其用，林翼频说官文合奏，请诏国藩援蜀，冀朝命授以总督。诏唯令督军，无后命。林翼又议：“客军孤悬，愈非计。”安徽寇合捻寇蔓庐、寿，将为楚患，乃改议留国藩合谋皖。分三道，各万人：都兴阿、杨载福循江攻安庆，国藩出太湖取桐城，林翼自英山乡舒、六。袁甲三时屯临淮，闻之，以为今楚军大举，而安徽兵弱，将驱寇北犯，宜由光山北绕蒙城。具奏以闻，诏官文、国藩、林翼计万全，谋定而后动。国藩上议曰：“窃号之贼与流贼异。今之洪秀全踞金陵，陈玉成踞安庆，私立正朔，伪称侯王，窃号之贼也；石大开由浙而闽、而江西、湖南、广西、贵州，流贼类也，龚、张诸捻分合无定，亦流贼也。流贼当豫防以待其至，坚守以挫其锐；窃号者当剪除枝叶，攻所必救。自洪、杨内乱，凶焰久衰，徒以陈玉成往来江北，勾结群捻，故皖北糜烂日广，江南贼粮不绝。臣等以为廓清诸路，必先攻金陵；攻金陵必先屯滁、和；取滁，和必先围安庆。诚能围安庆，攻庐州，略取旁县，使其备多力分，何敢北窜哉？且不特不敢北而已，并不敢东顾江浦、六合，盖窃号之贼未有不竭死力以护其本根者也。中原腹地莫要于皖，固不敢谓石大开必无入蜀之虞，而就大局论缓急，臣自宜回军援皖，以速苏民困。”十一月，国藩移屯宿松。是时，萧启江援四川，张运兰还湖南，独朱品隆、唐义训、易开俊、张岳龄等从。而湖北大将都兴阿养疾，荆州李续宜告归湘乡，多隆阿、鲍超新贵重，皆乐为林翼用，惮国藩严，国藩亦不乐二将，皆推林翼节度，悉湖北军围攻太湖。十二月，多隆阿又撤太湖围，屯小池，拒援寇。援寇号十万，潜山、太湖寇踞城者号数万，军事危险。多隆阿意气自如，国藩忧之，乃悉发己亲军围太湖，语在《湖北篇》。
 
十年正月壬辰，湖北军大破寇，遂克太湖、潜山。二月，寇陷杭州。三月，杭州寇退。李续宜至宿松，定议分三道图安庆，乃遣朱品隆等进屯集贤关，多隆阿进规桐城，而续宜为后援以助二军。闰三月，曾国荃来领安庆军，江南大营军溃。四月，苏州陷。诏加国藩兵部尚书衔，署两江总督。
 
胡林翼喜国藩得大用，与书曰：“兵事当布远势，忌近谋。公言南岸分兵，一由池州取芜湖，一由祁门出徽、宁，一专守广信，防江西，此皆内军也。取饷江西，而惟议厘捐，以钱漕归巡抚，愚又以为隘矣。以湖南、北为兵之本，以江西为筹饷之本，待三省协防而后谋吴，非一年不能。夫吴、越人之毁誉怨望虽不必问，而吾等悲闷之怀，与吴、越人仰望之苦，最难为情也。吴督之任，以包揽把持、恢廓宏远为用，盐漕得人，何事济？不患贫也。苏、常失守以后，督、抚、监、司或死或未死，或己补或未补，进贤退不 肖，此其时矣。今宜起两军，一出杭州，一出扬、淮，先调屯守之平江军五千驰入杭州，拯其急而取其财，而令次青募五千人继进，拘守广信无当也。杭州失，驻衢州；杭州存，进湖州，此平吴之先着已。霞仙、季高当各募六千人，为皖南、扬州之用，或为江西之用，为随征之用。少泉可治淮上之师，合水陆万五、六千人，而以多都将马队，幼丹宜奏为西藩，二李或宁藩，或苏藩，则兵饷一家矣。大局安危，视公放胆否耳。近者，叶督两广，而不知广西为何人所辖；何督两江，而割皖南、割皖北，并割江北矣；福为皖抚，而割南岸弃以予浙江，又割淮北弃以予袁公，其日蹙百里宜也。徽、宁犹完，布置粗定，当鼓行而前，与怀、桐之师会于当涂，然后湖州军出于苏、常，扬州之马饮于江浦。林翼虽孱弱，不觉其言之汗漫也。急脉缓受，大题小作，则恐或不济。”
 
国藩得书，壮之。然其再出也，行兵持重，必无后顾而后动，谨官守，和众心，以惩补前失，不能用其议。将进宁国，犹恶其险，乃移驻祁门，乞鲍超全军以行，而自将朱品隆、张运兰合万一千人。五月戊申，渡江。六月癸酉，至祁门，檄李元度募军三千。左宗棠已奉诏襄办，则令领五千人。鲍超方还夔，而张运兰在郴，俱期八月会兵。丙戌，诏国藩补两江总督，授为钦差大臣。时曾国荃留围安庆，与多隆阿、李续宜皆为湖北军；袁甲三屯淮上，自为一军；巴栋阿为镇江军；李若珠为扬州水军；王梦龄署漕督，为清淮军；薛焕署总督，为上海军；张玉良收溃军退杭州，犹称江南大营军；周天受屯宁国，张芾屯徽州，为二军；江长贵将杭州军；米兴朝防广德，皆王有龄主之，为浙江军。皆各专奏，不相咨禀。寇踞苏州，则东犯松江，西陷金坛，南破嘉兴，杭军退败，而高淳寇复南出广德，池州寇东掠旌德泾。苏、杭人皆谓国藩宜援杭、湖。论者或以为轻骑至淮、扬，则不制于寇，而业已至祁门，则又以为宜急据宁国，当前敌。遣左宗棠等攻广德，指南陵，合陈大富军，与杨载福水军相连，待安庆克而合师。国藩叹曰：“夫言之甚易，行之甚难。今进无所往，胜无所益，何为而轻举乎？”八月，召张芾还，以国藩兼督皖南军，令周天受听调遣。戊辰，宁国陷，天受死。壬申，以李元度为皖南道，将三千人屯徽州，张芾军万人分防诸隘，实不任战守，军饷久乏，仓卒遣散，以索饷杂居城中，国藩先议守徽，使朱品隆觇地形。品隆言非精兵二万不能守，而元度前守贵溪有功，自许能守之。国藩又以元度新军不能野战，故浙江请援不赴，俾冯城以自固。元度至三日，土寇散军结连宁国寇，而旌德寇绕绩溪，阑入丛山关，元度急请援大营。时鲍超假归，无统将，张运兰方攻旌德，前后为寇所絓，乃以散军四营往。至则寇已大至，四营溃，还走休宁。徽州城中军皆大奔，元度遂南走开化。癸未，徽州陷，前皖南道福咸死之。国藩急檄运兰还，而促鲍超赴军，自太平南还屯渔亭。寇益西趋，陷休宁，将攻祁门大营。军中大震，凡前言祁门可屯者，皆更请国藩亟去。国藩度寇必东南窥空虚，乃咨左宗棠率新军屯乐平。寇果分陷淳安、严州。九月庚申，鲍超、张运兰合攻休宁寇，败之。十月己卯，南陵寇破黟岭防军，陷黟县城。庚辰，运兰分军拒战，不利。鲍超遣宋国永往攻寇，寇弃城屯卢村。辛巳，增军大战，破走之。十月，广东、西新寇俱出江西，前后趋建昌、河口，陷德兴、婺源。池州寇攻建德，败屯将普承尧。十一月，连陷彭泽、都昌、鄱阳、浮梁。以左军屯景德，唐义训自祁门救建德，水军守湖口，鲍超还助左军。寇复败徽防岭内军，入黟，分党掠玉山。休宁寇出攻渔亭。环祁门无安土，屯军皆敛兵自守。
 
十一年正月，左、鲍军合拒寇于鄱、建界，败之，遂收建德。左军独攻寇婺源，前军陷伏中，战不利，乘夜引还。鲍超渡江，援安庆围军。二月，移建德屯将陈大富军合左军屯景德。寇从鄱阳东侵，左宗棠御之金鱼桥，未战。寇袭景德，破之，大富赴水死。大富前孤屯南陵，有重名，自拔出，频移屯，未尝令当敌，至景德十 日而死。皖、浙诸军将如大富者，已号能战，然其战守犹不及张运兰等，故寇恒避湘军。祁门介寇中，寇去大营二十里辄引去，岂尽虚声哉？习战不习战之异也。国藩之驻军祁门，本倚江西粮台景德镇转运，水军炮船护饷，以为万全，至是前计尽虚。左军退乐平。国藩亲屯军合三万人，粮运三十日不至，众乃争言取徽州可自立，又言可取饷浙江。先是，休宁寇无故而宵遁，张运兰久屯休宁城，寇亦不复来，故疑徽州寇弱易攻。三月庚寅，国藩自将祁门军进至休宁，征黟防军会师。癸巳，进攻徽州，大雨，军械多散失。甲午，还休宁。戊戌，复进。庚子，寇夜出惊我军，军八营溃。辛丑，遣军各还所屯，国藩留休宁，誓死守。
 
时左军破寇乐平，寇益遣黟、歙党往寻战。癸卯，寇悉众攻乐平城，左宗棠亦悉众出城击之，无部分，唯视来寇队分军。短兵接，寇大败，遂走广信，趋浙江去。甲申，国藩留军屯祁门，自将 亲军五百人出驻东流。于是娄云庆、唐义训防渔亭，张运兰守休宁，朱品隆在祁门，左军往为广、饶，鲍超军专赴急御巨寇，裁自救，不复论进取。而寇每纵横驰突，动行千里，北则自英山出，破蕲、黄，遂北踞德安；南则攻建昌、抚州，陷吉安、瑞州；西出义宁，扰崇、通；东则越衢州，陷龙游、汤溪，踞金华，掠遂昌，至义乌，破处州，卒莫知其所为。议者以为谋解安庆围，或又以寇无略，特乘虚纵掠以为戏，要宜急破安庆，攻金陵，如国藩初议。五月戊子，鲍超至安庆，攻赤冈寇屯，力战破之，禽寇将刘玱林，磔城下，以示城寇。玱林陷苏、常为前锋，自恃其勇，欲以孤垒遏官军，既伏诛，曾国荃军势自倍。鲍超移攻宿松，因援瑞州。是日，徽州寇袭陷黟县，梗渔亭、休宁军。壬辰，朱品隆等合攻黟，寇退走。丁酉，追寇岭外。庚子，徽州寇弃城走，得寇聚米，供二月军食。左宗棠移屯婺源，甫至汀州，寇出德兴，迎战，败之。
 
