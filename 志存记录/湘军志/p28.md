<!-- { "loadSidebar": true } -->
二年正月，僧格林沁攻捻雉河集，克之，禽斩张乐行、姜台凌等。二月，冠、莘捻复渡漳，犯大名。署提督宝山、成保皆以畏葸免。僧格林沁移军攻捻淄川，分马队遣恒龄助防大名。漕督吴棠遣军攻捻，沂、兖、亳、汝捻并南趣麻城、蕲、黄。三月，苗沛霖复叛，群捻益张。夏，淄川克，移攻邹教党于白莲池，七月，破平之。奏劾刘长佑误军机，致宋景诗不获。景诗、张锡珠自去年冬陷武邑还，南自临漳，北走邯郸，东掠广平、曲周，北趣平乡、巨鹿、隆平、新河，斜东至武邑、东光，乃直南奔，从张秋渡河，官军追者皆若狂。长佑以总督重臣将兵，躬追之，曾不能相及，或卒相遇，辄为所冲突。穆宗初即位，朝议但严责诸军捕讨，以一穷寇疲敝畿辅，马队自此羸困焉。僧格林沁移军蒙城，讨苗沛霖。十月，沛霖死，临淮平。捻首张总愚等西掠南阳、襄阳。
 
三年，僧格林沁自归德西追捻南至随州、应山，湖广总督官文出督军，会于京山。以护军统领舒保为前锋，遇捻德安西，搏战，大破之，追奔入山谷间，骑步不续，捻回击之，力战死。舒保与多隆阿皆湖北名将，多隆阿坚毅，舒保纯实，湖北有事则驱之出，无事夺其军。舒保口未尝言功，及其死，诸军夺气，战事倚于僧军。而僧王左右横恣，求见者先纳百金至四百金，视领军多少以为差。民有诉军淫掠者，王蹙额曰：“若等离家来久，且宜徙民避之。”湖北民大失望。六月，江宁克，洪寇平，其余党合于捻。九月，攻黄安、麻城，至蕲水，陈亡大将石清吉，围成大吉于蕲北，僧格林沁军麻城，官文出黄州。诏两江总督曾国藩援湖北。国藩奏言： “大帅三人，屯驻四百里内，恐群盗轻朝廷。”请发军从官文，自驻安庆。捻掠广济而还。马队将常星阿再败。僧格林沁退光山，再退邓州，僧军名望顿尽。盖其初，转战追逐皆未尝与洪寇合战，故恒以为捻畏我，至是，捻势异矣。湘军将刘连捷、淮军将刘铭传，名将也，诏令征其军。僧格林沁以为皆不能战，奏止之，又曰： “皖军为上，豫军次之，楚军以下。”毛昶熙闻之大喜，所谓皖军者，盖临淮诸军也。捻犯南召、鲁山，恒龄战死。捻西北走尉氏。
 
四年春，僧格林沁追捻至尉氏。捻西南走临颍，东掠郾城，南走西平，西南走遂平，东南走汝宁，南走正阳、信阳，折北直还扶沟，东走睢，渡故黄河，北走曹，东北走城武、金乡、济宁、汶上、东平，东走宁阳，南掠兖州，东走曲阜，南走邹、滕、峄，东走郯城、赣榆，阻海还，南走海州、沭阳，西走邳、峄，北趣滕、邹，还济宁，西北走郓城，渡河走濮北，至范南，屯曹州。凡捻所至数日，而僧格林沁至，或一日再接战，辄有斩杀，然莫能大创之。朝议亦忧危，命曾国藩北征。四月丁亥，诏下。戊子，僧格林沁亲攻捻屯，军士疲怨，以王用法严，益惧且恨。捻拒战，诸军溃退，中军被围保荒庄，至夜，无所得食。僧格林沁率百余骑溃围，捻依林外设伏待之，短兵接，马被矛伤，惊逸，僧格林沁堕，被八创死之。朝廷震悼，辍朝三日。京师惊疑，以为捻且北犯，急召曾国藩赴难，羽书追督相望。山东、河南巡抚以陷王皆获严谴。五月，国藩奏言：“流寇剽忽，宜以有定制无定。僧格林沁能以数月历五省，臣则不能也，非独不能速援，且不能顾畿辅。故直隶宜有专防之军，而臣军以徐州为老营，以经营淮、徐、海、兖、沂、曹、济、归、陈、庐、凤、颍、泗十三府州。此十三府州者，纵横千里，捻匪出没之区也。金陵楚军裁撤殆尽，李鸿章所部稍习北方，今惟刘铭传、周盛波两军，尚须增募徐方之士，采买战马，加之训练；扼贼黄河又宜水师。为谋迂缓，骇人闻听。且臣之行军，略师古法，逐日筑垒，行必裹粮，日行率三四十里，此其万难迅速者也。”李鸿章闻之，以为人心惶骇，宜先安定，乃奏遣潘鼎新军由海道至天津。比至，捻已休息南还。
 
张总愚自城武趋永城、宿州，西攻新涡阳，围英翰大营。涡阳者，故雉河集张乐行旧屯也。总愚，乐行族子，自群捻破灭遂为盗魁，合陈玉成余党赖文光谋复踞淮北。英翰轻骑出走，大征诸军，刘铭传、周盛波及河南将宋庆、安徽将张得胜等赴援，史念祖自围中应之。十月，捻解围分走，西犯陈州、扶沟。其一北自通许、睢、考城、定陶、曹州，至东明。山东军十六营夹定陶南北而屯。国藩增调杨鼎勋军，且檄潘鼎新军移济宁，其一南还新蔡，西踞唐、邓间，攻南阳。九月，东明捻复自曹州东走城武、单、丰。国藩奏以刘铭传屯周口，张树声屯徐州，刘松山屯临淮，潘鼎新屯济宁，兼饬河南军屯巩、洛，湖北屯随、枣，以静制动。唐、邓捻掠宝丰、鲁山，还长葛。丰捻还，自虞城围睢、扶沟，官军至，解去。国藩以攻捻皆尾追，今始得迎击，更以张树珊屯周口，使刘铭传游击，罢遣吉林马队，以休其劳。捻自扶沟分犯襄城、临颍。十一月，东西背驰，东党南趋汝宁，西党南走唐、新野。十二月，汝宁捻犯光州，东掠固始，西掠信阳。成大吉屯麻城西南，部卒饷乏，烧营北应群捻，大吉跳而免。捻遂入黄安，南至黄陂、黄州，西至孝感，所屯踞五百余里，武昌戒严。刘铭传赴援。
 
五年正月，湖北军将提督梁洪胜攻捻黄州，战败死，刘铭传至黄陂，捻遁走，收其城。山东，河南民士习见僧王战者，皆怪曾国藩以督师大臣安居徐州，谤议盈路。二月，国藩移济宁。新野捻复 自舞阳、禹州至中牟，北犯曹州，东掠巨野。黄陂捻自光州北至沈邱，周口屯军出击之，捻东乡颍州。巨野捻北侵郓城。三月，刘铭传大破颍州捻，移军赴定陶。起曾国荃为湖北巡抚，汰湖北冗军，增湘军六千。巨野捻南还城武，至睢宁、颍，北侵亳。以侍讲学士刘秉璋将军助屯徐州，刘铭传休军济宁，改秉璋及潘鼎新、杨鼎勋军为游兵，与直隶、山东画地分防。四月，睢宁捻仍屯曹、徐界，亳州捻屯淮、泗间。五月，捻聚于徐西，分前、后部，自虞城、太和俱掠陈州，攻周口屯军，北至太康，皆西南走裕州，后部自上蔡、西平南走汝宁。七月，裕州捻攻南阳、新野，北掠南召、鲁山，至汝州。增调鲍超军趣淅川，防陕边。郭松林自随州出桐柏，屯唐。曾国藩自济宁舟行泗、淮中，溯涡至亳，案淮南北民圩，晓以顺逆，凡闭寨拒捻者奏奖有差，建议自开封至颍州依汴渠、氵隐水挑浚为守。河南巡抚迂之，未措意也。八月，捻合趋中牟，破河南防壕屯军，复犯曹州。刘铭传、潘鼎新军要之巨野北，大破之。九月，捻南走杞，东犯曹县，西犯许州。自此有东捻、西捻。东捻名者赖文光，西捻名者张总愚。国藩请疾，命李鸿章出驻徐州。十月，西捻自汝走宜阳、永宁，入陕西商州，犯华阴；东捻走丰、沛，西还太康。十一月，诏曾国藩还本任，李鸿章代之督军。国藩惭惧，三辞。东捻窥湖北边，往来光、固，入麻城，趋孝感，陷应城、云梦，遂攻德安，郭松林拒走之。刘铭传至麻城，周盛波等至随，鲍超还军枣阳。十二月，郭松林追捻臼口，深入中伏，捻生得之，以伤足委于道，逢旧部俘者负逃以免，其弟芳鉁战死。捻进攻安陆。西捻败陕西湘军于霸桥，萧德扬死之，诸军皆溃，遂围省城。张树栅援德安，败绩死之。
 
六年正月，命陕甘总督左宗棠督军讨西捻。是时，湖广总督官文坐事罢，其钦差大臣关防存武昌，宗棠自福建道汉口，因以授之。李鸿章奏言：“漕督总清淮防军，号令歧出，请悉听钦臣调度。”刘铭传、鲍超合击东捻于京山北，超失期，铭传战而败，超背攻捻，铭传收军还应，捻退走，超追奔，大破之。超久为名将，而铭传新贵，与之侪，超固不乐。至是，铭传咎超，李鸿章颇右铭传。超既大捷，遂请疾解兵，朝旨五六慰勉，曾国藩、李鸿章函牍相继，超称病笃，所部三十营分别留、散，自此无霆军焉。
 
二月，刘松山破西捻于西安，捻走渭北。东捻犯麻城、广济、黄梅。刘秉璋等自英山至太湖，捻西走蕲水。湖北新军将彭毓橘者，方平江宁有大功，闻捻至，自黄州进击，轻骑觇寇，裨将、提督罗朝云、邓泰福、王仕益、陈致祥、总兵彭光友、罗兴祥皆从。或有谏毓橘宜持重，不听，至溪潭度前冈，捻大至，遂前搏战，捻钞攻之，大军初不知其遇捻，又营官半出，无继，陷围中，与别将道员葛承霖均战死。曾国荃所用大将唯毓橘与郭松林，松林前败，创发告归，及毓橘死，新军尽熸。国荃初奏言，宜引捻入腹地蹴而歼之，其言不雠，郁郁复病。
 
