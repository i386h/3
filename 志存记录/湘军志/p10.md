<!-- { "loadSidebar": true } -->
五月，唐训方等败九江援寇于葛店。六月，寇自樊口增召战船，复犯葛店。以蒋益澧总六营往逆战，破之，追奔至樊口，合水师烧其船，入武昌县城，遂渡江攻黄州，十日不能克。益澧闻援寇踵至，议回军。丁锐义争之曰：“夫兵势宜远，料敌有方，援贼之能已可见矣。我屯黄州，则百里义民有所归心，贼之上犯有所牵制，后路大营相为声援。且能战不在近，能守不在远，今若旋师， 贼必踵我，踵我必战，战此可乎？”诸将皆以县军为忧，锐义乃独上书陈兵势，巡抚壮其议，终以众论檄军还，诏果以撤军为非云。益澧与续宾皆泽南弟子，续宾名望日重，尝论事泽南前，字益澧曰：“香泉欲何从？”益澧愠，亦字续宾曰：“迪安乃欲相统耶？”及续宾代将，益澧屯鲁港，寇大攻之，请援中军，续宾报曰：“力不能相救，守、走唯公意。”益澧大沮，即升尞楼，撤其梯，唯置旗鼓，下令军中曰：“贼势盛，吾死此矣，诸军欲走者自去。”众惊愕相顾，冯垒死守。寇攻一日引去，益澧于是告归，不待报而行。七月，官文遣舒兴阿、舒保等将马队四百人渡江。援寇即上于青山、鲁港间，增十三垒，相持十六日，水陆合击，破之，马队追奔至葛店。寇慑于马，乃大奔。自是水陆马步相辅，军势日盛。十月，襄阳土寇起，镇道发兵讨捕，败绩，以唐训方、舒保等往。随州士寇起，以鲍超、文明往，军至，寇遁。湖北湘军锋锐甚，乃益募陆军五千、水师十营，增长围困武昌。十一月丙子，寇开城遁走。其日，汉阳寇亦东走。丁丑，李续宾等分三道追寇武昌县，水师、马队追寇黄州，江夏乡民亦争起要寇。戊寅，复武昌。己卯，复黄州，庚辰，复兴国，水师复蕲州，民兵复蕲水。十二月乙酉，复广济。壬辰，李续宾率湘军及巡抚军九千五百人，陈师九江城下。都兴阿、杨载福合鲍超陆军六千人，屯北岸小池口。自塔齐布、罗泽南去后，正二年而围复合。
 
胡林翼知平寇之要不在攻战，既克省城。则奏蠲江夏等四十六州县田粮，以苏民困；复牙帖，开盐厘，以裕军储。又上奏曰： “自古用武之地，荆、襄为南北关键，而武汉其咽喉也。武汉有警，则邻疆震惊，南服均阻，控制无术。昔周室征淮，师出江、汉；晋武平吴，久谋荆、襄。据扼长江，惟鄂为要。四年之中，武昌三陷，汉阳四陷。夫善斗者必扼其吭，善兵者必审其势。今于武汉设立重镇，则水陆东征之师，恃武汉为根本，大营有据险之势，军士无反顾之虞，军火米粮委输不绝，伤夷疾病休养得所，是则平吴之策，必先在保鄂明矣。湖北之失，在汉阳无备，下游小挫，贼遂长驱。且东征之师，孤军下剿，善战者必伤，久役者必疲。伤病之人留于军中，不但误战，亦且误饷。若以武汉之防兵更番迭代，弥缝其阙，则士气常新，军行必利。请于省城设陆师八千人、水师二千人，日夜训练，本境乱民随时征讨，则我常处其安，而不处其危矣。湖北牧令多不得人，其已被扰者卅余州县，元气伤残，而良莠不分；其未被扰者卅余州县，官仇民而民且仇官。夫吏治之不修，兵祸之所由起也；士气之不振，民心之所由变也。凡下与上交接之事，诿之幕友；官与民交接之事，诱之门丁。夫州县之所谓小事，即百姓之大事也；今日之所谓小贼，即异日之大贼也。五年大熟，州县乃或报灾，经臣驳斥在案；六年大饥，州县转不报灾，经臣驳斥在案。以丰为歉，是病国计；以歉为丰，是害民生。臣恐湖北之民揭竿而起者，不必粤寇之再至，而将盗弄于潢池也。地方吏治，抚臣专责。今欲严禁陋习，与群吏更始，请皇上敕下部臣，暂勿拘臣以文法、资格，行之数年或可改观。今或疑武汉两城公私凋敝，城周廿里，设守为难。臣以为蚡冒蓝缕，以启山林；卫文作都，训农通商，是在行之以俭，而训之以勤耳。苟此而不能守，去之他而何益？或又以为武汉收复，军行贵速，督、抚将兵，攻取为急。则前者收复已二次矣，况今江西七府俱沦于贼，四年之冬，仅失九江，旁轶横出，可忧方大。都兴阿、杨载福、李续宾均已东下，臣宜留镇省城，与督臣通筹全局，整饬吏治。”文宗嘉纳焉。方南北岸之分军也，督、抚未相见，将吏各有所统，颇构同异。官文以将军受任，拘于满、汉。论者复为林翼陈杨霈、崇纶故事，林翼叹曰：“师克在和。此何时哉！”既渡江，见总督，下令僚属曰：“督、抚相见，前事冰释，敢再言北岸将吏长短者，以造言论罪！”官文闻之，大欢。林翼又以盐厘月三千金充督府公费，两人约为兄弟，故军、政吏治皆林翼主稿，官文画行。有言巡抚权重者，一无所听，而巡抚亦谨事总督，推美受过。湖北富强基于此。
 
七年春正月，襄阳土寇陷房、竹山、保康、兴山，遂陷宜昌。奏夺统兵镇道及四县文武官，增遣巴扬阿合唐训方军讨捕。二月，曾国藩以父丧归，委军事于福兴、文俊等。诏遣按察使李孟群援庐州。安徽群寇窥罗田、蕲州、黄梅、广济、蕲水，谋绝九江。官军孟群将二千五百人道罗田，击英、六、霍山寇，败之，遂克英山。王国才屯黄梅，进攻宿松，移鲍超防黄梅。四月，李景湖等败于罗田，景湖战死，余众退保蕲、小池口。寇众出攻官军屯，多隆阿大破之，烧寇垒二十一。五月，襄阳寇平。李续宾作长壕三十里，堑九江城东南，寇争壕，击走之。增募亲军千四百人。闰五月，罗田寇深入，犯广济十里铺，南及武穴。鲍超、多隆阿等于十里铺作大垒，群寇于蕲东北望天畈作屯，各相持伺隙。蕲东北官军将领邢高魁等凡十营，坚勇不及超等，林翼自出督师。未至，寇出蕲水，官军败，退屯巴河。林冀至黄州，汰衰羸，选精锐，图再举。六月，李孟群之师溃于霍山。广济寇出太白湖，背攻官军。王国才移营失火被烧死。李续宾渡江，合攻湖寇屯，破之。多隆阿、鲍超等攻寇于黄梅西，破其垒四十八。七月庚寅，舒保等攻寇黄冈东，败之。丁酉，再战于上巴河。何绍彩、李续宜、唐训方等分三队，寇先攻左军，绍彩力战，续宜萆山卷旗，钞寇中。绍彩军不利，将退，顾见林冀立马陈后，军士皆惊喜，踊跃赴战，训方等亦鼓噪乘寇，大破之，平垒四十四。进军蕲水，遂追寇及广济西，寇走宿松、太湖。八月癸亥，遂克小池口。林冀进至九江。九月己卯朔。还武昌。丙戌，李续宾北渡江，扬言攻宿松，其夜，更南渡伏兵湖口北山。是时，外江、内湖水师阻于一江，杨载福、彭玉麟密期会攻梅家洲。寇方依岸发炮拒水师，闻山后鼓角、旌旗蔽山下，则大溃。续宾夜半射火城中，寇大乱，空城走，洲上寇亦走，要击，尽斩之。丙申，进攻彭泽。庚子，寇遁走，复其城。水师克小孤寇屯。于是林冀以统帅难其人，惧军出境，而为福济、和春、胜保所牵絓，奏起复曾国藩。诏林冀出境，林冀奏以清厘、漕粮为湖北大政，请留整理，语在《筹饷篇》。
 
八年三月，六安寇陷麻城。舒保等将防兵屯商城，闻麻城防兵败，退还，增调鲍超、何忠骏、唐训方等。四月壬子，李续宾地道攻九江城，克之。城寇被围久，以数千人婴城，种麦以为食，其守愈暇，频伤攻城军。林冀驻武昌，增募新军，更迭代归，将士千里如家庭。援寇别道内犯，其屯防皆良将，能自立，不牵缀围军，围军反时往旁近助攻。凡围九江十五月，寇坏散，出城者水师扼之，俘斩无遗。论功李续宾第一，续宾遂以能军名天下。戊午，寇从光山犯陷黄安、麻城，官军分应之。丁卯，续宾自将援黄安。五月丙子，黄安复。戊寅夜，麻城寇遁走。壬戌，蕲防将唐训方、丁锐义等破走太湖寇于界牌。诏以安徽寇事亟，将合捻寇，袁甲三、胜保均号大帅，兵力不足，命续宾助胜保，唐训方助甲三。俄而闽、浙寇并起，议者至请移和春往督师，以续宾前授浙江布政使，欲令赴本任，倚以平寇。七月，庐州陷，李孟群败溃。乃定议以续宾全军援庐州，都兴阿攻安庆，起复曾国藩率江西湘军援闽。八月，林翼以母丧归。都兴阿、李续宾合攻太湖。丁巳，克之。进攻潜山，癸酉，克之。乃分军，都兴阿围安庆，续宾攻桐城，九月己卯，克之。戊子，进攻舒城，寇遁走。续宾进兵三十二日，深入四、五百里，寇城垒望风溃破，军无留行，而都兴阿率鲍超等军碍安庆不能进。群寇又新破江北大将德兴阿，陷六合，杀翼长温绍原。渡江，陷溧水，张国梁奔命。胜保屯定远，日夕待援。朝廷忧皇，专恃续宾军。或议曰：“今久行军疲，屡胜则骄。克城留屯，不足以为声援；不留军，则后路空虚，且阻塞，必败之道也。宜还桐城，合都军攻安庆，则水陆马步相辅，名将精卒咸萃于百里之内，功必可成。”续宾以受恩深，名重耻退，且念攻城非旬日期，欲出奇，壁庐州，蹈寇瑕，遂不用其计，而发书湖北请益师。续宾弟续宜将四千余人屯黄冈，唐训方将三千人道英山，援淮北。未行，林冀已持丧还葬。官文得书笑曰：“李九所乡无前，今军威已振，何攻之不 克，岂少我哉？”遍示司、道，皆以续宾用兵如神，无所用援。续宾虽请援，亦不肯留军示怯忄耎，则进三河。
 
