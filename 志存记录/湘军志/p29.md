<!-- { "loadSidebar": true } -->
三月，刘松山攻西捻于熸，破之。左宗棠以湖北事亟，留屯德安。东捻复屯臼口，东北出应山。周盛波等自北攻之，捻返走。总兵刘启福见一骑被黄鞍，越涧追之，捻步从者矛中启福额，负创驰逐益急，逾山七重，中枪死。俘者言，黄鞍者赖文光也。捻南走孝感，刘秉璋、杨鼎勋连战不利。刘铭传出黄安、黄陂，捻还臼口，北走枣阳、新野。五月癸丑朔，犯唐县。壬戌，遂及巨野。李鸿章诸军皆在南，山东屯军仓卒溃走。捻自戴庙渡河，杀东阿知县周毓 南，蹋运堤，烧防军屯，收其军实。自曾国藩督师以来，运防未尝溃，时议大喧。西捻西犯兴平，东自富平合回党，北犯蒲城。东捻分掠宁阳、莱芜。刘铭传议蹙捻海隅，悉征诸军会青、莱、莒，驱捻入登、莱。捻避山东军，直东趋平度、莱阳、招远，鸿章乃议守胶莱河。胶莱河者，元末海运时所开海渠也，首尾通海，几三百里，用守兵五万人、战兵四万人，征直隶军五千、浙江军五千、湖北军万二千，替运防。鸿章以胶莱渠北口沙善崩，谋筑墙属之潍水，欲尽发山东军万六千人分屯。巡抚丁宝桢不可，重违鸿章意，以七千人与之。六月，堤成，捻方掠福山、宁海。西捻趣三原、泾阳，官军至，返走蒲城。七月，东捻返平度，循胶、莱而北突潍口，防军溃。捻掠潍，至昌乐，乃东南走安邱。鸿章之防渠也，排群议，方朝命，尤与宝桢意异。山东军本防南头，潘鼎新强移之北，及败，鼎新委罪王心安，诏斩以徇。宝桢争之，腾章相诋。诏和解之，而切责鸿章。捻分犯沂水、莒州，鸿章复议运河防。八月，捻自莒犯日照、赣榆、沐阳，西北走郯城，刘铭传、潘鼎新要破之，返走海州，又破之，捻东走宿迁，北侵邳。漕督张之万讼言皖军将牛师韩、姚广武郯城、宿迁战功，请增募马、步五千人。西捻渡泾，攻咸阳，游骑及醴泉、干州。左宗棠驻西安督军。李鸿章合见军万人，以郭松林为统将。刘铭传休军于邳。九月，东捻犯邹，丁宝桢自沂州绕曲阜进击之。捻东北走新泰，遇潘鼎新军，南走蒙阴。西捻东趣富平、蒲城、白水，北犯中部、洛川，迤及鄜州西。增遣提督高连升屯三水，刘厚基屯延安，刘松山、郭宝昌蹑捻北进。十月，捻围甘泉，刘厚基战不利。别部捻回攻耀州，刘典自宜君进同官，败退。东捻自蒙阴北犯章邱、齐东，阻河，东南趋青州，东掠潍及安邱，刘铭传袭之，捻走高密、诸城、日照、赣榆。铭传购捻党狙击其魁首任柱，杀之，捻遂大奔。西捻出延安，陷安塞、延川、绥德。十一月，东捻返走诸城，北至寿光。郭松林方自莒乡潍，卒相遇，捻出不意，大败走胶州，遂自高密直西走临淄、新城，避官军，返走寿光。郭松林自安邱出青州，复遇之。捻自起乱，未尝频战，又新丧任柱，党众溃解，束手归命者近万人，余千余骑南奔沐阳，悉为安徽防运军所俘。西捻南返宜川，逾山至壶 口，乘冰渡河。山西巡抚赵长龄委河防于按察使陈湜，湜闻捻在绥德，注意防葭州，又自以为无患，乃东至省城，离防所数百里，闻报愕眙，捻已陷吉州及乡宁，湜驰至赵城，堕马不能进。陕西巡抚乔知松年劾湜专河防三年，糜饷巨万，敢于要挟及所部淫掠状，山西士民亦诉长龄，俱得罪免。十二月，东捻首赖文光率残党突渡六塘，循淮安、宝应、高邮南走，诸军至者如风雨。文光知死，下檄扬州防将吴毓兰，历诋官军将，而以毓兰为愈，使得己以为功，乘夜投毓兰营。军中传诵其伪檄言至深痛，群帅严禁，秘其事，使毓兰谬上捷，言雨中陈俘之云。于是李鸿章自以大功成，请散军韬兵，示将士不复行阵。而西捻已南走绛州、曲沃、垣曲，杀垣曲知县王国宝，东趣济源，循河至原武。
 
七年正月，捻直北犯，自新乡趋顺德，至定州，京畿大骇。河南军将张曜等方至汤阴，陕西军将刘松山等先至清苑，李鸿章军犹在徐，诏切责鸿章、李鹤年、左宗棠及直隶总督官文，均夺职。丁宝桢率军先至河间，有诏嘉奖。京师五城团防神机营发兵屯涿、易，命恭亲王巡防。捻至保定，知有备，西掠满城、易州。禁军误以官军为捻骑，始议设侦探焉。安徽巡抚英翰请率师入援，捻已南陷祁州，杀知州胡源，东陷饶阳。山东军将王心安军至，捻走安平，以捷闻，李鸿章军将潘鼎新言于献县见山东败军。诏以左宗棠总前敌战事，遣陈国瑞别募一军为特将，命恭亲王节制左、李及诸督、抚。二月，李鸿章至德州。捻游弈献、深，官军遥围之，捻突，郭宝昌军败之，因西走正定，未至，复掠深泽、安平、饶阳，东至献，又西至晋东，北至肃宁，均碍于官军，乃自赵趋巨鹿。官军既集，颇多掠商民居市。直隶民患之，相约格杀，日有很斗，戎服乘马者十余人犹不敢经行，枉杀者不可胜计。于是李鸿章复议驱 寇太行、黄河间，而李鹤年自奋请专任攻战。三月，捻至浚、滑，西犯新乡，循河至延津，破陕西军于封邱，郭宝昌被两创，提督周盈瑞战死。捻北趋滑，败李鸿章军，提督陈振邦中矛死。捻自内黄走莘，趣东昌、茌平、德州、吴桥、东光。四月，至天津。诏英翰急赴东昌。恭亲王奏饬诸帅，限一月平捻。捻东走盐山、庆云、海丰。潘鼎新复议守运。时漳、卫盛涨，引之减河，使捻不北窥。乃循运属之河，通水师战船至德州，与诸军画地而守。鸿胪少卿朱学勤奏召刘铭传。铭传平东捻后假归，坐逗留夺官，因称疾，鸿章招之不至，故假朝命强起之。捻南西走乐陵、德平、临邑、禹城，还走沧州，复南掠平原、齐河。左宗棠至盐山，以屯军防可恃，西还吴桥。闰四月，增命都兴阿为钦差大臣，列名在左、李上，侍郎崇厚副之，统张曜等军。陈国瑞奉诏防陕西，不俟命，径领军东行，请讨捻自效，有兵万二千，亦隶于都兴阿。捻犯陵县、吴桥，复南走恩遂，至茌平。英翰奏皖军不必合湘军。左宗棠令刘松山休军东光。捻还海丰，复西走乐陵、德平，率一人挟数马，避兵疾行，折东至武定、阳信。李鸿章复建议自临邑筑墙属之马颊河。六月，捻走商河、济阳，西犯临邑、清平、博平，值大雨，徒骇河盛涨，官军围蹙之。捻不得复渡，部党解散归，死者数千人，张总愚赴水死，西捻平。七月辛酉，捷闻，赏诸将帅。而刘铭传新至，收成功，封一等男。以龙神见于水师船中，增水助顺，加封号焉。
 
 
营制篇第十五
军兴调发，而将帅莫知营制。被调者，辄令绿营将官营出数十人，多者二百人，共成千人、三千人之军，将士各不相习。依例领军械，锅帐锹斧枪矛皆窳钝不足用。州县发夫驮运载，军将拱手乘车马，入于公馆，其士卒或步担一矛，倚民家及旅店门，居人惶怖，唯恨其不去。及遇寇作屯，垒壁不及肩。负贩往来营门，隘杂哗嚣，十军而九。有能者因宜约束，自为风气，诸将虽欲画一，率非所统，无所行其禁令。唯满、蒙军稍整齐，而骄横贵倨，言语不相晓，其死亡辄当奏报，又各有贵将，督、抚莫能统，尤不轻调发，所发者多绿营额军。其弊如此，民间徒知其扰累，莫肯怜其送死。故征役者益怨恨，仇掠于寇所不至之地，而愚民避官迎贼之议起矣。
 
楚军起于江忠源，其时以三百人从乌兰泰，不能成营制。后忠源官尊师众，第从先廓之，而法制不改。曾国藩既请练军长沙，奋然以召募易行伍，尽废官兵，使儒生领农民，各自成营。搜考规则，今古章式无可放效，独戚继光书号为切时用，多因所言变通行之。未几，湘军大效，而王珍、罗泽南、胡林翼各撰其军营制为书。珍自序甚矜诩所作，谓不可使贼得，然所言，世俗之所知也。琦善者，不以能军名，与雷以諴俱屯扬州城下。雷营终夜击柝燎火，治守备；琦善营寂然暗静，无火光人声。他日，以諴过营，琦善微讽之，曰：“公营中甚旺盛。”以諴不语。徐曰：“凡夜守设火，贼得窥我，吾击刁斗，则不闻外声，此危道也。”李元度之战，士呼噪甚勇。席宝田诵孟子书讥之曰：“先生之号则不可。”军中以呼杀为号子，故宝田云云。由此观之，良史、兵书所言，雷、李行之，而不免訾于琦善、席宝田，军事变化焉可言乎？ 
 
自湘军众盛，人人知兵。新募军，规制一日立就，领军者不必颁条教。所谓楚鄂湘军章程，至今将帅皆无其书。而淮军本放湘军以兴，未一年，尽改旧制，更放夷军。后之湘军，又更效之。水军之立，尤困于思虑，船一桨一版，位置失宜，辄絓碍不可行，及后成功，率取木轻料薄为先。寇平后，无行阵之事，乃更改大船制，务于闳厚。是故今之湘军非昔也，况其将帅昔愚而今骄，昔惧而今侈，昔戆拙而今谝柔，虽复用儒生将农人，则所谓儒者不儒，而农者不农，曾国藩之所为咨嗟于暮气者耶！军兴，名将推塔齐布、刘腾鸿、李续宾、多隆阿。而郭嵩焘服罗泽南，左宗棠推王珍。珍，泽南弟子也。泽南亡，有续宾及珍。珍死，则张运兰冗阘沉默，卒以败死。然则泽南殆可谓名帅，非但名将，要其言战，在续宾下远甚。而续宾诸人，存则勃焉，死则忽焉；旧部名将，无豪发之效，又况读其书，观其迹者乎。本湘军所以起，为救额兵之敝也。曾国藩首建义旗，终成大功，未尝自以为知兵，其所自负独在教练。至今湘军尊上而知礼，畏法而爱民，犹可用也。观将能否，但于列队时，号三吹，军士肃肃，蚁缀而出，则胜负可见矣。是故兵法不可言，而营制不可诬也。
 
凡立营，十人为队，八队为哨，队、哨有长，队有斯养，队十二人，其正制也。八队之械：一、五抬枪，二、四、六、八刀矛，三、七小枪。抬枪迟重则增二人。故百六人而成八队，统以哨长，哨百七人，置哨官领之。四哨为营，亲兵六队，队长、斯养如哨之制，队十二人。六队之械：一、三主炮，二、四、六皆刀矛，五为小枪，凡七十二人，不置哨长，合四哨四百二十八人，皆统于营官，故曰营五百人，而哨、营官不数。其书记、医匠或有或无，营官主之，其费于公费取之。营之用器，哨队备之，其军器立营时给之，坏敝营官修之，于公费取之。唯铅弹药绳帐棚得以时领，营官给十帐，八夹二单；哨官三帐，一夹二单；亲兵队二帐，一夹一单；哨队队二帐，皆单。凡营帐单者八十，夹者十八。辎重军装行粮，长夫运之，率百人而卅六夫，营夫无过百八十，亦无得阙不足。行而索夫，军有司诛之。
 
