<!-- { "loadSidebar": true } -->
是年援军四出，境内无警。秉章以军饷不给，始清厘漕粮浮折，减纳价，核官吏中炮，裁监司例取，省费亿计。计漕折最重者湘潭恒廿五千而纳一石，今仍三千八百而纳一石。若市价米石二千，则以一千充军饷，以八百供县用，民减赋，而国用增。其后湖北、江西皆仿而行焉。知县黄淳熙方在告，秉章躬造其馆起之，下檄令知湘乡，不由藩司。文格大惊愠，然无可奈何。赖史直失城，当议罪，而更奏荐，后竟补岳州知府，于是文法拘格悉破矣。又案扬州例，搉商贾货厘，设厘金局，自为收支，以裕麟总之，藩司列衔画行，莫能问其数。局库之储倍于藩库，秉章亦自以廉俭率下，文格亦无所求取，故威行于府县，贪靡之风几革。
 
八年正月丙午，援江西军克新淦。刘长佑以疾归。三月庚辰，援江西军收宜黄、崇仁。四月壬子，湖北湘军将李续宾克九江。乙丑，援江西军克抚州。己巳，克建昌。萧启江以疾归。五月戊子，援广西军克柳州。时江西寇悉走浙江，寇帅石大开号能合众。六年，与韦昌辉谋杀杨秀清，未发，秀清遣之出江西。昌辉败，独还江宁，杀秀清及其党二万。大开闻变还，昌辉并欲杀大开，大开走，因杀其母、妻。洪秀全又杀昌辉，而召大开。大开不敢还，遂为流寇，贪连大众，不能剽疾，避官军而行，党众恒数十万，故不能久屯踞。援军既进江西，无寇，秉章念兵合不易，当遂入浙，以灭寇为期。长佑、启江先后归，恐遂不乐军事，因奏请起复曾国藩。奏下，而诏至，促国藩援浙，两湖供饷。秉章议以刘、萧军属之，及王珍旧部张运兰军，俱留在江西。吴国佐者，左宗棠所拔用，方屯省城外，为中营。六月丙辰，遣从国藩发长沙。八月，胡林翼以母丧还益阳。戊午，援江西军将赵焕联等与曾国荃克吉安。石寇复自福建犯江西，陷泸溪、金溪、安仁、崇仁、宜黄。刘长佑至抚州拒防。九月，破之。新城寇还走福建。长佑军以疾疫还。十月壬戌，李续宾败死三河。援贵州军解黎平围，进攻古州。诏起复胡林翼仍为湖北巡抚，曾国藩改援安徽。石寇复出江西，萧启江至军，遣拒之。赣州吴国佐罢还，以曾国荃吉安军及张运兰军从国藩，屯宿松。
 
九年正月，石寇自南安陷桂阳县，萧启江蹑之。二月，寇陷宜  章、兴宁、郴州、桂阳州，所过人马连行六日夜，湖南震恐。寇将窥衡州，自桂阳州取间道出花园堡。陈士杰军数百扼七孔桥，殊不知其大至，卒相遇，遂凭桥发炮。寇亦不知有军于此，愕而止，未退。而魏喻义将一军，本屯驿道，当寇冲，惧孤屯，将移善地，自山后建旗吹角而出。寇见大惊，遂反奔，趣新田、宁远，围永州，别陷嘉禾、临武。悉征诸军将刘长佑、江忠义、田兴恕、畲里元、杨恒升、李辅朝、张荣组、吴国佐、李金旸、段莹器、何绍彩、王勋、黄三清、刘吉三赴急，而令刘培元、彭定太、崔大光、曹荣快集溃卒，萧启江还湖南，刘坤一、赵焕联、周宽世等领旧部，王明山、萧翰庆、陈金鳌、邹汉章自湖北来领水师，黄淳熙新领军，屯省城，亦出助攻。长佑至永州，寇解围走祁阳，掠道州，攻东安，围七日，城陷，知县李右文死之，犯新宁。四月乙巳，长佑自东安要寇。新宁军溃木山，辎重尽丧，收众保新宁。寇犯宝庆，分围武冈。江忠义援武冈，先寇五日至，寇围攻五日，解去。田兴恕、刘吉三自沅州援宝庆。辛亥，寇至，止屯黄塘。道州寇复趋新宁，长佑合刘坤一、江忠浚、李明惠军拒之。石大开自攻祁阳，防军将王勋、畲星元等不能御，增遣周宽世、朱品文、陈湜往祁阳。赵焕联、魏喻义、陈士杰防衡阳驿道，屯熊罴领。寇前队至领，焕联等退走，寇不复进，焕联等还据领。于是寇聚，围宝庆，官军亦皆聚屯宝庆。复增遣刘岳昭、杨安臣助军。英德寇势北趋，遣萧启江大军及李辅朝、陈士杰、魏喻义等防郴。五月，阳山寇犯临武，围蓝山，攻宁远，陷永明。贺县寇败江华营兵，陷城，纵掠而还。
 
胡林翼遣李续宜将五千余人渡湖，自安化援宝庆。寇大合围，并围田兴恕、赵焕联诸军。兴恕等倚城东，焕联倚城西，夹资为屯。寇筑垒塞其间，两军不相闻。刘长佑方从武冈西南来，不敢循驿道，更绕而北。畲星元等屯洪桥，在兴恕东，有众七千，留二千人守洪桥，进屯柳桥，以援兴恕。寇攻洪桥屯，破之，众军恇惧。长佑从麻溪渡资，亦西屯。李续宜自蓝田来，移书问进兵路，黄淳熙、席宝田报书，言当直南援洪桥。赵焕联知续宜欲西，自围中与书，言当自北攻，续宜乃西渡浪溪。当是时，围内外水陆军四万，悉统于续宜，然湖南名宿将皆在，非续宜所能统。寇连营百余里，号三十万，日食米数千石。围及两月，野无所掠，城中倚外军悉出谷舂，资兴恕等军深壕相持。寇闻新军至，欲急破之，以溃诸军，反舍东而攻西。六月丁卯，续宜至长佑军中，寇方先攻长佑营，续宜悉军助守，寇败走。续宜军乘之，破寇垒七，以通焕联屯，官军大欢。其夜，寇吹角满山野，集众西渡。明日，前队出攻官军，其后队引而南走。田兴恕开壁出战，亦渡资合大军，城中呼噪相庆。寇既引去，诸军各相让，莫有言追截者。
 
七月，余寇复陷东安，续宜、长佑分道赴援。大开已踞广西兴安，续宜还湖北，长佑军疲，亦罢。田兴恕趣靖州防黔边，黄淳熙攻贺县寇于江华，唯萧启江追寇出境，增调张运兰军防郴、永。八月，连州寇入宜章，胡国安拒走之。黄淳熙袭江华寇于领东，破走之。以寇围桂林，复遣刘长佑募新军，与萧启江继进。乙丑，启江至桂林，长佑至全州。石寇自义宁欲合柳州土寇，土寇闭城拒之，遂走庆远，趋南丹。启江还湖南，长佑遂留广西，授按察使。九月，张运兰出境攻寇连州，黄淳熙、陈士杰等拒寇蓝山，皆平之。援贵州军将兆琛、周洪印等收镇远。十二月，石寇党奔溃四出，以黄淳熙、刘岳昭屯防永、桂，张运兰屯道州。
 
十年正月，田兴恕授贵州提督，将二万军出铜仁，以江忠义募二千人屯绥靖。萧启江自常德赴援四川。四月，永州总兵樊燮以骄倨为巡抚所劾罢，因构于总督，指目左宗棠。布政使文格亦忌宗棠，阴助燮。总督疏闻，召宗棠对簿武昌，秉章再疏争之。奉严旨，命考官钱宝青即讯事，连黄文琛、王葆生等。文琛固以抗直为宗棠所抑，至是保明宗棠，胡林翼复力解之，得不逮坐。文琛等微罪夺官。宗棠游军中，谒林翼及曾国藩，请以偏将自效。国藩等慰遣之，令还湖南。石寇走贵州。萧启江卒于成都。云南寇犯四川， 启江部将何胜必破之井研。江宁大营溃退，苏州陷。授曾国藩两江总督。乃征张运兰军赴祁门，固徽、宁，保江西。五月己未，刘岳昭、陈品南等出境，克贺县。石寇复走武缘。以四川寇亟，诏骆秉章往督军，而文格署巡抚。时裕麟授广东运使已一年，奏留治饷，至是授湖北按察使，留湖南按察使翟诰署布政使。左宗棠将六千人，从曾国藩赴江南。前吉安知府黄冕议供支曾军军饷，与裕麟合请国藩加搉商货厘，语在《筹饷篇》。八月，石寇还出义宁、灵川、恭城。戊辰，犯永明。诏授翟诰为巡抚，九月己酉受印。以刘岳昭、黄淳熙两军从秉章行。未发，石寇陷绥宁，杀知县吴熊。陷城步，杀知县安和。攻武冈，以江忠义为大将拒之，城守三日。寇走新宁，奏留援蜀军助攻守。十月丙子，寇陷东安，杀知县赵荣祺，掠道州、永明、江华而东，自蓝山趋桂阳县。宜章屯将胡国安战死，寇遂仍犯南安。
 
十一年二月庚申，骆秉章军行于道，奏翟诰浮侈，罢之，仍以文格署巡抚。石寇后队复自蓝山走桂阳县。三月，贵州寇入靖州。五月，诏文格还本官，以毛鸿宾为巡抚。九月，石寇部党复犯绥宁，其前在贵州者复自来凤入龙山。四川军将易佩绅募兵长沙，道永顺，驰击之，败绩。刘岳昭军前留湖北，攻随州，闻警，遣援来凤。诏以江忠义为贵州巡抚，鸿宾以西南防急，奏留领军，其词言贵州巡抚需员云云，湖南巡抚始自尊矣。是秋，胡林翼薨，病革时，密奏劾裕麟。鸿宾闻之，阳奏遣裕麟赴湖北，因解其任。裕麟久专利权，兼摄两司，开敏无过状，官吏民士用舍在其指顾，一旦罢去，鸿宾意益得。庆远知府陆增祥惮之官，从鸿宾来，用黔捐例，改道员以代裕麟。文格以丧归，召岳常澧道恽世临署布政使，超用李逢春，解长沙县印，即知本府，又专以赵焕联居省城邻防军，总营务、兵饷。吏治皆有私寄，异于骆秉章时云。十月甲戌，石寇党陷会同。十一月，鸿宾奏劾周凤山募军冗滥，因颇短湘勇不可尽用，欲他省命将，权悉归湖南。奏入，报闻石寇攻黔阳，陷泸溪，劾江忠义委军归葬，罢其贵州巡抚，诏改提督。石寇至永明，与来凤寇合走四川。
 
同治元年正月，席宝田等军攻来凤寇，破之，复其城。刘岳昭屯施南，闻捷，先上功于湖北，以合击论功。布政使恽世临始稽钩军需收支，计足陌钱百万，当赢万四千千，扣水钱百万，当赢万六千千，悉拘制造工匠，欲坐局员侵牟。先奏，夺王加敏官，核讯无所得。贵州苗、教寇起，援军出铜仁。诏授田兴恕钦差大臣，专治贵州军。兴恕督饷湖南，鸿宾怒，奏停其协饷。未几，兴恕罢。是时，湖南无寇，唯月报广西、贵州边防以为战功。
 
西洋通商，法郎西请天主教堂故地衡州、湘潭，皆令官清丈还之，听自修建。于是士民引圣谕，黜异端，焚毁教堂，兼攻从教人。法郎西公使诉之，诏官修复。衡永道黄文琛上言：“事已定彼教主自建，官修失体。”而湘潭已兴工，巡抚恐生事，募肯偿修者，乃罢文琛，以知府张士宽摄兵备，主其事。
 
以厘税收数不符，奏劾辰沅道陆传应。传应至，复漫谢之。通判椿龄怨鸿宾劾罢己官，因摭事诉总督，且及其大丧取妾事。文格时还湖南本官，道武昌，为解于总督。湖南军需局以三千金偿椿龄，寝其事。十二月，奏以长沙知府丁宝桢率湘将至山东讨捻寇，宝桢时擢陕西按察使，诏改山东。
 
