<!-- { "loadSidebar": true } -->
十年正月，克柳州，民团因收柳城。诏擢长佑布政使，增蒋益澧军至五千，屯阳朔，以东规平乐。广东援军进，梧州寇悉西趋。而贺县寇踞经二岁，官军不遑问，复奏调湘军将刘岳昭自江华进攻之。三月，湘军将陈品南进富川，戊子，复其城。岳昭自富川西御昭平援寇于春头源，寇悉保贺县。四月，蒋益澧自平乐来会师。寇多诣湘军归诚。五月，军至贺，夹水为屯。贺城东隔水，有大市曰东街，居廛盛于县城，寇据为栅。戊午，王月亮、李金旸分攻东街，破二卡，因烧其垒。寇争走水西，谋保城。益澧军先梯而上，己末，克之，援军还。曹澍锺夺情已逾年，复奉命督四川军，胡林翼论罢之。诏授刘长佑广西巡抚，仍擢用蒋益澧为布政使。骆秉章将湖南军援四川，未几，补四川总督。于是，湖南方谋东征，增税、募军以应皖、鄂。石大开余党虽往来融、灌间，率疾过，无攻战之事，广西奸民亦颇尽静。长佑稍以文治能自固，不假邻援矣。及浙江事急，左宗棠亟奏请蒋益澧自助，诏改补浙江布政使，将所部八千人以往。益澧自至广东请饷于总督，劳崇光念其旧功，资给数十万。其度领军势甚盛，亦惩前事，更折节惜名誉，遂平杭、湖，竟跻节镇焉。然广西民尤感益澧首功，所至为祠祀之，山谷间往往而有，故夫湘军推锋之功效矣。
 
 
川陕篇第十三
湘军兴，而其饷最绌，恒仰羡于越、蜀。咸丰中，蜀尤完富，虽颇设防，不至大调发。自承平以来，赋轻民懦，官吏大小求取辄厌其望，西北故寒瘠，东南兵兴，言仕宦者至四川则听然。自湘军起，文武名者颇或遥授蜀监司，以歆劝之。胡林翼治军江、汉，仰镃货于上流，恒欲通川督以自裨助；同时资望、材德独曾国藩可重任，而又久屈无尺寸之地，故林翼私策，冀国藩督四川，特未有间、未有以发也。
 
九年，蓝、李寇寝闻。蓝、李者，蓝大顺、李短搭，居云南昭通大关边，以运护鸦片为私贩魁。其徒党无虑数十部，率三五人或数十人为一队，往来叙州，射利作奸，然自托商贩，颇重身家，无反心。会老鸦滩私贩有讼事，讯官诈赇之，不满意，因宜宾典史别陷以事，捕二人置狱，竟请府县杀之。贩党愤惧，初谋劫狱，既聚众百许人，道路凶凶，边县震恐。辅国公有凤署总督，遣提督、按察使将千人往讨，不敢进。筠连奸民导寇阑入县城，知县先以病去，府檄州判署令事，闻变，辄走叙州。始闻寇，俄报寇至，高县亦溃乱，庆符令武来雨朝服缢堂上，寇实未至，奸民纵掠。蓝大顺等约徒党分三道长驱，官军遥屯府城西乡，民颇相约聚，遇寇左、右部，部各百余人，见军至，皆散走，其千余人自横江渡金沙，遂攻叙州。城中民闻寇至，皆闭门，多欲自杀者。及夜，寇不入城。明旦登陴，会有凤别遣营将明耀光先驰入城守，后寇二日至，城中人亦大定。寇屯城外，亦稍益附胁至数千人。事闻，诏陕抚曾望颜为四川总督，征兵湖广。于时，湖南巡抚方奏与曾国藩进军安徽，以萧启江诸军属之。未发，被命遣启江率所部援蜀。胡林翼乃奏荐国藩，因言蜀财赋、险固，宜以时镇抚，系天下根本。十一月，寇自叙州分犯，一沿江西走犍为，一北走自流。官军屯防者望见寇四五里外，辄跪呼乞命。寇颇先收军实而驱杀之，又假义举禁淫掠，附者益众。既至自流，虏盐井丁夫数万。
 
十年春，合走嘉定，不攻城，屯五通桥，号十余万。于是荣、眉、井研、青神、资阳皆骚动。成都知府结有凤以倾望颜，朝命驻藏大臣崇实代有凤为将军，案其事，趣国藩入蜀，而别授东纯为总督。国藩、林翼皆禅以空名将客军，复疏言：“江南寇势盛，宜先所急。”启江帅八营四千人径至成都。于道启江病，不能军，比至，望颜议授以按察使，启江不肯。未几，遂死，军无统帅。一战井研，大破寇，解其城围。蜀南西沸乱，寇散布不胜其讨捕。启江部将分三统，则亦观望，或纵掠，无复湘军规制。望颜闻被劾，则屏卤簿，单轿出入，其中军副将及布政使交侮之。总督出，逢副将传呵辟人鞭其舁夫，望颜不能堪。东纯至襄阳道卒。诏广西巡抚曹澍钟代国藩援蜀。澍钟不以知兵闻，特习四川，以有此命。大喜将行，遭母丧，自奋夺情。林翼劾罢之，奏荐刘长佑。文宗意重广西，而念蜀寇无能为。七月，诏曰：“湖南巡抚骆秉章素习湘军将士，可督办四川军，更增率湘军以行。”九月，骆秉章治军将行，幕客左宗棠奉诏别募军援浙。秉章初不自治事，乃请湘乡刘蓉佐其军。湘军将士名者多附胡、曾、左，惟黄淳熙善刘蓉，刘岳昭故久在湖南，从秉章行。未发，石大开自广西还，出沅、靖边，将入蜀，两湖相惊，以巨寇各治边防，奏留秉章新军。于时，崇实代望颜，增募军至三万，游弁骄将坐食而行掠。寇所略围邛州、雅州、峨眉、潼川，所破青神、丹棱、名山、天全、荣经、洪雅、隆昌、荣昌、江油、长宁、兴文，一魁一部，分掠四出，各有所结，虏无虑百万。而云南边寇出筠连者凡三四十至，所过无留难，浸及川东。湘军将萧庆高、何胜必、胡中和、蜀将唐友耕，奔命往来，莫能大创之。而石大开复自广西还，沿湖南、贵州、四川、湖北界上崎岖闯行，五省屯军惮其名，蜀尤震动。湖广督、抚复奏留秉章防施南。
 
秉章自为巡抚时，稔知军饷不肯应客军，故观望未敢直进。黄淳熙议以本指援蜀，今逾年，逗留非法，又雅轻刘岳昭，不欲与并将，因说秉章分军，留岳昭军助湖南、北防剿。秉章率淳熙军分水陆溯峡上，期会夔、涪。崇实见蜀事日棘，度己材不足济，虚心待秉章，频上奏，欲假朝命促之，且自言旦夕竭蹶，恐误国事。当是时，封疆大臣虽见危败知死，莫肯言己短。曾国藩所至见齮龁，秉章亲遘之，至欲资饷，地主则挠诎百方。惟独崇实恳恳推贤能，常若不及。秉章在道，频奏诉饷匮。初不意四川能供其军，比至，未入境，总督公文手书殷勤通诚，遣官候问，冠盖相望，悉发夔关税银资军，湘军喜过所望。时黄淳熙将所部先发。淳熙将兵务推锋，尤耻言持重，闻寇方围攻顺庆，则从万县出山道赴之。五月戊子朔，至府城。寇先南走定远。乙未，淳熙率军趋定远。己亥，遇寇姚店。寇聚屯城西南连十余里，官军逼垒，前寇遽奔。湘军新从郴、桂追石大开，习寇势，见寇若摧枯朽，士气奋踔，推锋直前。寇无敢迎拒，或凭垒持刀矛，稍发小枪。官军益笑之，抛之寇屯。寇大乱，争奔走，数万众一战而溃，蹂死者千数。捷闻，乡民及群寇转相告语以为神兵。庚子，寇北走潼川，至二郎场遇援寇，合屯。将渡涪，涪涨未渡。
 
辛丑，淳熙军至。自军事之起也，将帅每至一城辄留止，号为休息，审势而后进。湘军行虽速，未尝肯连日行战。淳熙新从大将李续宜援宝庆，见其行，恒愤耻，故其行军昼夜赴利。同时惟僧格林沁、多隆阿恒数百里驰逐，然僧格林沁多尾追，而多隆阿应变无方，非他将所能测，皆与淳熙不同。而三人者后皆暴尸被创死，以快持重者之意。语曰：“千钧之驽，不为鼷鼠发。”淳熙其尤可悲者已。淳熙遣卒三辈侦寇所乡，土人喜胜张军势，皆报曰：“去远矣，不可及矣。”最后始知尚屯场中，还报已甲夜，淳熙先恐失寇，令军中蓐食五鼓行，后令迟明，持矛、扣枪戒备以待寇。传令 后者先至，先者反后，军士失指，前队轻行突前，淳熙领亲兵三哨继之。寇前队闻军至，亦夜出，各行七八里，遇于燕子窝，交绥，寇退。淳熙比至场，见寇分从两旁登山以待官军，知中伏，业已相见，即分所部为三，左、右搜寇伏，中军直进。于是四山寇尽出，而前军惊溃。淳熙所分三部失势，亦惊。淳熙骤马率退者，马陷田泥，弃马步进，众溃不可止。淳熙坐地上，拔佩刀，瞋目直视寇，或刺之，或斫之，解其头臂。后军闻败引退。其后队遂不发，结屯 自固，惴惴终夜，所俘马多夜嘶，恐寇闻，悉屠之。而寇慑湘军威，乘胜急渡涪北去。淳熙猝至而猝亡，胜非胜，败非败。然四川寇自此破散，其后湘军满百营，终无覆亡者，知蜀寇无能故也。
 
骆秉章自万县之顺庆，寇悉趋绵州。其时湘军无统将，拔用曾传理，以附生领军。先湘军将萧、胡、何号三统，川军将唐友耕、秉章护军营将刘德谦、绵州知州唐炯所募黔勇将颜佐才，合兵万九千人，会师绵州城下。蓝大顺围绵州，其党分屯绵竹、什邡、罗江、安、彭。李短搭围眉州，其党分屯彭山、丹棱、青神，夹省城南北，百里内皆寇地。八月，秉章授总督，移屯潼川。崇实还将军任，仍署印，居省城。秉章初至夔，逢曾望颜诉布政使副将状而泣，亦颇言将军短。杨重雅以署成都府事致累望颜，身亦被谤忌，出知顺庆，罢官，倾心奉秉章。秉章初不知崇实公忠推贤，但知其吏治军事丛睉。既受命，则劾布政使及督标中军副将，罢之，何胜必等故刘蓉乡里，又闻新军敢战，颇亦自奋。四川文武闻秉章严静，洒然易心矣。是月丁巳朔，曾传理等攻寇绵州西北门，战小利。以违节制劾唐友耕，夺官，仍领军自效。寇收屯相保。官军作五浮桥于涪。庚午，萧庆高率军循左山，趋寇后，约传理、德谦等分中、右进而夹击。黔军先进，未及，寇遽发枪炮惊之，寇乘之，佐才退，德谦、传理继进相持。庆高等自山后破寇二屯，传理复分军钞寇旁，寇乃大奔，解围南走。群寇蚁附无固志，则皆南走，绕省城西南，掠郫、邛，遁丹棱。
 
