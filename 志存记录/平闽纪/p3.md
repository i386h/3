<!-- { "loadSidebar": true } -->
　　今上御极十七载，岛逆再犯漳郡、陈码诸州。提督段公会满、汉师讨之失利，保海澄。贼凿堑断归路。时在漳满、汉官兵虽众，无由进救。奉命大将军和硕康亲王暨将军、督抚诸臣交章告急。戊午仲夏，特旨命捷以少保兼太子太保充福建全省水陆提督总兵官往援。自揣老疾，辞，不允。因念岁乙未捷官闽右镇，与贼对垒云霄、铜山间，稔知土著兵怯懦柔脆，半与岛逆声气通，莫肯用命，至今日而各营健儿或被胁入海，或渐次散亡，疑又未可与昔年同日语。遂疏请选江南能将劲兵二千员名将以往，而圣明料敌万里，已先谕带绿旗兵之愿往者自随。得请，乃简阅士马，捐犒数千金，栖栖就道。各兵在松，有田卢室家之恋者，恐留闽勿克归，窜亡相继，斩以珣不止。为请如援剿例，事平仍归原伍，军心甫安。渡钱塘而东，会旱甚，滩高水涸，山峻署炎，士马疲敝。季夏杪，达三衢，适闻海澄陷，全师丧失，贼势益张，转掠漳泉属邑，所至不守。捷投袂誓师，勿暇休养；度僊霞，抵建宁视事。亟趋省会，诣康亲王请授方略。时贼已围泉，羽书络绎请救。即令捷率所部克期往。当是时，贼乌合泉城下不啻数十万，伪将刘国轩颇习兵。先是提兵往救者，以众寡悬绝，驻莆中。捷所部兵久涉暑雾，疾间作，前此又窜亡众。福提标兵新经陷失，兼之分防征发，已无一兵可调。捷自章皇帝时历征江右、闽粤，无顿刃，贼知名；今特以援剿寄老臣，不得重兵往，何以扬国威而彰天讨。遂进调兵议。大将军恐泉城旦暮下，意犹豫。因进白曰：泉之不存，提督全省讵无罪？今视诸告急状，犹足与守。事迫矣，远师不及致，若省会之城守及罗源、连江、延平等营地近，征召颇易。诸镇中闻福宁镇黄骁勇善战，麾下多锐卒，愿得伊将二千人与俱，及各营所抽调与捷所部通计得五千众，合莆中所驻兵，保为大将军存泉破敌。乃允发兵。顾逆孽徒党联■〈舟宗〉定海要口，以牵制我师南下。福宁为省会门户，大将军不欲镇将偕南。捷反复力陈贼之不敢轻犯状，大将军始诺。但捷结发从戎，习于陆未习于水，势难兼顾；拜章请设专员以分统水师。然责犹未谢也，计先行水师镇协，订期出洋，以攻定海游魂，而后南征可无反顾。未几，各营调兵咸集，福宁镇亦将所属兵至，相与慷慨鞠旅，酾酒临乌龙江，士气震厉。至莆中，大将军复令叅赞禅公率满骑为继，遂与驻莆兵合议进师。捷偕叅赞禅、副都统季、浙提石、福宁镇黄，统满汉兵从惠安进，以捣贼首刘国轩等之老营；抚军吴率师由僊游间道进，共会于泉。议定，分道并发。至惠安，我师一鼓克复；转闘逼洛阳桥。贼踞桥之北立寨，设炮城三重，以死拒我师；桥中断，乘潮驾船百余以守。其绕泉要道曰陈山坝，贼数千众，浚濠扼险以防我师之潜度。捷乃先遣锐师，令毁陈山坝营，绕出洛阳桥南，使贼腹背受敌。遂亲与满、汉官兵贾勇前，破贼之踞桥寨栅与其炮城，即贼炮击贼舟，舟糜烂，贼皆溺死。随采木通桥路。而所遣劫陈山坝兵已破贼至，前后夹击，贼将刘国轩败遁，余众披靡。泉围解。抚军从间道平永春、德化诸邑来会。事闻，圣心嘉悦。而水师镇协出洋，由定海抵三沙、烽火门诸岛，复相继犁沉贼舟。自是贼■〈舟宗〉稍却。

　　泉围既解，抚绥难民，招集流亡，拟从同安、长泰以靖漳南寇垒。时制院姚公在漳南，趣进师日数至。顾溃败余氛，已入海者犹在外洋窥伺，未入海者窜匿属邑林菁间。而上西、沙格、湄洲诸处贼首王一鹏、纪朝佑、萧武等复啸聚出没，欲犯惠安以绝饷道，踞涵江以断省会声援。爰与抚军会师平之。奈雉堞、堡寨尽为贼圯，倘不时修筑扼守，遽赴漳南，一旦再有磋失，漳泉两郡皆不可为矣。遂斟酌于机之迟速、事之缓急，又与抚军议饬有司亟缮城郭、葺寨堡，设险守御，而后军民有恃。离泉二十里曰东石，为岛逆运饷孔道，时议先取之，以断盗粮，而后泉患可息。捷思将军喇统满师镇于泉，相机扑剿，奸民何敢接济，是又未可先东石而后漳南，乃率兵赴漳。由同安至灌口，谍知贼复断江东桥，随从长泰逾河，驻师漳城外，单骑入漳城。先制院亟欲扑剿漳贼，而捷安抚泉郡，未即往会，此从封疆起见，各急其所是；及见，相得甚驩；因相与共议讨贼事。

　　时贼请就抚，议未决。念久处围城中，郊外寇充斥，非出觇情形，议难定。漳郡北数里曰赤岭，有汉寿亭侯祠，地耸拔，凭高而望，寇当在目中。旋与制抚镇将订期，各选精骑，出不意，贼辟易，乃登。四顾贼垒，知请抚缓我师耳。今不取江东桥以通漳泉道，万一长泰有梗，官兵何以宿饱？取江东桥而不取万松关，四郊岂尽无垒？议佥同。乃从制抚诸公联骑还，并相视屯营地。虽杭柯山、凤山岭势枕贼穴，捷与福宁镇规度两山，分别左右逼贼垒而军。随会兵复江东桥，克万松关。而将军赖与制院、抚军、浙提皆率所部分屯要害，联络布置。贼始不得逞，退保观音、狮子等山依阻大河，踞险立巢，外筑子墙重重，浚濠引海水以为池，使我师难于进攻。虽江南援剿将弁夺狮子山之半，踞其岭，俯瞰贼壁，朝夕炮火攻之；福宁镇不时飞炮以击之；制抚又屡出奇兵以挠之；而逆孽恃险莫制，密设炮火以为备，急攻之反足损威伤锐，必水陆并攻，方可捣其巢穴。会上调镇海将军王专管水师事，而授捷为昭武将军专司陆路，皇眷殷隆，相期灭此朝食。抚军因旋省会督造战舰，制院与捷屯漳以御寇。顾沿边二千余里，逼近大海，逆艘乘风便利，随在可犯，则兵力尺寸不可以单薄；稍有疏隙，豕突乘之，我征骑飞驰，彼已扬帆远引，不得不厚集兵力以为备。而召募闽兵，不堪应用；于是请拨河南、山东、江南劲兵，以资防剿。

　　请调既至，与诸军画野分戍于要害所未周者。又恃制院自膳多兵，以毖其防。爰筑台寨以严守望，定边界以遏盗粮，申保甲以清奸宄，明赏罚以倡勇敢。坚壁清野，使贼进无可乘，退无可食。布恩信，广招徕，隳其腹心，溃其四肢，将不旋踵以收其敝。然贼势日渐就衰，而负固犹昔。虽屡有下坑、深沪之胜，尚敢逆我颜行者几经年。惟藉船工告竣，破浪乘风。既而调镇海将军王征蜀，命楚镇万督理闽水师征剿事。甫抵闽，而新旧战舰修造毕工者已三百余，配兵约可三万。按经制水师兵不及额者万余，一时既难于召募，捷即与制院从陆营官兵之内选拨少谙水性者七千余名配驾演练，以应捣巢之期。然舟师出洋，全倚重于舵■〈舟定〉缭斗诸人为之操驾，所用数多，恐海逆阴遣私人为我用，变且不测，即移商斟酌，务出万全。初议捣剿厦门，上谕慎重其事，或应候荷兰船只。捷与制院在漳南仰体慎重至意；及闻省会舟师从定海出洋，计水师出洋，应拨陆路官兵多赍火器，从海涯遥随舟师以行。舟师驻泊之地，陆兵即附近安营，不惟树声援，亦以壮军势也。乃抚军见水提万出师之后，即拟赴同安，以会漳南陆师进剿。捷因福清与海坛对峙，抚军未可遽临同安，宜先至福清为水师声援，俟既取海坛，然后南下同安，合力进捣。抚军然其策以行。凡属紧要口岸，移檄各营俱屯重兵，以相机夹击。侦知贼首何佑率伪将十余镇、贼众四五千、联■〈舟宗〉八十余号屯乌屿、充龙、金山各堡，南为厦门、海澄屏蔽，北为崇武、臭涂策应；又知我同安八桨船将出洋，计图于此堵截。捷会同制院各亲统官兵督剿之，连破贼七营，焚毁其堡。又侦知逆贼二千余于海仓立寨，复合兵尽歼之。随偕制院从同安海边相视形势，惟高浦所与厦门遥对，乃连建七营，调同安八桨船以示陈舟欲渡之势，并绝观音山、湾腰树各逆贼之归路，使其势难四应，于时可以分路进兵。因令标将朱起龙统兵高浦，相机进取。捷即星驰回漳，同制院攻破贼玉洲等一十九寨，遂进攻海澄。我师夺勇齐击，不逾时而海澄下，老稚不惊，市廛如故。抚安残黎之日，即宣播皇仁，以招奔窜余党。有伪总兵吴桂、罗士鉁及伪副将吴天禄等各遣信使，愿率官兵船只投诚请援。即遣将杨懋绂等率师迎至军前。吴桂等因陈厦门摇动，愿效前驱，同官兵进取；捷即飞咨会同制院、将军、副都统各镇营将，即挑选吴桂等所带来船只及制院所造八桨船，三路进发。逆贼聚■〈舟宗〉迎敌。我兵用炮击沉贼艘甚众，贼舟大败远遁，防守厦门伪总兵黄瑞等率领伪兵以降；而水提与抚军从海坛乘胜至厦门，即合兵攻金门，平之。念自提师凤山以来，朝夕与制抚诸公共期灭贼，以效同裳。顾水师未下，讵能飞渡？今幸威德诞敷，艅艎归附，不敢以水陆分理，致失事机之会；扫积年盘踞之逆穴，清远岛鼓煽之鲸氛，此皆朝廷庙算、大将军方略、满汉协和、将士效命、制抚之殚心筹画、水提之决策乘时，以共襄大功，老臣何力之有焉！

