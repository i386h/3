<!-- { "loadSidebar": true } -->
　　为严禁私债剥民，以剪豪强，以苏穷困事。照得有无相通，部议三分起息，富者既生子钱，贫者得资迫用，诚为两便。无奈豪富之徒，嗜利无餍，月息每浮于加一，取盈独甚于荒年。泉南百姓，同遭海贼蹂躏，凋残未起。际此凶年，米价腾贵，半粟不饱，终窭堪怜。乃闻有等势豪恶棍，影借营头名色，重利放债，任意剥民。稍有稽迟，即肆百般凌逼，甚至盘家折产，夺人衣食，割取田禾。恃富行凶﹐诚堪发指！除经本将军密访严拿惩处外，合行出示严禁。为此示仰兵民人等、豪强恶棍知悉：嗣后揭本通财，务宜祗遵部例，按月三分起息，不得违禁取利。凡有逋欠，俱于七月收成之后，方行取讨。敢有前项棍徒盘折贫民，非时横索，威逼侵凌者，许尔被害人等指名控禀，以凭锁拿，发付有司，从重究拟，决不轻贷。尔等富家务须恪遵功令，利己便人，存桑梓之亲情，保身家之温厚，毋得怙恶不悛，自罹法网！须至告示者。

　　康熙十九年五月二十日。

　　示浔尾盐场

　　为恳恩严禁等事。据浔尾南北二盐场居民施束、蔡郎等呈称：「束等在南北二场晒盐，以供国课，以充军饷，诚恐兵厮地棍人等借端骚扰，叩乞赏示严禁」等情到本将军。据此，照得浔尾南北二场，原奉俞旨，准盐民晒运盐觔，上供国赋，赡养民生，每年征收税额，即充兵饷。岂容无知棍徒，勾引兵厮生事滋扰！今据前情，合行示禁。为此示仰附近地方棍徒及各营兵厮人等知悉：嗣后各宜凛遵法纪，不得扰害盐场，致亏税额。敢有故违者，许尔盐丁人等协力擒拿，解赴本将军辕门审实从重究治，决不轻贷！特示。

　　康熙十九年六月初一日。

　　示泉州府

　　为禁谕事。照得官兵把守城门，惟令其查诘奸宄，以杜匪类潜入窥伺；若良民挑贩日用蔬菜柴炭等物往来贸易，原不许其借端生事，勒掯需索，久经饬禁在案。况今山海肃清，尤当体恤民艰，合再申禁。为此示仰把门各兵目知悉：务宜遵守法纪，晨昏勤慎启闭，遇有踪迹可疑、行藏诡密之人，即行详细盘诘，拿解辕门；其民间挑贩蔬菜柴炭等物出入，不许借端抽取需索。至于妇女，除系营兵眷口、查无官给印照者，不许出城外，其余民间眷口出入，俱听民便。敢有不法兵厮生事阻拦，及勒掯抽分蔬菜柴炭者，许被害百姓赴辕门喊禀，审实定行捆责枷示，决不轻贷。慎之毋忽！

　　康熙十九年八月二十八日。

　　示泉城

　　为劝谕士民亟图归业，以安家室，以享升平事。照得泉城甲第联绵，民居稠密，商贾辐辏，洵称乐土。自康熙十三年变乱以来，惨遭寇虐，致闾里凋残。嗣复遭海逆蹂躏，郡城以外，尽为寇垒。本将军提兵解围之后，即欲与尔士民群聚休息。缘逆孽退踞漳南，本将军遂尔进屯凤山，以遏其冲。而泉城重地，得荷宁海将军统满师驻守保卫，使海逆游魂，不敢窥伺。两年来民气渐觉少苏，厥功匪细。但兵马驻防城内，势不得不借住民房。在尔士民庐舍，或祖宗所遗，或身亲结构，方脱兵燹，方脱营房；其间栋梁榱柱，半作劳薪，壁落墙垣，或经摧堕。尔士民不得归栖故业，望之不无伤心！今幸皇威丕振，海宇廓清，本将军随与督、抚部院酌商善后机宜，以为全省军民久安之计。而本将军驻札泉郡，为我士民之计为尤切。兹防泉禁旅尽数班师，正我士民复归旧业之时。乃闻回家修葺者固多，而拋弃不归者亦复不少。揆厥所由，总缘心怀疑畏，恐将来又必派拨满骑分防，徒费补苴，并恐绿旗驻防之众，以其向属营房，生端骚扰，故相率弃而不顾。不知逆孽丧胆之余，何敢复肆鸱张？且我沿边设备严密，内地永宁，岂至再烦禁旅？即绿旗官兵营房，与民居各有分界，岂容溷越？本将军法纪最严，若有一、二不法兵厮，借端占住，许我士民呈禀，定行重加责处，断不姑息，以厉吾民。尔等各宜互相劝谕，速归整顿，使眷属群聚故居，安享承平，不必过于疑畏，致旧业荡废，殊为可惜。合行劝谕。为此示仰阖郡士民人等知悉：亟宜修葺故居，以图团聚，各安生业。若甘弃室庐，寄居村落，迟疑观望，际此年岁荒歉，保无饥寒生心之辈乘机剽掠，悔将何及！凡我士民，各自猛省，毋负本将军殷殷劝谕苦心也。特示。

　　康熙十九年闰八月初四日。

　　示浮桥、洪濑、安溪等处

　　为严行禁饬，以杜透越，以便民生事。照得泉郡地临边海，今虽寇氛稍靖，而沿边逆艘尚尔游移。际此隆冬，油糖土产正值收成之候，诚恐走险之徒，射利勾通，希图透越；并虑各营兵厮擅自下乡，短价勒买等弊。除经差员巡缉外，合行示禁。为此示仰各都乡民及一切兵厮地棍人等知悉：所有收成油糖等物，务须各循旧例，填给照单，挑运内地贮卖，不得私运透越，勾通接济，以赍盗粮。敢有故违，致被巡查员役拿获，定以越贩论罪。至于各营兵厮，倘有借端骚扰，恃强亏价，及地棍扰害等弊，许尔乡民人等协力擒解该汛防官，严加究处。各宜凛遵，毋忽！

　　康熙十九年九月初二日。

　　给示洛阳桥

　　为严禁贩卖人口，以遂团聚，以保民生事。照得闽南百姓，向遭寇虐，流离失散，困苦已极。兹当山海甫平，幸登衽席，正小民随分耕凿，骨肉团聚之时。奈疮痍未起，荒歉频仍，间有资生无策，不得已至鬻卖子女以延残喘者，此实贫穷计短，凄恻堪怜！若使泉南子女只卖泉南，虽暂尔拋离，尚可希图见面；讵有一种巨憝奸棍，假冒旗营名色，只顾自己觅利，不管他人骨肉生离，专一哄买民间稚男幼女，带出别郡，多索身价，转卖远方，致男女悲号载道，触目伤心！查贩买人口新例，饬禁甚严，岂容此等棍徒贪恶无忌，诱害民生？合行严禁。为此示仰防守洛阳桥将弁并远近兵民人等知悉：嗣后凡有别郡奸徒潜匿境内，收买民间子女人口，及本地土棍代作牵头，勾引贩卖者，着洛阳营守桥将弁兵士不时盘查的实，立刻擒拿，解赴本将军辕门讯实究处，仍发该有司衙门依律定罪。如该汛防弁目私贿纵，不加盘缉，察出一并重处，决不轻贷。各宜凛遵，毋自贻戚！特示。

　　康熙十九年九月十八日。

　　示泉州府

　　为严饬稽查巡缉，以绝奸宄，以安民生事。照得时际三冬，风霜渐肃，宵小逼于饥寒，伺隙偷窃，贻害滋多。本将军访闻郡城之内，近今盗风颇炽，以致比户永夜提防，殊为骇异。但若辈出没踪迹，在地方则难瞒甲邻之耳目，在营伍则难掩队目之见闻，若不严饬稽查缉捕，将来长此安穷。合行示谕。为此示仰各营将弁并阖府保甲人等知悉：嗣后凡有游手游食、面生可疑之人，寄寓于该保甲之内，务要细加察访的确，如果暧昧，立赴县营禀报，以凭掩捕审究。倘扶同容隐，明系通贼分肥，事发之日，该保甲邻居一并坐罪。在各营将弁，尤当督令队目，细加察访，若有不法兵厮，勾引匪类，溷居营伍，朋比为奸，一经查出，除本犯立置重典外，其该管百队、千、把俱行重处责革，断不轻贷。至于各营原经分定地方，每夜俱要分拨目兵，于各处要口守宿巡访；若所辖界内失盗，定将该管目兵一并究处。其投诚兵丁，在原管各弁亦须严加钤束稽查，毋得听其妄为播害，致滋贻累。各宜凛遵毋忽！

　　康熙十九年十月初六日。

　　示泉州通衢

　　为修葺城垣鼓楼，疏通街衢水道，以固金汤，以兴文运事。照得泉郡形势，甲于天南，人文蔚起，声称海内。自变乱之后，加以海逆窃踞，其城垣楼阁崩塌倾颓，街衢水道壅塞不通，以致风俗日益凋敝，文运因之不兴。本将军自班师回泉，见城楼垛堞半皆倒塌，并东、西、南、北四处鼓楼，或废址残石堆积通衢，或破损椽瓦不蔽风雨；甚至南街一带沟道不疏，每遇天雨，淤泥积秽，水深数尺，铺户居民，淹淹水国，触目萧凉，大非渐复太平景象。业经照会兴泉道并行府厅县会集通城绅衿士庶，公议捐输修葺，以固金汤，以开文脉；并经咨会督、抚部院批行该有司作速举行，共相振兴各在案。兹本将军叨膺简命，回任江南，束装伊迩。查前项城垣、敌楼以及城内鼓楼、八卦沟等项修葺开浚工程浩大，本将军恐不能久待，概为修举，应俟兴泉道檄行该府县会同城中缙绅士庶协输银两，应修应浚，次第举行外；惟南街鼓楼为泉郡第一风水所关，文运命脉全系于此，本将军独自捐俸，交发石木匠头李孙仔、李孙妹等计工给资，从新砌筑包圈。仍将本将军原买修理衙署杉木七百余根，就于台上充拓旧制，起盖楼阁。除砖瓦系道府厅县将领捐助外，其余各项俱系平价雇倩工匠，面估价值，给发现银，仍差员督率趱工起建，不日可以告成。但恐不肖弁员并人役奸棍，或有假捏官派夫匠，暗地需索，或诈称工价未给，私蚀肥己，借公营私，横行渔利，致负本将军惓惓振兴之意，合行晓谕。为此示仰通城士庶并军民诸色人等知悉：嗣后敢有借称起盖南街鼓楼，擅索民间铺户钱粮帮贴，以及侵蚀各项匠作工资者，许尔民指实赴本将军辕门陈告，以凭锁拿，从重究治，决不轻贷！

　　康熙十九年十一月初七日。

　　牌禁兵厮强买

　　为禁谕事。照得时值岁暮，穷民揭本贸易，冀得微息，以资俯仰。诚恐各营兵厮，恃强短价强买，致妨民生。除差员巡缉外，合行禁饬。为此牌仰各营兵厮人等知悉：凡买办薪蔬各物，俱要照依民间价值，两平交易，不许短价强买，致小民血本亏损。敢有故违，许巡缉员役锁拿，并许被害人民赴辕门喊禀，以凭重处枷示，决不轻贷。各宜凛遵，毋忽！

　　给示泉州府

　　为禁谕事。照得时值岁暮，凡城市村庄人民，挑运米谷薪蔬等项货物往来贸易者，倍加络绎。访闻守门官兵，每遇货物进城，生端需索抽分，殊干法纪。除差员巡缉外，合行示禁。为此示仰把守各城门官兵人等知悉：各宜恪遵纪律，不得借端盘诘勒掯人民往来，并擅行抽取货物。敢有故违，许巡缉员役锁拿及被害人等赴辕门喊禀，以凭重处枷示不贷。

　　康熙十九年十二月二十八日。

　　●平闽纪后序

　　国家永清大定，扫荡群氛，首在神武握机，指授方略，尤赖知人善任，特简名臣，以拨乱返正；所以攻必克，战必胜，胥海隅之氓，而登之衽席，若烛照而数计焉。曩自康熙十二年岁癸丑，皇上念江南财赋重地，濒海之区，游魂未靖，特命提督杨公乂安江左，由东省移镇松江。五年之间，讨军实，严坼堠，兵辑于郊，民狎于野；上谕所谓「历任岩疆，兵民感戴」者，诚知公之深矣！

