<!-- { "loadSidebar": true } -->
　　为启报往漳会剿海寇事。窃照东石一寨，乃海贼运粮要地，先经宁海将军同查都统、吴巡抚与本职商议应先行攻取，然后南征。随于九月二十八日遣发抚标游击吕八音及职标游击王昶、张念祖并各协营官兵共三千员名，委令邵武副将郭奇总统前往，攻打东石。续据副将郭奇等禀称：此寨三面临海，只西北一面通岸路，官兵到彼下营，贼即用炮打出，我兵亦发炮打进，两下相持，奈路窄难以进攻。具禀请示间，续因总督移咨请兵；吴抚院于十月初三日，随将攻取东石抚标游击吕八音、福清营游击朱翰，并所带兵丁调掣随带往漳，面会总督去后。初四日，本职选带官兵，并运大炮芦囤往攻东石。因询据各将弁，皆云东石虽一弹丸小寨，奈逼近海边，所开河沟，与海潮相接，只一面通陆路，官兵攻打，无可用力之处；且又准总督催请往漳等因。本职随于初五日将大炮芦囤发回泉州。于初六日带领官兵先往漳州会剿刘国轩等贼。已将缘由启明王爷在案。初六日，本职在沙溪下营，又准总督咨为十请泉州官兵会剿海贼事，移催本职速赴漳州会剿。并据副将郭奇、游击王昶各禀称，奉总督行调该将等立刻往漳，如再迟延，定行先拿后参等语。各将领恐为总督参拿，恳请各准带兵南下。本职因此二枝兵马，原系总督发随宁海将军应援泉州之兵，未便固留，准其去讫。本日，又准宁海将军咨留本职回守泉州，咨内备叙奉有王爷令谕：泉州系紧要之地，提督有全省之责，应否往漳，听本职自行酌量等因。但本职细思，泉州虽系紧要重地，现有宁海将军并杨副都统弹压，且有绿旗各营官兵三千员名，本职尚恐不敷防守，又拨福州城守千把总王烈、杨宗、钱有功等官兵二百八十名回泉添防，自可无意外之虞。今漳州现有贼首刘国轩等大寇在彼窥伺，且总督十次移咨，谆切请援，而本职忝有全省责任，似当赴漳会商进剿。俟事平回泉，再剿东石小寇，亦未为迟。除现在率兵南下，并咨覆宁海将军外，理合启明，伏乞王爷睿鉴施行。

　　康熙十七年十月初九日。

　　缓征东石启

　　为谕知事。本月十一日奉王爷令谕，内开：「据宁海将军启请再谕抚、提速回东石剿杀逆贼等语。照得该提身任全省重寄，何处缓急，自应筹画调度。今东石地方，现有逆贼，且离泉不远，若泉州或有可虞之处，该提即当酌量发兵，将东石逆贼速行剿平，以清泉州肘腋之患。或以东石为不足虑，官兵即可赴漳，亦俟剿灭漳州逆贼之后，该提当作速回泉，保固地方。总之，该提身在地方，自知缓急情形。兹据该将军启报前因，合行谕知该提酌量而行可也。为此特谕」等因到职。敬此，案照攻取东石情形，业经本职启明王爷在案。续因总督叠咨请兵，本职又不得不带兵南下。今已于十一日到长泰县，过河十余里下营，十二日可到漳州。俟到漳面会总督、巡抚商议，应作何进剿，另启驰报。倘仰邀王爷威灵，得早奏肤功，自当星速回泉，再剿除东石之寇也。今奉前因，合先启覆，伏乞王爷睿鉴施行。

　　康熙十七年十月十二日。

　　覆同安兵单启

　　为特谕事。本年十月二十日，敬奉王爷令谕，内开：「据宁海将军喇哈达启报，海寇复犯同安，已被侵占，杭协副将马化龙等俱退回泉州府等语。照得泉州属县，原系紧要，而同安一邑，尤须多设官兵，加谨防御。是以本亲王前谕，有提督统辖通省，应否赴漳，该提当自为酌量而行。今该提并未前后筹画，竟自赴漳，以致同安失陷。该提为通省重寄，自当筹画周详，不得似此疏忽。今于文到之日，作速遣发官兵，恢剿同安。

　　平复之日，仍须多拨官兵，严加固守，毋得如前轻视可也。为此特谕」等因到职。敬此，案照十月初四日，据副将冯昭京报称，海贼吴淑率领贼众数千，于十三日从石浔地方登岸抢粮，离县十余里。该副将会同杭协副将马化龙率领官兵前去堵御。我兵奋勇冲击，杀死贼众一百余名，被伤贼众二百余名。奈贼伙数多，我兵单薄，众寡不敌，随冲围杀出。因同安县城先经被贼推平，至今尚未修筑，无城可守，随将兵马抽札梵天山。副将马化龙将兵马复带回泉州，逆贼亦即退回上船而去。但同安要地，请添兵设防等情。随经本职面商督、抚，挑选马步精兵四千五百名，于十五日驰往同安添防提备。海贼闻风，立即开船远遁，仍回海澄去讫。该本职复细查逆贼吴淑带众在石浔海边抢粮，离城十余里，实未到县。且城垣未筑，人民俱未归家，官兵无城可守，因众寡不敌，退札梵天山，原非失陷城池。今奉王爷令谕前因，理合据实启覆，伏乞睿鉴施行。

　　康熙十七年十月二十一日。

　　机有迟速启

　　为机有迟速等事。本年十一月十七日，准兵部密札：「该议政王等会覆福建提督杨题前事等因。康熙十七年十月初十日题，十一月初一日奉旨：议政王贝勒大臣会议具奏。该臣等会议得福建提督杨疏称：臣率领江南带来原兵并福建提标官兵七百余名，长驱赴漳，到同安县地方，忽接督臣疏稿，以为屡调不至，坐失事机等因，具题：当海寇围困泉城、声势汹汹之际，急于奔援者，机有不可迟也。及泉围既解，臣未克速往者，实因余氛未靖倘不图善后，则漳泉两郡势皆不可为。臣今现在漳州，与督臣面商进剿机宜，务期文武和衷，扫荡群寇，以纾皇上南顾之忧，断不敢稍存圭角等因。查近经臣等会议总督、提督俱系封疆大臣，嗣后总督、提督等若有调度绿旗官兵之处，一面即听伊等酌量调遣而行，一面具启知会大将军王等。至总督、提督等俱系朝廷倚任封疆大臣，必于地方事宜，筹画有益，和衷共济等因具题行文在案。今提督杨疏称，臣今见往漳州，与督臣面商进剿机宜，务期文武和衷，扫荡群寇，以纾皇上南顾之忧，断不敢稍存圭角等语，适符大典。相应敕下提督杨、总督姚，和衷共济，同心一意，速行剿灭海寇，以靖地方可也等因。康熙十七年十一月初二日题，本日奉旨：依议，钦此。为合札该提督钦遵施行」等因到职。承准此，除钦遵外，理合具启，伏乞王爷睿鉴施行。

　　康熙十七年十一月二十日。

　　密陈平海启

　　为密陈平海机宜等事。本年四月二十五日，准兵部密咨，内开：「该议政大臣等会覆和硕康亲王：札授副将原福建安溪县武学生员李日成奏为密陈平海机宜仰祈睿鉴采择事。臣草茅微贱，生长闽陬。缘闽海煽乱，臣亲侄光地，密与臣谋，遣人条奏机宜。幸际光复，蒙恩优授侍读学士。去年海逆攻围泉州，光地复同臣团练乡兵，守御地方，迎接大师，以解泉围。复蒙恩优授学士，并议叙及臣光地，以臣谊当然，不敢冒受，又以身在制中，不敢亲诣阙廷控辞，俾臣赍疏代奏。随蒙传臣到内阁问海上情形。臣已略陈一、二，但闽音蹇沚，区区之愚，未能尽达。伏念臣全家感激皇上厚恩，义不与贼俱生。谨胪列灭海数款，惟皇上鉴臣愚忠，俯赐采择。

　　一曰严海禁。逆贼窃踞海岛，凡粮食、衣甲、器械、船料等项，俱一一取给于内地。海界未迁时，沿海居民愚弱者供其搜掠，奸巧者潜与交通，故贼得肆行其志。自去岁奉命迁界，士民以手加额，谓游魂可立致釜中。乃尚蔓延至今者，缘守御官兵稀少，海寇深入，不足以制其锋，致彼掠取粮物如故。臣愚，以为宜添设绿旗官兵，照依原迁沿海旧堡，多人守防一堡。寇至，则附近诸堡相为救援。有不用命者，置之法。至于内地奸民有阴为接济者，一经拿获，立置重典。务使一丝一粒，绝不相通。不过数月，彼众将自溃矣。然利之所在，走死如鹜，无论奸民交通，即防守将弁，保无有贪利行私而阴与为市者？是宜专责督、提诸臣，严加清察，勿徇情面，使人人知通海有不赦之条，则犯者自寡。此不劳而灭贼之第一策也。壬寅、癸卯年间，行之已效。惟在着实禁防，不则空有迁界之名无益也。

　　一曰杜招抚。海禁既严，贼粮既绝，骎骎乎有不能自存之势矣。尔时必有倡为招抚之说以怠我师者。即我师久顿海滨，或亦利于抚，以为可庶几成事也。不知海贼万不可抚，议抚亦万不能成。且一次议抚，即一次堕其奸计。如顺治甲午年间曾议抚郑成功矣，乃议抚不成，而彼乘我弛备，突犯泉漳，外县俱被攻陷。去年又议抚郑经矣，亦议抚不成，而彼乘隙攻陷海澄，围困泉州，几于不守。此议抚之明鉴也。况内地奸民，反侧无常，一闻议抚，以为海贼将复得志也，则群趋而附之。是议抚为海贼树帜也。且海贼即受抚，肯遂散其党伙乎？我师遂可撤回乎？徒长贼人之志，炽奸民之心，堕国家之体，甚无利也。臣愚，以为宜一意进剿，绝议招抚，则人无附贼之心，而灭除之易易矣。

　　一曰选水师。水师之帅宜得其人也。海逆经今三十余年未能扑灭者，缘彼恃海为险，我无惯练水军以捣其巢穴；故彼得以内无顾忌而外肆鸱张。乘我师之在漳也，则扬帆而至泉，而泉城被围矣。迨我师之援泉也，又扬帆而至漳地，而漳地被扰矣。彼以逸待劳，我疲于奔命，可谓计之得乎。况我既严海禁，以绝彼粮食，彼势不能坐而待毙，必将大举登岸，以与我师相抗衡。胜负之机，未知所定。惟有习海之将，统率舟师，一军直取厦门以攻其腹心，一军趋据澎湖以断其归路，则彼首尾不能相顾，未有不立见授首者。故为今日之计，莫急于舟师。而师之任莫要于得人。见今满、汉诸大帅，俱系方略宿望，臣岂敢谓非其人。然而水陆异宜，以北人而出没于波涛汹涌之间，未见其为全利也。必得平日熟于泉漳水道，兼威望素着，又深悉海贼伎俩者以为帅，始足寒贼胆而操必胜。是在皇上细加询访，苟得其人，则逆贼之根株可以斩绝，而闽海从此永定矣。

