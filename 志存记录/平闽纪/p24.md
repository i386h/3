<!-- { "loadSidebar": true } -->
　　准此，为照欲除海寇，须设舟师，此固理势之所宜然者。但必先固我之内地根本，然后可以一意直前。查闽省沿边二千余里，皆逼近大海。逆艘随风乘潮，倏忽数百里，在在可以登犯。若该汛兵力单薄难以堵御，势须告急请援。在我之援兵于陆地奔驰，及到所犯之处，而贼已饱扬远引。此从来之失计。故海寇得以一岛之微，肆志跳梁，至今未收荡平之效也。近藉贵部经济宏裁，特疏题增兵额，于同安、漳浦各添设总兵弹压。盖以同安为泉、漳之咽喉，同安兵厚，然后泉、漳之声息可通。漳浦乃闽、广之接壤，漳浦势固，然后闽、广之脉络相连。况现今海逆披猖，登犯不时；若同安之势孤，则漳、泉之声息中断；漳浦之兵单，则闽、广之脉络不接，而云霄、诏安一带地方，且因而骚动矣。此目前添设同安、漳浦及沿边各营汛官兵，所谓先固内地之根本，确乎不可移易者也。俟水师提标官兵召募足额，舟楫收拾完固，将为捣巢之举，即于同安、漳浦二镇及沿边大小各营之内，挑选练习水战兵丁、配驾协同出剿，亦可以资驱策。今若罢同安、漳浦之添兵，尽从事于水战，计制造船只尚须时日，逆贼刻在狂逞，东西骚动，沿边汛守单薄，我官兵将奔驰救援之不暇，又何暇遥及于扫荡逆穴乎？此尤藉贵部院之始终主持也。事关封疆大计，既准咨议，不得不披沥刍荛。是否有当，惟祈酌妥主稿具题，庶积寇可歼，荡平可奏耳。合就咨覆。为此备咨贵部院，请烦察照，仍祈示覆施行。

　　康熙十七年十一月初一日。

　　咨商台寨咨两院

　　为咨商台寨官兵，以收防边实效事。为照迁边之役，已经通行勒限报竣，此月之终，大约可以就绪。但边界既定，则台寨亟宜修筑。在各县有司以爱惜民力为词，未免有迟延耽搁、苟简从事之弊；不知台寨关系边防大计。若任意耽迟，则官兵栖身无所，堵御无资。若潦报草竣，则一经风雨，不久便有倾圯之虞。此尤祈贵部院、院严檄该地方官及早修建，务期坚固，以免将来崩塌修理之烦。此台寨之建，不可一刻稍缓者也。

　　至于应设官兵。查自福宁州起，各营皆经征调南征；现在存营，寥寥无几。今际迁边画界分防，台寨处处需兵。若悉力于边防，则城邑空虚；若居重于根本，又边防单弱。叠据各将弁连篇累牍，大声疾呼，请发原调官兵回营，以资分守等情前来，虽屡经慰词批答，通融派防，然空言终无济于实用。如任其分布未周、守御未密，何以遏寇防奸？今应否将行间官兵，酌量发回各原营，以资分布巡防，以收迁边实效？合就咨商。为此备咨贵部院、院，请烦察照酌夺，仍祈示覆施行。

　　康熙十七年十一月十六日。

　　安设要汛咨督院

　　为咨商安设要汛官兵事。为照洛阳桥一汛，当海潮之冲，为泉州门户，最为紧急之区。在先海逆远窜，地方宁谧无事，或有时轮派晋江营分防。但该营原系水师，今水师提督不久到任，则该营仍归管辖，应听其调防原旧各澳水汛。而洛阳桥陆汛未免空虚。贵部院经纶海甸，无远不照，所当及今题设官兵之时，于洛阳桥添将官一员、带兵一千余名，以备防守，以固要冲。盖有专官，彼将以地方为切己之责，不敢懈弛疏略。若轮派拨防，彼且视同传舍，苟简从事，欲其规为久远，何可得也。倘兵额分派已多，亦须酌量添设七、八百名。万一有警，再于本标官兵之内，随时调遣添防，庶免将来之纷更耳。

　　再查安海一寨，近经细询，系康熙八年展界所建。今若照顺治十八年旧界迁移，则此汛系属界外。尤祈贵部院鸿裁酌定，即将议设安海官兵，移设大盈，令其兼顾小盈。是否妥便？合就一并咨请。为此备咨贵部院，请烦察照施行。

　　康熙十七年十一月二十日。

　　请宽海禁咨督院

　　为请宽海禁等事。十一月二十八日，准贵部院咨开：「据督粮道会同兴泉道呈报兴、泉二府沿边各台寨分防官兵数目册到部院。据此，先为前事，业经本部院咨覆贵提督查照顺治十八年旧汛，移行各标镇协营拨兵扼防去后。今据该道呈称：兴、泉二府墩寨，旧界皆系贵标并兴化城守营以及晋江水师等营分布防御，似不可缓。除将墩寨催令沿边各府县星速兴工修建外，合就咨催，希即移行各镇协营迅速拨防施行」等因到提督。

　　准此，为查各营官兵皆经先行别调剿御，见今存营寥寥无几，而单开沿边各汛，需兵甚多，将何以资分派？即如本标之兵，除出征在漳及发守各县汛之外，存城不过百十步卒。今纵令其尽数出守，已属不敷，若将行间之兵发回，则边墙无兵可守。展转思维，实难分顾。况今日事势又与往日大相悬殊。当此海逆猖狂，乘潮肆逞，处处可虞，且沿边台寨相去或一、二里或三、四里不等。兹以十余名步卒驻守其间，万一逆贼以大伙登犯，攻围该汛，虽官兵竭力堵御，然众寡不侔，保无疏失？失则损挫兵威，所关匪小。本提督不得不剀切言之。贵部院文经武纬，虑无不周，尚祈少加裁察，以保万全者也。

　　今准前因，除即移行各镇营酌量地方缓急，将现在官兵，通融量派汛防。并将军开同安县所属地方内，有原系水师官兵防守之处，业经移行同安镇将，速为分守，毋得推诿各去后。尤祈贵部院俯察地方形势，贼情、兵力，各将弁委难支应，迅将议添营制，先行委员任事，令其分头招募兵丁，以资派遣。并严檄各有司速将台寨勒限修竣，以备防兵栖止。庶战守有资，边防可固矣。合就咨覆。为此备咨贵部院，请烦察照裁夺施行。

　　康熙十七年十二月初二日。

　　遵奉俞旨咨督院

　　为遵奉俞旨，安设官兵，分布紧要，以巩边疆事。本月初一日，接贵部院会稿内开：「浦城添兵五百名，闽安添兵一千名，镇东添兵四百名，蒜岭、枫亭各添兵四百名，惠安添兵一千名，洛阳桥添兵七百名，同安添兵三千名，灌口添兵五百名，龙江添兵五百名，海澄镇移驻漳州、额兵三千名，漳浦镇照旧、仍辖额兵三千名，漳浦营添兵五百名，云霄营添兵五百名，海澄城守添兵一千名，江东桥添兵二千名，福宁添兵四百名。以上共设兵一万八千八百名，即在奉旨添设一万零八百名并公标并入八千名之内」等因。仰见贵部院吁谟硕画，布置周详。本提督自当祗遵会题，安敢复有异议？惟是此番题定之后，遂成绳墨，若内中稍欲更张，似未便再疏入告，又不得不少申末议也。

　　查福宁州虽当添兵，但该汛离厦门逆穴颇远，向虽有零星海逆党羽游移窥犯，近为我舟师追击，而逆首朱天贵等已逃窜南下。今我舟师大队，出屯定海，相机捣穴，在逆贼断不敢飞越北上，则福宁州可无海寇之患矣。既无海寇可虞，则城守四百之兵不须添设，只将镇标原调入铜山营额兵一百五十三名准拨补足额，再将该镇标左营原调入铜山营游击一员、把总一员准其补复员缺，便足以资分布弹压。近本提督曾经面商该镇，亦无异词，故敢述以参议也。尚剩兵二百四十七名内，再请将一百五十名准拨补敝标五营原铜山之额。余存九十七名，留备别用。

　　再查福清一县，离省会不远，既于镇东添兵四百名，则蒜岭即添兵三百名亦足扼守，似可省出一百名，以益枫亭。盖枫亭一区，夙多伏莽，数十年来，未尝一日平静；此往来差员商旅所却虑而戒心者也。至于大盈、小盈，尤为山寇要冲。此地既近东石逆穴，咫尺大海，内则九溪诸山路通安溪、永春诸邑，山海逆寇，每于此中出没。若不安设重兵，不足以断绝山海之勾连。本提督愚见，拟于此汛添设守备一员，带兵五百名防守。即将原议减设福宁城守守备一员、余兵九十七名归其管辖，尚少兵四百零三名，拟于云霄营挪兵三百名，漳浦营挪兵一百名。盖云霄惟一土堡，非如郡邑之有仓库堪虞，既有官兵一千二百名，自可分布无事。漳浦一县已有总镇重兵弹压，又有漳州为之声援，不日水师提督莅任，复有水师牵制逆贼之背，则漳浦一邑有兵一千四百名居守其中，自有虎豹在山之势，无烦再虑。以上云霄、漳浦共减兵四百名，凑福宁存兵九十七名，共四百九十七名，即令议减福宁城守守备一员统领驻守大盈、小盈二处，以塞东石、安海之冲。若有警息，再于敝标调拨协助。如此，则沿海一带，星罗碁布，随处周密，战守之权，确乎在我掌握矣。

　　彼此俱属王土，何处非关责任。本提督身驻泉城，见统数千之众，乃于大盈、小盈议添防守，而于云霄、漳浦、福宁则议减戍。此非臆为轻重也。盖以本标士马有应援各府之责，且山海未靖，警息频仍，一遇有事，便当介马星驰。倘远出追剿，鞭长莫及，若泉州至同安一百三十里大盈一带，适中孔道，无专防之兵扼守，恐宵小勾连，又滋一番震动。事关地方大计，故不得不因此会议之机，详慎敷陈，惟贵部院再垂参酌可耳。合就咨请。为此备咨贵部院，请烦察照，裁夺示覆施行。

　　康熙十七年十二月初二日。

　　申饬透越咨四镇

　　为申饬透越接济之弊，以绝盗粮事。为照迁边画界，设兵巡防，原期杜奸清野，俾逆贼掠食无从，则乌合之伙势当不久溃散。惟恐有一、二不肖弁目，听信奸棍唆诱，希图微利，明知故纵，任其透越勾通。合就移饬。为此合咨贵镇，烦为查照，希即转行严饬所属沿边各协营将，令务令不时亲自带领兵马，严行巡查。并申饬汛防各弁兵，凡系港口，寸板不许下水；若系陆路，一丝一粟不许越出界外。敢有阳奉阴违，分肥故纵，及稽察不严致被透越者，或经访闻，或被首发，定以通贼指参。事关边禁，功令森严，贵镇责任攸关，幸勿泛视！仍将通饬过缘由见覆施行。

　　康熙十七年十二月初十日。

　　设法示禁咨两院、平南将军

　　为恳恩设法示禁，急救残黎事。本年正月二十二日，据江东副将詹六奇呈称：「据二十八都、上坑、九东等社居民杨仕、杨同等呈称：本社数村，附居大路，屡被海虐，惨不可言。幸逢大兵讨贼，喜见天日。岂料本社土楼攻破，颗粒无存，哀声满道，仅存空屋，又被兵丁乘取柴火，拆毁殆尽。合情乞示禁止，招徕残黎等情前来。据此，为照二十八都各村逼近大路，虽未迁移，凋残已极，仅存栖身房屋。况又播种及时，今被营兵拆毁，不留半柱只椽。可怜未定惊魂，又作流离落魄。卑职闻之痛切，即请宪令禁止；旋复躬亲传谕。孰知顽兵不遵军令，数百成群，公然无忌；将以民居为瓦砾场矣。今据前情，合亟呈请，轸念民为封疆根本，移知都统迅示严禁，庶留未拆之余，以免露宿之苦。实宪台恩施广厦千万间也」等情到将军。

