<!-- { "loadSidebar": true } -->
　　题为飞报克取厦门逆岛事。窃照海澄既复，贼众奔窜。臣抚安残黎，即一面多张示谕，并差能员于各处宣布皇仁，晓谕各伪官兵，许以就抚自新，随材录用。当有伪总兵吴桂、罗士鉁、伪副将吴天禄等各率领伪官兵船只、眷口前来投诚。臣厚加赏赍抚慰，将伊等家眷安插县城之内。因询厦门情形。各据称逆贼因在乌屿桥、海仓等处被我官兵剿杀，又见我兵安营高浦所绝其归路，贼巳丧胆；今海澄克复，势益摇动，桂等愿效力前驱，协同官兵乘时进取等情。臣随飞咨督、抚诸臣，调拨官兵，分路进攻。督臣姚、平南将军臣赖、漳浦总兵臣赵得寿，率领满、汉大小各将弁，配坐船只从松屿进兵。抚臣吴与宁海将军臣喇、副都统臣吴、同安总兵臣王英、兴化总兵臣曾承，率领满、汉大小将弁配坐船只从浔尾进兵。臣同福宁总兵臣黄大来、漳州总兵臣吴三畏，率领镇标各营参游马胜等并守备千把以及外委随征大小各弁员，配坐分拨督臣捐造八桨船三十只及投诚总兵吴桂等带来船只，仍挑选新附熟练精兵，即令伪镇将吴桂、罗士鉁、吴天禄带领，协同官兵从海澄一路而进。三路订期二月二十六日一齐追击。逆贼聚■〈舟宗〉迎敌。我兵大炮击破贼船甚多，斩杀淹死逆贼在海洋之中，难以千百计数。贼众大败远遁。当有防守厦门伪总兵黄瑞、张雄、吴国俊等率领伪兵投诚。随于二月二十七日亥时克取厦门。岛中人民数万口，臣等仰体皇仁，禁戢官兵，不许伤害，出示安抚讫。查探贼船尚有三百余只，现泊蓼螺等处，尚思狂逞。应俟水师提臣船兵到日，会商夹剿，以绝根株。但臣自提师凤山，与督、抚诸臣罄竭心力，经营灭贼之策。时因省会无水师南下，未能飞渡；且臣系统辖陆路，原无船只水兵。近因分拨督臣捐造八桨，及招谕伪总兵吴桂、罗士鉁等各带船只来归，臣多方鼓励，各愿领众杀贼自效，臣不敢以水陆歧视，致失事机，随飞咨督、抚诸臣调发官兵分路夹击。今积年盘踞逆穴，一旦荡平，海宇廓清，边陲安靖，此皆仰藉朝延威德，下赖各将士协和用命，而水师提臣之功，尤不可泯。除在事有功大小将弁及伤亡官兵，并得获船只、器械等项数目，容臣查明另造清册送部察核外，理合先具飞报，上慰睿怀。臣谨具疏密题，伏乞皇上睿鉴施行。

　　康熙十九年二月二十九日。

　　奉旨：「览卿奏，会同满、汉官兵进剿海逆，击败贼众，恢复厦门，具见调度有方，将士奋勇，可嘉！在事有功人员着议叙具奏。兵部知道。本内副都统讹写都统。着饬行」。

　　汇报招抚等事疏

　　题为汇报招抚投诚官兵数目，仰祈睿鉴事。窃臣自康熙十七年七月内提师入闽，八月内救解泉围，旋即带兵至漳州，札营凤山一带，与贼对垒。贼首刘国轩等调集各处精锐贼兵十余万，分布观音山、湾腰树等处，倚山负海，挖濠筑城，以拒我师。臣仰仗天威，虽屡战屡胜，斩杀不计，奈贼众繁多，诛之不可胜诛。臣昼夜焦思，非剿抚并用，不能一时散其党羽，溃其腹心。遂一面断其粮道，出奇扑剿，以张挞伐之威；一面散遣间谍，多方招徕，以广皇上好生之德。并申饬沿海将领，一体招抚。计陆续招到伪官共一千二百二十八员、伪兵共一万四千七百四十三名、眷口共二百四十七名口、难民共三千七百五十二名、失陷投回官共二十八员、投回兵共五百六十名，臣俱竭力捐资，多方安顿。查系伪总兵、副、参、游，则赏给缎疋袍帽；凡系伪都、守、千、把、弁兵，则分别酌量赏给花红银牌等项，以示鼓励。比因海澄未复，厦门未平，臣灭贼志切，未遑题报，俱经咨明督臣在案。内有已经督臣汇题支给俸饷者，有愿在营食粮、分发各营收伍者，有愿原籍归农、行令有司安插得所者。此自康熙十七年七月起，至十九年二月二十三日止，臣所招抚伪官兵民之数也。

　　兹于本年二月二十四日恢复海澄，二十七日克取厦门，贼渠败窜。其拼命奔船余党，或潜踪海■〈氵义〉，或逃匿深山，若不及时招抚，恐复为害地方。臣即多张晓谕，分遣能员，许令就抚自新。随招到伪总兵八员、伪副将、参、游等官共三百九十一员、都、守、千、把等官共三百五十六员、伪兵部并伪监军参议副使文职等官共三十一员、伪兵共一万三千九百八十八名、眷口共一千零七十二名口，各缴有伪印札、船只、盔甲、器械、旗帜等项前来投诚。臣随逐一查明，凡系伪总兵及副、参、游、伪兵部监军等官，俱给赏斗缎袍帽。若系伪都、守、千、把官兵，俱分别赏给花红银牌外，复即连人咨送督臣，分别安插在案。内有伪总兵吴桂、罗士鉁、伪副将吴天禄等感激国恩，愿杀贼自效。臣遂令协同官兵，攻克厦门，着有劳绩，已经另疏题报外，此臣自本年二月二十四日以后，仰体皇仁，招抚伪官兵目之数也。似此抚绥胁从散贼党羽，乃分内之事，非敢希幸议叙。但臣两载之内，剿抚兼施，备竭心力。今幸赖皇上齐天福祚，海宇廓清，贼党向化，合将前后招抚过情形并疏题报。除将伪官兵姓名、数目、伪印札、关防、船只、盔甲、器械另造清册送部查核，至各伪官倾心归附，作何分别录用，合听部议，臣具密疏题明，伏乞皇上睿鉴施行。

　　康熙十九年三月十三日。

　　恭报回泉日期疏

　　题为恭报微臣回泉日期，仰祈睿鉴事。窃照微臣自康熙十七年六月内奉命调闽，七月内入境，即整兵进剿，誓期扫平逆贼，以上报隆恩。嗣于八月二十六日救解泉围后，十月初四日带兵南下漳州，驻营凤山一带，与贼对垒。官兵昼夜擐甲枕戈，迄今十七阅月，虽严寒酷暑、风雨晦明之候，俱不敢刻令懈弛。至原带盔甲器械等项，因屡次与贼血战，露处日久，多有损坏不堪。兹仰仗天威，海澄克复，厦门荡平，所有被陷百姓及投诚伪官兵目人等，臣与督臣姚、抚臣吴，上体皇仁，加意抚绥，移明分别安插。其海澄、厦门系水师汛地，交水师提督万拨兵防守外，惟是泉州系臣驻札之地，今逆穴既平，自当亟回弹压。兼各官兵征剿年余，亦当稍为休息，再加训练，以养锐气。其盔甲、器械、弓箭等项，应收拾整顿，以壮军威。况臣已衰老，久在行间，衣不解带、目不交睫，心血俱枯，淋闭旧症复发，亦拟就泉延医调治。除将沿边各汛应行设防善后事宜移咨督、抚诸臣酌议分布，俟议妥之日会疏另题外，臣随于康熙十九年三月二十四日，带领臣标官兵回驻泉州，再加整搠，保固地方。所有回泉日期，理合具疏题报，伏乞皇上睿鉴施行。

　　康熙十九年三月二十四日。

　　恭谢天恩疏

　　奏为恭谢天恩事。本年三月二十六日，臣自漳南班师回泉，行至同安地方，接得在京提塘官丁天生禀称：蒙内院发出御赐日讲四书解义一部，四套，计二十六本，赍捧到臣。臣随恭设香案，望阙叩头谢恩祗领讫。伏思皇上备尧、舜、禹、汤之姿，体孔、曾、思、孟之道，孝慈恭俭，文武圣神，加之敬天勤民，宵衣旰食。于是逆孽削平，寰区底定。正当畏威怀德之年，务求内圣外王之学，爰命儒臣，于日讲四书解义，汇校成帙，亲加裁定，复洒宸翰，序之篇首，使圣贤理道，昭昭如日月之经天，而又睿思覃被，宠颁内外文武大臣各一部，令皆开卷晓然，斯诚圣主千秋之胜事，旷代之盛典也。臣以櫜鞬之余，仰荷隆恩，得邀殊锡，际此凯旋息马，不特微臣跪诵，欣窥圣学之高深，即在军中将士，亦共明尊君亲上之大义。而臣子子孙孙，敬奉为典谟训诰，咸戴荣恩于奕世矣。谨具疏奏谢，伏乞皇上睿鉴施行。

　　康熙十九年四月十五日。

　　闽疆已荷等事疏

　　题为闽疆已荷天威底定，谨请撤回援剿官兵，以省钱粮事。窃臣自康熙十七年六月内奉命入闽，时值海逆猖獗，臣恐闽省官兵不足以资征战，随于钦奉上谕事一案内，请就松江提标六营内挑选精锐马步战守兵丁一千七百名，合臣原带材健共足二千名、战马四百匹及盔甲炮械，并遴选将弁等员分领，随臣入闽，照例支给行坐粮饷与安家月米。并请照昔年臣标调援浙江之例，事平之日即令各兵仍归松江原伍等因，荷蒙俞旨，部文行臣钦遵在案。

　　各兵自到闽省，即随臣救解泉围，旋复南援漳州，札营凤山，与海贼咫尺对垒，朝夕炮火相持，大小数十血战，各官兵皆首先用命破敌，极为劳苦。兹仰赖皇上天威，海澄克复，厦门等岛俱已荡平。臣于本年三月二十四日班师后，念各兵久战积劳，拟即疏请遣归松江原营。缘臣身任封疆之重，虽岛屿甫清，而郑经、刘国轩等先败遯蓼罗，继窜铜山、南澳，希图勾连广东巨盗，乘隙再逞；兼以江西交界之邵武、建宁、延平各府山寇江机、杨一豹等尚未投诚。臣有通省应援之责，一闻有警，即当带兵星驰扑剿，故不得不将原带松江援剿官兵暂留，以保万全。今铜山已经克取，郑经、刘国轩俱远窜台湾。其朱天贵等与山寇江机、杨一豹等，俱经臣同督、抚诸臣会遣弁员，宣布皇仁招徕，次第就抚。是全闽山海地方已定，虽台湾余孽未尽殄灭，然有水陆经制官兵，现在奉旨公同巡阅，酌议派防，自足分布扼守。其援剿官兵，除臣原带材健三百名，先已补入福建提标经制缺额外，今左右两营额兵一千七百名，应照事平之例，题请发归原伍，以慰久戍兵心，以仰承樽节者也。

　　除将遣发各官兵回松缘由，臣已经面商兵部侍郎臣温等会疏另题外，再查本年二月内，臣准兵部咨开，为请撤援剿官兵以期节省钱粮、以免士卒远戍事，内开：效劳官兵，俱额外存留；准食俸饷官员，俟本省有应补之缺出，即行推补。其兵丁查汰老弱及缺额，陆续顶补。千把等俟有缺出，即行推补。嗣后撤回效劳官兵，如有似此裁缺者，俱照此例。奉旨钦遵在案。今援剿左营游击张念祖、守备杨可能、右营游击杨懋绂、守备李魁、千总邓应魁、张奉、李永科、李亨等四员，把总苏明彦、张六、陈亮、江光斗、杨保、王豹、曾子孟等七员，皆远涉数千里瘴湿地方，与海贼两年血战，锋镝余生，劳苦已极，自荷皇仁，破格轸念。其发回额外，仍准食俸，俟本省缺出推用之处，合听部议。内游击张念祖一员，现委署福建建宁府城守副将事务，经臣会疏保题实授，尚在候旨，合并声明。

