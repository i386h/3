<!-- { "loadSidebar": true } -->
仗节丁年去不回，满腔热血奋风雷；身驰虏阵枪刀软，气薄蛮天瘴疠开；马革生香携骨月，莺书和泪达泉台；碑高十丈题忠节，原采溪毛荐一杯。
欧阳方进
猎猎西风吹战尘，却因板荡识忠臣；边城去远全吾道，天地中间有此人；池府空堂悲赵悴，玄元遗庙苦张巡；今来古往谁无死？独擅芳名亿万春。
蔡朔
梨寇长驱拥鹳鹅，孤城被陷独峨峨；援师绝望经旬久，誓死其如报国何；带憾江声流不尽，旌忠天语炯难磨；甘心降虏人何在，地下无颜见伏波。
陈彦瑞
矢心戮力守孤城，万里天南绝救兵；仗剑只知当委命，枕戈岂肯学偷生；精忠耿耿逾金石，劲节棱棱拥旆旌；一死了全臣子义，谅山千载播芳名。
杨铭
吾乡先达重师文，义胆忠肝独见君；骂贼数言光史策，捐躯千古树元勋；风尘尽扫南交地，日月高悬太守坟；生气凛然常不散，朝朝结作谅山云。
进士礼部员外 刘莘
万里孤城绝救师，身亲弓矢亦多时；海风卷树忠魂泣，山月临关战血滋；许远有才终自见，杲卿无令欲何施？忘名岂为名齐昔，一点担心报主知。
李嗣
不见降夷走传车，日看戎马遍城隅；孤身节义忠臣志，万里风尘太守居；山狱愁云终不改，郊原白骨竟何如？人生自古谁无死，留取芳名照简书。
孟敬
曾从简策忆忠臣，今代湖湘有若人；骂贼不辞刀断舌，叱酋宁畏鼎烹身，南交矢节高风播，北阙旌忠正气伸；巡远在前君在后，舌甚取义并成仁。
进士户部主事 梁汝璧
九天膏雨沛遐荒，何物么魔跳忽梁？南海月明珠有泪，东门星坠夜无光；生前泽被蛮夷悦，死后名留竹帛香；瞻拜遗容犹俨若，愁云漠漠满潇湘。
少保兵部尚书 于谦
底事南荒入版图，诸城瓦解一城孤，书生挺剑能摧敌，国士卸恩岂惜躯？绝域有灵歌召杜，中朝无策用吴孙；九原忠魂须眉在，凛凛常悬太守符。
王翔
唐代交州汉九真，中朝基业岂宜沦；撑持半壁鸣孤掌，保障暇荒历十旬；南海至今留碧血，越裳终古有青嶙；皇天亦喜褒公节，阴雨旋开俎豆新。
进士监察御史 李进龙
谅山孤注失援师，誓志全忠痛莫支；裕国何人纾伟绩，畴边无力控蔓夷；精心一点光昭日，大烈千秋激烈时；天诏荣颁旌后代，芳名青史载歌诗。
御史江安粮道 王之錡
吾乡簪袚重芳名，靖难当年似杲卿；万里孤城迷羽檄，一腔热血洒江城；猿啼海岛随风切，鹤戾晴湘队月明；敬吊孤忠昭异域，每瞻华表系余情。
戴汝东
肉食公然完玉节，真光也许受横磨；气冲壁垒无交阯，家近鱼龙有汨罗；花绶明时参计老，铁肝埋日受恩多；生平泪向忠臣洒，叠句招魂颂九歌。
次男升
谅山之难，家严、家慈。及幼弟彻以身殉国，小子升茕茕在疚。憾抱终天，影伤只雁，与言及此，肝肠寸裂。兹家蒙圣天子泽及九泉，奉旨归葬，君恩厚矣！吾亲之节义彰矣！哀我鲜民将何以报称于万一也哉！？
拜命天朝誓守臣，无端豕突伏波营；迢迢万里君门远，烈烈孤忠凤昭旌；交阯尚遗元老血，栗桥新赐旧臣莹；枕戈欲剿么麽穴，憾不当年速请樱。
春晖寸草恨终天，义烈深悲母氏贤，殉国同心光虎节，倚门何处觅鱼轩；精诚直比冰霜洁，志操还如铁石坚；不幸长怀风木恨，每瞻遗像泪潸然。
蛮寇纷纷乱似麻，可怜忠孝出吾家；脊鸰原上音还断，豺虎苁中节不暇；池草春生幽梦寂，林鹃夜哭旅魂嗟；高堂应奉归宗寝，莫遣亲灵滞塞沙。
纶
忠臣自昔属良臣，家乘煌煌百代新；节绍舂陵绳祖武，躯捐交阯报皇仁；汉官无忝二千石，虞殡还歌十八人；太息中兴方召在，不从边郡救张巡。
原容
曾从边郡著奇勋，食绝援穷死报君；碧血难消交阯恨，青山尤护栗桥坟；忠肝一片埋秋草，正气千年起暮云；欲刎月支酬圣主，何当比绩汉终军。
学祖
蠢尔群蛮悖化辰，严城一夕海扬尘；象林龙木登王土，猿鹤沙虫泣老臣；白日昭昭悬使节，丹心炯炯达风宸；何如当日珠涯议，徒使衣裳复介鳞。
嵩曜
派衍宜阳一脉通，如公径节允堪风；恩深民惜颖川寇，祸似蜂生梨利戎；许远捐躯知力竭，杲卿骂贼固心雄；丹忱常与山河并，彪炳家声在表忠。
云庵
仗节捐躯四百年，我公浩气尚森然；几篇青史垂今古，一片丹心照地天；侠骨已颓名不朽，孤城虽破节尤全；英魂直接三闾伴，湘浦春深泣杜鹃。
五言律
湖南提督学院 姚希孟
群山森画戟，寂寞易侯居；室有新供像，堂传旧读书；精忠昭异域，大节感乡庐；近日尤轩客，为居一式闾。
翰林院修撰 商辂
亦知危旦夕，效死守孤城；不朽黄泉血，长垂青史名；衣冠徒北拜，羽檄莫南征；回首当年事，凄凉无限情。
刑部尚书何乔新
边郡多戎马，唯君克壮猷；有心扶社稷，无计斩羌酋；撼阵风云暗，涂肝天地愁；至今湘水上，百日照森楸。
进士温州知府 范奎（公的孙女婿）
南地歌思切，东郊寇盗侵；成仁烈士志，报国老臣心；有血殷燐火，无援赴象林；悲风号木末，凄切恨尤深。
成化兵部尚书 项忠（公之孙婿）
自殉交州后，流传直到今；黄泉埋碧血，白日照丹心；骨掩连城玉，身向百炼金；宜阳家法在，忠愍有嗣音。
乾隆乙丑进士 曾光先
十里森楸古，青苍拱墓门；悲公无俗泪，寿世有忠魂；夕照明危碣，迥风号暮村；南荒何足守，遗恨及中原。
许进
寇贼侵交阯，谁能鼎镢甘；师中宜长子，天下有奇男；去食民尤守，重伤战尚酣；精忠推第一，大节可参三；凛凛丹心炳，森森正气含；先生长不朽，后死应怀惭。
舒诰
群盗满遐荒，郊墟半虎狼；孤臣唯有泪，边地更无粮；苦战青天暗，连峰白日黄；捐躯扶社稷，为国固金汤；正气乘箕尾，丹忱傲雪霜；死尤持我节，魂尚恋吾皇；象君郡原归汉，交州不似唐；年年砂碎月，社宇泣甘棠。
泸州学正 公全
招魂含泪读，仿佛神来只；黯淡谅山云，凄其湘浦水；忠灵自往还，离恨何终始；不到鬼门关，此情长已矣！
禄三
仗铖谅山城，身家芥蒂轻；宁为断舌死，不学抱头生；地下思忏寇，天朝惮用兵；檐前喧铁马，尚作战场声。
五言古
太常寺少卿 魏骥
文章兴节义，儒生素所学，一临危难时，竟自负其腹；岂不须臾生，徒留千载辱，易公守谅山，忠义何卓卓？逆贼虽未歼，气已收光岳。
兵部职方郎中 蒋昂
人臣论忠贞，谁非节烈者；临难惜其躯，毋乃气馁也；唯公负刚肠，矢死孤城下；千秋湘江滨，俎豆同屈贾。
夏暄
交阯昔纷扰，谅山惟困艰；兵食既已尽，孤城度难完；惟公坚大节，矢死无生还；忠臣贯白虹，怒发上冲冠；从容结缨没，义不污夷蛮；朝廷洫褒诔，远迩咸嗟叹；吁彼偷生者，视公心讵安；伊子抚遗卷，惨然为心酸。
本邑邑侯 黄仁荣
晨兴戒徒御，宛转栗桥路；路旁马鼠封，嶙峋忠臣墓，石兽卧秋烟；神鵶号古树，令人增悲酸；迥车暂延宁，忆昔永乐时，圣人践天祚；九译咿温重，万国睢盱属；蠢尔小越裳，乃敢负其命固，帝命讨不庭，疾风卷轻雾；版图入职方；选吏安新附，公时佩虎节，深感国土遇，礼仪化蛮夷；平徭宽逋赋，政简复刑清；舆人叹来暮，午雩动穹苍；霖雨随车注，九载绩用成；挽留不得去，无端鼙鼓来；边陲狼烟作，英国还朝廷；专阃寄纨绔，侏儒既丧师；宁桥军又误，寇贼犯东都；惊我郊圻处，元老壮其猷；便便储武库，牟比率先登；几将愧虏捕，马韀备朝炊；三月无援赴，身殉社稷危；有家不忍顾，抱印经清流；英魂含嗔怒，同任十八人；不受犬羊污，大义薄云烟；精忠光国步，褒赠被九泉；宠荣惊妇孺，人生天地间；倏如花上露，偷生能几时？圣贤宁自苦，玉树闷幽宫，芳名千古著。
邦谟
两仪孕化育，正气亘弥纶；浩然配道义，刚大存乎人；时穷见节义，临难识忠贞；如何中自馁，肮脏惜一身；封家豕乱交，小丑动天兵；同胞敌王忾，况乃列缙绅；竖子鼓鼙死，坐令贼纵横；纷纷降且走，辱国忝大伦；惟公忠节勇，愤怒如雷霆；慷慨歌虞殡，朱殷盈左轮；杀敌能致果，狂寇心胆惊；坚壁还借一，大义砺军民；时危战愈苦，万里存孤城；羽书道中梗，粮尽援不臻；率家十八口，死绥报枫宸；乾坤为震动，日月惨不明；丈夫有列骨，一发系千钧；但知纲常重，宁论后世名；肝肠坚金石，激烈泣鬼神；效死死不朽，杀身身益荣；当时腐鼠辈，逃遁争偷生；腼然有面目，竟自背君亲；公今荷褒赠，榱桷方维新；馨香齐屈子，俎豆秋复春；天风喧铁马，楚雨扬霓旌；魂兮尚归来，蛮方不足平。
七言古
天顺户部郎中 王敞
越裳往昔顽勿庭，猖獗偷弄潢池兵；风尘倾野迷边城，豕兔何以能支撑？谅山守臣忠烈士，粮尽援绝孤城里，愿殚死节报明主，慨不英魂为厉鬼；堂堂大节冠古今，圣朝褒赠恩何深；名书青史皎如日，为臣鉴此当规签。误人家国诚何心。
刘虬
蛮烟翳日风尘昏，使臣奔命如鸡豚；贺兰不援徒血指，裹剑独守孤城死；先生之死非为名，国家事重身为轻；谅山之地没夷虏，先生之节存万古。
彭维新
越南荒服推交阯，谅山异域称难治；天遣英雄定此邦，大节棱棱振纪纲；梨利跋扈狼烟作，赤眉更比黄巾恶；孤军悬注万里天，鏖兵三月心魂煎；据筹画策坚垒门，兵残城破乾坤昏；血溅举家浑不顾，慷慨殉难何轰轰；吁食君之禄蒙危灾，愉生负国何为哉？我公仗节实勘哀，屈指於今三百载；生气凛凛其尤在，不见嚼舌骂贼颜；杲卿又不见罗雀，捕鼠睢阳巡古之；忠臣激烈恒如此，千秋史册垂芳声；呜呼我公千秋史策垂芳名。
湖南巡抚 赵申乔
人言忠臣不怕死，忠臣正自能知生；皇天降衷性本直，胡为苟图旦夕忘君亲，人言忠臣欲流誉，忠臣正不自为名，高官厚禄弃敞屣，安能顾此死后之声称，男儿原具有至性，泰山自重鸿毛轻，守土不肯殉社稷，国家安赖有干城；易公杖钺气不折，心肠百炼储真精；奇谋撼阵山岳动，捐躯赴难鬼神惊；当年交州如鼎沸，致命遂志能几人？我非於公有素昔，不禁感慨为酸辛；良由秉彝同懿好，忠义原自在人心；呜呼，公虽死，死尤荣。可以愧乎千秋万世猿惊鼠窜之奸臣。
本邑邑侯 张宗衡
