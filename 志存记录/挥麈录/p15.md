<!-- { "loadSidebar": true } -->
    孙叔易近为先人言：“大观中，自南京教授差作试官，回次朱仙镇，阅邸报，吴侔兄弟以左道伏诛。坐中监镇使臣云：：某少日作吴冲卿丞相直省官，亲见元丰中交趾李乾德陷邕、廉州，诏郭逵讨之。神宗问所以平交趾者，逵曰：兵难预度，愿驰至邕管上方略。师往，遂复邕州。进次富良江，又破之，获贼将洪真太子者，于是乾德议降。而逵以重兵压富良江，与交人止一水之隔。冲卿忌其成功，堂帖令班师。逵逗遛不进，交人大入，全军皆覆，逵坐贬秩。侔、储，冲卿孙也。此盖天报之云。’当时诗人陈传作《佐郎将》云：‘林中生致左郎将，名工头颅十四五。乾德可禽嗟不谋，同恶相济能包羞？降书冉冉过中洲，中军传呼笑点头。蛮首算成勿药喜，君臣称觞弭多垒。元戎凯旋隔天水，夜经桄榔趋决里。驱将十万人性命，换得交州数张纸。’”
    ○新法之行施于天下，独永康无和买
    明清《前录》载和买起于王丝。后阅范蜀公《东斋记事》云：“太宗时，马元方为三司判官，建言方春民乏绝时，预给官钱贷之，至夏秋令输绢于官。和买绸绢，盖始于此。”然在昔止是一时权宜，措置于一岁之间，或行于一郡邑而已。至熙宁新法，乃施之天下，示为准则。是时越州会稽县民繁而贪，所贷最多，旧额不除，至今为害而不能革。惟婺州永康县有一桀黠老农，鼓帅乡民，不令称贷，且云：“官中岂可打交道邪？”众不敢请。独此一邑，遂无是患。闻今不然。
    ○刑和叔用章子厚语以答虏使
    绍圣初，孟后废，处道宫。偶辽国遣使来，诏命邢和叔馆之。邢白时宰章子厚曰：“北使万一问及瑶华事，何以为词？”子厚曰：“当云罪如诏书。”已而北人不及之，忽问曰：“南朝近日行遣元人，何邪？”邢即以子厚语答之。归奏，泰陵大喜，以谓善于专对。（刘季高云）
    ○吕氏为侍郎者三人，俱有子孙为相
    五代时有姓吕为侍郎者三人，皆各族，俱有后，仕本朝为相。吕琦，晋天福为兵部侍郎，曾孙文惠端相太宗。吕梦奇，后唐长兴中为兵部侍郎，孙文穆蒙正相太宗，曾孙文靖夷简相仁宗，衣冠最盛，已具《前录》。吕咸休，周显德中为户部侍郎，七世孙正愍大防，相哲宗。异哉！
    ○邵尧夫讥富郑公肉食者鄙
    富郑公晚居西都，尝会客于第中，邵康节与焉。因食羊肉，郑公顾康节云：“煮羊惟堂中为胜，尧夫所未知也。”康节云：“野人岂识堂食之味，但林下蔬笋，则常吃耳。”郑公赧然曰：“弼失言。”（邵公济云）
    ○总管之总字，但从手不从丝
    治平初，诏改诸路马步军部署为总管，避厚陵名也。考之前史，“总”字皆从手，合作“扌”字，非从丝无疑。出于一时稽考不审，沿袭至今，不可更矣。
    ○李涛李择常本出一族
    李成季昭，元左史，自号乐静居士，五代宰相李涛五世孙。涛至本朝，以兵部尚书莒国公致仕。尚书，当时阶官也。其家自洛徙齐。成季犹子，汉老邴也，中兴初，位政府，一时大诏令多出其手。秦少游作《李公择常行状》云：“远祖涛，五代时号称名臣，仕皇朝为兵部尚书，封莒国公。莒公少时仕于湖南，有一子留江南，公其裔孙也。所以今为南康建昌人，世号山房李氏。”成季与公择，乡里虽各南北，要是本出一族，子孙皆鼎盛，不知后来两家曾叙昭穆否耳。
    ○陈崇仪庙食事因
    侬贼犯交、广，毒流数州，诸将久无成功。狄武襄既受命颛征，首责崇仪使陈曙，斩之。余襄公皇恐，降阶祈求。武襄尉藉遣之。于是军声大振，竟破贼。而桂人为崇仪建庙貌，祀事至今唯谨。东坡先生以书抵广西宪曹子方云：“闲居偶念一事，非吾子方莫可告者。故崇仪陈侯，忠勇绝世，死非其罪。庙食西路，威灵肃然。愿公与程之邵议，或同一削，乞载祀典，使此侯英魄，少信眉于地中。如何如何。”武襄必无滥诛，而广人奉事之益严，又有东坡之说如此，不可晓也。隆兴初，帅臣张维奏，诏赐其庙额曰忠愍。曙，高邮人，进士及第，后换右列。灵芝王平甫撰其碑志甚详。其婿许光疑，始以布衣自岭外护其丧以归，人皆多之。后登第，终吏部尚书。
    ○唐宰相以宗室进者十三人，如何史赞乃云七人
    《唐书》特立《宗室宰相传》，赞乃云：“宰相以宗室进者九人。林甫奸谀，几亡天下。程、知柔在位，无所发明。”林甫在《奸臣传》。知柔相昭宗，附《惠宣太子业传》后（第五卷）止叙七人（适之、岘、勉、夷简、程、石、回）。然李麟乃懿祖后，李逢吉、李蔚俱陇西同系，李宗闵出郑王房，李揆亦出陇西。宰相共十三人也，不同作一传，何耶？
    ●卷三
    ○熙宁以来宰相封国公
    宋兴已来，宰辅封国公者，已见宋次道《春明退朝录》。自熙宁以后者，今列于后：
    陈丞相（秀）
    王文公（舒、荆）
    王文恭（郇、岐）
    韩献肃（康）
    章子厚（申）
    韩文定（仪）
    蔡元长（嘉、卫、魏、楚、陈、鲁）
    童贯（泾、成、益、楚、徐、豫）
    何正宪（荣）
    郑文正（崇、宿、燕）
    余源仲（丰、卫）
    刘文宪（康）
    邓子常（莘）
    王黼（崇、庆、楚）
    蔡攸（英、燕）
    白丞相（崇）
    吕忠穆（成）
    张忠献（和、魏）
    秦忠献（莘、庆、冀、秦、魏、益）
    张循王（济、广、益）
    韩蕲王（英、福、潭）
    秦喜（嘉）
    陈文恭（信、福、鲁）
    汤进之（荣、庆、岐）
    虞忠肃（济、华、雍）
    史文惠（永、卫、鲁、魏）
    陈正献（申、福、魏）
    梁文靖（仪、郑）
    赵丞相（沂、卫）
    王丞相（信、福、冀、鲁）
    周丞相（济、益）
    留丞相（申）
    京丞相（魏）
    谢丞相（申、岐、鲁）
    ○蔡元道作《官制旧典》，事有抵牾
    蔡元道作《官制旧典》，极其用心，甚为详缜。但事有抵牾，或出于穿凿者，有所未免。明清尝略引旧文以证数项于印本上，佥贴呈似遂初尤丈，延之深以叹赏。其帙尚存尤丈处，不复悉纪，姑以一条言之：“熙宁三年，许将以磨勘当迁，宰相王安石方欲抑三人之进取，遂转太常博士。初下笔，方成大字，堂后官以手约定，具陈祖宗旧制，当迁右正言，安石乃改大字右笔作口字。因知前辈堂后官犹能执祖宗之法耳。时先公掌外制，乃见而知之者。”明清以谓磨勘吏部成法，非宰相所得而专纵。使有之，王荆公之文过执拗，世所共知，当新法之行，虽韩、富、欧、范、司马诸公与之争，悉不能回其意，岂一堂吏能转其笔耶？元道云先公，即延庆。王荆公荐李资深时，苏子容、李才元、宋次道缴其改官除监察御史之命，荆公改授延庆，即为书行。延庆字仲远，文忠齐之子也。别命书读始此。
    ○方轸论列蔡京章疏
