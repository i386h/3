<!-- { "loadSidebar": true } -->
    “窃惟国家道德仁义，蓄养天下，自一命以上，随其器宇，各沾恩泽。祖宗以来，平时奖待群臣之恩至厚者，盖虑一旦缓急之间，贵其尽节死职，以忠报朝廷。伏见顷者虏兵所加，靡然风偃，知名之士，几无而仅有。于乱离中阴访得三人焉，若不论之朝廷，实虑忠臣义士，衔冤负愤，无以自明！太原总管王禀，当虏人作难之时，在围城中奋忠仗义，不顾一身一家之休戚。遇一两日，辄领轻骑出城，马上运大刀，径造虏营中，左右转战，得虏级百十，方徐引归，率以为常。宣抚使张孝纯视城之危，一日会监司食，谋欲降虏。禀知之，率所将刀手五百人谒孝纯，列刀于前，起论曰：‘汝等欲官否？’众曰：‘然。’禀曰：‘为朝廷立功，则官可得。’又曰：‘汝等欲赏否？’众曰：‘然。’禀曰：‘为朝廷御敌，则赏可致。’且曰：‘汝等既欲官，又欲赏，宜宣力尽心，以忠卫国。借如汝等辈流中有言降者，当如何？’群卒举刀曰：‘愿以此戮之！’又曰：‘如禀言降，当如何？’卒曰：‘亦乞此戮之！’又曰：‘宣抚与众监司言降，当如何？’卒曰：‘亦乞此戮之！’孝纯自后绝口不复敢言降事，而城中兵权尽在禀矣。又于守城，过有堤备。虏人巧设机械，屡出奇计见攻。禀候其来，必以意麾解之。后围益急，民益困，仓库军储且尽，城中之人互相啖食，披甲之士致煮弓弩筋胶塞饥。势力既竭，外援不至。城既陷，父子背负太宗皇帝御容，赴火而死。又有晋宁知军徐徽言，虏骑攻城，极力保护，绵历时月，婴城之人，疲于守御。虏骑既登城，军士散走，徽言奋臂疾呼，独用弓矢斧钺，尽杀先登者。众见知军如此，气乃复振，虏亦稍却。后为监门官宣赞舍人石赞开门，纵敌已入，知不可奈何，遂置妻妾儿女于空室中，积薪自焚。且仗剑坐厅事前，虏人至者，皆手刃之。须臾，积尸多，虏众群至，遂为所擒。酋长赏其英毅，深欲活之，使降，徽言不降。使之跪，徽言不跪。与酒令饮，既授酒，以杯掷虏面曰：‘我尚饮虏贼酒乎！’谩骂不已。虏怒，持刃刺，徽言袒裼就刃，刃未及死，骂声不绝。又有真定帅臣李邈，城破被虏，复令作帅。邈曰：‘坐邈不才，使一城生灵，陷于涂炭。纵邈无耻，复受官爵，有何面见朝廷及一城父老乎！’卒不肯受。寻之燕山，虏亦欲保全之，而邈意略不少屈，又不肯去顶发，虏人责之，邈髡而为僧，谓曰：‘更以二分润官。’虏大怒，牵赴市，令斩。将刑，神色不变，言笑如平时，告刑者曰：‘愿容我辞南朝皇帝以死。’拜讫，南向端坐就戮。燕山之民，皆为之流涕。此三者，盖人杰也。惜不逢时，使不得成功于世。然当是之时，怙乱要生，靡所不有。而禀辈风节如此，质之古人，诚未多得。虑朝廷未能究之，使忠义之士，与庸人共就湮没，实可悯悼。伏望矜恤，将禀等忠烈，宠之爵命，葬之衮服，建祠以图其像，载事实以刊之碑。仍乞访寻子孙，重加旌异。且令札付史官，以奖忠孝，少厉偷俗之弊。”右此纸顷岁得之故人荣芑次新几间，虽失所著人姓氏，嘉其用心忠愤激切，故用录之。因而夷考三人行事：禀，开封人，追封安化郡王，锡赉甚腆，擢其子为枢密院属官。曾丞相怀，即其婿也。徽言，衢州人，赠晋州观察使，谥忠壮。程致道为作志铭。邈，临江军人，名儒中之子，曾南丰之甥，进士及第，累为监司。与蔡元长不叶，换右阶，以青州观察使死节，赠少保，谥忠壮。有道处士迥之兄也。
    ○吕张以勤王檄诸郡
    建炎己酉，苗傅、刘正彦反，吕、张二公檄诸州之兵以勤王，檄至川，郡守梁端会寓客谋之。外祖曾公卷在坐，众未及言，公奋然曰：“逆顺明甚，出师无可疑者！”间数日，二凶取兵，公请械系使人，毋令还。当是时，微公几殆。高宗反正，中司张全真守白发其忠，诏进职二等赴阙。全真《奏议集》中载其荐牍，亦已刊行，故不复录。
    ○曾空青跋真草千字文略
    外祖跋董令升家所藏真草书《千文》，略云：“崇宁初，在零陵见黄九丈鲁直云：‘元中，东坡先生、钱四丈穆父饭京师宝梵僧舍，因作草书数纸，东坡赏之不已。穆父无一言。问其所以，但云，恐公未见藏真真迹尔。庭坚心切不平。绍圣，贬黔中，始得藏真自叙于石扬休家，谛观数日，恍然自得，落笔便觉超异。回视前日所作可笑，然后知穆父之言不诬也。’”
    ○李夫人尽获群贼
    钱义妻德国夫人，李氏和文之孙女，早岁人物姝丽。建炎初，侍其姑秦鲁大主避虏入淮，次真州而为巨寇张遇冲劫，骨肉散走。度大江，抵句容境上，复为贼之溃党十余人所略，同时被虏。侪类六七辈，姿色皆胜。驱之入村落阒无人迹之境，悉置一古庙中。每至未晓，则群盗皆出，扃锁甚固。至深夜乃归，必携金绘酒肉而来，盖椎埋得之。逾旬，无计可脱。一日午间，忽闻庙外有嗽咳之音，诸妇出隙中窥之，一男子坐于石上，即呼来，隔扉与之语。男子云：“我荷担于此，所谓货囊者。”妇各以实告，且祈哀以求生路，许以厚图报谢。其人复云：“此距巡检司才十余里，吾当亟往告之，以营救若等。今夕必济，幸无怖也，何用报乎。”至夜，盗归，醉饱而寝。忽闻锣声甚振，乃巡检者领兵至矣，尽获贼徒，无一人脱者。询妇辈，各言门阀，皆名族贵家，于是遣人以礼津送其归。夫人后享富贵者数十年。顷岁，其子隽道端英奉版舆过天台，夫人已老，亲为明清言之。
    ○向伯恭徐端益忠义
    向伯恭为淮南漕，张邦昌僭窃于京师，遣向之甥刘逵赍伪诏来，伯恭不启封焚之，械系逵于狱，遣官奉表劝进高宗于河北，其后以此柬上之知，至位法从，挂冠而去，宠遇极渥，世所共知，而胡仁仲宏作其行状，亦尝及焉。时又有徐端益，字彦思，婺州人也，为宿州虹县武尉，邦昌赦书至邑，邑令以下，迎拜宣读如常仪，端益不屈膝而走。事定，伯恭为言于朝，诏换文资，后终于朝请大夫。子亦登科。彦思博学多闻，与先人游从，所厚者也。先人尝以诗著其节谊。淳熙戊申冬，明清调官于临安，邂逅其次子于相府，方识之。以其父前绩，祈造化于周益公，坐客莫有知者。于立谈间，乃指明清为引证旧闻，益公将上，得旨令与属官差遣。
    ○赵叔近守秀州
    赵叔近者，宗室子，登进士第，有材略。建炎初，为两浙提刑，统兵平钱塘之乱，擢直龙图阁。时大驾驻维扬，以选抡守秀州，治绩甚著。或有言其贪污者，免所居官，拘系于郡。遣朱芾代其任。芾到官未久，颇肆残酷，军民怨愤。有茶酒小卒徐明者，帅其众囚芾，迎叔近复领州事。叔近知事不可遏，登厅呼卒徒，安慰而告之曰：“新守暴虐，不恤致汝辈，所以为此。我当为汝等守印，请于朝，别差慈祥恺悌之人来拊此一方。”群卒俯伏，不敢猖獗。奏牍未及彻阍，而朝廷已闻，诏遣大军往讨之矣。先是，王渊在京为小官，时狎露台，娼周者，稔甚，乱后为叔近所得，携归家。渊每对人切齿。是时，适渊为御营司都统制，张、韩俱为渊部曲。渊命张提师以往。张素以父事渊，拜辞于廷，渊云：“赵叔近在彼。”张默解其指。将次秀境，叔近乘凉舆，以太守之仪郊迎于郡北沈氏园，张即叱令供析。方下笔，而群刀悉前，断其右臂。叔近号呼曰：“我宗室也！”众云：“汝既从逆，何云宗室？”已折首于地。秀卒见叔近被杀，始忿怒返戈，婴城以距敌。纵火欧略，一郡之内，喋血荼毒。翌日，破关，诛其首恶。虽曰平定，然其扰尤甚。凯旋行阙，第功行赏焉。张于乱兵中获周娼以献于渊。渊劳之曰：“处置甚当。但此妇人，吾岂宜纳。君当自取之。”张云：“父既不取，某焉敢耶？”时韩在旁，渊顾曰：“汝留之，无嫌也。”韩再拜而受之。既归，韩甚以宠嬖，为韩生子。韩既贵盛，周遂享国封之荣。〔陈确，字叔能，秀人也，目睹□□□，为察官上疏论其事。〕朝廷后知叔近之死于不幸，诏特赠集英殿修撰。制词云：“士有以权济事，当时赖之。未几奸人图之，于今公议归之。此朕所深悼者也，可无愍典，以光泉壤哉？尔属籍之英，吏能优裕。昨者嘉禾适所临典，旁近部狂寇三发，悉赖尔以定，一方然。而适与祸会，可谓真不幸矣。御史以冤状闻，朕用[B242]伤，追荣论撰，式表忠勤。尚或有知，歆此休命。”官其二子。（邹浩然云）
    ●卷三
    ○刘廷、黄大本、朱弁行状
