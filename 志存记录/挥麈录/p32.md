<!-- { "loadSidebar": true } -->
    周望，字仲弼，蔡州人，有口材，好谈兵。尝为康邸记室。建炎初，吕元直从而引用之，骤拜二府。高宗幸明、越，命其经略淮、浙，付委甚重。而昧于戎机，驾驭无术，遂至纷乱。平江一城，最为荼毒。责昭化军节度副使，连州安置以死。绍兴己卯，其家自理，诏复故官，泽及其子。时凌明甫哲为右正言。明甫，平江人也，亲见其乡里被害之酷，遂上疏疏其罪，命乃寝。吴越钱穆作《收复平江记》，悉从纪实，不能采其文华之要。虽有浮冗之词，不欲易之：“建炎四年庚戌春二月，金人首领四太子者，自明、越还师，由临安府袭秀州，二十五日犯平江府，午漏未尽四刻，兵自盘门入，劫践官府民居，廪积聚，虏掠子女金帛，乃纵火延烧，烟焰见二百里，凡五昼夜。三月初一日，出阊西，寇常、润，于是平江府烧之既尽。士民前后迁避得脱者，十之二三；迁避不及或杀者，十之六七。谨按，靖康之乱，金人再犯阙，太上皇帝、渊圣皇帝北狩，今上皇帝即位于睢阳，改元建炎。是年秋，移幸江都。三年己酉春，金人南牧淮甸。二月初三日，大驾渡杨子江，幸杭州。金人叩江而不济，已乃归国。四月，大驾西还，驻跸于金陵，宠其府号，易江宁为建康。议者谓金陵六朝建国，襟带大江，岗岭回合，北贯淮、汴，西引川、峡，南洞襄、汉，东压吴、越、瓯、闽、荆、广之区，四达之国也。资其富饶，基本王业，以经理中原，收复京、洛，实为胜算。开封尹杜充久司留钥，天下属望，至是召赴行在，命为淮南、京东、西宣抚处置使，俾提重兵，保诸路。又请隆太后领皇太子，帅六宫及宗室近属，前往江表。百司庶府，非与军兴之事者，悉从焉。上独与宰相吕颐浩暨三数大臣以次侍从官留金陵治兵。诏书有‘誓坚一死，以保群生’之语，士民读诏，感泣奋厉，以为中兴之期，可指日而庆矣。杜公既有成命，淹回未遣，人心稍惑之。闰八月一日诏云：‘朕嗣位累年，寅奉基绍，爱育生灵，凡可以和戎息兵者，卑辞降礼，无所不至，而敌人猖獗，追逐凌犯，未有休息之期，朕甚惮之。比命杜充提兵防淮，然大江之北，左右应接，我所守者一，由荆、襄至通、泰，敌之可来者五六，兵家胜负，难可预言，所议众多，未易偏废。轸念旬月，莫适决择。朕将定居建业，不复移跸。与夫右趣鄂、岳，左驻吴、越，山川形势，地利人情，孰安孰危，孰利孰害，以至彼我之所长，步骑之所宜，何险可守，何地可战，甚地之钱物可运，甚郡之粟谷可漕，其各悉心致思，以告于朕。昔汉高帝谋臣良将多矣，都雒之计已定，及闻娄钦一言，而用之之意立决。吾士大夫之确论，朕岂不能虚怀而乐从哉。三省可示行在职事官，共条具以闻。’于是群臣争进避敌之计。拜杜公尚书右仆射，留镇金陵，不复北渡矣。二十五日，大驾乃复南巡。九月初四日，驻跸于平江府。二十五日，诏休兵已兼旬，可涓日迸发。词臣引《孟子》巡狩补助为说。始，平江人犹幸于驻跸，倚以为安。至是惶遽失望。盖前此驾后诸军，多阻乱不静，人既畏之；又虑胡骑乘冬深入。于是远有散之浙东、闽部者，而近者亦自匿于山巅水涯之际。诏以工部侍郎汤东野为守臣，又命同知枢密院周望为淮、浙宣抚使，宿兵府城，将官陈思恭、巨师古、张俊、鲁珏、李贵（俗号李阎罗者）等悉隶望节制。又诏驾后诸军，尽命先启行，独以禁卫请班扈跸。九月初四日，驾兴，平江幸无衅，其民复稍稍安集。周望遣诸将各部署所隶兵，分护境内。河内降贼郭仲威领其下万众，至自通州，屯泊于虎丘山。时大驾驻会稽。十一月，有旨，金人于和州欲渡采石，及自黄州渡兵，已至兴国军界，取二十五日移跸前去浙西，为迎敌之计。吴人复引领望。幸未几建康府报，是月十八日，硐砂渡将官张超失守，贼登岸，杜丞相遣都统制官陈淬，提领岳飞、刘刚等二万人，分阵头迎战，又命王燮全军一万三千人相继往来策应。二十日，陈淬与贼遇于马家渡，凡十余合，日暮战酣，胜负略相若。会王燮领西兵畔敌。檄镇江府韩世忠、江州刘光世应援，皆不赴。世忠已望风循海道潜去。于是陈淬孤军力弱，不能当，贼进逼建康城下，守臣陈邦光降之，通判杨邦义死焉。杜丞相奔仪真，收拾溃亡，移保淮甸。大驾顿于越州之萧山县，群臣复劝南避，乃幸四明。于是平江大震恐，周望、汤东野集耆艾士夫僧道，访问所以为计者。且曰：‘今战守皆已无策矣。’盖其意在迎降，而欲众发其端。士民不答而罢。望敛诸将兵归城中，惧其抗贼取怒也。已而金人自建康取捷径，劫广德军，掠湖州南境，破属邑长兴、武康、安吉，遂犯临安府之余杭县，急趋临安府。守臣康允之去之，民自为守。六日而陷，渡钱塘江，降越州守臣李邺，遂犯四明，以窥行在。有诏周望、汤东野等固守平江等。望自谓虏不敢犯境而过，始少安，遂倚郭仲威为腹心，俾尽护诸将，与张俊、鲁珏居城中，遣巨师古控扼吴江，陈思恭屯楞伽山，李阎罗屯常熟县。思恭兵无纪律，村落五十里间，皆被其害，周望诘责之，斩队将武节郎张振，乃戢。而郭仲威居城府外，为忠勇之论，望委任之不疑，士民亦顾望，信以为重，晏然按堵如平日，而郊居迁避之家，往往而复。平江城堞完壮，而地下聚水，四围渠堑深广。周望又竭取民财钱谷，以钜万计，库廪充刃，兵器犀利，沛然有余力，以是人益安之。过明年春正月，而来传言者多云，贼自越州蹑来路返金陵；或又谓，自临安府昌化县道宣、歙趋当涂渡江而归，杭无匹马只轮矣。望等素不严斥堠，而四境无尉，野无烽火，但以传言为信。乃遣张俊、陈思恭等统兵，规入杭州，以邀收复之功。俊等行涉旬，才及秀州，陈思恭侦知传言者非实，走间道潜军于湖州乌墩镇以观变。二月十八日，张俊驰报，金人犯秀州崇德县，俊统兵迎击于宣店，走之。平江之人，且喜且惧，以俟后捷。十九日，征乡兵，发太湖洞庭东西山千艘，命舟头巡检汤举总之，前赴吴江，阵于简村。二十一日，金人犯吴江县，巨师古兵不战而溃，更以太湖民舟为向导，归于西山。二十二日，郭仲威遣千兵拒守于尹山，已而退师。二十三日，府中令民逐便出城，留少壮者登埤以守。是日，金人游骑掠城东，郭仲威兵未合而返。守臣汤东野出奔，周望以郡印付仲威。二十四日，仲威会诸将饮城上，士民老幼数万，叩头出血，请加守御之备。仲威奋髯语众曰：‘即发遣骑兵。虏行破矣，民慎无扰。’人犹信之。日欲晡，金人大集于城下。仲威及鲁珏兵火广化寺，又火医官李世康宅，望、仲威等皆宵遁。其下自城南转劫居民，北出齐门而去。民之得出郭者，多为所害。明日，金人遂据城。诸将奔遁，潜伏外邑，觇胡人之行也，竞以兵还。三月初二日，张俊至自昆山。初三日，巨师古至自洞庭，李阎罗、鲁珏、郭仲威等至自常熟。初五日，陈思恭至自乌墩。各以力胜，惟仲威窃据之，揭榜于市曰：‘本军已逐退金人，收复府城。’或闻亦用此奏上。周望自遁所良久乃出，领兵之吴兴。十五日，始有诏周望等平江失守，可发遣诸将兵往常州以北冲袭金人，以功赎过云。初，金人烧劫之余，金帛钱谷尚多，仲威即据城纵兵掠取，昼夜搜抉不已。遗民间访旧居，即执之，笞责苦楚，穷问瘗藏之物，民益冤愤。故自金人南渡冈砂，破金陵、广德、杭、秀、常、润、明、越，惟平江被害最深。盖以兵多将庸，民始倚之而不去，既堕虏计，则又再遭官军之毒。是夏疾疫大作，米斗钱五百。有自贼中逃归者，多困饿僵仆，或骤得食而死，横尸枕籍，道路泾港为实，哭声振天地，自古丧乱之邦，未有如是之酷也。穆目睹其事，幸以身免。因迹阶乱之由，与夫败亡，次叙记之，以备后世史官采择。目之曰《收复平江府记》者，本郭仲威揭示之文，具为吴人讳于不复云。建炎四年四月二十日记。”仲威出于寇盗，号郭大刀。明年，除杨、真二州镇抚使。在郡长恶不悛。刘平叔光世为淮、浙宣抚，置司京口，遣其将王德禽仲威至麾下杀之。
    ○秦会之修和盟，胡铨上书除名，张仲宗《送行词》削籍
