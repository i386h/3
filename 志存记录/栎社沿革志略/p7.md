<!-- { "loadSidebar": true } -->
　　男儿生不能裹尸马革事穷边，立功万里勒燕然；又不能隐形服气归神仙，白日尸解升青天。当学漆园傲吏委形骸，下饲蝼蚁上鸟鸢；不尔亦当将身化猿鹤，日与虫沙相周旋。人生世上疣赘耳，溃廱决后均茫然；达人方寸喻此理，一视死生无流连。叹彼仆仆堪舆者，槁项黄馘真可怜！吾友颂臣更豪放，未死先为埋骨圹；科山山下筑生坟，前祖、后妻相依傍。坟成鸡黍邀故人，走也未往神先送；百里驰词拟赠君，未敢长歌将哭当。曾闻孔圣言，死骨当速朽；肉体非黄金，不坏亦何有！又闻宗教家，灵魂乃为宝；躯壳本六尘，火之无不可。先生儒学探天机，旁通禅理兼能诗；余事间及青鸟术，葬经岂受古人欺！或疑身后经营计太早，不过平时妄塞悲。数首生挽渊明诔，一篇生祭楚人辞；他年路过科山麓，我欲招魂一问之。

　　聚星楼放歌，呈槐庭社弟

　　众星错落挂户牖，大者如石小如斗；莹光璀璨照海滨，夜半蛟龙作雷吼。东方一星最荧荧，云是紫薇冠座首；长庚一星与之对，前身合是太白后。天厨烂熳宴瑶池，更有一星专主酒。其余诸星亦奇绝，璧合珠联聚成偶；就中文星数最奇，牛奋其角箕张口。主人胸中二十八，罗列照耀无不有；有时仰首扪星辰，每共群真齐抗手。方朔虚负岁星名，傅说果应列星否？我来居我最上楼，尺五攀天天转愁；严陵未遇汉光武，客星何从近斗牛！主人怜我非俗客，呼酒看花消我忧；夜阑大醉眠其股，赖有花枝解绸缪。醒来一枕支机石，犹疑织女参遨游。

　　题抱狮图，为连雅堂少君作

　　河东狮子何鸷猛，一睡卅年昏不醒？东西虎豹伺九关，砺齿磨牙未敢逞；百虫戢戢敛野心，道是神兽俱虚警。连君倜傥生最奇，骅骝作驹已驰骋；东走曾逐狐与狸，西攫熊罴每顾影。迩来骏足稍邅回，犹共白驹追朱景；少年志肉三狻猊，晚有家驹真自幸！自言骥子渥洼生，坠地呱呱便脱颖；食牛乳虎未足奇，吞象一蛇差可并。昨者示我「抱狮图」，毫端飒飒光炯炯。一手静对抚其颐，一手高攀摩其顶；虚堂三月春气和，斗觉风云起俄顷。嗟嗟此物称神灵，出应金精重比鼎；金毛玉爪铜头颅，偶然吼怒威四境。骊龙酣睡在一时，君今狎之无乃婞！作诗题图愧不文，欲与达人发深省！

　　过竹沪，吊宁靖王

　　古驿荒凉日色死，驱车来过竹沪里；里中郁郁有高坟，云是前朝葬龙子。忆昔骑鲸逐将军，草鸡大尾成谶文；鹿耳潮平忽飞渡，牛皮地窄竟横分。自辟东宁新日月，何论孤岛小乾坤；隆准有人怜帝子，伤心谁为哭王孙！六十年来事仓卒，荆棘怒生铜驼没；已闻江上树降幡，无复山中采薇蕨！上天差慰列祖心，入地全归数茎发；阖门殉死有娥眉，孰辨香魂与忠骨！玉碎珠啼唤奈何，可怜荒冢委山阿！至今海上斑斑竹，犹似苍梧泪点多。

　　青城哀

　　落日荒荒野烟暮，崩榛灌莽青城路；行人驻马问遗墟，道是金元用兵处。金元崛起青城隈，前俘后虏成劫灰；才见真龙南渡去，俄闻胡骑北方来。面缚降王同屈辱，骈尸戚属总衔哀。百年容易风吹壑，两代沦亡铁铸错；茫茫大意空叹嗟，寂寂江山自摇落。金颠、赵蹶几沧桑，倏忽真人起凤翔；胡元逐尽北虏至，煤山裸葬更凄凉。自古兴亡如转毂，不独青城有报复；天生此地亦奇瑰，留与后人作歌哭。我读遗史最伤神，悼元、吊宋两无因；改姓徒闻暴易暴，伐国宁问仁不仁？惟将一掬哀时泪，洒向青城草不春。

　　老马叹

　　良乐无人九方死，尘寰扰扰谁知己？辕下嘶鸣枥下悲，枉诉壮心犹未已！太行、虞坂何盘盘？百步九折行路难；忆昔腾骧少壮日，一日超乘能往还。驽骀下驷不敢顾，顾影骄嘶向长路；谁料羁縻老骏才，局促盐车朝又暮！祗今齿长气亦衰，刍豆一食泪双垂；黄金何人肯买骨，白眼到处皆相皮。悠悠泛驾汝何物，西薄羊肠东月窟；眼看得意鸣春风，会见非时变衔橛。吾闻大器晚乃成，此马虽老未宜轻；君不见李广数奇廉颇废，千秋人尚仰威名？

　　病院杂感（录一首）

　　白鹭鸶（有引）

　　病室无聊，偶与某先生谈及院中看护妇；百十成群，慈善可嘉。某先生曰：『此白鹭鸶也』。余因其辞作新乐府一篇，命之曰「白鹭鸶」。

　　白鹭鸶、白鹭鸶，尔曷不饮啄陆梁畅天机？高飞日与鸥鹜随，哺尔鷇音养尔雏。胡为乎单栖只影逐群雌？如鹄早寡雉朝飞；纵自鳅鳝充朝饥，双栖不若鷃与鹂。嗟尔慈善诚可师，呕呕哑哑如老妪。群中有鸟病癃疲，身不能飞足不支。莱尔翼之如抚儿，侍其饮食并起居；俾无折翼伤及肌，白凫老翁生吁晞。世界群学日推移，大禽大兽交横驰；群萃者昌涣者微，如尔离群何足悲！私群不忍公群衰，尔为群界开先机；论功当与雄者齐。我歌「鹭鸶」有微词，愿尔羽族共听之！

　　闻林十痴仙归自沪上，喜寄

　　万里归来客，三年远别人。艰难为吾道，戮力向风尘。北阙犹瞻汉，东瀛肯帝秦？河山风景异，回首益沾巾！

　　台中访傅、陈二君

　　数载惊睽隔，相看各问年；形容怜我瘦，文笔羡君妍。近市心偏野，能闲俗亦仙。赠投无别物，袖里有新篇。

　　岁暮杂感四首（录三）

　　莽莽乾坤岁又除，逸情急欲问三闾：龙蛇画壁呵奚益？虎豹当关事岂虚？山鬼慕余能窈窕，巫咸夕降费椒糈。行吟泽畔真憔悴，迟暮何堪赋卜居！

　　平生师友兼嵇、吕，慷慨论心籍与咸；宽政常能怜曲蘗，淡交直欲外酸醎。竹林携手情何极，栎社容身志不凡。今日岁华各摇落，相思且为寄瑶函。

　　藐姑山下隐仙姿，绰约丰神冰雪肌；堪笑世人皆贵耳，岂容菩萨更低眉！天寒翠袖怜单簿，岁晚瑶笺寄梦思。稍待春风耀桃李，相将载酒访鸱夷。

　　得幼春书却寄

　　杨枝洒遍水皆春，说法生公本现身；看汝种因方得果，媿余观过未知仁！几篇楚些论幽怨，一卷蒙庄悟道真。忧乐伤人俱灭性，劝君勿用怆前尘！

　　送雅堂游京滨

　　元瑜才调自翩翩，书剑飘零十五年；历劫叹丁阳百六，壮怀初试水三千。秋风匹马神山路，落日孤舟瘴海烟。此去访求燕赵士，莫因徐福便求仙！

　　谒延平王祠

　　嵯峨庙貌壮东瀛，再拜英姿感慨生；故主已悲成杜宇，前身合识是长鲸。阶前碧草年年绿，槛外寒鸦夜夜声；最是不堪凭吊处，古梅疏落数枝横！

　　和灌园留别韵

　　舟壑潜翻陵谷移，官家一变异君师。酒邀天帝三分醉，柯烂仙人一局棋。咄咄微闻公莫舞，栖栖遑问某何为？龙骧虎斗须臾事，西望浮云有所思。

　　增城

　　误结同心竟不同，一春鸳瓦各西东；团圆犹记前宵月，惆怅俄惊昨夜风。从古楚魂能化碧，祗今蜀魄尚啼红。金堂便是银河远，谁信增城路可通！

　　冶春绝句八首

　　策蹇寻春兴未穷，斑骓不系任西东；银床玉筯无消息，且向斜阳听好风。

　　莫愁湖畔莫愁堂，春日闲游偶卸装；底事女儿年十六，提笼尚自采柔桑？

　　梦里携春过若耶，曾经彩笔写琼花；谁怜贫贱江头女，薄命年年只浣纱！

　　乐耕门外好园亭，彩伴相将去踏青；犹记花朝前一日，蔷薇露下醉娉婷。

　　东山丝竹宴芳丛，挟妓闲情访谢公；醉里同车携手去，任他酒绿与灯红。

　　霓裳一夜会群仙，狼籍花枝枕藉眠；不有金吾能玉汝，满城韵事倩谁传！

　　南陌花拚猛雨摧，又从北里买花回；胡姬十五风流甚，醉向花间索笑来。

　　镇日吟春赋冶游，笔锋虽劲化温柔；从兹少作香奁句，绮语休教悔白头！

　　展厚庵墓

　　一杯絮酒奠山邱，华屋知君恨未休；唱罢挽歌闲觅句，夕阳西下水东流。

　　题槐庭双身小照

　　子綦隐几惠歌梧，可认今吾是故吾？一笑拈花聊自解，前身合作漆园徒。

　　一般面目认依稀，杜德机兼衡气机；若使神巫来相汝，定教却走想非非。

　　女娲七十余变相！菩萨亿千万化身；何处生成左元放，离形也解学神人？

　　双双倚立画堂前，丧我忘吾总偶然；不似时人多面孔，炎凉世态变媸妍。

　　落花

　　东风作剧，忽损娇枝；南浦无情，更悲死别。杜牧伤春之句，感念鬓丝；昌黎志圹之文，怆怀女拏。不能自遣，作落花诗。

　　是空是色想非非，才逐春来又送归；委地从教风雨妒，漫天疑作劫灰飞。不仁造物陈刍狗，有恨江山带落晖。寂寂园亭朝复暮，忍看红瘦绿偏肥！

　　雨丝风片入愁城，顷刻香销便一生；人道红颜多薄命，我疑青帝太无情！蜂喧鸟咽留难得，露泣烟啼总不平。试问飘飘何处住？散花女伴合逢迎。

　　乍看似锦旋如尘，一片惊飞泪满巾；此去莫教沦黑劫，他生休再误青春！伤心欲问离魂女，饮恨何堪老病身！纵使后庭多玉树，屏风孔雀已无人。

　　正是春晖欲报时，愁红消息入将离。明知雨打随流水，犹望风回上故枝。堂下种萱娱我老，树头鸣鴃替人悲。余香未断肠先断，冉冉花魂费望思。

　　蕣华也识不崇朝，其奈冤情迥未销；竖就彩幡犹有待，筑为芳冢已无聊。石榴枝上金环在，后土祠前玉蕊飘。老我婆娑生意尽，长条偏折女儿腰。

　　岂是瑶姬谪降来？翩翩直欲返瑶台。痴心祝汝飞还聚，泪眼看他去不迥。绊住游丝犹缱绻，扫开净土任徘徊。可怜嫩绿娇红质，未嫁东风已化灰！

　　匆匆百五好韶光，不信花飞有底忙！一缕香魂随逝水，连天红雨作啼妆。海棠未见梅行聘，桃树难教李代僵。草就绿章无处诉，含冤我欲问巫阳。

　　烟雨迷蒙夕照昏，满园春色带啼痕；桃花空说三千岁，苦楝刚逢廿四春。即有彩丝难系命，断无玉管可回温！茫茫瘴海凭飞渡，可念维摩病掩门？

　　一榻茶烟扬晚风，繁华过眼已成空；百年庄蝶知谁梦，千载彭殇理可通。达士拈花终自悟，丈人抱瓮总无功。鬓丝杜牧今如许，问负青春负乃公？

　　昙花一现倏成烟，镜里观空欲悟禅；乍有还无原是幻，偶来小住岂非缘！前身早证菩提果，再世宜参妙法莲。惆怅河阳潘骑省，辞成金鹿转凄然！

　　南强诗草南强林幼春

　　陪任公先生，分得「面」字韵

　　十年读公书，一旦识公面。初疑古之人，并世无由见；及此慰平生，春风座中扇。但恨少未学，徒作临渊羡；高深邈难测，窥管目已眩。诚愿弃素业，从公更研炼；小巫神气索，欲进羞自荐。默念宿所志，胸次日千变；中更遭世艰，几欲焚笔砚。君子故有恒，素行保组练；小儒自多患，汲汲忧贫贱。恻然哀吾顽，毋宁事耕佃。

　　春秧

