<!-- { "loadSidebar": true } -->
　　◎山东解元山东解元在明时，仕多不达。至顺治戊子，吾邑伊中丞翕庵（辟）以乙未改翰林，授御史，今至节钺；甲午，大嵩赵庶常浮山（作舟）以己未；丙午，郓城魏侍读子相（希征）以丙辰；壬子，滨州王检讨甲先（鼎冕）以癸丑；乙卯，德州李编修紫澜（涛）以丙辰；丁巳，诸城王编修何思（沛思）以己未；辛酉，德州孙检讨子未（）以乙丑；丁卯，阳谷刘庶常（琰）以辛未：凡历十五科，而入翰林者八人。

　　◎崇祯纪事《崇祯纪事》，吴郡姚宗典所著。其中纪载多失实，而独于宜兴故相，盛称其功。又见《弘光大记》一书，亦多出传闻，如云某年月日，刘泽清杀其叔孔和，孔和长山故相国青岳先生鸿训子，部领义兵至淮，泽清忌而杀之，非其族也。又云：流贼伪制将军某至济南，推官钟性朴死之。钟字文子，顺天人，癸未进士，本朝顺治初为济南府推官，后擢提学道。予即其庚寅首取士也。而谓死流贼之难，何也？

　　◎县名避年号顺治中，改嘉兴府崇德县为石门县，以避太宗年号也。明穆宗朝，亦改隆庆州为延庆州。许重熙《五陵注略》曰：宋时皆改郡邑名以就年号，如祥符、绍兴之类。国初亦以洪武名其门，避年号，非古也。

　　◎玄狐本朝极贵玄狐，次貂，次猞猁狲。玄狐惟王公以上始得服。康熙十一年，重定衣服等威之制，三品以上始得服貂及猞猁狲。未久，复故。日讲官每岁赐貂，自滇中告变停赐。康熙十九年，乃遍赐讲官九人。

　　◎遵化改州康熙十六年，以孝陵故，升遵化县为州，以丰润县属之。知县郑侨生即升知州，后历官湖广提学佥事。

　　◎乡饮酒礼康熙己酉，顺天府尹疏请八旗一体行乡饮酒礼。从之。

　　●卷五。谈献一◎朱公遣婢帖总河尚书义乌梅麓朱公（之锡），温然长者，以清慎受知世祖皇帝，后赍志以殁，又无嗣子。近见公遣婢帖，真盛德事，录之以示后生，知前辈用心如此。

　　帖云：“前送回张氏女子，原无大过，只是娃子气，好言教导，不甚知省。诚恐声色相加，流入婢子一类。所以量给衣饰，还其父母。初时原是待年，五六日后便有遣归之意，故自后并无半语谐谑，犹然处子也。而此女临去时，哭泣甚悲，既恐人笑，又恐人不相信。不肖甚怜之，足下可将此女原无大过、完璧归赵一段缘由，向其父母、中媒昌言明白，以便此女将来易于择婿也。”康熙中，徐、兖、淮、扬间人，盛传朱公死为河神。十一年，总河王中丞徇民情，疏请建祠济宁，下部议，寝其事。按公此事与宋张乖崖及明左都御史沂州王公事略同。王事见《西园杂记》。

　　◎畸士杜牧之所记《燕将录》，陈同甫所记龙伯康、赵九龄事，宋景濂所记《秦士录》，近日钱牧斋所记《东征二士录》，皆瑰玮倜傥。鼎革之际，不乏畸士。友人汪苕文、刘公<甬戈>皆作《乙邦才传》，汪又作《沈通明申甫传》，予常作《刘孔和传》，每欲广搜成一书，未暇也。

　　◎申殷张永年申和孟（涵光），节愍公长子，有文章志行，以诗名河朔间。同学多为大官，申独隐居不出，有故人自京师寄书，申报以诗云：“日日秋阴命笋舆，故人天上落双鱼；荷花未老新醪熟，为道无闲作报书。”其简傲如此。一时同隐广羊山中者，有殷岳宗山、张盖覆舆。殷工五言古诗，平生不解为近体；常为睢宁令，辄自罢归。张善草书，通轻侠，晚值乱离，凿坏以居，不与人接。人有侦之者，或夜读经传达旦，时或痛哭。张赠申诗云：“草泽贤豪尽上书，奎章阁外即公车；我甘渔父因衰老，独有涵光是隐居。”后发狂死，和孟为立传，刻其遗诗二卷。

　　◎韩计北平韩鼎业，字子新，流寓中州。李空同墓在禹州山中，为流贼所发，韩收其骸骨葬之。吴江计孝廉甫草（东）游河北，访谢榛墓于邺西门外，为立碣表曰：“明诗人谢茂秦墓。”二事皆有古人之风。按空同山在禹州，与具茨接。献吉本扶沟人，且生于汴，故取为号，殁即葬焉，非平凉之空同山也。

　　◎张学士辛亥秋，驾将出关谒陵，又有遣大臣巡察之议。侍讲学士张贞生于乾清门面奏，言过戆，下考功议，革职为民。蒙恩止镌二级，于九月廿二日扁舟南归。学士居富川，有讲学园，即文信国故居也，一时赋诗赠行者甚多。宋荔裳按察云：“三殿衮衣何事补，西江迁客累朝多。”高念东侍郎云：“读书学道千秋事，士所当为正自多。”家兄西樵云：“言听便为天下福，计违不负一生心。”学士留别诗云：“秋风送客复乘船，江远帆孤一梦悬；焚草灯前期报国，披肝殿上愿回天。圣明岂是诚难格，臣戆还应术未全；赖有宗工交勖勉，临岐申赠绕朝鞭。”

　　张为国子司业时，刻邹南皋先生《宗儒语略》，颇阐阳明良知之说，其后仍一宗考亭。尝书邸壁云：“至危是人禽之介，吃紧在义利之关。”居京师，寓吉安馆中，蓬蒿满径，突无炊烟，濒行至不能具装，故人馈赆，一无所受，其狷介如此。

　　予亦赠诗三首，其一云：“上殿似闻辛庆忌，行吟休拟楚灵均。”学士寻奉特旨召用，圣主知人之明，度越千古矣。

　　◎骆金吾骆养性字泰如，京师人，崇祯朝为大金吾。熊鱼山（开元）、姜如农（采）

　　二公，俱以直言得罪，下锦衣狱。一日，漏下二鼓，一小中官持怀宗御笔至云：谕骆某，即取熊、姜二犯绝命缴。骆附奏缴旨，略云：“言官果有罪，当明正典刑，与天下共弃之。今昏夜以片纸付臣，杀二谏官，臣不敢奉诏。”奏上，帝怒为之霁，二公皆得不死。骆至顺治中尚在，宋荔裳尝识之。

　　◎左良玉左良玉偃蹇武昌，不奉朝命，其东下以讨马、阮为名，实叛逆也。侯方域为《宁南侯传》，以私恩语多失实，论者犹以是予之。《董卓传》：卓既废立，乃与司徒黄琬、司空杨彪，俱带铁，诣阙上书，追理陈蕃、窦武及诸党人，以从人望。古来奸贼依倚盗名，类同一辙如此。

　　◎张黻庐陵张干臣学士（贞生）世祖黻，明成化时仕为后军都督府经历，尝以救林见素得罪，与陈白沙交善。予从学士处见白沙送别诗手迹云：“草阁春风忽两人，坐临江水看江云；寻常肝肺诗中写，六十头颅镜里分。落絮风惊还著树，行人日出又离群；布帆远下南京道，望断梅关不见君。”张氏以理学直谏为家学，其渊源有自矣。

　　◎王烈女张秋王烈女名娇，诸生王碧侯女，风姿绝世，而骀宕不羁。崇祯辛巳冬，张秋被兵，将犯烈女，女大骂而死，血凝河冰，经春不化。

　　◎葛端肃公家训德平葛端肃公，为明嘉隆间名臣。东阿于文定公称大臣有德望者，独推公。

　　公与予家世姻娅，先太师公长女，公孙妇也。尝读公《家训》，谨录数则于左：予初仕为彰德府推官，视府篆，遇冬至，在赵王府庆贺毕，王传令旨，各官即以朝服见。予谓朝王旧礼，皆吉服，今遽更变，不敢从。王令长史持一册来云：此书开载，应朝服。予谓既非沿习，又无素考，一旦改度，理不可从，所持不知何典记，未可遽信。长史复启，王大怒，将引礼官拷掠，欲以恐喝。长史复来云：殿下盛怒，不具朝服，恐不容见。予曰：不见亦得，即请于朝，违令旨之罪亦可认，若不应服而服，则关系甚大，各官罪不可测。闻宁藩初令各官朝服，惟李梦阳不肯，事竟如何。长史往复良久，日已高，王遂令照常吉服朝见。后见崔后渠公云：不图子有是识，有是力也。

　　予在邺三年馀，每公出，必自赍盘费，县驿私馈下程，俱不敢受。尝至汴城，查盘事毕，以馀金买铜茶壶一具。遇大风雪，黄河冰不可渡，待于河上，仍鬻壶以为途费。今闻里甲驿递之费，至于不可纪极，如之何民不贫困流亡也。

　　予遇急缺风宪，行取时，年二十九岁，限以十月到部。旧例：选科道，三十以上方得与，若迟两月，即合例。予平生谓处事最不可用意，才用意，便非顺天命，故依限赴部。吕文选从周诧曰：君年二十九，例不得选台省。予曰：自知五分。居数日，授兵部主事，守山海关。冢宰汪诚斋语左都御史王浚川公曰：葛君年二十九，更两月则及格矣，渠不肯候，是其人亦可取。公曰：是予山东提学时门生也，在彰德甚有声，崔后渠亟称之。公又语予曰：君不谋台省，良有见，居官何必台省，能称职即是好官耳！

　　予乡平度李正夫，以文选副郎改翰林。部例：一人出衙门，则举同乡一人为代。武城王舜渠及邢北原先荐予于正夫，正夫遂告之冢宰、文选，皆曰可。予素不识正夫，特相过访，屏人曰：今见乡兄，吾所举可谓得人。且曰：吕东汇欲兄一见。予有难色。正夫又曰：兄谓铨曹不易见耶，我当同兄一往。予曰：否否，既已见矣，则当有言，是涉于求，吾弗能也。正夫曰：今求者多以为事当出于某，故皆不得，而兄顾以一见为难乎。予曰：鄙志以为不可求，故不能从。正夫又曰：昨王道思荐李中麓，东汇谓某已荐兄，今胡如此？予曰：中麓两同年也，素相厚，得吏部犹我也。况中麓不在京师，岂可令士大夫谓某潜与之争乎，请乡兄遂荐之。

　　正夫乃怅然罢去。于是决用中麓矣。予诣正夫谢相负之罪，正夫曰：予初不知兄之高如是，山东正气也，吾重之，有加于代吾为吏部矣。郭君弼亦称道，以为君子立身当如是。后中麓以文选升太常，值予服阕，以予前相让之意，仍欲荐予，与冢宰许松皋公暨文选王象山嘉宾言，皆允，乃作书促予北上。时以日浅，不可遂行，比至都，有旧吏部林东城春、周枣山卿，皆以起复先至，中麓甚憾。予迟既数日，偶吏部有胡缨溪鲸者，不为众僚喜，议欲出之于外，以为予地。中麓间来语予，予曰：挤人而夺其位，此岂君子之心，果如所云，予当乞病归，必不忍就也。且前日吾能让兄，今顾可攘人乎！中麓曰：迂哉葛子。予曰：诚然，宁迂勿躁也。中麓意乃止。越数日，祠祭主事缺，乃补之。

　　予在山海时，陶真人仲文以辽阳库官任满回，夹带军妻，至关诘出。予发巡捕指挥徐凤仪问究，军妻解回原卫，仲文家人依律问拟追问。渠甚衔之。渠妻与关民张鸾妻结为姊妹，仲文至京，有真人之宠，鸾与妻遂相往来。徐是山纬守关，因盘诘武定侯郭勋家人，被其诬奏，至于逮系。仲文语人曰：山海主事亦可拿乎！

