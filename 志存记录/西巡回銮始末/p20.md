<!-- { "loadSidebar": true } -->
　　当合肥李相之衔命北上议和也，既行抵天津，即于闰八月十八日乘车就道。是日共雇单套轿车四十辆，二把手小车二十辆，然尚不敷分坐，傔从多有徒步相随者。沿途见井邑萧条，人皆闭户，残胔败骨，狼藉盈途，为之慨叹不已。既抵齐化门，由俄统帅派骑兵数十名护卫.途中遇有德国兵队，两不相扰，得以安抵贤良寺行台。寺门外复有俄兵以鼓龠相迎，颇极恭敬。
　　西巡回銮始末
　　时庆王方安居邸第，至十九日使相以礼往谒，并拜会各国使臣。二十日，续拜昨所未及者。二十一日，庆邸携赫鹭宾榷宪报谒.随照会各使，定期二十七日开议和局，并移送章程。
　　其稿由榷宪拟成，使相更斟酌其间，不亢不卑。随得各使照覆，以俄德两使尚在津门，却之。意国使臣资望较深，各国咸推为领袖，是日诣贤良寺答拜。寒暄既毕，即大言曰：“此何时那？既已一败涂地，至此尚欲议和耶？惟有凛遵各国所示而已！”
　　其傲慢如此。使相无可与校，默然不言。
　　旋闻各国使臣佥以中朝处置纵匪作乱之诸王大臣过于轻纵，且两宫蒙尘于外，和局必致难成。使相遂禀商庆王，拟定折稿，请旨将诸王大臣分别从严治罪，万不可仍留行在，以致外人啧有烦言，且言：“德皇覆书内以赐奠己故使臣克林德之事未惬于心，诸王大臣纵匪殃民，祸延邻国，法应论死，若中国大皇帝自行惩治，方能折服各国之心。”复言：“美国外务省来电，亦请严治刚董诸罪魁，今已令使臣康格查明中朝所定治罪之条是否已足？此外幸逃法网者尚有几员？”云云。及得刚毅病故，端庄斥逐电音，立即照会各使。亦深知董尚拥兵扈驾，惩之易易，然回銮之事两宫尚未允从，在京各官亦不敢渎至再三，致干天怒。使相乃又单衔驰奏，略称：“德皇所覆国书中曾有两宫如欲还京，当饬统帅依礼迎迓；美廷亦望早日回銮，以免意外之事。总之偏安不可久，悍回不可恃，瓜分之局，恐自我酿成。唐代德宗仍回故都，遂成中兴盛业；梁元帝一去不复返，遂至沦亡。臣年已八旬，久荷天眷，苟非确有所见，乌敢冒昧上陈？”等情。其言极为肫挚。于是两宫乃有回銮之意。
　　先是二十五日俄使由津入京，二十八日德使续到。是日，英使函请庆王偕使相赴署，出示所拟办法五条：“一，惩治庇匪元凶；二，偿还兵费；三，赔被毁之产，恤被害之人；四，
　　西巡回銮始末
　　国家财赋归各国公同掌管；五，总理各国事务衙门，只须遴选明于交涉者综理一切，人数不可太多。”使相问：“以兵费约须若干？”答云：“约在三十万万之谱.”使相云：“中国急切何能筹此！”英使云：“若由各国掌管财赋，此款尚当可筹.”使相曰：“若是则中国无自主之权。”英使云：“事已如斯，中国尚望自主耶！”使相遂不复与言。各使臣复以使相先将照会及和好章程送交，殊有不悦之色，因此言语间更觉格格难入。
　　庆邸见事棘手，忧心如焚，致须发皓然，几将一白如锦，每谓使相曰：“我公系国家柱石，实为当今不可少之人，凡事均须借重，本爵当拱听指挥耳。”由是每当聚议时，一切辩驳均由使相陈词，庆邸惟赞助数言。所幸使相年华虽迈，而精神依然矍铄，加以口似悬河，滔滔不竭，凡事皆力争上流，并不稍屈。
　　各使臣乃允将条款交付，开议和局。由此观之，使相之功，不甚伟哉！
　　所有照会底稿，兹亦附录于后：为照会事：照得本年入春后，义和拳匪扰及近畿一带，以致向所未闻之奇祸层见叠出。始则各国使馆被围，继则各国兵队汇至京中，随至乘舆播迁远地。试忆此事未出以前，若语人曰：“数月后当有此事！”谁其信之？今者，朝廷始知左右诸王大臣之纵庇拳匪，妄启祸端，是以一面将该王大臣等照中国例，交各该衙门严议，一面派本大臣为全权大臣，便宜行事，俾得迅速开议和局，以了此事。惟应与议者，并非一国；且应议之事，各国又有不同；加以事出非常，应议一切，种种较难.再四思惟，不若先将其事之纲领，与与议各国会定通行之专约，后将共事之详细，按照各国情形，各定分约.此外俟通商条约应否改定，均已办妥，再将约内关系各省应行事宜，再另定善后章程，以期彼此获益，永无窒碍.兹将先议之通行专约，特
　　西巡回銮始末
　　拟底稿，附送查阅，以便各国大臣会阅。并请将中国现在如何办法各情形，电达贵国外部，俾期速将应办之事，早得完结.除将拟稿附送，并录钞分送各国大臣查阅外，合即照会。为此照会贵大臣，请烦查照可也。须至照会者。
　　○宣化近事纪
　　去冬，德，英，意，奥诸国联军，马步炮队共计二千五百余人，炮车计二十四辆，辎重糇粮车约可七十余辆，归德国伯爵约克提督统领.九月中旬，自京援队。先至沙河，将衙署焚毁；继至昌平州，又将霸昌道昌平州署焚毁。凡见华兵，立即枪毙。守居庸关某军统领马军门，闻信率队退出关外，至宣化府，而联队遂欲追踪而来，势不可遏。经过延庆怀来各州县，人民□□。
　　宣化镇何海峰军门，新任口北道灵寿芝观察，夙知军台效力，已革道员沈君敦和，前在江南驾驭德将，办理洋务，颇有声名，因即禀请察哈尔都统星夜檄调沈君驰抵宣化。其时联军已将临境，来势汹涌，阖郡官商还恳沈君设法调停。沈君奋不顾身，单骑前迎，行至鸡鸣驿，适与联军先锋马队相遇。其时适有华兵马队疾驰而过，洋将放枪，将各兵击毙，遂疑沈君为带兵官，传令洋兵马队围之，拟开枪击之。沈君即操西语侃侃而辩，仍不之信。正危急间，适洋将中有前在自强军之德将某君驰抵其地，知是沈君，遂至统将前力保。统将始回嗔作喜，与沈君握手为礼.而大队已入鸡鸣驿城。沈君偕同绅土等往谒统将，备陈愿备供亿，求将城池保全，勿纵各国兵队扰害民居。
　　当经允准，并请沈君偕德将盖副戎巡城。
　　驻扎一夜，尚无淫掠。沈乘机与统将商议，保全宣化府，
　　西巡回銮始末
　　张家口两处。统将云：“宣张二处，六七月间均有拳匪仇教焚杀，惨无人理。此次奉瓦帅命来此复仇，非轰城不足蔽辜。且须西至归化城太原府泄忿，并拿拳匪，恤教民，救被围之英将周尼思。”语次，即派马队数百骑西行，又派马步炮一千余人先至宣化张家口攻击。各兵闻命，争先拔队。沈君一再婉恳，并允代赴归化城拿拳匪，救英将等事，并许保险费一万五千两，将宣化府保全，洋兵不得入城焚掠，更许银一万两，羊皮兵衣千件，将张家口上下堡两城池保全。幸经自强军德将往返劝说，始允，传令将西趋马队一并调至张家口再议.二十七日，联军千余人已抵张家口。二十八日午后，西趋马队亦抵张垣，旁晚，大队全到。沈君向统将情恳商借德步队一百二十人，分布上下堡各城门口，并大皮货店，票号，当典，银号，衙署守护.沈君更偕警察营务德将沙君昼夜梭巡，并拿办随队华人抢夺财物者数起。是以相持六昼夜之久，未加扰害。
　　惟驻扎联军之深沟一带地面，土匪诱令意兵烧毁当铺一家；淫掠亦所不免。十月初一日，沈君随同都统与联军各将会议，允于初二日退兵。张家口遂得保全。沈君复从宣化鸡鸣驿官民之请，遂与联军偕行，至鸡鸣驿而返。
　　凡沈君所经过各地，均赖保全，而未及同往之沙城，怀来等处，淫掠殊难言状。于是商民感沈君之德者万口同声。至初六日，沈君自宣化回时，商民夹道跪迎者约七里之遥.沈君下车答礼，一一慰问。后商民益感，群议绘像建祠以报。
　　察哈尔奎魁两都统当即专折奏闻。十月十八日，奉旨：“沈敦和免其发遣，交奎顺等差遣委用。”继派沈君总办察哈尔张家口洋务局。沈君又于蒙古各地追获五六月之间俄商所失茶叶一万四千余箱，值银五十万两，交还俄商；并拿获拳匪头目数人正法，优恤被难教民；招练洋警察营，保护洋商货物行旅。
　　西巡回銮始末
　　道路平靖，商货流通。群称沈君为塞上福星，朔方生佛。
　　十二月初二日，忽奉上谕：“沈敦和着开复原官衔翎，仍交奎顺等差遣委用，钦此。”蒙古宣化张家口商民闻信之余，欢声雷动，代颂圣恩浩荡，公议各制万民牌伞者不计其数。
　　○西安闻见录
　　两宫西巡后，所有紧要各事，择尤汇录如下：大阿哥慈眷极衰，屡遭太后鞭挞。因其姿质愚顽，性尤乖傲之故，高赓恩尝谓人云：“可惜一候补皇上，将来恐变成开缺太子！”
　　大阿哥不喜读书，所好者，音乐，骑马，拳棒，三者而已。
　　每日与太监数人至戏园观剧，头戴金边毡帽，身着青色紧身皮袍，枣红巴图鲁领褂，无异下流。最喜看连环套，尝点是出。
　　有京伶名严玉者，屡邀厚赏.大阿哥音乐学问极佳，凡伶人作乐时有不合者，必当面申饬，或亲自上台敲鼓板，扯胡琴，以炫己长.十月十八日，大阿哥澜公溥僎率领太监多名，与甘军哄于城隍庙之庆喜园.太监大受伤，□□□□□□在座，均遭殃及。
　　起衅之由，因争坐位而起。太监受伤后，又不敢与甘军一图报复，遂迁怒于戏园.嘱某中丞将各园一律封禁，并将园主枷示通衢。其告示有云：“两宫蒙尘，万民涂炭，是君辱臣死之秋，上下共图卧薪尝胆，何事演戏行乐？况陕中旱灾浩大，尤宜节省浮费，及一切饭店，酒楼，均一律严禁。”继而各园营求内务大臣继禄，工部侍郎溥兴，转求李莲英，遂又启封开演。又云：“天降瑞雪，预兆丰盈，理宜演戏酬神，所有园馆一律弛禁，惟禁止滋闹，如违重惩。”藉以掩人耳目。闻者无不鼓掌。
　　西巡回銮始末
　　李莲英现下不甚跋扈，惟各省进呈贡品则多方挟制，稍不满意，挑剔备至。
　　夏震武上折，力保余蛮子可胜经略之任，愿以全家保其与联军背城一战。折中引用尚父韩信两典，请皇上设台拜帅。虽未见施行，而太后赞赏不已。
　　董福祥，名虽回甘，其全军仍令邓增节制。邓于乙未年平回案内，蒙董保奖，本董门生也。
　　樊增祥外放，因与某甲积不相能所致。某为人稍通时务，为荣幕出色人物，现已以海关道记名矣。
　　十月初六日，某中丞欲为万寿铺张，与各宗室议及。溥侗厉声曰：“国是败衰，一至于此，近又闻东陵为联军占踞，何以对祖宗！尚欲做生日乎！我当力阻！”其事遂寝。
　　某中丞为人沽名钓誉，其严禁太监滋扰告示云：“本部院久已视官如寄，不知权贵为何如人。”其实每日奔走于权阉之前，谄媚逢迎，无微不至，且与内奏事辛太监换帖，呼之曰三哥。
