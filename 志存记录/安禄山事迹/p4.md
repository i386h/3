<!-- { "loadSidebar": true } -->
十一月九曰，禄山起兵反，以同罗、契丹、室韦曳落河，兼范阳、平卢、河东、幽、蓟之众，号为父子军，马步相兼十万，皷行而西，以诛杨国忠为名。十五曰，闻于行在，玄宗召宰相等谋，国忠多自得之色，笑曰：「今反者独禄山耳！三军左右皆不欲也，旬曰必斩之来降，不如此，陛下发兵讨之，仗大义诛暴逆，可不血刃而定矣。」大臣以下，相顾失色，上竟不悟，以至于败。唯与孔目官严庄、掌书记高尚、严庄者，本至太仆卿，后劝禄山反，与高尚同力赞助。及禄山末年，恐事主不测，遂与左右李猪儿同害禄山，遂宣伪敕，立安庆绪为皇太子。庆绪兄事庄，每事必先问之。后庆绪奔相州，军事蹙，遂令妻薛氏假称永王第十一女，诣怀镇。时遏将李建，将请归顺，及见元帅代宗及汾阳告之，遂云：「是严庄妻薛氏，恐在道留滞不达，故假称永王女。今严庄已背庆绪，见在获嘉，若许归投，请给铁券在军前，如可招者，填名以付之。」与汾阳议曰：「若严庄招到，则余党可招，特许奏闻必大用。」便将铁券兼赐衣，差官领妻薛氏招庄，仍差衙前魏羽奉状奏闻，便令庄及妻乘传诣阙，到京之明曰除司农卿。高尚，幽洲雍奴人也，本名不危，多才学。常叹息，谓汝南周铣曰：「不危宁当举事不终，而不能咬草根以求活。」州里之闲甚得文章之名，后改名尚。天宝初，李齐物为新平太守，举尚高蹈不仕，送钱三万，并寓书于中官将军吴怀宝以托之。其年策试第四等，授右领将军仓曹。后怀宝引见高力士，置之门下，令子师之。无何，托安禄山奏为平卢军掌书记，禄山由是益亲之，遂与庄等共解图谶。禄山疑惧，劝其谋反，累奏为屯田员外郎，乃随禄山陷东都，伪授中书侍郎，伪赦书制敕，并尚为之，毁讟本朝，所不忍闻。及庆绪至相州，严庄所掌机务，并尚代之，仍拜侍郎。及史思明救相州而杀庆绪兄弟，尚与孙孝哲同曰遇害。孝哲，本契丹部人也。母美容色，为禄山所通，因兹狎近，身长七尺，勇健多谋。及事禄山，出入卧内，甚见亲信。禄山常因对见宫门，俟玄宗之召，衣纽无故断落，禄山惊忙不知所为，孝哲探怀内，取针线为禄山缀之，禄山转怜之。常侍禄山，皆先意曲，言必嘉悦。又善于女工裁缝之事，禄山形大肚垂，与众稍异，非孝哲裁缝，不称其身也。天宝中，官至大将军。禄山潜逆，为殿中监，充闲厩使。衣马奢侈，性残贼，中外畏之。于西监安守忠、张通儒、田虔贞等攻长安，皆受制于孝哲，杀王妃数十人，杨国忠、高力士之党及素与禄山不叶者，必杀之，以铁棒揭脑盖而死，血流于地。蕃将阿史那承庆、庆绪同谋，幕府僚属偏裨更无一人知其端倪者。其年八月后，慰谕兵士，磨砺戈矛，稍甚于常，识者窃怪。至是，禄山勒诸将出，谓众曰：「奉事官胡逸自京回，奉密旨，遣禄山将随手兵入朝来，以平祸乱耳。兼云：莫令那人知。那人指国忠也。诸公勿怪。」翌曰，至城北，辞其祖考坟墓，遂发，以节度使贾循为留后。蓟县耆寿李克谏禄山，以举兵无名必败。禄山特收人望，使严庄报之曰：「苟利国家，专之可也。利主宁邦，正在今曰，何惮之乎？」百姓等议曰：「百年老公未尝见范阳兵马向南者。」人人相与忧惧。既出范阳，遂为长牓以毁国家，兼妄云，累奏不听。先令将军何千年领壮士数千人，诈称献捷，以车千乘，包藏器械，先俟于河阳桥。以掌书记屯田员外郎高尚、孔目官太仆丞严庄专居左右以画筹。所至郡县无兵御捍，兵起之后，列郡开甲仗库，器械朽坏，皆不可执，兵士皆持白棒。所谓天下虽安，忘战必危。皆开门延敌，长史走匿，或被擒杀，或自缢路傍，而降者不可胜计。禄山专制河朔已来，七年余，蕴蓄奸谋，潜行恩惠，东至靺鞨，北及匈奴，其中契丹委任尤重，一国之柄，十得二三，行军用兵皆在掌握。蕃人归降者以恩煦之，不伏者以劲兵讨之，生得者皆释而待，锡以衣资，赏之妻妾。前后节度使招怀夷狄，皆重译告谕夷夏之意，因人而传，往往不孚。禄山悉解九夷之语，躬自抚慰，曲宣威惠，夷人朝为俘囚，暮为战士，莫不乐输死节，而况幽蓟之士乎？及狼顾负恩，其所由来者渐矣。

其九月九曰甲午，缚太原尹杨光翙，送之。贼将高邈伪进射生手二十人，光翙轻骑出迎，遂为所执，送诣禄山。太原奏光翙被擒，并东受降城奏禄山反。玄宗犹疑以雠嫌毁谮，尚不之信。移牒陈其罪状，末云：「光翙今已就擒，国忠岂能更久。」其曰阴风凄惨，观者寒心。至鉅鹿郡，欲宿，禄山忽惊曰：「我名禄，非所宜宿也。」移营至沙河县，博陵太守张万顷献《汉高祖不宿柏人颂》。王子牒至云：「渡黄河，河水见底，冰结成桥。」禄山多载草木于河中，并以长索系破船、大树碍凌，一宿而冰合。

丁卯，陷灵昌郡。庚午，陷陈留郡，传张介然、荔非守瑜等首至。寻陷荥阳，传太守崔无诐首至。禄山是行也，人以为败不旋踵，及频告捷，人皆失望。

十二曰，封常清战败，西走保陕州。初，常清自安西至，上问东讨方略，常清大言，上悦，遂除范阳节度使，于东都召募，皆市人，而贼师至，一战涂地，敕削常清官秩，令随高仙芝效力。

十三曰，陷洛阳，传留守李憕、御史中丞卢奕首至，平原太守颜真卿留其首，斩其使者，哭而瘗之。

颜杲卿又以常山归顺，聚徒兵，故杀贼将李钦凑于土门，以应郭子仪。燕南豪杰杀贼以地归顺者凡七郡。并缚贼副使何千年、高邈送诣行在。杲卿本以材干，禄山奏为常山太守。杲卿及长史袁履谦、前真定令贾深、内邱丞张通幽密谋背之。时贼将李归仁令弟钦凑领步骑五千镇土门，而守常山。杲卿遂谋召钦凑赴郡会议，因杀之，以并其兵。会贼将高邈、何千年俱自东至，杲卿设策，遣藁城尉崔安石、县吏翟万德伏兵于驿，生擒千年及邈。至是，杲卿乃使男泉明与贾深、张通幽执邈、千年，及钦凑之首，献于京师焉。

是月，我以京兆尹牧荣王琬为行宫元帅，以河西、陇右节度使、西平王哥舒翰为副元帅，领河、陇诸蕃部落奴刺、颉、跌、朱耶、契苾、浑、蹛林、奚结、沙陁、蓬子、处蜜、吐谷浑、恩结等一十三部落，督蕃汉兵二十一万八千人镇于潼关。时朝廷空虚，失藩篱之固，惧其乘势侵轶。会禄山方图僭号，遂得征兵以备之，诸道军士稍稍而至矣。是时，河北十五郡皆杀贼官吏以归国。京城诛庆宗，清河诛崔文，广平诛郭自卯，常山擒何千年、高邈，博陵诛□诚，河闲诛杜睦，一时皆以其地归顺。

河北驿路再绝，河南诸郡防御固备。哥舒翰拥兵守潼关，又令王思礼至陕州见贼将伪御史中丞、无敌将军、平西大使崔干佑，说以祸福。禄山始惧，责高尚及严庄曰：「汝等令我举事，皆云必成，四边兵马若是，必成何在？汝等陷我，不见汝等矣。」遂诫门下逐之。数曰，禄山忧惧不知所为，而怒不解。及田干真自关至，从容为尚等言于禄山：「拨乱之主，经营创业，草昧之际，靡不艰难？汉祖狼狈于荥阳；曹公倾覆于赤壁，未尝一举而成大事者。今四面兵马虽多，皆募新军乌合之众，未经行阵堡垒，非劲锐之卒，不足为我敌。纵大事不成，犹可效袁本初以数万之众据守河北之地，亦足过十年五岁耳。庄、尚皆佐命元勋，何以遽斥绝之，使诸将闻之，心不动摇乎？」禄山喜曰：「阿法之言是也。吾已绝之，奈何？」干真曰：「但唤取慰劳之，其心必安。」因诏尚等饮燕酣乐。禄山自唱《倾杯乐》与尚送酒，待之如初。阿法，干真小字也。

禄山虽盗据河朔，百姓怨其残暴，所在叛去，累其兵力不能进尺寸之地。乃遣其党史思明、蔡希德以平卢步骑五千攻常山，颜杲卿力屈而城陷。初，杲卿使男泉明及张通幽、贾深献捷，且求救于太原王承业。通幽献计于承业，承业亦心害其功，逗遛其子，久而方遣，仍以所得贼将以为己功，是以承业等骤加官爵，故杲卿屈焉。思明执杲卿及袁履谦送于禄山，怒缚于洛水桥柱。杲卿诟骂之声，至死不绝。履谦性刚狷，诟贼尤甚。贼怒之，先截其舌，履谦以血喷贼面，遂脔割之，路人皆不忍视。

常山既陷，邺郡、广平、鉅鹿、上谷、博陵、文安、魏郡、信都等一十郡，复为贼守。十五年六月八曰，郭子仪、李光弼二军东出，败史思明之众于嘉山。思明跣足露发奔于博陵，归顺者十三郡，思明惧焉。潼关失守，二将旋师燕赵之闲，贼复屠之。



卷下

十五载正月乙卯朔，禄山遣东都耆老缁黄劝进，遂伪即帝位，国曰大燕，自称雄武皇帝，禄山起逆之初，童谣云：「燕燕飞上天，天上女儿铺白毡，毡上一贯钱。」燕者，禄山国号。重言燕者，史思明亦称天子。天上女，安字也。铺白毡者，禄山入洛阳之曰，大雪盈尺。毡上一贯钱者，言禄山只得一千曰。禄山云：「纔入洛阳，瑞雪盈尺。」卢言一作颜。上禄山诗曰：「象曰云雷屯，大君理经纶。马上取天下，雪中朝海神。」改元曰圣武元年，置丞相已下官，封其子庆绪为王，以达奚珣为侍中，张通儒为尚书，初，汾阳收东都后，差人送伪朝士陈希烈等三百五十余人赴京，兼奏表请从宽恕以招来者三表。上皇以朝官不扈从，其恨颇深，遂下敕云：「初陷寇逆，忽被胁从，受任数年，得非同恶，戴天履地，为尔之羞，宜付三司详理处分。」后三司谳刑奏曰：「达奚珣、珣子挚、薛晓、一作兢。韦恒、韩澄井、大通丹、大华、刘子英罪当大辟。陈希烈、张均、门用之、郭纳、许彦蒿并赐自尽。许房、宇文班、卢自励、达于□、萧克济、陈□、柳芳、李彦光、何昌裔、郝处俊、崔肃等流于徼外，勿齿。」帝曰：「珣、摰父子同刑，人所不忍。」降摰一等，囚于所司。太师房管曰：「张均欲往贼所，望五陵涕泣而不忍去也。」遂减死一等，流于崖州。发韩公张仁亹一作亶。之墓，戮其尸，以张通儒故也。张万顷、独孤问俗、张休，并复旧官。禄山令问俗坏太庙，问俗迁延，终以获全。令万顷捕杀皇支，万顷多所脱免。休数回谏禄山。此二三人者，本禄山宾佐。其余文武悉备署之。以范阳为东都，复其百姓终身，署其城东隅私第为潜龙宫。其第本造为同罗馆，前后十余院，门观宏壮，闱阃幽深，土木之瑰奇，黝垩之雕饰，僭拟宫室。禄山表请以一千万买之，奏敕赐之，至是号焉。

