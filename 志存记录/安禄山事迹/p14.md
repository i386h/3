<!-- { "loadSidebar": true } -->
《安禄山事迹》三卷，署华阴尉姚汝能撰。汝能始末，陈振孙《书录解题》云：「里居未详。」则在宋时已无可考矣。是书上卷序禄山始生至玄宗宠遇，起长安三年，尽天宝十二载。中卷序天宝十三、四载禄山构乱事。下卷序禄山僭号被杀，并安庆绪、史思明、史朝义事，下尽宝应元年。分纲列目，兼有论议，较正史纪述颇详。据《通鉴考异》，与《幸蜀记》、《天宝乱离记》、《河洛春秋》、《蓟门纪乱》等书相出入，今诸书不存，独此书尚为完帙，洵属可宝。此本出于知不足斋鲍氏，讹谬满纸，从友人章硕卿处假得秦敦夫石研斋钞本校正大字，秦本无小字，分卷亦不合。惜小字仅据《新旧唐书》、《通鉴》采者校过，未能一一复旧也。



光绪甲辰十月，江阴缪荃孙跋。
