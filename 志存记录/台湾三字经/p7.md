<!-- { "loadSidebar": true } -->
　　台东州系后山新辟，光绪初年移台防同知于卑南，逮十四年分省，裁同知，改为台东直隶州，奏驻水尾地方，居卑南、花莲港之中。并于卑南港设州同，花莲港添设州判，因水尾州城未建，知州暂驻卑南，州同、州判尚无专员。由中权以达前山，则自璞石阁抵台湾府属之云林县，计程二百六十余里。中隔生番，鲜人行走。凡往台东者，悉皆取道凤山。又距卑南大溪六十里之外洋，有火烧屿，孤立海中，横直二十余里，南向有湾可泊小船，能避北风，有居民五百余丁，种地为生。计州城东至沿海之狮球山港，民站二十五里。南至恒春县城三百七十里。西至秀姑峦生番地界五十余里。北至宜兰县交界之苏澳三百一十里。

　　该处向无驿站，公文来往，均派营兵由三条仑绕递。  
　
