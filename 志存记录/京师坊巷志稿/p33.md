<!-- { "loadSidebar": true } -->
　　有福州、福清、濮阳、理化诸会馆。旧有鄞县会馆。坊巷胡同集：正南坊有保安寺、响鼓庙、崇兴寺。行国录：崇兴寺，明天顺四年敕建。大兴张志：寺在粉房刘家。
　　响鼓庙
　　旧闻考：庙北距崇兴寺数十武，踞高阜，前后宇各三楹，纵横不逾半亩，僧云庙旧制如此，有万历癸未铁磬一。案：寺今尚存，比丘尼居之。
　　粉房琉璃街
　　大兴张志作粉房刘家是也。有汾水、延平、晋江、廉州、解梁、萍乡、万载、河南、怀宁、新会、天津诸会馆。田雯古怀堂诗话：己未，余领冬曹节慎库，七月，自横街移居粉房巷，先至其处，督奴子搬家具，闷坐久，作诗题壁，有东野家具少于车，墙角殊立山姜花之句。俄而渔洋至，见而和之。次日遍传都下，和者百人。陈兆仑紫竹山房集：移居和阮裴园学浩韵，时兴阮同日移寓，梁新居即仆旧赁也。诗有云：灯原无尽传何代，粉已成灰剩有坊。自注：近寓粉坊琉璃街，屋后隙地弥望，名下洼子。齐召南赐砚堂集：句山移住粉坊叠韵诗：两髯公据东西垒，三馆人联远近坊。自注：张南华鹏翀、周石帆长发寓占东西。又同馆寓宣武门南约二十余人。
　　潘家河沿
　　井一。西有弥陀庵、晋阳庵，旧供古铜大士像于此，后移眼药庵，详寺观。有怀庆、吉安、黄陂诸会馆。旧有江南、江西、齐鲁、渭南、余姚会馆，今废。案：明时曾引凉水河入城、经虎坊桥以达于下洼，疑此并河之地也。说见前。钱辛楣年谱：乾隆十七年秋，移寓潘家河沿，仍与禇鹤侣同居。次年，偕鹤侣及吴杉亭习算术，得宣城梅氏书读之，寝食几废。复初斋集：壬辰九月，移居潘家河沿，置所刻苏题英德南山、米题药洲二石于斋壁，邀同人作苏米斋诗。崇百药斋文集：移寓弥陀庵诗自注：院中有古槐二株，数百年物也。洪亮吉机声灯影词注：龚孝廉克一寓居晋阳庵侧，因属余颜其斋曰闻虫，并系以词。
　　堂子胡同
　　贾家胡同
　　有归德、高州、高郡、开封、蕲水、永州、江震诸会馆。赐砚堂集：夏日从横街移居贾家巷，即句山旧宅，原宅又为余接居，叠韵八首，有晨夕好趋前辈召句。自注：谓张月槎藻、沈勉之荣仁、张南华鹏翀、李玉洲重华、彭芝庭启丰寓皆邻近。洪北江年谱：乾隆四十六年，先生在孙舍人溶寓中校书，时移寓贾家胡同。尚絅堂集：偕谢向亭移居宣武坊之贾家胡同。骆文忠年谱：戊戌，移寓贾家胡同。曾文正年谱：道光三十年四月，移寓贾家胡同路西。
　　放生园
　　鞑子营 井一。曾文正年谱：道光三十年十月，移寓鞑子营关侯庙，与同年钱振伦同寓。
　　阎王庙街
　　俗讹延旺。井一。有泸州会馆。迤南曰张相公庙。有云南会馆。旧有寿张会馆，今废。宸垣识略：张相公庙在延旺庙街，旧为关帝庙，康熙二十二年，萧山绅士重建，祀文武二帝，暨宋封浙江潮神靖江王张公。有少詹事周之麟碑。案：皇朝通典，雍正三年，浙抚疏请庙祀江海保障诸神，乃封宋张夏为静安公，庙祀萧山县。胡稚威年谱：乾隆十二年十月，移居阎王庙。
　　驴驹胡同 驴驹或作骊珠。有河间、奉新、广西会馆。骆文忠年谱：乙未，移居驴驹胡同。
　　果子巷
　　井一。胡书农年谱：乙丑五月，移寓果子巷内族叔曾祖文恪公高望宅。时叔祖祖福官刑部，招同陈丈扶雅同居，集中有重过嘉树堂感事诗，指此。曾文正年谱：道光二十年六月，移寓果子巷客舍，病热危剧，几不救，九月乃愈。
　　大吉巷 井一。有抚州会馆。
　　羊肉胡同 有奉新、旌德会馆。
　　关帝庙夹道
　　保安寺街
　　井二。保安寺少东有玉皇庙，明崇祯二年建，俱详寺观。有丰城新、旧会馆。尚絅堂萧寺集小序：辛酉，移寓保安寺，砌花数种，缀以小兰，雨铃风磬，间出韵语，为软红中辟一清凉界也。成克巩重修玉皇庙碑：余所居之右，有玉皇庙。赵佑四书温故录自序：乾隆五十二年书于保安寺街。邵长蘅青门旅稿小序：己未，客都门，寓保安寺街，与阮亭衡宇相对，愚山相距数十武，冰修仅隔一墙，其年寓稍远，隔日辄相见，常月夜偕诸君叩阮亭门，坐梧桐下，茗碗清谈达曙。愚山赠行诗：蹋月夜敲门，贻诗朝满扇。盖纪实也。又与阮亭尚书书：奉别十年，回忆寓保安寺街，踏月敲门，诸君箕坐桐阴下清谈竟夕，恍然如隔世事。王士祯香祖笔记：海宁陆冰修嘉淑，昔在京师、与施愚山、梅耦长每夕必过予邸，纵谈至夜分始别。陆有绝句纪事：科跣到门衣不船。盖方言也。查慎行直庐集：王学庵给谏移寓保安寺街寄诗次答：辘轳便转石栏边，僦屋曾栖蒲褐禅。古井再经愁雨塌，旧交重聚得天怜。明灯照壁何愁蝎？绿树当门定有蝉。稍待泥干走相觅，看君新灶起茶烟。自注：余壬午、癸未间曾僦居此街。藤阴杂记：陈黄门台孙寓保安寺，旁有双槐轩。又寺有奇石，梁少司空敦书寓寺前，移置庭院，名曰垂云，作歌。阮吾山司寇和移居云：曾有诗翁屐齿经。自注：此地为渔洋旧居。渔洋自题得树堂诗：老树空庭得，堂因老树名。未审即此宅否？又孙松坪集：徐虹亭■〈釒九〉寓斋，阮亭旧寓也，庭中老椿二株，近百年物，招饮赋诗：凭将尽取蓝田墅，古木城坳共盍簪。似又一宅，非保安寺街。李超然瓶庵居士文钞：书张拱北遗文后云：乾隆壬午七月书于京师保安寺街寓斋。亦有生斋集：移居古藤书屋，胡学士长龄用竹垞得要字韵见赠，次韵奉答诗注：君时寓保安寺。
　　包头章胡同
　　兵马司前街
　　明南城兵马司疑当在此。井一。有正味斋日记：乾隆癸丑十月，徙寓兵马司前街。洪北江年谱：嘉庆元年二月，僦寓兵马司前街。刘嗣绾尚絅堂诗集：围炉集序：时寓于宣武坊之兵马司前街。
　　中街 有南城、慈溪、望江诸会馆。尚絅堂集：留别兵马司中街寓，即题壁间。
　　后街
　　箭杆胡同
　　米市胡同
　　井二。东有关帝庙，详寺观。有中州、江阴、光州、六安、重庆、南海诸会馆。水曹清暇录：宛平王敬哉相国怡园，跨米市、烂面两胡同，今其子孙贫窭，割裂出售与人，其东米市胡同者已归胡云坡少寇季堂，开地重建，水亭杰阁，颇称幽雅。池北偶谈：康熙丁未上元夜，于礼部尚书王公崇简清箱堂恭亲睹世祖章皇帝御画山水小幅。藤阴杂记：王文贞崇简有青箱堂，沈曰溇受宏诗：西园地接红尘陌，东第门开白玉京。容园见孙松坪诗。宸垣识略：青箱堂在米市胡同关帝庙北，今归胡大司寇。藤阴杂记：曹文恪秀先第在米市胡同。癸巳，仿真率会，邀程文恭、嵇文恭、吴恭宣绍诗、陈总宪若溎、崔司寇应阶、蒋少司马元益。戊戌再集，易以蔡漳浦、周文恭煌、罗总宪源汉，有七人元旦五百岁之句。朱石君以二老同年十九科为对，指蔡公也。王昶春融堂集：吉梦兰墓志铭：君所居米市胡同，地洼下，五六月中，中庭积潦深尺许、施板其下如略彴然，久之，少人行，版上长苔藓。程晋芳三长物斋后记：壬辰，余寓房师朱竹君先生斋中，作三长物斋记，阅十年壬寅，盖长住米市九载矣，昔之东井研、古墨、圣教序，皆为他人有，检点故箧，尚有宣和哥窑炉、端石圭砚一、灵璧脱砂砚山一，复颜屋之南轩曰三长物斋。胡稚威年谱：乾隆十一年正月，礼部尚书任公兰枝致仕将归，薨于第。府君遂僦居于米市胡同。盖依任公自丙辰至丙寅凡十年，至是始赁屋于外。研经室四集：屠琴坞庶常倬将出为县令，所寓米市胡同有古藤二株，自绘画卷，寄观索题。刘嗣绾尚絅堂集：移居米市胡同，即琴坞之双藤书屋也。躬耻斋诗钞小序：辛卯夏，入都，居宣南米市胡同，用荀子儒效篇杅杅自足之意，以名寓斋。钱仪吉衎石斋记事稿：兄子昌龄补官至京师，予方假馆缪氏澄观之居，即今潘相国世恩米市大宅也，遂同居。许宗衡玉井山馆集：壶园诗：朱坊紫陌宣南路，旧井秋槐尚夕阳。当日园林盛宾客，一时文讌有沧桑。自注：地在米市胡同，有井，又老槐一株。道光乙未、丙申间，徐廉峰宝善居此，名曰壶园。按：许集中又有我园记，即壶园旧址。
　　绳匠胡同
　　绳匠或作丞相。井一。北有伏魔寺。有中州、休宁、潮州诸会馆。西小胡同曰小井胡同，井一。曰口袋胡同。宸垣识略：大学士陈文简元龙邸在绳匠胡同，圣祖御书爱日堂额。西有园亭，通北半截胡同。藤阴杂记云，似是少司寇维城宅，今归查氏。水曹清暇录：绳匠胡同有休宁会馆，盖前明许相国维桢旧第也。屋宇宏敞，廊房幽雅，有古紫藤二，马樱桃花一，相传乃相国手植。又徐憺园司寇碧山堂雨中宴同馆诸公诗：积雨冲泥会故人，高斋当暑似萧晨。十年冉冉存双鬓，百载茫茫集一身。缑岭仙人曾憩洛，高阳才子正游秦。今朝佳宴逢休暇，莫厌当筵酒琖频。时孙屺瞻同作堂在绳匠胡同，今改作休宁会馆，屋宇轩敞，为京师会馆之最。其南其北，昔为秦文恭、姜司寇、刘司农宅，当日自合而为一，故能容满堂珠履。渔洋假归，门人黄叔琳、李先复、胡闰饯于碧山堂。查他山饮徐尚书碧山堂花下诗：谢公别墅近城壕，载酒曾陪饮与豪。孙松坪有冠山堂呈健庵先生诗：宣武门前卜筑宽，过从忘却在长安。或即碧山。阎若璩尚书古文疏证：甲子，予寓东海尚书碧山堂，为讲礼制。赵翼檐曝杂记：徐健庵乾学居绳匠胡同，后生之欲求进者必僦屋于旁，俟其五更入朝，辄朗诵诗文使闻之。如是数日，徐必从而物色，有所长，必为延誉。当时绳匠胡同宅子僦价辄倍他处。蒲褐山房诗话：周于礼号立崖，嶍峨人，官至大理寺少卿，所居听雨楼，在绳匠胡同，为明严介溪别墅，国初徐健庵居之，继归于史文靖公，其后分为数处，毕君秋帆得之，为燕会觞咏之地。及秋帆出为观察，遂归少卿。潜研堂诗集自注：予以壬申六月入都，寓绳匠胡同。年谱云与禇鹤侣同寓。洪北江年谱：乾隆丁未，先生偕孙君星衍计偕北上入都，寓绳匠胡同。吴蔚光素修堂诗集，有迁居绳匠胡同诗，用厉樊榭续集中移居诗韵。曾文正年谱：道光二十一年八月，移寓绳匠胡同北路东。戴熙习苦斋集：丁未春，予寓居绳匠胡同之南，余女归吴氏者在其北，相望也。又偕邵蕙西访曾涤生学士诗：冷官如僧舍如刹，入门但少孤磬戛。巷北枢曹肯相过，高论汩汩奋颉滑。为语巷南有阁长，濯濯麋群彼尤黠。许宗衡玉井山馆文略：咸丰辛酉春移居绳匠胡同之南，前三楹坐宾客，庭有槐一。中三楹，余读书其中。迄而东，凡五楹，为卧室，有榆一，榆大于槐，然皆数乃年植。
　　库堆胡同 或作裤骽。有浏阳会馆。
