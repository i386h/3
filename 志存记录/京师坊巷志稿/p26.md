<!-- { "loadSidebar": true } -->
　　井一。旧有法林寺，金之竹林寺也，今废为菜园。旧闻考：竹林寺在笔管胡同。宛平王志云，在长营。金台集：竹林寺诗：城南天尺五，祗树给孤园。甲第王侯去，精蓝帝释尊。老僧夸塔影，稚子斵松根。何日天台路，相从一同源？自注：竹林寺，金熙宗驸马宫也。寺僧云一塔无影。案：寺建于辽道宗清宁八年，楚国大长公主舍第为寺，见日下旧闻引奉福寺尊胜陀罗尼幢。又明吕原法林寺记：宣武门西南二里有故址焉，其先竹林禅寺也。正统中，释惠灏访得其地。景泰中，司礼太监兴觉满等修之，赐今额。赵子砥燕云录：戊申三月，刘彦宗搜索举人赴燕山，就试于竹林寺，作试院：南北同院异场引试。二月十七日引试北人，诗赋一场。二十八日引试南人三场。至三月二十七日开院，北四百人取六分，南六千人取五百七十一人。彦宗云：第一番进士须宽取诱之。西河诗话：竹林寺旁有酒家名顶泉居，酒名蓟酒，尝骑马诣益都相公第，必造饮。同官张毅文鸿烈往酤诗云：竹林寺旁顶泉居，井冽泉甘新醡余。案：康熙时益都冯溥也，时居下斜街。今笔管胡同寥寥数家，土人几不能举其名，何论酒肆？惟竹林寺名犹著。
　　东、西长营 东南距下斜街里许。井一。广西义园，井一。迤西曰融脖树，井一。迤南曰闷葫芦罐。
　　范家胡同 东距下斜街半里许，有西晋会馆。
　　报国寺东、西夹道
　　寺在广宁门街北百余武，互详寺观。有顾先生炎武祠。井二。析津日记：慈仁寺亦呼报国寺，盖先有报国寺在寺之西北隅也。僧院中尚存辽乾统三年尊胜陀罗尼石幢。旧闻考：今报国寺西北隅有寺无额，土人呼小报国寺，辽幢今无之。明史外戚传：孝肃周皇后有弟吉祥，儿时出游去为僧，家人莫知所在，孝肃亦若忘之。一夕梦伽蓝神来言，后弟今在某所。英宗亦同时梦。旦遣小黄门以梦中言物色，得之报国寺伽蓝殿中，召入见后，且喜且泣，欲爵之不可，厚赐遣还。宪宗立为建大慈仁寺，赐庄田数百顷。其后，周氏衰落，而慈仁寺庄田久犹存。程世楷排闷录：慈仁寺本为周太后弟吉祥建。而寺有成化二年御制碑，止云为太后祝厘，不及吉祥，盖当时尚讳言其事。唐应德诗云：同行更说前朝事，绣蟒银鱼有故僧。至归熙甫作记，始详言之。春明梦余录引蒋德璟记：初入东廊，憩禅悦庵，少迟入寺后总圣门，两旁名画百二十轴，皆天堂地域变相。僧云，宫内送至寺者。登大毗卢阁，三十六级，阁外通廊，环行一周，俯视西山若在襟袖。案；毗卢阁自明以来，题咏甚夥。今小阁三间已非其旧，画轴久佚，惟传雯指画阿罗汉像，寺僧时出以示人。王世祯香祖笔记：每月朔望及下浣五日，百货集慈仁寺，书摊只五六，往间有秘本，二十年来绝无之。池北偶谈：己亥，于慈仁市上见客氏拜三字敝刺，朱克生以三钱得之，赋客氏行。人海记：报国寺旧有矮松二株，其右尤奇，干长不过数尺，而枝横数丈，人往往觞咏其旁，自内城城隍庙市移于此，每月三度为系马之具，数年无复存矣。藤阴杂记：庙市久废，前岁复兴，未几仍止，盖百货全资城中大户，寺距城远，鲜有至者。国初，诸大第宅皆在城西，往游甚便，自地震后，六十年来荒凉已极。案：慈仁庙市，国初最盛，屡见名流篇咏。六街花事言寺有花市，今亦无之。双松后竟举入木厂，见茶余客话，今所存仅孙枝耳。居易录：戊戌观政兵部，寓慈仁寺。梁曰绎熙为乙未同年，本不相识，时以咸宁令行取入都，亦寓寺中，遂与定交。案：渔洋蚕尾集有询刘公■〈甬戈〉慈仁寺寓诗，盖体仁尝寓此也。高念东珩亦寓此也。高念东珩亦寓此，有诗。张穆编顾亭林年谱：康熙七年，先生在都寓慈仁寺，闻莱州黄培诗狱牵连，即星驰赴鞫。三月，下济南府狱。十月，狱解得释。考李因笃受祺堂集，答先生赠诗，有云：忆折前津柳，同炊古寺羹。自注：前年与先生同客慈仁寺，予先别去。盖即此年春事也。道光二十三年夏，何太史绍基勼赀为先生建祠于寺西偏，隙地一区，架屋三楹，几筵礼器悉备，岁春秋致飨祀焉。案：何绍基顾祠诗云：亭林先生祠，小子始营缮。繄维城西偏，慈仁森佛殿。又有春禊、秋禊二图，见东洲草堂词自注。同治时复祠阎潜丘若璩于寺中，今移皮库营太原会馆。何绍基宋元学案序附识云：癸卯之夏，余集同人，勼资创建顾亭林先生祠于城西慈仁寺之隙地，轩亭静奥，因请王■〈骨蒦〉轩梓材下榻其中，悉检家中藏书关系学案者，移庋祠屋，供其寻讨，余亦竭力襄事，校出讹漏甚多，手民亦悉萃居于是，随校随刻，至丙午夏而事竣。曾文正年谱：道光二十六年夏秋之交，病肺热，僦居报国寺，闭门静坐，携金坛段氏所注说文解字一书，以供披览。汉阳刘传莹精考据之学，每从于寺舍，兀坐相对竟日。燕都游览志：槐楼在报国寺左，武清侯李伟别业，置三层阁于上层，级口之碧梯赤栏，隐见苍霞露间，望之胜于登焉。案：今无考。藤阴杂记，宋牧仲荦登毗庐阁饮樵沙道院诗：更从别巷访樵沙，道院幽幽惬微尚。院似在西城。案：查慎行敬业堂亦有诗：樵沙古道院，风气清浏浏。入门树干霄，桧柏榆槐楸云云。今遗址无考。
　　善果寺东、西夹道
　　西距北燕角少半里，寺内井一。菜园井六。迤西勉善堂，井一。善果寺，互详寺观。岁以六月六日作斋，有庙市。寺之西为明珰茔地，俗称老公坟，今尚存内官监刘成等四碑。其东旧有紫金寺，宋遗刹也。西有归义寺，唐遗刹也。皆久废。归义寺之名犹著，俗讹归依。北曰核桃园。潜研堂集：游善果寺诗：白纸坊前青豆房，当年赐额乞貂珰。修廊博换须眉古，老干支离柏桧凉。丰碣未磨礼部札，荒原谁认故侯墙。山桃一树开旋落，瞥眼春光有底忙？自注：东西廊塑五百罗汉，明孝宗时内官太监姚训所造。又碑载四至：东至官路，西至归依寺，南至慈仁墙，北至太平侯墙。案：太平侯第今无考。归义之讹归依，盖自明已然矣。人海记：紫金寺，寺西向，有嘉靖二十三年尚宝卿河间李圻碑记。析津志：归义寺在旧城时和坊。旧闻考：善果寺西半里许菜园中，有辽弥陀邑特建起院碑。倚晴阁杂钞谓其地即归义寺。以碑考之，似别为一寺，而归义寺乃其寺之北至也。案：辽碑详金石。又有辽幢二，移置善果寺，今仅存其一，亦详金石。幢记言：建法幢于灏村之坟，京东之墓。考归义寺近燕角，在辽都城东北隅，此幢从他处移置，非归义寺中旧物。第灏村既在京东，要去归义不远，盖亦今南城内之地。钱大昕过归义废寺诗：一泓古井两株槐，券尾比邻署字皆。软■〈巾登〉模糊埋碧藓，古幢剥落卧空阶。老僧持钵身全病，过客寻碑眼独揩。听话闲坊宣化事，刹那兴废漫牵怀。自注：寺有弥陀邑特建起院碑，载咸雍元年卖地券，云：今卖自己在京宣化坊门里面街西小巷子内空闲地，内有井一眼，槐树两株。末有东邻、南邻、西北邻人姓名。又载寺所藏画像大小硬■〈巾登〉九坛，软■〈巾登〉四坛云云。宣化坊当亦在元旧城中，其名不见于元一统志，盖辽时旧名也。
　　西便门大街
　　井二。有华严庵，详寺观。迤东四川义园，井一。藤阴杂记：顾侠君嗣立寓有晚翠阁。查他山诗云：依稀宣北坊西角，鸿爪留泥我亦曾。似在西便门街，今无存。元一统志：大昊天寺在旧城，寺建于辽。乾文阁待制孟初撰妙行大师碑，言道宗清宁五年，秦越大长公主舍棠阴坊等为寺，道宗施五万缗以助，额与碑皆御书。殿后建宝塔，高二百尺，有神光飞绕如火轮。清信施财者沓至。又有咸雍三年翰林学士王观撰御笔寺碑。王圻续文献通考：大定二十四年二月，大长公主降钱三百万建昊天寺，给田百顷，岁度僧尼十人。中统三年十二月作佛事于昊天寺七昼夜，赐银一万五千两。析津日记：昊天寺塔址已为居民所侵，寺门一井，泉特清冽，不减天坛夹道水也。案：寺故基在西便门街之西，宋徽、钦二帝曾会于此，见燕云录。元郝经陵川集、王恽秋涧集皆有登昊天寺宝严塔诗。王士祯有同施愚山、陈蔼公集王山史昊天寺寓观唐子华水仙图诗。又有柬陈蔼公于昊天诗：重来依老衲，兰若倚西城。白日一何远？青山无世情。冢中王辅嗣，林下古先生。好共蝉连语，宁论世上名？自注：寺旁多古冢。知寺在国初尚未废也。今遍为菜圃，遗迹不可问矣。元一统志：大开泰寺在昊天寺西北。寺之故基，辽统军邺王宅也。始于枢密史魏王汉宁所置，赐名圣寿。圣宗开泰六年，改名开泰。殿宇楼观雄壮，冠于全燕。至金国又增之。后毁于兵，独存大殿。壬子春，海云诸大老请云山珍公开堂演法，遂为寺之五代祖。宪宗弥加崇重，赐以金帛。辽史游幸表：开泰八年十二月，幸开泰寺宴饮。兴宗本纪：重熙二十三年冬，以开泰寺铸银佛像，曲赦在京囚。洪忠宣行状：永祐陵讳闻，皓北乡泣血，旦夕临，后遇讳日，即开泰寺为文以荐，有云：故宫为禾黍，改馆空馈于秦牢；新庙游衣冠，招魂徒歌于楚些。故臣读之，无不掩涕。案：寺在明时已废。据志言在昊天寺西北。新城筑后，其限于城外与否，莫可考也。
　　南、中、北兴隆街 西城吏目署在南，详衙署。
　　染坊胡同
　　前、后观音堂 井一。
　　北燕角
　　燕角，辽旧名也，俗讹烟阁。烟或作线，辨见后。井四。迤东抵城根。菜园井四。土坯坑，井一。四川义地，井五。罗家园或称四维园，井二。
　　宽街
　　西北距便门半里许，镶蓝旗营房在焉。康熙间自内城徙此。中有头条、二条、三条、四条、五条胡同，各分东、西、南、北、凡小胡同二十，今仅存大半矣。迤东曰高八釭，井一。曰狗尾胡同，井一。迤南里许曰土坯坑，井一。五圣庵，井一。
　　右在宣武门街西，广宁门街北，其东与北城界。
　　广宁门大街
