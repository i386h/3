<!-- { "loadSidebar": true } -->
　　徐渊狱中上书，暴楚王之过，楚王焚其书而杀之。周岑放浮于湘江，有渔者并揖而问曰：“子何方上国之士，而浮于斯乎？”周岑曰：“吾叔度氏之徒也，寄客于楚，潇潇是浮，以濯以渔，棹彼中流，怀我君子，湘水悠悠。”渔者曰：“子奚不追师而为此游也！”周岑喟然叹曰：“师安所追乎！汉道其亡，王业其茫，奸雄攘臂，贤者无庐，流于四方。之晋者浮河，之楚者浮湘。吾将逝洞庭而憩云梦，窥九嶷而望衡阳，抚雄剑以啸荆门，濯长缨以歌沧浪，吾进与子而偕钓，退与子而偕狂。幽吾于鸥凫之渚，栖吾于兰社之乡，羌邂逅而猜予，迷圣贤之弛张，信不可乎？”
　　渔者曰：“吾闻无巢之林，其下必庐；无渔之薮，其上必矶。子乃洋洋然悲歌慷慨，浮而不归，敝褐垢体，为时所疑，之楚游者能不怀噫。是子之智不如鱼之远矶而虚其薮，鸟之畏庐而废其巢乎，何子之不能广也！”
　　周岑曰：“昔者箕子仁而蒙难，文王顺而拘，展禽和而鲁黜，子胥毅而吴俞，仲尼能而陈厄，墨翟智而宋囚，史鱼直而晋辱，屈平忠而楚流。古之圣哲贤彦之士，岂不欲避忧患而洁身哉心有所激则谔而不缓，心有所愤则矫而不难，心有所忄亢则慨而不畅，心有所惕则郁而不旷，其逸乐足以育其众庶，其忧患足以哀其民人。渥以钟鼎之禄，而不为富，拥以环堵之室而不为贫。其群也迹化，其独也道荣，一毁一耀，而天下蒙如也。子徒见夫鱼不潜缘矶之薮以为能逝也，而时遇渔人之罟，又逆鳞而入；鸟不巢覆庐之林以为能举也，而时遇猎者之网又解翅而投乎。”
　　渔者仰笠而歌曰：“潇湘秋兮水，芙蓉落兮雁南宾。期美人兮江渚，岁暮兮苍梧。”云如是者三阕。周岑凭而听之，曰：“噫嘻乎！噫嘻乎！何楚声之婉变也。”
　　是岁，楚王索征君于晋。征君奔秦，秦人纳之。
　　○阳山
　　阳山崩，楚王问于左右曰：“晋人有衅于楚，国夙夜忧惴。况征君不复，徐渊囚而死，周岑乞食于楚市，乘桴于湘江，不知其所矣。是以海内贤士皆弃楚而实邻，国无以南捍，寡人奈何今阳山告崩，楚国无所镇，是寡人之祸彰矣。无亦诡于晋者，或不得求与，聊王室之故也。”左右对曰：“君以晋衅，而日夜求征君，用心疑之，是君之劳过矣。夫征君游诸侯，诸侯皆信之，而楚独疑，使楚国不能为盟主，以光耀王室。阳山之崩不其疑乎？”
　　楚王长息而言曰：“寡人将修好于晋，而聘征君，则楚之祸庶乎尔众为寡人画之。”左右对曰：“邻国之好可以修也，若征君之聘夫奚就乎。死其弟子而困其师，露其诡计而饰，其聘不可为也。”
　　楚王遂修好于晋，晋人杀楚使，悬其首于关门之木。
　　楚王闻晋人无礼于楚，谋诸左右曰：“枭邻不睦，贼我使臣，何以报之？”左右稽首而谢曰：“衅其分矣，又何报焉。愿君毋忘仇于晋也。”楚王怒，宠姬阳华谏曰：“不可。妾闻之，寤口之言若{羔火}，寤心之言若冰。今左右之谏虽不甘君之口，其亦寒心哉。夫寤口者求誉而养祸，寤心者忍耻而奋功。是以明君乐闻寤心之言而去其寤口之士，故功施昭明而令闻广誉也。君若诛左右而拥其心，无乃嗜其之疾乎。楚之使晋人戮之罪也，君诚怒矣。君独不思晋之使犹楚也，不告于天皇而私戮之，亦与晋均也。而君则欲晋之不怒，何君之远恕耶！"楚王惭而释之，遂田于四望。
　　明年，楚王饮毒而卒。
　　○归韩
　　征君归韩，张俭策杖而访，征君饫之。张俭问曰：“子之誉溥矣，而功不白汉室诸侯，一何拙也！”征君对曰：“宪闻之，智失则求之巧，信失则求之拙，巧者乱，拙者矩。今诸侯虽蔑智而寡信，亦足以国。若汉室不替，诸侯其无战乎。”张俭曰：“俭也，闻晋楚有衅，予何以靖之？”征君曰：“晋之为诸侯也，诡楚之为诸侯也，暴其世子又淫如是，而衅不可靖也。甫是以浣褐而归，得与子饫。惜乎元礼、林宗逝也，哲人不作，王室其凶，吾道之寄，微子谁与？”乃临风鼓琴而吊之。
　　张俭曰：“夫道欲行寄于人，道欲废寄于天。当三代之盛王，是道也，寄于君臣而偕畅之，若舜之于禹、稷，汤之于伊尹，文武之于周公、箕子，君臣一德，其道流行，身履休烈，是以能永厥治。三代既没，春秋纷，是道也寄于臣而不寄于君。若孔仲尼历于诸侯而不遇，乃述经于泗水之滨，身不履盛而世载其烈，故春秋乱而不治，是亦寄于天者也。及春秋毁，战国嗣乱，以纵横为贤，是道也亦寄于臣而不寄于君。若孟轲、荀况，谭王道济之以辩，游说于梁楚之间，而无所合，故战国乱而不治，其犹寄于天乎！夫周东之后，寄于人者何穷，而寄于天者何啬也。西京而来，若董子亦寄之矣。今天下左道乱厥内，夷狄乱厥外；大臣贪，小臣谄，民无庐，士无襦，名器淆混，荡之以纲纪，陨之以文章，诸侯骄侈而无戮于王室。由此观之，道何所寄哉！俭也，从荐绅之末，不能辅导以至于锢，为国玷焉。天之戮民又不能死，而苟淹于草莽沟壑之中。若吾子者，名隆而志高，道完形超，固天之所厚者耶。而子之道又若有寄于天者然。悲夫！《北门》之诗，昔人所哀。世道交倾，天其鉴乎！”
　　是岁，恒山崩。君子曰：“其幽、厉哉！”
　　○感时
　　初，征君将归韩，出疆，哭林宗于野。鲁狷问曰：“狷也闻之，圣人不私，故应物而能化，智者不累，故抑情而能达。子是之哭，其有私乎，其无私乎？”
　　征君曰：“甫之游也，不觉暮矣。远托七国，ㄈ返南甸，彦人凋殪，谁与扶植是以感而欷也。”
　　鲁狷曰：“汉室其终卑乎？”曰：“今逝者七人，惟尔与甫犹路也。黄巾乱，朱俊死之，陆续隐于长洲，李玄隐于华岳，张裘隐于天台，周岑隐于云梦，左权蹈海，徐渊死于楚，孔绍祖俘于秦。狷乎！甫与尔归矣。”
　　乃据地而歌《薤露》，鲁狷和之。既而曰：“吴越之聘子，弗报乎？”曰：“昔者，林宗与甫言曰：‘今诸侯王敖惰而不知礼，大夫污浊而不知义，有司贪残而不知仁，士虚滥而不知耻，民巧诈而不知信。’吴越之士民、有司殆甚焉，又多淫疾，胡可革也夫圣人不易素习之性，不化至顽之俗。诗云：‘匪我则顽，匪我则端。’此之谓欤？”
　　鲁狷遂从征君于韩而返鲁。征君曰：“嗟乎！礼乐东矣。”



