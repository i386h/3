<!-- { "loadSidebar": true } -->
《天禄阁外史》     旧题汉 黄宪 撰


　　●卷一
　　○巡幸
　　天皇幸于苍梧。杨秉谏曰：“臣闻圣辟不彻政而玩世，哲主不轻权而荒体，非有硕功骏烈铭诸人心，而可以观诸侯也。昔禹治水壤，区画万国，以镇民神，故巡狩诸侯，百姓若捧太阳之余光，瞻候云之润气。故临九河而颂禹烈，蹑会稽而怀禹功。夫先王之于巡狩，亦不得已，驱驰车驾，经越山川，祀之以岁月者，岂荒于游观哉！陛下龙飞，初躬勤于政，天下想太平之风。日食则赦，地震则省，此初政之勤是矣。安、顺之朝，贵戚怙宠以卖威福于天下，延及今日，海内愁困，相寻以兵。市无商贾，陛下则以为清净之治。饥民号泣，陛下不悟其奸，而高拱无为，以听其乱。又为巡幸之举，驻毕苍梧，轻玩万乘，涉不测之地，匮楚国之财，通奸臣之隙。而宫闱若垒，臣恐苍梧之云向陛下而增悲也！请圣驾还宫，以慰邦畿臣民之望！”天皇纳其言。
　　是岁，京师三辅地震。
　　洎曰：“危言激论，可为谏君之法。”
　　○燕言
　　征君游古息国，寄慨焉呤。有燕憩于枯榆而言曰：“息国无君，吾子奚为此游也！”征君闻而怪之，乃叩曰：“汝燕也，何以能言”对曰：“吾乃桓、灵之鬼也，是为幽、厉。炎炎之室，其将颓乎！汝其辅诸侯！”言毕而泣，遂飞于冀州之墟。
　　征君语弟子曰：“其怪也若是，此亡国之象也，小子其识之哉！”乃以杯酒酹地而誓曰：“汉室不靖，奈苍黔何！燕言息国榆之柯，负君之灵，曰：‘吾乃幽厉，炎炎者倾，汝其辅之！’宪也狷介，不敢以征。天道悠悠，物有信然，其怪也耶其灵也耶若天假于言，灵假于物，宪敢不唯命竭股肱之力，以报所天！”
　　征君既作息而归，见郭泰立于庭。郭泰问曰：“子焉适而至暮也”曰：“甫钓于汝水之滨，乐而忘归，是以暮也。”曰：“然则子何为而有忧色耶？”曰：“不得鱼则乐，得鱼则忧。”曰：“子何以不得鱼为乐乎？”曰：“甫亦乐鱼之乐，而亦忧鱼之忧也。不得则纵，得之则烹，鱼乐于纵而忧于烹。今吾之忧，是鱼得其饵而吾得其鱼也，故忧。然则今之为士者，皆得饵之鱼乎？”郭泰笑曰：“子其纵矣！窥子之意，将王室以为壑，诸侯以为池，洋然纵之而赴于壑，是子以王室为忧乎！”曰：“微子不吾知也，子且休矣！”乃取琴而歌。郭泰喟然曰：“子之琴于斯也，其箕子《麦秀》之歌而托诸琴乎！”遂合榻，移日而去。
　　○交情
　　李膺访征君于衡门，雪甚。道遇郭泰而问曰：“子得见叔度耶！”曰：“泰也以布衣交，安得不见！子以轩冕交，亦轩冕者谒之耳，安得见！”李膺有惭色，乃税驾于野，与郭泰乘蹇驴而造焉。有樵者临溪浣足而歌曰：“衡门之雪霏霏兮，有客袍。寒溪澹而无声兮，木落远皋。”二子闻而凄然。
　　时童子候门，见二子来，振衣长啸而入。征君及阶迎之，复见郭泰而喜，谓李膺曰：“甫久不见元礼也！”
　　李膺再拜而道曰：“膺以羁故，不能仰挹清范，戾也。久处僻壤，每闻令音，私自畅涤。往岁发使者，渎以咫尺之书，秽以不腆之馈，亦惟是梦寐以相达也。子何辞吾以馈，而报吾以书乎！”
　　征君答曰：“宪也闻之，贫者不报人以币，故辞于使，犹报也。夫馈甫以币，分君禄也。以君之禄而馈人，故亦以君之禄而完也。完禄而报书，均无得焉。宪之卜庐于斯也，春秋之期，有牲醪足以供祭；一日之餐，有蔬食足以为尝。昼则杜门，有琴籍足以为娱；夜则寄卧，有蒲榻足以为安。岂复余乎！夫受而不报，耻也。不能报而受之，亦耻也。故君臣以全义，兄弟以全爱，夫妇以全礼，朋友以全耻，古之道也。”
　　李膺曰：“膺也陋，不能测子之度，若汉室结难，虽整步之儒，咸效驱驰之劳；章句之士，咸奋铅刀之力，而况子之伟乎！”
　　郭泰隐几而卧，征君谓曰：“林宗已卜车于梦寐中。”泰应之曰：“圣轨贤辙，一行一藏。时哉，各努力也！”
　　是岁，梁冀作乱。
　　○兵法
　　有巨盗攻冥厄之关，一郡大恐。居民遁逃，而无所归。贼有名司马龙者，力敌三军，勇冠百万，悬千钱千百步之外，箭九发而九破，以此擅誉。时群盗将陷关，司马龙曰：“吾闻郡有黄叔度，未可攻也。”乃结营于关外。
　　有司闻之，匍匐诣于征君之庐，以绮舆迎之。征君辞曰：“宪，汝南鄙人也。未尝入簿书之室，游刑罚之庭，是以不谙国家大议。盍访诸奉高乎！”有司诣曰：“征君，王佐才也，何足辞让！贱令不职，不能靖安土壤，使男女愁叹，父老奔走。群盗以杀掠为名，屯于冥厄，闻征君之贤，故未敢骤攻，而势已破矣。誓不往，是绝百姓以乘冠也，征君奚安乎！”遂行。
　　征君以纶巾玄服，乘舆至关下，谓诸将曰：“闻贼中有司马龙，其人勇而能射，所向无不残灭者。必诛之为利，若以计却之，犹开道而放熊，终为人患。夫靖一郡而贻患于他，胡可忍也，且以动王室！故以计死之者安，以计御之者半。”有司及诸将谢曰：“民之福也，敢问计安所出。”征君曰：“敌善射，则不可轻用其将。敌负勇，则不可轻用其卒。故兵家设机于虚实之间，是以决胜。夫敌之所谋者在内而不在外，吾之所谋者在外而不在内，此兵之所缘而虚实也。”诸将曰：“何谓谋在外而不在内。”征君曰：“试之。”
　　乃令壮士百人执戟守关，以文武四臣摄之。谕以兵情，间道而出，远近埋伏，骑卒游其间。令关吏登堠举烽，关外鸟雀皆惊，使贼众不疑伏兵在外。又令关下勿击柝，示以懈禁。
　　征君鼓琴帐中，司马龙闻之，笑曰：“此必叔度作闲态也，吾知其弱矣！”遂急攻关门。贼众曰：“关不击柝而鼓琴，此诈也，内必有伏，且勿攻！”司马龙曰：“吾闻黄君多谋，而默以《六经》为文，《六韬》为武。今吾众临关，彼优然鼓琴而戏敌，计诚诈也，且待其畔。”
　　征君谓诸将曰：“贼中矣，擒之何有！”复令壮士举烽火，后队伏兵亦举火应之，大呼曰：“救至！”贼众骇，亦举火以视。延烧空舍，火光烛云。征君令关内勿举烽。烟气昏惨，壮士守关者皆寂杳不喧，成列而不敢动。司马龙曰：“救至而内不应，吾料伏兵疲矣，救必惧而不逼！”遂跃马弯弓而前击之。其后队步卒且进且退，火遥不相接。欲勒马而归营，前队伏兵鼓之而起。司马龙横戈马前，向众呼曰：“得火尚可战也！”贼众乱，步卒与骑驰其后而袭之。司马龙失火不能战，自刎而死。贼众追及，见缨污血中，哭曰：“司马将军死矣，吾辈何以生为！”皆自杀。一郡悉平。
　　征君之是举也，不伤一民，不匮一库，而措汝南于枕席之上，可谓奇矣。君子曰：运筹帷幄，决胜千里，其叔度之谓乎！
　　○祝颂
　　天皇封征君以慎阳之田，又以蒲轮玄聘之。
　　征君上表辞曰：“臣昧死言，向者<豸干><豸八>之劳，奚补于社稷哉！以天皇之明，不察臣之菲劣，而听左右之誉，赐臣以慎阳之田，宠臣以蒲轮，荣臣以玄，窃以为礼遇之过也。昔者许由抗志于唐尧，务光执节于殷汤，二子者，亦遭际圣世而蒙隆礼殊锡之光，竟辞而不就，以穷困其身。天下不以尧汤为弃贤也，且有令名。臣贤非许由，智非务光，而有尧汤之遇，极宠锡之荣，以嘉菲臣！故草木落于待黄之秋，而衡门之蒿独茂；尘砾沸于会风之候，而寒谷之云不飞。亦以休风之宣畅，而圣情之凝郁也。臣实恧焉，是以荷日月之余辉，而流汗交襟，惕然而怖栗者，有以也。臣自揣不能从事于辅弼之列，而厕于吁弗之廷矣。臣愿天皇圣明，慎刑罚，躬节俭，礼儒臣，放佞人，以疏骨鲠忠言之路。容臣于草莽歌咏，鼓琴以扬仁风，击壤以鸣圣泽，此臣之所以仰祝于天皇也。臣北面稽颡，弥增感激，待命草间，无所逃遁。谨上表以闻。”
　　天皇深允其奏，然卒不能用也。是岁，命丞相以下讲《老子》于太清殿。匈奴寇雍、冀二州，南人叛。
　　○去恶
　　梁冀之诛，征君谓袁闳曰：“甫闻去恶木者易，去恶根者难。”袁闳曰：“子何不效斧斤之力而去其根乎！”征君曰：“间者国家多故，典刑荡然。得意而迁善，虽忌忠而必赏；失意而渝怒，虽宠佞而必诛。薄赏厥忠，故厚诛之。薄诛厥佞，故厚赏之。异赏而同诛，殊劳而同辱，是贤、不肖淆也。夫淆不可以致士，淆则贤者难为清，不肖者难为浊，故贤者死于忧患，而不肖者死于安乐也。淆其臣，卒以自淆。淆主在上，则洁之在下，孰可致也！夫上林之材，非无恶木。清渭之流，非无浊波。有道之朝，非无佞臣，顾明王之驭耳。是以舜诛四凶，贤类显焉。纣戮比干，佞臣用焉。此皆不淆之主也。戮贤而近不肖，其过也ウ，犹可悔也。以贤，不肖而淆之，其过也辞，不可理也，故秦以淆而亡。慎到曰：‘得驭者谓其驳，失驭者逸其骥。’其是之谓乎！”
　　韩洎曰：“梁氏既诛，单超、徐璜、左、唐衡、具瑗等嗣乱其后，曹节、王甫之徒，恶浮于梁冀。五邪流衍朝廷，而党锢之难作。梁氏之诛，果何益于汉室哉！”
　　○机论
　　韩王见征君。征君方耕而归，望韩王之轩，弃锄而隐之。韩王返国。他日又见，亲以币将于庭，征君乃就载以归，谋甫王室之策。征君是以不能辞于诸侯。
