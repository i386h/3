<!-- { "loadSidebar": true } -->
　　征君如蜀，逾栈道至关，关吏讥而不纳。从者愠，征君曰：“国有禁，是也。”乃馆于国门之外，子高私与之赆，征君觉而徉卧，关吏请入。子高喜以告。征君曰：“国无禁，吾不入矣。”子高曰：“先生未至蜀之关，驱驰于道路，将以赴也。既至将以入也，关吏讥，则曰：‘有禁。’关吏请入，则曰：‘无禁。’岑也惑焉。”
　　征君笑曰：“子恶知哉！夫先王之设关也，以戒不虞，故负关击柝皆以其职而事于王。四民非关不由，非讥不入，此先王之明禁也。今吏曰不可入则止，吏曰请入则行，是由吏也，非由禁也。吾闻先王以禁为阀，未闻以吏为关也。出入于吏之口，乞人犹恶之，况贤士乎。夫贤士，国家之巨关也，不轨而遏佞人，驱旷民而制淫族，镇百姓而宁诸侯，不倚爵而贵，不恃禄而富，其尊庄而显厚也。如是，汝徒见诸侯之关而不见贤士之关乎？”
　　子高曰：“夫贤士之显于时也，必先由诸侯之关，而后使诸侯由其关。不然，虽厉敬义之禁，击仁智之柝，诸侯不闻焉。不闻于诸侯，何关之为。昔仲尼以仁义为关，周流列国，然犹绝粮于陈，削迹于宋，而不能扼诸侯之关，故退而设关于六经，以防名教。老子以道德为关，犹骑青牛而过函谷，以避周乱。史之文曰：周太史耳，西出函谷关，遇关令尹喜，曰：周将亡乎。苏秦、张仪以纵横为关，而显诸侯，诸侯役之如妾妇。商鞅、申不害以刑名为关，而制黔首，诸侯待之如鸡豚。夫苏、张、申、商之徒皆干谒于诸侯，而后能聘其术也。系先生之道术，陋苏张而黜申商，诸侯慕之若酷火之求济于水，危疾之求瘳于扁鹊也。使先生不由诸侯之关，而资左右以流誉，则虽欲效苏张之扬眉，而谈笑于倾盖之际，不可得也。今士庶之远涉者皆拥于关，关吏拒之以待先生，恭亦甚矣。先生以为悍而不入，何弗恕也抑且以为固。弟子不远千里而从游，为道计也。今遇国不入，宿于关外，是轻身而贱道也。贱道则曲，轻身则戮，先生其若之何？”
　　征君曰：“是则然矣，使为士者怀道而见诸侯，诸侯拒而不见，士将去诸侯，又求之于斯时也，士亦复见耶。吾之游于诸侯，非无交也。鲁招以玉，齐聘以玄，魏招以骏马，韩招以方圭，秦聘以币及旌，晋聘以白貂，其交也殷矣。故去岩穴之乐，而与诸侯游也，今蜀招我以宝剑，其文曰利用之器。吾入蜀之疆，与羁旅群，蜀使过而不识，故不得返命，韩王遂不出郭而逆吾，亦唯是好游而不相闻，恐扰其土地，走其耆老。是以潜至于蜀国之关，而关吏辱我以不纳，渎我以无信，迹其所为，诸侯闻之必罪焉。后有治关者，必以吾一人之故而怠其讥，无乃乱禁乎，所以待而不入也。”子高不能对。
　　征君曰：“吾将就驾，栖于太白之岗，以观蜀国之政，待汉室之清，不亦可乎汝爱其师而不爱义，吾其没身已哉。”
　　馆人以其情通于关吏，关吏匍匐叩头而告曰：“仆，贱吏也。不能旌大贤之履，实以不恭，久淹高驾，且获戾于左右，贱吏唯命。蜀王若闻之，以为小人蔽贤者于外，罪无宥，贱吏亦唯命。若夫子忘贱吏则生，不忘则死，是贱吏之祸福在夫子也。”征君笑而不应，关吏知从者之私赂也，出谓子高曰：“仆命寄旦夕，不敢荷子之惠以重罪戾。”乃反之。
　　时蜀王将田出关，遇征君之馆，征君鼓琴而歌。蜀王闻之曰：“吾国有贤者至乎？”遂获征君以归。
　　○招贤
　　征君疾，使徐洲说蜀王曰：“今天下之王，蜀为雄矣，而士不至于国者，岂贤王有遗行与？”
　　蜀王怫然曰：“蜀国有名山广川，贤豪明智之士悉产于兹，奚待天下士乎？”
　　徐洲曰：“贤王欲以蜀之士为士乎哉此秦始皇逐客之意，而李斯所以强谏而难者也。夫蜀之士，其贤于洲者或众矣，然天下士岂无有贤于蜀者乎以洲之不才而弃天下士，何贤王之待蜀重而待天下轻乎。此言非所以安蜀壤而匡汉室也。贤王为宗室之首，禄倍于三公，爵贰于天子，势埒于诸王，据蜀之雄藩以为固，而不能当天下之一面，扶汉室之危弱，其故何与。董氏以陶厕之夫，登庙堂之上，陵劫天子，号令臣庶，污浊社稷，轻蔑王侯。汉室之形譬如垂瓦，扶则暂安，不扶则速危，不告难于诸侯，传檄于天下，坐使汉贼阴谋以窃神器，是以农不暇耕，女不暇织，皆拱手以听董氏之命。若此时倚望而不举，臣窃谓贤王无辅汉之日矣。夫汉室之于贤王，不可谓薄也。宜以此时传檄天下，告难诸侯，发私廪之财，收英雄之士，先诛汉贼之党，以靖东南，则西北之陲不劳而定矣。然后洗甲于二川，流凯于三峡，倒戈于栈道，功孰逾焉。汉室之安可倚牖而待也，王其图之。”
　　○问疾
　　蜀王得征君而喜，闻有疾，忽焉而蹙，乃以单车造其门。征君知蜀王至，掩帷而卧，命李玄候于阶。蜀王见李玄而问曰：“征君不能出与。”曰：“不能。”曰：“寡人入以见，可乎？”曰：“既卧矣。俟寤然后请入。”曰：“征君得无<疒┆>乎？”曰：“<疒┆>不为疾也。”曰：“然则何为？”
　　曰：“玄闻之，天以薄蚀为疾，地以崩溢为疾，天子以幽厉为疾，王侯以骄泰为疾，士以贫蹇为疾，大夫以酷佞为疾，庶人以饥寒为疾。今征君之疾，蹇也。国不举贤，使士有蹇疾，羁于道路。轩冕者多豺狼之群，膏梁者多犬豕之辈，由此观之，士安得而无疾也。夫疾以薄蚀崩溢；故天地以圣人为医；疾以幽厉骄泰，故天子王侯以贤士为医；疾以贫蹇，故士以梦此为医；疾以酷佞，故大夫以明主为医；疾以饥寒，故庶人以循吏为医，然则征君之疾，药石有所不制，鬼神有所不虐，寒暑有所不侵，微于色而不见其槁，动于声而不见其戚，歌于鼓琴而不见其乐，叹于临川而不见其忧，此征君之所以为疾也。”
　　蜀王顿足而嗟曰：“寡人处西海之僻壤，奚敢当征君乎得子足以安矣。”曰：“得臣，蜀可以霸；得征君，蜀可以王。汉室其隆乎。王若欲安蜀，则贤有司职也，奚必得臣哉。”
　　蜀王惭，顾谓左右曰：“寡人得征君，若桓公得夷吾也。寡人得仲默，若桓公得宁戚也。周末而齐霸，其二子之功乎。”
　　○尊王
　　蜀王问兴国之策，李玄曰：“昔我光武皇帝之中造也，以天下封诸侯，功臣皆固守藩镇之地，而宁社稷。是故其功臣之先戮力草莽之际，驱驰险阻以立百战之功，而定大业。子孙嗣武，世守丕基，进可以辅汉，退可以全国，何谋而不成，何功而不立哉。迩来国步多艰，内变陈而外衅作，谋将戮而谏臣刑，左道倡而王政熄，百姓离散有思乱之心。此诚明侯效忠输髀之秋也。今天下同姓之诸侯，皆欲抗愤以报汉室，修会盟之典，征君是宾，此其志不末矣。明侯此时不以诞告诸侯，靖宁国步，以为功首，至于肝脑涂函谷，麋鹿栖铜驼，乘舆蒙沙，而中原流于左衽，然后图之，是犹火既及薪，而后觅井以救，不亦钝乎。臣不敢以诡术说明侯也，亦以汉室无必亡之势，而明侯有可为之资耳。昔者西京乱于王莽，当是时，非特诸侯弱也，虽异姓之功臣亦莫有效忠而输悃者，岂背汉哉，由高帝以杀戮为武，而不留功臣于子孙，故王莽之乱不待云扰而新室立矣，此皆养乱之祸也。使当时有藩封之臣皆韩彭之后，必能感激功臣之心以忠于社稷，则西京至于今而延也。我光武皇帝以宽仁易杀戮，故二十八将皆裂土而封，世守而不替者，亦愤西京之覆辙，剧新室之祸鉴，是以全功臣之名，与诸侯并翊皇汉而永业也。今汉室纷纷，权臣荷鼎，威炙苍生。王察而好戮，使谏臣结舌而不敢言，危亡之祸固已形矣。而功臣之救不至，抑何与。明侯自以为宗室之疏而土壤之僻，无效于汉室也，独不念先皇之恩乎今主上之遇明侯未疏也，宗室之诸侯王莫加焉。巴蜀之地，以秦楚为羽翼，而栈道达于中原，未僻也，诸侯之土壤莫加焉乎，困富贵之乐而忘社稷计耶。”蜀王曰“善”。
　　洎曰：“蜀侯以兴国之策问李玄，而玄之对无一言及于所问者。其经纶天下之志，又隐然于事辞之外。故全篇要意大抵述西京之故事，反复论之，而引讽当时，以尊汉室，□诸侯为要，又假功臣以激发当时之诸侯。此《外史》传心之法也，唐之藩镇其未识此义者乎？”
　　○自强
　　蜀王以太牢飨征君。征君问曰：“巴蜀之国接壤于关中者也，而民不知战；巴蜀之民齐风于中原者也，而国不知礼，岂有司之过与抑贤侯之不遑于斯也？”蜀王避席而对曰：“夫爵，寡人受之；邑，有司载之，不敢董也。”征君曰：“然夫有司，所以导礼而教战也。今之为有司者，论酷不廉而急于名，故不能导民以礼。循苟简而乐安佚，故不能教民以战。夫今之成都，古之蚕丛也，贤侯以成都为幕、山川之固雄于秦晋，而守无民之爵，礼也。然有司不能靖其土壤，训其民人，以弱西藩之势，贤侯坐而不告，何为其然也。”蜀王不能对。
　　征君曰：“今王室弱矣，王室弱则藩镇亦弱，因其弱而强者谓之勇毅之杰，因其强而弱者谓之柔恭之臣。弱而不强非毅也，强而不弱非恭也。今王室既弱，诸侯又守之以恭，而待其敝，民何赖焉臣闻之，牛牧于农而役于农，故效并耕之劳；马畜于人而乘于人，故收并战之绩。诸侯爵禄于国而不能捍于国，何欤今天下诸侯之富者莫如贤侯，积粟成林，委珠成洲，有数百万之余业。若养兵而待战，民而待劳，可以供十年之费。则江南之赋不尽敛，百姓之脂不尽剥，山泽之利不尽出也。且以茂贤侯之功而长享其爵禄，不亦善乎哉。易曰：利用为大作。愿贤侯作之无怠焉。”
　　蜀王曰：“先生其社稷之士乎寡人将倾心以事，而幸教之。蜀之民唯先生所用，蜀之士唯先生所举，寡人远谗以安贤士，无使为诸侯笑。是先生与寡人百执事咸有锡也。”
　　是岁，天皇使郎中令采丹青于蜀。
　　○平刑
