<!-- { "loadSidebar": true } -->
　　“今有探不死之药者，五游方岳，十涉滨洲，穷合灵之壑，掘产秀之兵，披羽服而履赤，谭真诀而炼丹砂。或呼吸而漱精，或偃仰而餐霞，自以为安期、羡门之伦，松子、王乔之属。天子不能爵，诸侯不能禄，寝迹于草野，寄傲于流俗，与浮图并轨，老子同谷，趋而事之者，若攀轩辕之逸驾，徼彭聃之遐福也，其名孰美焉。然周穆驰而犬戎叛，秦始游而二世亡，此二主者，宁无利于民，而忧身之不寿于羲黄，宁无利于子孙，而耻国之不延于陶唐。卒有替羲黄之忧，后陶唐之耻。意者，力之不逮乎，或虚词诡术无征于世，无禅于身国乎何嗜之而不疲也。”
　　晋王曰：“夫周之鉴，秦所观也，而始皇不寤；秦之鉴，汉所观也，而武王又不寤。是以海内淫于方术，而弃力穑者三十余年。然则玄奚益于国哉！”
　　洎曰：“第四难意显而辞激。是时，桓帝好浮图、老子之学，故此篇专讽汉室，而实欲感悟晋王。”
　　○五难
　　“今有酒徒十人，群居而饮。有客请曰：‘今日之宴，毋隐厥技以为剧，可乎？’其一人进曰：‘吾善于箫。’有二人曰：‘吾善于歌。’又有二人曰：‘吾善于舞。’二人善于奕，二人善于壶。’客曰：‘若之艺咸听于酒。’谓箫者曰：‘吾忽焉举觞，而箫不应者罚忽焉投觞，而箫不节者，罚。’顷之，箫者醉而不能罚矣。又谓歌者曰：‘吾忽焉举觞，而歌不应者罚忽焉投觞，而歌不节者，罚。’顷之，歌者又醉而不能罚矣。至于舞者亦然，奕者壶者亦然。客笑而喜曰：‘吾一觞而困九人，其亦善罚矣乎，何取于艺也。’九人曰：‘何子之能忽于罚而不能忽于赏也，无亦罚吾以酒，而罚子以名乎。夫酒，可以罚可以赏，是酒不为厉也，人犹恶醉而辱之。今有司罚人以钱谷，刑人以刀锯，是犹箫既罚而断其指，歌不赏而钳其唇，不亦甚乎。若是而讼于诸侯，以昭汉室之典刑则何如？”
　　晋王敛容而长叹曰：“嗟乎！岂惟敝国为然，若不出敝邑之境，亦无待寡人治之。寡人欲告于天皇。则畿内之有司亦是罚也，布于同列则邻国之有司亦是罚也。寡人耄矣，先生其辅寡人之子，以兴汉室，无为社稷忧。”
　　是岁，有蝮蛇数千自参井而出，坠于潞城。黄巾破南郡，杀方伯及令。
　　洎曰：“第五难发论甚怪。”
　　○修德
　　征君游于吕梁，左权从之。征君喟然曰：“壮哉！大禹之治也。治于唐，崩于春秋，坏禹之功亦晋邑之戾也。今晋无大衅，诸侯不役。然而有晋之忧者，其汉室乎夫诸侯之传国也，山不崩，水不涸，是谓载德之国；山不再崩，水不再涸，是谓修德之国；水涸山崩而继焉，是谓载厉之国；山始崩，水始涸，是谓替德之国，此山川之征也。晋王明惠而爱士，可以兴业，然短于筹略，拙于弘毅，故天下之士不能尽心于晋，吾又后矣，虽然，吾岂求辱于晋王乎。夫晋，天下之强国也。以晋王之明而国尚俭，无郑之宠族，故士亦乐为之用也。苟晋王不于此时奋剑于丛台之上，以谋晋，则虽有恒山大河之阻，井陉雁门之固，亦乌足以强罢敝之晋哉。夫明而不能筹者，难以料远；惠而不能毅者，难以举大，是吾所以忧晋王也。吾尝五难晋王，晋王五对而无沮，以此而筹，则晋必为盟主，而王室亦有利焉。利王室而主盟七国之诸侯，其晋文之业乎是载德之国由今而始，由晋而兴。东制齐鲁，西威秦蜀，南服三楚，中绥韩魏，诸侯其谁不盟是吾之所以望晋王也。”
　　左权问曰：“黄巾之乱，孰能制之？”曰：“古之得天下而帝者，其谋于草莽之初，犹盗也。及其得一郡，拔一邑，倾一城，秋毫无所攘，美女无所淫，从善而纳策，顺如崩石，疾如厥流，然后知其为帝王之器也。今黄巾之众淫毒海内，残虐生民，天下共逐之，此特犬彘之雄耳，孰不能制哉！权也，有乌获、田詹之勇，是三军之任也；有孙武穰苴之略，是三军之帅也。必五倍之敌而后御之，若黄巾者，敢当于子乎！”曰：“陆续何如？”曰：“续也，使游于孔氏之门，其闵子骞之俦乎。吾使之仕，则黄巾之乱，吾知免夫。”
　　○董卓
　　董卓谋篡，晋人告王曰：“汉室将授于董氏矣，为之奈何？”晋王闻之惧，谓征君曰：“董卓造乱，将倾我王室，驽其大臣，芥其百姓，襁其天子。意者，董氏之乱其浮于黄巾乎？”对曰：“党锢之去国，臣已知汉室之无臣矣，董氏之乱不亦宜乎？”曰：“王允执政，安谓无臣。”曰：“允也，名起于布衣，而业堕于钟鼎，是以执政而无权。苟容于朝，与群小浮沉。其子卖爵于市，日累千金，是允也积毁于家，养祸于国，而民失望焉。故董氏乘而窃之，谋篡汉室，允为丕戾，其何能辅相耶若党锢而死，奈汉室何？”
　　晋王出涕曰：“嗟乎！以乱臣一人，天皇不能讨，大臣不能，寡人亦何有于敝邑，将赴王室而抱祭器，藏于原陵，是寡人之愿也。天王室，则天皇讨之，天假敝邑，则寡人讨之，是讨乱在天也。寡人敢不勤于王室。”曰：“汉祚若替，则诸侯不能骤复，诸侯弗盟，则一晋不能独举。王何疏诸侯而懈德业乎及是时也，修德而饰政，树盟而固援，必靖厥难。夫以王之贤而弃诸侯之盟，春殆失时乎？”晋王不答。
　　征君出谓弟子曰：“晋其殆哉！非天远于晋王，唯王远于百姓；非天弃于晋邑，唯晋弃于诸侯，晋其殆哉！”
　　○蟾台
　　晋人筑蟾台以居征君，周岑进曰：“蟾台非晋王之所筑也，而子居之，何乃自简若是哉？”征君曰：“是台也，晋人得而筑之，若诸侯者，岂能下交于士乎。诸侯而下交，则失其势，故诸侯以势交者也，非交以德也。士无势，亦安得而交诸侯乎！”
　　曰：“昔者，朱俊之行也，问临民之道于子，子告之曰：‘守而无智，不可以保身；威而匪仁，不可以临民。’陆续之行也，问临民之道于子，子告之曰：‘续乎，孝可以劝百辟，智可以安诸侯，仁可以怀百姓。’张裘之行也，问临民之道于子，子告之曰：‘汝盍医乎？’曰：‘何谓也？’曰：‘世将无道，则天子有虚眩之疾，诸侯有怠荒之疾，百姓有饥馁之疾，大臣有贪蔽之疾，有司有夤缘侵渔之疾，受黜之臣有要君附权沽举之疾，夫国家如寄也，而有上下之险疾，扰而效之，国焉不危。子欲临民，医是而已矣。’曰：‘何以医也？’曰：‘子能以仁义为药，以政教为汤，先瘳乎主疾，而后瘳乎诸侯臣庶，不亦善乎。’曰：‘此夫子之医也，弟子何敢逮？’曰：‘畏党吾将医诸侯，若诸侯瘳，国亦不危。诸侯不瘳，岂惟藩篱之祸，亦国之灾也。’由此观之，士之交乎诸侯，犹医者之交乎疾，不能离也。而夫子云云，无欲以晋人之故而自释与？”
　　曰：“子何以为士交于诸侯乎昔郑人有膏肓之疾，三年而不出户。或告之曰：子之疾危矣，求良医以瘳之，可乎曰：市无良医，何以求为曰：有良医者，在于楚，子以百金致之，彼必不远千里而赴。郑人果得楚之良医以瘳其疾。是医者未尝求疾而治也，医在而疾者求之耳。然则为士者，亦诸侯之求之也，岂求诸侯而交与。吾受晋王之聘，犹楚医受郑人之金也。郑人得之而瘳疾，晋王得之而不瘳，吾岂不若楚人之医乎亦信与不信也。今党锢又告难于朝，王室之疾殆甚于晋，吾已矣哉。”
　　○贻书
　　陆续归吴，贻征君书曰：“续也佩先生之训，窃荣一职，私激所心，欲试于当时，而效犬马之劳也。不图汉室罢敝，诸贤锢戮，董氏造乱，肆谋不轨，海内器喁有新室之风，此豪杰之所以怨慕而盘桓也。续赖先范，得奉诸贤之清尘，每与元礼接论，称先生以王佐之才，续实望焉。若内难不复，诸贤盈朝，济济戮力，以树中兴之功，挽孟世之威，则先生奚舍蒲轮而就衡榻，去王国而宾藩篱乎。续尝负笈从游，观风壤以志之，蹈山川以纪之，八驰孔辙，九游禹川，续之愿也。及馆于秦邑，将执酒扫，辱主上以孝廉之举，先生命续曰仕，遂许身于汉室，亦唯先生是赖。
　　嗟乎！汉室已矣，自窦宪、梁冀之徒制其命，侯览、单超、左、唐衡、王甫、曹节、赵忠、张让之属玩其权，南单于、西羌、北匈奴之群削其势，黄巾张角之众残其民，而又劫之以董氏，祸乱相仍，国家涂炭，内无比干之忠，外有箕子之叹，天地灾，宗庙社稷宫闱之祸，惨于春秋。夫汉室之敝也，若是何能辅之。续是以逃禄避难，家于吴中，与鸱夷子游濯缨五湖之滨，流憩长洲之野，渔钓而歌，以卑吾志，是亦先生之训也。
　　续去国以来，寒暑二谢，每念汉室多故，未尝不慷慨而赴之以泣也。先生在晋，令德日彰，垂声于九夷八蛮，诸侯宾之，百姓怀之，此隐功于汉者也，其奈国家何哉。
　　夫先生之出为汉室也，而汉室不能自为，杀戮豪杰，分立钩党，而国无社稷之臣，则先生亦卷道而弛志，可乎以先生之明哲，固已亮矣。而又淹驱驰之踵，理必亡之绪，劝诸侯而持汉室，诛奸雄而安海内，屏左道而正朝廷，皆欲望诸侯而为之。虽檀缪复兴亦不获已，然而先王之淹于此游者，无亦以负鼎为心而置其利钝耶？然则仲尼栖栖干宋卫，子与濡迟于齐梁，信乎大贤之为也。
　　续也，复欲从事于未，竭菲薄之躯而不敢以吴晋为远。朝夕讲德，恭敬无怠，此续之所以事先生之心也。奈婚姻未毕，疚疠久作，又无余粟以养老母，躬耕薄畴聊以卒日。
　　迩来东南告馑，而吏不加恤，税役繁兴而民不加供，盗贼充路，关市唯识，是吴之危甚于晋，续又安能舍父母之邦而游也。往岁归吴，假道于汝南，庐家有司守之，春秋有司祀之，义阳之出耕而不赋，麒山之台藏琴而不毁。雀巢于衡，慎阳之人皆不弋；草芜于径，慎阳之人皆不樵，此耕桑之所楫让也。是以元礼竭忠，林宗洁身，公伟不渝节，蔚乡不辱命。其仲举、游平、子干、孟博、公孝、元节、光有皆附德音而兴者也。续不敏，进无毛焦之谏而忠于主，退无陈蔡之从而信于师。不自砥砺以远令名，而厚为天下戮笑。所以中夜感激，长叹而不寐也。道里辽阻，朔风其寒。行者歌授衣，居者歌蟠蟀。时云暮矣，君子悠悠，悠悠无期。抗情于辞，不尽种种。”
　　征君以书示李玄曰：“伤哉，中原之书达矣。”
　　是岁，征君去晋。
　　洎曰：“此篇文气慷慨，情意恳恻。”

　　●卷七
　　○至关
