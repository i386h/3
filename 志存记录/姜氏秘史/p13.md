<!-- { "loadSidebar": true } -->
    如上逆党，一一如数发来臣军前，究问的实。即行差官赍押司，具本奏闻，伏取圣明裁决。如果不发奸臣齐泰等来臣，必不已也，兵抵京，赤地千里，臣冒渎天威，无任激切，恐惧之至。臣棣顿首稽首，百拜昧死谨具奏闻。”

    元年十一月初九日，臣棣燕王移檄天下：“燕王令旨，为报父仇事谕天下藩屏诸王、大小各衙门官吏、军民人等曰：惟我父皇太祖高皇帝，奉天承运，华夷一统天下生民之主。自践天位以来，诞敷圣泽，广被万方；弥扇仁风，溥及八表；使天下雍熙，无一物不得其所，何异唐尧、虞舜之世。我父皇可谓道通邃古，德齐前圣，虽汉开国之君岂能企及哉！然而四海既平，天下底定，以长子立为皇太子，余子无分嫡庶，悉皆裂土封王，各守藩屏，同享富贵，以为万代子孙之计。岂期数年以来，不幸皇太子薨逝，秦、晋二王相继而卒。我父皇慈念皇太子蚤逝，遂立其次子为皇太孙，居东宫。洪武三十一年闰五月初十日，不幸父皇宾天，皇太孙即帝位。然我众王不敢以叔道自尊，凡表奏称贺，顿首百拜，万死言何。因则钦遵父皇明命，不敢为一毫之非礼，臣子之情至矣。然而帝年幼冲，即位以来，任用奸邪小人、贪墨猾吏为六部都察院、左班文职等官，日以甘言巧计蔽君之聪明，使君淫酗酒色，不遵丧制，不孝于祖，不亲政事，崇信奸回，放黜师保，屏弃典刑，残害骨肉。於是秽德怒於天地，京城地震十日，山崩水溢，天火灾其上库。二月，霹雳、大风雨，发屋拔木，蝗出遍生于陇亩。占书曰：地震者，地德至静，欲其尝安，不敢动摇。若主弱臣强，地必震动。臣下擅权，则土为不宁，而变怪生焉。阳伏不能出，阴迫不能入，阴阳相激，地必震于宗庙宫殿者。人君失位，国无忠臣，诛伐不能以理，理下不相亲也。山崩水溢者，五行失序也。

    山，公辅之象，贤人退，小人进，则山崩。山无故自崩，国易政，人主失位，必流散也。天火焚其上库者，赏罚不明也。烧宫室者，君不思道，厥妖火焚宫室也。霹雳大风雨发屋拔木者，小人在位，贤人出走，君用谗言，杀正人。蝗虫遍生陇亩者，佞臣辅君以贪苛之政，邪臣在位则虫食苗叶；君用才不当，臣不任职，则虫食苗节；佞臣在位则虫食苗心；任用奸邪则虫食苗根也。吁！天之警戒如此。此皆齐尚书、黄太卿、左班文职等官，谗佞恣行不道，苦军害民，惟以诛灭亲王为心，以致灾异如此。先是，父皇有病，付敕宣我第四子来，奸臣齐尚书匿其使命，使我父子不得相见。至于父皇疾革，数问曰：‘第四子来否？’岂知佞臣齐尚书阴谋用心如此。所以父皇有病，焉肯令我诸子知之。至于升遐，亦不即报我诸子奔丧。至今父皇得何疾，用何药而弗救，至于大故。闰五月初十日亥时崩，寅时即敛。礼三日而敛，冀其复生，不知何为如此之速也？停棺不于中殿，七日即葬。古礼天子七月而葬，何为如此之速也？

    余以札不知出于何典，今见诏内言燕庶人父子，方知父皇太祖皇帝葬以庶人之礼也。其可哀也已！其可痛也已！何故父皇宾天一月，方发诏令亲王及百姓知之，如此则我亲王与庶民同也。

    礼乎？非礼乎！况父皇宾天，葬礼未具，即毁折宫殿，掘地五尺，不知父皇得何罪而至于如此也！况帝即位之初，尝谕普天下文武百官，其中有云太祖皇帝用心三十年，大纲纪、大法度都摆布定了。如今想着太祖皇帝开基创业、平定天下，便如做下一所大房子与人住的一般。若是做官的，政事上不用心、不守法度，便是将房子折毁了，却要在房子里安稳住的一般，世间安有此礼旨哉！言乎今上任听信奸臣齐尚书等之言，即将祖业折毁，与诏旨大相违背，使天下之人皆欲守其法度，亦难矣哉！孔子曰：‘父在，观其志；父没，观其行。三年无改于父之道，可谓孝矣。’我父皇存日，尝与我众王曰：‘我为天子盖造宫殿，不过欲壮观，天下万邦来朝，使其观瞻，知中国天子之尊严如此也。然此劳民苦军，费用钱粮，岂易为尔，故我今日盖此宫殿极为坚久壮丽，使为帝者飨用，不须再造，劳民苦军也。’今将祖业折毁，礼乎？及齐尚书尝奏凡朝几筵，揖而不拜，及乎小祥节届，亦不亲行祭祀。至各王差官到京行祭祀之礼及奏事，将百户林玉、邓庸等拿下，囚系棰楚锻炼，令其诬王造反，此何理也？齐尚书又诬亲王擅自操练军马、造军器，必有他图。齐尚书明知《皇明祖训兵卫》内二条，凡王教练军士，一月十次或七八次、五六次，或临事有警，或王有间暇，则遍数不拘。凡王入朝，其随侍文武官员、马步旗军，不拘数目。若王恐供给繁重，斟酌随行者，听之；其军士仪卫、旗帜甲仗，务要鲜明整肃，以壮臣民之观。于洪武二十五年春，父皇太祖高皇帝时诏诸王赴京，赐敕内一件，云常岁训将练兵，验视周巡封疆险易，造作军器，务要精坚堪用，庶使奸邪难以口舌惑听。敕后书曰：‘洪武二十五年正月二十一日，早朝后午时分，朕於奉天门命翰林修撰练子宁、许观、编修吴信三员，执笔听命，朕口占以成，以示后人，以辨真伪。孙允炆亲目之发行。’故敕臣想太祖皇帝以诸子出守藩屏，使其常岁操练军马、造作军器，欲为防边御寇，以保社稷，使帝业万世固也，岂有他心哉！其奈奸臣齐尚书、黄太卿、左班文职等官，不遵祖法，恣行奸究，操威福子夺之权。天下之人，但知有齐尚书，不知有皇帝在上也。然而帝被奸臣所惑溺甚，故我父皇骨肉未冷，坟土未干，后母尽妻之。初以流言而罪周王，破其家、灭其国，将周王次妃选入，其宫人悉配於军士。湘王无罪，听谗臣之言，赐其焚死。齐王无罪，又听谗臣之言，降为庶人，拘囚在狱，护卫侍从人等，尽皆拨散。及乎岷王，又听谗臣左班文武、齐尚书等官之言，以金帛赏王之左右，使其诬告岷王，降为庶人，流于漳州烟瘴地面。想齐尚书、黄太卿等奸邪小人、贪墨猾吏，将我父皇之子孙报其私仇，快其心志，呜呼！彼人之毒甚於狼虎。我父母能有几多子孙，受彼之害，能消几日尽！痛心疾首，岂胜言哉！不意奸臣齐尚书等又使令恶少谢贵等为北平都司官，张昺为布政司官，有本府长史葛诚用心狡诈，来谋杀我於六月，将军马围住外墙，栅木截我端礼四门行路，杀我守王城上军士。披甲执仗，锐鼓叫呼，声震城野，使人在城坐食惶惧不安，我亦可耐之。至七月十五日来谋杀我，约申时引兵入王城。当日有都指挥张信来透消息，为保性命，不得已於未时动兵擒获逆贼谢贵等了当。七日十六日，都督宋忠等领军马八千、步军一万二千，调山西万安、怀安宣抚前卫军马一万，前往怀来下营，期会各处军马来攻北平。予故不免亲帅精骑八千，直抵怀来与忠军交战。自辰至午，忠军大败，获马六千匹，生擒到逆贼宋忠、都指挥孙太、俞填等，尽行杀死，余众悉降。八月，奸臣齐尚书等又矫诏使长兴侯耿炳文等领军马三十万前来雄县、真定，期会各处军马来攻北平。不免又行亲帅军马往彼迎敌，于当月十六日破雄县，斩首九千余级，获马三千匹，生擒到都督潘忠、指挥杨松。二十五日，大破真定，将逆贼长兴侯耿炳文所领军马尽行杀败，斩首五万余级，获良马二万五千余匹、生擒左副大将军驸马李坚、右副大将军宁忠、右督都顾成何，都指挥刘遂众降，咸宥归於原卫。江阴侯吴高、都督耿瓛、杨文将辽东军马来围永平，我帅骑士一万九千，倍道兼行，直抵永平，吴高等闻风夙夜逃奔。以太祖皇帝恩养厚德，都指挥房宽领军马出城来降，所有逆贼朱鉴万□凌迟处死了当。惟都督刘贞、陈亨将领军马守住松亭关不肯来降，我亲帅精锐骑士三万袭破其营，生擒都督刘贞，陈亨单骑遁去，太宁遂平。奸臣齐尚书出榜令军民骂燕贼父子，是骂祖与叔父为贼，岂非大逆不道。奸臣齐尚书等如此无理，其罪当何如哉？

    未几，奸臣齐尚书、黄太卿等左班文职又行矫诏，使令曹国公李景隆领天下各都司军马五十余万，于十月初六日来攻北平，围我之城，必欲杀我。谓天下官军何不念太祖皇帝恩养厚德，留我一二亲王以奉祖宗香火，岂不幸哉！故我仰赖祖宗积德之深，于是亲帅军马，以寡敌众，将景隆所领天下军马尽行杀败，斩首一十万九千余级，余众降者咸宥归于原卫，景隆等夜遁西而去。然余之用兵，所向克捷，此皆余平日存忠孝之心，故天地、祖宗神明怜而佑我也。若不如是，纵用兵如孙吴亦无能为也。余想奸臣齐尚书等必欲害坏我父皇子孙基业，荡尽无余，将以图天下也，何如此之苦毒也哉。窃惟我父皇亲亲之心，天下之人所知者。且如靖江王守谦，其祖为恶，至于守谦，景恶不悛，降为庶人。我父皇思念祖宗，尚不忍破其家、灭其国，复立其长子为靖江王，诸子皆为镇国将军，享有爵禄，与朝廷同其久远也。周、齐、湘、代、岷五王，皆父皇亲子，纵有恶亦当宽恕，何况无为恶之实迹。《皇明祖训》法律内一条，凡风宪官以上，小过奏闻，离间亲戚者斩。风闻王有大过亦无实迹可验，辄以上闻者，其罪亦同奸臣齐尚书、左班文职等官，不遵祖训，助君为恶，而遂至于如此，使我众王日夜忧愁，饮食睡梦不遑宁处。况子自父皇宾天以来，抱病持服，未尝一日离苫次，遵其亲法，毋敢少犯，惟日守分而已，奈其诛灭五王，又来杀我。顾余虽匪才，乃父皇太祖高皇帝亲子，母后孝慈高皇后亲生，皇太子亲弟，忝居众王之长。礼曰：父之仇，不共戴天；兄弟之仇，不反兵。今奸臣齐尚书、黄太卿等，余必不与之共戴，不报得此仇，纵死亦不已矣。故用钦遵《皇明祖训》法律内一条，躬行率领精兵三十万，诛讨左班文职奸臣，献俘于祖宗神明，令受非常之刑。上以政其君，下以安其军民，使我父皇基业以永万世，岂不幸哉！呜呼！皇天后土常以大中至正而为心，祖宗神明宁无诛奸去邪而为念！故用谕示普天下藩屏诸王，暨大小各衙门官吏、军民人等，咸使知朝廷左班文职奸邪大逆不道，我父皇之仇，为子者其可不报乎？故谕。”

姜氏秘史 卷三

    庚辰二年春正月丙寅朔，天下司、寺、郡、县来朝，免贺。

    靖难兵围蔚州，指挥李诚谋叛，伏诛。数日，守将王忠以城降。

    遂进攻大同，不克。

    先是，诚出城哨探，为游骑所获。诚素勇，号“冲天李”，文庙释而礼之。诚欲献城自效，遂纵遣入城，谋觉，系狱死。

    文庙乃悉众登旧台，负土下筑，高与城齐，急攻之，城乃降。

