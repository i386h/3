<!-- { "loadSidebar": true } -->
　　观生既杀耀，即集兵向肇庆。永历帝乃命总督林佳鼎、武靖伯李明忠统兵至三水。唐王使督师陈际泰（非江右陈大士）御之。二十九日，战于城西，唐兵大败。

　　十二月二日，又遇唐兵于海口。时有白旗贼新就东抚，观生用以拒敌。贼故海寇，狡猾善水战，诈以数十艘降林，林不为备。唐兵皆大艘，乘东南风发火箭火球以焚西舟。西兵登岸，淖深三尺，人马俱陷，全军皆覆。佳鼎中炮死。明忠仅以数十骑免。

　　东西方相持，而清帅佟养甲、李成栋自闽入广，潮、惠皆迎降，即用两府印文以无警报广州。观生泰然。

　　当是时，广州陆寇则有花山砦，水寇则有石、徐、马、郑，谓之四姓兵，观生皆抚之为用。然桀骜不听节制，白日市中杀人，悬其肠于官府之门，莫敢呵问。七门之外，号令不行。

　　十五日，李成栋以十七骑疾趋广州，门者纳之。王方幸学阅射，群臣朝服行礼。俄报清师且至。观生曰：“此妄言为贼间者，斩之。”既而汹汹，犹以为花山砦人。未几，红笠载道。宿卫万人仓卒未集。王乃变服逾垣，匿王应华家。寻缒城而出，走洛城里，逻者获之，安置东察院。成栋使馈之食。王不食，曰：“吾若饮汝一勺水，何以见先帝于地下？”遂自缢。观生过吏科给事梁{洪金}问计，{洪金}曰：“死耳。”观生乃大书“大明忠臣义士固当死”九字于壁而缢死。太仆寺卿霍子衡、国子监司业梁朝钟、行人梁万爵死之。

　　十八日，杀诸王之在广州者十六人。何吾驺、顾元镜、王应华皆降。

　　时潮州山寨私拥赵王。佟、李遣兵至潮，赵王即自降，剃发，居光孝寺。会陈子壮致启事泄，王实不知也。广州知府陆元玑降，受佟、李指，逼至玄妙观，勒令投缳。

　　三余氏曰：观生以修魁楚之衅而构东西之争，外惧方张，内忧更烈。观生之罪，其可逃乎？或以观生受思文特达之知，宜立其弟，比之荀叔，过矣。若唐王之遇难从容，庶几追配毅宗无愧哉！以视诸王，其得失竟何如也？

　　●跋右为涵芬楼旧藏稿本，凡五卷，一曰福藩，二曰鲁藩，三曰唐藩，四曰桂藩，五曰唐王聿钅粤。卷端题南沙三余氏撰，不详何如人。首有自序，称乾隆己未秋七月既望谨志，知书成于清高宗即位之四年，《明史》告成之岁也。其书采摭旧闻，多所折衷，而原始要终，具见本末。每卷之后，又各系论赞，悲壮苍凉，言外有物。盖南中遗老之志在存实，藉以寄慨者。惟临文之际，每逊当王，不但于弘光等朝削号称藩，即遇胡虏等字亦辄用○相代。清世庙讳，自无论矣。时实为之，复何足议？心知其意而直申之，是固来者之责耳。今为校补缺文，是正称谓，厘而订之，合为三卷，以福藩为卷上，正名曰《安宗皇帝纪》；唐藩为卷中，曰《绍宗皇帝纪》；桂藩为卷下，曰《永历皇帝纪》。而以鲁藩及唐王聿钅粤为附录，缀之卷末，易署《鲁监国载略》与《唐王载略》，总颜为《南明野史》。良以名，从主人惟其实，例应尔也。中华民国十八年五月，全稿排校完，爰为附识如此。吴县王钟麒汜。
