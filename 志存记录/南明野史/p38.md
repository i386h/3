<!-- { "loadSidebar": true } -->
　　四月，王正中率师渡海盐，破澉浦城。又杭州固守，坚不可陷。监国议抽兵属国维西征，以礼部尚书余煌兼兵部事，督江上诸师。而清师屯北岸以大炮击南营，碎方营中厨锅灶。国安曰：“此天夺吾食也。”更念闽中曾以手敕相招，入闽必大用，即不支，便道可退入滇、黔。五月二十七日夜，遂拔营走。至绍，陈兵劫监国南行。

　　二十八日夜，月色甚明，清师遂入杭州。江上诸军闻报俱溃。郑遵谦携赀入海。

　　二十九日，惟王之仁一军尚在，将由江入海。国维与之仁议抽兵五千分守各营。之仁泣曰：“坏天下事者，方荆国也。清师数十万屯北岸，倏然而渡，孤军何以迎敌？之仁有船，可入海。公兵无船，速当自为计。”国维乃振旅追扈监国。礼部尚书余煌大张朱示，尽启九门，放兵民出走毕，正衣冠赴水死。

　　是月，加孙嘉绩、熊汝霖东阁大学士。孙、熊所将皆奇零残卒。嘉绩尽以其兵付某，某与王正中合师三千。两浙来受约束者，尚宝寺卿朱大定、太仆寺卿陈潜夫、兵部主事吴乃武、查继佐，又数百人附之。渡江谭山，将取海宁。以江上兵溃而返。

　　六月丙子朔，兵溃。

　　夏旱水涸，有浴于江者，徒涉往来。清师驱马试之，不及于腹，数十骑过江。而列戍惊扰，走死不暇。

　　监国发自绍兴。富平将军张名振弃石浦，以舟师护监国，由江门出海。令保定伯毛有伦扈元妃张氏、世子由定海而出。

　　张国维行次黄石岩。而方国安、马士英合兵奔至天台，询之土人，云：“山西有径，可通楚、粤至滇、闽者。”因士众未集，稍憩以俟。山中有石桥，恐敌人之来袭也，命毁之。桥中有石版，版有文二行，曰：“方马之兵，至此而止。”二人大骇，以为此天意也，遂留不去。遣人至杭投清。贝勒大悦，即命阮大铖遗之以书，以异其礼。两人大喜，即决计献监国以降。乃遣将守监国。未至鲁营而守者忽病，不省人事。监国得单骑逸，登海舶，传命国维防遏四邑。遂过东阳，治兵再举。时六月十八日也。

　　二十五日，清师破义乌。众劝国维入山，国维曰：“误天下事者，文山叠山也。一死而已。”二十七日，出师至七里寺。国维具衣冠南向再拜，曰：“臣力竭矣。”作绝命诗三章。谓知府王澧曰：“子有父母在，可无死。余国之大臣也，义不得生，暂欲剃发以纾民难。”于是经理诸事三日毕，从容就缢。或曰赴园池死云。

　　王之仁载其妻妾并两子妇幼女诸孙尽沉于蛟门下，捧所封敕印北面再拜投之水。独至松江，峨冠登岸。百姓骇愕聚观。之仁从容入见清内院洪承畴，自称仁系前朝大帅，不肯身泛波涛，愿来投见，死于明处。承畴优接以礼，命剃发。不从。八月二十四日，就义西市。

　　陈函辉哭入云峰山中，作绝命词八首，云：“生为大明之人，死作大明之鬼。笑指白云深处，萧然一无所累。子房始终为韩，木叔生死为鲁。赤松千古成名，黄檗寸心独苦。父母恩无可报，妻儿面不能亲。落日樵夫湖上，应怜故国孤臣。臣年五十有七，回头万事已毕。徒惭赤手擎天，惟见白虹贯日。去夏六月廿七，虚度一生世法。但严心内春秋，莫问人间花甲。斩尽一生情种，独留性地灵光。古柄共参文佛，麻衣泣拜高皇。手著遗文千卷，尚存副在名山。正学焚书亦出，所南心史难删。慧业降生文人，此去不留只字。惟将子孝臣忠，贻与世间同志。”又作自祭文一、《埋首记》一，从容笑语，扃户自经死。礼部侍郎王思任不食死。太仆少卿陈潜夫偕妻孟氏、妾孟氏，夫妻姊妹联臂共沉河死。兵部主事叶世桓与妻王氏同溺死。兵部主事高岱绝食死，子诸生高朗赴水死。通政使吴从鲁不剃发死。原任山西佥事郑之尹沉水死。诸暨诸生方炯、山阴诸生朱玮赴水死。萧山诸生杨雪门自缢死。医生倪舜年正襟危坐磁缸内，命人掩覆，朗声诵佛死。

　　清师至金华，督师阁部朱大典出兵与战，伤清师士卒数万，固守月有五日不下。清师取民间耕牛，载红衣大炮集城下，向一处击之。城崩。大典以家眷悉置于楼，阖门纵火自焚死。其子师郑，武进人，亦死。

　　总兵张鹏翼守衢州，标下副将秦应科等内应。城破，鹏翼及乐安王、楚王、晋平王皆被杀。督学御史王景亮被执，不屈，遇害。

　　马士英、方国安等犹拥残兵数□，请入关，隆武帝以其罪大，不许。士英遁至台州寺为僧，随为清师搜获。阮大铖先已迎降，贝勒随令内院办事。方逢年及刑部尚书苏壮等俱剃发投降。士英、国安至杭，贝勒待之厚，两人遂擒鲁王妃及其眷属以献。贝勒复诱两人，使尽携眷属及爱将锐卒入城中驻扎。月余，贝勒治宴，其将领四十八人同时就戮。囚士英、国安，挟之入闽，俱械一室。士英日吟诗消遣。一日引入洪塘，与总兵数人俱被戮。时有黑气从西南来，以为诸臣被戮犹有天变云。

　　阮大铖未降之先，同党逆之冯铨已署其姓名，嘱之南征者，悬内院之缺以待。大铖初降，不知也。其同邑潘应奎，逆党潘汝祯之子也，时为委署杭严道，名位下大铖数等。大铖入谒，应奎故作色靳之，大铖不觉屈膝。既而示以铨之书，大喜过望。从征福建，方过仙霞岭，口称雷爷相见，遂堕马折颈而死。雷纟寅祚者，太平人，以孝廉仕至河间道，因劾周延儒被黜。至弘光时，六等定罪，为大铖冤死，故显神云。

　　兵部侍郎杨文骢，士英戚也。乙酉夏，道苏州，取库金二十余万。及清师渡江，与田仰居山岛中，有兵几二万。田、杨同遣兵四百，载币物献清贝勒。贝勒尽杀之。田仰私送币帛数车，贝勒受之，使田兵别营。以铁骑千余围之，尽放田兵出围，令杨兵下马，去器械。又次日，火炮四冲之，乱箭齐发，一营皆没。

　　张名振既护监国出海，投肃虏伯黄斌卿于舟山。

　　舟山者，四面皆海。元时为昌国卫。昔越王勾践欲置夫差于甬句东，即此地也。今省入定海，设参将一员以镇之。崇祯间，黄斌卿为其地参将。斌卿，兴化卫人，少随其父于京邸，流落不能归。后以恩例当授把总，苦于无资，有妓刘氏助之得办。刘氏乃为其妻，妒死。后自参将升江北总兵。南京既失，遁归。隆武建号，斌卿得附劝进。上言舟山为海外巨镇，番舶往来，饶鱼盐之利，西连越郡，北绰长江，此进取之地也。隆武帝善之，封为肃虏伯，赐剑印，率兵屯舟山，便宜行事。既复上疏乞周崔芝自副。崔芝号九玄，福清之榕潭人也。少读书不成，去而为盗于海。其人饶机智，侪辈皆听其指挥。尝往来日本，以善射名。与撒斯玛王结为父子。日本三十六岛，各有王统之。其所谓东京者，乃国主也。国主曰京王，拥虚位而已。一国之权则大将军主之。其三十六国王则如诸侯之职。撒斯玛于诸岛为最强，与大将军相为首尾。崔芝既熟日本，故在海中无不如意。微行至家，为有司迹捕，系狱三年。贿吏得解，乃变姓名为盗如故。久之就抚，以崔芝为黄华关把总，稽察商舶。乙酉秋，隆武帝加崔芝水军都督，副黄斌卿驻舟山。其冬，崔芝遣人至撒斯玛，诉中国丧乱，愿假一旅，以齐之存卫、秦之存楚之故事望之。将军慨然约明年四月发兵三万，一切战舰军资器械自取其国，余财足以供大兵中华数年之用。自长崎岛至东京三十余里，驰道、桥梁、驿递、公馆重为修葺，以待中国使臣之至。崔芝大喜，益备珠玑玩好以悦之。参谋林舞为使，期以四月十一日东行。舞将解维，而斌卿止之，曰：“大司马余煌书来，此吴三桂乞师之续也。”崔芝慷慨下士，来者多归之。而斌卿为人猜忌，故至是崔芝怒而入闽。

　　福州既破，郑芝龙劫众议降。安昌王恭岛、尚书张肯堂、侍郎朱永、忠威伯贺君尧、武康将军顾乃德皆言不可。崔芝涕泣而谓芝龙曰：“崔芝海隅亡命耳，无所轻重。所惜明公二十年威望，一朝堕地，为天下笑。请得效死于前，不忍见公之有此也。”抽刀自刎。芝龙起而夺之。后数日，芝龙竟去。

　　崔芝既去舟山，斌卿出师窥崇明。战败，以周瑞援得还军。斌卿怯于大敌而勇于害同类。是年，副使荆本彻至舟山，屯小沙屿。本彻松江建义，兵败入海，其将士善射。斌卿忌之。本彻不能辑士卒，所至为民患。斌卿乘民之怒，造为流言。民有单里者，从斌卿攻之。本彻遂遇害。

　　至六月，浙东事败。张名振扈监国、毛有伦扈张妃世子至，而斌卿不纳。飘泊外洋。名振故与斌卿为儿女姻，其兵势每相倚藉。王鸣谦至舟山，斌卿诱击之，尽并其众。叛将张国柱乃悉定海舟师以攻舟山。国柱有弓箭手五百人，号骁勇。斌卿念陆战不能胜之，乃使百姓乘城，而身率水师出战于洋，三日夜不能当国柱。名振水营将阮进精水战，以四舟冲国柱营。秋涛方壮，乘之发炮，无不糜碎。国柱仅以身免，乃劫元妃世子而去。斌卿得其楼船百号，声势益振。

　　阮进者，尝为海中小盗，名振拔之，使统水营。进甚德名振，而斌卿以计间之，使进背名振取其船二十艘，军资器械数万，脱归闽海。

　　时监国泊舟外洋。会永胜伯郑彩至舟山，遂奉监国入闽。

　　十月丁酉，监国发舟山。十一月丙寅，次中左所，即厦门也。时郑芝龙既降，并令郑彩执监国以降。彩不可，匿监国，而以南夷貌类者服监国冠服居舟中，谓守者曰：“事苟急，则缢死以示之。”清师挟芝龙北去，乃已。

　　芝龙子成功年甫二十，不从父志，复建杀父报国之旗于海上。然亦不欲奉监国，仍称隆武年号。郑彩乃奉监国改次长垣，以明年为鲁监国二年。海上遂有二朔。

　　监国二年丁亥正月癸卯朔，监国在长垣。熊汝霖为相。

　　辛未，监国牙出师。提督杨耿、总兵郑联皆以兵来会。进郑彩为建国公，张名振为定西侯、杨耿为同安伯，郑联为定远伯，周瑞为闽安伯，周崔芝为平夷伯，阮进为荡胡伯。

　　周崔芝复海口，以参谋林舞、总兵赵牧守之，遣义子林皋随安昌王至日本乞师，不得要领而还。

　　二月壬申，克海澄。明日攻漳浦，失利。又明日，清师救海澄，南师退入于海。丙子，克漳浦，以闽人洪有文为令。五日而陷，有文死之。

　　郧西王复建宁，其裨将王祁复邵武。祁营山中，取民间几桌数百张，每张悬火线数十炷，黑夜顺流环城而过。守者谓祁兵薄城，炮石交下，迟明，方知其伪。守者习之不疑，一日祁突至，遂破。

　　四月，海口陷，林舞、赵牧死之。周崔芝退保火烧屿。

