<!-- { "loadSidebar": true } -->
　　闰正月十五日，帝发永昌，将入缅。时文武尚四百余人，兵士数千人。工部尚书王应龙闻帝奔迤西，偕其子昼夜兼行，至永昌，而帝已前发矣。应龙孤身，不能于乱军中独行，乃谓其子曰：“我本草茅微贱，蒙恩授职，官至司空。先不能主扶社稷，今不能患难从君，尚能腼颜求活人世乎？”因自缢。其子泣曰：“父殉君难，子成父志，宜也。”亦随自缢。

　　十八日，帝次腾越。二十日，发腾越。

　　及清师过腾越，直越磨盘山，入险要，固山额真等俱战亡。定国中书卢生桂降于吴三桂，告以伏兵机密，赎命求官。三桂即令搜捕伏兵。名望知事泄，不得已发炮出战。中伏亦发。名望为流矢中左目，自刎。国玺战死。定国坐山巅，闻炮失序，大惊曰：“兵败矣。”跨马而奔。将士皆散。稍定，乃问驾安在。或对曰：“将至茶山。”定国沉吟曰：“君臣俱死，无益也，姑他往以图再举。”遂率兵走孟艮。

　　二十四日，帝闻磨盘之败。百官争窜。昏夜失道，迷大谷中，比晓，仍故处也。辎重宫人为乱兵所掠。扈卫靳统武、旗鼓孙崇雅劫掠皇杠，降于清师。

　　时溃兵散乱。敕沐天波率禁旅及文武百余前进。二十六日，抵囊本河。二十八日，抵铁壁关，即缅甸界也。缅酋遣使言：“众兵压境，诸蛮警惧。从官勿佩兵器，乃可入国。”马吉翔矫旨从之。

　　三十日，至蛮漠。缅人遣其头目通话曰：“缅土小邦，乃大明贡臣。今皇帝亲举玉趾以临，敢不伏而迎诸郊？唯是扈跸诸王及勋镇将军携有重兵，自宜次于外以图恢复疆宇。若入于小邦，是示天下以不武也，不重损我天朝威望乎？”天波见其势不可入，乃奏曰：“圣驾进缅，臣必居外矣。君臣南北，阻以大江之险，音问难通。请陛下以太子托臣，臣奉太子进茶山监国，一则可以在外调度，次亦可以遥为声援。此顾前虑后之长策，愿陛下决计。”帝曰：“兴废由天，非人力所能挽。太子尚有父子之情，奚忍遽离？”后兄华亭侯王维恭请于后，亦弗许。于是君臣哭别。

　　二月壬辰朔，帝次大金沙江，缅酋以四舟来迎。从官自觅舟江上，得从者六百四十六人，马九百四十余匹，俱由陆期会于缅甸。

　　十八日，帝次井亘。缅人止之。不听，前进。

　　二十四日，缅请大臣问故。帝遣马雄飞、邬昌琦赍敕书往谕。缅发神宗敕书，对校不同，疑其为伪。及见沐国公印，信之。盖缅国自万历二十三年请救不许，遂绝朝贡，故所知惟神宗故事也。

　　当是时，李定国已遣白文选率兵迎驾至哇城下，距驻跸五六十里，而为缅人隔绝。文选遂拔营去。

　　三月十七日，自河口分路。陆行者至哇城，对河离城五六里驻营。缅人疑兵夺国，率兵出战，杀伤多人。余乃散居村落。通政使束蕴金、中军姜水德缢死。

　　四月初三日，传谕守关者，驾已航海赴闽，兵勿复来。盖缅人畏兵，故马吉翔以此悦其心，而不知为其所愚也。沐天波、蒲缨、王启隆等谋乘间走户腊二撤。亦不许。

　　五月四日，缅王具龙舟鼓乐，遣人迎驾。五日，发井亘。七日，至哇城下，次于缅酋所居城对江。八日，进赭，始知前陆行者潘世荣等被缅人分给土人为奴，多自杀。缅人于赭置草殿数十间，编竹为城。从官各结茅散处。蛮男妇日来贸易。初至馈献颇丰，后乃渐薄。

　　八月望日，为缅国朝会之期。逼令沐天波以臣礼见，令天波跣足为诸蛮先，以夸耀于诸蛮。马吉翔、李国泰等犹以令节饮后弟王维恭家。维恭有女妓黎维新，已老矣，吉翔强之为梨园舞。维新泣下曰：“今何时，顾犹为歌舞欢耶？”吉翔等怒，挞之。蒲缨家复纵博喧呼，声彻于内。时帝卧病不能禁，叹息而已。

　　九月，缅人贡新谷。命分给从官之窘者。吉翔多私其亲故，邓凯以为言，吉翔击凯伤足。

　　十月戊子朔，礼官请颁庚子历。从之。

　　永历十四年（清顺治十七年）庚子正月丁巳朔，帝在赭，日欲出缅幸李定国营。定国恐以兵来，则缅人致难于帝。而在帝左右者，又皆偷安无智之徒，以此音尘不属。

　　九月，定国迎驾，屯于近地。奏云：“前后三十余本，不知曾到？今与缅王约何地交割？”帝以答敕付缅人。定国候久无消息，复拔营去。是时士君子皆散，唯余茸一二辈。马吉翔为大学士，与司礼监李国泰相为唇齿，惟恐定国之至，于是牢笼文武，凡欲某职某衔者，俱称门生。吉翔、国泰合奏大臣三日不举火，帝怒，以玺掷之。吉翔、国泰即椎碎分给。御史任国玺请东宫开讲，进宋末贤奸利害书。帝方览，国泰恶而去之。

　　永历十五年（清顺治十八年）辛丑正月辛亥朔，帝在赭。

　　二月二十八日，白文选密遣缅人赍本至，云：“不敢速进者，恐有害，必要缅王送出为上策。”数日后，距行在六七十里架浮桥，将渡，已而不果。

　　三月，有欲杀马吉翔、李国泰奉东宫而出者。事觉，被害。

　　五月，马吉翔、李国泰进宫讲书。御史任国玺曰：“上年请开讲，则迁延不行。今日势如累卵，祸急燃眉，不思出险而托之讲书。夫日讲经筵，必须科道侍班，议军事，则有皇亲沐国，岂翔、泰二人之私事哉？”奉旨着任国玺献出险策。国玺言：“能主入缅，必能主出缅。今日事势如此，卸肩于建言之人乎？”

　　太常寺博士邓居诏、礼部主事王祖望各劾翔、泰。不省。

　　又谕礼部侍郎杨在讲书。赐坐。在以东宫典玺李崇贵侍立，不敢就坐。帝并赐祟贵坐。崇贵曰：“虽在乱亡，不敢废礼。今日蒙上赐，后日将谓臣欺幼主。”每讲，崇贵出外，讲毕而入。一日，东宫问哀公何名？在不能答。

　　二十三日，缅酋弟莽猛白弑兄自立，遣人索贺。

　　七月，复来言三载供亿之劳，索报礼。俱无以应。

　　是月十八日，缅人请吃咒水（即盟誓也），设宴于海中对山望海楼。马吉翔、李国泰挽百官同往，已而伏兵四起，悉被歼焉。惟沐天波觉其谋，出袖中锤，击杀十余人，被获，缚诸树以弩箭攒射之，死。是时，死者马吉翔、蒲缨、王维恭而下四十有二人，而其先以病卒与妇女惊窜自缢者不计。同行文武尽矣。

　　缅人又发兵围行在。帝几自缢。吉王同妃缢死。宫人命妇缢者不下百人。尽劫所有而去。

　　二十一日，缅人复修草殿，奉帝居之。曰：“此事非关吾国，因汝各营在外杀害地方，犯众怒耳。”

　　缅杀诸人后，有驰呼而至者，云：“勿害皇帝及黔国公。”盖恐清朝索之，思留以献也。而天波已先死。乃复治天波所居室，移帝眷属二十五人入居之，并进衣食。

　　八月，李定国以十六舟攻缅，复为所败，覆其五舟。乃与文选俱引还。

　　十一月十八日，帝召都督同知邓凯入，谓曰：“太后病矣，未知骸骨得归故里否？”又曰：“白文选未封亲王，马宝未封郡王，吾负之。滇、黔百姓，我师在彼，苦了多年，今又不知何如？”

　　十二月三日，缅人请帝移跸。皇太后、皇后及太子同行。三更渡河，始知其为清师也。盖三桂以重金购致之。

　　明年壬寅二月十三日，至滇城。四月二十五日，以红帛缢死。

　　定国既败还，而文选军在后，引而北。定国使其子嗣兴随文选以观去向。文选部下勒兵回向嗣兴，嗣兴怒，亦勒兵迎之。定国遽使召嗣兴还，曰：“吾兄弟数十人，今惟存吾与若耳，何忍更相残？吾前所以使尔随之者，冀其悔而复回，仍与我并力也。既勒兵相向，念已绝矣，任彼所之，吾自尽吾事可耳。”遂率所部向九龙江而进。文选北行，屯锡泊。清师至，遂降。

　　定国在九龙江闻报，东走景线。壬寅五月，至猛猎，士马死亡日众。定国乃置醮自述生平所为，如天命已绝，愿速死，毋徒苦众人。未几，闻滇城四月二十五日之事，定国遂病，以六月二十七日卒于军。

　　八月，嗣兴降，与刘文秀子震、艾能奇子承业俱入京，受世职。

　　孙可望死，其子袭王封。一代后，亦降为公。

　　三桂进爵为王，乃踞五华故宫，增修旧制。红亭碧沼，曲折依泉。杰阁无堂，参差因榭。冠以巍阙，缭以雕墙，广袤数十里。卉木之奇，运自两粤，器玩之丽，购自八闽，而管弦锦绮图书之属，则取之三吴。从圆圆之好也。三桂将进圆圆位正妃，辞曰：“妾以章台贱质，谬污琼寝。始于一顾之恩，继以千金之聘。流离契阔，幸保残躯。获与奉匝之役，分已过矣。今吾王析圭胙土，威震南天，正宜续鸾戚里，谐凤侯门。上则立体朝廷，下则垂型裨属。稽之大典，斯曰德齐。若欲蒂弱絮于绣ブ，培轻尘于玉几，既蹈非耦之嫌，必贻无仪之刺，是重妾之罪也。”三桂不得已，乃别娶中阃，而悍妒绝伦，群姬之艳而幸者辄杀之。惟圆圆屏谢铅华，幽居别苑，以顺适其意，不甚相轧。

　　圆圆之养姆曰陈，故幼从陈姓，本出于邢，于是府中皆称邢太太。居久之，三桂潜有异志。邢窥其微，以齿暮请为女道士。霞帔星冠，日拥药炉经卷而已。三桂治戎之暇，每至其处，必晤言移日。府中人遇三桂怒不可解事，邢为缓颊，则立解之。常曰：“吾晨夕焚修，为善是乐，他非所计耳。”内外咸敬礼之。

　　康熙癸丑岁，三桂反。出攻长沙，抗命。乙卯，僭尊号。丁巳，病死。伪周洪化，其孙也。戊午，诸王贝勒讨贼，驻军曲靖。赖将军平耿精忠，由福建进征粤西，亦从四川黄草坝直薄滇城，俘洪化斩之。籍其家，舞衫歌扇、稚蕙娇莺、联舻接轸俱入禁掖，而邢独不见于籍。

　　岁癸亥，金陵邵为章赴楚雄幕，访其实于乡长老，题绝句于壁曰：“百万雄师睥睨间，先朝一脉绝南蛮。擒人即是人擒路，谁道天公不好还？行营历历草凄凄，铜柱摩崖手自题。虎豹无睛威尚在，老军犹说旧平西。”邵有濡头之癖，落魄寡谐，诗故不甚显于时。

　　三余氏曰：东南人材，独萃粤西。论其尤者，如腾蛟殉国，式耜致身，十八之成仁，二张之遂志，非万里之长城耶？新兴连挫大敌，安西两蹶名王，亦中叶以来未有之勋矣。乃文武忠烈而君卒偷惰，虽无秦逆，终陷蛮乡耳。噫！竖子洵不足与谋哉。

