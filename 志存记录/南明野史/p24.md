<!-- { "loadSidebar": true } -->
　　永历七年（清顺治十年）癸巳三月，五指山复遣使来存问诸臣。使言思文今离五指，驻平远县，将起兵。故臣乃具公疏，请敕验视。卒不可得。五月，金帅以万骑攻海澄，遇伏，大败。六月，郑师南下。会潮州守将郝尚文来降，以定海李孟署太守事。其属县潮阳、惠来相抗，成功赴剿。

　　永历八年（清顺治十一年）甲午四月，清廷议割漳、泉、惠、潮四郡地，令郑氏剃发，不受。清师复陷潮州。十一月，成功发水陆师，应西宁王李定国于粤东。十二月朔，成功克漳州。漳属十县，而降者九，独龙岩不下。十二日，泉州属七县，而降者六。

　　永历九年（清顺治十二年）乙未正月，郑师克仙游，攻凡半月。四月，郑师援粤之师失利，统军黄梧降级。五月，郑师祭旗，大演陆师，戈甲耀日。集缙绅观之。六月，郑师祭海，大演水师。九月，南克揭阳、澄海、普宁三县，命峻揭阳，毁澄、普。十一月，守舟山清将巴臣兴举城来降于郑师。发师已三月，阻风，至是始抵城下。十六日，清师再遣使议和。

　　永历十年（清顺治十三年）丙申正月十一日，始颁粤中正朔十年大统历，以前年有军事也。守台州将清马信弃其城降于舟山。二月，马信及冯用、张洪德俱抵厦门，谒成功。五月，粤师失和，归斩其将苏茂。闰五月，改厦门中左所为思明州。六月二十四日，黄梧以海澄降清，县令王元士从之。协将康雄不从，断其手，得坠城出。七月五日，以陈忠勇侯留守思明州，成功率师北伐。夺闽安镇，斩清将胡希孔，生擒百七十余人。二十三日，战于南台，夺桥。又明日，战于桥北，再胜。二十八日，战于教场，夺马二十五匹，擒延平援将张礼。八月四日，成功克连江。二十六日，清师陷舟山。总制陈雪之、英义伯阮进俱赴海死。

　　永历十一年（清顺治十四年）丁酉十二月，思明火药局火。

　　永历十二年（清顺治十五年）戊戌正月，粤中以玺书通问于思明。二月，徐孚远觐粤中行在，泛海取道安南入滇。成功会师浙海，以前少司马张煌言为监军，北上抵羊山。羊山故有龙祠，海舶过者致祭必以生羊，即放羊于山，久而孳息日繁，见人恬不畏避。军士竞执之。时天朗波平，怪风猝至。海舶自相枞击，义阳王溺焉。于是返旆。

　　永历十三年（清顺治十六年）己亥五月，郑师悉众北指。张煌言以所部亡命为前驱，入江，抵瓜州城下。明日，成功至，清师御之，满汉兵死者千余。郑师乘胜，遂克其城。成功南渡攻镇江。煌言溯长江，未至仪真五十里，吏民迎降。六月二十八日，煌言抵观音门。成功已克镇江，水师毕至。七月朔，哨卒七人略江浦，取之。五日，芜湖以降书至。成功谓煌言：“芜湖上游门户，倘留都不旦夕下，则江楚之援日至。控扼要害，非公不可。”七日，煌言至芜湖，传檄郡邑。江之南北相率来降，郡则太平、宁国、池州、徽州，县则当涂、芜湖、繁昌、宣城、宁国、南宁、南陵、太平、旌德、贵池、铜陵、东流、建德、青阳、石埭、泾县、巢县、含山、舒城、庐江、高淳、溧阳、建平，州则广德、无为、和，凡四府三州二十三县。而下流之常、镇属县亦皆待时为迎降计。时有清大帅单骑东奔，饭于村店。店惟一老妪。大帅皇遽问曰：“今待何如？”老妪不知其为大帅也，合掌向天而谢曰：“闻杀北人尽矣。”大帅不敢饭而去。金陵亦窃议迎降，未定而谍知郑师疏放，樵苏四出，营垒为空，士且释兵而嬉。用轻骑袭破其前屯。成功仓卒移帐。质明，军灶未就，清师罄城出战。郑师大败。成功遂乘流出海，并撤镇江之师。煌言趋铜陵，与楚师遇。兵溃，变姓名从建德、祁门山中出天台以入海。

　　成功之败而归也，以厦门单弱，方谋所向。中途遇红夷船。其通事乃南安人，谓成功曰：“公何不取台湾？台湾，公家之故土也，有台湾则不患无饷矣。”

　　台湾，海中荒岛也。崇祯间熊文灿抚闽，值大旱，民饥，上下无策。文灿向郑芝龙谋之，芝龙曰：“公第听某所为。”文灿曰：“诺。”乃招饥民数万人，人给银三两，三人给牛一头，用海舶载至台湾，令其茇舍开垦荒田为生。厥田惟上上，秋成所获，倍于中土。其人以衣食之余纳租郑民。后为红夷所夺，筑城数处：曰台湾，曰鸡笼，曰淡水。此外又有土城数十处。台湾之城，叠乱石高数丈，厚丈余。用火煅之，石化为灰，融结成块。其门户为澎湖。澎湖淡水，地势低下，海舶至此，须易船而入，故险而易守。

　　成功往攻台湾。至澎湖，适遇水涨，竟以海舶渡之，直抵城下。城中红夷不过千余人，余则皆郑氏所迁之民也。以大炮击城，坚不受炮。湾民导之曰：“城外高山有水，自上而下，绕于城濠，贯城而过。城中无泉井，所饮惟此水。若塞其源，三日而告困矣”。成功从之。红夷乞降。遂以大舶迁其家。

　　成功据其地数年，卒，子郑锦（案：即郑经）嗣。后至甲寅，耿精忠反于闽，郑氏人犹奉粤中正朔曰二十八年（校者案：台湾直至永历三十七年始降清，时已清康熙二十二年矣）。

　　三余氏曰：郑氏以盗贼之智，习海岛无君之俗。委身而托之，祭则寡人，亦云幸矣，藉之谋国，不已慎乎？黄道周辈号称心膂，在承平固曰能贤，毕竟迂远不达事变，其于弘济时艰全无影响。赣即后亡，而万则自用颇专，杨亦迟于见事，岂所称扶危定倾者耶？卒之君逃臣死，俱归孟浪。适以速郑氏之负箧担囊而趋已耳！可慨矣夫！

　　●卷下。永历皇帝纪帝讳由榔，神宗之孙，桂恭王常瀛第四子也。常瀛最少，与惠王常润同李贵妃出。万历二十九年冬十月己卯，与福、瑞、惠三王俱受封。四十二年，福王先就国洛阳。天启七年，瑞、惠、桂三王始各就国。瑞国汉中，惠国荆州，桂国衡州，地皆荒瘠。而衡在江湖之表，尤为僻远。常瀛静守藩封，号称贤王。正妃王氏，贵人范氏，以选侍孙氏妖媚见幸，故王、范俱不见容。后数年，选侍坐巫蛊事死，王始亲二宫。生四子，长、次俱夭。崇祯十五年，三子及四子皆冠。会督抚题请，发宗人府序名玉牒。咨礼部会题，册封三子为安仁王，四子为永明王。

　　十六年，献贼陷衡州，蹂躏全楚。桂王由永州入粤西得脱，而世子宫监宫人等阻永州浮桥下，贼悉掳之。安仁、永明俱禁永州卫，以木柙笼之。令伪湖南道徐姓者，督兵押赴衡阳。伪道即衡阳人，壬午乡荐也。密启王云：“臣系新科举人，为贼所迫至此。今幸臣起发王驾，虽一面拨夫支吾，预已遣报桂殿下，自有兵来救驾”。又嘱守者都司王有成，毋令贼来惊扰。徐亦问候日数次。

　　桂王既脱走桂林，即密遣人侦视，得伪道启报，遂谋诸征蛮将军杨国威。国威遣中军焦琏飞调狼兵数千，兼程而下。十二月，复永州，二王以出，而贼兵复合。琏负永明徒行一日，觅肩舆入粤。安仁亦免。凡桂藩内外人等，俱给路费送归藩下。而徐姓者已死于乱军中，竟失其名。献贼知粤西有备，乃毁桂邸木石，至长沙建伪殿，遂由楚入蜀。十七年春，桂藩父子君臣相会于桂林。广西巡抚瞿式耜、巡抚郑封、总兵杨国威等会议：桂藩系朝廷亲王，今遭贼难至此，宜条处钱粮安置。但桂林有靖藩，不便同城。惟梧州仓库充实，请王先行迁跸，就近支粮应饷，然后会题请旨。

　　桂藩乃顺流而下。六月始至梧州。沿江安跸，文武咸朝。忽报福王监国南都，喜诏方到，哀诏继至。及开读，宣言本年三月十九日流贼李自成陷京师，大行皇帝殉社稷。桂藩伏地大哭，自辰至酉，绝而复苏，遂致疾。八月，薨于苍梧。葬于藤县城北，号曰兴陵。守陵官每见五色云覆之，因启贺。且传童谣云：五色云，照王坟。归南土，永自明。

　　时藩府宫眷僚属尚有千余。二王资囊已尽，寅支卯粮，犹不足用。而安仁素残刻，凡永明衣食所需，仰给王兄、恒多所缺。一日安仁遣内监周明押衣箧四送永明舟中。王大喜，启视，皆赭黄袍，别无可常御者。王为不怿。周明前启曰：“愿王勿烦恼，暂用收贮，静俟天命有归，自有服御之日。”

　　弘光元年（清顺治二年）乙酉夏五月，清师下江南。六月，唐王监国福州。八月，诏至桂林，封永明为桂王。

　　时靖江王亨嘉密与参谋孙金鼎议以勤王为辞，遍檄四方，调集汉土官兵。又强劫抚镇三司瞿式耜、于元烨、张同敞、郑封及杨国威等劝进监国表文。诸臣力谏，不听。又虑迟疑生变，于是即将藩卫及先至狼兵共万余人，立谕藩府文武于靖江府临朝称贺。是日，加孙金鼎为参赞军机大学士；加参赞严天凤、范友贤为将军，总统左右前锋；留杨国威为城守。即日誓众兴师，由水路出平乐抵梧州，杀官劫库。

　　于时桂府两王舟泊梧江，方在危急，而广督丁魁楚已飞奏闽中，即发兵西上梧江。靖藩见所调兵不至，彷徨无计。西兵小棹，东师巨舰，一鼓之间，全军丧没。魁楚传令收兵，恐惊桂府，亲宋朝慰。

　　靖藩既败，与前锋严天风等十余人驾小塘舟飞渡桂林，坚壁不出，令孙金鼎上浔州催兵应援。及抵浔州，遇参将陈邦传等奉调勤王，率师东指。邦传与金鼎为儿女姻，金鼎以为救援有人矣，乃告以靖江败状。邦传宴之。时参划胡执恭、毛可求同席。酒半，邦传起更衣，招执恭进密室，谓曰：“今者靖江无谋，动取败衄。我等若少依违，祸不旋踵矣。幸金鼎自来送死。乘此擒戮，以邀大功，何愁富贵耶？”计定，复即席，谓金鼎曰：“今日之事，大人知之乎？”金鼎曰：“已知之，不必言。”再饮，沉醉，投金鼎于水。邦传秘之，取其尸，擦灰包扎，讫，即传谕各兵艘悉改剿逆红旗。即夕解功至梧州。魁楚大喜，叙以首功，委镇征蛮将军，协同东师，前定桂林。

　　临城之日，杨国威旗鼓焦琏者，与国威不协，乃密令所部缚国威及严天凤等，械送军前。囚至两广，魁楚即命传赴福京。后得旨，严天凤、杨国威处斩，贬靖江为庶人，安置广东博罗县。未几病死。封邦传富川伯，晋焦琏都司使。

