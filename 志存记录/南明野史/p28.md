<!-- { "loadSidebar": true } -->
　　时旧冠服久易，仓卒不具，尽于优伶箱中取之。一时唱导，威仪如他日。乡民拥观啧啧，唯视其翅间，前后皆秃无鬓，以此微异。私人编布寮署，而诸客首言明事者，录并不及，唯陈大生、黎士文、林亮数人得部曹而已。其有真官闽归而不愿出者，则又坐以观望，矫诏加衔，勒令为官，欲因劫聚义旅观其强弱。诸客久失望，亦各自称衔级，出所藏福京札付散卖颁给，欲罗萃山泽，别为一军。由是职方监纪交错于道，复如弘光时。

　　黄天雷妹有殊色，得仁为之心死，而王体忠亦欲之。故构体忠于声桓，杀之而夺其军，以纳其妹。天雷妹寻以不良死。已而追怜悔之，乃厚遇天雷，凡事咨而行。奔走求官者皆就黄以归建武，建武之门，几倾豫国客。

　　前所遣迎隆武帝者丁时遇辈，趑趄道中，实不知所在。金、王亦觉其诈。微闻南来人言隆武帝已死，诸臣复拥立永历帝于广东，乃为福京禅诏，进诸官秩有差。然声桓意终疑。又谋求益王世子立为监国。诸事隆武帝而尝为鲁王官者，因亦各谋迎立鲁王而戴之。缙绅有识者见其举动，各引归，相戒勿出。东方义旅督师侍郎揭重熙、詹事傅鼎铨到城一日，并引兵还。唯姜曰广在城中与金、王调策兵食而已。

　　王得仁西征九江，胡以宁从兄胡澹诣军门，说以顺流而下，扬言章巡抚请救者，江南必开门纳君。腾檄山东，中原必闻风响应。大河南北，西及山、陕，其谁为清有也？得仁咤其言。到九江，不移时而破之。珍其卤获，自部送还。金亦忌王北伐，数趣使归。得仁归，以澹谋质声桓。坐客皆曰：“此上策也。”时江西诸郡皆反正，独赣未下。黄人龙闻澹谋，谓声桓曰：“非也！不闻宁王之事乎？赣州高氏在彼。”声桓愕然，问故。人龙曰：“昔者明有宁王，名曰宸濠，反于江西。以不备赣州，故为巡抚王守仁所擒也。”声桓心动。会清镇守湖广罗总督恐其兵趣广，欲先敝金兵于赣州，遣人遗书曰：“人心未死，谁无汉思？公创举非常，扶大义为天下倡，咸引领企足，日夜望公至。但赣州东西要害，山川上游，公如欲通粤，则赣界其中；公欲他出，则赣乘其后。计莫若先下赣，赣下则楚地可传檄定矣。”金乃立议伐赣。然忌王氏专制会城，胁与偕往。使使先赍册印封高进库，谕以利害。进库即故兴平伯高杰兄子也，初无意斗，及见书，大怒曰：“金，皇帝耶？安敢侯我！”遂勒兵出战。声桓使副将向朝佐冲之。朝佐者，为声桓刺王体忠者也。前破建昌，得金银五十万，声桓出师时索之，朝佐不与，曰：“久尽矣。”及与高氏战，追奔数十里，径至城下。高窘甚，向战亦疲。使人视大军，相去尚三十里，朝佐怒曰：“此为彼五十万欲致我死地也。”即收军归南昌，削发为僧。高得复入城守，与金、王相持七十余日。而会城空虚，独倚宋奎光、黄天雷为重。

　　夏四月乙未朔，皇子某生，后出也，册为太子。赦天下，诏曰万喜。

　　十日，李成栋以广东来归。初，成栋之降清也，以副总守吴淞。贝勒调随攻闽，闽下，令以偏师赴粤，不意唾手得之。及叙功疏下，进佟养甲兵部尚书，假便宜，成栋受其节制。又成栋委官署所下城邑，养甲必亟易之。以是觖望，形诸词色。养甲不之省也。

　　时帝在南宁。成栋遣洪天耀（歙人，丁丑进士，原任湖广驿传道）、潘曾纬（汉阳人，辛未进士）、李琦三人赍奏赴行在，自陈谢罪，请迎乘舆幸肇庆。先是，成栋所收两广五十余印，独取总督印藏之。一爱妾揣其意，劝之举事。成栋抚几曰：“如松江百口何？”妾曰：“我敢独富贵乎？请先君前，以成君之志。”遂自刎。成栋哭曰：“我乃不及一妇人。”密与布政使袁彭年、佥事张调鼎谋之。辇金十万赂要人，以取孥于松。将发而金声桓以江西反，率师围赣。赣师高进库求援于粤，谓“赣为粤东门户，赣朝下则粤夕受兵。赣城三面距山，皆崇崖峭壁，仰面万仞，势难骤攻。第列营固守，城中乏食，不及旬日，束手待尽。我为公守，公资我粮”。佟养甲命成栋往布政移银八万饷之，彭年故不发以激怒其军心。时岁大旱，群盗满山，成栋阴结其渠魁。谓养甲曰：“赣旦暮亡，粤又寇深如此，岭外断不可保。彼声言复衣冠三字耳，盍姑许之，以靖乱乎？”养甲计犹豫。成栋故令群盗逼城下，呼声动天以怵之。养甲勉示安民，成栋请于榜尾但书甲子。成栋既得此榜，遂直书永历年号。养甲愕然，然已无可奈何。

　　二十八日，清师复破九江。报至，江城内外皆走。车一辆，舟一渡，索值至数金。虽斩之不能禁。

　　五月五日，佟、李俱观泛龙舟会。既而回成栋署，复开宴。优人冠带登场。成栋谓养甲曰：“峨冠博带，何等威仪！”养甲曰：“一朝自有一朝制度，何必羡彼？”成栋曰：“大丈夫须作千年有名的事，岂能拘拘受制于人哉？我今要归明了。”即自去其辫，以刀付从者，请佟去辫。养甲大惊曰：“还须商量为是。”成栋曰：“有不同心，请汝颈试之，安用商量？”即越席以剑拟之。养甲惧，亦去其辫。成栋勒养甲于营中，即下令次日兵民悉解辫复衣冠。而以所藏总督印印表文上之。

　　时陈、赵方仇杀，人心皇皇，乍闻反信，皆疑惧百出。天耀等皆旧臣降清者，力陈成栋忠诚，且述声桓事甚悉。人心始安。于是封养甲襄平伯、兵工二部尚书，成栋惠国公，彭年左都御史。时金声桓亦藏表于佛经部面中，遣使赍至。诏封豫国公兼兵部尚书，得仁建武侯。

　　自两省反正，士人辐辏而至。王化澄复相，朱天麟（昆山人，戊辰进士）东阁大学士，晏清（黄冈人，己未进士，原任广东水利佥事）为吏部尚书，张风翼兵科兼翰林院，张佐良文选司郎中，黄云衮行人，潘骏虬兵部主事，庞天寿掌司礼监。

　　时清固山谭泰、刘良佐等帅师救赣州，有献救韩伐魏之策者，遂突围南昌。初，声桓反正时，推姜曰广为督师，奉益藩世子镇守南昌，尽撤精锐而行。姜固文士，不娴将略，被围，大惧，不知所为。声桓爱高进库才，欲降之，令军士不得放炮，日增垒坚壁为久困计。

　　初九日，声桓兄金成功纳降，许为内应。奎光闻而杀之。王营裨将贡鳌以其军叛，斩关竟出，而黄天雷未之知也。报至赣州，声桓大恐，虑高兵尾之。王得仁曰：“吾闻兵法制人，不制于人。今莫若秘其警报，不令人知，督三军之士，锐志攻城。赣城乏食，不知外救，不及三日，可卜必下。赣下，即一师守赣，一师入粤。粤知赣破，必从风而靡。然后西通西粤，右守岭表。清师知赣破粤下，必解围向赣。而我以逸待劳，南昌亦得息肩间出，以绝粮道，则数十万之众可歼于旦暮。若攻城垂破而撤兵弃之，强敌在前，赣乘其后，此危道也。独不闻宁王覆辙乎？”声桓以家在南昌，闻警遽退师。王兵见金兵走，亦大奔。赣师突出，自相蹂躏者数千人。

　　十九日，金、王回师，败清师于北沙。获西洋炮三，声桓与姜曰广盛服祓而迎之，罩以丹纱，鼓吹舆至德胜门郛中。声桓有骄色，遂勒兵入城。独郭天才以为不可，而屯营西岸。

　　是月，楚抚堵胤锡与马进忠等攻下常德。何腾蛟闻报，即出严关，身先士卒，大战日月桥，遂于二十七日复全州。进攻东安，破之。上疏报捷，不自为功，曰：“为陛下以信臣用臣者，瞿式耜一人也。”式耜冒暑往全州劳之。

　　六月三日，王得仁悉其精兵攻清，清师横出击之，大败于七里街。清师素畏得仁名，虽胜，时时夜惊曰：“王杂毛来也。”得仁，辽东人，生而发备五色，故杂毛之称闻于南北。清大将军固山额真谭泰乃即行营掘濠沟，筑土城，伐山撤屋为浮桥于章江，广袤七里。章江故深险，当湍驶处没水置石，叠与水平，然后加土重栈为桥。溽暑趋役，死者数十万。会天旱水涸，功亦竟就。附郭数十里间，田禾山木庐墓如洗。其丁壮役夫，率日与薄糜一餐，水半凑之；刍荛无远近，辰出申还，病疫死者十七八。各旗分取妇女，同营者迭嬲无昼夜，死者亦万余，而其外兵死、走死、水死者且无算焉。固山额真营蒲子塘，距永和门六七里。筑十余丈高台于永和门外，登望城中市贸往来，独行耦语，一一见之。只留惠民门纵城中出入，亦藉以俘掠，廉城内情实。声桓诸将俱托请兵而遁。郭天才屯西岸，五战三捷，见城中无出战意，亦撤营去。所遣购军糈船先后数百艘，清师又横江夹岸击之。

　　时王得仁率师二万，直趋九江，姜曰广以檄召之，得仁曰：“九江据长江要津，清兵转输必由之地。吾闻兴师十万，日费千金。以数十万之众深入攻城，而粮道已绝，非分兵攻我，即撤师东下。分则势弱，撤则师劳。九江四面临江，城小而固，以吾守之，未易卒下。公辈引兵徐出，东西挠击，内外夹攻，此犄角之势。若复弃要害，入孤城，譬猛虎陷阱，此成擒耳。”曰广不听。一日夜檄十四五至。得仁叹曰：“不过欲得仁同公辈死也。”遂撤兵西上。清师水陆截之。得仁首先士卒，转斗而前，斩首数十，夺辎重大炮什物无数。城中亦出兵相应，乃入会城。清师遂屠九江。

　　七月，瞿式耜疏请幸桂。不报。成栋复遣营镇罗成耀率兵迎扈，即命为前导。帝乃发自南宁。敕赵台留守南太。诸臣皆扈跸东行。至鸡笼山，有景云护覆。瞿式耜筑三亭于上，以志其瑞。碑文至今存云。

　　八月癸巳朔，帝至肇庆。成栋迎于百里外，储银一万以备赏赉。加成栋太傅、翊明大将军，总督七省诸军。以其养子李元胤为锦衣指麾，掌纱纶房事。成栋进兵册一部，请一应钱粮尽归朝廷，敕部奏销。帝命仍着勋臣成栋料理，俟恢复之日另行酌议。成栋遵受，随贡金宝仪物及膳羞银六万两。政无巨细，受成于成栋。时从跸诸臣自负五蛇功，而成栋意不怿也。得官不由成栋题授者，悉捕系之。内外布列，皆其私昵。

　　时清师围南昌，水遮陆截。而得仁方娶武都司女为继室，锦绮金宝筐篚万千以为币聘。亲迎之日，绣旆帷灯，香燎历乱，鼓乐前后导从溢街巷。城外高台望见怪之，意以为饰降也。笙歌方暄，忽大声震天，火光数十道，拥黑云如大车轮，飞堕城中。哄言城崩，举国狂走，相蹈藉赴池井水死者无算。已而寂然，歌鼓复作，众乃稍息。晡时得铅弹子于澹台祠东，称之其重八斤，盖城外炮核也。

