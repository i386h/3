<!-- { "loadSidebar": true } -->
　　十一日，帝由土司入黔境，至逻江界已三十余里。清帅线国安以精兵追蹑于后。尘掩其舆，群臣相顾失色。国安行次，遇白发老人，问曰：“永历何往？汝见之乎？”答曰：“见逻江土官迎驾入土司矣。”又曰：“去此几何？”答曰：“止半日程。但山峻路狭，恐大马难行。”言已，遂入深篁中。国安视西日就山，即令驻营。协镇马雄趋进曰：“永历相去不过三十里，何以不追？”国安曰：“我奉令取南宁，未闻令进土司也。若连夜追袭，或有疏失，谁任其咎？”雄闻唯唯。遂同还南宁。次日，乡民以闻，云清兵已回，上下稍安。及过逻江，猝遇可望所遣总兵高文贵、陈国能、狄三品等讨皈朝叛夷，方还师，乃相率扈跸。可望致书从官曰：“南宁不守，当走安隆。”从之。

　　是冬，宋国柱、杨奇扈从入滇，舟覆溺海中死。卒如张鸣凤之梦云。

　　永历六年（清顺治九年）壬辰正月癸酉朔，帝野次。三日，至皈朝。十一日，发皈朝。十二日，次富川。十三日，次沙斗，十四日，次西洋江。十五日，次宝月关。

　　十六日，至广南。孙可望遣总兵王爱秀迎驾，上言：“臣以行在孤处僻粤，再次迎请，未奉允行。然预虑圣驾必有移幸之日，所以先遣各营兵马肃清夷氛，道路无碍。广南虽云内地，界邻交趾，尚恐夷情叵测。臣再思维，唯安隆所（隶贵州晋安县）滇、黔、粤三省会区，城郭坚固，行宫修葺。一切粮储，可以朝发夕至。莫此为宜。”帝允之。

　　二十五日，发广南，次童卜。二十六日，次晒和。二十七日，次鼎贵。二十八日，次加浦。二十九日，次那年。三十日，次侄堂。二月癸卯朔，次呼马。二日，次扁牙。三日，次板屯。四日，次板桥。五日，次峒沙。六日，至安隆所。可望遣总兵张胜屯兵安隆城外，来谒，请易安隆所为安龙府。又遣督捕张应科为总理提督，实用以阴制帝也。凌逼百端，无复人臣礼。其疏辞云：“人或谓臣欲挟天子令诸侯，不知彼时尚有诸侯，诸侯亦尚知有天子。今天子已不能自令，臣更挟天子之令以令于何地？令于何人？”

　　九日，遣太常寺少卿吴之俊赍玺书至滇。

　　三月，可望欲入安龙陛见。伪兵部任馔进曰：“国主欲入安龙，恐二龙不便相见。”可望遂止。馔博学能文，尤善太乙六壬。常语人曰：“明运已终，事无可为矣。”曾具启劝进，称为国主，设六卿，铸兴朝通宝，以干支纪年，可望昵之。故闻言遂止。惟谕令应科奏报，每年进膳羞银二千两、米六百石于府仓库支给开报而已。于是伪知府范应旭直署于簿曰：“皇帝一员，后妃几口，月支银米若干。”可望见之，恬不为异。

　　帝日居宫中，一筹莫展。从宫纷纷告艰请俸，则悉搜所用金银器皿销毁济之。或所给银米已至，即用以呼卢取快，否则灌园怡情，不复计军国一事。

　　四月，清平西王吴三桂由汉中统兵入四川。可望守将白文选走回南。定南王孔有德自广西以七百骑出河池州向黔，大军驻柳州接应。可望使李定国与冯双礼由黎平出靖州，马进忠由镇远出沅州，会于武冈，以图桂林，步骑八万。刘文秀与张先璧由永宁取叙州，白文选由遵义取重庆，会于嘉定，以图成都，步骑五万。疏闻安龙，封定国西宁王，文秀南康王，余各加公侯。从可望请也。

　　是月，南阳侯李元胤往海南招集散亡，至钦州之防城，为土兵王胜堂所执。绝粒九日。送靖南王，不屈。左右梃下，元胤笑曰：“鼎镬不惧，何有于梃？”又令作书招琼州杜永和，元胤曰：“杜将军缮兵穷海，差有丈夫气。乃招之耶。”靖南义之，使其故人往说之曰：“将军昔未受国恩耶？”元胤大恸曰：“某昔者不过帅府一亲人耳。今爵通侯，司禁旅，狼狈被擒，计惟一死报国。豫让不言之在前乎？吾父俟于九泉久矣。”故人曰：“李果将军父耶？”元胤曰：“岐阳、黔宁俱以养子自奋。子毋多言。”遂与弟建捷及前锋将李朝用俱被害。

　　五月，定国等进攻靖、沅、武冈，皆下之。定南王还守桂林。定国由西延大埠疾趋广西，败清师于严关。严关者，所由入桂林要道也。

　　七月四日，定国率诸军克桂林。定南奔入营中，怅然无一言，久之，曰：“已矣。”其妻曰：“勿虑我不死。”乃嘱一妪携其子出避，曰：“苟得免，度为沙弥。勿效乃父作贼一生，下场有今日耳。”遂自缢。定南赴火死。俘叛将陈邦传并其子曾禹送贵州，杀之。获定南一子，平西王婿也，因留于营。

　　刘文秀克叙州，白文选克重庆，平西王等回兵保宁。文秀由嘉定成都追至保宁。讨虏将军王复臣曰：“不可，我师骄矣，而彼方致死，以骄兵当死寇，能无失乎？”诸军皆不以为然。张先璧军其西南。先璧号黑神，军容耀日，然未经大敌。三桂登城望之曰：“独是军可袭。”乃出精骑犯其垒，果惊溃。转战而南。复臣手斩数人，环之者益众。乃曰：“大丈夫不生擒名王，岂可为敌所辱？”遂以刀自刭。清师皆惊叹以为烈士。文秀撤围而退。三桂不敢追，曰：“生平未见如此劲敌，特欠一著耳。”盖如复臣所云也。

　　报至滇，可望下令曰：“不听谋，损大将，刘抚南罪应诛。念有复城功，罢其职，闲住。”文秀归南。

　　九月，李定国北取衡州。自南宁既败，胡一清、赵印选、马宝、曹志建等尚留粤西，屯聚山谷间。定国至，皆相率来归。民间亦多啸聚以应者。声势大振。孙可望亦自至沅州，使白文选、张虎攻辰州，下之，杀清总兵徐勇。长、岳相继奔溃。而清敬谨王率兵南下，十一月，遇定国于衡州，相持匝月。定国密令冯双礼率兵伏永州小路，而亲率所部决战。佯败至宝庆，复还奋击，伏兵起而夹攻。敬谨王大败。后得盔号，始知敬谨王亦死于乱军中。定国退屯武冈。

　　可望杀陈邦传，剥皮传尸至行在。大书于牌曰：“逆犯陈邦传，先经肆劫皇扛，镖掠宫人，罪已漏网。不思建功赎罪，辄行背主反叛。今已拿获，解赴军前，立将邦传父子剥皮，传示滇黔。”云云。绝无奏报之疏，遣人递送安龙即去。御史李如月疏劾孙可望擅杀，无人臣礼；邦传宜加恶谥，以惩其逆。疏上，留中。召如月入朝，面诘云：“谥法乃褒奖忠良字样，从无恶谥之例。尔小臣何得越典妄言？著革了职，于午门外廷杖四十。”张应科即入朝看科抄，科臣以本留中告，应科遂往如月署，索其疏稿。如月笑云：“何须用稿，自有揭帖，明早发来。”既而果遣人以揭帖投应科署云：大明山东道御史揭帖递至伪营提塘当官开拆。应科大怒，驰报可望。可望得报，即令应科杀如月，剥皮示众。乃缚如月至朝门，应科捧可望令旨，喝如月跪。如月叱曰：“我是朝廷命官，岂跪贼令？”乃步至中门，向阙再拜，大哭曰：“太祖高皇帝，我皇朝从此无谏臣矣。奸贼孙可望，汝死期不远。我死立千古之芳名，汝死遗万年之贼号，孰得孰失？”应科促令仆地，剖脊及臀。如月大呼云：“死得快活，浑身清凉。”又呼可望名大骂不绝口。及断手足，转前胸，犹微声恨骂，至颈绝而止。

　　时行宫湫隘，内监宫人非轮班入直者，皆居朝外。有宫人夏良璞者，年十九，聪敏殊丽，能诗，工真、草书，驰马试剑，皆绝技也。时居西城。应科朝罢过之，见良璞方据案作书，心动，即令民家妇出入通殷勤。又廉知良璞与巴东王妃结姊妹，常往来王第。应科所居适相对，遂馈遗巴东，交契甚密。王妃常出见，应科以嫂呼之。渐以良璞情事告，妃为诱致良璞通焉。后良璞昼入王第，夜宿应科署，益无忌惮。有密启司礼监者，遂以上闻。执良璞考讯，具得实。发内官杖毙。以内监知情不举，同杖死。赐巴东王及妃皆自缢。应科大怒。既而知庞司礼奏报，凌晨率数十人至司礼署，怒问天寿曰：“夏宫人有何罪过而致之死？”天寿曰：“此官家事，与卿何预？”应科语塞，手按其刃拟甘心于天寿者三。见有备，不敢动。已而马吉翔至，解之，乃密遣戎标参将张隆赍玺书，以良璞致死事告可望。可望已先得应科密报矣，谓张隆曰：“朝廷何苦因一宫人杀多命，孤当遣人去处应科，尔可同回。”其明日，传宣王爱秀同隆还，即以爱秀代应科，而令杖应科于朝门外，革其官，押解至黔。未几，委任如故。

　　永历七年（清顺治十年）癸巳正月戊辰朔，帝在安龙。

　　封李定国西宁郡王。定国自桂林胜后，不复禀可望约束。冯双礼与争卤获金帛，遂回黔，谮于可望。可望连发令箭调还，密令双礼总统，而以伪都督关有才等潜师蹑其后。有龚铭者，为定国中书，使黔，闻其事，即驰书间道密白定国。时讹言繁兴，有传定国滋不悦者，曰：“我奈何受郡王封？当亦如国主。”有传诸营偶语者，曰：“秦王下长沙，即改年号，受禅让矣。”及废处刘文秀，咸曰：“大功未行厚赏，偶败则膺严罚，我等如何苦捐身命？”又以杀杨畏知故，内外咸怨。是月，可望出师，慨然经略中原。其封定国诏使已出黔境，复追还之，曰：“孤今出师入楚，当面会安西，大庆宴，亲奉上敕以光宠之。”而众益交相论叹，以为此真项羽之元刂印吝封赏也。至有为定国虑者，曰：“此伪游云梦计耳。”当是时，定国已统兵过左江，克复柳州、庆远、南宁、太平诸城，而可望所遣令箭，一日三至。定国因涕泣谓其下曰：“不幸少陷军中，备尝险阻，思欲立尺寸功，匡扶王室，垂名不朽。今甫得斩名王，奏大捷，而猜疑四起。且我与刘抚南同起河南，战功具在。一旦诖误辄废弃，于我忌害，当必尤甚。我妻子俱在南，我岂得已而奔哉？”将欲还师。俄得龚铭密报，知双礼等追兵将至，即遣精兵伏柳州江口芦荻中，俟双礼过迁江来宾二邑间，方逆之。双礼败回，伏发，一军皆陷，悉投江中。定国令纵双礼、有才还，易旗帜以诛逆为名，移师柳州，声言东下。可望闻，怅然久之。欲止军东下，然业已督师在道。又信其军士言：“敌殊易杀。亲履行间，立大功以服众心耳。”谍知敌屯回路江，遂欲袭击破之。令于军中曰：“凡获敌马者悉给之。时方四月，阴雨延连，行三日至回路江。敌惊欲溃。南军殊易之，甫斩数人，便掠其马。敌睨军乱，还南搏战。南军溃。清师鉴衡州之失，亦不追，遂各引还。而李定国于是遂据有广西。

