<!-- { "loadSidebar": true } -->
　　刘良佐开镇临淮，士民不服，亦至互讦。而黄得功初驻仪真，及调庐州，心薄之，将与杰争扬。二镇水火，几成克用、全忠之祸。登莱总兵黄蜚之南调也，道出维扬，惧为杰所胁。蜚素善得功，贻书请以兵迎。得功乃引轻兵三百骑会三叉河。杰闻而愕曰：“是殆将袭我。”遣将卒出半道，别遣千人走袭仪真。而得功不知也，至土桥，解鞍下马作食。杰精骑伏道旁者猝起。得功角巾绂装，出不意，亟擐甲，而飞矢雨集。所乘马值千金，俄中矢，踣。乃腾而上他马以去。杰之遣兵也，曰：“若掠得功，必生致之。”战既合，有十七骑者追且及。注槊未下，黄大呼反斗，发腰间所余七矢，杀七人。矢尽挥长刀，复殪其三。乃及于大军以免，惟从行三百骑皆没。杰所遣袭仪真者，夜至。守将丘钺、马岱侦知设守，令军中且食且休，于城外棋置炬火为疑兵。高兵望见不敢进。又疾趋半夜，力竭矣。马岱开门出击，尽歼之。得功还，闻之益怒，引良佐为之助，誓必与杰一决。杰曰：“曩千人多维扬猾少，吾故驱之。假令吾之士卒，讵至于败？黄不足擒也。”万元吉侧身讲解。令故将张文昌、李栖凤以其众请于阁部曰：“兵交缓，吾属置横阵以止斗。”即阁部亦不得已于一行。会得功有母之丧，可法入吊，立而语之曰：“土桥之衅，无智愚知其不义。今将军以国故亲故而触盛怒，是归其曲于高而将军收名于天下也”。得功色稍和，尚以亡失三百骑为恨。阁部命监纪应廷吉、陆逊之入高营，曰：“靖南听我矣，我何爱数百骑而害大事乎？”高如命入马，马羸，多病死。阁部自以三千金偿之，又令杰出千金为黄母贿。二恨之讲暂以成，睦犹未也。当是时，兴平最强。阁部锐意中原，念非高不足以委任。其人虽抗暴，然慷慨识机变，可说而动。有僧德宗者，谈祸福奇中。高杰亦折节称弟子。常与阁部及陆逊之四人者同坐，杰谓僧曰：“他日弟子得免于祸乎？”僧曰：“居士起扰攘，今归朝为大将，为通侯，此不足为居士重。惟率从史居士，儒家所称圣人，我法所称菩萨，居士与之一心并志，可谓得所归矣。徒以问老僧，无为也。”杰不觉敛容服。杰之妻邢夫人，饶权智。杰尝语人曰：“邢有将略，吾得以自助，非贪其色也。”邢见阁部出至诚，厚为调护，劝杰倾心。阁部喜曰：“吾诚得高而驯扰之，大事集矣。”因命王相业监其军，并奏李成栋、贺大成、王之纲、李本深、胡茂桢为大将，曰：“速驱之，可以专制河南。”杰曰：“杰既以身许公，而将吏妻子暴露野次，非所以安内顾也，敢终用扬城为请。”扬士绅闻之，复震动，守土以未除馆为辞。阁部遽迁于东偏，虚己府以为之舍。邢夫人约其兵听节制。士民安堵无恙。

　　吏部张慎言疏荐旧辅吴、冢宰郑三俊。诏赦罪，陛见，三俊候另议。二十二日早朝，刘孔昭约诸勋及九卿科道于廷，大骂慎言，谓“雪奸除凶，防江防河，举朝臣子全副精神宜注于此。乃今日讲推官，明日讲升官，所荐吴，有悖成宪。”又言慎言原有二心，告庙定策，阻难奸辨，不可不诛。慎言立班不语。御史王孙蕃讦孔昭曰：“先帝裁文操江，归武操江，亦未见作何事业。且吏部职司用人，除推官、升官外，别无职掌。”喧争殿上。高弘图言：“冢臣自有本末，何遽殿争？”明日，孔昭补疏纠参慎言，具疏求去。李沾又言孔昭拥戴有功，文臣启事屡登，武臣封爵未定，所以有殿上之争。两解之。于是高弘图、姜曰广相继乞休，言：“文武官各有职掌，即文臣中各部不得夺吏部之权。今用人乃慎言事，孔昭一手握定，非其所私，即谓之奸。臣等皆赘员矣。慎言荐，勋臣知为不可，臣不能知，票拟实出臣手。又三俊清刚，系五朝人望，臣终以为不可不用，是臣罪不减慎言。窃念朝廷之尊，尊于李勉，天子之贵，贵以叔孙。臣忝辅弼，坐视宸陛，几若讼庭，愧死无地。请赐罢斥。”各奉谕留。由是朋党势成，门户大起，而讨贼之事置之蔑闻。

　　六月，命礼部铸国玺，以金代之。

　　史可法、马士英各疏奏吴三桂杀贼功。封三桂蓟国公，世袭。遣海运中书沈廷扬运米十万石、银五万两济其军。既而闻清师南下，始召原任都督陈洪范、应天巡抚左懋第，加洪范太子太傅、懋第兵部侍郎，赍国书至燕京通好，以经理河北，联络关东。给路费银三万两以往。而命佥都御史程世昌巡抚应天。

　　时山东、河北杀伪响应。德州诸生谢陛与原任辽抚黎玉田、御史卢世淮、贡生马元碌等，杀伪防御使阎杰等十八人，奉宗室朱帅钦权称济王。淮抚路振飞、巡按王燮擒原任河南参议伪官吕弼周、王富，率士民射杀之。又掠伪官胡来贺、宋自成、李魁春，沉之河。又擒癸未进士伪官武愫解京。宿迁百姓杀伪将董学礼。济宁都司李允和杀伪官刘淆、尹宗衡、张问行、傅龙等九人，囚原任兖西道副使叛官王世英，解京献俘。开封府推官陈潜夫、寨勇李遇知、刘洪起等，各杀伪官南附。原任河南劝农兵部尚书丁启俘，命参将丁启光俘献伪官陈奇、贾士俊、尚国俊、许承荫、孙澄、范隽、郭经邦等七人陛见。青州府衡藩率诸生驱杀伪官，请徙内地。四川巡抚刘之渤奏报合江、仁怀掠杀贼杨腾凤、张见阳等。擢王燮佥都御史，巡抚山东；丘磊充山东总兵。加谢升少师，黎玉田兵都尚书，卢世氵工部侍郎。时讹传德王起义，以谢陛为谢升也。改潜夫巡按河南，启河南安抚。赐遇知、洪起总兵官。敕之渤下部纪录。振飞等寻为马士英论罢。

　　燮初任祥符令，三守危城，才识胆力，无不超绝。其按淮时，极著劳绩，与振飞鼓舞官民，杀伪使，碎伪牌。贼骑逼河上，踯躅不敢前。民间义兵集至一二十万。声势之壮，有若长城。人共倚之。

　　初，士英之人也，其心亦欲为君子。而可法一去，天下皆斥为奸雄，吕大器等群起而攻之。于是士英疏荐阮大铖以知兵，谓在廷诸臣无出其右。为阮任咎任怨，无所不可。遂赐冠带陛见。举朝大骇，谓大铖一出，则逆党尽翻，逆党一翻，则上且问三朝旧事，诸君子将安所置足乎？于是一呼百和，众论沸腾。高弘图请下九卿会议。士英曰：“会议则大铖必不得用。”弘图曰：“臣非阻大铖。旧制，京堂必会议，乃于大铖更光明。”士英曰：“臣非受其贿，何所不光明？”弘图曰：“何必言受贿？一付廷议，国人皆曰贤，然后用之耳。”弘图出，即乞休。士英复为大铖奏辨，言魏忠贤之逆，非闯贼可比。且攻弘图、曰广诸人护持局面，谓于所爱而登之天者，即曰先皇帝原无成心也，于所忌而锢之渊者，即曰先皇帝定案不可翻也，欺罔莫甚。曰广奏言：“臣前见文武纷竞，既惭无术调和。近见钦案掀翻，又愧无能豫寝，遂使先帝十七年之定力，顿付逝波。陛下数日前之明诏，竟同覆雨。梓宫未冷，增龙驭之凄凉；制墨未干，骇四方之观听。惜哉维新，遂有此举。臣所惜者朝廷之典章，所畏者千秋之清议而已。”郭维经奏言：“案成先帝之手，今《实录》将修，若将此案抹杀不书，则赫赫英灵恐有余恫，非陛下所以待先帝。若书之，而与今日起用大铖对照，则显显令旨未免少愆，并非辅臣所以爱陛下也。惟愿陛下爱祖宗之法，因爱先帝，并爱先帝之丝纶。”吕大器奏言：“先帝血肉未寒，爰书凛若日星。而士英悍然不顾，请用大铖，不惟视吏部为刍狗，抑且视陛下为弁髦。”御史王孙蕃疏有曰：“枢辅以大铖为知兵乎？则《燕子笺》、《春灯谜》，枕上之阴符而床头之黄石也。”《燕子笺》、《春灯谜》，阮所作传奇，盖亵词也。御史詹兆恒疏言：“钦案诸人久图翻局，幸先帝神明内断，确不可移。陛下跸御龙江，痛心先帝异变，与诸臣抱头号哭。百姓闻之，莫不洒血捶心，愿思一报。近闻燕齐之间，士绅皆白衣冠，吁先帝而呼天，驱杀伪官，各守险隘。此先帝德泽在人，国愤非常，有以激发其忠义耳。今梓宫夜雨，一坏未干。太子诸王，六尺安在？国仇未复而忽召见大铖，还以冠带，岂不上伤在天之灵、下短忠义之气？”怀远侯常延龄、太仆少卿万元吉、御史陈良弼、左光先、兵部郎中尹民兴、给事中罗万象等皆连疏纠之。不听。

　　大铖召对称旨，用为江防兵部侍郎。初，士英为司礼王坤所参，谪戍。周延儒再召，阮大铖以士英托之，遂起为凤督，故士英德之甚。而大铖之阿削逐也，闲住十有七年。尝自署其门曰：“无子一身轻，有官万事足。”及得召，遂觊觎枢席。士英亦即以佐枢处之。大铖尝渭人曰：“我非不愿为君子，他人不许我为君子。且若使金川门下，袖中有刀便当引决。”其诋欺皆此类也。

　　吏部张慎言、工部程注乞休去。赠慎言子举人履旋为御史。履旋以闯贼拷银，义不受辱，贻书慎言，谓与其亏体以辱亲，不如杀身以明志、投崖而死者也。

