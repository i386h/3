<!-- { "loadSidebar": true } -->
《南明野史》　清 三余氏

●卷上　　
●卷中　　
●卷下　　
●附录　　

●原序
天之爱民甚矣，岂其使一人肆于民亡以纵其淫哉？何明自中叶以后，生民之悴憔如此，其无极也。主昏于上，政出凶阉，民穷于下，翦为流寇。鄙夫蠹国竭民，清流矜高炫异，无非启宗社之殷忧，酿黎元之奇祸焉耳。怀宗鉴前事之失，力翦元凶，痛惩夙谬，庶几宵旰勤劳者矣。然无知人之哲，矜明察而愈惑，无持久之力，好更张而益乱。惩前弊矣，乃缉事廷杖，阴踵前弊而行；通下情矣，而裁驿加派，孰非矫情而出？府臣民之怨，养勋镇之痈，内忧外患，天变人穷。政府寄寓耳，节钺儿戏耳。国势人情，至于尔日，真衣败絮行荆棘也。所以难重骊山而非缘内嬖，祸烈哀平而不因外戚，质异昏庸而惨于晋惠，情非晏佚而毒于宋徽。易地参观，彼此相笑。以祖宗栉风沐雨之天下，轻轻断送于一人之手。红阁之缢，譬彼婢妾贱人感慨而自杀，非能勇也。其画无理之至耳，究何足以谢天下哉？当时愤激者，第谓今日无论李纲难得，即求一大小人若秦桧亦不可得。其说诚然。然有是君乃有是臣，而曰朕非亡国之主，天下万世，其谁信之？迨清师入关，明社既屋，彼偷安无智苟且富贵之徒，虽托名于起义，实忘情于报雪，遂使汤火余生，益深益热。嗟乎！江南实奴隶之质，闽中亦轻薄之子，肇庆则拨乱无能，广州乃自生内鲠。虽仍王号，究类何人？地即大于曹、滕，民无加于邹、莒，而庭前养寇，榻畔藏奸，欲以区区块土，与南阳灵武比隆，岂不谬哉？群奸盗窃既仗虚名，志士捐躯亦镂空影，岂知人心忘汉，天不祚明，早胎于金陵定鼎之年，又何待燕山殉难之日？间尝阅《明纪编年》并《遗闽事》。阅《明季遗闻》，则南宁以后缺之，不止漏略。惧事实之不明，无以诏示来兹也，是用搜访遗编，采辑逸事，正其舛误，芟其矫诬，汇为五卷，以备博览君子之要删焉。

　　乾隆己未岁秋七月既望南沙三余氏谨志●卷上。安宗皇帝纪安宗简皇帝讳由崧（校者案：《清史纪事本末》卷八载，永历十四年夏四月，上圣安皇帝谥号曰安宗简皇帝。今即据以补入），神宗次子福王常洵子也。神宗五子：长光宗，次福王常洵，次瑞王常浩，次惠王常润，次桂王常瀛。万历二十九年冬十月己卯，俱受封。至四十二年，福王先就国洛阳。熹宗时，赐予禄入唯福王最优。

　　崇祯十四年，李自成陷洛阳，福王常洵见杀。

　　崇祯十七年，李自成逼京师。南枢史可法督兵勤王。四月十二日，闻京师陷，烈皇帝殉社稷，南都府部科道等官会议推戴讨贼。时瑞、惠、桂三王道远难至，而潞王（常芮）、福王（嗣王由崧）各避贼，舟次淮安。潞王伦序比四王为疏，而人望所属。福王素遭物议，于是有推立潞藩之说。

　　凤督马士英素善黄得功、刘良佐。北都初陷，高杰南奔，刘泽清亦至瓜洲，士英并与之通殷勤。及议推戴，士英遂联络二刘、高、黄为己助，以恫喝南都诸大臣。遣其私人来言于可法曰：“立君当以贤，伦序不宜固泥。”可法信之，答书极刺福邸诸不道事，意盖在潞藩也。士英得书，忽奉福王至龙江关，廷臣错愕。可法始知为士英所卖，勉强出迎，嵩呼定策。其实答士英书，可法虽列名，而为首则詹事姜曰广也。

　　二十七日，集廷臣会议朝堂。署礼、兵二部侍郎吕大器独后至。议不决，而吏科给事李沾、诚意伯刘孔昭、司礼太监韩赞周等力持之，议始定，遂以福王告庙。

　　五月一日，王入京，以内守备府为行宫。各官朝见。是日，有两黄星夹日而趋，盖太白与辰星也。

　　御史祁彪佳奏言早颁大号、敬天礼祖诸事。允之。

　　各官退议宜先监国后登极。孔昭请即正位。彪佳言监国名极正，盖彰贤德且示谦让，使海内知无因以得位之心。俟发丧，择吉登大宝，布告天下为当。众议以为然。于是以初三日监国。十五日即位，改明年乙酉为弘光元年。用可法、曰广及南储高弘图为阁臣，从物望也。

　　当是时，可法实秉中枢，高、姜居中票拟，张慎言为大冢宰，刘宗周为总宪，九列大臣各得其任。再召马士英及南礼王铎为大学士。士英因定策功，铎则藩邸旧恩。虽五相登庸，而菀枯有别矣。

　　初，士英督师淮左，四镇皆其心腹。既而士英拥兵入朝，假援中宫，请留辅政，于是有内外均劳之议。可法乃请督师江北，而士英专国。

　　升吕大器吏部左侍郎，李沾太常少卿，郭维经应天府丞，进韩赞周司礼监秉笔，余各加恩有差。起徐石麟都察院左都御史，张国维兵部尚书协理戎政，周堪赓户部尚书，顾锡畴礼部尚书，黄道周、何楷、张有誉、王心一、何应瑞、高倬、解学龙、贺世寿各部侍郎，刘士祯、侯峒曾、郑碹、许誉卿各寺卿。而一时人望建言科道章正宸、熊开元、姜采、庄鳌献、裘恺、马兆羲、杨时化、詹尔选、李模、张碹、郑友玄、乔可聘、李日辅、李长春等原官起用。徐、曹勋、吴伟业俱以少詹兼侍读。升左懋第佥都御史，巡抚应安；田仰佥都御史，巡抚淮扬。调总兵官郑鸿逵、黄蜚驻守镇江，郑彩分管水师，吴志葵驻防吴淞，黄斌卿驻防上江。敕御史祁彪佳等分行安抚江浙。

　　初，史可法等议分江北淮、扬、徐、泗、凤、寿、滁、和为四镇，以总兵刘泽清辖淮、海，驻淮北，海、邳、赣十一州县隶之，经理山东一带。高杰辖徐、泗，驻泅水，徐、泗、宿、亳、丰、砀十四州县隶之，经理开、归一带。刘良佐辖凤、寿，驻临淮，寿、颍等九州县隶之，经理陈、杞一带。靖南伯黄得功辖滁、和，驻庐州，庐、巢、无为十一州县隶之，经理光、固一带。每镇额兵三万人，本色米二十万，折色银四十万，悉听各属自行征取。晋得功侯爵，封杰兴平、泽清东平、良佐广昌俱伯爵。得功素忠勇，建功河北，与宁南伯左良玉先得封。良玉恢复湖广，并晋侯爵。

　　杰，字英吾，降贼也。有骁勇名，称翻山鹞。旧与闯贼同伙。闯掠得邢氏，貌美，嬖之，属杰护内营。杰与氏通，挈之来降。陕督洪陈畴抚御有恩，能得其用。及孙传庭继任，杰破贼于曾头冢。传庭因令杰与白广恩为前锋，二将各不相下。又一年而郏县溃，潼关不守。杰率其部下李成栋、杨绳武等十三总兵四十万众渡河，大掠晋中，鼓行南下。邳、泗之间惊曰：“高兵至矣。”居人夺魄。时分镇诏未行，而军候报高兵先驱至江浦。颍守将张上仪巨炮遮击之，始却。职方主事万元吉者，故武陵相监军也，亟请行。扁舟径造其垒，曰：“吾欲犒军。”其将出，元吉谕以戢兵听朝命，奈何索渡？其将曰：“吾规虏，欲寄家。”元吉曰：“公等进取淮北，而并孥淮南，甚便。过江逼天子辇毂地，先自溃乱，非公等所以兼为国家意也。”诸将皆佯应曰：“诺。”顾独属意扬州。

　　杰以徐州苦寒，扬州富丽甲天下。其地有新旧二城，城外列肆，子女瑰宝累万万。杰乃放手剽掠，屠脍日以百数。扬人婴城不纳。淮抚黄家瑞、守道马鸣驿集众议事。江都进士郑元勋雅负才地，为乡里所服，且忧拒守而城未必全，锐然出身为游说，兼以早自异，无随俱死。杰闻元勋至，则大喜。置酒酣饮达巳，厚金帛遗之。且陈所以定居扬州，非有他意。书与扬人约结而后入。郑自诩得高要领，气甚扬，为言于当事曰：“高帅来，敕书召之也。彼手马相国聘札以相示，且言入城当镇慰父老以无动。苟如是，即南京且听之入，况扬州乎？”扬人闻之，叫呼而起，曰：“元勋与高反，卖城以市德。不杀元勋，城不可守。”遂碎其首，脔割之殆尽。高恨，攻益力。

　　初，四镇分藩，可法独留扬州，为督辅回翔之地，且与四镇交疏。至是，以三千骑渡江誓师。高杰以扬人暴骨载道，虑阁部以为非法，趣其下宵坎而埋之。及阁部至，杰庭谒。阁部平易朴诚，人人慰劳。杰大喜。顷之，杰以元勋死无罪，请公诛首恶，开城门纳其兵。可法弗许。杰乃困可法于军中以要之，悉分可法左右以隶麾下，寄可法于善庆庵，日以亲信者仗刀侍其侧。可法谈笑不为动，徐草奏与以瓜步城。已而可法微服为道者得脱。黄得功亦助之。稍能自立，乃复按部淮安。杰亦服其开款布诚，竟移驻瓜州，恭谨受命，泣陈王事，反成握手之交。杰跋扈非常，一变而为忠勇，亦良将也。

