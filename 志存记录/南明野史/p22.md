<!-- { "loadSidebar": true } -->
　　四川参政刘鳞长疏称恢复重、夔二府三州二十三县，以川饷赡川兵，不敢虚糜破冒。帝嘉其不避艰危，尽抒方略，忠劳懋著。特升太仆寺少卿，俾其前来陛见供职。

　　时有讹言驾回天兴者，帝闻之怒，曰：“朕以进战自誓，岂有复回之理？谁为此言以惑乱耳目？即应立刻察明斩首，以警其余。”

　　行人司瞿昶疏陈楚、滇、蜀、黔事情。楚在一事权，专任使，预敕重臣以待南昌、荆、襄之复，即遣大将以镇之。蜀在结将士，收民心，用蜀人办蜀事。摇黄则剿抚并用，献贼则歼厥渠魁。滇、黔则在外援邻邦，内顾门户。但近日勋臣土司议论未定。其地近蜀之遵永、楚之接界，平溪、铜仁，俱宜防援。种种皆扼要实着。帝嘉纳之。

　　帝谓近臣曰：“信抚五易而得周损，今又说损不可用。才能试而后见。俟到任后不效，另议未晚。信乎！用人之难也。”

　　礼部拟会试，定用十月，移催各省各府。

　　有恩贡生陈元纶赴廷试，进所著《豳风保治全书》、《五经涉录》各一部。敕谕留览，以启所学。

　　六月，以杨鹗总督偏沅。何腾蛟因进敕印一齐交付疏。帝谕之曰：“卿宣劳江汉，功在社稷。复楚恢豫，长驱燕代，业以全担付卿。杨鹗之推升，因彼时未审舆图，偶为错举。岂有一柄两操之事？今中枢需人，业召鹗入佐矣。朕与卿分则君臣，谊同父子，何不因疑奏明，遂为是举？且将在外，君命有所不受。尚惟始终一心，力任危地，以必见孝陵、必葬威宗为任。朕与卿当共勉之。”后有两奉君命出江，百念回思顾楚之疏，中有“愿为愚，不愿为智，不敢弃，不忍弃，不能以两年死挣之城弃之他人之手”云云。帝始欣然曰：“阃外之事，悉以赖卿。惟有早开云台以待。”

　　帝命翰林院新选萃士万荆等十二名，随庶吉士后，入阁拜先师。复敕翰林院官时其教习，毋得作辍。其服色比庶常，而冠袍角带焉。后兵部主事万曰吉劾其非制，且有赝鼎见售之疏。帝曰：“拔士于贡中，作养人材，事关特典。名为萃士，原不同于庶吉士，毋得慷慨（校者案：《大纪》作”愤激“）不平，暗行诋诽。”

　　敕台臣艾南英将其生平著作刊刻成帙者进览。

　　时钱塘江上战功，惟方元科为能用命。封为定胡伯，并发手敕以示优异。帝曰：“天下之坏，不坏于寇而坏于兵，不坏于兵而坏于官，殊可痛念。浙中无所事事之官，逍遥于家，骚驿于途，渔猎细民的，通着抚按清察撤回，安辑地方。”

　　时清师数万逼楚疆。李赤心等怯不敢前。监军道章旷独逾岭督榆兵血战，斩获甚众。清师屡却。督部何腾蛟疏闻。特升旷都察院右佥都御史，提督军务，恢抚湖北地方。

　　巡关御史郑为虹叱责芝龙标下将官陈俊、邹太争舟，芝龙密诉于帝。帝曰：“干戈宁谧，全藉文武和衷。为虹叱责，亦是代卿约束。卿幸勿芥蒂，仍以王臣王事视为一体，等于虚（校者案：《大纪》作”同“）舟，尤所殷望。”

　　衢州知府伍经正不奉鲁藩，帝以其义凛一尊，秉节不二，再与实加一级示劝。

　　福京太仆寺卿甘惟荣上疏乞休。帝谓之曰：“同一去国，太平无事，人竞进而己独退，则为恬；国运多艰，人致身而己思去，则为避。此义诸臣所素知者。惟荣仍降一级，以警偷惰。”

　　命黄斌卿曰：“荆本彻虽非贼寇，乃尔骚扰地方，民恨实甚，杀了便罢。所招降将士，善为约束，勿令流毒，致重民怨。”

　　郑芝龙制油扇五千五百握有奇，分给闽中应试生儒，以为却暑。帝破例允行。

　　改十五日乡试首场，《四书》三篇，经二篇。十七日二场，策三道，判二条。从减篇节省之旨也。是时，吴炳从江右单骑入关，帝命为布政司，提调棘闱，而以编修刘以修为主试。以修字懋卿，号九一，阆中人，庚辰进士。先是，以修进《文昌化书》，帝曰：“《化书》劝人忠孝，朕甚嘉之。以修生长其乡，即与门人较定，更当广布成书，以襄上治。”

　　福京吏部司务王士和疏陈六事：文职广而脱卸者多，武弁盛而立功者少，升迁骤而责任益轻，议论烦而实用益寡，听纳博而精神愈纷（校者案：《大纪》作“棼”），移跸频而民生日苦。帝叹为苦口良药。随以士和为延平守。

　　是时，苏观生、陈赓多方鼓舞援军将士。吴之蕃、张国祚两营奋勇出战，与清师遇于李家山、九牛之间，数战皆捷。清师疑援兵至，撤围退屯水西。之蕃、国祚亦退守南康。时赣守已阅两月，奉诏劳苦，改名忠诚府。加杨文荐右都御史。二十四日，江起龙、赵印选、胡一清率师三千，南安同知刘清容引兵三百，苏观生部下遣师三千，粤帅余卒三千，杨廷麟收散亡数千，大司马郭维经、侍御姚奇胤召募滇闽兵八千，阁部丁魁楚部下遣师四千，先后皆至。营于城外，不下四万余人，皆欲一当敌。先时，中书袁从谔出募砂兵三千，铨曹龚蔡、兵曹黎遂球出募水师四千，留滞南安。万元吉以为必待水师之至，并力一战，安危在此一举。王其玄曰：“今水涸不能泛巨舟，且其帅罗明受故海盗也，桀骜不驯。龚、黎二公如慈母之奉骄子，岂能如约？”

　　是月朔，皇子琳原诞生。群臣表贺，有“日月为明，止戈为武”语。帝叹赏。大赦。覃恩。手诏封芝龙泉国公、鸿逵漳国公，寻改芝龙平国公、鸿逵定国公。郑氏厮养俱得三代诰。撰敕及织轴者，日不暇给。

　　阁部顾锡畴流寓温州。有镇将与督学相结，取事例银供饷。诸生鼓噪，镇将缚一二人杀之。锡畴欲疏劾，镇将乃乘夜缚锡畴投之于江。子蓥遁免。镇将者，贺君尧也。顾为佟邦年门生，邦年子为清朝嘉湖道。蓥在署中，适君尧以赂佟入官，蓥见之，以告。乃置之死。

　　时清师陷萧山，遂围诸暨及绍兴、严州。关门震动。

　　二十七日，发榜，取中叶瓒等一百七十五名，副榜六十五名。钱邦芑请一榜尽赐登科，以成旷典。而是科弊中甚多。榜内李枚文理大谬，编修周之夔、御史刘霖懋取布政司原卷不通处疏纠之。帝即命黜革，逮房考推官王三俊，追赃一万两以助水师饷。其余另旨。令南城御史方元令覆试。黜落四名。仍发续榜，俱准为举人。继而三俊之赃甫完而清师已至，幸免株连。

　　秋七月，都督陈谦奉鲁藩使，与行人林{次土}至关，超趄不进。芝龙以书招之，乃入陛见。启函，称皇叔父而不称陛下。帝大怒，下廷议禁狱。陈谦者，武进人。乙酉春，赍南都诏封芝龙为南安伯。比启读，券乃误书安南。谦谓芝龙曰：“安南则兼两广，南安仅一邑耳，请留券而易诏，更晋伯为侯。”芝龙大喜，厚赠而别。半道而南都失守。故芝龙素德谦，御史钱邦芑乃密启谦为鲁藩心腹，与郑深交，不急除，恐有内患。或以告芝龙。芝龙谓刑所必经其门，临期救之未晚。至夜半，内传片纸，别移谦斩之。芝龙闻，伏尸哭，极哀。以千金百布葬谦，为文祭之，有“我虽不杀伯仁，伯仁由我而死”之语。因疏“海寇狎至，今三关饷取之臣，臣取之海，无海则无家，非遄征不可，拜表即行”。中使手敕云：“先生稍迟，朕与先生同行。”及之河，则飞帆过延平矣。芝龙既去，守关将施福尽撤兵还安平，声言饷缺。盖微闻钱塘信也。

　　雷州守将杀清知府赵最、推官李宣国。高州府乡兵逐清所置官，复其城。

　　诏以皇子恩释佥都御史田辟于狱。辟，河南人，甲戌进士。南都时以户部榷税虔州。是年春，募兵入卫，改署都察院事。疏纠阁臣曾樱，语连中宫，帝含怒未发也。既而遣锦衣卫王之臣往阅其师，并发月饷。之臣迎合意旨，疏纠诡兵冒饷。遂下诏狱。然兵籍俱实，饷又未发，班行多申救者。帝怒不解。至是乃释。后辟崎岖楚、粤间，卒抗节而死。

　　督师黄鸣俊久驻衢州。八月，忽退入仙霞关。帝怒。适鸣俊子职方主事天复从驾，诏逮狱，而命建宁府羁鸣俊。鸣俊惧，请奋勇自效。寻统兵出关。

　　王子琳原薨，谥庄敬。

　　郑鸿逵驻关外，传言清师至，则徒跣疾行三日夜而抵浦城。询及后至者，则兵哗也。事闻，削其封爵。

　　帝因首辅何吾驺言，决意幸汀入粤。而芝龙力请旋跸福京，且云：“倾家相助，可四百万。关门固守，决难飞渡。”帝不听。芝龙归，又令继母赴行在，力向中宫言。又不听。时清师已辐凑关外，帝尚在延平，将幸赣州。特诏宣芝龙商留守事宜。芝龙不至。清内院洪承畴先绐芝龙，啖以闽粤王官爵。凡关隘水陆之兵，二月时俱早撤回。浙东既溃，清师从容入闽。而或由建，或由汀，或由福宁，俱走山谷间道出不意，不尽由仙霞也。

　　十七日，清师将至浦。百姓请出降，按臣郑为虹不可。再请行，又不可。及清师至，拥见贝勒。为虹不屈。贝勒嘉其节，不忍杀，且劝剃发。为虹曰：“负国不忠，辱先不孝，忠孝俱亏，我生何用？宁求速死，发不可断也。”明日复召见，责输饷。为虹曰：“清白吏何处得金？”百姓争欲代输，赎以不死。为虹以民穷财尽，持不可，喷血大骂，贝勒下令斩之。为虹字天玉，扬州人，癸未进士。年少美丰姿。初令浦城，洁己爱民。帝入关闻其廉，欲置之左右。浦民留之，有“十不可去浦”之疏。遂宠其任为巡关御史，亦以恤浦民也。关将不法，为虹绳之。有曲护关将者，反露章弹为虹市恩邀誉。帝知其忠，不问。复命巡按上游。关将颇为敛手。清师入关，为虹叹曰：“文武不睦，势不可为也。”竟不屈死。科臣黄大鹏同日殉难。为虹义仆陈龙，与标下中军游击原某、浦城千户张万明及子都司张翘鸾、都督洪祖烈从死。百姓为之祠焉。

　　清师破延平，帝出狩，犹载书十车以从。时随行者，止何吾驺、郭维经、朱继祚、黄鸣俊数人。已而何与郭亦遁去。辅臣路振飞追驾不及，缢于邵武山寺。礼部侍郎马思理、工部尚书郑俱扈驾，中途逃归。思理诈死，遁至海上，拥戴鲁藩。则争先屈首而已。

　　上游巡抚吴闻礼遁入山寺。人有劝之者曰：“岂有堂堂抚臣而怕死耶？”后率乡勇赴敌死。

　　延平府王士和矢志不移，曰：“吾受国厚恩，以守此土。不能持寸铁与斗，死有余愧，可与之俱生哉！”乃正衣冠经于堂皇。士和，临川人，富经术。崇祯朝领乡荐。初为吏部试司务。帝入关，疏陈六事，帝嘉其直，升知府事。清正不阿，延人德之，痛哭如丧所亲，鸠金敛焉。

　　永福降绅黄文焕男琪逐县令起兵，伐山开道至延平，朝清贝勒。

