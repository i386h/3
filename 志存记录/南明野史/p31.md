<!-- { "loadSidebar": true } -->
　　陈邦传镇粤西，横州徐彪、郁林梁士奕各聚兵据境，邦传不能制。闻赤心等至，思借之以为重。乃与盟，结为婚姻，以讨徐彪等，且藉其力以倾东勋。忠贞营遂散处宾、衡境上。居民苦之。邦传亦不能堪，幸堵胤锡之调之出楚也。而赤心等初败于郴州，残破之余，不乐北出，欲请高、雷二郡以息士马。胤锡不可。数日，竟拔营而西。胤锡恚恨病作。

　　十月，别部刘世俊、刘国昌使人来告，愿从出楚。胤锡悦，亲至浔迎之。

　　十一月，二刘果至，遣东下梧以待；并檄他镇兵，期以望日北发。忽感寒，疾遂笃，草遗疏，自为诔词。浔流湍急，时舟居且夜半矣，命从者解维放舟。曰：“吾荷国重任，不能免胄赴斗，马革裹尸，今毙命卧榻，死有余恨。固不若自沉于江，葬江鱼腹中耳。”从者力谏乃止。以二十六日卒。赠镇国公，谥忠肃。子世明，是夏先卒于军。

　　忠贞营次横州，赤心死，高必正统其众。

　　王永祚、张明刚之围永州也，永城三面距水，二将以陆军临其一面。北帅李斗东坚守，至五月不下。十二月十二日，清定南王孔有德统兵至，衔枚疾走，绕出河外，乘其不意袭其营。自相扰乱，弃甲兵而走，逃入山谷。百姓恨滇营之虐掠也，争缚而献诸定南。唯焦部将张明刚全师而还。留守瞿式耜顿足曰：“吾畜锐两年，一朝奔溃，岂天果不祚明耶？”自是粤西门户危于累卵。

　　清师遂入南雄，屠之，西上韶州。罗成耀弃城走，至广城，会辅臣何吾驺辇饷至行在，成耀劫之。乃密敕李元胤于席间斩之，以正失守封疆、纵军劫掠之罪。

　　时郝尚文守潮州，其子囚于南京。已遣人通马部院国柱。及是，清师至潮，尚文遂降。

　　永历四年（清顺治七年）庚寅正月乙卯朔，帝在肇庆。

　　南韶报至，百官争窜，家丁沿途杀人。帝将戒舟西上，兵科金堡争之，不得。瞿式耜疏曰：“粤东水多于山，虽良骑不能野合。自成栋归顺，始有宁宇。财赋繁盛，十倍粤西。衣甲粮饷，内可自强，外可备敌。村官兵士，南北相杂。制胜致王，可操券而求也。且韶去肇千余里，强弩乘城，坚营固守，亦可待勤王兵四至。《传》曰：”我能往，寇亦能往。‘以天下之大，止存此一隅，退寸失寸，退尺失尺。今乃朝闻警而夕登舟，不知将退至何地？“疏再上，而帝于九日登舟，十三日解维。百官踉跄就道。提督禁旅都督同知南阳侯李元胤慨然曰：”百官皆去，将委空城以待敌耶。“独监守不去。二十六日，舟至梧州，即舟中为水殿。文武罗列，栖于梧江之滨。

　　二月，清师围广州。命调陈邦传、高必正入援。邦传久与东镇构隙，且怨金堡等之善元胤也。奉调赴援，意在修怨。

　　三月，户部吴贞毓、詹事郭之奇、兵侍程源、万翔、礼科李用楫、户科朱士鲲、李日炜等迎邦传意，合疏论袁彭年、金堡、丁时魁、蒙正发、刘湘客罪。马吉翔幸于帝，时窥太后，金堡欲杀之。户部吴贞毓荐县令于李成栋，得贿八百金，金堡奏其事。二人切齿。刘湘客贪，丁时魁富，金堡刻，有所弹劾，金辄先之。袁彭年，中郎子，神宗朝东林苗裔也，与东诸侯善。蒙正发给事，其乡人每除降，辄出五人手，遂为众的。奉旨，彭年反正有功，免议；余下锦衣狱。掌卫事张鸣风鞫之。严起恒请对于水殿，不得入，复率诸臣伏沙滩求免刑。程源立舟顶扬言曰：“金堡即‘昌宗之宠方新，仁杰之袍何在’两语，便当万死。”其声达慈宁之舟。盖堡驳御史吕尔疏，有“臣何人也，而何人也。以仁杰之袍，赌昌宗之裘”语，故源以为言。留守瞿式耜阅邸报，得堡疏，爱其文，怜其遇，至于泣下。上疏申救，谓中兴之初宜保元气，勿滥刑。再疏争之曰：“诏狱追赃，乃魏忠贤弄权煅练杨左事，何可祖而行之？内颁敕布四人罪状，乃出忌者之手。”式耜封还，谓“法者，天下之至公也，不可以飞语饮章，横加考案，开天下之疑。且四人得罪，各有本末。臣在政府，若不言，恐失远近人望。”凡七疏，不报。狱具，杖金堡、丁时魁，削夺袁彭年，而刘湘客、蒙正发亦遣戍。于是马、吴及朝士并恨式耜，思中伤之。

　　四月，高必正至。李赤心之死也，其党张良筹四虎等一时物故。必正疑邦传药之。邦传亦恨必正等久扰其境。必正率所部西回，惟邦传东出，驻清远，马吉翔等驻三水，俱观望不敢进。时广州被围日久，江宁伯杜永和弃城奔海口。李元胤以檄责之。永和复还广州，为坚守计。乃进永和爵为侯。

　　五月，掌卫事张鸣凤卧病。忽如梦魇，见青衣人四，求与之坐。随出大牌，谓鸣凤曰：“天子欲来，阎罗查验幽冥兵册，先取官四十八员，听分职事迎候，故来延公耳。”鸣凤视牌，果得四十八名，而俱不注衔。内为鸣凤熟识者共一十八人，皆行在文武也。遂默识之。既醒，令人记籍其名，为内阁王化澄、兵侍程源、提督太监徐元、尚宝大监周进贤、锦衣卫王之臣、国舅王惟让、皇亲姜佐周、京营总兵刘大用、张应举、礼科朱士鲲、清近司陈家相、勇卫旗鼓沈天德、西宁侯宋国柱、祁阳伯杨奇、藩镇军门朱容藩、朱盛浓、援剿督镇成大用及鸣凤也。至是鸣凤疾卒，余皆相继病殒，惟宋国柱、杨奇尚存焉。

　　高必正与兴平侯党守素率兵自梧州来朝，而李元胤亦至自肇庆。慈宁垂帘召三帅赐封，元胤伏地请死曰：“金堡等非臣私人，果有罪，皇上何不处之于端州？今若此，是臣与堡等为党也。向以封疆急，不敢请罪，今已稍定，敢请其罪。”帝慰勉再三曰：“卿大忠大孝，朕不疑卿。”元胤曰：“皇上既不疑臣，何故以处四臣之故赐臣敕书、令臣安心办事乎？慈宁曰：”卿莫认金堡等是好人，卿如此忠义，他却谤卿谋反。“元胤曰：”说臣谋反，还是有本？还是面奏？还是传言？“帝不答。必正曰：”皇上重处堡等，是也。但处堡等之人，不如堡等，处堡等之后，亦无胜堡等之事。“慈宁曰：”只滇封一事，岂非金堡误国？“诸臣皆不敢对。

　　六月，广西巡抚鲁可藻以丁艰去职，登舟将发，永国公曹志建、榷税官刘成玉劫其资。宣国公焦琏闻之，怒，即遣兵讨成玉。成玉奔永国军。两国几治兵相向。前行人司瞿共美时在恭城，闻之，致书永国曰：“方今天子蒙尘，强敌四逼，唯藉群公固廉兰之交，继桓文之烈。乃忘君父之大仇，修细人之微隙，后世以此为何等举动哉？”志建悟，即杖杀成玉。兵始解。

　　七月，焦琏帅师入卫。

　　八月，孙可望遣伪总兵常荣率兵三百人至梧州，入贡黄金一万两，良马一百匹。复以黄金四万贿朝贵。疏奏列秦王衔，且以不愿改封为请。廷臣愕然，谓可望既归诚，不合以私封擅奏。因召荣面质之，曰：“是奉上恩，遣胡执恭亲赍敕宝所封。”于是诸臣始知为邦传矫旨。因议秦王乃亲藩上十五王之首，轻犯宗牒，有违祖训。但国家多事，须恃滇、黔为援，宜姑与王爵。惟更易字样，另遣敕谕为可。匡国公皮熊首参可望不道。留守瞿式耜疏请斩胡执恭以正欺君辱国之罪。有言于帝者，曰：“不若赐之玺书，直云皇帝致书秦王，则前此葛藤斩断。”已允行矣，而高必正出疏争之。阁臣严起恒亦坚执不许。会内江杨鼎和至梧，力言王封之非。起恒悦，授鼎和兵部尚书。议遂寝。由是可望怨两人次骨。

　　既而朝议拟封冀王，遣太监夏国祥赍敕宣谕。俄闻国祥被杀于养利州桥下。再遣司礼监赵进赍赴，复报中途被劫，羁进不遣。又遣御史姜尔文入黔、蜀联络，道经可望营，亦留不遣。盖可望惟患朝使之宣扬真伪也，故但系朝使未经人耳目者，密杀之，否则留禁之。皮熊在黔，畏其相逼，九月，遣官李之华通好称盟。可望致书曰：“贵爵坐拥貔貅，战则可以摧坚，守则足资保障。独是不肖有司，罔知国本，征派日烦，民生日蹙。黔中多兵出之途，宁无救灾恤邻之念，而以不谷为假道长发之举。若黔若滇，总属朝廷封疆，留守留兵，无非绸缪粮糗。惟欲与行在声息相通，何有一毫私意于其间？若止以一盟了局，为燕雀处堂之计，非不谷所望于君子矣。”熊得书，愈惧，避之苗寨。黔中院司道官会请前军都督白文选入黔省。可望下教安定之，遂下平越，收其军。令所属文武呈缴滥札，武职加授总制参游，文职加授监军督饷，部卿佥宪，概行裁革。

　　王祥招乌合六七万，分为三十六镇，与滇兵一战于乌江河而大溃。祥乃裹其文绣、珠玉、金宝之属，作竹夹三千背，使牙将负之先驱。众心尽懈，多送款可望。可望掩击之。祥夜走。牙将已劫其赀而去。比晓，失妻子，从者仅百余骑。追者至，祥率死士数十人短兵接战。创重，自刎死。可望遂下遵义。于是宝庆驻镇南阳侯张先璧、马进忠等，由湖南入黔，皆归可望。其势益张，地与粤西相接。

　　十月，清师陷广州。范承恩迎降，杜永和率舟师入海，奔琼州。

　　十一月五日，清定南王孔有德入桂林。初，式耜分布赵印选、胡一清与焦琏、杨国栋等兵扼榕江，及是，一清等佯以分饷入桂，榕江其空壁也。武陵侯杨国栋、宁武伯马养麟方驰出小路，军榕江，未见敌而四溃。式耜发使趣印选兵出城。城中大乱，沿途驱掠。式耜令戢不得。城外溃兵，云飞鸟散。水东门外烟火蔽天，鸣镝声绕城。靖江王及绥宁侯蒲缨出走，王世子及其次子俱缢于宫中。式耜方巾行衣，危坐署中。胡一清跃马入署曰：“至矣，至矣。公上马，且从一清去。”式耜曰：“去何之？从一清去，何如从留守？”因举杯属一清曰：“能饮酒乎？”一清曰：“今日岂饮酒时？”遂跃马遁。

　　江陵张同敞号别山，故相居正孙也，以总督监胡一清军于灵川。已南走矣，中道问瞿公安在？曰：“尚在城。”同敞曰：“安可使留守独殉社稷？”遂回从江东泅水过江，不入寓，过式耜署。式耜喜曰：“同敞至，我死不孤矣。”同敞曰：“事迫矣，公将奈何？”式耜曰：“封疆之臣，知有封疆耳。”同敞曰：“然君恩师义，敞当共之。”式耜曰：“子无留守之责，可以去。”同敞正色曰：“死则俱死耳。”遂留，与式耜饮。明灯正襟而坐。督标戚良勋牵三马至，跪而请曰：“公为拥戴元老，系国安危。身出危城，尚可号召诸勋，再图恢复。”式耜曰：“四年忍死留守，其义谓何？我为大臣，不能御敌，以至于此，更何面目见皇上、提调诸勋乎？”遣之出城。复有家人泣请曰：“当忍须臾，次公子从海上来，二三日且至，万里赴行在，乞一面而诀。”式耜曰：“吾重负朝廷，尚念及儿女耶？”亟挥之曰：“去，毋乱我。”

