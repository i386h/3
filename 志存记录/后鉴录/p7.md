<!-- { "loadSidebar": true } -->
　　本月二十五日，百户姜忠被百户李英，伊弟姜思被指挥张德各捉获。曹总兵领军过河，郑卿等送赴曹总兵处审实发监。日晚，张钦饥饿难行，复回大坝河口空庙内藏躲。后又潜到陈后堡，被本堡军人刘锐捉获间，分守冯参将带领官军亦到彼处捕获张钦。刘锐就将张钦送与冯参将，转送曹总兵处，发仰宁夏前卫监候。随于安化府寻获姜总兵原领符验一道，征西将军银印一颗，安都御史原领敕谕、符验各一道，关防一颗，交与新任镇巡官收掌。又寻寘鐇伪造见在黄令旗一十六杆，红令旗六杆，令牌一十面，命词二张，阴阳等兵书一十七本。曹总兵先已奏缴寘鐇镀金银印，毁坏镀金册八块，仪仗、冠服、家财并锦等财产见在者收检在官。寘鐇其余家财等项，俱被宁夏官军人等乘乱搬抢无存。五月十九日等日，蒙钦差总督军务张太监、差管领神鎗太监陆誾，带领旗牌官杨义山、王瓛等，三次前来。续又亲统官军人等，督各官陆续将施恩、张钦，今革封辅国将军林鼒、夜不收申居敬等五十八名，俱各生擒。程保、贾浩、王卿、杨举、蒋泰、张闰、徐恺、朱成、孙浩、陆原保十名俱斩首。寘鐇眷属老哥儿等，及各犯家属贾浩等一百七十名口，拘获在官。 
　　本月二十八等日，首恶丁广，同谋高士俊并家属贾九儿等二十四名口，各陆续在监患病身故，相埋明白。蒙总督张太监、巡抚马都御史、杨总兵、巡按周御史，转委黄副使、许参议、陈都指挥，吊取锦等再三研审。彼时锦因惧怕刘瑾毒害，又不合隐下前情， （「又不合隐下前情」，「情」原作「项」，据明朱当■〈氵眄〉国朝典故本改。） 专为刘瑾专权用事，及各官科要银两，馈送刘瑾等情不曾供出，致蒙准信。及审得仪宾谢廷槐，因是安化王孙婿，逼胁在彼服侍，委的初犯，不知反情。军人周升长、陈敬祖，因是跟徐钦伴当捉来，委的不曾同谋释放外，将锦等起解。问冯经等七名，亦蒙总督张太监，差夜不收赵汝舟访知，陆续捉获。审据徐文孝执称，兄徐钦委被达贼杀死，就令指引前去卢沟儿，寻见徐钦身尸朽烂，取其头骨并毡衫、布帐、马尾帽一同送官研审是实。将程保并冯经等各家属共一百八十六名口，就彼监候。李升行仰镇巡官问罪，径自奏请外，将锦等并冯经等押解来京。数内张会通等二十二名口，陆续病故。 
　　又该总制杨部御史，将各犯家属年甲，并同居知情等项缘由，备咨前来，将锦等奏蒙会官鞫问前情明白。取问犯罪张钦等七十七名，并家属孟继祖一百六十五名口，各招同照出病故犯人张会通等二十二名口，各遵奉钦依。张会通、张礼系正犯，行令所在官司剉尸，将首级解去宁夏地方枭挂。周令系家属，斩首示众。朱哇子、袁妙玉、孟六儿、王三哥、范氏、胡氏、张漠、赵氏、何英、何奈、李刚、马永安、卞桂花、李所儿、丁伴哥、杨汝义、奴陈保女儿、何瘦儿、俱系宫眷、家属。并教授高元吉，行令各该地方，领埋寘鐇印册、冠服、仪仗、金银器皿等件，及伪造封官命词、令旗、誓牌、告示、印板，并各犯没官家产，来文备开造册缴照。 
　　何锦招出刘瑾外结曹雄，内结张彩、刘机，各先奉有钦依。曹雄拿解来京，张彩都察院并问，刘机发落讫。纪厂金荣并未到王九儿、史成、周金保、胡颙、陈淮、阮宣、杨刚、张江，俱另行会议。得何锦、张钦等七十名，所犯俱各依谋反，俱依谋者不分首从律，皆凌迟处死。孟继宗等五十名，俱依谋反父子兄弟及同居之人，不分异姓及兄弟之子，不限籍之同异，年十六以上律各斩，俱决不待时。内周广招年八十，取自上裁。高三儿等一百五十三名口，俱年十五以下，及母女妻妾姊妹若子之妻妾，律各给付功臣之家为奴，财产入官。王太、刘雄、臧文，俱依奸细探听事情者律；杨茂比依伪造诸衙门印信律；各斩。王得洪、官域俱比依诈为将军、总兵官文书者律，皆绞，与王太等俱秋后处决。谢廷槐依谋反知而不首者律，杖一百，流三千里，准徒四年，系仪宾，照例送工部运炭，完日还职，与供明保安郡君多人， （「与供明保安郡君多人」，原无「与」字，据明朱当■〈氵眄〉国朝典故本补。） 简招儿家人潘成各随住。 
　　臣等又议得今革爵寘鐇，以王室至亲为国家藩屏，正宜恪守臣职而保障一方。顾乃悖逆天常而谋为不轨，戕害重臣，屠戮军士，招诱诸路军马，索取各镇地图，摇动人心，窥窃神器，罪恶深重，法所难容。但臣等节该伏覩皇明祖训内一欵：凡亲王有过，重者遣皇亲或内官宣召。如三次不至，再遣流官同内官召之至京。天子亲论，以所作之非果有实迹，以在京诸皇亲及内官陪留十日，其十日之间五见天子，然后发放。虽有大罪，亦不加刑。重则降为庶人，轻则当因来朝，面谕以祸福，使之自新。钦此。钦遵。臣等难擅定议，伏望圣明体干独断，割恩正法。将寘鐇重加惩治，及将伊子台溍等一百四名口俱各量为区处。务在使其知所惊惧，不敢轻易犯法。 
　　又查得先该钦差总督军务御用监太监张永参称，革爵安化王寘鐇系宗室懿亲，犯人何锦、张钦等皆朝廷臣子。世受国恩，罔思报称，乃敢潜谋交结，肆行反逆。迫胁官军，占据城池，杀害镇巡重臣，索要军马地图，铸造关防，伪封官爵，传檄边境，摇动人心。意欲结构丑虏，并受谋犯中原，实地方非常之变，覆载不容之贼也。幸赖我祖宗厚德深仁，皇上神谋妙算，边将宣力，诸军用命，元恶授首成擒。祖训昭然，宪章具在，臣等固无别议。伏覩节该钦奉敕谕：除首恶何锦等三人不宥外，胁从之徒果系迫胁为乱者，悉与释放，毋得滥及无辜。钦此。钦遵。仰见我皇上好生之德，配合天地，虽穷凶极恶之人，尚垂矜贷。臣等敢不祇承德意。缘构乱之时，宁夏本城官军士庶人等，仰面事雠，相率朝贺，接受赏赐，听从使令。纲常为之荡然，名教为之扫地。言之痛心，恨之切骨。但干拟人众，遵奉明诏，分释胁从，悉皆放免，关过赏赐，亦不追究。其后获犯人夜不收申居敬等，一闻周昂逆谋，即有乐从之意，杀人劫财，乘机为乱。当虐焰方张之时，实此辈党恶所致。若欲比诸胁从之流，则情重法轻，非禁奸正乱之道。但举事之日，方纔预谋，义兵一动，当即改正，比之原谋首恶，似有不同。数内古兴儿，初虽凶党，后乃听受仇钺使令，传说郑卿捉贼，若有去逆效顺之意。尤仟系尤全亲男，王得成、于伏佑，系事后选补，俱非原谋人数，比之申居敬等又似不同。平虏城官舍徐钦、程保等一十一名，听信夏琳之调，相从谋逆之举，路自外来，情非迫胁。但伊事后方纔入城，不曾相助杀掠。正犯程保等十名俱已诛斩，其家属丁口与申居敬等家属，俱各拿获，发仰宁夏灵州等处监候。奏请定夺。及照安化王仪宾谢廷槐，虽不知情，系寘鐇孙婿，难以独留故土。教授高元吉，职在辅导，颠而不扶，焉用彼相，通合解京发落。 
　　再照事内纳米都指挥佥事胡颙，领军在外，不顾主将，倡率士卒溃乱回城。宁夏左屯卫所镇抚陈淮、百户阮宣，听赍伪旨召调将官。宁夏前卫镇抚杨刚，奉承贼意，寻捉分守官员。揆于春秋诛心之法，难照常人胁从之例。管粮通判张江，本以章缝之流，忍为逆贼之用，情虽出于胁从，义则难齿仕籍。臣等所见如此，伏望圣明大奋干断， （「伏望圣明大奋干断」，「明」原作「朝」，据明朱当■〈氵眄〉国朝典故本改。） 乞敕廷臣会同三法司详议。除何锦等正犯外，合无将申居敬等明正典刑，枭首于宁夏地方示众。其家属丁口与程保等家属，俱免解京，就押发南方烟瘴地方充军随住。庶使情法两尽，可以警戒将来。古兴儿等四名应否俯从轻典，并见解仪宾谢廷槐、教授高元吉、在任都指挥胡颙、所镇抚陈淮、百户阮宣、卫镇抚杨刚、通判张江等，通并原情议法，奏请明示窜谪。庶几少存无将之戒，用防不道之萌。臣等又窃思皇上御极以来，何负于宗藩，何负于武臣，而寘鐇、何锦等忍为此事，以厪宵旰之忧。若一槩从宽不究，诚恐养成姑息之风，重贻将来之害。唐末覆车，可为明鉴。况好生者，天子之德；执法者，人臣之义。义有不共戴天，法固难于宽纵。此外果有原谋及杀人重犯，待后事发，明白具奏施行。及照各犯脱放见监重囚四十四名，烧毁各衙门文卷，中间恐有别弊，亦合挨究处治。 
　　续又参称，后获贼犯冯经等，先在饮酒之时，虽不知情，及至临期，明知丁广等谋为叛逆，杀害镇巡重臣，却乃依从指挥，使挟雠同阎添、孙潘成，将公差少卿周东并书吏屠成、岳宁杀死。正系凶恶党类，法难轻恕。杨茂伪铸关防，王得洪伪篆讨贼大将军字样，事干谋反，比之伪造印信情罪尤重。官域比依听誊写告示谕文书，刻榜传播，以惑人心，情虽胁从，其事亦重。指挥李果。虽不与冯经同谋，但因夜不收抢伊家财，听从寘鐇指以陪偿为由，将官布一千五百疋盗取入己，于法有违。除将李果仰行镇巡官取问应得罪名，径自奏请发落。其冯经等家属与前解犯人申居敬等，事体相同，应否俯从轻典。等因。具题。俱奉圣旨：该衙门知道。钦此。钦遵。抄送兵部为照。寘鐇系宗室，与何锦等事干叛逆，例该法司参究会问，上请定夺。及照冯经等与何锦等事体相同，合咨前去，径自查照施行。等因。具题。奉圣旨：是。钦此。钦遵。备咨刑部。又查得钦差总制陕西延绥、宁夏、甘凉各路军务，都察院右副都御史杨一清，亦将起解何锦等缘由题，奉圣旨：法司知道。钦此。钦遵。抄送刑部。看得前项起解反逆人犯到京，在迩合行处治。等因。具题。奉圣旨：是。寘鐇并家属送诸王馆，暂具隔别收住着。奉御卢景带领长随二名，提督官校人等，昼夜用心防守，无致疏虞。日用饮食，着光禄寺照例送用。何锦等送锦衣卫牢固监。着其余家属，送法司牢固隔别监候，着三法司照例会同皇亲、公侯、驸马、伯多官鞫问明白来说。诸衙门知道。钦此。钦遵。续该刑部等衙门。看得寘鐇、何锦等反逆事情重大，未经定拟会问处所，合无行移锦衣卫，差拨官校，将何锦等紧关人犯，押赴诸王馆，与寘鐇一并鞫问。惟复将何锦等，在于午门前会问。寘鐇另行纠劾。等因。具题。奉圣旨：是。何锦等紧关人犯，押赴诸王馆，与寘鐇一并会问来说。钦此。钦遵。 
