<!-- { "loadSidebar": true } -->
　　医书，论人脉有寸、关、尺三部，手掌后高骨下为寸，寸下为关，关下为尺。自高骨下至切寸脉指尽处，得寸为寸。则是切尺脉指尽处，上至中指尖，岂非尺乎？古人以身为度，故寓于脉以言之。今医家但屈中指，以两纹尽处为寸，或侧手论。夫长短虽不相远，至问尺寸何以名脉，则不能答。 

　　楚世为强国，以齐威公之霸，与之为敌，谓之齐楚；晋文公之霸，亦与之为敌，谓之晋楚；秦雄曰秦楚；吴强曰吴楚；自三代以来，有国历年，可谓久矣。其国方城以为城，汉水以为池。方城在唐汝之间，则是邓、唐、汝皆其北境，钟离、居巢为东界，及灭越，至以徐、沂为东疆，地亦可谓广矣。初熊绎都丹阳，即今枝江；康为勾亶王，今江陵；红为鄂王，今武昌；执疵为越章王，皆在江上。文王熊訾始都郢，今之郢州，古号鄢郢。昭王畏吴，去郢，北徙都东西。盖屡迁矣。 

　　《孟子》曰：“恶紫之夺朱也。”盖朱与紫相乱久矣。仁宗晚年，京师染紫，变其色而加重，先染作青，徐以紫草加染，谓之油紫，后人指为英宗绍统之谶，已见王氏书。自后只以重色为紫色，愈重人愈珍之，与朱大不相类。淳熙中，北方染紫极鲜明，中国亦效之，目为北紫，盖不先染青，而以绯为脚，用紫草极少，其实复古之紫色而诚可夺朱。按《周礼义疏》：“以朱湛丹秫，三月末乃炽之，即以炊下汤淋所炊丹秫，取其汁。”又《尔雅》：“一染谓之縓，再染谓之窥，三染谓之纁。”《士冠》有朱纮之文，郑云：“朱则四入。”是更以纁入赤汁则为朱。《论语》：“君子不以绀緅饰。”纁入赤汁则为朱，不入赤而入黑汁则为绀，更以此绀入黑则为緅，是五入为緅也；若更以此緅入黑汁则为元，是六入为元也；更以此元入黑汁，则七入为缁矣。则知古之朱赤汁染之紫，与朱实相去不多，今之浅紫，其近之矣。 

　　文士轻薄，不顾理道，有甚害义者。孔平仲《杂说》载：陈侗，陈汝义同在礼院为博士职，掌宗室軷祭，每一次得绢五十匹，见一老宗室在朝路，指视曰，“此軷材也，我当得之。”二人相争。它日，见有联骑造朝者，则又曰：“此皆軷材也，我当得之。”岂有活人遽欲得财而愿其死？仁人固如是乎？宗籍凡袒免以上，赐名受官，有亲兄弟名士揭、士芑、士昆、土绥者，乃寓不典之言于其间，又有矢之、绥之，亦此义也。其他令诛、令鲧等，不可概举。后又取怪僻字，但欲为戏笑。致于撰字行，尤当致思，使与国姓无妨，如不字连国姓，固不美矣。故皆以恶字缀之，不衰等是也。然不亦训甚，《诗》曰：“不显文王。”言甚显文王，则不衰为甚衰，得乎？高宗行实为不字，而孝宗从别派入。近又撰与字、若字、必字，亦非可连国姓，人无言者。不独此耳，徽宗书阁曰敷文，取“帝乃诞敷文德，舞千羽于两阶，七旬，有苗格”，以寓讥诮，其刻薄不逊如此。 

　　林高，闽人，擢第，终屯田郎中。子概，亦擢第，为集贤校理，入儒学传，终于京师。妻黄氏，携其孤扶护将归葬闽，道出姑苏，时蒋公侍郎堂知姑苏。二子，长子希，次子旦，方年十二三，贽文上谒，蒋大奇之，留姑苏，给以戴城桥官屋，后号孺学坊；为葬二榇于宝华山。蒋公遣其子与二林读，希字子言，后为枢密；旦亦为从官。蒋之子，即之奇，字颖叔，亦为枢密。子言昆弟六人，希、旦、绍、颜并登科，遂为姑苏人。 

　　本朝自收诸镇之权，今朝臣知其州事，提刑转运以纠察之，而兵实无总之者。绍圣二年，置帅府兼兵马钤辖。大观二年，又带马步军都总管。宣和元年，改钤辖为安抚使，虽带此职，而沿袭实不复可否事。靖康召兵，卒无应者，绍兴以后其权始重，四川尚带钤辖。乾道间，尝差总管，至与帅臣争坐位，盖法制不一也。又如都督府，太宗朝降制罢之，今又不晓，见唐时有此号，妄写某州大都督府，尤见不知故事。 

　　本朝有粮料院，《韵略》：“料字平声，解云量也。”按乃是量度每月合支粮食之处，作侧声呼非是。盖俚俗以马食为马料，误矣。 

　　名年，始于汉武，往往皆寓美意，或记一时盛事。唐德宗时，思继先烈曰贞元，盖欲法贞观、开元也。若本朝改隆兴，取建隆、绍兴之义。或云，赵稔曾用之，改乾道，又改纯熙。《诗》曰：“时纯熙矣。”有言纯旁作屯，不可用，复改淳熙，取淳化、雍熙。绍熙则法绍兴、淳熙，庆元法庆历、元祐，开禧则取开宝、天禧矣。 

　　溧阳县有东汉《潘长史校官碑》，或疑其为校宫字。按范晔《汉书》：“永平十年闰月甲午，南巡狩，幸南阳祠章陵，日北至，又祠旧宅，礼毕，召校官弟子作《雅》乐，奏《鹿鸣》，帝自御埙篪和之，乐嘉宾。”则东汉乡县有校官矣。 

　　国朝进士累举不第者，限年许赴特奏，名号为恩科。在汉初子三年九月甲午，试儒生四十余人，上第赐位郎中，次太子舍人，下第者罢之。诏：“今耆儒年逾六十，去离本土，营求粮资，不得专业，结童入学，白首空归，长委农野，永绝荣望，其依科罢者，听为太子舍人。”即今之恩科也。详此，又知唐制，大凡补官为大理评事、著作佐郎、郎中之类，当时以为官称不理事，别有兼守判知之官，则知汉补郎中太子舍人，亦不领事，以此为官名耳；不然，郎中舍人何其冗也！ 

　　《晋书》有载记，其名盖始于班孟坚《东汉史》。显宗时，有人上书告固私作国史，召诣秘书郎，除兰台令史，与前睢阳令陈宗、长陵令尹敏、司隶从事孟异，共成《世祖本纪》，迁为郎，典校秘书。固又撰功臣、平林、新市、公孙述事，作列传、载记二十八篇奏之，帝乃复使终成前所著书。 

　　白云一也，而有数义。郯子以秋官为白云。《类要》云：“白云司职，人命是悬，”皆言官名也。陶洪景诗：“山中何所有？陇上多白云。只可自怡悦，不堪持寄君。”状景也。狄仁杰见白云孤飞，曰：“吾亲舍其下。”人以为思亲事。梁瑄不归，璟每见东南白云，即立望，惨然久之，复以为思兄事。白乐天诗：“清光莫独占，亦对白云司。”盖指秋云言也。 

　　赵充国屯田事，乃兵家计策，不惟宣帝与汉庭诸公先零罕幵为之惑，班固亦不识其几。汉用兵皆调发于郡国，千里行师，遇虏辄北。今罕幵等羌亦乌合，充国知其不能久，故欲以计挫之，但云：“兵难隃度，愿至金城，图上方略。”又曰：“明主可为忠言，兵当以全取胜。”及到彼，但欲为留屯计，凡与汉庭往复论难者，不过粮草多寡耳，几初不露也。羌人见其设施，出于所料之外，实不可久留，故输款而退，赵亦奏凯而还。在边不过自冬徂夏，元不曾收得一粒谷，想亦不曾下种；不然，五月谷将穗，那肯留以遗羌邪？学者不以时月考之，每语屯田必为称首，可笑。 

　　东晋时，有检校御史专掌行马外事，以吴混为之。沿袭至唐，有检校官，自三公三师，左右仆射，至水部郎十三阶，国朝因之，官制行并省。中兴用武，节度一转即入开府仪同三司，再转为少保，以太速，故又取未改官制检校官，置三公三少检校官，即检点之义，未与正官，且令检点其事，故子美有“园官检校”之语。唐以前常言耳，自为官称，人不复云。 

　　问人之年，若二十则曰弱冠，盖不习句读，将两句作一句读了。《礼》曰，人生十年曰幼学，亦两句读，论年则幼，在《礼》则当学矣。二十曰弱冠，年虽弱，在《礼》当冠矣。三十始壮，在《礼》当有室矣。四十曰强，而仕矣。五十曰艾，在《礼》则服官政矣。六十曰耆，在《礼》可以指使人矣。七十曰老而传，八十九十曰耄，在《礼》不加刑矣。皆当作两句点，今人并作一句点，误矣。律文言“黄幼丁”，实取此。 

　　见孙仲益《尚书说》东都秘阁《建隆遗事》，载艺祖嘱赵韩王事，在前三二年，寝疾时，明日着灸乃省，因赐器币，非是临上仙时。或移向后，非元本。又说，《实录》后来重修窜改，失本意者多，祥符间，禁沈义伦本，自后沈本难得，今亦时见之，可以参照。 

　　周人得夏后氏之鼎，藏之太庙，八百有余岁矣。周衰，宋之社亡，鼎沦入于泗水。秦始皇灭周，斋七日，使万人没水求之不获。宋，今南京；洙泗，今兖州，远矣。盖周人设词以拒人之说，正如楚子问鼎，而答以九九八十一万人可挽，何涂而至之？斋之事同，秦不悟而力欲得之。妄矣。 

　　唐八司马皆天下奇才，岂皆见识卑下而附于叔文？盖叔文虽小人，欲诛宦官，强王室，特计出下下，反为所胜被祸耳。善良皆不免，当时有所拘忌，不得不深诛而力诋之。后人修书，尚循其说，似终不与为善者，非《春秋》之意也。惟范文正公尝略及之，八司马庶乎气稍伸矣。 

　　唐制，县令阙，佐官摄令曰“知县事”，李翱《任工部志文》云“摄富平尉知县事”是也。今差京官曰知县，差选人曰令，与唐异矣。又诸道判官资历未至，第曰签书某军节度判官厅公事，今亦反之。 

　　绍兴初，陕西五路，惟熙河曲端将兵二十万，时鄜延路安抚使王公庶，忽承曲命来议事，王委政路分兵官卜热，自将数十人到鄜延，留月余不得见。某将官谭（即谭元猷尊人）年少气锐，与众言曰：“安抚过熙河不还，我将迎之。”卜执不可，谭自以二千骑行，密得王帅所寓之地，径至其前。王甚惊，谭语其故，且恐有它意。王悟，遂上马径回。曲闻之亦不迫，王公归而憾之，未几召为枢密，遂治曲反状，下狱，以火逼杀之。（元猷弟说） 

　　绍兴三十一年七月二十六日，侵晨，日出如在水面，色淡而白，中有二人，一南一北，南者色白，北者色黑，相与上下，甚速。至日中，光彩射人，以水照之，只见南白一人，余不见。是年十二月逆亮送死于淮南，方悟黑人为亮云。 

　　《史记?西门豹传》说河伯，而《楚辞》亦有河伯词，则知古祭水神曰河伯。自释氏书入，中土有龙王之说，而河伯无闻矣。 

