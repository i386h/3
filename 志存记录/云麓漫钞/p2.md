<!-- { "loadSidebar": true } -->
　　三江，其说不同。孔颖达《尚书正义》云：“南江从会稽、吴县南东入海；中江从丹阳、芜湖县西东至会稽、阳羡县东入海；北江从会稽、毗陵县北入海。”韦昭又以松江、浙江、浦阳江为三江。今浙西之地，受上流诸郡之水以入江海，其大源有三：一自宁国、建康等处积上流众水入溧阳为金渊，即子胥沉金之所；至镇江之金坛、延陵为长塘湖，至常州、宜兴、武进、晋陵为隔湖；又自宜兴环无锡、平江之吴县、吴江、湖州之乌程为太湖，又东为松江，自昆山、秀州、嘉兴、华亭入海。其二自宁国、徽、严界聚上流之水，下入杭州界，合临安之于潜、新城、昌化等县之水，东入江涨桥运河，北自湖州市入太湖。其三自广德军界积聚山北及上源之水，下入宜兴、安吉，合长兴等县水入太湖，由松江以入海。此《尚书疏义?禹贡》之三江也。但说得不分晓，故后人指江东之水为广德诸山限隔，焉得南下？今云：“广德军山北上源之水”，始涣然矣。或云：“此三水皆由太湖、松江入海，只可云一江，合以浙江受二浙之水为一江，扬子江为一江。”理亦通。盖此三江，皆独入海。松江下又自有三江，郦善长云：“松江东南行七十里入小湖，自湖东南出，谓之谷水；谷水出小湖，迳由拳县故城下，即秦之长水县，又东南迳嘉兴县，城西盐官县故城，南过武原，出为散浦，以通巨海。谷水既湮废，故吴中多水，松江东流，聚为小湖；西北接白蚬、马腾、瑇瑁四湖。谷湖即谷水。又南接三江。今松江北迳七十里，江水分流，谓之三江口，即《吴越春秋》范蠡去越乘舟出三江口入五湖是也。”庾仲初《扬都赋注》云：“太湖东注为松江，下七十里有水口分派，东北入海为娄江，东南入海为东江，与松江而三。”太湖发源既远，汇为巨壑，水不入海，则民不奠居，故云：“三江既入，震泽底定。”或云：“自岷山导江，所包地里阔远，今三江萃于东南。”殊不知三江既入，系于扬州，岂可舍扬而它求哉？ 

　　《经》云：“嶓冢导漾，东流为汉，又东为沧浪之水，过三澨至于大别，南入于江，东汇泽为彭蠡，东为北江，入于海。”此言漾、汉之水，自入江，循江之北而行，不与江混也。又“岷山导江，东别为沲，又东至于澧，过九江至于东陵东，以北会于汇，东为中江，入于海。”言江水至此盛大，居中而行，故曰“为中江”，非谓别有南江也。漾、汉二水，不与江杂，《经》反复言之，解者因见有中、北二江之文，遂又添南江，失《经》旨矣。 

　　《书》云：“云土梦作乂。”孔安国注云：“云梦在江南。”按《左传》：吴人入郢，楚子涉睢济江，入于云中；王寝，盗攻之，以戈击王；王奔郧。楚子自郢西走涉睢，则当出于江南，并后涉江入于云中，遂奔郧。郧则今之安州，涉江而后至云，入云然后至郧，则云在江北也。《左传》：“郑伯如楚，王以田江南之梦。”则云在江北明矣。云梦之名互见，诸书不同。郑伯“田江南之梦”，《地理志》云：“南郡华容县南有云梦泽。”杜预云：“南郡支江县西有云梦城，江夏安陆县亦有云梦。”或曰：“南郡华容县东南有青丘湖，江南之梦。”云梦一泽，而每处有名者，司马相如赋云：“云梦者方八九百里”，则此泽跨江南北，皆有名焉。在江南则今之公安、石首、武宁等县，江北则玉沙、监利、景陵等县皆是也。 

　　今人折竹长寸余者三，以手弹于几，以占吉凶，命曰五兆，大意仿佛灼龟。按《楚词》：“索琼茅以筵篿，命灵氛，为余占之。”注：“琼茅，灵草也；筵篿，算也。”又云：“小破竹也。楚人结草，折竹卜，曰篿。灵氛，古之善卜者。”则知今之五兆，盖始于楚之筵篿，二字音廷专。 

　　虏使来贺正，多值冰雪，有司作浮筏，前设巨碓以捣冰，谓之“冰■〈渒〉”；又以小舟摇荡于其间，谓之“滉舟”。其制始于王荆公当国，熙宁中欲行冬运，汴渠旧制，有闭口，十月则舟不行；于是以小船数十，前设碓以捣冰。役夫苦寒，死者甚众。京师谚语有“昔有磨，磨浆水，今有碓，捣冬凌”之诮。 

　　绍兴中，李侍郎椿年行经界，有献其步田之法者，若五尺以为步，六十步以为角，四角以为亩；使东西南北之相等，则各以其数乘之；一者二也，二者四也，三者九也，四者十六也，五者二十五也，六者三十六也，七者四十九也，八者六十四也，九者八十一也；使东西为一等，南北为一等，则以短者为口，以长者为弦，以口之一而乘弦之十则十也；以口之二而乘弦之十则二十也。至于东西南北之不相等，则合东于西，合南于北，而各取其半而乘之，如上法。又有圆田之法，取圆之数相乘，积之十二而得一也。圭田之法，取方之多，补锐之少，并二而得一也。所谓覆月者半圆也，取圆之径半而除之，乘圆之数再除其半，其步可见也。所谓勾股者，半圭也，以短为勾，以长为股，以尤长为弦，取勾之半乘股之数，其步可见也。有名腰鼓者，中狭之谓也；有名大股者，中阔之谓也；有名三广者，三不等之谓也；三者皆先取正长，倍加中广，四而得一也。四而得一，与十二而得一，非少之也，加虚数而究其实也。此积步之法，见于田形之非方者然也；既已得积步之数，欲捷于计亩，则一除二四、二除四八、三除七二、四除九六、五除一二、六除一四四、七除一六八、八除一九二、九除二一六。盖一亩者，除二百四十也；二亩者，除四百八十也；三亩者，除七百二十也。推而上之，十亩除二千四百也，二十亩除四千八百也，三十亩除七千二百也。又推而上，一百亩者，除二万四千也；二百亩者，除四万八千也；三百亩者，除七万二千也。 

　　在上言之为制，下承之为诏，故汉有待诏金马门，待诏公车。唐武后名曌（音照）遂改待诏为待制，迄今不改。 

　　许翁，翁亳人，少尝取隶军籍，以功补官，遇异人，遂弃家入襄汉山中学道。山上捕麛鹿如飞。乾道间来临安，已年九十余矣，双眸炯然，饮啖异常，能针，出于方伎之外。史丞相苦脾气痛，在经筵时，屡更医矣，无效。闻许之名，招而使治之，一针而愈。自是声动京师。好作诗，多言神仙剑术。尝得其三诗：“九十余年老古锤，虽然鹤发未鸡皮。曾拖竹杖穿云顶，屡靸藤鞋看海涯。志在鬼神钦仰处，心同天地未分时。匣中于越冰三尺，粲烂光辉说与谁？”“我疑麋鹿是前身，九十余年作隐沦。飘瓦驭风离碧落，虚舟随水到红尘。无恩可报空磨剑，有道欲传难得人。回首孤山无限好，不如归去任天真。”“耳无风雨眼无花，九十余年鬓始华。世味审知嚼素蜡，人情全似哈清茶。穷通偶耳非干志，进退因而熟处家。不得一生忠信力，却归山去卧烟霞。”后过常州之宜兴山间，不知其终。 

　　常州宜兴县张渚镇，临溪，有山水之胜，乃过广德大路。镇有张氏名大年，临涧为圃，号桃溪，尝倅黄，藏书教子，一子登第，一恩科。岳侯尝馆于其家，题其厅事之屏云：“近中原版荡，金贼长驱，如入无人之境，将帅无能，不及长城之壮；余发愤河朔，起自相台，总发从军，小大历二百余战，虽未及远涉夷荒，讨荡巢穴，亦且快国雠之万一。今又提一垒孤军，振起宜兴，建康之城，一举而复，贼拥入江，仓皇宵遁，所恨不能匹马不回耳。今且休兵养卒，蓄锐待敌，如或朝廷见念，赐予器甲，使之完备，颁降功赏，使人蒙恩，即当深入虏庭，缚贼主，蹀血马前，尽屠夷种，迎二圣复还京师，取故地再上版籍，他时过此，勒功金石，岂不快哉！此心一发，天地知之，知我者知之。建炎四年六月望日，河朔岳飞书。”后陷入罪，其家洗去之，今尚有遗迹隐然。按《小历》右仆射杜充在建康，方欲讨李成，而虏掩至，遣统制官陈淬同统制岳飞等领兵二万与贼战，前军统制王■〈氵燮〉引军先遁，飞等败，建康失守，通判杨邦义骂贼而死，充下诸将溃去，多行摽掠，独飞屯宜兴，不扰居民。晋陵士大夫避寇者，赖飞以全，时誉翕然称之，浙江制置使张俊荐飞为通泰镇抚使，飞献金人之俘囚，上呼问得实，付军中磔之，乃此时也。 

　　绍兴中，秦少傅伯阳有诗送其舅王亨道知湖州：“暂别甘泉豹尾中，隼旟仍驻水晶宫。文昌地禁论思久，燕寝香凝簿领空。可但龚黄宜共理，使应颜谢与同风。饱闻回老榴皮字，试问溪头鹤发翁。”说者谓吕仙尝到湖之东林访沈东老，留诗云：“西邻既富忧不足，东老虽贫乐有余；白酒酿来缘好客，黄金散尽为收书。”已而，登东林寺，于壁间以石榴皮自画其像，人初不知之，及秦诗出，观者不绝。所谓鹤发翁者，乃给事刘公（一止）给事之祖都官，善摄生，东坡有诗，故秦末句及之。 

　　春秋晋楚战于邲，邲又音汳，即汴河，或恶有反，文改从汴。汉乐浪人王景，谒者王吴始作浚仪渠，浚仪即今开封也。永平十二年夏四月遣将作谒者王吴修汴渠，自荥阳至于千乘海口。晋太和中，桓温北伐前燕，将通之，不果。义熙十三年，刘裕西征姚秦，复浚汴渠，始有湍流奔注，而岸善溃，裕更疏凿而漕运焉。大业二年，诏尚书左丞皇甫谊发河南男子百万开汴河水，起荥泽入淮，千余里，仍目渠河为通济渠。又发淮南兵夫十余万开邗沟，自山阳至于扬子江，三百余里，自是南北水始通。世言大业凿汴，以此考之，汉晋已有渠，炀帝特开耳。 

　　老圃云：芙蓉花根三年不除，杀人。因忆古诗云：“昔为芙蓉花，今成断肠草。”则古人已曾盲矣。 

