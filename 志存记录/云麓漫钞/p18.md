<!-- { "loadSidebar": true } -->
　　今人呼洗为砂锣，又曰厮锣，凡国朝赐契丹西夏使人，皆用此语。究其说，军行不暇持洗，以锣代之。又中原人以击锣筛锣，今南方亦有言之者。筛沙音相近，筛之为厮，又小转也。书传目养马者为厮，以所执之锣为洗曰厮锣。军中以锣为洗，正如秦汉用刁斗可以警夜，又可以炊饭，取其便耳。 

　　世传《遁甲书》，甲既不可隐，何取名为遁？及读《汉郎中郑固碑》有云：“逡遁退让。”遁即循字，盖古字少，借用，非独此一碑也。则知遁甲当云循甲，言以六甲循环推数故也。 

　　秦《越绝书》，隋《经籍志》云“子贡作”。其书杂记秦汉事，疑后人所传羼，内载春申君李园事，《史记》、《战国策》、《列女传》，不载嬛之名，仅见于此，其策画始终，皆出嬛，尤为异也。至书：“烈王死后，李园相，春申君方封于吴，又立其子为假君。”皆与《史记》、《国策》不合。 

　　自浙江东南溪行，而溪水浅涩湍急，深五七寸，碎石作底，小者如弹，大者不过盆碗，齿齿无数，五色可爱，行三五步一滩，即四边或上流，有拥起碎石，或如堆阜，或如堤堰，水势喷激怒如瀑，而舟人所用器，特与他舟异，篙用竹，加铁钻，又有肩篙拐篙，皆用木加拐，如到书某字于其上。每遇滩碛，即舟师足踏樯竿，手执篙，仰卧空中撑舟，忽翻身落舟上，覆面向水急撑，谓之身攧篙。舟师每呼“肩篙”“头篙”“转身篙”“抢篙”，诸人即齐声和曰“嗷嗷”，诸人皆齐力急撑。所谓肩篙者，覆面向水用肩撑；所谓头篙者，覆面向水用头撑；转篙者，自身左移舟右转；转身篙者，或仰面即覆面，覆面即仰面云；抢篙者，舟尾有穴，每诸篙出水，即一人急用一大木挺抢船尾，盖恐舟复下也。一舟复数人自水牵挽，水深处亦不过膝，自处之青田至温州，行石中，水既湍急，必欲令舟屈曲蛇行以避石，不然，则碎溺为害，故土人有“纸船铁梢工”之语，言寄命于舟师也。厥惟艰哉！ 

　　近世官中行遣，多用劝勉二字，考之经，其说有二：谓之劝，则不出于自然而己乐为之；谓之勉，则出于不得已而人强勉之。故《诗》言：“劝以义”，则劝非出于自然；《诗》言：“勉其夫以正”，则勉非出于得已。 

　　世俗，岁将除，乡人相率为傩，俚语谓之打野胡。按《论语》：“乡人傩，朝服立于阼阶。”注：“大傩驱逐疫鬼也。”亦呼“野云”戏。今人又讹耳。 

　　永安诸陵，皆东南地穹，西北地垂，东南有山，西北无山，角音所利如此。七陵皆在嵩少之北，洛水之南，虽有冈阜，不甚高，互为形势。自永安县西坡上观安、昌、熙三陵在平川，柏林如织，万安山来朝，遥揖嵩少三陵，柏林相接，地平如掌，计一百一十三顷，方二十里云。今绍兴欑宫朝向，正与永安诸陵相似，盖取其协于音利，有上皇山新妇尖，隆祐欑宫正在其下。 

　　昆仑，一作崐崘。《禹本纪》：“昆仑高二千五百余里，日月所相避隐，为光明也。其上有醴泉华池。”《河图》云：“昆仑，天中柱，气上通天。”《水经》云：“昆仑虚，在西北，去嵩高五万里，天地之中也。其高万一千里，河水出其东北陬。”《尔雅》云：“西北之美者，有昆仑之璆琳琅玕焉。”又曰：“三成为邱。”注云：“昆仑山三重，故以名。”昔人引《山海经》：“西海之南，流沙之滨，赤水之后，黑水之前，有大山名昆仑之邱，其下有弱水之渊环之。”又曰：“钟山西六百里有昆仑山，所出五水。”今按《山海经》内：“昆仑虚在西北，帝之下都，方八百里，高万仞。山有木禾，面有九折，以玉为槛。面有五门，门有开明兽守之，百神之所在。”郭璞曰：“此自别有小昆仑也。”《淮南子》曰：“昆仑虚中有增城九重，有木禾、珠树、玉树、璇树、不死树在其西，沙棠、琅玕在其东，绛树在其南，碧树、瑶树在其北。”《十洲记》云：“昆陵即昆仑，中狭上广，故曰昆仑。山有三角，其一角正东，名曰昆仑宫。其处有积金为墉城，面方千里，城上安金台五所，玉楼十二。”《神异经》云：“昆仑有铜柱焉，其高入天，所谓天柱也。围三十里，圆周如削，下有回屋，仙人九府所居。”又一说云：“大五岳者，中岳昆仑在九海，中为天地心，神仙所居，五帝所理。”《博雅》云：“昆仑虚，赤水出东南陬，河水出其东北陬，洋水出其西北陬，弱水出其西南陬。河水之入东海，三水入南海。张骞渡西海至大秦，大秦之西乌迟国，乌国之西复有海，西海之滨有小昆仑，高万仞，方八百里。”《援神契》曰：“河水上应天河。”《山海经》：“昆仑山有青河、白河、黄河、黑河环其墟，其白水出东北陬，向东南流，为中国河。”《尔雅》曰：“河出昆仑虚色白渠，凡千七百所，色黄，百里一小曲，千里一大曲。”《淮南子》：“河出昆仑，贯渤海，入禹所导积石也。”《水经》云：“昆仑三仞，下曰樊桐，一名板桐，二曰元圃，一名阆风，上层城一名天庭。”《淮南》又云：“元圃、阆风、樊桐，在昆仑阊阖之中。”东汉明帝永平十七年十一月，遣奉车都尉窦固、驸马都尉耿秉、骑都尉刘张出敦煌昆仑塞，击破白水虏于蒲类海上。唐章怀太子注，谓：“昆仑山名，因以为塞，在今肃州酒泉县西南，山有昆仑之体，故名之。周穆王见西王母于此，山有石室王母台，则又知周穆王西游，初不出中国云。”凡诸书云昆仑，悉注于此。 

　　古之圣王讳，世皆不知避。有一时暴起与僭伪之主，至今讳而不改者，如昭穆本作招穆读，以晋文帝讳改呼韶。城避朱梁讳改曰州，如东都州、南州、北州是也。戊字本作茂读，亦以李唐讳改云武，或曰务。浙人避钱氏讳，改刘为金，果有石榴，呼曰金樱。江东人以杨行密讳，呼蜜为蜂糖。太一十神有君基民基，避唐明皇讳改作棋，至今不改。《本草》有薯蓣，避唐代宗讳改云薯药，避英宗讳又改为山药，则与薯蓣似不相干，今当云山蓣可也。 

　　虙子贱，或写作密子贱。按《颜氏家训》，虙字从虍，宓字从宀下必，俱为孔子弟子。宓子贱，即虙羲之后，俗字以为宓，或宓加山。《子贱碑》云：“济南伏生，即子贱之后。”是知虙之与伏，古来通用，误以为密。 

　　《说文》：“羿，帝喾时射官。”《山海经》云：“尧时十日并出，尧命羿射其九。”《商书》曰：“有穷后羿。”则羿是射官，世有其人，非一人也。 

