<!-- { "loadSidebar": true } -->
云麓漫钞　　（宋）赵彦卫 撰 

　　●序 

　　《拥炉闲纪》十卷，近刊于汉东学宫，颇有索观者，无以应其求。承乏来此，适有见版，并五卷，刻诸郡斋。近有《避暑录》，似与之为对，易曰《云麓漫钞》云。开禧二年重阳日，新安郡守赵彦卫景安书于黄山堂。 

　　●卷一 

　　常州宜兴县之善拳寺，唐李玭旧宅也。山上有九斗坛，其下有乾水二、善拳洞。寺有碑，其略云：“准内门承奏院刑司帖，据清讼院申，有常州善拳寺僧冲伟执状立桥，称抑屈者。右，似此立桥等人当司奉批旨就问，仍取文字，遂领到冲伟责问。据状：‘先在义兴善拳寺住持，寺墙内有九斗坛，自来属寺。建隆元年，被县令欧阳度奏陈改差道流主持，蒙下吏、礼部，太常寺，刑部定；奉批旨，下待制院，奉院不详省寺元定，却改付道流。续次陈奏，蒙下御史台，台司却牒过省部厅，并不与冲伟理定。缘此立桥乞下按鞫院诸司行遣奏。元承刑部牒，奉制，中外诸司刑狱，如有冤诉，并大理寺推覆；大理寺有冤，即送御史台断；又未息诉，即命大僚置制院推覆。此件公事，合命大僚详覆。’御批：‘此小事何劳大僚详定，但问累代兴创如何。见说星辰，便是道门中事。且如郊祭天地星辰，山川岳渎，不用道士行礼，既久系僧主管。辄因造次所奏，故致词诉，可令仍旧隶善拳。或有请祷，只用僧祈，泽寺祈祷，见差道士，互有参杂，亦可差僧，永为定式。如此去，更有如欧阳度小官人子乱挠公方，有所陈述，不得取旨。水旱灾诊，乃孤之不德，非因道士、和尚。’”嗣淳熙十三年，蒙国史院于余家取索旧时徽宗朝文字，尝以此碑缴纳史馆。 

　　我渊圣皇帝居东宫日，亲洒宸翰，画唐十八学士，并书姓名序赞，以赐宫僚张公叔夜。靖康初，张以南道总管自邓领兵勤王京师，拜枢密，以不肯推戴异姓，取过军前，饮恨而薨。长子慈甫从行，慈甫阁中携画南来，诸叔屡取之，不与。有以势力来图者，慈甫令人以赝本遗之，今豫章刻是也。丞相李公伯纪为之颂序，以为阎立本画，褚亮赞，而御书十八人姓名，画既不精，而赞中字亦有故与改之者，李初不考也。后虏人请和，慈甫来取其室人，有旨还之。先妣乃枢密公之侄，而枢密夫人亦先人诸姑。先人在枢密勤王幕中经理诸孤南来，慈甫之阁，留此宸翰付先君以行。庆元五年，余为天台倅，尝以宸翰刻诸台倅公廨，并载其事，丞相京公得其本，答书云：“乡里所刻为赝本无疑矣。” 

　　高宗尝书《车攻篇》赐枢密沈公与求必先，字甚大，重字皆更一体书，云汉昭回，今古罕俪，圣政书作赐宰臣，误矣。尝敬观于孙公侍郎处（侍郎公讳诜）。 

　　卢龙河在北方。《唐书》云：“狄人谓黑为卢，谓水为龙。”《书》云：“卢弓矢千”，笺云：“卢，黑弓也。”《战国策》：“韩卢，天下之骏犬。”《诗》亦有“田卢”，笺云：“卢，黑也。”犬之黑色者，多善走而猛，故田犬以卢名之；若守犬则不以善走为事矣。大抵牛、马之类，黑者健于黄、白，不独犬耳。以此观之，古人皆以卢为黑，非北狄语也。 

　　《晨风诗》，每章皆释之为草木，独解“六驳”云是兽。按崔豹《古今注》云：“山有木，叶似豫章，皮多癣驳，名六驳。”则六驳亦木也，方与上下章意协。 

　　《易纬》有六日七分之说，巫史附会之学，非圣人之意也。而学者惑之。其说以六十卦为候卦，坎、离、震、兑为四至，居中分四时；震主春，离主夏，兑主秋，坎主冬；六十卦分四方，主五日一候。卦有六爻，每月分五卦，主六候；五卦之中三十爻，故主一月之日，而候则每候五日，一月六候，故五卦分主六爻。说者以为杨子云之作太元，本易者如此。是何窥圣人之浅也！子云首为卦气，已非夫子之意；且卦气起于中孚，为冬至，又当坎之初，此说已无理，子云又配之以中；卦气以屯直小寒，又当坎之九二，而太元配以闲；卦气以升直大寒，又当坎之六三，而太元配以干；卦气以小过直立春，元亦配以差；卦气以渐当惊蛰，而元亦配以锐。其它仿此，皆强为之说，非理之自然。使以直小寒之卦而直大寒，以直大寒之卦而直立春，更相移易，有何不可。殊不知《易》之为义，岂可专以卦气求？其间盖有真可配时、月，确然不可迁易者。如一阳生为复，二阳为临，三阳为泰，四阳大壮，五阳为夬，六阳为乾；一阴为姤，二阴为遁，三阴为否，四阴为观，五阴为剥，六阴为坤。以此配十二月，是岂可更互移易哉！若因此为例，而欲以六十四卦每一爻直一日，则非大易之旨矣，不可不辨也。今图于后，以见卦气之谬。 

　　六十卦准气候并天度图（图略） 

　　“色斯举矣，翔而后集。”此言夫子与弟子游行所见，圣人岂有机心哉！禽方回翔，亦识其颜色，而后集；言“集”，则非一雉矣。方春领雏而食，非雌而何？夫子叹其得时，子路取饮食之余以饲之，乃三嗅而飞起。今解者云：“子路捕而共夫子。”子路虽好勇，乌至是哉？或云：“圣人寓意于人物。”亦未必如此。尝举似东莱吕先生，云此说甚通。 

　　人受天地之中以生，头圆象天，足方法地，五脏六腑，疑莫不然。今医家言，喉管之下即有肺，肺属金；肺之下有心，心属火；肝属木，脾属土，肾属水。窃谓心居中虚，治五官，心当属土；肺在上为华盖，庇覆五脏，当属火；始应天地造化。不然，则五行错乱，失其叙矣。而前辈罕言之。及观《月令》，仲春盛德在木，故所主皆属木，而祭先脾；仲夏盛德在火，所主皆属火，而祭先肺；仲秋盛德在金，所主皆属金，而祭先肝；仲冬盛德在水，所主皆属水，而祭先肾；中央盛德在土，所主皆属土，而祭先心。《正义》云：“《古文尚书》说脾，木也；肺，火也；心，土也；肝，金也；肾，水也。”许慎按《月令》四时所祭与古文同，则知先儒已有此说，后人不能明之，往往流入于医家，良可叹也。或恐难易，岂不见天文家所用五行，地理家则反其位而用之，谓之大五行，此吾儒所说五脏，彼医家所说不必拘也，何伤乎？ 

　　古者天子，千里之外设方伯；五国以为属，属有长；十国以为连，连有帅；三十国以为卒，卒有正；二百一十国以为州，州有伯。八伯各以其属，属于天子之老二人，分天下以为左右曰二伯，故周公、召公分陕而治。周室中微，二伯不能举职，八州之伯，各以其力讨服不庭，以尊王室。至其末也，假尊王之名，以力服于诸侯，故王室不竞而伯盛，伯转而为霸，异其称号，逼斯甚矣。《诗》：“既伯既祷。”《释文》：“伯作祃音。”古者，行师必先祷马祖，二伯以兵威诸侯，常有祃祭。祃、霸声相近，恐以此讹。《孟子》不过曰：“五霸，三王之罪人也。”荀卿凡言王，必继之以霸；如曰：“粹而王，驳而霸。”“王任德，霸任刑。”殊不知王，天子之事；霸，人臣之事。君臣之分，乌可乱也！ 

　　子见南子，子路不悦。曰：“予所否者，天厌之！天厌之！”或者致疑于此。周制，诸侯曰国君，妻曰小君；礼，小君预祭，臣子得见小君。孔子既见卫君，见其小君，礼也。子路不晓此意，故孔子有“予所否者，天厌之”之语。天厌，言天之所弃则不见。卫之南子虽淫乱，而居小君之位，焉得不见乎？ 

　　公山弗扰以费畔，佛肸以中牟畔，召子，欲往。盖公山弗扰、佛肸皆季氏之臣，季氏叛鲁者也；二人叛季氏，则必归鲁，圣人喜之，然亦卒不往。 

　　礼，食必先祭。释者谓祭先制饮食之人；释氏亦祭，谓之出生，则修鬼道；儒释之分如此。 

　　牛之为用，见于《经》，曰“肇牵车牛”，曰“服牛乘马”，惟用于车，周官牛人，亦不云耕也。自赵过为汉搜粟都尉，始教民代田，有牛耕之制。又云：“冉耕字伯牛。”岂周晚已用牛耕，但未广及于天下？或云：“伯牛之字，后人所记。”苟如此，则牛之有功于农厚矣！代田事，《通典》载甚详。 

　　礼，居士锦带。释者谓：“古之帝王必有命民，能敬长怜孤，取舍好谦，举事力者，命之于其君，居士即命民。”《韩非子》书东海上有居士狂矞、华仕昆弟二人，今之赐处士号是也。 

　　《诗》言：“不显文王。”释者谓：“不显，言甚显也。”周齐侯钟款识，有“不显皇祖”之语，“不”字作“■”，始知为“丕”字，盖移下一画居上耳。与《书》言“丕显哉文王谟”同义。盖古字少，往往借用，或左右移易，或省文，不可以一概论，当以意求。三代铭器存者甚多，如祖作且，仲作中，伯作白，空作工；子孙字持戈戟者，铭武功也。又诸国字或不同，故见于鼎彝文亦皆有异；有王者则一道德以同风俗，然后车同轨，书同文。世人但知秦以前有古篆，而不知如此多品也。 

