<!-- { "loadSidebar": true } -->
　　东坡《黄州词》云：“人道是三国周郎赤壁。”盖疑其非也。今江汉间言赤壁者五，汉阳、汉川、黄州、嘉鱼、江夏，惟江夏合于史。汉阳之说，出于《荆州记》。汉川之说，盖以赤壁草市，今其近处，亦有乌林。唐《汉阳图经》云：“赤壁又名乌林，在■〈氵乂〉川县西八十里，跨■〈氵乂〉南北（■〈氵乂〉川即汉川）。”据此二说，相去不远。然曹操初败赤壁，再败乌林，赤壁乌林乃二地；今指一地二名，已失之。况曹操舟师，自江陵顺流而下，周瑜自柴桑（今江州），溯流而上，两军相遇于赤壁，则赤壁当临大江。今临嶂、汉川皆非临江处。《通典》、《元和郡国志》皆尝辨■〈氵乂〉川缪，则临嶂缪亦可知。黄州出于《齐安拾遗》，以赤鼻山为赤壁（见《水经》），以三江下口为夏口，以武昌华容镇为曹操败走华容，其说尤缪。盖周瑜自柴桑至樊口，会刘备，与备进军逆操，而后遇于赤壁，则赤壁当在樊口之上，今赤鼻止在鼻口对岸，何待进军而后遇？又赤壁初战，操军不利，引次江北，而后有乌林之败，则赤壁当在江南岸，今赤壁乃在江北岸，亦非也。又曹操既败，自华容道走保南郡，汉南郡，今江陵、华容、监利、石首、武昌，华容岂走南郡路？嘉鱼之说，唐章怀太子注《东汉?刘表传》云：“赤壁，山名也，今在鄂州蒲圻。”《通典》引《括地志》亦同。《元和郡县志》则云：“赤壁山在蒲圻县一二十里，北岸乌林，与赤壁相对，即周瑜用黄盖策，焚曹公舟船败走处。”唐蒲圻临江，今析为嘉鱼，故说者据之而指今石头口为地。然石头口初未尝以赤壁名，而《嘉鱼县图经》亦云：“此地无赤壁。”考之《水经》，则不然。《水经》云：“江水左源流至今巴陵之下。”云：“江水左迳至乌林。”（江水东注，凡《水经》言左者，皆北岸，右者，皆南岸）郦道元注云：“村居也，吴黄盖败魏武于乌林，即是处。”又云：“江水至今汉阳界。”云“江水左迳百人山南。”郦道元注云：“右迳赤壁山，昔周瑜与黄盖诈魏武大军所起处。”据此，则赤壁、乌林相去二百余里。《元和志》所指乌林，已与此合，而赤壁则不同。今汉阳百人山对岸大江中，有赤矶者在。《江夏县境江图》谓之赤圻，为江夏之说者曰：“此即道元所指也。曰矶、曰圻者，壁之误耳。”尝以为乌林、赤壁二战相继，乌林之捷，又自赤壁始，不应两地悬绝如此。及观《江表志》，赤壁败后，黄盖与操作诈降书，绐操以众寡不敌。交锋之日，盖为前锋，当因事变化，至战日，盖始用火攻之策，操败走。如此，则二战初不同日。方是时，操师八十万，首尾相接二百里，不足讶。《水经》之言为然，《后汉纪》总书乌林赤壁，故后人指为一地。 

　　●卷七 

　　唐有三院御史，侍御史谓之台院，殿中侍御史谓之殿院，监察御史谓之察院。太常寺有四院，天府院、御衣院、乐悬院、神厨院，皆子司耳。五代有枢密院、盐铁院、粮斛院等，品秩亦不甚高。本朝枢密本兵、礼均二府。又有学士院、舍人院为两制，下则粮料、审计、进奏、官告、登闻、检鼓，是为六院。皇子之居，谓之某王宫；王子则分院，世俗目之曰官院。僧寺亦赐名院，而院之为义，始不一矣。 

　　唐人多称使，郡守一职也，以其领兵，则曰节度；治财赋，则兼观察；以至河堤、处置、功德之名。故杨国忠领四十余使，下逮州郡，莫不然，其名猥杂。本朝则多称官，如提领官、参谋官、检讨参议官、考校官、覆考官、详定官、参详官、判官、推官；下至吏胥，则有通引官、专知官、孔目官、直省官；走卒则有散从官；流外有剋择官、阴阳官；军校有辇官、天武官之号；推其原，亦本于唐。 

　　上古结绳而治，二帝以来，始有简策，以竹为之，而书以漆，或用版以铅画之，故有刀笔铅椠之说。秦汉末，用缣帛，如胜、广书帛内鱼腹，高祖书帛射城上。至中世渐用纸，《赵后传》所谓赫蹄者，注云：“薄小纸。”然其实亦缣帛。《蔡伦传》：“用缣帛者谓之纸，缣贵，简重，不便于人，伦乃用木肤麻皮等。”则古之纸，即缣帛，字盖从系云。故今人呼书曰册子，取简册之义；又曰第几卷，言用缣素也。江南竹简，处州作椠版，尚仿佛古制。卢仝诗云：“首云谏议送书至，白绢斜封三道印。”岂唐人又曾用绢封书耶？ 

　　靖康元年，赵子漴知宁陵县时，徽宗既逊位，过亳州烧香，道由其邑，赐金带；赵时服绿，许于绿袍上系。 

　　盘庚将治亳，《商》三篇之《书》，谆谆训诰，既言其不得已，又言诸臣之先，以诱之。三代之臣，皆世族大家，枝叶扶疏，根株盘固，如鲁三桓、郑七穆是也。若本朝尚科举，显人魁士，皆出寒畯，观此可见世家气象。 

　　《吴志》：天玺元年，吴兴阳羡山有空石，长十余丈，曰石室。郡表为瑞，遣兼司徒董朝，兼太常周处封禅国山，大赦，改明年为天纪。即前所云水洞是也。山后有《封禅碑》，土人目曰《囤碑》，以其石圆八出，如米廪云。字画奇古，岁久多磨灭，访得旧刻，以今文写之，前缺廿六字。之（缺三字）予兹格于上下，光被八幽，蠉飞蠕动，无不归仁。是故（缺十四字）■〈目各〉（缺七字）上尊（缺廿七字）靡不遑假，民用丕作，于（缺一字）丞相（缺一字）奉迎（缺六字）率礼备仪，（缺十九字）宫（缺廿四字）所临，非徊西巡，遂基大宫，王烛（缺三字）泽（缺一字）清，万民子来，不日（缺六字）延颈跂足，（缺二字）来庭，柔服以仁，（缺四字）日昊不暇，（缺一字）观六经，旁贯百家，思该道根，数世陵迟，大繇未光，阖立东观，（缺三字）言，建论坟典，采询微闻，穷神极化，无幽不阐，举逸远佞，宽罪宥刑，尊道尚功，嘉善矜弱，哀贱愍凶，（缺二字）朽枯，上天感应，（缺五字）践祚初升，特发神梦，膺受籙图玉玺，启自神匮，神人指授金册青玉符者四；日月抱戴，老人星见者一十有七；五帝瑞气，黄旗紫盖，覆被宫阙，显著牛斗者一十有九；麟凤龟龙，衔图负书三十有九；青蛇白虎，丹鸾凤鱼鸟，二十有二；白虎、白獐、白麂、白兔三十有七；白雉、白乌、白鹊、白鸠一十有九；赤乌、赤雀二十有四，白雀白鸾二十有七；神鱼吐书，白鲤腾船者二；灵絮神蚕，弥被原野者三；嘉禾秀颖，甘露凝液六十有五；殊干连理六百八十有三；明月大珠，璧流离三十有六；大贝、余眡、余泉七十有五；大宝、神璧、水青三十有八；玉燕（缺字）玉羊、玉鸠者三；宝鼎、神钟、神瓮、夏祝、神鬲三十有六；石室山、石闿、石印、石羊（缺三字）石（缺二字）天谶，彰石镜光一十有七；神（缺一字）颂歌、庙灵（缺二字）者三；（缺一字）石（缺二字）湖泽门通，应谶合谣者五；神（缺二字）僮，灵母神女，告征表祥者三十有七；灵梦启谶，神人授书，著验（缺二字）者十；秘记谶文，玉版纪真者（缺一字）玉刀、玉印，文采光发者八；（缺二字）玉琯、玉瑻、玉瑗、玉钩、玉称，殊辉异色者三十有三；玉尊、玉碗、玉盘、玉罂，清洁光朗者九；孔子、河伯、子胥、王（缺一字）言：天平地成，天子出东门鄂者四；大贤司马微，虞翻推步图纬，甄匮启缄，发事兴运会者二；其余飞行之类，植生之伦，希古所觌，命世殊奇，不比瑞命之篇者，不可称而数也。于是旃蒙协洽之岁，月次辄訾之口，日惟重光大渊献，行年所值，实惟兹岁，帝出乎震，因易实著，遂受上天玉玺，文曰：“吴真皇帝。”玉质青黄，解理洞彻，拜受祗遜，夙夜惟寅。夫大德宜报，大命宜彰，乃以柔兆涒滩之岁，钦若上天，月正革元，郊天祭地纪号天玺，实彰明命。于是丞相沇、大尉璆、大司徒燮、大司空朝、执金吾修、城门校尉歆，屯骑校尉悌、尚书令忠、尚书昏、直、晃、昌、国史莹、核等，佥以为天道元默，以瑞表真；今众瑞毕至，四表纳贡，幽荒百蛮，浮海慕化，九垓八埏，罔不被泽；率按典繇，宜先行禅礼，纪勒天命。遂于吴兴国山之阴，告祭刊石，以对扬乾命，广报坤德，副慰天下喁喁之望焉。中书东观令史立信中郎将臣苏建所。其文大概言符瑞，初无可取，故备录之，以见皓之亡有自矣。 

　　韩退之《南溪诗》，据张籍《祭文》，盖绝笔于此。当时同集者，《贾岛集》中有《同韩侍郎泛南溪诗》。籍诗云“坐有贾秀才”，盖岛也。二公实同为此游，二集可互见。 

　　《周礼》：鼓人以雷鼓鼓神祀，灵鼓鼓社祭，路鼓鼓鬼享，鼖鼓鼓军事，鼛鼓鼓役事，晋鼓鼓金奏。郑氏注云：“雷鼓，八面鼓也；灵鼓，六面鼓也；路鼓，四面鼓也；鼛鼓，两面鼓也。”鼛、晋鼓不言几面，则一面无疑矣。故《乐府》用其说，乃作一鼓而八出或六出四出，不惟不能考击，所谓两面者，但以两头有革者便为两面，则鼛、晋与鼖鼓无别矣。陈祥道《礼书》，释云：“八面、六面、四面，犹言八枚、六枚、四枚。”按《周礼》：“韗人为皋陶，鼓长八尺，鼓四尺，中围加三之一，谓之鼖鼓。为皋鼓，长寻有四尺，鼓四尺，倨句罄折。”郑司农云：“鼓四尺谓面四尺。”司农去周不远，其言当有所据，不应前后自异，则八面、六面、四面、两面，从可知矣。皋有罄折之势，而礼家反不以此为据，何耶？ 

　　古有九州，秦汉分置郡县，《东汉志》，仍以九州总之。唐改郡为州，统以十二道使；至本朝，多仍唐旧，有一州而四名者，如会稽郡，名越州，名绍兴府，名镇东军额（额，依下文疑作类）。有一郡而三名者，如吴郡，名苏州，名军与府，名皆曰平江。有一郡而二名者，如毗陵郡，又曰常州之类，是也。又有名交互而难别者，如颖州曰顺昌府，许州曰颖昌府之类。 

　　祖宗时，三衙军兵每年拣汰下诸郡养老，皆优其禄，诸郡亦得以守仓库。绍兴中，沿江大屯仿此。淳熙间，刘邦翰侍郎乞只汰在本军，给半粮，自是诸军始有老弱之人，而亲戚亦多，遂有食不足之叹。 

　　绍兴甲寅乙卯间，刘麟导虏南侵，其时车驾驻平江。有赵九龄者，策士也，请决淮西水以灌虏营，朝廷不能用。已而韩世忠得虏酋约战书曰：“闻江南欲决淮西水以浸吾军。”书到之明日，虏实退师，当时但以为却敌之功，殊不知九龄之力为多。 

　　唐制：起居郎、起居舍人在紫宸内阁，则夹香案立殿下，直第二螭首，和墨濡笔皆即坳处，时号螭头。所谓螭首者，盖殿陛问压阶石上镌凿之饰，今僧寺佛殿多有之。或云：“唐殿多于陛之四角出石螭首。”不应史云“殿下第二螭首”也。 

