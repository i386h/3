<!-- { "loadSidebar": true } -->
　　《能改斋漫录》，记问亦博矣。第一卷书佛法，乃引《列子》商太宰答问之语曰：“西方有圣者焉，不治而不乱，不言而自信，不化而自行，荡荡乎民无能名焉。”以谓佛法原天地之始。夫列御寇之书，与《庄子》皆宗老氏，多寓言，《列子》多非旧文，前贤固言矣。老氏之徒所云“西方”谓西王母之类，故周穆王西游，非佛之西方也。佛之法入中国，明注之史，岂有为儒而信非圣之书，反诬先哲耶？今佛之书见在，观其入山修道，芦茅穿肘，降魔驱鬼，属意空寂，有所谓不治而不乱，不言而自信，不化而自行，荡荡乎与尧舜，民无能名者乎？借使其法果与天地并原，则人类灭已久矣。只此一事，便见所学。又言：“秦益公生日，蜀人李善诗云：‘无穷基有无穷问，第一人为第一官。’其后，言者以为过，有旨禁之，仍著令。然前辈类多有之，如荆公、东坡，皆有曾鲁公张文定《生日诗》。”又载：“曾郎中《献秦十绝》，‘裴度只今称圣相’之句。解云：“李义山《韩碑诗》：‘帝得圣相相曰度’，盖取《晏子春秋》：‘仲尼，鲁之圣相也’意。”以禁《生日诗》为非，圣相为可称，其它诋訾前贤为不少。又如诗人得句，偶有相犯，即以为蹈袭。及恃记博，妄有穿凿，不暇一一论。夷考其人，姓吴名曾，字虎臣，抚州临川人，秦益公当轴时，上所业得官。绍兴癸酉，自敕局改右承奉郎，主奉常簿，为玉牒检讨官。秦薨，不敢出。其第十九卷，自称不乐京局，且不能委曲时好，恐以罪去，以此惑后人。盖癸酉岁正是秦兴大狱，追治贤士大夫时，则必有以取媚，致身清要。宜乎取圣相，而以禁生日为非，释氏之教与天地并原也。 

　　今三衙有殿帅、马帅、步帅。马帅俗呼马军。杜诗：“洗盏开尝对马军。”唐已有此语。 

　　陶谷使越，钱王因举酒令曰：“白玉石，碧波亭上迎仙客。”陶对曰：“口耳王，圣明天子要钱塘。”宣政间，林摅奉使契丹，国中新为碧室，云如中国之明堂。伴使举令曰：“白玉石，天子建碧室。”林对曰：“口耳王，圣人坐明堂。”伴使云：“奉使不识字，只有口耳壬，即无口耳王。”林词窘，骂之，几辱命。彼之大臣云：“所争非国事，岂可以细故成隙？”遂备牒奏上，朝廷一时为之降黜；后以骂虏，进用至中书侍郎。 

　　杜少陵《故武卫将军挽词》，有曰：“赤羽千夫膳，黄河十月冰。”修可注云：“《家语》：赤羽若日，白羽若月。千夫膳，言所膳者千兵也。”师曰：“古诗云；‘桃花乱落如红雨’，赤雨言落叶也。此章言将军善舞剑及弯弧，故曰：‘舞剑过人绝，鸣弓射兽能。铦锋行惬顺，猛噬失蹻腾。赤羽千夫膳，黄河十月冰。横行沙漠外，神速至今称。”则赤羽谓箭，言弦不虚发，发必得兽，可以供千军之膳。苟如所注，则不与下句对，而意殊远矣。 

　　汉尚书令、仆、丞、郎，月给隃麋墨大小二枚，萧子良《答王僧虔书》曰：“仲将之墨，一点如漆。”又陆云《与兄书》曰：“一日上三台，曹公藏石墨数十万斤，今送二螺。”不知隃麋石墨果何物为之。近世贵松烟，取烟之远者为妙，故江南李氏时有墨务官，李廷珪等墨见存。东坡时，欧阳季默以油烟墨二遗坡，谢以诗，有云：“书窗拾轻煤，佛帐埽余馥。辛勤破千夜，收此一寸玉。”盖是埽灯烟为之。迩来墨工以水槽盛水，中列粗碗，然以桐油，上复覆以一碗，专人埽煤，和以牛胶，揉成之，其法甚快便，谓之油烟。或讶其太坚，少以松节或漆油同取煤，甚佳。 

　　唐房千里《竹室记》，有云：“环堵所栖，率用竹以结其四角，植者为柱楣，撑者为榱桷。”王元之《竹楼记》，盖其余意。予尝至江上，见竹屋，截大竹长丈余，平破开，去其节，编之；又以破开竹覆其缝脊，檐则横竹夹定，下施窗户，与瓦屋无异。西人又有板屋，《诗》云：“在其版屋。”各从其土俗云。 

　　近日优人作杂班，似杂剧而简略。金虏官制，有文班、武班；若医卜倡优，谓之杂班。每宴集，伶人进，曰：“杂班上。”故流传及此。 

　　陆羽别天下水味，各立名品，有石刻行于世。《列子》云：“孔子言，淄渑之合，易牙能辨之。”易牙，齐威公大夫。淄渑二水，易牙知其味，威公不信，数试皆验。陆羽岂得其遗意乎？ 

　　古之祭墓，与后世不同，随州有随侯冢山，形如飞凤，冢在其背，于对山下筑台，号为祭墓台，至今人呼为随侯祭墓台。 

　　汝阴王明清，字仲言，有《挥麈录》，云《麈史》亦其从祖王彦辅所撰，则二书皆出一家。彦辅多国史中事。《挥麈录》载：“张耆既贵，尝欲置酒邀禁从，上许之。既昼集，罗帏翠幕，稠叠绕围，继以烛，列屋蛾眉，豪侈不可状。每数杯各少愒，如是者三数，暨至彻席出户，则云已再昼夜矣。”恐未必然，盖侍从官有朝殿，每日一次，入局治事。况人一夕不寝必困倦，岂有两昼夜而不觉，朝廷为之废务？殆几于烂柯之说矣。所以孟子有“尽信书”之叹。 

　　今之民间所纳夏秋二税，盖唐大中间，取一年诸色科敛最重者，定为二税，则诸色科敛已在其间。后唐天成三年七月十三日敕，应三京邺都诸道州府乡村人户，自今年七月后，于夏秋田苗上，每亩纳麴钱伍文足陌，一任造麴酒货卖，则是再增酒麴钱矣。又置坊户，以三年为界，界满必增钱，实封投状，百日限满拆封，给价高人，上户增价攘夺。洎其久也，课高难办，又创万户酒之说，将一坊酒额尽均苗头上。旧坊户既有酝具，其上户亦有力造酒酤卖，五等下户白令出钱，数且零细，家至户到，贻害良农。目今浙东、湖北，皆有斯弊，悉缘达官慕爱民之虚名，忘久远之利病，为无穷之害。予向在汉东，偶有为此举，力争得免，故书以告来者。 

　　古人多言阿字，如秦皇阿房宫，汉武阿娇金屋。晋尤甚，阿戎、阿连等语极多。唐人号武后为阿武婆。妇人无名，以姓加阿字。今之官府妇人供状，皆云阿王、阿张，盖是承袭之旧云。 

　　王迥字子高，族弟子立，为苏黄门婿，故兄弟皆从二苏游。子高后受学于荆公，旧有周琼姬事，胡徽之为作传，或用其传作《六么》，东坡复作《芙蓉城诗》以实其事。迥后改名蘧，字子开，宅在江阴。予曩居江阴，常见其行状，著受学荆公甚详。绍兴间，其家尽裒东坡兄弟往来简帖示人，然散失亦多矣。其孙寮以母宗女恩得右职常为镇江都统司机宜，开其所得帖于都统司。又有《谢赐御书诗》，“绣裳画衮云垂地”者，并表用绢，朱界以写之，其自珍如此。机宜公之外祖齐安郡王士褭，取去为寿光尧，今在天上矣。 

　　洞庭有山水之分，吴中太湖内，乃洞庭山，产柑橘，香味胜绝，韦苏州、吴融、王维、苏子美《诗序》，皆指山为言。楚之洞庭乃湖，连亘数州，边湖亦产柑橘。《襄阳记》：“李叔平敕子曰：‘龙阳洲有千头木奴。’”龙阳洲在洞庭侧旁。张华云：“橘在湘水侧。”刘瑾云：“寄生于南楚。”谢惠连《甘赋》：“倾予节兮湖之区。”皆言湖边，初不指湖为言。今湖南多云鼎甘，亦此义，洞庭名同，其别如此。 

　　秦太师十客：施全刺客，郭知运逐客，吴益娇客，朱希真上客，曹泳食客，曹冠门客，康伯可狎客，又有庄客，以及词客，汤鹏举恶客。施全乃殿前司军校，不愤和议，以斩马刀鬻于街旁，俟秦舆过害之，赖直伞兵执住伏诛。郭，临安人，登科，以少俊选为孙婿，秦每夕必留三杯。郭多出久，至中夜或它宿，留门以俟。秦尝以佩刀分遗子婿，一日宴集，皆佩之，而郭已遗人矣。秦大怒，适会其夜出，令门者无纳，遂罢亲。吴常之，宜兴人，门荫，为人纯谨，遂令继郭，改秩为临安倅，骤得次对。秦薨，以无实历，不得亲民，荫补不行，后得一子，官，晚还其致仕遗表恩。朱希真，洛人，以遗逸召，既致仕复出，多记中原事，秦喜之，秦薨复归嘉禾。曹詠，戚里，与其子熹为姻家，颇有才，用事为户部侍郎，后安置新州。曹婺之，东阳人，登甲科，为秦门客，不一岁躐进奉常簿中书检正。秦既败，追其科甲，复还上舍，后再登第，难于入差遣，有为之地者，得佥幕荆门军。康伯可，捷于歌诗及应用文，为教坊应制，秦每宴集，必使为乐语词曲。汤，金坛人，本亦出秦门，既薨，攻之不遗余力。余二人则忘之矣。 

　　翟公巽《祭仪》，谓或祭于昏，或祭于旦，非是；当以鬼宿渡河为候。其意出于《洞微志》返魂香事。是舍三代圣人之说，取不根之言，可乎？ 

　　《书序》云：“伏生又以《舜典》合于《尧典》。”今观《史记》载釐降二女子妫内嫔于虞帝，曰：“钦哉。”即接慎徽五典，此乃伏生本文，盖二典尧舜事相连，虞朝方成书，故曰《虞书》；则知今《舜典》，孔安国所分无疑。《舜典》曰：“虞舜侧微，尧闻之聪明，将使嗣位，历试诸难，作《舜典》。曰：‘若稽古帝舜，重华协于帝，濬哲文明，温恭允塞，元德升闻，乃命以位。’”皆依效《尧典》文为之。详味其文，与《尧典》不类，安国虽分为二典，卒不行于世。隋始得于航头，遂与《尧典》并行。《史记》多载《尚书》语，不为无补也。《经》曰：“瞽子、父顽、母嚚、象傲、克谐以孝，烝烝乂，不格奸。”古文简奥，学者当于圣人分上体贴，方见得舜，盖舜有顽嚚之父母，傲慢之弟，而能尽孝，曲意承顺，内则得其欢心，外则使无犯于乡曲，盛德日著，尧闻之妻以二女，即后世尚主之意。尧非不能召舜而留于帝室，以舜有父母，故又以二女嫔之，家齐身正，举而加之上位。《孟子》曰：“舜尽事亲之道而瞽叟底豫，瞽叟底豫而天下化。”此语得之，岂复有浚井捐廪，就时受杖等事？此皆是将小夫贱隶事体贴圣人，《孟子》又复书之，何耶？使其嫂果治栖，所谓百官，尧遣以随主者，主为强暴攘略，百官乌得不以上闻？而尧亦岂能但已也？可发一笑。《史记》多改《尚书》本文，人疑之，盖时未有训诂，晓者少，故易从汉言耳。自安国变隶古，后人不复见古文，时于《史记》见之。 

　　李太白诗：“吴姬压酒唤客尝。”说者以为工在压字上，殊不知乃吴人方言耳。至今酒家有“旋压酒子相待”之语。 

　　青瓷器，皆云出自李王，号秘色；又日出钱王。今处之龙溪出者色粉青，越乃艾色。唐陆龟蒙有《进越器诗》云：“九秋风露越窑开，夺得千峰翠色来。好向中宵盛沆瀣，共嵇中散斗传杯。”则知始于江南与钱王皆非也。近临安亦自烧之，殊胜二处。 

