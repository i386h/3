<!-- { "loadSidebar": true } -->
　　平江有张省幹者，病伤寒，眼赤、舌缩有膏、唇口生疮、气喘、失音，脏腑利已数日，势甚危。此证伤寒家不载，诸医皆欲先止脏腑，忽秀州医僧宝鉴大师者过，投以茵陈五苓散、白虎汤而愈。诸医问出何书，僧曰：“仲景云：‘五脏实者死。’今赖大肠通，若更止之，死可立而待也。五苓以导其小肠，白虎以散其邪气也。”诸人始服。 

　　陈吉老，淮人，业医，名动京师。开封府有富人，只一子，忽见正物皆以为偏，凡几案书册之类，排设整齐，必更移令斜，自以为直；以至书写尺牍，莫不皆然。父母甚忧之，历聘医者皆不晓，人以古老为言，遂携子致恳，既告退，独留其子；父怪久不归，遣人询之，则曰已办筵设矣。声乐颇盛，酬劝无算，酣醉乃罢，置卧轿中，使人扛之，高下其手，常令倾侧，展转久之，方令登榻，安寝达旦，酒醒，遣之归。前日斜侧物皆理之使正，父母再三试之，病已脱然矣。媪厚为之谢，且问治之方。吉老云：“令嗣无他疾，醉中尝闪倒，有肝一叶搭在肺上，不能下，今复饮之醉，则肺胀，展转之则肝亦垂，目视自如旧矣。”后过南方，绍兴中，名倾浙右。 

　　唐人书皆有楷法，今得唐碑，虽无书人姓氏，往往可观。说者以为唐以书判试选人，故人竞学书，理或然也。国朝亦重楷法，如欧阳永叔、蔡君谟诸公是也。自苏、黄、米一洗翰墨蹊径，而行书多矣。 

　　《礼》曰：“君子将营宫室，宗庙为先。”又曰：“寝不逾庙。”士大夫建大第，至祖考则舍之庑间。今州郡亦古之侯国，郡斋无不壮丽，未有一州有太守家庙者，盖习俗所移，不以为怪。或以为未颁庙制，在昔仁祖时，尝议立群臣家庙，以议袭爵不定而止，若必待袭爵而后立庙，祖考之得祀者盖鲜矣。况乎政和《五礼新仪》已有定制。唐以前，士大夫之家，无有不立庙者；王珪自奉甚薄，不立家庙，太宗为立庙以愧之，则不待朝廷立庙，明矣。自唐中叶，藩镇跋扈，朝廷为羁縻之术，故赐第京师，立家庙，命词臣为碑，或赐铁券，讵可自处于此而为例耶？ 

　　春秋时，县大而郡小，有曰上大夫受县，下大夫受郡是也。至战国则郡大而县小，甘茂谓秦王日：“宜阳大县。名曰县，实郡也。” 

　　今之州通判，盖秦郡监、隋郡通守之比，故今人亦有言监郡者，若用司马别驾事，不亲切矣。 

　　石头城有二，又有石城。“钟阜龙蟠，石城虎踞”，此金陵之石头城也。梁萧勃父子，余孝顷所据，此豫章之石头城也。汪彦章为《豫章石头驿记》，引洪乔附书投诸水事，乃金陵之石头。周美成作《西河词》，有云：“莫愁艇子谁系？”此郢州之石城，皆误用。莫愁，郢人，《古乐府》云：“莫愁在何处？莫愁石城西。艇子打两桨，催道莫愁来。”人不知考。 

　　妇谓夫之父曰舅，夫之母曰姑。婿谓妇之父曰外舅，妇之母曰外姑。子谓母之兄弟曰舅，父之姊妹亦曰姑。皆言与父母行同故也。今人呼妻兄弟却曰舅，妻父曰丈人，至有与婿书自称曰丈人者，不亦陋哉！泰山下有丈人山，或又称之曰泰山。 

　　《周官》，其属皆六十，今有不止六十者，盖冬官之属杂于五官中，如染人等是也。以是知《冬官》亦非全阙。 

　　汉，县有廷掾监乡五部，春夏为劝农掾，秋冬为制度掾。隋改尉为县正；唐置七司，一如郡制；丞为副贰，如州上佐；主簿上辖，如录事参军，其曹谓之录事司；司功以下，有六曹尉分掌之，如州判司，总为七曹。今江西尚有呼县尉为户尉者，沿唐故也。 

　　天宝七年九月，敕五品以上正员、清官、诸道节度使及太守等，并听蓄丝竹，以展欢娱；行乐盛时，式覃中外。至八年六月，敕其南口给使，王公家不得过三十人，职事官一品不得过十人，三品不得过八人，四品不得过六人，五品不得过四人，文武清官六品七品不得过二人，八品九品不得过一人。天宝之时，尚知有限制，岂可不为之禁哉？ 

　　《先主纪》：十二年，先主屯樊，不知曹公卒至，至宛乃闻之，遂将其众过襄阳。诸葛亮说先主攻刘琮，荆州可有；先主曰：“吾不忍也。”《关羽传》：先主为汉中，拜羽为前将军，假节钺。是岁，羽率众攻曹仁于樊，曹公遣于禁助仁。秋，大霖，汉水泛溢，禁所督七军皆没。《刘表传》：代王睿为荆州刺史，是时山东兵起，表亦合军襄阳；表顾问蒯越，越曰：“兵集众附，南据江陵，北守襄阳，荆州八郡，可传檄而定。”后表为镇南将军、荆州牧，张济引兵入荆州界，攻穰城。《孙坚传》：初平三年，袁术使坚征荆州，击刘表，表遣黄祖逆于樊邓之间，坚击破之，追渡汉水，遂围襄阳；单马行岘山，为祖军士所射杀。又《魏武故事》载令曰：“楚有江汉山川之险，后复先疆，与秦争衡，荆州其故地也。”今江汉之北有樊邓二城，张济犯穰城已谓入荆州界，则南阳亦荆州隶也。要之江陵、襄阳俱是荆州要地；东汉末，分天下为州，如唐之道，本朝之路，非如今之州，但指一郡言也。是时荆州牧治襄阳，犹今之帅府治某州。今之荆南，东汉而来，或谓之江陵，或谓之南郡。 

　　■〈敫上牛下〉扑食物，法有禁。惟元正、冬至、寒食三节，开封府出榜放三日，或以数十笏银，或以乐艺女人，为一掷；其他百物，无不然，非如今常得■〈敫上牛下〉扑也。 

　　汉制，自中二千石至百石，为十二等；魏更为九品，梁为十八班，陈复为品，后周更为九命，隋复为品，逮今不改。 

　　代言之职，西汉多命文士视草，司马相如等是也。东汉则尚书郎主作文书起草，《汉仪》曰：“尚书郎初从三署诣台试；初上台，称守尚书郎中，岁满，称尚书郎；三年，称侍郎。”魏晋以来，中书监令掌赞诏命，记会时事，典作文书。魏文孝谓高闾曰：“卿为中书监，职典文辞，若情思不至，应谢所任。”以其地在枢近，多承宠任，谓之凤凰池。齐有中书通事舍人，后去通事，直曰中书舍人，专掌诏诰，兼呈奏之事，自是诏诰之事，舍人专之。又王献之为中书令，启琅琊王为中书监，表曰：“中书职掌诏命，非轻才所能独任，自晋建国，尝命宰相参领；中兴以来，益重其任；故能王言弥徽，德音四塞，则亦宰相之任也。”至唐置翰林学士，以文章侍从，而本朝因之。翰林学士司麻制批答等，为内制；中书舍人六员，分房行词，为外制云。 

　　杜诗云：“脱身簿尉中，始与棰楚辞。”韩昌黎诗云：“判司卑官不堪说，未免棰楚尘埃中。”姜皎为秘书监，杖死。周子亮为监察御史，以言事杖于朝堂。代宗命刘晏考所部官吏，刺史有罪，五品以上系劾，六品以下杖然后奏。不特判司卑官也。若本朝待士大夫有礼，自开国以来，未尝妄辱一人；惟犯赃罪，或死或黥，非常法。自升朝官以上，还朝则有朝集院处之，差破人从，其爱惜人才如此。 

　　秦起西戎一所用之礼则从其国俗，自襄公列为诸侯，以为主少昊之神，作西畤，祀白帝，牲用骊驹、黄牛、羝羊。文公作鄜畤，后又有吴阳、武畤、密畤等。四仲之月，月祠畤，驹四匹，木寓龙一驷，木寓车各一。汉高祖增北畤，文帝增五畤，路车各一乘，驾被具。武帝常三岁一郊，又荐五畤，各加一牛以燎。亳忌太一所用雍一畤物，醴枣脯，杀一畤胙，余皆燎之。太初又以木寓马代驹。河间献王采三代礼献之，卒不用。元帝罢诸淫祀四百七十所，立南郊，大风坏竹宫，复五畤，丞相衡议复长安郊祀。新莽，天地合祭，有夫妇同牢之说。光武中兴，东平王苍，又请复古礼。虽为圆坛，而多采用前汉故事，以正月上辛祠南郊，次北郊、明堂、高庙、世祖庙，目为五供。考其祀仪，书漏上水，大鸿胪设九宾，随立寝殿前。钟鸣，引客就位，乘舆自东厢下，太常导出西向拜止；旋升阼阶，拜神，退坐东厢西向。侍中尚书升者皆神座后，公卿谒神座，太官上食，太常乐奏，食举，礼乐阕，君臣受赐食毕，郡国上计吏，占谷于神前。魏、晋始定南北郊，以后稍稍用古礼，而皇帝一献再拜，受福礼毕，器席有司烧埋之。宋文帝元嘉中，始复三献之礼，寓龙马，即古之明器。自周亡至元嘉，而祭礼稍如古，其间岂无贤良儒学之士？卒不能正二王，请复古礼，而莫之能行，习俗移人如此。 

　　古之明器，神明之也。今之以纸为之，谓之冥器，钱曰冥财。冥之为言，本于《汉武纪》：“用冥羊马。”不若用明字为近古云。 

　　司马迁易编年为纪传，成一家之书，自后史官莫不踵之，然业巨事繁，鲜有独成一书者。司马既没之后，十篇缺焉。今《景纪》、《武纪》、《礼乐》、《兵书》、《将相年表》、《日者传》、《三王世家》、《龟策传》等皆非迁笔，而褚先生之功为多。班彪又取司马史，起高祖至王莽诛，为《汉书》，未成，而子固续之。《五行志》皆刘歆。《洪范传》、《古今人表》，亦后出。范晔成《后汉书》而诸志皆刘昭补注。太宗命房玄龄，褚遂良撰《晋书》，遂奏许敬宗、来济、陆元、刘子翼、令狐德棻、李义府、薛元超、上官仪等分撰，以臧荣绪《晋书》为主，文骈俪；惟李淳风明星历，所修《天文》、《律历》、《五行》三志有法；太宗自著宣武二帝及陆机、王羲之四《论》，故题曰御撰。至奉朝修《唐书》，曾鲁公提举，欧阳公分修《帝纪》，宋祁公修《列传》，而《志》《表》乃范镇、王畴、宋敏求、吕夏卿、刘义叟分修。今观《百官志》乃《唐六典》，《地理志》乃《十道志》，《礼乐志》乃《开元礼》云。 

　　《唐史》好用“叵”字（音颇，不可也），《南史》好用“便”字。 

　　本朝军制：有殿前司、侍卫亲军司。殿前司有殿前都点检、都副指挥使、都虞候。都点检自太祖尝领，后不置。侍卫亲军司亦有都副指挥使、都虞候、马军都指挥使、步军都指挥使。雍熙以来，田重进、傅潜、王超为侍卫亲军都虞候，后迁副都指挥使。自超罢，不除人，只置侍卫马军步军都校，始分为三，号曰三衙。殿前司，盖唐之十六卫，侍卫亲军，唐之六军也。 

