<!-- { "loadSidebar": true } -->
　　《唐野史》云：贞观中，太宗尝与魏征论书，征奏曰：“王右军昔在永和九年莫春之月，修禊事于兰亭，酒酣书《序》时，白云先生降其室而叹息之。此帖流传至于智水，右军仍孙也，为浮屠氏于越州云门寺，智永亡，传之弟子辩才。”上闻之，即欲诏取之。征曰：“辩才宝此过于头目，未易遽索。”后因召至长安，上作赝本出示，以试之。辩才曰：“右军作此三百七十五字，始梦天台子真传授笔诀，以永字为法。此本乃后人模仿尔！所恨臣所收真迹，昔因隋乱，以石函藏之本院，兵火之余，求之不得。”上密遣使人搜访，但得智永千文而归。既而辩才托疾还山，上乃夜祝于天，是夜，梦守殿神告以此帖尚存，遂令西台御史萧翼持梁元帝画《山水图》、大令书《般若心经》为饵，赚取以进。翼至越，舍于静林坊客舍，着纱帽，大袖布衫，往谒辩才，且诳以原从师出家，遂留同处。乃取《山水图》并《心经》以遗之。辩才曰：“此两种料上方亦无之，去岁上出《兰亭》模本，唯老僧知其伪，试将真迹睨秀才，如何？”翼见之，佯为轻易，且云：“此亦模本尔。”辩才曰：“叶公好龙，见真龙而慑；以子方之，顾不虚也。”一日辩才持钵城中，携翼以往。翼潜归寺中，绐守房童子以和尚令取净巾，遂窃《兰亭》及《山水》、《心经》复回客舍，方易服报观察使，至后亭召辩才，出诏示之。辩才惊骇，举身仆他，久之方苏。翼日即诣阙投进，上焚香授之，百僚称贺。拜翼献书侯，赐宅一区，钱币有差。及赐辩才米千斛，二十万钱。上于内殿学书，不舍书夜，既成，书以赐欧阳询等。张彦远《法书要录》亦载。刘疏《嘉话》云：“《兰亭序》，梁乱出在外，陈天嘉中，为僧智永所得，至大建中，献之宣帝。隋平陈，因献晋王，王不之宝，僧果从帝借拓，及登极，终不从索。果师死后，弟子辩才得之，太宗为秦王，因见拓本惊喜，乃贵价市大王书《兰亭》，终不至。后知在辩才处，使萧翼取得之。武德四年入秦府，贞观十年乃拓十本以赐近臣，后褚遂良请秘于昭陵。”又《南部新书》：“《兰亭》者，武德四年欧阳询就越诈求之，始入秦府。麻道至嵩教拓两本，一送辩才，一王自收，嵩私拓一本。于时天下草创，秦王虽亲万机，《兰亭》不离肘腋，及即位，学之不倦。至贞观二十年，褚遂良请入昭陵，后得其模本耳。”《尚书故实》云：“太宗酷好法书，有大王真迹三千六百纸，率作一丈二尺为一轴。宝惜者独《兰亭》为最，置于座侧，朝夕观览，尝一日附耳语高宗曰：‘吾千秋万岁后，与吾《兰亭》将去也。’及奉讳之日，用玉匣贮之，藏于昭陵。”欧阳《集古录》：“世言真本葬在昭陵，唐末之乱，为温韬所发，其所藏书，尽皆剔取其装轴金玉而弃之，于是晋魏以来，诸贤墨迹复落人间。”李端叔《跋》云：“贞观中，既得《兰亭》，上命供奉官拓书，赵模、韩道政、冯承素、诸葛贞等各拓数本，分赐皇太子诸王近臣，而一时能书如欧、虞、薛辈人皆临拓相尚，故《兰亭》刻石流传数多，当有数百，今所得，独定州本为最。”滕章敏公元发尝以语人云：“庆历中，宋景文为定帅，有游士携此石走四方，最后死于定武营妓家，伶人孟水清取以献于京，爱而不敢有，留之公帑。自是《兰亭》传天下，此定本得石之始也。”至元丰中，薛师正为帅，始携去。其长子别留膺本，上镵损“湍流带右天”五字为证，然其亲友犹于薛氏得旧本也。大观间，其次子嗣昌，始内之御府。胡羯之乱，不知所在。世人多误宝镵本为定武本。或云：“第五行有僧字，盖是时拓本至多，惟此僧永所藏为真。”又云：“当其行间是僧权押缝，后权字磨灭，‘曾不知老之将至’误用僧字。”何子楚《跋语》云：“石晋之乱，契丹自中原辇宝货图书，至真定，德光死，汉祖起太原，遂弃此石于中山。至庆历中，李学究者得之，秘不示人。韩忠献守定武，力求之，乃埋石土中，别刻本以献。李死，其子始摹以售人；后负官缗，宋景文为帅，出公帑代输，取石匣藏库中，非故旧莫得见之。熙宁中，薛师正为守，其子绍彭别刻本，易归长安。大观间，诏取石龛置于宣和殿。丙午与岐阳石鼓俱载以北。”又云：“定武初得刻于杀胡林，后置郡廨，薛至定，士大夫乞墨本者沓至，薛恶磨打有损，自刊别本，留谯楼下。多持此以售求者，盖先后已二刻。薛之子绍彭私又摹刻，易元杀胡林本以归。欲以自别，乃取杀胡林本‘湍流带右天’各劖一二笔，私以为记。”又谓：“定武本仰字如针眼，殊字如蟹爪，到字如丁形。”又云：“一本正肥，是唐古本。”语《兰亭》者，不出此；今人多惑野史之言，不知最为谬。按《唐书》开元二十二年，初置十道采访处置使。至德三年改采访为观察处置，太宗时，焉得有观察使？一谬也。又龙朔二年改门下省为东台，中书省为西台，太宗时焉得有西台御史？二谬也。《三藏记》云：“玄奘法师周游西宇十有七年，唐贞观十九年二月六日奉敕于宏福寺翻译圣文，凡六百五十部，《心经》预焉。”右军时焉得有《心经》？其谬三也。唐太宗一朝，文字最为详备，所谓拜献书侯与夫赐宅，及百寮称贺等，不应史册不载，其谬四也。《兰亭》盖是右军适意书，他日别书之，终不及前，岂有白云先生、天台子真、守殿神告等事？其谬五也。萧翼为御史，焉得潜出关而朝野皆不知，至与僧为诗人？其谬六也。太宗开国之文君，不应赚脱一僧而取玩好，其谬七也。观其词有“赚取”、“睨秀才”，皆浙人语，必是会稽人撰此以神其事，不可不知也。 

　　契丹用兵，步骑车帐，不从阡陌，东西一概而行，大帐前及东西两面，差大首领三人，各率万骑，分散游奕，百十里外，交相巡逻，谓之栏子马。戎主吹角为号，众即顿舍，环绕穹庐，以近及远，只折木梢屈之为三丫铺，不设枪营堑栅之备，或闻人声砍寨，皆不实也。每军行听鼓三伐，不问昏昼，一发便行。未逢大敌，不乘战马，俟敌近，即竞乘之，所以战蹄有力也。其用兵之术，成列而战，休兵而乘之，多伏兵，断粮道，互相举火，馈饷自赉，退败无耻，散而复聚。 

　　《请盟录》载女直用兵之法，戈为前行，号曰硬军。人马皆全甲，刃棓自副，弓矢在后，非在五十步内，不射；弓力不过七斗，箭镞至六七寸，形如凿，入不可出，人携不过百枚。其法，什伍百皆有长，伍长击柝，什长执旗，百长挟鼓，千人将则旗帜金鼓悉备。伍长战死，四人皆斩，什长战死，伍长皆斩，百长战死，什长皆斩。能同负战没之尸以归者，则得其家资。凡将军皆自执旗，众视所向而趋之，白军帅至步卒，皆自驭，无从者。军行大会，使人献策，主帅听之，有中者为特奖其事。师还，又会，问有功者，随高下与之金，人以为薄，复增之。 

　　李白有《赠参寥子诗》云：“著论穷天人，千春秘麟阁。长揖不受官，拂衣归林壑。”东坡所与交游参寥，乃僧人也。 

　　战国有四公子，谓春申、平原、孟尝、信陵。梁亦四公子。大通中，帝谦恭待士，忽有四人来，貌可七十，鹑衣蹑履，入丹阳郡建康里，行乞经年，无人知。帝居同泰寺讲佛经，僧瑳、永安、僧慥，通会妙旨，与之谈论。四人同谒，二僧柱口。帝惊，召入仪贤殿，给汤沐。帝问三教九流及汉朝旧事，了如目前。问其姓名，一人曰姓蜀（音携）名闯（琛去声），一人曰姓■〈需勉〉（音万）名杰（音傑），一人姓■〈麦戈〉（音赎）名■〈黄耑〉（音湍），一人曰姓仉（音掌）名■〈〈石又〉上月下〉（音睹）。合朝无识者，惟昭明太子识之。四人喜，揖昭明如旧交，目为四公子。 

　　南朝有贡计馆，在建康县东二里洲子岸上，诸州府秀才选举，皆憩此馆。 

　　六朝，自石头东至运署，总二十四度，皆浮航往来。建康城外有朱雀航，即今之浮桥是也。今浙西临流州县，凡载行旅之舟，谓之航船，义或取此。 

　　所之名见于六朝，永昌二年置牺所，又有钱所。天监中，有刻漏所。 

　　《尔雅》曰：“山南曰阳，水南曰阴。”故华阴、山阴皆在山之北，淮阴、济阴、江阴皆在水之南。 

　　汉明帝梦金人，而摩腾竺法始以《白马陁经》入中国，明帝处之鸿胪寺。后造白马寺居之，取鸿胪寺之义。隋曰道场，唐曰寺，本朝则大曰寺，次曰院。在法寺有寺主，郡有僧首，总称主首。而宣和三年禁称主字，改曰管勾院门，同管勾院门事，供养主作知事，庵主作住持。至建炎初，避御名，并改曰住持。 

　　班固才识不逮司马迁远甚，于《高祖纪》见之。《史记》第云：“高祖姓刘氏，母媪。”盖司马，汉臣，不敢斥其君名。班固为《汉书》，尽用司马迁旧文，却云：“高祖讳邦，字季。”意谓补其遗缺，不知害义。至于世系却当推究，反不书，只于《赞略》曰：“降及于周，在秦作刘，涉魏而东，遂为丰公。”丰公盖太上皇父。太公讳，合言之，亦从略，可见才识下于司马矣。 

