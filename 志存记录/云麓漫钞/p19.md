<!-- { "loadSidebar": true } -->
　　东坡先生既得自便，以建中靖国元年六月还次京口，时章子厚丞相有海康之行，其子援尚留京口，以书抵先生：“某惶恐再拜端明尚书（台座）：某伏闻旌旆还自南越，扬舲江海，蹑屐岭峤，执事者良苦，数岁以来，艰险备至，殆昔人之所未尝，非天将降大任者岂易堪此？窃惟达人大观，俯仰陈迹，无复可言。不审即日尊体动止何似？伏念某离远门墙，于今九年，一日三月，何可数计？传闻车马之音，当欢欣鼓舞，迎劳行色，以致其积年慕恋，引领举足，崎岖瞻望之诚。今乃不然。近缘老亲重被罪谴，忧深虑切，忘寝与食，始闻后命，方在浙东，即欲便道省觐，又顾幼稚须携挈，致之所居，今暂抵此，治任裹粮，旦暮远行，交亲往来，一切皆废，此则自侪于众人，宜其所以未获进见者。某于门下，岂敢用此为解？舍馆定，然后求见长者，是为有罪，况于不克见者乎？逡巡犹豫，事为老亲，固当审思耳。迩来闻诸道路之言，士大夫日夜望尚书进陪国论，今也使某得见，岂得泊然无意哉！尚书固圣时之蓍龟，窃将就执事者，穆卜而听命焉。南海之滨，下潦上雾，毒气薰蒸，执事者亲所经历，于今回想，必当可畏，况以益高之年，齿发尤衰，涉乎此境，岂不惴惴？但念老亲性疏豁，不护短，内省过咎，仰戴于上恩，庶有以自宽，节饮食，亲药物，粗可侥幸岁月。不然者，借使小有惉懘之情，悴于胸次，忧思郁结，易以伤气，加以瘴疠，则朝夕几殆，何可忍言？况复为淹久计哉！每虑及此，肝胆摧落，是以不胜犬马之情，子私其父，日夜觊幸。今圣上慈仁，哀矜耆老，沛然发不世之恩诏，稍驰罪罟，尚得东归田里，保养垂年，此微贱之祷，悲伤涕泣，斯须颠沛，不能忘也。倘问焉而执事者以为未然，使某也将何以为怀？诚不若勿卜而徒自然，庶几之为愈也。倘以为可凯也，固愚情所欲闻，然而旬数之间，尚书奉尺一，还朝廷，登廊庙，地亲责重，所忖度者幸而既中，又不若今日之不克见，可以远迹避嫌，杜谗慝之机，思患而预防之为善也。若乃思世故多端，纷纭轇轕，虽弥日信宿，未可尽剖，勃鞮，所谓君其知之矣，宁须多言。独恨九年之间，学不益博，文不益进，以此负门下。然古人有闻之而不言，能之而不为，存之而不论者，窃尝留意焉，未若面得之也。请俟它日，仰叩绪余论，不胜拳拳之情，敢言之执事者，伏惟财幸。暑溽异甚，伏望保护寝兴，万万珍重。不宣。某惶恐再拜。”先生得书大喜，顾谓其子叔党曰：“斯文，司马子长之流也。”命从者伸楮和墨，书以答之：“某顿首致平学士：某自仪真得暑毒，困卧如昏醉中，到京口，自太守以下皆不能见，茫然不知致平在此，辱书乃渐醒悟。伏读来教，感叹不已。某与丞相定交四十余年，虽中间出处稍异，交情固无增损也。闻其高年寄迹海隅，此怀可知，但以往者更说何益，惟论其未然者而已。主上至仁至信，草木豚鱼所知也。建中靖国之意，又恃以安。海康风土不甚恶，寒热皆适中，舶到时四方物多有，若昆仲先于闽客川广舟中准备家常要用药百千去，自治之余，亦可及邻里乡党。又丞相知养内外丹久矣，所以未成者，正坐大用故也。今兹闲放，正宜成此，然可自内养丹，切不可外服物也。某在海外，曾作《续养生论》一首，甚愿写寄，病困未能，到毗陵定叠检获，当录呈也。所云穆卜，反究绎，必是误听，纷纷见及已多矣，得安此行为幸，幸更徐听其审。又见今病状，死生未可必，自半月来，日食米不半合，见食即先饱，今且归毗陵，聊自欺：此我里，庶几且少休，不即死。书至此困惫，放笔太息而已。某顿首再拜致平学士阁下。六月十四日。”此纸乃一挥，笔势翩翩。后又写《白术方》，今在其孙洽教授君处。既归宜兴，七月疾革，折简钱世雄云：“径山老惟琳来问疾，有偈云：‘扁舟驾兰陵，目换旧风日。君家有天人，雌雄维摩诘。我口答文殊，千里来问疾。若以偈相答，霜柱皆笑出。’先生答云云。”盖与惟琳、世雄问答而终，乃二十八日也。今刊行先生《年谱》不载此，以补阙文云。先生集中有《答致平书》，而章书人多不曾见，故不能晓其答意。元祐三年，先生知举时，致平为举子。初，致平之文法荆公，既见先生知举，为文皆法坡，遂为第一，逮揭榜，方知子厚子。 

　　《青箱杂记》载南唐徐铉至义兴，读《汉太尉许馘碑》，其阴有八字云：“谈马砺毕，王田数七。”莫晓其指，铉以“黄绢幼妇”语意求之，云：此谓“许碑重立”也。义兴字犯本朝熙陵嫌名，改宜兴，予家先茔在焉。屡访许碑不可得，邑人张驹千里云：“今县治之南有数丛冢，形制特大，《图经》以为许氏墓，上有一碑，字似汉《张严子墓铭》篆体，首云：‘司农夫人刘氏，山阴人。’自后为韵语，漫灭不可读，所谓《太尉碑》，则不复可见矣。”绍兴丙子冬，过颐山，访故人邵子门，有残碑，云：“舟行许氏墓侧，见有此石，居民以为浣垢之具，意谓人所弃而不有者，戏取以归，索水洗而读之，虽首尾不足，知其为馘碑也。”其文云：“历司农卫尉太仆，遂登太尉。”所谓司农夫人者，其馘之配乎？碑叙官爵，若永乐少府，悉汉代所有，字古隶与今文相错，旧隶漫处，则以今文足之，疑后人不忍砻去旧文，以今文刻于漫处，所谓许碑重立也。因模取墨本，跋其后以遗邵子，使之知宝此石，无使后复有如子者负之而趋云。 

　　彭祭酒，学校驰声，善破经义，每有难题，人多请破之，无不曲当。后在两省，同寮尝戏之，请破“月子弯弯照几州，几家欢乐几家愁。”彭停思久之，云：“运于上者无远近之殊，形于下者有悲欢之异。”人益叹伏。此两句，乃吴中舟师之歌，每于更阑月夜，操舟荡桨，抑遏其词而歌之，声甚凄怨。唐人有诗云：“从倚仙居凭翠楼，分明宫漏静兼秋。长安一夜家家月，几处笙歌几处愁。”盛行于时，具载《辇下岁时记》，云是章孝标制，与此意同。 

　　公孙贺为丞相，其子敬声为太仆，骄奢不奉法，盗用北军钱千九百万贯，时诏捕阳陵大侠朱安世甚急，贺自请逐捕安世，以赎敬声，上许之。且索一豪民，亭长之责，至烦丞相亲捕。主守盗赃至于千九百万贯，以捕一匹夫便得赎，汉网可谓阔疏矣。至武帝以后则不然也。 

　　《周礼》：“五家为比，使之相保；五比为闾，使之相受；四闾为族，使之相葬；五族为党，使之相救；五党为州，使之相周；五州为乡，使之相宾。”又“五人为伍，五伍为两，四两为卒，五卒为旅，五旅为师，五师为军”。又“均土地，以稽人民，而周知其数；上地家七人，可任也者家三人；中地家六人，可任也者二家五人；下地家五人，可任也者家二人”。又“井牧其田野，九夫为井，四井为邑，四邑为邱，四邱为甸，四甸为县，四县为都”。又《司马法》，“六尺为步，步百为畮，畮百为夫，夫三为屋，屋三为井，井十为通，通出匹马，三十家、士一人、徒二人。通十为成，成百井，三百家、革车一乘、士十人、徒二十人。十成为终，终千井，三千家、革车十乘，士百人、徒二百人。十终为同，同方百里，万井，三万家、革车百乘、士千人、徒二千人。”其制若不同，又且烦碎，学者多不考。盖比闾之法，所以保养斯民，相生相养，使邻里各有恩义。秦汉间，但令有罪相纠，而风俗坏矣。欲行三代之政，则比闾之法，不可不讲。卒伍之法，以起军旅，以作田役，以比追胥，以令贡赋，此即后世保伍之法，逐捕盗贼是也。均土地，稽人民，此言民数；大约四家计口二十有四人，其堪任使者十人，凡一井八家，为堪任使者二十人，可见周家役民不穷其力。井田之制，四井为邑，四邑为邱，四邱为甸，邱十六井，甸六十四井也。知方百里者，《孟子》曰：“方里而井。”计之则邑方二里，邱方四里，甸方八里也。名为甸之意，以其居一成之中，成方十里。匠人云：“成方十里。”此言四邱为甸，甸与成，其实一也。郑解成为甸表里之意，共出兵车一乘，故谓之甸。甸，乘也。十里为成，成间广八尺，深八尺，谓之洫，是当甸在其中，旁一里以治洫，故注云：“方十里为成，成中容一甸，方八里，出田税，缘边一里治洫不税。”《论语注》：“井十为通，通十为成，成出革车一乘。”是据成方十里出车一乘也。成，元年《左传》服注，引《司马法》云，“四邑为邱，邱十六井，出戎马一匹、牛三头，是曰匹马三牛。四邱为甸，甸六十四井，出长毂一乘、马四匹、牛十二头、甲士三人、步卒七十二人，戎楯备具，谓之乘马。”是据甸方八里，出车一乘也。二者事得相通，故各据一焉。若然，成出兵车一乘，为七十五人耳。而少康有田一成，有众一旅，成方十里，九百夫之田也。授民田有不易一易再易，通率二而当一，有四百五十人矣。其中上地差多，则得容五百人也。其出兵，夫家不尽行，故一车士卒惟七十五人。少康言众一旅，盖尽举大众，故与出赋异也。《司马法》乃言舆赋之数，据前项民数，一井八家可任使者二十人，今六十四井为五百十有二家，其堪役通一千二百八十人，而籍于司马之法者，才七十有五人，盖四百七十家有余，只赋兵二十五人耳。《司马法》又有炊家子、厩巷、衣装、樵汲二十五人当出外。又《法》，畮百为夫，至徒二千人，此言征调之数，据前项兵籍，四邑为邱，邱十六井，今云十井为通，促零就整，以十起数耳。田制八家为井起算，兵制十人为什起算，各从其宜，非有损益也。比闾亦以整数，四邱为甸，凡六十四井，其籍七十有五，今十通为成，加前一邱三十六井之地，为百井八百家，是谓二百八十八家，其兵亦当添一甲有零，只调三十人，盖四分常兵之数而征发其一，故八百家止言三百家，番休者常五百家也。积数凡百井八百家，得为丁四千八百人，堪任使者二千人，二十分二千之一有奇为一百人有奇，又四分百人之一强，止发三十人耳。百里千里皆然，车马亦然。自邱备一乘，乘四马，但赋一马，积四邱为甸，凡四甸方赋一乘，故促十六井为一通，出一马，后加百井为一成，出一车，亦无增减。甸言徒七十二人、甲士三人，成言七十人、徒二十人，盖调特差择宜为士者居多也。 

　　●卷十 

