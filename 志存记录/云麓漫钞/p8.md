<!-- { "loadSidebar": true } -->
　　选人之制，始于唐，自中叶以来，藩镇自辟召，谓之版授，时号假版官，言未授王命，假摄之耳。国朝既收诸镇权，自一命以上，皆注吏部选，而选人有七阶，留守判官至观察判官为一等，今承直郎。节度掌书记、观察支使为一等，今儒林郎；防御团练、军事判官京府至观察推官为一等，今文林郎；防御团练、军事推官为一等，今从事郎；县令、录事参军为一等，今从政郎；试衔知县、知录事为一等，今修职郎；军巡判官、司户等参军、主簿尉为一等，今迪功郎；宣和间方改从今制，有举官五员，及六考以上无过，许改入京官考。国初任子，进士甚鲜，内而侍从官、常参官，外而监司守倅，皆得荐举；历任及四考，有举官四员，许改官，增考为六考，举官为五人。于皇祐罢常参官荐举；于康定罢知杂御史以上荐举；于治平罢通判荐举；于熙宁禁补发；于乾道削荐纸，严岁额；于淳熙增教官，添县丞诸司属官，而员益冗，举削日减，人有淹滞之叹。 

　　临安知府迁职至殿撰，多兼工部、兵部侍郎尚书，盖二部事减故也。虽出于近制，然亦是故事。开封尹自真宗由此建储，不置尹，改少尹，作权知府，以翰林学士之久次兼之，谓之省府学士。若以侍从充知府，则望重，有事即当面奏，自庶官进侍从，则未免委曲应酬，而权轻矣。 

　　绍兴既讲和，务与民休息，禁网疏阔，富家巨室，竟造房廊，赁金日增。庚午、辛未年间，知江阴军赵隽之稍镌房金，民间乐之。相传云：“有旨蠲减。”镇江卖药人高嵩，年十九，携小刀，假皂衫、幞头，如京都亲事官状，袖黄纸一，绐府门子云：“秦太师令赍知府迁转文字来。”府中人欣然与之通传。时知府张楠才仲，就便坐见之，展刺拜谒如礼，云：“秦太师有指挥，乞退左右。”张挥去之，嵩出袖中黄纸，徐步展于侧边桌上，笼手近前，遂出刀刺之，张皆避过，微划损面上；又刺其颈，张仰首，刀自其吻过，张啮住一指，嵩负痛，刀落，巾为风飘出外。虞候等入视，见两人相持，遂捕送狱，鞫成，具奏，伏诛。黄纸写云：“镇江府张楠违背圣旨，不放房钱。”自是后，房缗顿减矣。 

　　徽庙既内禅，寻幸淮浙，尝作小词，名《月上海棠》，末句云：“孟婆且与我做些方便。”而隆祐保祐之功，盖谶于此。谚语谓风为孟婆，非也。段公路《北户录》云：“南方祝船神，名曰孟姥孟公。”梁简文《船神记》云：“又呼为孟公孟姥。”刘思贞云：“元冥为水官，死为水神。”冥、孟，声相似，即元冥也。 

　　王荆公之生也，有獾出于市，一道人首常戴花，时人目为戴花道人，来访其父曰：“此文字之祥，是儿当之，他日以文名天下。”因述其出处甚详，俟至执政，自当见之。荆公父书于册，自后休证不少差，荆公甚神之。洎拜两地，戒阍者，有戴花道人来，不问早暮即通。一日，道人果来，荆公见之，述父所记、渴见之意。道人曰：“自此益得君，谨无复仇。”荆公扣之，曰：“公前身，李王也，戒之。”遂辞去。出《戴花道人传》。 

　　高宗即位之初，隆祐送小冠，谓曰：“此祖宗闲燕之所服也。”盖在国朝，帽而不巾，燕居虽披袄，亦帽，否则小冠。 

　　宣政之间，人君始巾，在元祐间，独司马温公、伊川先生以孱弱恶风，始裁皂绸包首，当时只谓之温公帽、伊川帽，亦未有巾之名；至渡江方着紫衫，号为穿衫，尽巾，公卿皂隶下至闾阎贱夫皆一律矣。巾之制，有圆顶、方顶、砖顶、琴顶，秦伯阳又以砖顶服去顶内之重纱，谓之四边净，外又有面袋等，则近于怪矣。魏道弼参政欲复衫帽，竟不能行。 

　　宣和以前，士大夫辈行相等，皆称字，虽通上官，亦不过呼，若大夫以上，只云运判大夫之类。秦忠献与人简尺，多云丈，世俗效之，虽贻晚进书，亦云丈，知州以上则称朝议，以下皆学士。秦薨，臣寮论列，未几，昔日之朝议进而为大中，学士进而为朝议。近年尤甚，知州而上，皆有大中通奉之称矣。 

　　古尺牍之制，某顿首或再拜或启，唐人始更为状，末云：“谨奉状谢，不宣，谨状。”或云：“谨上状，不宣，谨状，月日某官姓名，状上某官。”《北梦琐言》云：“唐卢光启受知于租庸使张濬，濬出征并汾，卢为致书疏，凡一事，别为一幅，后不闻他人为之。唐末以来，礼书庆贺为启，一幅前不具衔，又一幅通时暄，一幅不审迩辰，颂祝加餐，此二幅每幅六行，共三幅。至宣政间，则启前具衔，为一封，又以上二幅六行者同为公启，别叠七幅为一封。秦忠献当国，有投以劄子者，其制，前去顿首再拜，而后加又谨具申呈月日，具官姓名，劄子多至十余幅，平交则去申字。庆元三年，严叠楮之禁，只用三幅云。”后又只许用一幅，殊为简便。 

　　国初公状之制，前具官别行，叙事后云：“牒件状如前，谨状。”至宣和以后，始用今制，前具官别行，稍低，叙事讫，复别作一行稍高，云：“右谨具申闻，谨状。” 

　　国朝印制，仍唐旧，诸王及中书门下印方二寸一分，枢密院宣徽三司、尚书省诸司印方二寸，惟尚书省印不涂金；节度使印方一寸九分，涂金，余印方一寸八分；观察使印亦涂金；又有朱记以给京城外处职司及军校等，其制：长一寸七分、广一寸六分。今之印记多不如制，军校印尚有存者，盖可考也。 

　　绍兴初，尝获北方探事人云：虏用兵多用锐阵，一阵退，复一阵来，每一阵，重如一阵；重兵既多，即作圆阵以旋敌人，若敌人复作圆阵外向，即下马步战；待其败走，上马追之。自用兵以来如此。 

　　绍兴中，军旅之兴，急于用度，度牒之出无节；上户和籴所得，减价至二三十千。时有“无路不逢僧”之语，觉果了诸人，皆青出蓝者，每人会下不啻一二千人，徜徉江浙间，士夫富室巨家为之倾动，小民亦信向，佛法之盛，无出斯时。东坡云：“殆非浮屠氏之福者”，是也；果之南迁，亦坐此。后禁度牒，二十余年间，僧徒消烁殆尽，福建诸寺多用保甲看管。今度牒卖八百贯，人竞买之。守之以坚，真良法也。 

　　古者，马以驾车。非朝臣正礼也。宣帝时，韦元成以列侯侍祠孝惠庙，晨入庙，天雨，淖，不驾驷马车而骑至庙下，有司劾奏，等辈数人皆坐削爵。唐睿宗时，太子将释奠，有司草仪注，从臣皆乘马着衣冠。左庶子刘子元曰：“古大夫乘车，为马騑服；魏晋朝士驾牛车；李广北征，解鞍憩息；马援南代，据鞍顾盼；则鞍马行于军旅，戎服所便。江左尚书郎乘马，御史治之；颜延年罢官，骑马出入；世称放诞。”自唐以迄本朝，却以乘马朝服为礼，如入朝及谒庙，先乘车至门外，换马入宫门。若从驾，则宰执侍从官皆骑从，南郊祀上帝，则宰相骑导。以此言之，古以乘车为礼，骑为不恭，今人以骑为礼，乘车为不恭，古今异宜如此。 

　　汉以丞相御史为两府，《杜延年传》，“与两府及两廷尉分章”，《赵充国传》，“两府白，遣义渠安国行视诸羌”是也。按本朝自改官制，以少师、少傅、少保革太尉司徒、司空；宣政间，改武官，又以太尉为武阶之长，为真两府，盖比参政、枢密也。自五代以来，尚书省为东府，枢密院为西府，自是参、枢亦云两府也，而太尉即呼为两府太尉云。 

　　陆羽《茶经》云：“江左日近，方有蜡面之号，李氏别取乳作片，或号京挺的乳及骨子。”又云：“浙西湖州为上，常州次之，湖州出长城（今长兴）顾渚山中，常州出义兴（今宜兴）君山悬脚岭北岸下。”唐《重修茶舍记》：“贡茶御史大夫李栖筠典郡日，陆羽以为冠于他境，栖筠始进。”故事，湖州紫笋以清明日到，先荐宗庙，后分赐近臣。紫笋生顾渚，在湖、常间。当茶时，两郡太守毕至，为盛集，见蔡宽夫《诗话》。玉川子谢孟谏议寄新茶，有“手阅月团三百片”，又云，“天子须尝阳羡茶”，则孟所寄乃阳羡茶也。又湖守袁高诗云：“捣声昏系晨，众功何枯栌。”则阳羡又知是饼茶，不特始于李氏也。袁诗又云：“黎氓辍耕耘，采掇实苦辛。一夫且当役，尽室皆同臻。扪葛上欹壁，蓬头入荒榛。终朝不盈掬，手足皆鳞皴。悲嗟遍空山，草木为不春。阴岭茶未吐，使曹牒已频。”今人不复为饼，岂坐是耶？ 

　　今之蜡梅，按山谷诗后云：“京洛间有一种花，香气似梅花，亦五出而不能晶明，类女功捻蜡所成，京洛人因谓蜡梅。木身与叶乃类蒴藋，窦高州家有一丛，能香一园。”王立之《诗话》云：“蜡梅，山谷初见之，戏作二绝，缘此盛行于京师。”诗云：“金蓓锁春寒，恼人香未展。虽无桃李颜，风味极不浅。”“体熏山麝脐，色染蔷薇露。披拂不满襟，时有暗香度。” 

　　山谷《山矾花》二首，《序》云：“江南野中有一种小白花，木高数尺，春开极香，野人号为郑花。王荆公尝欲求此花栽，作诗而陋其名，予请名曰山矾。野人采郑花叶以染黄，不借矾而成色，故名山矾。海岸孤绝处，补陁落伽山，译者以谓小白花山，予疑此山矾花尔，不然何以观音老人坚坐不去耶？”杜渊释之云：“此诗及序，皆以山谷手迹校过。”近世曾慥端伯作《高斋诗话》云：“唐人有题唐昌《观玉蕊花诗》云：‘一树珑璁玉刻成，飘廊点地色轻轻。’今玚花即玉蕊花也，介甫以比玚，谓当用此玚字，盖玚玉名，取其白。山谷又更其名为山矾，谓可以染也。庐陵段谦叔家有杨汝士与白二十二一帖，‘唐昌玉蕊以少，故见珍耳。自来江南，山山有之，土人取以供染事，不甚惜也。’则知玚花之为玉蕊，断无疑矣。诗云：‘北岭山矾取意开，轻风正用此时来。平生习气难料理，爱著幽香未拟回。高节亭边竹已空，山矾独自倚春风。二三名士开颜笑，把断花光水不通。’则知二花因山谷而名始著。” 

　　水仙花有单叶者，有千叶者。杨诚斋云：“世以水仙为金盏银台，盖单叶者，其中真有一酒盏，深黄而金色。至千叶水仙，其中花片卷皱密蹙一片之中，下轻黄而上白，如染一截者，与酒杯之状，殊不相似，安得以旧日俗名辱之？要之，单叶者当命以旧名，而千叶者乃真水仙。”云：“薤叶葱根两不差，重蕤风味独清佳。薄揉肪玉围金钿，浅染鹅黄剩素纱。台盏元非千叶种，丰容要是小莲花。向来山谷相看日，知是它家是当家。” 

