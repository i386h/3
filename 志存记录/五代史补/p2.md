<!-- { "loadSidebar": true } -->
　　初，隐罢上中书之日，费窘，因抵魏谒邺王罗绍威，将入其境，先贻书叙其家世，邺王为侄。幕府僚吏见其书，皆怒曰：“罗隐一布衣尔，而侄视大王，其可乎！”绍威素重士，且曰：“罗隐名振天下，王公大夫多为所薄，今惠然肯顾，其何以胜，得在侄行，为幸多矣，敢不致恭，诸公慎勿言。”于是拥旆郊迎，一见即拜，隐亦不让。及将行，绍威赠以百万，他物称是，仍致书于镠谓叔父，镠首用之。

　　郑准作归姓表

　　郑准，不知何许人。性谅直，能为文，长于笺奏。成汭镇荆南，辟为推官。汭尝雠杀人，惧为吏所捕，改姓郭氏。及为荆南节度使，命准为表乞归本姓，准援笔而成，其略云：“臣门非冠盖，家本军戎。亲朋之内盱睢，为人报怨；昆弟之间点染，无处求生。背故国以狐疑，望邻封而鼠窜。名非霸越，乘舟难效于陶朱；志切投秦，出境遂称于张禄。”又云：“成为本姓，郭乃冒称。本避犯禁之辜，敢归司寇；别族受封之典，诚愧诸侯。伏乞圣慈，许归本姓”云云。其表甚为朝廷所重。后因汭生辰，淮南杨行密遣使致礼币之外，仍贶《初学记》一部，准忿然以为不可，谓汭曰：“夫《初学记》，盖训童之书尔，今敌国交聘，以此书为贶，得非相轻之甚耶！宜致书责让。”汭不纳，准自叹曰：“若然，见轻敌国，足彰幕府之无人也。参佐无状，安可久！”遽请解职。汭怒其去，潜使人于途中杀之。

　　曹唐死

　　曹唐，柳州人。少好道，为大小《游仙》诗各百篇，又着《紫府玄珠》一卷，皆叙三清、十极纪胜之事。其《游仙》之句，则有《汉武帝宴西王母》诗云：“花影暗回三殿月，树声深锁九门霜。”又云：“树底有天春寂寂，人间无路月茫茫。”皆为士林所称。其后游信州，馆于开元寺三学院。一旦卧疾，众僧忽见二青衣缓步而至，且四向顾视，相谓曰：“只此便是‘树底有天春寂寂，人间无路月茫茫’。”言讫，直入唐之卧室。众僧惊异，亦随之而入，踰阈，而青衣不复见，但见唐已殂矣。

　　先是，唐与罗隐相遇，隐有题《牡丹》诗云：“若教解语应倾国，任是无情亦动人。”唐因戏隐曰：“此非赋牡丹，乃题女子障耳。”（南人以歌姬为女子。）隐应声曰：“犹胜足下鬼诗。”唐曰：“其词安在？”隐曰：“只‘树底有天春寂寂，人间无路月茫茫’，得非鬼诗？”唐无言以对。至是青衣亦援引此句，而唐寻卒，则隐之言，岂偶然哉！

　　杜光庭入道

　　杜光庭，长安人，应“九经”举不第。时长安有潘尊师者，道术甚高，僖宗所重，光庭素所希慕，数游其门。当僖宗之幸蜀也，观蜀中道门牢落，思得名士以主张之。驾回，诏潘尊师使于两街，求其可者。尊师奏曰：“臣观两街之众，道听涂说，一时之俊即有之，至于掌教之士，恐未合应圣旨。臣于科场中识“九经”杜光庭，其人性简而气清，量宽而识远，且困于风尘，思欲脱屣名利久矣。以臣愚思之，非光庭不可。”禧宗召而问之，一见大悦，遂令披载，仍赐紫衣，号曰“广成先生”，即日驰驿遣之。及王建据蜀，待之愈厚，又号为“天师”。光庭尝以《道德》二经注者虽多，皆未能演畅其旨，因着《广成义》八十卷，它术称是，识者多之。

　　尔朱先生上升

　　尔朱先生，忘其名，蜀人，功行甚至。遇异人，与药一丸，先生欲服，异人曰：“今若服必死，未若见浮石而后服之，则仙道成矣。”先生如其教。自是每一石必投之水，欲其浮，如是者殆一纪。人皆以为狂，或聚而笑之，而先生之心愈坚。居无何，因游峡上，将渡江，有叟舣舟相待，先生异之，且问曰：“如何姓氏？”对曰：“石氏。”“此地何所？”答曰：“涪州。”先生豁然悟曰：“异人浮石之言，斯其应乎！”遂服其药，即轻举矣。

　　上蓝遗锺传偈

　　上蓝和尚，失其名，居于洪州上蓝院。精究术数，大为锺传所礼。一旦疾笃，往省之，且曰：“老夫于和尚，可谓无间矣，和尚或不讳，得无一言相付耶？”上蓝强起，索笔作偈以授，其末云：“但看来年二三月，柳条堪作打钟槌。”偈终而卒。传得之，不能测。洎明年春，淮帅引兵奄至，洪州陷，江南遂为杨氏有。“打钟”之偈，人始悟焉。

　　僧贯休入蜀

　　僧贯休，婺州兰溪人。有逸才，长于歌诗。尝游荆南，时成汭为荆南节度使，生日有献歌诗颂德者仅百余人，而贯休在焉。汭不能亲览，命幕史郑准定其高下。准害其能，辄以贯休为第三，贯休怒曰：“藻鉴如此，其可久乎！”遂入蜀。及至，值王建称藩，因献之诗云：“一瓶一钵垂垂老，万水千山得得来。”建大悦，遽加礼待。洎僭大号，以国师赐号曰“禅月”。

　　贯休与光庭嘲戏

　　贯休有机辨，临事制变，众人未有出其右者。杜光庭欲挫其锋，每相见，必伺其举措以戏调之。一旦，因舞辔于通衢，而贯休马忽坠粪，光庭连呼：“大师，大师，数珠落地。”贯休曰：“非数珠，盖大还丹耳。”光庭大惭。贯休有文集四十卷，吴融为之序，号《西岳集》，行于世。

　　陈黯善对

　　陈黯，东瓯人。才思敏速，时年十三，袖卷谒本郡牧。时面上有班疮新愈，其痕炳然。郡牧戏之曰：“藻才而花貌，何不咏歌？”黯应声曰：“瑇瑁宁堪比，班犀讵可加？天嫌未端正，敷面与装花。”





五代史补卷一




　　梁二十一条

　　太祖应谶

　　太祖朱全忠，黄巢之先锋。巢入长安，以刺史王铎围同州，太祖遂降，铎承制拜同州刺史。黄巢灭，淮、蔡间秦宗权复盛，朝廷以淮、蔡与汴州相接，太祖汴人，必究其能否，遂移授宣武军节度使以讨宗权，未几灭之。自是威福由己，朝廷不能制，遂有天下。先是，民间传谶曰“五公符”，又谓之“李淳风转天歌”，其字有“八牛之年”，识者以“八牛”乃“朱”字，则太祖革命之应焉。

　　太祖文健儿面

　　太祖之用兵也，法令严峻，每战，逐队主帅或有没而不返者，其余皆斩之，谓之“拔队斩”，自是战无不胜。然健儿且多窜匿州郡，疲于追捕，因下令文面，健儿文面，自此始也。

　　敬翔裨赞

　　敬翔应“三传”，数举不第，发愤投太祖，愿备行陈。太祖问曰：“足下通《春秋》久矣，今吾主盟，其为战欲效春秋时，可乎？”翔曰：“不可。夫礼乐犹不相沿袭，况兵者诡道，宜其变化无穷。若复如春秋时，则所谓务虚名而丧其实效，大王之事去矣。”太祖大悦，以为知兵，遽延之幕府，委以军事，竟至作相。

　　王彦章入军

　　王彦章之应募也，同时有数百人，而彦章营求为长。众皆怒曰：“彦章何人，一旦自草野中出，便欲居我辈之上，是不自量之甚也！”彦章闻之，乃对主将指数百人曰：“我天与壮气，自度汝等不及，故求作长耳。汝等咄咄，得非胜负将分之际耶！且大凡健儿开口便言死，死则未暇，且共汝辈赤脚入棘针地走三五遭，汝等能乎？”众初以为戏，既而彦章果然。众皆失色，无敢效之者。太祖闻之，以为神人，遽擢用之。

　　杨凝式佯狂

　　杨凝式父涉，为唐宰相。太祖之篡唐祚也，涉当送传国玺。时凝式方冠，谏曰：“大人为宰相，而国家至此，不可谓之无过，乃更手持天子印绶以付他人，保富贵，其如千载之后云云何？其宜辞免之。”时太祖恐唐室大臣不利于己，往往阴使人来探访羣议，搢绅之士，及祸甚众。涉常不自保，忽闻凝式言，大骇曰：“汝灭吾族。”于是神色沮丧者数日。凝式恐事泄，即日遂佯狂，时人谓之“杨风子”也。

　　杨行密钱塘侵掠

　　杨行密尝命宣州刺史田頵领兵围钱塘，钱镠危急，遣其子元璙修好于行密。元璙风神俊迈，行密见之甚喜，因以其女妻之，遽命頵罢兵。初，頵之围城也，尝遣使候钱镠起居，镠厚待之。将行，复与之小饮。时罗隐、皮日休在坐，意以頵之师无能为也，且欲讥之。于是日休为令，取一字，四面被围而不失其本音，因曰：“‘其’字上加‘草’为萁菜，下加‘石’为碁子，左加‘玉’为琪玉，右加‘月’为期会。”罗隐取“于”字，上加“雨”为舞雩，下加“皿”为盘盂，左加“玉”为玗玉，右加“邑”为邘地。使者取“亡”字，讥钱镠必亡。然“亡”上加“草”为芒，下加“心”为忘，右加“邑”为邙，左加“心”为忙，其令必不通，合坐皆嘻笑之，使大惭而去。未几，頵果班师。

　　先是，行密与镠势力相敌，其为愤怒，虽水火之不若也。行密尝命以大索为钱贯，号曰“穿钱眼”。镠闻之，每岁命以大斧科柳，谓之“斫杨头”。至是，以元璙通昏，二境渐睦，穿眼、斫头之论始止。

　　杨行密诈盲

　　杨行密据淮南，以妻弟朱氏众谓之朱三郎者，行密署为泗州防御使。泗州素屯军，朱氏骁勇，到任恃众自负，行密虽悔，度力未能制，但姑息之，时议以谓行密事势去矣。居无何，行密得目疾，虽愈，且诈称失明，其出入皆以人扶策，不尔则触墙抵柱，至于流血，姬妾仆隶以为实然，往往无礼，首尾仅三年。朱氏闻之，信而少懈弛，行密度其计必中，谓妻曰：“吾不幸，临老两目如此，男女卑幼，苟不讳，则国家为他人所有。今昼夜思忖，不如召泗州三舅来，使管勾军府事，则吾虽死无恨。”妻以为然，遽发使，述其意而召之，朱氏大喜，倍道而行。及入谒，行密恐其觉，坐于中堂，以家人礼见。朱氏颇有德色，方设拜，行密奋袖中铁槌以击之，正中其首，然犹宛转号叫，久而方毙。行密内外不测，实时升厅，召将吏等谓之曰：“吾所以两目失明者，盖为朱三。此贼今已击杀，两目无事矣，诸公知之否！”于是军府大骇，其仆妾尝所无礼者，皆自杀。

　　初，行密之在民间也，尝为合肥县手力，有过，县令将鞭之，行密惧且拜。会有客自外入见，行密每拜，则厅之前檐皆叩地，而令不之觉。客知其非常，乃遽升厅揖令于他处，告以所见，令惊，遂恕之，且劝事郡以自奋。行密度本郡不足依，乃投高骈。骈死，秦彦、孙儒等作乱，行密连诛之，遂有淮南之地。

　　朱瑾得战马

　　瑾之奔淮南也，时行密方图霸，其为礼待，加于诸将数等。瑾感行密见知，欲立奇功为报，但恨无入阵马，忽忽不乐。一日昼寝，梦老叟，眉发皓然，谓瑾曰：“君常恨无入阵马，今马生矣。”及厩隶报，适退槽马生一驹，见卧未能起。瑾惊曰：“何应之速也！”行往视之，见骨目皆非常马，大喜曰：“事办矣！”其后破杜洪，取锺传，未尝不得力焉。

