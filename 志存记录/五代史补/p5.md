<!-- { "loadSidebar": true } -->
　　何仲举，营道人。美姿容，年十三，俊迈绝伦。时家贫，输税不及限。李皋为营道令，怒之，乃荷项系狱，将槚楚焉。或有言于皋曰：“此子虽丱，能为诗，往往间立成，希明府一察之。”皋闻，遽召而问曰：“知汝有文，且速敏，今日之事，若能文不加点，为一篇以自述，吾当贷汝。”仲举援笔而成，曰：“似玉来投狱，抛家去就枷。可怜两片木，夹却一枝花。”皋大惊，自为脱枷，延上厅，与之抗礼，自是仲举始锐意就学。天成中，入洛。时秦王为河南尹，尤重士，仲举与张杭、江文蔚俱游其门。及其东荐也，公举数百人，独以仲举为擅场。仲举因献诗曰：“碧云章句纔离手，紫府神仙尽点头。”秦王大悦，称赏不已，故一举上第。及归，遇文昭马氏承制，依唐太宗故事，于天策府置十八学士，以皋为学士之首，且执政柄，而仲举自以出于皋之门下，虽策名中朝，事皋未尝暂懈，皋感悦，遂加引用。未几，与之同列，及出，又为全、衡二州刺史。先是，湖南尤多诗人，其最显者有沈彬、廖凝、刘昭禹、尚颜、齐己、虚中之徒，而仲举在诸公间尤为轻浅。惟李皋独推许之，往往对众吟《秋日晚望》诗曰：“树迎高鸟归深野，云傍斜阳过远山。”以足扣地，叹曰：“何仲举乃诗家之高逸者也，诸官见取舍，其余奴岳乃间气尔。”故仲举感皋之见知，卒能自奋，至于名节，亦终始无玷，论者以皋有知人之鉴。

　　徐寅摈弃

　　徐寅，登第归闽中，途经大梁，因献太祖《游大梁赋》。时梁祖与太原武皇为雠敌，武皇眇一目，而又出自沙陀部落，寅欲曲媚梁祖，故词及之，云：“一眼胡奴，望英威而胆落。”未几，有人得其本示太原者，武皇见而大怒。及庄宗之灭梁也，四方诸侯以为唐室复兴，奉琛为庆者相继。王审知在闽中，亦遣使至，遽召其使，问曰：“徐寅在否？”使不敢隐，以无恙对。庄宗因惨然曰：“汝归语王审知，父母之雠，不可同天。徐寅指斥先帝，今闻在彼中，何以容之？”使回，具以告。审知曰：“如此则主上欲杀徐寅尔。今杀则未敢奉诏，但不可用矣。”即日戒阍者不得引接，徐寅坐是终身止于秘书正字。

　　黄滔命徐寅代笔

　　黄滔在闽中，为王审知推官。一旦馈之鱼，时滔方与徐寅对谈，遂请为代谢笺。寅援笔而成，其略曰：“衔诸断索，才从羊续悬来；列在琱盘，便到冯驩食处。”时人大称之。

　　敬新磨狎侮

　　敬新磨，河东人。为伶官，大为庄宗所宠惜。庄宗出自沙陀部落，既得天下，多用蕃部子弟为左右侍卫，高鼻深目者甚众，加以恃势凌辱衣冠，新磨居常嫉之，往往扬言曰：“此辈虽硬弓长箭，今天下已定，无所施矣。惟有一般胜于人者，鼻孔大、眼睛深耳，他不足数也。”众皆切齿，相与诉于庄宗，其间亦有言发而泣下者。庄宗不悦，召新磨责之曰：“吾军出自蕃部，天下孰不知？汝未尝为我避讳，更辱骂之，使各垂泣告朕，何也？”新磨即正色对曰：“陛下妄矣。此辈泪便用桔槔子打亦不出，岂能见之也。”庄宗素好徘，不觉大笑。时殿上常有恶犬，及新磨退，一犬奋起，似欲肆噬。新磨意庄宗使之，遽倚柱大呼曰：“陛下勿纵男女咬人！”庄宗色变，索弓箭，新磨遽抗声曰：“臣虽贱，与陛下一体，杀之不祥！”问其故，对曰：“陛下改元，以同光为纪年，天下谓之同光帝。且同者，铜也，不得敬新磨，铜光何以见耶！”庄宗又欣然。其谑浪狎侮，应机而发，皆此类也。

　　僧昭说踏钱

　　僧昭者，通于术数。居两浙，大为钱塘钱镠所礼，谓之“国师”。一旦谒镠，有宫中小儿嬉于侧，坠下钱数十文。镠见，谓之曰：“速收，虑人恐踏破汝钱。”昭师笑曰：“汝钱欲踏破，须是牛即可。”镠喜，以为社稷坚牢之义。后至曾孙俶，举族入朝，因而国除。俶年属丑为牛，可谓牛踏钱而破矣。

五代史补卷三 

　　晋二十条

　　高祖先兆

　　高祖尚明宗女，宫中谓之石郎。及将起兵于太原，京师夜间狼皆羣走，往往入宫中。愍帝患之，命诸班能射者分投捕逐，谓之“射狼”。或遇诸途，问曰：“汝何从而来？”对曰：“看射狼。”未几，高祖至，盖“射”亦“石”也。

　　少主不召桑维翰

　　少主之嗣位也，契丹以不俟命而擅立；又景延广辱其使，契丹怒，举国南侵。以驸马都尉杜重威等领驾下精兵甲，御之于中渡桥。既而契丹之众已深入，而重威等奏报未到朝廷。时桑维翰罢相，为开封府尹，谓僚佐曰：“事急矣，非大臣钳口之时。”乃叩内阁求见，欲请车驾亲征，以固将士之心。而少主方在后苑调鹰，至暮竟不召。维翰退而叹曰：“国家阽危如此，草泽逋客亦宜下问，况大臣求见而不召耶！事亦可知矣。”未几，杜重威之徒降于契丹，少主遂北迁。

　　桑维翰责张彦泽

　　桑维翰形貌甚怪，往往见之者失次。张彦泽素以骁勇称，每谒候，虽冬月未尝不雨汗。及中渡变生，彦泽引蕃部至，欲逞其威，乃领众突入开封府，弓矢乱发，且问：“桑维翰安在？”维翰闻之，乃厉声曰：“吾为大臣，使国家如此，其死宜矣。张彦泽安得无礼！”乃升厅安坐，谓彦泽曰：“汝有何功，带使相已临方面，当国家危急，不能尽犬马之力以为报效，一旦背叛，助戎狄作威为贼，汝心安乎？”彦泽睹其词气慨然，股栗不敢仰视，退曰：“吾不知桑维翰何人，今日之下，威棱犹如此，其再可见耶！”是夜，令壮士就府缢杀之。当维翰之缢也，犹瞋目直视，嘘其气再三，每一嘘皆有火出，其光赫然。三嘘之外，火尽灭，就视则奄然矣。

　　李涛纳命

　　李涛常忿张彦泽杀邠州幕吏张式而取其妻，涛率同列上疏，请诛彦泽以谢西土，高祖方姑息武夫，竟不从。未几，契丹南侵，至中渡桥，彦泽首降。戎主喜，命以本军统蕃部控弦之士，先入京师。彦泽自以功不世出，乃挟宿憾杀开封尹桑维翰。涛闻之，谓亲知曰：“吾曾上疏请诛彦泽，今国家失守，彦泽所为如此，吾之首领庸可保乎？然无可奈何，谁能伏藏沟渎而取辱耶！”于是自写门状，求见彦泽。其状云：“上疏请杀太尉人李涛，谨随状纳命。”彦泽览之，欣然降阶迎之。然涛犹未安，复曰：“太尉果然相恕乎？”彦泽曰：“览公门状，见‘纳命’二字，使人怨气顿息，又何忧哉！”涛素滑稽，知其必免，又戏为伶人词曰：“太尉既相恕，何不将压惊绢来！”彦泽大笑，卒善待之。

　　马希范奢侈

　　马希范，武穆之嫡子。性奢侈，嗣位未几，乞依故事置天策府僚属，于是擢从事有才行者，有若都统判官李铎、静江府节度判官潘玘、武安军节度判官拓拔坦、都统掌书记李皋，镇南节度判官李庄、昭顺军节度判官徐收、澧州观察判官彭继英、江南观家判官廖图、昭顺军观察判官徐仲雅、静江府掌书记邓懿文、武平军节度掌书记李松年、镇南军节度掌书记卫曮、昭顺军观察支使彭继勋、武平军节度推官萧铢、桂管观察推官何仲举、武安军节度巡官孟玄晖、容管节度推官刘昭禹等十八人，并为学士。其余列校，自袁友恭、张少敌等各以次授任。莫不大兴土木，以建兴府庭，其最为壮丽者，即有九龙、金华等殿。迨殿之成也，用丹砂涂其壁，凡用数十万斤石，每僚吏谒见，将升殿，但觉丹砂之气，蔼然袭人，其费用也皆此类。初，教令既下，主者以丹砂非卒致之物，相顾忧色。居无何，东境山崩，涌出丹砂，委积如丘陵，于是收而用之。契丹南侵，闻其事，以为希范非常人，遽使册为尚父。希范得册，以为戎虏推奉，欣然当之矣。

　　丁思仅谓马希范起义兵

　　丁思仅素有才略，为马氏骑将。以希范受契丹册命，深耻之，因谓希范曰：“今朝廷失守，正忠臣义士奋发之时，使驰檄四方，引军直趋京师，诛犬戎，天子反正，然后凯还，如此则齐桓、晋文不足数矣。时不可失，愿大王急图之。”希范本无远略，加以兴作府署未毕，不忍弃去，遂寝思仅之谋。思仅不胜其愤，谓所亲曰：“古人疾没世而名不称，今遭逢扰攘，不能立功于天下，反顾恋数间屋子乎？诚可痛也！”自是思仅常怏怏。

　　马希范杀高郁

　　高郁为武穆王谋臣，庄宗素闻其名，及有天下，且欲离间之。会武穆王使其子希范入觐，庄宗以希范年少易激发，因其敷奏敏速，乃抚其背曰：“国人皆言马家社稷必为高郁所取，今有子如此，高郁安得取之耶！”希范居常嫉郁，忽闻庄宗言，深以为然。及归，告武穆请诛之，武穆笑曰：“主上战争得天下，能用机数，以郁资吾霸业，故欲间之耳，若梁朝罢王彦章兵权也。盖遭此计，必至破灭，今汝诛郁，正落其彀中，慎勿言也。”希范以武穆不决，祸在朝夕，因使诬告郁谋反而族灭之。自是军中之政，往往失序，识者痛之。初，郁与武穆俱起行阵，郁贪且僭，常以所居之井不甚清澈，思所以澄汰之，乃用银叶护其四方，自内至外皆然，谓之“拓里”，其奉养过差，皆此类也，故庄宗得以媒蘖。自后阴晦中见郁，后竟为所患尔。

　　李昪得江南

　　李昪，本为徐温所养，温杀张颢，权出于己，自称大丞相、中书令、都统。及出居金陵，以嫡子知训为丞相，昪为润州节度。昪始为宣州，忽得润州，甚怏快，将白温辞之。宋齐丘素与昪善，因谓昪曰：“知训骄倨，不可大用，殆必有损足焚巢之患。宣州去江都远，难为应，润州方隔一水尔，有急则可以立功，慎勿辞也。”昪闻之释然，遂行，至润州。未几，知训果为朱瑾所杀。是夜江都乱，火光亘天，昪望之曰：“宋公之言中矣。”遂引军渡江，尽诛朱瑾之党。后解甲去备，以待徐温。温至，且喜且怒，谓昪曰：“犹幸汝在润州，不然吾家大事将去矣。汝于兄弟中有大功者耶！”即日用昪为左仆射，知政事，以代知训。昪善于抚御，内外之心翕然而归之，故徐温卒未几，而江南遂为昪所有。

　　先是，江南童谣云：“东海鲤鱼飞上天。”东海即徐之望也；李者鲤也，盖言李昪一旦自温家起而为君尔。初，昪既畜异志，且欲讽动僚属。雪天大会，酒酣，出一令，须借雪取古人名，仍词理通贯。时齐丘、徐融在座，昪举杯为令曰：“雪下纷纷，便是白起。”齐丘曰：“着屐过街，必须雍齿。”融意欲挫昪等，遽曰：“明朝日出，争奈萧何。”昪大怒，是夜收融投于江，自是与谋者惟齐丘而已。

　　李瀚作钱镠碑

