<!-- { "loadSidebar": true } -->

五代史补
提要

　　《五代史补》五卷，宋陶岳撰。岳字介立，浔阳人。宋初薛居正等《五代史》成，岳嫌其尚多阙略，因取诸国窃据，累朝创业事迹，编次成书，以补所未及。《自序》云：时皇宋祀汾阴之后，岁在壬子。盖真宗之祥符五年也。晁公武《读书志》载此书，作《五代补录》。然考岳《自序》，实称《五代史补》，则公武所记为误。公武又云共一百七事。今是书所载梁二十一事、后唐二十事、晋二十事、汉二十事、周二十三事，共一百四事，较公武所记少三事。考王明清《挥麈录》，载母邱俭贫贱时，借《文选》于交游，间有难色。发愤异日若贵，当版镂之，遗学者。后仕蜀为宰相，遂践其言刊之。印行书籍，创见于此。事载陶岳《五代史补》云云。今本无此条，殆传写有遗漏矣。此书虽颇近小说，然叙事首尾详具，率得其实。故欧阳修《新五代史》、司马光《通鉴》多采用之。其间如“庄宗猎中牟为县令所谏”一条云：忘其姓名。据《通鉴》则县令乃何泽。又“杨行密诈盲”一条云：首尾仅三年。考行密诈盲至杀朱三郎，实不及三年之久。又“王氏据福建”一条云，王审知卒，弟延钧嗣。据《薛史》、《通鉴》，延钧乃审知之子。又“梁震裨赞”一条云，庄宗令高季兴归，行已浃旬。庄宗易虑，遽以诏命襄州节度刘训伺便囚之。季兴行至襄州，心动，遂弃辎车南走。至凤林关，已昏黑，于是斩关而去。是夜三更，向之急递果至。《通鉴考异》辨庄宗当时并无诏命遣急递之事，岳所据乃传闻之误。凡此之类，虽亦不免疏失，然当《薛史》既出之后，能纲罗散失，裨益阙遗，于史学要不为无助也。

 

序

　　五代之相承也，其辟土则不广，享祚则非永，干戈尚被于原野，声教未浃于华夏，虽唐室名儒或有存者，然俎豆军旅，势不两立，故其史书漏落尤甚。近年以来，议者以国家诞膺宝命，廓清区宇，万邦辐辏以入贡，九流风动而观政，五代之书，必然改作。岳自惟浅陋，久居冗散，一札诏下，恐非秉笔之数。因思自幼及长，侍长者之座，接通人之谈，至于诸国窃据，累朝创业，其间事迹，颇曾寻究，因书其所闻，得百余条，均其年代为之次序，勒成五卷，命曰《五代史补》。虽同小说，颇资大猷，聊以备于阙遗，故不拘于类例，幸将来秉笔者，览之而已。时皇宋祀汾阴之后，岁在壬子陶岳介立序。


　　梁二十一条

　　太祖应谶

　　太祖朱全忠，黄巢之先锋。巢入长安，以刺史王铎围同州，太祖遂降，铎承制拜同州刺史。黄巢灭，淮、蔡间秦宗权复盛，朝廷以淮、蔡与汴州相接，太祖汴人，必究其能否，遂移授宣武军节度使以讨宗权，未几灭之。自是威福由己，朝廷不能制，遂有天下。先是，民间传谶曰“五公符”，又谓之“李淳风转天歌”，其字有“八牛之年”，识者以“八牛”乃“朱”字，则太祖革命之应焉。

　　太祖文健儿面

　　太祖之用兵也，法令严峻，每战，逐队主帅或有没而不返者，其余皆斩之，谓之“拔队斩”，自是战无不胜。然健儿且多窜匿州郡，疲于追捕，因下令文面，健儿文面，自此始也。

　　敬翔裨赞

　　敬翔应“三传”，数举不第，发愤投太祖，愿备行陈。太祖问曰：“足下通《春秋》久矣，今吾主盟，其为战欲效春秋时，可乎？”翔曰：“不可。夫礼乐犹不相沿袭，况兵者诡道，宜其变化无穷。若复如春秋时，则所谓务虚名而丧其实效，大王之事去矣。”太祖大悦，以为知兵，遽延之幕府，委以军事，竟至作相。

　　王彦章入军

　　王彦章之应募也，同时有数百人，而彦章营求为长。众皆怒曰：“彦章何人，一旦自草野中出，便欲居我辈之上，是不自量之甚也！”彦章闻之，乃对主将指数百人曰：“我天与壮气，自度汝等不及，故求作长耳。汝等咄咄，得非胜负将分之际耶！且大凡健儿开口便言死，死则未暇，且共汝辈赤脚入棘针地走三五遭，汝等能乎？”众初以为戏，既而彦章果然。众皆失色，无敢效之者。太祖闻之，以为神人，遽擢用之。

　　杨凝式佯狂

　　杨凝式父涉，为唐宰相。太祖之篡唐祚也，涉当送传国玺。时凝式方冠，谏曰：“大人为宰相，而国家至此，不可谓之无过，乃更手持天子印绶以付他人，保富贵，其如千载之后云云何？其宜辞免之。”时太祖恐唐室大臣不利于己，往往阴使人来探访羣议，搢绅之士，及祸甚众。涉常不自保，忽闻凝式言，大骇曰：“汝灭吾族。”于是神色沮丧者数日。凝式恐事泄，即日遂佯狂，时人谓之“杨风子”也。

　　杨行密钱塘侵掠

　　杨行密尝命宣州刺史田頵领兵围钱塘，钱镠危急，遣其子元璙修好于行密。元璙风神俊迈，行密见之甚喜，因以其女妻之，遽命頵罢兵。初，頵之围城也，尝遣使候钱镠起居，镠厚待之。将行，复与之小饮。时罗隐、皮日休在坐，意以頵之师无能为也，且欲讥之。于是日休为令，取一字，四面被围而不失其本音，因曰：“‘其’字上加‘草’为萁菜，下加‘石’为碁子，左加‘玉’为琪玉，右加‘月’为期会。”罗隐取“于”字，上加“雨”为舞雩，下加“皿”为盘盂，左加“玉”为玗玉，右加“邑”为邘地。使者取“亡”字，讥钱镠必亡。然“亡”上加“草”为芒，下加“心”为忘，右加“邑”为邙，左加“心”为忙，其令必不通，合坐皆嘻笑之，使大惭而去。未几，頵果班师。

　　先是，行密与镠势力相敌，其为愤怒，虽水火之不若也。行密尝命以大索为钱贯，号曰“穿钱眼”。镠闻之，每岁命以大斧科柳，谓之“斫杨头”。至是，以元璙通昏，二境渐睦，穿眼、斫头之论始止。

　　杨行密诈盲

　　杨行密据淮南，以妻弟朱氏众谓之朱三郎者，行密署为泗州防御使。泗州素屯军，朱氏骁勇，到任恃众自负，行密虽悔，度力未能制，但姑息之，时议以谓行密事势去矣。居无何，行密得目疾，虽愈，且诈称失明，其出入皆以人扶策，不尔则触墙抵柱，至于流血，姬妾仆隶以为实然，往往无礼，首尾仅三年。朱氏闻之，信而少懈弛，行密度其计必中，谓妻曰：“吾不幸，临老两目如此，男女卑幼，苟不讳，则国家为他人所有。今昼夜思忖，不如召泗州三舅来，使管勾军府事，则吾虽死无恨。”妻以为然，遽发使，述其意而召之，朱氏大喜，倍道而行。及入谒，行密恐其觉，坐于中堂，以家人礼见。朱氏颇有德色，方设拜，行密奋袖中铁槌以击之，正中其首，然犹宛转号叫，久而方毙。行密内外不测，实时升厅，召将吏等谓之曰：“吾所以两目失明者，盖为朱三。此贼今已击杀，两目无事矣，诸公知之否！”于是军府大骇，其仆妾尝所无礼者，皆自杀。

　　初，行密之在民间也，尝为合肥县手力，有过，县令将鞭之，行密惧且拜。会有客自外入见，行密每拜，则厅之前檐皆叩地，而令不之觉。客知其非常，乃遽升厅揖令于他处，告以所见，令惊，遂恕之，且劝事郡以自奋。行密度本郡不足依，乃投高骈。骈死，秦彦、孙儒等作乱，行密连诛之，遂有淮南之地。

　　朱瑾得战马

　　瑾之奔淮南也，时行密方图霸，其为礼待，加于诸将数等。瑾感行密见知，欲立奇功为报，但恨无入阵马，忽忽不乐。一日昼寝，梦老叟，眉发皓然，谓瑾曰：“君常恨无入阵马，今马生矣。”及厩隶报，适退槽马生一驹，见卧未能起。瑾惊曰：“何应之速也！”行往视之，见骨目皆非常马，大喜曰：“事办矣！”其后破杜洪，取锺传，未尝不得力焉。

　　初，瑾之来也，徐温睹其英烈，深忌之，故瑾不敢预政。及行密死，子渥嗣位，温与张颢争权，袭杀颢，自是事无大小，皆决于温。既而温复为自安之计，乃以子知训自代，然后引兵出居金陵，实欲控制中外。知训尤恣横，瑾居常嫉之。一旦，知训欲得瑾所乘马，瑾怒，遂击杀知训，提其首，请隆演起兵诛温。隆演素怯懦，见之掩面而走。瑾曰：“老婢儿不足为计。”亦自杀，中外大骇且惧。温至，遽以瑾尸暴之市中。时盛暑，肌肉累日不坏，至青蝇无敢辄泊。人有病者，或于暴尸处取土，煎而服之，无不愈。

　　钱镠弭谤

　　钱镠封吴越国王后，大兴府署，版筑斤斧之声，昼夜不绝。士卒怨嗟，或有中夜潜用白土大书于门曰：“没了期，侵早起，抵暮归。”镠一见欣然，遽命书吏亦以白土书数字于其侧曰：“没了期，春衣纔罢又冬衣。”时人以为神辅，自是怨嗟顿息矣。

　　王建犯徒

　　王建在许下时，尤不逞，尝坐事遭徒，但无杖痕尔。及据蜀，得冯涓为从事，涓好诋讦，（一作评。）建恐为所讥，因问曰：“窃闻外议，以吾曾遭徒刑，有之乎？”涓对曰：“有之。”建恃无杖痕，且对众，因袒背以示涓曰：“请足下试看，有遭杖责而肌肉如是耶？”涓知其诈，乃抚背而叹曰：“大奇，当时何处得此好膏药来！”宾佐皆失色，而涓晏然。

　　王建礼待翰林学士

　　王建之僭号也，惟翰林学士最承恩顾，侍臣或谏其礼过，建曰：“盖汝辈未之见也。且吾在神策军时，主内门鱼钥，见唐朝诸帝待翰林学士，虽交友不若也。今我恩顾，比当时才有百分之一尔，何谓之过当耶！”论者多之。

　　锺传重士

　　锺传虽起于商贩，尤好学重士，时江西士流有名第者，多因传荐，四远腾然，谓之曰英明。诸葛浩素有词学，尝为泗州管驿巡官，仰传之风，因择其所行事赫赫可称者十条，列于启事以投之。十启凡五千宇，皆文理典赡，传览之惊叹，谓宾佐曰：“此启事每一字可以千钱酬之。”遂以五千贯赠，仍辟在幕下，其激劝如此。

　　罗隐东归

　　罗隐在科场，恃才傲物，尤为公卿所恶，故六举不第。时长安有罗尊师者，深于相术，隐以貌陋，恐为相术所弃，每于尊师接谈，常自大以沮之。及其累遭黜落，不得已，始往问焉。尊师笑曰：“贫道知之久矣，但以吾子决在一第，未可与语。今日之事，贫道敢有所隐乎！且吾子之于一第也，贫道观之，虽首冠羣英，亦不过簿尉尔。若能罢举，东归霸国以求用，则必富且贵矣。两途吾子宜自择之。”罗懵然不知所措者数日。邻居有卖饭媪见隐，惊曰：“何辞色之沮丧如此，莫有不决之事否？”隐谓知之，因尽以尊师之言告之。媪叹曰：“秀才何自迷甚焉！且天下皆知罗隐，何须一第然后为得哉？不如急取富贵，则老婆之愿也。”隐闻之释然，遂归钱塘。时钱镠方得两浙，置之幕府，使典军中书檄，其后官给事中。

