<!-- { "loadSidebar": true } -->
　　或曰：『中国矿务为历代末季之弊政，今又用夷变夏而效之，是自取其害，宜乎不利』。是不揣其本而未识时务之论也。夫历代之矿，皆委之寺宦小人，利未见而害相乘矣，故为政之弊。不必远观，即台北矿可以类推矣。该矿祇开一处，每年已见煤百数十万石，能值银二十余万元，局用不过数万两；徒以存煤不销，筹销而未得其道，是以坐视上等之煤渐化为次等，次等之煤更化为下等，下等之煤一火自焚，不值一文，而更累及全埕之煤，且又添出盘弃搬运一切无名之费，指不胜屈；是本有大利，而转为大害。苟能及时运筹，分别成色，广其销路，以每年出煤之数，衡厥用款。人不负矿，矿究何负于人？所以外洋因矿而富国，不闻其害；中国因矿而耗帑，未见其利。何也？用夷变夏，皆相率而出于伪也。今通商之事既有明法，通而两利，自可救弊。若彼利而我不利，则彼长处乎胜；而我无所敌，则败矣。刻下日本、英、美各国之炭，销于上海、香港各口者数十倍于台湾。查上年上海一口，销英煤一万八千吨，日本煤四万八千吨，台湾煤八千吨。苟拘拘于用夷变夏之说，而以袭历朝之弊政为嫌，则此八千吨之利，亦为外人专之矣。且我不变夷，我终不能不用夷。今中国既有火轮，不用夷而开煤，必买夷人之煤而用之，尽我之利以予之，所谓夺外人之利以还之中国者，更无望矣。独不观乎北洋乎？北洋之矿曰荆门、曰金州、曰开平，所以孜孜矻矻惟恐弗及者，何哉？推其心，亦曰夺彼一分之利，即杀彼一分之权；我中国利权自操，则我胜，而彼不胜耳。

　　今台北之煤非不多也，夺彼之权非无具矣；久囤尽折，利少害多，且以不夺其权，反致于莫可如何也！然而地方官或守从前禁销之密谕，谓卖煤与洋人是赀其所利，与从前供中国轮船之用原案不符，仍不卖。便不知从前禁销，以中俄未定约也。今中俄之事已靖，仍不能不求变通，坐视漏卮而不救也。洋人行船，虽以煤为大端；从前未通商时，而洋船能来。今中国即不卖煤与之，洋船亦未必不来。何也？各国之煤多，中国之煤尚不敌其十一，彼不赖有此煤而后其船可行也。苏松刘道从前遵旨密查，谓东洋之煤价值既平，取用亦易，俄人向长崎办煤五十万元，在马而白斯洋行办煤一万吨。堂堂之论，可为明证。可见中国纵不卖煤与洋人，而洋人无所损。中国自弃其煤，而洋人且得售其煤于中国各海口，以专通商之全利，使彼胜而我馁矣！

　　职道位卑识浅，鳃鳃焉为国家计，或以为过虑。然台湾为职道分巡之区，利弊所关，亦属责无旁贷。缅往哲之用心，体宪台之爱国，不敢惮烦发为谬论。伏祈宪台趁此中外无事可以权宜缓急之时，将台煤不可不开，尤不可不力图畅销，与夫销路不必分别中外，不可使洋人专收通商全利情形，详细奏明；则台湾之煤可以销畅而无窒。存煤尽，新煤出，不惟可裕台湾之饷，且可协省垣之饷；不惟可协省垣之饷，并可夺还洋人利权，为中国富强之一助。至于船厂轮船之利用无穷，特其小焉耳。此善始善终之谋，非我宪台之位与权不足言之。若不然，听其囤积，而终滞数十万之赀本，终成一炬，甚可惜也。纵宪恩高厚，不以旷职责僚属，而抚躬自问，实增惭悚。理合详请宪台察核，批示祇遵！除详抚、军宪外，为此备由。

　　再销炭不分中外，或有奉旨禁销之时，自应遵旨停销。前此「包销总炭议」中，有『官中给价留用，非局信招之来运，不能自行发船前来』，正为此也。「包销粉炭议」中，有『限令新井不开，或暂停之事；不能为该商独开粉炭，该局祇得静候』云云，亦为此也。至于业已买运之炭与业已做砖之炭，本是商家之物，苏松刘道原有『官中广为购储或与税务司密商设法阻运』等等办法，皆有成案可依，尚不足为虑。是否之处，合并申明。

　　二三、囤折论

　　夫煤之为物，久囤则折者也。新出井时，大块者十之四，中块者十之三，细碎者十之三。大者曰官炭，价百石二十四元。轮船烧汤、船局打铁皆用之。中者曰总炭，价十七、八元，烧汤、打铁皆不用，油榨、煤气灯用之。细碎者曰粉炭，仅六元，不合各项之用，惟海滨烧壳炭、肥土田用之。凡此三种之炭，价相远，并非质相悬，徒以块粒有大小，致用各殊耳。然块粒之大小，实视运销之迟速为准衡。盖炭在埕中，能速销，则块大而价高。存稍久，雨淋日炙，大块者渐碎为中块，中块又碎为小粒。二十四元之物，一转瞬化而为十七、八元，又久之，尽成六元矣。暗中销耗，实比各种糜费为尤甚。况碎粒之炭，多由大块而渐化，填塞诸炭中，磺凝气结，日烁火生，有数日一燃者，有一日数燃者。势必雇倩小工，昼夜看守。何处着火，何处发烟，则荷锄挑水以救。朝焉夕焉，东挖西掘，烧损之煤半，磕损之煤亦半。而其中业已烧过者，则不值分文，又须雇工挑弃之。八斗之地基有限，炭无销路，则不能全行运出，则煤埕塞满。新出之炭，不得已就井旁倾之。井旁又满，无地可置，复就埕内加高以迭砌之。日日加高，忽然下面生火，掘救者数十人，开挖及底，乃见火苗。掘下之煤，狼藉地面，人迹、车轮以碎之，风潮、雨水以消之，沿海居民以拾之，其中消耗，层见迭出。矧又不止此，煤倾井旁，将来终要搬出，其盘起上车，又增一番碎费。运出不售，势必囤积基隆，又增一番盘运驳船之费。凡此一费，每加必数千，此皆不销之大害而莫可如何之实情也。惟有设法速销，则各害尽除。统许全年至少能见煤百数十万石，能值银二十余万元，局用不过数万两；利害之端，显然可见。职道所为深思，而以筹销为急务，囤折为可惜耳！

　　二四、筹销论

　　台北销煤之道，璈又窃尝深思焉。官局之销煤久矣，而频年疏销，其路不广，其货常囤，果何故哉？盖有地与商之二弊在也。地之弊，僻居海峤，无甚贸易，便船不多，其来载煤者须专为载煤而来，无货可带。煤为笨重之物，值价无多，满载以去，船费埒于货价；故煤在台湾购之，转较东、西各洋为不便。此地之弊也。至于商之弊，未有成整大贩。其平时来购煤者，不过同发、德发诸商而已。查月报销煤之数，知其本少利微，非大主顾。其购煤而去，转卖零商，必不能以诚信立招牌。其来也，或贿经手之丁夫，蒙多报少。其去也，但能如本出脱，已足以羡数为赢余。或又贪民炭之便宜，先装船底，购官炭为盖面，冒充名色。内地之人知为台炭而已，于是谓台炭为低质。内地之商知台炭之本重利轻，即以台炭为不可贩。货日益低，价日益减，而官中之销路日益窄。此商之弊也。有此二弊，故货以囤积而终滞。

　　或以为以上二弊固易除，但于上海等口，官设行栈，官办运销，不以基隆售零贩，岂不弊绝利兴哉？然官中办事与商民不同，处处须存体制，不能包官发卖，听其坐收嬴利。势必事事请示，而后谓之措施无舛。迨至隔海奉批，早已市价低昂，或主顾他往，其势固有难行也。况煤未出销，先须雇船设栈，种种用费，动辄盈千累万，利未见而费先糜，此又势所不可也。

　　然则何为而可？曰有道在。其道维何？曰包商。夫开矿，国家之利。从前费本数十万，今甫办有眉目，理应收效桑榆，何可包与商人，听其坐收利益？故前者商人请包，概行批驳，为其欲包开也。至于销则不然。开出之煤，既分三种，除大块官炭应留尽官用外，其余已碎之中块与再碎之小粒，官中不用，包与商人，打扫一清，俾免为诸炭之害；脱出赀本，又可归还帑项。此诚策之上上也。或问：包商如何办法？既有地与商之弊，商人如何肯包？包之又如何免害？曰有道在。夫前此之煤，其价颇贱，由于商之有弊也。今欲包商，系寻一大主顾专此生理，将零贩一概屏绝。生理归一，其货价涨落，彼有权衡。不数年间，货真价实，生计流通，在商家有利可图。今日贱价之时，买定整装大货，将来发卖，可得善价，零贩谢绝，无人与彼较量故也。至于地之弊，固有船价埒于货价之病。然彼运出之后，价由一商专之，他商不能夺之，则仍有利可图。在商惟利是趋，并不嫌其劳费。此指业已变碎之中块、名为总炭者而言也。

　　若彼细碎之粉炭，销路甚窄，本来无人肯包，非做煤砖不可。官中前购机器，因未全而不能用。职道亦曾派员拟购，正谓此也。嗣据该委员等再四筹酌，谓上海无器可购，若购器，须由洋行寄信外洋定办；各洋行并无熟手，恐购来不合用，则空费巨本。且煤砖销路与官炭无异，今官炭且不销，囤积折耗，若做成煤砖，亦与官炭一样不销，则更折赀本。惟有包给商人，若彼无销路，我祇认定是销我粉炭之人，销去一石，收一回石之本赀。若能全销，或销讫，而更定立年限，随出随销，使埕无积货，则免因发火而延烧各炭，更为至便之策。况此时官购机器不能；自己用器必请洋匠司器；做砖须用油料，此油名曰「哈吗油」，中国洋行此货较少，购买不易。若包商，则购器、雇匠、购油等事，皆不须官中料理，省去无穷烦费。包有年限，俟年满时，官中既得现成机器，又得现成工匠，又有现成销路，件件均得便宜。此筹销之至计，而愚意以为煤务之要着也。

　　二五、札煤局委员查办各事宜由（光绪八年十一月初三日）

