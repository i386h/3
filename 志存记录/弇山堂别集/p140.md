<!-- { "loadSidebar": true } -->
　　六年三月命太保惠安伯张伟充总兵官右都御史马中锡提督军务统京营精骑二千及河南山东北直隶兵讨流贼刘六刘七齐彦名等八月命兵部左侍郎陆完为提督统宣府延绥兵合讨之其月以中锡伟无功下狱完专督师太子太傅伏羌伯毛鋭为总兵官太监谷大用监督陆誾监神鎗数战有功贼众杨虎赵鐩入河南者尤炽伏羌伯败绩七年三月命右副都御史彭泽提督军务咸宁伯仇钺为总兵官陆誾为监督率边兵讨之闰五月河南贼平刘七等入湖广诏都御史泽伯钺与完相去督军抚镇而下悉听节制八月完平刘七等于狼山前后斩获数万人钺进封侯大用誾皆封一兄伯爵完等升赏有差
　　
　　十年北敌犯宣大近边诏御用监太监张永总督军务太子太保都察院左都御史彭泽提督军务御马监太监张忠监督神鎗发京营骑卒二万合宣大辽蓟兵御之仍赐永金关防钢剑得便宜行事赏赐兵银数十万计不遇敌而还
　　
　　十一年土鲁畨陷哈宻虏其王及金印仍犯甘凉等处诏太子太保都察院左都御史彭泽提督军务总陜西三镇兵讨抚之以彩币易印及王而还后以不得要领夺泽官
　　
　　嘉靖三年大同兵叛杀都御史张文锦诏户部侍郎胡瓒都督鲁纲督兵讨之都督桂勇以计僇其叛者再乱再定瓒等无功而还十二年复叛杀总兵李瑾诏总制兵部左侍郎刘源清都督郄永督两镇兵讨之遇北兵救不利逮源清下狱以左侍郎张瓒代之郎中詹濙等诱捕叛逆诛之瓒等赏赉有差
　　
　　六年总督两广右都御史姚镆总镇太监潘润总兵抚宁侯朱麒等讨破田州府获叛守岑猛僇之以捷闻镆进太子少保左都御史润等加禄赏赉有差田州土目卢苏王受以七万人挟猛子以叛讨之不利事闻诏夺镆等加职即家起南京兵部尚书新建伯王守仁提督两广江西湖广等处军务督同姚镆等合兵进讨镆寻放归里守仁至军招谕苏受请降杖之百赦不诛并赦猛子改田州府为田宁府设流官统之事闻赐守仁白金五十两彩币四表里遣行人奬谕
　　
　　十六年礼兵二部会廷臣议安南伪酋莫登庸僭逆十大罪当讨诏会推素有才望大臣以为总督等官起原任南京刑部右侍郎胡琏为户部左侍郎右副都御史髙公韶为右侍郎俱兼右佥都御史总督粮饷琏云贵公韶两广都督佥事等官江桓充左副总兵都指挥杨鼎田茂充左叅将孙继武充右叅将樊泰萧鼐汤庆陈伟充游击将军各领兵征讨兵科给事中李鹤鸣御史傅鳯翱往两广刑科给事中马汝彰御史胡时济往云贵各纪功起复右都御史毛伯温至京将命之大帅已暂俱停止十七年命宁夏镇守总兵官咸宁侯仇鸾还京挂征夷副将军印充总兵官总督征南诸军工部尚书毛伯温为兵部尚书兼右都御史叅赞军事寻以兵部复议用兵事宜不称旨复暂停以恭上皇天上帝大号皇祖谥号升丁忧服满礼部左侍郎黄绾为本部尚书兼翰林院学士右春坊右谕徳张治为翰林院学士赍诏及币招谕安南仍令至承天行在面谕行事盖欲寄以相机抚讨也十八年登庸子方瀛遣使臣阮文泰等奉表欵镇南关请降复命礼兵二部会议寻以绾它奏忤旨罢之仍命仇鸾伯温南征十九年鸾至广东挟玺书责征蛮将军安逺侯栁珣戎服行属将礼珣不听鸾遂劾珣珣上书自列诏勒鸾归以珣代之本年伯温等至广西征集两广福建湖广狼土官军十五万并檄云南守臣及诸司俱会议分正兵为三哨分奇兵为二哨乌雷山等处水兵为海哨及议云南所集汉土兵于莲花滩为两哨与黔国公沐朝辅安逺侯栁珣提督军务侍郎蔡经巡抚都御史汪文盛等部署已定驰檄安南吏民谕以朝廷兴灭继絶之义讨罪止于莫登庸父子有能举郡县来降者即以郡县优之擒登庸父子降者赏白金二万两官以显秩其登庸父子果能束身归顺亦待以不死伯温等驻师近边登庸闻之惧遣使诣军乞降词颇卑切伯温等承制许之会登庸子方瀛已死乃于十一月三日留其孙福海守关而自与从子文明大酋阮如桂等四十余人入关衔组系颈诣所设阙庭徒跣蒲伏驿上降表复诣军门再拜尽籍土地军民职官悉听处分钦州所奏被侵四峒境土愿以内属仍请奉正朔旧赐印章护守以候更定伯温等乃谕之归而上疏言状下兵户礼议上命降安南国为都统司以莫登庸为都统使秩从二品子孙世袭别给印信旧所僭拟制度削去改正海阳山等十三路各置宣抚司设宣抚同知副使佥事各一员更袭黜陟俱付登庸四峒侵地还属钦州广西布政司岁给大统厯俾奉正朔三岁一贡乃加伯温太子太保蔡经右都御史珣太子太傅朝辅太子太保叅政翁万达等进一官辅臣夏言翟銮以决策公郭勋礼部严嵩以与议及仇鸾汪文盛兵部张瓒等赏赉有差
　　
　　二十九年八月北部谙达阿布该等犯塞入掠畿甸以咸宁侯仇鸾为平北大将军节制诸路主客兵马文官三品以下武官总兵以下不用命者以军法从事都御史杨守谦升兵部左侍郎同提督内外诸军讨之寻以守谦不击贼弃市大将军鸾尾敌至白羊口迤东红桥等处猝与敌遇溃走死伤千余人诏赏鸾及诸将金币各有差仍进鸾太保总督京营戎政三十年议开马市谙达寻执叛人萧芹等以献加仇鸾兼太子太傅岁禄二百石荫一子锦衣卫副千户监马市兵部侍郎史道转尚书各赏金币八月鸾帅京边兵马二万七千分布白羊等口十一月总督都御史何栋等获奸细哈扎尔陈通事告于庙社仇鸾加太傅兼太子太师岁禄一百石荫一子锦衣卫指挥佥事何栋升左侍郎荫一子锦衣卫千户总副等官升赏有差兵部尚书赵锦史道俱加太子少保各荫一子锦衣百户侍郎聂豹升俸有差辅臣严嵩子世蕃进工部右侍郎荫一子锦衣卫千户李本升礼部尚书直赞尚书徐阶加少保孙承恩太子少保公朱希忠兼太子太师都督陆炳太子太保余赏赉有差三十一年北部犯威逺城等处鸾自请行边诏不许三月鸾始出师至大同上言出镇川堡行二百余里伏兵起沟下前军阵亡者二十人伤者二百十三人失马二百匹凢斩首五级获达马三十匹诏赏鸾白金五十两彩币四表里诸将戴纶等三十六人各白金十两鸾寻还师八月敌聚大众边外谋犯喜峰口鸾当出师而病乃（阙）夺其大将制勅两印章其夕病死数日通敌事发诏僇其尸分县九边妻子俱斩藉其家
　　
　　三十三年五月以倭寇犯浙江南直隶等势猖獗命叅赞机务南京兵部尚书张经不妨原务兼都察院右都御史总督南直隶浙江山东两广福建等处军务一应兵马钱粮悉听便宜处分不用命者武官都指挥文臣五品以下许以军法从事三十四年工部右侍郎赵文华条陈御倭便宜首请遣大臣祭东海礼部覆上以问大学士严嵩右之遂命文华徃祭告并督察军机贼情文华至促瓦氏土兵出战败绩寻以张经久无成绩改都察院右都御史兼兵部右侍郎克期平贼不许怠误
　　
　　弇山堂别集卷六十九
　　
　　●钦定四库全书
　　
　　弇山堂别集卷七十
　　
　　（明）王世贞 撰
　　
　　○谥法考序
　　
　　余尝有谥法通纪三十卷列其凡而序之所以标先王制谥之本旨与歴代沿革轻重之变畧备矣至明亦有纪而未甚详于是徧考金匮国史之藏秘阁之籍参以家乗而后靡所不备凡有释义者皆阁籍也每故事大臣卒礼部以谥请报俞矣则内阁以两字者三请于上而自择之是以具释义也洪武之尚为吴也诸功臣死事及有劳而夭者皆荣公侯之爵而传之谥终髙帝世文臣弗得也武臣即都督弗赠侯伯弗得也至建文而待制王袆得谥文节矣文臣之有谥自袆始也其谥小臣者亦自袆始永乐制严矣终太宗世文臣之得者仅姚恭靖广孝胡文穆广而恭靖之爵则公也文臣之有谥仅文穆一也洪熙初始大合故臣凡劳于国谊于青宫三品而上易名者十余人而后文臣之谥广然宣英之代犹斤斤焉持其柄而弗轻子且夫鲁王爱子也秦王次嫡子也髙帝命之曰荒曰愍而登之册曰不敢以子故而废天下公其于宗室诸子王尚有评也文臣之有荣（阙）也则瑕弗掩也文荣之以爵也文愍之以事也庶几寓贬矣妇人之有谥也自后妃而外则死节也公主之有谥也自仁宗之悼爱女始也乳媪之有谥也自宣宗始也乳媪之夫之有谥也亦自宣宗始也方士之有谥也自世宗始也谥而四字淫矣而使方士得之则益淫矣当世宗之季吾又得二事焉夏文愍之持秉则同列皆中谥及身以罪死易世而后牵复所得者中下谥也继而严氏之持秉则其子为市焉非上所甚注懐者必贿而后得不贿不得也即得之不腆不上谥也及身以罪窜削弗谥也夫谥者人主之春秋也尊则称天以命之不尊则与天下共隲之而柰何为大臣修怨贾利地也然则如之何其必畧采唐宋故事遇大臣以谥请有俞旨则翰林之司篆者为议而定二谥焉以授礼科科详之复议而上之阁臣复衷而取上裁凡文臣二品而上及勋亲臣公必谥侯伯之莅军府加保傅必谥谥兼美恶二品以下自卿佐以迨庶僚有徳行政术亦有谥谥则言官请之礼部裁之有美无恶可也自国初以至今日勋臣若傅友徳若徐辉祖之类文臣若章溢若唐铎若胡俨若魏源之类武臣若刘玉马永王効之类谏臣若杨瑄黄巩王思杨爵之类儒林若吴与弼陈献章胡居仁之类文苑若李梦阳何景明杨慎李攀龙之类追之以谥可也勋臣若李善长冯胜若廖永忠耿炳文若丘福之类文臣若陈循若徐有贞之类追之以谥谥而不尽蔽瑕可也又若于谦者易之以上谥可也万安刘吉汪鋐张瓒者易之以下谥可也凡此数者皆所谓与天下共骘之操法于赏罚之外而毋使人得而议其后者也
　　
　　谥法纪一
　　
　　一字谥
　　
　　徳铉懿恒熙裕仁淳太髙成文昭宣章英睿景宪纯孝敬武毅献世肃穆庄
　　
　　恭定端靖简惠和安康顺僖思懐愍殇悼哀隠戾厉荒荣
　　
　　谥法纪二
　　
　　二字谥
　　
　　文正文贞文成文忠文端文定文简文懿文肃文毅文宪文庄文裕文节文义文靖文穆文昭文恪文恭文襄文清文修文康文敏文达文通文介文安文和文僖文荣文愍文思文隠
　　
　　武宁武毅武敏武惠武襄武顺武肃武靖武信武义武庄武壮武桓武愍武烈武勇武僖
　　
　　忠文忠武忠定忠烈忠简忠肃忠毅忠敬忠宪忠节忠显忠靖忠襄忠敏忠安忠僖忠穆忠威忠顺忠壮忠宣忠勇忠愍忠刚忠悫
　　
　　孝勇
　　
　　谥法纪三
　　
　　二字谥
　　
　　懿文懿庄懿安懿定懿简
　　
　　昭靖昭定昭僖昭安昭简昭宪昭穆昭和昭毅昭裕昭顺昭荣昭献昭懿昭静
　　
　　宣武宣靖宣懿宣和宣穆宣惠宣僖宣思
　　
　　宪穆宪懐
　　
　　纯靖　　敬顺
　　
　　毅愍毅敏毅勇
　　
　　敏肃敏毅敏靖
　　
　　恭懿恭简恭裕恭襄恭庄恭和恭穆恭僖恭肃恭安恭惠恭献恭毅恭端恭懐恭恪恭敏恭荣恭康恭慎恭顺恭愍恭介恭宪恭定恭靖
　　
　　壮武壮勇壮毅壮敏壮靖壮愍壮节　　顺简顺靖顺僖
　　
　　哀冲哀简
　　
　　谥法纪四
　　
　　二字谥
　　
　　庄敬庄献庄懿庄简庄靖庄定庄宪庄敏庄毅庄肃庄穆庄安庄僖庄裕庄襄庄康庄和庄惠庄恪庄静庄武庄愍庄顺庄隠
　　
　　贞襄贞肃贞懿贞静贞烈贞节贞惠贞顺
　　
