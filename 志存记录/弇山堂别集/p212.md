<!-- { "loadSidebar": true } -->
　　四十四年先是湖广黄冈县民胡大顺夤缘陶仲文获供事灵济宫仲文死大顺以奸欺事发诏斥回籍至是大顺希复进用乃伪造万寿全书一帙称为吕祖所传得之鸾笔且言祖授大顺三丸大丹用黒铅取白名曰先天水银锻之则成清霞玉粉神丹服之却疾不老遣其子玉玄随妖人何廷玉赍以入京因道録司左演法蓝田玉左正一罗万象通内官监太监赵楹献之蓝田玉者原江西铁柱宫道士以进法秘授官万象同以扶鸾术侍上西内因交欢楹时上方幸此三人者故廷玉以厚赂致顺意附托之田玉等遂以其书药进上览其书问曰此是箕批扶箕者如何不来然未明召之也田玉等遂诈为圣谕征大顺入京至则屡上书求见上谓大学士徐阶曰胡大顺又来却是蓝田玉罗万象因我问妄将他唤至昨令扶箕曰不降自蓝道行下狱遂百孽扰宫或有所使然者今大顺可以仍用否阶曰大顺皆无赖小人不畏法度而蓝田玉尤甚观妄自传唤即可类推至于扶箕若中外通同间有准者否则茫然不知以浮词支吾而已今宫扰已久恐非由彼所致且不能必其用后宫扰果息及不敢保别生事端似不若如前绳之以法之为正也上悟乃报曰蓝田玉无理之至去冬辄代何廷玉进水银药遂诈传宻旨取大顺至此不治无以戒来者阶复言水银非可服食诈传圣旨罪恶尤重若置之不问往后羣小益无忌惮互相朋结恐酿成大祸圣明速断以消隠祸上乃诏锦衣卫逮大顺蓝田玉万象等问状不知其奸由楹也比锦衣卫具上狱词上谓其不实有意寛之以问阶阶曰圣旨至重若聴凭诈传他日半夜出寸纸有所指挥将若之何此其机芽实当预防必须重治乃足申法纪也乞圣明断而行之上乃下大顺等法司令从重拟罪楹具宻疏匿殿棂中伺间疏上前为大顺等申觧上大怒付司礼监拷讯具得田玉等通奸状执付法司与大顺田玉万象廷王玉玄俱论斩锢于狱楹寻死狱中部臣请验而瘗之上以逆囚当戮之于市怒该司官吏不如法奏请致得自尽诏夺郎中方良曙俸二月该吏论如律
　　
　　隆庆元年正月勅礼科左给事中王治御史王好问查盘内府各监局钱粮已而太监崔敏等奏请免查戸科给事中张宪臣劾敏等抗违明诏当治罪得旨内府钱粮诏书所载者自嘉靖四十一年始备开收支见在之数与科道官查理不许违抗其诏内不载者亦不得槩查敏等勿论于是治等复言诏令已下不宜以中官言辄罢给事中何起鸣亦极言其不可
　　
　　二月内官监太监李芳劾奏前工部尚书革职闲住徐杲与监生王儒等六人前修理芦沟桥侵盗官银万计得旨命锦衣卫执杲等送法司鞫问刑部拟如律例追赃发遣从之
　　
　　先是内府匠役以工完升秩至太仆少卿者一人苑马卿二人布政司叅议二人郎中一人员外三人他如鸿胪寺丞光禄署正等衔以百数冒滥不可胜纪上心恶之于是内官监太监李芳等奏请裁革事下吏部议留用闲住及裁减职级俸薪食粮供役有差仍请自今有夤縁乞升者听本部叅治从之
　　
　　三月提督上林苑内官监太监李芳奏本监官属内自佥书而下外自左右监丞而下各有本等俸给其跟办皂隶冠帽习仪等项银两系近年增派宜悉裁减着为定例得旨允行
　　
　　五月先是司礼监太监黄锦当荫弟侄为锦衣卫指挥乃奏辞新命而为其侄黄浦乞复都督衔仍佥书锦衣卫事下兵部议会锦死事遂寝已而太监滕祥等复为浦奏且乞授其族人黄保等六人为锦衣卫官为锦守墓仍令黄斌等三十人充御马监勇士以示存恤上皆许之至是给事中严用和管大勲御史陈聮芳张槚等交章言浦前以不职罢不当复叙而保等欲借口守墓冒授官职斌等以厮卒欲借勇士之名以糜廪饩皆不宜聴许惟陛下为国家爱惜名器慎重法纪悉收回成命仍予以应得恩荫兵部覆请上从之
　　
　　六月礼科给事中王治等奏上清查内府各监局库布绢线绒香蜡之数请如诏令举行因劾奏掌供用库内官翟廷玉掌丁字库内官马尹等干没之罪上报可仍以廷玉尹属司礼监治罪
　　
　　七月廵按湖广御史陈省劾太和山守备太监吕祥七罪乞征祥还并罢守备官兵部言内臣有事太和山始于成化初然止用以提督道流于地方无与也宜如省言罢之便上是之诏革分守征祥还已而司礼监举御马监右监丞刘进代祥上仍命提督分守湖广行都司等处于是兵科都给事中欧阳一敬疏言臣访知刘进者本刘俊尝守显陵诛求万状肃皇帝下之狱已充孝陵卫净军今逃籍易名复得进用代祥此退饱虎得饥虎也上悟遽命罢进问司礼监孰可代进者于是内官监左监丞桞朝自司礼监典籍得推用仍兼分守兵部尚书郭干曰臣惟人君之尊如天其令四时也故传曰令重则君尊夫一太和山内臣耳部臣曰可革陛下亦曰可革科臣曰分守可革陛下亦曰可革而旨从内降旋复易之传播中外殊骇聴闻臣等以天事陛下愿陛下以天自处而坚四时之信天下幸甚上是之命改给朝提督太和山闗防毋兼分守
　　
　　八月初工部以织造事疏请分别岁办缓急循次奏完以寛民力上是其言会司织染局太监陈洪连疏督造上亦是之于是工科都给事中冯成能言顷罢织造之不经者本出眀诏今业不能尽罢则当以次寛之部臣言是也疏入上竟从部议
　　
　　是月吏部议恤先朝言事诸臣以光禄寺少卿马从谦及户部员外郎申良给事中张逵常泰右春坊清纪郎周鈇名上上怒不许部复引例奏亦报罢盖从谦以劾中官杜泰得死而部臣首议恤録故中官挠之于是吏科都给事中王治江西道监察御史龎尚鹏各上疏援部议力争上以从谦所犯比子骂父律终不允惟申良以下四人得追赠云
　　
　　九月兵科都给事中欧阳一敬等廵视京营给事中孙枝御史韩君恩等各上疏言内臣不当坐营且团营裁革已久亦无可坐乞追寝前命上以示辅臣徐阶等言太祖时原无团营团营之设起于景泰年间至嘉靖二十九年已经先帝裁革特以大眀会典修于正徳中未及明载今内臣委无团营可坐事体有碍施行言官所言无非仰望皇上逺遵太祖之初制近守先帝之定制似应俯从上不恱因诘阶何故不奉诏令具以意对阶等对言皇上有旨臣等岂敢不遵但团营先于嘉靖二十九年先帝因敌人入犯惩戎务之废弛考太祖之初制将团营裁革内臣取回数年以来事权稍得归一操练渐觉有效良法美意诚万世所当遵守者也今命内臣坐营若据见在之制则以无营可坐若必欲用内臣则须将先帝定制尽行更变不惟臣等不敢窃恐圣心亦有未安者且团营始于景泰革于先帝臣等下情实愿皇上惟以先帝为法是以昨蒙发下科道之疏辄有陈奏无他意也上纳其言遂命罢之
　　
　　隆庆二年正月内官监太监李芳等请停征近年加増白熟细粳米四千五百石白青盐三万斤隆庆二年以后岁派止照成化弘治间事例米一万一千五百石盐十三万斤令所司办纳上嘉其节费恵民从之
　　
　　三月先是有旨命太监李佑往督苏杭织造工部言顷以明诏取回织造内臣中外传颂圣徳今诏墨未干而制使复出殊骇观聴请行抚按官如法督造而罢佑勿遣毋渝大信而损俭徳上谓已有成命趣予佑勅令亟去于是都给事中孙枝御史郝杰各疏言比来东南诸郡赋役烦苛财力困竭即乘舆服御有数而工役科派费不赀且内侍声势尊严有司承奉惟恐不及一切供亿皆民脂膏惟陛下如部臣议以苏东南久困之民俱报有旨
　　
　　是月初永乐时尚膳监有羊房在韩家川冷泉至景泰间移于西琉璃窑厂凡牧地一十三顷四十一畆及置司牲司官吏及军士护守岁费数千金至是光禄卿赵锦请以羊供本司之用其官吏军士皆宜罢设太监孟冲等疏争之上从冲等言
　　
　　是月内织染局太监陈洪复奏以上用龙袍及纻丝纱罗绫紬行所司织造如式工部言前者以织造事属太监李佑计不下四十余万东南民力尚不能堪今佑未行而征派之令复下计不啻六十余万是益其困也且东南财赋之薮不宜重朘削之以伤国脉上乃止
　　
　　七月内使许义坐挟刃吓人财事发廵视中城御史李学道不候叅提遂执而笞之其党皆忿恨不平是日朝罢有内使百余人突出至左掖门外捽学道众中奋梃殴之踣地百官相顾错愕上闻之大怒命锦衣卫执内使十余人至东上门杖为首者一百发烟瘴地面充军余各杖六十充孝陵卫军学道亦以擅笞内侍不谙事体调外任
　　
　　九月少傅兼太子太傅工部尚书雷礼复上疏引疾乞休因言本部上供钱粮已经奉诏节省而为太监滕祥所持危言横索事事掣肘如近者传造橱柜采办胶漆修补七坛乐器祥輙自加征所糜费以巨万而工厂存留大木围一丈长四丈以上者该监动以御器为辞斩截任意用违其材臣礼力不能争但愤惋流涕而已今嫌隙既成事体相悖若留臣一日则増多事于一日乞早赐罢以全国体上覧疏不恱令致仕去史谓礼在先朝以土木容恱致通显上初即位攻之者甚众及是自知不满于公论故以事忤中官求去挟诈沽直非大臣去国之道也
　　
　　十一月命锦衣卫逮闲住太监李芳杖八十送刑部狱监锢待决尚书毛恺言自昔圣王刑人于市与众弃之非直使死者服罪不寃且将使生者惧罪不犯耳芳供事内廷日久今一旦坐死罪状未明臣等皆莫知所置诘非所以示天下公安左右之心也疏入上以芳在内事上无礼苐命锢之盖芳数以直谏忤旨故也
　　
　　隆庆三年二月诏以内织染局所呈袍服花様行织造太监李佑趣办一千八百六十疋以进工部言往者李佑之遣已非登极诏书初意然臣等犹谓计日竣事可以速还乃今前工未毕后工复继是使佑无还京之期矣自岛夷乱后江南诸郡十室九空今料额不充势须加派不已民力难堪弱者死逋强者死盗陛下所宜怜也工科都给事中孙枝四川道监察御史姚继可等亦以为言上皆不允于是工部复奏先是织造解输者该局必索常例曩李佑之行上洞烛弊源特命径进御前故太监陈洪以续发花様为由而即増附一千六百疋有竒意在縁此以媒常例今即不已止宜以原发花様令其督造余悉罢之上曰该局既称匮乏朕用不可缺其令佑遵旨织造事毕即还
　　
　　三月廵按直隶监察御史张启元劾鳯阳守备太监赵芬贪残骄僣大壊法守乞下芬吏罢守备官员兵部请下御史先系治芬党仍会同抚臣熟议应存应革状以闻报可
　　
　　广西道监察御史贺一桂劾奏织染太监陈洪惑上病民蠧政谋利诸罪以向请织造事故也下所司四月杖内使髙朝一百下刑部狱
　　
　　发显陵神宫监左监丞李録充孝陵卫军坐侄孙得智盗伐显陵树木録知而不举故也
　　
　　司礼监太监滕祥疏请查汰匠役以省糜费工部言匠役之滥已经奉旨裁革千余人迄今二年占恡犹故臣恐此举仍蹈前辙则不如不查之为愈也得旨命该监速查造册送部科存照已而祥奏裁去者二千四百四十人止存一万三千三百六十七人
　　
