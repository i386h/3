<!-- { "loadSidebar": true } -->
　　康对山海卒吕柟为墓表谓庆阳李献吉词赋追汉魏自谓一时豪也尝犯宦官刘瑾系狱几死先生既用策脱之李后着文令他人擅其美李名士也犹且不识况其它乎至许宗鲁为传尽削之而张治道为行状则甚详云韩文率诸大臣劾瑾等擅权而弹文出李夣阳手恨之以他事构夣阳下狱欲致之死人情汹汹莫敢拯救夣阳自狱中传帖甚急曰对山救我救我何栢斋对众曰对山肯救之瑾李尚可活也人以语先生先生曰我何惜一徃而不救李耶先生虽承徃而人犹难之明日先生同御史某徃左顺门值栢斋自内阁出曰此为献吉来耶先生曰是栢斋附先生耳曰此可独徃不可与他人同也先生遂不之徃且谓栢斋曰瑾横恶肆权人也性好名可诡言而夺不可正言而论也栢斋曰此惟先生能之他人不能也又明日先生徃瑾所瑾闻先生至倒屣迎之留饮坐话乆之瑾谓先生曰人谓自来状元俱不如先生真为闗中増光先生绐言曰海何足言今闗中有三才古今所稀少也瑾惊曰何三才古今稀少也先生曰李郎中之文章张尚书之政事老先生之功业瑾曰李郎中为谁乃与我并耶先生曰是今之狱中李郎中也瑾曰非李夣阳耶先生曰是瑾曰若应死无赦先生曰应则应矣杀之闗中少一才矣饮晚罢出明日瑾奏上赦李夣阳薛应旗宪章録则言海与夣阳各自负不相下瑾慕海欲致之而不得瑾恒先施欲其一致海毎阚亡答之至是夣阳所亲有左姓者诣狱谓夣阳曰子殆无生路矣惟康子可以解之夣阳曰吾与康子素不相能今临死生之际乃始托之独不媿于心乎左曰不谓李子而为匹夫谅也强之再三以片纸请书数字夣阳乃援笔曰对山救我惟对山为能救我余无别言对山者海别号也左持书诣海海曰是诚在我我岂敢吝恶人之见而不为良友一辟咎也遂诣瑾瑾焚香迎海延致上坐海不少逊瑾曰今日何好风吹得先生来也命左右设席海曰吾有言告公如听吾言当为公留不然吾且去矣瑾曰云何海曰昔唐明皇任髙力士宠冠羣臣且为李白脱靴公能之乎瑾曰请即为先生脱之海曰不然今李夣阳髙于李白数倍而海固万不及一者也下狱而公不为之援柰何肯为白脱靴哉即奋衣起瑾固止之曰此朝廷事今闻命即当斡旋之海遂解带与痛饮天明始别夣阳遂得释归而海自是与瑾酬酢遂罹清议矣黄泰泉佐作董大理传则云予在史馆阅实録见谢给事弹章会吕仲木至问德涵何如人曰直节人也致孝于亲且笃交义尝拯献吉于死狱然性度髙迈偘偘面斥人短坐是致怨比在留都马伯循为余言献吉下狱时瑾欲杀之急乃书片纸出谓德涵救我家人往告康康即上马驰至瑾门门者不为通呼曰我天下魁人也汝公乃我乡里瑾素闻康名常冀一见而不可得闻之即摄衣迎康康遽上坐瑾留饮康谈笑睨瑾曰自古三秦豪杰有几瑾愕然曰请先生见教康曰昔桓温问王猛三秦豪杰何以不至猛扪其虱而谈世务三秦豪杰舍猛其谁何温闇若此哉瑾面发赤疑其讥已因问曰于今三秦豪杰有几康黙屈指曰三人尔昔王三原秉铨衡进贤退不肖今则有密勿亲信秉大钧者意盖指瑾也瑾转发喜色因复问曰尚有一人其先生乎无谓王猛在前而吾不识康曰公何谬称海也此一人乃今之李白也海何能为役瑾固问之则曰海不敢道昔曹操憎祢衡假手黄祖杀之奸雄小智也李白醉使髙力士脱靴可谓轻傲力士力士脱靴而不辞容物大度也瑾俯首思曰先生岂谓李夣阳也此人罪当诛康即起出曰海不敢道者此也瑾谢曰敬闻命矣明日即赦出之其后献吉反嫉害德涵优伶至为中山狼杂剧以刺献吉然德涵未尝雠献吉也由此观之党耶非耶大理之寃可类推已佐之辞婉而文应旗为二君饰奬而所语太麤易行状似有所本然以张尚书为闗中三杰则非也当献吉下狱时张彩尚为文选郎中转佥都御史何得言尚书又一小说谓海言公事事以髙皇帝制度为法李夣阳能法髙皇帝为诗奈何杀之其说之不同如此大抵以康公尝救李公而不详其事争以文笔傅饰之耳中山狼传撰自马左都中锡而杂剧则出王太史九思以为讥献吉理或有之董少卿名恬坐刘瑾败论罢
　　
　　康公行状又言孝宗时谢阁老迁见知主上其子丕为翰林编修时焦芳子黄中亦为翰林检讨争胜于谢各树党与互为标榜焦欲引先生为附一日置酒敦请先生往见座客皆邪媚者曰此为排谢招我者耶遂正言责之座客皆愧服按谢公在内阁编修举进士在正德元年以前焦未入阁黄中亦未登第也谢公致仕编修亦请告而焦始入阁黄中举进士编修已连坐为民乆矣何尝相及而谓之互为标榜也又言会试场中取仲木为第一而王济之置之第六先生忿言于朝曰仲木天下士也场中卷无可并者奈何以南北之私忘天下之公乎且会试能屈吕矣廷试其能屈乎及廷试果第一人济之甚怨焉按康治诗仲木治书必非经房座主而仲木所作墓表言自入翰林求交先生则非座主门生又可见矣且据此以为康被斥之故尤误康之斥时王公与焦芳当其时则皆已致仕矣未尝在政府也康既以救李献吉与瑾密而丁忧被盗累有司赔补为众所摘李文正时有恨不为之救故耳
　　
　　龚尚书元之志李尚书充嗣撰嘉靖三年遣官存问赐白金一锭公年未八十官非内阁例无存问何得遣官赐金之说亦无所谓恐误也
　　
　　吕髙陵作雍正谊墓志云司马俞公总制北边辟公山西兵备副使夫兵备副使推在吏部点由上裁焉可辟也
　　
　　王伯安作徐昌榖志文虽竒然至欲自尊其道而畧其人材与履歴读之若自为一人而非昌榖者其叙官乃云授大理评事盖昌榖在二甲授大理寺右寺副非评事盖当时制也昌榖诗自名家而今谓之非其至则所谓至者安在
　　
　　李康和公充嗣行状出其子手云登丁未进士选翰林庶吉士时呆斋刘文安公主教事为所赏拔呆斋刘文安者定之也在成化初以学士教庶吉士相去二十三年矣
　　
　　熊尚书翀墓志文喻司徒皋撰尤疎野至称马端肃公为马文贞公以两宫礼成公进阶资政大夫正治卿上柱国遂无一衔合格大可笑又谓宪宗朝升山西宪副诏曰天下做官的都照依熊翀孝宗朝奏事鼻带液诏曰鼻液乃膝寒耳命以宫罗护膝赐之皆俚妄不经之甚王文成行状谓公少从塾师读书出逰市上与鬻雀者争有相者目而异之以钱买其雀与公送归书馆谓塾师曰此子他日官至极品当立异等功名因徧阅馆中诸小生第其官崇卑显晦后皆悉验年谱则谓与同学生立长安街遇一相士异之曰吾为尔相后须忆吾言须拂领其时入圣境须至上丹台其时结圣胎须至下丹田其时圣果圆先生异其言云云按草行状在年谱二十年之前为公门人黄绾岂不知有圣境圣果之说而待钱氏着谱于二十年之后乃发之耶大抵欲过崇其师而不免于増饰非所以崇之也行状与年谱俱云公少有大志湖广有石和尚刘千觔之乱辄为书欲献之朝请自讨之其父龙山公禁之乃止而谱则系于十五岁下按石和尚刘千觔以成化丙戍作乱至明年灭又五年而为壬辰公始生前所云云大可笑也
　　
　　状言公既谪瑾使人尾之公惧不免托言投江入武夷山中遇道士语遂乃由武夷至广信歴沅湘以至贵阳龙场年谱谓托投江附海舶游丹山值风飘至闽界遇道士语乃之武夷归省其父华于南京十二月返钱塘始赴贵阳当以年谱为正
　　
　　王文成行状云浰头贼巢池大鬓等闻横水诸巢皆破始惧加兵乃遣其弟池仲安等率老弱二百余徒赴军门投降随众立效意在缓兵卢珂郑志髙陈英者有众三千余为池大鬓所胁而三人者独深忌之乃来告变云池大鬓僣号设官及以伪授卢珂等金龙覇王官爵印信来首公先已谍知其事乃复阳怒不信遂械系卢珂而使人密谕其意珂遂遣人归集其众待时而发又使人往谕池大鬓且密购其所亲信说之使自来投诉还赣乃张乐大享将士下令城中散兵使各归农示不复用贼众皆喜遂弛其备率其麾下四十人自诣赣公使人探知己就道密遣人先行属县勒兵分哨候报而发又使人督集卢珂等兵俱至令所属官僚以次设羊酒日犒池大鬓等以缓其归会正旦之明日复设犒于庭先伏甲士引池大鬓入并其党悉擒之出卢珂等所告状讯鞫皆伏置于狱斩之无所谓对状讯鞫及下狱也盖状据奏词奏词大槩有所讳不若年谱之确也
　　
　　王新建复除之后总制三边缺吏部推杨少师一清彭少保泽及公内批用杨杨入阁推彭公及公另推用王公宪兵部缺尚书又推公与彭公内批用王时中右都御史呉廷举以南京左军都督府缺掌印荐公任之南京兵部尚书李充嗣乞休荐以自代礼部尚书席书荐公当入内阁俱不允最后始有两广之命而年谱皆遗之附载于此
　　
　　弇山堂别集卷二十九
　　
　　●钦定四库全书
　　
　　弇山堂别集卷三十
　　
　　（明）王世贞 撰
　　
　　○史乘考误十一
　　
　　少保廖僖靖公纪墓志云値修献皇帝实録公受命总裁葢援夏忠守仁例监修非总裁也史所纪甚明
　　
　　费文宪公作谢文正公神道碑内云公抵京敕进户部尚书谨身殿大学士初宏以衰病将乞休曽具疏举公自代宏去而邃庵杨公又以公荐意若虚元佐以逊公者天下皆相庆公复入而贤邃庵之能让及公至京而邃庵以官视公为尊不肯处公之下乃竟违初志舆论颇少邃庵然公盛德不与之较也至邃庵作墓志则云公至京某拟公少师兼太子太师吏部尚书华葢殿大学士而上止改公户部谨身殿职葢邃庵虽或拟公而不能再疏陈让也史载邃庵疏乞照郭子仪文彦博故事乞降手敕差官行取来京命为辅弼之首用以讲明道德处断大事上许之又载张罗峯桂见山侍郎詹事时荐谢公入相而无费公疏要当以志为据
　　
　　分宜作张恒山子麟志铭谓今上即位特加眷遇屡有白金彩币羊酒玉带蟒服之赐今上世宗也以父病乞休皆温旨勉留最后得请归养天语谆切促其复来而公浩然雅志徜徉林泉者二十余年享年八十有八讣闻上震悼辍朝一日命有司谕祭者九坛遣官营葬按公归省后言官劾其党胡世宁下狱时尝密启报逆濠署名刑部尚书臣张子麟启公上疏力辩谓世宁之狱在都察院于臣何与诏下丁忧新建伯王守仁都御史伍文定御史谢源伍希儒核报源希儒谓宸濠纳贿大臣籍有子麟姓名而不见密启守仁谓启诚见之当是时欲安反侧一面焚毁且奸伪之徒伪为此事以徼濠赏赐者众恐不足信文定疏亦同于是言官复劾子麟当斩状诏姑从寛削职冠带闲住至其没也中间遇恩诏叙复固有之但大臣特复必须抚按奏请今既牵复则九坛之祭与全葬例不可得志文虽当为讳过而诖误失官复职之略亦须一及今皆不然葢分宜当国纳其子贿胁令礼部削去其事而倂为讳之故耳
　　
　　袁荣襄墓志谓癸丑升正四品俸级丁巳授正三品乙亥进江西按察使秩此恐误也王府官无授二司职例且丁巳既授正三品矣按察使亦正三品何所分别恐丁巳为从三品而乙亥始授正三品俸也且张恭僖为左史亦无按察使之说
　　
　　乔庄简公行状辛巳五月公考绩録公前功加柱国少保兼太子太保公以九年满加太子太保寻录宁王时功加少保至加柱国则庙恩颁诰也今并言之殊非国家事体
　　
