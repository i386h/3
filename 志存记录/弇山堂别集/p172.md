<!-- { "loadSidebar": true } -->
　　是岁南京礼科给事朱维藩极论新升南京国子监司业沈懋孝前以翰林院修撰主壬午应天试时得安福刘士理丹阳贺学礼上海王尚行嘉兴包文熠一用银各千余两取中乡试及阿附故权臣王篆子之鼎俱滥中乡举诏勒懋孝解官回籍听候发落而命各巡按御史遣官押觧诸举人赴京覆试凡再阅月俱抵京于午门前试三日礼部尚书侍郎给事中御史锦衣卫堂上官督核文成内阁尚书会阅卷士理等四名皆文理平通准应会试贺学礼发为民学礼实房考教官所鬻也懋孝降一级调外任补两淮盐运判官不赴
　　
　　监场御史林应训张一鲲以故为王篆子地道贴号先后勒为民时应训已转南尚寳卿一鲲移疾请告矣尚书沈鲤以王篆子实其所取乞休且请吊原卷覆查温旨不听辞
　　
　　十六年礼部叅浙江提学佥事蘓浚江西提学副使沈九畴取优等卷怪诡浚等各罚俸两月诸生发充社题为士风随文体一壊恳乞圣明严禁约以正人心事仪制清吏司案呈照得近年以来科场文字渐趋竒诡而坊间所刻及各处士子之所肄习者更益怪异不经致误初学转相视效及今不为严禁恐益灌渍人心浸寻世道其害甚于洪水甚于异端盖人惟一心方其科举之时既可用之以诡遇获禽逮其机括已熟服役在官茍可得志何所不为是其所壊者不止文体一节而亦于世道人心大有闗系相应题请申饬以遏狂澜等因案呈到部臣等看得言者心之声而文者言之华也其心坦夷者其文必平正典实其心光明者其文必通达爽畅其不然者反是是文章之有验于性术也如此唐初尚靡丽而士趋浮薄宋初尚钩棘而人习险谲是文章之有闗于世教也又如此洪武三年诏颁取士条格五经义限五百字以上四书义限三百字以上论亦如之策限一千字以上惟务直述不尚文藻仁宗朝俞廷辅奏准科目取士务求文辞典雅议论切实者进之宪宗谕詹事黎淳曰出题刋文务依经按传文理纯正者为式故今乡会试进呈録文必曰中式则典雅切实文理纯正者祖宗之式也今士子之为文式乎不式乎自臣等初习举业见有用六经语者其后以六经为滥套而引用左传国语矣又数年以左国为常谈而引用史记汉书矣史汉穷而用六子六子穷而用百家甚至取佛经道藏摘其句法口语而用之凿朴散淳离经叛道文章之流弊至是极矣乃文体则耻循矩矱喜创新格以清虚不实讲为妙以艰涩不可读为工用眼底不常见之字谓为博闻道人间不必有之言谓为玄觧茍竒矣理不必通茍新矣题不必合断圣贤语脉以就已之铺叙出自己意见以乱道之经常及一一细与觧明则语语都无深识白日青天之下为杳冥魍魉之谈此世间一怪异事也夫出险僻竒怪之言而谓其为正大光明之士作玄虚浮蔓之语而谓其为典雅笃实之人也可乎如谓人自人而言自言也则以文取士者独以其文而已乎抑孟子之所谓生于其心害于其政者岂无稽之言乎臣等不以文为重而为世道人心计心窃忧之尝谓古今书籍有益于身心治道如四书五经性理司马光通鉴真徳秀大学衍义丘浚衍义补大明律会典文献通考诸书已经颁行学宫及着在令甲皆诸生所宜讲诵其间寒素之士不能遍读者臣等不能强博雅之士涉猎羣书者臣等不敢禁但使官师所训廸提学所课试乡会试所举进者非是不得旁及焉仍乞容臣等会同翰林院掌印官将弘治正徳及嘉靖初年一二三场中式文字取其纯正典雅者或百余篇或十数篇刋布学宫以为凖则使官师所训廸提学所课试乡会试所举进者非是不得滥取焉除乡会试已经臣等题奉钦依遇场屋掲晓后各该提调官即将中式朱卷尽数觧部逐一叅阅有犯前项禁约者随即指名叅阅外其各省直提学官各持一方文衡手所髙下人皆向风转移士习尤为紧切如使胶庠之所作养者皆务为险僻竒怪之文而开科取士之时欲合乎平正通达之式臣等窃知其无是理也乃往时止于科举年分稍一申饬其各省直小考则任其变乱程序置之不问是谓浊以源而求其流之清也不可得已合无恭候命下容臣等咨都察院行两直隶提学御史及各省巡按御史转行各该提学宪臣务仰体朝廷徳意相率以正文体端士习转移世道为己任而不以厌常喜新标竒揽异取快于口耳声名为诸士倡始平时训谕师生惟将前项经书史籍随其所习考核讲究务令贯通至于临场校阅品题髙下则一以见今颁行文体为式如复有前项险僻竒怪决裂绳尺及于经义之中引用庄列释老等书句语者即使文采可观亦不得甄録且摘其甚者痛加惩抑以示法程仍将考过所属府州县卫运司儒学生员原取优卷前五名或三名以上者岁终觧部科举年场屋毕觧部臣等逐一考验不许另有誊改如有故违明旨沿袭前弊壊乱文体者定将提学官分别卷数多寡题请罚治本生行提学道黜退除名仍乞勅下吏部今后考课提调学校官员一视其能正文体与否以为殿最其觧部考卷容臣等阅毕咨送吏部一体考验施行伏乞圣裁等因万厯十五年二月初六日本部尚书兼翰林院学士沈鲤等具题初九日奉圣旨是近来文体轻浮险怪大壊士习依拟着各该提学官痛革前弊仍将考取优卷送部稽查如有故违的你部里摘出开送内阁从重参治科场后参阅朱卷节年题有定例今后也要着实举行毋事空言钦此
　　
　　六月内礼部覆礼科都给事中苗朝阳疏
　　
　　查得各省直同考先该南京礼部尚书姜寳议欲尽用有司已经本部题奉钦依酌量兼用今该科犹恐试卷数多各经同考仅有数员穷日校阅易得潦草欲以本省甲科有司选其学行俱优者易诗书各増二员春秋礼记各増一员使得从容校阅相应依议但计各省应试人数多寡不等又或偶有一经于彼独多于此独少亦难局定贠数惟应总计场中五经试卷酌量増添取其适用而止如或偏逺省分偶乏科甲有司即于乡试中出身者一体选用但不可逐次増加启滥觞之端阅卷完日主考二员即将各房落卷尽数取出会同各经房考互相捜检拔其所遗呈之主考当面裁定定已毕通将取中试卷均分各经房考加以印记互相评品先是同考官员虽有去取止用浮帖开具批语不可直书卷上令人先有成心也前次题差京考之时亦令酌量道里逺近稍加余日以备阴雨计今各处凶荒道路梗塞似应更早数日以寛靡及之懐冒籍生儒先年累奉明旨发行禁革今该大比之年本部已曽通行申饬去后兹据该科建议犹恐人情易玩合候命下移咨都察院行各监临御史各提学严督所属提调及儒学官将应试生儒逐一查核保勘但有冒籍来歴不明之人一槩不准送考已在取中者即据实申报不准入试如有疎畧容隠或被人报讦或中后事发本生照例黜退教官并保勘生员邻里人等坐赃究问如律有司及提调官叅奏罚治各该监临御史先曾题奉钦依科场已毕即查中式人等中间有无冒籍人等具奏一次今宜限定本年十二月以前通行奏到如有场屋前后交代接管者俱宜一体遵行本部于次年正月内通行各省巡按己未奏到縁由类题一次两畿额设三十名以待国学四方之士今该科欲照会试事例分南北卷兼收人才不欲有所偏重其意甚善但既分南北必有中卷分析太多恐属烦琐且岁贡入监者少而北方纳粟人等多有意外于科名方一填榜之时不能取盈额数反为难处不如仍旧为便京考外官相见礼节本部前次已会题准考官一至地方止许监临御史一与相见以避嫌疑此于初到礼仪已无可议矣鹿鸣盛典礼让相先益无可议从此以后馆寓隔别不但六科吏部原有相见成规即在翰林各部平日亦有出使于外者矣今既同奉差遣共事一方为地主者不欲过有分别以伤雅道亦以尊君命而重朝廷也及查会试入帘出帘二次宴主考官员虽有秩在尚书之下者坐次亦居其上所据鹿鸣等宴亦宜正考居中副考居左监临居右乃见巡按御史为其地方题聘主考初意伏乞圣明裁定勅下臣等遵奉施行奉圣旨依拟行
　　
　　礼部题为科场伊迩乞饬典试诸臣严斥违式试卷以正文体以罗真才事先该臣等见得近年举业崇尚竒诡大壊士风已经题奉钦依严行禁约仍颁举业正式以示标凖俱通钦遵去后今访得逺近士子犹多胶守故习崇尚浮诡殊未舍旧图新朗然一变者盖縁此项禁约先年毎遇大比亦曽预行申饬及至临场校阅则近入彀中式者未必皆属平正所以士心狎玩至于今日虽奉明旨犹复徘徊观望未有转移盖亦主司之过也适今典试诸臣亲奉临遣纶音有严如掲日月孰敢不遵且朱卷觧部之日臣该会同本科逐一覆校果有故违明禁侥幸中式者将本生参斥考试等官亦分别卷数多寡题请降罚孰敢曲庇所虑应试诸生习见往年事或仍有不信之心而首鼠两端不尽所长坚守迷途自甘沦落中有髙才不无可惜用是不避琐渎再请申饬合候命下移咨都察院转行两京监试及各省监察御史除通行禁约外仍于考试官入帘之日大书简明告示张挂贡院左右人烟辏集之处使各应试生儒的知上意所向坚如金石典考诸臣共承休徳必不取违式试卷茍且完责自取不逭之罚即诸生有懐竒韫异欲见所长者第能于理致之中发挥旨趣如先年进士王鏊近日唐顺之瞿景淳等尽可驰声艺苑擅长一代何必凑泊难字如畨文鸟篆译而后知饾饤浮词如步虚传偈逈然戾俗而后快哉且近日小考优卷间有一二浮词已经臣等叅斥然犹俱存其一线之路者则以法禁初行情在可原也今明旨已不啻三令五申而士方被褐挟策之日乃辄忍距违君命诡遇获禽若以服役在官亦何所望国家亦何取于此人而进用之耶倘侥幸中式虽欲原之不可得矣臣等叨掌风教自知庸菲无可効其转移之力独仰藉纶音申告多士及诸有校士之责者共遵轨辙以襄盛典伏候圣明裁定勅下臣等遵奉施行奉圣旨是该考试官务遵屡旨取士其违式卷尔部里及该科着实叅治亦不许姑息
　　
　　七月命左春坊左庶子兼翰林院侍读刘元震司经局洗马兼修撰刘楚先主应天试
　　
　　八月命右春坊右庶子兼翰林院侍读黄洪宪盛讷主顺天试同试有中书舍人文运熈行人司王沈璟及各部办事进士第一名王衡大学士锡爵子也五魁皆出太学而第二人张文柱第三人董其昌第四人郑国望皆一时同会名士
　　
　　浙江用翰林院修撰萧良有江西用侍读陆可教湖广用侍讲冯琦福建用修撰杨起元
　　
