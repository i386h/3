<!-- { "loadSidebar": true } -->
　　十四年九月命颍川侯傅友徳为征南将军永昌侯蓝玉西平侯沐英为左右副将军率三十万众征云南丁未友徳至湖广遣都督胡海洋等率兵五万由永宁趋乌撒十二月戊辰友徳等至曲靖大破梁王将达尔玛兵于白石江擒之斩获万计友徳自率众数万捣乌撒而分兵授玉英趋云南壬申梁王巴咱尔斡尔宻走罗佐山转入普宁州草舍自缢死癸酉玉等兵入云南定之遣将分道取云南诸路庚辰友徳大破元右丞实巴尔兵遂城乌撒得七星关以通毕节又克可渡河于是东川乌蒙芒部诸蛮望风降附十五年正月辛巳别将攻威楚路降之壬午降其曲靖宣慰司中庾澄江武定三路七州六县闰二月癸夘左右副将军兵进攻大理克之分兵取鹤庆丽江破石门关下金齿于是车里平缅等处俱来降云南悉平
　　
　　洪武二十年春正月癸丑命宋国公冯胜为征虏大将军颍国公傅友徳永昌侯蓝玉为左右副将军南雄侯赵庸定逺侯王弼为左参将东川侯胡海武定侯郭英率兵二十万北伐以元丞相纳克楚近边故也三月辛亥师出松亭关驻大寜五月丁丑胜等至辽州东获纳克楚屯卒（阙）百人马四十余匹遂进师金山之西使其故将鼐喇固来云纳克楚有三营畜牧甚盛不肯会元主期至是见逼于我乃遣使至大将军阳为纳欵而实觇我兵势胜遂遣蓝玉往伊图河受其降敌见我兵盛还报纳克楚乃指天啧啧叹曰天不与我有此众矣遂率数百骑诣玉约降玉大喜与饮欢甚纳克楚酌酒酬玉玉请之先纳克楚即先饮更酌以授玉玉解衣衣之曰请衣此而后饮因相与争让久之纳克楚取酒浇地顾其下咄咄语将脱去时郑国公常茂在坐其麾下有赵指挥者解其语以告茂直前薄之纳克楚惊起欲就马茂拔刀斫之伤臂不得去都督耿忠拥以见胜其所部将士妻子凡十余万松花河北闻纳克楚被伤遂惊溃胜遣衮通谕之其降者凡四万余并得其噶哈玛勒所部凡二十余万人羊马驴駞辎重亘百余里追获北奔车辆四万四千九百六十三伤残其军二万四千二百二十九人是役也踰于霍冠军之降休屠浑邪耳第以大将军与郑公茂争功相讦胜还朝待罪茂削爵流云南举军无赏者然玉处置之失宜仅亚于茂而茂之直前斫纳克楚稍失之躁耳亦未可尽非也
　　
　　二十年九月丁未永昌侯蓝玉为征北大将军延安侯唐胜宗武定侯郭英为左右副将军都督佥事耿忠孙恪为左右参将讨北师二十一年三月乙夘出师至百眼井丙辰至捕鱼儿海侦北师营在海东北八十余里以定逺侯王弼为前锋直薄之敌方欲北向闻大军至太尉曼济拒战败之杀曼济及其兵数十人众遂降是时托克斯特穆尔与其太子天保努知院讷克林丞相实勒们等数十骑遁去玉率精骑追之出千余里不及而还获其次子地保努等六十四人及故太子必里克图妃并公主等五十九人又追获吴王代王及平章巴朗等二千九百九十四人军士男女七万七千三十七口得寳玺图书牌面一百四十九宣勅照会三千三百九十道金印一银印三马四万七千匹駞四千八百四头牛羊一十万二千四百五十二头车三千余辆聚其甲兵焚之寻又破故元将哈喇章营获其军士一万五千八百三户马駞四万八千一百五十余匹
　　
　　二十一年七月西平侯沐英奏东川诸蛮据乌山路结巢而叛上下三百里人迹阻絶诏大发马步兵命颍国公傅友徳仍为征南将军英为左副将军普定侯陈桓为右副将军景川侯曺震为左参将靖宁侯叶升为右叅将往讨之寻赐友徳勑谕友徳等谓东川芒部诸夷种类虽异而其始皆出啰啰厥后子姓蕃衍疆场乃异其名曰东川乌撒乌蒙芒部禄肇水西无事则互起争端有事则相为救援近称诸蛮不叛者号为循良固未可逆诈然须加防闲严整师旅使彼不得肆其奸谋然后贼可破也又戒以山势险峻道路崎岖林箐深邃其人如猿猱猝难捕获宜且驻兵屯种待以岁月然后可图九月友徳等讨越州叛酋阿资又遣靖宁侯升破平东川获叛蛮五千五百三十人十一月友徳讨阿资置平夷千户所于其山二十二年正月破阿资普安寨获其兵千三百马牛羊五千三百头二月进击阿资于越州败之斩其党大头宗等五十余人获马牛羊万计阿资势穷与其母请降三月命友徳驻沅州申国公邓镇驻大庸魏国公徐允恭驻常徳曹国公李景隆驻安陆开国公常升驻辰州靖宁侯叶升驻襄阳普定侯陈桓驻岳州雄武侯周武驻武昌吉安侯陆仲亨驻蕲州安陆侯吴杰驻茶陵东平侯韩勲驻黄州东川侯胡海驻寳庆南雄侯赵庸驻长沙宣宁侯曹泰驻瞿塘宣徳侯金镇驻施州靖海侯吴忠驻衡州江阴侯吴髙驻永州全宁侯孙恪驻沔阳延安侯唐胜宗驻黄平都督张铨王诚孙彦驻桂阳忠州道州信国公子汤鼎六安侯子王威驻长宁夷陵谕以休息士卒控制蛮夷七月以友徳疾召还
　　
　　二十三年正月以故元丞相约尔珠太尉鼐尔布哈知院阿尔特穆尔平章和克齐等将为边患诏晋王燕王各率所部大军讨之寻命颍国公傅友徳为征北前将军南雄侯赵庸为左副将军懐逺侯曹兴为右副将军定逺侯王弼为左叅将全寕侯孙恪为右叅将赴北平操练兵马听燕王节制复命齐王率山东都司青兖州护卫及徐邳二卫精鋭马步官军随征听燕王节制仍遣都御史特古斯特穆尔以勅谕约尔珠等降二月燕王率兵出古北口友徳等各以所部从燕王谕之曰吾与诸将军受命提兵沙漠以靖边患今敌无城郭居止其地空旷千里行师必有耳目不得其所难以成功诸将听命即发哨骑探得踪迹知鼐尔布哈约尔珠等驻庐帐于逓都遂进兵适大雪诸将欲止燕王曰天今大雪敌必不疑我至宜乗雪速进遂抵逓都隔一碛敌不之觉乃先遣指挥衮通徃招之衮通与鼐尔布哈旧至则相抱持而泣仓卒间我师已压敌营敌众大惊鼐尔布哈欲上马走衮通谕以燕王自至毋恐也鼐尔布哈约尔珠素闻王威信遂不去衮通引之来见王王降辞色待之即赐之酒食令醉饱慰谕遣还营敌甚喜过望遂无遁意将至营又复召还如是再三遂悉收其部落马駞牛羊以归捷闻诏鼐尔布哈等将校二百余人入朝献太尉等银印四金牌三银牌八铁牌五并所受元宣命二十八道以鼐尔布哈为留守中卫指挥使阿尔特穆尔为燕山中护卫指挥约尔珠为副都御史古卜齐为工部右侍郎赐纱帽金带袭衣钞锭银两有差晋王兵出塞不见敌而还
　　
　　建文二年七月燕王起兵北平执杀都指挥使谢贵左布政使张昺事闻命征虏将军长兴侯耿炳文等三十万众伐之八月以十三万众战于真定败绩炳文仅以身免左副将军驸马都尉李坚右副将军都督顾成都指挥刘遂俱被获九月命太子太师曹国公李景隆率兵五十万代炳文赐节钺得专征伐是月辽东緫兵江阴侯吴髙复败绩大宁失守宁王与其三护卫兵皆属燕十月景隆等悉众攻围北平不下十一月燕王自大宁还救景隆等大败走屯徳州以燕王间书削辽东帅吴髙爵戍广西专任都督杨文三年正月燕王围大同景隆引兵出紫荆救之遇燕王复还徳州令左副将军武定侯郭英右副将军安陆侯吴杰驻真定寻合兵进至白沟河与燕王大战连日复败绩死及降者数十万景隆走徳州燕师来薄景隆走济南燕师遂取徳州追击至济南景隆战复败走燕师遂围济南山东布政司左叅政铁铉击却之燕王归北平六月遣尚寳司丞李得成讲和于燕八月都督徐凯等败于沧州被擒诏都督盛庸以兵驻东昌与燕兵战大破之王走北平进封庸歴城侯为平燕将军诸将咸属焉三年二月庸进兵大战于滹沱始胜之再战大败死者十余万庸走徳州闰三月吴杰及都督平安兵复败于滹沱北死者复十余万顺徳广平大名俱失守遣大理少卿薛嵓使燕谕罢兵五月都督袁宇兵复败十月都指挥花英等兵复败被获十一月辽东兵围永平者复败四年三月平安兵复大败于徐州命驸马都尉梅殷以重兵屯淮安号四十万盛庸率余兵走与殷合左都督何福等复大败于灵璧福走左副揔兵陈晖右副摠兵平安右参将马溥都督徐真等三十七员礼部侍郎陈性善大理寺丞彭与明钦天监副刘伯完等一百五十员皆被擒死者六万余人泗州失守盛庸兵复败于淮安失战舰以千数燕王遂南扬州失守命皇从姑庆成郡主如师请和割地不许六月盛庸等集舟师拒之瓜洲复大败王遂渡江镇江失守命魏国公徐辉祖开国公常升等率兵分道出御之复大败遣曹国公李景隆兵部尚书茹瑺都督王佐行成不许景隆等遂纳欵复命诸王如师行成不许燕王兵至金川门谷王橞开门内之京师失守
　　
　　弇山堂别集卷六十八
　　

　　●钦定四库全书
　　
　　弇山堂别集卷六十九
　　
　　（明）王世贞 撰
　　
　　○命将下
　　
　　永乐四年五月安南国王陈天平还国遣都督佥事黄中吕毅以兵五千送之封其僭臣胡■〈大上互下〉为顺化郡公尽食所属州县三月己巳胡■〈大上互下〉邀杀天平四月辛未事闻上大怒七月辛夘命成国公朱能为征夷将军西平侯沐晟新城侯张辅为左右副将军丰城侯李彬云阳伯陈旭为左右叅将统兵八十万征之仍勅占城王木邦宣慰夹攻之十月戊子将军能以疾卒于龙州新城侯辅代总其众以进乙未辅师发凭祥度玻垒关前哨破之檄安南将吏数胡■〈大上互下〉父子二十罪丙申破鸡陵关庚子搜芹站伏哨昌江造浮桥至北江府谍西平侯晟兵至白鹤遣骠骑将军朱荣往会谍知贼众号七百万沿洮江沲江富良江立栅以守丁未下诏以新城侯为征夷将军十二月辛夘西平侯夺宣江江面军次洮江北岸与多邦城对垒新城侯攻洮江造浮桥济师遣朱荣败贼于嘉林江北寻克多邦城大破贼遂循富良江南下捣其东都破之癸夘复破西都屡败其兵三江等路皆请降五年正月丙辰败其援兵斩首三万七千余己巳复败之于木丸江斩首万余辛巳复败之于富良江斩首数万胡■〈大上互下〉父子脱身走五月甲子获胡■〈大上互下〉父黎季牦于海口山中乙丑获黎苍于南望山即胡■〈大上互下〉也安南平六月癸未诏示天下定为都布按三司卫十千户所二户十五州四十一县二百八安抚人民三百一十二万有奇获蛮人二百八万七千五百有竒粮储一千三百六十万石象马牛共二十三万五千九百余船只八千六百七十七艘军器二百五十三万九千八百五十三件进封新城侯为英国公西平侯为黔国公六年八月乙酉交址贼简定邓悉等反命黔国公晟率兵四万讨之尚书刘儁叅军事十二月丁酉晟与简定战生厥江败绩尚书儁都督吕毅皆死之二月壬午命英国公辅为征虏副将军清逺侯王友副之发兵南讨八月己未英国公败贼于咸子关九月庚午复败贼于太平海口十一月生获伪虞上皇简定等八年正月丙子败贼党阮帅桧等丁酉简定及伪将相陈希葛等伏诛英国公还京八年五月丁丑黔国公晟追贼首陈季犷等于虞江破之斩首三千余级戊寅晟别将江浩与贼党邓景异战不利季犷寻请降赦之以为交址布政使邓景异为都指挥九年正月己夘英国公仍佩将军印率兵二万四千合晟兵往讨七月丙子辅晟败贼于月常江十一月癸亥复破贼于沿海尽殱其丑类十年八月癸丑辅复大破之于神投海十一年十二月复大破之于爱子江十二年正月壬辰诛贼酋邓景异甲午获阮帅等三月癸未获伪越国大王陈季犷等余党悉平英国公等赏赉加等
　　
