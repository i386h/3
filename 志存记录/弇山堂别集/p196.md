<!-- { "loadSidebar": true } -->
　　弘治十年礼科左给事中叶绅等奏八事内禁传奉谓太监李广以千戸王英选用乳保为之传升指挥以周玉李恕仆厮役为之令升官职名器之滥莫甚于此乞行裁革一黜异端谓太监李广荧惑圣心召集道流以黄白修炼之术丹药符箓之伎杂进并兴伤风壊化乞加斥罢一去大奸谓太监广有大罪八一诳陛下以烧炼之名而进不经之药二为太子立寄子坛之名而有暖炕之说三拨置皇亲希要恩宠四盗引玉泉经绕私第五首开幸门大肆奸贪六太常卿崔志端真人王应祚自称广为教主主人而广为传升官职求赐玉带要结邪人玷辱名器七畿甸百姓疲惫已极乃假琬户为名侵夺土地几至激变良民八东南民力困竭亦甚凡有输纳巧取其利以致逺方之民倾荡家产他如近而驸马贵戚事之如父外而总兵镇守呼之为公乞置之于法以为后戒时御史张缙等亦以为言俱报闻十一年十月太监李广自杀刑科都给事中张朝用等御史丘天佑等言广招权纳贿其门如市兹幸罪恶贯盈自速其死朝野闻之罔不称快然广所余金帛何啻千万要皆夤縁嗜进之徒多方馈送者此而不惩何以示戒乞拘广亲信任事之人责取簿籍付之法司鞫问明白从实具奏仍将夤縁得进者夺官禠爵以清仕路有旨奔竞交结者仍令科道官指名以闻司设监太监蔡昭为故太监李广请祠额塟祭旨已许矣内阁大学士刘健等言广之死罪恶贯盈万口称快皆谓其欺罔之情赃滥之迹悉已败露圣心昭鉴必正其罪而乃赐之塟祭又子祠额是使欺罔赃滥之人与善良者无别诚恐上累圣徳下拂人心其于国典政体干碍非细上命祭文仍旧撰进祠额已之是月有中使至其舎得簿籍以闻皆中外官馈遗广者或黄米若干石白米若干石上不信曰此妄也吾尝至广第岂足以容是米哉左右言黄米者黄金也白米者白金也行赂者避人知故为隐语耳上震怒言者不得籍乃风闻以疏上未即施行于是吏部员外郎张彩疏谓如辽东镇守等滥杀人民冒赏此不赦罪也事已勘明而陛下乃寛容之太监汪直梁芳等挠乱国典荧惑圣心脱死幸矣久摈不用而陛下复召还之广平日招权纳贿致陛下受奸谀蛊惑之名而不自知军民罹贪残剥削之苦而无所愬今纵不追戮其罪岂可并置其恶党于度外而漫不惩戒乎伏望断自圣心凡营求馈遗多者大臣致仕小臣罢黜户科左给事中卢睿复请籍李广家财助修坤宁宫夤縁取进者与前太监梁芳韦兴汪直陈喜即赐屏斥俱下所司寻下广入赂奸党锦衣指挥周玉乐工刘实等四人于锦衣卫狱十一月都给事中张朝御史丘天佑等奉旨疏上交结李广之人武臣则保国公朱晖恭顺侯呉鉴豊城侯李玺遂安伯陈韶成山伯王镛宁晋伯刘福都督孙贵副总兵朱瑾文臣如吏部尚书屠滽戸部尚书周经礼部尚书徐琼刑部尚书白昻工部尚书徐贯礼部侍郎程敏政兵部侍郎王宗彛工部侍郎史琳林鳯都察院左都御史王越右都御史李蕙左副都御史彭礼通政司左参议姜清太常寺卿崔志端李温少卿李杰寺丞王福广太仆寺少卿杨瑛河南左参政张琡右参政李瓒山东右参政谢文按察使赵鹤龄副使田奫邓光辅虽贿赂有多寡交纳有浅深然皆心术奸邪踪迹诡秘吮痈舐痔何所不为婢膝奴颜无复羞耻乞赐罢斥仍乞敕司礼监发下贿簿容法司逐一查究得旨干碍人众且无指陈实迹命仍旧供职簿籍亦不必追究按此小说中所载月影中寿宁侯门有轿十三乗盖藉侯以解者也于是尚书周经言广已死故科道敢于肆击死虎以诬陷臣使广若在臣纵奔竞彼亦退缩如畏虎敢狂吠哉又乞下法司将广家人严鞫及查簿籍曾有臣姓名但有寸金尺帛即系结交将臣斩首市朝以为奔竞无耻之戒尚书滽亦乞查簿籍有臣姓名即凌迟处死以谢言官俱下所司礼科给事中涂旦等兵科给事中王镇翰林检讨刘瑞复论王越党李广乞特罢用监察御史胡献又谓李广虽死簿籍犹存越及屠滽李蕙皆以贿广得用身为大臣率众为奸宜先正其罪然后次第行罚礼科给事中呉仕伟请悉罢镇守内臣俱不听是月南京科道官复论劾王越屠滽周经徐琼王宗彛史琳林鳯李温崔志端掌通政司侍郎元守直掌鸿胪寺侍郎贾斌都御史钱钺陈瑗刘宪太常少卿布自云太仆寺卿宋琮大理寺丞刘宪光禄寺少卿赵竑顺天府丞简琦南京户部侍郎郑纪太常寺卿吕■〈常上心下〉通政徐说少卿魏富祭酒刘震太常寺丞黄辅政交通不职请斥之俱不听
　　
　　先是编修罗玘言近者科道官劾奏内外文武臣僚贿结故太监李广以求荣进极其丑恶但其间有部寺之尊将相之寄自天下四夷望之必以为丙魏姚宋方召卫霍凛然恒有畏惧之心而不敢慢易窃发者以此而已今一旦指其名而暴其恶则将以谓我堂堂天朝且然虽有丙魏姚宋方召卫霍彼亦不复信矣此大可忧也又凡人之遇窘迫穷急茍可以免其一时之祸于凡贵戚之家近习之门钻刺乞哀何所不至将有甚于前日求李广者是闭一门又开一门塞一穴又开一穴死一李广又生数李广此亦可虑也欲望曲全免言官指名惟降旨宻谕之使各自称疾引退而限二三月之内或因考察两京大臣而以他事黜其尤甚者数十人阳若不知阴实加谴如其顽然不动遂以正典刑焉此内消之说也南京给事中杨亷御史洪逺等奏谓太监李广平日赃物巨万簿籍尚存姓名可考欲一一究竟其事明正其罪伏闻陛下初欲行之既而中止岂因编修罗玘有不必查究之说而左右之人又从而傅会之与迩来羣奸肆志中外交通忠直之士欲发之而未得其路以为无左验恐不足以取信于陛下也今幸而李广自死又有簿籍可证盖祖宗在天之灵持此而告陛下也若复纵而不治岂不坐失事机况白米黄米之隐语已哗然于中外而某官某人之馈送想亦昭然于圣心在国法既所难容于事体亦岂可已但其倡为不必查究冀存大体之说乃謟谀侧媚之徒自以此为邀结奸邪之地耳因乞罢玘官斥归田里并劾屠滽白昻为奸邪魁首诏已下处分勿论又言玘尝为太监萧敬门馆敬庇之未可知也都察院覆府部会疏言故太监广招权纳贿赃物累巨万计庄田盐货尤多乞籍其所有尽没于官不听
　　
　　弘治十三年十一月丁亥工科给事中张文奏近日太监李兴有灯节烟火之请伏蒙皇上参酌旧典以三分为率命减去分半兴复改奏止减一分夫以李兴导欲献谀为圣徳累而当国计者复不能一争之臣不知其何以为心况今年呉楚徐淮巨浸滔天山西陜西亢旱尤甚军需百出民力告竭邉患虽宁窥伺未已加以云南思陆之为变两广猺獞之贻患荆襄流民之啸聚虽以江西腹里之地而强盗白昼公行刧夺万一一方有急四面皆从其忧盖有不可言者岂可谓天下无事而可以恣宴乐乎臣请今次上元鳌山烟火及百官筵宴乞停免以其费给军饷使天下晓然知陛下心在忧民足国而不在于崇侈纵欲则人心安于内夷狄畏于外百官象于朝子孙法于后是撙节于一身者甚微而恩及于天下四方者甚大窒遏于一时者甚小而培养于天下后世者甚逺也工部覆奏命仍减半成造
　　
　　十四年正月辛巳时司设监奏改造龙毯素毯一百四件工部覆奏谓此毯虽一事然所用羊毛则取之山陜绵纱等料则取之河南毯匠则取之苏松成造则拟式于南京动经数载劳费百端乞特赐停止以恤民困不然亦请俟边事宁息民力少苏议之有旨令陆续成造壬午司设监奏本监造作工数多而军民匠逃絶者众乞照兵仗局収充幼匠事例选用军民之家谙晓匠艺壮丁二千名应役工部议谓兵仗局所造者军器可权宜招収幼匠以济急务司设监所造者止床帐轿乗等常事不宜引以为例请行停止有旨令収充一千名应役
　　
　　四月甲申先是内使刘雄过仪真知县徐淮不以时供应雄怒弃闗文渡江愬诸守备太监傅容奏其事命械系淮付锦衣卫拷鞫之时给事中许天赐监察御史冯允中皆上疏请宥淮而六科十三道亦继以为言皆不允刑部拟淮赎杖还职命免赎对品调除边方
　　
　　闰七月御用监王瑞等赍送玄武神像之武当山奏带随行官舎勇士人匠八十余人及用黄马快船六十余艘给事中寗举监察御史顾潜等交章谏止不允吏部尚书倪岳兵部尚书马文升等言之尤力上曰卿等所言具见忠爱但事既举行难以中止差去官员人等不许沿途生事扰人已有敕严加戒谕矣
　　
　　十五年七月初御用监太监金辅杨雄樊清奉命送泾王之国长史张显范兆祥承奉韦瑢张贤等沿途多所征索驿官不胜搒笞至有自溺死者行及天津减曳黄船夫百人责令纳钱而瑢及显等皆自增夫数散各船者竞系掠索钱二人被杖而死其家各诉于辅辅集讯舟人得内使李顺家人行杖者执之仪卫正张璠即以擅执王府从人称令旨差校尉擒捕三卫官指挥贺勇等惧而闭门遂三日不朝黄船留六日而发殿后者复羣掠柴市居民货物时辅鼓吹先行瑢等以辅受赂专制拨夫譛于王王与辅由是遂有言辅奏显瑢等贪暴王惑其言不可禁王亦奏辅始至府即由中门入读诏倨慢在途专擅欺侮前后各数疏而东厂缉事者亦发李顺等系死役夫之事有旨捕顺等至京考治遣工科右给事中周玺刑部郎中毛实往按之得辅取鱼不献鼓吹先行二事及瑢贤显兆祥等罪状以闻又言天津散夫时王止令如例盖上体圣明节用爱人之心下防左右生事扰民之弊奏有不实终非本心必承奉长史掩饰蒙蔽之过且瑢尝阻辅启请于王前称呼尔我其纵肆可知请重治其罪命锦衣卫逮系瑢等至京鞫治之辅等俟至京日令司礼监奏请处置指挥贺勇等二十八人沧州吏目韩天爵等及军余三十八人俱连逮坐罪有差
　　
　　九月降右少监刘恭官三级仍分守辽阳恭在辽阳私役军余千余人占种官地三百余畆赃以千计为都御史陈瑶所劾下廵按监察御史勘之会敌入东州攻掠村堡恭等失于防御御史复请罪之俱下勘事给事中锺渤郎中王益谦覆核逮问有旨罢其分守而恭复自疏乞留乃有是命于是兵部及科道各论其贪墨之罪乞罢黜且言东州之败总兵孙文毅已坐死罪恭不宜独免不听
　　
　　十六年九月镇守辽东太监梁玘与廵抚都御史韩重相讦奏有旨逮问后勘官核实奏报重改廵抚湖广而玘累称病不就逮至是复乞寛假得旨梁玘既久病免逮问降三级送长陵司香
　　
　　其年十月先是内官监太监龙绶以供应叚疋缺乏谓支两淮盐价以给织造命支三万两戸部复议奏运司盐课为边储救荒而设祖宗之时盐法最严未尝轻用近以织造支给数多特从廷议命再不许奏乞盐价织造行之未久遽难更改乞仍旧行止从之
　　
　　弇山堂别集卷九十三
　　

　　●钦定四库全书
　　
　　弇山堂别集卷九十四
　　
　　（明）王世贞 撰
　　
　　○中官考五
　　
