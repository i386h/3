<!-- { "loadSidebar": true } -->
　　七年秋七月癸酉淇国公丘福为征北大将军武城侯王聦同安侯和珍为左右副将军靖安侯王忠安平侯李逺为左右叅将率十万骑讨北邉布尼雅实哩治其杀使臣郭骥之罪也甲寅福以千余骑先至败其游兵于胪胊河遂渡河谍知敌相距三十里不待师集径薄其营与战相持二日每战敌辄佯败引去福鋭意乗之敌众益盛福谋遣同安侯使敌假言求和自率骑继之同安侯不可福厉声曰不从命者斩既行敌伏发安平武城二侯率五百骑突敌阵杀贼数百人力屈死兵遂大溃福与王忠和珍俱被执见杀士卒死者数万人追削淇国公爵迁其家海南
　　
　　宣徳元年夏四月命太子太保成山侯王通佩征夷将军印充总兵官都督马瑛充叅将兵部尚书陈洽仍叅赞军务往交址等处征讨叛寇黎利发楚蜀护卫兵二千人南直隶福建六省兵万五千人广西弩手三千余人及本省土兵三万人使将之前是交址总兵荣昌伯陈智都督方政讨利败绩故也九月命镇逺侯顾兴祖以广西兵五千益通其月通抵交址十月通所部都指挥袁亮兵与利党黎善战不利善等分兵为三道来逼交址通等出战叅将马瑛破贼于清威与通师会应宁县渡宁桥遇敌大败尚书陈洽死之通中伤而还黎利自（阙）安闻之自率众会善进围东关十二月通大惧传檄清化州迄南城池悉听利管属其官吏军民皆令出城赴东关惟清化知州罗通指挥丁忠不从利分兵击之不能下事闻诏以太子太傅安逺侯栁升佩征夷副将军印为总兵官保定伯梁铭为左副总兵都督崔聚为右叅将太傅黔国公沐晟佩征南将军印为总兵官兴安伯徐亨为左副总兵新宁伯谭忠为右副将军分两道讨利升所统两京湖浙二广十二省兵晟所统四川云南兵合七万人二年正月通出兵大破贼斩伪司徒黎豸伪司空丁礼等万余级众请急攻之通不决三日利兵复振三月再发诸省兵四万五千二百人益升黎利兵陷昌江都指挥李任中官冯智知州利子辅等俱死之八月栁升兵至隘留关具书请罢兵立陈氏后兵进累破栅直抵镇夷关升意轻贼以轻骑百余前进渡桥遇伏中标死从骑皆没军中汹汹是日铭以病死明日李庆亦以病死大兵为贼所乗遂覆没崔聚被擒不屈死之而晟兵遂忸沮不敢进十日事闻黎利上章进方物请立陈氏后诏遣礼部左侍郎李琦工部右侍郎罗汝敬为正使右通政黄骥鸿胪卿徐永达为副使赍诏抚谕之命王通等班师十二月王通不俟命与利盟率师及文武官吏家属八万六千六百四十人还三年闰四月至京文武廷臣劾奏通及马瑛方政三司官布政弋谦等俱论死锢禁之籍其家五月李琦等还奏陈氏之当为后者嵩于正月中病死支裔遂絶于是命利权其国事而交址失矣
　　
　　正统六年定西伯蒋贵桂平蛮将军印充总兵官兵部尚书王骥总督军务率左副总兵李安右副总兵刘聚等合汉土兵十五万讨麓川宣慰思伦发初洪武间平云南独百夷酋长思伦发未服后为其头目刀干孟所逐赴京陈诉命为宣慰使居麓川分其余地置孟养木邦孟定三府隶云南路江等四长官司隶金齿永乐元年升孟养木邦为宣慰后孟养宣慰刁木但与其邻雠杀而死缅甸宣慰新献加乗其敝取之新献加复为所杀麓川思伦发之次孙思任发代为宣慰复乗缅甸敝取之遂侵孟定府及湾甸等州欲尽复祖故也累诏抚谕之不从遂用兵而黔国公晟兵往不利都督同知方政等战死晟暴卒弟都督同知昻继之复败至是始大用师焉十月进兵破其上江寨其将刁放戛刁招汉等斩首虏五万余闰十二月至腾冲进兵累破其众遂平麓川杀溺死者将十万人思任发父子走孟养师旋封赏有差八年五月以思任发走缅甸索之不获贼子思机发复据麓川为寇复遣贵骥等率大兵五万讨之九年二月破麓川兵进至缅甸败之获贼妻孥家属九千余人捷闻诏班师升赏有差然叛贼终不能正法而西南骚然矣
　　
　　正统八年正月命成国公朱勇恭顺侯吴克忠太监僧保出喜峰口兴安伯徐亨太监曹吉祥出界岭口都督马亮太监刘永诚出刘家口都督陈懐太监但住出古北口各将精兵万骑约至黄河土河两乂口会辽东各路兵马剿乌梁海等三卫鞑靼二月勇等各捕斩首级俘获人畜器械升赏有差阙
　　
　　正统十四年正月命宁阳侯陈懋为总兵官保定伯梁珤平江伯陈豫为左右副总兵都督范雄董兴为左右叅将刑部尚书金濂提督军务太监吉祥陈芜为监督大发兵讨福建寇邓茂七等先是茂七以沙县押拒捕杀巡检遂反聚众至五十余万遂自称闽王初以都督刘聚为总兵陈荣副之陈诏刘徳新为左右叅将佥都御史张楷监军讨之陈诏兵未至闽遇处州贼叶宗留与战败死茂七势益炽攻建宁掌府事左叅政张瑛战不利死之贼遂进延平与刘聚遇中流矢兄子伯孙代之十一月懋等进兵平之凡斩获万余人
　　
　　十四年三月都督徐恭为总兵官讨处州贼叶宗留等宗留者银坑盗也以十二年反而征闽者都督陈诏兵遇之败殁明年张楷兵征闽遏于宗留复遣副总兵陈荣讨之复败殁乃遣恭以二千骑驰至处州会宗留中流矢死其党益炽恭与都指挥沈鳞耿定王晟出战鳞等皆殁恭仅以身免会张楷兵至稍稍得败之遂谕降其党以败故功不论
　　
　　十四年十月命都督同知董兴兵部侍郎孟鉴佥都御史杨信民讨广东贼黄肖养先是肖养叛围广州杀都指挥王清势大震景泰元年三月兴兵至广时贼畏信民恩威稍稍降散四月兴遇贼于大洲头大战破之杀溺万余人肖养中流矢被擒伏诛余党悉平
　　
　　成化元年正月命都督同知赵辅为征夷将军右都督和勇为游击将军左佥都御史韩雍赞理军务调两京江西湖广兵万人及土兵十五万人征两广叛蛮二年辅雍破大藤峡贼寨三百二十四斩首三千二百七级生擒七百八十二人获贼属妇女二千七百一十八人改大藤峡为断藤峡寻又攻破五村大帽山黄沙吴峒等寨斩首四千四百三十八级生擒二百余人获贼属男妇二百七十余人夺获被掳男妇三千九百四十六人诏辅班师雍留封爵升赏有差
　　
　　成化元年十二月命抚宁伯朱永为靖虏将军都督同知喜信为左叅将都督佥事鲍政为右叅将工部尚书白圭提督军务太监唐慎右少监林贵监军统京营山东下班兵万五千及川贵湖广兵讨荆襄反贼刘千斤等二年四月贼平擒千斤等二千五百七十余人斩首二千五百五十余级获贼属子女一万一千六百余人牛马驴骡一万一百八十有奇招抚胁从流民一万八千五百三十余人续斩贼首二百三十四人获贼属三百六十七人九月复破平之擒石和尚刘长子等六百余人永等封爵升赏有差
　　
　　成化四年七月命都察院右副都御史项忠总督军务都督刘玉充总兵官太监刘祥监军率京营延绥宁夏等骑兵万三千讨石城叛寇满四等先是满四等以遗裔散处固原边地家富饶为叅将刘清指挥冯杰迫贿不能应清遣满四侄指挥璹捕之四等遂拥璹入石城以叛众渐集五千余人刘清攻之不利陜西镇抚遣都指挥邢端申澄讨之复大败事闻诏会宁夏延绥兵讨之陜宁兵先进战复大败贼附者益众至是始遣忠等寻益边兵合五万人忠初至败其众斩首数百而伏羌伯毛鋭中流矢死我师遂挫乃议筑砦为长围五年二月满璹降四之腹心杨虎力亦降乃使虎力诱四出战徼擒之又三日城溃斩首数千级擒千人以二百人献俘余悉斩之夷石城险其余党走慧箒山者至明年亦就擒忠等升赏有差
　　
　　成化六年命都察院右都御史项忠总督军务督同湖广总兵官右都督李震抚剿荆襄流民七年七月奏斩叛者千级俘其族属老幼共二万八千七百余人谕遣复业者九十三万八千余人后疏又云一百五十余万人忠等升赏有差
　　
　　十五年命太监汪直监督军务抚宁侯朱永佩征东将军印征辽东又特命右副都御史陈钺叅赞军务仍勅朝鲜国王李娎夹攻十月永等奏破焚四百五十余寨斩首六百九十五级俘四百八十六人以大捷闻明年娎遣使奏捷直加禄永进封公升赏有差
　　
　　十六年正月太监汪直监督军务太子太保左都御史王越提督军务保国公朱永为平戎将军率京兵万人赴延绥征剿宣大宁夏固原甘肃诸镇出精兵三万应之三月王越奏与直袭之于威宁海子生擒男妇百七十一斩首四百三十七获旗纛十二马一千八十五驼三十一牛一百七十六羊五千一百盔甲弓箭皮袄之类一万有奇以大捷闻直等加禄越封伯余升赏有差本年十二月太监汪直仍为监督威宁伯王越为提督太子太傅保国公朱永佩平戎将军印为总兵官往大同征剿十七年二月破之于黑石崖生擒十人斩首一百十二级获马七百二十九疋器械六千二百余件以大捷闻直越加禄永与世袭余升赏有差
　　
　　弘治十四年七月命南京户部尚书王轼兼左都御史提督军务帅湖广云南播州等处土兵三万三千人讨贵州贼米鲁米鲁者普安州土官隆畅出妾沾益州土官安民女也隆畅老以子礼代职米鲁依礼居而与营长阿保通构礼与父畅隙畅逐保而毁其室保遂叛与礼借外兵焚畅别部庐舍杀其从人畅怒诛礼米鲁遂与保发兵攻畅破百余寨畅走之云南镇巡使之讲和鲁阳听命而诱畅毒之遂益炽分其兵为四寨保遂僭称王总兵东宁伯焦俊巡抚都御史发兵万余讨之僇阿保及其子米鲁亡走久之复炽官兵追捕之不利都指挥吴逺被执乃诏轼督太监杨友总兵官丰润伯曹恺都御史钺讨之轼未至而太监友贪功率兵先入其地米鲁以万众刼营遂掳友而杀右布政使闾钰按察使刘福都指挥李宗武等凡五将贵州大震轼至具以闻诏大发兵合十万人讨之十五年七月分八道以进累战破之获米鲁及其党福佑凡下寨千余擒百九十人斩首四千八百余级俘男妇千余赐勑奬谕班师余升赏有差
　　
　　正徳四年三月命太子少保刑部尚书左都御史洪锺总制湖广郧阳及陜西河南四川等处军务并总理武昌等府赈济事宜以湖广等处荒旱多盗故也六年命锺督同都御史林俊等讨四川大寇蓝廷瑞廖麻子鄢本恕七年永顺宣慰彭世麟诱获廷瑞本恕加锺太子太保俊右都御史余升赏有差未几廖麻子等复炽八月召锺还右都御史彭泽总制军务右都督时源充总兵官代之八年四月擒廖麻子系喻老人复叛九年二月就擒贼平泽等升赏有差
　　
　　正徳五年四月宁夏寘鐇反书闻诏御用监太监张永总督军务泾阳伯神英佩平胡将军印充摠兵官总制陜西三边右都御史杨一清提督军务统京营兵二万及各路兵讨之户部右侍郎陈震暂代一清行事兼整理粮草本月游击将军仇钺袭执寘鐇五月诏班师钺封伯余升赏有差
　　
　　六年二月起复左都御史陈金总制江西浙江福建湖广南直隶等处军务镇巡等官悉听节制听以便宜行事五月东乡等处贼平破栅二百六十五俘七百五十余人斩首万一千六百七十三级八月姚源贼平斩首五千余级又破华林贼斩首二千余级金等升赏有差八年以余贼犹炽命右副都御史俞谏为提督代金权任亦如之右都督刘晖充总兵官十一月大盗王重七等就擒金谏后先虽平贼有功而所纵狼兵杀掠人子女刼剽财物金时尤甚故人为之謡曰王贼尚可官兵杀我
　　
