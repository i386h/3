<!-- { "loadSidebar": true } -->
　　宪章録载太子太保吏部尚书王恕罢谓大学士丘浚亦阶太子太保兼礼部尚书一日内宴浚以内阁位恕上恕以已冢宰不当居下颇有言而太医院判刘文泰以不迁挟私论奏恕上疏自劾乃下文泰狱降御医恕求去益力许之按丘公与三原公俱宫保而丘詹府坐三原公下既入阁而三原公复据上坐丘公恨之故有烦言其刘文泰一疏公处之亦未尽妥据文泰疏摘公本院御医升用吏目补阙有祖宗旧制妄行选补变乱成法又托人作传刋板传播题曰大司马三原王公传歴数朝廷之过自比伊周之佐至不准者皆书不报以彰先帝拒谏之失诏令公看毕回话公一一置辩而诋文泰为无赖小人造此深刻之词非老于文学阴谋秘计者不能乞勅法司执文泰于午门前会官追问及究主使之人明正其罪以警将来诏下文泰狱鞫问狱成谓文泰初与后府带俸都事闗昶计议得恕擅作威福等亊冩成奏稿又将恕所刻传示为民都御史吴祯祯见内引尚书五子之歌等语因言待我举奏为先帝报不平虽死不悔遂为文泰润色又词连大学士丘浚谓文泰尝徃谒浚语及大司马王公传浚言不当板行若有豪杰之士奏闻厥罪不小及朱语沽直谤君四字为浚所说乞并逮问有旨刘文泰诬奏及妄攀大臣甚是刁泼姑从轻降御医王恕作传卖直沽名本当究治宥之传并板即令焚毁丘浚罢其余悉免究公又申辨言处置文泰奏请似无分别乞行办理庶不枉抑上以已发落止之后方力乞致仕按缙绅之论皆以文泰此举出自丘公然三原止合略辨其事力求归休不当叅奏文泰欲于午门会鞫主使及所谓非老于文学阴谋秘计者不能也诏旨责其卖直沽名焚毁传板岂可一日留乎止当力恳归田不当复奏辩也大臣恬静之体与事君恭顺之道惜乎无为公谋者盖公北人伉直少文之故而宪章録亦似为贤者讳也不然则亦未考其事之颠末也
　　
　　琐缀録言弘治乙卯吏部尚书缺众推兵部马公文升都察院屠公滽及左侍郎堪补马自以部次年劳当得之不意竟归于屠马意不平赋一近体云云屠既得吏部当班其上固辞居下及当廷试读卷即先移病以侍郎呉原博代时谓正统中王抑庵以礼部侍郎升冢宰即位胡宗伯之上未闻让旧长官今自度不可居上只合辞职不当让班何违制紊序若此哉尹文和此论正矣然考其所纪亦有未尽合者弘治七年九月马公加太子太保至九年二月屠以太子少保过吏部班本当在下三月充读卷官原无回避也十年四月屠加太保同班始疏让耳戊午皇太子出阁屠止加太子太傅而马加少保太子太傅己未读卷屠果不预名然马既加衔少保屠自当列于其下亦不必引避也马亦非屠旧长官唯所谓王抑庵自礼侍迁冢宰即班胡宗伯濙上宣德后不可考但景泰初胡加太子太傅王加太子太保自后俱进少傅加兼太子太师而中旨及外朝传奏俱称尚书胡濙王直不知当时班列竟何如也成化中内阁万公安吏部尹公旻都察院王公越俱太子太保而王进封伯矣仍请居万尹下于事体尤未妥而尹文和不以讥之何也
　　
　　立斋闲録谓三原王公以太子太保吏部尚书考满援例请授柱国阶勲时安陆孙公交为属司受知公最深语人曰文官柱国以上不许请授封载诸司职掌甚明成化末万阁老安一品考满吏部尹公旻以太子太傅将满遂创为万请柱国而已亦循之王公正人必矫前弊将伺间言之见公已刻有柱国图书乃止后屠公滽以太子太傅为吏书亦自请给时马公文升以少傅兼太子太傅为兵书考满当给二公不恊因固执惟内阁吏书有请及之例兵部不当请尤为无谓乃言之于内给之张公志淳时为吏部郎中尝叹曰此无法守矣按马公之请自内给与屠之执不肯许皆不可考第马加太子太保在七年九月而屠之加在十年四月俸歴相距三十个月而谓同时考满何也马之授柱国在十年时尚为太子太保何得为少傅而屠亦初加宫保非太子太也且万文康之前阁臣加柱国尚有杨文贞文敏李文达而官制内明有加授柱国之条此论抑何不审也
　　
　　双槐岁抄言弘治庚戌九月降制封圣母之父李公为庆元伯母唐氏为伯夫人命有司建祠于桂林城南春秋祭享或曰内侍潘眞常与人言皇妣入宫时误报李为纪故二姓族类难究据史太监蔡用奉旨徃广西访求皇亲得纪贵纪旺云孝穆太后再从兄弟且具塟所以闻命贵为锦衣卫指挥同知旺指挥佥事给三代诰寻赐奴婢人役及第宅庄田金帛器皿甚众而封太后曾祖祖父父俱中军左都督曾祖母祖母母俱一品夫人故事武官一品诰用金轴三代共一道特命诰文官一品制给玊轴诰三道二年贵诈伪事露勅总督秦纮再访盖太监陆恺者本姓李自称为太后亲兄太监郭镛心知其伪弗发纪贵者本姓李名父贵与弟祖旺伪撰宗系图上之后亊发论死减戍三年八月庚寅礼部会请引孝慈髙皇后父徐王立庙事例为太后父母定拟封号于广西附郭地方春秋致祭诏如所请而不言爵封盖佚之也第考疏辞是纪氏非李氏疑岁抄误
　　
　　韩苑洛杂志言李夣阳劾张鹤龄有云陛下待张氏者厚矣上震怒下锦衣狱中外汹汹不敢言越数日上召大学士刘公健议事毕健从容请曰李夣阳不知有何大罪皇上怒之甚也上曰他无理直呼皇后为张氏健顿首曰张氏指鹤龄非谓皇后也上曰人谓妇人为氏健曰此则不同昔汉人曰为刘氏者左袒宋人曰赵氏安而苖氏危盖谓刘家赵家也若曰张家天颜悦即命复其官按李夣阳秘録上出疏示之刘曰此狂妄小人耳上黙然秘録李所自记似应不妄又西涯燕对録载上语云云亦不及之今记于此以俟考
　　
　　史谓彭文思华为人险谄用数深机莫测阿李贤嗾御史劾李秉排邢怀陈鉴构尹龙之狱附李孜省以进人至今犹讲三千馆阁荐彭华大为耻笑自成化丙午至弘治丁巳风瘫十二年而卒人以为阴险无将之报盖出焦芳笔也焦以尹龙事坐谪桂阳云出华意故怨之刻骨而谤詈甚口若此华虽由李孜省荐生平之与尹直俱在是非间不应至此
　　
　　又谓傅瀚欲攘取内阁位嗾监生江瑢奏大学士刘健李东阳既而恐事泄乃嫁祸于程敏政谓敏政实代瑢草疏以触当道之怒而敏政之祸自此始矣后瀚果代敏政位白昼见鬼入室又数见怪异因忧悸成疾踰年死时刘健当国既偏溺于恚怒莫之能辨适大学士谢迁谕德王华俱有憾于敏政堂发其事而都御史闵珪与迁华皆同乡乃嘱珪及科道数辈内外并力交攻罗织成狱而华■〈日上永下〉之甘心荐犬者不足道也顾当时刘健谢迁徒知杀人灭口以避祸曽不思亏损国体沦丧元气云云按傅文穆有倾程之意人亦知之至于家僮鬻题事已彰着且与刘谢不相闗盖焦芳李东阳门客程其壻也故颇为揜覆而刘与傅皆与芳有隙故肆其丑诋如此
　　
　　宪章録言上欲封张皇后弟伯爵令吉撰诰劵吉言必尽封周王二太后家子弟乃可封其实无慎重爵赏意不过欲稽迟以俟贿耳上恶之使中官至其家勒令致仕去按吉之贪险不才不足道然其不肯遽撰诰劵者诚以寿宁侯之封太骤畏天下之议之耳未必敢勒后家之贿也是时寿宁伯峦进封侯而少子延龄复封伯于典章诚滥吉之执奏其人虽非其事则是也上亦知其不协众望而轻去之然以此去则吉之幸而上之不幸也
　　
　　俟知録言弘治中徐文靖公溥乞致仕上特赐曲柄红方绣伞以宠异之此异典也考家乗行实不载又问其孙文灿云亦不知之其为误传无疑
　　
　　客坐新闻弘治庚申太仓孙廷慎行贩安吉徃来皂林见巡司获盗三人其人是彼处大族伍氏家丁也盖其家每岁蓄蚕多桑薄饲之不继因弃蚕十余筐瘗之土窖中三人仍驾船徃市桑叶不得舟还途次忽一大鲤鱼跃入舟中约重数觔三人喜其罕得载归馈主舟经皂林廵司异其小船而用橹急驾疑之遂追捕至验其船见仓前有一人腿三人自相惊骇廵司即缚解浙江臬司考掠甚至询其身尸所在三人不胜煅炼诉辩得鱼之故变异之端主司不信三人不得已而认之云杀人身尸见埋在家隙地主司即命吏主人等押至其家妄指一地发之正是瘗蚕之处蚕皆不见唯见一死尸身躯完全乃少一脚按此事夷坚志载之甚详乃宋事也 
　　
　　宪章类编言太监萧敬详谙国典持重老成歴事数朝正德中诸奸迭肆诬上行私武宗每召之问辄对非
　　
　　先朝故事多所救正嘉靖中言官交劾之以罢司礼余徃往接诸中贵人与谈怀恩之贤不能答谈及敬则交口颂之不置盖敬为太监凡六十四年其入司礼以后亦五十余年年九十一始卒门下中贵且百人二从孙皆登第贵显致仕日人夫月米比辅相有加丧塟之仪同于勲戚又善诗字弹琴风角堪舆诸术温恭下士喜施予以故其侪伍喜称之而考其实有不尽然者宪宗朝在司礼与李荣俱以柔媚结上引用尚铭乱政为言官所纠弘治初复累为言官劾罢正德末年宁藩败张永发其交通实迹以年老罚银二万两免逮闲住嘉靖初言官复交章论劾而家族在延平有司有犯者即以计逐之以为贤恐未可也
　　
　　孤树裒谈苑洛杂志称上一日召刘大夏戴珊谕曰闻今军民都不得所安得天下太平如古昔帝王之时大夏对曰求治亦难太急但每事都如近日与内阁近臣讲议必求其当施行日乆天下自然太平上曰内阁近臣如大学士刘健亦尽可与计事但他门下人太杂他曽独荐一人不合朕意上不言其所荐之人姓名大夏等亦不敢问明日与司礼太监陈寛相会询之寛亦不知既而向刘公等言曰刘先生曽说见任副都御史刘宇才可大用上不答先生疑上听之未真重举其人言之上竟未之答或者是此人未可知噫宇之奸恶圣明已知之正德初年宇果大坏朝政天下益信尧舜之资逈出寻常之表彼荐之者宁不媿死耶
　　
　　又云上召刘尚书大夏与都御史戴珊论人物大夏言及某一时人物上曰内阁学士刘健屡举此人朕已熟察之矣其人好作威福好虚名无诚心为国家在陜西廵抚时与镇守内臣同游秦王内苑厮打坠水遗国人之笑及任户部侍郎令他叅赞北征官军惟以叅奏总兵等官为事不能画一策以禆军旅因其误事所以退他这等何以称为人物大夏等叩头不复敢言由前言之则刘宇也由后言之则许襄毅也皆刘文靖之乡人岂即一事而所载又全不同记以俟考
　　
　　李空同秘録言诸大臣劾八竖疏上矣明日忽有旨召诸大臣诸大臣盖人人惴也既入左掖门吏部尚书许进者首咎韩文曰公疏云何按此时为吏部者焦芳也许公初拜兵部尚书非本头也空同身与此谋者亦遂误称焦为许纪事之难如此
　　
　　通纪言左副都御史卲宝罢后起为礼部侍郎以母老乞终养按宝再起为户部右侍郎转左侍郎始乞终养今言起为礼部及不出误
　　
　　又言许尚书进卒于五年十二月马尚书文升卒于七年俱非也二公俱卒于刘瑾未诛之先马卒六月内寿八十五许卒七月内寿七十六
　　
　　又云诏益秦藩封壤既而不行按秦所请者牧马草场地耳非封壤也
　　
