<!-- { "loadSidebar": true } -->
　　十二月降廵视皇城御史杨松三级调外任时尚衣监右少监黄雄者干清宫近侍也尝以畨休日私出征子钱与居民哄鬬市中兵马司捕系之明旦执送御史松所事不决而内监以雄不入直令校尉趣之校尉诡言有驾帖召雄松验问无状乃劾奏雄暴横不法诈称诏旨雄亦自辩不如松言上以松奏事不实不奉旨辄拘系内侍官命降调而黜兵马之捕雄者为民雄亦降三级发南京吏科都给事中郑大经等江西道御史王圻各疏争之不能得于是廵城御史俞一贯等言松职在廵视得纠察辇毂下不法其论雄事虽激然为陛下执法安民非有他也今松以一言辄出则不惟臣等临事掣肘而风纪不振善良不安其于圣治闗系不细惟陛下幸曲宥松以光圣徳不聴
　　
　　南亰神宫监太监王采以盗伐孝陵树木论斩
　　
　　隆庆四年正月内承运库以空头札子传谕戸部进银十万两部臣刘体干执奏京库钱粮所系至重今以片纸取之姓名不具印信不钤安知真伪臣责在典守不敢发也科臣刘（阙）文亦言白札非章奏体乞慎中旨以防欺蔽上报有旨所取银两令如数以进
　　
　　三月尚衣监太监崔敏传旨令南京加造段疋数至十余万工科都给事中龙光执奏今江西各处大水道殣相望即岁办犹恐不前若复重以额外加扰民何以堪于是工部复言加征不如趣正供之为易新派不如责旧逋之为速宜令所司亟查原造之数立限催征庶公用不乏民困亦纾上颇然之乃诏于加派数中惟供御用者别造三分之一其它悉以准岁造之额
　　
　　四月刑科都给事中舒化等以热审届期请释系狱内官李芳等章下刑部议芳等二十五人已瘐死其六兹复馁瘠者半宜放释诏释芳及陈钿杨义杨添爵乔朗发充南京净军李智王进巩真寗春李珍还钟鼓司应役余系如故
　　
　　五月户科都给事中李已给事中陈吾徳言近内承运库太监崔敏等请买年例金寳臣等及户部执奏停止俱不蒙俞允臣等反复思之不容终黙伏覩陛下登极诏书停止采买蠲除加派且云各衙门若以缺少为由行文加派及该部阿奉准行者科道官实时叅奏治以重罪海内闻之欢若更生比者左右近习干请纷纭买玉买珠传帖屡下人情汹汹咸谓陛下诏书不信无所适从臣窃惜之夫尚书乃陛下亲信之臣臣等亦朝廷耳目之寄陛下于大臣言之不聴于言官论之不从不知外此孰可信从者臣惟自古哲王虽当国家殷富之时然犹抵璧投珠兢兢焉以移易性情糜费财用为戒矧今府库空虚小民困竭帑蔵所入不足以待一年之出边方年例奏发无时畿省饥荒求济不已司计之臣方日夜忧懐计未有所出陛下为民父母奈何以一玩好之故而费数十万之赀乎敏等日侍左右目击时艰亦当为陛下惜财乃无端献谄供用以充私槖误国欺公孰此为甚若不及今杜渐窃恐将来效尤肆意希求转相欺蔽不至于空人之国不已也伏望俯从部议亟斥敏等以昭陛下之俭徳以全诏书之大信上怒已沽名犯上命廷杖一百送刑部监候吾徳黜为民
　　
　　六月命锦衣卫逮北城兵马指挥孙承芳杖六十黜为民时北安门有直宿校尉负一尸弃门外承芳见之疑有奸使使收系鞫问辞连内臣李阳春阳春恐罪及已乃先奏言死者初入内时偃卧无恙因念禁中非外人卧所故遣军校扶出而承芳妄生事端擅加刑校尉当治上信之遂反坐承芳而释系者勿问户科右给事中查铎等及刑科都给事中舒化等俱请以阳春所奏下法司验问不聴
　　
　　十月命肃府辅国将军缙■〈火贵〉袭封为王仍支辅国将军禄礼部覆言宗藩袭封莫重于亲王万世遵守莫严于君命缙■〈火贵〉以懐王从父例不得继袭此先帝独断皇上亲裁成命赫然孰敢违越而缙■〈火贵〉复使延长等王列名陈请是条例不足凭而明旨不必信也且肃府始封甘州今徙兰州在内地不得称极邉即选择诸郡王贤者使理府事自足镇护不必变更条例皇上即欲聴许宜下廷臣杂议之使朝廷大信可全宗藩大分不越然后可上曰已有旨不必阻挠既而礼部请封缙■〈火贵〉为郡王他宗藩如缙■〈火贵〉者率以此令从事上不许竟封为肃王都给事中周诗等御史刘良弼等争之皆不听盖太监陈洪入其贿故力主之部议不能夺也
　　
　　隆庆五年二月南京给事中王祯等御史李绍等各上疏言司礼监太监陈洪弟陈都蒙恩赐荫复乞并升使遂列禁卫司刑法甚非所以惜名器而正体统宜收寝成命以后凡有援例冒请者一切禁止仍着为令典俾臣下知所遵守上皆报闻
　　
　　十一月发南京司设监右监丞田孜充边卫军坐侵盗司钥银事发故也
　　
　　隆庆六年二月诏遣内臣往苏杭织造龙袍翟服绒锦鸾带都给事中陈行健御史侯居艮疏请停止不允于是工部言苏杭自倭患之后疮痍未起加以水旱流移府库虚竭而织造之费甚巨势必加派民困难支请大加减免或去其半至于差官尤宜慎重择忠谨之人安静行事庶地方不扰而民获更生上可其奏令会同该局择最要者先行造进所遣官务宜安静毋得扰民
　　
　　司礼监太监孟冲奏补六科廊写字官匠吕大章等八十六人上许之工部言先年太监滕祥会同各监局清查虚冒已有定数行之未久遂复増加非所以信法守且开各监局纷纷之端乞寝其事不允
　　
　　大学士张居正等题文书房官丘得用传奉圣谕孙海客用凡事引诱无所不为着降做小火者发去南京孝陵种菜尔等司礼监管事牌子既受朝廷爵禄朕一时昏迷以致有错尔等就该力谏方可尔等圗一时欢喜不言我今奉圣母圣谕教诲我我今改过奸邪已去今后但有奸邪的小人尔等司礼监并管事牌子一同举名来奏该衙门知道钦此传示到阁除钦奉宣谕臣等另行具题外看得孙海客用奸邪不忠引诱蛊惑以致亏损圣徳举动差错上违圣母慈训下失臣民仰望之心论祖宗法度宜正典刑罪在不赦皇上心虽恼恨犹不忍加刑薄从降斥烛奸之明等于日月宥罪之仁同于天地矣臣等查得旧例孝陵种菜者皆军人之工犯既发令着役不宜止降火者须充做净军乃为正法臣等谨拟票上请圣裁施行所有原奉圣谕谨用准缴具题以闻奉圣旨干清宫管事牌子太监孙海客用凡事引诱无所不为降斥未尽其辜着充净军发南京孝陵种菜该衙门知道
　　
　　又题伏蒙圣谕朕昨者御笔帖子先生等看来未曽孙海客用朕心越思越恼这厮壊法今又降做小火者发去南京孝陵种菜先生等既为辅臣辅弼朕躬宗庙社稷所系匪轻焉忍坐视不言先生等既知此事就该諌朕教朕为尧舜之君先生等也为尧舜之臣今朕奉圣母慈谕教诲朕悔过迸去奸邪先生等各要尽心辅朕钦此该文书房丘得用恭捧到阁臣等恭诵纶音不胜钦仰惶愧仰惟皇上天挺圣资幼而聪颖自御极以来讲学勤政圣徳日新臣等毎日庆幸以为亲逢尧舜之主庶几复见唐虞之治矣乃数月之间仰窥圣意所向稍不如前微闻宫中起居亦颇失常臣等心切忧惶但身隔外庭不知内事即有所闻未敢轻信而朝廷庻政未见有阙故不敢妄有所言然前者恭侍日讲亦曽举孔子益者三乐损者三乐并益者三友损者三友二章书请皇上加意省覧盖亦隠寓讽谏之意又数日前曽闻文书官云近日闻皇上夜间游行左右近习皆持短兵器此何为者及文书官回说并无此事臣等亦遂以所闻为妄不敢复言连日因覩御笔帖子处治孙海客用两人而询访始知此两人者毎日引诱皇上夜间游宴别宫释去法服身穿窄袖小衣长街走马挟持刀杖又数进奇巧戏玩之物以蛊惑上心希图宠幸臣等连日寝食不宁神爽飞越天生圣主被这几个奸佞小人引诱蛊惑一至于此拟俟日讲时面奏谏劝以尽愚忠乃蒙圣母谆谆教戒皇上幡然改悔迸去奸邪引咎自责又谕臣等尽心辅导此盖九庙列圣之灵黙启我圣母之心形之谴责阴佑我皇上之心自悔前非也夫人孰无过惟过而能改则复于无过自兹以往皇上依然为尧舜之君臣等亦庻几可勉为尧舜之臣矣宗社生灵曷胜庆幸但古语云树徳务滋除恶务尽臣等窃闻近日引诱之人在孙海客用为尤甚而其中谄佞希宠放肆无忌者尚不止此二人如司礼监太监孙徳秀温太兵仗局掌印周海者皆不良之人其罪亦不在孙海客用之下今皇上既将二人寘之于法以示悔过自新之意则孙徳秀等亦不宜姑容在内以为圣徳之累伏望皇上大奋干断将孙徳秀等一体斥降以彰日月之明其司礼监牌子等官平日为忠为佞谅莫逃于圣鍳合无俱令自陈请自圣裁老成廉谨者照旧管事谄佞放肆者悉加休斥且近日皇穹垂象彗芒扫宦者之星亦宜大行扫除以应天变以光圣徳此皇上修徳改过之实政也臣等又闻宫中府中俱为一体陟罚臧否不宜异同臣等待罪辅弼宫中之事皆宜与闻臣亲承先帝遗命辅保圣躬比之二臣责任尤重今乃徒避内外之嫌不直言匡救以致有此过举孤负先帝付托之意万死莫赎除痛自省励以圗报称既蒙皇上明发徳音昭示圣意臣等此后亦不敢复以外臣自限凢皇上起居及宫壸内事但有所闻即竭忠敷奏及左右近习有邪佞不忠如孙海客用者亦不避嫌怨必举祖宗之法请奏处治仍望圣明俯赐施行皇上亦宜仰遵圣母慈训痛自改悔戒逸游以重起居专幸御以广胤嗣节赏赉以省浮费却珍玩以端好尚亲万几以明庶政勤讲学以资治理庶今日之悔过不为虚将来之圣徳愈为光显矣臣等无任沥血哀恳之至伏惟圣慈鍳宥奉圣旨览卿等所奏具见忠爱依拟行
　　
　　司礼监太监冯保奏为衰年有疾恳乞天恩容令休致以延残喘事臣嘉靖十五年蒙选入内中馆读书十七年钦拨司礼监六科廊写字三十二年转入房掌印三十九年升管文书房蒙简拔秉笔与同黄锦一同办事赏蟒衣玉带禄米许在内府骑马寻赐坐蟒四十五年龙驭上宾恩典照旧赐櫈杌命提督东厂官校办事又命掌御用监事隆庆六年五月内圣躬不豫特召内阁辅臣同受顾命以遗嘱二本令臣宣读毕以一本恭奉万岁爷爷一本投内阁三臣次日夘时分先帝强起臣等俱跪御榻前两宫亲传懿旨孟冲不识字事体料理不开冯保掌司礼监印蒙先帝首允臣伏地泣辞又蒙两宫同万岁俱云大事要紧你不可辞劳知你好纔用你迄今玉音宛然在耳岂敢一日有忘万厯六年举大婚臣得以奉勅赞襄累年荷蒙眷注之隆荫锡之宠臣不能恭述万一为此感激矢効犬马事事经心时时惕念任劳任怨以荅三朝天髙地厚知遇之恩臣于此际正宜鞠躬尽瘁死而后已何忍言去但犬马之年见逾六十精力日衰疾病屡作万厯三年臣因思虑伤脾积成湿热毒流徧体几损厥生仰仗圣母万岁怜念孤忠祈神保佑始获全愈五年复发于背上厪宸衷今春首右足破伤痛闗心肺医药罔效伏蒙屡赐存问愈自局蹐不宁兹者恭逢圣龄日长圣聪日开大婚大礼籍田谒陵俱已完毕迄今三月以来气血顿觉衰惫步履日益艰难顷因随侍圣驾不过斯须微劳辄不能勉强支持且臣自觉多涉颠倒诸症一时复发力不从心有辜任使臣见万岁前后左右多有贤能堪用伏望恤臣犬马効劳四十余年容臣在外调治少延残喘朝夕焚香祝延圣寿仰荅终始成就罔极洪恩臣不胜感戴天恩之至奉圣旨尔受皇考遗嘱保护朕躬永奉两宫圣母忠慎勤劳夙夜匪懈今宫门肃雍内外宁谧实莱尔匡襄之力朕倚任方殷岂可引疾求退宜仰遵皇考付托之意不准辞
　　
