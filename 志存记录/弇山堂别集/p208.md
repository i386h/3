<!-- { "loadSidebar": true } -->
　　御马监以勇士营随驾官勇士马匹不足欲行太仆寺调取兵部言本监兊过马匹足备骑操似难再给但称省牲在迩请将顺天府所属寄养者挨次选五百匹暂给之并行领马官勇士不许任情选择其各营倒失者仍行提督营马少卿追给无姑息以致损耗从之
　　
　　始太监于经占夺人田园已论罪追赃入官而其弟于纶复夤缘奏乞得领价值刑部执奏谓律凢赃枉法者入官求索者给主此定法也纶以匹夫荧惑上聴始终乱法罪不可宥请治之得报有旨
　　
　　三年二月给事中邓继曽言祖宗以来凡有批荅必下内阁拟议而行顷者中旨事不考经文不会理或左右羣小窃权希宠以至于此陛下不与大臣共政而容若軰干政臣恐大器之不安也疏入上怒下继曽诏狱寻降金坛县县丞时给事中张达韩楷郑一鹏御史林有孚马明衡季本各论救皆不报
　　
　　御用监太监刁永潘杰等以织造上用大祀衮冕袍服皮弁等成为各匠陆宣张鸿等五十二人乞恩升职科臣叅驳以为不可下工部议言匠以艺食于官织造其分耳安得滥觊恩泽且陈乞之弊新诏严革诚念其劳量赐金帛足矣诏授皮作局副使者二十五人余悉赏银二两绢二疋
　　
　　发净身海户刘用王谈等还原籍初用奏乞收留上怒逐还至是谈复率众奏扰诏锦衣卫逮其首事者杖而逐之
　　
　　初湖广镇守太监李景儒岁进鱼鲊巡按御史沈俊武昌府知府王鸾各疏请罢之礼部议额外进献不免烦民毎岁科敛动以千计罢之便诏禁毋科敛扰民
　　
　　四月内供用库太监梁政等奏称内官内使等月粮例人四斗今十减其三用不足请于太仓补给户部复议本库岁额米八万五千四百八十石有奇而食者一万五千余人岁不过七万五千余石耳裒多益寡用宜有余太仓军国重储未可轻动上曰元年所蠲三分其暂聴补给他如故
　　
　　工部覆江西镇守太监崔和议一谓征操军士缺乏器械议将贑袁等卫所岁造贮库者乞聴存留一年备用一谓宸濠逆产先后所报银数不同议行镇巡衙门委官估值其已鬻而减值过多者如数补足议值过多而不售者量从减鬻有原主者给还诏可其报银异数令镇巡官会勘以闻
　　
　　初免北义河二处草场内官监太监陈林以芦苇地不应尽行开耕御马监太监阎洪以子粒地不应槩征芦苇各疏争之下部行勘草场子粒本属御马监弘治十二年内官监始以营造借采芦席奉孝宗皇帝圣旨春夏御马监牧秋冬内官监采而子粒地畆顷又有新籍属御马监岁收诏二处草场照弘治年间例行子粒仍归御马监管理
　　
　　银作局太监张敬以造各王府金册计用二千九百两有奇请行户部收买部议时灾用诎请暂发内承运库金免收买仍行云南布政司催征年例金及各司府赎金诏部买金二千进用余取之内库征逋如议
　　
　　五月守备南京内官监太监王堂请拨孝陵等卫军三千名看守房屋已得旨许之兵科都给事中安盘因劾堂欺慢谓本朝事例私役军人过十名者据法论而堂公然自拟名数具牍上请其视私役轻重又何如也宜追寝前命革堂闲住以示薄罚疏入报闻后南京御史唐勲等合疏劾堂乞明正其罪章下所司
　　
　　兵部尚书金献民言朝廷军职専以待有功祖宗旧制不许轻授屡朝禁例甚明曩太监丘清等病故钦升伊弟侄丘麟赵云等为锦衣卫千百户臣等并该科执奏以为不可未见俞允意成命难回于既出事几当絶于将来故未敢再干天聴兹尚衣监张昌又为本监太监潘杰援例乞升其侄景钊为百户钦蒙宸断止与所镇抚盖圣心知其不可故量裁其秩以示反正之渐耳然臣等则以此軰授官陛下既知非制则当痛絶于今日不当犹豫以为后人之张本伏望将潘景钊荫官新命特赐收回倘念杰旧劳别加优赏则恤下之恩法祖之羙两全而无失得报有旨
　　
　　以斩获鞑靼功赐镇守蓟州总兵署都督同知马永实授赏巡抚都御史孟春镇守太监李能巡按御史卢琼巡闗御史余符守备左监丞杨世英户部郎中顾天佑兵备副使熊栢各银币有差
　　
　　南京孝陵司香内使谷大用奏乞回京调理礼科给事中章侨言先帝初政清明可继列圣之美未几为大用等所误内连瑾贼外引彬宁树八党之凶酿十六年之祸遂使先帝不得正其终陛下知之悉矣节奉明旨列其罪状天语戒严凛于鈇钺大用死有余辜不知一旦何所窥瞷故违诏旨而敢于陈乞叙奉迎之劳懐康陵之便假生还之语投干进之机其设谋积虑罪不容诛矣臣谓不早辨而痛遏之恐乗间伺隙羣凶竞起不至复乱天下不止也章下所司知之
　　
　　七月上以司礼监太监张钦有赞襄功荫弟侄一人为锦衣卫指挥同知世袭钦朝鲜国人无族属以家人李贤承袭至是贤故其子儒乞袭职兵部尚书金献民言武职非军功不得世袭况李贤以他姓冒荫李儒岂容再冒耶乞如新诏裁革以慎名器上念钦劳仍命儒世袭
　　
　　先是弘治初年京城九门岁入税钞六十六万五千八十贯钱二百八十八万五千一百三十文至二十年后岁入钞七十一万五千八百二十贯钱二百五万四千三百文及正徳七年以迄嘉靖二年则岁入钞二百五十五万八千九百二十贯钱三百一十九万三百六十文至是守门内官监少监王敬疏乞减钱钞已奉旨如弘治年间税例敬复上疏言崇文朝阳东直三门所税钱不足以供乞如弘治二十年例下户部议尚书秦金言各门钱钞正以备光禄诸司祭品之需近诏如弘治年例已减钞一百八十九万余贯钱三十万五千余文矣王敬贪恣无厌又欲以弘治中年例行之则私槖益充而公需必乏惟上裁察诏崇文等三门钱钞如弘治初年数仍减钱三十万文
　　
　　己巳锦衣卫百户俞贤以太监俞泰义子传升管事兵科叅论谓事宜裁革兵部覆奏祖宗旧制武职以授军功管事必由推选至于夤缘乞升则孝庙之禁例而查革冒滥又陛下登极之明诏也今俞贤曽无公家之劳又非太监子侄遽以锦衣管事之衔而加之仆隶厮养之軰轻亵名器紊乱典章诚如科臣所言者亟行裁革以杜陈乞之端得报有旨
　　
　　弇山堂别集卷九十八
　　
　　●钦定四库全书
　　
　　弇山堂别集卷九十九
　　
　　（明）王世贞 撰
　　
　　○中官考十
　　
　　嘉靖三年十月应天巡抚吴廷举言内官监监收白熟粳米额外科索无厌大率正粮一石加费二石方获批单虽屡奉旨禁革而该监科索如故请令提督太仓太监一员与仓场侍郎兼同监收庶弊奸可革民不为病户部复议总督仓场与内府不相统摄难以行事今但宜严加饬戒及请命巡视光禄寺科道带管访察奸弊以闻上曰然今后内官监收粮悉如故事毎石加耗一斗不许分外多收军余人等有仍前巧立名色科索民财者如法究治巡视科道官不必带管
　　
　　十一月癸亥巡按直隶御史朱寔昌言顷者太监吴勲张志聪以私恨劾奏浙江布政马卿杭州府知府查仲道奉旨逮问二臣以节省爱民触忤权贵浙江连岁灾民死者半志聪科扰不已恐生他变幸召还志聪而以浙江织造専委本省镇守太监苏州织造専委吴勲而释卿仲道复职庶近幸之势不至益张守法之臣不至失据疏奏上以为妄言狂率切责而宥之
　　
　　六科给事中李锡等言顷者太监吴勲张志聪等往苏杭织造内阁九卿科道交章谏止陛下虽不聴然勅勲等安静行事毋分外扰民何事未逾年即背前旨矣勲诬马卿查仲道则逮之张志聪诬郭波萧景腆则逮之至御史朱寔昌劾志聪等罪状甚着皆拒而不纳勲等于陛下勅谕何如哉而陛下之于诏旨大信又何如哉书曰明清于单辞言单辞之当审也幸霁天威寛宥马卿查仲道而免逮郭波等苐下巡按御史提问仍申勅勲志聪安静无扰时十三道御史郑本公等亦以为言得旨马卿等候镇抚司问明有处
　　
　　司礼监传旨鸿胪寺右寺丞郝棠调光禄寺寺丞吏部执奏传升弊政明诏所惩棠叙迁宜由铨部得旨允行
　　
　　四年正月庚午镇守蓟州等处太监李能言沿边闗堡墩台无修理费乞于山海闗往来商旅量取其税贮以待用疏下户部议言设闗本以诘奸例不征税且先年诏旨凡道路闗津无名抽取业以厘革不当徇私违制妄开利门得旨从能言令镇守巡抚委官抽取
　　
　　三月御用监太监黄锦等言成造龙床及御用等器木料不敷乞行南京守备太监委官于芜湖抽分厂并龙江瓦屑坝抽分局将抽下杉木板枋选择印记令彼中军卫有司运送应用工部执奏谓芜湖抽分専以成造运船及供应器具其朝贡四夷赏赉折价亦取给于此毎岁所抽竹木易银不过二万余两不足以供所费今该监所需二十余万两罄一岁之入曽不及十之一也况南畿灾伤频仍军民并困责以辅运或至他虞乞勅该监酌量缓急汰其滥冗先以南京御用监见存木料取次应用不足则于龙江抽分局支补其芜湖课银仍供粮船器具赏赐之用则成法不乱人心亦安上竟从锦所请云
　　
　　正徳末太监黄玉镇守潼闗贪暴恣肆邑井无赖多投之指挥彭松贲鋐王臣等倚势为奸横索行旅之赀即小民任负仕宦行李无得免者至抑勒故官欲发其榇求藩府馈遗不厌则杖杀其使者积资以巨万计嘉靖初为巡按御史丘道隆所劾诏革玉任闲住彭松等下山西抚按勘报至是都察院据勘词列上罪状上以玉罪重仍令逮问松鋐发邉卫充永逺军王臣等俱邉卫充军
　　
　　正徳末内监各军匠率多冗滥已而奉诏汰减弊源颇清至是御用监太监黄锦言工烦匠不足用请选经汰人役及见役户丁二千名供事兵部议覆匠不足用以私役贿免虚冒者众也不此之稽而欲更选以充非所以奉明诏且开幸进之路仍冗食之辙不便疏入上命选五百名应用而严私役虚冒之禁
　　
　　四月兵科都给事中郑自璧言比者甘肃之捷陛下嘉诸臣劳勋恩荫有差固朝廷报功之典但叅随人等均任一级似为过滥臣查得尚书金献民杭雄俱照钦依额数各二十员名太监张忠至九十员名夫赞画有奇拙任事有繁简行役有劳逸槩而録之布满奏牍冠裳滥及舆台名器贱同瓦砾非所以劝有功也臣恐外难复作谁肯乐于用命哉不报
　　
　　户部主事缪宗用言顷臣监收税窃见九门守视内官毎门増至十余人轮收钱钞竞为脧削行旅苦之乞查汰额外滥増冗员而置一二贪刻最著者于法以塞人怨章下所司
　　
　　五月户部言顷守备凤阳右少监王徳欲令经过盐商照引挂号窃谓盐法之禁最为严宻迩来商贾安便无事稽查徳乃假盘诘遏絶之名而欲为勒取渔猎之计不可许疏入诏抚按官查勘果先年行有事例准徳管理
　　
　　六月守备凤阳太监王徳乞更换勅书兼管庐凤淮扬徐滁和地方事诏许之兵部执奏祖宗设立凤阳守备供事皇陵兼管皇城及髙墙鎻钥督操八卫一所军马初无管理地方之例正徳来始有夤縁兼管顷已奉诏改正岂可复许乞收回成命戒谕王徳安静守法得旨凤阳守备所管地方依成化弘治间例行已南京御史谭鲁等给事中顾溱等并疏言徳乞兼管地方非旧制不宜许章俱下所司
　　
