<!-- { "loadSidebar": true } -->
　　使来往蜀诸葛孔明不留镇兵而诸夷信服唐鲜于仲通调十二万之师而竟败绩皆蒙氏以前之事史书之所具载也方之当今彼奚足论窃念我段氏绍蒙有国抗衡赵宋三百十有五年蒙元朝翔兴以小事大首先内附特命髙祖武定公仍旧管领大理部阐会以建昌威楚姚安鹤庆东吕腾冲等处州城并三十六酋长悉听节制抚绥降顺招讨未庭阅十数年民心乃定然后创设行省列置各道衙门累代宗先沐恩荣仕为守土计一百三十年于兹忠孝相传一心无二间为红巾陷滇兄平章信苴功仗义宣劳克复省治梁王反政被奸臣沙喇托欢布哈等妬譛谋害乗衅图我城池兵连祸结疲耗多年信苴世与左右丞信苴寳为兄杀父之雠义不与共戴天适元君失位无所控诉尝修表南进纳欵请援以为生灵之计至普定被执衔寃忍抑驯至于今彼此曲直之情众所共知幸赖天聪无逺弗达曽遣叅政张普招懐谕以来领云南王金寳之诏只得口传弗获钦承然而信上国必无食言之悔也兹者幸蒙麾下与吾除报复雠感佩不浅正喜跃间伻来持榜布谕信苴世拱阙拜伏外所谓民心向背基于抚虐天道损益应于谦满可不戒乎且兵乆则变生事苦则虑易莫若班师罢戍奉扬寛大傥赐继絶举坠庶副苍生霖雨之望比备礼仪朝觐以来先遣张元亨诣麾下听谕仍抵中庆大营烦为差军逓送是荷附此卑恳干冒威严不胜战栗之至所有事宜去使悉禀书不复载伏乞照察不宣壬戌正月二十三日信苴世拜呈总兵官征南将军檄示大理守土段信苴世尝谓智士审兴废之机达人明向背之理豪杰之士各因其时而用心故能勒名金石垂勲不朽若反其所宜未有不败者也曩者元季之衰君昏于上臣虐于下不知稼穑之艰难不念生民之疾苦上下情乖教养道丧驯致乱兴海内板荡羣雄竞起疆宇瓜分大者连城建国僣王侯之号小者乗辂仗钺擅生杀之权万姓流离肝脑涂地之乱亦已极矣于是天厌元徳命我圣皇经纶草昩扫荡欃枪天戈所指瓦觧氷消神武惟扬电驱席卷寰海之内莫不来庭日月照临罔敢懐二桑麻遍野讴歌盈路虽三代之盛未有过于此者也眷兹南徼独为异区恃其险逺蚁聚蜂屯累常遣使谕以祸福而乃愈肆猖狂杀我使命纳我叛臣是以圣皇赫怒特命诸将奉辞讨罪兵临曲靖其云南达尔玛等未识天运捧土塞津欲以三万之众来拒王师一鼓土崩遂尔擒获因乘破竹之势追取彼败亡之余直抵滇池元恶自经余党欵附又乌撒右丞实保等纠合东川芒部乌蒙等郡蛮夷八万余众进临赤水扼我偏师当选精兵倍道兼行由可渡桥而前出其不意入其腹心彼众闻之苍黄而归首尾受战大战移时渠魁授首降者纵归田畆战者血溅郊原不月之间千里宁谧其东川等路土官左丞胜右等鉴彼覆车之辙遂输欵附之诚籍其兵粮纳我戍土已为申奏荣宠有期又若越州土官龙海豺狼之心行同异类始降而终叛惑众以误民邀截道路潜害官军再谕不伏自取灭亡惟尔大理僻在南鄙未尝遣使询于父老咸谓汝段氏继蒙有土四百余年元世祖南征段兴智段福祥以全城内附又率蛮众从师伐宋尔祖段实继任再续勲劳累官参政子孙相承绵至于今亦可为名世之家矣故遣行人招汝使行之际复有一二降人言说达尔玛旋拒天兵汝尝遣众来助闻败而归实系蛮夷难以徳化必须荡平吾念其中亦有聪明特达识机知命畏威懐徳之人是以决策而遣之今者书来乃云吾兵烈如猛火向者曲靖乌撒之战两兵相接白刃相向胜败存焉况兵行万里深入重地人自为战当此之时汤武不能施仁虽欲不猛其可得乎至若迁其土著虏其妻子则未知所迁者谁欤达尔玛之败就阵擒获不啻数千斯皆应杀之人吾尚不忍尽抚而释之达尔玛见在余不悉举此众之所共知也乃云诸葛不留镇兵鲜于仲通败绩而返夫诸葛固亘古今豪杰之士然当此时吴角其南魏犄其北潜师而逺征恐二国闻知以袭其虚擒获之后诸葛岂不欲留哉顾力有不赡耳遂留其渠帅而用之斯盖一时之权宜非经世之良法也鲜于仲通者因杨钊以进出自屠沽谋不及逺玄宗享国已乆荒淫日滋天夺其魄羣小用事遂以斯人为帅彼岂将才哉国中特以此为报恩之具耳君臣知人若此安得不败乎方今天朝圣明在上贤人在位封疆万里雄师亿兆玄阙之北日本之南偏师少举无不景附岂以此一隅为意耶新附州城悉署衡府广戍兵増屯田以为万世不拔之计又岂有兵乆生变之弊哉固不足论也若夫领寳之说斯盖梁王未败之前吾王有愤其不臣杀我使者故有是命汝于此时若能发兵犄角共灭云南更立功勲一心王室庶副前约今者天兵南下汝反率众为彼声援闻败而遁不加尔兵亦已幸矣又敢大言以祈前诏乎果若人言蛮夷难化者信然矣足下援引古今铺陈得失则厌闻矣今者之来但知奉命有罪者诛无罪者安置若急降服当即奏闻区处欲但游说相玩则不如深沟髙垒以俟兵至欲为城下之盟必不可得汝其察之毋悔毋忽
　　
　　前书张元亨所有情实备在简牍据全参政杨员外不即回程一节本待张元亨至就引我人出降庶免往来烦渎窃恐麾下谴责常遣人赍其书赴营哨报如区区进欵白岩之故盖以彼此说话近便兼护百姓布种殊无他意斯言于秦镇抚处附托相似不达为蒙麾下懐疑又令灭楚耆宿苏世等来吐肺腑为书专州判李明赍书未知到否今有奸细人奴胜窥测我形势探问我事机已行捉获不忍加刑放去然而大贤君子既以取天下为事当以至诚相待岂可以诡伪之小计鬼祟之微患施诸人乎孔子曰言忠信行笃敬虽蛮貊之邦行矣又曰自古皆有死民无信不立吁人而无信其何以行之哉近日闻知麾下将我去人执絷下狱以两国战鬬使在其间往来自古有之杀死一二行李何益于事我云南僻在遐荒鸟杂犷悍最难调化歴代所不有者以其山川之所限风气之所移语言不通嗜欲已异得其民不可使故也至汉武帝不思先王之道穷兵于滇池海内从是虚耗唐玄宗不忍邉夷小忿逞武于蒙氏全军以之陷没构多事之祸以贻后人遂使川蜀交址连年为中国患此可以见兵威之不足恃也恭惟今朝遵守三代之典章革汉之故弊絶无凌弱暴寡之心惟有除残救民之政故我段氏纳欵意在封王入贡靖郊涓尘之劳望天地涵育而已是以不应中庆之救援不预曲靖之迎敌控品甸三营之地旋覊金齿雕题之夷类谨守信也拱候上命岂意麾下复生猜忌犹豫不决信任而不果也哉区区愿罄一得之愚若能彼此歃血盟誓罢威楚之戍劝谕农民及时布种抚恤凋瘵招懐来庭容以大度示以大信俾元元各遂其生共享升平之乐不亦美乎或有不忠不义之咎发兵讨之亦未为晚庶使中原冠帯之人得免荒野暴露之劳他乡流落之苦弗如是惟恐瘴毒日重疫疠日兴师老粮絶万一失挫奚翅为天下之嗤笑亦负段氏厥初之所望又为西南诸侯之耻辱矣杨员外回必能道其详书不尽言伏希裁察幸甚不宣
　　
　　信苴世诗
　　
　　长驱虎旅势桓桓深入不毛取暴残汉武故营旗影宻唐元遗垒角声寒方今天下平犹易自古云南守最难拟欲华夷归一统经纶度量必须寛
　　
　　前者专人敬诣辕门获奉檄示披诵再三惶恐无地所云吾是武人不通经史前代得失则厌闻也愚闻先民有曰蒭荛之言圣人择焉况乎经乃载道之器史乃纪事之书有天下者舍此其何拟哉且夫武以定乱文以守成文武并用长乆之术也不通之说必谦退耳至若民之休戚政之得失许诸人陈言其有可采举而行之优加擢用如无可采不加罪责有国之典皆然本宜开言路招规谏以来天下之善设若厌闻则謟谀至忠直去将何以治乎又为深沟髙垒以伺兵至者方今天下一统四海一家日月照临罔不臣服以予邉鄙草芥辄以一撮之土恃险负固独限于覆盆之下不覩于大明之光虽愚且昧必不为也然而城池之险出自天然不假人力焉用劳民苦筑施私智之功图其坚利乎诗云普天之下莫非王土率土之滨莫非王臣今云南已为麾下之所得矣得其民有道得其心斯得民既得其心则中外一致又何亲踈之辨矣愚谓留客兵而镇有泰山之损无鸿毛之益仍土人而守有贡赋之利无供给之害是以三代之所不有者知此道也汉唐之所以劳兵者逆此道也观圣诏有曰尔云南自汉通中国唐宋以来封王入贡尔段氏果能顺上招下克平之効则治愚昧之罪未知贤意若何伏惟麾下速耀皇威所至皆辄擒而复纵功不下于孔明勇而有谋才堪敌于方叔涤山川之旧污申节义之余寃歴代以来未之有也矧阃外之事将军则制之何所犹豫而疑哉诚如愚向所陈皆吐肺腑以请况予与汝既无杀父之雠又无财债之怨无故交锋接刄相害性命真乃不祥汝之取中庆者辞曰除暴济弱固其宜也汝来戍镇威楚彼处之民有何辜也今以汝等耗民之食是絶其命取民之财是剜其心虏民之妻是乱人伦迁民之土是拔其根则予之应其势有不得已者爰念汝等俱系腹里冠帯之人于千万之数中岂无百十达士得此云南于汝何益不得于汝何损驱虎豹之锐旅搏鱼虾之丑类是何心哉故拳拳寄书招谕之以祸福据西南称为不毛之地易动难安即日春气尚暄烟瘴渐重污秽欝蒸染成疠疫拒汝不假砺兵杀汝不须血刃四五月雨水淋淫江河泛涨道路阻絶往复不通则知汝等疲困尤极粮絶气敝十散亡八九十患倒六七形如鬼魅色如墨毛发脱落骨脊露出死者相藉生者相视欲活不能凄怆涕泣殆及诸夷乗隙四向蜂起弩人发毒箭弓人激劲矢弱则邀截汝行强则围击汝营逆则知之汝进退果狼狈矣莫若趂此天晴地干早寻活路全骸逃归乡里但得父母妻子一日完聚之乐可瞑目而无憾也虽以军律论岂有尽诛之理哉寜作中原死鬼莫作邉地游魂汝宜图之
　　
　　倭国求通表
　　
　　臣闻三王立位五帝擅权欣睹中华之有主爰致夷狄之向方乾坤浩荡非一主之独权宇宙洪荒乃万民之纠首故天下者乃天下之天下非一人之天下也臣居逺疆偏倭小国城池不满六十座封疆不足二千里故常存知足之心而知足常足也臣闻陛下作中华之主为万乗之君至尊无上也城池数千余座封疆数万余里尚然不足而起灭絶之意天发杀机神号鬼哭地发杀机龙蛇走陆人发杀机天地反复尧汤有徳四海来宾周武至仁八方拱手今闻大国有兴兵之策小邦有却兵之谋臣岂肯轨途拱奉天颜顺之未必其生逆之未必其死今闻陛下选股肱之帅起竭国之兵来侵臣境贺兰山前聊以博戏倘君胜臣输则满大国之策设若臣胜君输翻作小邦之利自古及今讲和为上罢战为强免生灵之疾苦救黎庶之艰危年年进贡于丹墀岁岁称臣于上国今遣使臣径诣丹墀
　　
　　弇山堂别集巻八十五


　　●钦定四库全书
　　
　　弇山堂别集巻八十六
　　
　　（明）王世贞 撰
　　
　　○诏令杂考二
　　
　　与魏国公书
　　
　　呉王令旨见为征讨庐州城池事除令安庆翼元帅朱文辉总率毕家等寨军马收取舒城及调监军周彧节制同知程德权与同曹平章监点军马取由便道驻札伺候总兵官到日攻取城池外今委中书省左相国徐达充总兵官统率平章常遇春胡廷瑞金吾侍卫亲军正都护冯国胜雄武卫亲军指挥使傅友德等大势军马直抵庐州务在抢获渠魁克取城池依奉施行者（龙凤十年三月十六日）
　　
