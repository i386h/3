<!-- { "loadSidebar": true } -->
　　工部尚书章拯礼部右侍郎湛若水奉旨会勘锦衣卫军匠章源所奏事言品官坟茔原有规制内官已故往往赐塟造碑亭享堂皆出特恩或有因而盛兴土木华靡踰分又有预修越制之工以冀后来恩宠积弊既乆玩袭为常非止张忠张永一二家而已其事有实者下法司问拟诸坟茔过度者通行禁约瓮山红石口山脊先经穵掘广源闸石堤水沟先经开引者即行填塞仍勅金山管事太监严禁山原无致伤龙行正脉诏法司看处以闻
　　
　　嘉靖十年都察院章源所奏查勘过太监秦徳张永张忠坟墓在瓮山广源闸等处俱系山陵来龙过脉及环拱处所且奢丽踰制俱宜改正其余官军坟墓不下数千凡有奢侈僭分者亦行改正其山西一带开占煤窑俱行禁约上曰秦徳等坟墓越礼奢侈俱改正拆毁其余官民坟墓但有奢侈过分者限三月以里一体改正如与龙脉无干并无造作奢僣者仍旧不动煤窑系民生日用所不可缺不系紧闗应禁处听小民照旧生理诏革镇守浙江两广湖广福建及分守独石万全守备永寜城内臣先是都给事张润身劾奏镇守浙江等处太监邓文张赐潘真少监师章贪纵害事宜黜分守独石等处奉御田霖监丞李俊姚保皆冗员宜裁兵部覆请悉行裁革永勿差补上然之故有是命
　　
　　十六年内官监太监温玺革职闲住王朝下锦衣卫拷讯以陵工稽迟为督工武定侯郭勋所论劾故也
　　
　　十八年直隶廵按御史刘士逵劾奏内官监左监丞阎绶锦衣卫指挥使赵俊扈从圣母梓宫所至怙侈黩货有旨赵俊累用未闻如是必因阎绶习染为非俊改过任事绶着鲍忠捕系解京究治鲍忠总督扈从太监也廵按直隶御史黄正色论劾太监鲍忠驸马崔元等扈送梓宫索受馈遗忠遂论正色擅于梓宫舟前骑马执扇以行渉险又不随舟料理上怒命锦衣卫逮至下狱讯治以大不敬谪戍辽东
　　
　　守备鳯阳太监张信乞兼统摄庐淮扬三府徐滁和三州如前太监黄凖例兵科叅论其不可聴诏许如黄凖但不许干预民事
　　
　　显陵守备太监傅霖受校丁周鉴等首讦周廷玉王鳯峦等隠占官地使人捕治廵抚都御史陆杰行县至承天廷玉等赴诉复为诸校阻鬬杰乃使府知事李翰相捕廷玉等悉发叅议方逺宜治之言曲在校丁寘之罪霖因疏奏杰欲革庄田湖荡房产归之有司而逺宜聴鳯峦子生员王继嘱文致校丁之罪及讦致仕副使孙元亦占官地诏下杰及廵按陈豪覆核因各劾奏霖不法诸事霖复奏辩有旨庄田湖荡地宅多为刁豪侵占抚按官不为清查追断乃辄逮系校丁殊为偏狥欺肆责令以状对其校丁悉释放廷玉鳯峦发邉卫充军李翰相孙元革冠带闲住王继为民方逺宜夺俸三月一应庄田等业此后更不许有司擅准刁词妄议纷更沽名生事已杰豪各服罪疏上俱夺俸三月寻以显陵陵寝及郢懐王等坟员役额数命抚按官俱立石纪工毋令有司有所干预
　　
　　二十四年提督东厂内官监太监宋兴以贪横为御史所论革
　　
　　二十五年谪廵按湖广御史包节邉卫永逺充军初承天守备太监廖斌擅作威福节至欲绳之而语泄斌惧思有以中之于是俟节谒陵时故献膳羞遽使彻去而诡称节麾出之锺祥县佃民王宪等知斌与节有隙诣节告斌党庇奸豪周章等诸事节令指挥黄恩邵勋收章下同知范昕验问意欲以此持斌而斌遂劾节不以正旦谒陵延及次日始谒时当进膳不行傍立亵慢大不敬奏已发而节始奏斌前事上怒以节奏乃欲抵饰已罪捕逮下法司拷问以节至既不谒陵及谒又亵慢又受豪民讼凌辱守臣重刑周章毙于杖下宜坐谪戍昕宜为民黄恩邵勋宜革管事上以节恣肆作威欺慢不敬酷刑打死人姑从寛永戍边卫逃则杀之昕恩勋亦戍边卫王宪口外为民安置
　　
　　二十五年内使侯章之母笞杀使女章恐事露支觧其尸入瓮中欲投之河以灭迹事发拟绞上谕辅臣夏言等以章磔尸可恶且系阉奴何得有使女改斩仍速决守备太监廖斌遣长随夏忠进皇庄子粒银至河南新乡县为盗所劫忠奏闻上怒令廵抚柯相带罪捕盗逮廵按御史侯度及守廵府县卫官下锦衣狱拷问度遂死杖下
　　
　　南京守备司礼监左少监丘得言南京奏革诸司役占而守备公署直厅军槩在草中仍乞拨赐得旨准照旧例与六十名应役南京科道雷贺方克等劾得系逆犯江彬余党免死发孝陵卫充军夤縁起用今复故违明旨干请无忌诏革去新増役数得仍充原卫军
　　
　　二十七年御马监太监李庆等以司礼监太监鲍忠病故为其侄鲍恩等乞恩升秩八人收入勇士营五十人上已许之兵科给事中刘体干执奏上曰科臣言是鲍忠故后恩恤非常况前已准乞数名矣恩等姑准三名勇士收二十名余已之
　　
　　嘉靖二十二年辛未御马监太监麦福请免科道官廵视该监给事中李纶以违例自便劾之诏下戸兵二部议覆以刍豆之出纳在有司马匹之饲养在圉仆是以瘦死有罚岁用有考廵视官员不为徒设请仍令科道官稽查该监马政如例从之
　　
　　先是内官监太监髙忠尝以事忤旨系内狱寻被释无何即有官婢之变上甚疑之至是月忠以建大享殿请祭司土之神易定磉以定顶上大怒谓其包藏恶念任意欺罔且定磉常言何碍理而讳避也令所司论如律斩之居数日刑部请执忠付狱上曰朕初因定磉二字一时怒疑人将谓以片言罪人且昨工部奏及翰林院撰文皆易为安磉非也自后内外文移其仍定磉如故
　　
　　嘉靖二十三年初章源告故太监张永弟容不法并讦永坟建造违制及碍皇城龙脉诏下所司勘报永坟与风水无碍苐侈大越制诏损减如式事竣久矣至是容奴郭禄为所逐思有以倾之乃祖源故智诬称永坟犯龙脉容不行迁改去岁又将妻陈氏窃塟兆内致哀冲太子不永令其子郭麒陈牒锦衣卫带俸指挥阎纪所使之转奏纪丽妃阎氏父也上谓辅臣曰此疏甚无谓人命定自天矧积后人福则在其祖父之徳顾朕不逮皇祖皇考深仁厚泽耳诚如纪言则举皆可以如是也有是理耶辅臣张孚敬等因奏近年无藉小人各竞为浮辞挟诈人财锦衣虽见任官无受词讼例纪系带俸乃受郭麒告词为之转奏其为郭麒主使甚明此风若渐长未免有伤皇上平明之治请严治之得旨郭麒挟诈害人主使阎纪渎奏其令法司逮讯从重问报纪贷之禄计穷乃复具奏讦永如纪奏且诬其与亲王交通中有大奸令妻陈氏衣男子服懐疏阑入午门前为麒声寃诏镇抚司执付法司如前旨従重拟报法司乃论禄麒乃诸朋谋奸首俱发边卫充军诏如拟初郭勋以张永故有憾于杨一清乃乗霍韬劾奏一清使永奴朱继宗告容为私犯语流禁中容与一清俱得罪继宗宥不问自是告讦遂炽至此容凡三被奴告矣事初闻众惴惴惧兴大狱頼上圣明察其诞置诸奸重典中外大恱而告讦风少衰
　　
　　二十八年天寿山守备太监刘逺请给符验旗牌不许三十一年内官监太监杜泰提督光禄寺贪甚所干没内库银以巨万计光禄寺少卿马从谦奏发其奸泰亦奏从谦盗用大官食物及诽谤不忠状廵视给事中孙允中御史狄斯彬亦交章劾泰如从谦言因劾寺卿髙耀不能觉察四署正通同为奸乞并治上命逮从谦泰于镇抚司讯鞫科道待问明议处既而镇抚司讯上泰因公侵冒从谦挟私奏讦俱属有罪苐所引诽谤暧昧语茫无证佐不足深诛上竟怒从谦诽谤下法司令与泰各候追赃完日拟罪以允中等党护降边方杂职镇抚司官不用子骂父条断狱夺俸五月于是法司议从谦当坐盗内府物者律杂犯死罪应赎徒为民苐所指诽谤虽无明据然迹其狂悖不恭难依常典宜发极边卫充军泰送司礼监奏处上怒未巳诏批从谦廷杖八十发烟瘴充军泰革任以能发谤臣免罪从谦遂死杖下
　　
　　三十六年掌锦衣卫事太保左都督陆炳劾奏提督内皇城八门兼掌刑司礼监太监李彬侵盗帝真殿工所物料及内府钱粮以数十万计私役军丁造坟于黒山会起丁字大劵僣拟山陵大逆不道宜寘之法上命锦衣卫捕送镇抚司拷讯下刑部拟罪比依盗大祀神御物律与其党太监杜泰李庚王恺皆论斩余发遣如律没入其赀白金四十八万有竒玉带金寳绦环八箱余珍寳不可胜计杜泰即诬马从谦至死者也
　　
　　四十年直隶廵按御史黄纪勘奏黄花镇守备太监纪阳贪残不法大壊邉防因言邉关守备太监之设其来已久荷皇上洞烛邉情尽行裁革独黄花镇一人以保重地臣谓本镇既有兵备又有叅将守备等官则训练防守自不乏人太监自为虚设况此辈类多残贪怯懦原非可寄以兵柄者请并革之疏入上诏锦衣卫逮阳赴京员缺不必更补已而阳捕至亦讦纪索贿不得挟私妄奏上乃命并逮纪送镇抚司与阳面质纪坐调为大理寺评事
　　
　　四十三年十一月戸部议裁冗食极言各监局军民匠役之滥诏严加清汰既而太监滕祥等争言此辈执事内廷若一付有司清查动逾旬月有误供用上惑之由是部议寝不行
　　
　　四十四年供用库火管库内臣暨盛等揑报被焚香料至十八万八千余斤为司礼监少监何进所发诏下盛等狱命给事中张岳御史董尧封严查实数以闻岳等查覆该库原非贮香之所俱系盛等侵匿妄报又前此盛常私縦家人及其兄暨忠等出入库中与积中商揽李钦等盗鬻香烛等物宜一并追赔治罪其该库钱粮今后悉照光禄寺例付巡视十库科道官毎年一查然后奸弊可革疏入上大怒下法司拟罪当盛等俱盗内府财物律
　　
