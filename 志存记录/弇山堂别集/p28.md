<!-- { "loadSidebar": true } -->
　　勅太子少傅兼谨身殿大学士杨荣兹为朔漠梗化久犯边疆我皇考太宗文皇帝为宗社子孙天下臣民长久之计不得已躬擐甲胄亲率六师往行天讨岂期朔冦畏威逺遁班师之际不幸皇考上宾六军在外朕又逺违膝下及斯崩殂儿孙亦莫能知惟卿尽忠为国报先皇帝恩德独为果断致有今日家国宁谧宗社奠安今辰奏告忽思至此实感不已卿当重赉曩者哀悼仓皇之际报卿甚微今追前勋加赐白金五十两彩币表里各十宝钞二万贯白米二十石特升卿为工部尚书前官如故三俸俱支全支尚书本色卿当领受以慰朕懐又勅少师兼吏部尚书蹇义曩朕监国之时卿以先朝旧臣擢兼詹事日侍左右时肇建两京政务方殷随事筹划适中惟艰卿以善翊君以义徇国劳心焦思不遑身家载歴艰虞未尝有咨嗟之意及朕嗣承大统赞襄治理用济斯民喻朕于道不懈益恭二十余年夷险一节朕笃不忘兹以已意创制蹇忠贞印一枚赐卿用藏于家传之后世俾尔子孙知前人显荣于国者良不易致宜加保守朕之子孙亦知卿弼子于艰体朕爱卿之心以保尔子孙庶几上下相安与国咸休书曰惟后非贤不又惟贤非后不食自古君臣相遇难矣往绩惟茂永终是图钦哉又勅少傅兵部尚书兼华葢殿大学士杨士竒往者国家肇建两京政务方殷朕膺监国之命卿以翰林亲臣兼职春坊留侍左右赞助庶务敷答章奏筹划之际适中惟艰朕恒以为虑尚赖卿一二臣僚合心同德徇国忘身屡歴艰虞曽不易志及朕嗣位以来嘉谋嘉猷入告于内期予于治以忧黎元正固无二简在朕心兹以已意创制杨贞一印一枚赐卿用藏于家传之后世庶卿子孙由是知卿克致显荣不易惟艰思保守之惟朕子孙亦由是知卿弼朕之功以保全尔子孙与国咸休与世无斁诗曰无言不酬无德不报又曰靡不有初鲜克有终尚克交修以成明良之誉钦哉按此皆洪熈元年所赐者前一勅报榆木功后二勅报监国功其精切恳至当非后世可拟故特志之
　　
　　太后还宫赐勅
　　
　　今上将大婚慈圣太后还慈宁宫特以上付托少师张居正仍赐坐蟒蟒衣各一袭彩段八表里白金二百两其勅辞云皇帝大婚礼在迩我当还本宫不得如前时常常守着看管恐皇帝不似前向学勤政有累圣德为此深虑先生亲受先帝付托有师保之责比别不同今特申谕交与先生务要朝夕纳诲以辅其德用终先帝付托重义庶社稷苍生永有赖焉先生其敬承之故谕外赐坐蟒蟒衣各一袭彩段八表里银二百两示惓惓恳切至意
　　
　　赐勅奬言事
　　
　　髙庙以右司諌石时中左判録夏守中言事各赐钞十锭巡按陜西御史凌汉言事赐其子钞二百锭绮衣一袭
　　
　　文庙以镇守湖广总兵官镇逺侯顾成言事赐钞五千贯文绮帛八疋彩绢八疋再以言事赐钞一万贯银二百两绮绢如前又以军人张贞言事赐钞千贯帛衣一袭
　　
　　仁庙以大学士杨士竒言事赐白米十石彩币二表里钞二千贯又以学士杨溥言事赐彩币一双钞千贯二公及镇逺皆有勅奬谕
　　
　　若洪武中超擢典史冯坚卫经歴黄福边彛又擢祁门知县何敏中为徽州知府则皆以小臣言事者也嘉靖中刑科都给事中髙时劾翊国公勋加俸一级御史邹应龙劾少师嵩升通政司右叅议右中允赵贞吉以论兵升右谕德
　　
　　手勅问大臣疾
　　
　　洪武十八年太傅魏国公徐达疮愈帝赐勅曰方今九夷八蛮大者畏力小者懐德非将军忠诚耿耿以劳为逸何由臻兹将军功昭上下泽及兵农而于人欲之私秋毫无犯此其明智者乎迩者将军有疮疾朕初闻之于心恐焉今喜疾愈特遣将军子持勅致意将军少安毋劳正统七年少师兵部尚书华葢殿大学士杨士竒有疾又以子稷犯法在告帝赐勅曰卿歴事祖宗以及朕躬启沃弼赞劳勋实多比卿以疾违朕者数月朕心拳拳惟卿子乖家训干国纪朕不敢私卿其以理自处勉进药食早图康复以副注望景泰六年少保太子太傅兵部尚书于谦有疾帝赐勅曰昨闻卿偶膺重疾朕心惕然念卿夙膺重托旦夕不可或无已令近臣携医往视兹复赐卿白金五十两为汤药费并赐羊酒白米卿其勉扶疾体副朕惓惓之意嘉靖十三年少师太子太师吏部尚书华葢殿大学士张孚敬有疾上手扎谕昨少保时特为卿陈病苦之情朕惟近古之君有剪须疗其臣之疾者今朕每自取数味合以饮或时亦效兹手拣数味清心宁神驱火保肺之药为一服卿亦如常煎而服之服时用蜜一大茶匙倘得病减庶慰朕念虽非剪须者之切亦见朕意服后一二日可告朕何如四十四年少师太子太师吏部尚书建极殿大学士徐阶有疾上遣御医徐伟视疾中涓赐猪羊甜酱瓜茄酒米如例已复出尚方珍剂二瓿命司礼贵臣王本赍手扎谕公痰火一疾惟须自慎既不可用寒剂又不宜太降火又有谓痰随气降此非治法也但仍以凉平性品用之便消顺耳又青州白丸子真者亦效非其本地合者无益至于牵扯背肩痛当以祛风顺气之剂间服之亦少资云万厯十年谕太师张太岳朕自冲龄登极赖先生启沃佐理心无所不尽迄今十载四海升平朕垂拱受成先生真足以光先帝顾命朕方切永赖先生屡次辞忍离朕耶朕知先生竭力国事致此劳瘁然不妨在京调理阁务且总大纲着次辅协理先生专养精神省思虑自然康复慰朕朝夕惓惓至意按大臣有疾赐米及羊猪酱瓜茄遣医诊视此恒典也徐杨于三公获勅谕已为优礼而永嘉华亭独拜手和之药辞旨睠睠踰于骨肉江陵至以三公署别号称先生真殊典哉特非上意耳
　　
　　行人勅免真人朝
　　
　　嘉靖十七年皇帝勅谕正一嗣教大真人张彦頨朕惟我皇祖之制天下大小衙门官员凡三岁一朝觐卿亦在与焉重其教也今年又当其期朕念卿晩年方得一子矧在襁褓或难逺离特遣行人黄如桂往谕今次特暂免卿一来俾卿得专守视见朕保重尔嗣之意卿其钦承之哉故谕按免朝传奉一旨足矣今至厪勅谕遣行人称卿而恤其子幼即勲戚宰辅所不能及也亦异矣
　　
　　勅奬郡邑下僚
　　
　　洪武中劳縁事丹徒知县胡孟通县丞郭伯髙广德州知州杨翰金坛县丞李思进俱留复任为耆老奏保也劳建阳知县郭伯大县丞陆镒伯大升泉州府同知镒福州通判劳盱眙知县方素易升金华府知府以政绩也劳常熟知县成■〈艹曳〉竒以执府悍吏也劳崇德知县毕辉县丞齐抟以治奸顽也劳苏州府知府王观以捶死奸吏也劳平阳知县张础以具奏金乡卫官也已上俱遣行人劳嘉兴主簿王复春仍升常州府同知已上遣吏科庶吉士杨靖皆有勅谕上尊之赐础加钞三十锭素易有钞锭币帛劳景东府知府俄陶以不从乱也有勅谕仍赐白金五百两文绮二十疋永乐中赐勅奬汶上知县史诚上赐织金纱衣一袭钞千贯仍升济宁知州掌县事以县事治也昌乐县丞于子仁以縁事奏保赐金币升知县后复以縁事奏保赐金币升知府尤为异常
　　
　　赐勅褒致仕官
　　
　　髙皇帝勅谕秦府致仕左长史文原吉谓其昔在秦府终其任而国赖以安民乐田里一旦致政而归国凶而民扰所以然者由羣小佥邪导其为非于是忠良奸宄昭然可见使朕念卿夙夜不忘特遣中使赍白金二锭楮币百锭文绮帛三十疋赐卿以养髙年至可领之原吉初以治书侍御史执政迁秦左相秩正二品后罢相以左长史行相事秩五品而致仕后恩礼同宰辅大臣固不以品秩髙下为轩轾也
　　
　　赐夫人勅
　　
　　洪武二十一年赐信国公汤和夫人胡氏黄金二百两白金一千两钞五百锭彩段三十表里仍赐勅曰妇之道专内政而无妒勤劳启家夫妇同心若此古有之今之人少见惟朕臣汤和与尔夫人同朕乡里当天下大乱之时人各挈家避难皈依豪雄所在如之独尔信国立勋业于大廷今也功成名遂携长幼而归故乡呜呼昔尔夫妇墨髪而来今归故乡皆苍颜皓首夫人淑德命妇如之鲜矣特赐助和之功启家之劳如数夫人领之永乐八年遣行人余炅勅凉州都督吴允诚妻曰比邉人以兵胁尔夫妻为叛尔夫及子从朕征讨而尔能守节励志与子管者谋执叛者戮之以妇人而秉丈夫之节忠以报国智以脱患朕甚嘉焉今赐尔彩币十表里米百石钞四千贯羊百羫用示褒嘉
　　
　　弇山堂别集卷十三
　　
　　●钦定四库全书
　　
　　弇山堂别集卷十四
　　
　　（明）王世贞 撰
　　
　　○异典述九
　　
　　天子赐名
　　
　　髙帝时靖江王铁柱赐名炜再赐名守谦邓卫公友德赐名愈李曹公保儿赐名文忠杨左丞晔赐名宪陈御史大夫亮赐名宁江阴吴侯初为指挥名国兴赐名良魏国公徐允恭既嗣爵赐名辉祖及诸弟増寿添福膺绪皆赐名又赐署令汪名文蹇忠定初名瑢帝亲书义字赐之齐尚书初名德赐名泰铁尚书铉以都督断事奏对称旨上为字之曰鼎有胡文穆初名广建文君易之曰靖后文皇命仍故名永乐时杨文敏子荣入阁上为改之曰荣故魏国公徐辉祖子释迦保袭爵特赐名钦李状元初名马开榜日上亲书其字于旁遂名骐河南护卫军俺丁三发周王反谋升锦衣指挥佥事赐姓名赵诚洪熈元年赐魏国公徐长孙名显宗夏太常昶既第入中秘宣庙一日视其名曰日可从旁乎改置上曰■〈日上永下〉王毅愍初名强改赐曰文沐黔公初名俨改赐曰斌成化中有边患上改布政使胡德胜名曰德盛会昌侯孙镇以名犯英庙讳上为改曰铭世宗朝少傅张文忠璁以嫌名请上为改曰孚敬仍赐字曰茂恭恭诚伯陶仲文上为字曰载道赐号曰林隠又曰凌虚子
　　
　　赐国姓
　　
　　太祖有义子数人如李曹国文忠沐西平英都督何文辉徐司马及元帅文刚文逊等皆赐朱姓正德五年义子武德（一姓裴）七年都督钱宁钱安许国赐朱姓又赐都督朱福朱刚都指挥朱谦朱春朱翥朱増朱斌朱政朱海朱岳朱升朱晟朱彪朱镛朱钫指挥朱钦等千百户镇抚旗舍朱钦等百二十人姓十二年赐舍人朱山朱凖朱容朱淮朱渭朱义朱大爵朱印朱珂姓俱锦衣卫食粮寻诏都督江彬许泰刘晖张洪神周李琮指挥焦睿俱赐朱姓又改指挥杨瑄曰璋焦椿曰棕桂曰松张天佑曰海廷鸾曰璧马定曰靖俱赐朱姓
　　
　　赐降将姓名
　　
