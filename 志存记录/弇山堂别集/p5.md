<!-- { "loadSidebar": true } -->
　　若恩礼之盛新都公以封少保公老疾乞归不许特诏遣医驰驿问疾赐少牢上尊白粲宝钞令守臣存问兴化公父没治塟外加二祭江陵公父没加三祭命子编修及司礼太监代治丧遣官祭塟
　　
　　一门髙第
　　
　　谢文正迁以解元会魁中状元而子丕复以解元会魁及第伦谕徳文叙以会元中状元而长子通参以谅复领省解次子祭酒以训会元及第此其最盛者也黄行人干亨子御史如金伍参政（阙）子都御史符史佥事俊子尚书道毛文简纪子太仆渠张侍郎志淳子副使合俱父子解元曾状元鹤龄孙追费状元宏从子懋中罗文庄钦顺从子珵俱进士及第孙文恪升及第而子铤乡荐第一矿会试第一升弟堪武会举第一至都督刘尚书龙祖副使洁父刑部凤仪俱乡试第四人龙及子郎中承恩俱第二人葛少保守礼与其孙庶吉士曦俱山东解元若兄弟髙科如永乐甲申周庶子述长史孟简同科及第正统景泰中彭文宪时中状元文思华中会元然是从弟兄耳杨文懿守陈尚书守址刘文简春参政台王文庄鸿儒布政鸿渐俱解元而守址春复及第其三兄俱谥文杨光禄惟聪己卯解元辛卯状元而兄庶子惟杰丙戌及第尤为盛事吾州王宫保锡爵经魁会元及第而弟鼎爵复会试第五人宫保子衡北京乡试第一人江陵张嗣修第一甲第二人弟懋修第一甲第一人王刑侍宗沐以春秋中第三人而子郎中士琦知州士崧知县士昌俱连以春秋中第五人俱成进士叅政曹楼与祖父俱应天解元
　　
　　三代甲科同时俱在
　　
　　少师大学士万安戊辰子南京礼部右侍郎翼丙戌孙翰林庶吉士弘璧丁未致仕提学佥事杨春辛丑子少师大学士廷和戊戌孙翰林修撰慎辛未南京兵部尚书林瀚丙戌子右参政庭■〈木昂〉己未孙礼部主事炫甲戌抚州知府林春泽甲戌子户部右侍郎应亮壬辰孙提学副使如楚壬戌礼部尚书董份辛丑子南工科给事中道醇癸未孙礼部郎中嗣成庚辰三代俱无恙
　　
　　弇山堂别集卷二
　　
　　●钦定四库全书
　　
　　弇山堂别集卷三
　　
　　（明）王世贞 撰
　　
　　○盛事述三
　　
　　父子兄弟贵盛一时
　　
　　嘉靖初武宗实録完少保大学士费公宏进少师从弟编修宷进左赞善从子懋中进修撰而子懋贤复为庶吉士隆庆初徐公阶以少师当首揆而弟陟为南少司冦长子璠以太常卿掌尚宝司次子瑛少子琨俱为少卿归后孙元春举进士亦为太常寺卿杨公愽以师傅位太宰而子俊民以会魁歴提学太仆少卿后至尚书俊卿武乡会第一至锦衣卫都指挥后至都督同知俊士举进士一子乡举余荫叙又二人没后俊卿子元祥十九举进士为翰林检讨万厯初张公居正太师当揆而子敬修为仪部郎嗣修榜眼懋修状元为翰林编修修撰简修为锦衣卫指挥同知景泰中杨颍公洪以昌平侯挂鎭朔大将军印鎭宣府从子信以都督同知充宣府左参将从弟能以都督佥事充宣府右参将子俊以左都督緫三千营兵马领勑候有声息为后继寜逺伯李成梁以太保鎭辽东子如松以都督佥事鎭宣府如栢以都督佥事充副总兵如桢以（阙）都指挥使掌锦衣卫可谓文武一时一家之盛张后阖门削夺杨氏俊嗣侯信能皆封伯
　　
　　郭氏子孙蕃显
　　
　　武定侯营国威襄公郭英兄弟四人长早卒次子兴以军功封巩昌侯赠陜国公谥宣武次德成福建都指挥姊为髙皇帝妃子十二人镇铭镛鉴钥铨锜钰钫镔钢錀镇驸马都尉尚永嘉公主铭辽王府典宝追封武定侯镛中军都督府右都督鉴中都留守司副留守钥散骑舍人钰赠承德郎尚宝司丞钫旗手卫指挥使女九人长适府军卫指挥佥事蔺瑜次适济寜卫指挥使戈某次辽王妃次适府军卫指挥佥事赵斌次郢王妃次适金吾右卫指挥同知范聚孙男二十有八琮玹璧瑭瑾珷瑀璒璟玘玮瑷琎璨璝琬琰余尚幼琮府军卫指挥佥事玹为都督同知袭武定侯珷尚寳司丞瑀梁王府典寳曽孙登为名将封定襄伯赠侯女为仁宗昭皇帝贵妃公之勲名禄位虽未敢上跻汾阳而子孙之盛殆有光于昔矣（唐郭子仪封汾阳王八子七壻皆位贵显）
　　
　　门宗仕宦
　　
　　一门科第禄位之重弘治正德间无过于鄞县杨氏者吏部右侍郎詹事府丞守陈南吏部尚书守址工部尚书掌大理寺事守随广西布政使守隅皆昆季也刑部右侍郎茂元按察使茂仁皆守陈子也灵宝之许则太子少保吏部尚书进进子少保吏部尚书文渊阁大学士讃南京户部尚书诰太子太保兵部尚书论及诸子孙为郡守曹郎登科甲者又十余人福州之林自郡守元美子南京吏部尚书瀚瀚子太子太保工部尚书庭■〈木昂〉南京礼部尚书庭机庭■〈木昂〉子通政司参议炫庭机子南京礼部尚书燫建昌知府烃及他荫叙者亦不下数人呉江之吴尚书洪子尚书山参政岩知府昆诸孙行太仆卿邦桢曽孙布政承焘余乡贡士凡五人余姚之孙副都御史赠尚书燧子都督佥事堪尚寳卿墀南京礼部尚书升堪子都督同知钰升子礼部侍郎铤刑部侍郎鑨布政使錝太常少卿矿鑨子进士如法墀子亦举乡试铅山之费少师大学士宏少保尚书宷伯父参议瑄宏子武选懋贤从子修撰懋中工部郎中懋良四川之刘御史规子尚书春参政台春子副都御史彭年彭年子行太仆卿起宗子布政使世赏台子参政鹤年后有右都御史世曽荫叙者亦数人若宗党贵盛一时者嘉靖间少宰欧阳铎大宗伯德少司空塾少保必进太仆卿衢都御史重御史席余丞郎守令数人少司马潘珍潘旦少司空希曽大司空鉴大司马潢及会稽之陶参议怿司马都宪谐少宰学士大临南大宗伯承学布政使幼学参政大年都御史大壮布政使大顺宪副大有尚寳丞允淳主事允宜编修陶望龄九进士而荐乡科者又十余人
　　
　　阙里恩泽
　　
　　洪武初年衍圣公孔希学来朝诏袭封予诰还其祭田备礼器乐器乐舞置属官管勾典籍司乐各一员会班亚丞相十七年子讷嗣来朝特赐一品织文诰命白玉轴每岁入觐得给符乘传班序文臣首洪熈元年彦缙来朝赐第东安门北景泰三年赐三台银印玉带麒麟服六年子弘绪嗣入朝赐玉带以躯小去二胯授之俾藏焉又范金为图书其文曰谨礼崇德以赐天顺元年入朝上见便殿握手置膝上与语改赐大第给三氏教授印开生员岁贡格蠲孔氏田租弘治中加庙祭礼乐景泰弘治嘉靖隆庆四幸学衍圣公率三氏子孙观礼公赐大红织金仙鹤罗纱帽金厢犀束带三氏各冠带有差
　　
　　又衍圣公次子一人为子思后得世袭五经博士而嫡系在衢州者亦得世袭五经博士还其西安祭田五顷在河南者世袭国子学正又族之贤者一人世为曲阜知县后先给复其家人五百名
　　
　　永乐中其宗人孔谔以会试副榜第一人见皇太子特授左春坊左中允后改御史天顺中其宗人公恂自礼科给事中超拜为詹事府少詹事
　　
　　义门恩泽
　　
　　浦江郑氏有恩育録予节其略笔之以见祖宗风励天下之意洪武十四年为内藏金银事发连郑氏以义门故释之家长郑濓郑湜面见擢湜福建左参政吏部奏无见缺添设左参议授之二十六年诏郑氏子弟三十以上者来见擢郑济左春坊左庶子伴太孙三十年起取天下税户郑沂入见授礼部尚书以其从子干为御史永乐十二年御史七十二岁进贺捷诗称旨乞归上曰教翰林院冩勅书礼部宴他用正官陪教坊伎乐陛辞赐金绣衣禇帛干荐从子煁可用上曰御史举他除御史后累迁大理寺丞永乐十七年北京初受贺致仕御史干及弟致仕长史楷来朝赐宴及楮币与为善阴隲二部上曰他家人多与二十部十九年翰林检讨郑叔美以告病例为民仁宗立与子弟来朝上顾长者非郑检讨乎何为冠平巾吕震以故对上特诏予冠帯致仕各赐钞二千贯给驿舟还家
　　
　　王氏奇迹
　　
　　万歴中吾州王锡爵以会元及第四十余而至少宗伯抗时相直节重天下会其弟提学副使鼎爵归省父封詹事夣祥母呉淑人俱无恙女昙阳子以贞节得仙白日升举后五载服初禫召入为文渊阁大学士天下艶之
　　
　　畨将子孙兄弟勲烈
　　
　　永乐中畨将呉允诚来归居凉州累功封恭顺伯长子克忠进封侯孙瑾嗣侯克忠瑾俱以殉节开公号赐美谥次子管者以都督累功封伯少子克勤复以都督同克忠殉节封伯赐谥虽日磾之盛不得专于前矣故拈出之
　　
　　三畨将种
　　
　　永乐虏酋阿噜岱尝受国家印诰为太师和寜王后败于他部见杀其子阿巴阿齐来归仕至左都督子勇以和为姓累功封靖安伯子孙世锦衣卫指挥阿噜岱时忌其别部王额森托噶来归封忠勇王累加至太保卒无子甥巴塔从封忠勇伯赐姓名蒋信卒子善嗣罗秉忠沙州左都督困即来子累功封顺义伯皆酋长贵种也故志之
　　
　　师弟同居内阁
　　
　　李文达贤以吏书学士入内阁而薛文清瑄以礼侍学士继之李公薛公之讲学门人也杨少师廷和为靳宫保贵座主靳公又尝受业杨少师一清二杨先后入皆同官近袁少傅炜为少师徐公阶督学所取士少保江陵张公居正为徐公教习庶吉士弘治乙丑少傅谢公迁廷试读卷己丑与是科进士翟公銮同居内阁正德庚辰少保石公珤以礼侍主考丁亥罢相是科进士张公孚敬实代之张公加至少师而主考李公廷相犹为侍郎嘉靖戊戌分宜以礼书知贡举辛酉与是科及第进士袁公炜同居内阁若经房取士年位相迩者所不论也
　　
　　文臣一时十玉
　　
　　陆文裕玉堂杂笔谓正德二年内阁李公东阳为少师焦公芳王公鏊俱加少傅家宰许公进大司马刘公宇宗伯李公杰司冦屠公勲司徒顾公佐司空李公鐩皆赐玉带寻屠公滽以太子太傅掌都察院孤卿十玉带以为竒事然武庙以左班皆老臣而服色不称故赐玉耳不为竒也景泰三年吏部王公直礼部胡公濙俱以少傅内阁陈公循髙公榖兵部于公谦俱以少保兼宫秩户部金公濓都察院王公文俱先为太子太保吏部何公文渊兵部仪公铭刑部俞公士恱工部石公璞都察院陈公镒王公翱俱以易储加太子太保葢一品而玉者十三人正德末内阁杨公廷和梁公储兵部王公琼俱少师内阁蒋公冕少傅毛公纪吏部陆公完都察院陈公金俱少保刑部张公子麟工部李公鐩都察院王公璟俱太子太保一品十人赐玉者户部郑公宗仁礼部毛公澄又二人尤为一时之盛
　　
　　内阁六相
　　
　　永乐初内阁七人如解公軰初以六品后稍进为五品而已宣德元年杨公士竒以少傅黄公淮以少保杨公荣以太子少傅金公幼孜以太子少保杨公溥以太常卿寻黄公移疾去而进尚书陈公山张公瑛凡六人景泰末陈公循髙公榖王公文俱以少保萧公镃江公渊以太子少师商公辂以兵部左侍郎隆庆初徐公阶以少师李公春芳郭公朴以少傅髙公拱以少保俱内阁而陈公以勤张公居正以尚书侍郎入未几加保傅等官葢前后满六人者三而已
　　
　　二相同时极品
　　
