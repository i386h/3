<!-- { "loadSidebar": true } -->
　　二年太监李荣传旨边关隘口等处切近京师旧设守备内官仍旧添补蓟州黄崖口等营以都知监左少监屈让台头营以都知监右少监王鉴永平太平寨青山营以司设监左少监万钊遵化滦阳等关以印绶监右少监刘睿刘家口营以都知监右少监丞高永蓟州鲇鱼石等处以印绶监右少监李凖峨眉山等营以御马监左少监冯旺黄花镇以都知监左监丞张鼎天城兼管神鋭以御马监左监丞张仁淮安卫等处以都知监左监丞王景和龙门所等处以都知监右少监孟山各守备万全左卫等处以都知监右少监毕安分守盖自时诸边无余地矣又增提督团营太监苖达张永军伴各百人坐营坐司太监黎安等各三十五人又增五军神机三千等营太监马永成魏彬宁瑾谷大用军伴各百人坐司内官刘倍等各三十人是年太监李荣传旨御马监太监谷大用之父奉御用监太监张永之父友俱陛锦衣卫指挥使（此内臣父见在授官之始也）
　　
　　其年又赠御马监太监丘聚司设监太监马永成御马监太监魏彬之父俱锦衣卫指挥使赠母淑人各与祭一坛（此内臣赠父母之始也史谓恩礼滥施前此所未有者）
　　
　　三年太监李荣传旨御马监官勇士旗军系禁兵重务其令太监谷大用提督太监杨春坐勇士营李堂坐四卫军营（此内教场之渐也）
　　
　　其年复立西厂寻改惜薪司外薪厂为之以太监谷大用领焉其年添设内办事厂于荣府旧仓地以司礼监太监刘瑾领之兼察两厂及内诸司事
　　
　　太监刘瑾传旨谷奉张友俱升都督同知复赠刘瑾父三代俱为都督同知
　　
　　四年太监刘瑾奏疏通盐法四事旨谓经画周详防范严密诚为国家重务既多官会议户部查算明白经久通行军民户口食盐仍旧余俱永遵行之司礼监立碑在侧时常省察（按司礼监立碑非典也）
　　
　　五年兵科给事中屈铨奏请刋定正德元年以后见行事例编集成书颁布中外诏许之（按此皆刘瑾所变更者也国子祭酒王云凤时亦有请）
　　
　　其年太监张永提督三千神机二营兼掌十二团营掌干清宫事兼掌御用监提督尚膳尚衣司设内官诸监整容礼仪甜食诸房并豹房浣衣局混堂司南海子事（按内臣兼职之至多者也）
　　
　　其年命御用监太监张永总督宁夏等处军务御马监太监陆誾管领神鎗选京营精兵三万人讨安化王寘鐇兵部言旧无总督军务太监关防特造给之（按杨一清为永墓志云特给金关防金瓜钢斧杨与永同事所见必真故纪于此永之西征及还师上皆幸东安门戎服送迎）
　　
　　其年以宁夏功加张永禄米岁四十八石赏银五百两纻丝五十表里时兵部尚书王敞等会英国公张懋尚书刘机等议以仇钺功止一方已封伯爵世袭永辑宁中外两建奇功又非钺比于是永兄富弟容俱封伯给诰劵勋号寻加司礼监太监温祥赖义谷清秦文范宣张钦禄米岁各十二石赏银一百两彩币四表里太监谷大用兄大寛马永成兄山魏彬弟英伯爵如容冨例十一月赞皇知县王銮疏称太监张永功言今岁五月赤旱千里永奉辞西征遇真定大雨随澍百姓稽首曰天上雨露张公带来也永不坐乗不张盖不作威福真今之皋夔伊傅先后数千言极其谀媚上览奏褒永亦百余言再赐勅奬谕
　　
　　六年太监张永捕蓟州男子王豸足湼龙文及人王字以为妖异兵部尚书何鉴请加永恩典下廷臣议永疏辞诏以永有功固让再加禄米岁百二十石赐勅褒奬正德七年以山东河南贼平总督太监谷大用陆誾岁加禄米四十八石荫弟侄各一人锦衣卫世袭指挥使监鎗张忠尹生岁加禄米二十四石荫弟锦衣卫世袭正千户御马监太监丘聚禄米如张忠大用弟誾侄寻进封伯如永
　　
　　九年起太监张永掌御用监仍总制提督宣府大同延绥等处军务发京营兵二万人御边复发京兵六千人使太监张忠监督之听永节制忠请自为一军不许
　　
　　其年赠司礼太监张淮父全为锦衣卫都指挥使母李为夫人廖銮父文应母张亦如之皆予祭葬（赠都指挥之有祭葬自全文应始也）
　　
　　赠御马监太监于经父母亦如之并赐香山寺祠额护勑授司礼监太监张雄父千户鋭为后府都督支俸朝参
　　
　　赐镇守浙江太监刘璟生祠额护勅寻赐代璟者王堂亦如之
　　
　　十年兵部上打鱼王山等处捍御功内批司礼监太监萧敬岁加禄米二十四石温祥赖义秦文张雄张钦蒋贵韦霦张淮并御马等监太监谷大用张永魏彬张鋭俱岁禄十二石各荫弟侄锦衣卫世袭正千户
　　
　　十三年以应州功太监张永魏彬张忠各岁加禄米二十四石荫弟侄一人为锦衣卫正千户佛保马英赵林苏进马睿许全李睿刘祥各岁禄十二石荫锦衣卫百户又加司礼监太监萧敬温祥赖义秦文张钦蒋贵韦霦张淮李英团营太监谷大用东厂太监张鋭岁禄荫官如张永等
　　
　　十四年以营建干清宫定磉荫总理提督御用监太监张永东厂太监张鋭内官监太监刘养御马太监孙和团营太监谷大用司礼太监萧敬魏彬温祥赖义秦文张钦韦霦张淮李英弟侄各一人为锦衣卫正千户管工内官监太监刘祥刘永赵俊王鋭班浩汪俊赵鋭崔文王富温玺周永各副千户世袭
　　
　　其年命御马太监张忠提督军务同威武副将军安边伯朱泰平贼将军右都督朱晖讨宁王宸濠命镇守抚按等官悉听节制上寻以太师威武大将军镇国公总督军务命太监张永率团营台后及宣府北路官军提督赞画机密重务平虏伯朱彬亦如之以捕获妖贼加太监张忠岁禄米二百二十石仍升荫弟侄三级
　　
　　嘉靖元年三月勅吏兵二部朕入继大统莱尔内外文武勲戚大臣定策并迎立各宣忠悃保安社稷今山陵及徽称大礼事毕宜加殊恩以答元功大学士杨廷和蒋冕毛纪首先定策忠义大节功尤显著俱进封伯爵给与诰劵子孙世世袭食禄一千石余官如故俱仍在内阁办事大学士费宏荫他一子锦衣卫指挥使世袭亲捧信符迎立等官驸马都尉崔元进封侯爵给与劵诰子孙世世承袭食禄一千五百石皇亲太傅寿宁侯张鹤龄加太师禄米三百石礼部尚书毛澄加太子太傅荫他一子为锦衣卫世袭指挥同知太监张锦荫他弟侄一人锦衣卫世袭指挥佥事定国公徐文祚中途有疾先已赏了罢司礼监各能同心赞襄大计太监扶安温祥赖义秦文张钦张淮各岁加禄米三十六石荫他弟侄一人为锦衣卫世袭指挥同知萧敬岁加禄米三十六石荫他弟侄一人为锦衣卫世袭指挥使黄伟鲍忠各岁加禄米二十四石荫他弟侄一人为锦衣卫世袭指挥佥事从朕藩邸効劳年久左右朕躬各有功绩张佐岁加禄米四十八石荫他弟侄一人为锦衣卫世袭指挥使一人为世袭正千戸黄英岁加禄米三十六石荫他弟侄一人为锦衣卫世袭指挥同知一人世袭正千戸戴永岁加禄米三十四石荫他弟侄一人为锦衣卫世袭指挥佥事一人为世袭百户张忠岁加禄米二十四石荫他弟侄一人为锦衣卫世袭指挥佥事刁永马俊贾友陈宣国洪赵山黄锦李清王竚孙端各荫他弟侄一人为锦衣卫世袭正千戸赵霦李堂李云张升苏瑾郭绅赵林张昺刘臣刘鋭丁玉刘荣各荫他弟侄一人为锦衣卫世袭百戸督兵迎驾道路惠安伯张伟岁加禄米三十石侍郎郑宗仁赵璜各升俸一级当时在朝宗人府五府六部都察院大理寺通政司等衙门掌印各官赏纻丝二表里银二十两科道官各赏纻丝一表里银十两皇亲太保建昌侯张延龄加太傅禄米一百石指挥邵喜进封伯爵副千户邵辅升指挥佥事百户邵佐升正千户指挥蒋轮进封伯爵蒋山蒋寿升锦衣卫世袭正千户庆阳伯夏臣加散官一阶舍人夏勲升锦衣卫世袭正千户如勅奉行
　　
　　五年六月大学士费宏等言皇考实録成其于圣谟睿德纪载颇为详实然臣等不敢自以为功也盖累朝实録皆有章奏可据若今献皇帝三十余年之事臣等所赖以考据者则有司礼监太监张佐黄英戴永编实録一册载献帝睿制序文及各年章奏为详功当首论后又得司礼监太监杨保陈清锦衣正千户翟裕陆松所纂修之助功当并论伏惟上裁上从其言命荫佐等各弟侄一人以酬其劳佐指挥佥事黄英戴永俱正千户杨保百户陈清总旗俱锦衣卫世袭翟裕陆松俱升指挥佥事时佐英永已用扈驾功赐荫心不自安上疏辞上嘉其诚恳许之仍令原荫指挥使张琦于锦衣卫堂上管事指挥同知黄寿升指挥使佥事戴仁升指挥同知 
　　
　　隆庆元年二月上加恩内臣岁加司礼监太监黄锦禄米二十四石荫弟侄一人锦衣卫指挥佥事王本冯保各弟侄一人锦衣卫正千户胡明乔朗曹宪各弟侄一人锦衣卫百户从龙太监梁钿李芳岁加禄米三十六石荫弟侄一人锦衣卫指挥同知张仲举翟廷玉陈钿陶金吕用崔玉髙相杨义张恩各荫弟侄一人锦衣卫正千户宋朝用张润杨添爵冯明夏云严用李佑各荫弟侄一人锦衣卫副千户张廷周保王荣李忠李銮赵朝郭阳李惠赵忠陈忠李禄各荫弟侄一人锦衣卫百户于铳刘用各荫弟侄一人锦衣卫所镇抚俱世袭
　　
　　弇山堂别集巻九十
　　
　　●钦定四库全书
　　
　　弇山堂别集卷九十一
　　
　　（明）王世贞 撰
　　
　　○中官考二
　　
　　洪武元年三月丙辰上谓侍臣曰吾见史传所书汉唐末世皆为宦官败蠧不可拯救未尝不为惋叹此辈在人主之侧日见亲信小心勤劳如吕强张承业之徒岂得无之但开国承家小人勿用圣人之深戒其在宫禁可使之供洒扫给使令传命令而已岂宜预政典兵唐汉之祸虽曰宦官之罪亦人主宠爱之使然向使宦者不得典兵预政虽欲为乱其可得乎
　　
　　二年六月己巳上命吏部定内侍诸司官制谕之曰朕观周礼所记未及百人后世至踰数千卒为大患今虽未能复古亦当为防微之计古时此辈所治止于酒浆酰醢司服守祧数事今朕亦不过以备使令非别有委任可斟酌其宜毋令过多又顾谓侍臣曰此辈自古以来求其善良千百中不一二见若用以为耳目即耳目蔽矣以为腹心即腹心病矣驭之之道但常戒饬使之畏法不可使之有功有功则骄恣畏法则检束检束则自不敢为非也
　　
　　三年九月丁巳是日朝退有雨二内使干靴行雨中上见召责之曰靴虽微皆出民力民之为此非旦夕可成汝何不爱惜乃暴殄如此命左右杖之因谓侍臣曰尝闻元世祖初年见侍臣有着花靴者责之曰汝将完好之皮为此岂不废物劳人此意诚佳大抵为人尝歴艰难则自然节俭若习见富贵未有不侈靡者也因勅百官自今入朝遇雨雪皆许服雨衣
　　
　　四年闰三月乙丑上谓侍臣曰古之宦竖在宫禁不过司晨昏供役而已自汉邓太后以女主称制不接公卿乃以阉人为常侍小黄门通命自此以来权倾人主及其为患有如城狐社鼠不可以去朕谓此辈但当服事宫禁岂可假以权势纵其狂乱吾所以防之极严但犯法者必斥去之不令在左右戒履霜坚氷之意也
　　
