<!-- { "loadSidebar": true } -->
　　正统中大学士金幼孜子翰林检讨达改给事中成化中翰林检讨李昊改南京礼科给事中昊忻王教授王薨故也
　　
　　翰林改御史
　　
　　洪武中翰林院编修马亮任敬王琏王辉陈敏张惟洪熙元年翰林院侍讲李时勉罗汝敬俱改监察御史仍限李罗一日言一事凡三日而下狱正统己巳徐公珵以翰林院侍读改浙江道御史募兵彰徳杨公鼎以右春坊右中允改河南道御史募兵兖州检讨王玉改江西道御史募兵济南俱事完复故官
　　
　　翰林改教授
　　
　　永乐乙未进士第二人李贞第三人陈景着俱以翰林院编修九年满当迁改乡官便养贞得髙州府景着得福州府俱教授遂以此官终其身景着及第时仅十八尤可惜也又有钱唐王羽者由太常少卿请便养亦得杭州教授正徳中援此例以授兴化养亲御史陈茂烈固辞
　　
　　状元谪任
　　
　　状元授官以后谪为他官者罗伦舒芬俱自修撰谪市舶司副提举吕柟自修撰谪解州判官张升自左庶子谪工部员外郎俱以言事陈谨自修撰谪广州府推官以公误范应期以修撰谪南京大理寺评事以被论
　　
　　进士径授编检
　　
　　洪武十八年乙丑授进士马京等为编修吴文为检讨建文庚辰进士吴溥杨荣杨溥俱为编修盖官制未定也若正统己未进士钱溥教内使径授检讨正徳三年径授二甲第一人焦黄中三甲第一人胡纉宗为检讨盖中人瑾变乱成法且欲私其门客及乡人故也
　　
　　首甲不授翰林
　　
　　洪武四年初开科状元吴伯宗授礼部员外郎（时正六品）第二第三人郭翀吴公达俱吏部主事（从六品）而会元俞友仁中三甲为县丞盖官制未定也丁丑状元陈■〈安阝〉第三人刘锷成谪补鸿胪寺司宾署丞尹昌隆授礼部主事以人言考官私南人故也嘉靖壬辰第二人孔天胤授陜西按察佥事以王亲故也
　　
　　给事御史互改
　　
　　洪武中给事中宋善万征彭通王惟言王■〈日斩〉改监察御史李爌以御史改工科给事中兼齐王府録事若永乐江西道御史汪俊民改刑科给事中山东道御史文郁改工科给事中吏科右给事中罗亨信工科给事中周岐正统给事中朱良暹李运俱改监察御史又给事中金达王庾暂改御史募兵正徳兵科都给事中王翊刑科给事中张禴工科都给事中段豸俱改御史查盘凡五六见若王肃敏廷相以庶吉士授兵科给事中降亳州判官升髙淳知县入为监察御史迩来徐贞明以给事中谪按察照磨升推官兵部主事尚宝司丞再以尚宝卿兼御史治水利尤异
　　
　　布衣总裁国史
　　
　　永乐诏重修髙庙实録布衣陈济与学士解缙等为总裁而礼部尚书李至刚及讲读以下仅为纂修官
　　
　　布衣考试
　　
　　洪武四年京畿试前元贡士鲍恂与学士宋濓等同为考试官
　　
　　三布衣优礼
　　
　　国朝优礼处士与处士所以自处者毋过于陈静诚遇吴康斋与弼武学士周文而已陈在髙帝初应聘与叅帷幄大计再授翰林院学士辞授礼部侍郎尚书以至尚书左丞又辞竟以处士卒遣中官谕祭官为赙有子枋以遇故特擢累官至尚书武在文庙初以藩邸讲读之旧驿召至京赐袭衣银带鞍马以为翰林院侍讲学士固辞聴以学士致仕赐勅及白金文币酒饩驰驿归吴在英庙时遣行人赍勑及金币驿召引见授左春坊左谕徳赐宴文华殿内阁学士李贤待再赐金币羊酒三辞俱温音慰留最后赐勑及银币给月米遣行人护归其初聘勑曰朕承祖宗求贤图治亦有年矣永惟劳于求贤然后成无为之治乐于忘势乃能致难进之贤闻尔与弼潜心经史博洽古今藴经国之逺猷抱致君之宏畧尔乃嘉遯丘园不求闻达朕眷怀髙谊思访髙贤渴望来仪以资启沃今特遣行人曹隆徃诣所居征尔赴阙仍赐礼币以表至怀尔其恵然就道以副朕翘待之意赐归勑曰朕惟自古英君谊辟莫不好求贤士以臻治理故服位以来深思先务莫急于此闻尔与弼怀材抱道嘉遯林泉特遣行人赍捧书币造庐征聘尔乃惠然肯来深慰朕怀欲烦辅导东宫特授春坊谕徳尔以衰老固辞朕坚意不允留之数月病势不已乃知本心非不欲仕第以不能供职故耳于是特允所辞且以嘉猷朂朕足见忠爱之诚仍遣行人送还故里赐以银币用表至怀复命有司月给米二石以资供膳尔其优游桑梓安身乐道以度遐龄倘精力未衰尚其无忘纂述以继前贤辅教垂世之意其初授官赐银币辞疏旨曰朝廷久闻髙义特用征聘今惠然逺来朕深嘉悦然币以将诚官以命徳礼非过也不允所辞面见谕曰重卿学行特授宫僚烦辅太子再辞疏旨曰朕知乃心不干仕进故不烦以冗务特处以宫僚之职不必再辞三疏辞旨曰固辞虽得难进之义揆之中道无乃过乎欲观秘书可勉就职观此二勑三旨一谕虽内阁辅臣其优礼逺不能过也
　　
　　编修主会试
　　
　　洪武戊辰国史编修蘓伯衡李叔荆主会试
　　
　　编修主乡试
　　
　　永乐癸未编修王达戊子检讨王洪甲午编修周述正统丁夘检讨钱溥成化乙酉编修彭华俱主应天试
　　
　　司直修撰主会试
　　
　　永乐己丑左司直郎徐善述乙未翰林院修撰梁潜王洪景泰辛未修撰林文主会试
　　
　　待诏典籍纪善主会试
　　
　　洪武乙丑翰林院待诏朱善前翰林院典籍聂铉丁丑吉府纪善白信蹈主会试
　　
　　致仕官主试
　　
　　洪武乙丑命前翰林院典籍聂铉主考会试宣徳癸丑前少保户部尚书武英殿大学士黄淮主考会试聂待选吏部黄以谢恩适至京故也然聂以卑官得之其同试乃有讲读以上者尤为奇矣
　　
　　非翰林官主试
　　
　　洪武三年主乡试者御史中丞刘基治书侍御史秦裕伯丁丑主会试者吉府纪善白信蹈革除中太常寺少卿髙巽志主己夘庚辰乡会试
　　
　　同考官尊于主考
　　
　　洪武丁丑纪善白信蹈主会试而同考则侍读张信侍讲戴彛正徳丙辰侍讲学士陈循主会试而同考则太常少卿魏骥景泰辛未修撰林文主会试而同考则侍讲刘俨广东叅政罗宗本
　　
　　三伯读卷
　　
　　廷试读卷官当以内阁及九卿詹事翰林学士为之惟天顺丁丑徐有贞以武功伯掌内阁王骥以靖逺伯掌兵部杨善以兴济伯掌鸿胪寺读卷居诸公首亦时制之变也成化中王越以威宁伯兼宫保掌都察院亦预读
　　
　　异途官读卷
　　
　　又正统中左都御史杨善以守城生员户部左侍郎掌光禄寺事柰亨以吏员太常少卿程南云以习字生读卷尤为奇事亨序列内阁户部右侍郎兼学士陈循上
　　
　　特赐出身
　　
　　宋制大臣或有不由科第者特赐于某人榜出身或用累举恩赐第国朝无之唯永乐间曲阜孔谔以举人至京中副榜第一人谔宣圣后皇太子召见特赐进士出身授左春坊左中允侍讲读
　　
　　乡试不第而特许会试者景泰中陈瑛王伦也（大学士循文子有疏）
　　
　　会试不第而特赐廷试者洪武中韩克忠等一榜进士也会试不第免廷试特赐进士出身者孔谔也（一云谔超授中允未赐进士出身后文皇帝改监察御史）
　　
　　赠进士
　　
　　天顺七年贡院灾会试举人死于火者九十人事闻俱赠进士出身
　　
　　一岁两状元
　　
　　洪武丁丑廷试赐陈■〈安阝〉刘锷尹昌隆及第后以举人诉覆试复取韩克忠王恕焦胜及第凡二榜两状元而二公官俱不显
　　
　　连岁状元
　　
　　永乐辛夘始廷试寄监中式举人陈璲等赐萧时中苗衷黄旸及第明年复廷试中式举人林志等赐马铎林志王钰及第连岁二状元而皆不显
　　
　　会试四主考
　　
　　天顺癸未礼部左侍郎学士陈文尚宝少卿兼修撰柯潜为考试官贡院灾以次年改太常少卿学士彭时侍读学士钱溥
　　
　　丞相知贡举
　　
　　洪武三年应天乡试特进右丞相汪广洋左丞相胡惟庸知贡举御史中丞刘基治书侍御史秦裕伯主试同考则侍读学士詹同弘文馆学士睢稼起居注乐韶凤尚宝丞吴潜国史编修宋濓四年仍乡试主试兵部尚书吴琳国子监司业宋濓寻会试知贡举仍广洋惟庸又设主文官为礼部尚书陶凯前翰林侍讲学士潘廷坚考试翰林侍读学士詹同国子监司业宋濓等
　　
　　知贡举官读卷
　　
　　礼部尚书知贡举不得为读卷官唯永乐中特诏尚书吕震嘉靖中特诏尚书严嵩读卷皆异数也
　　
　　典史中会试
　　
　　曹文襄鼐以太和典史运粮至京乞会试得第二人廷试复为第一人不十年遂登相位后有刑部吏南昱松陵驿丞郑温然位不甚显考蘓州志常熟黄钺叔杨亦以典史中会试
　　
　　朱书黄榜
　　
　　永乐甲辰上临轩策士初以孙曰恭为第一邢寛为第二既而曰孙暴不如邢寛遂擢寛第一曰恭第三仍朱书黄榜一时以为盛事
　　
　　同考试官作试録序
　　
　　洪武二年京畿乡试録序出于国史院编修宋濓四年京畿乡试録序复出于濓俱国子司业是秋会试録序复出于濓俱同考试官最后者盖濓以文学见重故耳嘉靖甲辰主考礼部尚书学士张潮卒于试院同考翰林修撰茅瓉为后序甲子应天主考中允孙世芳卒于试院同考吏部蔡国珍为后序
　　
　　一岁两考庶吉士
　　
　　永乐甲申择二甲文学优长者杨相等五十一名及善书汤流等十人俱为翰林庶吉士进学五月擢庶吉士杜钦王惟正节庆为户科给事中周玊罗亨信张侗为工科给事中明年正月始复选杨相刘子钦彭汝器王英王直余鼎章敞王训柴广敬王道熊直陈敬宗沈升洪顺章朴俞学夔罗汝敬卢翰汤流李时勉段民悦吴绅杨勉及首甲修撰曽棨编修周述周孟简二十六人于文渊阁肄业所谓二十八宿者而周忱陈请与焉司礼监月给笔墨纸光禄寺日给酒馔礼部月给膏烛工部人给第舎按今人但知二十八人不知其先取六十一人也宣徳癸丑选年少质美者尹昌黄瓉赵智陈云傅纲黄回六人为庶吉士令王直教习十一月复选徐珵赖世隆吴节李绍姜洪虞瑛潘洪王玉陈金刘实郑建方熙何瑄为庶吉士并令王直教习今人但知徐珵即有贞为首不知其有尹昌等六人也盖一榜有前后两庶吉士矣若嘉靖壬辰初取钱亮许檖闵如霖卫元确段承恩韩朂扈永通吕光洵谢九仪刘光文黄献可刘士达刘思唐阎朴胡守中钱籍王梅雷礼边涔李大魁郭希颜进呈矣上阅卷见弥封有不固者寝之寻诏复选得吕怀范瑟钱亮黄应中秦鸣夏边沆闵如霖王珩卫元确浦应麒游居敬赵汝濓刘思唐阎朴胡守中李本赵维垣何城王梅李大魁郭希颜盖以后选为重也
　　
　　冠带举人
　　
　　永乐甲申翰林院试下第举人张铉等六十一人俱赐冠带于国子监进学以俟后科丙戌廷试乙榜举人周翰等二人俱赐冠带于国子监进学余除教官己丑国子监试下第举人熊槩金庠等十余人并会试中式举人陈璲等俱寄国子监不给冠带宣徳癸丑试乙榜龙文通章瑾等二十四人如张铉例给训导俸考诸冠带举人登第者十不下六七而名世之臣不与焉
　　
　　史官教庶吉士
　　
　　教习庶吉士多用学士以上官亦间有及讲读者惟正统乙丑初用编修赵恢后用修撰王振
　　
　　藩臬兼任
　　
