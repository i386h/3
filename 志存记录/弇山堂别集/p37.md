<!-- { "loadSidebar": true } -->
　　国家戸口登耗有絶不可信者如洪武十四年天下承元之乱杀僇流窜不减隋氏之末而户尚有一千六十五万四千三百六十二口五千九百八十七万三千三百五其后休养生息者二十余年至三十五年而户一千六十二万六千七百七十九口五千六百三十万一千二十六计户减二万七千五百八十三口减三百五十七万二千二百七十九何也其明年为永乐元年则户一千一百四十一万五千八百二十九口六千六百五十九万八千三百三十七夫是时靖难之师连岁不息长淮以北鞠为草莽而户骤増至七十八万九千五十余口骤増至一千二十九万七千三百十一又何也明年户复为九百六十八万五千二十口复为五千九十五万四百七十比之三十五年户却减九十四万一千七百五十九口减五百三十五万五百五十六又何也九年户九百五十三万三千六百九十二口五千一百四十四万六千八百三十四十年户一千九十九万二千四百三十六口六千五百三十七万七千六百三十仅一年耳而户忽増一百四十五万八千七百四十四口増一千三百九十三万七百九十六当是安南新入版圗其户口之数至十年始上册籍耳然十一年户复为九百六十八万四千九百一十六计减一百三十万七千五百二十口复为五千九十五万二百四十四计减一千四百四十二万七千三百八十六又大不可晓也自是休养生息者五十年而为天顺七年户仅九百三十八万五千一十二口仅五千六百三十七万二百五十比于旧有耗而无登者何也然不一年而户为九百一十万七千二百五减二十七万七千八百七十二口为六千四十七万九千三百三十増四百十二万九千八十其户口登耗之相反又何也成化中户不甚悬絶二十二年而口至六千五百四十四万二千六百八十此盛之极也二十三年而仅五千二十万七千一百三十四一年之间而减一千五百二十三万五千五百四十六又何也弘治十七年口至六千一十万五千八百三十五十八年户至一千二百九十七万二千九百七十四此又盛也不二年而为正徳元年户仅九百一十五万一千七百七十三减三百八十二万一千二百一口仅四千六百八十万二千五十减一千三百三十万三千七百八十五又何也自是而刘六等乱中原蓝鄢等乱楚蜀江广无处不被兵而八年以后口却増至六千三百三十余万又何也然则有司之造册与户科户部之稽查皆属儿戏耳
　　
　　烈妇俱妾媵
　　
　　国家令典于妇人女子能殉夫死者俱有旌异然考之实録洪武七年九月中书平章政事李思齐卒妾郑氏自经死十七年正月安陆侯具复卒妾杨氏自经死俱赠淑人谥贞烈又燕山中护卫指挥使费愚卒妾朱氏自经死赠徳人谥贞烈徳人即恭人也永乐二十一年正月成安侯郭亮卒妾韩氏自经死赠淑人宣徳四年二月中军左都督马聚卒妾陈氏自经死左军右都督冀杰卒妾王氏自经死俱赠淑人三月陜西都指挥使王俶战殁妾时氏自经死赠淑人谥贞烈八年三月忠义右卫镇抚李寿卒妾赵氏自经死赠宜人八年四月大同左卫指挥使范安卒妾杨氏自经死赠恭人九年二月武安侯郑亨卒妾张氏自经死赠淑人正统六年五月中军都督佥事胡荣卒妾陈氏自经死赠淑人景泰二年九月昌平侯杨洪卒妾葛氏自经死赠淑人三年正月丰城侯李贤卒妾余氏自经死赠淑人已上凡十有三而勋戚大臣之妻殉死者无一二也岂妾独厚而妻独薄耶意者有吕后袁绍夫人之妬而出于不得已也又自宪宗而后旌典岁有之而未闻有勋戚之家及为妾者又不可晓故特纪于此
　　
　　师生同赐下谥及改谥
　　
　　嘉靖六年大学士石珤卒上亲定谥曰文隐取勤学好问违拂不成为义也至二十九年大学士张治卒上复亲定谥曰文隐则取勤学好问懐情不尽为义盖国朝谥文隠者惟二人皆在内阁不乆而张公又石公会试所取第一人也以后二公皆改谥一文介一文毅
　　
　　夺情与册同
　　
　　成化丙戌少保大学士李公贤丁父忧夺情辞不允仅三日册贵妃万氏贤妃柏氏会昌侯孙继宗与公同为正使万厯丁丑少师大学士张公居正忧夺情明年册皇后王氏英国公张溶为正使公为副使其事之巧符若此
　　
　　衍圣真人同坐事
　　
　　成化丙戌三月癸卯衍圣公孔洪绪坐奸淫乐妇四十余人勒杀无辜四人法当斩诏以宣圣故削爵为民以弟洪泰代没后洪绪子闻韶袭爵四月戊午正一嗣教大真人张元吉坐僭用器物擅易制书强夺子女先后杀平人四十余人至有一家三人者法当凌迟处死下狱禁锢寻杖一百戍铁岭而子玄庆得袭元吉竟以母老放归弘治戊午阙里文庙灾真人府亦灾凡二氏之品秩应朝给赐无不同者至祸谴亦同何其异也
　　
　　大学士尚书掌别部
　　
　　嘉靖末太子太保兵部尚书杨博不理部事而出总督宣大蓟辽工部尚书朱衡不理部事而总理河漕又不开缺刑部尚书郑晓不理部事而代博理兵部隆庆中内阁少师大学士髙拱太子太保大学士赵贞吉俱不辍阁务而掌吏部都察院后拱为内阁首臣而掌吏部故部见有少傅尚书杨博不令掌而掌兵部亦时事一变也
　　
　　癸丑壬戌三及第之异
　　
　　嘉靖壬戌一科首甲三人申时行王锡爵余有丁皆大拜位师傅已见盛典矣其最不显而又最不利者无如嘉靖之癸丑其明年第三人温应禄举家疫死又明年第一人陈谨被逮谪推官累迁至右中允丁忧归为乱卒所殴死后第二人曹大章以编修废疾罢复用胁受商人财削职为民二科荣辱之相反如此按洪武丁丑廷试三人尤为不祥状元陈■〈安阝〉刘锷责徙昌化安置取回为鸿胪寺司宾署丞寻俱杀之惟尹昌隆为礼部主事永乐初改春坊右中允亦下狱赐死其覆取进士内仅状元韩克忠至按察佥事余二人俱终本官
　　
　　福建大魁无显者
　　
　　福建自开科至宣徳间最多髙第以后寥寥矣然少显贵者状元则乙丑丁显丁丑陈■〈安阝〉丙戌林环壬辰马铎戊戌李骐庚戌林震辛未柯潜丙戌龚用卿癸丑陈谨凡九人仅柯至少詹事龚至祭酒四品而已陈至右中允余俱修撰皆夭而■〈安阝〉仅为司宾署丞以不令终灰元则壬辰林志乙未洪英辛丑陈中庚戌傅夏器己未蔡茂春五人惟洪至右都御史及第者戊辰唐震辛未张显宗丙戌陈全辛夘黄旸壬辰林志乙未李贞陈景着丁未谢琏庚戌林文癸丑赵恢壬辰李仁杰戊辰戴大宾凡十二人仅谢琏至侍郎林文太常少卿仁杰祭酒张显宗曽为侍郎终交址布政而已无论阁部一品俱不可得今己未及第林宗伯士章始破天荒矣
　　
　　甲榜非正科
　　
　　国朝科甲以丑辰戌未为正而洪武开科之歳进士呉伯宗等则辛亥也永乐壬午靖内难明年癸未始乡试甲申赐进士曽棨等己丑会试中陈璲等上北征辛卯赐进士萧时中等天顺庚辰试场火秋会试中呉釴等甲申赐进士彭教等正徳庚辰会试中张治等上南巡明年新帝登极为辛巳赐进士杨惟聪等凡五科非正科而两皆甲申最后辛巳相去亦三年
　　
　　丙戌己未无内阁冢宰
　　
　　国朝诸科第往往有通无内阁冢宰者而三丙戌为永乐为成化为嘉靖又三己未为正统为弘治为嘉靖凡六科唯丙戌有冢宰屠襄恵滽一人余皆无之亦竒事也
　　
　　吏部尚书首推内阁不得用
　　
　　弘治乙夘以前内阁大臣皆特简不从廷推至乙夘始廷推太子太保吏部尚书耿裕为首正徳辛未少保吏部尚书杨一清为首甲戌一清复为首嘉靖己酉太子太保吏部尚书闻渊为首万厯甲申吏部尚书杨巍为首皆不用而用翰林之次及后者
　　
　　天子义儿
　　
　　髙帝时曹国公李文忠西平侯沐英大都督同知何文辉都督佥事徐司马元帅朱文刚朱文逊武宗时永寿伯裴得安边伯许泰平虏伯江彬左都督刘晖左都督神周右都督张洪都督佥事李琮其余又数十人钱宁投刺至自称曰皇庶子
　　
　　三杀降之报
　　
　　髙庙初徐中山达常开平遇春破陈友谅兵于池州生擒三千余人遇春欲悉杀之达不可以闻上上命释为兵使者返则遇春以其夕悉杀之矣存者仅三百人上不怿放之归然竟不以罪遇春也文皇靖难时破李景隆降兵三百骑上命释留宿卫胡骑指挥星吉一夕尽杀之又于沧州破南师获卒万人皆给牒放归会日暮有未给者三千余人指挥谭渊悉杀之上维切责渊吉而惜其功亦不罪也然不旬日内渊吉皆战没常公虽建开国勲而四十遽夭二子嗣爵皆不终李广虞诩之恨岂欺我哉
　　
　　靖难二元功不利大帅
　　
　　永乐从靖难者仅封二大国如丘淇公福朱成公能皆元功然未常别将大兵也永乐五年成公一受脤拜征夷将军统十二将军兵八十余万征交址入境以病殁八年淇公一受脤拜征北大将军统四将军兵十万骑征布尼雅实哩入境即败没二公之不利大帅如此
　　
　　五元功皆不利
　　
　　太祖开国元功文臣太师韩国公李善长以嫌赐死太宗靖难元功太子太师淇国公丘福北征败没削爵全家谪海南景帝登极元功兵部尚书于谦谗僇天顺复辟元功武臣忠国公石亨下狱论斩文臣大学士徐有贞下狱流金齿世宗入继元功大学士杨廷和夺官遂无一利者
　　
　　四横缇帅皆不终
　　
　　自锦衣卫典诏狱领刺事官校张权者四人皆不终永乐纪纲为都指挥佥事凌迟处死族灭家籍天顺门达为都指挥佥事逺戍家籍正徳朱宁为左都督凌迟处死族灭家籍嘉靖陆炳为太保左都督死后削夺诸子流徙家籍
　　
　　二黄中贵
　　
　　成化中司礼监太监黄赐以与汪直不合出掌南京守备正徳中司礼监太监黄伟以与刘瑾不合出掌南京守备二黄皆以司礼大珰出行业老成稍为人所重然富贵之极南中往往互称不能别
　　
　　四张中贵
　　
　　正徳末御用太监张永总督团营御马太监张忠佐之司礼太监张锐管监事御马太监张雄提督东厂四人俱藉宠有声而权术亦相埒时号四张雄父亦名锐初不欲迎养以母劝召而庭挞之二十始相哭为父子已积功即日奏为右都督
　　
　　又三张中贵
　　
　　万厯十一年张宏长司礼监张诚次之掌御用监督南海子张鲸又次之兼掌东厂时称三张宏死诚代长司礼鲸次之兼掌东厂张朝复次之亦三张也
　　
　　振瑾二竖
　　
　　国朝中官握政本乱天下者无甚于王振刘瑾其事权絶相类振在枢筦最乆然其横恶至乙丑丙寅以后而极己巳屠裂土木瑾以丙寅流毒庚午剐于燕市家族皆诛夷籍没相去甲子同瑾仅后一年耳当振瑾之横英国公张辅及子嗣公懋俱以太师勋臣班首日与周旋而免挫辱
　　
　　张永功名前后相埒
　　
　　正徳宁夏安化江西宁王之乱中贵人张永一则以总督专征一则以提督赞画扈驾皆兵未至而乱平事后处置皆属之永一则善杨文襄一则善王文成无损功名归后一则首诛逆瑾一则与诛逆彬先后脗合大竒大竒
　　
　　同官相去科第悬絶
　　
