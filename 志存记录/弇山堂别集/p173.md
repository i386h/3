<!-- { "loadSidebar": true } -->
　　右庶子黄洪宪等疏为文衡重任简名惕衷恳乞圣明申饬责成以重大典事臣等行能浅薄学术迂疎蒙皇上过听命主顺天乡试臣等兢兢业业惟不称任使是惧且今士风薄恶人心险危或未事而惮主司之严明先为浮言而计阻或既事而忿主司之摈斥肆为诬掲以中伤考官临期题请甲乙未定也而即为如鬼如蜮之计场中糊名易书鬼神莫测也而先有避亲避仇之疑■〈欺〉弄百端险巇万状故今以文场为惧府而谓主试为厉阶臣等闻命惊危誓天相戒所慿者试卷所取者文章固不敢营私而罔上亦不敢引嫌而弃才此则所自盟于心以图报称者也然语有之前车覆后车诫臣等深惩往事重虑后艰者方受命而饮氷敢先期而吐露臣等所受命者主考也主考之嫌疑有二一则先期撰文恐防漏泄今程文既用士卷已无所疑先泄之嫌且临时掲书出题必由同考官拟定然后臣等错综縁手探筴而决之自谓可以无私一也一则文字之中疑有闗节今阅卷去取先由同考同考所取臣等乃得寓目焉同考所弃臣等无由见之近经部议捜求落卷然亦俟同考官互相检阅反复详校而后臣等因而裁决自谓可以无私二也顾其间有臣等所不能知者请言其畧如往年冒籍之禁未伸普天之下莫非王土容有冒昧而进者不足怪也今三令五申搜伏已甚万一犹有漏网混荐乡书后或发觉臣所不能知也或游冶之子平生不习本业临期贿嘱同号袭取他长希圗侥幸一时失察致有后言臣等所不能知也内帘止阅朱卷其墨卷在外当誊録对读时若有夤缘改窜朦胧誊入幸而得儁不恊舆情臣等所不能知也或彼此相仇而互掲或才名相忌而谤生臣等所不能知也诸如此类各有攸司今监试臣风裁素着防范加严已经告示晓谕谅无他虞但臣等惩前虑后过让搜伏不得不预鸣于皇上之前耳今且陛辞入院约同考诸臣申明约束毖饬从事校阅务使其细批评寜过于详有如目力不竭品隲不审臣等之罪也或明珠暗弃鱼目滥收臣之罪也至于所不能知者则有司存非臣所能与也请申饬各衙门执事官员遵照节奉明旨愈加严宻无一渗漏则不惟弊窦可塞真才可得而足以明主司之心亦重宾兴之大典至于掲晓之后中式文卷如例送科校勘仍乞命顺天府官将落卷送国子监及提学御史分散下第诸生使各阅批抹以服其心归与父兄师友无后言且示之向往以圗后进如是则虽诸生之好事者亦无容置喙而阅卷诸臣将益矢公矢明不敢潦草塞责于盛典有光于风俗人心亦有禆矣臣等不胜战栗恳欵之至奉圣旨科场事宜该部已题明申饬考试官只秉公阅卷遵照行事监试提调官还用心闗防如有匿名投掲挟私害人的厂卫及五城御史严拿究治礼部知道
　　
　　九月监试北城御史毛在疏谓中式举人李鼎踪迹可疑核之则国子监生李一鹗按察副使逊子也初嚷呴南场考官问斥改名入试斥为民
　　
　　南京兵科给事中杜縻叅中式应天一百三名王国昌系徽州监生该前科余姚县生员胡正道冒籍通州中顺天乡试已经黜革奉旨着巡按衙门查明问革
　　
　　十月应天府尹张槚等题万厯十六年九月初三日掲晓将中式举人周应秋等一百三十五名姓名榜示外随将中式举人文案依式刋刻试録进呈随准考试官当涂知县章嘉祯呈称查得四十九名朱卷原系诗经荒字十号职寻墨卷误将春秋荒字十号拆名曹祖正填榜縁对卷之时灯下慌忙止见号数相同失于查对经书以致错误本职罪不容辞合应呈请臣等照得榜出四十九名系填写姓名错误未经题请奉旨改正不敢擅刋成録恭候命下之日方敢刋刻进呈诚恐时日稽延臣等不胜罪惧等因又该左庶子刘元震等检举事又该南京四川等道御史孙鸣治等题为科举失错事又该南京科臣朱维藩奏为科场巨典将成经房对号差误恳乞圣明俯赐查处以全盛举事等因俱奉圣旨礼部知道该部看得科场巨典法至详宻所取朱卷必查墨卷比对相同方可拆名填榜此定制也今当涂知县章嘉祯始而不辨经书谩查字号已失之周章既而不加磨勘辄行拆卷又失之怠忽虽心本无他而责实难诿考试官刘元震等提调官张槚等惟据本房之呈送不问经义之异同固属仓忙亦欠精宻合候命下将章嘉桢重加罚治以为科场不恪之戒其考试提调等官刘元震等职在统理似与专司其事者不同既行检举相应量加罚治惟复别赐定夺再照填榜刋録原属一事今榜出已乆而録尚迁延未呈御览甚非慎重大典之意合无行令各该府官将原试録星夜进呈其误中四十九名曹祖正相应查革复学肄业仍将本生并原取诗经荒字十号朱墨二卷解部覆阅以慿上裁请奉圣旨是章嘉祯着罚俸五个月刘元震等二个月正月礼部郎中髙桂谓我朝二百余年公道赖有科场一事自权相作俑公道悉壊势之所极不能亟反十年前张居正挟私求进幸门四启私属公行王篆朱琏等尤而效之若以为定例牢不可破者何哉见闻熟而积习之私难挽也彼居正初壊科场每以意授人忤者立见显祸能先意承志者则以美官酬之若持左劵此其贻玷冠裳至今唾骂者未已也且明宪在前国法在上而犯者接踵相继致使富室有力者曳白可以衣紫寒畯无援者倚马不得登龙此忠臣义士所以扼腕而不平也若不一洗而更新之则滥觞日甚不知其何所底止也谨以近日科场有议者为我皇上陈之查得我朝开科取士之制帘以外主防检帘以内主校阅何善也迩因各省巡按御史越侵职掌内帘絶不与事寖失初制且弊孔烦兴矣万厯十三年科臣王继光建议仍复京考之制蒙旨厘正中外翕然然内帘之弊反有甚于外帘者宜台臣之有辞也累科故实两京主考必于翰林中资俸深而物望隆者以畿辅首善之地自当选择而使以故得人斌斌称盛近因规规资次人得预拟或阴植私交遂至辱大典而羞当世万厯十六年顺天乡试该府以主试请翰林院具题蒙旨以右庶子黄洪宪等往随接邸报见本官一本文衡重任闻命惕衷恳乞圣明申饬责成以重大典事大畧谓私掲中伤及阅卷去取全由同考与夫弥封对读朦胧改窜之弊乞行申饬等因众方愕然以为主考自检饬分耳何至哓哓若此询之咸谓今岁场屋必至决裂不得不先为张本也旬日之间满京喧传以为某两浙富人必得华选某三吴巨室必在前列臣以为道听未足信也至榜一出大半符合前言矣掲晓之日士人中有谓某以馆榖进某以里闬交游进臣尚以此为憎者之口未必至此及闻遗失试卷始信前言有据矣试卷场中最为严宻未阅之先责在收掌既阅之后责在提调等官且各卷例当送部科校阅者也可信其散逸而不为之所乎昏夜扰扰之际必有收贮之地典守之人此一讯而可明者也乃监试疏中谓礼部委官到场拥杂混失朱卷谬矣臣前科曽为会试提调官知乡试之终乃会场之始臣于八月廿七日往贡院封鎻什物见千余人混入询之乃附近居民拾取木片柴草天明方行验出彼时试卷先同榜出矣何竟无一失耶无知之民肯冒不宥之法而取必不可得之利耶夫掲榜之先逺近传言场中失火后竟不然则今试卷之失毋乃先去以灭其迹乎不知此欲盖而弥彰者也奉旨追寻数阅月矣何乃逡巡观望宜闻而乆不闻也查得礼部题准科场事宜各直省掲榜之后即将朱墨真卷觧部会同该科辨验是否后将卷通行覆阅如有文理不通者量行奏斥一二以示惩戒此非刻也杜渐防奸不得不尔也今各生试卷茫无下落抑不知所中者为真耶伪耶抑恐以甲为乙移花接木所不免也且弥封等官多有认记改作之弊今虽欲辨之无由矣旧例凡士子草稿不完者先行贴出不准进场今第四名郑国望稿止五篇执事官若罔闻知乃巍然掇髙科矣纵才迈董贾以典制则悖矣第十一名李鸿论语篇腹中有一囡字考之海篇直音囡音匿谓私取貌询之吴人土音以生女为囡此其为闗节明甚矣孟义大结尾云呼伪而可以为囡吾未知新莽之果不可为周公也经书二篇结云傅岩之遇方自以为不世之遭即有贤者岂能尽出其右而曰吾姑待之岂理也哉文义难通又若此第二十三名屠大壮首篇云以后来之识见合诸前此之圗谋以新生之意见合诸初时之谋议有以一夫奏言彻行者中庸篇云道之端由此造其知乎道之端由此造其能乎孟义大结云之哙者流与唐虞争烈至后场以创作剏以辟作壁以蜉蝣为浮游等字大率不通类此即置之于小试当在斥降之列况可以玷贤书乎他若二十一二名茅一桂潘之惺二十八名任家相三十二名李鼎七十名张毓塘即数字数句之疵谬不堪过求然亦啧有烦言矣夫士在明经适用而不经之字岂宜妄书顺理成章为文而不通之文岂容收録且朱卷遗匿真伪难慿公据混淆辨验无自不审本房作何评隲主考曽否叅订向来朱墨卷类为一处何独至朱卷而遗之昔人场中有用三十字作冒今奈何互相牢笼恬不为怪耶大抵今之科举壊乱极矣士子以侥幸为能主司以文场为市利在则从利势在则从势録其子以及人之子因其亲以及人之亲遂至上下相同名义扫地洪武三十年学士刘三吾纪善白思蹈等主试至有物议髙皇帝震怒一遣于邉一弃于市圣祖岂无意而重处之哉正谓开科取士国家大典此而作奸则无奸不作矣此而营私则无私不营矣臣备员清署非不知包容之为得頋义气所激不能自已乃敢披沥血诚上干天听伏乞敕下九卿会同科道官将顺天中式卷逐一检阅要见原卷见在多少有无积弊逐一查明据实上请以俟处分其余迹涉可疑及文理疵谬者通行议处以严将来之防即将臣重加妄言之罚以谢当事庶公论可明幸门可塞众愤可泄数十年之锢弊为之一清矣臣又有说焉天下之公与私不并立而人心之疑与信不两蒙自我朝设科以来岂无公卿之子以才见收者乎而人不之疑故相张居正诸子先后并进而一时大臣之子遂无有见信于天下者今辅臣王锡爵子衡素号多才岂不能致身于青云之上而人之疑信且半也臣亦乞将榜首王衡与茅一桂等一同覆试庶大臣之心益明可以信今而传后矣奉圣旨这草稿不全事在帘外朱卷混失事在场后字句讹疵或出一时造次有无弊端着礼部一并查明来说不必覆试自后科场只照旧规严加防范毋滋纷纷议论有伤国体该部知道
　　
　　大学士申时行等疏恳恩覆试以昭公道事奏举人李鸿等还行覆试奉圣旨卿等恳请覆试具见公慎髙桂本内有名举人着礼部会同都察院及该科道官当堂覆试看阅具奏锦衣卫还差官与髙桂一同巡视
　　
