<!-- { "loadSidebar": true } -->
　　占城王子沙古十剌请封给事中任良弼等言王古来已没虚实难料宜行勘明白遣使送至广东境上令其领勅归国因引给事中林睿使满剌加不肯北面屈膝幽饿以死而不能问其罪从之按此必给事之当行者倡为此议耳第林睿死节事史既讳而不书而志碑之类又阙因记于此以俟考
　　
　　史于谢文庄一夔卒称其和易平实笃于友谊而讥其为妻破例乞祭塟又与尹直合谋之李孜省倾巡抚闵珪于广西其它若升尚书之骤力疾督永昌寺之役清议不无鄙薄云宪章録则谓闵珪之调人谓直为之而乡人有忌一夔者纂修实録遂并入云又谓当事者以其尝有谨妄费以足财用之疏故以永昌寺难之辞疾不允遂忿懑卒与史所载矛盾矣谢以状元及第二十七年自少宗伯而得大司空不为异而当是时李孜省用事文庄又尹文和门人密疏之荐为公为私固不可知也所谓乡人者少詹事汪谐赞善张元祯皆同年也极类张公笔
　　
　　世传陈太常音尝考满误入戸部见入税银者惊曰贿赂公行至此已极可笑又云意欲访一故人驭者竟归太常坐厅事不进见其子曰汝何事亦来此耶按此乃北史仪同刘臻事移入太常以资嗢噱焉
　　
　　近峰闻略言戌年大魁无登台辅者至唐皋而止至谓刘俨终礼侍曾彦终太常卿皆非也刘仅为太常少卿曾侍讲学士耳唐之后丙戌龚用卿以祭酒罢戊戌茅瓉至吏部左侍郎庚戌唐汝楫止太常少卿至壬戌申公时行大拜
　　
　　琐缀録双槐岁抄俱谓南京后府经歴卜马益者山后人其子好武而騃遇一全眞以技夸之全眞曰此一夫勇耳吾亦有小技呼一刀使斩府中大槐后有百余刀随之削槐树如札又尝解发髪尽直立指梁过娼家恶其淫也叱雷火焚之拜请乃救火其子引以见益曰是正人也而神因稍稍为黄白之术益姬妾姝艳甚众全眞得出入无间悉以呪术钩致之众不胜其淫毒泣告益益愤密言之守备厅急逮全眞至则桎梏辄脱乃以狗血涂之送至京伏诛有兴宁伯李震者与叅将呉经有隙经之弟绶用事太监汪直所譛震谓常从全眞学谶纬奏之逮捕削爵今考史妖言人陈广平济宁人假以黄冠私习兵法徧歴秦汴楚蜀间伪为星象阵圗惑人交结不逞之徒潜谋不轨至南京为都督府都事卜马翊诱获之执至京都察院覆奏上命太监汪直等同南京内外守备会捕证佐至京论死狱上即僇于市琐缀録尹文和直谬自言益丑声着闻而幸免罪明年署吏部适考察以不谨去之然则文和之所纪者实事而史之所载者狱辞也第文和不能举全眞名及以翊为益却当以史为据
　　
　　资治通纪言五月上崩九月李孜省有罪伏诛僧继晓发原籍为民按孜省下狱谪戍矣后复逃还京师始复拷死于狱原非论斩也继晓先以取药诈还为有司执送斩于市今纪似俱未眞
　　
　　琐缀録谓丘浚修宪庙实録以陈献章作十絶句媚梁芳自是为世所鄙而宪章録因之谓出张元祯笔按实録谓献章貌谨原诗文亦有可取者然于理学未究也务自矜持以沽名会试不偶家居海南不复仕进一时好事妄加推尊目为道学自是从而和之极其赞颂形诸荐奏不知其几虽其乡里前軰以德行文章自负者亦疑之以不过如是耳何标榜者之多也及授官称病不辞朝而沿途拥驺从列仗槊扬扬得志而去其诋陈公亦甚矣第不曾载十絶句媚梁芳事而所谓乡里前軰以德行文章自负者正丘文庄也文庄广人实録既举之则非文庄笔矣元祯庶几为近
　　
　　资治通纪弘治元年冬礼部尚书周洪谟致仕洪谟被论与少詹事程敏政右庻子王臣同免今不载
　　
　　六年改礼部尚书耿裕为吏部尚书加太子太保裕以六年改吏部七年满考始加太保十三年夏星变尚书屠滽周经徐琼白昻各上疏乞致仕许之滽昻加太子太傅经琼加太子太保宪章録亦因之按昻加太傅周经徐琼俱太保滽先以太子太保为吏部东宫出阁加太傅归因入对为周文端请留并及已见诬科道上不悦滽出即令致仕故无加官此误也
　　
　　弘治元年太监郭镛请预选女子于宫中或诸生馆读书习礼以待服阕之日册封二妃广衍储嗣左春坊左庶子兼翰林侍读谢迁言六宫之制固所当备而三年之爱岂容顿忘方今山陵之工未毕谅阴之痛犹新奈何遽有此事下礼部议止之焦泌阳执史笔以为谢公进此谀词献谄以误孝庙继嗣之不广皆此邪谋启之又云古者诸侯尚一娶三姓而备九女以广继嗣孝庙以万乗天子独不得立三宫可乎小人图势利而不为国谋如此泌阳之忿笔盖阴刺中宫之擅夕而讥谢公之从臾也殊不知上春秋甫十九中宫仅踰年何以有擅夕之声于外而谢已逆知权之在中宫而从臾之且谢以山陵未毕谅闇尚新为词其义甚正胡可非也小人哉泌阳其无忌惮一至此
　　
　　双溪杂记言弘治间因刘吉驾驭言官举劾诸司上知内阁与言官交通之弊言官犯法不少假借御史李兴巡按陜西用刑严酷捶死人命数多为仪宾所奏论死廷鞫时刘吉欲暗邀人心密嘱工部贾俊解之俊居官亷慎与吉俱保定人素为吉所重故附之廷鞫奏覆上令处决九卿承吉风旨连章论救又会众求救于寿宁侯张鸾得免死充军因勅都察院御史出巡务遵宪纲有故犯者必罪不宥又御史彭程廵视光禄寺上言成化间滥费太多今复如旧乞节省浮费上怒其扬先帝之过下狱论大不敬斩罪已押赴市曹处决释充军一时言路清肃无敢肆意妄言及听人主使举劾人者巡按亦不敢恃势欺凌三司一时宪体为之平正按博野虽小人其救李兴为得大体至谓九卿承旨论救当时如王三原辈岂承风旨者乎彭程论成化间緐费亦是其軄岂可深以为罪虽于孝庙盛德无损至谓一时宪体赖此平正而隆庆中高新郑欲裁抑言官报复故相至引以入疏二公之学识心术可知矣张鸾当作峦亦误
　　
　　余尝见彭疏谓监收厨料见光禄寺制造皇坛噐用不知皇坛之义何所取询之于人乃先帝修斋行法之所其造此器所以待朝廷不时之需也臣窃谓陛下即位凢若此类废之殆尽何为而犹有皇坛器用之制哉夫光禄寺钱粮悉民之膏血用得其实犹恐病民况置之无用之地顷者李孜省继晓倡为邪术虚耗民财先帝信之笃而礼之勤者无他意在希福与寿无疆也彼二人者罪恶深重蒙陛下置之典刑人心称快则祸乱之来二人尚不能自免又焉有福寿于人之理哉万一陛下有此举遏之于将萌杜奸邪崇正道无此举也当治臣下逢迎为悦之罪使陛下好尚得以别白于天下上曰先帝为孜省等所误事已徃矣彭程乃暴扬于章奏之间无人臣礼下镇抚司鞫问送法司拟赎杖还軄命仍系之尚书彭韶后以会审议上发隆庆卫充军府部大臣及尚书王恕各疏请宥程不许乆之释为民有荐者俱报闻然则程疏固未尝暴扬先帝之过孝庙原未尝有旨诛程及押赴市曹事法曹亦未论斩也
　　
　　余览樊山王载坽所纪其曾大父温懿王见澋上疏论兄荆王见潚承爵以来罔思图报忠孝惟以威福自持阴怀悖逆都梁王见溥都昌王见潭俱被谋害身死见臣苦诤反生雠怒臣之校尉槩加拘束臣撄疾病不容供进汤药使百端制缚寸步不能转移只得自处调理幸全残喘岂期臣兄立心奸险处事乖张不怀陛下深恩紊乱祖宗旧制听信阴阳摇惑却将原建旧邸辄改子午正向阴酿异谋包藏凶祸多拥凶竖阑出禁城之外势倾山岳田野惊疑虽有州卫守御等官俱各顿首惟命所据蕲州内有麟鳯两山鼎峙邸当杰地而况城临大江与南京根本之地顺流不过三日倘一乗机祸延不小臣方三岁生臣之母被遭荼毒五岁父王薨逝世母抚臣一十二岁仰戴圣恩册封臣为樊山王迄今二十五年惟以安分律身未敢轻为动止因兄任奸邪拨置恶臣谏诤致被雠嫌日时寻害紧迫只得披情冒渎天颜合无迁臣仍转江西建昌府始祖旧基或迁湖广常德衡州二府保全身家臣誓不与此奸兄同处乞勅在廷大臣星夜前来将臣所奏事情逐一访拿祛除祸患设事机不慎大臣来缓臣一门性命无复逃矣臣之兄弟见溥见潭见■见淲含寃地下终莫能伸臣若虚言罪甘万死状上即日命司礼监太监萧敬锦衣卫指挥同知孙瓉刑部右侍郎戴珊按其事诏下甫七日即戒行夏五月戊寅抵蕲偕楚镇守太监刘雅巡抚右副都御史谢绶廵按监察御史汪某会勘至是朝使密而不章若为他使者王以下皆罔觉敬等入邸请谒即令锦衣校尉将拨置官旗军校沈濓王安彭浩余寿阴阳罗启儒风鉴毛刚伶人周鉴壮士陈胜等数百人尽擒之而选民间女隶四十人进宫鞫问悉得其情乃具状以闻世子佑柄沮格勘官法当并坐是年冬十二月二十九日王召入京师居西内寻令自尽诏将佑柄仲季二王俱安置武昌改调王邸仪卫一司旗手羣牧二所军校四百戸于武昌诸卫差操税课局赤东湖悉还官渠魁毛刚韦与朱贵沈濓余寿彭浩周鉴陈胜等俱坐弃市余党问遣所夺聘女产业悉复之考国史所载略同第以见澋不早言革禄米三分之一而王见潚以五年冬十二月削爵系西内矣明年见潚复讦樊山王见澋违法见澋再发其不轨事命太监章宁大理寺右寺丞王嵩锦衣卫都指挥陈云徃核无异奉旨见潚戕害诸弟逼奸弟妇棰死弟母灭絶天理伤败彛伦又潜蓄异谋其诸不法事不可悉数穷凶极恶天地所不容国法所不宥即令自尽见澋亦有不法事情以其能发异谋潜消大害功亦可嘉姑宥之世子佑柄削爵安置武昌令楚王约束而立故都梁王之嫡子佑橺为荆王盖见潚之削与赐死前后凢再勘而载坽所纪未尽备也故补志于此
　　
　　弇山堂别集卷二十五
　　
　　●钦定四库全书
　　
　　弇山堂别集卷二十六
　　
　　（明）王世贞 撰
　　
　　○史乗考误七
　　
