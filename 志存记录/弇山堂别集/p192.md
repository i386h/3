<!-- { "loadSidebar": true } -->
　　五年七月庚子司设监太监曹吉祥及其侄昭武伯钦等反命懐宁侯孙镗等率官军讨之钦败死执吉祥下狱初正统间吉祥征麓川又征福建选降将能骑射者百十人随征天顺初诸降将吉祥亲党及门下无赖随吉祥以夺门迎驾功累受升赏者甚众皆感戴吉祥后石亨败随亨冒升赏者俱自首改正独随吉祥者不动吉祥复日犒诸降将月给以米银布遂相与为死党诸降将日出入其门惟恐吉祥败而已随之黜退也吉祥亦自疑与石亨同功一体之人亨既被诛愈不自安至是钦又私掠曹福来为言官所劾锦衣卫宻遣人伺察之益急先石亨败时预降勅戒谕朝臣然后収系亨至是复降勅谕钦度不免遂谋反会懐宁侯孙镗奉命征西钦使其党掌钦天监事太常寺少卿汤序择是日天未明视朝遣将钦欲以是时举兵入先夕召诸降将及其党羣饮于家厚赠之时镗候陛辞宿于朝房降将都指挥使马亮等恐事败自钦家逸出走告恭顺侯呉瑾广义伯呉琮时琮瑾亦以陪祀罢宿朝房急趋以告镗同于长安右门隙入疏以闻上即召吉祥缒入宫城锁系之令皇城四门京城九门母开顷之钦以亮等逸出知事泄遂于中夜自徃锦衣卫指挥同知逯杲宅执杀杲遣其党杀左都御史冦深于西朝房斫伤内阁学士李贤于东朝房遂攻皇城东西长安门不得开纵火焚之门内守卫官拆御河岸砖石堆塞各门贼徃来啸呼于各门外镗召太平侯张瑾同击贼瑾不敢出镗谓其二子曰征西官军多从京城宣武门出尔徃号召之曰法司强贼反狱获者有重赏且不可出城于是官军稍集至二千人甲兵皆具镗谓之曰尔等不见西长安门火耶曹钦反矣其党不多当奋勇杀之朝廷必不惜升赏众皆诺从镗逐贼至东长安门钦去攻东安门途遇恭顺侯呉瑾追杀之复纵火焚东安门天渐曙钦党稍稍散去钦遇镗子軏于路軏奋刀斫钦中膊钦气慑率数骑走安定东直齐化各门求去门俱不开遂窜归其家拒官军镗督军与战顷之会昌侯孙继宗亦集兵至时大雨如注钦率家众及降将犹出战数次镗令军士能杀贼获其财即与之于是官军奋呼而入钦投井死遂毁其宅尽掠其财物其兄都督铎弟指挥铉及堂兄都督浚皆为众所杀并其亲党同谋之家皆一空焉诸降将逸出者先后皆被诛辛丑命公侯伯朱仪等分守皇城六门都城九门以反贼党未尽就擒也壬寅命抚谕都人及保定等处降将或为反贼所胁从者无得惊疑癸卯曹吉祥伏诛上出吉祥命羣臣廷鞫之具伏诏磔于市并磔钦铎浚等尸以狥丙午太常寺少卿掌钦天监事汤序等伏诛序始以天文生出入吉祥曹钦家冒迎驾功累升至礼部侍郎后以占候天文失实降少卿懐怨望降将陈守忠丁顺白忠等亦以附吉祥冒迎驾功升都督同知等官至是序为钦选举兵日时守忠顺忠从钦犯阙俱被执磔于市籍没其家戊申降将都督同知额森特穆尔从曹钦反既越城逃至通州民瓜田中盗食瓜民欲殴之额森特穆尔穷蹙吐实民执送镇守官械赴京法司论当凌迟处死上命锦衣卫禁锢之
　　
　　弇山堂别集卷九十一
　　
　　●钦定四库全书
　　
　　弇山堂别集卷九十二
　　
　　（明）王世贞 撰
　　
　　○中官考三
　　
　　天顺八年典玺局局丞王纶事上于春宫一时羣小希进用者多与交通侍读学士钱溥教内书馆纶尝受业焉时尚寳丞朱奎以幼童陪读馆中相亲昵至是先帝不豫溥意纶必预机务有入阁望宻遣奎通欵曲于纶纶因偕奎造溥修弟子敬欢饮至晡而去内阁学士陈文以邻故知及帝崩奎持晋州知州邹和所馈纶书以入或曰此溥宻草遗诏也纶亦以例当柄用骤骄肆司礼监太监牛玉恐其轧已玉侄春坊赞善纶复与溥有隙构之会大行就殓纶衰服袭貂裘于外上见而恶之玉因子其过恶劝上执下狱又嗾人发其交通事并逮溥等法司依律拟斩以赦例从轻纶降内使发南京闲住溥降顺徳知县奎盐课副提举和澜沧卫经歴凡平日与纶徃还者词连及之兵部右侍郎韩雍降浙江左参政顺天府尹王福两浙盐运使治中丘晟福州府同知通政司左参议赵昻瑞州府同知南宁伯毛荣都督马良谪广西都督冯宗刘聚谪广东各听总兵官调遣杀贼锦衣卫掌卫事都指挥佥事门达指挥同知郭英陈纲指挥佥事吕贵俱调贵州边卫带俸差操
　　
　　八月立中宫皇后吴氏之月余有旨太监牛玉壊朝廷大婚下都察院狱并太监吴熹究治狱词谓皇太后欲立王氏而玉以王氏非其所选说太后止之吴后父都督同知俊及子雄同熹赂玉立后诏皇后废居别馆玉熹南京孝陵种菜俊戍登州卫雄随住玉亲家懐宁侯孙镗闲住侄太常少卿兼侍读纶甥吏部员外郎琮除名
　　
　　十一月丙寅南京六科给事中王徽等言二事一曰明刑罚以正朝纲臣等窃惟人主之治天下在号令行纪纲振由人主操赏罚之柄也茍赏罚不明则号令不行纪纲不振欲求天下之治难矣伏惟皇上嗣登大寳祇遵先帝遗命册立皇后盖以继承宗祀为重岂意贼臣牛玉大肆奸欺横贪贿赂朦胧进退其意欲固宠于内擅权于外包藏祸心深不可测幸頼陛下圣明废退呉氏盖亦出于不得已也然遇此大变处此非常朝野腾喧中外骇听以为呉氏既退则牛玉之罪当万死无疑矣今不意牛玉得放南京全首领夫牛玉故违先帝之命其罪当死一也谋立皇后其罪当死二也欺侮陛下当死三也使陛下负废后之名其罪当死四也凡此四不韪者人臣之大恶而牛玉兼有之明正典刑枭首街市以明号令以正纪纲可也今乃将牛玉轻放者臣等知陛下用心仁慈不忍加刑也书曰刑期无刑辟以止辟今陛下不忍杀一牛玉则今后侍陛下左右者恣肆无所劝惩天下之人谓陛下好行姑息诚恐号令自此不行纪纲自此不振然臣等非欲启陛下好杀之心亦非与牛玉素有睚眦也但为朝廷号令纪纲惜耳然奸臣之恶固所当诛而内阁大臣不能无罪且册立皇后将以奉承宗祀表正六宫辅助君徳母仪天下岂有居内阁者如越人视秦人之肥瘠恝然不加之意哉方牛玉肆奸之初婚礼尚未成也掌礼之官畏其权势而阿附及牛玉事发之后王法不可恕也执法之官念其旧情而茍容李贤等坐视成败不出一言其初不言者是党牛玉也其后不言者是畏牛玉之后复有如牛玉者而祸已也党恶欺君莫此为甚伏望陛下刚毅明断即将牛玉明正典刑枭首示众仍将李贤等明正其罪以警方来如此则号令斯行纪纲斯正中国服义外夷畏威矣二曰鉴往事以防后患臣等窃惟人主之治天下不贵于能处患而贵于能防患夫患已成而后处之处之虽善亦未免忧烦朝廷惊骇中外亏损国体贻笑后世患未萌而先防之防之惟谨则自然灾害不生祸乱不作朝廷无事君臣同休仰惟皇上嗣登大寳精意图治屡颁诏书大开言路臣等已于今年四月内陈言五事内一言保全内官正欲陛下防患于未萌也处置之道未闻而牛玉之祸果作然既往者不可追方来者尤当谨陛下勿谓牛玉之后再无牛玉也臣等不敢逺引汉唐故事请以目击之事为陛下言之正统末年王振专权使先帝逺播宗社几危其祸已惨天顺年间曹吉祥专权举兵焚阙欲危宗社其祸尤烈今日牛玉专权谋立皇后欺侮陛下其祸尤为非常是皆贻笑四夷取议万世者也当时朝廷以为王振之后必再无如王振者矣岂意曹吉祥复兴曹吉祥之后必再无如曹吉祥者矣岂意牛玉复作自兹以徃若再不以牛玉为鉴而思所以预防之则又安知后日之祸不有甚于牛玉者哉然预防之道非欲使之逺去左右也亦不过三事而已一不许内官与国政二不许外官与内官私相交结三不许内官弟侄在任管事并置立产业然此三事非臣等一己之见实太祖髙皇帝成法也诗曰不愆不忘率由旧章陛下果能行之非惟国家之福亦内官之福也臣等披沥肝胆为陛下明言之自古内官贤良者万无一人无事之时似为谨慎一闻国政便作奸欺彼如闻陛下将用某人也必先卖之以为己功闻陛下将行某事也必先泄之以为己势人望日归威权日盛而内官之祸起矣此臣所以劝陛下不许内官与闻国政者此也内官侍奉陛下未免朝夕在于左右文武大臣不知亷耻多与之交结有馈以金寳珠玉加以婢膝奴颜者内官便以为贤能朝夕在陛下左右称美之有正大不阿不行私谒者内官便以为不贤朝夕相与谗谤之陛下天纵圣明固不为惑日加浸润未免致疑称美者骤跻显位谗谤者久屈下僚怨不归于内官而归于朝廷恩不归于朝廷而归于内官贿赂日行威权日盛而内官之祸起矣臣等所以劝陛下不许外官与内官交结者此也内官弟侄人等授职任事倚势为非聚奸养恶家人百数赀货万余田连千顷马系千匹内官因有此家产所以贪婪无厌奸弊多端身虽在内心实在外内外相通而祸乱所由起矣此臣等所以劝陛下不许内官弟侄在外管事并置立家产者此也陛下果能鉴彼三人于既往行此三事于方今则祸乱自然不作灾害自然不生倘或不然则祸起萧墙患生肘腋深有不可测者矣然臣等今日之所言乃众人之所讳臣等虽愚亦知避祸但受恩朝廷无以为报官居言路不可茍容若陛下能行而无疑臣等虽死而无悔惟陛下听察之奏上诏曰牛玉壊大婚礼众人无预朝廷已有处分徽等不知情实妄言要誉希求进用令吏部俱调官逺方于是徽等俱调州判官徽普安州王渊茂州朱寛潼川州李翔宁州李钧绥徳州奏草盖钧笔云
　　
　　成化四年尚膳监太监潘洪奏两淮积有余盐五万九千引乞令其侄潘贵中纳闗支下户部参覆奉旨朝廷存积余盐以待边用祖宗明有禁例食禄之家尚不可中况内臣乎内臣给事内廷凡养生送死自为之处置固不必营利以殖生况乃损国课以益私家乎其勿与（按成化二年已准太监李棠开中辽东盐万引矣自是赐太监陈玹万引潘午万引）
　　
　　上遣太监郑同翟安册封朝鲜世子李晄为王太监沈绘致故王祭既行辽东廵按御史侯英奏同与安皆朝鲜人祖宗坟墓父兄宗族皆在其地于其国王未免行跪拜礼及有所嘱托殊轻中国之体礼部以闻旨谓英所言是今后赍赏遣内臣册封等礼仍选廷臣有学问者充正副使（按此内臣不封王之始也）
　　
　　五年廵抚贵州都御史陈宣奏少监郑忠南京伯毛荣各带参随纵其役占军伴办纳月粮奴辱有司营求货贿顷者太监钱能出镇云南道经贵州从行官舎需索百端民吏骇窜乞通行取回兵部覆以特旨所定人数惟行廵按御史严加禁治而已从之
　　
　　其年内使杜衡盗内府金二两银二百两匠役缪谅为之支费下都察院议当赎徒有差诏即斩于市
　　
