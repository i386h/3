<!-- { "loadSidebar": true } -->
　　命司礼监太监刘允往乌斯藏赍送畨贡等物时左右近幸言西域番僧有能知三生者土人谓之活佛遂传旨查永乐宣徳间邓成侯显奉使例遣允乗传往迎之以珠琲为幡幢黄金为七供赐法王金印袈裟及其徒馈赐以巨万计内库黄金为之一匮勅允往返以十年为期得便宜行事又所经路带盐茶之利亦数万计允未发导行相续已至临清运船为之阻截入峡江舟大难进易以■〈舟冓〉■〈舟鹿〉相连二百余里至成都有司先期除新馆督造旬日而成日支官廪百石蔬菜银亦百两锦官驿不足傍取近城数十驿供之又治入畨物料估值银二十万镇巡争之减为十三万取百工杂造徧于公署日夜不休居岁余始行率四川指挥千户十人甲士千人俱西踰两月至其地畨僧号佛子者恐中国诱害之不肯出允部下人皆怒欲胁以威畨人夜袭之夺其寳货器械以去军职死者二人士卒数百人伤者半之允乗良马匹仅免复至成都仍戒其部下讳言丧败事空函驰奏乞归时上已登遐矣
　　
　　大学士梁储等言近兵部手本为司礼监太监刘允诸敕臣等切以内外官员钦奉敕内必备载所行事务今允往四川未知何事无慿撰写既而礼部手本称奉旨令允如永乐宣徳年差邓成侯顕等例往乌斯藏赍送畨贡而户部覆本内谓允奏带太监刘宗等八员锦衣等卫官舎指挥同知韦禄等一百三十三员应付领给口粮马匹车辆马快船只及应用通畨对象令四川镇巡三司聴其便宜措置已又选差骁勇官二员往回护送又给长芦见盐一万引两淮正课盐六万引变卖应用俱欲载之敕内臣等愚昧备员辅导不敢不言西畨本夷人之教邪妄不经古先圣王之世未闻有此顾其说流入中国浸淫已久未能遽革永乐宣徳年间虽尝有遣使之举我祖宗之意以天下初定时藉之以开导愚迷镇服夷狄非真信其教而崇奉之也承平之后累朝列圣止是因其年例遣人朝贡厚赐赏赉答其勤劬未尝经辱命使逺涉夷境陛下今遣内侍近臣往送畨供朝野闻之相顾骇愕以为不应有此轻举而允奏讨盐自变量万动拨马快船至于百只又欲聴其便宜处置钱物差拨官军护送等项于法于例俱非所宜盖开中盐引本为供边今兵革未寜三边粮草缺乏帑藏空虚缓急接济惟此一策且各运司盐课俱开中尽絶若许其带盐不过收买私盐发卖射利乗机夹带之弊不知几何盐法为之大壊边方何以仰给况京储岁运与营建大木并在里河议者犹恐不能疏通若添此等盐船往来其间挟势骚扰不止地方受害而粮运大木二事亦为阻滞且四川大盗初息民困未苏所奏便宜措置钱物在官已无积蓄未免科派军民民穷盗起将来之变殆不可测况自天全招讨司出境涉歴数万里之程动经数年方达乌斯藏地方今所带官军人役数多沿途俱是化外非有驿传供给人马刍粮俱駄载而行所费巨万难以逆料途间倘有不给不知何以为处又闻畨地多与王达子相邻时剽掠为患使臣所至万一被其突出有所伤害亏中国之体纳外夷之侮不可不虑夫以无益之事而妨至要之务且贻意外之虞举朝皆知其不可此臣等不能已于言也允受命逺出畨境利害切身又非得已臣等深见事势之难所下敕书未敢撰写伏望皇上慎重国体悯恤民穷收回成命不必差官畨供等物就令朝贡使臣赍回则礼度不失事体无碍而圣徳益光治功无累矣不聴
　　
　　十一年南京六科给事中孙懋等言顷闻御史张经巡按直隶劾奏镇守太监于喜而反为喜所诬寜波知府翟唐勘部民王臣不法又为市舶太监翟瑶所构经唐俱奉旨逮治臣窃惜之夫喜故违勅旨轻举烧荒损折官军其罪大矣陛下置喜不问而独怒经王臣为翟瑶用事诈取民财奸淫妇女其为民害甚矣陛下为臣而独责唐诚恐自今人人以经唐为戒日事诡随所谓寜忤天子不敢忤权臣宁负公朝不敢负私室者陛下何利哉乞特勅法司从公勘实果如臣言即宥经唐还其故秩仍将喜等明正其罪以为欺罔之戒疏入不报南京吏科给事中孙懋等言织造太监史宣奏管闸主事王銮沛县知县胡守约俱下之诏狱南都初闻意銮与守约必有稽迟御用重情继闻宣在途酗酒作威肆行凶恶所过州县纵令家丁索赂折干多或百两且声言上赐之皇棍聴挞死官吏勿问已威逼宿迁主簿孙锦杖秦州船戸孙富俱死矣宣所过邑里逃窜鸡犬不寜迩者朝廷用御史王崧言定为禁例曵船夫上水不过二十名下水不过八名违者许抚按等官奏闻重治此旨甫下而宣首犯之銮守约复为所中伤逺近闻者岂不沮气何禁令之足行耶乞将宣置之重典銮守约复其原任不报
　　
　　南京六科给事中徐文溥等言政刑者帝王驭世之具也曩者陛下信任逆瑾播弄威福政刑大壊国势几危天启圣心与民更始数年之间政化肃清太平复见夫何明鉴未逺怠心辄乗间者举动仍遵故辙如郡守所与共理也则以翟瑶之诬而逮翟唐部属所以分理庶务也则以刘琅之诬而逮王瑞之以史宣之诬而逮王銮甚者巡按御史耳目所寄也则以刘琅于喜之诬而逮施儒张经道路传闻又谓镇守太监王堂以编画地理圗为名毎县科银至二百两佥事韩邦奇按部止之辄生嫌怨罗织陷狱果尔则又以镇守逮两司矣内外臣工皆欲为国尽职耳乃以贵幸之言动加刑谴旗校络绎于天下缙绅骈首于狴犴逺近震骇上下屏气是亦瑾之为矣向以一瑾乱政于内今以数瑾纵横于外民怨且作陛下思之能不寒心伏惟陛下惩目前之弊戒意外之虞割塞私爱大明政刑即如人言乞将王堂并韩邦奇下之法司叅对公问使天下谓陛下之不私于贵幸也若史宣者已蒙究治天下称快矣其刘琅于喜翟瑶等罪恶请通行查革革退闲住仍敕谕南京守备并各处镇守等官务加修饬毋得仿效流毒地方官员有罪即下法司治之毋令旗校惊动天下庻几刑政平而人心悦天意顺矣不报
　　
　　初镇守河南太监廖堂附逆瑾势假以进贡无名之征百出其后继之者率以为常于是河南巡抚都御史李充嗣言近时镇守太监进贡有古铜器窑变盆黄鹰锦鸡猎犬羔羊皮之类皆假名科敛自为取财之计此外又有拜见银须知银图本银税课司银出办桩草银扣除驿传银马价银甲首夫银快手月钱银河夫歇役银动以数十万计而左右用事之人私于下属卖马卖布卖纸卖纱卖铺陈又于沿河抽索客货其弊甚多乞行禁止以苏民困诏进贡如旧其下人科取者禁之
　　
　　勒浙江按察使佥事韩邦奇为民初镇守太监王堂采办土产鲜品进贡邦竒奏言不便宜停止又轻堂凡事不以闗白堂积忿遂奏其沮格上供欲沽美名而使怨归朝廷为不敬且僣用乗轿用刑酷刻皆违法诏逮至锦衣狱拷讯邦竒不服令复鞫治之寻送法司拟赎杖还职有旨特黜为民既而给事中王爌御史王栢等皆言邦竒禁奸戢暴甚得宪体不宜以小过弃请如原拟不聴时各处镇守妄作威福毎诬奏人辄赂权幸者助之故凡遭构陷无得免者先是凤阳奉侍皇陵太监郭旺监丞秦宗往白塔寿春等王坟所怒中卫指挥霍璋不迎令家奴殴之至死事闻命刑部郎中萧海往会巡抚等官勘问海等还奏皇陵内臣与该卫素无统属即坐以威力主使律但其事体重大且关系内臣非臣所宜専擅宜令三法司并科道官会议定罪于是刑科都给事中王爌等劾海奉命为勘官不能依律直断乃辗转迁就持两可之说实为旺等开侥幸之路以脱已祸非忠朝廷者事下都察院议请再勘讯并逮旺宗得旨事已明不必再勘宗当重治姑从轻降二级旺革管事俱令守皇城
　　
　　十二年给事中任忠言臣奉使陕西传闻有张太监者来办进贡诸物陕西北邻边境西接畨戎地瘠早寒民多穴居野处衣皮哺藿无他生计顷因北敌入寇沿邉之民耕牧尽废腹里未遭杀掠者仅三四府又以调集士马日费刍粮千里转输亦皆疲敝况春夏亢阳麰麦少熟继以霜雪苗稼尽死流离逃窜十室九空去岁取黄羊皮及织造龙衣费辄数万今太监复至催督峻急窃恐民不堪命矣夫鸟穷则啄兽穷则攫今外有交侵之虏设若内有不逞之民乗衅而起虽有智者岂能善后伏望收回成命以固邦本不报
　　
　　已夘南京进贡太监康灌少监王钊等以进贡至天津卫索夫价二百三十两有竒灌又捽缚指挥刘良容辱之巡按御史万镃以闻诏南京守备衙门逮问至是太监黄伟等奏灌钊为下所蔽且谓天津卫都指挥贺勇及良分外折送夫价亦宜并逮都察院议覆夫价出于威逼非勇等罪仍命俱免究苐戒今后进贡不许扰害地方违者重治
　　
　　工部言太监等官病故成化弘治间造坟安赃给银不过五十两若建享堂碑亭者百无一二自正徳以来奉特旨造建者无月无之率给银五百两本部俱于别料料价银内借用今已借过三万二千四百八十余两而聂玺刘宣两人者尚无从措办今后有乞赃者请令司礼监会礼工二部查歴年深浅勤劳有无分别等第奏请不许一槩妄乞其工料夫价银亦宜分派天下得旨以后宜斟酌行既而为太监徐通治塟复如前例竟无所裁减云
　　
　　丁酉六科都给事中汪玄锡等言镇守湖广太监杜甫假郴桂流贼为名奏乞巡歴地方兵部谓不可行陛下特允所请不知甫何以得此况湖广困穷已极始以侍郎韩福之科敛继以剧贼刘七之扰攘今水旱交作猺獞窃发采木之役征调之费譬如人身百病精血已竭饮以善药犹恐不保况众毒攻之乎且甫在镇一年迹其所行不过牟利自殖无补分毫今使出巡有司馈遗仆从骚扰仓卒生变则楚之可忧不独猺獞而已易曰履霜坚氷至他日倘懐不轨假名托义以窃兵柄如汉唐叔世之为者亦将许之乎余十三省皆有镇守亦有盗贼诚恐旬月之内皆援甫例奏牍纷至是甫不独祸一方又将祸天下矣先朝虽添设镇守等官未尝许其巡歴惟逆瑾擅政乃许接受民词瑾之败诛孽亦坐此甫可不知所惩乎伏望念祖宗之成宪恤百姓之困穷停罢勑书仍治甫欺诈之罪以戒不忠十三道御史陈良玉等亦言甫欲巡歴弭盗岂知官吏馈遗里胥供张科敛百出适促之为盗也昔太监廖堂在河南违制聴讼考察官吏而河南盗起流毒至今今甫又欲违制巡歴则湖广之祸殆未可知陛下姑顺一人而大咈天下之情臣所未喻也疏入俱不报
　　
　　十三年赐镇守浙江太监王堂生祠额并护勅先是太监刘璟讽杭民为己请建生祠既许之堂袭璟故智复讽杭民以请且盛陈在浙有靖盗安民功下礼部覆奏以见任立碑律令所禁不可诏特许之堂既得请乃择西山胜地大兴土木与璟祠相望民居古墓多罹毁掘者嘉靖初祠皆没官杭人快之
　　
　　巡按江西监察御史范辂疏言御马监太监毕真先附逆瑾在天津打鲜藉瑾声威吞噬无厌往来徐扬之间科敛民财以数十万计民皆衔入骨髄后因瑾败再营广东市舶又营山东镇守今复起镇守江西到任之初擅作威福人人自危迹其所为视瑾尤甚及今不为之处将来地方之变有不忍言者臣谨条具真贪酷不法一十五事上闻伏乞将真取回闲住疏入不报
　　
