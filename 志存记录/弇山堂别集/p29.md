<!-- { "loadSidebar": true } -->
　　赐降将姓名忠勤伯绰罗曰李贤同安侯浩里浩沁曰和珍顺义伯阿尔噶实哩曰罗秉忠恭顺伯巴图特穆尔曰呉允诚忠勇王额森托噶曰金忠安顺侯托和齐曰薛贵永顺伯托欢曰薛斌清平侯玛噜曰呉成忠勇伯巴尔台曰蒋信子伊尔必斯曰蒋善恭顺侯伊勒都特穆尔曰吴克忠都督都指挥指挥等官黙色特穆尔曰王麒旺扎勒特穆尔曰吴良娄多尔辉曰柴秉诚布敦罕曰吴守义绰伦台曰夏贵北斗曰戚斌观音保曰李观巴珠曰杨効诚多尔济曰马惟良特珠曰柴克恭玛勒苏尔呼曰柴志诚托克托博啰曰脱顺又托克托博啰曰和爱阿尔拉卜台曰杨汝诚拜特穆尔曰柴志敬孟克曰安汝敬托克托曰杨必敬济兰曰吴克诚多罗干曰吴存敬科尔罗额琳沁曰罗秉忠和实固曰韩以谦博德纳曰白忠阿徳鼐曰王义阿尔特穆尔曰穆义丹珠卜垒曰丁顺季伯嘉努曰季安祖凖布哈曰柴永谦额哩叶博啰曰髙礼纳哈齐曰莫清巴图曰赵忠美博顺特穆尔曰宋一诚哈喇勒敦曰张隆善延扎布哈曰王懋忠萨喇图曰刘允信实嘉努曰李显忠赞布曰张志义阿喇实曰李从善哈尼曰郭以诚库珠特穆尔曰柴永正达策曰安汝坚博廸曰平以正宻纳舍嘉曰安思谦鼐满岱曰王存礼阿图哩曰白瑜齐齐克曰陈守忠必哷黙赫哷黙曰马克顺布延达赉曰于忠诺海曰海荣五十六曰陆忠楚楚曰田义和逊曰王彪海罕曰陈玄伯嘉鲁曰白毅日鄂特实曰姚智徳都曰郭美伊实纳克曰芮刚策珠尔曰朱采托和齐曰朱静斡齐尔曰朱满呼图克曰朱恩博德勒罕曰朱窥又编修和尔齐曰霍丘
　　
　　赐免死诏
　　
　　文臣非封侯伯给劵而有身免二死或一死诏者太宗于光禄卿张泌仁宗于光禄少卿李灏此可据者也灏免三死内臣如金英范弘辈俱有之据小说云蹇夏二杨皆有赐不可考矣
　　
　　亲撰祭文
　　
　　髙皇帝谕祭羣臣文多出御笔或有所感触即为之然不以示恩礼也若继体之世有之则旷特矣嘉靖中上为少保礼部席尚书书太子太保兵部李尚书承勋亲御翰墨作祭文皆极谆恳示不及入相及拜太宰意
　　
　　赐羣臣诗
　　
　　髙帝圣质天纵其赐羣臣诗文不以贵近触意即发多不可纪若承平之世人主所赐内阁元老及禁林侍臣亦多若尤异而可纪者宣宗赐少傅工部尚书兼谨身殿大学士杨荣诗武夷巍峩青挿天丹山碧水相连延扶舆旁礴之所产徃昔奋起多名贤汉清白吏有逺孙只合继续扬华芬夙承清徳席门绪明经策第多词垣皇祖承天御天下竭职论思靡余暇懐忠秉诚履坚贞临事果逹智识明禁中颇牧才卓荦风云骥足千里轻顾予菲德忝嗣位旰食宵衣急图治普天之下率土之濵安危休戚翳余一人大厦之兴藉梁栋为邦必资辅弼重卿事太宗兼仁考歴年固多身未老方兹倚重傅与保士有大抱负尧舜其君民朂哉弼违补阙辅吾仁齐芳昔贤辉千春世宗赐少师太子太师吏部尚书谨身殿大学士费宏古昔圣王抚方夏必资贤哲为股肱君臣上下俱一德庶政惟和洪业成顾余眇末德寡昧钦承眷命厯数膺宵旰兢兢勉图治日御经幄延儒英每从古训寻治理歌咏研磨陶性情诗成朕意或未惬中侍传宣出紫清补衮卿作仲山甫为朕藻润皆精明睠兹忠良一以赖舜皋彷佛康哉赓朕所望者独卿重庙堂论道迓熈平虞廷盛治须百揆商谘伊傅周两卿朕缵大服履昌运天休滋至卿其承帝赉良弼匡吾政协恭左右待钧衡大旱须卿作霖雨淫潦亦赖旋开晴沃心辅德期匪懈未让前贤专令名右皆七言歌行又赐少师太子太傅吏部尚书武英殿大学士杨一清迩年西陲扰起卿督边方三辞乃承命开心副予望才兼文与武内外资安攘寛朕西顾忧遂使吾民康公勤既昭著夙名满华羌勅使往宣召复来坐岩廊黄扉典政本摅诚以匡襄余奉祖宗绪志欲宣重光深恐德弗类倚毘赖卿良展其平生志佐朕张皇纲股肱职补衮伊周并昭彰助成嘉靖治青史常流芳又赐太子太保吏部尚书武英殿大学士石珤黄阁古政府辅导须才良朕自即阼始求贤日皇皇卿以廷荐入性资特刚方在木类松栢在玉如珪璋可否每献替忠实无他肠圣学朕所勉焕乎慕尧章几暇有著作忠懐庶宣扬赖卿善补衮绘绣衣与裳竭诚乃赓载彩凤鸣髙冈化成在人文熈皥期虞唐地天既交泰民物咸平康述此酬卿劳盛事传无疆赐太子太保礼部尚书武英殿大学士贾咏殿廷暑气薄薫风洒然生万几有清暇书史陶吾情日与圣贤伍外诱难相婴对时或感物兴到句还成豁然融心性岂止谐音声资卿为藻润朕志益开明卿本中州俊简在登台衡君臣际良难所贵德业并诗章本余事治理须持平朕固谅卿志夙夜懐忠贞喜起协舜乐交修和商羮卷阿有遗响终听凤凰鸣又永乐五年授交址明经甘润祖等十一人为谅江等府同知赐勅慰勉仍赋诗一章各送之宣德五年命行在工部左侍郎许廓巡抚河南仍赐之诗曰河南百州县七郡所分治前岁农事缺始旱涝复继衣食既无资民生曷由遂顾予位民上日夕懐忧愧尔有敦厚资其往勤抚字徙者必绥辑饥者必赈济咨询必周歴毋惮躬劳勚虚文徒琐碎所至见实惠勉旃罄乃诚庶用副予意又命阳武侯薛禄等率师筑赤城等处赐之诗有出车命南仲城齐维山甫句禄不晓南仲山甫以问少傅杨士竒具言之且曰上以古之贤将待尔也禄乃拊心感泣又肃庙以礼部尚书席书病目赐诗问之期以弼亮以刑部尚书赵鉴致仕赐诗送之嘉其止足皆龙笺御墨天书焕烂真传家之至宝耀世之盛事也又宣宗赐太医院使徐叔拱省墓云间秀毓人中英襟懐磊落氷壶清羣书博览析理明青囊金匮尤研精济人利物心秉诚江南江北驰芳声峩冠博带属老成轺车应召来我京医人医国咸见称回生起死知通灵抡材特授官品荣苍颜皓首延遐龄锡尔凤诰彰尔能追封仍显尔所生朅来孝思摅衷情恳告祭奠归先茔朔风猎猎征帆轻长江万里烟波平故乡昼锦光荧荧壶觞亲旧欢相迎私恩公义当并行北辕宜早登回程两全忠孝惟在卿汗简千载留清名又赐还乡太医老卿八十余胸蟠千古岐黄书鬓含白雪面红玉长纡锦绶鸣璚琚光华近侍今三朝致恭和保功业髙五花鸾诰宠先世南望飞云心孔劳归荣遂尔追逺情吴淞江水清泠泠春风花开景明丽待尔重来朝阙廷
　　
　　右叔拱以供奉庶僚得此其奬予期注之隆有公卿大臣所不敢望者叔拱归乡时天子赐二宫人二小珰使扶侍朝夕后从葬于墓所尤为异典余与叔拱之后益孙善出家乗见示后考之宣庙御集邑志皆合因録于此
　　
　　胜国臣特旌
　　
　　自古忠臣殉国亦有幸见旌于新朝者如尧君素刘仁赡之类要亦创业之王欲以风厉后代偶一为之而已然未有我明之于御史大夫福寿者髙帝下建业福寿以城破战殁非若君素仁赡之百折不挠也髙帝畧其吠尧锡以崇祠着之祀典与开国元勋并列其平章政事与卫国公之位号忠肃之谥一仍元旧不少贬损有子陈龚福仕为中书宣使迁海州同知坐法当戍边上曰是福寿子忠臣之后耶宥之擢为太仆少卿赐钞百锭后二年擢两浙都转运盐使复坐为宣使时与胡丞相党事既坐减戍云南矣上复曰此故元忠臣子改命于西平侯沐英处听用仍勅侯善遇之噫可谓幸矣彼强通额森特穆尔陈友定者独非忠臣也耶上自取江东以至即位每遣使赍币问候元大将库库特穆尔即王巴拜辄被留后虽定天下而巴拜遁沙漠数犯边上犹册其妹为秦王妃册文称太傅中书右丞相河南王巴拜之妹洪武八年巴拜卒始册卫国公邓愈女为次妃
　　
　　赏功异典
　　
　　国朝大功无过于取元都定中原而立功之臣无过魏公达鄂公遇春然前赏止白金五百两文币十表里后赏止文币一百表里而已岂其时库藏尚未充足耶独二十一年捕鱼儿海之捷大将军永昌侯玉赏银二千两文绮五十疋钞一千锭左叅将定逺侯王弼白金一千两钞八百锭文绮四十疋左右副将军延安侯唐胜宗武定侯郭英白金各一千两钞四百锭文绮三十疋右叅将都督孙恪白金五百两钞三百锭文绮十五疋乃至部卒以获宝功百户池裕赏黄金一百两白金三百两彩段六表里总旗施文等各赏黄金一百两彩段二表里各进官四级二十二年平九溪诸峒擒贼首夏得忠功靖宁侯叶升赐黄金二百两白金三千两钞一千锭文绮三十疋普定侯陈桓东川侯胡海等次之九溪之功又下于捕鱼儿海矣而赏若此所不可晓也
　　
　　初平安南英国公张辅赐冠服白金四百两钞一千锭彩币四十表里黔国公沐晟冠服白金钞同币杀其二丰城侯李彬等有差再下安南功张辅沐晟各赐白金五百两钞二万锭彩币五十表里正德五年太监张永以平安化发刘瑾功赏白金五百两彩币三十表里此继世以后赏功之极盛者也
　　
　　国朝黄金不以赏功而自叶升池裕外正统中三殿工完赏太监阮安曽保各金五十两银一百两彩段八表里钞一万贯景泰中以叅将杨俊获喜宁功并总兵官朱谦各赏金三十两银六十两加赏俊金二十两银三十两彩币三表里又以立东宫赏大学士陈循髙榖江渊萧镃商辂各黄金五十两赐黄金凡五见
　　
　　勋臣归乡赏赐
　　
　　洪武二十一年信国公汤和还乡赐黄金三百两白金二千两钞三千锭彩段四十表里又赐其夫人胡氏黄金二百两白金一千两钞五百锭彩段三十表里二十三年魏国公徐辉祖开国公常升曹国公李景隆宋国公冯胜申国公邓镇颍国公傅友德还乡各赐黄金三百两白金二千两钞三千锭文绮三十疋绫十疋明年凉国公蓝玉赐如之加钞五百锭江夏长兴永平南雄崇山懐逺凤翔定逺安庆武定巩昌鹤庆东川靖宁宣宁普定景川诸侯俱黄金二百两白金二千两钞千锭文绮三十疋西平侯沐英来朝赐黄金二百两白金五千两钞五千锭文绮一百疋按钞一锭为五贯贯直白金一两五千锭则为白金二万五千两
　　
　　赏告密功
　　
　　洪武太原卫军林旺韩五儿以发刘原利叛升百户各赏白金三斤文绮帛十六疋千户张豫发庄成党逆赏白金二百两钞四百锭衣一袭良马金带一升陜西都指挥加赏白金二百两钞二百锭彩段十表里牛马各六永乐总旗靖西京驴告叛升百户赏白金各五十两钞百锭彩币二表里衣一袭宁夏都指挥韩诚预言叛寇谋赏钞三百锭羊十羫酒五十瓶百户王鈫发歴城侯盛庸罪升指挥同知赏银一百两钞四百锭都督许成发谭深赵曦谋杀梅殷封永新伯其后御史李浚告汉王反不过转佥都御史而萧淮等发宁王谋仅一转光禄少卿又不足言矣
　　
　　军民一事之赏
　　
　　髙帝不测之赏虽戍卒田父一善所不遗如民人王升遗书诲其子平凉知县瑱以亷俭事闻赦瑱它罪赐白金百两川椒附子各五斤仍赐勅奬谕葢以升家书要二药令其起税寄来故也又以军人王二随征获马入官赏白金百五十两钞五十锭民蒋公（阙）王刚甫获兰秀山盗各赏白金一百二十两黄再文获长阳盗赏白金一百五十两珠展布哈执伪右丞雅克哈雅赏白金三百两
　　
　　尚师之赏
　　
