<!-- { "loadSidebar": true } -->
　　双溪杂志云正德二年春上御经筵讲官故事讲解书义毕必献规谏之语是日詹事杨廷和学士刘忠直讲既罢上谓刘瑾曰经筵讲书耳何添出书外许多说话忠与廷和皆旧东宫官奏曰此二人当发南京去升二人南京侍郎南京无缺皆添注之虽若逺之实升之也忠谓廷和曰此行应别瑾否廷和曰瑾所为如此不可再见之人知必以我辈交瑾矣忠深然之廷和乃以锦币辞瑾瑾曰刘先生不足我耶后瑾遂厚廷和而踈忠其卖友如此刘健谢迁既去李东阳独留引王鏊入阁焦芳为吏部尚书交结刘瑾令芳不妨部事入阁办事后以许进为吏部尚书芳专在内阁尚书入阁自芳始时刘宇为兵部尚书成国公家人朱瀛者交通刘瑾无日不来兵部说话杨廷和弟廷仪为兵部郎中每伺瀛至廷仪遣吏邀入署中坐必款语移曰司官不附宇者瀛中于瑾传旨令外补廷仪独谄谀宇极尽妾妇之态宇大说廷仪能文奏章皆托廷仪草之武举改文场考试策论用翰林官为主考皆廷仪立议改旧制因瀛通情于瑾瑾传旨罢南京户部尚书秦民悦以廷和代之时内阁例用三人李东阳焦芳王鏊见任未缺廷和复谋于宇托朱瀛求刘瑾取入阁许谢瑾瑾许之下手勅取廷和入阁办事南京尚书入阁自廷和始廷仪以白金并金银酒噐二千两托朱瀛陈于玄眞观瑾大悦纳之后焦芳老病致仕刘宇代之曹元与刘瑾亲旧升至兵部尚书代宇李东阳杨廷和皆尝与同事廷和感宇引进恩故瑾之败廷和极力护之宇得保全廷和引门生靳贵入阁专管诰勅曹元去梁储刘忠入阁忠去廷和欲以靳贵代之朝廷以礼部尚书费宏代贵憾之后进谗斥罢宏仍以贵代宏杨廷和丁忧以杨一清代贵致仕以蒋冕毛纪代正德间居内阁者李东阳杨一清皆有文名杨廷和蒋冕奸邪志合遂乱朝政按晋溪极言杨与刘瑾交通之迹然瑾诛后未闻有言及杨者又杨弟廷仪素忌其兄处处皆谤安肯为之行贿而令其入阁耶杨以詹事迁南戸左侍刘以学士迁南礼左侍杨时在东阁管诰勅旦夕大拜今迁南戸侍何得云升而刘以学士越四阶得南礼侍岂厚杨而薄刘也既云廷和卖刘忠以不当别瑾而私以锦币辞瑾瑾曰刘先生不足我耶因遂踈忠然廷和迁戸部忠迁礼部俱尚书且同日此岂为踈刘而独厚杨也杨召入内阁刘进南吏书亦召掌詹事府杨有贿则刘亦有贿矣意者瑾軰以东宫之旧而扶掖之耶科道后论刘为瑾党不及杨然尚不能为刘累何至谓与蒋奸邪志合遂乱新政按杨蒋志合在擒江彬草新诏革宿弊耳谓之乱政可乎且谁不知晋溪与杨有隙而敢为诬排若此所云内阁以尚书进自焦芳始及例用三人亦非也王毅愍以左都御史丘文庄以尚书进何云焦芳始也弘治中徐刘李谢已前有至六七人者何云三人也又云廷和感宇引进恩极力庇之廷和入阁宇尚在兵部何引进之有焦芳止于削散官宇为民岂頼廷和庇自双溪杂记行而高氏鸿猷薛氏宪章二録亦因之大抵晋溪之怨杨公甚小人恣行胸臆无所顾惮而又不读书不习本朝典故乃敢于猖狂如此而后学不知前軰人品又敢于纵笔如此若杨文忠行状虽其子弟为之而与晋溪交恶之实可见今録于后科道交章劾内臣武臣乱政公拟旨尽下狱明日劾文臣王琼等二十余人公拟旨俱令致仕上不可仍下内阁改拟谓内臣张鋭张忠等武臣许泰钱安等俱拟下狱文臣亦有朋奸乱政罪恶显著者皆轻贷何也公曰文臣乱政者诚有之但所坏止一衙门坏事者退则衙门复清矣非如鋭泰等蛊惑朝廷居豹房频年南北巡幸离间宫闱以致国本中絶也中使曰王琼先在兵部头戴瓜剌身着帖里亲至豹房与朝廷饮酒非蛊惑而何公曰此事外人都未知于是拟琼冠带闲住不可乃拟为民明日又发下必欲下之狱琼危迫甚捃摭诬奏兾公引嫌回避将有庇之者上覧奏怒甚欲重治之公复为救解时乆旱琼既下狱雨随降御史李献等奏比之烹桑弘羊云二十八日召公及蒋毛二公至文华殿慰谕又命太监张佐传谕上意欲公发琼党宸濠事公曰外廷自有公议刑官自有正法廷和不与较也盖琼朋奸党逆罪恶昭彰至如陷害彭泽而为亦虎仙脱罪因入豹房交结钱宁而台谏章疏俱从改议皆朝臣所共知者盖杨公之报晋溪不无意然实一时之公论也王新建既感晋溪之知已而霍文敏黄久庵又师事新建而恨杨公以致新都之谤迄今未尽明也
　　
　　史谓王云鳯为提学副使搒笞生徒有至死者刘瑾闻而喜之复以张彩荐遂擢为祭酒及进谒瑾瑾诧其多髭叱曰何物祭酒一嘴猪毛耶云鳯惶恐跪谢后上章请以瑾所行法例刻板永着为令又欲请瑾临太学如鱼朝恩故事士论鄙之按虎谷之用似亦张彩之力但此公名臣直节素着岂应一旦狼狈至此况引鱼朝恩例使瑾知之不益其怒耶以后言官论列亦有及此者然周文端一代名臣尚不免李广之波及言路语亦未可全信
　　
　　史实録言武庙升抚州知府刘介为太常少卿介瑾乡人也继娶妻美艳张彩欲夺之乃问介曰我有求肯从我始言之介曰一身之外皆可奉公彩曰我所求者新嫂也敢谢诺介黙然不敢对少顷舁夫至强舆归矣李少卿伯华则为余言屠谕德文升尝于史馆见録介事后使过其乡介七十老矣留屠饮徐问其家则结髪妇固无恙也屠犹未信征于其乡人固然乃欲辨传言之妄未果余谓国史不应矫诬至此或介妻固无此事或新妾而史误以为妻未可知也
　　
　　近峰闻畧言张永初出师奉勅乗马由驰道瑾益不平计其归必复由正阳门而入列卫校俟而擒之永竟入崇文门献俘既毕上曲宴于豹房语甚洽永因陈瑾反状上曰瑾反欲何为曰欲为天子上曰天子任为之永曰彼为天子尚有安陛下地耶上怒然已酣醉夜分矣永急呼马永成等扶上乗马排阁门瑾以直宿阁中怒出不逊语永曰上在也瑾益怒骂不置上始知瑾状命系于菜园待罪明日下内刑厂考之史及王文恪笔记陈洪谟继世纪闻俱言永入自东安门上亲宴劳瑾亦与焉既罢宴瑾以票旨归河下永乃乗间出袖中疏奏瑾叛逆十七事且云欲为天子上犹曰天子任为之永与马永成等曰彼为天子置陛下何地上乃命牌子头召瑾永等劝上亲行以观其变上乗马行至瑾所居时漏下已三皷瑾方熟寝牌子头先入瑾问曰上安在曰豹房瑾披青蟒出且谓其家人曰事可疑矣既见上上骂曰奴欲反耶拳之蹴之永成等佯劝觧遂缚送内狱与近峰所纪直宿阁中出不逊语事不同当以后为正宪章録于六年八月内谓兵部侍郎陆完提督军务师已出涿州忽报贼在固安甚急上召李东阳等云云而于其下复云惠安伯张伟充总兵官右副都御史马中锡提督军务讨涿贼大误马公以右都出讨有功进左都寻以不能制贼与张俱逮下狱陆公始受脤耳
　　
　　震泽纪闻言赵鐩乱河南置金旗二大书虎贲三千直抵幽燕之地龙飞九五重开混沌之天按元末韩林儿起兵旗号云虎贲三千直抵上都之境龙飞九五重开大宋之天岂祖述之耶抑偶合耶纪事者之附会耶
　　
　　宪章録言大学士刘忠等主考辛未会试时礼部尚书费宏知贡举将会録所刋文字指摘其疵谬以白纸黏票于文字之傍托中官入奏上召李东阳至暖阁内太监张永以所进会录授之曰令欲别有施行恐坏衙门体面但与卿軰知之耳是日忠适以省墓陛辞抱恨而去抵家遂具疏乞休考史及李文正燕对録其称传旨指摘谬误同而不言为谁进惟嘉靖五年詹事桂蕚张璁改大学士费宏为礼部尚书时谋入阁将会録傍注某句不好某句不好托人奏武宗皇帝说刘忠没学问刘忠去位宏遂入阁正德九年大学士梁储主会试考宏复将会试録傍注某句不好某句不好谋去梁储以进已位赖武宗察知适宏又在武宗前嗤笑不恭密旨行锦衣卫察究将声其罪而张仁密泄于宏武宗震怒下张仁于锦衣狱责打限宏五日内起程宪章録复因之谓费宏以储位在已上仍将会録傍注贴说指摘以进上察知之置不问夫费公在嘉靖间辅政乃平平耳然尚以寛和不忮名岂于初年好修之日而作此险忮事耶且以刘文肃之清劲谁不知者而费公敢于倾挤如此十五年之内何无一人指及又何待张桂也张桂之仇口污蔑无所不至而薛仲常乃遂信之笔之于史耶辛未既以此挤刘甲戍复以故智挤梁万无此理且梁非首揆何故忌而欲去之也事理不通且无影响
　　
　　高岱鸿猷録言江彬之变谓上欲草威武大将军制及以江彬为威武副将军命内阁草制杨廷和不可辞疾不出乃召梁储面趣令草制储对曰他事可将顺此制断不可草上大怒操劔起立曰不草制视此剑储免冠伏地泣谏曰臣逆命有罪愿就死草制则以臣名君臣死不敢奉命良乆上掷剑去乃自称之不复言草制彬亦罢副将军而宪章録则形容梁公力辞草制之说尤苦且谓次日杨廷和遂草之杨用修丹铅録辩草制自是梁且谓内阁有勅书稿簿缀撰者姓名其下焉可诬也又按杨公行状云明日传命写威武大将军勅公曰朝廷亲征奉行天讨谁敢云差遣又谁敢称威武大将军近闻逆濠为檄方以失政为名威武大将军是何政令耶假作孽者谓朝廷亲征乃称威武大将军是何人降此名号何人写勅请先诛僇然后兴兵问罪则今日之忧不在宸濠而在此勅矣中使复奏少顷上命萧敬等十人及谷大用张永钱宁至阁中以阻挠军机促勅公曰朝廷命臣下行事乃用勅亲征将勅谁乎敬曰上旨严切今日无勅令敬等自投金水河死不容见也公曰公等不必死朝廷止罪廷和一人耳可以此言奏再迟一年亦不敢异初议也张鋭钱宁色怒曰上意决欲如此公曰天子有争臣我軰意亦欲决如此萧等去未几即来相率跪拜花台下公曰诸公贵人也以此相待置我于何地我所知者祖宗之法耳奉天承运皇帝六字万世谁敢改称为此号耶萧等知不可夺乃去八月十九日上将出会公荐刘尚书春知制诰有旨责公引用乡里令回话公出阁中遂有写勅进者明日乗舆行矣按蒋文定辨呉东湖疏极言已不肯草勅之详当时杨公首揆若草勅自杨则彼稍隠讳使梁文康抗颜直谏至此当为生平第一节而杨文襄于墓志一字不及何也然则草此勅者宁非梁公耶不然将为毛文简也鸿猷録所云不复言草制彬亦罢副将军命而宪章録谓杨文忠遂草之无乃非确耶大抵髙子因岭南之人方霍诸公为梁左袒者持论而虚美之今薛子又因髙说而附和之眞诬史也
　　
　　宪章録又言礼部尚书李逊学议建储居守时朱宁阴入宁王宸濠赂谋入宁世子司香太庙江彬亦欲立所厚逺藩各阴有所主梁储厉声曰皇上春秋鼎盛建储未宜轻言万一有它吾軰伏斧锧矣邪谋岂可轻听寻王琼王鸿儒亦助言之议遂寝当时礼部原无有建储居守之说言官有言之者意在召兵益近藩备不测耳宁王欲使其子进香因而留居十王府朱宁张鋭为之通谋然在诓宁邸之赂耳非必真有意也至于江彬絶无之也梁公何尝抗议而王琼王鸿儒何尝助言耶此等事在三家子弟尚不能矫饰而薛独何所据耶
　　
