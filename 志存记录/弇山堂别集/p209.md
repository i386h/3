<!-- { "loadSidebar": true } -->
　　先是司礼监以缺匠役乞收补四百七十名已得请兵部执奏言祖宗旧制两京各监局员役俱有定数正徳末始添设冗滥幸奉皇上诏书裁革冗蠧一清今复许收补恐诸监局纷纷效尤革退人役夤縁竞进是先朝之宿弊复行而冗食亦且无纪乞寝前命祗以见在人匠应役便时兵科给事中郑自璧试御史聂豹亦以为言俱报有旨
　　
　　七月兵科都给事中郑自璧劾奏孝陵净军于喜前以太监守备宣府侵盗官库克减军储交通钱宁诬死御史张经知州张暠圣恩待以不死姑置南京今又擅离陵寝妄行奏辩宜重加惩治诏宥其罪仍发遣孝陵供役
　　
　　兵部尚书李钺言顷织染局署局事太监刁永等奏称监局缺乏匠役奉旨收用臣等窃以为不可夫粮储与国脉相为流通军匠与粮储互为损益查得织染局见在军匠二千一百六十四员名内官监七千八百五十六名并新收一千五百名总计盖一万一千五百有奇一监局以一岁计之该支粮米一千五万二百四十石其它监局食粮人役难以数计见今京通二仓银米俱无三年之积去年江南赈济截留漕运大半今年各处又以雨雹伤稼奏乞蠲免月无虚日明年漕运又未可料若使弊端复开冗食不节则二仓所积立可待尽京师根本重地而仓廪空虚一至于此是可不为之寒心哉伏望皇上外悯人穷内忧国计勅下该监先将年例所应造者督令见在人役以次成造其逃故等项聴臣等查照先年事理严督各该卫所官作急查补得旨司设监兵仗局人匠各准收五百名内府匠役从宜量收
　　
　　九月时内府各监各请收人匠俱有旨聴许多者数千少者数百人部臣及言官屡行执奏上俱不聴于是户部尚书秦金等言钱粮为国家之命脉其盈缩系安危输办乃小民之脂膏其缓急系休戚各监局军匠见在食粮上工数亦不少兹复收充众多滥役冗食莫此为甚即今水旱灾伤仓库空虚役将何继乞收回成命免致耗蠧兵部尚书李钺等亦言内府人匠先朝固有定额但祖宗盛时海内殷富继至成化弘治以来遇有逃故间各取补正徳间政权不一招收过度太仓蠧耗无几幸赖皇上龙飞一诏通行厘革是诚千载一时也今若复行收选聴其纷纷奏讨则先朝之旧人宿弊又将夤缘肆行于今日矣政体所闗诚非细故乞将诸臣前后章疏少赐览观收回成命仍戒谕诸内臣勿复纷纷乞扰俱报有旨
　　
　　十一月镇守蓟州等处太监李能奏其家人李和等青山口斩获有功已注羽林右卫小旗复求改注锦衣卫兵部执奏言其诈冒军功不可许诏许之
　　
　　太监梁谏奏内府供用金寳珠石缺乏请下户部措处户部尚书秦金等言内府供用例取之各处解到折粮折草等项数内其金止云南年例一千两急缺则该部量为办用今朝廷经费多端太仓所余无几此外区处乞行催各省应解之数至于珠石原非中土所产祖宗朝俱有内藏皇上躬行节俭必不以此玩好之具劳民动众矧广东云贵等处灾异频仍一闻采取民何以堪上不允令照先年事例采买
　　
　　先是提督浙江市舶提举司太监赖恩比例乞换勅谕兼提督海道遇警得调官军有旨许之兵部执奏市舶司太监原无提督沿海职任虽有称成化间太监林槐例系出一时创行寻复改正不宜复引为比况动调官军系朝廷威柄赖恩小臣岂得専擅不过欲假此以招权罔利也乞收回成命戒恩仍守旧规诏如前旨给之都给事中郑自璧亦言市舶提举司建于太宗之初年而提举沿海之勅乃颁于宪宗之末岁准行之后朝廷旋觉其非即为厘正虽以正徳年间政体纷更百弊滋兴而市舶一勅不敢轻议请换胡乃于圣明之世而有贪佞狡诈如恩者顾可狥其请耶乞痛加切责取回别用另选老成以代其任章下所司
　　
　　十二月兵科都给事中郑自璧等疏言顷太监扶安病故皇上轸念旧人优恤其家既令太监李清董治丧事复以恩升録锦衣者八人夫祖宗之法武职非军功不授盖谓彼以生命博之也然犹核实乃授无轻得者若扶安軰之于国家臣不知果有如前所云功否耶且中官陈乞之典先朝间有惟正徳为盛皇上登极一诏裁革殆尽逺近相传以为盛事今复自反之何也借使扶安生事陛下勤心纳忠有所禆益则但官其弟侄一人而已足偿报胡可不计亲疎俾异姓厮役皆得窃盗衣冠耶伏乞守祖宗不可辄易之法践王者不可轻食之言从舆论不能曲回之公原臣等不能将顺之戅收回成命庶予之者有节而受之者亦不为滥兵部尚书李钺等亦疏谏皆不聴
　　
　　闰十二月初有旨添设南京守备太监卜春南京御史王献等以为冗滥疏请停革兵部复议南京守备已増至三员若添设愈多则职掌不一且南京岁灾民困一切供用皆取诸民乞俯从停革以重根本诏如前旨
　　
　　兵部言武职所以待军功不得轻授今锦衣卫试百户杨纲以缉捕何蛟以太监之侄俱因陈乞蒙实授非爱惜名器之意不聴
　　
　　南京山西道监察御史乔祺等言孝庙司香内史谷大用名在先朝八党中陛下幸不诛斥之南京今召还康陵此必左右近习阴誉力援借口迎扈之劳以动天聴者万一夤縁入侍必以误先朝者误陛下宜亟赐逺窜以为希进之戒章下所司
　　
　　五年二月南海户净身男子九百七十余人复乞收入上怒命锦衣卫逐还原籍为首者杖之
　　
　　三月工科给事中张嵩等言陕西织造羊绒已奉诏裁革今太监刁永复以四宫缺用为辞乞遣官织造陛下姑以奉亲之故屈意从之殊不知陕西外因畨丑内被征徭民困未息不堪中使之扰请改命工部经度其费而以其事属之抚臣便御史陈言等亦以为言上谓业已遣官不允
　　
　　四月南京广西道御史仲选劾奏南京守备太监卜春靖逺伯王瑾各贪暴不法事宜罢上特宥之
　　
　　内官监太监郭绅言武庙物料减损过多不能应用乞令工部照数増给上许之尚书赵璜等复议本部先年营建干清坤宁二宫贮有余银堪以移用可免加派于民后不得指此为例一槩请陈上谓大工垂成物料又皆应用之数趣命完工收贮余银准动支应用
　　
　　兵部侍郎胡世宁言比者官匠赵奎等五十四人以太监张忠一言尽行升职祖宗列圣以来臣未之前闻也且自古国家财尽必取于民民穷必至于变今官赏既滥则俸入不得不増恐有限之供输不能给无涯之用度陛下为祖宗保天下为天地养生民不宜有此疏入未报会本监周缙王本等奏乞録已故太监罗钥秦文宗属诏从之于是尚书李钺等骤谏言我朝旧制武阶専以待军功管事必由于推选自正徳间为权奸所壊几危社稷今厘革未几而内臣乞升之奏随请随得如祖宗成宪何天下公议何况小人之欲愈得愈贪若不早赐禁絶恐将来无复底止上以升授官职亦先朝故事戒钺等勿复言
　　
　　五月御史谢汝仪言近者给事中卫道御史丘养浩以言忤旨寻复其官天下莫不诵陛下之英断乃御史张襄请宥豊熙等罪陛下既命部臣议上矣俄而复已之夫熙等狂愚罪固难免陛下谪之已足示罚人才难得若不及今赐还恐岁月弥深死亡踵至纵陛下他日欲怜而用之将何及乎御史乔祺论内史谷大用不当召还而陛下不聴夫大用罪恶不假臣言幸逃法网不足以泄神人之愤而一旦与王堂先后起用诚恐此軰根据日固威福日移陛下他日欲毅然去之其可得乎伏望陛下推昔者复卫道黜崔文之心宥豊熙余寛张汉卿郭楠吕柟等而叙用之退王堂谷大用而别选内臣谨厚者以充任使则陛下之明断将并日月侔天地而匹休古帝皇矣章下所司
　　
　　先是内臣黄玉守备潼闗勒取军民财物以万计拷掠人致死者众各该抚按叅奏委官验实奉旨令南京新房闲住又甲字库内臣赵纲需索解户致死无辜俱会勘明白依律议拟竟从宥免南京科道官交章请正其罪俱不聴于是都察院左都御史颜頥寿言黄玉赵纲等所犯过恶法曹按验不为不明言官叅劾不为不切若竟中其奸置之不问是黩货杀人者得以苟容国法不彰民心自解殆非守成致治之良图也上以兹事朝廷既已处断责頥寿不谙国体抗旨屡奏戒勿复言
　　
　　十一月兵科都给事中郑自璧等言陛下日者官司礼监太监黄英家八人司设监太监贾友家一人甫阅崇朝迭此纶命臣等疑惧以为陛下仁明恭俭万几无愆诚不世出之主何独于爵赏一事重违幸进臣等屡疏之而陛下屡咈之臣以为朝廷之恩不可太滥滥则人轻之而不以为徳若以英勤心纳忠多歴年所寳镪修茔旌功赐额贲幽之典逈特一时亦足为报矣今之弟侄得为指挥者一正千户者一副千户者二百户者三镇抚者一八人之中尚有异姓如陈吴者亦获厕名官爵之滥孰此为甚且以八人计之岁糜常禄奚啻百余石月费俸钱奚啻百余两影占校力奚啻百余人方今各处春旱秋霖天妖地异国家赋入半属蠲除陛下顷已下明綍令诸司讲求兴革利弊惜名器而汰冗员固恐惧修省之急务也乃复有此举措何哉宜追寝成命以惬公论无已亦宜官其近族一二无滥及疎逺异姓者此则臣等勉为将顺之策非令之善者也时兵部尚书王时中等亦执奏俱报有旨
　　
　　御马监太监阎洪奏请依弘治十八年以前原额收补勇士及将弘治正徳年间选充者准其替补四卫营缺人应役请比团营例选收四卫所精壮余丁补额下兵部覆言腾骧左等四卫勇士军人自弘治十八年请稽后见今食粮勇士七千四百六名军人万一千七百七名若使官不私占人皆应用役使有余但各卫所官卖放私役素为得计正徳年间京城豪势及旁近殷富军人多有用贿投充该监勇士规避徭役糜费仓粮数百万计幸遇皇上中兴痛加厘革今甫五年岂可复启此弊且抽选壮丁百年以来原无事例该监军士直差轻省比之团营操练工役劳逸缓急万有不侔设若比例抽选则附近豪强之家闻风竞起往年冒滥之弊接踵复成国事何益公家何补徒为太仓之蠧而已疏入忤旨该司郎中赵锦等各夺俸一月令勇士军人在成化弘治间充当及正徳间曽以进牧马入者俱许替补仍选四卫余丁千二百名于该监应役时刑科给事中管律亦言宜节冗费以应修省报闻
　　
　　六年正月初南京御马监太监牛宣以需索解户铺垫银被劾宣诉称旧诏聴分豁并宥奉御宋得长随赵文景弗治于是南京刑部言铺垫之名乃正徳以来积弊非旧规也今若聴宣妄引为解则自今内而郡县有如昔之科敛贫民外而邉帅有如昔之扣除粮料诘之则皆曰此旧规也并从分豁可乎夫东南者腑脏也百姓者元气也宣等盗腑脏而戕元气者也幸陛下察之疏下所司
　　
　　大学士费宏言浙江镇守太监邓文新换勅书事涉纷更自礼部会议修省以来各官条陈时事皆言及未蒙俞允且当换勅时臣不能力止今外议藉藉责臣私文若不取回臣心事终无以自白幸上垂聴其先年旧稿不必再查诏仍查成化弘治中稿以闻
　　
　　四月先是上俞太监梁谏之请差官往南京织造工部执奏不可于是六科给事中张嵩等十三道御史程启充等各上言陛下初政节用爱人一切织造采运之事厘革殆尽天下仰戴奈何左右近臣不知将羙辅徳而争以生事衔能为功动称供应不敷蒙俞允遣官南京织造即今天象示异水旱为灾小民怨咨江南尤甚且差去官员由贿而得计非贪黩无以偿之虽欲责令安静难止上曰言官以言为职既奏乞停止自合具实进言如何始为谀词终乃规谏失言官之体且不究
　　
