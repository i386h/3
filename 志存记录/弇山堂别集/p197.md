<!-- { "loadSidebar": true } -->
　　弘治十八年五月上崩司设监太监张瑜掌太医院事右通政施钦院判刘文泰御医髙廷和下狱初上以祷雨斋戒偶感风寒命瑜与太医院议方药瑜私与文泰廷和不请诊视辄用药以进继与钦及院判方叔和医士徐旻等进药皆与症乖先帝遂弥留中外痛恨至是文武大臣英国公张懋等并科道等官上疏请正其罪令旨命锦衣卫执瑜等送都察院会官鞫之都察院左都御史戴珊等会同英国公张懋吏部尚书马文升等以张瑜等狱上谓瑜尝奉命修理药料与刘文泰及右参议丘钰假市药侵盗官钱及纂修本草又荐文泰及髙廷和同事并縁为奸先帝不豫瑜欲援引文泰等徼幸成功施钦及院判方叔和等相继诊视俱医不对症拟瑜及文泰廷和诸司官与内官交结作弊而扶同奏者律各斩钦等罪各有差有旨瑜等论决钦叔和革职闲住钰追赃五百两并旻发为民史谓大臣有阴厚文泰者故不用合和御药大不敬正条而比依交结内官律其后瑜等遂得以为解脱之地识者恨之
　　
　　十月御史髙良弼言太监苖逵受命监督戎务而辄肆欺罔奏与御史刘淮亲冒矢石斩获首级是何异指鹿为马耶且边民被冦破产荡业哭声震天僵尸蔽野不能发一矢以雪其愤徒闭城自守自损国威甚矣乞枭逵首于边以快将士之心以示欺罔之戒上以其语言狂悖宜执问姑宥之
　　
　　十一月命太监韦兴往太和山司香兼分守湖广行都司地方科道官周玺曹来旬等各疏语初革天下守备内官非旧额者今诏墨未干弊端复作何以全大信于天下因疏兴罪恶乞赐斥逐并劾取回太监齐玄指以炼丹为名糜费帑藏乞寘于法兴即成化末与梁芳等乱政者也兵部尚书刘大夏亦言兴于成化年间引用憸邪进用竒巧大壊朝廷之法先帝嗣统之初斥兴不用臣民痛快今泰陵之土未干而奸邪之党复进恐于圣孝不为无损乞如给事御史言将兴斥退俱不听
　　
　　正徳元年廵抚真定都御史王璟请革皇庄未有俞旨其在真定等府宁乡等县者太监夏绶请岁加苇场之税又欲勿听小民争讼其在永清隆平等县者少监傅琢等请遣官履畆核实以便管理小河之在宁晋庄前太监张峻等又欲税往来客货皆从之时又以庄田之故赍驾帖逮捕民鲁堂等二百余人璟及科道官极言其不便户部会官集议请悉予小民再议上有旨卿等意在为国为民所言良是但朕奉顺慈闱事非得已管庄各留内官一人校尉十人余悉召还子粒如拟征银不许分毫多取沿途往来厨传俱止勿给敢有仍前生事为民害者廵按御史具实以闻当议上时大学士刘健等亦言管庄内官假托威势逼勒小民其所科索必踰常额况所领官校如饿豺狼甚为民害以致荡家鬻产儿女怨声动地逃移满路京畿内外盗贼纵横亦由于此且使利归羣小怨归朝廷事极势穷变生不测所以羣臣合辞奏请伏乞俯从不报
　　
　　大学士刘健等复言政令十失内言内府佥书守门及各处添设分守守备等官奉旨减革者不无一二而南海子净身人又选入千余至于蟒龙玉带滥赏无算韦兴齐玄蛊惑先朝盗空府库罪大恶极一则夤縁分守累劾不退一则奏请追究止令取回迁延至今未正典刑内承运库银两支销累数百万内府支用不给印票该库内官自请查算竟尔不行司钥库铜钱该部累奏支用辗转推延至今不与皆闗内臣者报闻又科道官张文李钺等论劾太监髙鳯恃宠弄权交通李荣引进商人谭景清固欲买补革退残盐李兴岁兴功役寗瑾虚费钱粮苖达占恡地土觊幸边功宜究治以彰厥罪报闻
　　
　　工科给事中陶谐言迩者雷电交作飘殿瓦拔社木陛下当夙夜恐惧增修徳政以回天意奈何视为泛常倾耳于太监丘聚魏彬马永成之流而正人君子则惮于觌面恣意于驰射钓猎之乐而国政圣学则怠于究心乞查究日逐侍从游逸诸人如聚等数其误国之罪告之于先帝罪之弗赦其司礼太监陈寛李荣等受先帝之重托而髙鳯黄伟尤青宫旧臣坐视颠危宜通加罢斥报闻
　　
　　吏部主事孙盘应诏言庶政之弊莫甚于内臣典兵夫臣以内称阃外之事非其所任纵使忠勤且为外夷窃笑况未必然乎今各边镇守分守监鎗诸内臣托以腹心而其诛求百计实为腹心之病役占健卒置于标下纵之生事以为爪牙或抑买弓弦缨子而总収军饷或扣转仓场马料而坐支官价或私猎走役战马或私种夺占耕牛又有所谓家人头目皆无藉恶少聚敛侵剥势若虎狼武职藉以夤縁宪司不敢诘问一遇有警出战惟驱占剩羸卒当之故不能勇鬬决胜及战有微功虚张捷报则皆附势挟贵者攘之而有甚者迹未离于京师名已登于奏牍使没者衔寃被创者抱病欲兵威之震边鄙之宁得乎乞尽取沿边内臣回京所带头目尽行革去下兵部覆请如山东临清之镇守湖广行都司及宻云懐来建昌之分守宣大甘宁广宁之监鎗山海龙门永宁大同朔州之守备皆所当革其奏带头目通行严禁不许踰数旨不许南京科道言北敌冦边太监苖达等无功冒赏使夷狄益轻中国大学士刘健等累疏留中不报而太监髙鳯李荣纳贿招权颠倒国是将使老臣不安其位乞追夺逵等赏裁抑鳯等报闻都给事中张文等请裁内臣冗员谓如刘杲呉祺韦儁段循赵忠兼督仓场温祥范亨徐智王岳骤至司礼余庆黄凖黄忠刘云同守南京牛宣督马房马永成调军营福建邓荣以安静取回山西陈达以贪酷留镇乞通查省以遵明诏清肃京储谓京通仓提督太监蔡用等欲将已革晒夫囤基各色财物仍追収备奏蒙俞允岁计银七万四千两乞置之法以为奸贪壊事者之戒有旨切责仍夺三月俸
　　
　　御用监太监张永奏求已故太监呉忠辞退七里海等处庄田戸部言其违禁当究治诏仍令永管业六科十三道言太监崔杲等以织造奏讨引盐假公售私贪求无厌利归于已害归于上乞赐裁革有旨切责其奏扰于是大学士刘健等上言皇上首颁明诏分布大臣清理天下弊端奈何清理之使方行织造之命随下生财之源既塞蠧财之孔复生臣等若坐视不言依阿顺旨不惟负先帝顾托之重亦且亏皇上新政之明前勅决不敢撰冩况崔杲奏讨引盐不过变卖银两若戸部支与价银尤为省径若仍给盐支卖必夹带数多向来作弊射利之人因而附益则盐法之壊尤甚于前清理之官殆为虚设东南困敝之民恐生不测西北兵荒之急何以应之伏望収回成命止照该部原拟给与价银织造则供应不乏盐法可行于是五府九卿及科道皆言之上犹持全予意于日讲罢召健等至暖阁问曰昨差承运库太监王瓒往南京浙江织造瓒等乞长芦盐一万二千引戸部止与六千引半与价银今可全与健等对曰如是已足用矣上曰既与半价何不全与引盐健等曰戸部亦为朝廷节用耳上曰该部既欲节用何不留此半价以引盐与之不亦两便健等曰价银不若盐引之费大上曰何故大学士李东阳对曰盐自变量有夹带如引一纸便夹带数十引以此私盐壅滞皇盐不行上曰若夹带事觉朝廷自有法度处之东阳对曰此辈一得明旨即于船首掲黄旗书钦赐皇盐字様势焰烜赫州县驿递官酬应少误即加笞辱至于盐商灶户虽凌虐万状谁敢诉寃所以不若禁之于是健等亦共言之上正色曰天下事岂专是内官壊了文官十人中仅有三四好人耳壊事者十常六七先生辈亦自知之已而曰此事务要全行健等对曰容至阁再议退而上疏复力争且求罢上始曰昨闻卿等面奏今复览奏朕心已悟引盐支十之五余议与价银南京十三道言知府献谀而荐尚书御史进谄而保太监甚者都御史栁应辰为太监刘琅保留江西参政王纶为太监董让旌举士习大壊有伤国体
　　
　　少师华盖殿大学士刘健少傅武英殿大学士谢迁乞休许之先是健迁与少傅谨身殿大学士李东阳以内侍刘瑾马永成髙鳯罗祥魏彬丘聚谷大用张永等蛊惑上心连章请诛之皆留中不出会九卿衙门戸部尚书韩文等亦上章请诛瑾等司礼监太监陈寛李荣王岳同至内阁议且有发瑾等南京新房闲住之意健等以为处之未尽皆厉声曰先帝临崩执老臣手付以大事今陵土未干而使嬖幸若此他日何面目见先帝于地下寛等乃辞去其意尚未决而王岳者素忠直且提督东厂与太监范亨徐智皆恨瑾等奸将请于上有所处健等方约文与九卿伏阙面诤而岳从中应之会吏部尚书焦芳泄其谋于八人者以瑾尤巧佞狼戾敢为恶环上而泣上心动而瑾遂入司礼矣是夜遂入传旨榜笞岳亨智于南门遣之南行质明东阳迁及文等方伏阙闻之健东阳迁即日疏辞皆报可而东阳独留史谓请诛瑾等疏实出东阳笔苐太监陈寛等至阁议时东阳辞颇缓中人皆以为事不由之故独留而人亦幸其留也瑾既入司礼丘聚遂领东厂张永把总神机营兼提十二营魏彬总三千营遣人追王岳范亨至临清杀之惟徐智幸免焦芳兼文渊阁大学士与左侍郎王鏊俱入内阁其月南京十三道御史陆昆等论劾太监马永成魏彬傅兴罗祥谷大用蒙蔽左右游宴无度以致上干天和灾异迭见内阁部院大臣受顾命之托者所以弘济艰难随事匡救言之不听尤须伏阙死诤以悟圣心顾乃怠缓恱从间有论谏亦多巽顺退托其如先帝付托天下属望何哉乞勅内阁部院会司礼监通查嬖幸马永成等尽行屏斥以絶祸端盖未知事之变也
　　
