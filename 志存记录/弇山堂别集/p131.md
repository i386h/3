<!-- { "loadSidebar": true } -->
　　一扈从在京马步军五万人内马军一万步军四万马军五千步军五千充驾前军余马军五千步军三万五千分五军率领每军马军一千步军七千以都指挥指挥千百户管领锦衣卫仍选将军五百人校尉二千五百人力士二千人在外马军一万人山东一千四百人驻兖州府陕西二千五百人驻宿州于不系邉境卫所选拨辽东四千人驻河间府湖广一千一百人赴京城河南一千人驻涿州俱以都指挥一员率领以俟扈从在外步军二万人湖广武昌卫武昌左卫四千人岳州沔阳二卫一千人驻鳯阳安陆襄阳蕲州黄州四卫二千人驻徐州河南南阳陈州信阳三卫一千五百人汝宁卫一千人驻徳州河南弘农二卫一千人驻大名雎阳归徳宁山三卫千五百人驻定州宣武宁国安吉三卫四千人太原左右前三卫二千人平阳潞州二卫二千人驻涿州俱以都指挥领之再侍从五府都督各一员首领官一员吏六人吏部堂上官一员文选等四司官五员办事官二十员歴事监生四十人人材五十人吏十人户部堂上官一员北京等十二司官十三员办事官十员吏二十四人礼部堂上官二员仪制等四司官七员办事官十员吏十二人铸印局官一员吏一人匠六人兵部堂上官一员武选等四司官七员办事官五员吏十五人刑部堂上官一员浙江等十三司官十三员办事官五员吏十二人工部堂上官二员营缮等四司官十员办事官二十员吏十五人都察院堂上官一员浙江等十三道监察御史二十四员办事官五员吏二十四人通政司堂上官二员首领官一员吏六人大理寺堂上官一员左右寺官六员吏十人太常寺堂上官二员首领官一员吏二人赞礼郎四员恊律郎一员司乐一员乐舞生二十人厨子五十人光禄寺堂上官三员首领官一员署官十七员办事官六员吏三人厨子一千人鸿胪寺堂上官四员首领官一员司宾司仪二署官各一员序班四十员鸣赞四员及通晓夷语者斟酌带去翰林院内阁官三员侍讲修撰典籍等官六员书制诰秀才八人及译写四夷文字监生十三人尚寳司官二员吏科给事中三员户科给事中三员礼科给事中四员兵科给事中三员刑科给事中三员工科给事中三员中书舍人四员写诰秀才五人行人司行人十员太医院堂上官二员御医二员生药库官一员医士摘选三分之二吏三人钦天监官三员天文生十五人教坊司奉銮韶舞司乐各一员俳长色长乐工斟酌用之
　　
　　一扈从文武官军人等陆路文武官员写制诰秀才译字监生紧用供应医士天文生及厨役人等俱给马骡马骡匹官给外脚力驴给钞六十锭令自备办事官监生人材吏典及医士厨役等非紧用者人给脚力钞二十锭随伍官员将军校尉力士旗军每二人给驴一匹如不敷亦给钞六十锭自备水路俱应付船只遇陆路应付车辆
　　
　　一沿途各站每站増马二十匹令附近卫所马军内差拨仍命附近有司备车一百辆无车之处起夫五百人听候
　　
　　一经过处所支给粮草扈从官员人等人日给行粮二升马日给料四升草一束驴料一升草一束
　　
　　一车驾将发宴在京文武羣臣赐扈从文武官员军校人等钞公五十锭侯四十锭伯三十锭一品二品二十锭三品四品十五锭五品十二锭六品七品十锭八品九品八锭未入流及办事官将军总小旗人钞七锭将军各卫总小旗人钞六锭监生秀才吏典人材医士乐舞生军校力士厨子工匠人钞五锭军伴皂隶乐工人等人钞四锭在外卫所扈从及各处驻札官军依京卫官军例给赏
　　
　　一车驾至北京宴文武羣臣耆老赐官员人等及命妇钞其尝守城妇女论次行赏
　　
　　一恭遇万寿圣节公侯驸马伯文武官四品以上近侍官及监察御史预宴五品以下并办事官监生秀才吏典军民工匠人等依例赐钞一锭
　　
　　一五军六部都察院大理寺锦衣卫各铸印信通政司鸿胪寺各铸闗防
　　
　　一扈从官员有牙牌者随身悬带以凭闗防出入
　　
　　一经过郡县分遣廷臣考核守令贤否即加黜陟分命给事中监察御史存问髙年赐币帛酒肉
　　
　　一经过鳯阳陵户及亲戚人赐钞六锭耆老迎见者人钞三锭泗州陵户亲戚耆老迎见者赏如之上览之曰可
　　
　　七年正月乙亥命礼部遣使于巡狩所经郡县存问髙年赐八十以上者肉五斤酒三斗九十以上者加帛一疋二月辛巳以巡狩北京告天地宗庙社稷壬午遣官祭承天门及旗纛京都诸庙礼典并大江之神车驾发京师癸未驻跸滁州遣官祭司马豊山栢子龙潭滁阳王泰山池河之神庚子车驾至济宁州嗣鲁王肇辉迎于道傍周旋进退仪度可观上嘉之召至行殿赐酒馔锡赉甚重仍敕山东布政司赐王米一千石三月甲辰朔驻跸东平州望祭泰山辛亥驻跸景州望祭恒山及北京山川壬戌车驾至北京于奉天殿丹陛设坛告天地遣官祭北京山川城隍诸神上御奉天殿受朝贺
　　
　　八年冬十月丁酉车驾发北京先期于奉天殿丹陛设坛告天地遣官祭告北京山川城隍旗纛诸神其所经陵寝神祠祭礼如初甲寅车驾次济宁州鲁王肇辉来朝赐彩币等物勅户部加赐米千石丁巳车驾次临城时贤妃权氏侍行以疾薨赐祭谥恭献权厝于峄县甲戌车驾至京师遣官告祭天地太庙社稷孝陵承天门及京都祀典旗纛诸神上御奉天殿受朝贺大宴文武羣臣
　　
　　十一年正月壬午上将巡狩北京勅谕天下文武羣臣凡亲王及官吏军民朝见与道途宿顿供给悉凖永乐七年之令己丑命五军及锦衣等十二卫各选精鋭将士扈从二月甲子以巡狩北京告天地宗庙社稷辞孝陵乙丑遣官祭承天门旗纛京都诸庙及大江之神车驾发京师命礼科给事中监察御史所过存问髙年赐帛及酒肉辛未车驾至鳯阳祀皇陵赐耆民年八十以上者人酒三斗肉五斤九十以上者加帛一疋三月乙酉车驾次济宁鲁王肇辉来朝赐钞币并米一千石夏四月己酉车驾至北京上于奉天殿丹陛设坛告天地遣官祭北京山川城隍诸神遂御奉天殿受朝贺
　　
　　宣徳三年秋七月壬辰上御奉天门召公侯伯五府都督面谕曰边境每岁秋髙必骚扰比来边备不审何似东北诸闗隘皆在畿内今农务将毕朕欲因田猎亲歴诸闗警饬兵备卿等整齐士马以俟丁酉太师英国公张辅上扈从士马之数命行在户部每卒给一月行粮加麦三斗为干糇行在工部给胖袄■〈衤翁〉鞋戊戌命行在兵部太仆寺选民间所畜官马给骑卒壬寅命行在兵部凡扈从文武官及将军悉凖永乐中例给脚力马驴及其傔从悉给行粮勅通州三河蓟州遵化军卫有司谕以将亲巡边毋科扰军民以为进献道路可通行足矣毋劳民修治勅都督陈景先修滦河桥癸夘命少师蹇义少傅杨士竒少保夏原吉太子少傅杨荣礼部尚书胡濙兵部左侍郎王骥刑部左侍郎施礼工部尚书吴中佥都御史凌晏如太常卿兼学士杨溥太常卿姚友直大理少卿王（阙）贵等各率其属扈从仍谕诸将师行须严纪律申号令盔甲必鲜明兵器必锋利军容必整肃毋纵士卒扰百姓丙午告太庙丁未发京师九月车驾入蓟州境驻跸州西之五里桥州文武官吏耆老朝见谕州官以汉渔阳太守张堪为政谕耆老训励子孙务礼义廉耻辛亥至石门驿喜峯口遂亲征乌梁海以下见亲征
　　
　　正徳十二年五月癸未上微行至石经山汤峪山玉泉亭数日乃还石经山寺朱宁所营建也穷极壮丽乃邀上幸焉八月甲辰朔上微服从徳胜门出幸昌平外廷犹无知者辛未上度居庸闗遂幸宣府令太监谷大用守闗无纵出者九月甲戌朔上驻跸宣府江彬宣府人欲挟上自恣始诱为西北之行既幸宣府遂营建镇国府第时时夜出见髙门大户即驰入或索其妇女于是富民厚赂彬以求免久之军士樵苏不继至毁民屋庐以供爨市肆萧然白昼户闭十一月戊子上还至宣府十二月内阁大臣及九卿至居庸闗请驾有禁不得出闗而还又十二月壬申朔上留宣府大学士杨廷和等以次出视郊祀牲如常仪有旨戒谕京城九门守门官勿放朝官出城丁亥立春上迎春于宣府备诸戏剧又饬大车数十辆令僧与妇女数百共载妇女各执圆球车既驰交击僧头或相触而堕上视之大笑以为乐是日顺天府官于奉天门进春如常之仪
　　
