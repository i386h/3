<!-- { "loadSidebar": true } -->
　　洪武七年辽东卫指挥房暠赐罗帛各六疋布四疋及其妻纱罗布帛各四疋十二年临洮卫指挥赵琦钞四十锭白金百两文绮帛四十四疋二十一年山西属卫指挥董成等白金八百两文绮二十疋钞四百锭二十三年西平侯沐英黄金二百两白金五千两钞五千锭文绮一百疋二十四年四川都指挥使徐玉白金二百两钞三百锭云南左都督冯诚白金五百两钞千锭二十五年普定卫指挥顾成白金四百两文绮二十疋钞五百锭建昌卫指挥张显钞一百四十锭绮衣一袭百户籍鉴钞九十锭二十八年掌四川都司都督瞿能白金二百两文绮帛二十疋钞三百锭
　　
　　永乐六年赐镇逺侯顾成白金二百两钞四万贯文绮三十表里
　　
　　大臣父母妻子之赏
　　
　　洪武二十一年赐信国公汤和夫人胡氏黄金二百两白金一千两钞五百锭彩段三十表里仍赐勅曰妇之道専内政而无妬勤劳启家夫妇同心若此古有之今之人少见惟朕臣汤和与尔夫人同朕乡里当天下大乱之时人各挈家避难归依豪雄所在如之独尔信国夫人秉内政以助和启家信国立勲业于大廷今也功成名遂携长幼而归故乡呜呼昔尔夫妇墨髪而来今归故乡皆苍颜皓首夫人淑徳命妇如之鲜矣特赐助和之功启家之劳如数夫人领之
　　
　　永乐八年遣行人余炅勅凉州都督吴允诚妻曰比鞑靼以兵胁尔为叛尔夫及子从朕征讨而尔能守节厉志与子管者谋执叛者戮之以妇人而秉丈夫之节忠以报国智以脱患朕甚嘉焉今赐尔彩币十表里米百石钞四千贯羊百羫用示褒嘉升其子管者为指挥佥事其所部都指挥保住等各赐彩币八表里米八十石十四年以观灯赐户部尚书夏原吉母钞二百锭
　　
　　万厯二年谕大学士张居正朕闻先生父母俱存年各古稀康健荣享朕心嘉悦特赐大红蟒衣一袭银钱二十两又玉花坠七件彩衣纱六疋乃奉圣母恩赐咸钦承着家僮往赍之外银钱二十两是先生的六年上赐大学士居正母金嵌寳石头面一副银八寳一百两青红蟒衣四疋里绢四疋甜食盒二副仁圣皇太后金头面一副纻丝六表里食盒八副慈圣皇太后金嵌寳石头面一副珍珠环一双青红蟒衣二套银八寳五十两食盒八副
　　
　　称职之赏
　　
　　浙江按察佥事解敏白金一百两文绮十疋
　　
　　战殁之赏
　　
　　洪武元年给阵亡将士四百十五人百户镇抚人给米二十石麻布十疋军士人给米五石钱一千二百麻布二疋又指挥孙靖家米三十石布十五疋钞二百锭织金文绮及帛各十疋千百户杨贵俞清严整家米二十石布各十五疋钞各百锭又千户王仲家钞一百六十锭百户郑礼家钞一百四十锭龙虎卫指挥胡斌弟文绮帛各二十疋钞二十锭千户俞贤家米二十石布二十疋又绮帛三十二疋又征南死事家属指挥米三十石麻布十五疋钞五锭千户米二十五石麻布一十二疋钞四锭百户米二十石麻布十疋钞三锭
　　
　　永乐中征安南一品米六十石麻布六十疋二品米五十石麻布五十疋三品四品米四十石麻布四十疋五品六品米三十石麻布三十疋
　　
　　发奸赃之赏
　　
　　洪武末河南按察佥事王平行部至孟津有司敛财为赂平执其人以闻赐勅奨励文绮袭衣被褥钞百锭书吏半之
　　
　　永乐中刘寜为刑部主事有人纳银于瓜以馈者妻安氏发之诏褒寜平日亷信于妻妻能佐夫以义赐白金二百两彩币八表里
　　
　　告宻之赏
　　
　　洪武太原卫军林旺韩伍儿以发刘原利叛升百户赏白金各三斤文绮帛十六疋千户张豫以发荘成党逆赏白金二百两钞四百锭衣一袭良马一金带一围后升陕西都指挥赏白金二百两钞二百锭彩段十表里牛马各六永乐总旗靖西京馿告叛升百户白金各五十两钞百锭彩币二表里衣一袭寜夏都指挥韩成预言叛兵谋钞二百锭羊十羫酒五十瓶
　　
　　梅殷盛庸俱建文旧臣之见嫌者然都督佥事谭深锦衣指挥赵曦谋挤殷水以死至磔于市籍其家而发其事者都督许成封永新伯又授殷子顺昌都督同知永贞孝陵卫景福旗手卫俱指挥发盛庸之罪者致仕百户王鈫赏银百两钞四百锭升指挥同知发周王逆谋中护卫丁俺三为锦衣指挥佥事赐姓名赵诚发都督梁铭罪者羽林前卫千户布旺（阙）赏钞三千贯衣一袭及靴马升指挥同知后梁铭复以功封伯发孟指挥赵邸王瑜功最大然仅升指挥发王伦妖言指挥佥事冯杰升一级赐钞二百锭衣一袭授辽东卫百户恩威之叵测如此洪熙初进王瑜锦衣指挥同知赐钞千锭织金锦衣二袭白米五石
　　
　　旌小民之赏
　　
　　洪武民王竹遗书诲其子平凉知县瑱赦瑱罪赐白金百两绢十疋附子五枚川椒十斤军人王二以随征获马入官身故赏白金百五十两钞五十锭民蒋公达王刚甫破兰秀山盗各赏白金一百二十两黄再文破长阳盗赏白金一百五十两珠展布哈执叛伪右丞雅克哈雅赏白金三百两永乐小旗射三箭中者赏牛一羊一钞百锭银椀二乡民谢定住孝行赐钞二百锭米十石
　　
　　释道之赏
　　
　　永乐三年迎帝师哈里玛于西畨至四年十二月至京赐宴华盖殿盖用亲王礼也赐金一百两白金千五百两钞二万贯彩币四十五表里及法器裀褥鞍马香果米茶等物并赐其徒众白金彩币器物有差明年正月赐哈里玛牙杖二金瓜骨朶二幡幢二十四对香盒二拂子二手炉三对红纱灯笼二魫灯二伞二银交椅一银脚踏一银水罐一银盆一诞马四鞍笼二银杌一青圆扇一红圆扇一账房一红纻拜褥一寻命哈里玛于灵谷寺建大斋为髙皇帝后资福事竣赐黄金百两白金千两钞二千锭彩币百二十表里马九匹灌顶大国师哈斯博啰等各白金二百两钞二百锭彩币十马三匹余徒众赐赉有差寻封哈里玛为万行具足十方最胜圆觉妙智慧善普应佑国演教如来大寳法王西天大善自在佛领天下释教赐玉印诰命金银纱罗彩币织金珠袈裟金银器皿鞍马其徒必噜通斡僧结三人皆为大国师亲宴于华盖殿又封国师宗巴尔斡齐囊沁卜藏等为护法赞善阐化等王俱赐金印诰命银纱锦绮衣有差又命哈里玛于山西五台寺资度仁孝皇后赐白金一千两彩绫罗绢布二百六十疋大国师等赏有差五年十一月复赐彩币香果法器等物六年四月辞归仍赐白金彩币佛像遣中官护送盖犹用元故典也闻哈里玛颇善法事工呪术其为髙皇后荐福报恩寺又为文皇后荐福五台山俱有佛光庆云金莲花狮子瑞像之异以故上尤信之后宫国戚俱膜拜致敬檀施山积威仪文物极一时之盛
　　
　　嘉靖十八年上南幸赐髙士陶仲文绣蝉锦囊金银事件又赐林隠玉印一颗黄金法剑一金银水盂各一又赐金带一围大红金纻丝纱罗孔雀衣三袭云鹤纻丝纱罗衣六袭进真人赐大红金彩膝襕飞鱼纻丝纱罗衣三件彩段四表里十九年元旦赐玉带一围斗牛蟒龙衣各一袭凌虗子图记二四月赐宫扇金玉环狮蛮玉带一纱蟒衣金鹤云绢四八月赐大红五彩织遍地金人仙云鹤纻丝纱罗三件金冠一貂皮八十张又赐大红云纻丝二宫花四御筵法酒二十年二月赐斗牛蟒衣等物银盘五执又嵌寳金冠一顶簪匣三月赐玊带一围三色银锺银筯二十四年赐金嵌寳石冠一顶如意簪金镶玉寳石法剑珠橞鞘金嵌寳石水盂一洒绣纱衣一二十五年赐金丝寳石冠一如意簪一金嵌寳石香水盂一道衣三大红纱罗段各一又赐玉带一围大红金彩云鹤纻丝纱罗各一袭二十七年赐玉带一银币蟒服酒馔二十八年赐银叶百两二十九年赐银币珍寳累丝金冠如意簪纳纱法服一金玉玎珰嵌金剑金水盂银数先后不可考然至乞休之际再进赐银万两其数之多见矣
　　
　　土官之赏
　　
　　洪武十年赐贵州宣慰霭翠金筑安抚宻定普定知府姜瓉各锦二疋金龙文绮一疋二十一年赐四川安抚副使刘武白金四百两绮帛各五疋棉布四十疋景东知府俄陶白金五百两纻丝八表里二十八年赐贵州宣慰使安的白金三百两钞二百五十锭纱衣二袭
　　
　　永乐三年赐元江知府邹荣金带一文绮衣三袭锦十八疋彩段百五十疋钞六百锭四年木邦宣慰使罕的法白金二百两锦二疋纻丝十表里头目陶孟王甫白金一百两纻丝十表里七年赐木邦宣慰使罕宾法白金三千两锦绮二百表里祖母母妻织金文绮纱罗各五十疋十二年赐播州宣慰杨升白金百两金织绮衣一袭金绮十疋又其兄亮白金百两赐永昌等卫镇抚和尔特穆尔等钞千锭币帛十疋哈宻忠义王们特穆尔钞千锭文绮二十疋
　　
　　土官来朝之赏
　　
　　洪武九年播州宣慰使杨铿绮帛二十八疋十四年思南宣慰使田大雅衣帽靴袜及文绮二十疋钞二百五十锭十五年赐普定知府者额金带织金文绮五疋（原阙二字）疋钞四百锭建昌卫指挥使裕噜特穆尔文绮百疋钞五百锭贵州宣慰宋诚母刘氏纱罗袭衣米三十石钞二百锭又赐衣一袭十六年贵州宣慰使霭翠钞百锭锦十五疋金带一马湖知府珉徳衣一袭米二十石钞三十锭者额弟阿昌及八十一砦长赐文锦各二十疋钞二百锭衣各一袭二十五年水西宣慰使安的公服纱罗袭衣钑花金带白金三百两钞五十锭锦绮各十疋播州宣慰使杨铿亦如之水西宣慰使奢香子妇奢助朝赐奢香银四百两绮纱如之二十八年赐思明知府黄广成罗衣金束带文绮二十疋钞二百锭三十一年赐麓川平缅宣慰使思伦发黄金百两白金百五十两钞五百锭三十年赐思州宣慰使田琛母杨氏珠冠霞帔绮帛各十二疋钞四百锭
　　
　　永乐十九年定例三品四品各钞百五十锭锦一段纻丝三表里五品钞百二十锭纻丝二表里六品七品钞九十锭纻丝二表里八品九品钞八十锭纻丝一表里未入流钞六十锭纻丝一表里
　　
　　北部之赏
　　
　　永乐十一年赐和寜王阿噜台金印金盔金鞍名马织金文绮二十端绒锦二端十二年赐阿噜台米百石驴百头羊百牵部落米五千石十四年赐和寜王阿噜台及其母彩币五十表里都督额森托噶彩币二十表里阿噜台部下头目格扬等二百三十人升都指挥指挥千百户赐赉有差
　　
