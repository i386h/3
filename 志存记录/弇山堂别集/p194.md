<!-- { "loadSidebar": true } -->
　　十八年正月庚申命太监汪直总镇大同宣府等处初直与王越受命征辽北既而命越镇守大同至是召回游击将军京营等官而独直与越共事盖上已知其向者交构欺罔之状渐踈之也初直与越选军相处久交最宻直时忘懐泄禁中语越识之间以语其所厚者皆不介意及征辽北直与陈钺谋欲窘越越以其语挟之直不敢动威宁之还有盗夜越皇城入西内窃衣米者时索之急东厂校尉缉获之太监尚铭以闻上喜甚厚赐赉直闻而怒曰尚铭者吾所引用之人尔乃敢背吾独擅其功思有以倾之而铭惧欲访其事适越所厚者已反目潜以其语语铭铭达于内因发其交构事直遂见疎而越亦被斥云乙丑命总督大同宣府太监汪直专镇守大同调大同太监陈政镇守延绥延绥少监韦敬镇守宁夏令龚荣还京师三月壬申太监汪直既在大同不得还六科十三道交章奏其苛察纷扰大伤国体请仍罢西厂得旨朝廷自有处置于是内阁臣太子太保万安约太子少保刘珝曰西厂为害久矣今科道官欲革之朝廷不从吾辈岂可坐视当有以劝上宜从众言珝不然曰西厂行事有何不公道也安曰公不欲吾自为之乃自署名题曰仰惟太宗文皇帝建立北京防微杜渐无所不用其极初令锦衣卫官校暗行缉访谋逆妖言大奸大恶等事犹恐外官狥情随设东厂令内臣提督控制之彼此并行内外相制行之五六十年事有定规人易遵守往年城禁妖狐夜出人心惊惶载劳圣虑添设西厂官校特命太监汪直提督缉访用戒不虞所以权一时之宜慰安人心也更纷纷混扰臣不赘言兹者汪直已受勅镇守大同地方京城大小官员以及军民人等众口一辞皆谓朝廷革去西厂为便伏望圣明洞察事情俯顺下情将西厂特颁勅旨革罢官校悉回本卫庶旧制以复人心以安縁西厂存革实于人心治体闗系最大臣不敢缄黙疏入上乃罢西厂中外欣然十九年六月调镇守大同太监汪直于南京御马监廵抚大同都御史郭镗奏直与总兵官许宁共事以来宁恐直之见凌直忌宁之相轧互生嫌隙不相和恊试举其五事为证宁令士卒分曹攅槽饲马直以为拘留一处下人不便一也宁直嫌于共事预将人马分为四营营二千人人自为战自分彼此何以御敌二也寜欲将人马拨野口宣宁黒山懐逺四处直欲拨沙河红寺二堡往返数次尚未定议三也直以右卫游兵调大同者止有五百而把总官乃有四员官多军少欲令二员回卫宁以为业已调至不必取回下人惶惧无从遵守四也游击将军董升近在天城截杀直以为地方无事可以取回宁谓调去未久宜留勿取争论数日尚未能决五也他如此类未能悉数平居如此猝遇大敌岂不丧师偾事此臣之所以忧也事下兵部看详尚书张鹏等言今边务方殷必将官协和乃克有济直宁屡被戒谕而执迷尚尔若不早为处分恐贻后患上曰直宁不以边寄为重互逞私忿事多乖违万一有警何以御敌制胜昔亷颇蔺相如尚知先国计而后私仇直等顾不此之思耶今姑宥其罪降勅切责直可调南京太监蔡新调大同简颙调宣府务令协和行事仍命司礼监太监李荣往谕直而遣之初直之出使也厌健马不乘常御骡车日夜驰逐有司追候不及动遭棰挞有定州知州裴泰者预馔具以待直至仆从皆醉饱欣欣直心识之至是既被遣道经曲阳县有司闻风皆畏避直至閴寥困卧公馆中孤灯荧然适泰以曲阳上司迎谒直喜甚求食泰以所挟粝馔进直遂忘已汝待之且曰吾非复前比矣吾南行上意犹未可测明发但得车马备办起程足矣泰曰诺至明趣驾而去声势寥然人以其小人得丧之态可为世戒云八月降南京御马监太监汪直为奉御除威宁伯王越名安置安陆州革南京工部尚书戴缙锦衣卫带俸指挥呉绶职俱原籍为民工部左侍郎张頥致仕上已出越直守边渐示疎斥寻复调直居南京遣太监李荣趣其行至是科道乃劾其八罪一孤负圣恩忍心欺罔二妄报功次滥升官职三侵盗钱粮涸竭府库四排斥善良引用奸邪五擅作威福惊疑人心六畜纳无藉同恶相济七交结朋党紊乱朝政八轻挑强敌擅开边衅排摈正直引用奸邪本当置之重典姑从轻发落乃降黜直等仍追夺越诰券编发伦钰春世弼为民彛聚宏湖广边卫充军时俸已故命文升珍忠复职致仕斌本冠带闲住惟陈钺已致仕并永宪不问云
　　
　　十九年九月诛妖人王臣传旨江南示众臣任锦衣卫千戸以妖术为太监王敬所信任敬奉使苏常等府奏请臣及百戸王完等十九人以从所至陵轹官吏毒害良善诈传诏旨括取竒玩之物皆出臣所为臣又多取美女因为淫乱既还京为太监尚铭发其事下都察院鞫治得实狱上上曰民情常患于不能上达王臣等在外矫诈为奸恶使东南赤子重罹荼毒朕安得知之罪状既露非重戮不足以谢天下亟斩之仍枭首于被害州县敬充南京孝陵卫净军种菜王完等发开原肃州二卫充军家属随住
　　
　　是年十一月太监王敬千戸王臣等以购书采药为名乗传南行所至纵暴横索货财捜取竒玩官民并受其害凡江南书画玩器之竒絶者捡括殆尽至苏州府令生员抄録所谓子平遗集者众以妨废学业辞敬即令有司追逮至驿中乱棰之生员赵汴等哄然攘骂数其扰害百姓诸罪敬还京奏诉下廵按御史提问拟杖赎罪奏缴从之江南廵抚王恕疏奏太监王敬其略曰近见内官监太监王敬赍来驾帖止开前徃苏常采取药饵収买书籍别无行拘大户索要银两縁由何期王敬动以朝廷为名需索银两无有纪极东南骚然民不堪命王敬方来太监段英又至造办药料氷梅苏松常三府已办与价银六千两镇江太平池州宁国安庆徽州广徳七府州与银一千五百两又发钞四百块于松江府索银二千两王敬发盐一万五千五百引与宁国等府逼银三万二千五百两又有盐数百船发去江北庐州等府卫江西南昌等处逼卖不知又得几千万两至苏常等府刑驱势逼索取官民银三万六千余两其在江浙二布政司并南京沿途索要官民金银不知又有几千万数千戸王臣专弄左道邪术而王敬听伊拨置舳舻相衔满载而归亏损国体大失人心谨将臣该管地方索取金银开数具题伏望留意于难保之天命割恩于壊事之小人明正法典诏差官校械三人下锦衣狱王敬段英充净军王臣伏诛中外虽称快以为敬等犹幸免云时常州知府孙仁为王敬诬奏被逮恕亦奏释之（按王三原谕劾之疏适与尚铭访采时合而王敬之得罪实为铭所发也）
　　
　　弇山堂别集卷九十二
　　
　　●钦定四库全书
　　
　　弇山堂别集卷九十三
　　
　　（明）王世贞 撰
　　
　　○中官考四
　　
　　成化二十年正月东厂行事司礼监太监尚铭有罪黜往南京寻遣官校追械之还将穷治之既而有旨铭管理东厂不公欺心罔上大肆奸贪赃滥显著有壊成法当置之死刑姑从轻处治不必来京仍令押赴南京守备太监杖之百充净军发孝陵种菜铭本汪直所荐自直见疎独擅权势甘言悦色以钓取名誉而内肆阴狡卖官鬻爵无所不至闻京师有富室辄以事罗致之得重贿乃已又谋入司礼监与当道者相埒人知其必败至是籍其家得赀数万辇送内府者累日不絶云癸丑吏科都给事中王瑞等奏比东厂太监尚铭有罪已蒙皇上寘之于法京城内外人人大悦臣等以为不去其党将来之患未可知也盖尚铭旧为太监汪直所引得入东厂近为太监李荣萧敬所引得入司礼监且司礼监乃朝廷机宻重地岂可同恶相济引用匪人以损旧治耶臣等又闻荣昔使大同甞党汪直隐蔽边情以致敌人大众入冦敬使湖广所过贪残无厌用贻数千里之患即此二者则其害可知其它隐恶固未易悉数也且天下大事以众贤人治之而不足以一匪人壊之而有余荣等既党汪直壊事于前又党尚铭壊事于后祖宗大业岂容小人屡壊之耶京城之人皆言当汪直开西厂之前既有黒眚之异当尚铭入司礼监之后又有地震之异此皆天心仁爱之深意若非皇上早见而勇去之后日壊事或不止此更望并去荣等以絶其党则宗社生民之幸也疏入上曰李荣萧敬朕自有处置丙申六科给事中十三道监察御史奏云尚铭既以赃败宜追究其通赂之人盖内臣犯法既不能免若外臣之趋附者置之不问内外之势不均小臣有过尚不可容若大臣之通赂者舎之不究则轻重之伦全失外臣所以交结内臣者无非需求于小臣小臣所以奉承大臣者无非剥削于下民惟察外臣结内臣之奸下民受上官之害痛加追究庻国法昭明朝纲振肃奏入上以其无指名怒甚召各官于朝欲杖之既而意解乃命太监懐恩数其罪而责之曰铭犯赃罪朝廷已处治矣在京在外官因铭势逼及请求者何限尔等言事既无指实姓名何可混说烦扰且免究治今后有再及铭事者必罪不宥锦衣卫军余贵铎击登闻鼓诉太监尚铭因索金珠寳石不得诬其子宗源以杀人罪用刑讯鞫备极惨毒又受其赂金百两银三千两及他竒寳其下人悉获重赂得免死充军事下都察院以铭已被罪去宜令铎与其党对辩有旨宗源犯人命法司问结已免死发遣且铭赃已入官连坐者其置勿问铎业巫祝家素贫与内局人匠凌安徐茂辈市青红石饰为竒巧首餙器用托内侍之亲幸者以进互相估直得利百十倍岁费内帑金巨万数年来府库殆空诸人暴致富贵屋舎服用穷极奢僣京师人多效慕之一时侈物价贵多于往时不可计料云
　　
　　二十一年十一月尚寳司丞许瀚道遇太监邓才护不之避为其从人持杖击之碎瀚所悬牙牌奏闻才护并从人及瀚俱下锦衣卫狱才护送司礼监发落瀚亦杖三十释之丁卯调镇守延绥太监韦敬于宁夏镇守宁夏太监简颙于延绥敬之在延绥也很愎自用与总兵官丘嵩都御史吕雯屡争小忿敬会客坐雯于西坐嵩于下而自据上坐其下有边刚黄让者招权纳赂所在侵牟商贾不敢至其境雯尝令人之市买布不得因言于敬曰商人不至皆由太监和买而然敬忿然曰和买者岂独我一人以此积不相能兵部尚书余子俊以其事闻上以边臣不和赐敕切责乃调敬于宁夏而以颙代之边刚黄让谪戍广西南丹卫初镇守延绥太监韦敬之调宁夏也怨兵部尚书余子俊发其事因奏子俊懐奸擅权以私忿调副总兵周玺总兵周玉以私恩保举总兵丘嵩事下兵部左侍郎阮勤等具引成案言前事非由子俊上以韦敬既奏发子俊出入边将兵部乃引旧事为之遮饰命再议以闻勤等不复敢言仍奏请遣官推按上是之时工部侍郎杜谦给事中呉道宁御史邓庠往勘子俊事命并勘之十二月甲申内官熊保奉命往河南以鸿胪寺带俸右寺丞黄钺等二十人自随道出兴济县怒挽船夫不足杖皂隶一人致死又多载私盐强抑州县发卖所过辄求索财货至河南三司镇守官及王府馈遗甚厚保得银五千三百余两马三十三匹骆驼一金玉玩器书画称是钺得银八百两余各有所得还京为东厂缉事官校所奏下锦衣卫狱讯之具伏刑部论保罪绞钺徒余悉坐罪有差上曰熊保擅作威福沿途贪暴致死人命不畏法度免运炭发南海子充净军种菜黄钺等五人拨置害人罪恶尤重俱押发辽东铁岭卫充军其余俱杖八十发遵化厂炒铁是时中官打死人者多不偿命后遂以为常虽有言者卒不听云
　　
