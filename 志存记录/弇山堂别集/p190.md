<!-- { "loadSidebar": true } -->
　　十年五月丙午有内侍以久侍内廷从容言及政事上即日斥遣还乡里命终身不齿遂谕羣臣曰自古贤明之君凡有谋为必与公卿大夫谋诸朝廷而断之于己未闻近习嬖幸之人得与谋者况阉寺之人朝夕在人君左右出入起居之际声音笑貌日接乎耳目其小善小信皆足以固结君心而便僻专忍其本态也茍一为所惑而不之省将必假威福窃权势以干与政事及其久也遂至于不可抑由是而阶乱者多矣朕尝以是为鉴戒故立法寺人不过侍奉洒扫不许干与政事今此宦者虽事朕日久不可姑息决然去之所以惩将来也羣臣顿首称善
　　
　　十七年七月戊戌勅内官毋预外事凡诸司毋预内官监文移往来上谓侍臣曰为政必先谨内外之防絶党比之私庶得朝廷清明纪纲振肃前代人君不鉴于此纵宦寺与外臣交通觇视动静夤縁为奸假窃威权以乱国家其为害非细故也间有奋发欲去之者势不得行反受其祸延及善类汉唐之事深可叹也夫仁者治于未乱智者见于未形朕为此禁所以戒其未然耳
　　
　　建文三年燕王师在徳州而朝遣锦衣千户张安持诏谕世子降许以燕王之位世子不发封并缚安诣军前时中官黄俨从留守以奸险为世子所恶而素结三郡王乃先遣人驰报上曰朝廷与世子通宻谋矣王不信俄而世子所缚安及书至王大感悦俨与江保于永乐中数为赵王（即三郡王）倾太子（即世子）几夺嫡太子即位俨保皆伏诛
　　
　　永乐五年六月己亥上谕都察院谓去年曾命内侍李进徃山西采天花此一时之过后甚悔之更不令采比闻进诈传诏旨伪作勘合招集军民复以采办为名大为民害所在官司都不奏来此与胡蓝齐黄欲坏国事者何异即遣御史二员径诣山西将进等一干鞫问明白械送京师必寘重法若都司布政司有干渉者并鞫治之虽关皇亲亦不恕
　　
　　七年十二月戊申守京城门内使言城门郎擅离所守纵酒废事城门郎亦言尝以母病白内使暂归未尝擅离盖尝以事忤内使故挟私诬构皇太子曰城门郎无罪内使小人纵私上罔朝廷下诬无罪之人岂可复用命下锦衣卫治之乃命司礼监榜示今后内官内使有言事不实及挟私枉人者悉置重典
　　
　　二十二年十月庚辰内官马骐传仁宗旨谕翰林院书勅付骐复徃交址阅办金银珠香时骐被诏召还未久本院官覆奏上正色曰朕安得有此言卿等不闻渠前在交址荼毒生民乎交址自此人归一方如解倒悬今又可遣耶遣之非独诏书不信将壊大事乃止（按上既已知之矣乃不僇骐何也）
　　
　　宣徳元年七月辛未司礼监太监侯泰还自乐安上初遣泰谕汉王髙煦髙煦严兵而后入览书谓泰曰朝廷知我举兵耶泰曰有言者上以至亲故不信也髙煦曰尔旧人宜知我举兵故泰曰不知也髙煦曰太宗听谗间削我两护卫徙置此州仁宗不复我护卫不徙我大郡而徒以金帛饵我安能郁郁久居此乎因命徧观其兵马器甲曰以此横行天下可也为语而主即送奸臣来然后议我所欲泰归上问髙煦何言曰一无所言问治兵乎曰无所见已而锦衣官校从者白其事上曰事定必治泰不可宥也二年十一月复以奉命直隶选驸马擅作威福凌虐职官捶义勇经歴董纯至死又受人赃贿事觉始下都察院狱
　　
　　三年逮交址太监马骐内官蒙泰下狱正统四年骐始释为民泰降火者
　　
　　六年十二月内官监太监袁琦内使阮巨队阮诰武莽武路阿可陈友赵淮王贵杨四保陈海等伏诛初巨队等往广东等处公干以采办为名虐取军民财物事觉下锦衣卫究其由皆琦指使于是籍其家金银以万计寳货锦绮诸物称是又所用金玉器皿僣侈非法皆四保与海为之事觉上下法司议罪命凌迟琦而斩巨队等十人于市时太监裴可烈亦以贪暴下锦衣卫狱拷死马俊回至良乡自经死命锦衣卫磔其尸枭首于市唐受亦以公差南京害民捕至狱具械赴南京凌迟于市枭首示众丙申谕右都御史顾佐等出榜晓谕中外凡先所差内官内使在外侵占官民田地及擅造房屋所在官司取勘明白原系官者还官军民者还军民中外官民人等有受内官内使寄顿财物许首免罪若匿不首事觉与犯者同罪自今内官内使出外敢仍前有犯令所在官司具奏治以重罪知而不奏罪同若中外军民人等有投托跟随内官内使因而拨置害人者悉处死罪上退朝御干清宫谕太监王瑾吴诚等曰朕即位以来念内官内使随侍勤劳恩待甚厚屡戒谕之令谨守法度勿罹刑辟永享太平其间有能小心忠谨朕待之加厚不意袁琦孤恩负徳越礼犯分欺瞒朝廷受人嘱托私遣内使出外假以干办虐害官吏军民百计索取金银财物数以万计下人衔寃归怨于上朕何由知天地鬼神共怒事发露琦以伏诛此非朕欲罪之杀身之祸实其自取尔等其掲榜昭示内官内使及小火者能守法事上不恃宠作威不害民取财者鬼神佑之若违法越礼惟务贪虐鬼神不佑国法不赦若先尝有过后当改悔朕亦以无过待之
　　
　　少保行在工部尚书呉中私以官木砖瓦遗太监杨庆作私第甚弘壮上登皇城楼望见之问左右得其实逮中下狱论斩锦衣卫指挥王裕知而不举当连坐上宥中罪革其少保仍罚尚书俸一年裕下狱已而释之内官裴宗汉管木厂坐盗市官木又贿太监杨庆求免罪事发法司亦论斩命械系锦衣狱一时英断赫然苐不知于杨庆作何处耳
　　
　　金吾卫指挥同知傅广自宫愿効用内庭行在礼部以闻上曰已有例禁此人身为指挥尚欲何求而勇于自残求进其付刑部治罪当是时京卫官尚未贫也而内臣自郑和王瑾后其富贵势焰有以歆动之耳
　　
　　释故城县丞陈铭复任先是上闻内官内使差遣在外者多贪纵为害己尝罪其尤者上以太监刘宁清谨忠良命同监察御史驰徃各处尽収其赀槖并其人械送京师既还道经故城县丞铭素悍暴又时大醉而酗闻有内官至更不问所从来輙奋前捽宁而手击之御史莫能止遂奏丞无状逮至上曰丞固可罪以其一时昧于所闻而有之侍臣或言铭酗酒擅击朝使陛下纵赦之亦不可使复任上曰朕既释之矣彼当因此知改过也
　　
　　正统五年太监吴诚吉祥以讨麓川不利下狱论死遇恤刑宥之
　　
　　七年南京尚膳监内使郭敬失火焚内府廊房六十余间所贮物料器皿七十二万五千五百有竒及钱粮簿守卫衣甲皆尽下法司狱具诏即斩之
　　
　　八年内使张环顾忠匿名冩诽谤语锦衣卫鞫之得实诏磔于市仍令内官俱出观之所诽谤者王振也磔之者亦王振也
　　
　　九年内官陈景先送女官吴淑清还扬州索取府卫白金彩币等物且治私事踰期复命诏锦衣卫鞫实
　　
　　十年户部右侍郎焦宏等奏臣同司礼监左监丞宋文毅等奉命踏勘坝上大马房诸处草场多被内官内使人等侵占私役军士耕种甚者起盖寺庙立窑冶及借与有力之家耕种以致草场窄狭马多瘦损请正其罪上曰朝廷设马场令内官监之而乃作弊如此论法当罪今姑寛贷令速改过其内官各赐地一顷内使净军各赐五十畆已盖寺庙者勿除余悉还官都察院仍给榜禁约每岁遣给事中御史各一员巡视敢蹈前非者必杀不宥
　　
　　镇守辽东太监王彦卒上命太监喜宁检阅其家财彦妻吴氏诉喜宁私取其奴仆駞马金银器皿田园盐引等物诏宥宁罪追取田园盐引给主余物悉入官
　　
　　司礼监太监呉亮金英范弘阮诚以私刍牧于南海子下锦衣狱
　　
　　谪监察御史李俨戍辽东铁岭卫俨在光禄寺监収祭物太监王振过之怒俨应对不跪遂下锦衣狱已而谪之
　　
　　十年锦衣卫卒王永为匿名书数太监王振罪恶掲之通衢及振侄王山家缉事者得之刑部论以造妖言斩罪诏即磔之于市不必覆奏十二年武功中卫指挥使华嵩宿娼事发当杖赎特命髠其首漆之枷示教坊门满日充大同卫军坐与王振侄争娼故也
　　
　　十二年太监喜宁侵太师英国公张辅辅不从宁弟胜率自净身家奴毁辅佃户居室殴家人妻堕孕死事发宥胜赎徒自净身者戍广西南丹卫因勅礼部尽収功臣私蓄阉奴入官
　　
　　十四年七月甲午车驾亲征北敌发京师是举也司礼太监王振实劝成之故羣臣虽合章谏止上皆不纳命下二日即行扈从文武吏士皆仓卒就道丁丑车驾至宣府风雨大至边报益急羣臣复交章请驻跸王振怒俱令略阵壬寅车驾至鸡鸣山众皆危惧上素以诸事付振至是益肆威成国公朱勇等有所白膝行而前振令户部尚书王佐兵部尚书邝埜管老营佐埜先行振怒令跪于草中至暮方释钦天监正彭徳清劝振曰敌势如此不可复前倘有踈虞陷天子于草莽振怒詈之曰设若有此亦天命也学士曹鼐曰臣下命不足惜主上系宗社安危岂可轻进振终不从八月己酉驻跸大同振尚欲北行镇守太监郭敬宻告振曰行则必堕敌计振始惧会骤雨复至始议班师庚戌师东还是夕次双寨雷电风雨交作师行彻夜不止初议从紫荆闗入振蔚州人也始欲邀驾幸其第既又恐损其乡土禾稼复转从宣府行壬戌次土木敌袭击我师大溃车驾北行中官惟喜宁侍振等皆死庚午郕王御午门左门都察院左都御史陈镒合诸大臣廷启六科十三道亦有言王曰汝等所言皆是朝廷自有处置言甫毕百官皆趋进跪恸哭不起扬言曰圣驾被留皆振所致陛下若不速断何以安慰人心锦衣卫指挥马顺喝逐百官给事中王竑奋臂捽顺发啮其肉曰顺倚振肆强今犹若此诚奸党也百官争捶死顺且请籍振家王准言众犹哭未退守卫士卒亦泣下王起入令太监英问所欲言咸曰内官毛贵王长随亦振党请寘诸法遂于门隙中出二人又捶死之寻执王山至众相戒勿捶死使伏法遂缚山赴都市凌迟处死王令谕曰国家多难皆因奸邪专权所致今已悉准所言置诸极刑籍没其家以谢天人之怒以慰社稷之灵尔文武羣臣务须各尽乃职以辅国家以济时艰百官乃拜而退曵弃顺等尸于道军民犹争击不已百官请籍顺及毛贵王长随家王令免籍
　　
　　是月令旨籍没太监郭敬内官陈官内使唐童等家以皆王振党也科道会劾僧録司右觉义龚然胜道録司右玄义王道宏锦衣卫镇抚周铨等贿嘱马顺引进王振家出入积成巨富令旨降谪有差复请诛籍之不许
　　
　　九月法司疏王振同居异姓之人皆当斩诏谓振倾危社稷罪恶深重但朕即位之初体天地生物之心姑屈法伸恩但系振本宗不问大小皆斩首以狥妇女给发功臣之家为奴其家人婚者宥死杖一百发戍边卫是日镇守大同太监郭敬潜回京师下狱初敬与振厚逓年多造铜铁箭镞瓮盛以振意遗卫拉特使臣辄用良马赂振及敬以报宋瑛等杨和之败又为敬所制上皇至大同羣臣劾敬失律振矫旨不问至是法司议凌迟处死诏锢禁之
　　
　　十月御马监左少监布尔罕伏诛布尔罕本降虏给事宫禁数十年及土木之败即助敌反攻射内使黎定既又为敌使至京有所需索命执而诛之
　　
　　十二月诛辽东百戸实达尔见获敌泄我虚实且数为敌使张彼声势又为托克托布哈致意于镇守太监伊实喀至是逃归巡按御史刘孜鞫之因劾伊实喀本广西人敌犯广宁伊实喀禁制官军不使出击反状昭然且及其不法十余事诏即诛实达尔仍置伊实喀不问
　　
