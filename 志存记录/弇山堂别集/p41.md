<!-- { "loadSidebar": true } -->
　　
　　弇山堂别集卷十九
　　
　　●钦定四库全书
　　
　　弇山堂别集卷二十
　　
　　（明）王世贞 撰
　　
　　○史乗考误一
　　
　　国史之失职未有甚于我朝者也故事有不讳始命内阁翰林臣纂修实録六科取故奏部院咨陈牍而已其于左右史记言动阙如也是故无所考而不得书国忸衮阙则有所避而不敢书而其甚者当笔之士或有私好恶焉则有所考无所避而不欲书即书故无当也史失求诸野乎然而野史之弊三一曰挟郄而多诬其着人非能称公平贤者寄雌黄于睚眦若双溪杂记琐缀録之类是也二曰轻听而多舛其人生长闾阎间不复知县官事谬闻而遂述之若枝山野记剪胜野闻之类是也三曰好怪而多诞或创为幽异可愕以媚其人之好不核而遂书之若客坐新闻庚已编之类是也无已求之家乗铭状乎此谀枯骨谒金言耳虽然国史人恣而善蔽真其叙章典述文献不可废也野史人臆而善失真其征是非削讳忌不可废也家史人谀而善溢真其讃宗阀表官绩不可废也吾于三者豹管耳有所见不敢不书以俟博洽者考焉
　　
　　夫家乗是而疑誉者吾弗敢擿也野史非而疑毁者吾弗敢救也其龃龉而两有证者吾两存之其拂而核者吾始从阳秋焉鄙人之途听而诞者也纎人之修郄而诬者也则弗敢避矣
　　
　　自此以下凡十一卷皆考二史误
　　
　　国初事迹乃刘辰撰言太祖闻刘基章溢叶琛皆国士也征聘到京授基溢中丞琛洪都知府按是时宋濓同聘而基与溢累数任官始至中丞非径授也
　　
　　刘辰又纪乙未正月克金华路五月太祖为开府仪同三司江南等处行中书省左丞相不知诸将推奉耶抑受之宋龙鳯主也史佚之故附于此
　　
　　辰又纪癸卯三月张士诚围安丰韩林儿告急太祖亲援之士诚闻而遁去刘福通奉林儿退居于滁士诚复入安丰丙午三月太祖取林儿安置按史云癸卯二月张士诚将吕珍破安丰杀刘福通据其城先是福通等兵势日蹙以安丰来附至是为珍所杀三月上帅师破吕珍珍走师还元将珠展锡都复乗间入安丰福通死而韩林儿者不知其何所之也辰所记福通奉林儿退居滁固误意者林儿得脱之后尚拥虚器于滁耶既云丙午三月太祖取林儿安置按枝山野记内载伐张士诚榜文云龙鳯十二年皇帝圣旨呉王令旨又何也史惟称刘福通而不及韩林儿至上即位告上帝文亦止言福通盖讳之也
　　
　　草木子余録言髙帝谓天下一家尚有三事未了一少传国玺一王巴拜未擒一元太子无音问分四路出讨至漠北大败死者先后约四十余万人按北征止用十五万人惟大将达与中山侯和不利旋收兵回塞曹国公文忠胜负相当而宋公胜等则全胜其云死者四十余万人谬也
　　
　　髙帝事迹内载李文忠守严州取妓韩留宿太祖怒而诛之召文忠问罪以中宫言得解回镇儒士赵伯宗来汝章说曰再召不得回矣文忠乃使伯宗等宻通使于杭州张四平章通好既得报与郎中侯原善掾史闻遵道谋约降会上以手札召之文忠猝至京上大喜抚之甚切赐良马金币文忠归而尤原善等曰我几负主上即事泄何以见之乃谋饯张使及伯宗汝章于大浪滩使博索醉而缚投于水按文忠至亲勋臣岂宜有此纵有之刘岂宜不少讳而纪以上闻盖是时景隆以嫌疑得罪辰之此言固上所不厌听也
　　
　　枝山野记言洪武中御史与校尉同居官舍重屋御史在上校尉在下欲其互相纠察按此时原不设校尉刺事剪胜野闻言太祖平伪周见周伯琦伏张士诚后问为谁对曰前元叅政周某帝曰元君寄汝心膂乃资贼以乱耶伯琦惶恐不能答先赐三日大醉以酬其功后杀之按伯琦放归里久之乃卒
　　
　　又言司徒李伯升先以国情输我师帝以为佞臣命斩以示士诚野记言亦同按伯升降后累迁中书平章政事洪武中乃卒子为世袭指挥
　　
　　又言徐太傅追元顺帝将及之忽传令班师常遇春不知所出大怒驰归告上曰达反矣追兵及顺帝而已之其谋不可逆也太傅度遇春归必有变乃留兵镇北平而自引军归驻舟江浦仗剑入谒帝时方盛怒宿戒阍吏曰达入慎无纵之达既入未见帝自疑有变乃拔剑斩阍吏夺关而出帝因使人释其罪令内谒达不可帝不得已往视于舟中达因进曰达有异图不待今日虽云晩矣然吾临江鞠旅亦能抚有江淮顾弗为耳且吾之不擒元帝亦筹之熟矣彼虽微也尝南御中国我执之以归汝曷治焉天命在汝已知之矣顾达何人敢以自外上乃悦按下大都后达与常平章同破山西库库至陜而分兵达讨定西王巴拜而平章袭应昌平章卒于军以二年八月柩至龙江达以十一月班师入见上抚劳之此言何从起也况太傅之所以功名令终者忠顺耳拔劔斩关称名尔汝之说虽病狂丧心者不为之书生妄语可笑
　　
　　又言代王之母邳人也先是太祖尝战败而奔投代王母家王母曰尔某耶人言尔贵天子也因宿旦辞去王母曰吾后有姙如何帝乃贻弊梳为质及上即位子且长矣因携子及质谒上上命工部草设木宇居之不令入宫及代府成遂分封焉故王卒得终养其母按王母惠妃郭氏与蜀谷二王同母且王以洪武七年生为天子且八载矣安得有微时战败之事无稽不可信如此世系谓太宗周王为髙皇后所生而懿文秦晋诸妃子非也革除遗事则谓懿文秦晋周王为髙皇后生而太宗为达妃子亦非也太宗与懿文秦晋周俱嫡出史与玉牒甚明
　　
　　野记言滁阳王后伏劔而死按以上为孙德崕所留惊忧成疾而卒后龙鳯主拜嗣子为元帅张天佑与上为左右副元帅而天佑在前上不受则王之终必不以权夺伏劔明矣
　　
　　枝山野记言癸卯八月髙皇与陈友谅战彭蠡小却郭威襄请以火攻胜之后宣武公子兴射友谅矢贯其颅及睛而死按国史止言友谅中流矢不闻宣武射也且当其时友谅死东军尚未知至死之三日而降卒始来告犹未信何以知射自宣武
　　
　　资治通纪言大祖初生河上取水澡浴忽有红罗浮来遂取衣之郑氏征吾録及故所居名红罗障及髙氏鸿猷録亦因之实録载瑞兆多矣独不载此恐亦传闻之误
　　
　　又言朱文正贬广东死非也文正先拘守鳯阳先墓以逃故赐死死时上未取广东
　　
　　六年黜丞相汪广洋为广东行省叅政以柔奸怠政也后竟赐死按广洋寻再入为左御史大夫右丞相十二年贬今云竟赐死抑何遗略也
　　
　　胡惟庸谋逆阴约日本国贡使以精兵装巨舶约是日行弑即大掠库藏泛舟入海事泄伏诛上后却日本之贡以此今纪殊不详
　　
　　又言蓝玉征西归意望进爵时已封凉国公上命加太傅玉攘袂曰我当为太师何太傅按是时加宋国公冯胜颍国公傅友德为太子太师玉与曹国公李景隆为太子太傅开国公常升全宁侯孙恪为太子太保然则玉等之所加东宫三太非三公也今纪不能详若攘袂之说考之史则有之
　　
　　近峰闻略引王文恪公言髙帝克陈友谅俘其妻孥曰我自起兵以来未尝纳人子女今友谅三犯我金陵四犯我太平我甚恨之其妻阇氏可没入掖庭未几生子友谅遗腹也封潭王国于长沙将之国阇氏语之曰尔乃汉王陈友谅子汝父被杀吾为汝忍死于此他日当为父复此雠也故事诸王来朝者皆止于宫中潭王来觐入止宫不以礼自检归国发兵反髙皇遣太傅徐达之子讨之潭王坚闭城门抱其幼儿绕城上行取铜牌书其上云宁见阎王不见贼王因掷于城外遂举火阖宫尽焚携其子投隍堑而死髙皇大怒因假妖星乱宫为辞尽戮宫人皇后脱簮珥待罪仅免余悉殱除焉自是纪略亦因之按潭王之母达定妃与齐王同胞非阇氏也王生于洪武二年距陈友谅之亡将十载而云遗腹孝慈之崩在十五年距潭王自焚且七载而云后脱簮珥待罪仅免王之焚以妃家坐罪不自安帝遣使慰谕之召入朝疑惧与妃自焚而云发兵反王文恪久典国史而孟浪乃尔又何怪于皇甫陈氏之传讹也
　　
　　纪略言太祖之封十王也亲草册文适李韩公北征唐之淳在军尝为草露布上读其文嘉之问草者为谁韩公以之淳对帝令飞骑召之使者不谕械之京之淳以父肃得罪悚栗不自保至京过其姑门告使者止索其姑见泣曰善为我敛尸乃行次东华门时门已闭守者曰有旨令以布裹从屋上逓入累累逓易数次至便殿灯烛荧煌帝坐阅书之淳俯首庭下帝问曰尔草露布耶对曰臣昧死草之乃以短几置之淳前列烛命膝坐以封王册文一篇授之曰少为弘润之之淳叩头曰臣万死不敢当帝曰即不敢旁注之之淳承命注上遥望烛影下帝微微喜至十篇上大悦时夜未央命出候朝谒归至姑家犹守门相与庆幸具酒食慰劳及朝帝问曰尔世宦否对曰臣父翰林应奉即日命嗣父官考之十王册定于洪武三年四月其六月唐肃始为翰林应奉明年夏例失朝免官又二年以例责佃临濠今以其时为唐肃得罪后事一大谬也李韩公既无北征亦何尝有露布二大谬也之淳洪武末馆曹公景隆家至建文二年始以方孝孺等荐拜翰林侍读明年卒原无仕髙庙及为应奉三大谬也十王册文多宋濓草是时虽唐肃不得与况之淳乎事盖无一实
　　
　　双溪杂记洪武八年相府变发觉由是始置三公阁内以备顾问而丞相废革误也此时无府阁虽有大学士亦非三公不叅机务又丞相废在十三年
　　
　　草木子余録言洪武十四年诛凉国公蓝玉收其党四万余人诛之初征云南时诸将十余人陛辞上与玉论兵呼诸将去三呼而不应玉举袖一麾诸将尽起上甚恶之所谓三呼不如一麾四万余人之命基于此矣按蓝玉之死在洪武二十六年又征云南玉为左副将军傅颍公为大将是时上虽亲饯之于龙江然进止机宜非玉所得专也
　　
　　近峰闻略言太祖克金华召一星者刘日新推命答曰将军当极富极贵又推诸将校则言或为公或为侯髙皇怒其不言官职刘请屏去左右曰极富者富有四海极贵者贵为天子髙皇大喜洪武四年召至问欲贵乎对曰不愿又问欲富乎对曰不愿问以所欲曰臣所欲者求一符可以遍游天下耳髙皇因以手所挥白扇题曰江南一老叟腹内罗星斗许朕作君王果应神仙口赐官官不要赐金金不受持此一握扇横行天下走识以御玺刘持此遍游十二年回家忽对妻子言我当死于非命故归欲作别去游京师妻留之曰既当死死于家耳答曰当死于京都遂至南京都市中推筭但讲命而已盖先被旨不许与人筭故也都督蓝玉平云南回因请刘言将军将星见梁地当封梁国然七日必有一险我当与将军同死后果封为梁国公侍朝穿红袍在西班时日当上照映上目之曰此将军不独外邦人畏之朕亦胆寒矣有张尚书者同往云南与玉不睦对曰此人陛下之前不妨但恐非少主臣也上由是欲诛之因潜令科道纠之科道问张尚书何以为罪张第言军还不交军欲乗此作乱耳玉临刑时叹曰神乎刘先生之言问为何人曰刘日新上闻因逮刘至问汝与蓝玉筭命对曰曽筭又问汝命尽几时曰尽今日因杀之今其家子孙犹在赐扇尚存按蓝玉以征南左副将军从颍国公破云南还又六年大破虏封凉国公非梁国公也又三年而以谋反诛非自云南还封凉国公又非以其时诛也张尚书者疑即张紞云南平后始为左叅政至布政使并无与玉同朝也推此则刘日新之妄可知矣
　　
