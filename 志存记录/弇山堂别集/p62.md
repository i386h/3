<!-- { "loadSidebar": true } -->
　　余过泌阳得李尚书逊学所为焦少师芳葬志其它谀辞不足道姑书其入内阁以后语以示人愚谓尚书死后焦家人妄托之耶不然何以为尚书也内云纂修通鉴节要瑾谓错误厉威欲罪馆职公曰古今未闻以文字罪人者瑾乃止瑾议差戸侍追湖广逋赋公力言其害竟取其人还四年孝庙实録成升少师兼太子太师华盖殿大学士余如旧累疏辞不允会以疾在告上赐酒肴蔬米命太医诊视既乆请停俸不允病中闻平江伯陈鋭以细故而充军总兵官神英以微功而封伯顿足恚怒乆之适同僚二公来视疾公曰此等大事两先生何不与辩而使人议朝廷政刑之失曰亦尝言之五年三月病愈入谢四月宁夏指挥何锦周昻丁广与安化庶人谋逆缺副总兵兵部尚书王公■〈日上永下〉会议推补乆而未决公曰我虽未知叅将仇钺之为人然为何锦招入城或不得已为妻子计耳若用渠安知其无所济遂具题制曰可时安化伪寛军民差役警报日亟而中官以张永督京营兵内阁李公举致仕杨一清为总制徃讨之公曰宁夏皆习战边军也京营虽曰天兵恐不相敌杨一清家在镇江亦恐缓不及事莫若下寛诏以安反侧彼中自有收厥功者瑾方肆虐坚于不从公曰一反虏尚能出伪旨以收人心我堂堂天朝明明天子顾不能出片纸收人心而使惠归于彼乎瑾不能答但曰切勿太寛既而诏书一出天下大悦仇钺果以计斩周昻擒安化捕何锦丁广于城外宁夏遂平时京兵尚未至潼闗也瑾恨悔曰我数年所行一赦变尽谋去公或曰上实注意奈何瑾曰我第言其老请厚其行耳乃以星变避位为辞众疏具始语公公曰吾志也但朝廷有事不敢言耳急具疏先后上明日独公得允焉按通纪纂要书成指擿字误大学士东阳等皆降俸尚书梁储侍郎靳贵庶子毛澄等皆降官誊録官有至改职者盖芳以已不与纂修故导逆瑾为之而今言瑾欲罪翰林臣用芳言而止何也戸侍追湖广赋者瑾之乡人韩福而芳所比也肯言其害乎安化之役主赦者内阁意假张彩达瑾而得之志辞何尝有一实乎夫芳恶浮于彩百倍彩罹重辟而芳老牖下非人情也
　　
　　又考之史四年二月先是有诏荐怀才抱徳浙江以余姚周礼徐子元许龙上虞徐文彪应四人者上疏求用瑾矫旨谓天下至大岂无可应诏者何余姚隠士之多若此下镇抚司鞫问谓诏草出刘文靖健手而谢文正迁私其乡人瑾持至阁欲逮之并籍其家李文正徐为劝解瑾意少释焦泌阳在傍目之抗声曰纵轻处亦当除名既而旨下健迁皆为民礼等谪戍边卫仍着令余姚人毋迁京官而泌阳墓志则云闻瑾仇致仕大学士刘公健谢公迁尚书韩公文期以差官校徃逮之公亟约同列以疾辞独候门入召瑾语不至累促之瑾乃来公以前闻诘其有无瑾良乆曰有固有上意也我知为乡里耳公曰三人惟刘与我为乡里亦惟刘有宿怨国家大事岂人论恩怨处耶汝与上位说我焦某托此三人皆受先帝顾命以遗上位者今逮之彼大臣义不茍辱在途而死是朝廷杀顾命大臣也异时上位若云不知要有当其辜者瑾惧而寝之按此不但与信史矛盾而已韩公原非顾命臣又曾被逮在三年内与兹事了不相闗且焦公之见瑾佞辞泉涌今则伉浪若前后軰然嗟乎谀墓之人不学无术而敢为矫妄其罪浮于泌阳矣
　　
　　屠襄惠公墓志公与兵部尚书马端肃公同为太子太傅部当班上谓其先进特疏让之按二公虽俱加太子太傅而马公兼少保于班次亦应让耳盖屠公秩满九载加太子太保时以马先为太保久故让之
　　
　　王文恪读李文正墓志云右志文大学士杨一清所撰一清与李公俱湖广人少亦与神童举二人最相得同心推挽互相标榜而皆善钩引笼络之术故士亦翕然称之其为此志最所加意者称誉过情志所不免然亦必据其实若夫以有为无以无为有则将谁欺乎凡志所称余未入阁之先不及知余既归之后亦不及知惟是同事之时而驾虚凿空则有不得不辩者志言张玮崔璇姚祥等枷号以公奏得释夫此三人枷号最瑾作威之初公于时方称病不出于何所奏纂要最瑾所恶又曷尝锡宴示恩而公又曷尝辞之匿名文书之投逮廷臣于狱因事解释则有之今云公奏不知奏于何人奏于上乎奏于瑾乎瑾逻卒四出公无一言乃云具疏极论之不知疏今安在且瑾威权隆赫有敢讼言攻之天下将以为鳯鸣朝阳岂同官而有不知乎在廷之臣有不知乎何其敢于欺也其谓辨盗之事亦非事实既曰见公敛容起敬又曰每切齿焉何相戾也大抵李公在内阁几二十年因事纳言周旋粉饰不可谓无至瑾用事一切阿奉又何正救之有哉及瑾败乃令有司查革何前谀之而后革之也其作瑾碑文立齐化门外自比剧秦美新瑾败乃先首饰谓瑾传旨使为之则又欺之甚矣文恪与西涯有郄不无过于攻驳然亦少足证谀墓之过余既以王文恪所辩李文正墓志为董狐之笔而志之矣及考国史乃大有不然者按正德二年闰正月乙丑枷号尚宝司卿崔璇湖广副使姚祥于长安左右门外工部郎中张玮于张家湾己巳大学士李东阳等言近崔璇等各因公差赴任在途犯法荷蒙钦断俱用大枷枷号一个月天威所施中外悚惧臣等仰窥圣意盖悯念地方人民之不胜劳役也但各人所犯自有本等罪名若枷号乃至重之典死生系焉由儒生而入于官者岂能忍死至一两月之乆臣等毎见皇上当处决重囚之际哀矜详审往徃从寛好生之心直与天地相似今此三人以侍从部署亦曾効微劳一日不谨致罹重法命在旦夕实可矜怜今枷号已经数日足示惩创伏望少霁威严特加寛贷或送法司依律问拟则轻重适中恩威并着既已见爱民之仁亦不失待士之体使天下之人称颂圣德永永无穷斯文幸甚羣臣幸甚臣等备员辅导职赞钧衡非敢回护文官实欲阐扬圣徳区区犬马之诚不能自已故敢昧死上陈伏惟圣明鉴察不报甲戌传旨崔璇等枷号期日未满姑从轻释发铁岭卫永逺充军三年六月壬辰午刻御道上遗匿名文簿一卷侍班御史奏之司礼监随传旨面加诘问诸司官皆跪于丹墀午后执后班三百余员通送镇抚司究问次日大学士李东阳等奏曰匿名文字出于一人其阴谋诡计正欲于稠人广众之中掩其形迹而遂其诈术也各官仓卒拜起岂能知见况一人之外皆无罪之人今并置缧绁互相惊疑且天时炎热狱气薫蒸若拘挛数日人将不自保矣惟皇上仁慈好生睿智烛物望特降纶音先行释放而后密加体察寘之典刑上从之按二疏载之内阁纪之实録岂有伪理而文恪则谓身与同事证其必无此最不可解岂李公预忧身后作此掩覆计耶不然王公岂耄而忘之抑其恨李公之甚但知行状之可驳而以阁藳实録俱秘书人不得而见之耶二公之不得为君子必居一矣
　　
　　杨文忠公行状系用修所纂颇详核其九年满考加左柱国兼支大学士俸十二年满考加太傅宴礼部四辞太傅乃许今殊不之及何也
　　
　　文忠行状云丁丑十月二十一日入阁疏谢且请回銮十二月十八日与蒋公至居庸请驾不报时北狩将归先遣人谕内阁府部各为旗帐奉迎钱宁来逼公首倡宁时冒国姓擅威权通剌徃来称皇庶子人无敢难者公曰旗常在国铭功臣耳旗帐亲旧里俗也君尊如天岂敢渎献乎威武大将军是何名号耶上复遣所幸通政张龙来谓上言杨阁老忘徃年一遣内臣两遣行人取之耶亲在则存问死则厚恤恩礼过诸大臣百倍而执拗乃尔亦知惧否公曰雷霆之下谁不震惧第不敢以非礼仰报耳戊寅正月七日驾回不用旗帐上素重公亦不以为忤也按杨公所拒张龙语或有之而谓驾回不用旗帐恐不无矫饰按史称正月乙巳传旨羣臣用曳伞大帽鸾带奉迎寻赐文武羣臣大红纻丝纱罗各一服色则一品斗牛二品飞鱼三品蟒四品麒麟六七品虎彪翰林科道不限品级皆与焉部属而下六品不与丙午上还自宣府羣臣候德胜门外中官预传上意具彩帐数十彩聮千数皆金织字序词惟称威武大将军不敢及尊号众官列名于下亦不敢称臣又具白金羊酒彩币于一红梵夹进御为贺仪良乆上戎服乗赤马佩劔而来边骑簇拥见火球起戈矛间烟气直上乃知驾至羣臣皆于道左叩头上下马坐御幄大学士杨廷和奉觞梁储注酒蒋冕奉果槅毛纪奉金花称贺上饮毕云朕在榆河亲斩敌首一级廷和等叩头对曰皇上圣武臣民不胜庆幸上遂驰马由东华门入豹房越十四日赐文武臣银牌于左顺门一品重二十两二品三品十两文曰庆功五采饰之贯以朱组四品五品及都给事四两给事中御史三两镂曰赏功贯以青组盖酬彩帐贺币之价也唯翰林以无贺仪不与赐今云驾回不用帐将谁欺也
　　
　　林介立时行状在史馆奏记副总裁董公曰昨闻迎立一事或云由中或云由内阁诛贼彬或云由张永或云由杨廷和疑信之间漫然无据云云杨文襄一清为张太监永志则曰逆彬握边镇重兵留镇四十余日召文武百官胥来会集贼濠尚在人心惶惑莫知所为彬卒有所避而不萌异志者公之力也次年春宫车晏驾公以计擒彬督视京城九门防奸制变中外倚之而安及考杨文忠公行状乃公与蒋公力言之魏彬托使上奏张鋭从傍阻之不得而少监陈严亦助公入奏乃决时江彬方入问安坤宁宫兽吻礼毕张永潜使人报之遂奔西安门以取西官厅文书为辞中道折向北安门当闗者曰有旨留提督彬叱曰皇帝何在安所得旨乎手批门者守门人羣拥之追者至遂缚之其不侔如此窃谓杨文襄与永昵也而又不善杨文忠故归功于永文忠与永后不相善也且复用永者文襄与张永嘉荐也故杨氏之子孙悉收功于文忠而加永以潜报之说考之陈司马继世纪闻云江彬自南京回至通州延住月余方入京时上已不豫彬自知罪大欲将所统边军把守皇城诸门意在叵测人心汹汹时杨内阁廷和亟与张永及兵部议称团营官军正该皇城诸门守御边军离家多日不可乆留即放入城不许停住实削其羽翼也杨公以彬握重兵恐其惊觉乃与张永密订假与相好延至坤宁宫即启皇太后传懿旨将彬擒拿并男妇党与不走脱一人彬坐凌迟处死人皆称快时彬手握重兵使当国者为谋不臧不但杀身而贻宗社之祸亦不细矣从容用计不劳余力而中外晏然审此则杨公与永之功可以不相掩矣
　　
