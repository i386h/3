<!-- { "loadSidebar": true } -->
　　杨文贞撰夏忠靖神道碑谓太宗将亲征公忤旨罢官按是时系狱籍行李至帝崩而后出之也又蹇夏二公辍部务后赐珊瑚笔格研调旨公于二碑皆不之载岂以其近于侵阁权耶何言信史也又碑辞称仁宗嗣位即日复尚书遂加少保今上正位东宫加太子少傅按吕震初加太子少师而公为太子少傅上见公班在吕下遂加少保后吕以觖望亦加太子太保是公加太子少傅在前而少保在后也实録及吕公碑可考文贞与公同朝而纪事脱略如此金荣襄公濓墓志陈芳洲循譔其自戸部尚书左迁工部不言所以亦不言落太子太保与后复官何文肃乔新为碑阴记云浙东大姓有输岁赋绵绢至京者适有诏蠲逋赋乃匿其半而以半贿权贵嘱公以赦蠲之公言此乃已征在官者力持不可权贵怒嗾台谏劾公文致其罪请下廷尉景皇帝察其诬不许都御史王文与公有隙抗言诋公不得已落公太子太保改工部尚书先公为吏部尚书上言公有经济才其计度财赋以充边储非为私也帝嘉纳之迁公戸部复太保又云此事乃乔新所暏记者不敢诬也先公者文渊也按陈公既为墓志而王文又上疏诋公之人则当时所谓权贵能嗾台谏者又为何人耶然还戸部后至易储始复太子太保实不因文渊语实録可据
　　
　　沐忠敬王晟碑杨文贞撰麓川之败与其临卒时状不尽掩其所掩者陈季犷简定之败耳
　　
　　袁永之定襄伯郭登传及定襄碑志俱称谍报东驿敌入境登率兵蹑之行七十里至水头日暮休兵夜二鼓谍报二十里外沙窝有敌营十二登召将士问计皆曰敌众我寡莫若全军而还登曰我军已去城百里且疲困即一退被敌以铁骑来追虽欲自全得乎即按剑起曰敢言退者斩进薄贼营昧旦贼以数百骑迎战登奋勇先登诸军继进呼声震山谷登射杀二人手刃一人敌大败追奔四十余里至栲栳山共斩首捕获二百余骑夺回人口牛马弓械以万计捷闻封定襄伯是役也以八百骑破敌数千为中兴战功第一考之史登奏鞑靼从顺圣川入塞驻沙窝臣等督官军与敌战斩首十一级生擒哈喇等三名贼众溃散追至栲栳山复战又斩首五级夺所掳男女百十六马九十八匹牛骡驴六百二十一头马鞍七十五盔甲弓箭等器四百余然则斩首捕敌仅十九耳所谓精鋭二百骑安在而人口牛马弓械何尝有万计也实録所记大抵据定襄捷奏而志传所记似以人口入捷奏有虚张而今仅若此志传之虚罔可知也当时昌平武清之功类如之惟石定逺两战及杨信之数混入且其词亦夸张杨彰武一战差强人意耳安逺柳武肃侯溥墓志钱文通撰云正统十四年师还进太子太师后守广西天顺改元上念功劳召进太傅掌营府二年以疾就闲按实録景泰三年易储平江侯陈豫武清侯石亨为太子太师安逺侯栁溥为太子太傅五年以镇守广西加太子太师天顺初以镇甘肃加太傅及据李文达日録桞溥征西无功还进驼马上命言官劾罢其太傅今志文言十四年不及太子太傅云进太傅掌营府而不言镇甘肃加又不言罢太傅皆谬
　　
　　廖学士撰茹忠诚瑺传云乞致仕寻以事逮至京师死于狱而不能详其得罪之故按谷王橞在长沙已蓄异志瑺告归祭墓觉之不入城朝谒王以祖训糺之上不得已下瑺狱病死后王竟以谋逆削国史载之甚详瑺曽为吏部尚书传亦不载黄忠宣公神道碑按公镇交址日考士中妣王氏卒于家公夺情不许守制皆不之及
　　
　　余见黄氏双槐岁抄称陈琏自按察使改通政使掌国子监事笔之异典后见王文端撰陈公志止言通政使而不言掌国子监几欲削之然谓黄才伯陈之乡人也不应舛误后又见国子司业呉溥墓表云宣德丙午通政使陈琏奉命掌国子监设宴公堂是夕溥卒最后考之实録亦云盖自迁通政使即专掌国子监而墓志遗之文端之脱漏一至于此
　　
　　少保黄文简公淮墓志其以大学士归养后谢恩至京主会试见礼部试録甚详事甚竒而志不载可谓阙畧之甚
　　
　　王文安公英丁酉主应天试庚子癸卯主顺天试戊戌庚戌壬戌主会试而传不悉载第云屡为会试考官而已亦大脱畧
　　
　　权谨传谓文华殿大学士以疾乞归进秩通政司叅议听致仕非也通叅与殿学同品考之宣庙实録乃是改通叅政后久之始致仕耳
　　
　　徐武功行状云年二十三中顺天府乡试明年登进士第诏简进士为庶吉士数视列宿公与其列所以作养而期待之甚至久之一日宣宗御便殿召所简二十八人者亲命之题试之擢公第一按公中乡试之年实二十六非二十三也考之国史登第之岁为宣徳癸丑上选进士尹昌黄瓉赵智陈云傅纲黄回六人为庶吉士令王直教习十一月复选徐珵頼世隆呉节李绍姜洪虞瑛潘洪王玉陈金刘实郑建方熈何瑄为庶吉士亦命直教之盖两选矣而共十九人今既不详其事而云二十八人抑何误也商文毅公志初入内阁由侍读迁翰林院学士以易储进兵部左侍郎兼学士及左春坊大学士寰宇通志成加兼太常寺卿余如故志皆不载岂以景泰中迁官故讳之耶
　　
　　王忠肃行状云南阳李文达公以事黜补外任内阁乏人欲用公公力辞荐所知寻又败去上召公问曰李贤何如人公顿首曰如贤者与臣处久始终如此本分人也遂复李公于内阁按李公自去位至复一月内事耳公所荐必岳李方然李复内阁之三日而岳改教内竖不应云败去始荐李也恐所记未甚确
　　
　　姚文敏作王忠肃公行状虽极推奨而中有云性多猜疑好笼驭人坐是为小人窥觊以左道投之卒为所卖者多矣故人以知人为病又云予忝与公同事近一年相与一出于正荷公颇相爱然不能无南人之嫌以上虽近于直笔而实与公不相类盖文敏之弟龙为福建左布政使有吏才颇不饬簠簋忠肃之郷人右布政刘让麤鄙与龙不相得龙之入觐欲因文敏以去让而忠肃并龙斥之盖不能无怼笔也
　　
　　邹文敏济以少詹事事仁宗东宫卒后赠太子少保谥文敏给诰成化中子康靖干满尚书三载于例无可推恩而康靖固请一级之赠吏部乃拟赠职尚书而加资德大夫正治上卿诰特旨进一级遂得太子太保礼部尚书兹亦可谓异恩史载之甚详而文敏康靖家传俱不及因识于此
　　
　　成化二年兵部事例凡总兵侯伯坐于巡抚之左都督坐于巡抚之右若系文臣总督提督不论侯伯虽佥都亦坐其右十四年总督两广右副都御史朱英坐总兵官平乡伯陈怀左懐与之争总镇太监顾恒为奏请下兵部尚书余子俊等议如二年例诏革英总督止为廵抚居数日子俊等上言英等招抚猺獞功多请论功行赏及言总督不可辄革恐巡抚权轻不能弹压诸夷继有旨朱英升右都御史仍总督军务兼巡抚顾恒陈怀俱赏银三十两彩段四表里仍各赐勅奬励是举也初欲伸陈怀以抑朱英故革英总督既而以事体未便故复英总督终以坐次为嫌故进英右都英可谓无妄之抑非分之遇矣其碑志俱不载进官之由聊志于此
　　
　　倪文毅作郭定襄嵩墓志为尚寳司丞斌之子季父忠武侯登乏嗣以公器识不凡具名上闻请以为后忠武性刚介少许可既以公为嗣爱养备至择名师训诲日督课如儒生公亦克承其志益加奋励藉然称贤于时其在宿卫痛斥纨绮习谨饬益至既袭爵两使王藩以礼自持凡所赐予悉辞弗受训练营卒咸有方畧寛严适中生平笃于孝友诸伯叔母无嗣者咸迎养于家待宗党以和驭卑下以惠云云考之于史则谓嵩狂悖不检登西行时留家眷属嵩管嵩悉窘其衣食以故诸妾有缝纫自给而濒于死者登还自悼作诗叹已无嗣而以枭獍比嵩欲黜之以其婚于会昌侯而侯尝活已于难遂隠忍赍恨而殁侯者孙继宗也婚者娶继宗之弟锦衣都指挥使显宗女也活已于难盖天顺初元复辟时事夫以文毅侃侃良史而谀墓之言不可信乃尔
　　
　　罗汝敬墓碑谓仁宗临御公言时政十五事降云南道监察御史且令掌道盖公所言过直故降官然亦以其敢言有学识使歴风宪可大用也公执法持正理寃狱多平反者宣庙嗣位交址黎利弗靖升公工部右侍郎谕利按史洪熈元年五月己卯行在翰林院侍读李时勉侍讲罗汝敬俱以言事改御史庚辰上不豫遣中官召皇太子辛巳晏驾相去仅一日耳汝敬后督陜西屯政以言官擿其受赂事有旨下狱论死长系久之始释为为事官仍理屯事后自引诏例复职再捕下狱仍为为事官乆之始复职而志止言边臣不得为奸利者辄加诬谤公还朝言之诏勿问令公复位抑何相背违也
　　
　　李空同作黄封丘绂传云父中商重庆生公生之夜夣老人抱婴儿曰送蹇尚书为汝子以公为忠定之后身也按忠定以宣德十年乙卯卒而黄公以正统十二年丁卯中乡举年二十五戊辰中进士二十六则忠定捐馆之年黄公已十三岁矣
　　
　　尹文和直志谢尚书一夔墓皇上临御二十有二年既久于总揽洞见羣情乃赫然更置一二大臣首召直于南都叅典密务且起致仕都宪刘公叔融正中台继擢李公孜德位冢宰谢公位司空刘公召和为少宰黄公文昭贰宗伯吾江右士夫素知刚介寡偶一旦聨升舆论翕然称快按立斋闲録云初直为翰林侍读学士一日礼部侍郎缺员歴城尹公素不善直他有举荐上皆不允内以直为之翌日廷遇歴城举笏谢之厯城曰公简在帝心者自此结怨尤深已而直服阕到京适今少傅大司马马公为兵部侍郎被宦者汪直恃宠诬奏谪戍直以兵部非所宜为请补南京礼部汪直宠寖衰直经营再入歴城又不许直凡诗文语言形色率寓嗟叹不平之意后既与孜省景辈挤罢厯城及作丁未会试録序末云登名是録者异日有服大僚亦惟断断焉休休焉好恶用舍一循乎理视天下为一家中国犹一人俾无一贤不効于用无一夫不获其所斯为有光于科目设或此町彼畦媢贤忌能且朋比媟黩自底偾僇为斯文玷亦奚赖焉说者谓至此尤未忘情于歴城也既而氷山睍见直与景等亦为台谏论罢职名至指为小人之尤一网尽去虽若以讥刺歴城而亦若自嘲云尔然则尹之典密务与王公皆自李孜省引之而所谓舆论翕然称快者宁实録也
　　
　　李文正作王襄敏墓志殊不详如云庚子出大同至威宁海瞭敌营所在亟出兵捣之擒男妇七十斩首四百余以大捷闻勅封威宁伯岁禄若干石仍兼都御史辛丑出宁夏擒获十人斩首百余廷议文臣伯以上不得进封加太子太傅增禄四百石总五军营兵署前军都督府提督团营未几出佩将军印镇大同移镇延绥寻罢居安陆按公之封威宁加勲号奉天翊卫推诚宣力守正文臣特进光禄大夫柱国岁禄一千二百石身免二死子孙免一死世世承袭及宁夏捷升赏之后挂平戎将军印兼统宣大兵敌入延绥河西等处越等分道发兵败之斩首二百余越加岁禄五十石史以为此一挫敌遂不敢深入特以宠衰故赏薄耳而志乃畧不之及何也越之初出挂平戎将军印其专制大同改征朔前将军印复改镇延绥则无印而志俱佚之
　　
