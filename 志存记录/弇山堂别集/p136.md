<!-- { "loadSidebar": true } -->
　　永乐八年赐花银六百两米五百石钞六万贯纻丝五十疋暗花二十六疋大红三疋福青五疋蓝青三疋黑緑五疋深桃红二疋素二十四疋大红四疋深青四疋肉红三疋翠蓝四疋明緑五疋出炉银红四疋彩绢二百疋大红二十五疋桃红五十疋木红五十疋蓝二十五疋緑五十疋羊一百羫酒五百瓶柴三万斤炭一万斤阍者拾名范春年二十岁阮道年二十岁武士年二十岁范极年十八岁阮拟年十七岁阮注年十六岁武合年十六岁阮伦年十六岁陈旗年十五岁良舍年十二岁
　　
　　永乐十三年赐镀金铜佛像二尊文殊菩萨一尊四臂观音菩萨一尊镀金铜钤杵六副红字轮六十个大红明花纻丝袋金累漆红刻菊花香盒一个金字轮三个共一袋盛金匾索计一两四钱金厢佛骨一块嵌用红寳石六块金匾索共计金二两三钱金厢紫檀木数珠一串计一百一十颗上带金小杵一个共计金一两八钱腊羊二十只腊猪十口计三篓蛤蜊酱一百六十斤计四坛腌蛏九十斤计四坛腌鱼子八十斤计四坛水母线四十斤计二坛腌蛎肉三十三斤计二坛酱蚶子六十个计二坛对虾五百对计一篓鰕米一百斤计二篓海鱼一千斤计十二篓松子三石计三柜榛子三石计三柜核桃二万个计二篓红枣儿二石计二篓酥油一百斤计二桶泥螺六十斤计二坛各色罗十表里各色纱一十疋各色将乐布十疋髙丽布五疋氁丝布五疋钞二万贯米三百石
　　
　　永乐十三年赐钞五万贯兠罗绵十床海外畨盐三块计三十斤
　　
　　永乐十四年赐银二十锭每锭五十两钞五万贯胡椒一千斤羊一百羫米一千石柴五万斤炭五千斤
　　
　　永乐十五年赐钞五万贯彩段三十疋彩绢三十疋黄鼠一千个酥油一百斤榛子十石红枣五石栗子十石核桃一万个
　　
　　永乐二十年赐大吉祥妙轮十一个红漆一个黑漆十个
　　
　　永乐二十二年赐银五百两钞三万贯纻丝二十表里锦六疋罗十疋纱十疋
　　
　　生日之赏可考者永乐二年赐周王橚布五十疋氁丝将乐布各百疋日本扇二百握四年赐金衮龙纱三疋织金鸾凤鞠衣材二疋素暗花纱十三疋髙丽布二十疋氁丝布十疋又赐纻丝纱罗各二十疋彩绢四十疋钞万锭马十匹及罗帕金扇等物九年肃王楧来朝是日适楧生旦赐彩币十表里羊五十羫酒百缾仍命光禄供饍馐
　　
　　按古之恩赐可考者汉昭帝初赐燕王旦广陵王胥钱一千万广陵王来朝赐钱二千万黄金二百斤剑二安车一乗马二驷宣帝赐黄金前后五千斤他器物甚众东平王苍归国明帝赐钱五千万布十万疋七年特赐宫人奴婢五百人布二十五万疋及珍寳服御器物十五年赐钱千五百万布四万疋章帝建初元年以言事赐钱五百万又赐大宛汗血马一匹入朝赐装钱千五百万又赐貂裘及大官食物珍果临诀赐乗舆服御珍寳舆马钱布以亿万计薨赐赙钱一万万布九万疋阜陵王延徙都寿春赐钱千万布万疋安车一乗清河王庆诛窦宪后赐奴婢三百人舆马钱帛帷帐珍寳玩好充牣无筭宋初赐秦王廷美银万两徳昭徳芳各五千两出秦王廷美西京赐袭衣通犀带钱千万缗绢彩各万疋银万两甲第一区周王元俨疾赐银五千两皇子恺封魏王赐黄金三千两白金一万两金世宗赐寿王呼图金一百五十两金彩百端绢五百疋章宗立各赐金五百两银五千两钱十万金币三百端绢二千疋元宪宗赐诸王巴图银一千锭钞五十万贯元世祖赐诸王穆格银二千五百两诸王阿齐台和拉呼喇哈丹呼喇珠实讷格尔乌尔固岱昭圗卜穆尔阿济格各五千两文绮帛各三百疋塔察阿穆尔钞各五十九锭绵五千九十八斤绢五千九十八疋文绮三百疋海都银八百三十三两文绮五十疋北平王诺木欢马万三千匹羊五万又马三万羊十万诸王阿济格米五千石马六百羊万口诸王旺多银千两和尼齐五百两各珠一索锦衣一袭诸王茂巴尔银五万两币帛各一万疋乌尔图扎济固尔银五千两币帛各一百疋诸王锡锡金百两银万两钞千锭齐奇金二百两银二万二千五百两钞九千锭及纱罗绢布各有差本巴金百两银万两金素段五百纱罗绢布四千五百疋巴图布拉克金百五十两银五十两币帛纱罗万疋玛尔布金银各二百五十两币帛纱罗万疋伊尔根金五千两银五千两钞千锭币帛纱罗二千疋阿勒达尔图等金千二百五十两银十二万五千两钞二万五千锭币帛布毛二万三千六百六十六疋阿雅噶齐等金千两银一万八千三百六十两丝万两绵八万三千二百两金素币一千二百疋绢五千九十八疋部曲羊马钞二十九万余锭马二万六千九百一十四羊十万二百一十駞八牛九百武宗赐豳王彻伯尔金千五百两银二万两钞万锭库舍布克等金二千三百两银一万七百两钞三万九千一百锭蒙郭勒除登极恩赐外金五百两银千两钞二千锭镇南萨喇章又亲王班布尔实金五百两银五千两钞二千锭定王伊玛和尔金千五百两银三万两钞万锭髙唐王专金五千两银五万两又诸王南达萨雅钞二百五十万贯文宗赐诸王阿喇特纳实哩裕噜特穆尔知枢宻院事布哈特穆尔金各五百两银各二千五百两钞各万锭西域诸王扬珠台吉金二千五百两银万五千两顺帝赐亲王萨茂达实金百两银千两钞万锭绮帛表里各三百疋成王赐伊克都护金五百五十两银七千五百两哈玛尔沁特穆尔金五十两银四百五十两定西王鄂噜齐寜逺王库克齐镇南王托欢额森特穆尔等金各五百两银五千两钞二千锭币帛各二百疋特穆尔布哈伊扎尔布哈等金各四百两银四千两钞一千六百锭币帛各一百六十疋安西王阿南达钞二十万锭宁逺王库克齐六万锭诸王阿济格二十万锭汉与元之赐宗室如此其去我朝何啻十倍也
　　
　　有功之赏
　　
　　有功之赏可考者洪武二十年赐楚王桢秦马二十匹黄牛二千头牦牛一千头羊九千只并陜西草场一处以征云南阿噜图等处功也又赐晋王棡及燕王讳钞各一百万锭以征迤北功也洪武三十五年赐谷王橞乐七奏卫士三百金银枪大剑金三百两银三千两彩币三百疋钞三万锭马四匹金笼鞍辔二副岁加禄米三千石以金川门功也永乐十四年赐蜀王椿黄金二百两白金千两钞四万锭玉带一金织衮龙纻丝纱罗衣九袭纻丝绫罗纱各五十疋绒锦十疋彩绢千疋兠罗锦十条髙丽布百疋米千石胡椒千斤马十匹金鞍辔二副以发谷府反谋功也二十二年赐赵王髙燧白金三千两钞三万贯彩币二百表里马十匹以护送山陵劳也
　　
　　弇山堂别集卷六十七
　　
　　●钦定四库全书
　　
　　弇山堂别集卷六十八
　　
　　（明）王世贞 撰
　　
　　○命将考上
　　
　　自髙庙至今亲征之外凡大举平敌出塞者悉纪之
　　
　　按洪武初年定出师献俘仪注録之
　　
　　遣将出师授节钺礼仪
　　
　　前期拱卫司设大将军次于午门外兵部官备节钺陈于奉天殿内架上内使监设御座于殿中侍仪司设大将军拜位于丹墀中道稍西又设受节钺位于御前俱北向设内赞位及授节钺官位授节钺执事位于大将军受节钺位之北东西相向百官侍立位于文武楼之北东西相向通班赞礼位于大将军丹墀拜位之北通班在西赞礼在东引大将军二人位于通班之次其余侍卫陈设如朝会仪是日皷初严侍仪导从官入迎车驾次严文武官具朝服入侍立位大将军朝服入立候于丹墀之西北所部将士鼓吹皆候于午门外鼓三严皇帝服武弁服出乐作升座乐止鸣鞭卷帘报时讫引班引大将军就丹墀拜位赞礼唱鞠躬拜乐作四拜兴乐止引大将军由西陛升西门入内赞接引至御前唱鞠躬乐作再拜兴乐止唱跪搢笏大将军跪搢笏授节钺官取节钺至御前跪承制兴立于大将军之东北宣制位先授节次授钺大将军以次受讫以授执事者执事跪受立于西唱出笏俯伏兴乐作大将军出笏俯伏兴复再拜乐止自西门出执节钺者前行至位分立于左右乐作赞礼复唱鞠躬四拜兴礼毕乐止皇帝兴乐作还宫乐止大将军出勒所部建旗帜鸣金鼓正行列擎节钺奏乐前导百官以次送出
　　
　　遣将告祭庙社仪
　　
　　遣将告祭庙社仪与遣官奏告庙社礼同就命大将以牲币行一献礼师还则陈凯乐俘馘于庙社门外而祭告之与出师祭告仪同
　　
　　大将奏凯仪
　　
　　先期大都督以露布闻大将未至前一日所司设大将次于午门外内使监官陈御座于午门楼上前楹当中南面侍仪司设大将拜位于楼前北向诸将位于大将之后文武百官位于诸将之南文东武西奏凯乐位于大将位前恊律郎位于奏凯乐之北司乐位于恊律郎之南俱北向赞礼位于楼前大将拜位之北文武官侍立于两傍诸将侍立位于文武班之北俱东西相向大将侍立位于诸将之北东向引班舍人位各于所引官之北东西相向又设献俘位于楼前少南献俘将校位于献俘位北设刑部尚书奏位于将校之北皆北向又设刑部尚书受俘位于献俘位西东向设露布案于内道正中南向受露布位于案东西向承制位于案东北西向宣露布位于文武班之南北向至日清晨大将以下入就侍立位皇帝常服乗舆出升楼即御座侍卫如常仪大将以下就拜位赞拜大将以下皆四拜退就侍立位赞奏凯乐恊律郎执麾引乐工就位司乐俛伏跪请奏凯乐恊律郎举麾鼓吹振作徧奏乐曲其曲随事撰述乐止司乐跪唱谨奏乐毕协律以下以次退凯乐初奏将校引俘俟立于兵仗之外乐毕赞宣露布承制官承旨以露布付受露布官引礼引受露布官诣露布案跪受由中道南行以授宣露布官宣讫将校引俘至位刑部尚书跪奏曰某官某以某处所俘献请付所司奏讫退就受俘位俟旨其就刑者立于西厢东向以付刑官其宥罪者楼上承制官宣旨曰有勅释缚楼下承传宣旨释讫赞礼赞所释之俘谢恩皆四拜呼万岁者三将校以所释俘退如有所赐就宣旨赐之大将以下就拜位皆四拜搢笏舞蹈山呼万岁者三出笏复四拜乃出文武官就位四拜搢笏舞蹈山呼如常仪复四拜班首稍前跪称贺致词讫俯伏兴复位及众官复四拜礼毕乗舆降楼还宫百官以次出
　　
　　论功行赏仪
　　
