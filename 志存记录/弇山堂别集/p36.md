<!-- { "loadSidebar": true } -->
　　太子太保征蛮将军成山侯王通以擅弃交址下狱论死久之出为都督同知镇山陵总兵官镇逺侯顾兴祖以从驾不死难下狱出为都督同知镇紫荆皆景帝初即位时事也皆失侯而皆无他功状成山死后始复为伯镇逺遇赦复侯伦氏三元伦氏科第之盛已具盛典中谕徳文叙中会元状元通叅以谅中解元矣而祭酒以训复以解元及第第二人是父子合三元而赢其二也
　　
　　丙辰甲戌状元
　　
　　正统丙辰状元周旋弘治丙辰状元则朱希周正徳甲戍状元唐皋万厯甲戌状元则孙继皋考景泰甲戌状元则孙贤尤为竒絶
　　
　　丁丑状元
　　
　　正徳丁丑状元舒芬字国裳授修撰之未几以谏南幸谪外召复官卒万厯丁丑状元沈懋学字君典授修撰之未几以上书谏张相丁忧不合移病归卒二公才气略相同而修撰皆无满任寿皆四十二
　　
　　输粟三元
　　
　　嘉靖乙丑廷试第一人范应期丁丑会试第一人曹大章成化丙午顺天乡试第一人罗玘皆以输粟入国子监者大章廷试复第二人而与应期宦皆不达玘入翰林以文行显至大官其后正徳丙子为周光宙嘉靖戊子为马一龙辛卯为马从谦庚子为沈绍庆戊子为王衡而皆中顺天皆南直人
　　
　　嘉靖二真人
　　
　　嘉靖中道士邵元节赐号真人掌道教至礼部尚书赐蟒衣玉带谥文康荣靖道士陶仲文亦赐号真人掌道教至礼部尚书加三孤封伯谥荣康恵肃寿皆八十二而四字谥千古所无二人偕得之后亦同日削夺
　　
　　大科更易
　　
　　洪武丁丑取中状元陈■〈安阝〉等五十一人俱不刻登科録而亲试中韩克忠等六十一人言者谓考试官刘三吾等有私俱下狱故也永乐己丑覆取会试下第者熊槩金庠等十余人以考试官侍讲邹缉等出孟子尚书题误故也弘治己未预行场中学士程敏政不得阅卷徐经唐寅不得取以有论敏政鬻题故也嘉靖甲辰进士徐汝孝翟汝俭彭谦焦清等并考试官学士江汝璧等俱逮问除名登科録削汝孝等不録以言官论徇私故也
　　
　　甲辰二会元
　　
　　成化甲辰会试第一名储瓘南直隶人仕至户部左侍郎改南吏部左侍郎卒谥文懿嘉靖甲辰会试第一名瞿景淳亦南直隶人仕至南吏部右侍郎改北礼部左侍郎卒亦谥文懿
　　
　　绍兴二首甲
　　
　　嘉靖丙辰绍兴状元诸公大绶榜眼陶公大临同里闬为婚姻诸自礼部右侍郎为吏部右侍郎翰林院侍读学士修实録经筵日讲官以万厯元年卒赠礼部尚书陶亦自礼侍代之衔位赠谥无不同者以二年卒赠官亦同寻己未状元丁公亦自礼侍代之仅一转而卒赠官亦同三人后皆有谥陶得文僖丁得文恪诸最后得文懿
　　
　　蒲州三孤
　　
　　蒲州杨公博以少师居吏部王公崇古以少保居兵部张公四维以少傅居内阁分秩三孤皆密戚也可谓盛而竒者
　　
　　全州二相
　　
　　广西之全州僻州也蒋文定冕以成化丁未登第官至少傅太子太傅户部尚书谨身殿大学士六十二致仕卒赠少师吕文简调阳以嘉靖庚戌登第官亦至少傅太子太傅吏部尚书建极殿大学士建极即谨身六十三致仕卒赠太保二公为时相首辅名位权力亦同而文定之自树立敻矣
　　
　　余姚二相
　　
　　余姚谢文正迁成化乙未及第四十七以少詹学士入阁丙寅五十八以少傅太子太傅礼部尚书武英殿大学士致仕同邑吕公本嘉靖壬辰进士相去将一甲子四十六以祭酒改少詹学士入阁庚申五十七以少傅太子太傅礼部尚书武英殿大学士丁忧俱为第三相者十二年谢公八十二终吕公今年八十二尚无恙文正之初推也凡六人太子太保吏部尚书耿裕居首礼部尚书倪岳次之右侍郎兼学士李东阳又次之吏部左侍郎周经又次之礼部右侍郎傅瀚又次之文正居末与第三人李公同用李长沙人也李公本初推亦太子太保吏部尚书闻渊居首南京吏部尚书张治次之吏部左侍郎学士徐阶又次之南京兵部尚书韩邦竒又次之礼部侍郎欧阳徳又次之李公居末与第二人张公同用张亦长沙人也其巧符乃尔
　　
　　宁波二相
　　
　　宁波旧无大拜者自嘉靖至万厯二十余年中而有两相曰袁文荣公炜余文敏公有丁皆进士第三人而余为袁所取士则衣钵也官皆至少傅太子大傅户部尚书建极殿大学士无一字不同晚途皆甚速而又皆不久寿皆至五十八病亦相类皆好声酒为欢乐
　　
　　三庚戌宗伯非由翰林
　　
　　永乐以后礼部尚书如郑赐李至刚赵羾吕震胡濙石瑁姚夔邹干辈皆不必翰林至周文安洪谟始以翰林得之遂为故事矣独景泰中杨尚书宁以宣徳庚戌进士嘉靖初席尚书书以弘治庚戌进士万厯中徐尚书学谟以嘉靖庚戌进士皆不由翰林而皆庚戌皆以他部侍郎升大竒
　　
　　四长史
　　
　　景泰在郕邸时左长史曰仪铭右长史曰杨翥铭至太子太保兵部尚书掌詹事府卒赠太师谥忠襄而翥先致仕仅加衔礼部尚书而止世宗在兴邸左长史曰张景明右长史曰袁宗皋宗皋至礼部尚书文渊殿大学士赠太子太保谥荣襄而景明先卒仅赠尚书大学士四史荣悴大略相同
　　
　　二陈司马
　　
　　天顺间陈汝言以附太监吉祥忠国公亨冒南城功骤迁至兵部尚书成化间陈钺以附太监直保国公永冒边功骤迁至兵部尚书俱有宠招纳权赂不踰年而败汝言死于狱钺为编民汝言之宠幸威焰无礼甚于钺其祸亦惨于钺然其姓同所依附及爵位出处亦同
　　
　　二马都督
　　
　　天顺间马良者貌温丽少以幼童侍青宫既即位有龙阳之幸袭父职为金吾指挥使累战功为都指挥南城反正召见之进都督佥事平曹钦进都督同知赐绣蟒衣玉带凡行幸必从赏赉不赀一日上出猎南海子早朝罢文武羣臣候送午门外见有乘马从中门诸珰夹而出者以为上也最后上骑而出盖前骑者良也良丧妇不数月而娶鼓吹达禁中上知之恚曰奴薄行乃尔耶自是不复召至成化初坐与中官王纶有连出广东从大帅自效正徳间马昻者宣府指挥也累战功至都督佥事总宣府兵有女弟已适毕指挥有娠矣美丽善骑射晓番语上闻而召嬖之甚遂进昻右都督一门大小皆赐衣蟒诸大珰皆畏之呼为马舅台谏皆有言不聴一日上过昻赐第饮酣欲召幸其妾昻不可上怒而起昻惧请解任女弟亦踈二人姓氏官爵恩幸见疎俱絶相类然良后协赞南京守备镇守广西贵州以功名终而昻夺职死其弟都督炅都指挥■〈日上永下〉昊皆得罪
　　
　　南直隶六相相克
　　
　　吾南直隶辅臣在林下者少师徐公阶李公春芳太子太保严公讷万厯中少师申公时行大拜久之徐公薨已少保许公国大拜未几李公卒俄而严公亦卒吾州王公锡爵复大拜林下遂无一人而三人者皆在阁矣
　　
　　文武互用之极
　　
　　王靖逺骥王威宁越皆以进士累官尚书左都御史而一挂平蛮将军印一挂平胡及靖虏副将军印盖不止总督而已也李曹公文忠以左都督而兼掌国子监祭酒王新建守仁以战功封爵而从祀孔庙杨兴济善以布衣散曹而位左都御史封伯遂兼掌礼部及左军都督府其事至竒故特标着之
　　
　　任子官位大于所由
　　
　　国朝重科目一途任子多不得大位独燕府左长史朱复以二品后五品终任子浚为北京行部尚书二品礼部左侍郎仪公智三品任子铭至太子太保兵部尚书一品翰林学士吕公原五品任子■〈常上心下〉至南京太常寺卿三品少詹事刘文恭公铉任子棨至太常寺卿掌尚宝司三品浙江按察副使陶公成四品任子鲁至广东右布政使二品南京工部右侍郎黄公孔昭任子绾至礼部尚书兼翰林学士二品江西按察司副使许公逵四品任子玚至锦衣卫指挥使管卫事三品右副都御史孙公燧三品任子堪至都督佥事二品堪任子钰至都督同知一品品秩皆过于所自一竒也仪铭累任翰林又以尚书掌府黄绾为詹事学士咸极清华之选二竒也仪赠官至特进左柱国太师阶勋位秩遂冠人臣三竒也陶复转荫子孙至锦衣千户世袭四竒也
　　
　　两任子改翰林给事之异
　　
　　宣徳中仪侍郎智子铭以荫为给事中后改翰林检讨进修撰再进侍读金殿学幼孜子达以荫为检讨后改给事中转左右至兵科都给事中其相反可谓竒矣正徳初许侍郎进入兵部子诰以给事中避言路改检讨与金达事亦相反
　　
　　三唐状元皆戌科
　　
　　国朝唐姓状元仅三人其一为侍读学士唐皋系正徳甲戌歴丙戌戊戌而至嘉靖庚戌为太常少卿唐汝楫又歴壬戌甲戌而至万厯丙戌为今翰林修撰唐文献竒甚
　　
　　一母孕两状元
　　
　　普江王懐中言长乐马某娶妾有子铎而妻妬不容嫁之同邑李氏生子骐初曰马后铎中永乐壬辰科状元骐中戊戌状元
　　
　　弇山堂别集卷十七
　　
　　●钦定四库全书
　　
　　弇山堂别集卷十八
　　
　　（明）王世贞 撰
　　
　　○竒事述三
　　
　　己卯壬午之际
　　
　　文皇靖难师在己卯秋宁庶人作难亦在己卯秋相去正得二甲子文皇之起以都督三司谢燕伏兵僇系之宁庶人亦然岂偶合耶抑有所借袭也其用李士实为太师国公刘养正为军师却似有取于韩公诚意同姓然髙皇之帝业成于鄱阳一战而庶人却败于其地则大相反矣文皇以壬午入绍世庙以先一歳入绍而亦以壬午改元帝王自有真所谓妙合者固不在彼而在此也
　　
　　两壬午风水之变
　　
　　万厯十年壬午秋七月丙辰朔十三日戊辰至次日己巳大风雨拔木江海及湖水俱啸涌吾州常熟崇明嘉定呉江等处漂没室庐人畜以万计考之实録嘉靖元年壬午秋七月乙巳朔二十四日戊辰至次日己巳大风雨江海啸涌漂没室庐人畜亦如之以余所见及野史所载是日俱有龙火之异前壬午祸微轻而逺后壬午祸甚惨 而狭要之六十年内所无也今人知其周一甲子耳不知其干支正同盖无一日之赢欠也异哉异哉
　　
　　户口登耗之异
　　
