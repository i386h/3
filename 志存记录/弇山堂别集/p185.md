<!-- { "loadSidebar": true } -->
　　永乐八年北征始分步骑为五军命靖逺侯王友督中军安逺侯柳升副之宁逺侯何福督左哨武安侯郑亨督右哨宁阳侯陈懋督左掖都督曹得都指挥胡原副之广恩伯刘才督右掖都督马荣朱荣副之寻别选轻骑为前哨命都督刘江等充游击将军督之又以都督薛禄冀中等充骠骑将军都指挥侯镛陈贤等充神机将军都督金玉等充鹰扬将军都指挥李文等充轻车将军分督精卒不隶五军十二年正月北征安逺侯柳升领大营都督马旺陈翼程寛金玉副之武安侯郑亨领中军兴安伯徐亨都督马瑛章安副之宁阳侯陈懋领左哨襄城伯李隆都督朱崇副之丰城侯李彬领右哨遂安伯陈英都督费瓛胡原副之成山侯王通领左掖保定侯孟瑛都督曹得副之都督谭青领右掖新宁伯谭忠都督马聚副之都督刘江朱荣等为前锋二十年二月北征都督朱荣等领前锋安逺侯柳升领中军马步队大营围子手神机营宁阳侯陈懋等领御前精骑永顺伯薛斌恭顺伯呉克忠等领鞑靼马队武安侯郑亨等领左哨阳武侯薛禄等领右哨英国公张辅等领左掖成山侯王通等领右掖二十一年北征安逺侯柳升遂安伯陈英领中军武安侯郑亨保定侯孟瑛领左哨阳武侯薛禄新宁伯谭忠领右哨英国公张辅安平伯李安领左掖成山侯王通兴安伯徐亨领右掖宁阳侯陈懋等领前锋二十二年北征柳升等俱如故惟左掖易李安为成国公朱勇而前锋以忠勇王金忠佐陈懋大军凡五军而前锋附焉既归京师则为五军大营五军营中军左掖右掖左哨右哨管操练京卫及中都山东河南大宁三都司轮班骑步兵十二营管随驾骑兵围子手管上直义刀手及京卫步兵幼官舍人营管京卫幼官应袭舍人殚忠効义营管京卫报効舍人余丁俱以公侯伯都指挥领之三千营一司管执大驾龙旗寳纛负御寳及兵仗局什物上直军一司管左右十二队勇字旗大驾旗纛金皷上直军一司管传令营旗牌御用监盔甲尚冠尚衣尚履什物上直军一司管执大驾勇字旗五军经宿贴直上直军一司管杀虎手马轿及前哨马营上直明甲官军随侍东宫官舍辽东备御军神机营中军左掖右掖左哨右哨管操演神铳大火器五十下管操演火器及护卫骑兵洪熈以后用英公辅宁阳阳武等侯为总兵官后英公宁阳谢兵事阳武殁始以成公勇为大将景泰中土木变后兵渐耗散选愞用兵部尚书于谦议择三大营精鋭骑兵十万分为十营团操以备警急是为团营而以谦总督武清侯石亨昌平侯杨洪安逺侯栁溥为总兵太监曹吉祥刘永诚等监之余步骑仍归三大营曰老营天顺初罢八年复置成化初罢三年复置分为十二营凡十二万人曰奋武耀武练武显武敢勇果勇効勇鼓勇立威伸威扬威振威十二营内各分五军三千统骑兵神机统火器而以抚宁伯朱永懐宁伯孙镗定襄伯郭登总之营务唯抚宁伯最久自侯进封公凡三十余年而英国公张懋自五军营来代正德中秉国老成不能无脧削士而监军大珰张永谷大用陆誾等横甚不制也前后所与英国共事者新宁伯谭佑镇逺侯顾溥保国公朱晖俱有声会毅皇帝信权奸言集九边家将突骑凡数万人聚京师号威武营上自为大将军江彬许泰为副将军而十二营自如嘉靖初散边兵用武定侯郭勋为帅故太监张永尚书李承勋监之张李宿将颇亦欲有所饬厉与武定不相能继以疾卒而兵政大废弛矣武定主兵二十余年所掊克以巨万计中外怨之刺骨寻得罪总兵官成国公朱希忠伯陈鏸代朱少年不更事其政亡以踰武定也时边报岁益急团营见兵少乃仅选三万骑听征号曰东西二官厅各都督一人总之而团营所余者非老弱则入元帅中贵私家矣提督凡有三曰太监曰公侯曰尚书尚书或専设或部事兼理坐营则侯伯或都督营有太监一人庚戌敌大入京兵出御之死者万余既阖门兵少不足蔽睥睨于是侍郎王邦瑞极言利弊诏勒太监髙忠等归内希忠鏸听辞任改京营总兵曰总督戎政官以咸宁侯仇鸾领之専设侍郎一人协理罢十二营并为三大营曰五军营副将一员参将四员游击将军四员三千营曰神枢营副将一员佐击将军六员练勇参将六员神机营将校亦如之咸宁又奏调边军骁勇者数万人隶近畿使京兵杂而征戍曰转弱为强然见谓可听耳其隠占卖放弊如故至肘腋之间厕以豺虎盖人人寒心也亡何咸宁疾奸渐露上以大学士阶言夺印绶遂忧死或云仰药未可知也金吾缇骑发其与敌通事遂磔其尸诛父母妻子矣而襄城侯李瑾代俄卒平江伯陈圭代圭故与时相有连视咸宁贪愈甚久之卒镇逺侯顾寰代寰名将家子持廉有声既命下人人举额也然寰仅自洁已小剔宿蠧而已隆庆四年大学士赵贞吉奏将见操官军分为左右中前后五营各择一将分统责令开营训练而以文臣巡核之收戎政印归之内府有事则领勅挂印而命将阃外事完则缴勅纳印而归将营中下兵部议不尽合乃请仍旧制分五军神枢神机三大营各以总兵一员统之各给勅关防而以文职大臣一员总理之余如贞吉言于是命总督戎政恭顺侯吴继爵中军都督佥事袁正焦泽分为三大营总兵官继爵耻与正等伍移疾辞务为言官所论复以二将名位轻用定西侯蒋佑领神枢平江伯陈王谟领神机而继爵领五军如故俱为总兵官每月轮祭神旗而三营各设文臣提督于是右都御史曹邦辅督五军右都御史刘焘督神枢右都御史陈其学督神机无何仍复以勋臣总督戎政文臣协理而罢六提督故继爵改任而镇逺侯顾寰复代之再以老疾解职而彰武伯杨炳用矣炳任职久得士心累加少傅卒而临淮侯李言恭代
　　
　　近年以来虽将有廉贪政有丛举而夙弊大约如故京师陆海易以影射一也辇毂权贵所萃动则掣肘二也人不见敌纵有拳勇不习战三也余尝见庶僚中往往有使童奴辈袭名支月粮者又一僧裹毡帽出操毕还复应付用木铳无口及线道者呜呼欲兵之强得乎太祖破陈友谅帅舟师二十万取姑蘓二十万平中原二十五万下云南三十万冯国公北征三十万乃出战盖一方如此建文初李景隆北征兵百万太宗亡淇国公十万骑乃北伐步骑五十余万而讨安南兵又八十万一时兵力之盛雄视千古自嘉靖八年桂文襄上天下兵籍仅九十七万至胡松考舆地又止八十四万五千八百而已然此又虚数也今西北骑少渐不支而东南拒倭征苗全藉调狼土募民兵而已不能得一卒之用也此无他北兵之所以削者日耗于攻战而疲敝于调发中土及东南之所以削者上班也运粮也屯政之不修也
　　
　　按野史载正统十四年未多事之先五军都督府并锦衣卫管官旗军人等三百一十五万八千一百七十三员名实有一百六十二万四千五百九员名事故一百六十三万三千六百六十四员名马驼骡驴牛二十万八千三百二十六匹头只实有一十九万七千三百五十八匹事故一万九百六十八匹盖官军等则锦衣卫等三十五卫二十九万四千一百一十七员名实有一十五万九千八百七十一员名事故一十三万四千三百四十六员名五府并所属二百九十六万四千五十六员名实有一百四十六万四千六百三十八员名事故一百四十九万九千四百一十八员名马骡等则锦衣卫等三十五卫二万二千八百二十匹头只实有二万五百一十二匹头只事故二千三百八匹头只五府并所属一十八万五千五百六匹头只实有一十七万六千八百四十六匹头只事故八千六百六十匹头只今休养蕃息之久不知其数何如也
　　
　　○市马考
　　
　　髙帝时南征北讨兵力有余唯以马为急故分遣使臣以财货于四夷市马而降人土目来朝及正元万寿之节内外藩屏将帅皆用马为币自是马渐充实矣其互市之详会典与志皆不载故记之
　　
　　洪武七年纳溪白度等司进盐所易马凡二百五十匹命典牧所收牧命刑部侍郎李浩及通事梁子名使琉球国以文绮百疋纱罗各五十疋陶器六万九千五百事鐡釡九百九十口就其国市马
　　
　　九年增给广东马价先是遣兵部员外郎程益监察御史阎裕往广东市马民间马少率于蛮境转市以售于官官虽偿其直而道途往来甚费民以为患上闻之曰民为国本马资国用奈何欲资其用而先伤其本乎命厚给其直
　　
　　十一年兵部奏市马之数秦河二州及庆逺顺龙茶盐马司所易马六百八十六匹又秦河二州茶马司以茶市马一千六百九十一匹庆逺裕民司以银盐市马一百九十二匹
　　
　　十四年兵部奏茶盐银布易马之数秦河二州以茶易一百八十一匹纳溪白渡二盐马司以盐布易二百匹洮州卫以盐易一百三十五匹庆逺裕民司以银盐易一百八十一匹凡得马六百九十七匹兵部奏市马之数秦河洮三州茶马司及庆逺裕民司市马五百八十五匹广东四川二布政使司市马五百六十五匹
　　
　　十六年勅谕松州卫指挥佥事耿忠曰西畨之民归附已久而未尝责其贡赋闻其地多马宜计其地之多寡以出赋如三千户则三戸其出马一匹四千户则四户共出马一匹定为常赋庶使其尊君亲上奉朝廷之礼也诸蛮夷酋长来朝者悉献其所乘马诏以钞赏之阶州民王思聪李朶儿进马各赐衣一袭钞二百锭兵部奏定永宁茶马司以茶易马之价宜如河州茶马司例凡上马每匹给茶四十斤中马三十斤下马二十斤从之
　　
　　十七年诏户部以绵布往贵州命宣慰霭翠易马得马一千三百匹宣宁侯曹泰自贵州水西市马还得马五百匹命秦州河州茶马司以所市马五百六十匹分给陜西骑士贵州都司送所市马四百匹至京师兵部奏是岁四川碉门茶马司以茶易马骡五百九十六匹
　　
　　十八年太仆寺奏滁阳八监是岁籍马凡二万五千九百一十五匹秦州河州茶马司及叙南贵州乌撒寜川毕节等卫市马六千七百二十九匹
　　
　　十九年行人冀忠往陜西市马还得马二千八百七匹遣虎贲左卫指挥佥事姜观右卫千户沈成行人任俊以钞三十九万三千六百九十锭往陜西河州等处市马给骑士操练遣指挥佥事髙嘉努等以绮段布疋市马于髙丽每马匹给文绮二疋布八疋（阙）
　　
　　二十年髙嘉努等市马髙丽还言髙丽王表请不受马直上不听谕礼部曰朕待诸畨国务以诚信彼前听约束许其互市故遣人市马今彼言不敢受直岂其本心盖畏势而已以势逼人朕所不为尔其以朕意咨其国王知之仍令谕延安侯唐胜宗俟其髙丽马至择其可用者以直偿之驽弱不堪者量减其直仍报其王知之勑至辽东适髙丽送马三千四十匹至胜宗如勑偿其直既而暹罗国亦以马来贡诏如髙丽偿之初己亥之岁辽阳沈阳兵起民因避乱转徙髙丽久未得还及髙嘉努徐质等往市马而故元降将约尔珠等以为言上乃令髙嘉努等就索之至是髙丽因送所市马遂以辽渖流民鼐尔都兰博达等户四十五口三百五十八来归四川雅州碉门茶马司以茶一十六万三千六百斤易駞马骡驹百七十余匹
　　
