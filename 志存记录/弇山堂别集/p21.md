<!-- { "loadSidebar": true } -->
　　
　　文臣从龙迁秩
　　
　　洪熈宫臣辅监国者吏部尚书蹇义加少保左春坊大学士杨士竒为礼部左侍郎兼华盖殿大学士前右春坊大学士黄淮为通政使兼武英殿大学士司经局洗马杨溥正字金问为翰林院学士
　　
　　宣德宫臣左庶子陈山为户部右侍郎寻进尚书谨身殿大学士右庶子张瑛为礼部左侍郎寻进尚书华盖殿大学士右赞善王让为吏部右侍郎洗马戴纶为行在兵部右侍郎其它若詹事府府丞艾良郑焯左春坊左中允张宗琏仅为大理寺左右寺丞右春坊右中允徐永达为鸿胪寺左少卿林长懋至出为欝林州知州右司直郎蒋先为尚宝司丞张景良为四川顺庆府通判清纪郎韩岫为刑科给事中左司谏林宗儒王永锡为鸿胪寺司宾司仪署丞右司谏吴颙为国子监助教司经局校书冯景浩为礼科给事中正字陶永成为国子监学正其不出外局者独左赞善蔺从善左司直蒋骥髙谷得翰林侍讲而已岂其时宫臣之设未几又多不由科第进者耶而欝林顺庆之除又何也纶寻出镇交址以旧嫌逮下狱死并诸父河南知府贤太仆寺卿希文百口俱籍没希文幼子下蚕室至太监
　　
　　景帝自郕邸即位郕府左长史仪铭为礼部左侍郎审理正俞纲为太仆寺少卿伴读章文为太常寺丞杨舆为户部郎中俞山为鸿胪寺左寺丞良医陆子才忻克敬为太医院判审理副等官李亨等二十三员为州同知致仕右长史杨翥为致仕礼部左侍郎铭至兵部尚书加太子太保山纲至吏兵二部侍郎俱加太子少傅少保文亦进尚书舆进侍郎
　　
　　世宗由兴邸入绍故左长史张景明赠太子少保文渊阁大学士右长史袁宗皋超为吏部左侍郎兼学士遂为礼部掌文渊阁大学士纪善周诏为少詹事兼侍读至太常卿审理正髙嵩太仆少卿伴读吴大田太常寺丞典宝黎民右副都事典仪正王锦典仪副周璧鸿胪左右丞良医副杨立太医院判赵铭等复升寺丞等官大田后至工部左侍郎髙嵩赵铭俱太常寺卿
　　
　　穆宗由裕邸入绍前授书侍读髙公拱加少保太子太保吏部左陈公以勤为礼部尚书文渊阁大学士右侍郎张公居正为左侍郎兼东阁大学士侍讲学士殷公士儋为礼部右侍郎待诏等官王凝刘奋庸俱加尚宝卿少等官有差闲住右谕德唐汝楫升太常寺少卿致仕
　　
　　布衣超擢
　　
　　太祖自立国时省台要地俱以勲旧充之其所聘用如刘诚意宋文宪辈虽礼寄优崇而颇循资序自胡陈之后羣臣鲜当意者法网严宻诛斥相继而学士大夫亦多所引避于是不爱髙爵越资以收天下之贤俊而有朝徒歩暮金紫者永乐中亦间行之其可纪者儒士王本杜佑龚斆杜斆赵民望吴源为四辅官兼太子宾客位尚书上贤良郭允道秀才范敏曽泰为户部尚书税户人才义门郑沂为礼部尚书儒士赵翥为工部尚书武英堂纪事监生黄义为湖广行省叅政儒士张子源试礼部右侍郎张宗德试兵部右侍郎耆儒刘堉闗贤为谏院左右司谏兼左右春坊左右庶子赵肃何显周为左右正言兼左右谕德儒士蓝子贞张伯益为都察院左右副都御史陈玄为右佥都御史明经张文通阮仲志试左右佥都御史人才赫从道试大理寺右少卿孝亷李德为南京应天府府尹儒士吴颙为国子祭酒税户义门郑济王懃为春坊左右庶子贤良孟性贤为广西左叅政文学宋亮为福建左叅政儒士邢浩为河南卢友常为山东齐瞻为四川俱左布政使金良佐为广东吴昭为山西陈宗颜为陜西俱右布政使又邹伯源等十一人为各布政司叅政叅议又儒士张璲为陜西左布政使安处善为湖广徐子民为山东曹岱为浙江梁伯与为河南彭友信为北平韩宜可为山西李宜之为江西俱右布政使又国子监生刘政邓志和为福建左右颜钝申逵为北平左右周振张琏为河南左右王允陈嘉为山西左右薛郁董伦为陜西左右俱布政使杨允为浙江杨镛为山东方温为湖广俱右布政使龙镡为浙江阮友章为福建王礼为北平李皓为山西曲能为山东俱按察使萧礼敬等二十五人为左右叅政叅议朱源等二十一人为副使佥事其一时铨补乃尔岂空印事发藩臬诸臣俱得罪耶又以留守中卫指挥佥事陈爚子信试四川左叅议鳯阳留守中卫指挥佥事韩春子恕试右叅政则官舍也骁骑右卫千户俞清弟立试广东左叅政府军左卫千户陈亨弟贞试右叅政则军余也抑又异矣
　　
　　又人才董从先鲁昉杨仲礼署浙江王守政蔡均美谢直方王秉彛署福建俱布政司而不言何官
　　
　　永乐中人才马麟为湖广盛仪为浙江俞景周为山东周克敬为广西俱左布政使孙豫为山西江润为河南艾瑛为浙江俱右布政使吴衡等六人为叅政叅议自是而后始絶响矣布衣跻方面可谓竒遇然二朝诸公宋亮以下俱无登八座者
　　
　　洪武中耆儒鲍恂余铨张长年同日拜文华殿大学士以老固辞赐宴遣归永乐中以儒士武周文为翰林侍讲学士以老致仕天顺中以布衣吴与弼为左春坊左谕德不就
　　
　　弇山堂别集卷十
　　
　　●钦定四库全书
　　
　　弇山堂别集卷十一
　　
　　（明）王世贞 撰
　　
　　○异典述六
　　
　　宣德后许亲王入朝
　　
　　自宣德初止汉赵二邸入临大行以后亲王无入朝者惟襄宪王为英宗叔父遘于王金符之嫌頼上仁明不为动而王于景泰中疏奏皇太后问上起居及劝景帝朝上于南城俱留中上见之大感悦特许入朝陛见后躬至内殿行家人礼宴赉加渥亲送至大明门而别再朝复如之为岘山汉水赋寓思特置一护卫卫王护卫时不置久矣又诏王春秋髙岁时得游观田猎不为例今所存御书婉敬剀笃虽汉肃之于东平不能拟其万一也侄御名奉书叔父襄王承谕具悉尊意所以恶景讳之僭分而喜侄之复位及曩有陈言慰安章初未尝达皇太后所葢为景讳之所蔽匿也今已于景讳宫检而得之侄亲览之再三深见叔父忠爱之诚发于谠论抑邪扶正防微杜渐无非为宗庙社稷计惟叔父之心即周公之心也叔父二章亦即金縢之书之比也皇太后闻之感叹不已承畀彩云捧日玉带谨以领讫叔父云欲亲行朝见本不敢烦逺来第念先帝同气至亲惟叔父宗室至贤亦惟叔父于情于谊不可不重得一见以笃亲亲今遣太监夏时赍奉勑符及书迎请实时气候清和叔父宜从容就道宫眷世子郡王宜留藩邸其当从行之人亦随尊意带来竚俟其至惟叔父亮之
　　
　　皇贵妃册宝
　　
　　故事皇后金册金宝皇贵妃而下有册而无宝独宣德元年以贵妃孙氏有容德请于皇太后制金宝赐之且命太师英国公张辅为正使少师吏部尚书蹇义为副使二公元臣也葢未几而贵妃有子册东驾轩龙亦易位矣自是贵妃授宝遂为故事
　　
　　东宫送公主入邸
　　
　　宝庆公主者髙帝幼女也文皇既定京师俾仁孝皇后女之十九归驸马都尉赵辉资班比诸公主特厚时仁庙在东宫特令送之至邸亦殊典也辉父赵和以千户征安南战殁辉袭职守金川门上见其貌伟丽而悦之遂令尚公主时永乐之十一年也辉歴掌南京两都督宗人府主孝陵祀至成化十二年乃卒为驸马者六十五年母孙氏守节被旌寿亦至八十余夫妇以忠节显而辉极富贵寿康之隆可谓希世之遘矣
　　
　　赐印记
　　
　　髙皇帝赐懿文太子白玉印方一寸二分曰大本堂记赐中宫皇后白玉印方亦如之曰厚载之记文皇帝赐仁庙玉押曰人主中正仁庙即位时宣庙方为皇太孙复举以授之命印识章奏国朝惟仁宣二庙优礼大臣赐银图书以示褒美后亦有嗣行之者按仁宗朝蹇义夏原吉杨士竒黄淮杨荣金幼孜俱被赐其文曰绳愆纠缪而义又有蹇忠贞士竒杨贞一之印宣宗赐义曰忠厚寛弘原吉曰含弘贞静士竒曰清方贞一荣曰方直刚正胡濙曰清和恭靖又文恭世家吴中曰和敏详达景泰赐少傅胡濙曰忠贞惟笃少保王文曰忠诚匪懈衍圣公孔弘绪曰谨礼崇德按是时王少傅直陈循髙谷于谦三少保当亦有之特以景庙赐不敢登之志传耳世宗朝与赐者杨一清张孚敬桂蕚李时费宏夏言顾鼎臣翟銮方献夫严嵩郭勋仇鸾杨曰耆德忠正又绳愆纠违张曰忠良贞一又绳愆弼违又别记永嘉张茂恭桂曰忠诚静慎又绳愆匡违李曰忠敏安慎方曰忠诚直谅费曰旧辅元臣夏曰学博才优顾曰经纬首选翟曰清谨学士又绳愆辅德严曰忠勤敏达勋未考仇曰翔卿又曰朕所重惟卿一人今上以少师张居正乞归葬范银为图书以赐之俾得驰传宻封言事其文曰帝赉忠良
　　
　　宪庙特赐方士李孜省银图书二曰妙悟通玄曰忠贞和直得宻封言事又邓常恩图书一曰槖钥阴阳萧崇一图书二曰至真玄妙曰丹霞岁月世庙赐真人邵元节白玉印文曰阐教护国乌玉印文曰太和子真人陶仲文白玉印文曰凌虚子乌玉印文曰林隐银记曰秉一保国宣庙赐太监金英范弘各银记其文不传又赐王瑾御用银记四曰忠肝义胆曰金貂贵客曰忠诚自励曰心迹双清宪庙赐覃司礼昌牙记二曰忠诚不怠曰谦亨忠敬银记一曰才华明敏石记一曰补衮宣化世庙赐张司礼佐银记四曰集谋辅德曰端忠诚慎曰辅忠曰励忠麦司礼福银记一曰恭勤端慎其它未能悉数盖中贵人得之不难若大臣则为异典耳
　　
　　特赐黄金牙刻闗防
　　
　　国朝文武臣领勅行事者俱给闗防以铜为之其模制大小虽相臣行边与部属无异独正德间太监张永征安化王及再督三闗用金铸见杨文襄一清所撰墓志文襄与永同事所纪当不谬嘉靖间大学士顾公鼎臣居守用牙刻闗防赐之皆特恩也
　　
　　文臣赐第
　　
　　文臣赐第京师若髙帝时有之以后蹇忠定夏忠靖杨文贞杨文敏胡忠安吴荣襄至翰林臣曾棨王英在宣庙俱有赐文贞力辞而止于肃愍陈芳洲髙文义王毅愍商文毅在景庙亦有之袁彬所请则文毅赐第也天顺李文达王忠肃马恭襄俱有赐第又为忠肃造第原籍盐城嘉靖间张文忠治第京师上闻以银币羊酒赐之今人不考遂以为赐第非也其原籍始以书院请特命有司给夫价资营造后夏文愍亦继之然不名言赐也万厯元年今江陵筑第故里上特辍御前白金千两遣官赍送
　　
　　嘉靖中既为真人尚书邵元节陶仲文治显灵宫于内开法局而宫外复起大第其盛尚书端明顾尚书可学俱有赐第乃至通妙梁散人方士段瘸子亦有之不足为异也
　　
　　特赐额号
　　
　　髙帝以魏国公达勋业非常于居第左右特各建一坊榜曰大功又特署八字于德庆侯廖永忠门曰功超羣将智迈雄师以旌异之后襄阳任亨泰为礼部尚书得幸勅于原籍立状元坊不为例又亲书孝义门三字署于浦江郑氏之门皆非有司所请也
　　
