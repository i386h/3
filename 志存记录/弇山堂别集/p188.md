<!-- { "loadSidebar": true } -->
　　二十八年九月辛酉复位内官监司库局与诸门官并东宫六局王府承奉等官职秩内官监十一曰神宫曰尚寳曰孝陵神宫曰尚膳曰尚衣曰司设曰内官曰司礼曰御马曰印殿曰直殿监皆设太监一人秩四品左右少监各一人秩从四品左右监丞各一人秩正六品神宫监掌洒扫太庙殿庭廊庑尚寳监掌御寳玺勑符将军印信孝陵神宫监掌洒扫殿庭及栽种果木蔬菜之事尚膳监掌供养奉先殿并御膳与宫内食用之物又督光禄司供奉宫内诸筵宴饮食之事尚衣监掌御用冠冕袍服履舄靴袜之事司设监掌御用车轝床榻衾褥帐幔诸事内官监掌成造婚礼糚奁冠舄伞扇衾褥帐幔仪仗及内官内使贴黄诸造作并宫内器用首饰与架阁文书诸事司礼监掌冠婚丧祭礼仪制帛与御前勘合赏赐笔墨书画并长随当差内使人等出门马牌等事及督光禄司供应诸筵宴之事御马监掌御马及诸进贡并典牧所关收付内官监收用及造内官诸人衣服铺盖诸事巾帽局掌造内官诸人纱帽靴袜及预备赏赐巾帽之事司苑局掌宫内诸处蔬果及种田之事酒醋面局掌内官诸人食用酒醋面糖诸物内承运库掌收支段疋金银珠玉象牙诸寳货之物及同司钥库掌钞之数司钥库掌各门锁钥及收支钱钞之事内府供用库掌御用香米及内用香烛油米并内官诸人饮食果实之类其东宫典玺典药典膳典服典兵典乗六局各设局郎一人秩正五品局丞二人秩从五品惟典玺局増设纪事奉御秩正六品典玺局掌玺寳翰墨诸事典药局掌同御医修合药饵供进汤液之事典膳局掌供进膳羞典服局掌冕弁冠帽袍服佩刀靴韈诸物典兵局掌甲胄戈矛弓矢刀剑诸物典乗局掌车马之事其亲王府承奉司掌王府诸事凡事则呈长史司并护卫指挥使司行之与内官衙门不相统摄设承奉正秩正六品承奉副秩从六品所三曰典寳曰典膳曰典服典寳掌王之寳设典寳正一人秩正六品副一人秩从六品典膳掌饮膳之事设典膳正一人秩正六品副一人从六品典服掌冠冕袍服诸事设典服正一人秩正六品副一人秩从六品门官二人掌王城宫殿门启闭关防出入设门正秩正六品门副从六品设内使十人司冠一人司衣三人司佩一人司履一人司药二人司矢二人又各公主位下设中使司掌府中诸事司正司副各一人皆杂职
　　
　　三十年七月庚戌置都知监秩正四品掌内府各监行移一应关支勘合设太监一人正四品左右少监各一人从四品左右监丞各一人正五品典簿一人正六品又置银作局掌造内府金银器用设大使一人正五品副一人从五品
　　
　　永乐元年九月己亥遣内官李兴等赍勅劳暹罗国王昭禄羣膺哆啰谛刺并赐王文绮帛及铜钱麝香诸物与其贡使偕行（按此内臣奉使外夷之始也）
　　
　　三年七月辛亥内使王琮同给事中毕进封故真腊国王长子参烈昭平牙为王是年三月命太监郑和等率兵二万七千人行赏赐西洋古里满刺诸国按此内臣封夷王之始也（按此内臣将兵之始也和自是凡三下西洋皆有功人谓之三寳太监）
　　
　　五年三月辛巳复改上林署为上林苑监秩正五品有左右副丞典簿之属凡设十署秩正七品俱以内臣及文职相兼之（不审何年辈内臣）
　　
　　八年都督谭青等营有内官王安王彦之三保托克托（按此内臣监军之始也然名次青等后）
　　
　　其年勅内官马靖往甘肃巡视如镇守西宁侯宋琥处事有未到处密与之商议务要停当尔却来回话（按此内臣出镇之始也然职尚止巡视事毕回京）
　　
　　十八年立东厂命内官一人主之刺大小事情以闻（按此不见正史会典据大学士万安奏成化十二年増立西厂环内云东厂之设自文皇帝至于今五十六年故考订于此）
　　
　　二十二年六月辛卯上崩于榆木川太监马云等以六师在逺外秘不发丧与大学士杨荣金幼孜议含敛毕载以龙辇所至御幄朝夕上食如常仪壬辰次双笔峯大学士荣御马少监海寿驰讣皇太子
　　
　　洪熙元年正月丁未命内官监太监郑和领下畨官军守备南京在内与太监王景弘昭布哈唐观保协同管事遇外有事同襄城伯李隆驸马都尉沐昕计议而行（按此南京守备之始也）
　　
　　其年二月勅甘肃总兵官都督费瓛镇守太监王安（按此镇守之始见者也计永乐末已有之矣）
　　
　　宣德元年七月上以汉王反遣指挥谭顺内官黄让内使陈锦助平江伯陈瑄镇守淮安（按是时内臣尚列于指挥之下也）
　　
　　七年赐司礼监太监金英范弘等免死诏内弘诏略云克勤夙夜靡一事之后期致谨言行惟一心之在国退不忍于欺蔽进必务于忠诚免尔死罪于将来着朕至意于久逺（按太宗于光禄卿井泉张泌皆有之则具时内臣所必有者但不可考耳此见范弘墓志史所不载也）
　　
　　赐御用太监王瑾银记四曰忠肝义胆又曰金貂贵客曰忠诚自励曰心迹双清见水东日记又司礼太监金英范弘各有银记之赐而又不传见墓志景庙于兴安王诚舒良辈亦各有赐宪庙赐司礼监太监谭昌牙记二曰忠诚不怠曰谦亨忠敬银记一曰才华明敏石记一曰补衮宣化世庙赐司礼监太监张佐银记四曰集谋补德曰端忠诚慎曰辅忠曰励忠麦福银记一曰公勤端慎右皆于墓碑中録得之正史所不载也然则内臣之膺赐者盖不止于此矣
　　
　　正统元年遣太监阮安同都督沈清少保呉中督造三殿（按此内臣督工之可见者也）
　　
　　四年遣太监呉诚吉祥监督诸军讨麓川宣慰司思任发败绩（此内臣总兵之始也）
　　
　　六年三殿工完太监阮安僧保各赐黄金五十两白金一百两彩段八表里钞一万贯（按此内臣功赏之至厚者也）
　　
　　七年升太监王振侄千戸山为锦衣卫世袭指挥同知寻命山侍经筵
　　
　　九年太监（缺）出喜峯口曹吉祥出界岭口刘永诚出刘家口但住古北口同成国公朱勇等各率精骑万人征乌梁海升赏有差
　　
　　其年赐辽东镇守太监伊实喀岁米四十石（此内臣加禄之见于史者也）
　　
　　十年赐司礼监太监王振并各监太监钱僧保髙让曹吉祥蔡忠白金寳楮彩币诸物仍命振侄林为锦衣卫世袭指挥佥事僧保侄亮让侄玉吉祥弟整忠侄英俱为锦衣卫世袭副千戸勅振曰朕惟旌德报功帝王大典忠君报国臣子至情此恩义之兼隆古今之通谊也尔振性资忠厚度量宏深昔在皇曾祖时特以内臣选拔事我皇祖深见眷爱教以诗书玉成令器委用既隆勤诚益至肆我皇考念尔为先帝所器重特简置朕左右朕自春官至登大位前后几二十年而尔夙夜在侧寝食弗违保卫调护克尽乃心赞翊维持靡所不至正言忠告禆益实多兹特勅赐给赏擢为尔后者以官诗曰无德不报书曰谨终惟始朕眷念尔贤劳昕夕不忘尔尚体至意始终如一致我国家有无疆之休尔亦有无穷之闻
　　
　　十二年辽东镇守太监伊实喀扬宣以征讨功给歳禄三十六石伊实喀给七十二石十二石为一级
　　
　　十三年宁阳侯陈懋为总兵官率师讨邓茂七等太监曹吉祥王瑾监督神机火器（按此内官监鎗之始也）
　　
　　十四年大理寺卿俞士悦等以春夏二时不雨恐刑狱不清所致请会审刑部都察院狱以消天变上命太监金英同三法司堂上官审之（按此内臣五年审録之始也出则赍勅张黄盖骑导于大理寺为三尺坛中坐尚书以下俱左右列坐）
　　
　　其年敌入冦徳胜门外勑太监兴安李永昌往同武清伯石亨尚书于谦整理军务（按此内臣总京营兵之始也）
　　
　　景泰三年总督少保尚书于谦总兵武清侯石亨等议选精兵十五万分为十营太监阮让都督杨俊提督四营太监陈瑄卢永都督郭震冯宗各提督三营俱听谦亨及太监刘永诚吉祥节制（按此内臣坐营之始也）
　　
　　天顺元年正月以迎驾功升太监曹吉祥嗣子锦衣卫带俸指挥佥事钦为都督同知侄铉及太监刘永诚侄孙聚蒋冕弟成叶达兄成俱为锦衣卫世袭指挥佥事且赐吉祥等勅书褒谕之
　　
　　是年封司礼监太监曹吉祥侄钦为昭武伯（按此内臣子弟封爵之始也钦亦自以战功及从夺门封后反诛成化初御马监太监刘永诚侄聚封寜晋伯从永诚积战功至都督自以破西虏功世袭）
　　
　　正德中泰安伯张富司礼监太监永兄也安定伯容永弟也髙平伯谷大寛提督团营太监大用兄也永清伯大亮大用弟也镇安伯魏英司礼监太监彬弟也平凉伯马山提督东厂太监永成侄也镇平伯陆永监鎗太监誾侄也皆冒永等恩泽封后俱革马山虽贵衣蟒围玉为永成汲水浇花调马于庭他亦往往类是
　　
　　天顺元年诏复司礼监太监王振官爵立祠赐额曰旌忠（按此内臣立祠之始也成化中御马监太监刘永诚祠曰褒功弘治司礼监太监懐恩祠额曰显忠此二臣皆可纪者自是而后繁且滥矣）
　　
　　八年命太监周中于奋武营右少监王亨耀武营太监唐顺练武营右少监林贵奉显武营太监张温敢勇营右少监赵永果勇营奉御郑达効勇营右少监米童鼓勇营左副使高亷立威营奉御王璇伸威营右副使张璘扬威营奉御张绅振威营监神鎗仍听太监刘永诚节制（按此内臣分坐十二营之始也）
　　
　　成化三年御马监太监叶达奏以长河峒功蒙赐寳钞币帛辞之而升兄锦衣卫千户官兵部执以无例不许诏特升为指挥佥事（此辞赏乞升之始也）
　　
　　十二年命御马监太监汪直立西厂领勅制事（按此立西厂之始也虽与东厂侔而势出其上矣十三年革西厂以御史戴缙言仍复之）
　　
　　御马监太监汪直初以缉事功加歳米二十四石以靖邉功加三十六石以威宁海功加四十八石以黒石崖功加三百石后累至四百八十石至正德中司礼监太监张永初以恩加岁米十二石以平宁夏逆瑾功加四十八石以获妖人功加一百二十石后累至三百余石大约米至七十二石则视文武官为正一品而傔从衣料亦累增益不可胜计盖又王振刘瑾之所无也自永后谷大用魏彬张雄张鋭张忠辈亦及之按张司礼佐初加岁米四十八石其后复加禄十有七皆十有二石当为二百四十二石麦司礼福至三百七十石黄司礼锦至五百石皆在嘉靖间具神道碑其它可以类推矣正德元年春正月太监陈寛传旨神机营中军二司内官监太监刘瑾管五千营御用监太监张永管神机营并显武营神机营右掖御马监徐智调中军头司管奋武营而以司设监太监马永成代智御马监太监王润代瑾五月以御马监太监魏彬管神机营中军头司并奋武营（按此八虎之初见也）
　　
