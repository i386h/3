<!-- { "loadSidebar": true } -->
　　杨太宰旦传江汝璧撰谓吏部白岩乔公致仕廷议推公俞旨改公以北公力辞上不允会见山桂公罗峯张公以传奉升学士公亟率部院诸老上疏论列语极激切用是忤旨遂为给事中陈洸所劾并及学士吴公一鹏吏右侍汪公伟时左侍孟公春覆疏亟辩其诬而斥洸奸邪竟命公及汪公致仕据状则公若己履太宰任矣而实不然也按张桂旣迁学士公在南吏部同诸公言其学识颇僻心术奸回徒以一言偶合躐升清秩非所以示大公于天下上曰录用贤才出自朝廷璁等所言实典礼之正何以谓之偶合且不究当时颇以杨公为南中议礼赤帜故疏下之五日而公改吏部又月余陈洸劾公及汪公吴公文选郎中刘天民孟公覆疏极言洸奸邪不可听上批旦伟致仕天民调外任仍切责春阿私奏辩杨公实未履任亦未及力辞而汪公左侍孟公右侍也杨公于隆庆初当举赠谥而以久逺故遗之
　　
　　屈都御史传韩苑洛撰谓公在刑部时欲捕执锦衣揽头尚书不可公固请乃可锦衣邀夺之尚书且忸且怨曰我初不许今何也纵之如法何急之部且多事矣可急诣锦衣谢云云按是弘治辛亥年何文肃为尚书岂有命其属往谢锦衣之理恐不无抑扬也又云公为浙江按察使归安知县坐事懐白金三百求解公叱出之按治愈急会以迁去解公在淮漕而知县以御史除服过淮执属吏礼恭甚公喜宴酣忘其人为言平生无毫髪过取尝斥一知县金至今耿耿不忘也御史色沮益恭至京而刘瑾败给事御史多从坐者御史初入道抗言公为瑾党罢归按公以丁夘秋自浙臬迁去距庚午瑾败未足三岁也彼知县者甫事解而行取授御史丁忧又服除赴京过淮岂二岁半中可办耶此殆非实录也大抵陜西人为其乡里作志状之类一意奬护不甚顾公议云
　　
　　胡端敏公世宁墓志铭吴鼎撰颇踈略公以广西太平知府丁忧服除谒补至沧州而遇刘六七大寇其画策守沧州甚伟而志不载公以兵部乞南为吏左侍而今云刑侍陈九畴之狱公明言于朝而今云密疏皆误也曽太仆直墓志其壻罗文恭洪先撰云庆阳伯有甥张柱骄横殴人多死为厂卫所觉法司以赇移狱坐其子朝议谓厂卫乃天子私人不可偏听致轻法司公言当计是非不当有所向背上侦知之大怒为罢尚书都御史大理卿各一人而竟诛柱且曰满朝之人惟曽某孤立无党用事者不能平嗾言官论劾公考是时主此议者右都御史熊公浃也上虽以议礼宠臣輙罢去而刑部尚书周公伦仅改南其云各罢一人非实夫殴人致死一小事耳何至上干宸怒乃尔葢庆阳伯武宗外家也上所深欲折挫之而曽逢其意故上以为贤而下不为公论所容耳
　　
　　顾文康撰李文康墓志云辛卯七月加太子太保九月四郊工完加太子太傅武英殿大学士癸巳三月加少保乙未七月皇史宬成加太子太傅九月进累朝训录加少傅十二月九庙成加太子太师是月进华葢殿大学士按乙未登科录止称少保兼太子太保后又称皇史宬成加太子太傅则辛夘九月太傅之加必误也又顾文康撰李文康墓志云辛卯七月加太子太保九月四郊工完加太子太傅武英殿大学士癸巳三月加少保乙未七月皇史宬成加太子太傅九月进累朝训录加少傅十二月九庙成加太子太师是月进华葢殿大学士按乙未登科录止称少保兼太子太保后又称皇史宬成加太子太傅则辛夘九月太傅之加必误也又
　　
　　张文忠墓志丁亥升礼部尚书兼文渊阁大学士戊子加少保按公初与桂文襄同加太子太保而公独上章固辞曰前星未曜不敢虚当此官特改加少保今志逸之葢以辞卑就尊为讳也自彭文宪后无不兼宫秩者百余年来仅公一人云
　　
　　桂文襄蕚志云戊子春加太子太傅是年夏加少保葢误也文襄在吏部张文忠为内阁俱加太子太保文忠辞宫职加少保后明伦大典成文忠遂加少傅太子太傅谨身殿大学士而文襄加少保太子太傅官职遂殊衔隙稍起矣葢自侍郎以前张皆在桂下也
　　
　　秦端敏公金志分宜撰内云庙工兴改工部尚书加太子少保寻加太子太保再改南京兵部尚书按端敏为工部以庙工加太子少保后上以其老改南兵部因加太子太保以优之据今文义则无故而加少保又无故而改南京也分宜恃势忽略人于行文亦尔而自负以为简要何也
　　
　　李古冲作刘文安龙志而云己未会试礼部李文正程文敏实主试事得公置之高第文敏即敏政也何尝赐谥且是岁程以嫌不阅卷
　　
　　翟文懿行状谓公尝与李公奏对上前拟票某人之罪上欲重置于法公难之反复诤论忤旨上震怒公叩谢复披沥肝胆从容纳约上察公忠实为之霁容李公战慑罔措退语人曰石门气节吾今知之矣考李公召对録上御平台召时銮至御榻前问都察院覆谷大用家产疏如何时对曰都察院所拟与律例不合而后却有叅论所以臣等拟籍家产之半上曰半已轻矣大用乱政先朝当斩得死牖下幸也銮曰按家产入官律仅三条谋反叛逆奸党若不合三尺法何以取信天下上曰大用正奸党也云何不取信于天下銮曰皇上即是天春生秋杀无所不可时曰请都收入官上曰然据此则公之所难重罪者谷大用也大用巨阉其在先朝乱政在丘魏上而安陆迎驾时廷辱臬使上故深恶之耳二公皆北人为中贵所恃故力为寛解奸党二字上一语破尽惶恐罔措故转为将顺之辞而谷之产竟籍矣何尝有所谓披沥肝胆从容纳约也
　　
　　刘松石行状乃刘端简公采作内言壬申巡按陜西首榜巨珰廖堂不法于衢癸酉堂出重赂赂逆阉刘瑾谋中伤公逮至京师按所赂者非瑾也乃朱宁耳瑾于前三年伏诛矣又云甲午敕以原职摠理河道不三月而运河之旧旋复大学士桂蕚适过济亟称公奇才蕚以辛夘卒且四年矣所称公事业颇核而二名不审更起人疑端
　　
　　万侍郎浩为治斋公镗作行状词旨亡不粗拙至吏部后云缘由关节不到重忤势权促令归田夺其官按公推通政使赵文华为例不应且讦公不当考九年满坐夺官公之出赵于外颇近古大臣之体而赵负大谴世所唾詈不知何所避而云云也且关节不到语殊不类
　　
　　王襄敏公以旗墓志按公为兵部尚书时议复河套公难其事而不敢决议上上怒逮三边摠督曽公铣而特旨以公代之葢知公之意合虽若恚其不能坚持者而实任公也故陛辞之日赐白金三十两彩币二表里公至罢散工役一意安静而升赏累下矣此何等大事公生平关键而志畧不之及可恨可笑
　　
　　程吏侍文德为屠简肃公作行状云掌都察院白岩乔公极爱倚之不欲其出乔公由南兵部迁吏部何尝为左都也后刻本似已改订过
　　
　　程又言国初至太保者五人内有彭文惠泽按彭公当时未赐谥亦非文惠而左都加太保者有王毅愍文陈僖敏镒王襄敏越陈恭襄金王恭靖璟肃敏廷相葢不止五人也
　　
　　晋江王慎中为李源少卿作行状言户部主事监德州仓有所论劾尚书孙九峰叹为得职为冢宰马端肃言之按李乙丑进士踰年始选户部而马公已致仕去矣马归之六年而孙始拜大司徒其不相蒙如此
　　
　　鹿野史公行状谓嘉靖改元公奉命赐玉带一品服出使朝鲜按麒麟乃公侯服色上所赐也玉带使臣自备此从来章典又云劾奏大学士石斋杨公疏其不法三十余事奏入升山西按察佥事已而复下诏狱谪陜西金县县丞考史公疏辞大略谓顷在谏垣尝指目大学士杨廷和为漏网元恶草疏欲上为廷和所觉亟出臣外任臣诚无状恐一旦得祸以忧臣母惟陛下赐之致仕全臣母子余生因以原奏封上且言先帝自称威武大将军廷和未尝力争今于献帝一皇字一考字乃以去就争之实为欺罔杨公上疏力辩且乞休温旨勉留命吏部叅史公于是吏部叅上下之诏狱而兵部彭公泽谓史公尝救奸党许泰张洪王琼陆完为士论所不齿猥以搏击当路借口为名上是之然则所谓奏入而后升山西佥事者非也又狱成而杨公救之及旨下谪南阳府通判为御史再劾始有金县之降而状遗之状
　　
　　又言给事中孟竒御史吴恺等数十人交章荐之仍复公兵科按大礼议定后吏科右给事中陈洸已升佥事仍冒原衔上疏称美议礼诸臣因荐史公及与杨公忤者于桂阎宏等俱得复故官所言给事中御史交荐亦非也又言杨张二相不睦上疏论之得温旨近百言内云卿一清卿孚敬于朕之疏同加思勉按张于九年一清罢相后方改名孚敬此时实名璁所云卿孚敬又非也最后言处置宣大军务陛辞九卿祖饯公对众大言曰堂堂天朝尽有冠冕大様题目好做却以大臣为牙行于此行大有所未堪耳按马市一事实史公与咸宁发之所云对众大言又非也
　　
　　薛西原墓志按嘉靖十八年选宫僚吏部拟公以右春坊右司直兼检讨而独报罢志亦不载中间拟礼多所奏辩皆遗之
　　
　　丰学士熙家传己未廷对孝庙亲阅卷大竒之取第一以蹇步易置第二特赐状元袍带嘉赏之此事考之国史及翰林诸典故书俱不载赐袍带事又云武宗崩进朝列大夫翰林院学士按公实以侍读学士署篆不及拜光学也又朝列大夫四品亦非学士散衔此丰存礼不考证而夸诩之过
　　
　　又云议礼不合会掌院侍郎贾咏率百官伏阙列熙名为次坐不合听从为罪谪戍镇海按是时丰公实掌院贾公自掌詹事府存礼孟浪乃尔
　　
　　黄尚书绾行状自詹事为学士迁南京礼部右侍郎入为礼部左侍郎按公为侍郎后议大同事与内阁意忤吏部汪鋐劾其在南部时与属官邹守益结党请调边方叅政上不许汪乃劾其与王守仁结婚乗守仁死侵盗其家财事得旨降一级调外公上疏力辩诏复职今略不载非也
　　
　　聂贞襄豹行状谓公丙戍谒阳明王先生于余姚遂执弟子礼非也公与阳明先生虽讲学数日往返质问然不肯执弟子礼至阳明没而始为位哭称门生故当时有生称师没称友者黄公绾也生称友没称师者公也盛荣简端明墓表欧阳文庄撰出故人吴明卿手甚雅健有法且不为浮誉第少有抵牾谓公为翰林检讨上书李文正公论相道侃侃数千言文正心惮之因外补公按察佥事督学浙江按公上书诚有之第文正改容起谢而乡人梁相不自安风使养疾后病痊起复补浙江则文正已致仕矣又云召拜春坊庶子兼翰林侍读充经筵讲官己丑公复坐飞语调南符卿按公以经筵疾咳失仪见纠上不悦改补南尚宝今云中飞语则似以人言调非因公误也
　　
