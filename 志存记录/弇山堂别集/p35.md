<!-- { "loadSidebar": true } -->
　　汉留侯张良谥文成明诚意伯刘基新建伯王守仁亦谥文成三公皆书生胙茅土其智略勲名略相彷佛
　　
　　内阁三杨
　　
　　正统初内阁三相为杨文贞士竒杨文敏荣杨文定溥号三杨以居第为别文贞曰西杨文敏曰东杨文定曰南杨西杨以少师八十卒东杨亦以少师七十卒南杨以少保七十五卒其在阁逺者四十余年最近者亦十六年
　　
　　吏部二杨
　　
　　杨文襄公一清三总制三边长吏部加少师太子太师杨襄毅公博再总督蓟辽一总督宣大长吏部亦加少师太子太师二公俱弱冠登第姓望名位俱略相当有极同者俱擅将帅之略而所至少战功有极不同者文襄至内阁首揆寿髙于襄毅一纪而无子襄毅子多而且贵显
　　
　　嘉靖三杨
　　
　　嘉靖中前后谏臣独杨最杨继盛杨爵疏最直传天下而得祸俱惨爵仅获终牖下其后同赠官赐祭爵独缺谥
　　
　　三文臣战功伯爵皆王姓
　　
　　文臣封伯虽前后十人然以战功得者仅三人靖逺伯骥威宁伯越新建伯守仁耳皆王姓威名皆盛于诸伯大竒大竒
　　
　　东西王
　　
　　王文端直文安英同举进士为翰林庶吉士同侍读同为坊长少詹礼左侍对掌制亦以居第为称文端曰东王文安曰西王
　　
　　吏部三王
　　
　　吏部尚书凡三王文端公直至少傅太子太师年七十八致仕以八十四卒赠太保忠肃公翱至太子太保八十四致仕以其年卒赠太保端悫公恕至太子太保七十八致仕以九十三卒赠太师三公年寿名徳恤典皆彷佛又皆王姓其后王太原琼以七十三再入吏部王阳城国光七十一尚为吏部俱加太子太保俱王姓俱山西而俱七十余盖五王矣若后二名徳小劣所谓一解不如一解
　　
　　又有竒者文端忠肃去王恭襄初为吏部及今阳城相去正可一甲子而恭襄以前壬午谪戍阳城后壬午削职
　　
　　又二王
　　
　　王襄敏越以二十六举进士累官西北以战功积官至兵部尚书左都御史封太子太傅咸宁伯坐奸党流徙安陆自列还乡以太子太保左都总督陜西三边军务加少保太子太傅卒于位年七十三王恭襄琼亦以二十六举进士累官兵部尚书积军功加少师太子太师改吏部亦坐奸党谪戍绥徳自列还乡以兵部尚书右都总督陜西三边军务加太子太保入为吏部卒于位年七十四二公姓同入仕之歳同才略功名年位讥谗事事同
　　
　　又二王
　　
　　正徳中王恭襄公琼为兵部尚书王康毅公宪为左侍郎恭襄入吏部康毅即代之世庙初同解任康毅再起以尚书兼右都总制陜西三边军功加太子太保入长都察院恭襄代之亦以尚书兼右都用军功加太子太保入长吏部康毅后复长兵部在一时卒俱赠少保无不同者
　　
　　又两王司空
　　
　　正统中有王永和者以给事中迁王永寿者以御史迁先后为工部左侍郎同署事若兄弟然永和死土木之难赠本部尚书而永寿亦于其月进本部尚书
　　
　　湖广二王
　　
　　彻侯湖广蕲水王聪孝感王忠俱从靖难聪为都指挥忠为都督佥事同日封奉天靖难推诚宣力武臣特进柱国聪武城侯忠靖安侯永乐七年聪为左副将军忠为左叅将同日从淇国公北征同日战殁于胪朐河年皆五十余自姓氏乡曲年齿官爵封拜阵亡月日无不同者
　　
　　又二王封夺
　　
　　永乐元年都指挥同知王友封清逺伯六年以安南功进封侯后以北征不遵诏下狱夺爵都指挥王通以父真死事封武义伯七年以山陵功进封侯后以守安南擅弃地下狱夺爵二侯皆王姓而进封夺爵事体亦同
　　
　　又二王
　　
　　万厯十二年十二月礼部右侍郎服满王锡爵吏部右侍郎王家屏同日入阁锡爵为文渊家屏为东阁俱大学士
　　
　　吾州四王
　　
　　万厯壬午甲申间世贞以南大理卿还里而王礼侍锡爵给假省亲不出余弟世懋与礼侍之弟鼎爵俱以提学副使一自陜西一自河南乞归二子生同岁同为礼部郎同岁迁提学又同岁请告而余召为刑部侍郎不赴一时颇称之为四王者以其名位里居之相埒也余实不敢望礼侍寻召拜相余弟再补福建而鼎爵服除卒余弟转少卿亦前卒
　　
　　吾郡二呉宗伯
　　
　　吾呉郡弘治中呉公寛以礼书学士东阁管诰勅嘉靖中呉公一鹏亦如之二公俱累官内翰而俱不得入相殁俱赠太子太保俱得上谥一文定一文端今呉中人俱称呉阁老
　　
　　吾郡三陈祭酒
　　
　　吾郡成化陈鉴自侍读学士转祭酒正徳陈霁自南侍讲学士转祭酒嘉靖陈寰以司业转祭酒祭酒儒师重职步伍八座不当止而三公同止是官又同陈姓同为吾呉人甚竒
　　
　　湖广二张
　　
　　湖广嘉靖中张公璧以太子太保东阁大学士张公治亦以太子太保文渊阁大学士在位俱踰歳加宫保不数日而病病未久而逝俱赠少保一谥文简一谥文毅
　　
　　嘉靖四张
　　
　　鄞人张邦竒为吏部左侍郎蜀人张潮为右侍郎邦竒以翰林院学士掌院潮迁左侍郎兼学士同日加太子宾客未几邦竒进礼部尚书掌詹事改南吏部潮进尚书继之而楚人张璧以礼部尚书兼学士掌部张治以学士进吏部右侍郎四张皆光学也而皆在一时
　　
　　华亭二张
　　
　　华亭张公蓥为南大司马叅赞加太子少保后二年同邑张公恱继之亦加太子少保卒追赠太子太保一谥庄懿一谥庄简二公年位名徳里居相近今有混以为一人者
　　
　　江西二罗
　　
　　江西成化丙戌状元罗公伦以言事外谪后复官止修撰赠左谕徳谥文毅嘉靖己丑状元罗公洪先亦以言事为民止赞善赠光禄少卿谥文恭相去一甲子地同大魁同言事同讲学同从六品得谥同赠官从五品同尤竒絶
　　
　　内阁二刘
　　
　　正统戊辰进士寿光刘珝年二十三博野刘吉年二十二同为庶吉士同授编修修史经筵进秩无不同者又同主考己丑会试珝以吏左侍兼学士吉以礼左侍兼学士同日入阁同日进尚书珝户部吉礼部同日加太子少保自是加太子太保及柱国珝为谨身殿吉为武英殿皆同日最后珝致仕而吉留至少师首殿以卒然同赠三公珝得太保吉得太师同谥文珝得和吉得穆
　　
　　又三刘
　　
　　刘文靖健在内阁二十年正徳元年以少师首揆致仕四年少傅宇由吏部入阁六日而归省遂致仕五年少傅忠复入阁不满岁亦归省遂致仕三人在相位有久速人亦薫莸但皆刘姓而皆河南人为异耳
　　
　　二谭
　　
　　谭姓最少而宣徳间有谭广谭青者一时同为左都督俱善将骑兵塞外人畏之俱号谭家马青子袭指挥亦名广
　　
　　二徐
　　
　　今人但知有徐晞之为兵部尚书而不知徐辉之为户部尚书也辉在髙帝时由仓部主事郎中进侍郎尚书晞自兵部主事郎中进左右侍郎至尚书皆不歴他曹皆起本部小吏皆徐姓而又皆常州人一武进一江阴竒甚竒甚
　　
　　四罗功名相近
　　
　　罗姓非广而英庙之代有罗凡四而俱以才略任边事汝敬尝为庶吉士斥充刑部吏又斥戍交址未至而赦后以侍讲改御史超拜工部右侍郎提督诸卫屯种受赂事发逮问论绞长系久之始出充为事官仍旧屯种引诏径复职复坐诈传论斩再赦复官始致仕亨信以庶吉士为给事中谪充交址吏久之后为御史超拜右佥都御史抚宣大累转左副都御史皆甲辰进士通给事中以言事升交址清化州知州以不肯弃城还为户部员外郎转兵部郎中从王骥西征坐贪淫不法谪为广西闸官己巳之难适至复官以兵部郎中超拜右副都御史守居庸入佐院迁右都提督操练数与于谦争议后冒迎驾功三子俱官镇抚卒三公俱年七十余绮以御史迁大理寺丞抚辽东谪戍召还以中书舍人进大理寺少卿使边还以刑部左侍郎镇松潘召佐院为左副都御史坐御史论曹石谪为广西叅政以怨望为民再坐构讦征下狱籍其家其姓同官职同任边事同中间戍削起踬又同
　　
　　正统三会元
　　
　　正统己未会元杨鼎以解元登第一甲第二人壬戌会元姚夔以解元登第二甲第一人乙丑会元商辂以解元登第一甲第一人杨由侍讲擢户部右侍郎转左进尚书加太子少保致仕卒赠太子太保谥庄敏姚由吏科给事中擢礼部右侍郎转左以吏部进礼部尚书改吏部加太子少保卒赠少保谥文敏商由侍读进学士入内阁擢兵部左侍郎尚书改户部进文渊阁大学士改吏部加太子少保谨身殿大学士以少保致仕卒赠太傅谥文毅三公连三科皆以己巳年超拜俱不歴卿寺馆幄而名位科甲商尤胜絶又与姚俱严郡尤为竒也
　　
　　文武二姓名
　　
　　嘉靖末有锦衣卫指挥文承武太仓卫指挥使武尚文承武贵妃兄也尚文死受旌古有祖孝孙孙荣祖与此皆可作对
　　
　　湖广一时之竒
　　
　　国朝文臣无至三公而独张文忠居正加太傅至太师进勋上柱国辞殁以为赠锦衣缇帅无至公孤者而独陆武恵炳加太保兼少傅保傅相兼殁赠忠诚伯方外杂流无至公孤封爵者而陶仲文至少师少傅少保封恭诚伯殁谥荣康恵肃文臣至三公三少相兼得四字谥皆旷代絶典而生时恩礼隆重权势薫灼亦近世所无殁而不终后追削官谥尽除其子弟官以至籍殁无不同者然皆楚人张为荆州陆为承天陶为黄州而首尾三十年内尤竒
　　
　　丁丑三伯读卷
　　
　　读卷文臣事也与貂蝉无与而丁丑一试内阁则武功伯徐有贞礼部则兴济伯杨善兵部则靖逺伯王骥皆奉天翊卫推诚宣力文臣特进光禄大夫柱国大竒
　　
　　胡端敏李康恵名位
　　
　　胡端敏公世宁与李康恵公承勋同举进士同为南京刑部主事郎中相切磋为经济学旁及古文经术同时为江西属府知府招捕大盗起功名胡公仅一转兵备副使同时超按察使胡言事戍至嘉靖初同日转都御史胡以佥都抚四川李以副都抚辽东后同岁为南京尚书胡刑部李工部寻以同月胡改北刑部李改北吏部中途胡改都察院李改刑部俱加太子少保明年李进太子太保改兵部尚书提督团营又明年胡公改兵部尚书亦进太子太保致仕卒其又明年李公卒赠俱少保凡上之眷注优礼与才望声实无不同者而其与张桂诸贵人意合亦同
　　
　　江西三功臣
　　
　　宁王宸濠之反按察副使胡端敏公世宁发其谋副都御史孙忠烈公燧殉其节副都御史王文成公守仁成其功然皆浙人同举于乡者也是岁为弘治壬子场中若有大声云三人做好事然则非偶然矣
　　
　　甲子二相
　　
　　嘉靖甲子少师华亭徐公阶居首揆而常熟严公讷兴化李公春芳次之三公皆南直隶人严李二公同日应制撰文同日进学士同日加太常少卿同日转侍郎同日转吏礼部尚书同日入直同日加太子太保同日进内阁又同有老父母同于林下侍养以终今年甲申同歳捐馆盖无所不同者
　　
　　二故侯
　　
