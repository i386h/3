<!-- { "loadSidebar": true } -->
　　礼部为征南事洪武十五年十一月二十五日于华葢殿早朝钦奉圣旨征南将军奏乌撒乌蒙东川芒部并云南土官等既降又叛因此自六月从云南将兵由仁德府将东川牛羊收与军计羊三万牛一万又乌蒙边上经行收羊六千牛二千五百至乌撒收到牛羊五万芒部牛羊四万这般说他那乌撒乌蒙东川芒部四处把事怎地服事土官教如此不至诚引将军去路坏了好地面当初我这里用兵只为普定安赞招咱每的军藏了有罪的人去拿安赞安赞已拿了取云南的縁故为云南梁王使人来俺跟前打细通了流官及火者每为这般征云南云南既定梁王自死家小都被俺收了那各处土官不晓事叛甚么若晓事不作歹呵将那大军踏践坏的人口头匹纳差发呵几年用得了那厮毎许大地方如何无一个晓事的把事都这般不知天道人事可惜搅坏了你部家即便出榜去教土官百姓知道教听者俺的言语安分守己当差休做歹不听话呵俺再用心他每当不得本部再开圣意仰西南诸夷悉宜遵守毋蹈前非须至牓者
　　
　　奉天承运皇帝诏曰自有元失驭羣雄并起声教异为蒸黎各擅是致废兴民不聊生朕秣马利兵于江左控弦三十万以观诸雄弗成乃命征北大将军平元都肃靖华夷奠安黎庶迩年以来士不弯弧马牧平野农耕有余人皆乐福惟尔西南诸夷密迩声教恃崄弗庭纳逋逃匿有罪坐受四川之任肆侮中华凡我朝臣孰不奋恨是以特兴问罪之师令云南既平诸夷服从故诏谕以更生之恩所有事宜条列于后
　　
　　一云南地方所居人民士农工商各安生业
　　
　　一云南诸夷处所有便于水草牧放者仍旧
　　
　　一本处人民既以归附各务生业毋得擅带弓箭执把鎗弩敢有违者擒而罪之手无兵刃乃我良民若害及无兵刃者治以重罪
　　
　　一本处人民往往制造毒药有伤善良诏书到日毋得似前违造
　　
　　一本处人民归附之后凡有诉讼须要经官陈理毋得擅相雠杀
　　
　　一乌撒乌蒙东川芒部诸夷土官既降复叛潜害兵士若便尽行剿捕縁罪酋长恐累良民今事已定其有畏避军马逃窜山林者诏书到日自行出军投首与免前愆仍旧生理间有首恶仍复不悛潜匿山箐有能擒获首告者重以优赏
　　
　　一普定普安西宁等处使客经行驿路本处土人潜入深箐邀阻往来发兵搜捕已行得获今后人民各安生理毋得似前阻滞如有阻滞经行照依地方剿捕
　　
　　一自永宁至乌撒卫由可渡河亦系使客经行大道本处土人毋得阻滞人行如有阻滞经行照依地方剿捕
　　
　　一云南普定被大军征伐者为隠藏向仓官龙小厮及招诱逃军所以受问罪之师今后各处土官毋蹈前非隠藏有罪之人
　　
　　一府州县学校宜加兴举本处有司选保民间儒士堪为师范者举充学官教养子弟使知礼义以美风俗
　　
　　一民间鳏寡孤独不能自存者所在官司设养济院月给口粮以全其生
　　
　　一各处仕宦人员流寓在彼及本处人民如有怀材抱艺愿仕者有司礼送赴京以慿擢用
　　
　　一云南至毕节立界牌牌上写着土官把事名字教他供给守御处粮食如是地界上截子军照依地方剿捕缺供给也去照依地方剿捕
　　
　　洪武十六年正月初三日纪事奉御徐保传奉御笔圣旨军中要十分仔细天象自今年六月至十一月月犯毕三次主军中有大战防水中下毒有奸谋若军下营处须自穿井吃水若无粮时不要守城聚集大军不问漫济在那里直要寻见拿了方守城奉御徐保口传圣旨
　　
　　一旧有各处官民人等因兵隔越愿还乡里者听于戏知天命者福臻昧天理者祸至信如四时速如影响播告诸夷想宜知悉（洪武十六年正月初三日）
　　
　　谕总兵官云南之地古与中国相去不甚逺止是山险阻其土产不厚以此厯代驭是方艰今云南虽得就中粮食艰辛近闻永昌侯军先出泸叙食粮优养其意甚好又不知于泸叙可过几时若军驻泸叙不久欲过曲靖等处粮食秋收又不知几何地里土民可供几何通候食至明年新运粮交过可以放心不然若所收不及所用大军既回民人不供将徒废前日之劳每人来说亦子九寨人民密迩四川恃崄不当差拨今遍自大军云南一行此等中途多损伤军士甚是不悛前过今次莫若将军回趂时于内食践粮食一冬将彼军中人擒获些出来使之畏惧又且声势云南守御来春军回休食泸叙军粮故兹勅谕（洪武十六年六月初二日）
　　
　　谕征南将军总兵官颍川侯傅友德副总兵永昌侯蓝玉西平侯沐英知道近于六月中旬遣归车里使臣遣官间问云南老人皆说死可伐地方三十六路元朝时都设官后被蛮人专其地已四十年矣近闻云南大理不和其蛮又侵楚雄西南边逺干威逺二府梁王无力克复至今蛮占以此观之云南不可不备边机密回军一节可迟可速自当仔细若死可伐不必备大军可回军回时其途中亦子九寨戎县地面五村大坝上下落乡十池等处及黄平罗木洞蛮霭翠佑下阿吕雨宗碎瓦得阿胡阿遣等助乌撒杀害军民的这几大军既回经由便路合就势畧加以威如何如可施行其事如不可收兵抚恤了便过大军必从黄平辰沅岳州直至武昌有船只载回故兹勅谕（洪武十六年六月二十七日）
　　
　　谕总兵官征南将军颍川侯傅友德副将军永昌侯蓝玉西平侯沐英近有人来言及回军一节朕即深思复料曲靖等处粮储虽目前可以支吾其冬春未见善谋假使曲靖所下种子八百余担验种得粮不过收稻八千余石止得四千余担以守御军士每军一月约用三斗给之不满四月自八月食粮起至十一月终粮尽矣欲接明年夏麦尚有六个月无粮相接未审那军以何充腹今符前去尔诸人议有粮军回云南无后患若守军无粮大军既回其守军必逃军逃日久城中必虚蛮人知其所以其患复作事难创矣以今之计大军既出在外边临云南甚有生硬地方大军可于彼哨粮养口以候诸郡收集粮米接着明年夏麦大军方回是其妙也不然未善符至多方穏当方可故兹勅谕（洪武十六年七月十二日）
　　
　　奉天承运谕征南将军颍川侯永昌侯西平侯旧岁命尔等率甲士三十万南征诸夷兵临普定如风行草上所以还昻致有小疵及至入云南之域擒首帅于曲靖之西败乌蛮于可渡之北席卷豪英长驱于碧鸡金马来云以驻牂牁未几捷音摧坚敌于点苍山下而抚金沙逻逻心悦者其金齿不战而率土以归于是雕题之蛮闻知即遣使入贡以再而献生口檄从百夷之种威来八佾之邦将军其劳至矣然功并亘古勲着彤庭英风遍播于华夷今也勤劳既多欲劳以饮用奈山川崄逺速不及赴特以朕心劳之其勅然耶故兹勅谕（洪武十六年八月初五日）
　　
　　奉天承运皇帝制曰朝廷政治遐迩弗殊德在安民宜从旧俗惟黔中之地官皆世袭闻有妇承夫位者民亦信服焉前武府地法叔妻商胜质虽柔淑志尚刚贞万里来归诚可嘉赏是用锡之以衣冠表之以显爵仍抚其民以遵声教特授中顺大夫武定军民府知府俾其小心事上保境安民以称朕一视同仁之意尔吏曹如勅施行毋怠（洪武十六年十月初一日）
　　
　　奉天承运皇帝诏曰朕荷天地祖宗之灵统一寰宇薄海内外罔不臣服曩因云南恃崄弗庭阻我声教是用命将致讨今已平定尔车里即听一介之谕乃能向化来归逺贡驯象诚意可嘉今因使还特遣正使左言龎源副使定定陈均往宣朕意并赐以金段表里各四卿其欣承以尽朕抚安之道咸遂其生则予汝嘉故兹诏示（洪武十六年　月　日）
　　
　　奉天承运皇帝诏曰曩因云南匿有罪纳逋逃惑我边守命将颍川侯帅甲士三十万问罪梁王其西南诸夷从拒敌二载余今已平定惟金齿之疵实额森呼图克之为非平缅之谋又尔平缅不恃逺崄生归指挥王真等事大之诚可验矣呜呼造福福民福归于己首祸殃民殃将自受兹尔诏示想宜知悉（洪武十六年　月　日）
　　
　　奉天承运皇帝制曰曩者兴师入黔中夷人效顺悉归版图然其间山谷崄昧蕃汉错杂习俗殊异朕每即其豪强长而任之不欲数为纷更者期于安边息民耳景东土官俄陶怀忠内附不烦王师居守征从并着劳効修朝首岁臣节益恭宜令袭守其土以靖一方特授中顺大夫景东府知府尔吏曹如勅奉行毋怠（洪武十七年正月二十一日）
　　
　　奉天承运皇帝制曰朕设爵任贤悬赏待功黜陟予夺俱有成宪惟蛮夷土官不改其旧所以顺俗施化因人授政欲其上下相安也乃者命将入黔中土官木德世守铜川量力审势率先来归复能供我刍饷从我大兵削平邓川三营之地献岁之初万里来贡似兹忠欵宜加旌擢今授中顺大夫丽江府知府尔吏曹如勅奉行毋怠（洪武十七年正月二十一日）
　　
　　奉天承运皇帝制曰自古帝王御逺人之道得其地则署土官以掌之务辑夷民使安生业以广一视同仁之化也曩者大军平云南尔高政酋长一隅输情纳欵招集民庶迭着功勤朕甚嘉焉今命尔为奉议大夫楚雄府同知于戏宦成不怠而福臻狃集从欲而咎至克尽贰职益懋前修以副朕委令之意往钦哉（洪武十七年正月二十一日）
　　
　　奉天承运皇帝制曰所至为讨不庭务在怀来服从即止前遣大军平云南凡能归附効顺者皆不失职尔阿撒太和县正千夫长兼试千户职事旧为土官自知向义送欵辕门资助兵费继从征讨颇着勲劳今命尔仍管兵士守护边疆若能益加公勤及时训练镇靖彼方则当考功实授以示宠擢敬哉敬哉（洪武十七年正月二十一日）
　　
　　洪武十七年二月二十六日吉安侯平凉侯南安侯同纪察司宫于奉天门钦奉圣旨说蛮子每只怕马尔每到那里大理有些银子看有多少就将那银子买上一万马放在海子里看养操练上下闗都要做城子海子里打几只船两头来往行走好生抚恤那里百姓钦此奉天承运皇帝制曰中国之于四裔犹衣裳之有冠冕水木之有本源分至明也故忠顺者受赏昏傲者罹祸时乃天道非朕敢私尔土官那直望着边氓禄承世守及朕命将南征输诚欵附以全其众今年春修奉职贡万里来朝朕甚嘉焉特授中顺大夫元江府知府尔尚益励忠诚以安夷甸则子子孙孙永保世福尔宜懋哉（洪武十七年二月二十七日）
　　
　　洪武十七年三月初三日兵部钦差镇抚周仁翟忠传奉圣旨恁去说与云南大理等处守御卫所有发到的有罪断发军人编入伍着他种田把闗去处盘获有罪断发但是曽刺字不刺字的刺旗不刺旗的逃囚军人拿住发与原卫所将为首逃的废了示众又各卫所上紧屯种尽问军人每若是有粮便差内官送将家小来钦此
　　
　　洪武十八年正月十二日钦奉御寳制谕总兵西平侯等云南系在徼外金齿亦甚遐荒曩者诸将平定之后疵焉于是命指挥李观率兵抚守其境因守忠诚今年但惠叛而能平定之朕甚嘉焉今差人往劳及首密谋总旗者尔西平侯等速为用心抚字使知朕意如制奉行钦此
　　
　　洪武十八年三月初三日钦奉御寳制谕云南都司西平侯沐英制书到日将原拨守云南等卫官旗照名升用此数系是蒲坐原拨数目如有一切事故备细开来止升见在官旗小军旧者升小旗旧者不足新军在洪武初能者亦可升用除补各卫数足外其余官旗赴京如制奉行钦此
　　
