<!-- { "loadSidebar": true } -->
　　礼部祠祭司主事周骙奏设科取士当遵国法禁例洪武以来旧例曾由科目出身未入流品官生员发充吏罢闲官吏监生生员娼优隶卒刑丧过犯之人不许入试其生员军生儒士及未入流品官农吏承差军余人等若无钱粮等项粘带者听从入试如有不实照例论罪已中式者黜退不録未中式者终身不许入试今顺天府景泰四年乡试取中举人尹诚汪谐陈益龚汇王显李随李森钱输俱系冒籍人数于例不该入试似此之徒欲求事君而先欺君今日茍图如此他日居官可知乞明正其罪以警将来命锦衣卫俱执送刑部问未发露者许出首逮问同学知而不首者同罪今后科场知贡举监试提调等官务在防范严切不许容情冒名换卷截卷传递文字并说话作弊监门捜检巡绰监试官军敢有如前容隠不举作弊者俱治以重罪兼外执事官临期于吏部听选文学出身者充之
　　
　　命左春坊大学士兼翰林院侍读彭时右春坊右庶子兼侍讲赵恢主应天试
　　
　　五年甲戌命兵部左侍郎翰林院学士左春坊大学士商辂司经局洗马兼翰林院修撰李绍为考试官取中彭华等廷试赐孙贤徐溥徐辖及第选进士丘浚耿裕彭华刘釪陈龙牛龙马勲何琮吴祯严淦尹直陈政寗珍冯定金绅黄甄王寛夏时为庶吉士命左春坊大学士刘俨教习先一年礼部尚书胡濙言翰林院及春坊以文艺为职业宜专作同考京官由科第有学行者宜兼职以充勿再用教官着为令许之是岁商学士才阅三科已作正考而同考则中允杨鼎赞善钱溥皆己未也登科録牛轮书叔玉司礼监左监丞
　　
　　七年丙子太常寺少卿兼翰林院侍读刘俨左春坊左中允兼翰林院编修黄諌主顺天试
　　
　　内阁大学士陈循王文等言考中译字官刘淳送试不中为失旧制诏俨等回话宥之王文陈循又言循子瑛文子伦不中式为考官忽畧之故又出题偏驳犯宣宗御讳诏礼部同大学士髙榖等覆验取中举人徐泰等文卷有优于伦瑛者有相等者有不及者又第六名林挺朱卷无批语奏上有旨刘俨等考试不精罪不容逃但无私弊俱宥之林挺并该房考官俱下锦衣卫狱鞫问情实以闻王伦陈瑛明年俱准会试六科论劾循文罪当诛斥有旨览尔等所奏诚为有理但陈循王文辅导有年国之元老岂可以一事之失而遽加之罪姑贷之少保髙榖乞致仕诏卿持正之心嫌疑之情朕已具悉但馆阁之职正当用贤不允所请今后尚加秉忠直以全名节盖榖面斥循文之私而奏全俨等不自安乃有此奏也
　　
　　命司经局洗马兼翰林院修撰柯潜左春坊左赞善兼翰林院编修刘俊主应天试
　　
　　天顺元年丁丑命礼部左侍郎兼翰林院学士薛瑄通政司左参议兼翰林院侍讲吕原为考试官取中夏积等廷试赐黎淳徐琼陈秉忠及第
　　
　　是岁同考则尚寳少卿钱溥司丞李泰翰林典籍徐秘盖官制初变也是科最号严整然外人有以俚语戏者所谓薛瑄性理难包括钱溥春秋没主张问仁既已无颜子告祭如何有太王皆指摘题目之误至谓总兵令侄独轩昂盖指石亨从子后也后坐亨败除名及以怨谤剐于市
　　
　　廷试读卷官凡三伯武功掌内阁靖逺掌兵部兴济掌鸿胪
　　
　　三年己卯命翰林院学士刘定之倪谦主顺天试谦有门生不中式为所讦陷谪戍
　　
　　命翰林院侍读学士钱溥侍讲万安主应天试
　　
　　四年庚辰命翰林院学士吕原尚寳少卿兼翰林院修撰柯潜为考试官取中陈选等廷试赐王一夔李永通郑环及第一夔后改姓谢改进士刘健张赈李温张谨徳张頥周经王范蔡霖张溥杨瑛郑纪童璲汪谐张元祯为庶吉士命学士刘定之侍读学士钱溥教习
　　
　　是科阎禹钧以国子监学正同考有下第举人诉学士吕原等狥私颠倒上试之皆不称囊三木礼部前以狥
　　
　　六年壬午命翰林院修撰陈鉴修撰刘宣主顺天试
　　
　　命翰林院修撰刘吉翰林院检讨邢让主应天试
　　
　　七年癸未命礼部左侍郎兼翰林院学士陈文尚寳司少卿兼修撰柯潜为考试官试日大火焚死者九十余人及主试官俱越墙免上怜之赠死者俱进士出身改试期以八月命太常少卿兼学士彭时侍读学士钱溥取中吴釴等八年甲申廷试赐彭教吴釴罗璟及第呉后改姓陆踰月改李东阳倪岳谢铎张敷华陈音焦芳汪滋郭玺计礼傅瀚张泰吴希贤刘大夏刘道王澄董龄杜■〈樊，心代大〉史芳为庶吉士命太常少卿兼侍读刘定之学士柯潜教习李东阳年十八先以竒童荐读中秘书倪岳年二十学士谦子
　　
　　成化元年乙酉命太常寺少卿兼翰林院侍读学士吴节翰林院学士柯潜主顺天试
　　
　　命翰林院侍读丘浚编修彭华主应天试
　　
　　二年丙戌命太常寺少卿翰林院侍读学士刘定之翰林院学士万安为考试官取中章懋等廷试赐罗伦程敏政陆简及第是月改进士林瀚刘钰章懋李杰翟瑛陆渊之黄仲昭谢文祥李溶张诰毕瑜宋应奎邵有良商良臣郑已张钝章益何纯庄■〈日上永下〉锺晟王俊石淮施纯王伟为庶吉士命翰林院学士刘定之柯潜教习
　　
　　是岁罗伦以上疏论阁臣李贤不奔丧乆之章懋庄■〈日上永下〉黄仲昭以谏元霄灯火俱得罪外谪时号翰林四谏又是岁会试五经各刻文三篇二场刻诏商良臣辂子也敏政李贤壻
　　
　　四年戊子命詹事府少詹事兼翰林院侍讲学士李泰翰林院侍读彭华主顺天试
　　
　　命翰林院侍读学士陈鉴翰林院侍读尹直主应天试
　　
　　五年己丑命太常寺少卿兼翰林院侍读学士刘珝翰林院侍读学士刘吉为考试官取中费誾等廷试赐张升丁溥董越及第是月改进士张璲费誾陈斌萧玙梁泽尹龙冯兰乔惟翰陈纪张晟李价王臣尹仁王锦徐谦方珪谢显吴祚为庶吉士命翰林院侍读学士陈鉴侍讲学士丘浚教习尹龙吏侍旻子也王臣年十六
　　
　　七年辛卯命左春坊左谕徳兼翰林院修撰王献侍读尹直主顺天试
　　
　　命司经局洗马杨守陈翰林院侍读徐琼主应天试
　　
　　八年壬辰命礼部左侍郎兼翰林院学士万安司经局洗马江朝宗为考试官取中吴寛等廷试赐吴寛刘震李仁杰及第吴有时名乆不第尝投诗李编修东阳东阳荐于同列以为其人必状元也
　　
　　十一年乙未命詹事府少詹事翰林院侍讲学士徐溥翰林院侍读学士彭华为考试官华以疾辞改命侍讲学士丘浚取中王鏊等廷试赐谢迁刘戬王鏊及第或曰鏊以乡会元有盛名对策复当第一阁老商公抑之置第三
　　
　　十三年丁酉命司经局洗马郑环翰林院侍讲彭教主顺天试
　　
　　命左春坊左庶子刘健翰林院侍读周经主应天试
　　
　　十四年戊戌命礼部尚书翰林院学士刘吉翰林院学士彭华为考试官取中梁储等廷试赐曾彦杨守址曾追及第或云阁老万得彦策击节叹赏又先一日唱名过视之美而颀长也擢第一陛传彦老而多髭且短万意惘然退再取策阅之平平耳踰月改进士梁储张澯陈璚杨杰敖山刘忠孙珪于材王白刘允中张璞徐鹏王藻邓焲林霄江澜张九功陈邦瑞马廷用荆茂刘机李经谢文张芮倪进贤杨廷和杨时畅武卫为庶吉士命翰林院学士王献谢一夔教习张澯年十七杨廷和年十九
　　
　　十六年庚子命左春坊左庶子翰林院侍讲学士杨守陈右春坊右谕徳陆简主顺天试
　　
　　命司经局洗马罗璟翰林院侍讲李东阳主应天试
　　
　　十七年辛丑命太常寺卿兼翰林院学士徐溥詹事府少詹事兼翰林院学士王献为考试官取中赵寛等廷试赐王华黄珣张天瑞及第
　　
　　是岁读卷吏部尹旻以太子太保都察院王越以咸宁伯列内阁太子少保刘珝刘吉下
　　
　　十九年癸卯命翰林院学士倪岳翰林院侍读董越主顺天试
　　
　　命左春坊左谕徳张升翰林院侍讲商良臣主应天试
　　
　　二十年甲辰命詹事府詹事兼翰林院学士彭华左春坊左庶子刘健为考试官取中储瓘等廷试赐李旻白钺王敕及第
　　
　　二十二年丙午命翰林院侍讲学士李东阳左春坊左谕徳傅瀚主顺天试
　　
　　命右春坊右庶子汪谐左春坊左谕徳程敏政主应天试
　　
　　是年礼部尚书周洪谟等奏本年天下乡试録文多乖谬乞将考试官训导黄奎追夺聘礼行巡按御史提问从之
　　
　　二十三年丁未命太子少保兵部尚书翰林院学士尹直右春坊右谕徳吴寛为考试官取中程楷等廷试赐费宏刘春徐瑞及第踰月改进士程楷蒋冕屈伸袁达黄穆傅珪万弘璧倪阜华峦吴俨李汉仲棐罗玘蘓癸郑照欧阳鹏伍符翁健之李逊学邹智石珤李充嗣唐希介蔡杲毛纪刘丙任仪阎价杨廉潘楷为庶吉士命右庶子汪谐左谕徳溥瀚教习弘璧少师大学士安孙也父翼为南京礼部左侍郎
　　
　　是岁尹作试録序称宣徳丁未大学士杨士竒议会试取士分南北卷北四南六既而以百乗除各退五为中数是年以言者又各退二以益中数云
　　
　　弘治二年己酉命（阙）主顺天试
　　
　　命右春坊右庶子兼翰林院侍讲董越左春坊左赞善张元祯主应天试
　　
　　三年庚戌命礼部尚书兼文渊阁大学士徐溥詹事府少詹事兼翰林院侍读学士汪谐为考试官取中钱福等廷试赐钱福刘存业靳贵及第
　　
　　是岁知贡举礼部右侍郎周经以子病左侍郎倪岳以亲属避诏尚书耿裕知贡举
　　
　　五年壬子命左春坊左谕徳杨守址司经局洗马梁储主顺天试
　　
　　命左春坊左庶子王鏊司经局洗马杨时畅主应天试
　　
　　六年癸丑少詹事兼翰林院侍读学士陆简为考试官取中汪俊
　　
　　等廷试赐毛澄徐穆罗钦顺及第踰月改进士顾清赵士贤萧柯沈焘曽琼吴一鹏杨升曹璞汪俊周玉黄润胡爟王缜任良弼吴舜许天锡薛格陈玉陈阳王崇文为庶吉士是岁始令先投诗文礼部择可取者送考命太常卿兼侍读学士傅瀚太常少卿兼侍讲学士李东阳教习
　　
　　八年乙卯命（阙）主顺天试
　　
　　命（阙）主应天试
　　
　　九年丙辰命詹事府詹事兼翰林院侍讲学士谢迁翰林院侍读学士王鏊为考试官取中陈澜等廷试赐朱希周王瓒陈澜及第踰月改进士顾潜陈凤梧濮韶胡宪张绍■〈日上永下〉陈霁杨褫叶徳贾咏汪伟王崇献王九思张弘至徐忱陈琳戴锐陶谐刘锐为庶吉士命詹事府少詹事张升侍读学士王鏊教习
　　
　　十一年戊午命右春坊右谕徳王华左春坊左中允杨廷和主顺天试
　　
　　命司经局洗马梁储翰林院侍读刘机主应天试
　　
　　十二年己未命太子少保礼部尚书文渊阁大学士李东阳掌詹事府事礼部右侍郎兼翰林院学士程敏政为考试官取中伦文叙等廷试赐伦文叙刘龙丰熙及第
　　
　　是岁给事中华升林廷玉论敏政鬻题先是敏政问策秘人罕知者其故所昵门生徐经居平日窥得之为其同年觧元唐寅说由是各举答无遗寅踈人也见则矜且得上第为升及廷玉所论并敏政下狱按问经自诬服购敏政家人得之又寅曾以一金币乞敏政文送洗马梁储狱成敏政致仕经寅俱充吏一云果敏政家人为之也
　　
　　十四年辛酉命（阙）主顺天试
　　
