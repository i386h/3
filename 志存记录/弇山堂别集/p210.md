<!-- { "loadSidebar": true } -->
　　八年三月御马监太监麦福复请尽征牧马草场地租户部言御马监辖二十马房各草场共五十六塘熟地二万四千十一顷皇上前从侍郎王軏之言命科道勘处因以熟地八千畆归监以资公用留生草地四十万畆以备刍牧其所余一千九百三十余顷召民佃种征租以充国家岁时之需信公私两利经乆可行之策也福请不宜聴许上从部议令如前旨行
　　
　　先是营悼灵皇后陵度用乡民尹甫元地六顷已而守陵内臣郭鉴又度其地十五顷余将为果园给事中张润身言此地为民恒产且上有坟墓百余所宜仍还民便上命给民种住其陵域占用者仍于近地如数拨补七月先是上从言官请停止杂派工役工部移文停浙江苏州织造而紧要上用袍服错行混停太监吴勲以为言上以袍服非杂派工役比责工部朦胧停止尚书刘麟自劾因责其欺慢勒令致仕原任侍郎何诏及营缮司官俱夺俸五月
　　
　　九年正月御马监太监麦福奏乞腾骧左等四卫军士见操者不必差科道点阅新补者不必由兵部审验兵部覆言委官验审科道点阅皆弘治间旧例又屡奉皇上诏旨申饬宜如旧为便上从部议
　　
　　四月长陵等陵神宫监太监杨宾奏乞将各陵园等户尽复其家户部覆言陵园等户供役轻省豪民避重就轻毎多投充民力坐此重困故先朝斟酌损益载在会典毎户连本身止免三丁况今差占库夫柴夫等役繁多如系籍陵园者全户优免则遗下差役必更加派小民恐致负累流徙宜令有司止优免如会典例上从部议
　　
　　五月诏逮问太监韦霦革锦衣百户韦进贤等职进贤本降虏冒霦姓恃霦暴横以债准折平江伯产千金以上事发刑部按进贤罪如律并请坐霦从之
　　
　　九月诏裁革云南镇守太监巡按云南御史毛凤韶言镇守太监非洪武永乐年间旧设扰害地方不可胜言近蒙皇上明见万里将太监杜唐取回夷民欢颂有若更生更乞追复祖制将续差太监停止以苏邉徼之民疏下兵部议覆云南自古覊縻之地夷性难驯近年用兵军民困苦省官节用正今日所急况镇守太监原非祖宗旧制宜如御史议裁革便报可
　　
　　初南京兵部奉旨裁省诸司进贡快船南京守备太监赖义复以船不足运具疏请益诏下南京兵部尚书王廷相等覆奏言南京各卫马快船只乃国初置备水军征进辎重之用大小黄船乃永乐以来供奉乗舆北驻及进贡方物而设自太宗都燕遂以二船专运宗庙荐新及上供品物然物有定品船有定数是以上无废事下不疲民今则法久弊生管运内官乃有假进贡以规利者拨船之际虚张品物务求多船以济已私盖縁未辨其轻重多寡故不能尽发其欺隠而折其伪辞今臣等查议先论其物之轻重次计其扛之多寡后定其船只之数目虽有奸贪欲求多拨不可得矣尝闻宗庙荐新品物惟太常寺所进为太祖髙皇帝旧额其南京司礼监制帛孝陵神宫监苗姜香稲等物南京内织染局龙衣南京印绶监诰勅轴皆永乐以来上供之数旧额之不可省者其余若守备诸司所进则皆宣徳正统天顺成化以来传旨取用可减者多如枇杷非南京所产青梅酸涩不堪用天鹅鹚老鹑雁诸禽石榴柿子秋梨诸果又北方有之通属可省龙衣彩锦纱罗绫段诸物既有织染局之岁办则当省南京供应之机房且一次所造必备数年之需一袭龙衣安得经年即壊若是尚衣有余似不当织造此则以会计停止者也南京内官监竹器论造作则所值无会计运送则所费不赀亦宜会计所存可备数年之用量为停止云南膳桌朱漆器皿及铜铁诸品皆坚乆可行亦宜会计量省不必每年供造者也即此一事之行圣恩所及甚广伏望皇上独断而必行之上以所奏下该部议礼部尚书李时等言荐新品物除枇杷非北土所产梧桐子风鲫鱼并入水木樨鸡鹅弹俱宜如旧进贡用船装进其青梅石榴柿子天鹅鹚老活雁鹌鹑俱可省供停减船五只工部尚书章拯等言南京工部每年造运供应器皿虽额数三千六百件节年免进减造其数亦多原拟用船十五只亦宜临时酌减织造龙衣并竹器彩漆桌盒铜鐡器物俱如所拟减免上曰此疏所言专在省并以纾民力俱依拟行着为令例自后敢有假托増用害人者科道官指名叅奏
　　
　　十年三月工部言科道官监收钱粮如甲字等库乃祖宗之旧规近遵明诏推而及于各监局则今日之良法兹者内承运库段疋及惜薪司等柴炭军器局等物料俱奉明旨免行监收其余各监局若御用监御马监司设监针工局巾帽局司苑局供用库甲字等十库广盈库则原差科道监收内官监印绶监尚衣监尚膳监银作局织染局兵仗局酒醋面局寳钞局盔甲厂则续差科道监收谨开具请旨以便遵守上曰御用尚衣织染三监局不必监收苐令守法尽心制造余如议
　　
　　八月诏革回陕西镇守太监张绅四川镇守太监萧通皆以贪肆为抚按官劾奏也
　　
　　十月初盗伐裕陵树木既获已而重赂守备太监刘岑都指挥秦震遂免镇抚张椿等互为奸利又太监窦寛等占役洒扫诸旗军岁侵役银数百计至是巡闗御史余鞫发其事请亟黜岑震而禁寛等沿袭之弊因言自今守备宜聴巡闗御史督察其天寿山内外守备仍复其颉颃之礼使不得相压以便行事兵部覆奏上命都察院逮问椿等如律宥震寛取岑回京别用余如议诏革南京各监局军匠之冗滥者仍以存留之数着为例禁所司不得朦胧勾补
　　
　　十一月兵科给事中髙金广西道监察御史唐御贤奉旨查核御用监钱粮至是状闻具言内府所藏象牙畵绢诸珍奇之物为典守者所侵匿无筭奉御匠役刘宗福軰罪在不逭太监黄锦滕祥更相代署稽考无度亦宜切责以示戒上曰该监所储财货既以查明李兴等法司逮问无贷黄锦滕祥更代不常姑宥之自今凡监库钱粮俱令立籍备查无踵故习
　　
　　十二月司礼监太监张佐等言臣等给事禁中无胥徒可役止取给于人匠不事工作者当成化中赐臣等各有名数太监掌印者六十人余皆五十五人左少监四十人又监丞三十人典簿二十五人经厂六科廊等处各以资格逓减乞照旧例补给臣等上命如例拨用不得过多
　　
　　诏籍没故中官谷大用财产初都察院谳大用狱入上御平台召大学士李时翟銮问谷大用事都察院覆本当否时对以所拟招罪与律不合家产入官律止是三条谋反叛逆奸党大用所犯未应籍没坐以此律恐无以取信于天下故臣等止拟一半入官上曰大用先朝壊政正是奸党如何不取信于天下銮曰皇上如天春生秋杀无所不可时等请俱收入官上曰然于是尽没其产十一年正月南京提督织造太监李政以事完疏请回京上命支南京承运库银三万两照旧织造
　　
　　十二月内官监太监髙忠以供应器皿缺夫料成造乞差本监官一员诣真定府滹沱河查收木料部议真定府佐贰官司之内官监以年终差官印烙正徳间始以内臣抽印大为地方害皇上幸已罢之今宜遵成命勿复遣上从忠请第无生事扰民
　　
　　十二年正月抚治郧阳都御史胡东皋劾奏太和山左少监王敏贪婪当黜上命敏回京所劾事情令巡按御史核实以闻
　　
　　五月管司苑局太监麦福奏御苑墙垣水口为积雨所壊请急修理以固圉牧得旨会官勘度工部议言频年工作繁浩财力诎乏即今勘估办料工匠已约银三万有余而夫役及各廪饩犹未悉计旧例惟属海户看守葺治顷縁有司重困以民差故不能专事本役宜仍复其家令倩丁夫本部助以囚徒并攅处木石等料先理其稍急者其余俱俟年丰财裕举行诏从部议
　　
　　十三年四月南京提督织造太监李政奏请添官织造上罪其狂率烦扰下南京法司逮问
　　
　　十四年正月提督京通仓场内官监三凤李慎互以奸赃讦奏诏下法司逮问户科给事中管懐理因言仓场钱粮实皆户部职掌顷者添用内官惟肆贪赇于国计无禆请将二官裁革其余督理内外各仓场内臣如吕宣等七员一并取回部覆从之
　　
　　六月内官监右监丞崔鋭等为其本官已故太监崔寛乞恩请授其侄文百户部议武职非军功不授乃祖宗成宪鋭等妄意陈乞不可许上从部议
　　
　　十二月户部言承天府潜邸荘田湖地共八千一百三十余顷皇上赐司礼监太监张佐等止二百六十顷其余租银频年所入当以万计宜下所司计其已征或未征或因灾免未收者计数报上至于所赐佐等田租亦宜考其勤惰量为裁抑以示劝惩上从其议仍命司礼监查内侍中不堪供事者奏闻定夺
　　
　　弇山堂别集卷九十九
　　
　　●钦定四库全书
　　
　　弇山堂别集卷一百
　　
　　（明）王世贞 撰
　　
　　○中官考十一
　　
　　嘉靖六年寳抵县七里海有荒地二万一千五百六十一顷计二百五十二里随时旱涝占者无常先是太监汪直立庄于其中相传为御用监公物而民垦其内者亦千四百六十余顷至是有水退地百余顷奸民投献内监欲夺民久业并入之民疏之阙下户部奏遣主事柴儒往勘儒还报曰民之久业输粮饲马煎盐出税养生送死于其中不宜渔夺惟水退堪熟地可入本监耳然其它荒芜闲地尚当聴民渔猎樵采乃称陛下恤民之意上曰地既勘明具如提拨内官无再奏扰悉与民亦毋许豪猾兼并
　　
　　大学士杨一清等言闲住太监张永当正徳五年宁夏寘鐇之变受命总督军务能计擒逆党抚安军民及回京奏发刘瑾罪状伏诛朝野称快宸濠之变随武庙南征时逆贼已擒而张忠许泰軰犹捜求余党攀引善类永至多所开释一方始安武庙还至通州江彬手握重兵人心惶惑然卒不敢萌异志者独畏永耳及武庙晏驾遂计擒江彬提督九门防奸制变无所不至内官若永者诚不易得臣一清尝与同事宁夏知之为真武庙末年之事则臣璁在京所亲见者今置之闲散终为可惜乞特赐起用量加委任则凡供职于内者皆知为善之有益而勉于効忠矣上曰卿等欲起用张永足征忠爱至意永在先朝多立战功勤劳茂着其令掌御用监印提督团营神机营操练
　　
　　嘉靖九年革原任大学士杨一清职闲住一清徃在陕西与镇守太监张永同事相善永之废而复用也一清有力焉及永殁复为作志而永弟容乞恩得升锦衣卫指挥佥事兄富为副千户后富责永家人朱继宗侵没赀产继宗因讦奏永勘事江西时盗宸濠库金二千两以其半馈一清转升容等官职容随具疏辩诏下法司推鞫亷得永存日馈一清生日贺礼金百两及容求文所遗银二百两无盗宸濠金事拟容违例乞升赎徒革职一清请自圣裁奉上诏革容职而贳一清罪所受金帛令所司追收入官既而给事中赵廷瑞等复以为言乃夺职令闲住
　　
　　按壬子先是行人王祯奏请查内府工匠厨役医卜伎艺人等额数汰其冗滥以省糜费太监黄锦等以缮造郊坛工作乞暂缓清查已允所请王竚等复比例陈免上曰各监局原有旨令清查正欲革除冗滥节省浮费如何奏扰以图侥幸除有旨暂免者罢除照旧清查不许朦胧具奏
　　
　　南京兵科给事中秦鳌上言南京内外守备三弊一曰投托二曰役占三曰威虐并劾魏国公徐鹏举太监赖义奸利不法事上以鹏举勲戚大臣姑宥之戒令改过自新义罢回京余皆如议
　　
