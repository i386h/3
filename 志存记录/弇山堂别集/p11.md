<!-- { "loadSidebar": true } -->
　　四十五岁白恭敏圭为工部尚书王襄敏越为右都御史费文宪宏方文襄献夫加太子太保余肃敏子俊为兵部尚书张公彩为吏部尚书董公玘殷公士儋为吏部侍郎王公锡爵为礼部侍郎
　　
　　四十六岁陈节愍洽胡公汝砺为兵部尚书熊公槩屠太傅滽胡少保宗宪杨少师博为右都御史吕少傅本为少詹事入阁殷公士儋为礼部尚书
　　
　　四十七岁谢文正迁以詹事入阁赵公荣张公澯俱为尚书徐公阶为礼部尚书杨公博为兵部尚书加太子少保髙公耀为户部尚书张公居正加少师中极殿大学士居首辅陈公经邦于公慎行为礼部尚书
　　
　　四十八岁陆康僖瑜为刑部尚书王襄敏越为左都御史项襄毅忠余肃敏子俊为右都御史刘文穆吉以礼侍入阁徐公阶申公时行加太子太保吕公本以内阁加礼部尚书殷公士儋加太子太保万少保镗为南院右都御史谷公中虚王公遴汪公道昆为兵左侍曽公省吾为工书王公弘诲为南礼部尚书
　　
　　四十九岁刘太保珝以吏侍李少师东阳以礼侍俱入内阁王少保越白宫傅圭俱加太子少保蔡公克亷为户部尚书殷公士儋加少保武英殿大学士申公时行以少傅居首揆王公家屏以吏部左侍郎兼东阁大学士赵公贤为南吏部尚书刘公一儒为南工部尚书
　　
　　五十岁李韩公善长为左丞相李文达贤以吏书入内阁余肃敏子俊为兵部尚书王文成守仁以尚书封伯杨文忠廷和加少保彭文宪时姚文敏夔倪文毅岳夏文愍言及林公■〈火亷〉为尚书桂文襄萼为吏部尚书王襄敏越翁襄敏万达为左都御史杨公博与胡公宗宪俱加太子太保郭公朴加太子少保礼部尚书申公时行以少师华盖殿学士居首揆
　　
　　五十一岁徐天全有贞封武功伯为华盖殿大学士居首揆
　　
　　晚达
　　
　　刘文介俨四十九曽学士彦五十四唐学士皋五十八焦竑五十俱登状元鲁祭酒铎四十五登会元王祭酒激以四十九登进士近金司业达以五十八会元及第惟张文忠四十七举进士六年大拜任师臣者十二年钱文肃习礼以练子宁姻累三十九始中解元登第入翰林歴清华之选而近八十犹为学士五品转礼部侍郎归湛文庄若水亦以父累故四十会试入翰林至七十余始拜尚书二公皆登上寿丘文庄浚张文简璧七十余始入阁焦泌阳芳七十余始以侍郎拜太宰王太保璟陈简肃瓉七十余以侍郎进左都御史杨尚书翥八十余以长史进礼部左侍郎袁景襄宗皋近七十以长史为吏侍周侍郎诏近八十以纪善拜少詹事
　　
　　文贞奇遇
　　
　　杨文贞公士奇不由科目以布衣荐辅导东宫居内阁首揆典制草诏定大礼授册二总裁国史主会试及京试各再备极儒林之荣可谓竒遇矣
　　
　　三元
　　
　　国朝商少保辂正统乙夘领解浙江乙丑为会试廷试第一人士林艳羡商公年二十二发解十年而成进士四年而以修撰入阁七年而以兵侍归归十年而复入入十年而以少保归又十年乃卒尤为奇也
　　
　　会元状元
　　
　　许侍中观（洪武辛未）吴宗伯寛（成化壬辰）钱修撰福（弘治庚戌）伦宫谕文叙（弘治己未）内文叙乡试复第三人
　　
　　解元会元
　　
　　黄太常子澄（洪武甲子乙丑）施御史显（洪武丁夘戊辰）陈佥事璲（永乐戊子己丑）林宫谕志（永乐辛夘壬辰）洪右都英（永乐甲午乙未）杨司徒鼎（正统乙夘己未）姚太宰夔（正统戊午壬戌）王少傅鏊（成化甲午乙未）储吏侍瓘（成化癸夘甲辰）汪宗伯俊（弘治壬子癸丑）李太史廷机（隆庆庚午万厯癸未）内林志杨鼎李廷机俱廷试第二王鏊廷试第三
　　
　　解元状元
　　
　　吴学士伯宗（洪武庚戌辛亥）林侍讲环（永乐乙酉丙戌）萧修撰时中（永乐戊子辛夘）陈少保循（永乐甲午乙未）柯少詹潜（正统丁夘景泰辛未）彭侍讲教（天顺壬午甲申）谢少傅迁（成化甲午乙未）李少宰旻（成化庚子甲辰）杨光禄惟聪（正徳己夘辛巳）内陈循彭教会试第二人谢迁会试第三人
　　
　　三试魁元
　　
　　乡会试俱五名之内廷试三名之内除前所纪伦林杨李王陈彭谢八人外花解元纶会试殿试俱第三杨状元慎乡试第三会试第二陈会元澜袁会元炜俱乡试第二廷试第三王会元锡爵乡试第四廷试第二金会元达乡廷试俱第三靳解元贵会试廷试俱第二谢解元丕会试第四廷试第三陶太史望龄乡试第二殿试第三
　　
　　状元入内阁
　　
　　永乐状元胡文穆广陈芳洲循宣徳马侍郎愉曹文忠鼐正统商文毅辂彭文宪时成化谢文正迁费文宪宏弘治顾文康鼎臣嘉靖李文定春芳及今申公时行凡十一人入阁而不得大学士者马公及曹公也官大学士而非入阁者吴公伯宗也入阁又为大学士而止五品者胡公也
　　
　　状元一品
　　
　　少师前费公少傅前谢公李公少保前陈公商公彭公顾公成化状元太子太傅张公升弘治状元太子太傅毛公澄嘉靖状元少师申公时行凡十人
　　
　　状元二品
　　
　　洪武状元礼部任尚书亨泰许侍中观（建文官制）天顺南京礼部黎尚书淳工部谢尚书一夔成化礼部吴尚书寛南吏部王尚书华弘治南吏部朱尚书希周嘉靖南礼部秦尚书鸣雷凡八人
　　
　　状元三品
　　
　　前侍郎马公曹公及景泰状元孙太常卿贤成化李吏侍旻正徳吕礼侍柟杨光禄惟聪嘉靖茅吏侍瓉隆庆诸吏侍大绶丁吏侍士美罗礼侍万化凡十人
　　
　　榜眼入阁
　　
　　永乐苗文康衷正统陈庄靖文吕文懿原景泰徐文靖溥万厯吕少傅调阳王太保锡爵又潘太保晟（未上）凡七人
　　
　　榜眼一品
　　
　　自内阁徐公溥吕公调阳外天顺太子太保礼部尚书徐琼万厯太子太保礼部尚书潘晟太子太保大学士王公锡爵凡五人
　　
　　榜眼二品
　　
　　自苖衷陈文二公外永乐交址左布政使张显宗（自侍郎迁）正统太子少保户部尚书杨鼎太子少保礼部尚书周洪谟成化南京吏部尚书杨守址南京吏部尚书黄珣正徳太子少保礼部尚书白钺礼部尚书刘春嘉靖南兵部尚书刘龙南礼部尚书孙升十一人
　　
　　榜眼三品
　　
　　洪武工部侍郎张显宗永乐礼部侍郎杜宁成化礼部右侍郎程敏政礼部右侍郎费誾弘治礼部左侍郎王瓉吏部左侍郎董玘正徳礼部左侍郎蔡昻嘉靖南兵部右侍郎王教吏部右侍郎程文徳礼部左侍郎瞿景淳万厯吏部右侍郎陶大临南京吏部右侍郎赵志皋凡十二人
　　
　　探花入内阁
　　
　　正统刘文安定之岳文肃正成化王文恪鏊弘治靳文僖贵嘉靖徐文贞阶袁文荣炜万厯余少傅有丁凡七人
　　
　　探花一品
　　
　　自王鏊靳贵徐阶袁炜余有丁五公外嘉靖少保太子太保礼部尚书吴山凡六人
　　
　　探花二品
　　
　　正统南京礼部尚书倪谦景泰南京吏部尚书王■〈亻与〉天顺南京礼部尚书郑环成化南京礼部尚书董越弘治戸部尚书李廷相万厯南京礼部尚书林士章凡六人
　　
　　探花三品（内黄凤翔系榜眼）
　　
　　洪武右副都御史练子宁成化詹事府詹事陆简弘治吏部左侍郎谢丕正徳礼部右侍郎崔桐嘉靖南太仆卿欧阳衢太常卿胡正蒙礼侍黄凤翔凡七人
　　
　　会元入内阁
　　
　　前商公辂岳公正刘公定之王公鏊景泰彭文思华成化梁文康储正徳张文弘治今王太保锡爵及袁公炜凡九人
　　
　　会元一品
　　
　　前少保商公少傅王公少师梁公太子太保张公少傅袁公太子太保王公凡六人
　　
　　会元二品
　　
　　前吴文定公彭文思公及永乐洪右都英正统杨户书鼎姚吏书夔成化章礼书懋弘治汪礼书俊正徳霍礼书韬嘉靖陆礼书树声凡九人按会元至太宰者一人而状元遂阙
　　
　　会元三品
　　
　　洪武太常卿黄子澄前侍郎刘文安公及成化费礼侍誾储吏侍瓘弘治董礼侍玘正徳邵太仆鋭嘉靖李太仆舜臣瞿礼侍景淳胡太常卿正蒙田礼侍一儁凡十人
　　
　　状元得谥
　　
　　状元得谥者胡文穆广曹文忠鼐刘文介俨商文毅辂彭文宪时黎文僖淳谢文庄一夔罗文毅伦张文僖升吴文定寛费文宪宏毛文简澄朱恭靖希周顾文康鼎臣吕文简柟罗文恭洪先李文定春芳诸文懿大绶丁文恪士美凡十九人
　　
　　会元得谥
　　
　　会元得谥者刘文安定之杨庄敏鼎姚文敏夔岳文肃正彭文思华章文懿懋王文恪鏊梁文康储鲁文恪铎储文懿瓘汪文庄俊董文简玘邵康僖鋭邹文庄守益霍文敏韬张文毅治袁文荣炜瞿文懿景淳并前商公吴公凡十八人
　　
　　榜眼得谥
　　
　　榜眼得谥者苖文康衷陈庄靖文吕文懿原周文安洪谟徐文靖溥黄文僖珣白文裕钺刘文简春刘文安龙王文定瓉孙文恪升程文恭文徳吕文简调阳陶文僖大临并前刘杨邹瞿凡十九人
　　
　　探花得谥
　　
　　探花得谥者倪文僖谦王文肃■〈亻与〉董文僖越靳文僖贵李文定廷相徐文贞阶吴文端山并前王袁凡九人
　　
　　武举首至通显
　　
　　武举始自弘治十四年其居首选者曰会元如近世尹凤王世科之类亦俱至都督佥事若名位之显者曰许泰至左都督封安边伯安国至都督同知赠左都督赐谥武敏王佐以锦衣都指挥使赠右都督三人皆有才望而泰不克终
　　
　　弇山堂别集卷五
　　
　　●钦定四库全书
　　
　　弇山堂别集卷六
　　
　　（明）王世贞 撰
　　
　　○异典述序
　　
　　夫国之有典也则号令庆罚皆在焉其曰典者何志常也曰异典者何志非常也诸创国者皆不为常者也其业可大而法可久习之则为常是故曰典也自古有天下之盛者莫过唐虞三代唐有天下举畎畆之鳏民而委之政既得政则绁天子之所任岳牧侯伯而僇之既僇之而复峻用其子其后辄举祖宗之人民社禝而付之商有天下举五就之遁臣而委之政既托孤而废其主废而旋复焉尊之曰阿衡而待之以不臣周借其国付渭川之钓叟使埒父称而师事之又以其幼子托之于介弟使据君位而朝诸侯其殁也又崇以天子之礼乐典而异者孰并哉及其衰也以定王却楚之晋文尚能守空名之隧而不肯予以九合诸侯之齐桓其相国尚能守陪臣之分而不敢渝非衰主之贤而创主之易也其势殊也明兴髙帝取天下于残裂之余势不得不有所更革天造草昧事取意裁未及讨论至末年而始截如矣其始不能无异也虽然异而非异也易世而后或革或因乗时变通加以润色固无论已其它或不无一时之好而有所登进或不考于甲令之旧而有所抵迕或饰喜出于燕昵而少折衷或疑功归之惟重而未为衡或假无方之立而不必公或取政府之徇而不必当或言路启于新进而不暇详或曹局迫于奉行而不暇执主之者快而旁覩者骇授之者以为常而受之者以为异也余故识而述之其有抑斥者亦附焉凡十卷以从异日稗官之后
　　
　　○异典述一
　　
　　再上祖宗号嘉
　　
