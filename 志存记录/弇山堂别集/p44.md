<!-- { "loadSidebar": true } -->
　　功臣録胡泉传子显代父官都指挥同知掌武昌护卫事十九年随楚王征古州等处以功升前军都督佥事仍侍王二十一年八月以护卫兵奉普定侯调随靖宁侯征东川龙海诸蛮部招集军士马匹数多克州城十有九珍宝货贝悉献朝廷二十二年七月还师封特进光禄大夫左柱国梁国公带俸三十三年追诰劵革爵安置临襄永乐元年五月王奏召回除皇陵卫指挥佥事三年改鳯阳卫九月升指挥同知十三年卒盖以姊为贵妃楚王母故也考实録不为显立传至二十二年十月内以靖宁侯叶升擒贼首夏得忠赏黄金百两白金三千两钞千锭文绮三十疋东川侯胡海普定侯陈桓等次之则此举实与显同封赏者也视洪武平中原诸赏独优厚岂以显椒房之故连及之耶然实録俱不载显梁国之封而诸公亦止赏典实録又称蓝玉破漠北功最大拟封梁以私元主妃毁关逐御史罪仅封凉夫以蓝玉所不能得而显得之何也考永乐实録三年五月内不载楚王奏而兵部黄及胡氏世袭亲供甚明乃知国史之遗误亦多矣
　　
　　野史载罗复仁吉水人国初为翰林编修乞休致太祖赐以一布衣而题其上曰性虽粗率忠直可喜赐此布衣归于田里按复仁以弘文馆学士致仕上赐之袭衣玉带名马坐墩铁拄杖之类有勋旧文臣所不敢望者布衣归田之说何所繇起也
　　
　　野记谓徐中山坊表初成江阴侯呉良靖海侯呉祯薄暮醉过之问何以为大功怒击坏署额有司以闻明日入见上怒诘何以坏吾坊曰臣与达同功独达赐第而以大功表里陛下安乎上笑曰汝何急也命有司即封地建二宅称前后府按髙帝神武严威良兄弟封爵在二十八侯中尚不敢有希觊而敢击中山之坊乎鳯阳诸功臣俱有赐第岂皆击坊而得者尤不足信也
　　
　　国初诰命公侯同一品伯同二品子男同三品洪武十七年以吏部尚书余熂言俱同一品唯轴则公侯用玉伯子男用犀耳今子男爵革伯班秩俱在一品上而轴同二品小有未合熂有长者之望昆山人物志称其父尝为镊工熂以吏部尚书归省徒歩候亲戚戒投刺者勿言余尚书第称余待诏皃来也而实録谓其用乡人助教金文征譛擅移文逐祭酒宋讷事露以纵肆伏法其矛盾乃尔且余自试吏书后未尝归省也
　　
　　客坐新闻言蓝都督玉克云南回就刘日新推数日新云公当封梁国公但七日中某与公同被难果七日诛按蓝玉破元兵后方拟封梁国公而以私元主妃事发改封凉国公又三年而诛不唯国封不同与征云南絶无关系今言封七日而诛尤误
　　
　　吾学编秦愍王传及愍王碑俱言王严毅英武上委以关西兵事得专赏罚歳秋巡边大将皆听节制御军严整所过秋毫无犯二十七年征降西畨捷闻玺书嘉奨赏赉以亿万计而国史于王事迹功赏俱畧之二十八年薨而立传也仅序其生年封爵而已至谥愍王册文云尔以年长首封于秦期在永保禄位藩屏帝室夫何不良于德竟殒厥身又云哀痛者父子之至情追谥者天下之公议义之所在朕何敢私然则当其时髙帝之不满于愍王着矣三十一年晋恭王薨国史称其聪明英鋭眉目修耸美须髯顾盼有威容多智数又先后纪其事迹功赏甚详而吾学编皆畧之至文庙实録则云晋王亦闻太祖注意于上自念己兄也遂生嫌隙后与上皆入朝上有疾晋王数以语见侵上内怀忧惧疾增剧遂恳求归国二十三年与上会征朔漠鼐尔布哈晋王素怯兵既行不敢出上待之久不至遂直抵伊勒都薄虏营获其名王酋长男女数万口羊马无筭槖駞数千先晋王恐上有功遣人驰报太子谓上不听已约束劳师冒险太子言于太祖已而晋王旋师太祖不乐及上捷报至太祖大喜曰燕王清沙漠朕无北顾之忧矣太子言晋王未深入然张声势有犄角之助燕王亦未可独为功又言燕王得善马不进太祖皆不听按髙庙史成于太宗时使晋王有陷太宗意不应无贬辞乃尔岂太宗以亲故为之讳耶抑其时济熺济熿之交谤未行恭王之谋尚未露也
　　
　　史谓洪武二年六月丙寅功臣庙成论次诸功臣之功以徐达为首次常遇春次李文忠次邓愈次汤和次沐英次胡大海次冯国用次赵德胜次耿再成次华髙次丁德兴次俞通海次张德胜次呉良次呉祯次曹良臣次康茂才次呉复次茅成次孙兴祖凡二十有一人于是命死者塑其像于庙祀之仍虚生者之位初叅政胡大海等殁上念其功已命塑其像于卞壸蒋子文之庙以祀至是复塑像于新庙疑此记事者之误耳据前列次序六王也其明年为六公所谓生封公死封王者至二十八年而始定何以预知李善长冯胜之不终而革之是时沐西平一指挥耳何以预知其有功而列之胡大海之前盖塑像虚位诚有之以后有不克终者不得入而所定位次则据永乐初年见在者而言耳此皆姚解诸公忽略之过也
　　
　　田汝成记霭翠宋钦事谓都督马煜镇贵州以杀僇慑罗夷罗夷畏之号马阎王贵州宣慰使霭翠死妻奢香代立煜欲尽灭诸罗郡县之会奢香中小法当勘煜械致香祼挞之欲以激怒诸罗为兵端诸罗果勃勃欲反时宋钦同知宣慰事亦已死而妻刘氏多智谓奢香部罗曰无哗吾为汝诉天子诉而不听反未晩也诸罗乃已刘氏遂飙驰见太祖太祖召而讯之刘氏曰罗夷奉职七八年非有罪而马都督无故寥萧之恐一旦反谓臣等不戢敢昧死以闻太祖然之还宫以语髙后曰朕固知马煜忠洁无他肠第何惜一人以安一隅也命髙后见刘氏于宫中曰能为我致奢香乎曰能折简召奢香与其子妇奢助飙驰见上具言煜枉辱状太祖曰若苦马都督乎吾为汝除之虽然何以报我奢香叩头曰贵州东北可以通蜀而道梗久矣请为上刋险平道为驿传以通之太祖曰善乃召煜入朝议事煜既出而后知之大恨曰孰谓马阎王乃为二妮子所卖恨不赭鬼方为血海也既入见太祖责问之一不答第曰臣自分枭首而已太祖怒立斩之以其头示奢香曰吾为汝除害矣乃封奢香为顺德夫人刘氏明德夫人髙后赐宴谨身殿遣归赐赉甚厚命所过有司陈兵耀之奢香既归以威德风诸罗皆帖服乃开赤水乌撒道以通乌蒙立龙场九驿马匹饩廪世世献纳奢香死霭翠之弟安匀立今遂为安氏又云永乐初有顾晟者守贵州修煜政诸罗畏之号曰老虎田氏文可谓核而事可谓竒矣然考之史有未合者按一统志霭翠元宣抚使阿哈子以元宣慰使兼四川行省左丞降宋钦旧名蒙古岱亦以元宣慰使兼四川行省叅政降以霭翠为水西宣慰使宋钦为贵州宣慰使而诏霭翠位在诸宣慰上钦卒子诚袭十五年诚母刘氏名淑真入朝赐纱罗袭衣又赐米三十石钞二百锭衣三袭遣归十六年刘氏复入朝十七年霭翠遣妻奢香率土酋入朝贡方物赐文锦绮帛珠翠如意冠金环绣衣洪武二十一年二月长兴侯耿炳文承制遣陜西都指挥同知马煜率西安等卫兵三万二千人屯戍云南六月水西宣慰使霭翠贵州宣慰使宋斌贡马赐钞帛斌当是诚弟也九月霭翠尚以蠲逋租贡马谢恩而明年正月进马者则为霭翠妻奢香遣其把事人等盖翠已卒矣二十三年宋宣慰奏苖蛮乱遣延安侯唐胜宗等讨平之二十四年置永宁至沾溢邮传四十八贵州都指挥马煜巡视谓未有邮卒请以戍军应役二十五年正月都督何福讨云南都匀九名九姓及毕节啰啰诸蛮克之寻遣人奏故宣慰霭翠妻奢香亦桀骜不服请兵讨之不许十月奢香遣其子妇奢助及把事头目允则陇往来朝赐银钞锦绮甚厚至二十六年正月贡马方物按奢香二月内独有贵州宣慰使安的称贡而奢香宋诚亦絶响矣岂奢香殁而霭翠之弟安的代之为安匀误耶将宋斌者亦殁而水西宣慰改为贵州贵州之宋宣慰降为同知耶史于土夷殁袭俱畧不书第于贡贺赏劳一端尚可考见然所谓马煜者都指挥耳非都督也都督诛死史必书之今阙不载而奢香之不服在何福请讨之前子妇奢助之入朝在奉诏不许讨之后若刘氏入朝其时髙后尚在后宫之宴或有之而奢香入朝则髙后已宾天二年矣奢香之代任与马煜之在镇又五年矣奢助之入朝又三年矣后宫之见与谨身殿之宴何人也马煜为都指挥而顾成为普定卫指挥使其时已着勋进都督佥事镇贵州至永乐初复以镇远侯镇之成之威名岂煜所可拟且又非顾晟也今贵州所隶驿分有之奢香者疑即其所首建二十四年事耳
　　
　　郑端简公作直文渊诸臣表云监察御史许士亷请复三公府髙皇不听然蓝玉以凉国公领太傅此言误也
　　
　　洪武二十三年备东宫官属宋国公冯胜颍国公傅友德为太子太师凉国公蓝玉曹国公李景隆为太子太傅开国公常升全宁侯孙恪为太子太保非三公也恪故燕山忠愍侯兴祖子端简于列侯表亦不能详
　　
　　一统志于人物则云陶铸鄞县人为福建按察使有亷明声以劾奏布政使薛大昉贪墨偕召至京民为之诗曰陶使再来天有眼薛公不去地无皮已而果复任至名宦则曰陶垕仲为福建按察使劾布政使薛大昉云云亦如之考之于史实陶垕仲非陶铸也修志者孟浪乃尔
　　
　　传信録谓髙帝鼎成建文即位燕王来奔丧而不朝谓已叔父行也给事中金华龚叔安奏曰象简朝天殿下行君臣之礼龙衣拂地宫中序叔侄之情按玉堂清话杜审琦昭德皇太后兄自宁州归太祖太宗皆其甥也一日陈内宴于福宁宫太后临席祖宗以渭阳之重终宴侍焉又前拜为寿乐人致辞曰前殿展君臣之礼虎拜朝天后宫伸骨肉之情龙衣拂地然则传信録所传亦附会也
　　
　　李景隆二十四年加止太子太傅而永乐初称太子太师盖建文所加官也吾学编谓其时魏国公徐辉祖加太子太傅礼部尚书陈迪加太子少保理亦应尔然是时尚书正一品而以二品衔冠之所未晓
　　
　　谷府左长史刘璟传邑人陈中州譔谓髙帝授璟为阁门使金书除奸摘佞四字于铁简赐之令击百官不法者后迁谷府长史提调肃辽庆宁燕赵六府事郑端简公亦因而笔之书吾谓此真齐东野人语中州青田人夸大诚意伯家事而附会之耳金书铁简此优人弹唱宋八大王事也髙帝岂以铁简赐阁门使乃至谷府长史一小府佐岂有提调六府之理肃府在甘肃庆府在宁夏秦王在西安韩王在平凉未就国安能遥制洪武间赵王杞甫封即逝时无赵府赵府文皇第三子也吾不意端简之博洽而亦舛误至此也
　　
　　东昌之战盛庸于耿李累败之余而能鼔率诸将士以取胜可谓竒矣若真定之师能恊力要击事未可知也以后虽数角数不利然至京师已下而尚能军亦一时巨擘惜少一死耳而卒不免亦何益也庸在洪武中为都督而战功不甚着史仅载册其女为周郡王有■〈火郭〉妃当是修史者削其实耳
　　
　　纪略庚辰状元胡靖即胡广广与杨溥同与廷试初拟溥为状元而广次之上偶问今年状元何人中官以湖广人对盖谓溥也馆阁误闻遽以广为第一按革除録言是歳王艮第一以貌寝故改用广且使纪略所载为真则文定何以不为第二而在二甲耶建文于文事极留心不应孟浪乃尔
　　
