<!-- { "loadSidebar": true } -->
　　
　　枝山野记言太宗一日命左右至文渊阁觇庶吉士讲习否令一一记其动静比报各有所事惟刘子钦袒臂席地酣睡盖时初饮罢子钦被酒竟入梦耳上命召至谓曰吾书堂为汝卧榻耶罢去其官可就工部为办事吏子钦略不分诉遽谢恩起而出外至邸即买吏巾绦服之歩入工部跪于庭尚书见之惊曰刘进士何为尔特起迎之子钦曰奉圣旨命子钦为本衙门吏尚书不敢答子钦便登堂侍立与傍羣胥等偶少顷上又命一竖入部觇之还报云云上叹曰刘子钦好没亷耻更令召来子钦至犹吏服上曰汝好没亷耻令左右还与冠带归内阁着读书子钦又无言遽起谢恩出具冠袍还阁中即一日间也客坐新闻则言是吉水罗公名汝敬永乐初为翰林庶吉士时亦好弈一日上赐问失对斥为刑部吏上使人觇之罗具吏巾服侍立于堂有使复上曰罗汝敬如何不在众不敢讳奏对如故上怒斥为刑部隶卒罗又复具巾服执杖列阶下上又觇知召至改刑部主事歴升工侍云此二事殊相等按罗为庶吉士时曽戍交址出都门三舍而复不知有作吏事否
　　
　　双槐岁抄言袁廷玉尝以事过鄞见一妇乳女于其县傍廊哭甚哀问之云夫当戍赵州今在酒肆饮毕即行矣廷玉恻然与俱至肆所诘其夫曰我韩岭金世忠也居以卜度日今缺戍为族人赂卒长以我行廷玉为相曰此尚书骨也勿虑因代偿其酒直贷米二斗赠之曰茍富贵无相忘金至戍以卜幸文皇后累官至兵部尚书兼詹事余得廷玉家藏一牛腰卷自戴九灵所著传洪武初至永乐七年诸公跋其术之验者无虑百人而不一及金公事且金于其时方鼎贵茍念及廷玉恩德何不为一跋酬之此恐傅会之谈不足信也且金尚书者名忠亦非世忠
　　
　　传信録言文皇一日召解缙至便殿屏左右问曰汉王英武类我太子不如也于汝意何如缙曰太子守成主天下之本岂可轻动文皇黙然缙出遇太子谓曰陛下爱汉王殿下恐不得久在东宫矣太子忧甚明日遂投井左右救免文皇闻之召太子问曰我初无以庶易嫡之说汝闻之谁耶对曰解缙言之耳文皇怒遂置缙于诏狱久之掌卫事指挥纪纲请曰缙久在诏狱实无大罪陛下赦之文皇大怒曰朕以彼为死矣乃在乎纲知上必欲杀之既还遂召缙出狱对之流涕饮以烧酒既醉遂埋于堂下雪中顷刻而死按解公初以泄其语为汉王所诉出为交址叅议又三年请凿章江水忤旨下狱久之竟以旧憾忿死今言太子投井随即下狱大误海涵万象録言旧制无巡抚侍郎等官宣德中吏部止有尚书蹇义侍郎久缺后蹇奏保文选郑郎中诚升右侍郎本部赵郎中新事蹇媚且久因觖望日言于蹇曰郑诚做得赵新如何就做不得蹇欲奏难于众论久之假以巡抚各处为名保升十二人为侍郎赵得与列巡抚之名自赵新始按尚书侍郎巡抚起永乐十九年赵新升侍郎在宣德五年巡抚江西然非自新始也且新升后诚始迁文选
　　
　　双溪杂记言永乐间胡广等所兼不过春坊大学士是时殿阁大学士不设已久非也是时胡广杨荣金幼孜俱兼文渊阁大学士
　　
　　野记言永乐初状元本曰李马上改马为骥既而除名故今人罕知按是科为戊戌盖永乐十六年也本名马上于傍益之以其曰李骐迨唱名莫有应者骐以二十二年由修撰属疾闻上晏驾榆木惊悼疾甚卒今云骥又云除名误也又谓是歳进士有林廷茭者闽人仪貌颇伟上欲用为近侍问其籍贯林以乡音对上嫌之乃拟为某部官林退数歩复呼回曰老蛮子也没此福改为某州知州考戊戌登科録亦无所谓林廷茭者其误可知
　　
　　野史谓榆木川之崩金文靖公速集诸内侍秘不发丧销锡为柙固之即杀工灭口作二诏一为遗诏入朝一召东宫于留都俾星驰即位比丧达京师寂无知者皇太子至遂发丧易梓宫文靖一时镇静之功不可及也按此举实杨文敏公谋文靖特成之耳仁宗特有勅升赏文敏论功甚详据史上以六月辛卯崩于榆木川壬辰学士杨荣与御马少监海寿传密旨甲辰至行在皇太子命太孙往行营仍报讣各王谕中外丁未成服太孙以己酉至鵰鹗谷至御营发丧六军号恸文武军民人等以辛亥迎于居庸壬子龙舆入大内然则所谓太子在南都与丧达京师寂无知者一何舛
　　
　　耶琐缀録言仁宗在位时一日内臣道及太宗皇帝晩年欲立赵府为储谕意于东杨东杨即对以赵府面鼻欹侧不宜正位遂宣赵府熟视顷之意顿罢仁庙闻之即日降内批东杨加少傅兼谨身殿大学士西杨得旨怀进请加太子二字于少傅两傍乃传出未几复升工部尚书夫立赵之意素所未闻岂内臣假以为东杨地乎按成祖颇不乐于东宫初以诸将推属汉邸用擅募勇士杀兵马指挥而解后甚属意赵邸以孟指挥谋拥立而解东杨之阻赵邸未可知然在西杨进少保后东杨以太常卿谨身殿大学士加太子少傅金文靖以户部右侍郎武英殿学加太子少保俱同日未几东杨进工部尚书金亦进户部然则初未有加少傅与西杨阻之之说可推也东杨后赐玺书奬谕令三俸兼支则赏其榆木川顾托之功或兼以阴拥翼故不可知
　　
　　小说云尚书吕震有通才掌礼兵刑三部事太宗将北征沙漠命洗马姚琪譔祭文姚题作祭寳纛文上进上大怒曰何舞文若此命置姚于狱候旋师坐谴师至榆木川晏驾仁宗登极命震治此狱震拟进曰本名旗纛姚琪写作寳纛系字体差讹当作某罚上从之考永乐洪熈首尾既无洗马姚琪与下狱释罪事而是时刑部乃尚书刘观震亦不兼掌也有姚友直者尝仕司经局洗马出为滕府长史于永乐元年进左叅政仍掌长史事后官太常卿恐亦非此人
　　
　　弇山堂别集卷二十二
　　
　　●钦定四库全书
　　
　　弇山堂别集卷二十三
　　
　　（明）王世贞 撰
　　
　　○史乗考误四
　　
　　枝山野记云永乐刘行业端父子领乡荐会试下第道遇漂水一女子未没号救刘命援之登舟附载以归道中皎然不涅迨家妇迎问曰买妾乎刘告之故女叩头言本士族今举室塟鱼腹矣感君子再生恩请执婢役以报刘曰恶有是犹能返汝立命人送还还则茫茫然大川耳亲识皆絶复载归命善视因为择壻归之妇曰渠已无家君非构意室之纵使从人未必胜君殆亦天作之合其留侍巾栉刘固不可谕劝数四久之乃处二室生二子长大宗伯文安公定之次即布政叅议寅之也按永新县志刘文安公母夫人留氏邑虎溪田家女也始石潭先生年四十余弗嗣余髙王父帅正翁与先生故友善因勉以副室计先生曰吾亦念是久矣奈何帅正翁曰虎溪吾留家媪有三女长者年及笄矣而尚未有聘者先生颔之翁归乃谋之髙王母刘夫人旦日髙王母托通家相好故期会先生之适室欧阳夫人于虎溪密约夫人袖钗环为女聘而弗令其媪知之至则已有阴泄之者矣媪长女遂先匿后山松樾中弗可召髙王母乃蹑语欧阳夫人曰今所见次者虽差少然固甚俊拔解人意取聘移之不可乎欧阳夫人深然之髙王母乃起执次女袂曰吾固知若福女也即以钗环强加焉踰年遂生文安公后留氏累被封褒四子二女并贵显出入禁闼享荣盛数十年年九十乃卒福女之云岂虚哉今小说妄载先生纳水漂女重诬先正所自出不可无辨故特详着之志为尹台宗伯所譔当不谬野记所载故饰美耳然留氏实刘氏尹公亦未免以同姓讳也
　　
　　据杨文贞三朝圣谕録谓宣德中太子少保都察院左都御史刘观与其子辐俱以赃败法司议置之死文贞及建安公以四朝旧臣请从末减上曰为汝二人曲贷其死可发为边吏建安对以士可杀不可辱发边吏死等耳始戍辐辽左而观从养然观在永乐十二年实以刑剖尚书谪为本部吏至明年始复官故一时之议有此而宪章录谓父子俱戍似误
　　
　　近峯闻畧言王文恪公云宣徳间巡抚周公忱会计入朝上命置酒于乐馆集公卿大臣侍饮极欢东里公独不预是日一学士醉归亡其带词林为赋醉学士歌按宣徳三年以前朝士有宴妓馆者而左都御史刘观父子为甚其年刘观坐法右都御史顾佐禁革之又明年周文襄始拜工部右侍郎抚南直隶又三年始入计事岂有宴之妓馆理文恪端人居史官乆而作此论苏人浮薄之余习也枝山野记言陈祭酒敬宗在留都丰城侯李隆留守公过丰城夫人即公主也闻公饮量欲窥之竟日不醉按李隆乃襄城伯也虽督南京守备原无尚公主又丰城侯李彬子贤袭侯亦尝守备南京继襄城后而亦无尚公主
　　
　　天顺日録言宣庙初诸大臣惟黄福持正不阿命观戱曰臣性不好戱命围碁曰臣不会着碁问何以不会曰臣幼时父师严只教读书不学无益之事所以不会上不乐居数日敕黄福年老不烦以政实疎之也按三朝圣谕黄在淮漕文贞公荐之为南京户部稍均劳佚耳且是时惟蹇夏二杨及胡忠安常入侍不闻有对弈之说似未可信也考之史以为太宗朝事恐亦据日録而书之未可信太宗严重盖未尝与羣臣对奕而忠宣当其时亦多镇外不在左右也
　　
　　菽园杂记正统间杨文贞公自江西还朝所过府州县馈送一切不受耿清惠公时为淮扬盐运使馈鸡四翼面一盘杨公受之且携手而行其激扬之意黙寓于交际如此先奉直公时客淮扬亲闻其事按杨公展墓録往返间虽一驿丞相见馈一鸡必记岂有过淮扬独不书耿公理又其中云闻有耿运同者亦可而未之见当是前说虚耳
　　
　　枝山野记言张太后大渐乃召三杨于榻前问朝廷尚有何大事未办者士竒首对有三事其一建文君虽已灭曾临御四年当命史官修其一朝实録仍用建文之号后曰厯日已革除之岂可复用对曰厯日行于一时万世信史岂可蒙洪武之年以乱实后纳之或曰请谥为（阙）皇帝其二云云后亦首肯其三方孝孺已诛文皇帝诏收其片言一字论死乞弛其禁听令存而传之后黙然未荅三杨即趋下叩头三事臣等已受顾命遂出而宪章録亦因之按张太后遗诏今存未闻有此三事也即有之何以实録遗而不修孝孺集至成化时始出宪章
　　
　　録载马顺害刘忠愍球事谓持刀小校本卢氏人与耿九畴邻九畴素爱其年少俊美因与往来后久不至甚讶之一日来见九畴见其貌黄瘠不类诘之曰汝无有疾乎状貌顿异如此小校吐实且曰迫于势不敢不行比闻刘公忠臣吾侪小人无故作逆天理事死有余罪矣特来别公且谢误爱耳因恸哭悔恨不已未几果死劳堪类编亦因之据此则小校乃耿清惠素所狎侮者也耿公正人岂宜有此且刘忠愍以正统八年下狱耿公方为两淮盐运使原未入京至十三年诖误被逮赴京事白即迁刑右侍刘之死久矣何尝一相及而敢于矫诬乃尔
　　
　　立斋闲録谓朝廷旨意出内阁臣条进藁底居阁中谓之丝纶簿其后为宦寺取入中禁徐有贞既得权宠乃请于上如故事还簿又一说谓杨文贞告展墓恐权归于次相文敏乃以丝纶簿送内暨文贞还请之不复出矣两说俱无据而后说尤孟浪底藁原在阁不谓之丝纶簿而当时文贞文敏偶以资序先后耳其委寄宠礼同文贞何縁以展墓而归簿也嘉靖初言事者攻文贞且请簿诏诘责之乃已野史之误人若是
　　
