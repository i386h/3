<!-- { "loadSidebar": true } -->
　　永乐中尚书凡三年满有赐羊一牵酒十瓶钞千贯者九年满有赐勅奬谕赐宴内殿者其后奬谕赐宴惟内阁大臣一品九年满有之而六年满于羊酒钞锭之外又有加赐白金五十两大红麒麟段衣一袭及酒馔一桌者则自张永嘉始夏贵溪严分宜徐华亭俱有之张江陵九年满于羊酒钞锭外及银两表里俱以为常赐复加赐白金二百两坐蟒蟒衣各一袭彩段八表里升左柱国太傅予三代诰命荫子尚宝司丞锡宴礼部辞太傅而已最后十二年满上为召吏礼部传谕元辅居正受先帝顾命夙夜在公任事任怨虽称十二年考满实在阁办事十五年忠勲与常不同应得恩荫等项着从厚会议来看寻遣司礼监太监张诚赐银三百两蟒衣一袭纻丝四十表里羊十只酒六十瓶钞十万贯酒饭五桌鸡十只鹅五只猪肉一百五十斤汤五品白面一百二十斤香油三百二十斤白糖一百斤黒糖一百四十斤蜜二十五斤烛一百对柴三百扛莲肉二十斤荔枝十斤圆眼十斤胶枣红枣各二十斤栗子三十斤冬笋二十斤麻菇香菌花椒胡椒各五斤寻勅谕元辅卿亲受先帝遗嘱辅朕十年四海升平四夷宾服实頼卿匡弼之功精忠大勲朕言不能述官不能酬兹歴十五年考绩特于常典之外赐银二百两坐蟒蟒衣各一袭岁加禄米二百石薄示褒眷先生其钦承之该吏礼二部疏上加上柱国太傅支伯爵俸荫子尚宝司丞给四代诰命仍赐勅奬谕锡宴礼部疏辞上柱国伯爵俸而已
　　
　　勋臣致仕恩典
　　
　　凡勋戚不任事即食禄奉朝请或以病免朝叅未有致仕者正德中张英公懋乞骸特赐勅奬谕赐金币舆卒二十人免朝给禄视辅臣恩礼有加可谓缨弁之极荣矣初朱成公希忠辞府事奬赐亦如之而加舆卒为三十人仍旧知经筵及监修国史
　　
　　中贵亦无致仕嘉靖中司礼监太监萧敬张佐就闲敬赐岁夫十名佐夫五名月廪俱十石万厯十三年司礼监太监张宏以病乞闲赐月廪二十石岁夫三十名尤重然命下之次日而卒
　　
　　八十恩数
　　
　　嘉靖三十八年正月少师大学士严嵩八十同官徐阶等上闻诏苑直出入得乗肩舆岁支伯爵禄赐白金百两彩币八表里宝钞羊酒锡宴礼部其年六月谕礼部秉一真人恭诚伯陶仲文职掌玄教屡尽忠诚在告年踰八十其降勅遣锦衣卫千户一人往存问赐白金一百两彩币四表里宝钞羊酒以示眷懐按二臣所遘殊为隆渥特以名德不昌终从削夺故不足道也
　　
　　严辞伯爵禄不许听辞旧支正一品尚书二俸按伯爵禄千二百石今定本色八百石每石折银七钱折钞四百石正一品俸千七十石尚书俸七百三十四石则当为千八百四石矣是反夺其俸六百石也岂一二品俱止二分本色以是为厚薄耶或前二俸不住支也
　　
　　丁忧恩典
　　
　　洪武中布政使魏鉴臧哲徐中知府李亨丁忧家居俱念其居官勤慎各赐勅奬谕鉴哲赐米六十石钞二十五锭中亨米五十石钞二十锭仍令其恪恭以孝服满来朝分理庶务为生民福永乐末户部尚书夏原吉自系所赦复职以母丧乞归守制仁庙慰谕之谓卿有丧服我无丧服乎遂留赞辅赐米十石钞一万锭胡椒一百斤遣家属护丧归兵部给驿舟有司治葬又杨庶子荣丁父忧奔丧赐钞千贯葬毕复任丁母忧以边事留明年始奔丧复赐钞千贯奉御宋成护行葬毕复任成化二年李少保贤丁父忧赐赙如例奔丧赐素食品备途中用太监林兴辅行十六年刘阁学吉丁父忧赐四表里银五十两米十石锭十块羊四羫酒十瓶差少监送至其家正德十年杨少师廷和奔丧行人吕律护送赐勅书给驿礼部郎中祝銮谕祭工部郎中王孝忠治丧既抵家遣司礼监少监秦用催取万厯五年张少师居正闻父丧上及两宫赐白金共一千五百两钞三万贯彩币三十表里白米六十石麻布百五十疋香油柴炭称是留辅政辞不许遣司礼监太监同子编修嗣修代治丧礼部主事曹诰等官司祭葬请辞常禄许之仍日给酒饭月给白米十石香油二百斤烛二百枝茶三十斤盐一百斤柴炭称是大婚后许奔丧上及慈圣各赐白金五百两彩币八表里仁圣白金三百两彩币六表里濒行赐白金八宝六十两尚宝少卿郑钦锦衣指挥史继书护送往回驰驿抚按官以起程日期星夜驰奏既葬复命锦衣指挥翟汝义敦召之限十日抵其地朝辞赐白金彩币酒馔以重其行服除赐白玉带一条大红坐蟒蟒衣各一袭金执壶一把金台盏一副慈庆赐白金五十两纻丝四表里慈宁赐膳九品金执壶一把金台盏一副金镶牙筯一双白金五十两彩段四表里荤素食八盒甜食四盒酒十瓶仍设宴管待
　　
　　十一年张少师四维闻父丧守制赐斋米八十一包布十五筒钞三千五百贯银三百两彩币六表里两宫赐银二百两彩币四表里陛辞赐白金一百两彩币六表里行人护行按蒲州赐比江陵仅三之一视他辅臣则倍蓰矣嘉靖末吕少傅本丁母忧无所赐
　　
　　大臣殁后仪典
　　
　　洪武二年六月故征北左副将军中书平章军国重事鄂国公常遇春卒于军讣闻上命礼部议举哀丧至龙江上亲出祭之勅葬钟山之阴给明器九十事纳之墓赠开平王谥忠武仍王其三代后中山武宁王卒礼如遇春葢以二王为开国诸功臣冠故也自后内阁首辅卒于任者如赠太师杨士竒杨溥李贤彭时赠太保费宏太傅李时恩礼最号隆重然祭不过九坛斋粮麻布五十石疋而已万厯十年六月故太师吏部尚书中极殿大学士张居正卒于位上赐斋坛麻布五十筒筒十疋米二百石香烛油薪称是又与仁圣慈圣两宫潞王共赙白金二千三百两两宫复赐斋粮米麻布二百疋香烛油薪有差祭九坛外加七坛大约视亲王及国公之加师傅者赠上柱国谥文忠遣官会布政司营葬仍命京堂四品官锦衣堂上官各一员护丧其子疏辞谢上批答朕念先生承先帝顾命鞠躬尽瘁殁而后已忠劳可悯他还有髙年之母在京着差司礼监太监陈政护送还乡驰驿前去然未几夺其官并追一切恩典
　　
　　居守赐勅
　　
　　国朝六飞在狩必有居守如文皇幸北京皇太子监国尚书蹇义金忠谕德杨士竒辅又北征皇太孙居守尚书夏原吉辅宣德征汉庶人郑王襄王居守广平侯袁容武安侯郑亨都督山云张升尚书黄淮黄福李友直辅正綂己巳上北征郕王居守驸马都尉尚书王直胡濙内阁学士陈循髙榖辅此皆重在居守诸臣无专勅正德上南征宁庶人是时无监国者内则司礼监太监萧敬等大学士杨廷和毛纪外则五府会昌侯孙铭等六部尚书陆完等厂卫太监张鋭等团营太监谷大用兵部尚书王琼等皆有勅是时权在中人故敕中人重而内阁轻嘉靖上幸承天皇太子监国宣城伯卫錞遂安伯陈鏸留守大学士顾鼎臣尚书张瓒同留守是时上注意内阁故顾有特勅为重而诸大臣轻今按正德内阁勅可考者皇帝勅谕大学士杨廷和等朕今亲统六师奉行天讨剿除反逆以安宗社尚念根本重大居守无人一应合行事务恐致废弛特命尔等照依内阁旧规同寅协恭勤慎供事每日司礼监发下在京在外各衙门题奏本俱要一一用心看详拟旨封进奏请施行其奏有军机紧急重大事情合用军马钱粮器械闗防符验之类尤要详加审处拟旨封进听司礼监一面奏闻定夺一面发各衙门依拟议处毋致迟滞误事尔等受兹重托尤须尽心竭力维持公道不许徇私执拗如违责有所归尔等其钦承之皇帝勅谕少保太子太傅礼部尚书武英殿大学士顾鼎臣朕兹巡幸承天府恭视显陵车驾往回动歴数月昨已册立东宫命之监国特留卿赞辅协同文武重臣居守内自禁掖外而都城逺及边邮并大小百司庶务悉以付卿卿宜遵承朕命应启请者拟请令旨施行应闻奏者驰奏行在定夺其有密切紧重事情宜用钦赐印记来闻卿讲幄重臣久懐经济朕兹重寄宜钦承之
　　
　　在京尚书都御史特勅
　　
　　故事臣僚奉特旨者有勅若部院大臣拜命履任而已独宣德中于兵部尚书许廓有勅谓前尚书张本能体朕心上汲汲于国事下惓惓于兵民专意毕虑夙夜不懈刬弊举废各有条理其卒也朕念之不忘眷求贤能以继其任尔廓久任于朝谙练政务特升兵部尚书膺兹重寄惟秉忠沥诚勤以莅事亷以率下审察必明谋虑必固如政有不通弊有当革利有当建者毋惮面陈朕将择而行之毋怠毋忽又勅都察院右都御史顾佐谓尔佐刚直亷正简在朕心今特畀兹任其竭诚尽力必公必明恪恭夙夜毋惮勤劳弹劾愆谬毋避权要毋枉良善毋纵奸宄其各道见任御史宜审择之凡亷谨公正老成惇厚者俱留在职其不达政体不谙文移贪淫无耻及犯赃罪者悉送吏部降黜公差给假丁忧者亦如之务尽至公之道所阙御史即行吏部慎选自今不许滥授尔其钦哉正德勅左都御史刘宇等令其持亷秉公正已率属各道御史务令奉职守法清白自律夙夜匪懈一应政务悉依诸司职掌及宪纲施行言事必存大体治事必循旧章凡有章奏必先呈禀尔等指实奏闻黜幽陟明旧典具在仍行南京都察院一体施行嘉靖敕兵部左侍郎兼学士署掌都察院张璁谓御史论事不知大体责人不究虚实望风捕影往往失真一倡众和期于必胜巡按在外又不能正已律下惟知以声势加人激扬官属则以喜怒为取舍鞫问刑狱则任已情为出入如山西马録惑于朋言欲陷一家无罪之人于死地勘官转相附会酿成大狱一省如此他处可知尔张璁宜宣扬朕意昭示各官痛自惩创勉图修省事君以不欺为主律下以正已为先论事必明大体而抑细故论人必伸君子而抑小人鞫狱惟平惟允勿惮五过之疵当官惟慎惟勤勿忘三事之训勿矫抗以要名勿偏私以玩法庶几不愧风纪之任不忝耳目之官仍行南京都察院一体施行后列欵凡五条
　　
　　洪熈特旌大臣三勅
　　
