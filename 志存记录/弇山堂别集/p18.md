<!-- { "loadSidebar": true } -->
　　
　　弘治中鸿胪寺卿张峦为中军都督府都督同知（后父也）中书舎人袁熹袭锦衣卫都指挥佥事进士梅纯袭孝陵卫指挥使升中都副留守又田州府知府岑猛降福建平海守御所百户（猛土官也）
　　
　　正徳中两浙盐运司同知刘瑄升锦衣卫指挥佥事平谷县知县杨某升锦衣卫所百户文思院副使方景升锦衣卫所百户
　　
　　嘉靖初鸿胪寺卿陈万言升中军都督府都督同知（皇后父也）湖广右布政使掌永顺宣慰彭世麒升都指挥使崇明知县吴大本仍袭原卫指挥使
　　
　　隆庆中两淮盐运司判官郑崇孝仍袭锦衣卫左所正千户
　　
　　万厯中文思院副使王伟升锦衣卫指挥使（皇后父也）又州判官金丹升所镇抚仕至都指挥佥事世袭指挥同知
　　
　　文臣国戚
　　
　　髙帝时太常寺卿前吏部尚书吕本女为懿文皇太子继妃英宗女重庆公主下嫁鸿胪寺卿周颙子璟宪宗女仁和公主下嫁尚宝卿齐佑子世英颙佑迁一官带俸不任事
　　
　　文武臣掌中外兵
　　
　　国朝之制总禁兵者不得预外兵惟嘉靖中有边寇都御史杨恪愍公守谦自保定咸宁侯仇鸾自大同各入援诏守谦提督中外诸军已鸾至拜总督亦如之又命文职三品武职都督已下悉聴军法从事杨仅数日遇祸仇声势殊烜灼而祸尤惨
　　
　　又
　　
　　倭事起南京兵部尚书张公经不置叅赞机务兼总督南直隶浙江等处军务事权亦类之寻以明年下狱
　　
　　勋戚大臣为指挥使
　　
　　洪武中驸马都尉王克恭领福州卫指挥使黄琛领淮安卫指挥使靖海侯吴祯出领定辽卫指挥使建文初起在闲越隽侯俞通渊领豹韬卫指挥使
　　
　　驸马伯二品
　　
　　国初驸马都尉黄琛王克恭诰称镇国上将军忠勤伯汪广洋诚意伯刘基诰称资善大夫护军以阶勲考之盖正二品也琛克恭所尚主于上从姊例当裁为仪宾上不忍故仍其号而下其阶诚意岁禄二百四十石仅视四品所不可晓
　　
　　指挥挂将军印
　　
　　洪武二十八年命蕲州卫指挥佥事胡冕为征蛮前将军六安卫指挥同知宋晟武昌荆州二卫指挥佥事徐越荣铸副之讨郴桂山贼又于二年命潭州卫指挥同知丘广为总兵官宝庆卫指挥佥事胡海广西卫指挥佥亊左君弼为左右副总兵讨左江上思州蛮三十年命湖广都指挥使齐让为平羗将军蕲州卫指挥佥事胡冕六安卫指挥佥事宋晨为左右副总兵讨古州蛮按齐让系都指挥而丘广不挂印差少异耳然司卫官任大将亦后代所无之典
　　
　　驸马封侯
　　
　　洪武中李贞封恩亲侯以恩泽建文中驸马都尉李坚封滦城侯以破燕功永乐初王宁封永春侯以纳欵功袁容封广平侯李让封富阳侯以靖难功嘉靖初崔元封京山侯以迎驾功赠侯者景泰初井源以土木死事赠巨鹿侯
　　
　　驸马加公孤
　　
　　嘉靖中崔元加太子太傅再加少师太保太傅蔡震谢诏俱加太子太保
　　
　　驸马坐府典兵
　　
　　永乐间驸马李让袁容俱镇守北京仍理行府都督事王宣镇云南沐昕初同襄城伯李隆守备南京至正统间革犹与赵辉俱掌南京都督府自后所掌惟宗人府及领侍卫将军力士而已又宋琥宋瑛相次挂平羗将军印镇甘肃
　　
　　驸马提学
　　
　　洪武十九年勅驸马都尉梅殷提督山东学校兼理地方事务朕观古之帝王必赖贤才辅佐以成治功贤才之在天下必待明师教育以成器用尔驸马都尉梅殷幼承家教长能笃学精通经史颇有才华虽乃武臣之裔堪为文儒之宗今特命汝提督山东学校作养人才兼理地方等处事务汝惟钦承朕命勿负所托
　　
　　外戚握兵政
　　
　　国朝自成祖而后后妃不选公侯家正统初太皇太后下诏裁彭城伯张昶左都督张升不得与议朝政自后虽爵至公侯位为师傅亦优游食禄奉朝请而已惟会昌侯孙继宗以元舅总团营兵马监修国史知经筵迨八十告老犹掌后军都督府事此亦政体一大变也夫以张寿宁兄弟之宠方安平后父之重李武清外祖之尊而皆不得预此千古所当法也
　　
　　勋戚武臣直庐应制
　　
　　国家应制对扬之作惟属之词林近臣虽九列不与而嘉靖中顾独赐直庐以居诸贵徃徃勋戚武弁亦得叅之如醮词门聮以至表启歌颂之类手无停笔掌无虚日今可纪者勲臣太师太子太师翊国公郭勋太师兼太子太师成国公朱希忠太傅太子太师咸宁侯仇鸾亲臣太傅兼太子太傅驸马都尉京山侯崔元驸马都尉邬景和少保太子太保安平伯方承裕武臣太保兼少傅左都督掌锦衣卫陆炳太保兼太子太傅左都督掌锦衣卫朱希孝后勋鸾以它事败景和不能其事罢直
　　
　　锦衣指挥侍经筵
　　
　　故事以勋臣极尊一人知经筵以次尊一人侍经筵正统末特诏锦衣指挥同知王山侍经筵以太监振弟故也
　　
　　武臣兼总团营厂卫
　　
　　正徳十四年左都督平虏伯朱彬以提督团营总兵官兼督东厂及锦衣卫官校办事团营太监张永谷大用主之东厂张鋭主之锦衣朱宁主之彬兼绾三务中外大柄悉归之矣彬扈行称提督赞画机密军务总兵官仍督办事官校不久亦败（朱彬即江彬也）
　　
　　内臣任文衔
　　
　　洪武置定逺牧监属太仆以中官李善为监副胡清董良为御史又光禄寺卿而下用士人内官庖役相兼散官照本行给授永乐命上林苑监署正至丞簿悉内官文臣兼任若外臣任内职则前江彬督东厂也
　　
　　外臣任内政官
　　
　　洪武初杜安道以带刀宿卫授尚冠郎迁御用监令洪奉司今皆内臣职也最后迁光禄寺卿
　　
　　畨将握兵
　　
　　祖宗时畨将有功虽累封至侯伯不得掌五府都司卫所印及总兵镇守或入奉朝请或于各镇住牧惟有征行则遴所部精骑以从或别将则副大帅耳天顺初以恭顺侯吴瑾掌右军都督府瑾故恭顺伯允诚即巴图特穆尔孙也广义伯吴琮镇宁夏琮亦巴图特穆尔孙也东宁伯焦寿镇蓟州及甘肃故指挥巴尔斯台孙也右都督芮成镇四川指挥博啰子也史以为畨将握兵之始自是而后不可胜纪
　　
　　土官升府部大臣
　　
　　洪武土官宣慰使郑彦文升工部左侍郎永乐交州府知府阮均为刑部左侍郎建昌府知府同彦翊演州府同知黎思凯为刑部右侍郎景泰守御浔阳都指挥同知黄■〈王宏〉为左军都督府同知管府事
　　
　　内阁制勑两房极品
　　
　　制勑二房官其职虽司典籍具内外制草及誊写然不过为大学士供笔砚役人而已间取科甲一二充之然外制之重者别举翰林讲读以下司其事固不得与也故兼官至九列其在科目者则出而为卿佐以艺选者不过加服俸而已惟武世二庙稍有踰等至穆庙而始复为限量其至尚书者三人礼部张骏工部周恵畴张文宪至左侍郎者一人礼部张电右侍郎者二人工部谈相王槐文宪官侍郎时大学士李公本为少詹事官尚书时李公为侍郎然供事如初
　　
　　五孝子举
　　
　　洪武中布衣李徳成以孝子举为光禄寺署丞迁陜西右叅政至右布政使永乐中权谨举官亦如之迁文华殿大学士通政司右叅议洪武末张信举为尚宝司丞迁少卿至卿以终永乐八年总旗张法保刲肝疗祖母旌擢如信武宁人张仲贤刲肝疗祖母旌如法保擢鸿胪寺司仪署丞
　　
　　尚书待诏
　　
　　嘉靖中盛端明以太子少保顾可学以太子太保俱歴礼工二部尚书食禄优饶锡赉蕃庶顾上疏乞奉朝请陪祭遂获遣拜内殿三皇五帝先师孔子复获譔题名记
　　
　　题名记非翰林臣撰进士题名记例以内阁大臣歴年请撰其非翰林而撰者惟嘉靖末六记俱撰自内阁严公李公礼部徐公詹府孙公外上以命吏部左侍郎李公黙李非翰林臣上意盖有深属也而带俸尚书顾可学遂为丁未题名记尤可骇
　　
　　非二品银印
　　
　　武职都督府都指挥使司文职六部都察院凡二品以上用三迭篆挂印将军栁叶篆皆银印独漕运总兵印同将军顺应天二府尹三品得用银印文渊阁五品用银印而差小玉筯篆
　　
　　二品麟玊
　　
　　衍圣公正二品诰命例用犀轴常服鹤袍犀带宣徳请给玉轴诰命景泰赐麟袍玉带自是以为常其大朝会宴享在左班一品之上
　　
　　非翰林官谥文
　　
　　谥典自建文君谥王文节公袆前后垂五十年文臣无赐谥者有之自永乐中姚恭靖广孝胡文穆广始胡以内阁得谥文遂为翰林所擅他曹莫敢与矣其亦有非翰林而谥文者御史中丞诚意伯刘文成公基行部左侍郎冯文简公京吏部尚书姚文敏公夔唐文襄公龙左侍郎叶文庄公盛南京吏部尚书魏文靖公骥左侍郎储文懿公瓘南京户部尚书王文庄公鸿儒礼部尚书郑文安公赐左侍郎仪文简公智南京礼部尚书杨文恪公亷邵文庄公宝大理少卿李文通公奎刑部尚书何文肃公乔新工部尚书周文襄公忱南京工部左侍郎何文简公孟春右侍郎黄文毅公孔昭都察院左都御史萧文昭公维祯左副都御史吴文恪公讷新建伯王文成公守仁王公以武勲得之尤为奇伟谥又与刘诚意同然刘尝为弘文馆学士内王文庄曽为国子祭酒周文襄曽预庶吉士所谓挨宿者也
　　
　　翰林不谥文
　　
　　翰林臣不谥文者谨身殿大学士王毅愍公文文渊阁大学士陈庄靖公文文渊阁大学士袁荣襄公宗皋侍讲刘忠愍公球户部尚书前中允侍讲杨庄敏公鼎礼部尚书前庶子侍讲盛荣简公端明南京吏部尚书前学士朱恭靖公希周内刘重死事袁由长史迁盛以药饵召陈王以避名朱以避父讳杨公不知所以
　　
　　谥不避名
　　
　　谥不避名者金尚书忠谥忠襄徐蔡公忠谥忠烈于先王尊名之典不尽合也林侍郎文俊谥文修程侍郎文徳谥文简张太师居正父文明今谥文忠皆以不偏讳故
　　
　　四品以下官得谥
　　
　　谥法非三品以上两京大臣不得与然而亦有得之者如杨恭惠信民以佥都御史刘文恭铉以少詹事宋文恪讷李忠文时勉陈文定敬宗邹文庄守益以国子祭酒李文通奎刘文介俨以太常少卿俱四品朱文肃善胡文穆广吕文懿原以翰林学士张文僖益以侍读学士杨忠愍继盛以兵部员外郎朱忠定复张恭僖景明以长史俱五品徐文肃善述以春坊中允王文靖汝玊以赞善王忠文袆以翰林待制刘忠愍球以侍讲罗文毅伦舒文节芬俱以修撰罗文恭洪先以赞善蒋恭靖用文以太医院判俱六品锺恭愍同以御史七品陈恭愍选以布政毛忠襄吉周节愍宪冯恪愍杰许忠节逵以宪副岳文肃正以知府邓恭毅颙以知县皆藩臬郡守外臣诸公或禁近硕徳或封疆殉义无愧赐名者独蒋以技艺小臣获之殊为幸耳杨豫孙所著谥纂有日南知州何忠谥忠节上蔡知县霍恩谥愍节当是祠额非谥也又有太医院使袁宏谥襄敏考正史有祭塟而无谥
　　
　　改谥
　　
　　建文初谥湘戾王栢后改谥献临潼恵简王公铭追封秦王改谥安和僖王诚源追封秦王改谥庄新化端和王知■〈火节〉追封晋王改谥康肃安和世子真淤进封肃王改谥靖灵川荣懿王铨鉌追封渖王改谥安福山恭和王勋■〈氵壮〉追封渖王改谥靖
　　
