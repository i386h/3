<!-- { "loadSidebar": true } -->
　　前期内使监陈御座香案于奉天殿如常仪尚寳司设寳案于殿中侍仪司设诏书案于寳案之前诰命案于丹陛正中之北设皇太子诸王侍立位于殿上之东北设承制位于殿上之东宣制位于丹陛诰命案之北吏部户部礼部尚书位于殿上之东南设大都督府兵部尚书位于殿上之西南应受赏官拜位于丹墀中序立位于丹墀西南受赏位于诰命案之南受赏执事位于受赏官序立位之西每官用捧诰命捧礼物各一人俱北向余陈设如朝会仪是日鼓三严执事官各就位皇帝服衮冕御舆以出乐作升座乐止卷帘鸣鞭报时讫皇太子诸王具衮冕自殿东门入乐作至殿内侍立位乐止受赏官入就拜位乐作四拜乐止承制官跪承制由殿中门出吏部户部礼部尚书由殿西门出立于诰命案东承制官至丹墀中南向称有制受赏官皆跪宣制曰朕嘉某等为国建功宜加爵赏今授以某职赐以某物某恭承朕命宣毕受赏官俯伏兴乐作再拜乐止行赏受赏官第一人诣案前跪搢笏吏部尚书捧诰命户部礼部尚书捧礼物各授受赏官受赏官以授左右出笏俯伏兴复位余官以次受赏讫承制官吏部尚书等俱至御前复命退复位乐作受赏官皆再拜乐止搢笏鞠躬三舞蹈跪呼万岁者三出笏俯伏兴乐作复四拜乐止礼毕皇帝兴乐作至谨身殿乐止皇太子诸王还宫受赏官及文武官以次出至午门外以诰命礼物置于龙亭用仪仗鼓乐各送还本第明日进表称谢如常仪
　　
　　丙午八月庚戌上以讨张士诚告大江之神辛亥中书左相国徐达为大将军平章政事常遇春为副将军率师二十万发建康辛酉师至太湖已巳常遇春败其兵于湖州港癸酉进湖州之毗山又败其兵甲戌至湖州遂围之破其援兵潘元绍等又破士诚于皂林乙巳又大破其援兵于旧馆戊寅遂平旧馆寨得五太子等兵六万人十一月甲申湖州李伯升等降己丑平章朱文忠平杭州潘原明等降癸夘大将军达等兵至姑苏城南鲇鱼口击士诚兵破之遂围姑苏达军葑门常遇春军虎丘郭子兴军娄门华云龙军胥门汤和军阊门王弼军盘门张温军西门康茂才军北门耿炳文军城东北仇成军城西南何文辉军城西北四面筑长围守之吴元年丁未正月庚子松江府嘉定州降六月己酉士诚出犯副将军遇春兵大败之壬子复出兵西门遇春复败之八月辛巳达兵破葑门遇春兵亦破阊门新寨遂凌城士诚兵大溃执之得其官属平章左丞参政内史等官及将校吏士外都流寓之人凡二十余万己丑士诚至建康自缢死伪吴平
　　
　　吴元年十月甲午中书左丞相信国公徐达为征北大将军平章军国重事鄂国公遇春为副将军率兵二十五万由淮入河北取中原辛未沂州王宣父子纳款壬午宣叛达讨平之十一月辛丑达师克益都遂狥下其属州县十二月丁未都督张兴祖兵至东平降元众五万洪武元年二月丙午遇春自济南取东昌癸丑克之丁巳都督同知康茂才以兵益大将军丙寅达师下乐安三月甲申达奏所下山东郡县获卒三万二千余人马一万六千余疋己亥达进攻汴梁至陈桥左君弼等迎降四月戊申达遇春自虎牢进攻河南破托音特穆尔兵五万河南降戊午达分兵取陜州遇春下汝州甲子上行幸汴梁都督冯宗异破潼关元守将望风奔溃辛夘遇春宗异至行在见上乙未辞六月庚子朔达至行在谋取元都癸夘辞己未会兵于河阴七月丁酉渡河闰七月庚子狥河北州郡癸夘下彰徳丁未下广平己酉师次临清檄东昌兵来会癸丑达率马步舟师北上戊午下长芦辛酉抵直沽获海舟七作浮桥以济师遇春等各率舟师并河东西以进马步夹之元丞相伊逊等望风遁癸亥达师至河西务大破其平章阿尔布达等兵丙寅入通州复破其国公知院兵是夜三鼓元帝及其后妃太子开建徳门北走八月庚午达进师围元都将士填濠登城而入达登齐化门楼执其监国宗室淮王特穆尔布哈及太尉中书右丞相强通平章徳哷必实保赛音布哈右丞张康伯御史中丞摩绰戮之获诸王六人玉印二玉玺一封其府库图籍寳物等又封故宫殿门宫人妃主令其宦寺护视号令士卒无得侵暴人民皆安堵癸未偏将军汤和平章杨璟从达甲午右副将军冯宗异从达征山西九月戊戌朔达改故元都安贞门为安定门建徳门为得胜门戊申狥永平下之甲子大兵发北平乙丑下保定府丁夘下中山府己巳遇春兵克真定壬申右副将军宗异偏将军汤和兵渡太行破碗子关癸酉取泽州丁丑取潞州乙夘达略平定州戊午克河中府十一月甲子达檄宗异以潞州之师会十二月丁夘元丞相库库特穆尔由太原出鴈门谋复北平达兵捣太原库库还救未合战夜袭其营尽覆之得壮士健马各四万库库遁遂悉下山西州县二年正月遇春兵攻大同守将珠展走三月达至鹿台遂入奉元路元平章李思齐张思道等遁遇春进攻凤翔下之李思齐奔临洮达师至巩昌守将呼图克特穆尔汪琳沁巴勒等出降宗异进逼临洮李思齐降五月张良臣以庆阳降寻复叛六月甲戌达自泾州率诸军围之己夘遇春与副将李文忠率步骑九万取开平败元兵于锦州败之于全宁又败之于大兴州进攻开平元主先北奔追北数百里俘其宗王平章斩之得将士万人车万辆马三千疋牛五万头己亥遇春卒李文忠代将之八月丙寅破元托里巴之师降其众万余癸未克庆阳斩张良臣达等还京师赏赉有差此克元之大畧也吴元年十月甲子征南将军胡廷美副将军何文辉兵由江西取福建正月破建宁执参政陈子琦获将士九千七百九十余人马二百七十一疋十二月征南将军汤和取福州洪武元年正月师至延平执平章陈友定二月癸夘廷美狥汀泉诸郡县悉降之福建平是日平章廖永忠为征南将军参政朱亮祖副之率舟师由海道取广东丙辰永忠等谕广东右丞何真壬戍勑赣州卫指挥使陆仲亨等率兵益永忠等三月何真以广东行省降四月己夘永忠移兵取梧州广东西悉平
　　
　　洪武三年春命右丞相信国公达复为征北大将军浙江行省平章李文忠为左副将军右都督冯胜为右副将军御史大夫邓愈为左副副将军汤和为右副副将军分道出征沙漠四月丙寅大将军达率师出安定驻沈儿峪口与库库特穆尔隔深沟而垒日数交战库库发千骑由间道从东山下潜刼东南垒一垒皆扰达亲率兵救之敌乃退遂斩其垒指挥数人以狥军中股栗明日整兵出战诸将争奋遂大破之于川北乱冢间擒元郯王文济王及国公阎思孝平章哈扎尔和琳等官一千八百六十五人将校士卒八万四千五百余人获马万五千二百八十余匹槖駞驴骡杂畜称是库库仅以身免辛丑左副将军李文忠师趋应昌未百里获其谍讯之云元主已殂自应昌往开平报国丧文忠即督兵进癸夘大破元兵追围其城明日克之获元主嫡孙宻廸哩巴拉并后妃宫人暨诸王省院达官士卒并获宋元玉玺金寳一十五宣和殿玉图书一玉册二镇圭大圭玉带玉斧各一及驼马牛羊无算太子阿裕实哩遁走得免师旋颁诏天下封赏有差
　　
　　四年正月丁亥伐伪夏命中山侯汤和为征西将军江夏侯周徳兴徳庆侯廖永忠为左右副将军率营阳侯杨璟等京卫荆襄舟师由瞿唐趋重庆颍川侯傅友徳为征虏前将军济宁侯顾时为左副将军率河南陜西步骑由秦陇趋成都闰三月杨璟师进攻瞿唐与戴寿兵战不利退还归州四月丙戌颍川侯攻阶州克之己丑克文州败其平章丁世真庚寅命永嘉侯朱亮祖为征虏右副将军发兵益汤和癸巳友徳兵渡青州果阳白水江遂趋隆州庚子克之癸夘克绵州破向大亨兵六月壬午克汉州大败戴寿兵复破吴友仁兵于古城丙戌徳庆侯廖永忠率所部兵至旧夔府破其平章邹兴等辛夘破瞿唐关入夔州明日汤和亦至与永忠分道和率步骑永忠率舟师会攻重庆丙申友徳兵至成都己亥永忠自夔乗胜抵重庆伪夏主明升遣使纳欵癸夘汤和至升与其母彭面缚衔璧请降承制释之七月友徳大破伪丞相戴寿兵寻请降得士马三万庚辰伪平章丁世真窜山谷死庚子友徳及江夏侯兵克保宁执吴友仁蜀地平
　　
　　洪武五年正月甲戌命征北大将军达兵五万出中路左副将军文忠兵五万出东路征西将军胜兵五万出西路征王保保即库库特穆尔也达至山西境都督蓝玉兵至图拉河遇保保败之保保走五月壬子达兵至岭北与敌战不利敛兵守寨别将中山侯和与敌战于断头山不利指挥章存道死之六月戊寅胜及左副将军陈徳右副将军傅友徳师至兰州友徳率骁骑五千趋西凉败元实喇罕之兵至永昌又败元太尉多尔济巴勒于呼喇罕口大获其辎重牛马进至扫林山胜等师亦至友徳手射死元平章布哈斩其党四百余降太尉索诺尔济雅平章衮楚克等至甘肃守将上都律以吏民降进至额齐讷路守将布延特穆尔以城降进师破元岐王多尔济巴勒获其平章常嘉努等二十七人及马驼牛羊十余万友徳复追败之于瓜沙州收其兵获金银印马驼牛羊二万余而还甲辰文忠师至扣肯地敌弃营遁获牛马辎重无算进至哈玛尔敌别部惊溃复进至胪朐河轻骑袭敌至图拉河敌将曼济哈喇章觇知之悉骑兵结阵以待文忠与战敌稍却复进至鄂勒欢河敌骑益众搏战不已文忠马中流矢急下马短兵接从者刘义直前奋击以身蔽文忠指挥李荣见事急以所乗马授文忠自夺敌马乗之文忠横槊径进士皆殊死战敌遂败走获人畜万计追至青哈敌复大集文忠勒兵椎牛飨士纵所获马畜于野示以闲暇居三日敌疑有伏兵不敢逼乃遁去文忠亦引归宣寜侯曹良臣指挥使周显张耀韦荣皆战死是举也大将军所遇劲故败失士马数不可考然孤悬塞外而能还保塞诸将无所亡失盖一败而能整故耳左副将军虽名为胜之敢深入失亡过当几至丧师征西将军所遇靡故全胜而右副将军功最多然赏罚俱不行史谓达与诸将固请北征恐未必然也前是月余上特召达文忠胜赐之交址弓五十彤弓百而不及邓卫公无何三将并命实上意也故不得而罪之宋公与指挥千百户俱不赏而赏止旗军则闻其有私駞马之议耳
　　
　　洪武十年四月吐蕃部川藏邀杀使者命卫国公邓愈为征西将军都督同知沐英为副将军率陜西诸卫兵十余万讨之五月愈等分兵为三道捣其巢六遂大破川藏之众追奔至昆仑山斩首万余级获马牛羊十余万遣凉州等卫将士分戌碾北等处而还愈行至寿春遇疾卒追封宁河王寻封沐英为西平侯将士升赏有差
　　
　　十三年故元国公托和齐知枢宻院蔼足率众数万屯于和林为边患命西平侯沐英等率陜西兵往讨之英师至灵州遣候骑侦知托和齐等兵次额齐讷路遂率精骑渡黄河经宁夏歴贺兰山涉流沙凡七日夜至其境去穹庐五十里分军为四道至夜衔枚而进合围之擒托和齐蔼足尽获其部落男女马驼牛羊以归悉封诸将安陆侯吴复等十余人为列侯
　　
