<!-- { "loadSidebar": true } -->
　　明卿为江都御史潮墓志谓公拜都察院右副都御史巡抚山西兼督三关军务有太原人李福逹以妖书惑众聚党至数千人改元为乱震动三河公勒兵解之而独福达操重赀逋匿他所已闻公图其形购捕益急遂诡张寅名入京夜持万金为武定侯郭勋寿因匿勋家勋诒书山西部使者为开说欲脱其急公捕得其书抗疏陈福达罪状并劾勋倚掖廷亲怙势藏逆敢为乱阶罪当诛不诛勋无以信法疏三上不报勋因得流言宫闱谬为张寅称上疑之时永嘉张公新相恐诸大臣不附已又欲结勋自固遂阿旨下公诏狱且使人阴尝公少易而言中丞可复也公正色谢曰人臣奉法无状不知死所何以官为永嘉知公不能屈卒从末减议罢公官按李福达即李五者故妖贼也其反在正德时后事解改姓名曰张寅一曰张五积赀巨万为两子援承差布政司而自授京卫指挥使衔以秘方干郭勋与善后其乡人首之御史马录曰张五即李五也录捕之狱郭勋为移书解纷录与潮会上其狱而独论劾勋上疑之悉逮至京使三法司覆谳如録潮原拟上益疑之并三法司大臣悉下狱廷鞫而张永嘉以兵侍特令掌都察院桂安福以礼侍掌刑部悉反其词录坐永戍而潮为民今云福达聚党数千改元为乱公勒兵解之福达逋匿他所公图形购捕此一误也谓永嘉新相阿旨下公诏狱二误也谓使人阴尝公令易而言中丞可复公正色云云当时上意已定殊不属公易言而决三误也葢事久江公已逝其子孙不能详而承误若此见纪事家之难也
　　
　　刘中丞夔墓志铭费文通作谓甲申服除仍史职与修武庙实录事竣当加秩而公忽得外补谪判大名考之史刘自检讨史完以给事中改故升按察佥事时席尚书书为其弟辨列而刘亦得升编修已授职矣而上疏辞上怒降二级调外任此必先为幕职而转判大名者也此等事本不必讳而讳之致不成事理
　　
　　孙文恪公升墓志云改天官少宰以母忧去服除荐为少宗伯旋改少宰按公已为吏部左侍郎矣服除适无所阙故补礼右侍郎转吏右亦一时典故之变也志殊欠明
　　
　　赵洪洋志云提督宣大缺兵部荐左都御史王宪宪难之公论宪择官避事非大臣体竟罢去其疏乃吏科会本出夏少师笔也论李琮为江彬牙爪琮伏法时赵尚未殿试赵改庶吉士明年秋始擢给事中
　　
　　刘端简公采行状云有诏采矿山东民甚病之旧抚臣惧罪不敢言公始至即上疏请罢其役制曰可此未尽实也采矿兼取紫矿白矿系公到任后一年事因进矿様少且不馈诸贵人矿有旨切责公不得已后加进而诸贵俱有沾乃得免祸余时初补青州力请于公以矿脉无继公据呈疏言之寻停诸贵中不受者徐少保阶及方司徒钝而已赵司空文华遇而逼夺之
　　
　　顾东桥公撰吴讱庵公山志云戊戌进右副都御史提督南赣军务治尚清简惟设备练兵捕杀山谷贼魁而已不务多歴刑部左右侍郎按屠文升撰公传云公自蜀抵赣中道擢刑部右侍郎旣得命人谓公宜亟趋朝便公谓曰前巡抚王公守予代将暮矣升部在赴镇之前志不宜略也
　　
　　罗文恭程先生文徳墓志云己卯春大宗伯冢宰俱缺廷臣两议推公力求南还遂推南冢宰奏上上大怒调南工左侍去又云人谓其辞冢宰一节真有凤翔千仞之意按乙邜春李公黙王公用宾已履任矣非缺也葢上以程公撰文不合旨斥之惧而求南耳
　　
　　詹侍郎行状升刑部右侍郎寻转左有大狱下公议公以法奏上震怒众惧不测阴有所据而外移谤于公遂致仕奸党之律詹所拟上天下能传之且大狱后年余被劾致仕谢恩失仪遂闲住所云非实録也
　　
　　汪伯玉作吴峻伯状文甚竒而峻伯亦余友其人简贵士也特所纪刑部山东二事非核一庚戍敌大入诏收兵部尚书坐吏议连轻议者吴郎从容上疏曰尚书无他独事重重发耳不听按尚书旣论死久之而职方郎下狱即王学栁所谓连轻议者也相嵩许为寛之而吴惧叵测坐郎死何尝敢上疏后出之者陜西司也时予为司主事一坐泰安州试士段御史顾言按部且来有司请避舍以居不许藩臬大夫毕从御史登岱先生独留不行御史按泰安时予同在又同从登岱者吴在别郡试士相去可七百里葢在西某邑试士而段行过之仅一夕吴以关防及搭棚之难不别徙则有之今状俱失实
　　
　　尝见张学士衮文待诏征明作朱恭靖公希周神道碑墓志铭俱称赠太子少保窃以公之名德赠止东宫三少稍为不称及见徐尚书学谟冰厅札记谓故事尚书第得太子少保予引吴文端一鹏例请赠太子太保及考实录亦称赠太子太保乃知碑志皆误而其家之孟浪一至此但赠官在礼部祠祭司止具应得赠谥之由谥径上请而赠由吏部其引吴一鹏亦只云当有祭葬赠谥而已不言为太保也吴文端官本太子少保亦不当引若引罗钦顺赵鉴赵璜之赠太子太保例始合耳严文靖公行实是其家所草以乞余铭神道者第叙公行事甚略独吏部一职小有所发挥而已其晚年奉封公太夫人以考终及丧葬偹礼显融光宠以至世系门阀子孙女息皆不及中间谓公遘疾痰饮已而入阁内晋宫保受圣眷日隆而疾则日甚又谓乙丑视殿试事则以冢宰代阁臣咸特委二事皆有误公自吏部加太子太保进内阁入阁后始病今叙病于入阁之前而叙加宫保于病之后又乙丑内阁仅徐文贞公一人公位冢宰自当以次读卷何代阁臣之有
　　
　　余作袁提学尊尼墓志铭而周天球草行状中谓君以嘉靖己未试卷为同考全元立取第一见斥主司全公力争之不得终身以为恨又云亲在南都见全公说之余考全公以嘉靖己卯冬迁南京翰林侍讲学士掌院至己未春已为南工侍矣何尝同考会试而是岁袁君与家弟同试不第亦无所谓中式之说也令周改之执不听葢袁君至乙丑本房汪谕德镗荐其卷当第一人不果仅中第六汪与全俱鄞县人也尝与周说之周老忘故耳
　　
　　行状又极诋考功郎李棠贪肆无行袁君以主事持谊力争为所陷几以大察去李亦一伟人也起废为郎颇自恃前辈君不肯屈下有口语寻解今谓李贪肆无行吾未之敢从也
　　
　　吴明卿为汪子才墓志铭文甚古雅有致而事不甚核当由其家误之如云康子升工部营缮郎中修圜丘泰坛公与武定侯郭勋董其役勋故椒房亲凭借宠幸多行不法公独时时折之不少屈勋因目之而风政府将诬构焉政府摇手喻之汪郎不可动也其谋遂寝按武定其时已进封翊公与上实非椒房亲而怙宠势张甚政府首臣夏文愍言勋与水火而意轻之凡文愍所厚叅纠不少恕今乃以摇手得止似非实录又云庚戌北敌深入京师戒严大司马驰檄征诸路兵入卫而京师三大营兵不下数十万寇至无一可使主将陈国公朱希忠犹晏然坐视之公攘臂焉遂草疏希忠误国负主法当诛死以谢天下疏入上为之变色以希忠侍上久不忍加诛又分宜与之约婚从中力解之仅革去常禄三之一已寇退分宜为希忠修怨嗾大司徒孙应奎征及外事于是有润州之谪其后给事徐公遴劾应奎附党文过移罪属官诏改陪京寻罢去是时余在京师汪疏虽论希忠然格不行而久之希忠与次帅陈鏸同为给事纠劾罚俸三月罢营务犹掌府非因汪疏有行也希忠成公非陈公也汪之谪絶不由希忠亦非由严氏修郄而孙公之被论自以欲増江南赋为御史郭仁所纠反诬仁而谪之为时议所薄被论改南工复改南户且三岁用年至致仕给事意殊不为谪汪亦非遽罢去也汪名宗凯
　　
　　弇山堂别集卷三十


　　●钦定四库全书
　　
　　弇山堂别集卷三十一
　　
　　（明）王世贞 撰
　　
　　○帝系
　　
　　（图表畧）
　　
　　○帝统（后附）
　　
　　太祖高皇帝初讳兴定讳元璋字国瑞仁祖第四子也元天厯元年九月十八日生母曰淳皇后陈氏至正十五年起义兵丁酉年下金陵置江南行中书省为右丞相封吴国公丁未即吴王位洪武元年正月初四日即皇帝位国号大明建元洪武三十一年闰五月初十日崩于西宫寿七十一葬南京孝陵神烈山永乐元年六月十一日上尊谥曰圣神文武钦明启运俊德成功统天大孝高皇帝庙号太祖嘉靖十七年十一月初一日加上尊谥曰开天行道肇纪立极大圣至神仁文义武峻德成功高皇帝
　　
　　高皇后姓马氏宿州人徐王马公女洪武元年正月初四日册立为皇后十五年八月初十日崩寿五十四合葬孝陵永乐元年上尊谥曰孝慈昭宪至仁文德承天顺圣高皇后嘉靖十七年十一月初一日加上尊谥曰孝慈贞化哲仁顺徽成天育圣至徳高皇后
　　
　　建文帝讳允炆太祖孙懿文皇太子追号兴宗孝康皇帝之次子也洪武二十五年九月十三日册为皇太孙洪武三十一年闰五月十六日即皇帝位改元建文四年六月十三日靖难兵入金川门宫中火起帝殂在位四年或传逊于外成祖即位革除帝号建文四年仍为洪武三十五年
　　
　　建文皇后姓马氏（阙）人光禄寺卿全女洪武二十八年十月册立为皇太孙妃建文元年二月册立为皇后四年六月十三日殂于火
　　
　　成祖文皇帝讳棣太祖第四子元至正二十年四月十七日生母曰高皇后马氏洪武三年四月初七日册封为燕王建国北平（今京师）十三年三月十七日之国建文二年起义兵四年六月十七日即皇帝位改元永乐二十二年七月十八日崩于榆木川寿六十五葬长陵天寿山是年九月初十日上尊谥曰体天弘道高明广运圣武神功纯仁至孝文皇帝庙号太宗嘉靖十七年九月十一日加上尊谥曰启天弘道高明肇运圣武神功纯仁至孝文皇帝庙号成祖
　　
　　文皇后姓徐氏中山武宁王达之女洪武九年正月二十七日册封为燕王妃洪武三十五年十一月十三日册立为皇后永乐五年七月初四日崩寿四十六合葬长陵二十二年九月初十日上尊谥曰仁孝慈懿诚明庄献配天齐圣文皇后
　　
　　仁宗昭皇帝讳高炽成祖第一子洪武十一年七月二十三日生母曰文皇后徐氏二十八年闰九月二十一日封为燕世子永乐二年四月初四日册立为皇太子二十二年八月十五日即皇帝位洪熙元年五月十二日崩于钦安殿寿四十八葬献陵七月初二日上尊谥曰敬天体道纯诚至德弘文钦武章圣达孝昭皇帝庙号仁宗
　　
　　昭皇后姓张氏永城人彭城伯麒之女洪武二十八年闰九月二十一日册封为燕世子妃永乐二年四月初四日册封为皇太子妃二十二年十月初八日册立为皇后洪熙元年宣宗即位七月初八日上尊号曰皇太后宣徳十年英宗即位二月初九日加上尊号曰太皇太后正统七年十月十八日崩合葬献陵十一月初四日上尊谥曰诚孝恭肃明德弘仁顺天启圣昭皇后
　　
　　宣宗章皇帝讳瞻基仁宗第一子洪武三十一年二月初九日生母曰昭皇后张氏永乐九年十一月初十日册立为皇太孙二十二年仁宗即位十月十一日册立为皇太子洪熙元年六月十二日即皇帝位改元宣德十年正月初三日崩于干清宫寿三十八葬景陵是月二十五日上尊谥曰宪天崇道英明神圣钦文昭武寛仁纯孝章皇帝庙号宣宗
　　
