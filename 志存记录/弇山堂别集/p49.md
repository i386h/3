<!-- { "loadSidebar": true } -->
　　诸说家记王靖逺事谓西酋阿勒台多尔济巴勒数寇甘凉命公西巡许以便宜行事公至指阅边备知守将法弛而令不严叹曰如此而欲寇无侵凌难矣明日集众辕门询平日畏敌不畏将者得都指挥安敬即斩以徇一军震栗考彭文宪志铭亦同第考之史则云都督蒋贵佥都御史曹翼统兵剿朔冦驻鱼儿海子以都指挥使安敬言前途无水草不可进引还都察院劾贵等怀奸失机宜治以军法上命尚书王骥责贵死状僇敬军中以徇然则靖远之诛敬以中旨耶抑便宜行事耶志文所载絶类狄招讨僇陈沔事虽快人意恐当以史为据李文达有经世才其所持论麓川事甚正但公生当其时而所纪有不能无抵牾者谓麓川初叛沐晟尚在彼时只遣人宣布朝廷恩威赦其罪抚安之未必不从遂轻动举兵又不委晟而另遣将以致王师失利此大误也按正统二年十月云南南甸州知州刁贡罕等奏麓川宣慰思任发侵夺其所辖罗十思庄等处二百七十八村乞遣官赍金牌信符谕还所侵地诏黔国公沐晟处置以闻自是思任发不奉诏因而发兵侵噬不已而讨捕之命下矣然每岁未尝不抚讨也后遣沐晟为大将总兵而都督方政等为副以镇兵从行政为前锋破敌逐北渡潞江遇伏败没晟逡巡不敢渡引兵还上疏请罪逾月遂暴卒人以晟为服毒最得其情矣今云不委晟而另遣将以致王师失利何也晟卒后命其弟昻以左都督代镇总兵再讨麓川又败乃始议遣王骥蒋贵以大兵行文达又云麓川不如中国一大县纵得其地于人何利益而军需所费万万不可计兵连祸结以有今日此又大谬也髙帝命颍川侯以三十万众下云南大理而文皇复命新城侯以八十万众下交址以故诸土夷环云贵二广以什伯计咸惕息而不敢动迨宣德初柳升王通再败黎利而捐交址与之中国自是轻矣麓川之所以骜肆为弃交址也若再败于麓川而竟不诛则土官之弱者不二十年而为强者有矣强者不诛而益强则中国之在西南者亦非我有矣其所以失在中国之政不修而骥等之用兵未尽善也不然颍川新城之大兵甚于麓川倍矣何以不为天下累也
　　
　　田汝成作西南夷传其于方政之败沐晟之死与王骥等之用兵差近似而其它又有大缪误者至以麓川为孟养云正统初宣慰使刁宾玉昏懦不能镇戢诸夷部下贵姓酋思仁遂拥众麓川叛孟养略取其地刁宾玉奔永昌死无子思仁益张遂屠腾冲据潞江自称曰法法夷王号也事闻睿皇遣黔国沐晟左都督方政等征之兵败没按麓川本国初降夷宣慰使也曰思伦发时方有事于缅故増号曰麓川平缅宣慰司至孙思任发侵孟养地抗王师始伏诛有子曰思机发叛有其地累讨之始走缅甸今以麓川为孟养而宣慰思任发曰部人又益一刁宾玉及思机发为思仁皆误也夫以李公生其时田公官其地而尚不能无误乃尔信乎史学之难精也
　　
　　吏科给事中姚夔以交址死事知州何忠未及谥请以待制王袆例谥之礼部核奏报罢其后永丰知县邓颙死事特谥恭毅盖偶因刘忠愍球之昭雪言官并及之耳固有遇不遇也张南园谥纪载有何忠盖祠额之误张御史春真定人商弘载榜二甲第五人初试南宫主司欲首荐以北卷为疑既拆封知为真定人以问宰相曹公曹与张同邑衔张不往见但谢不知遂寘第六廷对复得第一甲第三人曹又易之初授南京广东道监察御史国朝进士释褐为御史自张始时中官王振用事齐韶附之得南京刑部尚书倚托纵恣人莫敢言有指挥某者与徽商友善往来无间结为昆弟指挥富而无子有三女一嫁仪真民一嫁镇江一嫁武臣指挥既卒徽商遂谋袭其官媚指挥之妻甚至妻信之遂许为嗣既得官并欲夺其产沈指挥之妻于江既事渐彰闻指挥女在仪真者讼之刑曹齐韶受赂竟右商人而诎指挥女徘徊都市商杀之血污女衣以石沉之井指挥妻有侍儿为商所夺心伤故主有怨言商又杀之有一奴欲讼寃商又杀之都下无论贵贱皆痛愤然畏韶七年无敢问张初至官见妇人泣而呼寃盖指挥女在镇江者也都御史过之若不闻御史过之亦若不闻张心疑之问之同官同官摇手谕之曰此非君所当问也张奋然曰朝廷设耳目之官何事不可问有事不敢问号称御史不亦辱乎今日吾固当问之同官掩口笑曰南京京城事皆属广东道张遂按之白中丞中丞怒曰汝书生不谙时务躁妄如是汝登第几日莅官几日遽欲预事乎韶闻之大怒曰吾不识张春何状岂丧心病狂乞死者耶不然何以返吾狱既而穷按不已事大暴着井中血衣尚在狱词皆张手笔韶见之大惊曰彼书生何精练至此始有惧色因求都御史劝阻之都御史曰吾前叱之今日何面复与之言乃令同官言之张遂列齐韶见阻之意都御史转托之言并同官三四人连狱词具疏呈都御史求印都御史固不肯印月余都御史去御史曹姓者署印强使印之乃得闻上而齐韶之疏先上矣时北京都察院都御史冦庄愍公见之曰此疏何得先上都察院本亦当即至宜徐待之三日张疏果至下锦衣卫提问韶与张连逮至京锦衣卫金指挥者亦无子闻其事凄然泣下故齐韶无所措词时张疏言韶放纵数事其一史氏事史氏初与后妃之选英庙欲立为后而疑其姓谓朱与史婚非雅遂赏表里还之齐韶竟纳为侧室张又上书王振几千余言首论此事王振读至此惊曰韶他事吾尚可为此事吾岂能左右乎由是商始伏辜以杀死一家三人论而齐戍边刑部原问官死于狱御史转托者俱为编氓惟张复官于是韶上疏申辩上怒勅再辩者斩韶怨王振不右已以为是狱皆振所为也上疏言振罪上怒竟论弃市时张一疏杀一尚书杖杀刑官数人罢三四御史直声虽振动天下而举朝不能安之矣此同年周学宪闻张之子孙言其事而笔之书及考国史狱牍则所谓指挥者南京水军右卫指挥佥事贾福其姻戚徽商与争官职者陈玞也讼在刑部而右侍郎齐韶欲夺福官与玞大理少卿廖庄疑而驳焉再驳韶责司如初议因改驳调广东道御史张春曹得赵雯索玞等对理韶怒不肯发且执福笞之创重死为守备太监刘宁所奏诏逮锦衣卫问而玞亦奏庄与春等受福赂因并逮质对顺鞫韶所受玞贿与杖福死实庄春等受福赂诬玞疏为韶所嗾而韶尝称王振为中表兄其从子锦衣指挥王山王林为表侄署刑部一岁狱因淹系死者百二十人又逼取被选退宫人百户史宣女为妻及僣买永嘉大长公主卧床王振以其冒亲也怒趣法司问状坐韶故勘斩玞诬告平人致死绞韶上疏恳辩不听后数日僇于市然则周子之所记特影响耳齐韶侍郎固非尚书也商原无得官亦无杀指挥之妻女与奴也商论绞非凌迟也张春原无上疏齐韶先坐斩辩而不免非坐戍以疏诋王振得罪也北院之掌印者陈镒非冦深也锦衣问官乃马顺亦非无子之金指挥也又谓会试取第一以北卷拆封而问知为真定人询宰相曹公夫拆卷之后谁得而问宰相始填卷耶齐东野人语不足信
　　
　　周又言英庙复辟忠国公石亨用事亨子彪以游击巡边所在积聚皆没入已谬奏边冦焚掠无遗朝廷信之张上疏论彪诬妄举朝吐舌亨怒云何物狂子吾将赤其族杀齐尚书非此人耶此朝廷之佞臣留之何益上命给事中一人刑部侍郎一人郎官二人至所在勘验给事中以忧死众依违其词以复上颇知之彪与张俱召还而置之不问亨屡遣人刺张张不为偹待命二年不授官遂弃去然公论惜之左迁镇江府同知时宰徐有贞亦谪镇江与张同为石亨所摈相得欢甚有诗云双亲路隔三千里五品官縻二十年徐见之云吾心事君已尽言之矣遂以此二聫一字为一诗以相愁叹后以忧去同起复至京复待命二年不得官时商弘载入相矣张亦不往见竟得应天府治中俄而亨败凡尝论亨者皆复官赏赉增秩张遂擢顺天府丞时张已疾甚未至任而卒按史自天顺元年以至三年七月石亨与彪用事并无有论其失事者亦无差官勘边者岂有如此大举措而史遗之理且二年七月内张春尚以奏牍落闻字法司问罪复职今云待命不授官弃去何也徐有贞以元年七月谪金齿何尝流寓镇江二年后张春尚在山西何云同摈相得欢甚也春诗双亲路隔三千里五品官縻二十年徐公官极品又二亲久已殁而云心事君已尽之又何也亨败之时商弘载为民山中又七年而始召今云春自镇江丁忧起复至京二年不补商已拜相矣卒不之见俄而亨败尝论亨者皆复官增秩春遂擢顺天丞年月一无相应者此何异梦中说梦也
　　
　　弇山堂别集卷二十三
　　
　　●钦定四库全书
　　
　　弇山堂别集卷二十四
　　
　　（明）王世贞 撰
　　
　　○史乗考误五
　　
　　宪章録言杨士竒子杨稷殴死人命数多逮系法司至是审实斩之士竒以疾在告御札慰之曰卿歴事祖宗以及朕躬启沃弼赞劳勚实多比卿以疾违朕左右者数月朕心拳拳唯卿子乖家训干国纪朕不敢私卿其以理自处勉进药食早图康复以副注望士竒感泣按稷行提至京文贞疾已甚矣论死未决上故以勑谕慰之文贞卒两月而稷以瘐死狱亦未尝处决也今録似误
　　
　　枝山野记言王振虽跋扈大臣犹持体面尚书遇振未曽少降辞色同坐时振欲据尊席尚书曰公职太监四品官吾二品也岸然凝坐振无如之何按此恐非实録振得志之秋抗礼者仅英国公辅胡宗伯王太宰内阁三四人而已成公朱勇尚书侍郎皆长跪唯唯岂有坐其上者哉
　　
　　菽园杂记言陈僖敏镒视王毅愍文先入台镒为左都御史文为右都会更有右都御史一人文遂据中坐凌其上僖敏不与较此言恐误也毅愍以大理卿先转右都而僖敏镇陜亦以右副转右都自是更岁一代未尝同在台也僖敏出守河保御边而毅愍在陜俱转左会得请代以刑部右侍郎耿公代之始皆以左都共事而僖敏资序在先然是时无右都也毅愍寻以陜西劳加太子太保却在僖敏前僖敏至易储始加如之以后三左都有盐山公俱宫保而是时位次则毅愍僖敏忠肃公
　　
　　传称郭太宰琎以正统十二年卒年七十七云永乐初任户部主事勤于职太宗亦知之未几升福建右叅议时年二十四人呼为小方面按十二年为丁夘七十七则永乐二年为甲申三十四也三十四不当呼小方面岂其卒时为六十七耶考之史太宗初升叅政其升叅议时洪武甲戌为二十四也
　　
　　客坐新闻言李西涯程篁墩童时以神童被荐英庙试之云云非也按二公之年当是景帝时事
　　
　　通纪吏部尚书何文渊加太子太保系于景泰元年非也文渊以三年易储而加
　　
　　通纪言擢监察御史韩雍为右佥都御史巡抚江西非也韩公还朝后迁浙江按察副使之任半岁以陈芳洲荐迁今纪载于十四年土木之变前亦非乃景泰元年事
　　
　　景泰七年十一月丁卯以监察御史陈述荐处士呉与弼诏巡抚都御史韩雍礼聘赴京至天顺元年始用忠国公石亨荐遣行人赍勑谕耳
　　
　　菽园杂记言天顺以前公侯伯都督管营者止称坐营官总兵之名乃下人私相称谓移文中无之其以总兵称则近年始及内官汪直用事边方事皆会兵部与总兵官议则总兵之称又出自今上矣文量其时人当不误但景泰中于肃愍奏议武清昌平侯俱称总兵官勑书奏疏皆然恐不起自成化也所谓坐营者盖十营偏将耳
　　
