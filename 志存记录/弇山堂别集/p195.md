<!-- { "loadSidebar": true } -->
　　成化二十三年八月礼科给事中韩重等十三道御史陈榖等论礼部左侍郎掌通政司事李孜省等交结太监梁芳韦兴陈喜黩乱朝政芳兴喜俱降南京御用监少监闲住九月梁芳辞还原赐和逺官庄及永清县田寻逮问芳兴喜及谪戍人李孜省等于锦衣卫狱以印绶监太监蒋琮言芳等邪术害正假造寺观塔庙府库赃银不可胜纪罪大罚轻故也
　　
　　弘治元年正月都察院马文升等言岳镇济渎等祠庙皆有前太监陈喜及奸人邓常恩所造石函函周回有符篆中贮泥金书道经一卷金银数枚诸色寳石十数颗五榖各一升以为魇镇之术每祠庙皆有先帝遣陈喜致祭祝文不知何人所撰乞令所在官司毁之凡函中所贮皆验进内府从之时芳兴喜与太监张轩莫英先后以献珍珠得宠一时后宫器用以珍寳相尚芳乃益捜访民间物价腾踊一珠至数十百金至是交结采供指挥使张纪任义等十余人皆发辽东铁岭开平等卫永逺充军
　　
　　御史汤鼐言太监萧敬李荣曩因弹劾罢黜夤縁复用遂摭拾言者之罪贬窜殆尽致言官皆委靡不振而内外小人益肆奔竞伏望明正典刑勿事姑息有旨萧敬已别用李荣调孝陵神宫监矣御史姜洪亦言司礼监太监萧敬之阴险既退复用请谪之逺方太监懐恩逈出同辈忠清守法宜信任勿疑旨下所司
　　
　　掌尚寳司事左通政李溥尚寳监奉御姜荣奉天门用寳忿争荣殴溥至破鼻流血事闻下狱上以荣逞凶殴辱京朝官甚为不法溥忍辱不言有玷朝列荣令司礼监杖二十降小火者溥亦冠带闲住
　　
　　弘治元年二月二十六日浙江景宁县屏风山有异物成羣其状如马大如羊其色白数以万计首尾相衘从西南石牛山浮空而去自午至申乃灭居民老幼男女无弗见者廵按御史畅亨言弭灾二事一曰减税利谓温处二府银坑岁额课银二万二千二百四十余两近来矿脉衰耗比之初年什不及一而太监张庆岁取耗银又三千两皆百姓卖子鬻产以充其数官司逼追有因而自尽及散为盗贼者乞量为裁损止因所得多寡征之二曰除奸弊谓太监张庆以进贡为名敛百姓财物岁计数万而所贡之物仍出民间卖钞鬻盐四时馈献商税之利锱铢不遗金玉珍玩竒禽异卉充满第宅土木人工无时休暇而又擅作威福滥受词讼私立行事惊疑人心官吏受其辱挫军民被其荼毒乞下庆于理籍其所积以助经费奏下礼部议令所司行之于是吏戸二部请以银课及坑冶官行廵视浙江侍郎彭韶并续差御史同三司官公议裁省都察院以庆甞遇赦请征还京师以释民怨诏银坑冗员如奏勘处张庆姑令自陈罪状以凭处治仍行浙江大小官员各加修省以消天变有不加意者罪之
　　
　　二年二月己酉南京沿江芦场俱系军民开垦办纳粮课及各窑厂采取供应柴薪成化初江浦县界新生沙洲六叚县人先后告官承业以补沉江田畆之数洲与内官监原拨芦场相邻江东廵检司旧管工部芦场二所亦相比近瓦屑坝下有废官房酒楼地一区石城门外有湖地一所旧甞収积木料及畜放水獭老鸦其后事已悉赋居人岁供租银百五十两于守备厅公用太监黄赐时奸人悉以献于三厂指为原拨供应之数赐及后差太监张本等受之尽収其利而岁额租课复责偿诸人相承至太监蒋琮不改成化二十三年诏书令投献山场湖荡地土悉归于民县民相继奏言下南京监察御史姜绾等覆按而琮屡以掲帖嘱托使断归三厂绾等遂连名劾琮谓以守备重臣与小民争利假公事以饰外情用掲帖而抗诏旨扬言阴中胁以必从因歴数琮变乱成法欲以内臣为言官一罪也妬害大臣妄奏都御史秦纮二罪也怒河闸官失于迎送而欲奏罢之三罪也滥批词状送各衙门不由通政司四罪也分差内官于钱粮处所纵其侵渔五罪也按季取受班匠工银六罪也収留闲罢都事林时用拨置害人七罪也官员稍不顺承辄查脚色阴加察访惊疑人心八罪也妄奏主事周琦管库欺罔朝廷九罪也保举革罢内臣窃陛下之权使恩归于已十罪也且今士夫侧耳人人自危军民负苦怨声载道乞下琮于理明正其罪以为懐奸壊事之戒刑部覆奏谓琮处事乖方以致言官劾奏第所言琮罪必须覆按请移文南京刑部会同都察院大理寺官勘处奏报上命如议行之
　　
　　是年十月癸卯南京监察御史姜绾等既劾奏太监蒋琮罪刑部请移文于南京法司核实琮上疏自辩谓其在京甞劾奏江西奸人李孜省等罪状出其党与守备南京又尝纠发诸司过犯以此诸人连谋构陷因条析绾等所言而泛及御史刘恺方岳及南京诸司违法事且谓刑部尚书何乔新主事曾望宏皆孜省同乡奸党而绾亦江西人以故乔新不详虚实附和加参有旨行南京并勘而太监郭镛奉使两广过南京适法司会官于后湖勘主事卢锦给事中方向占种湖田事镛因驾官舟过湖观望御史孙綋等以擅游禁地劾之镛还自辩因言锦向违法事多而言官蒙蔽不发请遣官覆按上命太监何穆大理寺少卿杨谧锦衣指挥杨纲偕往绾等及琮更相奏愬绾等凡四章琮凡六章皆付穆等劾治奏至谓其各因私忿烦渎圣聪琮不当占管献投芦洲湖地私嘱勘官及擅収班匠工银而所许御史等官违法事及何乔新曾望宏为李孜省奸党其言皆诬绾等不当道辱监生及失举卢锦占种湖田事而所劾蒋琮违法事如妄保内臣批发状词亦多不实请并加逮问都察院议以为穆等所奏止是勘词无诸人欵状而琮绾续奏又未勘报请仍行穆等重勘归结于是绾及御史金章刘逊孙綋纪杰曹玉谭肃徐礼余浚皆就逮而琮所占官房酒楼地悉归之官云
　　
　　三年司礼监何穆等按核南京守备太监蒋琮及御史姜绾等互奏事状下都察院会刑部议绾等行事多失有乖风纪琮陈辞累辩诬陷人罪及太监陈祖生郑强钱能等各因袭受献洲场之类并侍郎阮勤等拟罪不当有旨御史不顾大体构辞讦奏烦渎朝廷姜绾刘逊余浚孙綋缪樗纪杰方岳各降一级刘恺降二级俱调外任蒋琮等亦有不实姑宥之陈祖生郑强钱能李荣免问于是六科十三道俱疏论不听琮小有才言语狂诞为同类所恶上亦厌之每为正言以迎合上意及继晓李孜省等遇赦琮奏请复治上悦之既守备南京骄恣不法绾等劾之琮支辞深辩勘官亦右综而抑绾等故绾等落职而不及琮琮寻论奏南京兵部郎中娄性不法事命给事中任伦刑部郎中盛洪等会勘未结琮复奏性潜易卷案伦等阿附掩饰又奏兵部员外郎袁燫罪亦连性性疏辩会南京广洋卫指挥石文通亦奏琮开掘聚寳山有伤皇陵王气及殴死商人占役军匠侵夺官地私造马船诸罪八年司礼监太监赵忠等会勘狱具性革职为民琮等逮问所掘聚寳山口令南京守备官填补琮狱成诏姑宥死发孝陵充净军种菜初琮讦性时疑二当道者庇之扬言欲举二家不法事二家恐因文通欲奏琮遂潜令增入开掘事始得正其罪其年治纪贵纪旺等诈冒皇亲罪初孝穆皇太后甞自谓广西贺县人家姓纪氏而不能辨亲族太监郭镛闻而识之上在东宫时太监陆恺者本姓李自说为太后亲兄镛心知其伪弗发恺尝托镇守两广太监顾恒访其叔李福边与兄以来恺姨壻韦父成知其家无人乃冒承之得官田数顷府县遂以戚畹目之名其里曰迎恩有李父贵者与其弟祖旺谋于田主邓璋曰韦而冒李犹致富顾我真李姓不可乎璋因与伪撰宗系圗上之府县且讦父成之伪会上即位遣太监蔡用往访求无所得里老遂妄举父贵兄弟以对用遂与镇守太监韦眷等闻上取至京改今姓名授官赐第并金帛庄田奴婢甚众父成艳之至京争辩上命郭镛偕陆恺审验乃两为解令父成驰驿归会上命郭镛祭纪氏先茔且焚黄监生蒋灏等挟僮人李友广讦父贵等诈不胜拟坐友广戍上命司礼监内阁府部会审不得其情乃遣科道官孙珪滕佑往亷之得实狱具诏以父贵祖旺论斩处决郭镛本知其伪党比蔡用欺罔不言俱当诛姑斥为小火者陆恺致起伪端法尤难宥但尝有奉侍陵寝劳勤发茂陵司香韦眷老疾免罪降左少监回京闲住后父贵祖旺竟减死论戍
　　
　　廵抚云南都御史王诏等言故镇守太监王举不遵诏例造作竒玩器物额外进贡请以其物之重大难致如屏风石床之类发本处库藏収贮金银器皿镕化之与寳石珍珠象牙漆器等物解送戸工二部备用寄养象只堪充仪卫者解京不堪者付与近边土官令出马以给驿递有旨悉解送来京
　　
