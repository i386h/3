<!-- { "loadSidebar": true } -->
　　成化中湖广右布政使陶鲁兼广东按察副使正徳中江西右布政使吴廷举兼本省按察副使嘉靖中山西右叅政王轮兼按察佥事山西右叅政李蓁江西右叅政张景贤浙江右叅政刘涛俱兼按察副使盖皆为兵备地方有年劳或功赏故也以吾呉兵备言之山东右叅政任环湖广右叅政王叔杲俱兼按察佥事湖广右叅政汤宾兼按察副使凡三人近年以来不可胜纪襄阳兵备杨一魁则升右叅政无兼秩吾蘓松兵备冯叔吉徐节蹇达则直为湖广按察使万厯十五年有致缙绅録至者阅之为骇然因记于此亦时制一大变也
　　
　　以按察使饬兵者湖广蕲州李琦河南汝南胡绪山西兾北王缄陜西宁夏戴光启固原李廷仪甘州邢玠山东齐山曹子朝四川下川南蔡国珍广东海南陈瑛云南腾冲姜忻清军边维垣广西宾州陈洙
　　
　　以右叅政饬兵备者北直隶永平叶梦熊密云郭四维紫荆张修吉宣府王学书辽东海盖郝杰山西冀宁许云涛陜西庄浪茹宗舜靖边李春光岷州郭汝河州张思忠临巩石柜陇右赵焞以右布政使掌按察司者河南王体复
　　
　　特莅乡土
　　
　　永乐中西安人杨恭自刑科给事中擢陜西右布政使开封人许廓以工部左侍郎彰徳人王彰以右都御史俱巡抚河南兖州人樊敬以右通政兼行军司马镇济宁
　　
　　吴人陆公完以逐流贼至吴提督军务抚臣俱聴节制秦人彭公泽以平蜀冦由闗中进兵后处置哈密事复总甘肃诸镇军务楚人陈公金以讨姚源贼兼总七镇浙人赵文华以征倭提督闽人张经徽人胡宗宪俱以备倭总督山西人则少师太宰杨公博少保大司马王公崇古天津人右都御史刘公涛真定人大司马梁公梦龙俱以总督御敌吾吴少司马刘公畿亦以总督讨徽寇俱莅本土
　　
　　节制各省
　　
　　弘治以前虽有大征而文臣多系参赞即有重寄多是本省节制及随行官军而已正徳中陆司马完彭中丞泽破山东河南大盗兼督二省南北直隶湖广陈尚书金破东乡姚源盗总制江西浙江福建湖广南直隶等处洪尚书锺破篮鄢盗总制湖广郧阳陜西河南四川等处嘉靖中平田州乱王新建伯守仁总督广东广西江西湖广诸处拒北边翟尚书鹏总督宣大迁蓟北直隶山西河南等处平江西寇胡尚书宗宪总督两浙南直隶江西福建诸处俱聴便宜行事镇巡等官俱聴节制
　　
　　两京文臣总督
　　
　　京营兵马例以公侯伯总督而文臣或提督或协理南京守备例亦用公侯伯而文臣称叅赞其奏疏行移坐次皆出其下惟景泰初于肃愍谦以少保大司马称总督军务列武靖侯石亨上王忠毅以靖逺伯大司马称总督机务坐守备宁逺伯任礼左盖以二公望重故优寄之后不尔也
　　
　　勋臣巡抚
　　
　　文臣称巡抚而武臣内臣称镇守例也独宣徳中少师隆平侯张信巡抚陜西而嗣后都御史陈镒王文侍郎耿九畴却称镇守
　　
　　给事中巡抚
　　
　　永乐十九年遣给事中马俊等同尚书蹇义金纯等巡行天下抚安军民俊徃南直隶葛绍祖徃四川王励徃河南李玚徃陜西许能徃浙江章云徃江西徐初徃福建陶衎徃北直隶刘涣徃山东刘荩徃湖广艾广徃广东萧竒徃山西杨春徃广西正统十四年命吏科都给事中张固徃河南裕州兵科都给事叶盛徃陈州等处勑其招抚流移耕种生理仍提督各卫所操练军马固守城池如有贼寇生发相机剿捕毋致滋蔓
　　
　　锦衣一品
　　
　　锦衣典亲军其后寄以诇察之柄体势日重然本非尊官也故虽纪纲门达逯杲之宠寄横肆然纲达不过都指挥佥事杲仅指挥同知而已袁彬自都指挥出佥都府方晋横玊正徳初指挥髙得材縁从父凤柄司礼转升右都督终以非例于五府带俸钱宁继踵此官虽贵盛之极而意犹歉之请以都指挥理事下兵部议曲为谀解遂成不疑沿流至于陆朱极矣今考太保兼少傅者一人陆炳太保兼太子太傅一人朱希孝太子太傅一人刘守有左都督一人钱宁右都督一人陈寅都督同知一人余荫已上皆掌卫督行事官校者也右都督一人钱安都督同知三人袁天章孙钰杨俊士已上同掌卫督捕者也其它恩荫管事左右都督如麦祥髙恕黄浦之类不可胜纪矣
　　
　　弇山堂别集卷八
　　

　　●钦定四库全书
　　
　　弇山堂别集卷九
　　
　　（明）王世贞 撰
　　
　　○异典述四
　　
　　勲臣总省府台
　　
　　洪武中诏太师韩国公李善长曹国公李文忠总理中书省大都督府御史台事后命韩公専理台事曹公亦出镇
　　
　　勲戚理文职
　　
　　永乐初以北京行部尚书缺请特诏驸马都尉李让兼领再命让领北平布政司事又洪武中命汝南侯梅思祖掌云南布政司事驸马都尉王恭兼福建行省叅政
　　
　　勲戚理太学
　　
　　洪武中上以公侯子弟在太学者多骄慢不习训诏曹国公李文忠提督国子监又二十九年署国子监学正吴启言国子师生例以太学优劣分隶六堂迩来皆无甄别髙下不分无以激劝宜考第如例上命魏国公徐辉祖率礼部翰林院官诣监考试诸生等第吏部以次録用
　　
　　文臣挂将军印
　　
　　正统中王靖逺骥以兵部尚书征湖贵苖充征蛮将军成化中王威宁越以左都御史出征充平胡将军守大同充征西前将军改镇延绥充靖虏副将军俱挂印
　　
　　文武二衔
　　
　　洪武初张彪以统兵元帅兼知全州王玉以副元帅兼州同知吕兼明以义兵元帅兼知永康县陈从贵以帐前总管兼知东阳县王道同兼知永康县胡深以右司郎中兼吴王府叅军总处州兵汪广洋以左司郎中兼骁骑卫指挥冯胜以右都督兼詹事府詹事中书省叅政邓愈兼佥行枢密院又以征戍将军兼左谕徳征西将军汤和兼左谕徳华云龙以都督同知兼北平行省叅政丁玊以广西行省叅政兼本卫指挥使耿炳文以陜西行省叅政兼秦王府武傅曹兴才以山西行省叅政兼领太原卫指挥事郭云以南阳卫指挥使兼知南阳府吕文燧以永康翼左副元帅兼知县
　　
　　勋戚公侯以下带师傅不可言文武二衔也若都督虽带衔亦宜附纪景泰中太子太保都督佥事张輗成化中太子太保左都督赵胜嘉靖中太保太子太傅征西将军大同总兵官周尚文太子太保征西将军左都督大同总兵官梁震太保兼少傅左都督掌锦衣卫陆炳太保兼太子太傅左都督掌锦衣卫朱希孝盖祖宗朝都督有劳宁封流伯而不加保傅典制一变也后累加辽东总兵官左都督李成梁太保兼太子太保蓟镇总兵官左都督戚继光少保兼太子太保锦衣卫掌卫事左都督刘守有加太子太保太子太傅
　　
　　武臣赠官得师傅者尤少嘉靖中梁震赠太保岳懋赠少师李涞殷尚质杨照王治道赠少保隆庆初周尚文赠太傅皆总兵也万厯初朱希孝赠太傅则锦衣也
　　
　　文臣理武职
　　
　　天顺中杨善以礼部尚书改掌左军都督府成化中王威宁越以左都御史改掌前军都督府仍总五军营兵提督团营操练俱带伯爵
　　
　　武臣理文职
　　
　　洪武中大将军徐达以卫镇抚吴勉权大都路知府又起用致仕百户杨山署掌芒部军民府
　　
　　武臣改文
　　
　　洪武帐前总管王道同为义乌知县荆州卫指挥使蔡僊为广西行省叅政元帅单安仁为按察副使再以瑞州守御千户为将作卿管军镇抚薛祥进都漕运使十四年起致仕镇抚张真拜两淮都转运盐使司运使按张真者锦衣卫镇抚后调太仓余于其家得御宝勘合验之则山东布政使司左布政也其制亦与今凭文不同十五年起致仕南阳右卫百户吴权为福建布政使司右布政使济宁左卫镇抚胡溥为山东布政使司右布政使济川卫百户周景为左叅议永平卫百户范诚为右叅议宣武卫百户张端为山西布政使司左叅政永清右卫千户王福为叅议永平卫百户刘清为右叅议龙骧卫百户张林为广东布政使司左叅政南昌卫所镇抚江崇为右叅议羽林左卫百户龙徳为浙江布政使司右布政使周先为四川布政使司左布政使徽州守御所百户周良为陜西布政使司右布政使又以散骑舎人耿瑄为尚宝司卿十八年改陜西都指挥杨贵为河南左布政使天策卫所镇抚欧阳相佐为四川布政使司左布政使水军卫所镇抚冯翼为右布政使致仕水军左卫镇抚张贞为湖广布政使司左布政使（此张贞非前张真也）处州卫所镇抚陈蠡为右布政使广武卫所镇抚左杰为江西布政使司右布政使府军前卫百户周良为山东布政使司左布政使武徳卫镇抚马渊为福建布政使司右布政使羽林右卫镇抚蒋彛为广西布政使司左布政使又宣武卫镇抚徐麟为河南府同知以战功进知府又以鞑靼指挥使安图为刑部尚书元降将索诺木结为治书侍御史约尔珠为左副都御史和克齐为工部右侍郎
　　
　　永乐百户刘泰改建宁府通判至礼部员外郎
　　
　　成化中锦衣卫百户何瑾为尚宝司丞府军前卫副千户于冕改兵部员外郎
　　
　　文臣改武
　　
　　洪武中中书左丞吴宏左迁亲军指挥使中书右丞兼右詹事赵庸江淮叅政傅友徳俱升同知大都督府行省平章李文忠改左都督江西行省叅政汪兴祖升都督佥事左司郎中单安仁改守御千户大都督府断事脱列伯升骁骑右卫指挥佥事太仆寺卿商暠为中府都督佥事子敬复以太仆卿为大同卫指挥佥事九江知府丁玉升都卫都指挥溧水知县郭云升南阳卫指挥佥事燕府左相费愚为中护卫指挥使尚寳司丞杨能升都指挥使尚宝卿耿瑄仍升前军都督佥事尚宝卿徐膺绪升大同卫指挥佥事云南鹤庆府知府董赐为云南前卫指挥佥事
　　
　　永乐初燕府纪善李贤升都指挥佥事保定府同知朱真升中卫指挥同知杂造局大使宋得升羽林前卫指挥佥事陵川训导刘泰升百户
　　
　　洪熙中鸿胪少卿喀达克升锦衣卫光禄寺署丞马成升金吾右卫俱指挥佥事尚宝卿朱琇升金吾左卫指挥使
　　
　　宣徳初光禄寺卿胡荣鸿胪序班孙愚升都督佥事（后及贵妃父愚寻改名忠）
　　
　　兵部左侍郎张信改锦衣卫世袭指挥同知后至四川都司都指挥使鸿胪寺丞何敏升锦衣卫指挥佥事正统工部主事吴贤（即尚书吴中子）改锦衣卫世袭百户后升千户
　　
　　天顺中太常寺奉祀刘谦升锦衣卫正千户翰林院典籍冯珤升锦衣卫副千户广西右叅政岑瑛升本省都司都指挥使（瑛土官也）
　　
　　成化十一年升文思院副使王纲髙明锦衣卫所镇抚十六年升鸿胪寺序班许旸通政司经歴何璋俱所镇抚又文思院大使毛祥营缮所副沈智姚兴俱锦衣卫所副千户所副盛能所丞陈全文思院副使周贵周六一刘荣冯宇俱锦衣卫所百户十八年升文思院副使顾羊保孟林俱锦衣卫所百户十九年升文思院副使李聪等五人俱锦衣卫所镇抚又升通政司知事张礼锦衣卫世袭副千户文思院副使张旺段抚理锦衣卫所百户二十年升文思院副使葛信王贵顾珙锦衣卫所镇抚二十一年升礼部司务李宗义文思院副使髙清俱锦衣卫所百户鸿胪寺序班姚通锦衣卫所镇抚又升文思院大使郭成姚安等锦衣卫所百户徐纲陈谦所镇抚又改上林苑録事汪宪锦衣卫试百户按宪实改衙门余俱带衔于文华武英仁智三殿及御用监供事者也
