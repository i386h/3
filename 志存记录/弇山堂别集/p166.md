<!-- { "loadSidebar": true } -->
　　十三年乙未始诏天下举人会试北京命翰林院修撰梁潜王洪为考试官初拆卷得第一名曰陈循其乡人也避嫌改置第二而擢林文秸既又以秸字难识定洪英为第一第五名王翱者盐山人也上喜得畿辅士以布衣召见赐酒食既廷试复赐陈循及李贞陈景着及第景着时年十八改进士洪英王翱林文秸宋魁陈镛曽弘林道节胡靓章文昭严珊金开王英郑洛袁璞周崇厚习侃郑雍言牟伦吕裳张英黄仲芳廖谟宋琰朱■〈日上永下〉范琮黄瓛陈文璧髙榖张坚沈旸及原习译书王懋姚升胡清方勉林超曹义龚英时永彭麟益陈坤竒李芳叶颍王士华吴绍生丁毅石玉黎民张逰万完周贵连智王谕樊斆王麟戴觐许彬徐景安石庆郑猷李冠禄周安谢晖为庶吉士
　　
　　是年内阁左庶子兼侍讲杨荣右谕徳金幼孜尚列大理寺丞马麟后
　　
　　十五年丁酉北京行部请乡试命翰林院侍讲左春坊左中允邹缉侍讲王洪主之寻出王洪为主事改命侍讲王英
　　
　　皇太子命翰林院侍讲兼右赞善梁潜侍讲陈全主应天试
　　
　　十六年戊戌会试命行在翰林院侍读学士曽棨侍讲王英为考试官取中董璘等廷试赐李骐刘江邓珍及第骐初名马上自改之唱名莫有应者上为道其故乃出应取进士周叙董璘杨珙褚思敬尹凤岐陈询徐律习嘉言王寅胡文善周懋昭王暹雷遂莫珪孔友谅秦初为庶吉士
　　
　　十八年庚子命左春坊左中允兼行在翰林院侍讲邹缉侍讲王英主顺天试皇太子命翰林院修撰张伯颕左春坊左赞善兼编修陈仲完主应天试
　　
　　十九年辛丑命左春坊大学士杨士竒翰林院侍讲周述为考试官取中陈中等廷试赐曽鹤龄刘矩裴纶及第取原习译书进士卫恕陈融温良姚本张恕万硕黄澍杨鼎王琏李学吴得全朱子福王振蒋谦韦昭为庶吉士
　　
　　二十一年癸卯命翰林院侍讲王英翰林院修撰林志主顺天试
　　
　　命（阙）主应天试
　　
　　二十二年甲辰命翰林院侍读学士曽棨侍讲余鼎为考试官取中叶思等廷试赐邢寛梁湮孙曰恭及第初上取第一孙曰恭嫌其名近暴曰孙暴不如邢寛遂擢寛第一仍用朱书填黄榜一时称异事云取进士徐贤何志薛理李芳蔡英葛陵等为庶吉士
　　
　　宣徳元年丙午命左春坊左谕徳林志翰林院侍讲余学夔主应天试上亲征汉王顺天不及试
　　
　　二年丁未命行在太常寺卿翰林院学士杨溥左春坊大学士兼翰林院侍读学士曽棨为考试官取中赵鼎等廷试赐马愉杜寜谢琏及第命进士江玉琳等九十六人归家进学原译字邢恭为庶吉士
　　
　　四年己酉命左春坊左庶子兼翰林院侍读学士王直翰林院侍读李时勉主顺天试
　　
　　命翰林院侍读钱习礼翰林院修撰刘永清主应天试
　　
　　五年庚戌命左春坊大学士兼行在翰林院侍讲学士王英翰林院侍读钱习礼为考试官取中陈绍等廷试赐林震林文龚锜及第选萨琦逯端叶锡陈玑林补王振许南杰江渊为庶吉士给酒馔房舎月赐灯油钞一如永乐甲申例复命兵部与皂隶人赐文绮衣一袭钞三百贯命学士王直教习是岁试録礼部尚书称总提调兼知贡举革掌行科举文字诸执事官由举人者皆称贡士震福建解元又会试第二人也
　　
　　七年壬子命左春坊左庶子兼翰林院侍读周述翰林侍读钱习礼主顺天试命行在翰林院侍读学士李时勉侍读苗衷主应天试
　　
　　是岁九月顺天府尹李庸检举科场诈冒事御史杨懐给事中虞祥等劾奏庸及监试等官御史梁广成等罪上命姑宥之已而顾侍臣曰科举求贤国家重事于此而不用心他事可知已御史给事中所劾本不可宥但念斯事因庸觉察不然奸弊不克露矣
　　
　　八年癸丑致仕少保户部尚书武英殿大学士黄淮以谢恩至京命与詹事府少詹事兼翰林侍读学士王直为考试官取中刘哲等廷试赐曹鼐赵恢锺复及第先鼐举贡士为学官上书愿得一剧职自効改太和典史以解粮至京请与试许之中第二人廷试复第一人十年之内入阁辅政矣上复命内阁礼部选进士及乙榜年少质美者得进士尹昌黄瓒赵智陈云傅纲黄回六人为庶吉士乙榜龙文章谨李沧梁楘黄平陈韶田钧李蒲王鉴朱奎袁和林同柴同恩张承翰陈康龚理相佐黄舆李柰王佐郑观胡如旸赵象蒋荣祖二十四人送国子监庶吉士令王直教习赐居第给酒馔灯油钞龙文等赐冠带给训导俸以待下科会试翰林院三月一考其文至十一月复选进士徐珵頼世隆吴节李绍姜洪虞瑛潘洪王玉陈金刘实郑建方熙何瑄为庶吉士亦命王直教之
　　
　　十年乙卯命翰林院侍读学士李时勉翰林院侍讲髙榖主顺天试
　　
　　命左春坊左庶子兼翰林院侍读周述翰林院侍读苗衷主应天试
　　
　　正统元年丙辰少詹事兼翰林院侍读学士王直翰林院侍讲学士陈循为考试官取中刘定之等廷试赐周旋陈文刘定之及第或云首揆既取三卷未定问同事者曰有识周旋者否状何如或曰白而伟盖疑谓淳安周瑄也遂首旋既传胪貌甚寝为之愕然同考太常少卿魏骥循师也官秩尊于循改王鉴刘越余忭王尚文伊侃李振王忠王伟徐珪秦瑛古镛顾■〈目寉〉雷文为庶吉士少詹事王直王英教之
　　
　　是岁诏増乡试会试取士额先是祭酒陈敬宗言比者解额有定副榜数少以致天下教官类多缺员吏部遂建议兼考监生补除教职往往侥幸选列不称师范窃以为纵科举取人之滥犹愈于监生考试之精请量寛解额専取之于副榜庶几诲道得人贤才无滞于是行在礼部议増会试为百五十人顺天府近已増至八十人其应天浙江等处各増旧额有差上定顺应天满百人浙江福建皆六十人江西六十五人河南广东皆五十人湖广五十五人山东四川皆四十五人陕西山西皆四十人广西三十人云南二十人其监生学业无愧者仍除教职
　　
　　顺天府尹姜涛奏本府八月乡试例取举人八十名近者浙江等布政司并应天府举人俱视常例有増顺天府仍旧然本府与应天府俱有监生并各处儒士吏典应试乞准应天府例増二十名从之
　　
　　三年戊午命翰林院侍读学士曽鹤龄翰林院侍读洪玙主顺天试
　　
　　命翰林院学士钱习礼翰林院侍读陈询主应天试
　　
　　是岁顺天初试之夕场屋火旋灭试卷有残缺者有司惧不敢请更试欲请修场屋以终后两试鹤龄曰必更试然后可以涤弊而不枉士子有司具二说以进诏更试日
　　
　　四年己未命行在礼部左侍郎兼翰林院侍读学士王直行在翰林院学士钱习礼为考试官取中杨鼎等廷试赐施盘杨鼎倪谦及第盘时年二十三不久卒杨鼎陕西解元
　　
　　六年辛酉命（阙）主顺天试
　　
　　命翰林院侍读学士陈循翰林院侍讲陈用主应天试七年壬戌命礼部左侍郎兼翰林院侍讲学士王英翰林院侍读学士苗衷为考试官取中姚夔等廷试赐刘俨吕原黄谏及第
　　
　　是歳同考则有永新知县陈员韬京卫武学教授纪振俱进士岐阳教谕彭举中式十二名都察院吏三十三名南昱刑部吏一百二十一名郑温松陵驿丞
　　
　　九年甲子命（阙）主顺天试
　　
　　命（阙）主应天试
　　
　　十年乙丑命翰林院学士钱习礼侍讲学士马愉为考试官取中商辂等廷试赐商辂周洪谟刘俊及第辂浙江解元也本朝中三元者惟辂一人
　　
　　是岁同考一教授二教谕又水东日记云是科会试登科録天字皆称旨字今考部本不然以为叶传闻之误叶是科进士岂有误理或本部翻刻未可知也廷试读卷有兵部尚书徐晞户部侍郎掌光禄寺柰亨俱吏员也
　　
　　十二年丁卯命翰林院侍读习嘉言翰林院侍讲邢寛主顺天试命翰林院侍讲王一寜检讨钱溥主应天试
　　
　　十三年戊辰命工部右侍郎兼翰林院学士髙榖侍讲杜寜为考试官取中岳正等廷试赐彭时陈鉴岳正及第
　　
　　是年同考二教谕一训导办事官舒庭模中一百二十五名改万安曹鼎熊瓒刘吉孙茂刘珝王勤谢环田行顺李泰宋弼邢让刘清乔毅李本镛王恕孙昱孟祥曹辅韩敏尹旻张斐李钻李寛华显霍荣郭安李坚成章为庶吉士命侍读习嘉言侍讲王一寜编修赵恢教习后补命侍讲刘铉修撰王振
　　
　　是岁登科録李泰书父永昌司礼监太监又读卷官太常少卿程南云乃习书字人
　　
　　唱名日当呼第一名彭时不见上候之长久始至特释之明年八月时以修撰入内阁预机务
　　
　　是年读卷户部右侍郎兼学士陈循列于户部左侍郎柰亨后右都御史掌鸿胪寺杨善亦守城生员
　　
　　景泰元年庚午命翰林院侍讲学士刘铉翰林院侍讲陈文主顺天试
　　
　　命翰林院侍讲吴节刘定之主应天试
　　
　　二年辛未命户部右侍郎兼翰林院学士江渊翰林院修撰林文为考试官取中吴汇等廷试赐柯潜刘升王■〈亻与〉及第改进士吴汇周舆戚澜张永吕晟王献刘宣俞钦相杰杨守陈童縁张业樊冕林孔滋张瑄金文锺清
　　
　　田斌章表杨■〈日上永下〉彭信刘泰江朝宗为庶吉士俱扵东阁读书
　　
　　是年读卷工部尚书学士髙榖以内阁列本部尚书石璞后阁体犹未重也
　　
　　先是户科给事中李侃等奏今年会试礼部奏准取士不分南北臣等窃惟江北之人文词质实江南之人文词丰赡故试官取南人恒多北人恒少洪武三十年太祖髙皇帝怒所取之偏选北人韩克忠等六十一人赐进士及第出身有差洪熙元年仁宗皇帝又命大臣杨士竒等定议取士之额南人十六北人十四今礼部妄奏变更意欲専以文词多取南人乞勅多官会议今后取士之额虽不可拘而南北之分则不可改刑部侍郎罗绮亦以为言事下礼部以为顷者诏书科举自景泰元年为始一遵永乐年间例行本部查得永乐二十年间凡八开科所取进士皆不分南北已经奏允今侃称礼部变更意専以文词多取南人夫乡举里选之法不可行矣取士若不以文考官将何所据且北方中土人才所生以古言之大圣如周公孔子大贤如颜曽思孟皆非南人以今言之如靖逺伯王骥左都御史王翱王文皆永乐间不分南北所取进士今岂可预谓北无其人况本部止遵诏奏书行即不曽奏请多取南人少取北人今各官所言如是乞勅翰林院定议命遵诏书行侃等所言不允
　　
　　是岁知贡举官胡濙杨寜二尚书同考侍讲刘俨秩尊于林文又有广东叅政罗崇本教授训导各一廷试王越卷为风飞去上复给卷足成之或云堕于朝鲜次岁送还上喜擢越御史
　　
　　弇山堂别集卷八十一
　　
　　●钦定四库全书
　　
　　弇山堂别集卷八十二
　　
　　（明）王世贞 撰
　　
　　○科试考二
　　
　　四年癸酉命太常少卿兼翰林院侍读学士陈询侍讲学士兼右春坊右中允吕原主顺天试
　　
