<!-- { "loadSidebar": true } -->
　　十三年正月庚戌大祀天地于南郊祀毕上复幸南海子辛亥上自南海子还宫出御奉天殿文武羣臣行庆成礼以所猎獐鹿赐文武大臣及科道官辛酉上复如宣府二月庚午朔上在宣府己卯慈圣康寿太皇太后崩越三日壬午上至自宣府乃发丧六月庚辰孝贞太皇太后梓宫发引先期结平台与顺天府交衢相值上晨出北安门迎皇太后及皇后御平台候殡复入至清宁宫率畨僧梵咒乃发引遂亲奉梓宫朝祖百官衰绖徒步送至徳胜门外其送塟官骑送沿途皇亲羣臣命妇各祭如仪祭时上戎服驰马过顾侍郎马逸为逻卒所获牵至上前遂乗之是夜宿清河癸未梓宫至山陵献殿行安神礼遣工部尚书李鐩祭告后土并天寿山之神遣驸马都尉崔元林岳马诚分告长陵献陵景陵裕陵茂陵泰陵上忽驰马至山下陪祭官皆惊散上饮于帐殿遂宿焉七月己亥太监萧敬传旨近年以来敌数入边屡害地方且承平日久诚恐地方兵戎废弛其辽东宣府大同延绥陕西宁夏甘肃尤为要甚今特命总督军务威武大将军总兵官朱寿统率六军随布人马或攻或守即写各地方制敕与之使其必扫边尘靖安民物至于河南山东山西南北直隶倘有小寇亦各给与勅书使率各路人马剪削朱寿者上别名也是日复召内阁大臣及九卿科道官至左顺门谕意众皆泣谏不纳丙午上复北幸黎明由东安门出羣臣知而送者五十二人丁未上度居庸闗厯懐来保安诸城堡遂驻跸宣府初江彬劝上于宣府治行宫越岁乃成糜费不可胜计复辇豹房所贮诸珍玩及巡游所收妇女实其中上甚乐焉每称曰家里还京后数数念之不置彬亦欲専宠俾诸幸臣不得近数导上逺出及再度居庸仍戒守者毋令京朝人来往盖上厌大内初以豹房为家至是更以宣府为家矣八月戊辰朔上在宣府乙酉上自万全左卫歴天城阳和至大同九月戊戌朔驻跸大同先是镇守太监马锡以总兵叶椿第为献遂为总督府居焉又夺都指挥闗山指挥杨俊宅置店二所改为酒肆榜曰官食庚子上至偏头闗时车驾至贵近多先掠良家子女以充幸御至数十车在道日有死者左右不敢闻十月戊辰上渡黄河己夘驻跸榆林十一月上至绥徳州幸总兵官戴钦第寻纳钦女戊寅上自榆林歴米脂绥徳渡河幸山西石州文水诸州县十二月戊子驻跸太原先是幸偏头闗取太原晋府乐工杨腾妻刘良女嬖之及是复召见大得幸十四年春正月戊辰发太原壬子至宣府往返数千里皆轻骑戎装冒风雪以行有司具辇却弗御二月壬申还京师文武羣臣具彩帐银币羊酒迎于徳胜门外如先年仪十四年正月己丑上手勅礼部总督军务威武大将军太师镇国公朱寿今往南北两直隶山东泰安州等处尊奉圣像祈福安民内阁府部大臣及科道部属等官各具疏恳谏上不纳七月甲辰宁王宸濠反书闻诏讨之（详见亲征）八月癸未上发京师丁亥至涿州留太监张忠私第九月壬辰朔驻跸保定府张宴后堂与巡抚都御史伍符藏阄醉之酒以为乐癸巳发保定戊戌至临清山东镇巡官皆从越三日传令进宴宴具草畧上视之笑曰慢我何甚竟不怒及宴都御史王珝献觞步缓上目之神周因怵珝谓上意不测明日复宴都御史龚弘趋进自言姓名恐上误以为珝也江彬从傍厉声叱之冀并罪两人上不为动时太监黎鉴家人有以科敛得罪者鉴尽出所有以献复取偿于有司珝不可鉴以头触之遂相忿争鉴泣诉于上上曰此必汝有求不遂耳巡抚何敢辱汝也鉴语塞而退癸丑上自临清北还初上之南征也与刘氏有约刘赠以一簮且以为信过卢沟驰马失之大索数日不得至临清使使召刘刘以无信辞上乃乗单舸晨夜疾归至张家湾与刘俱载而南道遇湖广叅议林文纉入其舟夺其妾乃行乙夘过州十月壬午发临清十一月辛夘发济宁丙申至徐州辛丑御龙舟乙巳至淮安清江浦幸太监张阳第集渔人捕鱼为乐时提督叅画平戎伯朱彬尤横縦旗牌官考缚郡县长吏通判胡琮惧而自缢南京守备成国公朱辅见即长跪总兵镇逺侯顾士隆稍不为屈即窘辱之又遣官校四出矫上旨索民家鹰犬珍寳古器无得免者壬子上在清江浦羣臣于张阳第称贺甲寅上至淮安却侍卫步入城幸总兵顾士隆第丁巳覊管掌锦衣卫左都督朱宁于临清己未至寳应县渔汜光湖十二月辛酉朔至扬州府太监吴经前选民居壮丽者为总督府矫上旨刷处女寡妇因取其金无金者悉送入府壬戌上以数骑猎城西遂幸上方寺命总兵神周搜括泰州鹰犬辛未传旨正月于南京郊祀天地大学士梁储蒋冕力谏而止戊寅大阅诸妓女于扬州抚按官具宴却之命折价以进癸未渔于仪真之新闸因视大江命江彬摄祭明日幸民黄昌家阅太监张雄守备马昊所选妓以其半送舟中乙酉渡江丙戌至南京丁亥祭南京太庙十五年春正月庚寅朔谒孝陵丁酉上迎春于南京备诸剧戏如宣府戊午传旨执太监毕真刘琅刘璟都指挥廖鹏齐佐王凖都督同知王献等下锦衣狱坐通谋宸濠及朱宁党也六月丁巳朔后数日幸牛首山宿焉诸军夜惊左右皆不知上所在大扰久之乃定闰八月壬辰上诣孝陵辞癸巳受江西俘丁酉旋跸发龙江辛丑至仪真壬寅渔于江口次日如瓜洲避雨民家夕宿望江楼癸夘自瓜洲济江登金山遂如镇江幸致仕大学士杨一清第明日复幸焉入书室取册府元龟文献通考以进又明日饮于其第乐作分题制诗十章赐一清命和进为易数字一清厚有所献上大悦及驾还凡五幸焉又幸故大学士靳贵第时柩在堂上临抚嗟悼之命所从畨僧为诵经荐福庚戌发镇江壬子复宿望江楼癸丑上至扬州仍寓总督府丁巳抚按等官设宴庆功用金银牌各二轴一旄帐彩帛若干疋其余折价以进戊午发瓜州庚申上至寳应复渔于汜光湖镇守太监丘得索贡物不得以铁索系知府蒋瑶辛酉驻跸淮安都御史丛兰总兵官顾士隆等进贺功金牌花红彩帐上戎服簮花鼓吹入城过山阳县学入取学官通鉴诸书而出遂宿故尚书金濂第丙寅至清江浦复幸太监张阳第踰三日上自泛小舟渔于积水池舟覆溺焉左右掖之而出自是遂不豫十月庚寅至天津庚戌至通州十一月庚申执吏部尚书陆完至行在是日复执太监商忠杜裕少监卢明秦用赵秀锦衣卫都指挥薛玺陈嘉御史张鳌山布政使林正茂等下锦衣狱令司礼太监萧敬李英闲住皆以与宸濠交通也丁丑传旨择日诏告仍命六部都察院通政司大理寺鸿胪寺锦衣卫六科十三道每衙门止留佐贰官一员在其余并内阁皇亲公侯驸马伯俱赴行在十二月己丑提督赞画机密军务兼提督官校办事后军都督府平戎伯朱彬奏奉总督军务威武大将军总兵官掌后军都督府太师镇国公朱寿指示方略擒获宸濠逆党乞明正其罪奉旨褒谕赏荫是日赐宸濠死甲午上还京文武百官迎于正阳桥南是日大耀军容俘诸从逆者及家属数千人陈辇道东西上戎服乗马立正阳门外阅视良久乃入以亲征凯旋遣官祭告天地宗庙社稷
　　
　　嘉靖十八年二月丙申勅谕礼部皇考显陵昔者建造狭隘虽尝増修犹多未称兹朕躬诣陵下与左右大臣周阅山川更卜吉兆重建玄宫以安皇考皇妣神灵于无穷朕亲择于二月十五日于丑时发京前期五日朕亲奏告皇天于玄极寳殿及太祖睿宗庙分遣大臣祭告北郊成祖六宗太社稷帝社稷朝夕等四坛所有合行事宜尔部臣会同在廷羣臣详议即便开具奏闻处分己亥兵部尚书张瓒等条上扈从事宜
　　
　　一选锦衣卫官一百二十员旗校八千人沿途应用外仍给旗校马三千匹官军自行粮外先加赏赉有差
　　
　　一驾所驻跸之地分巡兵备等官亲督官军朝夕巡视
　　
　　一舆驾经行之处无论大小牌坊悉行拆撤
　　
　　一沿途行宫之侧盖厂舍十余间安设舆辇驾仪仗及官校直宿
　　
　　一扈从人员所用马匹先令太仆寺少卿三员分程催调每处调六千余匹委二司官领
　　
　　一每府州县借支官银募夫一万余名以应扈从官员之用
　　
　　一每处用车四百余辆俱以官银顾募
　　
　　一自京师至涿州人夫车辆取兵部协济银顾募马匹暂借团营骑操马四千五百匹应用
　　
　　一各省预安二司三员一理人夫一理军马一理廪给怠缓悞事者听科道叅劾报可
　　
