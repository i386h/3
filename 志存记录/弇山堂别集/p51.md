<!-- { "loadSidebar": true } -->
　　史言京师戒严羸马疲卒不满十万人心汹汹羣臣众哭于朝议战守有欲南迁者尚书胡濙曰文皇定陵寝于此示子孙以不拔之计侍郎于谦曰欲迁者斩为今之计速召天下勤王兵以死守之学士陈循曰于侍郎言是众皆曰是而禁中尚疑惧皇太后以问太监李永昌对曰陵庙宫阙在兹仓廪府库百官万姓在兹一或播迁大事去矣独不监南宋乎因指陈靖康事辞甚切太后悟由是中外始有固志按所谓胡濙于谦陈循之说有之第考一时刘文安叶文庄诸公所记俱言侍讲徐珵召入倡南迁之议而太监金英斥之使出学士江渊乃更为固守之说以对遂得大用当是时内微金英外微谦几摇动矣而史皆不载所载李永昌对太后语稗官数十家俱不及也按修史在成化初李永昌柄司礼方贵重用事而嗣子泰以学士在史馆溢美之谈大抵未足信也
　　
　　史言车驾次鸡鸣山钦天监正彭德清劝王振曰敌势如此不可复前傥疎虞陷天子于草莽振怒詈之曰脱若有此亦天命也德清既阵亡寻用振党籍没家产所谓党者论其平日事耶
　　
　　史于何文肃公乔新卒条下谓景泰初易皇储草诏大学士陈循起句云天降下民作之君其时吏部尚书何文渊适在侧即应声曰父有天下传之子迨天顺改易与谋者多斥罢乔新时为刑部主事因见黄竑徐正处以极刑恐祸及已乃贻书劝其父引决文渊果自尽士论耻之此亦焦泌阳怼笔也正德中柄史者力为辩其诬然考之天顺録云致仕后上复位革宫保文渊自以与议易太子首发父有天下之言虑有竒祸时副都御史陈泰左迁广东按察副使道经广昌人有传泰来抄提文渊者惧即自缢死后为人所奏差官启椁验之果然则劝文渊引决之说诬而自尽之说实也野史以为出江渊大概以文势考之恐先有父有天下传之子而借天降下民作之君以对之耳又文渊以四月卒而黄竑徐正以五月诛大抵未可信
　　
　　宪章録云南京礼部尚书王英卒谥文安寻改谥文忠考英未尝改谥也又言太子少师礼部左侍郎兼翰林院学士王一宁卒赠尚书考一宁赠太子太师非尚书也
　　
　　又言帝将易储语太监金英曰七月初二日东宫生日也英叩头曰东宫生日是十一月初二日帝为之怃然帝所言者谓见济也而英所言者谓宪宗也与魏征献陵之对相似此本野史似可据但考之史景泰元年上怒金英发其结党市恩及纵家人市盐等事论斩及戍谪有差英下都察院狱亦论罪斩诏禁锢之英家几籍矣岂东宫生日之说在英未下狱之前耶或景帝之怒繇此但其时帝方即位殊未萌易储之念不应有东宫说也英之赦出必在三年间当时储位已定帝何必复言东宫生日英犹在危疑间岂敢作此对耶英能斥南迁之议又能作此对语诚非凡品但恐好事者因而附会之耳然英尝使南京独大理寺卿薛瑄不出见英使回景帝问所见谁为良者曰仅一薛卿耳然则英之贤殆非他珰比也
　　
　　菽园杂记言景泰五年御史锺同郎中章纶合奏复东宫下狱时兵部进士杨集以书上于谦畧曰奸人黄竑进易储之说以迎合上意本为脱死之计耳公等国家柱石乃恋宫僚之赏而畧不思所以善后乎脱二人死杖下而公等坐享髙崇奈清议何谦以示王文文曰书生不知朝廷法度然有胆气当进一级处之遂出知安州集常熟人字浩然我朝进士选知州始此按杨集事国史家乗所不闻赖有此耳然不知其时选法何如王文端忠肃不少持否至谓进士选知州始此恐误永乐中刘纲由进士选陜西宁州知州
　　
　　宪章録言长洲练纲由乡举歴事都察院上中兴要务八条又上勤王急务疏帝阅悟命施行之且竒其才即授以浙江道监察御史按水东日记谓纲谒左都御史陈公镒曰刑部俞公有意以台端荐我其谒尚书俞公士悦谓陈公亦如之二公相质无有也始悟其欲求荐而难于发言念纲数上时政疏有声且畏其口遂以纲名应授御史今云帝竒其才即授御史似误又景泰年命纲协赞陜西延绥等处军务自陈名轻责重乞升佥都御史庶可压服人心帝谓升官岂可自乞已之然则此公之躁进有素其外补宜也而宪章録后特为书卒立传以优之又极其褒予岂薛之与练意气有相似耶又其时给事中徐正尝自言己巳有御敌功欲引姚夔升侍郎王竑升佥都御史例乞升不许遂进南城离间之策谪戍铁岭身磔死家籍正亦呉江人
　　
　　李文达天顺日録言景帝不豫大学士王文与太监王诚谋欲取襄王之子立为东宫其事渐泄既而景帝病亟太监兴安讽羣臣请复立东宫佥谓上皇子固宜复之唯文之意不在此阁下陈循辈亦知之贤因会问学士萧镃乃曰既退不可再贤始觉其有异谋也文又对众曰今只请立东宫安知朝廷之意在谁贤亦知其心又云先二日有驾其说于石亨辈云上以掌兵数人谋立上皇命太监张永行挐入中官吉祥蒋冕辈白于太后写勑与亨等令成此事王文初谋于谦軰未必知亨辈不过因于谦平日总督军务一切兵政专而行之不遂其私因乗机图谦并中伤所不足者耳此语可谓实録丑正之徒至必以易储迎襄醸证肃愍而史乃并王毅愍之谋掩之后遂得与肃愍同赠谥而肃愍至今尚有功首罪魁之说抑何幸何不幸也
　　
　　双溪杂记言徐有贞李贤为吉祥所引入内阁办事故除于谦等皆用徐有贞策而贤因之详辩累纸然考有贞以南城返正日入阁杀谦文等始进许彬次进薛瑄最后用李贤然则二公之被戮与陈德遵等之戍夺皆文达未入阁以前事也
　　
　　传信録言景帝未崩时有驾帖取楚世子入继世子欲行有长史伍姓者止之曰事虽如此宜待金牌勑书来然后行未晩后英宗复辟召世子问其不来之故世子具言之英宗悦召长史赐以袭衣金带长史金带自此始伍苏州人也忘其名矣吾苏无长史伍姓者按景帝以羣臣请择元良尚且不听岂有逺取疎属入继大统之理考之正史复辟后楚世子原未入朝而长史金带原不自英庙始齐东野人之语诚哉无稽也
　　
　　琐缀録言廷鞫于王少保日刑科给事中尹旻当众愤然攘臂拳踢于王二公且谓二奸臣正好殴识者含愤明日有贞等径升旻通政叅议按尹直以旻为吏部摈斥不用怨之刺骨故为此以谤毁耳不然此岂隠匿秘事而朝野更无一人记之哉假令有此成化三年后于王二公既昭雪宁无有讥旻者而至旻之败台评亦不之及何也
　　
　　客坐新闻言天顺初泰和陈公循为首相学士庐陵陈公文欲援引以进泰和难之庐陵营于他所英庙语泰和曰阁下缺人办事陈文如何对曰文固宜但少歴练欠老成耳遂寝他日内侍以其语语陈陈诣泰和白之曰先生不能拔人又于上前沮之何也泰和曰此言密迩公何由知之耶然则歴练老成者果未至也庐陵惭而退按正统末循未为首揆而文资尚轻至景泰二年文以大学士髙谷荐为云南右布政使英庙复辟之次日而循就逮遣戍久之文始入为詹事再以礼侍兼学士入内阁其求荐与沮当在何时也
　　
　　野记言杨昌平俊范都督广为石亨所构诛皆非其罪二人赴市英气不挫杨尤挺劲云我提兵入援何罪而杀我临刑有缟而至者俊所狎妓髙三儿也恸而呼曰天乎忠良死矣奚以生为纫其元合于颈使其家收殓即自经当时范广杨俊虽为石亨所构诛然非同日也寻观双槐堂岁抄云杨俊诱执太监喜宁以功升右都督敌窥怀来俊调永宁兵往守奉御黄整奏闻于谦恶其擅调请诛之上不问杨洪惧祸奏请还京随营操练既至谦并劾其守独石马营丧师辱国之罪诏斩于市且载髙三儿事同又谓俊死后杨洪含痛而没犹追其禄米家产荡尽及考实録则俊为杨洪庶长子也于谦既论劾下狱寻复右都督统京营兵洪薨后嫡子杰袭封俊复坐事下狱降都督佥事杰死无子俊复袭封侯景泰末复以家人首告其欲奸父妾等罪革爵子珍袭天顺元年上以其为叅将时勒所部闭门不迎驾且云火种头来矣为石亨所闻衔之复为太平侯张軏所构坐斩子珍谪戍至成化初复京卫指挥使葢双槐岁抄尤失实也
　　
　　弇山堂别集卷二十四
　　
　　●钦定四库全书
　　
　　弇山堂别集卷二十五
　　
　　（明）王世贞 撰
　　
　　○史乗考误六
　　
　　苏材小纂言景帝闻钟声问左右曰非于谦乎左右对以太上皇帝曰哥哥好好按此吾呉人党徐元玊之论也景帝与于相信之深岂有疑至此若即有之何不疑石而疑于乎
　　
　　宪章録言封都督张軏为太平侯輗为文安侯軏仍改名赐误也軏为河间王第四子英宗每呼之为张四而野史讹为张赐考国史家乗俱无改名之说輗封文安伯非侯也
　　
　　复斋日记言额森去后真保河南盗梗不通指挥范信请以兵五百饬平之少保于谦奏擢为都指挥使从教阅大倚信之英庙复辟石亨等嫉其附少保指为党弃市按弃市者乃都督范广名将也事亦不合
　　
　　武功遗事载李文达言夺门无功上曰先生谬矣若徐有贞可谓能用其勇矣当时之臣非不能识此然沈潜不发可见彼此才力之不逮耳又召入至文华殿复谕夺门之事因属左右曰曹石非无功劳一旦犯法不可留矣朕在南宫时汝軰若无徐有贞如何过来今日不可忘了他功业以为天顺日録语按日録亦有曹石二句独不及先生谬矣徐有贞能用其勇前语与若无徐有贞如何过来后语盖武功之姻及门下客附益之不知何所据又言天顺八年甲申春大学士李贤去位阁下缺人出自上裁令中书科写勅取徐有贞来听用勅具未下而上晏驾按八年李公原无去位亦无取徐公事盖亦呉人掩饰之辞也
　　
　　东白先生张吏侍延祥云自余登朝而内阁待中官之礼凢几变英庙天顺间李文达公贤为首相司礼监巨珰以軄事至者便服接见之事毕揖之而退后彭文宪时继之门者来报必衣冠见之与之分列而坐阁老面西坐东太监第一人位对阁老第三人常虚其上二位后陈阁老文则送之出阁后商阁老辂又送之下阶后万阁老安又送至内阁门矣今凢调旨议事则掌司礼者间出其余或使小竖并用事者传命而已按东白所言内阁送迎中官之礼先后渐变固是但言彭分列而坐后陈送之出阁非也成化丙戌李文达卒陈为首陈卒彭继之
　　
　　闲中今古録言大凢人生而父命名亦系乎数天顺庚辰殿试读卷定祁顺卷第一既而司礼监太监问所定卷阁老以姓名对太监曰此卷固出人一等但传胪时北方人音与御名相似阁老愕然乃以王一夔卷易之而抑顺第二甲祁广东人仕终郡守司礼监之识见又出阁老一等矣是不知内阁取进呈卷于御前读后开拆初不知姓名而英庙御讳音振与顺殊不类也即北音亦不同而是岁馆选亦不之及且同时馆阁诸公未有及此者其为傅会无疑
　　
　　闲中今古録言景泰中于司马谦王都宪文权重于时后英庙复辟石亨等诬奏以不轨奉旨本该凌迟处死从轻斩了罢钦此二人赴死所于则连呼皇天后土王但云今已到此伸起头来就斫连呼何为久后自明白噫王之言其过于逺矣按考之水东日记诸书皆云廷鞫日王公极力辩迎襄之诬而于公第云何辩为纵上不欲诛我石亨軰必不肯容我遂黙不对今此録似抵牾且尚不知王之在内阁而称都宪何以名纪事也
　　
