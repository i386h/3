<!-- { "loadSidebar": true } -->
　　命右春坊右谕德王华翰林院侍讲刘忠主应天试
　　
　　十五年壬戍命吏部左侍郎翰林院学士吴寛翰林院侍读学士刘机为考试官取中鲁铎等廷试赐康海孙清李廷相及第改进士胡煜鲁铎薛金温仁和滕霄李■〈日亏〉赵永李贯毕济川何瑭张桧李元吉周祯王廷相顾煜潘希曾盛端明朱衮王萱为庶吉士命翰林院学士梁储王华教习
　　
　　是岁礼部尚书傅瀚等各以他事阻吏部左侍郎王鏊代知贡举
　　
　　十七年甲子命（阙）主顺天试
　　
　　命（阙）主应天试
　　
　　十八年乙丑命太常寺卿兼翰林院学士张元祯左春坊大学士兼翰林院侍读学士杨廷和为考试官取中董玘等廷试赐顾鼎臣董玘谢丕及第改进士崔铣严嵩湛若水倪宗正陆深翟銮邵天和徐缙张九叙蔡潮林文迪安邦段炅蔡天佑胡铎髙淓马卿刘寓生安盘穆孔晖李艾王韦赵中道黄如金闵楷傅元孙绍先易舒告方献夫张邦竒为庶吉士张元祯及翰林院学士刘机教习是岁相传敬皇帝于内殿焚香吁天愿得真才以佐治理
　　
　　正徳二年丁卯命翰林院学士刘春侍读学士吴俨主顺天试
　　
　　命左春坊左谕徳兼翰林院侍读傅珪侍读顾清主应天试
　　
　　三年戊辰命少傅太子太傅戸部尚书武英殿大学士王鏊吏部尚书翰林院学士梁储为考试官取中邵锐等廷试赐吕柟景旸戴大宾及第时焦芳子黄中二甲第一刘宇子仁第四皆逆瑾党也因刻黄中及三甲第一人胡纉宗策俱授翰林院检讨改仁及邵锐黄芳为庶吉士踰月超擢黄中仁及邵锐黄芳为编修黄中再进侍讲而焦芳为题名记盛称所改之制为当后瑾诛黄中仁为民锐芳纉宗俱坐贬
　　
　　或传会试锁院后刘瑾以片纸书五十人姓名欲登第主司不敢拒唯唯而已瑾曰先生軰恐夺贤者路耶即开科额三百五十人皆上第
　　
　　五年庚午命翰林院学士傅珪侍讲学士毛澄主顺天试
　　
　　命翰林院侍讲学士蒋冕翰林院侍读朱希周主应天试
　　
　　六年辛未命少傅太子太傅吏部尚书武英殿大学士刘忠吏部右侍郎翰林院学士靳贵为考试官取中邹守益等廷试赐杨慎邹守益余本及第踰月改进士许承名刘栋张璧应良黄臣尹襄刘朴许复礼费寀王道张潮祝续王思孙承恩徐之鸾刘泉林文俊孙绍祖戴颙吴惠金皋刘夔郭维藩田荆张翀王元正陈寰刘济张衍庆洗尚文边■张鳌山俞敦为庶吉士命靳贵及翰林院侍讲学士蒋冕教习
　　
　　是岁状元慎新都公子也或曰新都以子预试请回避不允而首相长沙公宻以制策题示慎所对独详遂首冠给事御史复论学士贵家人鬻题通贿不报
　　
　　八年癸酉命翰林院侍讲学士呉一鹏左春坊左中允刘龙主顺天试
　　
　　命右春坊右谕徳伦文叙左春坊左中允兼修撰贾咏主应天试
　　
　　九年甲戍命少傅太子太傅吏部尚书谨身殿大学士梁储翰林院学士毛澄为考试官取中霍韬等廷试赐唐皋蔡昂黄初及第初贵溪人也朱宁恶大学士费宏譛于上论其私乡人罢官
　　
　　十一年丙子命左春坊左谕徳兼翰林院侍讲顾鼎臣主顺天试
　　
　　命翰林院侍讲学士李廷相左春坊左谕徳兼侍讲温仁和主应天试
　　
　　十二年丁丑命太子太保戸部尚书武英殿大学士靳贵詹事府少詹事兼翰林院学士顾清为考试官取中伦以训等廷试赐舒芬伦以训崔桐及第改进士汪佃余承勋黄易江晖王廷陈汪应轸刘世盛曹懐储昱叶桂章叶式马汝骥汪思王三锡史于光陈沂邝颢史道刘穆杨士云张星廖哻萧与成林时郑自璧刘世扬曹嘉阎闳季方汤惟学黎贯席春王邦瑞许宗鲁为庶吉士命礼部尚书兼翰林院学士毛纪及顾清教习
　　
　　十四年己卯命翰林院侍讲学士刘龙右春坊右谕德丰熈主顺天试
　　
　　命翰林院侍读学士汪俊右春坊右谕德兼翰林院侍讲李时主应天试
　　
　　十五年庚辰命礼部左侍郎翰林院学士石珤翰林院侍讲学士李廷相为考试官取中张治等时武庙狩南京及秋而还辛巳夏五月上登极始试之赐杨维聪陆釴费懋中及第选进士廖道南王汝璧詹泮郑一鹏童承叙黄佐赵廷瑞张夔杜桐葛鸿张治张衮王同祖李结伦以诚卢涣王用宾陈讲李黙李春芳呉文之董中言丁汝夔凢二十五人为庶吉士命掌詹事府尚书兼学士刘春侍讲学士刘龙教习
　　
　　嘉靖壬午命左春坊左谕徳兼翰林院侍读温仁和翰林院侍读穆孔晖主顺天试
　　
　　命右春坊右谕徳兼翰林院侍读董玘翰林院侍读翟銮主应天试
　　
　　二年癸未命少傅太子太傅戸部尚书谨身殿大学士蒋冕掌詹事府吏部尚书翰林院学士石珤为考试官取中李舜臣等廷试赐姚涞王教徐阶及第
　　
　　四年乙酉命翰林院学士翟銮左春坊左赞善谢丕主顺天试
　　
　　命（阙）主应天试
　　
　　五年丙戍命太子太保礼部尚书武英殿大学士贾咏詹事府詹事兼翰林院学士董玘为考试官取中赵时春等廷试赐龚用卿杨维杰欧阳衢及第先是举人廷试纳卷之日弥封官以会试首列数卷潜送内阁以备一甲之选或内阁宻觇状头仪貌及平日有声者阅卷官出自东阁归宿私第是岁礼部尚书席书疏其弊乞弥封官不得与送读卷官退朝直宿礼部诏曰可着为令改进士袁衮陆粲赵时春林云同金潞张鏊连矿詹濙华察屠应■〈峻，王代山〉毛渠王宣王嘉宾邝忭郭乗聪张渠余棐江以潮杨恂李元陵王格张铎为庶吉士明年
　　
　　十月诏以庶吉士为部属科道等官而陆居首仅得给事中其次部属又次御史其江以潮杨恂为评事李元陵以下为知县盖大学士张璁等意也
　　
　　七年戊子命左春坊左庶子兼修撰方鹏右春坊右庶子兼修撰韩邦竒主顺天试
　　
　　命司经局洗马张潮主应天试
　　
　　御史周易言録文裁改圣经且失体邦竒降南京太仆寺丞鹏夺俸四月
　　
　　是岁诸省乡试用科部等官二人主试
　　
　　八年己丑命少傅太子太傅吏部尚书谨身殿大学士张孚敬詹事府詹事翰林院学士霍韬为考试官皆大礼贵人也张距登进士八年耳初变文格以简劲为主其程序文仅三百言云取中唐顺之等廷试赐罗洪先程文徳杨名及第先是大学士杨一清等以洪先文徳名及唐顺之陈束任瀚六卷进览上一一品题首卷各御批于洪先曰学正有见言谠而意必忠宜擢之首者于文徳曰探本之论于名曰能守圣学以为此知要之说于顺之曰条论精详殆尽于束曰仁智之用着之吾心此不易之说于瀚曰勉吾敬一之为主忠哉六策以有御批刻录中是岁大学士杨一清等考庶吉士以唐顺之任瀚陈束三名为上御批取首列而卢淮诸邦宪汪大受郭宗皋蔡云程杨佑汪文渊王表曹忭王榖祥熊过安如山郑大同李实孙光辉吴子孝次之居数日有旨迩年以来每为大臣徇私选取市恩立党唐顺之等一体除用有才行卓异学问优正者吏部举奏收之翰林以备擢用
　　
　　嘉靖十年辛卯命翰林院侍读学士吴惠右春坊右赞善蔡昂主顺天试
　　
　　命翰林院侍读学士席书左春坊左中允孙承恩主应天试
　　
　　是岁各省试仍用科部等官
　　
　　十一年壬辰命詹事府少詹事兼翰林院学士张潮翰林侍读学士郭维藩为考试官取中林春等廷试赐林大钦孔天胤髙节及第先是礼部尚书夏言上疏请正文体诸刻意骋词浮诞磔裂壊文体者摈不得取诏可既廷试言复令仪制郎中约束诸士咸拱听而大钦独后至不闻也起不用对冒而文气甚竒吏部尚书汪鋐得之诧曰恠哉以示大学士张孚敬已定二卷览之曰虽破格甚明健可诵也取为第三既呈览上御批第一大钦时年二十有二第二名孔天胤以王亲例补外为湖广提学佥事
　　
　　是岁改庶吉士已取钱亮许檖闵如霖卫元确段承恩韩朂扈永通吕光洵谢九仪刘光文黄献可刘士达刘思唐阎朴胡守中钱籍王梅雷礼邉涔李大魁郭希颜矣上阅卷见弥封官姓名疑有私遂报罢后复选吕懐范瑟钱亮黄应中秦鸣夏邉沆闵如霖王珩卫元确浦应麒游居敬赵汝濓刘思唐阎朴胡守中李本赵维垣何城王梅李大魁郭希颜命礼部右侍郎兼翰林院学士顾鼎臣教习
　　
　　十三年甲午命翰林院侍讲学士廖道南翰林院侍读张衮主顺天试以初场进题迟下礼部参道南辞鹿鸣宴不许时吏部尚书汪鋐有子不第上疏指摘场事以太祖诛刘三吾为言道南引刘俨事答之俱不问
　　
　　命右春坊右谕徳伦以训右春坊右赞善张治主应天试
　　
　　十四年乙未命翰林院侍读学士张璧侍讲学士蔡昂为考试官取中许榖等廷试赐韩应龙孙升吴山及第先是大学士李时等取中十二卷进览上批答曰卿等以堪作甲卷十二来呈朕各览一周其上一卷说的正合策题夫周道善而备朕所取法其上三说仁礼为用夫仁基之礼成之亦甚得题意其上四论仁敬夫敬而能仁他不足说可以保治矣其上二畧泛而治于行其下二却似谠虽与题不合言以时事故朕取之可二甲首余以次挨去不知是否卿可先与鼎臣看一过再同读卷官看行上复御批首三卷韩应龙曰是题本意可第一甲第一名于孙升曰说仁礼之意好可第二名于呉山曰敬为心学之极此论好可第三名是岁并李机赵贞吉郭朴敖铣任瀛沈宏骆文盛尹台康大和九人策皆刻之是年四月内礼部请考庶吉士以故事闻上诏于文华殿大门外亲出御题考试大学士李时会吏部尚书汪鋐礼部尚书夏言吏部左侍郎顾鼎臣霍韬右侍郎张邦竒礼部左侍郎黄绾右侍郎黄宗明选进士李机赵贞吉敖铣郭朴任瀛骆文盛尹台康大和沈瀚欧阳■〈日奂〉王立道嵇世臣彭凤郑一统胡汝嘉林廷机髙时黄廷用奚良辅汪集郭鎜沈良才陈东光王维桢张绪李秦何维栢卢宗哲全元立赵继本名上奉旨朕览赵贞吉等八名卢宗哲等二十二名可留卿还具题来行内列吏礼二部堂上官及鼎臣名不必部疏此盖朕亲试也可作例又升顾鼎臣为礼部尚书兼翰林院学士教之后又益以吏部左侍郎翰林院学士张邦竒
　　
　　十六年丁酉命翰林院侍讲学士姚涞左春坊左中允孙承恩主顺天试
　　
　　命右春坊右谕徳江汝璧司经局洗马欧阳衢主应天试
　　
　　初以南京进呈试録考试官批语失列名下部参看谓事属不敬考试提调等官皆当提问议上上谓考官既不填名策题又以国家祀戎大事为问所对语多讥讪谕徳汪汝璧洗马欧阳衢令锦衣卫官逮治提调府尹孙懋府丞杨麒监试御史何鋐沈应阳南京法司究问考官学正许文魁等所在巡按御史逮问所取生儒不许会试后谪汝璧为广东市舶副提举衢为南雄府通判
　　
　　礼部尚书严嵩奏广东所进试録字如圣谟帝懿四郊上帝俱不行抬头及称陈白沙伦迁冈之号有失君前臣名之义且録中文体大壊词义尤为荒谬宜治罪得旨学正王本才等布政陆杰等按察司蒋淦等俱命巡按官逮问本才等夺其礼币御史余光命法司逮问仍通行天下提学官严禁士子敢有肆为怪诞不遵旧式者悉黜之
　　
