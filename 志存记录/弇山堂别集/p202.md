<!-- { "loadSidebar": true } -->
　　廵抚四川右副都御史林俊言刘瑾逆谋未觉之先臣尝草一疏拟俟贼平随上天幸假手张永先发其奸陛下神武英断立决此狱诚为国家大幸然徐思之危亦至矣昔夙沙卫殿国杨思朂平乱前史书之谓政出阉寺国为无人今瑾贼谋逆举朝文武无一人言之独幸一内臣永也幸一永伤文武之无人亦以见陛下信文武之臣不如永也谨録前奏稿附进其畧曰刘瑾古今恶魁也陛下视朝不时瑾西南向倨立鸿胪传与某官勅赐某酒馔皆出瑾口各官叩头已而鸿胪唱东向揖以给事内臣朝宁之上敢受诸臣朝见之揖可乎又言瑾对诸臣尝许臣忠义今又起为廵抚臣宜以知己为报而乃操戈入室不敢以一徳之私忘天下公论也得旨瑾已正典刑俊乃称奏成于瑾乱政之日未及进呈其懐奸畏罪明矣宜从究问但以流贼未平姑令自効俊好名进退皆矫矫为异当瑾用事时乃应召命出为廵抚盖亦欲避祸以全身耳及瑾既败又觊保完名节故上此奏然亦为计已拙士类莫不笑之
　　
　　初陜西西安县人韩范以承差服役焦芳门下会刘瑾用事以范陜人每私造瑾辄以范随时令往来传语为奸利范巧黠得瑾意一时奔竞者遂羣附之有所干请皆因范以通贿虽达官亦与抗礼忘其为贱役也后选水源驿丞甫之任复假公事留京中上官亦莫敢问瑾既诛械系锦衣卫狱拷治辞连吏部尚书刘宇刑部侍郎张鸾南京太常寺少卿刘介通政司参议吕元夫大理寺丞蔡中孚按察使仲本参政彭桓佥事王相知府郭经罗璋皆因范通贿者也宇银三千介中孚相桓经璋各千元夫本金百盖范所招止此数人贿实不止此数如宇者前后所贿盖数万而范所入者亦不赀狱具招范及家属俱发广西驯象卫永逺充军诸所连及者以人众且多迁谪为民病故姑宥之在任者仍夺俸两月
　　
　　六科十三道御史王廷相等劾奏兵仗局太监孙和先为逆瑾造衣甲牌面死有余辜今复倡为成造盔甲之请宜治和罪及寝所请上曰业已停矣和姑宥之
　　
　　廵按直隶监察御史李嵩言南宫宁晋新河隆平四县管皇庄太监刘祥金鳯等先后十数人专肆克剥民甚苦之恐相率为盗乞将祥等取回以侵地归民税归有司永平河间诸府庄田亦如之戸部议覆得旨皇庄以奉顺两宫宜仍旧祥等其取回以太监马昻左少监范礼代之戒其毋蹈前弊
　　
　　廵抚河南都御史邓庠奏河南盗起民穷财尽皆由先镇守太监廖堂与其弟指挥使鹏括利害人擅作威福纠用羣小朱文宷等所致乞正鹏典刑并鬻其私宅以给公费诏鹏降二级为指挥佥事南京闲住仍鬻其私宅并逮捕其党治罪是时鹏稍失权贵意故有此鹏大惧欲求解于朱宁思财货珍寳百无当其意者乃令后房素所宠者一人出入宁家宁遂留之因其兄奏辨又复其职自是鹏拜宁为恩父宁每自豹房休沐归辄过鹏家止宿鹏不知耻反以夸诩于众罚未行而宠赂益彰矣
　　
　　初太监陶锦差往福建查盘钱粮布政司常麟按察使夏景和廵按御史韩亷镇等太监梁裕共敛所属银二万两馈之后锦以刘瑾党被执词连麟等俱逮问时麟已升南京礼部侍郎景和副都御史亷调知县裕闲住狱上命各降一级麟景和俱调山西参政裕仍闲住
　　
　　书办官刘淮以瑾党系狱词连原任戸部尚书致仕顾佐刑部尚书致仕屠勲刑部尚书韩邦问南京吏部尚书致仕王华刑部右侍郎致仕沈锐先任布政使两淮盐运司同知陆珩等皆尝托淮行赂于瑾者命各廵按御史逮问俱赎杖释遣
　　
　　涿州男子王豸者足有湼刺龙形及人王字太监张永以为妖异捕获以闻兵部尚书何鉴因请加永恩典下廷臣议永复疏辞不允于是鉴及吏部尚书杨一清等议以永劳绩重大不加恩典无以表忠荩不谅所请无以成其谦徳得旨永有功固让再加禄米百二十石赐勅褒扬指挥郑玺等以缉捕功升都指挥者二人指挥三人千百戸六人永兄弟皆已封伯至是欲身自为侯至以刘马儿三保太监为言辅臣辩二人者非身受永意沮乃徉为辞免廷议因而成之又方为同类者所忌故不遂
　　
　　命御马监太监谷大用总督军务伏羌伯毛锐充总兵官太监张忠监管神鎗统领京营官军五千人会侍郎陆完剿杀山东直隶等处盗贼时完以边兵屡破贼大用忠谓贼可即平故谋督军以出冀亦如宁夏论功也兵部覆都给事中孙祯等劾奏镇守河南太监廖堂守备南京太监彭恕大肆奸贪流毒逺近皆聴信其下锦衣卫指挥廖鹏杨瓉等导引所致乞将鹏等革职逮治得旨鹏已有旨并同时参随官俱令回卫带俸差操瓉等姑免究亦各令回原卫不许在彼潜住七年太监谷大用奏副总兵许泰刘晖冯祯时源参将金辅神周游撃将军郄永等屡有斩获功都御史陆完娴于戎务侍郎杨潭督饷不乏请亟施大赉又言军中劳苦及赈恤数亊得会大用统率军旅多効勤劳兵部会官议以闻既而会议以四方盗贼蜂起自出师以来所向克捷诸将亲冒矢石其功居多而督军督饷者亦与有力升赏宜厚但始者奏定格例谓殱灭山东河南大伙贼尽絶者乃如宁夏例论功封拜今贼首未擒难以卒议且泰祯永源周及完近已加升宜通候功成之日奏请定夺若军士首功勘籍已至者请即如例升赏其未至者令纪功官以次勘报议上大用特赐勅奬励时大用自临清召还惭于无功其为此奏实欲自要爵赏廷议不可乃已然不敢逆其意故劳慰如此
　　
　　大学士李东阳言司礼监昨宣旨京城内外近有讹言欲命太监谷大用仍旧提督官校缉访事情令臣等撰进勅稿臣等切见大用前日两次具疏欲遵祖宗旧制辞免西厂办事皇上特允所奏内外欢传无不称颂圣徳若数日之间骤革骤复似非事体且讹言一事昨已谕令各该衙门禁约若更添差官校诚恐愚民惊疑将谓真有妖物尤于事体未便臣等偶有所见不敢不尽其愚伏乞圣明采纳
　　
　　丁丑谪淮安知府刘祥戍贵州平越卫降锦衣卫指挥佥事牟斌韦玺为百戸先是尚衣监太监乔忠自南京织造还过淮安时南京给事中刘綋亦以公事赴京祥其族侄也发廵卒卫行忠舟数十艘方开怒綋舟阻碍执其二卒榜笞之俄而羣卒至皆强悍者遂击忠舟綋不能禁忠走避而仆伤其颅至今创犹未愈诉于上谓綋倚言官势不让黄船而撃之者实祥主使命锦衣卫官校执祥綋送镇抚司拷讯祥綋亦各奏辩斌玺以狱上谓非祥綋罪宜坐卒诏以斌玺回护革其职任于原所带俸以千戸张璞张荣代理司事仍严拷鞫祥等送法司拟祥綋俱赎罪还职綋准拟祥发充军以大理审拟欠当夺其堂上官俸二月斌玺复降为百戸调沔阳卫带俸祥治郡有声斌治狱平恕时论惜之
　　
　　司礼监太监张永既罢仍旧理御用监事托言欲有稽查令库官呉纪等窃出银七千余两舁入私宅造作玩好诸物御用监太监丘聚发其事执纪等付镇抚司鞫问具得情实以闻永多方营捄仅调御用监闲住纪等降调有差
　　
　　八年南京六科给事中史鲁等劾奏守备太监刘琅先年守备毒害军民今闻复用人心惊怖乞令照旧闲住南京兵部尚书刘机粗鄙不学垄断无耻才非参赞畧无建明乞令致仕诏琅安静行事毋再致人言机仍留用
　　
　　九年戊子降监察御史刘天和为金坛县丞王廷相为赣榆县丞时陜西镇守太监廖堂诛求无厌天和廷相相继按其地稍裁抑之遂致怨会堂奉旨于兰州等处造办进贡烧饼宜闗白廵按天和以兰州为御史马溥然所辖辞不往又洛川妖民邵进禄谋为乱事觉自首于官廷相释之堂遂摭奏天和违命并及廷相释贼事诏遣官校械系二人至京送镇抚司拷讯狱久未释言者多救之乃付法司拟罪当赎杖还职内批特降之盖堂以厚赂结同类诸权幸为之助也时各处镇守者罔利作威甚于虎狼而堂为尤甚御史既连得罪由是官司无敢与抗民不胜其扰矣
　　
　　弇山堂别集卷九十五
　　
　　●钦定四库全书
　　
　　弇山堂别集卷九十六
　　
　　（明）王世贞 撰
　　
　　○中官考七
　　
　　都察院右副都御史王缜以干清宫灾陈言一省内臣以慰民望南京根本重地顷因织造供亿日増乞专任守备内臣提督织染其新差提督太监等官宜照先年事例通行取回一处驿递以苏民困应天府龙江驿递差役浩繁钦差针工巾帽二局内官六员取占驿所夫二百五十余名亲下乡追取佣钱并提督织造太监吴经成造乐器袍服左监丞林秀等行取驿递船只人夫毎月责官吏追纳佣钱及南京尚膳监管取鲥鱼内官取占船只人夫共一百二十名占用所夫二百九十七名前任该所大使李臻李俊俱为追逼缢死妻子流离怨声载道乞敇兵部尽行禁止庶穷民少苏不聴
　　
　　蒙古小王子连营数十近宣大边欲冦天城阳和又分遣万骑入懐安总制都御史丛兰以闻命太监张永总制提督宣府大同延绥等处军务都督白玉挂印充总兵官与兰恊同行事发京营官军二万人以署都督佥事昌佐署都指挥姜义充左右叅将统之又发宣府京营诸军凡六千二百四十人命太监张忠监督而以都督温恭充副总兵千总官湛臣宋赟充左右叅将统之俱聴永节制兰居中调度各镇巡等官恊谋战守仍调延绥游竒兵马备大同偏头闗应援居庸紫荆等闗并蓟州宻云各提督镇巡等官严兵防御永因请凡军前机务悉聴便宜从事违者先处以军法然后奏闻且请给勘合三百道银牌五百面彩縀五百疋以赏有功许之 
　　
　　太监张忠初受命监督军务聴总制官节制既而忠奏欲事权与永敌不受节制相持久之诏不许惟符验旗牌准如例给之
　　
　　丁丑赏从征宣大京营官军二万人及总督军务太监张永监督太监张忠总兵官白玉副总兵温恭叅将昌佐姜义湛臣宋赟等名下叅随并京边军银人二两永等奏带叅随多者四五百人少亦不下一二百人乃因赏军各为之请本兵司计者莫之敢违时邉镇各急国用空虚兵未出京坐费已十万矣
　　
　　甲寅太监刘寜刘允征皇庄子粒于通蓟河间传白帖下兵部索夫马廪饩兵部覆请皆许之时中官厮养出无不给驿以私帖传递兵部无敢违者
　　
　　授太监张雄父千户锐为后府右都督母寇氏赠一品夫人雄援太监髙凤故父赠官例为鋭陈情乞得超授后府犹以支俸为疑兵部尚书陆完言雄忠谠勤诚受知圣明加以禄养亦不为过诏令鋭带俸朝叅初雄为后母所凌因自宫遂怨其父既贵犹不与之见同类者亟劝之雄立中堂垂帘杖其父二十既乃相抱而泣自是遂至滥冒宠恩如此云
　　
　　十年丁巳镇守宣大太监于喜部下军私乗操马总兵官却永杖之喜怒相争诟遂奏永专权自恣似为不轨永辞任且自辩兵部请遣给事中刑部郎中各一人往勘诏喜永受命镇守不能恊心济事乃以小忿讦奏本当重治姑免勘喜降勅切责永调寜夏而以寜夏总兵官潘浩代之
　　
