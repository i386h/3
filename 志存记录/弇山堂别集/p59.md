<!-- { "loadSidebar": true } -->
　　徐宗伯氷厅札记载王金事谓赵文华视师归上爱幸之既倾李太宰旦夕希入阁分宜父子即昵文华然以非故事意颇难之乃自以王金所酿仙酒进曰饮之可长年臣师嵩所经验也上以问分宜诧曰文华安得轻躁如此倘上服之不效谁坐欺罔乃宛转复奏曰臣平生不近药饵而有狗马之年诚不知其所以然也上喜其酒于宫中数饮之竟不责问文华而王金自此数以姓名通于上前亦时时密进丹方文华恃宠骄肆益甚上遣内使至文华宅有所赍赉文华适被酒对内使不能拜起还奏之上怒其不敬寻有旨勒归而王金入为御医矣此事虽仿佛而先后不甚合余于壬子年在燕中知进仙酒事百花仙酒者酿蜜为之味纯甘而薄以蜜采百花故托曰百花仙酒时文华尚为通政使得之乡人亦非王金也而辄进之上曰臣师嵩服之而寿上以问分宜分宜怒其不先白已也以恶言诋之而次日召文华至直所责而詈焉其声达于外华亭余姚二相乃过分宜所见文华方跪泣而分宜詈不已二相为之宛转以解后分宜罢直九卿进谒独令从吏扶文华而出之文华迫乃重赂分宜夫人使置耳室俟分宜入内小饮令文华出拜谢乃解最后文华以大司空南征归得幸加少保分宜因荐其文学当入直上弗应也而文华益骄待中贵人不以礼尝有所进方士药且尽而上索之急惧答曰此皆受之文华臣但修合耳上使小珰从文华所索之文华不应珰曰公不忧上怒耶文华傲然曰上怒宁杀我珰还以其语告上俯首曰真谓我不能杀汝而西苑方造新阁促工文华复应之缓上一日登髙望西长安街有高甍问曰谁氏第也一珰曰赵尚书新宅也一珰曰工部木半作文华宅渠亦何暇为上新阁上益恨之自是逐文华矣前事余所亲见后事乃徐少师言之甚详
　　
　　又言谈相者中书官也带衔工部侍郎赐飞鱼服色以母丧请假归竟不葬母乃日挟妓女衣飞鱼服放浪西湖上又恃宠凌蔑有司为御史所奏上怒逮至京师斩之按相之初归赐驰驿给半歳假相归骄侈宴佚挟持郡邑然颇漏分宜父子纳贿事分宜闻而怒之假将满比上至呉门而传有倭警徘徊一月余始发其官舟尾为舟人所供一小神像时呼谈侍郎与语相怪之抵淮饮于漕宪归入舟而跌伤左臂乃具实上闻请移假上怒切责俟至京听该科叅究相驰之京自意当降秩供事而已叅疏上逮付刑部无以罪也使郎探之分宜子答曰上怒甚必拟死而后惬乃坐以比附弃毁制书律斩报可明年冬遂同张司马等弃市
　　
　　偶有致徐文贞公传者似非其家所请中间虽见叙赞而中多风刺且踈脱盭妄之语徃往有之乃嘐然自谓惇史毋乃非当且乖忠厚之道乎哉聊为析之一谓公雅意在本朝介相国夏言客引入内会皇太子出阁选官属改洗马云云所云客者必御医顾定芳也顾为陆文裕公表弟而相国其门生以是称相知然公之缔姻实在洗马后及世庙南幸立皇太子备宫僚非出阁也内阁前后荐辟多私人为给事御史所纠劾上特委吏部推举时许文简公讃虚心博访所举霍韬吕柟邹守益薛蕙任瀚黄佐及公等皆天下知名士上斥蕙不用余俱召入夏公大不怿而无如之何今谓公为相国所用何大谬也又谓公欲以阴计挠嵩权其宠固无间也会上所居西苑永寿宫灾徙居玉熈殿隘甚嵩持众议请上还大内上念大内诸帝所升遐地而方兾至殊庭欲高世比德于九皇则永寿宅新庶几可以通天候神非徒恃九阍为重威也甚不怿嵩请公揣知微旨则请任永寿工上大悦遂移嵩宠与公矣公请以子璠阅视仅百日而工就上徙居焉更名曰万寿进公少师而璠亦超拜太常少卿此语似是而实不然盖永寿既灾公卿大臣皆欲上还大内而不敢嵩故测上之不欲归大内也因请幸南内上不怿谓南内故英宗皇帝居之是且欲幽我以属公公度不可已始请以三殿大工之余木而趣治之以百日为期且请身与工部臣雷礼计之百日而工果就上以是益重公其命尚寳丞璠兼工部主事与工程亦上意也非公请也今曰公欲以阴计挠嵩权云云毋乃过于刻薄乎即公有之王沂公之逐丁谓用权以济正亦无不可者而何烦其指抉也
　　
　　文贞公当柄政之始榜于坐曰以威福还主上以政务还诸司以用舍刑赏还公论其言甚美而山斋语録乃条讥之以为世庙之英明威福岂下移者分宜特借威福以行其私耳今曰以威福还主上则皆据之于臣而今还之于君也是于己为美称而于君顾掩其明圣嗟乎此语何其险而巧中也彼不覩分宜父子窃威福之久天下知其子而不知有父知其父而不知有君非一日矣文贞之语诚欲释君之疑而开众之惑也政务还诸司使诸司得举其职耳以用舍赏罚还公论欲使公论得伸耳岂谓漫然模棱一无所可否耶今谓其欲取人心而昧大体不知其何说也噫使此语在分宜时分宜必不至败使此语在江陵时江陵必不至覆大抵后进刻薄中伤前軰知有快其口而不知有天理人心类如此
　　
　　弇山堂别集卷二十七
　　
　　●钦定四库全书
　　
　　弇山堂别集卷二十八
　　
　　（明）王世贞 撰
　　
　　○史乗考误九
　　
　　三年北征以徐魏公为正虏大将军常鄂公为左副将军鄂公卒李曹公代之冯宋公为右副将军邓卫公为左副副将军汤信公为右副副将军见实録甚明而邓汤二公神道碑俱称副将军盖不解副副将军为何语也冯公时尚名宗异
　　
　　杨文贞撰朱东平墓志征安南命王总兵佩征夷大将军印印文实征夷将军也实録制勅俱可查
　　
　　史官叙传固以简严为体然至杨文定之作文贞神道碑此甚不可晓如公翊辅谟猷见于三朝圣谕録其可载者甚多而救止袭赵一事功德甚伟今仅含糊二语而于他事一无所及乃至一主考乡试两主会试及宣皇续赐铭记俱遗之文贞于杨文敏居恒不甚合而碑自此以下三卷皆考家乗误事详悉无遗乃知二公之用意厚薄不伦如此公以礼部左侍郎兼华盖殿大学士加少保无兼官踰月而进兼兵部尚书今曰升少保兵部尚书亦非实録大抵文定自诧简严没人善如此数不可枚纪
　　
　　解学士年谱所载应制诸诗皆鄙俚之甚其为中书科庶吉士虽时时在左右然当时宫阃之禁甚严岂有宫人侍侧命赋诗理且所谓贵妃逝翰林儒臣徃举哀上以一白纸付公命读祭文众俯伏皆惊公遂对纸口读曰巫山一片云庾岭一团雪洛阳一枝花瑶台一轮月岂期云散雪消花残月缺宋小说载杨文公亿事盖吊辽中宫而忘撰文临岐口占以授之耳有宋板书可据吾尚谓其滑稽非立言体以为不实今以归学士甚无谓也于太宗朝又有西域贡商羊独脚鸟以问公公对曰臣能识之乃语来使曰此鸟名商羊左肋下有肉鼓右肋下有肉钟发鼓则舞撞钟则鸣上试之果然问出何书曰幼看藏经故识此鸟按商羊乃夫子对齐事藏经则无之且永乐中外域进贡一物史皆备书之岂有进异鸟而独遗者如此语大似徽州人作戏剧传竒话又谓公下锦衣狱十三年正月十三日大雪早朝上顾诸大臣言曰此尚觉寒边塞外岂无失所者乎诸大臣乘间奏曰岂唯边塞虽陛下几席之近或有之上问为谁曰犯人解缙上闻恻然太息曰这厮还在狱未释乎遂罢朝诸大臣退即赴狱中以上悔意告公出上所面命楷书观音金刚经传观而别翌日早朝钦天监奏昨夜文星坠上愕然疑骇乆之既而命中使召公于狱一时在狱亲属皆悞危之托病剧对中使遽以闻上叹曰解缙惜福薄矣俄而锦衣卫官奏公病卒上对羣臣悼惜嗟叹不已当时管膳者多贻怒而肆诛焉按此恐非实録太宗威严叵测诸大臣岂敢遽以公奏而上意惜之诸大臣且以其说闻公矣次日之召胡为而遽以疾对且致死也锦衣奏病卒后上既悼惜嗟叹不已胡为而子祯亮侄祯期与公之妻妾谪辽东三万鐡岭卫房族解乌仔十八房亦皆逺戍耶考之野史乃锦衣帅纪纲上囚籍上见公姓名而怒曰缙犹不死耶纲退而与缙对泣沃以烧酒埋雪中立死此语近是
　　
　　程学士敏政作其故宗人长史道传谓髙皇帝上宾从辽王渡海南还辛巳进左长史明年从之国荆州公悉心辅导王敬礼之府中有卫士纪纲者用诇事得幸公毎召而笞责之会文皇帝举兵靖难遣人至荆州公草封事上之凢数千言文皇帝既正大统纪纲者亦以入贺留侍歴官锦衣卫指挥使被顾问因乗间及封事遂有诏械公诣京师杀之簿録其家按辽王渡海至京推戴后以壬午九月奏谓辽地荒逺请徙国荆州诏从之是时文皇即大位久矣乃谓文皇帝举兵靖难遣人至荆州公草封事上之不亦误乎又纪纲者山东临邑书生也谓为辽府护卫公毎召而笞责之不又误乎然则道之有忤于燕或佐辽时有之而不于荆州也
　　
　　杨文贞为文敏墓志铭云胡公殁公掌翰林院事益见亲密一时廷臣狎恩多纵忌公伉直发其私适太学阙祭酒众共举公实欲疎之上不听公遂密言十弊指斥五府六部都察院章留中不下据其辞义公与诸大臣相为排诋也考行状前事颇详第公以戊戌五月推祭酒故也又称上览而嘉之密谕曰实切时弊但汝为心腹之臣若进此言羣臣益相猜疑不若使慎宻御史言之于是得监察御史邓真俾入奏众皆股栗免冠请罪诏诸司即日悛改怙终者不赦今止云留中不下则御史邓真所上何疏耶抑将以此为讳耶若文定神道碑并上疏事尽削之大抵南阳为碑志之类尤寂寥不足道
　　
　　于肃愍以兵部右侍郎抚山西河南十八年转左侍郎因奏中疏请入朝内阳许之而有旨令科道官候其入廷奏下锦衣狱及法司论当徒赎不许复论斩罪因监至热审都察院以请降行在大理寺右少卿碑状第言其忤王振降官而不言所以与下狱事盖有讳也史言公有疾上赐勅曰昨闻卿偶膺重疾朕为惕然念卿夙膺重托旦夕不可或无已令近臣携医徃视兹复赐卿白金五十两为汤药费并赐羊酒白米卿其勉扶病体副朕惓惓之意碑文内称公素苦痰疾恒寓直房以便朝谒上遣太监兴安太医院使重宿来视宿曰此非竹沥不可愈安为上言之且述公自奉俭约上亲幸万岁山伐竹以赐仍命计公所用悉给自尚方此岂一时事耶史与碑不兼载故为纪之三朝圣谕録杨文贞撰云十一月十二日复大理卿虞谦官先是谦奏事侍臣有言此宜密奏不当朝班对众为卖恩又言其属少卿杨时习先导之而谦不从遂降为大理少卿而迁时习为卿寻以士竒谏复谦大理卿而改时习交址按察使后文贞为虞公墓志絶不及此夫文贞造膝之諌似嫌于市恩不书可也官之降与复岂小事而可并废不载乎然当以圣谕録为确
　　
