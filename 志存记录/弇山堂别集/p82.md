<!-- { "loadSidebar": true } -->
　　恩亲侯李贞直隶临淮人洪武元年封见公表滦城侯李坚河南武陟人尚太祖女大名公主建文元年封禄二千石世袭征北被获死子庄罢不袭
　　
　　已上太祖朝封
　　
　　永春侯王宁直隶寿州人尚太祖女怀庆公主洪武三十五年以推戴封禄千石世袭五年下狱卒孙彛为指挥佥事
　　
　　广平侯袁容直隶寿州人右都督洪子尚太宗女永安公主洪武三十五年兼守北平功封禄一千五百石世袭洪熈元年停禄宣徳元年复四年薨子祯嗣薨庶弟璼嗣侯薨无子弟琇为长陵指挥佥事
　　
　　富阳侯李让直隶舒城人指挥申子尚太宗女永平公主洪武三十五年兼守北平功封禄千石世袭二年薨子茂芳二十二年坐让旧郄失侯子舆授长陵卫指挥佥事寻封伯薨从子辂仍为指挥
　　
　　已上太宗朝封
　　
　　会昌侯孙继宗山东邹平人父忠以章皇后父宣徳四年封伯薨继宗嗣天顺元年进封禄千五百石世袭成化十五年薨孙铭嗣正徳十五年薨子杲嗣嘉靖八年革十六年薨继宗铭俱统营兵至加保傅广
　　
　　宁侯刘安直隶宿迁人永乐十九年袭父荣伯爵为大同总兵下狱闲住天顺元年追论大同出谒恩进封禄一千五百石七年以与破曹钦功加三百石成化七年薨兄子瓘嗣十五年薨无后安子璇见伯志
　　
　　已上英宗朝封
　　
　　庆云侯周寿山东昌邑人孝肃皇太后兄成化三年封伯十七年进封禄一千三百石世袭加百石正徳十四年薨子瑛嗣嘉靖八年革寿加保傅等官
　　
　　已上宪宗朝封
　　
　　瑞安侯王源直隶上元人纯皇后兄封伯禄一千石弘治五年进封世袭増禄二百石嘉靖三年薨子桥嗣八年革源加保傅等官寿宁侯张峦直隶兴济人敬皇后父弘治三年封伯五年进封禄一千二百石世袭薨子鹤龄嗣见公表
　　
　　建昌侯张延龄敬皇后弟弘治八年封伯十六年进封禄一千六百石嘉靖元年加禄一百石十年坐法下狱二十三年弃市国除延龄加保傅等官
　　
　　已上孝宗朝封
　　
　　京山侯崔元山西代州人尚宪宗女永康大长公主嘉靖元年以迎立恩封禄一千五百石世袭二十九年薨子骥征为锦衣指挥蚤卒亡后元加保傅等官入直蒙优任
　　
　　安平侯方锐直隶江宁人孝烈皇后父嘉靖十八年封伯二十一年进封禄一千七百三十石二十五年薨子承裕嗣伯爵加保傅国除
　　
　　已上世宗朝封
　　
　　武清侯李伟宛平人以慈圣皇太后父封武清伯万厯十年进封
　　
　　已上今朝恩泽封
　　
　　归徳侯陈理伪汉主友谅子呉元年以降附封后送之朝鲜
　　
　　归义侯明升伪夏主玊珍子洪武六年以降附封后送之朝鲜
　　
　　崇礼侯宻廸哩巴拉元顺帝孙洪武三年以破应昌获封寻归之沙漠
　　
　　已上俱国裔封
　　
　　彭城伯张■〈日上永下〉河南永城人永乐二十二年以昭皇后兄由左都督封禄一千五百石世袭正统三年薨孙瑾嗣成化十六年薨子信嗣正徳三年薨子钦嗣嘉靖十六年薨子勲嗣本年薨次子熊嗣万厯（阙）年薨子守忠嗣
　　
　　已上仁宗朝封
　　
　　会昌伯孙忠初名愚山东邹平人宣徳四年为都督佥事以章皇后父封禄一千二百石世袭景泰三年薨子会宗嗣见侯志
　　
　　惠安伯张升■〈日上永下〉弟宣徳五年以昭皇后弟封禄一千一百石世袭六年薨子琮嗣成化三年薨弟瑛嗣十五年薨弟瓒嗣弘治六年薨子伟嗣嘉靖十四年薨子镧嗣三十一年薨子元善嗣
　　
　　已上宣宗朝封
　　
　　安平伯呉安直隶丹徒人为都督同知以景皇帝母皇太后兄封禄一千石天顺元年削爵
　　
　　已上景帝朝封
　　
　　庆云伯周寿山东昌邑人成化三年为都督同知以孝肃皇太后兄封禄一千石世袭余见侯志
　　
　　长宁伯周彧寿弟以孝肃皇太后弟成化二十一年由左都督封禄一千石世袭正徳三年薨子瑭嗣十四年薨子大经嗣嘉靖八年议革四十年薨
　　
　　已上宪宗朝封
　　
　　瑞安伯王源直隶上元人成化二十年为左都督以纯皇后兄封瑞安伯食禄千石世袭余见侯志
　　
　　安昌伯钱承宗直隶海州人弘治三年为都督同知以睿皇后从孙封禄一千石嘉靖四年薨子维圻嗣五年薨弟维垣不得嗣国除
　　
　　寿宁伯张峦兴济人弘治三年以皇后父封禄一千石详见侯志
　　
　　建昌伯张延龄峦次子弘治三年封详见侯志
　　
　　崇善伯王清源之弟弘治十年为左都督以皇太后弟封禄一千石世袭薨嘉靖八年革
　　
　　已上孝宗朝封
　　
　　安仁伯王浚源之弟正徳二年为左都督以皇太后弟封禄一千石是年薨子桓嗣嘉靖八年革
　　
　　庆阳伯夏儒上元人正徳二年以毅皇后父封禄一千石世袭十年薨子臣嗣嘉靖八年革泾阳伯神英顺天（阙）人正徳五年以左都督诉功传奉封禄八百石是年夺爵仍为右都督子周累至右都督坐法死停指挥
　　
　　泰安伯张富直隶新城人正徳五年由右都督以弟太监永诛刘瑾推恩封禄一千石十六年革为锦衣指挥
　　
　　安定伯张容富弟正徳五年由右都督以兄太监永诛刘瑾功推恩封禄一千石十六年革为右都督
　　
　　永寿伯朱徳不知何许人初冒太监裴姓为义子曰裴徳又曰武徳又曰皮得正徳五年传奉封禄一千石十六年下狱革
　　
　　髙平伯谷大寛文安人正徳五年以弟太监大用冒诛刘瑾功推恩封禄一千石十六年革
　　
　　平凉伯马山直隶涿州人正徳五年以弟太监永成冒诛刘瑾功推恩封禄一千石十六年革
　　
　　镇安伯魏英山西榆次人正徳五年以兄太监彬推恩封禄一千石十六年革为都督同知
　　
　　永清伯谷大亮大用弟正徳七年以大用冒平冦功推恩封禄一千石十六年革
　　
　　镇平伯陆永不知何许人太监誾侄正徳七年以誾冒平冦功推恩封禄一千石十六年革
　　
　　平虏伯朱彬即江彬直隶蔚州卫人正徳十三年以左都督扈从恩冒应州功封禄一千石从南征为提督赞书机密军务十六年加禄三百石寻伏诛
　　
　　安边伯许泰京卫人正徳十三年以左都督扈从恩冒应州功封禄一千石为威武副将军提督军务十六年下狱削爵戍辽东
　　
　　已上武宗朝封
　　
　　昌化伯邵喜兴化人嘉靖元年为锦衣卫都督指挥使以寿安太后弟封禄一千石世袭二年薨子蕙嗣五年薨子杰嗣八年革
　　
　　玉田伯蒋轮徐州人嘉靖二年以章太后弟封禄一千石世袭四年薨子荣嗣
　　
　　泰和伯陈万言直隶元城人嘉靖二年以孝洁皇后父封禄一千石十七年薨孙书为锦衣卫都指挥同知
　　
　　安平伯方锐嘉靖十八年为右都督以孝烈皇后父封禄一千石见侯表
　　
　　恭诚伯陶仲文湖广黄冈人嘉靖二十八年以真人掌道教特封禄一千二百石寻累加三百石三十六年以病归薨追削
　　
　　已上世宗朝封
　　
　　庆都伯杜继宗大兴人隆庆元年以孝恪太后弟封禄一千石累加二百石徳平伯李铭（阙）人隆庆元年以庄皇后父封禄一千石
　　
　　固安伯陈景行顺天通州人万厯元年以仁圣皇后父封禄一千石累加二百石薨
　　
　　已上穆宗朝封
　　
　　武清伯李伟万厯元年以慈圣皇太后父封禄一千石加一百石余见侯志
　　
　　永年伯王伟浙江余姚人为都督同知以皇后父封禄一千石
　　
　　已上今皇帝朝封
　　
　　已上伯爵俱恩泽封
　　
　　○衍圣公爵系表
　　
　　昔唐虞三代之盛其子孙为宾恪者乆而或替独孔子起韦布践素王以笔札绍明圣人之统寖明寖昌称万世师爵则真王礼乐则天子其子孙亦以渐而隆崇号为上公秩乃六卿虽以失徳乱常之主不能有所裁损呜呼休哉然孔子实成汤后论者不知其所自起余故因表衍圣公之爵系而备识之明孔子非国家所得而封建也
　　
　　孔子之先第一代为商王元子启封于宋爵上公无子介弟曰微仲衍嗣第二代宋公稽衍子第三代丁公申稽子第四代愍公共申子炀公熈共之弟第五代公子弗父何共子第六代宋父周何子第七代胜周子第八代卿士正考父胜子第九代卿士孔父嘉正考父子为华督所杀第十代木金父孔父嘉子奔鲁为大夫第十一代祈父木金父子一曰夷睾以孔为氏第十二代孔防叔祈父子第十三代伯夏防叔子皆仕鲁第十四代叔梁纥仕为陬邑大夫长十尺以勇力闻诸侯晩娶于颜生孔子三岁而纥卒宋真宗大中祥符元年追封齐国公元成宗大徳十一年追封启圣王明嘉靖九年改启圣叔梁子
　　
　　第一代孔子讳丘字仲尼叔梁纥子长九尺六寸仕为委吏乗田更后为中都宰进司空再进大司冦与闻国政摄相事歴游齐卫陈宋楚诸国老于鲁卒年七十三一曰七十二周敬王四十二年鲁哀公诔为尼父至汉平帝元始二年尊为褒成宣尼公和帝永元四年改封褒尊侯元魏髙祖孝文帝太和十六年称文圣尼父后周静帝大象元年进封邹国公隋文帝开皇年称先师尼父唐太宗贞观二年进称先圣十一年称尼父髙宗干封元年赠太师天授元年封隆道公玄宗开元二十七年加赠谥曰文宣王宋真宗大中祥符元年加谥玄圣文宣王寻以避祖讳改至圣文宣王元成宗大徳十一年加谥大成至圣文宣王明嘉靖九年去王号称至圣先师孔子
　　
　　第二代鲤字伯鱼孔子子鲁哀公聘不应先孔子卒年五十宋封泗水侯从祀后改配启圣祠
　　
　　第三代伋字子思鲤子歴聘鲁卫见重不仕卒年百余岁一曰六十二宋崇宁元年封沂水侯咸淳三年进封沂国公元至顺二年加号沂国述圣公
　　
　　第四代白字子上伋子不仕卒年四十九
　　
　　第五代求字子家白子楚聘不应卒年四十五
　　
　　第六代箕字子京求子为魏相卒年四十六
　　
　　第七代穿字子髙箕子不仕卒年五十一
　　
　　第八代慎字子顺又曰谨又曰斌穿子为魏安厘王相辞位秦召之不应魏以孔子故封鲁文信君
　　
　　第九代鲋字子鱼慎子秦始皇并天下召封为鲁文通君拜少傅归隠陈王涉召为博士拜太傅陈灭死于兵年五十七子随承殷后为宋公絶四传至吉复封殷绍嘉侯进为公位诸王三公上寻改封宋公子何齐嗣卒子安嗣絶东晋武帝太元十一年封其后靖之奉圣亭侯弟隠之嗣传惠长及子英哲陈亡遂絶
　　
　　九代腾字子襄长九尺六寸鲋之弟汉髙帝过鲁加封奉嗣君惠帝时为博士迁长沙太守卒年五十有七
　　
　　第十代忠字子贞腾子为博士卒年五十七
　　
　　第十一代武字子威忠子文帝时为博士迁临淮太守卒
　　
　　第十二代延年武子武帝时为博士据谱言转少傅大将军卒年七十一当是太子少傅耳当时大将军唯卫青此误
　　
　　第十三代霸字次孺延年子昭帝时为博士宣帝时以太中大夫授皇太子经迁詹事出为髙密相元帝初赐爵闗内侯食邑一百户号褒成君给事中卒年七十二谥曰烈君谱言拜太师误汉自孔光以前不设太师
　　
　　第十四代福霸子袭爵闗内侯
　　
