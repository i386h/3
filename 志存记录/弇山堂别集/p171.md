<!-- { "loadSidebar": true } -->
　　改进士季道统史孟麟周应宾胡时麟方从哲叶向髙邹徳溥姜应麟邵庶葛仪舒弘绪徐应聘吴龙征王萱刘大武杨元祥杨凤梅鹍祚梅国楼徐大化杨绍程王之栋郭正域范醇敬沈权陈良轴邓宗龄寗中立为庶吉士命吏部左侍郎兼翰林院学士陈经邦礼部左侍郎兼翰林院侍读学士周子义教习
　　
　　万厯十三年乙酉二月礼部疏议覆科场事宜祛积弊以光盛典事该礼科等衙门万象春杨廷相等条议前事大要于科场之弊各有所见欲惩前虑后稍有变通以垂永乆其意甚善臣等谨各据所陈叅互考订间附已意盖人言可采不必其尽出于已而已见可施不必其尽同于人惟求厘弊既往贻法将来以仰禆我国家抡才至意其间有监临主司可径自施行与无闗大体者亦不敢槩行议覆撮其切要数事列欵议拟上请伏候圣明裁定勅下臣等转行各该衙门一体钦遵施行庶诸臣之所见必酬而臣等之职分少塞矣
　　
　　一议京考令甲两京乡试府臣先期题请试官上命词臣二员往典厥事一切分考充以四方文学之臣及办事进士甲科有司等官最善制也乃各省则独有不然者岂京考之制可行于畿甸而不可行于各省耶甚非圣世同文之治也查得嘉靖六年本部题准各省乡试比照两京事例遣京官二员前去主考一时号为得人乃行之二科辄以报罢则以监临主考礼节小嫌遂使同文大典不无畿省之异今科臣象春有见于此议重内帘廷相议择内帘之官继先议照嘉靖六年事例用京官主考其意相同俱可依议合无仍照旧例凡遇乡试之年各省巡按先期奏请本部具题于在廷诸臣访其学行兼优者疏名上请毎省分遣二员主考至用何等衙门临期取自上裁仍量道里逺近以为点差先后其它分考不妨照旧毎经各聘教官一员各该巡按及提学官务要严加考选限三科以下卓有文行方准应聘不许滥取充数仍于本省甲科有司监临时拣选数员同充考试帘以内一意校阅不得徇私干犯帘以外一意纠察不得越爼侵事有不然者各所司叅奏至于礼节坐次之间应继先所议奉命典试诸臣在监临提调之上不得仍前争竞以伤大体以致阻格庶京省一体文教同风此试官之所当议也
　　
　　一议程式夫士子中式既籍其名以献矣并録其文以风四方制也后乃惟主司代为之所録非所取致使草茅自献之意荡然无遗非以树向往之的明正始之义也且先时预拟有泄漏之嫌临卷摛词妨校阅之务缓其所急而急其所缓计莫有不便于此者夫入彀之英文必可采而裒集即可成録纵风檐未尽所长主司者一删润之足矣奚必穷年累月躬自撰拟而后为工哉先是科臣王士性曾有此议今万象春张栋所陈俱为有见行令两京各省考试官今后场中不许撰文就将中式文卷其纯正典实足为程序者依制刋刻其后场果学问该博洞悉时务者即前场稍有未纯亦许甄拔登録以示崇重实学之意中间有字句烦复文不甚安而才思充满者不妨稍为修饰但不许增损过多致掩初意仍候録卷觧部之日本部即行比对有仍前代撰者叅奏罚治若谓场中之校阅甚烦而锁闱之时日有限必候取定士子之文斟酌登録恐致稽迟合无少破旧例姑限次月初旬开榜似亦无害如此则庶乎事体从容文皆实録而四方之士咸彬彬然求合于矩度矣此试録之所当议也
　　
　　一议进题查得京闱乡试会试进题御览一以见臣子执事之恪一以慰圣明侧席之懐由来乆矣顾缮写不正则蹈欺慢进呈不早则致稽迟不得不预择善书之人彻夜书写以图早进乃泄漏之弊往往在此夫以京闱近在辇毂之下而不以题闻臣子所不敢也以进呈之故而时刻转相泄漏致辱盛典尤臣子所不安也合无拟题已定先庄冩一通向阙设案捧至其考试等官行一拜三叩头礼待士子散题已毕然后进呈大约不出辰卯二时则庶乎不失臣子敬慎之忱而亦可免先时泄漏之患此进题之所当议也
　　
　　一议核卷为照士子三试墨卷誊写送部名为公据朱卷犹未觧部也续经言官建议朱墨二卷一并觧部不许誊写真迹尚在一有物议即可取而评之公私立辨法甚当也顾行之未乆旋复如故殊失解卷初意今科臣万象春议要于各省直揭晓之后即将朱墨真卷解部本部会同该科辨验是否原卷通行严阅如有文理不通者量行奏斥一二以示戒惩相应依拟合无通行各该衙门查照该科所议即于掲榜三日之内发觧试卷仍以揭榜日期容臣等会同叅阅施行至于阅过数卷亦宜申饬所司尽数收贮以备不时查核如有私自传览致有遗失者责在典守此核卷之所当议也
　　
　　一议覆试为照朝廷设科取士法严令行且二百年来未闻有假公典以济已私者近因一二夤缘之徒犯科作奸被论削籍殊玷盛典今科臣万象春张维新俱建议覆试先是王士性议亦及此诚为革奸之法顾诸臣所见不同言亦稍异在万象春则泛指形迹着闻为人指摘者在张维新则槩指大臣子弟在王士性则直指京堂三品以上子弟臣等反复思惟覆试之说缘实迹者不问大臣及民间子弟即行叅奏勅下本部会同都察院该科并原奏官锁院覆试闗防捜检一切如故若系南京科道官叅奏者不必会同试题大要明白正大经书论策四篇而止比照中式卷不甚相逺即准中式甚荒谬不堪者请旨斥落为民被叅举人或有当年丁忧与自揣不堪迁延规避不赴会试者行原籍起送如中途称病及到部称病不出或被参在逃者即行除名不必覆试并咨到司坐以应得之罪夫待参奏而行覆试则真才不蒙谤而被疑覆试而因参奏官员则夤缘者难匿瑕而掩垢凡叅奏者即槩行严试则法令均一人皆不敢有幸进之心庶乎事制曲防弊端永絶得人之盛恒必由之矣此覆试之所当议也
　　
　　一议闗防为照京闱钦差监试二员非但防范纠察乃其专责即场中事务孰非倚重而责成之者其任亦重且巨矣查得往年监试御史被命之后不即入院虽称往来监督似非事体且既奉有专责亦宜自为闗防合无今后监试御史即于钦遣次日入院至于聘到考官旧规顺天安挿岂不称便臣等切谓府门之启闭无时而从役之往来甚烦名为闗防实乃故事查得三场考选例有巡视御史二员合无令后考官到京送赴察院严加扄钥多拨兵畨巡察或即同起居尤为慎宻候顺天府会宴之日即于是早伴行入朝主考监试等官陛辞交割监试御史方回南京乡试查照前例一体遵行庶可杜絶奸弊此闗防之所当议也今据科臣所见与臣等所议覆者虽大槩有此数端而内帘不许撰録与外帘不许阅卷似尤为切要者盖主司不分心于试録则校阅精而去取必当监临不分心于试卷则防检宻而奸弊不生庶乎祖制可复臣职可明而弊习亦顿革故臣等以是为要宜严行申饬者也抑臣又有说焉荐贤为国者荩臣之上务也明罚勅法者哲后之大机也臣所议数事亦有经言官条议部臣题覆者岂不班班可考然有视为冗谈漫不加意彼其敢于抗明诏而乐因循者何也则罚之轻而人易犯之也况未必罚乎今科臣张栋欲请陛下复严禁之罚其见良是合无自后各省直考校监试等官敢有沿袭旧套故违明禁者即重行议处则法严而人心知畏弊有不尽厘遴选有不尽公者臣等所不信也如两京监试不许与闻编号布按二司不许仍充总裁减外帘以省奔命之烦扄各房以杜通同之弊禁积役以屏传逓之奸与夫文格之当辨也士习之当正也诸臣所议纎悉具备均于重典有裨是在监试主试督学诸臣一加意焉可无俟臣等喋喋矣伏候圣裁奉圣旨科场事宜既酌议停当各处试官准照嘉靖七年例差用还酌量地方逺近先期奏请监临等官不许干预内帘事务其余俱依拟着实遵行有故违的你部里及该科叅奏重治
　　
　　弇山堂别集卷八十三
　　
　　●钦定四库全书
　　
　　弇山堂别集卷八十四
　　
　　（明）王世贞 撰
　　
　　○科试考四
　　
　　乙酉命左春坊左谕徳兼翰林院侍读张一桂司经局洗马兼修撰陈子陆主顺天试
　　
　　命左春坊左谕徳兼翰林院侍读于慎行右春坊右中允兼翰林院修撰李长春主应天试
　　
　　分命翰林院修撰孙继皋主浙江翰林院编修黄洪宪主福建翰林院编修史珂主湖广翰林院编修余孟麟主江西试余用六科给事中各部员外郎主事有差珂辞改命编修张应元是岁科场甫毕上命顺天府官以中式举子卷入内将加检勘已而发还无所问先是浙人胡正道等以二月入都冒通州籍入学遂得中式者八人为冯诗章维宁史记纯陈邦训杨日章董邵孙唫都下人士閧然不平投匿名文书诉中式不应皆外郡及各州县进学之给事中锺羽正劾奏请清冒籍生儒上下其章于法司而顺天府生员张元吉者父故冨商交通宦幸遂益鼓煽其诡言考官有私并及提学飞语乃闻内上愈疑法司勘上有旨六人者发原籍为民史记纯系编修史珂子以珂纵子冒籍亦禠职而并疑冯诗章维宁曽馆主考张一桂家复下法司再从公审究意在必坐考官于是尚书舒化左都御史赵锦礼刑二科都给事王三余顾问会多官廷鞫诗维宁有无闗节各加刑拷具覆言诗维宁馆张不过数月家贫而其试卷取中又非独出张手委无隠情疏上上终以扶同回护为疑诏张一桂改南京别衙门用诗维宁各枷示众发为民并谪提学御史董裕于外仍谕天下巡按御史各核诸新举子复原籍为诸生及削籍者凡十余人是举上虽有意严詧科场弊习然京师颇传其譛出于宫闱及讯狱具都御史锦欲勿用一桂系讲官非臣等所敢擅拟向尚书化执不肯盖示隙端听上自处议者薄之而给事中史孟麟御史蔡时鼎疏言冒籍之当寛采访之当慎切责时鼎降马邑典史孟麟疏取出不果上
　　
　　前甲申御史丁此吕追论礼部左侍郎兼翰林侍读学士髙启愚主试应天时命题舜亦以命禹为阿附故太师张居正有劝进受禅之意为大不敬得旨免究矣吏部参论此吕谪外遂夺启愚官削籍还里并收其三代诰命诸大臣与言路相持者乆之乃定山东则吏部尚书杨巍子中式山西东阁大学士王家屏子浚初中解元湖广巡按御史论推官李盘用强侵各试官权多取诸生礼部员外郎李同芳故庇之不行裁沮得旨降级调用同芳罚俸三月
　　
　　十四年丙戍命礼部尚书文渊阁大学士王锡爵掌詹事府吏部左侍郎兼翰林院侍读学士周子义充考试官取中袁宗道等是岁以言官请取三百五十人着为令
　　
　　廷试赐唐文献杨道宾舒弘志及第先是内阁大臣申时行等拟袁宗道第二人道宾第三人而宗道卷属大学士许国读音楚上意不怿寘之二甲第一而拔进呈最末卷弘志第三弘志巡抚广西右副都御史应龙子年十九策竒丽甚而语多刺讥时政且侵言官之横者大臣惜而不敢显置之前上忽拔之中外惊异称服以上神明且得人也
　　
　　四月命内阁吏礼二部翰林院堂上官会选进士袁宗道刘弘寳王孟煦吴应宾薛三才王图萧云举全天叙王道正李沂彭烊林祖述黄汝良赵标林承芳曽砺胡克俭刘为楫十八人为庶吉士改礼部左侍郎兼侍读学士朱赓为吏部左侍郎少詹事兼侍读学士张位为礼部右侍郎兼侍读学士俱如故教习前是言官请毎岁考庶吉士其选数与留数俱不必多得旨如请故止十八人盖少三之一也
　　
