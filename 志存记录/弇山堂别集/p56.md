<!-- { "loadSidebar": true } -->
　　又云上以疾崩于豹房皇太后张氏与大学士杨廷和等定议遵祖训遣使迎立今上武宗崩时彬偶不在左右皇太后召廷和等议恐彬为乱秘不发丧以武宗命召彬入彬不知武宗崩并其子入俱收之至谕词又归功杨廷和梁储軰按武宗崩大学士梁储京山侯崔元赍金符等迎世宗既就道而始赏散边兵会江彬入永安宫安吻行祭乃令太监魏彬等入奏逮彬久之乃得请执彬盖廷和冕等力也今谓彬不知武宗崩盖不考之过
　　
　　杨用修丹铅余録载河僵事且于实録书之云正徳中文安县水忽僵立是日天大寒遂冻为氷柱髙五丈四围亦如之中空而傍有穴后数日流贼过文安乡乡民入穴中避之颇赖以全土人谓之河僵此固灾异也不知五丈之氷穴藏得几许人又不知不为照见否不冻死否我能徃冦亦能徃避兵之说恐未可信也
　　
　　双溪杂记云正德十六年马永成已死御史王钧首论魏彬与江彬姻亲近居肘腋宜早捕治廷和力庇之以王道大义灭亲比彬仍令在司礼监管事谷大用张永降奉御南京闲住廷和坏乱新政任情赏罚非一端也盖当时魏彬虽为江氏亲戚而奏请太后懿旨时幸其不为梗异且既掌司礼一时势难轻动未几科道官汪玄锡萧淮等疏上奉旨他每随侍先朝朋奸党恶百计蛊惑离间宫闱窃弄威柄变乱成法放逐大臣陷死忠谏导引巡逰招权纳贿盗窃名噐冒滥爵赏古今大恶神人共怒本当重治姑从寛处谷大用丘聚降奉御着去南京孝陵司香张鋭张雄张忠于经刘祥孙和刘养佛保赵林马英罪恶尤重并苏晋刘拳周昻呉经丘得颜大经许全马锡张信锦衣卫都拿送都察院在外的廵按御史提解来京俱会问明白来说魏彬张永情各有间着外私宅闲住钱安张洪马昻周惠畴王杲皮德朱福也着锦衣卫拿送都察院打着问郑宏等已有旨了臧贤刘实死有余辜还查将家属拿送问理然则王晋溪之所谓魏彬管事而谷大用张永降奉御南京闲住又误也
　　
　　宁庶人之复护卫大抵钱宁受贿数万而张雄张鋭軰半之表里恫胁而兵部之长陆完迫于势诱于利而傅会其说当时内阁大臣独费铅山持正不肯予而杨新都梁南海軰畏祸而莫敢主持新都为首辅其罪有不容辞者第不得以污名蔑之耳双溪杂记谓大珰独请杨师傅入票旨其为雠口无疑苐杨用修丹铅杂録谓为新都丁忧以后事则又误之甚矣宁王之复原革护卫屯田系正德九年三月丁酉而新都之闻父春丧在十年三月丙申今欲它委其可得乎
　　
　　正德五年封张永兄富弟容为伯及推恩谷大用魏彬马永成兄弟俱封又义子锦衣卫指挥同知朱徳为永寿伯史言德不知其所出初为裴太监厮养冒裴姓后赐姓朱能造西域食饵有宠考之朱德盖亦叅随张永西征冒功者也时上义子少诸珰故崇封之因而互相为地耳德封后絶无宠不敢与钱宁江彬埒而世宗初下狱论死后末减谪戍据狱词始知其为山西人然又名皮德盖北音裴皮同称故也
　　
　　震泽长语谓籍没刘瑾货财金二十四万锭又零五万七千八百两白金元宝五百八十万锭又零一百五十八万三千六百两寳石二斗金甲二金钩三千玊带四千一百六十二束狮蛮带二束金银汤■〈右上皿下〉五百蟒衣四百七十袭牙牌二柜穿宫牌五金牌三衮龙袍四八爪金龙盔甲三千玊琴一玊宝一颗以上金一千二百五万七千八百两白金共二万五千九百五十八万三千六百两而宪章録通纪大畧亦因之余甚疑其事以为汉王莽时黄金尚余六十万斤梁孝王没黄金四十万觔若以十六两为一觔则莽之金尚不及一千万两而孝王亦不及七百万两也以四两为一觔则莽止二百四十万两而孝王止百六十万两也毋论白金之数又有二十倍于黄金者莽与孝王无之也汉之富过后世数倍而其最盛者曰大司农钱四十余万万水衡钱十八万万而已董贤产直钱四十三万万梁兾产直钱三十万万其时钱最贵止于万钱为一金大槩俱不能当瑾二十之一也假令所籍金钱果如数则岁输边白金三百万两总之可百年而尚不乏也瑾之专滥者首尾五年耳自二年而前尤未尽笼也四年而后稍以张彩言有节也即岁入至多千万止矣何以有此数也后考之史云上初未有意诛之见金银累数百万其它宝货不可胜计及伪玺牙牌衣甲弓弩之属始大怒曰奴果反矣谓之累数百万尚不能千万也又考狱上诏旨云瑾招权纳贿金银数百万可知矣盖好事者之妄传而震泽公书生易信因从而笔之耳
　　
　　武庙録云初髙丽国王王氏洪武时遇弑而絶陪臣李仁人擅立伪姓凢几易矣国人得王氏裔瑶立之瑶复昏乱推门下侍郎李成桂主国事且请名朝鲜诏许之改名旦令徙居汉城成桂与仁人本异族永乐间降祭海岳祝文称成桂为仁人嗣而祖训条章亦载仁人及子成桂今名旦者成桂子芳逺奏辩太宗许令改正近所修大明会典复注祖训于朝鲜国下且云李氏连弑四王贡使市以归国王李怿上疏备陈世系本末及四王始终无弑逆疏乞为改正下礼部议以会典一书详载我朝制度其事闗外国是非嫌疑之间皆在所畧况成桂之得国出皇祖之命其不系仁人后又有太宗明诏可征宜从其请诏可且嘉其诚孝赐勅谕之按髙丽王王颛被弑于洪武十六年国相李仁人为之也主王弟颙权国事为仁人所立至十八年进马五千匹金五百觔银五万两布五万疋许以二十一年正旦乃贡明年复贡黒白布万疋马千匹二十二年权署国事王昌请入朝颙之子也时父颙被囚诏却之无何复废王昌而立定国君王瑶二十四年市马一万索阉竖二百人二十五年其国知密直司赵胖等持其国都评议司奏言本国自恭愍王薨逝无子权臣李仁人以辛肫子颙主国昬暴喜杀至欲侵犯辽东大将李成桂以为不可回军颙惧逊位子昌国人弗顺启请恭愍王妃安氏权立王瑶亦复昏迷听谗其子奭复痴騃纵酒色与颙党玄禹实等潜谋复颙位守门下侍中郑梦周以攻辽东之谋为成桂所阻譛于王瑶欲害之国人以社稷生灵为虑谓瑶不足以治民以恭愍王妃安氏命退瑶私第与国人耆老共推门下侍郎李成桂主国事以闻仍易名旦改国号为朝鲜上皆从之寻以谍知朝鲜边卒欲潜渡鸭緑江入冦下诏切责乃奉表谢罪贡黒白布人参金装鞍马然则王颛之弑固由李仁人而王颙及昌瑶之废与簒国实成桂也后虽称成桂非仁人子考之前史实其党也当是时黎贼之弑君既朝贡见絶而永乐中遂至用兵父子骈首就执虽叛逆之臣亦有幸不幸矣
　　
　　近见有演戏者以兵部侍郎文贵出镇宣大与刘瑾抗又与张■〈樊，心代大〉张永合谋诛瑾无识者颇信之及考其时贵以左侍提督迎合刘瑾意毁旧城台而更筑之请借太仓太仆寺银四十万两未出京而入瑾门者四分之一俄革提督改贵巡抚转升右都御史意者文氏之后借此以掩人耳目耶贵后复起抚郧阳宁夏被劾归至嘉靖初犹有言者追其扣侵边费幸免
　　
　　弇山堂别集卷二十六
　　

　　●钦定四库全书
　　
　　弇山堂别集卷二十七
　　
　　（明）王世贞 撰
　　
　　○史乗考误八
　　
　　客坐新闻言姚江王伯安守仁成化辛丑状元大宗伯华之主器也弘治己未会试第二人廷试名在二甲第六初授刑部主事后改兵部博学有文好竒古慕神仙正德丁卯大珰刘瑾操弄国柄放弃大臣锄灭言路百僚掩口听命而已伯安上疏言之谪贬贵州驿丞未行寓杭州胜果寺一夕夣使者持书二缄付伯安启之一书沧浪之水清兮可以濯我缨伍员名一画水上覆一舟后题屈平止二字既觉越三日昼见二军校至有旨赐汝溺不可缓窘迫之伯安恳告校曰少间须叟留诗于世以俟命絶乃以纸展几上题一律云学道无成岁月虚天乎至此复何如身曽许国生无补死不忘亲痛有余自信孤忠悬日月岂知余骨塟江鱼百年臣子悲何极日夜潮声泣子胥更有告终词一篇不及録书罢为二校面缚挟至江边投之伯安初入水即得物负之不能沈漂荡凢七昼夜所见如画中伯安惊慌莫知所之舟偶及岸见一老人率四卒来云汝何致此狼狈吾当为汝解缚登岸伯安拜谢因问老人曰此当何处老人曰福建界也伯安告曰愿公护某至彼老人曰此去福建尚逺不能猝达当送君徃广信乃命四卒共徃舁之去如飞不半日已抵广信矣老人复在彼率诣僧寺僧闻其名延款甚恭伯安问僧曰老人在何处请来同坐又谓僧曰我馁甚乞饭少许且嘱先饭四卒僧觅之皆不见询僧自岸至此为程几何僧曰千里曰自辰及午迅速若是信为神佑也食罢僧达郡邑皆馆榖之即移文浙省差人迎候恍惚若夣寐中人谓伯安志慕神仙故堕此福地也伯安今转迁为大鸿胪云考之王公年谱则云先生至钱塘瑾遣人随侦先生度不免乃托言投江以脱之因附商船逰丹山偶遇■〈风贝〉风大作一日夜至闽界比登岸奔山径数十里夜扣一寺求宿僧故不纳趋野庙倚香案卧盖虎穴也夜半虎遶廊大吼不敢入黎明僧意必毙于虎将收其囊见先生方熟睡呼始醒惊曰公非常人也不然得无恙乎邀至寺寺有异人尝识于铁柱宫约二十年相见海上至是出诗有二十年前曽见君今来消息我先闻之句与论出处且将逺遁其人曰汝有亲在万一瑾怒逮尔父诬以北走胡南走粤何以应之因为蓍得明夷遂决策返先生题诗壁间曰险夷原不滞胸中何异浮云过太空夜静海涛三万里月明飞锡下天风因取间道由武夷而归时龙山公官南京吏部尚书从鄱阳徃省十二月返钱塘赴龙场驿据年谱乃门人钱德洪着德洪纯实人也不误而客坐新闻所纪正德洪所谓托言投江之说也当时王公止是救给事中戴铣等初与瑾无深仇何必作此狡狯毋乃权谲纵横之余习乎异人所赠诗后六句予能记之云君将性命轻毫发谁把纲常重昆仑寰海已知夸令德皇天终不丧斯文武夷山下经行处好把椒浆荐夕曛疑亦王公所托言也客坐新闻为沈周作周以正德己巳寿终而王公至正德甲戌始拜南鸿胪卿今云云恐后有好事者増益之亦非沈笔也
　　
　　双溪杂记言王伯安奏刘瑾被挞几死谪龙场驿丞以此名闻天下杨文襄公作王海日公华墓志铭其说亦同而加详考之国史与王文成公年谱行状文集止是救南京给事中戴铣等忤刘瑾下狱杖谪本无所谓劾瑾也夫以杨文襄之在吏部用文成为属王恭襄之在兵部与文成若一人而卤莽乃尔安在其为野史家乗耶
　　
