<!-- { "loadSidebar": true } -->
　　袭爵公侯伯非有奇功异能没不得追封王公侯亦令甲也宁阳王为英国公懋平阴王为成国公勇定襄王为成国公希忠康蕲春铎之封蕲国陈泰宁瀛之封宁国宋西宁瑛之封郓国吴恭顺瑾之封凉国孙会昌继宗之封郯国李忠宪贤之封丰国蒋敏毅琬之封凉国皆袭爵内朱陈宋吴四人皆以死事则宁阳定襄诚为旷典而嗣侯得之亦为异恩矣
　　
　　文臣封爵
　　
　　按大明律文臣不许封公侯又云其生前出将入相能除大患尽忠报国者同开国元勲一体封侯谥公不拘此例谥当作赠疑误也按称封侯谥公又云不拘此例则侯似可封然所谓生前云云恐亦追封也国初自李韩公后不复见成化中欲进封王越亦以此例而止
　　
　　封公者中书左丞相韩国公李善长以开国辅政功封封伯者右丞相忠勤伯汪广洋以辅政封御史中丞诚意伯刘基以筹策封广东左布政使东莞伯何真以降附封（何本武臣而受文职）已上太祖时封阶勲尚二品而何公不言阶勲顾岁禄至千五百石已在一品上矣
　　
　　兵部尚书忠诚伯茹瑺以迎附封已上太宗时封勲阶皆正一品矣
　　
　　兵部尚书靖逺伯王骥以平麓川封礼部尚书兴济伯杨善华盖殿大学士武功伯徐有贞以夺门封已上英宗时封
　　
　　都察院左都御史威宁伯王越以破虏封已上宪宗时封
　　
　　南京兵部尚书新建伯王守仁以擒叛王封真人恭诚伯陶仲文以修药饵封已上世宗时封
　　
　　汪刘陶不世袭刘卒后其孙推恩封一辈至曽孙于嘉靖中复封何杨传一代废茹徐传世指挥使随革今得世袭者基骥守仁而已
　　
　　嘉靖初修定策功内阁大学士杨廷和蒋冕毛纪封伯爵子孙世袭固辞而许廷和子孙世袭在京四品文职冕等五品俱不就
　　
　　文臣支伯爵俸者嘉靖中真人陶仲文以祈雨少师嵩年八十加恩隆庆初少师徐阶十八年考满加恩辞万厯中少师张居正十五年满加恩辞按嵩之伯爵俸定议千二百石又本色八分折色二分所以为优若千石则在正一品下比之旧支正一品兼支尚书俸更薄矣
　　
　　録军国重事
　　
　　洪武元年李宣公善长徐信公达常鄂公遇春于阶勲下带録军国重事若因元之旧耳三年宣公进封韩信公进封魏改带叅军国事而同封李曹公文忠为同知军国事冯宋公胜邓卫公愈为同叅军国事盖不无少轩轾也十年信公汤和加设知军国事颇重以后不入衔
　　
　　文职冒武号
　　
　　国初公侯为辅运伯为翊运武为宣力而文为守正汪忠勤广洋刘诚意基为开国翊运守正文臣而无推诚字盖杀其礼也茹忠诚瑺因之其后王靖逺骥号止推诚宣力杨兴济善有奉天翊卫八字然俱称武臣虽秩隆于前三伯而文职冒武号不自觉其误矣后徐武功有贞自为诰劵始复改正而靖逺兴济遂援以请亦得称文臣洪武中公有光禄左柱国荣禄右柱国皆带特进而侯止荣禄柱国伯止资善大夫护军靖逺以后乃俱为特进光禄大夫柱国虽伯阶已进次通侯然职典章者亦不为不误也
　　
　　文武勲号之优
　　
　　勲号在洪武者曰开国辅运在永乐者曰奉天靖难久之则曰奉天翊卫或以祖勲而封后人者曰钦承祖业其武职则曰推诚宣力文职则曰推诚守正而已惟张英公辅初以奉天靖难推诚宣力武臣为新城侯洪熙给诰以上公故特加辅运二字正统实録成加佐理二字共得十二字朱宣平永加佐理与徐武功有贞加奉天翊运推诚宣力守正得十字而王靖逺杨兴济因之后王威宁王新建亦因之盖奄有文武之美非故典也嘉靖中封常李邓汤后四侯诚意一伯给本身诰劵只当称钦承祖业不可言开国也
　　
　　文臣赠爵
　　
　　赠公者江西行省叅政姑熟郡公陶安（系国初未定）太子少师荣国公姚广孝
　　
　　赠侯者知处州府太原郡侯王道同知南昌府南阳郡侯叶琛左司郎中髙阳郡侯许瑗（系国初未定）尚书靖逺侯王骥兴济侯杨善新建侯王守仁（俱见前）
　　
　　赠伯者吴王府叅军左司郎中缙云伯胡深中书叅议西河伯毛麟临江同知天水伯赵天麒太子太师汤阴伯郭资少师茌平伯吴中太子太保沭阳伯金濂深麟麒皆国初未定之制
　　
　　赠男者中书都事丹阳县男孙炎中书郎中当涂县男王恺子男系国初未定时爵后罢不置
　　
　　公世子
　　
　　令典亲王子曰世子礼服视郡王郡王子曰长子礼服视镇国将军公侯子应袭者授勲卫及带刀舍人不当言世子也惟汤信公和子輗已为前军都督佥事二品矣卒而赠世子又髙帝御撰中山王神道碑曰世子辉祖袭想国初之制如此但不知品秩何如
　　
　　上柱国
　　
　　会典称正一品阶勲云加授赠特进光禄大夫上柱国疑止为赠设耳李韩公徐魏公常鄂公初俱带上柱国然阶不过银青荣禄大夫盖因元之旧官未定也后常公物故二公俱改左柱国近夏少师言独得上柱为一时旷典然在隋初为从一品勲而唐则四实不为异也乙丑年加严嵩辞以人臣无上则夏公此官固骖乗之祸耳乙丑少师徐阶以十五年满加固辞辛巳少师张居正亦以十五年满加亦辞后卒以为赠今按上柱国一人夏言赠上柱国一人张居正（张后追夺而言官误以为生前所加）
　　
　　左柱国
　　
　　左右柱国不见会典洪武三年始封李徐二公加左柱国自李曹公而下俱右柱国文臣则絶无及者正徳初刘文靖健以顾命大臣得左柱国继之者李文正东阳杨文忠廷和梁文康储杨文襄一清大槩皆异典也万厯时大学士张申俱以九年满加左柱共八人正徳末年梁文康以次辅与杨文忠同得左柱尤奇今少师时行以六年满得之俱奇居正时行
　　
　　洪武三年大封唯太师李韩公太傅徐魏公称特进光禄大夫左柱国而已常郑公茂冯宋公胜李曹公文忠邓卫公愈皆以荣禄右柱国封见左之不易得也汤信公和由中山侯进封得光禄左柱而胡梁公显以王亲亦滥竽焉若传颍公蓝凉公之大勲亦仍荣禄右柱而已永乐初李曹公景隆以降附加禄千石为光禄左柱而元勲如丘淇公福朱成公能下安南如张英公辅沐黔公晟皆荣禄右柱至洪宣中英公以国史完始进光禄左柱成化末太师张英公懋进光禄左柱而朱保公永封国时亦止以光禄兼右柱耳以后如朱太师希忠之崇贵亦止特进柱国然则左柱国亦非人臣所易当也
　　
　　左柱国不兼特进
　　
　　阶以特进为重而勲尢以左柱国为崇特进而止柱国者有之未有左柱国而不带特进者也嘉靖十五年加武定侯太师左柱国而不带特进似不可晓万厯初吏部拟加少师江陵公亦如之寻辞
　　
　　文臣特进
　　
　　文臣非伯爵而阶特进光禄大夫者亦不易得今按无左柱国者刘文穆吉严分宜嵩徐文贞阶带左柱者刘文靖李文正杨文忠杨文襄梁文康张江陵及申少师带上柱者夏文愍前后十一人而已
　　
　　弇山堂别集卷六
　　
　　●钦定四库全书
　　
　　弇山堂别集卷七
　　
　　（明）王世贞 撰
　　
　　○异典述二
　　
　　文臣加三公
　　
　　太师太傅太保曰三公髙帝时李韩公善长为太师而徐魏公达为太傅常开平遇春赠太保已后絶不轻授其重惜之意可知仁宗始加张英公为太师嗣后武臣得之不以为异嘉靖初杨少师廷和一品十二年又以辞伯爵有进阶二级诏旨特拜太傅四辞而止万厯初张文忠居正一加太傅三辞而止辛巳始拜命壬午张进太师十日卒今按太师二人李善长张居正太傅一人即张公二公后皆削
　　
　　勲臣太师
　　
　　三公虽并经邦而太师尤重非人臣所敢当以徐中山之勲徳而加止太傅去韩公几五十年而有英国公张辅嗣公张懋保国公朱永昌国公张鹤龄定国公徐光祚翊国公郭勋成国公朱希忠并韩公凡八人郭加太师时尚侯爵尤为异也
　　
　　公孤真任
　　
　　洪武十三年废中书省后有上疏请设三公府俾之坐论燮理上欲从之而未定也考宣徳三年勑太师英国公张辅少师吏部尚书蹇义少傅兵部尚书华盖殿大学士杨士奇少保太子少傅户部尚书夏原吉太子少傅工部尚书谨身殿大学士杨荣按义等勑云卿等祇事祖宗多歴年所嘉谟谠议积勋勤诚朕嗣统以来尤深赞辅夙夜在念图善始终盖以卿春秋髙尚典繁剧优老待贤礼非攸当况师保之重寅亮为职不烦庻政乃副倚毗可辍所务朝夕在朕左右相与讨论至理共宁邦家职名俸禄悉如旧卿其専精神审思虑益致嘉猷用称朕眷注老成至意钦哉其辅勑云卿以亲以贤祇事祖宗多歴年所忠存社禝功着国家逮朕纉承大统勤诚辅弼元勲厚徳岿然于今方当注倚之时矧居燮理之任不烦以政乃理攸宜可辍中军都督府事职名俸禄悉如旧朝夕在朕左右相与究论军国重务共安家邦卿其専精神明道徳益弘启沃之功用臻治平之效盖真领公孤之职也十年上崩蹇夏后先卒而二杨还领阁务寻复为虚衔盖迄今云又永乐中姚广孝以立东宫自僧録左善世进太子少师而无他兼职又有勑云卿资性笃实学行老成事朕藩邸积有年岁朕靖难之初卿侍左右谟谋弼赞禆益良多今建储嗣简求良辅以卿旧人特授太子少师夫太子天下之本也必赖启迪良正辅成徳器卿尚勉尽厥职副朕眷倚之重钦哉以此考之不兼它官不领他职亦真任也
　　
　　四夷三公
　　
　　永乐中额森圗罕来归赐名金忠洪熙元年加太子太保宣徳六年加太保俱二俸兼支又永乐赐阿噜岱太师中书右丞相和宁王诰命然亦因故号而称之耳
　　
　　三孤兼东宫卑秩
　　
　　按师保兼东宫官或带本秩如少师兼太子太师之类或以小兼大如少保兼太子太傅之类无大兼小者唯宣徳初夏忠靖原吉以少保仍兼太子少傅欲优以二俸故也嘉靖初杨文襄一清以少师兼太子太傅亦官制一变也席文襄公书尝言宜厘正不报
　　
　　公孤自相兼
　　
　　嘉靖中京山侯崔元已加太傅左都督陆炳已加太保二公俱兼太子太傅太保正一品阶矣后以圣诞前后元加少师炳加少傅元后同大学士嵩辞得免炳至终身称太保兼少傅上时亦不安于心有御札云以
　　
　　公兼孤亦可公兼三孤及侯兼东宫三少
　　
　　国公自加三公外有东宫三太而无三孤万厯英国公张溶加少保再加少傅侯伯兼公孤外其于东宫有三太而无三少天顺中广宁侯刘安加兼太子少傅隆庆中恭顺侯吴继爵加兼太子少保若洪武初李韩公兼太子少师徐信公兼太子少傅常鄂公兼太子少保其时官制亦未定也
　　
　　三少相兼
　　
　　嘉靖中真人礼部尚书陶仲文兼少师少傅少保古今所未有
　　
　　三品兼三少
　　
　　东宫三少以上旧制惟尚书左右都御史得兼之洪熙初推恩大学士杨士奇以礼部左侍郎加少保杨荣以太常卿加太子少傅金幼孜以户部右侍郎加太子少保无何俱进尚书景泰间备署宫官且以易储故推恩吏部左侍郎兼翰林院学士江渊礼部左侍郎兼学士王一宁户部左侍郎兼学士萧镃兼太子少师吏部左侍郎俞山太子少傅兵部右侍郎俞纲都察院左副都御史罗通大理卿萧维祯通政使李锡俱太子少保前后所无
　　
　　孤卿兼宫官
　　
