<!-- { "loadSidebar": true } -->
　　献皇后姓蒋氏赠玉田伯効之女弘治五年正月二十日册为兴王妃嘉靖元年世宗即位三月二十一日上尊号曰兴国太后三年四月十六日加上尊号曰章圣皇太后七年七月十二日加上尊号曰章圣慈仁皇太后十五年闰十二月初七日加上尊号曰章圣慈仁康静贞寿皇太后十七年十二月初四日崩二十七日上尊谥曰孝慈贞顺仁敬诚一安天诞圣献皇后十八年七月二十五日合葬显陵（祔太庙）
　　
　　○东宫纪
　　
　　懿文皇太子标高皇帝之长子也母孝慈高皇后马氏以元至正十五年乙未生于太平陈廸家太祖为吴王立为王世子洪武元年正月初四日册立四年春赐大本堂玉记十年六月令中外庶务先启太子处分二十四年七月乙丑巡陜西还二十五年四月丙子薨追赐谥葬孝陵东
　　
　　元妃常氏濠州人开平王遇春女先薨谥懿敬继妃吕氏寿州人太常卿本女余见前帝号纪
　　
　　皇太子文奎建文君长子也以洪武二十九年十月晦生三十年建文立册封为皇太子诏天下四年靖难兵至时年七岁不知所终又有少子文圭即建庶人也二岁而幽中都广安宫天顺中赦从自便给岁奉妾媵阍者又二岁而终无子懿文后遂絶
　　
　　懐献皇太子见济景帝长子也母曰皇后杭氏以正统十（阙）年七月初二日生景泰三年四月乙酉册立为皇太子大赦天下赏赉中外四年二月己亥薨追谥天顺元年称世子
　　
　　悼恭皇太子佑极宪宗第二子也万贵妃生长子未命名而薨太子以成化五年四月辛巳生母贤妃栢氏七年十一月己酉册立诏赦天下十二月薨追谥葬西山哀冲皇太子载填世宗长子也母贵妃阎氏嘉靖十二年八月生十月薨追册谥葬西山
　　
　　庄敬皇太子载■世宗第二子也母贵妃王氏嘉靖十五年（阙）月（阙）日生十八年（阙）月（阙）日册立三十一年（阙）月（阙）日薨追谥葬西山
　　
　　宪懐皇太子翊釴穆宗长子也母庄皇后李氏以嘉靖三十四年生三十八年薨初赠裕世子隆庆元年追册谥
　　
　　弇山堂别集卷三十一
　　

　　●钦定四库全书
　　
　　弇山堂别集卷三十二
　　
　　（明）王世贞 撰
　　
　　○同姓诸王表
　　
　　旨哉班固之引诗曰介人惟藩大宗惟翰懐德惟宁宗子惟城夫岂直以昭展亲敦睦之义葢首广树肺腑以夹辅王室有深长思焉然天子之号仅为王王畿不过千里诸侯之杀也十之故以至亲勋德无两周公而爵靳九命地裁百里郑卫以下可推己自秦始私天下孤立自雄诸公子无尺寸之地拱手以成关东诸侯之势汉祖大鉴其失故襄王王齐元王王楚濞王王呉如意王赵文帝王代皆跨州兼郡连城数十宫室百官并制京师识者讥其矫枉过正焉易世而后势不得不分其地降其官属苛责以法而削其权至东平宪王遂兼骠骑将军虽以王故位三公上而隐然臣庶之列矣魏晋而后入为常伯出领岳牧积资累望始迁鼎司当是时一字二字皆同国封无所轩轾隋唐之世始以一字为国王天子之亲子弟为之正一品二字为郡王属之稍踈者为之从一品以逮于宋大抵因之葢国邑不及两汉而事寄不及六代养之以禄食崇之以虚器如是而已元起沙漠其自太祖以下咸分部西北或为行国以畜牧自娱乐或控西番赋城郭为食邑又竭府库之金帛缗钞以资之至世祖之昭穆始约略如唐宋时而爵秩稍崇事寄亦稍重明兴高皇帝损益百代以成彛典而其大指在封建本支翼卫盘石即位之元年立皇太子三年封诸王秦王都长安晋王都晋阳燕王都燕周王都汴梁楚王都武昌齐王都青潭王都长沙鲁王都兖从子靖江王都桂林皆据名藩控要害以分制海内至十一年复封蜀湘诸王国置相傅以下官属与京师亚护卫精兵万六千人牧马数千匹其冕服则九旒九章车旗服饰仅下天子一等靖江岁禄虽薄冕服亦次而设官置卫宗庙社稷俨若亲王天子之臣贵重至太师丞相公侯不得与讲分礼伏而拜谒可谓隆崇之极矣亲王之支子尚得为郡王郡王之支子始为镇国将军从一品镇国之子为辅国从二品辅国之子为奉国从三品皆将军奉国之子为镇国中尉从四品镇国之子为辅国中尉从五品辅国之子为奉国中尉从六品自是虽支庶皆得称中尉不为齐民而亲王之女称郡主尚之者曰仪宾从二品女自县主郡君县君郷君仪宾自三品至六品皆得袭冠带享禄奉推恩可谓广矣高皇帝旣厌羣臣太孙御厯而二十三王者皆叔父行以意行国中自如礼乐刑政几不自上裁之则伤恩纵之则伤法于是齐黄以鼌大夫之谋进而掩袭时下僇辱继之诸叔惴惴人不自保文皇因燕之成资奋戈南向仅三载而易大物虽神武絶伦猛将僇力葢亦有天助焉高煦狃前胜宸濠乗国瑕用其螳螂之斧蛙黾之鼔而当伏轼不旋踵而糜碎虽顺逆之理悬亦强弱异也所以云弱者护卫不设不得臣一切吏民进止机宜一切不预百口之命仰给于县官即小有淫泆越志者片纸旦下而夕系于请室百世之社顷屋之矣然而麟趾振振螽斯日蕃殷之孙子其丽不亿虽尽大农之赋不足以养之而浮系一城禄请不给仕宦永絶农商莫通于是禆王不知南面之愉支子更起齐民之慕虽大司马之九伐可以无施而司农宗伯技殚筴困而无所措手乃有请减岁禄者有限宫媵者甚而有限支子者要之徒损天子亲亲之名而无益于大计愚窃以为海内大省十有五六其得封者独河南山东山西湖广陜西江西而已蜀仅有一王不足累自两直隶及浙西三郡财赋之地不可以开朱邸其它若闽若广若滇若贵若蜀之重顺浙之东南诸望郡可以举周晋代韩郡王而下其困不给者分徙而居之官为量给道里居室之资所徙非大国则其民易支所徙皆困宗则其人不恋土奉国中尉而下止以筑室取妇官给资装而别立属籍不予冠带不奉岁禄不限城野材者听其补博士弟子取科第不材者习四民之业以自给年至六十始与本品服优之诸仪宾自镇国以上以品为冠服而亡奉廪辅国以下如齐民而不絶其仕路庶几可以展转而支百年夫踈不间亲下不议上此在天子独断而行之非可以人臣与也易曰穷则变变则通通则久此又不可舎置弗讲悉也作同姓诸王表
　　
　　（图表畧）
　　
　　秦愍王樉太祖第二子母高皇后丙申年十一月十一日生洪武三年四月初七日封十一年四月十一日之国陜西西安府王有武略数将兵出塞有功见褒赏二十八年三月二十日薨在位二十六年寿四十葬长安鸿固原妃王氏元太傅中书右丞相河南王保保妹次妃邓氏卫国公宁河武顺王愈女洪武四年十月十八日册封二十八年四月初四日王氏以死殉谥曰愍烈合葬鸿固原子隐王尚炳以洪武十三年邓妃生二十八年嗣在位十八年永乐十年薨寿三十三妃刘氏子僖王志堩永乐二年刘妃生十年嗣在位十三年二十二年薨寿二十一无子庶兄懐王志坸以永乐元年唐夫人生二十二年以渭南王嗣在位三年寿二十四无子庶弟康王志■〈土絜〉以永乐二年唐夫人生宣德三年以富平王嗣坐罪削三护卫在位二十八年寿五十二妃陈氏子惠王公锡以正统二年陈夫人生天顺二年嗣在位二十九年寿五十妃王氏继妃杨氏沈氏庶一子简王诚泳天顺二年次妃杨氏生弘治元年以镇安王嗣在位十一年寿四十一无子康王庶三子临潼惠简王公铭子和僖王诚澯之子昭王秉欆以弘治十四年自临潼王嗣惠简进为安王和僖进为庄王昭王在位二年以弘治十四年薨寿二十二妃卢氏子定王惟焯弘治十二年次妃萧氏生正徳四年嗣在位三十六年以嘉靖二十三年薨寿四十六妃崔氏无子安王庶一子镇国将军追封临潼王诚润子辅国将军秉柎子奉国将军惟燫之庶二子宣王懐埢以嘉靖二十七年自镇国中尉嗣进临潼为恭王辅国为顺王奉国为端王亲弟敬■〈釒勉〉止为辅国中尉宣王在位十九年以嘉靖四十五年薨寿四十三子（阙）王敬镕隆庆三年自隆德王嗣在位八年以万厯四年薨寿三十六子今王（阙）嗣晋恭王棡太祖第三子母高皇后戊戍年十二月十八日生洪武三年四月初七日封十一年四月十六日之国山西太原府有武略数将兵出塞三十一年四月十六日薨在位二十九年寿四十一葬山西驼山妃谢氏左武傅进封永平侯成女嫡子定王济熺以三十一年嗣永乐十二年以弟济熿谮削爵济熿寻袭洪熙元年复定王冠服宣德三年降济熿为庶人锢凤阳复定王晋王位宣德十年薨王自封至薨总三十八年寿六十一妃傅氏颍国公友德女嫡子宪王美■〈土圭〉以宣德十年始继封在位七年以正统六年薨寿四十三庶长子庄王锺铉以正统七年自榆社王嗣在位六十一年以弘治十五年薨寿七十五嫡长子世子竒源先薨寿五十二嫡长子世孙表荣又先薨寿二十七嫡二子端王知烊以弘治十六年自世曽孙嗣进世子为靖王世孙为懐王端王即位三十一年以嘉靖十二年薨寿四十五妃殷氏无子靖王次嫡子新化恭裕王表槏嫡子端和王知■〈火节〉之子简王新■〈土典〉以十五年自长子进嗣进恭裕为安王端和为康王简王在位三十九年以万厯三年薨寿六十无子以康王次子镇国将军新墧之子敬王慎镜以万厯（阙）年嗣本年薨寿（阙）嫡长子（阙）万厯（阙）年嗣本年薨
　　
　　周定王橚太祖第五子母高皇后辛丑年九月初九日生洪武三年四月初七日封吴王十一年正月初一日改封周王十四年十月之国河南开封府二十二年弃国来凤阳迁之云南未行还国建文元年窜云南寻锢京师五年复之国永乐十九年以嫌上还三护卫洪熙元年闰七月二十日薨在位五十六年寿六十三葬均州之明山妃冯氏征北大将军宋国公胜女洪武十一年正月初一日册封永乐二十一年七月十四日薨合葬明山子宪王有炖以宣德元年嗣少有孝行善为诗词工书法在位十四年以正统四年薨寿五十一无子庶四弟简王有爝正统四年自祥符王嗣在位十四年以景泰三年薨寿六十一庶长子靖王子垕以景泰六年嗣在位二年以七年薨寿三十五无子庶二弟懿王子埅以天顺元年自通许王嗣在位二十九年成化二十一年薨寿六十三庶长子惠王同镳以成化二十三年自雎阳王嗣在位十二年以弘治十一年薨寿五十一庶二子安■〈氵横〉以世子薨寿二十一庶长子恭王睦■〈木审〉以弘治十四年自镇国将军嗣进世子为悼王恭王在位三十八年以嘉靖十七年薨寿五十一嫡长子世子勤熄先薨寿三十六子庄王朝堈以嘉靖十九年自世孙嗣进世子为康王庄王在位十二年以三十年薨寿三十一嫡长子今王在铤嗣世子肃溱
　　
