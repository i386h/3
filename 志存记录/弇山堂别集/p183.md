<!-- { "loadSidebar": true } -->
　　勅谕总兵官清逺侯王友副总兵广恩伯刘才安逺伯栁升到即选精壮步军六千名前来围宿都督薛禄下有精壮者亦选将来锦衣卫选二百名御马监选二百名尚膳监选三百名光禄寺带精壮厨子三十名前来毋致稽缓故勅（永乐八年五月二十三日）
　　
　　说与清逺侯王友大营中军有粮米务要均匀接济各军无粮军士回还毋使困乏抛弃在途（永乐八年五月二十四日）
　　
　　说与总兵官清逺侯王友充副总兵广恩伯刘才内官赵俊但是军中所有一应骆驼将车上神机铜铳均匀摘减驼载回还庶使各军轻便易为拖拽军中粮食务要均匀接济各军军士上紧先差人催督运来扣肯伊都粮食接济军士严加禁约不许抢散军中所有牛羊不问是朝廷者是官员军民人等者尽数拘收将作粮食接济军士但有隠匿私自宰杀不将入官者治以重罪（永乐八年五月二十四日）
　　
　　说与总兵官清逺侯王友内官张泰朱布哈但是尚膳监及光禄寺所有米面腊味枣子并一应物料尽数给散与无粮军士食用酒与沙糖盐酱椒不必给散（永乐八年五月二十四日）
　　
　　说与游撃将军都督刘江朱荣都指挥苏和啰海王哈喇巴图尔内官王彦王安春山等朕今在饮马河北岸杀虎城驻札清逺侯哨马来报望见阿噜台哨马离杀虎城三十里向东行甚是相近尔等切不可过摩海图去只来饮马河杀虎城寻大营哨道前来就我切不迤东行以误事机（永乐八年五月二十一日）
　　
　　说与各军总兵官及各将军即将各卫见收到马駞牛羊就摘拨原获马駞牛羊官军好生看养听候军饷之用明白将所获马駞牛羊数目及官军姓名报来（永乐八年五月十四日）
　　
　　说与都指挥郑铭今令尔率领回营官军所带军器不许抛弃沿途仔细跟寻遗下军器及神机铳等件务要尽数收拾于清逺侯处交收但有患病官军人等就将行带前去不许抛撇恐为贼冦拿去（永乐八年五月十二日）
　　
　　说与清逺侯王友今发官军人等回营沿途收拾遗下神机铳及军器并将带多余铳到营之时一一与内官点过交收（永乐八年五月十二日）
　　
　　说与游击将军都督朱荣王安哨马为大军耳目朕令尔等在前并不擒获声息今日朕自拿得声息不知尔等在前何为累次失机朝廷大事皆为尔等所误似此所为事何能成岂欲故坏事耶欲成事耶尔等回将话来（永乐八年五月二十七日）
　　
　　说与游撃将军都督刘江朱荣都指挥苏和啰海王哈喇巴图尔内官王彦王安每日晚发哨马一百匹往前行八九十里至东方动伏下遇有敌人务要用计擒拿声息尔等哨马照依每日常行（永乐八年五月二十八日）
　　
　　说与各军总兵官每日天明及未日落之时许烧火做饭天未明日已落不许烧火违者取斩所管指挥千百户总小旗皆斩（永乐八年六月初一日）
　　
　　说与各军总兵官及各将军大小头目军士所有号令条示于后
　　
　　一临阵之时大小官军肩上无缨子背上无黄号红勇字者皆斩（永乐八年六月初二日）
　　
　　一临阵之际务要尽力剿杀敌人不许抢虏人口家财马駞牛羊牲口及车辆等物敢有违令者该管头目及抢虏之人皆斩说与各军总兵官及骠骑将军都督薛禄薛斌等每日下营军士不许擅出长围外如有擅出长围外者斩（永乐八年六月初四日）
　　
　　说与游撃将军都督刘江朱荣都指挥苏和啰海王哈喇巴图尔娄郭勒内官王彦王安春山尔等将十人架炮不见八人只有两人又迷失路尔等先前失机误事今又将无马官军在哨马里行哨马本是轻便疾快之事不知尔等留此步行者在哨马里何用（永乐八年六月初四日）
　　
　　说与都指挥朱得指挥李玉后面有军人两个扛抬神机铜铳六个不见到营尔等务要沿途仔细跟寻星驰送至大营（永乐八年六月初五日）
　　
　　说与游撃将军都督刘江朱荣都指挥苏和啰海王哈喇巴图尔内官王安王彦春山尔等今至乌哷斯珲河已入贼巢穴务要藏形隠迹不可使贼有所知觉方能成此大事今务要谨慎哨瞭成此大事庶可赎尔等前罪（永乐八年六月初五日）
　　
　　勅骠骑将军都督冀中今令尔把总都督孙成都指挥何铭为副收管敌人马驼牛羊务要好生收管人口不许走失马驼牛羊不许惊散非收管马驼牛羊官员人等不许擅自至人口头畜之所如有无故擅自牵赶者拿住即斩尔等务要用心收管如是走失人口惊散马驼牛羊虽有功也是无功仍复加罪若尔等所管之人有将人口头畜私作人情营求打闗节者拿住即斩连尔俱有重罪故勅（永乐八年六月初六日）
　　
　　勅骠骑将军都督冀中金玉今令尔把总都督孙成都指挥何铭为副将领官军在后前进遇有声息相机剿戮所领官军悉听调遣务要好生将带齐进不许落后故勅（永乐八年六月二十日）
　　
　　勅成安侯郭亮前在饮马河计算军粮食至应昌令尔运来应昌迎接前后凡十余起差人催促今大军已回至应昌不见尔运粮前来若得五六百石先至军士亦得接济今颗粒不至如此失误大事以致军士乏粮不知尔心怀何谋主何縁故今复差御马监少监杨春前来即星夜火速作急攒运毋得顷刻迟误故勅（永乐八年六月二十四日）
　　
　　说与清逺侯王友广恩伯刘才前令尔等领回各处官军开平即发回原卫今且留休息数日待朕至发遣其回（永乐八年六月二十五日）
　　
　　说与清逺侯王友广恩伯刘才前令尔等领回天下都司卫所马步官军于伊勒都扣肯开粮食用尔等却不由伊勒都扣肯开粮乃迂途至应昌以致军士饿死者大半今得尔等奏言得知扣肯无粮其原运粮之人与尔等说扣肯无粮之人俱令前来回话前擒鞑靼尔等令人监守后竟脱逃其原监守之人即令管送前来回话（永乐八年六月二十六日）
　　
　　说与清逺侯王友广恩伯刘才朕以全师付尔等领回尔等舍近趋逺避有粮之地而蹈无粮之处致使官军饿死有大半昔马谡违诸葛亮节制舍水上山亮即斩之亮小国之军师而法制在于必行况朕以堂堂之天下又岂可以废法制也哉朕制谕尔等遇有敌人即相机剿捕敌人去尔一程又不剿杀舍粮不趋失陷全胜之师故违朕命天地之所不容神人之所共怒尔等之死非朕杀尔等是尔等自取其死（永乐八年六月二十七日）
　　
　　勅英国公张辅勅至即令清逺侯王友广恩伯刘才将所领官军自饮马河至开平明白开报见在若干阵亡若干失陷若干病故若干朕至即要数目故勅（永乐八年六月二十七日）
　　
　　说与英国公张辅即将清逺侯王友等所领马步官军所带一应军器从实点过不许那借应点仍取其数目见有若干抛弃若干明白开报（永乐八年六月二十八日）
　　
　　勅英国公张辅勅至即将犯人王友刘才原领制谕追取所领军马尔就掌领以候朕至故勅（永乐八年六月二十八日）
　　
　　勅王友刘才前在饮马河朕以全师付尔领回尔舍有粮之地而蹈无粮之处且如伊勒都粮前为冦所掠后复运去若是无粮待朝廷之过而扣肯尚有粮尔等乃不就扣肯有粮近地前制谕尔等遇有敌人相机剿捕尔见贼家小相去一程人又不多正好剿捕建功却乃畏避故违朕命遂使全胜之师迂途乏食饿死者大半弃军器于途以资敌以害朝廷不知尔等立心何为欲主何谋尔等何面目以见朕何面目以见将士罪恶贯盈天地之所不容神人之所共怒尔等之死非朕杀尔等是尔等自取其死故勅（永乐八年六月三十日）
　　
　　勅王友刘才朕以全胜之师付尔等领回就制谕尔等遇有敌人相机剿捕尔等启行之时朕又遣内官萨巴说与尔等但遇敌人务立竒功头功尔等言无妨教朕放心朕以付托得人即放心矣不意尔等去贼一程活贼性命不行剿杀乃害朝廷官军虽三尺童子皆知其为不可尔等舍有粮之地而蹈无粮之处使官军迂途饿死者大半不知尔等主何意何谋夫法者朝廷公器非朕所得私今尔等罪恶滔天一死不易尔等之死非朕杀尔等实尔等自取其死故勅（永乐八年七月初二日）
　　
　　勅英国公张辅朕前在饮马河以全师付王友刘才舍有粮之地而蹈无粮之处迂途至应昌而回致使官军饿死者大半启行之时朕以制谕付之遇有敌人即相机剿捕彼去贼一程不行剿捕乃活贼性命而将全胜之师饿死其立意主谋皆有二心欲坏朝廷大事以资敌人且所领军士久劳于外正当善为抚绥将养其回不待朕命擅自驱迫使之修路前遇敌人正当剿除之肃清道路以迎君父乃不如此若使朕由彼而回猝然遇贼是以贼遗君父也今其罪恶贯盈天地之所不容神人之所共怒尚欲假此以掩其过岂可得也夫法者朝廷之公非朕所得私原其情罪必杀无赦非朕杀之乃彼自取其死兹特谕尔即将与犯人王友等观之故勅（永乐八年七月初二日）
　　
　　说与各军总兵官及各将军所有患病官军存留在开平将息仍各留的当头目照管俟病安领回瘦乏马匹亦留在开平水草便利去处牧养每马十匹留军二名看牧仍拨的当头目管领候马匹臕息肥壮领回（永乐八年七月初四日）
　　
　　说与文武大小羣臣及军士往者敌人拘戮使臣朕命师往问其罪所遣丘福匪人愚驵顽冥本乏将才以致败衂陷师致使敌人骄骋朕虑其扰边故亲帅六师往讨之使边境清宁将士皆得高枕人民无转输之苦一劳永逸而敌人气运衰絶实天亡之使其全势氷消瓦解自相雠杀师至鄂诺河已将敌将布尼雅实哩追败又将随驾将士往东掠阿噜台将士奋不顾身即摧败之前在饮马河以全胜之师付王友刘才领回已于兴和命尚书呉中都指挥张安等运粮赴伊勒都扣肯二处迎接而运粮者车尘相望朕又令呉中等运粮出伊勒都二程令王友等差人往迎粮王友等自饮马河十二程至伊勒都闻有敌兵三千即畏怯躱避乃舍有粮之地而蹈无粮之处又令其但系朕所用之物及牛羊悉以给军士彼牵赶牛羊直至开平不以给散乃迂途至应昌无粮之处而回致使官军饿死朕不明知人以至如此实痛切于心启行之时朕制谕之遇有敌人相机剿捕彼与敌人鄂啰相去一程不行剿杀是欲活冦性命而杀朝廷官军故违朕命其主意立谋不知何为尔文武大小羣臣军士即将王友等罪犯从公定议来闻（永乐十二年四月二十一日）
　　
　　说与大营各军总兵官并管队大小头目如今征剿畨冦全慿马匹脚力有等无知之徒故意偷盗马驴宰杀是欲减朝廷气力论其情罪非轻今但有偷盗马骡私自宰杀的许诸人首告其同偷盗人有能首告者免罪犯人凌迟处死首吿得实的回军之日赏米十石绢十疋布十疋钞三千贯若有知情不出首的一体治罪都要发落军士每知道故勅
　　
　　译出鞑靼字一道赍去薛托欢呉允诚裴伊实特穆尔李英赵成夏齐老岱等处看（永乐十二年四月二十二日）
　　
　　说与刘江狗儿尔二人明日来安宿处迎接听候落尔二人去后令朱荣春山来朱荣春山去后令布哈图来勅（永乐十二年四月二十二日）
　　
