<!-- { "loadSidebar": true } -->
　　枝山野记言景泰中刘学士俨典南畿秋试取江阴徐泰为解首泰本富室或以为有私髙阁老乃请覆试上不可比泰等赴礼闱中旨特诏南畿五经魁士入禁中覆试陈阁老徐歩观五士文章至泰微言曰仍应以此卷为首亦不知其识泰否也比拆封其次一与原第符合乃仍赐泰解元刘公初大不平欲扣阍力辩迨覆试乃已后刘殁有司议谥亦以此事谥曰文介焉初髙之请以于尚书王都御史二子不第乗此为之地耳既而朝廷狥其意特命以二子登科时目为钦赐举人按于肃愍止有一子冕已为府军千户是科陈芳洲王千之俱在内阁二子不得第上疏以徐泰事蔑考官而髙文义奏请覆试且于左顺门面奏陈王之非事始得解今祝氏移陈芳洲之事于于肃愍而又移二公之请于髙文义谓为于王地何也不过欲为外大父掩饰杀于肃愍之恶耳孔子恶利口之覆邦家真斯人哉且是北畿非南畿也
　　
　　又言敌拥乗舆登陴临视诸大臣在城下朝上敌以长刀签一脔烧羊于铦端啖赵尚书雍赵径开喉仰接而吞之敌惊啮指曰好汉好汉按是时不闻有所谓赵尚书雍也当是王舍人荣以使北进太常少卿后复姓赵天顺复辟进尚书耳且上皇在城外何由登陴而大臣却于城下朝也
　　
　　野史又言大同宣府总兵定襄伯郭公登儒将也在镇时敌卒入冦公出战偶被执敌欲加害公叱曰我总兵也敌啮指不敢动即以皮帐卧公以垂四角以木梃舁公往见酋长又与夹骑而行公体肥重敌以其不便于趍防护亦懈公忽纵身腾跃拉酋子随攘其肘仍夺其马乗之突围疾驰还营敌遣千骑追之不获公之骁勇如此伟哉按实録及定襄家传并无此事盖记李将军段褒公事而附会之耳
　　
　　王文恪震泽纪闻言皇甫仲和之精占验谓土木之难敌骑逼城下城中皆哭仲和登髙望谓家人曰云头南大将气至敌将退矣明日杨洪自宣府石亨自大同将兵入援敌遂遯按石已先至京由为事官升都督封武清伯与于谦出营城外敌退后久之杨洪始以宣府兵入命充总兵同孙镗范广等击残虏之未出关者纪闻语当非真
　　
　　李献吉作清风店歌极言武清伯石亨力战之功而双槐岁抄谓亨以都督佥事系狱赦出之亨与侄彪持长斧突阵所向摧陷郑端简所载亨传尤卤莽不实请得事事折之端简谓十四年八月王师败绩亨与总兵官杨洪等并械系锦衣狱是年十月额森犯京城有言亨勇者景帝出亨狱令立功赎罪尝考额森等以正统十四年七月入冦癸巳大同总兵西宁侯朱晟等与战阳和后口全军覆没惟右将军都督石亨得免甲午上亲征启行己酉降亨为事官俾募兵自効八月壬戌上蒙尘丁卯召为事官石亨为右都督掌后军都督府管大营操练辛未封宣府总兵杨洪为昌平伯九月封亨为武清伯然则亨止充为事官洪在宣府初未尝下狱也端简云亨统兵出安定门即与敌遇挺刄单马进左右驰突独杀数十人彪又持斧率亲兵从之诸军欢呼踊跃声震天地敌却而西亨等追战城西敌复却而南亨令彪率精兵千人诱敌南至彰义门敌见彪兵少逼之亨率众乗之敌遂大溃南奔亨日夜追袭三日至清风店北敌将出紫荆倒马关惧我蹑后亨遣谍者绐敌亨且未至阵中将者假亨名耳敌信之来攻亨率彪与精鋭数十骑奋击大呼直贯其阵刀斧齐下斩杀数百人敌始知亨在嚣乱相蹂践亨悉众乗之大捷论功第一封武清伯按于肃愍碑谓额森兵至城下对我垒而阵车驾亦在敌营觇我军严肃不敢有加于我我亦不敢向之轻发一矢喜宁嗾额森邀大臣出议和且需金帛万计不应对垒七日是为十月朢敌移跸渐逺乃举礟击之敌众死礟下者万计额森大沮宵遁史称武清伯石亨尚书于谦败敌于德胜门外初敌以数骑来窥德胜门谦等伏兵于两傍空房先遣数骑迎战敌众万余来追伏兵起以神礟火器击之遂却都督孙镗与敌战于西直门外斩其先锋数人敌稍却镗逐之虏益兵围镗镗力战毛福寿髙礼俱往援之礼中流矢亨复分兵往援敌乃引却辛酉太监王敬都督武兴与敌战于彰义门外兴以神铳列于前弓矢短兵次之报効内官数百骑列于后敌至以神铳击却之报効者争功自后跃马而出阵乱敌众乗之遂败逐至土城兴中流矢死居民皆升屋以砖瓦掷之会王竑毛福寿兵往援敌遥见旗帜乃退壬戌敌众由良乡遁去其日进封石亨武清侯加于谦少保二说虽未尽同大抵武清大将持重鏖战突阵之说未可据也且作史者果欲没武清功何至没都门之捷况亨自敌退即进封侯在京营敌奉上皇由良乡大掠而去以甲子出紫荆何尝以一兵追之而有此谈也
　　
　　传又言亨生子未弥月上令负儿见之封为锁定侯考无此事又云天顺四年二月上密诏御史按劾即日缚彪弃市籍其家亨逮系锦衣狱死亨既死法司请瘗亨尸上念亨欲从之问李贤请尽法斩首上不肯竟瘗亨而宪章録亦于三年二月内系斩石彪于十月内系下石亨狱按史天顺三年八月石彪以嗾致仕千户杨斌等保留下狱考竟九月亨乞养疾十月闲住四年正月亨下狱籍其家二月诏谕羣臣致书亲王其月癸亥亨瘐死法司请僇尸榜示天下诏始瘗之用李文达请也又四日丁卯诛石彪然则端简之传何尝有一语实耶又言以夺门功封亨忠国公彪为定远伯按彪时在大同以天顺元年为右都督破敌于磨儿山斩首一百四十级生擒二十人获马二百匹封定逺伯再破敌二万于安边营生擒四十七人斩首五百一十三级获马五百一十匹驴骡牛羊二万余进封侯传以彪为夺门封而俱畧其战绩何也
　　
　　宪章録谓上欲易太子恐文武大臣不从与太监王诚舒良谋又啖内阁诸学士赐金五十两银一百两命廷臣俱兼宫僚王直胡濙俱太子太师陈循髙谷于谦太子太傅仪铭俞士悦杨善王文王翱何文渊太子太保萧镃王一宁太子少师商辂为兵部左侍郎兼春坊大学士满朝感惠遂以太子为可易而黄竑之邪议起矣此大有误漏内阁之赐银在易储先而赐黄金在易储后若诸公之加师傅正与易储命同日下非所谓满朝感惠也当时左都御史王文杨善俱先以劳勲加太子太保非以此日加也其它加太师者勋臣则陈懋石亨加太傅者勋臣则柳溥加太保者武臣则张輗文臣则陈义石璞加少师者江渊加少傅者俞山加少保者俞纲罗通李锡萧维祯而今皆遗之又黄竑议在先赏内阁在后
　　
　　尹文和记二事史不载而颇核者于肃愍谦久病议添设一尚书助之江渊先生在内阁数窘于同事者欲出理兵部众因而谀之江悦因属商文毅辂拟旨坐便室中方下笔王毅愍文先起入商所以指画石兵江工四字陈循先生寻入亦如之商乃如指书讫封进江不省明日调工部石璞于兵部而出江于工部始大惊恨寰宇通志成内阁承密旨进秩时阁老皆职保傅止进兼殿学而商文毅辂独拟升兵部尚书钱溥自赞善兼检讨拟升谕德兼侍读黄谏自编修拟进中允属商缮正商退钱作编修若误笔者陈公请如初拟商言钱既越众升二级兼官岂宜复升乃止付司礼太监王忱封进既别王毅愍复送出门耳语忱曰诸总裁皆止进兼官商奈何独升忱颔之明日旨下商仅兼太常寺卿乃愕然不满按是时陈公循以少保太子太傅户部尚书加华盖殿大学士兼文渊阁大学士髙文义谷以少保太子太傅工部尚书凢五官王毅愍文以少保吏部尚书俱加谨身殿大学士兼东阁大学士商文毅以兵部左侍郎加太常寺卿兼左春坊大学士翰林院学士凡四官亦时制一变也未几而兼官俱削矣当时商公最后进官亦卑然能于票拟间斟酌如此而王毅愍之强与内珰之相结亦畧可见史谓钱溥与商文毅不悦作老秃妇传以讥之商畧不与较想当为此事
　　
　　易储之际人不考而以讥于王二公甚无谓也于公所职者兵事而已居宻勿主此谋者陈芳洲辈也执笔首此议者胡忠安也为六卿首者王文端也芳洲辈初与髙文义赐银百两江渊王翱商辂三公半之事定复各赐黄金五十两文端忠安俱加太子太师而于公不过太子太傅而已王毅愍以正月与兴济加太子太保至増置宫臣之际盖王不与升而于不与赏也大概畧可推矣诏诸公二俸俱支皆疏辞而于独再辞不允今奈何以易储议之
　　
　　枝山野记载英皇在敌中袁彬哈铭外又有沙瑚里者亦卫士効劳甚着驾旋沙不及从敌给以部曲为头目浸用事纳妇生子为富贵大族弘治初知其子故在归验实赐官某卫千户第宅一区按沙瑚里者本名李成在敌中以谐谑日侍上扈跸归后南城复辟擢哈铭大通事锦衣指挥佥事而成为百户成寻径入内府求升职上怒下锦衣卫鞫之铭与达官额森特穆尔谋欲脱其罪俟上幸太监吉祥第为奏请上知事由铭并下狱谪铭贵州卫副千户后以赦俱复官铭以荆襄功进锦衣指挥使至弘治中犹为大通事沙瑚里后虽不知所终然以从上跸归而所云留滞塞外至弘治时始款塞者皆谬也宪章録亦因之遂于弘治纪内明着其事
　　
　　吾学编额森败死事云天顺初额森有平章哈喇者欲继额森为太师言于额森曰主人衣新衣幸以故衣赐臣额森不许而以其弟平章阿实克特穆尔为太师哈喇怒欲叛额森荒于酒色又残忍诸部不悦稍解散额森益忌哈喇闻哈喇且叛益怒欲讨哈喇恐不胜乃召哈喇子饮酒鸩之哈喇子呕而出啮指血染箭令其仆持告哈喇哈喇阳不知益敬顺额森额森以哈喇畏已防稍懈哈喇伏众俟额森出猎袭额森额森仓皇战败走从数十骑投阿实克未至复自疑半夜弃此数十骑与二亲信走道中饥窘至一妇人所乞浆妇人饮之酪遂去夫归妇言状夫疑其为额森急追及之果额森杀之诸部遂分散按史谓额森既击杀其主部众益盛遂自称为天盛汗别部大将阿喇卜知院求为太师不许遂有隙至景泰七年额森遣其子守西畨俾阿喇卜二子从行因令人持药酒毒死阿喇卜次子阿喇卜诈报乌梁海盗已马遣使请于额森取长子回同追捕之额森命其二弟德都王赛堪王统众与俱临行觞阿喇卜长子复毒之行次中途死阿喇卜怨益深绐额森二弟先渡川俟其既渡阿喇卜统部落三万人径趋额森所居先使人数额森三罪曰汉儿人血在汝身上托克托布哈王血也在汝身上乌梁海人血也在汝身上天道好还今日汝死矣额森曰我今日有灾明日与汝战退与其腹心巴延特穆尔知院特济博啰平章等坐帐中会议时阿喇卜旧部曲布拉克圗佥院托克托哩掌判额敏和卓学士事额森日久额森不之疑因共趋额森帐中拔所佩刀刺额森并杀特知院等其众遂散赛堪王闻阿喇卜攻其兄领众七千蹑阿喇卜后欲俟其战疲然后乗之既而额森死赛堪王弃其众乗槖驼十七只南走为其下布勒圗追及射杀之德都王领其人马西走所纪额森死事与贼党姓名俱不同要当以史为确夫以额森之强悍慓贼而仓卒死于降虏之手中国自此息肩矣凡庚午之驾还与额森之被刺皆天意也非人力所能为也
　　
