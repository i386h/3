<!-- { "loadSidebar": true } -->
　　枝山野记言曹钦作乱时徧觅大臣唯冦遇害及执李相贤频拟以刅而释之索王尚书翱甚急王在一室窘迫无计一主事长大有力遽负王奔而免王后擢此人要津时呼为駄官人考李公自撰日録云伤贤后挟已至王公朝房令草奏求白又欲执李公它徃王公为解救之俄怀宁伯大兵至围钦李与王公皆得免然则王公奔而免与駄官人之说未可信也
　　
　　客坐新闻言兵书余公子俊知西安府时朝廷时命总兵某帅师征满四公从征督饷满四据二山临髙御敌矢下如雨我军气夺将官不能为计公谓曰必使攻下二山我处上游其胜可得将官请计公曰要功在赏也我有银牌二千顾募勇士能夺山者先给与而后计功将官即选募勇敢之士千余令上山攀縁入巢举火攻击已夺一山其一尚为所据公曰更有银二千余两可为牌五百复募众卒夹攻其山亦随列分众欢呼奋勇军容大振将臣又虑其饥公曰我已备糗粮二百车皆以蜜剂而和者使可饱而不渇以饷之士卒有死战之心故卒成功将臣曰此余知府功也我何有哉先是满四惟恃一泉为饮公率健士三百徃探其源而堵窒之四遂局蹐而公之料敌取胜出人意表有如此者按余公时自西安知府本省参政迁右布政使佐军治饷非知府也行状止言在军中効劳居多而一事不及至于马端肃西征石城记可谓详矣亦不及余公恐石田一时之所传闻未可尽据以为实録也
　　
　　复斋日记言阁老陈文簠簋不饬卒后议谥当用文而众论鄙之特改例谥曰庄靖其后永新刘公继入阁尤不惬众望或语人昨新阁老入阁阁吏请祭皋夔稷契刘曰陈先生不祭我也不祭以祭为济也相传一笑按陈名文于尊名之典未称故易为庄靖刘入阁在李文达后与陈同事将一歳入阁无祭皋夔事
　　
　　宪章録于成化元年十二月内记改庻吉士许礼等观政各衙门自正统以来所选庶吉士内阁奏读学士二员于翰林公署教习将及三年则邀求散馆不复以进修为事至是庻吉士相次入阁请散馆李贤谓曰教养未久奈何遽欲入仕许礼抗声对公从何处教养来贤稍责之则曰吾軰教习虽例该三年已烧却一年矣谓癸未春闱灾故也贤怒请旨分散各衙门观政寻授礼南京刑部主事此出一小说其语亦似有据但按史及诸公志状盖以八月二十六日授庻吉士李东阳倪岳谢铎焦芳陈音为翰林院编修呉希贤为检讨刘淳为中书舍人仍译字张敷华等九人为各部主事盖未尝至十二月始散馆也既授李公等为编修张敷华等为主事未尝令于各部观政也登科録是科进士有计礼而无所谓许礼此说不知何所起
　　
　　又于二年五月内言李贤夺情起复翰林修撰罗伦疏劾贤遭父丧宜令终制诏伦狂妄谪福建市舶副提举按贤以四月夺情起复许令奔丧时伦初及第授官未上疏也九月贤葬父毕入京伦劝之力辞终制贤不从始上疏今纪殊误
　　
　　纪畧言佥事沈照云李淳本广西桂邑人生西涯公而亡其妻携公流落于长沙鬻之就戍京师按公父淳受封至侍讲学士乃殁亦非桂邑人也
　　
　　双溪杂记言文官一品授柱国始自万阁老安按东西杨先生于正统中及李文达于成化初俱加柱国所记始自万公非也
　　
　　客坐新闻言永丰曾学士棨字子启永乐甲申状元及第仕终礼侍文学才名冠于当世其生洪武乙巳九月七日亥时追生而年月日时同因名追成化戊戌追亦探花及第子孙一门光耀千古按子启至少詹事赠官乃礼侍耳追之祖则学士鹤龄也其祖孙科第年月俱无同者而妄谈至此
　　
　　菽园杂记载张南安汝弼诮陈献章诗末云李密是何人亦有陈情表献章不能答又云献章汝弼门人也按献章正统甲子举人汝弼成化丙戌进士軰行在后门人之说误也献章以老母乞归正与李密同何得言诮张南园谥法有曾襄敏启许襄敏彬林襄敏文王襄敏献考国史家乗皆无之最后从内阁考前后赐谥藁本亦无此四人此必误也且此四人乃不谥文何取其俱谥襄为何故
　　
　　史谓尚书项忠具奏草论汪直令武选郎中姚璧持赴吏部尹旻请署名旻固辞不得已乃署即遣人报韦英曰本兵部所为旻但以次居首耳又数日都御史王越遇刘珝刘吉于朝极言直贤语侵内阁珝黙然吉折之越遂与吉疎按内阁危言攻汪直者独商文毅刘文和耳文和特疏言西厂非宜至诘责之际侃侃不屈今言文和黙然又谓尹恭简密报韦英盖实録为刘文穆所修故引以归已而恭简文和又素与文穆不睦似不无饰笔
　　
　　菽园杂记谓汪直梁芳时有中贵人王高者颇简重休沐恒谢客时尚书尹旻与诸公约访之良久不出曰诸公且为我礼佛既出坐定曰吾所以劝诸公礼佛者贵乃前生耳一茶即罢之威宁伯又独请见已入门使小珰肩其腹而出深以为快按高之杜门不与外事可也其辞礼则傲悖甚矣高乃黄高非王高也在司礼为第三人尝以私忿嗾法司杀吉安守许聪似亦非良阉琐缀録言兵部尚书项忠尝遇太监汪直于道不下舆过而后知之遣人徃谢直怒不答忠恐及祸乃约六卿极论直罪恶请罢西厂及考大学士商辂等疏言自立西厂之后汪直每日出外随从之人数多但遇官员人等无不喝令下马虽大臣亦谨回避如兵部项忠当早朝皷响伺候之余即令校尉就在左掖门下呌呼项忠不得已朝罢拥逼而去然则项公之被辱盖不止于遣谢不答而已也
　　
　　史言大学士商辂等劾汪直罪状欲罢西厂上震怒命太监怀恩覃昌黄高至阁下厉色传旨诘问朝廷用汪直缉访奸弊有何坏事尔等遽如此说是谁先主意辂对曰汪直坏祖宗法壊朝廷事失天下人心辂等同心为朝廷除害无有先后恩曰不然圣意疑此奏未必四人同然必有先下笔者安曰直之挟势害人谁不欲论之但不敢耳安等受国厚恩同一主意谁独为先珝奋然泣曰珝等侍皇上于青宫迨今已二十年天下之事忽为汪直坏之何忍坐视珝等誓不与共戴天吉曰直之罪纵吉等不言亦必有言之者贬斥谪罚一惟命耳恩乃降色而谓曰先生言善恩等具以闻倘上召对母变前言恩去而辂举手加额曰众先生同心为国若此辂复何忧盖以安三人皆青宫旧僚而已则先朝执政恐见疑故也寻有旨革西厂命怀恩召汪直切责之勒入内无何商公乞休直复入西厂开边衅至十八年三月六科十三道奏直苛察纷扰大伤国体请罢之于是内阁臣太子太保万安约太子少保刘珝曰西厂为害乆矣今科道官欲革之吾軰岂可坐视当劝上宜从众言珝不然曰西厂行事有何不公道也安曰公不欲吾自为之乃自署名题请云云疏入上乃罢西厂中外欣然珝有惭色刘文和之识何前后自相矛盾如此余意秉史笔者不相谋或不能无掩饰既而知其果诬史也当商公之初上疏直方起孺子暴贵用事顾亦知恶之故其辞特恳切而王威宁尹恭简甚私直而善珝直之用兵决胜或有以服珝心而势力亦似可倚至于十八年出师宣大寻止留镇大同而威宁同事复移逺之守延绥直事可知矣安素交结内臣其于尚铭之流间梁芳軰之忌嫉怀恩之公恶皆密得之珝北人尚犹以为无恙也仅踰年而直及威宁败又踰年而文和罢又踰年而恭简免然则汪直之两罢西厂商公尚矣项公次之余俱不足道也
　　
　　史又谓二十一年大学士刘珝致仕先是一日召大学士万安刘吉赴西角门命中人出御笔有刘珝嗜酒贪财好色与太监某认亲继子奸宿乐府纳王越银谋与复爵朝廷若不去珝必坏大事安与吉力解不从乃请令翊以亲老辞斡旋加恩放归按此则力救珝者万刘也然万刘实合策逐珝者也夫一刘珝也宪録称其附中人得罪以至疏辞不肯终养孝録称其进讲以正定国本庐亲墓乡党化之号曰仁孝里盖宪多刘吉所裁孝则焦芳改笔珝于人乃中等耳吉有隙芳有恩故异辞也
　　
　　西樵野记言河南马中锡少与一同学生齐名文体书法俱不相下但马对策亦尝失记马甚患之弘治中二人同应乡举作馆一室试毕马谓前场虽优而后场不继望亦隳矣至掲晓马举第一録墨卷字迹虽同而五策实他友所作盖临场暗室中误持其卷耳马公河间府故城县人中顺天乡试第一今言河南乡试一误也公登乡荐在成化甲午今言弘治二误也两京糊名易书例不用墨卷今言他友所作而字迹同三误也
　　
　　吾学编载安南占城于成化间事尤畧安南第云天顺中黎浚被弑弟灏嗣弘治中灏卒孙谊嗣于占城则云成化中遣册封正使卒海上副使论罪戍边而已按灏世与占城仇杀正统十二年占城摄王摩诃贵攻安南为灏所败被擒纵兵抵旧城古垒等杀掠万计至天顺五年灏大发兵破杀占城国王波笼阿麻破其国都虏掠人民财物悉有其地王孙斋亚麻勿庵逃据西南邮上书告急诏切责王灏俾还其国封灏疏辞颇倨且请命朝使申画郊圻兴灭继絶至十六年灏以兵诈言追捕叛党攻取老挝二十余寨杀二万余人逐其宣慰使又欲进攻八百宣慰司而云南先以太监钱能贪黩密使以文币良马易王灏珍寳遂徃来互市不絶而临安大理间皆有灏所使间为大贾其地矣老挝破云南震动天子为严勅将吏堤防惟谨后王灏所使大将东正议以兵六万复攻老挝败归死者二万余王灏复自以兵九万继之为满国所邀其别军皆丧死者三万王灏惭忿得疾还国寻遣给事中冯义行人司右司副张瑾赍勅印封斋亚麻勿庵为王寻王弟古来奏言先王见虏交址王弟盘罗茶悦逃居勿灵王请封天使到而盘罗茶悦复为交人所擒矣臣与兄斋亚麻勿庵潜窜山林后交人畏惧天朝自遣人寻访本国子孙拨还土地自邦都郎至占腊地界五处立斋亚麻勿庵为王未几臣兄死臣今当嗣位而未敢擅乞遣其使仍赐宝印退还本国全境二十七处四府一州二十二县东至东海南至占腊西至黎人山北至阿木喇补凢三千五百余里不胜幸甚时安南贡使至因谕之且责其杀满剌加进贡使臣事后月余而张瑾还下狱盖瑾与冯义既乗巨舶挟私货市利至广东闻故王已死恐空还失利亟至占城占城人言王孙请封后即为古来所杀而安南已用伪勅立其国人提婆苔者掌国事瑾等辄以印币授提婆苔封为王得其赂黄金各百余两还至满剌加复尽售其私货归义病死于海洋瑾上其事且并安南伪勅上之诏下狱论斩时占城使尚在馆译问之云古来实王弟斋亚麻勿庵实以病死而所谓提婆苔者不知为何人也十八年春老挝车里宣慰欲款附安南而车里亦报交兵数十万驻老挝界上八百报亦如之诏遣谕令还国二十年遣戸科给事中李孟旸行人叶应封古来为占城王时占城尚为提婆苔所据也二十三年古来自老挝走崖州欲入赴诉遣南院右都御史屠滽谕之滽至上疏谓古来称八州二十五县尽为安南所据成化中诉于朝始归邦都郎马那里等四州五县地后占城头目提婆苔叛入安南又割一州三县与之提婆苔进兵攻古来兵败被杀安南逼取其生身欲尽以其地立提婆苔子为王而古来之子苏麻及头目万人固守以待乃复赐勅切责王灏乃始听命而滽制海舟募勇士千人护归国弘治元年王遣王孙奉金叶表文及方物来谢灏在安南盖最为骁勇之主而占城所有仅故国十之二耳安南后复乱占城始稍得息肩不然终非其有也
　　
