<!-- { "loadSidebar": true } -->
　　墓志又言其弘治七年自列得以左都御史致仕九年四月之起掌院不及也盖屠襄惠自左都转吏部推代者四员皆不用内批特用襄敏以六科十三道言下吏部会议具功罪奏闻诏已之至十年十月以左都御史加太子太保总制甘凉各路边务兼巡抚地方初以敌入肃州之沙窝堡抚镇不能御议设总制官吏兵二部初拟上三人再拟四人皆不用最后拟越乃用之按孙世其矶园杂録云部之再推也屠襄惠以襄敏知己之恩欲用之马端肃执不可襄惠谓此担亦须用此軰人担端肃厉声谓屠滽担不得马文升却担得而内意则已定矣所谓内意者盖李广也襄敏莅任虽以战功加少保太子太傅而李广坐事饮酖死言官交章论奸党凡十余章皆襄敏为首上暂以边计之重已之而襄敏不胜忧恚至病死志文所谓议复哈密事数月未报虑泄事机焦劳过度遂成疾而卒盖讳之也
　　
　　徐文靖作程尚书宗墓志谓公丁母忧服除会木邦酋长罕穵法孟养恩六与孟密曩罕弄母子累岁相仇杀云南守臣奏乞调兵讨之朝议以为不便宜遣大臣如程某者徃谕乃即其家赐以玺书而行公被勅旨谕之折其辩说及见曩罕弄复责其擅相攻击之罪皆顿首服乃以具奏始设木密安抚司以材寨归木邦不相统摄而西南遂无事矣朝廷嘉之转公左副都御史加俸一级田汝成西南夷传谓孟密者木邦宣慰司部落也有寳井木邦以利府陶猛司歪领之陶猛者华言头目也娶宣慰使罕楪女曩罕弄罕楪与司歪皆死罕穵嗣为宣慰而曩罕弄专孟密政遂叛赂镇守南宁伯毛胜许得自通贡复赂太监钱能益恣肆畧地至木邦太监王举索寳于曩罕弄不遂上疏请讨之曩罕弄大惧而所任有周宾五者江西人也密谓曰毋忧夫万阁老者贪闻天下而擅权结昭德宫与万皇亲善若以重宝结之岂唯无征即得官如木邦矣曩罕弄然之乃大遗其金寳于安安召职方郎中刘大夏俾往抚大夏辞不任乃即家起程宗以意授之宗至云南而巡抚呉诚持不可宗大怒曰万公甚衔汝即一日逮使至吾不汝救也诚忧恚发疾卒宗仍率镇守往抚孟密兾曩罕弄出迎曩罕弄已悉安指益倨不肯见曰我谒都堂须坐讲又曰我不能逺渉都堂幸就我宗不获已至南牙山曩罕弄始来坐良久乃曰木邦之于我孟密犹大象之孕小象也今小象长倍大象矣宁能复纳之腹中耶宗曰然遂以所畧木邦地畀之设安抚司以曩罕弄孙为之俾世袭疏上安大喜悉如议累迁宗至尚书曩罕弄既得志遂举兵破木邦逐罕穵诸畨孟养軰俱不平遣兵卫罕穵声言必灭孟密而按察副使林俊复裁之孟密惧稍稍还木邦侵地自是并立日仇杀矣考之史畧同而谓宗于木邦使至者皆杖遣之而曩罕使至则厚犒之且为巡抚后益骄倨不事事凢上官衙门闗节皆以子通子尤暴横莫敢谁何孟密自宗右之后遂尽屠木邦掘罕穵法父祖冢夺其金牌信符西南夷皆窃睥睨轻中国矣国史野史如此志文所称似曲笔不可信也
　　
　　崔庄敏公恭塟志己丑升吏部尚书寻转南京甲午叅赞守备机务按公自吏部以母忧归自至京起复故补南京不然无故改南将为斥谪矣
　　
　　中尉睦■〈木挈〉撰马端肃传云天顺七年迁福建按察使明年以家难归成化四年起为右副都御史抚陜西按马公南京大理卿丁忧非按察使公以弘治四年丁继母忧夺情起复见奏疏十三年推吏部居首言官以兵部非公不可诏特加少傅而传与行状俱遗之
　　
　　陆康僖公瑜神道碑乃盱江何文肃撰谓锦衣卫指挥门达怙宠作威弘农卫卒诬指挥李斌与其弟健谋反事下达鞫之达煅炼以为反状已具奏请会三法司审问众相顾莫敢异论公独明其寃达怒语侵公公曰法司所执者祖宗之法耳吾何敢舍所执法枉人以灭族之罪耶达不从譛公欲出反者上知公无他曰彼欲重慎耳及奏上止诛斌兄弟而免其妻子据英庙实録具斌寃状甚详而云下三法司廷鞫之无敢有异狱上斌健磔于市从坐论斩者二十六人妻子没官者四十六人然则陆公何尝执辩而妻子何尝免也亦何尝止诛斌健兄弟也修孝庙録者以文肃碑为据恐未确至谓瑜多平反惟武功伯徐有贞之狱众莫能折瑜独以有贞自撰诰词虽经进御览乃杂他文书取旨为罪有贞坐重谴以去人亦莫之惜也按武功以天顺元年七月下狱论死末减谪金齿为民陆公尚为山东左布政使明年李文达荐之方召为刑部尚书今云狱成于公何孟浪至此
　　
　　童公轩墓志云公以太常卿掌钦天监癸卯春以疾乞休许之据国史乞改南自便而旨勒令致仕
　　
　　尹文和传乐安程谐撰尹所自草也毋论其为第三相且初入而以孝庙即位之诏归美为附会至谓公梦
　　
　　万骑温公自洛来由是人以公更化之美直如司马君实谓为谶也此语岂不贻笑有识又谓新政初已拟擢太子太傅武英殿大学士而公求去不已遂得致仕按此为六科给事中宋瑛等论劾公与礼部侍郎黄景得旨尔等言事尹直黄景既进用不合公论直着致仕给驿还乡黄景冠带闲住然则公何尝求去不已而所谓太子太傅等官既未奉明旨何可入传也尹公令程作生传皆授之以意不必程笔
　　
　　张泾川撰李古澹裕塟志云丙午考绩至京陛见既退朝上语近侍云李都御史好官员也遂留为工部尚书居无何大拜冢宰盖先是耿公裕在铨曹事多脱误至是耿调南京礼部而以公代之实出于宸断也按李公为其邑人李孜省所荐而万文康不安于耿公故合谋挤之而以李代国史野乘甚明此志云云亦几于谚所谓此处无银矣当是时耿为吏部马端肃为兵部俱以不容于孜省而改南
　　
　　弇山堂别集卷二十八
　　
　　●钦定四库全书
　　
　　弇山堂别集卷二十九
　　
　　（明）王世贞 撰
　　
　　○史乗考误十
　　
　　李石城志云宪庙实録成与先生同职纂修者迁少詹事或太常少卿仍兼学士而先生迁南京国子祭酒以去虽燕赉加禄之礼不缺焉然出入逺近之间礼意不侔矣考之史公乃先以南祭酒缺推补而留纂书数月俾沾进书恩加禄俸一级燕赐如例耳非以祭酒为纂修迁也
　　
　　王端毅公恕以左副都御史抚云南以九年满升右都仍巡抚后改掌南院兼叅赞李文正志内谓公以左副都抚云南改南院殊欠明
　　
　　洪襄惠公墓志谓公己巳改刑部尚书兼都察院左都御史加太子少保庚午特令出总川陜湖河四省军务按公己巳为刑部与张彩同加太子少保庚午总师始兼左都今误
　　
　　李文正作徐文靖墓志谓三典试礼闱者前亦未有也似未考王文安钱文肃事
　　
　　王文恪撰闵庄懿珪志按公以皇太子出阁加太子少保以九年满加太子太保志止载加少保而不载太保戚编修澜墓志王文肃■〈亻与〉所草公景泰辛未进士以忧服除中道返暴疾卒其为水神事多有纪之者而志不一及之岂子不语神意耶近见杨用修丹铅余録所纪甚详云公余姚人字文湍以编修服阕上东渡钱塘江风涛大作有绛纱灯数百对照江水通明丈夫九人帕首袴鞾带剑乗白马飞驰水面如平地舟人大恐戚公曰毋惧吾知之矣推窻看之九人皆下马跪公问曰若軰非桑石将军九弟兄耶曰然曰去吾喻矣皆散公命舟人返棹曰有事吾当还遂归抵家谓家人曰某日吾将逝矣及期沐浴朝服坐向九人率甲士来迎行践屋瓦瓦皆碎戈矛旌帜晃耀填拥有顷公卒后车骑腾踔前后若有所呵卫者隠隠入空而灭后丘文庄公夫人自南海浮江而上过鄱阳湖夜夣达官呵拥入舟曰吾乃翰林编修戚澜也昔与丘先生同官义不容絶特报耳三日后有风涛之险只帆片橹无存可亟迁于岸夫人惊觉如其言移止寺中未几江中果有风涛众舟尽溺至京夫人白其事于文庄公公以闻于朝遣官谕祭文庄又为文祭之云呜呼文湍刚劲之质豪放之气髙义激切直上薄乎云天巨眼空阔毎下视乎尘世凡众人之嗜欲举不足以动其中一时之交游少足以当其意时发惊筵之辨臧否罔不称情间若骂坐之狂毁誉皆有所试醉言无异于醒面折不违于背仆也于君若有宿契始落落以难合终偲偲而交励奈何命与心违中道而逝老我后死于十二禩孰知冥冥之中犹有旧交之谊老妻北来舟次江澨夣中彷佛如见报以风涛将至预告以期使知趋避既而果然幸免颠踬于平人傅君之为神莅胥涛而享祀即今所过而验之无乃秉司乎江湖之事由其生也不尽用于明时故其死也见録于上帝呜呼友道之废也乆矣曰友曰朋如兄如弟指金石以为盟刑鸡犬而设誓头角稍殊情态顿异云泥隔则易交势位判则相忌对面如九疑之峯跬歩有千丈之势半臂纔分遇诸涂则掩面而过宿酲未醒踰其阈则腾口以刺过门不入室反为操戈之举落穽不援手忍抛下石之计亲于其身也遑恤况伉俪乎生为人也尚然况下世乎呜呼文湍生死无二心始终同一致不忝为聪明正直之神真可谓英迈特杰之士缅想旧逰稠人广会一饭百十锺挥毫数千字故以平生之素好用答故人之阴惠诗以写不尽之情酒以侑有从之泪具别帋以焚燎就宿草以浇酹灵神如在来鉴于是不鄙世人之凡言特歆御酝之醇味诗曰幽显殊途隔死生九原犹有故人情曼卿真作芙蓉主太白常留翰苑名念我冥冥来入夣哀君恻恻毎吞声朝回坐对黄封酒怅叹鸡坛负旧盟其辞不甚雅第见公之果为神且以补志之阙云尔
　　
　　湛甘泉作庄定山墓志谓弘治甲寅九月至京大学士徐公溥曰定山我朝出色人当复翰林丘公浚曰我不识所谓定山也徐公又谓学士李公东阳曰定山君之故人当注意我已致仕不能为朝廷荐贤矣按公补官之明年乙夘丘公卒李公始入阁其后年丁巳徐公始致仕当公之补官徐方首揆岂不能维持之耶而云我已致仕其年李止管诰勅非真拜何得相托也此公孟浪真如呓语
　　
