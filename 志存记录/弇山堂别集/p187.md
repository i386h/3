<!-- { "loadSidebar": true } -->
　　余读范蔚宗所论譔寺人而叹其德之无极也夫竖人刁乱齐伊戾祸宋赵谈伯子延年之属即私而不及政弘恭石显及政而不及爵此犹其小者赵高挟始皇之余烈以祸储嫡僇将相置庸主于股掌而树之拉之位至丞相爵为彻侯而及其危也乃更欲市国于东方之兵以自王乃若东京之乱如蔚宗所称举动回山海呼吸变霜露阿旨则光宠三族忤意则叅夷五宗髙冠长剑纡朱懐金者布满宫闱苴茅分虎南面臣人者盖以十数府署第馆棊列都鄙子弟支附过半州国金寳盈牣于私藏歌舞充备于内室狗马人食土木被绣皆剥割氓黎以济其欲构害明贤以树其党吁亦已极矣白简所陈间一挑之则逮窜立至或假司隶之权或凭方岳之重几幸先发事取快心或不能无一二胜者胜未毕而败随之迹其荼毒迨有与炎烬同焰息矣三方鼎峙司马代簒以及六朝皆事由独断参寄文武虽阼有变迁而祸絶阉竖北魏稍缓其防则宗爱矫太师刘腾拜司空皆恣惨屠僇深谋胁僣唐之阶重昉自杨髙辅国幽圄太上喋血椒宫爵擅真王称为尚父重不可反矣而后复有程鱼仇田之僣擅季明复恭之誖逆虽强藩星列祸不逮逺而九重惕息甘同赧献迹其终始去汉无异击之不胜则贤者为陈窦不肖者为训注计穷愤极则何进崔胤皆假手外兵而董卓朱晃之衅成矣宋之宣政梁师成为内童贯为外酣歌髙饮以成靖康之祸明兴髙皇帝神断自天朋亡不昵虽制各监局以处中贵人而不兼文武衔不侵外庭政不御外臣冠服盖三十年之间而宫府谧如也文皇之始不能不有所私寄是故俨保之譛几得行而抚监岌岌矣监军之势张而马骐以交址予敌矣天子幼冲母后不中制权必有所归而竖振遂滔天矣举全盛之四海挟至尊之万乗而授手于鹊起乌合之虏恨其身死行阵不获正司败辟而磔剪昆季悉籍赀产足以纾泄臆愤洊开中兴斯则英主之效哉而丁丑一制为之湔洗何也吉祥之创变积骄成怨积怨成逆汪直之启衅缧绁盈朝尸骨盈边则此制媒之哉夫以孝庙之仁圣尚不能无李广而况蒙不省务狎游是好八虎横三老绌瑾独豮牙其间祖宗之法度德泽荡涸且尽幸而发自其偶以收全胜然一瑾死百瑾生参伍狡黠表里作奸非髙庙神灵鼎成期速明事殆有不可言者嘉靖之始不逺殷鉴悉诛斥其渠首而又采辅臣之密赞与言路之指擿次第收革诸镇监军朝野为之吐气边腹为之回色虽晚节不无所向狥然不至如累季之弊以迨于今即有隠忧而无显患斯何下景帝焉夫振瑾至狼戻也公卿台谏至狐鼠伏也亿兆至鱼烂也然而不为汉唐之季者髙皇帝收天下之权以归一人即狼戻如振瑾者一嚬而忧再嚬而危片纸中夜下而晨就缚左右无不鸟散兽窜是以能为乱而不能为变也虽然不可恃也余故考着为上下二编其灼然称贤如怀恩覃昌云竒何文鼎者百不能一而振瑾吉祥汪直之类至不可胜数云
　　
　　传未成而今所存者皆从圣政记録出之不为一字增损以备异日史氏去取耳
　　
　　吴元年九月丁亥置内使监秩正四品设监令正四品丞正五品奉御从五品内使正七品典簿正八品皇门官秩正五品设皇门使正五品副从五品后改置内使监御用监秩皆正三品各设令一人正三品丞二人从三品奉御正六品典簿正七品皇门官秩正四品门正正四品副从四品春宫门官正副同御马司秩正五品司正正五品副从五品尚寳兼守殿尚冠尚衣尚佩尚履尚药纪事等奉御秩俱正六品十二月丙寅定内使冠服制凡内使冠用乌纱描金曲角帽衣用胸背团花领窄袖衫乌角束带
　　
　　洪武二年六月己巳定置内使监奉御六十人尚寳一人尚冠七人尚衣十人尚佩九人尚履八人尚药七人纪事二人执膳四人司脯二人司香四人太庙司香四人涓洁二人置尚酒尚醋尚面尚染四局设正一人副二人置御马御用二司设正一人副二人内府库设大使一人副使二人内仓监设令一人丞二人及置东宫典玺典翰典膳典服典药典乘兵六局局设局郎一人丞一人又置门官午门东华门西华门玄武门奉天门左右顺门左右红门皇宫门坤宁门宫左门宫右门各设门正一人副一人东宫门官春和门东宫后门宫左门宫右门各设门正一人副一人
　　
　　三年八月甲辰内定仓库官品级设监令从五品丞从六品库设提点从六品大使从六品副使从七品乙巳命改内使监御用监秩皆从三品其官令从三品丞正四品皇门官秩从四品门正从四品副正五品春宫门官正副同十月壬戌复位内使服饰之制上谕宰臣凡内使监未有职名者当别置衣帽以别监官礼部定拟内使监官凡遇朝会照依品级具朝服公服行礼其常服葵花胸背团领衫不拘颜色乌纱帽犀角带其内使无品从者常服团领衫无胸背花不拘颜色乌角束带乌纱帽垂软带年十五以下者惟戴乌纱小顶帽从之四年闰三月乙丑命吏部定内监等官秩品内使监令正五品授中卫大夫丞从五品侍直大夫皇门官门正正六品授内侍郎门副尚寳奉御俱从六品授内直郎尚冠等奉御内府库大使内仓监令俱正七品授正奉郎库副使仓丞俱从七品授正卫郎局正司正俱正六品授内侍郎局副司副俱从六品授内直郎东宫门正局正俱正六品授内侍郎门副局丞俱从六品授内直郎王府承奉门正所正俱从六品授内直郎承奉副门副所副俱正七品授正奉郎
　　
　　五年六月丙子定宦官禁令凡内使于宫城内相骂其先发而理屈者笞五十后骂而理直者不坐其不伏本管钤束而抵骂者杖六十内使骂奉御者杖六十骂门官监官者杖七十内使等于宫城内鬬殴先鬬而理屈者杖七十殴伤者加一等后应理直而无伤者笞五十其有不伏本管钤东而殴之者杖八十殴伤者加一等殴奉御者杖八十殴门官监官者杖一百伤者各加一等其内使等有心懐恶逆出不道之言者凌迟处死有知情而蔽之者同罪知其事而不首者斩首者赏银三百两
　　
　　六年六月己酉更内仓监为内府仓以内仓监令为大使监丞为副使内府库为承运库仍设大使副使皆以内官为之乙卯以内官金丽渊为秦府承奉李清为承奉副刘寿呉祥刘旺潘亨为晋燕楚靖江府承奉副
　　
　　八年二月壬申以内府钞库为寳钞库秩正七品设大使副使各一人以内官为之
　　
　　九年五月庚子以内侍宗亮等七十四人为司香尚冠尚衣等职
　　
　　十年十一月戊申置神宫内使监掌太庙洒扫陈设之事设监令正五品丞从五品司香奉御正七品典簿从九品天地坛祠祭署神坛署各设署令正七品丞从七品司香奉御正八品甲乙丙丁戊五库库设大使正七品副使从七品及置皇城门官端门承天门东长安门西长安门东安门东上门东上南门东上北门西安门西上门西上南门西上北门北安门北上门北上东门北上西门门设正正七品副从七品庚戌以内使金吉为圜丘署令洪斌杜庆为司香奉御
　　
　　十二年四月丁巳置内府尚衣尚冠尚履三监针工皮作巾帽三局甲乙丙丁四库改尚佩局为尚佩监
　　
　　十六年三月乙卯置内府寳钞广源库大使一人正九品用流官副使一人从九品用内官内府寳钞广惠库大使二人正九品副使二人从九品俱以流官内宫兼之职掌出纳楮帛入则广源库掌之出则广惠库掌之
　　
　　十七年四月癸未更定内官诸监库局及外丞运等库局品职尚宫局尚宫一人正五品司记司言司簿司闱正六品掌记掌言掌簿掌闱正七品女使六人尚衣局尚仪一人正五品司籍司乐司宾司赞正六品掌籍掌乐掌宾掌赞正七品女使二人尚服局尚服一人正五品司寳司仗司衣司饰正六品掌寳掌衣掌仗掌饰正七品女使二人尚食局尚食一人正五品司膳司酝司药司饎正六品掌膳掌酝掌药掌饎正七品女使二人尚寝局尚寝一人正五品司设司舆司苑司灯正六品掌设掌舆掌苑掌灯正七品女使二人正功局尚功一人正五品司制司珍司彩司计正六品掌制掌珍掌彩掌计正七品女使二人宫正司宫正一人正五品司正一人正六品女使二人内官监通掌内史名籍总督各职凡差遣及缺员具名奏请设令一人正六品丞二人从六品典籍一人正九品所掌文籍以通书算小内使为之神宫监掌太庙祭器及祭祀洒扫设令一人正七品丞一人从七品奉御一人正八品尚寳监掌御寳圗书凡用御寳则奉请然后付尚寳司官用之毕则捧入设令一人正七品丞一人从七品尚衣监掌御用冠冕衣服靴履设令一人正七品丞一人从七品奉御四人正八品尚膳监掌御膳设令一人正七品丞一人从七品司设监掌御用仪仗辇辂舆帐裀褥张设设令一人正七品丞一人从七品奉御四人正八品司礼监掌宫庭礼仪凡正旦冬至等节命妇朝贺等礼则掌其班位仪注及纠察内官人员违犯礼法者设令一人正七品丞一人从七品御马监掌御廏马匹设令一人正七品丞一人从七品直殿监掌各殿洒扫陈设设令一人正七品丞四人从七品小内使一十五人宫门承制掌传奉宣召设奉御五人正八品宫门守门官掌宫门洒扫时其开阖讥察出入设门正一人正八品副四人从八品内承运库掌宫御金银段疋等物设大使一人正九品副使二人从九品司钥库掌皇城各门管钥设大使一人正九品副使四人从九品巾帽局掌造内府冠帽设大使一人正九品副使一人从九品针工局掌造内府衣服设大使一人正九品副使一人从九品织染局掌织染段疋设大使一人正九品副使一人从九品颜料局掌烧造银朱等项颜料设大使一人正九品司苑局掌种莳蔬果大使一人正九品司牧局掌牧养孳牲设大使一人正九品皆于内官内选用外承运库掌收金银段疋等物甲字库掌收铜钱布疋颜料乙字库掌收衣服衾帐纸札等物丙字库掌收丝绵纱线丁字库掌收铜鐡锡香茶蜡诸物戊字库掌收毡衫胡椒并支收军器广源库掌收贮寳钞广惠库掌收支寳钞每库设大使一人正九品副使一人从九品皆于流官内选用隶戸部皮作局掌硝熟皮张成造靴鞋鞍辔兵仗局掌造各项军器寳源局掌皷铸铜器每局设大使一人正九品副使一人从九品皆于流官内选用隶工部
　　
　　二十五年二月己丑遣尚膳太监而聂司礼太监庆童赍勅往谕陜西河州等卫所属畨族令其输马以茶给之甲辰尚膳太监而聂等至河州召必里诸畨族以勅谕之诸族皆感恩意争出马以献于是得马万三百四十余匹以茶三十余万斤给之诸族大悦而聂遣使入奏命以马分给河南山西陜西卫所骑士（按此内臣奉使行事始也）
　　
