<!-- { "loadSidebar": true } -->
　　礼部一本会试届期乞行申饬前旨以隆宾兴盛典事看得礼科都给事中苗朝阳等题称会试届期乞行申饬内外帘诸臣校阅闗防当加精慎不得尚竒好异及狥情纵法又该本科给事中李周策条陈五事以禆大典内除谨撤帘一欵先该本部题覆云南道御史毛在等条议大畧与本官所奏相同无容别议外所有慎校文免送试核试卷严誊録四欵相应并议覆开列前件拟议上请伏候圣明裁定勅下本部通行各该衙门一体遵奉施行计开一曰慎校文前件臣等议国家专以文取士非徒欲炫竒吊诡将因言以占其素藴也往年文体之弊在于冗长自限字之法行则又流于空虚甚且文以子史粗疎之字杂以异端隠僻之谈而文体益壊矣去岁已经本部申饬厘正又经颁示正式用为模范所以挽浮诡而还之雅道者已不遗余力夫何士习日漓积弊未袪今都给事中苗朝阳等欲要经义论策期于平正典雅该博畅达反是虽工弗録给事中李周策欲要初场限以五百字论策限以千余字其冗长恠诞及引用佛经等语照辛未科例摘发戒饬俱与本部先今题准事例相同相应再行申儆合候命下严行典试诸臣力挽浇风痛革夙弊本部将前申饬文体章疏大书告示张挂贡院本部门首俾应试举人往来观览如场中仍蹈前弊不许誊红或送内帘考官不得取中违者听该科叅奏究治其初场论策遵照先年题准限字不许冗长过限其尤恠诞不经者照辛未科以不得誊録例摘发数巻送本部戒饬庶文体渐复于古而真才自是辈出矣伏乞圣裁一曰免送试前件为照国初士修实行诈伪既鲜防范亦疎迩来人心不古多有奸诈致玷盛典故乙丑科始有入觐官送试之议遵行己乆今科臣李周策议称司府有总辖之责州县有民社之寄欲速其赴任无非为地方计也吏部题称查点举人合照近日题覆事例惟用二司已经奉有明旨无容再议直颕府县官未议及相应议题请合行各省直隶府州县正官俱候照点举人其司府首领并州县官领勅之后即起程无得留滞庶良法并行不悖矣伏乞圣裁一曰核试巻前件臣等议得场中朱墨试巻收掌原有定员弥封誊録各有专责迩来诏旨徒勤奉行未至两畿失巻覆辙可惩至于弥封誊録等官徃往以进巻为完事其中遗失多不暇顾似于抡材之典犹有未称臣等方欲具题今给事中李周策条议及此委宜申饬合无行令各分考除将上等朱巻先期呈送主考外其落巻各封固钤记备开数目于掲晓前数日交付掌巻官查无缺少随即登簿至于墨巻则令晓谕前二三日抬入聚奎堂俟各分考比号对同讫其不取墨巻掌巻官即检查细数封贮会经堂同前朱巻于掲晓日付在场官押送本部交收庶闗防宻而意外之虞可免矣伏乞圣裁一曰严誊録前件臣等议得帘外诸臣职在防闲一切奸蠧皆当稽察迩来饬法申令可谓严宻但日乆弊生不无怠玩以故科臣苗朝阳李周策欲要严责帘外诸臣用意闗防殚精振饬俱于试典有禆相应题请合无行令监试提调等官入场之初责令兵畨官军人等严加防范如有捜出真正懐挟识认果系倩代并同号簿传逓互换者许实时首吿照例枷号示众问革至于场屋取士全凭朱巻以为去留则弥封誊録对读等所尤为紧要一有脱误即文堪中式未免沦弃今后各所官员务要亲加查对加意防闲毋得专委吏书生员以致差错如有三场朱巻字号不同字画胡涂脱落此数者许监试官指名叅究庶上下交警而宿弊可除矣伏乞圣裁奉圣旨墨巻于填榜之日送进原系闗防只照旧规其余依拟行
　　
　　二月礼部一本科场生儒阻挠捜检贾众骚扰事覆山东巡按吴龙征题生儒冯镇等阻挠捜检杖斥为民胡东潮等分别降级中式举人贾三凤发国子监肄业三年令其改省临期再考方准会试奉圣旨是
　　
　　礼部疏为恳恩覆试以昭公道事该礼科抄大学士申时行等奏前事奉圣旨卿等恳请覆试具见公慎髙桂本内有名举人着礼部便会同都察院及科道官当堂考试看阅具奏锦衣卫还差官与髙桂一同巡视钦此钦遵抄出到部除礼部尚书朱赓偶感伤寒注籍不与外左侍郎于慎行等谨会同都察院等衙门都御史等官吴时来等于本月初一日黎明至本部堂上公同掲书出题严加覆试随将原巻弥封从公品隲看得七巻文理平通一巻文理亦通臣等奉旨看阅未敢擅拟将覆试原巻各贴浮籖实封随本进呈御览伏乞圣裁奉圣旨这覆试举人你们既会同看阅文理俱通都准会试
　　
　　刑部云南司主事饶伸疏谓邪臣朋奸欺君狥私灭法恳乞圣断以培公道以快人心事臣窃惟权柄皇上之所独驭也主上人臣之所共事也而奸邪人心之所共恶也名噐不可以假人况贤科乎犬马报主阶草指佞神羊触邪况臣子乎今邪臣所为罔上行私者莫如科场之弊臣有慨于中乆矣夫科目者国家所以鼓舞天下之大权大柄也君不得以私诸臣父不得以私诸子法至公也故古之奸臣多矣而鲜有壊此法者畏人以三尺议其后也惟唐达奚恂中杨国忠二子宋汤思退中秦桧之子若孙书之史册以为丑诋此亦旷世一见耳未有人人冒滥如今日之甚者自舒鳌何洛文中张居正之子人犹以为骇也及三子连占科名而辅臣乃遂成故事于是戴光启沈自邠并收二相子而恬不知怪一时用事大臣乗此而得所欲者不可胜数也然未有大通闗节肆无忌惮如黄洪宪之为者以为一第不足以为重则居然举首矣势髙者无子则録其壻利重者非子则及其孙矣洪宪之情状已见于陛辞一疏及拆巻对号之日反复捜寻尽中所私而后己非惟敢于欺皇上且空天下为无人焉故榜出而人人切齿无不欲唾洪宪之面而笞其背也幸有礼臣髙桂之发其奸也据所指字眼闗节虽才有可録犹当亟以徇私弃之况文理讹谬章章若是而犹俱得保全洪宪腼然在列臣恐皇上有此不复有国法矣臣闻覆试之日尚多不能文者左都御史吴时来不分可否辄曰通得髙桂面斥之而时来忍耻力持竟尔朦胧拟请夫始犹掩耳盗铃今则入市攫金始犹一人为欺今则朋党面欺矣此何可令后世见也臣又见大学士王锡爵之辩疏内举祁奚为言夫奚之举子自举也岂假手于人哉即此一言而为私弊亦不能自解矣且字字剑戟而其中有曰突出一髙桂尤非大臣之语锡爵为相三年矣不闻与人为善而闻与人饰非自锡爵趋邪而忠臣贤士悉被斥逺佞夫憸人躐跻显要今又巧护其私以凌轹正直欺诳皇上其势又将为居正之续矣臣窃观皇上仁圣聪明抱大有为之资而邪臣壅蔽欺罔致大权大柄不由皇上而由邪臣天下后世将以此为圣明之累矣夫邪臣共享垄断之利而令皇上独受不察之名此臣所以终夜拊心不爱一身以报也岂愿碌碌与贵子弟比肩事主以为科目之羞郎署之玷哉今会试事又将竣矣臣恐复有观望效尤者伏乞皇上大奋干断将髙桂所论徇私举人严究斥退发下覆试原巻九卿科道从公细阅量留一二可録者以示圣恩重治黄洪宪作奸市私之罪以为人臣欺罔之戒至于吴时来附势灭法不称旨长王锡爵庇党恃势殊乏相度均乞速赐罢斥如是而公道可培人心自服他日之流弊永絶于此举矣臣昧死披沥干冒天威不胜战栗陨越之至奉圣旨科场之事已经各官条议积弊已革王衡等又经覆试若有欺弊科道岂无言者饶伸这厮妄言排击大臣刁讦辅相好生无理显是党护髙桂朋奸逞臆甚失国体饶伸着拿送镇抚司究问朋党主使来说
　　
　　镇抚司奏奉圣旨既究问明白饶伸憸邪小人出位逞臆诬谤大臣混淆国是本当重处念辅臣奏救姑着革了职为民髙桂虽未主使亦是朋党着降二级调邉方用
　　
　　二月命少傅兼太子太傅礼部尚书建极殿大学士许国詹事府掌府事太子宾客吏部左侍郎兼侍读学士王弘诲主会试取中举人陶望龄等
　　
　　廷试赐焦竑吴道南陶望龄及第五月改进士王肯堂刘日宁顾际明庄天合董其昌蒋孟育区大相黄辉冯有经傅新徳周如砥朱国祯乔胤唐效纯林尧俞孙羽侯徐彦登包见捷罗栋吴鸿功冯从吾郭士吉为庶吉士命吏部左侍郎太子宾客兼侍读学士沈一贯礼部左侍郎兼侍读学士田一儁教习
　　
　　弇山堂别集巻八十四
　　

　　●钦定四库全书
　　
　　弇山堂别集巻八十五
　　
　　（明）王世贞 撰
　　
　　○诏令杂考
　　
　　自髙帝以后书檄之类不登诏令及不可以入史传者録以备考
　　
　　高帝平伪周榜
　　
　　髙皇圣旨呉王令旨总兵官准中书省咨敬奉令旨予闻伐罪救民王者之师考之往古世代昭然轩辕氏诛蚩尤殷汤伐葛伯文王伐崇侯三圣人之起兵也非富天下本为救民近覩有元之末主居深宫臣操威福官以贿求罪以情免台宪举亲而劾雠有司差贫而复富庙堂以为虑方添冗官又改钞法役数十万民湮塞黄河死者枕藉于道途哀苦声闻于天下不幸小民误中妖术不觧其言之妄诞酷信弥勒之真有冀其治世以蘓困苦聚为烧香之党根蟠汝颍蔓延河洛妖言既行凶谋遂逞焚荡城郭杀戮士夫荼毒生灵无端万状元以天下兵马钱粮大势而讨之略无功效愈见猖獗然事终不能济世安民是以有志之士旁观熟虑乗势而起或假元世为名或托香车为号以孤兵自立皆欲自为由是天下土崩瓦解予本濠梁之民初列行伍渐至提兵灼见妖言不能成事又度末运难以立功遂引兵渡江赖天地祖宗之灵及将相之力一鼓而有江左再战而定浙东陈氏称号据土上游爰兴问罪之师彭蠡交兵元恶授首父子兄弟面缚舆榇既待以不死又封以列爵将相皆置于朝班民庶各安于田里荆襄湖广尽入版图虽化理未洽而政令颇修惟兹姑蘓张士诚为民则私贩盐货行刼于江湖兵兴则首聚凶徒负固于海岛其罪一也恐海隅一区难抗天下全势诈降于元坑其参政赵琏囚其待制孙撝二也厥后掩袭浙西兵不满数万地不足千里僭号改元三也初冦我邉一战生擒其亲弟再犯浙省扬兵直捣其近郊首尾畏缩四也又诈谋害杨左丞五也占据浙江钱粮十年不贡六也知元纲已坠公然害其丞相达实特穆尔南台大夫布哈特穆尔七也恃其地险食足诱我叛将掠我邉民八也凡此八罪又甚于蚩尤葛伯崇侯虽黄帝汤文与之同世亦所不容理冝征讨以靖天下以济斯民爰命中书左相国徐达总率马步舟师分道并进攻取浙西诸处城池己行戒饬军从征讨所到殱厥渠魁胁从罔治备有条章凡逋逃臣民被陷军士悔悟来归咸宥其罪有尔张氏臣寮果能明识天时或全城附顺或弃刃投降名爵赏赐予所不吝凡尔百姓果能安业不动即我良民旧有田产房舍仍前为生依额纳粮以供军储余无科取使汝等永保乡里以全室家此兴师之故也敢有千百相聚旅拒王师者即当移兵剿灭迁徙宗族于五溪两广永离乡土以御邉戎凡予之言信如皎日咨尔臣庶毋自或疑敬此除敬遵外咨请施行准此合就备出榜文晓谕教依令旨事意施行右文榜须议出给者
　　
　　龙鳯十二年五月二十一日太守荆营许士杰赍到
　　
　　与库库特穆尔书一
　　
