<!-- { "loadSidebar": true } -->
　　太监于经者得幸豹房诱上以财利创开各处皇店榷敛商货后复随驾巡幸不离左右上感疾以来饮食多不当意经狎宠应对时有触犯上怒曰此竖愚戅至是其寘内书馆令翰林官约束之毎日自辰至夕必常在馆俟其知悔出言能慎乃以闻时经已年老且不识字至则俛首与诸内竖肩自是踈斥不复得见上矣
　　
　　十六年丙寅上崩于豹房先一夕上大渐惟太监陈敬苏进二人在左右乃谓之曰朕疾殆不可为矣尔等与张鋭可召司礼监官来以朕意达皇太后天下事重其与内阁辅臣议处之前此事皆由朕而误非汝众人所能与也俄而上崩敬进奔告慈寿皇太后乃移殡于大内是日传遗旨谕内外文武羣臣曰朕疾弥留储嗣未建朕皇考亲弟兴献王长子年已长成贤明仁孝伦序当立已遵奉祖训兄终弟及之文告于宗庙请于慈寿皇太后即日遣官迎取来京嗣皇帝位奉祀宗庙君临天下又传慈寿皇太后懿旨谕羣臣曰皇帝寝疾弥留已迎取兴献王长子来京嗣皇帝位一应事务俱待嗣君至日处分于是司礼等监太监谷大用韦霦张锦内阁大学士梁储定国公徐光祚驸马都尉崔元礼部尚书毛澄奉金符以行初司礼监官以太后命至内阁与大学士杨廷和等议所当立者既定入白太后取旨廷和等候于左顺门顷之吏部尚书王琼排掖门入厉声曰此岂小事而我九卿顾不预闻耶众不答琼意乃沮是日又传遗旨令太监张永武定侯郭勋安邉伯朱泰尚书王宪选各营马步官军防守皇城四门京城九门及草桥芦沟桥等处东厂锦衣卫缉事衙门及五城巡视御史各督所属巡逻毋得怠玩又传遗旨豹房随侍官军劳苦可悯令永勋泰宪提督统领加意抚恤罢威武团练营官军还营各邉及保定官还镇革各处皇店管店官校并军门办事官旗校尉等各还卫其各邉镇守太监留京者亦遣之哈宻及土鲁畨佛郎机等处进贡夷人俱给赏令还国豹房畨僧及少林寺和尚各处随带匠役水手及教坊司人南京马快船非常例者俱放遣以上数事虽奉上遗旨实内阁辅臣请于太后而行者皆中外素称不便故厘革最先云时内臣得幸豹房者张鋭张雄为首鋭居东厂雄入司礼监皆弄权纳赂势行中外宸濠前后馈送各万计鋭假缉事侵挠诸司事稍不顺者即中以祸人尤畏之次则张忠性凶暴屡以提督军务伪功受赏时谈武艺诱上巡游其家霸州保匿羣盗张茂等分入所掠而刘宠刘宸卒为大患实忠纵之于经首开皇店于九门闗外张家湾宣大等处税商榷利怨声载路毎岁额进八万外皆为已有创寺置庄动数十万暴殄奢侈乃前此所未有者孙和谋管团营挟势取赂刘养専领内官监营造侵欺料直掊敛役钱公私蠧耗几竭苏进佛保赵林马英刘拳周昻皆旦夕不离左右而进尤亲昵刘祥丘得吴经颜大经许全马锡张信始贿鋭雄及钱宁出为镇守复贿江彬扈驾巡游与淮等张皇声势所至捜求女妇科索民财甚于狼虎上为此軰蛊惑而莫之悟天下莫不恨之
　　
　　四月福建道监察御史王钧劾奏司礼监太监魏彬与逆恶江彬结为婚姻内外盘据御马监太监张忠于经蘓缙或争功启衅排陷忠良或首开皇店结怨黎庶或导引巡幸流毒四方他如宣府镇守太监刘祥总兵都督朱振巡抚都御史寗杲夤缘内批侵盗邉饷甘肃镇守太监王欣总兵都督栁涌巡抚都御史文贵假贡献而重困邉方引外夷以窥伺中国此数臣皆彬之党今彬既捕治此軰亦宜亟赐并处以明法纪以清奸党得旨魏彬已有处分张忠排陥忠良于经首开皇店苏缙导引巡游本当重治姑从寛各发孝陵卫充军刘祥罪恶深重着巡按御史提解法司会问王欣已去任寗杲文贵冠带闲住朱振栁涌兵部查议以闻上谕阁臣曰朕入继大统虽未敢顾私恩然母妃逺在藩府朕心实切恋慕可即写敇遣官奉迎并宫眷内外员役咸取来京兵工二部仍各差郎中一员沿途供具于是遣司礼监太监秦文内官监太监邵恩等捧笺诣安陆奉迎圣母
　　
　　先是宸濠叛都御史王守仁倡义讨之濠既就擒而安边伯朱泰左都督朱晖太监张忠张永等乃复冒功升赏于是纪功官给事祝续等言泰等兵至江西时去宸濠就擒之日已将两月其所捕治止是助逆郡王将军及从逆文武职官军民人等俱事定归府或逃匿民间束手待罪非既解复聚临阵克获之功及平虏伯朱彬随驾驻札南京未尝亲到江西所报功次俱系扬州府等处系解人犯事属攘冒其先曽给赏官军银牌并宜追夺疏入下其事于兵部
　　
　　吏科给事中阎闳言臣伏闻陛下赐扈驾太监谷大用等人银千两币二十疋随行人员银百两少者亦不下数十两臣窃以为过矣臣观歴代以来藩王入继大统者序援立之功则主威亵私扈从之人则侍卫骄弛戚幸之禁则请托行此治乱安危之几辨之不可不早也愿陛下裁择上嘉纳之
　　
　　初司礼监太监魏彬为其弟英辞免伯爵得旨伯爵准辞仍令为都督同知子弟世袭锦衣卫指挥使于是给事中杨秉义言魏彬著名八党流毒四方结姻江彬固宠怙势罪不容诛乃掩其滔天之恶全其弟世袭之官非所以示天下也乞收回成命亟治彬罪削英之职革其世袭以昭至公会给事中徐景嵩亦言魏彬及御马监太监谷大用先附逆瑾继党江彬潜相引援窃弄威福并宜寘之典刑以谢天下给事中吴岩亦言魏彬不宜仍令供职其弟英不宜止削伯爵及言安边伯许泰依附江彬同恶相济昨至江西阴嗾太监张忠棰辱守臣已复深夜勒兵云备仓卒思以动先帝之疑畏而掩都御史王守仁之功至其擅权纳贿残暴险谲之恶擢髪不能尽数宜断自宸衷亟赐处治实社稷苍生之福于是上命锦衣卫执泰送都察院鞫治以闻而魏彬等仍置不问及云南道监察御史萧淮等奏太监谷大用丘聚张永等蛊惑先帝党恶为奸放逐大臣陷害忠谠变乱成法盗窃名器并宜诛戮以谢天下得旨谷大用丘聚降奉御孝陵司香张鋭张雄张忠于经刘祥孙和刘养佛保赵林马英苏缙刘拳周昻吴经丘徳颜大经许全马锡张信钱安张洪马昻周恵畴王果皮徳朱福臧贤刘实执送都察院鞫治魏彬张永闲住其弟侄义子人等官爵冒滥者并依诏书查革
　　
　　赐司礼监太监王岳范亨赠官仍各荫弟侄一人为锦衣卫百戸世袭正徳初年内侍刘瑾等八党乱政岳亨与大学士刘健等谋诛之语泄瑾矫命杖岳亨于内门遣发南京寻令人追杀之至是彬聚大用永败上念岳亨以忠死故有是命
　　
　　罢后军都督府右都督张举举太监张忠弟也
　　
　　罢镇守湖广太监李镇回京以廵按直隶监察御史孙元劾镇扈驾襄阳棰辱知府吴华也
　　
　　初逆濠府内典寳等官阎顺刘良陈宣窥知濠谋为不轨赴京奏闻濠知之宻贿朱宁臧贤欲得顺等而甘心焉会有旨阎顺刘良陈宣发充孝陵神宫监净军乃得不死至是上疏自白其寃刑部议覆上以阎顺等忠义可嘉诏司礼监查奏起用
　　
　　后军都督府带俸平凉伯马山辞伯爵左军都督府右都督马钊辞职任俱准免山钊出太监马永成厮养累以冒功传升本非所据也
　　
　　锦衣卫都指挥郭鳌指挥王钦殷堂周瓉姚瓉千户王锦王铨周保蓝华章琏有罪下狱鳌等皆以党附钱宁江彬擅作威福给事中汪玄锡等御史李镇等交章劾之故有是命
　　
　　旧制守备内臣在凤阳者止令奉侍皇陵兼管皇城安挿庶人司门禁鎻钥在宻云者亦止以分守名仍聴蓟州镇巡官节制正徳以来中贵恣横夤缘内批奏讨符验旗牌兼辖地方奏改镇守或充副总兵越分行事民甚苦之至是兵部遵奉诏旨请一切复旧制改给敕谕夺其符验旗牌制曰可
　　
　　正徳丁丑大同应州役止生擒敌一斩首十有五而将士夤縁滥邀升荫至是兵部奉诏议裁除许泰已夺伯爵江彬江勲神周张洪俱已系治独李秉等八人有斩获功丁见等三十三人曹恵等三人皆死于阵宜升级如故郑山等十六人在阵被伤宜改升署级其谷铠王勋冯政等九百三十四人及中官张永魏彬张忠等九人荫授弟侄等锦衣卫官悉宜裁革上从之
　　
　　令分守四川建昌上都司地方太监赵钦不得兼领川南道从兵部议复旧制也
　　
　　云南道监察御史萧淮劾奏太监张永前在江西擅权纳贿故纵逆党辄以私忿械系无辜即今刑官虽多所辨释而瘐死含寃者尚不可数计宜寘之法典以谢天下因言谷大用魏彬八党之首恶武忠孝庙之罪人并宜逮治得旨谷大用等已处分永降为奉御往南京孝陵司香
　　
　　钱寜伏诛宁家世不知所出幼时其父鬻为太监钱能养子冒姓钱正徳初逆瑾用事能结纳之宁因得见毅皇帝宁性獧狡柔佞善伺察迎合大被宠幸赐姓冒功升锦衣卫正千户正徳五年瑾谋逆事露宁以计免寻升左都督掌锦衣卫事典诏狱权日益重恣肆无忌引乐工臧贤回回人于永及畨僧等相比昵为奸请于禁内建豹房新寺日侍毅皇帝畋游为娱乐蒙蔽聪明招权纳贿伪旨传升各邉将官及镇守内臣所得金银珠玉以数百万计时宸濠久蓄异志宁得濠重贿因与图复护卫屯田且令濠数进金玉玩好毎进必贿宁以达宁又伺朝廷动静泄之于濠正徳十四年五月濠逆谋益着言者益力毅皇帝遣太监赖义驸马都尉崔元都御史颜頥寿往按其事宻令侦卒林华兼程以报濠即举兵不逾月就擒而宁之奸逆始露乃捕宁及其族属皆下狱会太监张永亦发其奸事下法司锦衣卫杂治毅皇帝崩上即位磔于市仍揭宁罪状并绘处决图榜示天下宁以厮养小人依凭城社遂至黩货无厌党逆成奸几危社稷便嬖憸邪之能乱政如此
　　
　　福建道监察御史卢琼请罢各处镇守内臣疏入报闻嘉靖元年正月南京锦衣江淮等卫原设水军马快战船永乐间迁都北京遂専以运送郊庙献新及上供品物军需器仗其后管运内臣假托虚増肆为奸利上登极诏革其弊进解船只如旧例毎起不过三只南京兵部尚书乔宇因奏裁船数视弘治间减十之四正徳间减十之七上皆从之至是诸监局内臣竞请乞如正徳中例守备太监戴义以闻兵部执奏诏书既出不宜纷更得旨如弘治年例以后不许再议増减
　　
　　浙江巡按御史何钺奏先任浙江镇守太监刘璟王堂浦智织造太监晁进皆黩货害民虽遭罢革未泄众愤都察院复议请逮问追赃智贪纵尤甚宜寘重典得旨四人业已处分免逮问所坐赃物如议追没
　　
　　原任四川巡抚胡世宁奏分守建昌太监赵钦贪暴不法恶党依慿煽虐请逮治之兵部尚书彭泽覆如世宁奏因请罢镇守诸内臣得旨钦降奉御安置南京新房其党雷瓉等俱下狱分守官仍令司礼监推补
　　
　　守备紫荆闗太监耿忠奏新城等仓放支畧尽军无见粮乞行所在征纳本色或召商籴买以济缓急户部议言往者夏秋税法不画一承解包纳之徒得以候时贵贱自择本折去取肆渔猎其中顷年奏行折收召买之例榖贱召买榖贵折银而官价不亏榖贵放本色榖贱放折色而军士沾恵计无便于此者但本折二色未定闗支月分委官乐折支之便召买坐废而军饷恒苦不给今请自元年正月为始本折间月闗支其折色毎石如例给银四钱五分其本色聴委官召买支用或价直太髙召买不及毎石加银二钱给之候米麦价平及期贸易本色务足半年之用上是之
　　
　　户部奏上林苑监嘉蔬等署添设内官虐使菜户奸利不法请复旧制以文职提调便上切责佥书监工等官数其蠧政害民罪状姑令改图再犯不宥且命有缺勿补
