<!-- { "loadSidebar": true } -->
　　靖十八年改上太宗体天弘道髙明广运圣武神功纯仁至孝文皇帝尊号为成祖启天弘道髙明肇运圣武神功纯仁至孝文皇帝加上皇考恭睿渊仁寛穆纯圣献皇帝尊号为睿宗知天守道洪徳渊仁寛穆纯圣恭俭敬文献皇帝按世宗欲罢太宗之配天而宗祀献皇于明堂以配上帝故有所更置耳
　　
　　天子别号
　　
　　正徳五年上自号大庆法王西天觉道圆明自在大定慧佛特给黄金印白玊轴头诰命嘉靖三十五年恩封睿宗为三天金阙无上玉堂都仙法主玄元道徳哲慧圣尊开真仁化大帝献皇后为三天金阙无上玉堂总仙法主玄元道徳哲慧圣母慈化天后孝烈方皇后为九天金阙玊堂辅圣天后掌仙妙化元君上初封灵霄上清统雷元阳妙一飞玄真君加封九天弘教普济生灵掌阴阳功过大道思仁紫极仙翁一阳真人元虚玄应开化伏魔忠孝帝君再加太上大罗天仙紫极长生圣智昭灵统三元证应玉虚总掌五雷大真人玄都境万寿帝君自是至四十五年又不可胜纪矣
　　
　　天子爵封
　　
　　髙皇帝初渡江下太平称行中书省马步水军大元帅下建业称江南等处行中书省中书右丞相吴国公寻进吴王皆诸将推而以宋龙凤主命行之也
　　
　　正徳十三年七月司礼监太监萧敬传奉圣旨近年以来塞外犯顺屡害四方兵戎废弛其辽东宣府大同延绥陜西宁夏甘肃尤为要任今特命总督军务威武大将军总兵官朱寿统率六师分布人马或攻或守即写各地方制勅与之使其必扫凶残靖安民物至于河南山西东北直隶倘有小寇亦各给与勅书使率各路人马剪削朱寿者上所自命名也寻召内阁九卿科道官于左顺门谕旨皆泣谏弗纳八月手勅吏部总督军务威武大将军总兵官朱寿统领六师扫除边患累建奇功特加封镇国公岁支禄米五千石吏部如勅谕奉行该尚书陆完等执奏不聴仍批注于后军都督府带俸十四年正月手勅吏部镇国公朱寿特加太师又传旨谕吏部总督军务威武大将军太师镇国公朱寿今徃南北两直隶山东泰安州等处尊奉圣像供献香帛祈福安民内阁部院科道部属官极谏不聴八月传旨宁王宸濠悖逆天道谋为不轨擅杀巡抚等官烧毁府县荼毒生灵传闻已至湖口将犯南京即令总督军务威武大将军总兵官后军都督府太师镇国公朱寿亲统各镇官军征剿又传旨朕亲率六师奉天征讨仍托总督军务威武大将军镇国公名号还写制勅便于行事
　　
　　三祖爵封
　　
　　髙皇帝之曽祖四九公宋龙凤九年赠资徳大夫江南等处行中书省右丞上护军司空吴国公是曰懿祖配侯氏赠公夫人祖初一公赠光禄大夫江南等处行中书省平章政事柱国司徒吴国公是曰熙祖配王氏赠公夫人父五四公讳世珍赠开府仪同三司上柱国録军国重事中书右丞相太尉吴国公是曰仁祖配陈氏赠公夫人岂诸将臣上之而以宋龙凤之制行之耶抑龙凤主来见册也
　　
　　两宫并尊
　　
　　宪宗初嫡母钱上徽号曰慈懿皇太后生母周曰皇太后钱太后崩周太后始有圣慈仁寿之号
　　
　　正徳中母后张已上徽号曰慈寿皇太后矣
　　
　　嘉靖初加尊号曰昭圣慈寿皇太后称皇伯母而圣母蒋止称章圣皇太后三年加张太后尊号曰昭圣康恵慈寿而蒋太后亦加号曰章圣慈仁然尚有二字异也十五年昭圣加恭安二字于康恵上而章圣加康靖贞寿于慈仁下遂并加八字无别矣
　　
　　隆庆六年今上即位上嫡母陈号曰仁圣皇太后生母李号曰慈圣皇太后而万厯六年加懿安于仁圣上加昭文于慈圣上十一年仁圣复加康靖二字慈圣亦加明肃二字葢不惟等重无别而字义之间亦分轩轾矣
　　
　　亲王赐道号
　　
　　世宗末赐徽王厚爝号忠孝（阙）一真人辽王宪■〈火节〉号（阙）一真人黄金印大于国寳后皆追夺
　　
　　亲王将兵
　　
　　国初皇侄文正以总兵镇洪都诸将悉聴节制后秦王征西虏晋王燕王征北境楚王湘王征五开洞蛮俱领勑为大将统兵公侯皆聴节制有功永乐元年初下京师制髙阳郡王髙煦充征北副将军北平开原诸卫及从征官军悉聴节制
　　
　　亲王授官
　　
　　国初皇侄文正初为同佥书枢宻院事特拜大都督府大都督秦王为宗人令晋王燕王为左右宗人正周王楚王为左右宗人俱正一品
　　
　　诸王公主初定岁禄
　　
　　九年定诸王公主岁供之数亲王岁支米五万石钞二万五千贯锦四十疋纻丝三百疋纱罗各一百疋绢五百疋冬夏布各一千疋绵二千两盐二百引茶一千斤马匹草料月支五十匹靖江王府岁米二万石钞一万贯余比亲王减半马匹草料月支二十匹公主未受封者岁支纻丝一十疋纱一十疋罗一十疋绢三十疋夏布三十疋木棉布三十疋绵二百两已受封者庄田一所岁收粮一千五百石钞二千贯亲王子男未受封者岁支纻丝罗绢冬夏布绵同公主女半之男已封郡王者岁米六千石钞二千八百贯锦十疋纻丝五十疋罗二十五疋纱二十五疋绢一百疋夏布一百疋木棉布一百疋绵五百两盐五十引茶三百斤马匹草料月支十匹女已受封及嫁者岁米一千石钞一千四百贯亲王世子岁赐同郡王郡王之子袭封者比始封郡王减半郡王女县主已嫁者岁米五百石钞五百贯后至二十二年以物力不给更定为今制自初封十王之外未有沾被者
　　
　　亲王岁禄之异
　　
　　亲王岁禄万石考宣徳元年周王岁禄加至二万石以太宗母弟也汉赵二王又加至各三万石以太宗亲子也若代王六千石唐王五千石韩王三千石伊王辽王二千石岷王一千五百石肃王一千石则以边饷之不继或多赐庄田草场以益之非有隆杀也
　　
　　亲王功赏之厚
　　
　　宗王以贤徳维藩不当有战功而髙帝则独重之洪武中秦晋燕数北征有功赏最重楚湘次之其可考者晋燕二府赐钞各一百万锭楚王征云南阿鲁秃等处赐秦马三千匹黄牛二千头牦牛一千头羊九千只
　　
　　永乐赏谷王橞金川门功乐七奏卫士三百金银大剑金三百两银三千两钞三万锭彩币三百疋良马四匹金笼鞍辔二副又马二十四匹金鞍二副银五百两钞四万六千锭锦十疋纻丝绫罗各六十疋绢百九十疋又银千两钞三万锭袍衣三袭绢五百疋白兠罗绵一条西洋布三十疋檀香三百斤降真香五百斤胡椒苏木各千斤良马十匹羊百羫酒五百缻椰子三百火者百人赏蜀王椿发谷府反谋功黄金二百两银千两钞四万锭玊带一金织衮龙纻丝纱罗衣九袭纻丝纱罗各五十疋绒锦十疋彩绢千疋兠罗绵十条髙丽布一百疋白米千石胡椒千斤良马十匹金鞍二副又银四千五百两钞十万锭米万石纻丝五百疋纱罗各二百五十疋绢一千疋兠罗绵六十条苏木五千斤胡椒三千斤珍珠一百九十二两马一百五匹金鞍二副火者百人洪熙赏赵王髙燧山陵功白金三千两钞三万贯彩币二百表里马十匹
　　
　　亲王诞辰特颁
　　
　　永乐初周定王橚诞辰赐冠一通天犀带一彩币三十疋金香炉合各一玉观音金铜佛各一钞八千锭羊十腔酒百缾立春赐彩币三十疋珠翠春花各四十枝酒千缾羊百牵马十匹金鞍二副按我朝诸王于此二节例无庆赐独定王以同母弟得之至王薨而后已盖特恩也
　　
　　亲王封国改建
　　
　　洪武初封吴王橚改封周王封豫王桂改封代王封汉王楧改封肃王封卫王植改封辽王
　　
　　亲王降封
　　
　　永乐中徐王允■〈火熙〉降封瓯宁王奉懿文皇太子祀
　　
　　郡王同亲王
　　
　　髙皇之世皇侄文正以大都督总制南昌摧陈友谅后虽用骄僣致殒而念亲念勲上实不忘故其子守谦虽封郡王冠止七旒禄止二千石而特设内外承奉长史等官宫城庄田宗社之类皆与亲王等
　　
　　宗王献诗奬赏
　　
　　洪熙元年韩王冲■〈火或〉襄陵王冲秌乐平王冲■〈休上火下〉各献诗颂上叹而嘉之赐勅奬谕比之东平河间仍赉韩王白金五百两钞六千锭锦六疋纻丝二十表里纱罗各二十疋二王各白金二百五十两钞四千锭锦三疋纻丝十表里纱罗各十疋仍令户部加支本色禄米有差祖宗朝亲亲右文其隆渥如此
　　
　　夷王如亲王
　　
　　西虏如忠义王北邉如太平王如和宁王皆待之以王号取羁縻而已独永乐哈密忠顺王筑城池赐金印复设长史纪善卫经歴以中国庶僚周安刘行韦思诚充之则俨然亲王矣哈密累建累废后为土鲁畨所并虽以诏旨还王及印微弱不振终难复也
　　
　　异姓追封王
　　
　　国朝推刘氏白马之约于勲戚大臣无生封王者惟赠典则有之今记于左
　　
　　滁阳王郭子兴以旧帅追封
　　
　　杨王陈公以外大父追封徐王马公以外父追封俱无名外髙祖太王外曽祖髙王俱无姓
　　
　　陇西王李贞以姊夫及子文忠功追封
　　
　　中山王徐达开平王常遇春岐阳王李文忠宁河王邓愈东瓯王汤和黔宁王沐英定逺王沐晟河间王张玊定兴王张辅东平王朱能宣平王朱永以功追封
　　
　　平阴王朱勇以死难追封
　　
　　宁阳王张懋定襄王朱希忠以恩旧追封以上庙像用七旒冠皮弁及诰命用宝轴金册宁阳定襄后以言者追论非例见褫
　　
　　又
　　
　　洪武三年大封勲臣所谓生封公死封王者凡六人其后李韩公善长冯宋公胜皆以罪不得封而封王者汤信公和沐西平英也沐定逺晟朱宣平永已不能无异议矣朱平阴之死败绩与丘淇公同而得封王爵至李陇西贞张宁阳懋朱定襄希忠抑又异矣
　　
　　异姓封王
　　
　　永乐末年额森托噶来归赐姓名金忠封忠勇王奉朝请其禄俸傔从在公之下侯之上然累加太保太子太保等官又在京及典兵出征非四夷封爵比也
　　
　　赠三代王
　　
　　洪武三年追封鄂国公遇春为开平王十六年曹国公文忠为岐阳王十八年魏国公达为中山王二十五年西平侯英为黔宁王俱追封其三代曽祖祖父为王鄂魏曹以勲西平兼以戚也洪熙初追封东平河间亦三代王后无之
　　
　　再进公号
　　
　　吴元年封中书左相国李善长宣国公右相国徐达信国公时上尚为吴王也洪武三年左丞相宣国公善长进封韩国公禄四千石右丞相信国公达进封魏国公禄五千石
　　
　　再易侯号
　　
　　豫章侯胡廷瑞改封临川侯
　　
　　父子易封
　　
　　甲令袭封仍故号常忠武遇春封鄂国公薨子茂袭改封郑国公茂得罪弟升改封开国公邓武顺愈封卫国公子镇袭改封申国公纳哈出降附封海西侯子察罕袭改封沈阳侯濮英赠金山侯子玙改封西凉侯
　　
　　遥授国公
　　
　　廖平章永安为张士诚所获不屈被囚遥封楚国公卒后改封郧以避王封也
　　
　　恩泽公
　　
　　髙帝最重公封下于王一等其时独李曹公贞以尚主由恩亲侯进封然与其子文忠同爵不甚异也至二十三年都督佥事胡显以皇充妃从子侍楚王征蛮洞功甚微进封梁国公则甚异矣永乐初徐定公增寿以皇后弟输款被祸封遂世袭嘉靖初张昌公鹤龄以太后兄推恩郭翊公勋以督工进封真阔异之典也然昌翊二国是流爵非世袭
　　
　　袭爵公侯赠王公
　　
