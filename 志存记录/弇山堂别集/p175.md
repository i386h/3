<!-- { "loadSidebar": true } -->
　　曩者初无兵端尹焕章来得书惠绮即遣汪河同往为生者贺没者吊安知去而不回复遣人去皆被拘留且阁下昔与博啰构衅雌雄未决尚以知院郭云同佥任亮攻我景陵掠我沔阳予思此城虽元之故地乆在他人之手予从他人得之非取于元也阁下外假元名内懐自造一旦轻我遂留前使予虽不较但以合下内艰未除犹出兵以欺我使其势专力全又当何如合下果若挟天子令诸侯创业于中原则当开诚心示磊落睦我江淮今乃遣珠展实都率兵深入淮城杀掠人民殆非所宜况有自中原来者备言张思道李思齐等连和欲专并合下此甚可虑之秋安可坐使西北数雄结连闗内反舍近圗欲趋逺利极力支吾非逺计也予尝愽询广采闗中将军欲为乱恐不利于合下故再遣人叙我前意述我所闻合下其图之节次使命若总遣回庶不失旧好惟亮察焉
　　
　　其二
　　
　　曩自尹焕章来随遣汪河报礼至今不还予思阁下意当此之时博啰提精兵住云州与京师宻迩其势必挟天子阁下恐在其号令中故力竞若归使者必泄其谋故留而不遣阁下岂不知春秋战国豪杰之士平世则讲信修睦朝聘以时如季札至鲁请观周乐韩起来聘因考周礼未闻有拘留之典也有事则逺交近攻合从连衡以恤邻国以保宗社至于观兵约战使命往来犹恐前后相误亦未闻有拘留者古人诚心相待如此惟春秋有郑示絶于椘椘人执良霄汉累伐匈奴匈奴拘蘓武此夷狄报怨之浅见岂意阁下反效之予亦不以此介意予常言齐有十二山河桓公因之以九合诸侯秦有百二山河周汉据之以一统天下三晋表里山河晋文以世主覇业幽燕北有居庸南阻三闗天下都会此四要之地阁下兼得而跨有之当留意于此阁下自以智髙势大傲然不答亦不复于此留心方且千里裹粮逺争江淮之利是阁下弃我旧好而开新衅也兵势既分未免力弱是以博啰虽死亡余孽跳梁于西北凤翔鹿台之兵合党而东出俞保拒战于乐安王仁迯归于东齐幽燕无腹心之托若加之以南面之兵四面并起当如之何此皆中原将士来归者所说岂不详于使臣往复之词耶阁下拘留使臣果何益哉意者阁下不过欲挟天子令诸侯以效魏武终移汉祚然魏武能使公孙康擒袁尚以服辽东使马超擒韩遂以定闗中皇后太子如在掌握中方能伪定中原阁下自度能垂绅搢笏决此数事乎恐皆出魏武下矣且古之为国者不独君能断于上臣亦善谋于下汉王在成皋待楚使以草具待亚父使以太牢从陈平计也礼虽有厚薄未尝敢拘留也拘留之意虽出阁下亦可见谋臣又出陈平下矣事皆如此魏武之意岂得成哉傥能幡然改辙续我旧好还我使臣救烖恤患各保疆宇则地利从可守后患从可缓为阁下利岂浅浅哉如或不然我则整舟楫乗春水之便命襄阳之师径唐邓之郊北趋许汝以安陆沔阳之兵掠徳安向光息使安丰濠泗之将自陈汝捣汴梁徐邳之军取济寜淮安之军约王信海道舟师会俞保同入山东加以张李及天保努腹心之疾此时阁下之境必至土崩瓦解是拘使者之计不足为利而反足以为害矣惟阁下与诸子同谋之毋徒独断以遗后悔
　　
　　其三
　　
　　自古有匡天下之志者必有容天下之量而后能成安天下之功使其规模狭隘执见不广其为量也小矣又何能成安天下之功哉予自起义以来拓地江右阁下之先以兴复为名提兵河北相去辽逺各天一涯继闻令先王去世阁下克成其功且以尹焕章赍书致礼跋渉而来使予踊跃兴起乃知阁下能行令先王未行之事岂不为之快然用遣汪河致礼同往为死者吊生者庆初非无故也今汪河去而不还予初不能无疑然乆而得释者政以此时博啰跋扈倒持国柄元之兴替在其掌握故阁下以静御动一则恐起天下豪杰之心二则恐出博啰自为之后汪河之留似有说矣兹歴岁乆终不见还乃知阁下执见不广度量不弘何自信其始而不信其终耶予请复以古人之事言之昔春秋之世诸侯分治亦有以社稷为重生灵为念者故朝聘以时会盟以道且如鲁襄公即位之始卫使叔圉晋使智武子来聘襄公亦以季武子如卫穆叔如晋此交好之间未尝执其使者齐桓公伐楚楚使行人来聘师乃次于陉此兵交之际亦未尝执其使者古人岂不思一介之使不过将诚道意所拘者小所失者大也况阁下控守之地东连齐岱西拒秦陇北接幽蓟南抵长河地非不逺兵非不多所虑者张思道操刃于潼闗李思齐抗衡于秦陇俞保之兵蓄变于肘腋王信之众生衅于近郊恐阁下自以功成遂安如泰山置之不问坐使诸雄连结祸机一发首尾莫救此深为阁下惜也所以数四遣人奉书渎听者是予欲尽一得之愚于阁下阁下何为自矜拘使不答间者祸起山东兵连秦塞幽并混挠鼎沸不寜此皆予前日屡告之言为阁下今日明验阁下何不取鉴焉抑又闻古之立事业者必求士之多闻博学以广其才深谋逺虑以益其智今阁下用兵中原迄今十载幕下岂无其人乎何有其人不知以卫晋之使于鲁也为何如鲁之复命于卫晋也为何如设曰各尽其礼则当磊磊落落竭忠言于阁下执此为法即遣能使刻日将命以汪河钱祯等还岂惟不失前盟亦可取信于天下使其不然是又开我南方之兵端为彼后日之战患祸网日婴恶贯日积强敌益増仇雠不解阁下虽深谋如莽操诡计如荣温英雄满前何以取胜功被天下守之以逊富有四海守之以谦况其为臣者乎阁下其深思之
　　
　　与李思齐
　　
　　前者遣使通问至今未还岂所使非人忤足下而留之欤抑元使适至足下不能隠而杀之欤若然亦时势之常大丈夫当磊磊落落岂以小嫌介意哉夫坚甲利兵深沟髙垒必欲极力抗我军不知竟欲何为昔足下在秦中人以兵众地险而从之虽有张思道专尚诈力孔兴等自为保守库库特穆尔以兵出没其间然皆非勍敌足下当时不能圗秦自王己失此机今中原全为我有向与足下相为犄角者皆披靡窜伏足下以孤军相持徒伤物命终无所益厚徳者岂为是哉朕知足下不守凤翔则必深入沙漠以圗后举足下初入其地部落面从然族类不一其心必异据其地不足以为资失其地足可以自损使兵威常强尚云可也倘中原相从之众以漠北荒凉或不乐居其心叵测一旦变生肘腋孑然孤弱妻孥不能相保矣且足下本汝南之英祖宗坟墓所在深思逺虑独不及此乎诚能以信相许去危就安当以汉待窦融之礼相报否则非朕所知也
　　
　　使平章杨璟与明升
　　
　　璟闻古之为国者同力度徳同徳度义义不足不敢抗徳不足则归顺故能保身家于两全流名誉于无穷福及子孙族姓长乆反是者往往取败今足下以幼冲之资藉先人之业据有巴蜀黙然在位不咨至计而听羣下之议以为瞿塘剑阁之险一夫负戈万人无如之何此皆不达时变以误足下何则昔之据蜀最盛莫如刘氏诸葛孔明佐之训练士卒财用不足取之南中然犹朝不谋夕仅能自保今足下疆场南不过播州北不及汉中以此准彼相去万万而欲以一隅之地延顷刻之命可谓智乎若谓险阻可恃则三苗之君不灭有扈之国不亡蚕丛鱼鳬之乡不至足下矣我主上仁圣神武遣将用兵天下无敌运谋出竒神明响应顺附者无不加恩负固者然后致讨以足下先人通好之故不忍加师数遣使谕意又以足下年幼未歴事变恐惑于狂瞽之说失逺大之利故复遣璟面谕祸福深仁厚徳所以待明氏者不浅足下可不深念之乎且向者乱雄如陈友谅张士诚窃据吴楚造舟塞河江积粮过丘山强将劲兵自谓莫敌然鄱阳一战友谅授首旋师东讨张氏面缚此非人力实天命也足下视此以为何如友谅之子窜归江夏王师致伐势穷出降王上宥其罪愆封以侯爵恩礼之盛天下所知足下无彼之过而能幡然觉悟独断于心自求多福则必享茆土之封保先人之祀世世不絶岂不贤智矣哉若必欲倔强一隅假息顷刻鱼游于沸鼎之中燕巢于危幕之上祸害将至恬不自知璟恐天兵一临势不可御前日之臣为足下谋者或以郡献或以城降各自为身计以取富贵当此之时老母弱妻安所归乎纵足下年幼未晓语及老母独不痛心祸福利害了然可观逆顺之途在足下审之
　　
　　与元幼主
　　
　　朕本布衣昔在田里享承平之乐忽妖贼倡乱海内鼎沸当是时出师者将非不勇兵非不众城郭非不坚器械非不利终无成功妖人愈炽遂致豪杰并起此天意昭然不言可见朕因羣雄扰攘不能自寜由是为众推戴乗时渡江抚建业之众待天下之清奈何君不能控御将帅各懐不轨外称元臣内实自谋未有戡定祸乱以安生民者朕静观羣雄割据荼毒生民于心不忍乃亲帅诸将西平湖南汉沔南取交广东定呉越八闽江西皆入版图方欲息兵以观君之将臣曰张曰李曰王三人者不为国谋分据秦晋互相雠杀生民涂炭乃命大将军自前岁出师由齐鲁经河洛次及燕城我师未至君已弃宗社而去朕谓君或知自古无不亡之国能顺天道归我中夏乃上策也未几邉将报君率残兵留连开平回思前日宗社奠安国用富实尚不能削平羣盗今以孤兵自随逺寄沙漠若欲效汉之匈奴唐之突厥出没不常以为邉患是君之计不审也方今中国封疆尽为我有全二千城之众庶握羣雄累岁之劲兵华夏已平外夷咸附勇士无所施其勇智将无所用其谋而君乃欲与我为敌乎君若不思保疆土以延宗社而欲吐余烬于寒灰是不知天命也朕发铁骑四出塞外精兵三十万聨二千余里直抵阴山之北即君逃遁亦出侥幸春和日暖沙漠草青汉兵出塞之时也霜雪冬寒则归而守险君虽有百万之众何能为哉朕以诚心待人明示机策使君闻之庶改图易虑安分顺天保有宗祀不亦善乎君其审之
　　
　　大理战书附
　　
　　大理守段信苴世顿首拜书上总兵官定逺颍川二侯麾下伏闻用兵取天下古今常事然不济之以寛仁则未有得而乆长者也钦惟圣朝受天明命奄有区夏遐方异域畏威懐徳不可悉数独此云南屠使匿逋梗化执迷罔有悛心所以问罪之师有不得已者欤是以麾下奉命统领大军三道长驱一鼓并进席卷曲靖瓦觧滇池武功神速旷古希有非天之助顺何以及此况乎今日之事闗系改朝换世顺天应人邉鄙贱微敢不臣服缘走报者流言麾下之兵所至烈如猛火玉石不分迁其土著虏其妻子一二之说尚未信三四言之弗免疑以此畏缩而不敢即也夫云南根系白爨故地称为遐荒厯代所不能臣秦汉之际始通华夏亦不过遣
　　
