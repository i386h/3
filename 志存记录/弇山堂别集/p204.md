<!-- { "loadSidebar": true } -->
　　大学士梁储等言各处镇守守备内官其当行事务旧有定规祖宗累朝敇谕彼此不同盖亦各有深意不当轻改近守备凤阳太监丘得奏欲改换勅书臣等按旧勅凤阳守备之设止令奉侍皇陵兼管皇城并防护髙墙庶人及操练中都留守司八卫一所军马至正徳二年姑令兼管庐淮扬三府徐滁和三州督捕盗贼事宁之日具奏定夺至五年查革刘瑾弊政而有司失于具奏未曽改正今得辄为此奏奉旨凡一应事务俱令闗白守备斟酌施行且令臣等改撰勅顾事干国体臣等不敢顺旨曲从伏望特寝所奏无令各处守臣比例奏扰以贻民患又延绥宁夏大同宣府等处切临边境比之山西腹里地方事体亦自不同太监刘祥马锡许金颜大经所领敕亦乞仍旧为宜伏惟圣明鉴纳得旨俱如山西例撰敕与之
　　
　　湖广盐商船例赴武昌府挂号纳银贮库以资军饷至是镇守太监杜甫以修公署援前镇守王润赵荣例奏借且为进贡费下户部议事在有司则取于商者不敢为暴用于官者不敢行私官民两便怨詈不兴若移于镇守非惟无补经费抑且有害盐商不可许诏仍借甫令从轻征收待二三年后以闻盖明知其为害而莫之能禁也
　　
　　以应州功升荫锦衣卫指挥使秦玉为都督同知指挥同知魏天祥温得为都督佥事指挥使于福为都指挥使指挥同知周暹正千户李钦为都指挥同知副千户张祥为都指挥佥事署指挥佥事正千户苏荣为指挥使署正千户马祥为署指挥使舎人张俊韩盛聪刘栋杨胜萧迪谷柯蒋锶张奇寗玺为正千户陈钊为百户天祥等十五人皆太监魏彬张永赵林苏进马英张忠萧敬谷大用蒋贵张淮秦文温祥李英于经周昻弟侄而寗玺冒赖义姓陈钊为佛保家僮韩盛聪刘栋为韦霦张钦表侄杨胜为张鋭表兄也凡荫序未有如是之滥者既而天祥等复自叙其功乞改正重升于是复升玉为右都督得天祥俱都督同知信署都指挥同知荣都指挥佥事祥署都指挥佥事迪玺奇俱指挥佥事
　　
　　先是内官监太监刘养等以缺物料请差本监官二员往湖广浙江抽分厂会工部主事中半抽分得旨以（阙）广往湖广马俊往浙江工部因奏抽分厂竹木等料俱送清江卫河二提举司成造粮船及备器皿厂供器皿之用比年流贼猖獗焚毁粮船几二千艘补造至今未完而上供器皿工价亦多逋欠他若赏赉朝贡畨夷衣服丝段动辄数万皆需抽分所入者补还况今湖广浙江诸处连岁饥馑民人逃亡正供赋税尚望蠲免伏望轸念民艰追寝前命如本监急缺物料臣等别为计处不聴
　　
　　戊辰降徐州兵备副使余佑为广西南宁府同知徐州知州樊凖为云南宁州同知先是南京尚膳监奉御王敬进鲜过徐州例外索折干钱不得因与准及指挥王良争诟良发其舟中私带硫黄诸违禁物敬诣佑求解不应敬遂诬奏准良殴撃之并佑俱逮至镇抚司鞫治且命刑部从重拟罪当赎杖还职特旨各降二级调边方邉卫叙用
　　
　　弇山堂别集卷九十六
　　
　　●钦定四库全书
　　
　　弇山堂别集卷九十七
　　
　　（明）王世贞 撰
　　
　　○中官考八
　　
　　正徳十四年兵科左给事中徐之鸾等疏言故太监马永成尊显用事者十有余年且迭受恩荫侄姓以下皆都髙爵列羙官亦已过矣而太监赵亨复为陈乞升授见任者至九十余人不知永成何功而非分之恩滥无纪极如此且一太监死而官者九十余人臣恐天下闻而解体也伏望皇上为天下惜名器裁抑恩幸不报谪南京监察御史范辂为龙川宣抚司经歴辂清军江西举劾镇守太监毕真诸不法事又为宁王所忌皆欲陷之辂乗轿过真真夺其轿并摭其罪过奏之逮下锦衣卫狱遂以不谙宪体谪之
　　
　　癸未太监张得玉为故太监邓敏乞恩荫授锦衣卫指挥及僧道医官八十人为兵科所驳兵部执议得旨朕念旧臣已皆升用矣尔等何乃一槩奏革本当查究姑宥之
　　
　　时刘琅守备南京城中人谓琅交通宁王为之内应琅乃遣人缉捕流言者治以军法众益惊惧于是给事中孙懋等具疏请罢琅归私第勿令与机务其侄南京锦衣卫指挥刘奇亦勿令管事不报
　　
　　太监韦霦传旨罢镇守浙江太监毕真以御马监太监浦智代之时真与宸濠通谋也
　　
　　论捕妖贼功加太监张鋭禄米一百二十石都督朱宁于折俸米内改支本色一百二十石仍各荫升其子侄一人三级东厂锦衣卫毎捕获妖言辄蒙重赏至有预设逻卒于乡村诱引愚民为非寻以妖言发之文致以法法司心知其寃不敢与辨至是厂卫旗校言贼人刘学孟等为妖言聚众数百人于河南地方将为乱寻捕获之遂以为谋逆命三法司官会鞫拟凌迟处死仍诏有司督捕未获者于是兵部言鋭宁提督有功宜加奨赉故有是命
　　
　　上发京师传旨命平戎伯朱彬提督叅赞机宻重务仍军门提督官校办事左都督朱周协赞行事又传旨命锦衣卫掌卫事都督朱宁量带官校随驾南征不妨原任西官厅提督操练兼管西路闗口都督佥事朱琮同太监刘祥佛保统捕盗兵官军五百人管押船只防运神器官军赏赐银布如例给之宁因乞以官校钱杰等五十六人营兵二百五十人琮乞以官舍王某等四十人西官厅兵一百六十人及左都督朱周乞以官舎许芳等三十八人西官厅兵二百人各自随俱许之
　　
　　南京给事中王纪等御史杨必进等言宸濠计不足以谋身兵不足以制胜实恃太监毕真以为应援真在江西未踰年而遽有浙江之调正为今日计耳如先任御史范辂尝劾宸濠乐官真则挤辂以快其心浙之巡捕者尝获宸濠谍者真释之以隠其迹举孝行以释主疑赏军士以行私恵又于七月十五夜令都司发官军具器械期三更入候三司官期四更入揖且欲收各城之钥遂至城中军民惊惧奔走哭声动地三司拥兵自卫若非巡按御史张缙破其奸其夜不知何为也又闻真遣人赍金帛至宁府贺寿驱弓匠十二人畀之今随从亲信者又皆江西之盗其初至浙出军器堆积如山又有周管家者凌辱有司毒害人民勒取财物已踰十万残虐罪恶不可纪极况真逆瑾余党积习已成乞械诣京师明正宪典诏真已有旨取回候至日再议以闻
　　
　　杖教坊司乐官臧贤施钺司鉴于午门贤八十钺七十鉴六十仍发戍广西驯象卫籍没其家初贤以伶人得幸于上宸濠遣使厚遗之使行贿于太监萧敬尚书陆完都督朱宁结为内援禁中动静莫不宻报于濠故反谋益固至是事觉词连宁及发遣行至张家湾宁乃使盗往杀之以灭口云
　　
　　辛夘太监陈文传旨谕司礼监即今朝廷南征凡百文书司务俱依勅内行事各奏报事情可行可奏俱以成规宗庙礼仪遵依旧典各衙门执事出纳行事必须谨慎时常点阅闗防当与掌事太监谷大用及缉事衙门会行者务在恊和同事慎毋怠误如违律所不原
　　
　　上至临清山东诸镇巡官皆从时太监黎鉴家人有以科敛得罪者鉴惧悉所有以献复取偿于有司王珝不可鉴以头触之遂相斗争鉴泣愬于上上曰此必汝有求不遂耳巡抚何敢辄辱汝也鉴语塞而退
　　
　　十二月辛酉朔上至扬州府先是太监吴经至扬选民居壮丽者改为提督府将驻跸焉经矫上意刷处女寡妇民间汹汹有女者一夕皆适人乗夜争门逃匿不可禁知府蒋瑶诣经恳免经大怒曰汝小官敢尔汝头顾欲斫耶瑶不为动徐曰小官茍逆上意自分必死但百姓者朝廷之百姓倘激生他变恐将来责有所归经犹未解挥使去经宻觇知寡妇及娼户家夜半忽遣骑卒数人开城门传呼驾至令通衢燃炬光如白日经遍入其家捽诸妇以出有匿者破垣毁屋必得乃已无一脱者哭声震逺近寻以诸妇分送苑寺寄住有二人愤恚不食死瑶为具棺殓之自是诸妇家皆以金赎乃得归贫者悉收总督府云
　　
　　十五年初南京守备太监刘琅纳宸濠重赂谋为内应及闻变太监廖鸾之侄指挥铠持兵率家丁分布城中琅复托为察奸执无罪者戮之城中人人皆忧危南京御史杨必进等以闻有旨罢琅令南京闲住铠还原卫带俸至是南京兵部尚书乔宇及内外守备复言去恶不尽恐贻患未已请明正琅铠之罪乃命执琅铠付锦衣卫禁锢俟宸濠至日鞫问銮亦责令陈状
　　
　　传旨执太监毕真刘琅刘璟都指挥廖鹏齐佐王凖都督同知王瓛等送锦衣狱真初附刘瑾镇守山东侵牟巨万后镇江西与宸濠亲厚濠所忌者辄共倾之濠又为出资夤缘改浙江真至即厚赏诸卫官军费数万亦濠资之也及濠反宻遣人驰报真真即倡言濠世子来取浙矣浙中大震会进圣节表三司及府卫众官当集于镇守署真先夕收城门钥令官军夜半皆甲以入将为乱众官惧不赴且严为备真不得发琅守备南京虐焰张甚欲自托于濠阴遣弟璋事之濠以为南京有琅浙江有真下之如反掌耳琅闻濠举逆集家丁百余以棺贮火药军器出城欲为濠应事泄乃已璟初镇浙江贪利亡厌赂钱宁改两广总镇及还又赂宁得再镇河南过江西时受濠馈遂与通鹏福建人投附太监廖堂冒姓称为弟与其子铠鋭钺皆冒功得官锦衣堂镇河南时鹏随往百计脧削公私一空及廖銮镇陕西复令铠随朘削亦如之河陕之人怨之入骨鹏奸琐诡猾貌寝如鬼谄事宁无所不至后掌南镇抚事奢僣无度公卿士夫多与还往及宴会其家靡然不以为非瓛亦累冒功起白身至都督依凭权幸出入公卿家有所求请无不立应有拂其意者则用计倾之遂得祸不安其位与之厚者为达于宁而至台辅者有矣尝为宁通贿窃以自入者亦数万计与鹏皆与濠通佐准皆宁壻骤贵濠既败分遣官校收捕真等并籍其家琅先已被逮寻与准俱死今上即位法司以狱上真坐谋反凌迟鹏瓛佐铠以交朋党紊乱朝政论斩妻子没为奴璟璋革职既而鹏等屡奏辩延久未决鹏铠死狱中
　　
　　庚申上至寳应复渔于范光湖镇守太监丘得索进贡物不得以铁索系知府蒋瑶窘辱备至数日乃得释
　　
　　丙寅上至清江浦复幸太监张阳第踰三日上自泛小舟渔于积水池舟覆溺焉左右大恐争入掖之而出自是遂不豫
　　
　　执太监商忠杜裕少监卢明秦用赵秀锦衣卫都指挥薛玺指挥使陈喜监察御史张鳌山河南右布政使林正茂等俱下锦衣卫狱先是司礼监太监张雄东厂太监张鋭嬖幸用事宸濠欲结纳焉赂伶官臧贤以通鋭忠明以通雄馈各万计由是问遗相属凡所奏求二人必助成之明与用秀俱办事文书房濠毎厚赂以探中朝消息眀又假报讣至江西重有所获濠尝嗾太监黎安与淮王奏讦杖杀其长史庄典玺往按之曲为隠讳濠馈银千两以谢喜家贩鬻币货濠使至京馈贿不足则出以贷之裕守宣武门为濠使出入所经亦受其赂而馆之鳌山为诸生应举时濠召见悦之自后每有馈问不能却正茂为按察使时与镇守太监许满皆与濠厚受其礼物至是为张永所发诏逮捕忠等付狱并收其家属裕寻死狱中今上即位后法司以狱上忠明用秀玺喜皆论斩满鳌山正茂革职初官兵克复南昌得濠簿籍所记平日馈送主名徧于中外多者累数万少亦不下千李士实尝疑其太费濠笑曰此为我寄之库耳王守仁以簿籍连及者众令焚之永所发者仅百之一二云
　　
　　辛酉传旨令司礼监太监萧敬李英闲住亦以尝与宸濠通也
　　
