<!-- { "loadSidebar": true } -->
　　余冬叙録记英宗初立年在幼冲朝廷大政承太皇太后指裁为多太后尝御便殿执政大臣英国公张辅大学士杨士竒杨荣杨溥尚书胡濙被旨入朝太后左右女官杂佩刀剑侍卫凛然英宗东立英国公等两下立太后召问之人皆有奬劝之辞及溥乃叹曰先皇帝尝称卿忠不谓今日得相见也仁宗监国于南时太宗方宠汉庶人有代嫡意溥以翰林学士切諌下锦衣狱者十年仁宗即位始出溥数月迁大学士故太后有是言因顾英宗曰此五人先朝所简贻皇帝有行必与之计非五人所赞成者不可行也英宗受命顷间宣太监王振至俯伏太后颜色顿异曰汝侍皇帝起居多不律今当赐汝死女官加刄振颈英宗跪为请之诸大臣皆跪太后曰皇帝年小岂知自古此辈祸人国家多矣我能听帝暨诸公留振此后不得重令干国事也太后驾起诏英宗赐英国公等酒饭乃出呜呼太后其所谓女中尧舜乎宣德正统二十年间清理之治母仪天下之力也考杨文敏行状及杨文贞三朝圣谕録最为详备然以召对言则影响宣宗时事也王振之说恐无之按文敏行状云二月乙未宣宗侍皇太后谒长陵献陵景陵上以皇太后命召见公等五人于便殿谕之曰皇帝数言卿等忠勤今天下清宁民生无事是固祖宗福佑家国亦惟卿等赞翼之功赐以酒肴及白金纻丝表里圣谕録所载英国公张辅少师蹇义少傅士竒太子少傅荣太子少保幼孜太常卿溥入见太后云云略同后还京士竒尝独对上曰前日陵上汝等谒太后退太后为汝言皇考往在京中谈汝等姓名及行事甚熟太后悉能记忆其间才学优劣与任事不任事皆有讥评谓辅虽武臣而达大义蹇厚重小心但多思而少断汝持正言不避迕意议事之际先帝数不乐汝然终从汝以不败事尝有一二事失先帝甚悔不从汝言太后又谓朕曰凡正直之言尔不可以为迂而不从谨之谨之考史所记亦略同至正统中絶不载太后召见诸大臣事夫以太后召见大臣于朝廷为盛事于诸公为盛遇责数王振为盛徳文敏行实与圣谕录何故佚之史于太后之圣政王振之蠧国盖娓娓焉何所讳而不书意者何文简骤闻前辈之言喜而笔之不知其误也
　　
　　两湖麈谈録谓正统初魏文靖公骥为吏部侍郎中官王振怙宠而骄每出则虽部堂尊官亦敛舆回避公一日相遇于崇文门不为避王衔之譛于内众为公危忽一日上御便殿召吏部既至问孰为侍郎骥近日有何事公慷慨言其故且曰臣不才备位六卿臣不足惜朝廷名器可惜耳温旨慰之曰尔所言者是好官按魏公而有此则生平第一伟事而公卒于成化中行状志传之类何所讳而不载又考古穰杂録云魏公笃好吟咏癯然若不胜衣王振亦重之呼为先生贽见惟帕一方亦不较夫既曰重之则譛公事所必无者古穰为李文达公贤门下正其时人两湖之言似非实録
　　
　　枝山野记谓英宗一日独与杨文敏公语语及公家事甚详又问公有何事难自处者朕为卿处之公谢无有上固询之公曰臣有一妾与臣同贫贱颇善事臣第妾有父以臣贵久依臣臣尝厚待之今被侵家政规权赂颇挠臣事臣未能去之也公意盖欲上为属之法吏罪而屏之耳上忽顾左右呼校尉来面封杖俾至公第杖杀之公叩首谢然后以双棰往公请其故上曰既诛其父安用其子乎公顿首言此女颇无过亦自嫉其父姑且留之上曰父以女死女宁自安要之势或不可后成噬脐无如初忍情也公又申恳再三竟不许校尉去顷刻报已两毙公犹未出朝也考此事别无经见文敏公给假省墓卒于武林时英庙仅十四歳事皆太皇太后主之何得有此举动耶此事絶类前纪徐中山常开平事皆齐东野人语也
　　
　　闲中今古録言永乐末诏许学官考满乏功绩者审有子嗣愿自净身入宫中训女官辈时有十余人后独王振官至太监正统初居中得宠至张太后崩权倾中外岁己巳朔漠额森犯边劝上亲征者是也乃没土木之难世莫知其由教职故识之以示后考之王振少以选入司礼读书后为东宫局郎英庙即位遂越兴安金英柄司礼见实録甚详无所谓教官阉割之说也
　　
　　莘野纂闻言刘球学士以避难隐居姚江几数年从学者日众而名始闻当涂以其异党也亷得之竟置于法有成器先生者姚之名儒也特悯其志为作文以祭之登灵绪山望空而哭者三祭毕辄书祭文数通分呈藩臬迹其所为若谢翱王炎午之于文天祥皆非有为为之者按刘球侍讲言事忤王振假董编修璘请为太常卿株累下狱锦衣指挥马顺希旨杀之其事明甚今言避难隐居姚江从学者众当路亷得置法殆是梦中语枝山野记言正统末王振谓三杨朝廷事亏三位老先生然三先生亦髙龄倦瘁其后当何如文贞曰老臣当尽瘁死而后已文敏曰不然杨先生休如此语吾辈衰残无以効力当荐几个后生报圣恩耳振喜令具名来翌日即同荐陈循髙谷苖衷等振欣然用之文贞或让文敏文敏曰彼厌吾辈矣吾軰纵自力彼岂自已乎一旦内中出片纸书几个名字某入阁某入阁则吾辈束手而已今数士竟是我辈人又当一心力也文贞叹服按此是后人归美文敏语耳殆非实録文敏以正统五年省墓卒于杭又四年文贞荐曹鼐以侍讲入阁其年文贞卒又三年陈公始以学士入阁又二年苖髙二公始以读学入阁今谓文敏为此言而振欣然用之盖相去逺者几十年近者亦四年矣故曰非实録也
　　
　　西樵野记言景泰间总兵石亨西征振旅而旋舟次绥德河中天光已暝亨独处舟中扣舷而歌忽闻一女子泝流啼哭连呼救人者三亨命军士亟拯之视其容貌妍絶女泣曰妾姓桂芳华其名也初许同里尹氏迩年尹家衰替父母逼妾改醮妾苦不从故捐生赴水亨诘之曰汝欲归宁抑欲为我之副室乎女曰归宁非所愿愿为公相箕箒妾耳亨纳之裁剪补缀烹餁燔炙妙絶无伍亨甚嬖幸凡相亲爱者輙令出见芳华亦无难色是年冬兵部尚书于公谦至其第亨欲夸宠于公令芳华出见之华竟不出亨命婢督行者相踵于道芳华竟不出于公辞归亨大怒拔劔欲斩之芳华走入壁中语曰邪不胜正理固然也妾本非世人实一古桂久窃日月精华故成人类耳今于公栋梁之材社稷之器安敢轻诣独不闻武三思爱妾不见狄梁公之事乎妾于此永别矣言罢杳然按此事乃武三思之于狄梁公今傅会之耳且石公景泰中未尝一日离京营天顺初始西征则于肃愍为所害久矣
　　
　　客坐新闻言成国朱公某没于阵其子某随征独返见其母夫人让之曰汝父死于国难汝随征何独生还岂利其爵弃而不顾耶立命死之以庶子袭其封时人皆伟之按没阵者成国公勇也其妻曰王氏初封国夫人后追封王夫人仪即其出也袭公爵次子佶授指挥使其事无一合者且不能举其名何以称野史
　　
　　西樵野记黄鉴苏州卫人厥父善舞文起灭词讼荡人产业为害不少既而晩生鉴弱冠时登正统壬戌进士上因其青年美才俾官近侍苏人咸曰父苦事刀笔而子若此何天理耶景泰间宠渥益甚后驾自北还禁锢南宫及改元天顺复位上以旧恩待鉴升大理少卿朝夕召见无期一日上御内阁露一本角微风漾之命取以观乃鉴所进禁锢者上叹曰不意鉴之奸有是耶亟召甚于平日鉴至上掷此本视之鉴连呼万死伏诛遂至灭族噫使鉴宠不及此恶能报之深耶按景泰中呉江有徐正者为兵科给事中尝上疏言南城禁锢事景帝恶之谪外卫经歴又以恋娼妓不行充戍铁岭卫太上复辟逮而剐于市实无所谓黄鉴与升大理少卿也
　　
　　闲中今古録言天顺间冢宰王公翱右侍姚公夔一日试该选监生出论题曰道盛德至就试者不敢斥题目之差但告曰题目甚难姚又不得显言惟体试士之意从容请于王曰此题果不容易监生废书已久望易此题目王曰汝且一易姚曰只易了盛德至善则诸生便可下笔王笑而然之噫冢宰但知道德之对言而失章句训道为言也年老病忘非姚婉言以请则试者情何由达而皆阁笔矣按此事累见之野史是寇庄愍深掌院而韩襄毅雍为佥都时事非王与姚也
　　
　　闲中今古録言正统戊辰廷试一日上梦儒释道三人来见至揭晓状元彭时由儒士榜眼岳正幼曽为庆寿寺书诏探花陈鉴曽为神乐观道童也按考之诸野史是士人戏为标目耳非上果先有是梦也
　　
　　近峯闻略言嘉兴张宁以才质受宠于英宗尝称为我张宁吏部察上意推为巡抚都御史上曰张可作都御史耶继推南京侍郎上曰待北部有缺来说未几宪宗即位诏给事中升二级外补宁仅得通判至知府耳按张宁为礼科都给事中受知英庙果欲大用之然吏部实未尝两推至成化初吏部推修撰岳正为兵部侍郎宁佥都御史诏与在外四品方面岳得兴化知府宁得汀州知府实未尝升通判也
　　
　　西樵野记言李都宪守三边尝题石灰诗云千槌万凿出名山烈焰光中走一畨粉骨碎身都不怕只留青白在人间后以边境猖獗挺出因裂其尸焉今人仰其节义诚诗谶也按他小说载其诗语类于肃愍特小异耳国朝无守边李都宪出战而死于阵者惟正德中才襄愍公寛以轻敌阵亡然不闻有诗此必因肃愍而误传者也
　　
　　莘野纂闻言吾苏陈僖敏公镒韩都御史雍并为郡庠弟子员时会郡守进香城隍庙二公职当分赞先期而至有丐者私相语云适见城隍迎丞相前导而出往常在此未尝见也二公阴然之后果相继第进士为显官皆以勲名终然则享爵禄者神明预识于尘埃中矣按此事呉中小说累载之谓是陈太保镒与俞太保士悦也二公实同时为诸生又同列八座若韩襄毅与陈公科第相去二十年岂有同时为诸生理
　　
