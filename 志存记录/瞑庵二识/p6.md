<!-- { "loadSidebar": true } -->
　　嘉庆朝，广惠寺僧明心更名王树勋，援例为知府，守襄阳，御史论劾，伏罪。舒铁云作《和尚太守歌》，起四句云：“葬官为僧如秃鹙，弃僧为官如沐猴，事成黄鹤楼中住，事败黑龙江上去。”浙江有某甲某乙，中表也，皆以举人应礼部试，下第归。经山东，宿一僧寺。寺极宏丽，老僧年七十余，居养优隆。饭后，甲与沙弥闲话，因询常住多寡及老僧生平、禅门苦乐，渊乎若思，慨乎若慕，返室则大恸。乙惊问故，不答。老僧亦起走问，仍不答。究诘，则曰：“人生如电露，富贵何为？当早辨生死计，从此事佛，不复归矣。”乙与僧劝解之，不听，哭愈哀。乙不肯独归，甲引刀断发，回刃向喉。乙惶骇，抱持之。僧谓乙曰：“彼志坚若此，或有夙根，果皈佛，亦大善事。且子与其以丧归也，毋宁得书以谢其家。”又顾甲曰：“居士贵人，能终安淡泊乎？”甲叩头自誓，遂定议。旦日，甲手书付乙，祝发佛前，乙怅叹而归。甲既留寺，僧以其孝廉，雅重之，甲又善事僧，僧死，传衣钵焉。甲固敏辨，又通文墨，盏交显宦巨商，募化经营，寺日以富，因治装朝山，去不复返。初乙以甲书归，甲家人皆号痛，欲往问视，而家贫子幼，未能也。其妻日夜悲泣，逢北行人，即求寄声，久亦安之。一日，甲忽衣冠至乙家，仆马甚都。乙见甲不能识，谛视良久，乃惊曰：“子非吾表兄而僧者乎？”甲颔诺而手禁之，引至别室，密告曰：“吾今为太守，子为大令矣！”因言由僧致富，挟资出游，反儒服，援例为知府，且为乙捐知县。乙狂喜，乃与家人同之官焉。甲之游而不返也，寺僧谓之成佛，常举“和尚孝廉”以夸俗云。 
　　黄子寿编修彭年以论某官奸邪，忤贵人，遂乞假出都。刘霞仙巡抚蓉寄诗曰：“曾从江上送飞鸿，又向天涯叹断蓬。万里乡心云栈北，十年人事海波东。鹃啼早悟时多故，麟出谁知道已穷。莫纵悲歌骇燕市，世间马耳射春风。” 
　　郭侍郎嵩焘家居时，好危言激论，龙汝霖作《闻蝉》诗规之曰：“商气满天地，金飙生汝凉。撩人秋意聒，忤梦怨声长。畏湿愁霜露，知时熟稻梁。隐情良自惜，莫忘有螳螂。”嵩焘和曰：“饱谙蝉意味，坐对日苍凉。天地一声肃，楼台万柳长。杳冥通碧落，惨澹梦黄粱。吟啸耽高洁，无劳臂引蜋。”又：“树木千章暑，山河一雨凉。阴浓栖影悄，风急咽声长。秋气霑微物，天心饫早粱。居高空自远，尘世转蜣蜋。” 
　　刘侍郎凤诰督学浙江，有学胥某，家故业鹾，子颇聪慧，既入泮，谋举乡试。会巡抚他出，奏以刘监临。胥子遍贿诸官吏，既入闱，先以文稿呈刘，刘为点窜。无何，果拟中元。而胥所为颇泄，多口沸腾，未揭晓，诸考生先榜姓名于抚署。闱中惧，急削之，而事已宣播。先是刘性躁，尝因巡夜，手扑号军。或戏为联曰：“监临打监军，小题大做；文宗改文字，矮屋长枪。”又有集《四书》文破题云：“公刘好货，天之将丧斯文也。”结句云：“凤兮凤兮，则足以杀其躯而已矣。”刘素与御史陆言不协，言遭丧家居，颇详其事；起复，即奏之。钦差按治，胥更以资请，事良可已。惟陆奏关节皆符，避罪必易卷，卷存库，莫敢公取，乃密商于库丁，许万金。库丁谢曰：“凡利财者为妻孥耳。吾鳏且独，多金何为？六十老翁，终不以身试法。”再三言，许十万金，终不肯。狱遂具，刘与胥皆遣戍。刘有句云：“无言辨罪存臣体，有命投荒即主恩。”亦强辞也。[按胥徐姓，杭州钱塘人] 
　　记事之文，莫难于简而能赅，左氏尚已。其次陈《志》、欧《书》，差为得之：“逸马杀犬于道”，传为佳话，足徵史笔之难。近见杨兵部彝珍《记蛇狱》一则，颇得此妙。文曰：“某令初纳姬周，贤。继纳骆，艳而狡，令嬖之，以为继室。适令以艰归，骆日嬉歌童于室，周规之。骆怒，以计蔑周而逐之。令归，主骆言，穽于室，幽周其中，断餐七日未绝，生瘗之。臬使徐公发其事，论如律。方谳狱时，有蛇见厅事前。公曰：「若为是狱来，则左之。」蛇应而之左。公又曰：「其然，曷折而右焉。」蛇应而之右。一时莫不以为神云。” 
　　咸丰庚申，驾幸热河。变起仓卒，宫御不周，从官、宫人多道死。诏天下勤王，讫无至者。黄文琛《秋驾》诗云：“秋驾昆仑疾景斜，盘空辇道莽风沙。檀车好马诸王宅，翠褥团龙上相家。剩有残磷流愤血，寂无哀泪落高牙。玉珂声断城西路，槐柳荒凉怨暮鸦。”此诗高浑苍坚，神似老杜。又《老马》诗云：“天地风尘久，关山岁月深。雄心余百战，死骨尚千金。衰草空陂暮，平沙大碛阴。短衣闲射虎，为尔激悲吟。”皆不事规摹，自然相近。 
　　平潮张金镛督学湖南，奖诱后辈特勤，才思稍异，即召至后堂，赐酒食笔墨，劝之勤学。放黜者有佳句，辄标举之。一时才俊争愤于学。至今儒生谈海门先生故事，辄欷歔感叹。海门，金镛字也。金铺好吟诗，日袖诗草、韵书索句，客座、舆中不辍。有贵官迎饮，礼貌肴馔有加，金镛终饮不言。贵官怪之，使客间问，金镛曰：“是日适改一诗未就，无他也。”其诗根柢既厚，又苦思研炼而出，佳者殆不减昌谷、武功。今录其《赠剑行》曰：“君不贻我金错刀，我不报君青琼瑶。吴钩三尺脱囊赠，引杯欲醉风萧萧。雌霓潜光月昏黑，一星荧然睒寒碧。天下今无万人敌，拂拭霜痕三叹息。金槽琵琶拉杂声，银河烛短孤花青。朱丝罒鹿罒敕飘兰缨，哀歌那顾四座惊。六州之铁铸神器，上有模糊百夫泪。读史空怀许国心，论交忍负平生谊。剑乎剑乎！世间奇士多风尘，学书不就徒逡巡。袁公下视粲焉笑，何不佩汝持照身？山鬼彷徨不敢语，玉龙怒吼铜杯雨。莫将溪水淬芙蓉，夜凉恐向秋空舞。”又《春晓曲》曰：“金猊微触帘钩动，钗玉低横鬓云耸。一奁水冷镜中鸾，黼帐香浓绿鬟重。十二层城仙梦回，碧天如水春雁来。阑干瑶露滴成雨，楼前桃花开未开？”又《春夜曲》曰：“玉绳迟迟莲漏长，画帘风细吹衣香。碧环无声半臂冷，红丝绣罢双鸳鸯。蛾眉敛黛唇脂冻，香颈低徊翠钗凤。欲落不落银灯花，欲成不成绮帷梦。”又《宣府》曰：“隘害雄三辅，京师枕背区。峰高连大翮，地险阨飞狐。落日平沙迥，秋风废垒孤。豹房歌舞处，一例没青芜。”其二曰：“昔在明中叶，年年此用兵。人烟今巨镇，烽火旧边城。雉堞残山接，雕弓晓月明。琵琶怜塞女，对客作秋声。”又《固关》曰：“一步分燕晋，重关嶻嶪开。山随云北去，人与雁西来。客鬓霜前短，乡心马上催。承平严锁钥，好葺旧烽台。” 
　　哥老会始于蜀中。蜀人呼弟为“老老”，哥老，犹言哥弟也。无赖少年，百十相聚，盟神立誓，约为兄弟，货财相共，患难相扶，至死不变。久则恃党横行，颇为民害，当官捕治，以为急务。或问：“近日仕宦人以势相结，约为兄弟，各书姓名三代互换之，名曰换帖。以势相师，具简贽称弟子。既而贵贱互易，则贱者具衔名，赍前所换帖及弟子名刺还之，名曰缴帖。其人受之，翌日仍以师生弟兄礼往拜，此后即行官礼，如今名曰拜断，公然通行不以为怪。嘻，以彼其人而坐堂皇治会匪，得不为若辈所笑乎？”余无以应。 
　　邵阳诸生郑景濂，字毅甫，刚介能诗。咸丰九年，贼犯邵阳。景濂率乡兵守隘，屡出击贼，颇有杀伤。时官军在后，见贼势张，即引归，为城守计。贼骤至，景濂与死士搏战，力尽被执，不屈死。其诗清妙婉转，出入於香山、放翁间。今录其《读谢灵运传》云：“灵运好旷达，托迹名山水。靦颜为宋臣，有生不如死。名节两无功，何用鲁连耻？高哉陶徵君，不愧晋处士。”又《雨过怀友人》云：“雨过荒郊外，依门挹晚凉。断云归树重，飞瀑出山忙。稻熟含余润，葭深起远苍。伊人无处觅，怅望水中央。”又《薄暮》云：“薄暮无炎署，乘凉出驿亭。鸟还深树响，鱼动野荷腥。日影渺空阔，山痕微杳冥。散人归去晚，门放一灯青。”又《野望》云：“苍然暝色起西畴，十里风烟接素秋。水抱曲汀如折臂，山奔平野忽回头。碧横晴霭来僧院，红射残阳上酒楼。可许画工轻着笔，披图一作少文游。” 
　　汉长沙定王台在湖南省城东门内，年久倾圯。光绪初，夏芝岑修复之，集李北海书字为记，词甚古雅。今录之，记曰：“湖湘人尚气节，风俗敦厚，虽乡愚僻壤，谈某也忠，某也孝，辄勃然色动，盖其崇根本，渐摩成化久矣。而其千古不磨者，忠莫著于贾太傅，孝莫著于长沙定王。一宅一台，岿然独存。云以同治九年庚午奉命来湘，光绪二年，修贾太傅祠成。议修定王台，有志未逮。今年春，郡绅李君兴模等以重修请。官绅具有同志，立斥白金二千有奇，不日蒇事，焕然一新。考《汉书》景帝二年，封子发为长沙王，以母微无宠，故王卑湿贫国。如程姬有共太后之称，唐姬并无封号，而相传定王筑台，有云望程、唐二母者，有云望唐母者。《长沙县志》称双女墓地不可考，亦从《水经注》、《方舆胜览》、《楚宝》、《通志拾遗》，言望唐姬为是。宋朱、张夫子登台有诗。元许有壬始言定王之孝。《楚宝》言定王载米，抟长安土筑台，以志思亲，说必不谬。北海《碑》言：「炎汉太宗，长沙清庙。光武中兴，肇祀舂陵。」李《碑》足补祀典之阙，亦文人尊崇之意耳。蓼园见任昉《述异记》，尤为孝思之证云。又考宋时，台为长沙学，今祀仍旧制，窗牖洞开，风景殊胜。隙地复蓼园旧迹。台侧得泉，曰古涧泉。泉旁为东涧草堂，迤南为望云山馆。有池有亭，杂植花竹，足以备流连、志景幕已。夫整纲饬纪，守土之责；明伦尚孝，风俗之良。不忍薄于其亲，则必有忠爱其君者。云从政湘南，涓埃无补，见斯邦化行俗美，而知彝伦秩叙之有由来。登斯台也，其必有闻风兴起于百世下者乎？是为记。” 
　　曹文正公晚年，恩遇益隆，身名俱泰。门生某请其故，曹曰：“无他，但多磕头，少说话耳。”道光以来，世风柔靡，实本于此。近更加以浮滑，稍质直即不容矣。有无名子赋《一剪梅》云：“仕途钻刺要精工，京信常通，炭敬常丰。莫谈时事逞英雄，一味园融，一味谦恭。”其二云：“大臣经济在从容，莫显奇功，莫说精忠。万般人事要朦胧，驳也无庸，议也无庸。”其三云：“八方无事岁年丰，国运方隆，官运方通。大家襄赞要和衷，好也弥缝，歹也弥缝。”其四云：“无灾无难到三公，妻受荣封，子荫郎中。流芳身后更无穷，不谥文忠，便谥文恭。” 
