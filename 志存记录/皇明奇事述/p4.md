<!-- { "loadSidebar": true } -->
　　正统己未，会元杨鼎以解元登第一甲第二人，壬戌会元姚夔以解元登第二甲第一人，乙丑会元商辂以解元登第一甲第一人。杨由侍讲擢户部右侍郎转左，进尚书，加太子少保致仕卒，赠太子太保，谥庄敏。姚由吏科给事中擢礼部右侍郎，转左，以吏部进礼部尚书，改吏部，加太子少保卒，赠少保，谥文敏。商由侍读进学士入内阁，擢兵部左侍郎、尚书，改户部，进文渊阁大学士，改吏部，加太子少保、谨身殿大学士，以少保致仕卒，赠太傅，谥文毅。三公连三科，皆以己巳年超拜，俱不历卿寺馆幄，而名位、科甲，商尤胜绝，又与姚俱严郡，尤为奇也。
    　　○文武二姓名
　　嘉靖末，有锦衣卫指挥文承武、太仓卫指挥使武尚文，承武，贵妃兄也。尚文死事，旌。古有“祖孝孙，孙荣祖”，与此皆可作对。

　　○湖广一时之奇
　　国朝文臣，无至三公，而独张文忠居正加太傅至太师，进勋上柱国，辞，殁以为赠。锦衣缇帅，无至公孤者，而独陆武惠炳加太保兼少傅，保傅相兼，殁赠忠诚伯。方外杂流，无至公孤封爵者，而陶仲文至少师、少傅、少保，封恭诚伯，殁谥荣康惠肃。文臣至三公三少相兼，得四字谥，皆旷代绝典。而生时恩礼隆重，权势薰灼，亦近世所无。殁而不终，后追削官谥，尽除其子弟官，以至籍殁，无不同者。然皆楚人，张为荆州，陆为承天，陶为黄州，而首尾三十年内，尤奇。

　　○丁丑三伯读卷
　　读卷，文臣事也，与貂蝉无与。而丁丑一试，内阁则武功伯徐有贞，礼部则兴济伯杨善，兵部则靖远伯王骥，皆奉天翊卫推诚宣力文臣、特进、光禄大夫、柱国，大奇。

　　○胡端敏李康惠名位
　　胡端敏公世宁与李康惠公承勋同举进士，同为南京刑部主事、郎中，相切磋为经济学，傍及古文经术，同时为江西属府知府招捕大盗起功名。胡公仅一转兵备副使，同时超按察使。胡言事戍，至嘉靖初，同日转都御史。胡以佥都抚四川，李以副都抚辽东。后同岁为南京尚书，胡刑部，李工部。寻以同月，胡改北刑部，李改北吏部，中途胡改都察院，李改刑部，俱加太子少保。明年，李进太子太保，改兵部尚书，提督团营。又明年，胡公改兵部尚书，亦进太子太保，致仕卒。其又明年，李公卒，赠俱少保。凡上之眷注优礼与才望声实无不同者，而其与张、桂诸贵人意合，亦同。

　　○江西三功臣
　　宁王宸濠之反，按察副使胡端敏公世宁发其谋，副都御史孙忠烈公燧殉其节，副都御史王文成公守仁成其功。然皆浙人，同举于乡者也。是岁为弘治壬子，场中，若有大声云“三人做好事”，然则非偶然矣。

　　○甲子二相
　　嘉靖甲子，少师华亭徐公阶居首揆，而常熟严公讷、兴化李公春芳次之，三公皆南直隶人。严、李二公同日应制撰文，同日进学士，同日加太常少卿，同日转侍郎，同日转吏、礼部尚书，同日入直，同日加太子太保，同日进内阁，又同有老父母，同于林下侍养以终。今年甲申，同岁捐馆，盖无所不同者。

　　○二故侯
　　太子太保、征蛮将军成山侯王通，以擅弃交下狱论死，久之出为都督同知，镇山陵。总兵官、镇远侯顾兴祖，以从驾不死虏下狱，出为都督同知，镇紫荆。皆景帝初即位时事也，皆失侯而皆无他功状。成山死后始复为伯，镇远遇赦复侯。

　　○伦氏三元
　　伦氏科第之盛，已具《盛典》中。谕德文叙中会元、状元，通参以谅中解元矣，而祭酒以训复以解元及第第二人。是父子合三元而赢其二也。

　　○丙辰甲戌状元
　　正统丙辰状元周旋，弘治丙辰状元则朱希周。正德甲戌状元康皋，万历甲戌状元则孙继皋。考景泰甲戌状元则孙贤，尤为奇绝。

　　○丁丑状元
　　正德丁丑状元舒芬，字国裳，授修撰之未几，以谏南幸谪外，召复官，卒。万历丁丑状元沈懋学，字君典，授修撰之未几，以上书谏张相丁忧不合，移病归，卒。二公才气略相同，而修撰皆无满任，寿皆四十二。

　　○输粟三元
　　嘉靖乙丑廷试第一人范应期，丁丑会试第一人曹大章，成化丙午顺天乡试第一人罗，皆以输粟入国子监者。大章廷试复第二人，而与应期宦皆不达。入翰林，以文行显，至大官。其后正德丙子为周光宙，嘉靖戊子为马一龙，辛卯为马从谦，庚子为沈绍庆，戊子为王衡，而皆中顺天，皆南直人。

　　○嘉靖二真人
　　嘉靖中，道士邵元节，赐号真人，掌道教，至礼部尚书，赐蟒衣玉带，谥文康荣靖。道士陶仲文，亦赐号真人，掌道教，至礼部尚书，加三孤，封伯，谥荣康惠肃。寿皆八十二。而四字谥，千古所无，二人偕得之，后亦同日削夺。

　　○大科更易
　　洪武丁丑，取中状元陈安阝等五十一人，俱不刻《登科录》，而亲试中韩克忠等六十一人。言者谓考试官刘三吾等有私，俱下狱故也。永乐己丑，覆取会试下第者熊概、金庠等十余人，以考试官侍讲邹缉等出《孟子》、《尚书》题误故也。弘治己未，预行场中学士程敏政不得阅卷，徐经、唐寅不得取，以有论敏政鬻题故也。嘉靖甲辰进士徐汝孝、翟汝俭、彭谦、焦清等，并考试官学士江汝璧等，俱逮问除名，《登科录》削汝孝等不录，以言官论徇私故也。

　　○甲辰二会元
　　成化甲辰会试第一名储，南直隶人，仕至户部左侍郎，改南吏部左侍郎，卒谥文懿。嘉靖甲辰会试第一名瞿景淳，亦南直隶人，仕至南吏部右侍郎，改北礼部左侍郎，卒亦谥文懿。

　　○绍兴二首甲
　　嘉靖丙辰，绍兴状元诸公大绶，榜眼陶公大临同里，为婚姻。诸自礼部右侍郎为吏部右侍郎、翰林院侍读学士，修《实录》，经筵日讲官，以万历元年卒，赠礼部尚书。陶亦自礼侍代之，衔位赠谥无不同者，以二年卒，赠官亦同。寻，己未状元丁公，亦自礼侍代之，仅一转而卒，赠官亦同。三人后皆有谥，陶得文僖，丁得文恪，诸最后得文懿。

　　○蒲州三孤
　　浦州杨公博，以少师居吏部；王公崇古，以少保居兵部；张公四维，以少傅居内阁。分秩三孤，皆密戚也。可谓盛而奇者。

　　○全州二相
　　广西之全州，僻州也。蒋文定冕，以成化丁未登第，官至少傅、太子太傅、户部尚书、谨身殿大学士，六十二致仕，卒赠少师。吕文简调阳，以嘉靖庚戌登第，官亦至少傅、太子太傅、吏部尚书、建极殿大学士，建极即谨身，六十三致仕，卒赠太保。二公为时相首辅，名位权力亦同，而文定之自树立矣。

　　○余姚二相
　　余姚谢文正迁，成化乙未及第，四十七以少詹、学士入阁，丙寅五十八，以少傅、太子太傅、礼部尚书、武英殿大学士致仕。同邑吕公本，嘉靖壬辰进士，相去将一甲子，四十六以祭酒改少詹、学士入阁，庚申五十七，以少傅、太子太傅、礼部尚书、武英殿大学士丁忧。俱为第三相者十二年，谢公八十二终，吕公今年八十二，尚元恙。
　　文正之初推也，凡六人，太子太保、吏部尚书耿裕居首，礼部尚书倪岳次之，右侍郎兼学士李东阳又次之，吏部左侍郎周经又次之，礼部右侍郎傅瀚又次之。文正居末，与第三人李公同用。李，长沙人也。李公本初推，亦太子太保、吏部尚书闻渊居首，南京吏部尚书张治次之。吏部左侍郎、学士徐阶又次之，南京兵部尚书韩邦奇又次之，礼部侍郎欧阳德又次之。李公居末与第二人张公同用。张，亦长沙人也。其巧符乃尔。

　　○宁波二相
　　宁波旧无大拜者，自嘉靖至万历二十余年中而有两相，曰袁文荣公炜、余文敏公有丁，皆綅士第三人。而余为袁所取士，则衣钵也。官皆至少傅、太子太傅、户部尚书、建极殿大学士，无一字不同。晚途皆甚速，而又皆不久，寿皆至五十八，病亦相类，皆好声酒为欢乐。

　　○三庚戌宗伯非由翰林
　　永乐以后，礼部尚书如郑赐、李至刚、赵Р、吕震、胡氵荧、石瑁、姚夔、邹辈，皆不必翰林。至周文安洪谟，始以翰林得之，遂为故事矣。独景泰中杨尚书宁以宣德庚戌进士，嘉靖初席尚书书以弘治庚戌进士，万历中徐尚书学谟，以嘉靖庚戌进士，皆不由翰林，而皆庚戌，皆以他部侍郎升，大奇。

　　○四长史
　　景泰在成阝邸时，左长史曰仪铭，右长史曰杨翥。铭至太子太保、兵部尚书掌詹事府，卒赠太师，谥忠襄。而翥先致仕，仅加衔礼部尚书而止。世宗在兴邸，左长史曰张景明，右长史曰袁宗皋。宗皋至礼部尚书、文渊殿大学士、赠太子太保，谥荣襄。而景明先卒，仅赠尚书、大学士。四史荣悴，大略相同。

　　○二陈司马
　　天顺间，陈汝言以附太监吉祥、忠国公亨，明南城功，骤迁至兵部尚书。成化间，陈钺以附太监直、保国公永，冒建州功，骤迁至兵部尚书。俱有宠，招纳权赂，不逾年而败。汝言死于狱，钺为编民。汝言之宠幸威焰无礼甚于钺，其祸亦惨于钺，然其姓同，所依附及爵位出处亦同。

　　○二马都督
　　天顺间，马良者，貌温严，少以幼童侍青宫，既即位，有龙阳之幸。袭父职为金吾指挥使，累战功为都指挥。南城反正，召见之，进都督佥事。平曹钦，进都督同知，赐绣蟒衣玉带。凡行幸必从，赏赉不赀。一日，上出猎南海子，早朝罢，文武群臣候送午门外，见有乘马从中门诸夹而出者，以为上也，最后上骑而出，益前骑者良也。良丧妇不数月而娶，鼓吹达禁中。上知之，恚曰：“奴薄行，乃尔耶？”自是不复召。至成化初，坐与中官王纶有连，出广东从大帅自效。正德间，马昂者，宣府指挥也。累战功，至都督佥事，总宣府兵，有女弟已适毕指挥有娠矣，美丽善骑射，晓番语。上闻而召，嬖之甚。遂进昂右都督，一门大小，皆赐衣蟒，诸大皆畏之，呼为马舅。台谏皆有言，不听。一日，上过昂赐第，饮酣，欲召幸其妾，昂不可，上怒而起，昂惧，请解任，女弟亦疏。二人姓氏、官爵、恩幸、见疏，俱绝相类，然良后协赞南京守备，镇守广西、贵州，以功名终，而昂夺职死，其弟都督炅、都指挥昶、昊皆得罪。

　　○南直隶六相相克
　　吾南直隶辅臣在林下者，少师徐以阶、李公春芳、太子太保严公讷，万历中少师申公时行。大拜久之，徐公薨。已，少保许公国大拜。未几李公卒，俄而严公亦卒。吾州王公锡爵复大拜，林下遂无一人，而三人者皆在阁矣。

　　○文武互用之极
