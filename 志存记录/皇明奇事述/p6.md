<!-- { "loadSidebar": true } -->
　　国朝科甲，以丑、辰、戌、未为正，而洪武开科之岁，进士吴伯宗等，则辛亥也。永乐壬午靖内难，明年癸未始乡试，甲申赐进士曾等，己丑会试中陈遂等。上北征，辛卯赐进士萧时中等。天顺庚辰试场火，秋会试中吴钱等。甲申赐进士彭教等。正德庚辰会试中张治等。上南巡，明年新帝登极，为辛巳赐进士杨惟聪等。凡五科非正科，而两皆甲申，最后辛巳，相去亦三年。

　　○丙戌已未无内阁冢宰
　　国朝诸科第往往有通无内阁冢宰者，而三丙戌为永乐，为成化，为嘉靖。又三己未为正统，为弘治，为嘉靖。凡六科。唯丙戌有冢宰屠襄惠氵庸一人，余皆无之。亦奇事也。

　　○吏部尚书首推内阁不得用
　　张治乙卯以前，内阁大臣皆特简，不从廷推。至乙卯始廷推太子太保、吏部尚书耿裕为首，正德辛未，少保、吏部尚书杨一清为首，甲戌一清复为首，嘉靖己酉，太子太保、吏部尚书闻渊为首，万历甲申，吏部尚书杨巍为首。皆不用，而用翰林之次及后者。

　　○天子义儿
　　高帝时，曹国公李文忠，西平侯沐英，大都督同知何文辉，都督佥事徐司马，元帅朱文刚、朱文逊。武宗时，永寿伯裴得，安边伯许泰，平虏伯江彬，左都督刘晖，左都督神周，右都督张洪，都督佥事李琮，其余又数十人。钱宁投刺至自称曰“皇庶子”。

　　○三杀降之报
　　高庙初，徐中山达、常开平遇春破陈友谅兵于池州，生擒三千余人，遇春欲悉杀之，达不可，以闻上，上命释为兵。使者返，则遇春以其夕悉杀之矣，存者仅三百人。上不怿，放之归，然竟不以罪遇春也。文皇靖难时，破李景隆，降胡三百骑，上命释留宿卫，胡骑指挥星吉一夕尽杀之。又于沧州破南师获卒万人，皆给牒放归，会日暮，有未给者三千余人，指挥谭渊悉杀之。上维切责渊、吉，而惜其功，亦不罪也。然不旬日内，渊、吉皆战没，常公虽建开国勋，而四十遽夭，二子嗣爵皆不终。李广、虞诩之恨，岂欺我哉！

　　○靖难二元功不利大帅
　　永乐从靖难者，仅封二大国，如丘淇公福，朱成公能，皆元功，然未常别将大兵也。永乐五年，成公一受辰，拜征夷将军，统十二年军兵八十余万征交，入境以病殁。八年，淇公一受辰，拜征虏大将军，统四将军兵十万骑征本雅失里，入境即败没。二公之不利大帅如此。

　　○五元功皆不利
　　太祖开国元功，文臣太师、朝国公李善长以嫌赐死。太宗靖难元功，太子太师、淇国公丘福北征败没，削爵，全家谪海南。景帝御虏元功，兵部尚书于谦谗﹃。天顺复辟元功，武臣忠国公石亨下狱论斩，文臣大学士徐有贞下狱流金齿。世宗入继元功，大学士杨廷和夺官。遂无一利者。

　　○四横缇帅皆不终
　　自锦衣卫典诏狱，领刺事官校张权者四人皆不终。永乐，纪纲为都指挥佥事，凌迟处死，族灭家籍。天顺，门达为都指挥佥事，远戍家籍。正德，朱宁为左都督，凌迟处死，族灭家籍。嘉靖，陆炳为太保、左都督，死后削夺，诸子流徙，家籍。

　　○二黄中贵
　　成化中，司礼监太监黄赐以与汪直不合，出掌南京守备。正德中，司礼监太监黄伟以与刘瑾不合，出掌南京守备。二黄皆以司礼大出，行业老成稍为人所重然。富贵之极，南中往往互称不能别。

　　○四张中贵
　　正德末，御用太监张永总督团营，御马太监张忠佐之，司礼太监张锐管监事，御马太监张雄提督东厂。四人俱藉宠有声，而权术亦相埒，时合四张。雄父亦名锐，初不欲迎养，以毋劝，召而庭挞之二十，始相哭为父子。已，积功，即日奏为右都督。

　　○又三张中贵
　　万历十一年，张宏长司礼监；张诚次之，掌御用监，督南海子；张鲸又次之，兼掌东厂。时称三张。宏死，诚代长司礼，鲸次之。兼掌东厂，张朝复次之，亦三张也。

　　○振瑾二竖
　　国朝中官握政本乱天下者，无甚于王振、刘瑾，其事权绝相类。振在枢最久，然其横恶至乙丑、丙寅以后而极，己巳屠裂土木。瑾以丙寅流毒，庚午剐于燕市，家族皆诛夷籍没。相去甲子同，瑾仅后一年耳。当振、瑾之横，英国公张辅及子嗣公懋，俱以太师勋臣班首，日与周旋，而免挫辱。

　　○张永功名前后相埒
　　正德，宁夏安化、江西宁王之乱，中贵人张永一则以总督专征，一则以提督赞画扈驾，皆兵未至而乱平，事后处置皆属之。永一则善杨文襄，一则善王文成，无损功名。归后，一则首诛逆瑾，一则与诛逆彬，先后吻合，大奇大奇。

　　○同官相去科第悬绝
　　杨少保溥与曹学士鼐同相，杨建文庚辰，曹宣德癸丑，相去三十三年。陈少保循，高少保与商兵侍辂同相，陈、高永乐乙未，商正统乙丑，相去三十年。杨少师一清、谢少傅迁与张少保璁同相，杨成化壬辰，谢成化乙未，张乃嘉靖辛巳也，杨与张相去四十九年，谢与张相去四十六年。杨又与桂少保萼同相，相去三十九年。严少师嵩与袁少保炜同相，严弘治乙丑，袁嘉靖戊戌，相去三十三年。徐少师阶与李少傅春芳同相，徐嘉靖癸未，李丁未，相去二十四年。胡少傅氵荧与杨公宁同为礼部尚书，胡庚辰，杨庚戌，相去亦三十年。胡公庚辰，左侍郎姚夔以正统壬戌，相去四十二年。王太宰直以永乐甲申，左侍郎项文曜以正统乙丑，相去四十余年。桂少保萼以正德辛未，继谢少傅相去三十六年。夏少傅言以正德丁丑，继费少师宏相，宏丁未，相去三十年。

　　○功名迟速悬绝
　　吉水解大绅缙，自翰林待诏，不二年而为左春坊大学士兼翰林院学士。其所取同邑刘子钦，以解元会魁高第，几五十年而自戍所起，为学官终身。刑宽为状元近三十年，始得南院讲学，而曹文忠鼐为状元十年、彭文宪公为状元一年、商公为状元四年即入内阁，商又三载为兵侍、学士，而庚戌及第林文犹为修撰。戊戌庶吉士尹凤岐以侍讲剩员卒家，山阴胡德为刑部主事三十年不迁，张文忠孚敬、桂文襄萼俱以主事之次年拜学士，又四年至极品。迟速之不同如此。

　　○生产右腹及肋
　　产不由户者，释氏以为世尊及转轮圣王之瑞，而儒者以为必无之事，而实未必然。成化十八年，凤阳宿州民张真妻王氏，孕当产，脐下右痛不可忍，凡三月而增剧，至三月一日亥时，腹畔右开裂，生一男，鼻准中有黑痣一。巡按御史周蕃上其事于朝，而祝京兆记之。尹文和直《琐缀录》又云，二十年徐州一妇初孕，肋骨下即生一瘤，渐长如核大，久之，皮亦莹薄，儿遂从此产。有司具闻，月给膳米，直往来徐州见之。此岂一事耶？然所传不同，而皆有据。嘉靖末，真定属城有妇人于右肋产一男，甚雄传，然六岁死。而前二人至长，不闻有异。天地大矣，何所不有。

　　○中国夷官互居
　　权贵妃父光禄卿永均、任顺妃父鸿胪卿添年、李昭仪父光禄少卿文、吕婕妤父光禄少卿贵真、崔美人父鸿胪少卿得霏，皆朝鲜人也，虽贵至列卿，而尚居朝鲜。至宣德中，永均以讣闻，赐白金米布。又琉球国相程复，饶州人也。自言相其王四十年，年八十乞致仕归饶州，许之，命以国相兼左长史，赐四品诰。夷人以中国官居夷，而中国人以夷官居中国，亦异事也。
　　又宣德中，苏门葛剌国王弟哈剌之汉入朝，病卒，赠鸿胪少卿，赐葬。

　　○外国人进士
　　洪武辛亥，高丽国人入试者三，金涛登三甲第五，其国之延安人也，授山东安丘县丞，归为其国相。景泰五年甲戌进士黎庸，交清威人，阮勤多翼人，勤仕至工部左侍郎。天顺四年庚辰，阮文英慈山人，何广扶宁人。成化五年己丑王京，嘉靖二年癸未陈儒，俱交人，儒仕至右都御史。

　　○夷女得尚帝王
　　高帝聘扩廓帖木儿王氏为秦王妃，永乐中权贵妃、任顺妃、李婕妤、崔美人，皆朝鲜所贡女。

　　○女官
　　余尝于《宛委余编》记女官若国初六尚之职，旧尝取寡妇及幼女之知书者为之，然皆典内职，非文衔。建昌知府师克、武定知府商胜、东川知府胜古、乌撒知府实卜，皆洪武中土官，代其夫与父者也，后不可胜纪。

　　○阉人妻
　　《水东日记》载，宣庙赐御用太监王瑾夫人二人。又正统中，镇守辽东太监王义死，命太监喜宁视其家，因掩有其货宝财物田产。义妻马氏奏之，诏以田产给其家，余悉入官。天顺初，赐故太监吴诚妻南京第宅、庄田。成化中，御马监左监丞龙闰娶故南和侯方瑛妾许氏为妻，事发，诏离异，仍命司礼监治之。

　　○内臣嗣子
　　太监刘永诚以从子宁晋伯刘聚为后，官左都督，特封其高曾祖，而不及父。左司直兼编修李泰考满，上疏言：“臣为伯父司礼监太监永昌子，不得封生父母，请封祖父母，以展孝思。”从之。泰与牛轮《登科录》俱注“伯父司礼太监永昌”、“左监丞玉”，而俱入翰林，泰至詹事府詹事兼侍读学士，轮至太常少卿兼侍读。

　　○同姓同谥
　　文臣姓谥相同者，行部侍郎赠少傅马京，礼部右侍郎兼学士赠尚书马汝骥，同谥文简。少师赠太师张孚敬，太师赠上柱国张居正，同谥文忠。少保、大学士赠太保毛纪，太子太傅、礼部尚书赠少保毛澄，同谥文简。翰林院侍读学士赠学士张益，太子太保、礼部尚书赠太子太傅张，同谥文僖。太子太保、大学士赠少保张治，少师、大学士赠太师张四维，同谥文毅。礼部左侍郎兼学士赠尚书刘定之，南京兵部尚书赠太子太保刘龙，同谥文安。礼部左侍郎赠尚书王瓒，吏部右侍郎王道，同谥文定。太子少保、南京吏部尚书吴一鹏，少保、太子太保、礼部尚书、翰林院学士吴山，同谥文端。少傅、大学士赠太保刘忠，南京礼部右侍郎赠尚书刘瑞，同谥文肃。南京刑部尚书赠太子少保方良永，户部尚书赠太子少保方钝，同谥简肃。少保、太子太傅、都察院左都御史赠太傅王越，太子太保、兵部尚书赠少保王以，同谥襄敏。都察院右副都御史赠右都御史邓，左都御史邓廷瓒，同谥襄敏。太子少保、都察院左都御史李宾，太子少保、吏部尚书赠太子太保李秉，南京兵部尚书赠太子少保李遂，同谥襄敏。太子少保、工部尚书赠太子太保王复，南京兵部尚书赠太子少保王学夔，同谥庄简。武臣姓谥同者，平阴伯朱崇，抚宁侯朱谦，俱谥武襄。漳国公王聪，右都督王效，同谥武襄。驸马都尉、富阳侯李让，太子太保、襄城伯李全礼，安昌伯钱承宗，会昌伯钱杲，同谥荣僖。清平侯赠渠国公吴成，恭顺侯赠国公吴克忠，同谥壮勇。
