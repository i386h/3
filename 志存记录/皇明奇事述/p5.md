<!-- { "loadSidebar": true } -->
　　王靖远骥、王威宁越，皆以进士累官尚书、左都御史，而一挂平蛮将军印，一挂平胡及靖虏副将军印，盖不止总督而已也。李曹公文忠以左都督而兼掌国子监祭酒，王新建守仁以战功封爵而从祀孔庙，杨兴济善以布衣散曹而位左都御史、封伯，遂兼掌礼部及左军都督府。其事至奇，故特标著之。

　　○任子官位大于所由
　　国朝重科目一途，任子多不得大位。独燕府左长史朱复以二品后五品终，任子为北京行部尚书，二品；礼部左侍郎仪公智三品，任子铭至太子太保、兵部尚书，一品；翰林学士吕公原五品，任子{常心}至南京太常寺卿，三品；少詹事刘文恭公铉，任子至太常寺卿掌尚宝司，三品；浙江按察副使陶公成四品，任子鲁至广东右布政使，二品；南京工部右侍郎黄公孔昭，任子绾至礼部尚书兼翰林学士，二品；江西按察司副使许公逵四品，任子至锦衣卫指挥使管卫事，三品；右副都御史孙公燧三品，任子堪至都督佥事，二品；堪任子钰至都督同知，一品。品秩皆过于所自，一奇也。仪铭累任翰林，又以尚书掌府，黄绾为詹事、学士，咸极清华之选，二奇也。仪赠官至特进、左柱国、太师，阶勋位秩遂冠人臣，三奇也。陶复转荫子孙至锦衣千户世袭，四奇也。

　　○两任子改翰林给事之异
　　宣德中，仪侍郎智子铭，以荫为给事中，后改翰林检讨，进修撰，再进侍读。金殿学幼孜子达，以荫为检讨，后改给事中，转左、右，至兵科都给事中。其相反可谓奇矣。正德初，许侍郎进入兵部，子诰以给事中避言路，改检讨，与金达事亦相反。

　　○三唐状元皆戌科
　　国朝唐姓状元仅三人，其一为侍读学士唐皋，系正德甲戌。历丙戌、戊戌而至嘉靖庚戌，为太常少卿唐汝楫。又历壬戌、甲戌而至万历丙戌，为今翰林修撰唐文献。奇甚。

　　○一母孕两状元
　　晋江王怀中言长乐马某娶妾，有子铎，而妻妒不容，嫁之同邑李氏，生子骐，初曰马。后铎中永乐壬辰科状元，骐中戊戌状元。 

</P> 

　●卷三

　　○己卯壬午之际
　　文皇靖难师在己卯秋，宁庶人作难亦在己卯秋，相去正得二甲子。文皇之起，以都督三司谢宴，伏兵﹃系之，宁庶人亦然。岂偶合耶？抑有所借袭也？其用李士实为太师、国公，刘养正为军师，却似有取于韩公、诚意同姓。然高皇之帝业，成于鄱阳一战，而庶人却败于其地，则大相反矣。文皇以壬午入绍，世庙以先一岁入绍，而亦以壬午改元。帝王自有真所谓妙合者，固不在彼而在此也。

　　○两壬午风水之变
　　万历十年壬午秋七月丙辰朔，十三日戊辰至次日己巳，大风雨拔木，江海及湖水俱啸涌。吾州常熟、崇明、嘉定、吴江等处，漂没室庐人畜以万计。考之《实录》，嘉靖元年壬午秋七月乙巳朔，二十四日戊辰至次日己巳，大风雨江海啸涌，漂没室庐人畜亦如之。以余所见，及野史所载，是日俱有龙火之异。前壬午祸微轻而远，后壬午祸甚惨而狭，要之六十年内所无也。今人知其周一甲子耳，不知其干支正同。盖无一日之赢欠也。异哉异哉！

　　○户口登耗之异
　　国家户口登耗有绝不可信者，如洪武十四年，天下承元之乱，杀戮流窜，不减隋氏之末，而户尚有一千六十五万四千三百六十二口，五千九百八十七万三千三百五。其后休养生息者二十余年，至三十五年，而户一千六十二万六千七百七十九，口五千六百三十万一千二十六。计户减二万七千五百八十三，口减三百五十七万二千二百七十九，何也？其明年为永乐元年，则户一千一百四十一万五千八百二十九，口六千六百五十九万八千三百三十七。夫是时，靖难之师，连岁不息，长、淮以北鞠为草莽，而户骤增至七十八万九千五十余，口骤增至一千二十九万七千三百十一，又何也？明年户复为九百六十八万五千二十，口复为五千九十五万四百七十，比之三十五年户却减九十四万一千七百五十九，口减五百三十五万五百五十六，又何也？九年，户九百五十三万三千六百九十二，口五千一百四十四万六千八百三十四；十年，户一千九十九万二千四百三十六，口六千五百三十七万七千六百三十，仅一年耳，而户忽增一百四十五万八千七百四十四，口增一千三百九十三万七百九十六。当是安南新入版图，其户口之数至十年始上册籍耳。然十一年户复为九百六十八万四千九百一十六，计减一百三十万七千五百二十；口复为五千九十五万二百四十四，计减一千四百四十二万七千三百八十六。又大不可晓也。自是休养生息者五十年而为天顺七年，户仅九百三十八万五千一十二，口仅五千六百三十七万二百五十，北于旧有耗而针登者，何也？然不一年，而户为九百一十万七千二百五，减二十七万七千八百七十二，口为六千四十七万九千三百三十，增四百十二万九千八十。其户口登耗之相反，又何也？成化中，户不甚悬绝，二十二年而口至六千五百四十四万二千六百八十，此盛之极也。二十三年，而仅五千二十万七千一百三十四，一年之间，而减一千五百二十三万五千五百四十六，又何也？弘治十七年，口至六千一十万五千八百三十五；十八年，户至一千二百九十七万二千九百七十四，此又盛也。不二年而为正德元年，户仅九百一十五万一千七百七十三，减三百八十二万一千二百一；口仅四千六百八十万二千五千，减一千三百三十万三千七百八十五，又何也？自是而刘六等乱中原，蓝、鄢等乱楚、蜀，江、广无处不被兵。而八年以后，口却增至六千三百三十余万，又何也？然则有司之造册，与户科、户部之稽查，皆仅儿戏耳。

　　○烈妇俱妾媵
　　国家令典，于妇人女子能殉夫死者，俱有族异。然考之《实录》，洪武七年九月，中书平章政事李思齐卒，妾郑氏自经死。十七年正月，安陆侯吴复卒，妾杨氏自经死，俱赠淑人，谥贞烈。又燕山中护卫指挥使费愚率，妾朱氏自经死，赠德人，谥贞烈，德人即恭人也。永乐二十一年正月，成安侯郭亮卒，妾韩氏自经死，赠淑人。宣德四年二月，中军左都督马聚卒，妾陈氏自经死，左军右都督冀杰卒，妾王氏自经死，俱赠淑人。三月，陕西都指挥使王亻叔战殁，妾时氏自经死，赠淑人，谥贞烈。八年三月，忠义右卫镇抚李寿卒，妾赵氏自经死，赠宜人。八年四月，大同左卫指挥使范安卒，妾杨氏自经死，赠恭人。九年二月，武安侯郑享卒，妾张氏自经死，赠淑人。正统六年五月，中军都督佥事胡荣卒，妾陈氏自经死，赠淑人。景泰二年九月，昌平侯杨洪卒，妾葛氏自经死，赠淑人。三年正月，丰城侯李贤卒，妾余氏自经死，赠淑人。已上凡十有三，而勋戚大臣之妻殉死者，无一二也。岂妾独厚，而妻独薄耶？意者有吕后、袁绍夫人之妒，而出于不得已也。又自宪宗而后，旌典岁有之，而未闻有勋戚之家及为妾者，又不可晓，故特纪于此。

　　○师生同赐下谥及改谥
　　嘉靖六年，大学士石缶卒，上亲定谥曰文隐，取“勤学好问，违拂不成”为义也。至二十九年，大学士张治卒，上复亲定谥曰文隐，则取“勤学好问，怀情不尽”为义。盖国朝谥文隐者惟二人，皆在内阁不久，而张公又石公会试所取第一人也。以后二公皆改谥，一文介，一文毅。

　　○夺情与册同
　　成化丙戌，少保大学士李公贤丁父忧，夺情，辞，不允，仅三日册贵妃万氏、贤妃柏氏，会昌侯孙继宗与公同为正使。万历丁丑，少师、大学士张公居正忧，夺情，明年册皇后王氏，英国公张溶为正使，公为副使。其事之巧符若此。

　　○衍圣真人同坐事
　　成化丙戌三月癸卯，衍圣公孔弘绪坐奸淫乐妇四十余人，勒杀无辜四人，法当斩。诏以宣圣故，削爵为民，以弟弘泰代。没后，弘绪子闻韶袭爵。四月戊午，正一嗣教大真人张元吉坐僭用器物、擅易制书、强夺子女，先后杀平人四十余人，至有一家三人者，法当凌迟处死，下狱禁锢，寻杖三百，戍铁岭，而子玄庆得袭，元吉竟以母老放归。弘治戊午，阙里文庙灾，真人府亦灾。凡二氏之品秩、应朝给赐，无不同者，至祸谴亦同，何其异也。

　　○大学士尚书掌别部
　　嘉靖末，太子太保、兵部尚书杨博不理部事，而出总督宣大、蓟辽。工部尚书朱衡不理部事，而总理河漕，又无作缺。刑部尚书郑晓不理部事，而代博理兵部。隆庆中，内阁少师、大学士高拱，太子太保、大学士赵贞吉，俱不辍阁务，而掌吏部、都察院。后拱为内阁首臣，而掌吏部，故部见有少傅、尚书杨博不令掌而掌兵部，亦时事一变也。

　　○癸丑壬戌三及第之异
　　嘉靖壬戌一科，首甲三人，申时行、王锡爵、余有丁，皆大拜，位师傅，已见《盛典》矣。其最不显而又最不利者，无如嘉靖之癸丑，其明年第三人温应禄举家疫死。又明年第一人陈谨被逮，谪推官，累迁至右中允，丁忧归，为乱卒所殴死。后第二人曹大章以编修废疾罢，复用胁受商人财，削职为民。二科荣辱之相反如此。按洪武丁丑廷试三人，尤为不祥。状元陈安阝、刘锷，责徙昌化安置，取回为鸿胪寺司宾署丞，寻俱杀之。惟尹昌隆为礼部主事，永乐初改春坊右中允，亦不狱赐死。其复取进士内，仅状元韩克忠至按察佥事，余二人俱终本官。

　　○福建大魁无显者
　　福建自开科至宣德间最多高第，以后寥寥矣，然少显贵者。状元则乙丑丁显，丁丑陈安阝，丙戌林环，壬辰马铎，戊戌李骐，庚戌林震，辛未柯潜，丙戌龚用卿，癸丑陈谨，凡九人。仅柯至少詹事，龚至祭酒，四品而已。陈至右中允，余俱修撰，皆夭。而安阝仅为司宾署丞，以不令终。会元则壬辰林志，乙未洪英，辛丑陈中，庚戌傅夏器，己未蔡茂春五人，惟洪至右都御史。及第者戊辰唐震，辛未张显宗，丙戌陈全，辛卯黄，壬辰林志，乙未李贞、陈景著，丁未谢琏，庚戌林文，癸丑赵恢，壬辰李仁杰，戊辰戴大宾，凡十二人，仅谢琏至侍郎，林文太常少卿，仁杰祭酒，张显宗曾为侍郎终交布政而已。无论阁部、一品，俱不可得。今己未及第林宗伯士章，始破天荒矣。

　　○甲榜非正科
