<!-- { "loadSidebar": true } -->
　　二十六日早，往临时土木局调查改正市区之概况。台湾市街狭隘，沟渠污秽，与厦门相彷佛。明治二十八年，经营台北市街排水工事，聘英国人为技师，渐推至台中、台南等厅。总计全岛市街道路下水之修改及市区之改正，已有三十二市街之多。政府倡之于上，人民亦有自营之资力，故进步速也。查台北市街面积约二百万坪，豫算工费约六百万元。近道路延长一万千六百七十七间，下水延长一万二千九百四十一间二分，共支六十三万一千六百四十九圆。台中改正工事豫算百十八万元，现巳成道路延长千百二十五间，下水延长二千四百十四间，沟渠千八十六间，共支十二万四千四百四十二圆。台南改正工事已成者，道路延长千四百三十九间六分，下水延长千九百十九间三分，共支五万二千八百余元。此外基隆、新竹、苗栗、彰化、嘉义、宜兰之诸街亦正在进行之中。至于市街之壮丽，以台北大稻埕为最；房屋之前面，一律建筑双层红砖洋楼，其内容或平房。或楼房，均听其便也。

　　二十七日早，访民政长高田君，调查财政。查台湾财政分特别会计、地方税会计两种。特别会计以台湾之收入及国库补充金之岁入，供给台湾经营诸般之岁出；比年以来，图经济之独立，递减国库补充金。地方税会计，除地租附加税外，得以特别会计之赋课征收。特别会计之补足金供给地方厅费、街庄长等役场费、警察费、土木费、教育费、卫生费、劝业费、救育费、厅舍营缮费。地方税取扱费之岁出，以辅特别会计之不及；则两会计之关系固如唇齿也。明治四十一年，两会计收入之预算，国库岁入总计三千三百八十七万千三百二十八圆，地方税岁入总计五百五十三万九千六百一十三圆。国库岁入，就中以官业及官有财产之收入竟有一千七百九十八万四千七百九十四圆之多，实占总收入五分之三。官有财产以樟脑、阿片烟膏等之专贾为大宗。将来鸦片渐次减少，樟脑市价渐次低落，其收入亦必减少。而砂糖消费税则逐年增加，邮便电信收入、铁道收入、电气收入之逐渐增加，为必然之趋势。以此项之增收弥补阿片、樟脑两收入之缺憾，绰绰有余，且足以偿还公债及一时借入金也。其理财之法，分整理旧税、推广新税两种。整理旧税如地租一项，明治二十九年岁入仅七十五万，四十一年竟增至二百九十九万。推广新税如制糖一项，明治三十四年岁入仅二十七万，四十一年竟增至二百六十三万。余可概见。至于整理之原则，在于调查；推广之原则，在于奖励。运用之妙，又在于实行规则耳。

　　二十八日早，晤辜君耀星，调查盐务。台湾盐业，向由人民自由经营，粗制滥卖之弊，层见迭出，明治三十二年五月颁布专卖制度，设立收纳及卖捌机关，规定赔偿金及公定盐价、改良盐田。凡开设盐田者酌与补助金，锐意改革，不数年而盐业为之一振。全台每年产盐四千六百万余斤，岛内需要额四千二百万斤，所余数百万斤运销日本内地及高丽内地。其买卖之法，由卖捌总馆向政府采买，每万斤价格一百十六元，兑往各分馆价格百六十四元（运搬费平均三十三元，佣钱十元在内）。卖捌民间上等食盐每百斤二元二十钱，下等食盐每百斤一元九十七钱。晚，台北官绅开欢送会，十二时始散。

　　二十九日早五时，乘火车赴基隆，各界代表均在车站送别。八时登大仁丸，九时启碇。

　　附诗

　　舟抵淡水，台湾总督联合官绅到车站欢迎，谨赋一律志谢

　　十年三度访瀛洲，破浪乘风纪壮游。难得衣寇观上国，敢将砥柱负中流。桑麻况味惊更改，桃李交情感唱酬。自是群公推挽重，舟车名刺不胜收。

　　赠民政长官高田元治郎

　　扶桑东去水淙淙，风度端凝忆曲江。五日岂存京兆想，十年定见健儿降（指蕃部）。酒龙诗虎罗官廨，玉敦珠盘笃友邦。故国改弦吾辈责，尊前热血已盈腔。

　　台北厅长井村大吉招饮龟山第二发电所公廨，即席奉赠

　　相逢海外尽奇才，我亦何曾壮志灰。流水声中刚驻策，桃花香里又衔杯。吟风自笑诗如草，题石还愁字易苔。多感因缘联翰墨，群仙抗手上蓬莱。

　　赠林叔臧京卿

　　椒糈登筵岁又新，朝衣恍惚认京尘。东西莫说吴和越，朝暮谁分楚与秦。万事都成黄雀后，两家难共绿杨春。七鲲风月同杯酒，热闹场中冷落人。

　　赠李景韩参事

　　羽扇纶巾望若仙，未容身世学寒蝉。多君情谊非关酒，如我功名不值钱。四座看花饶眼福，十年骑鹤博腰缠。故家今日萧条甚，愿与牵萝托仔肩。

　　赠辜君显荣

　　中年豪气未消除，博得奇勋愿不虚（君得五等勋章）。苏武寄书犹有雁，冯驩弹铗岂无鱼（余寄寓辜宅，蒙优待）。齐盐北海恒通市（君掌全台盐务），汉扇南阳自结庐。尊酒论交裙屐盛，管弦声里月明初。

　　赠林君薇阁

　　东风一曲倚檀槽，杜牧风流亦足豪。得友且拚元亮酒，愤时况读屈原骚。懒云身世嗟吾倦，馋水功名羡汝高。知否三山弦诵夕，莘莘学子故人袍（君捐赀四万金推广福建师范学堂）。

　　赠魏君润庵

　　笔削春秋一席分（君任台湾日日新闻主笔），词锋曾扫万人军。旗亭送别歌三迭，舞榭催归酒半醺。弹指年华成逝水，酸心门巷易斜曛。放翁团扇家家画，声价如侬值几文（台湾各报曾刊余小影）？

　　游瑞芳金山

　　群山万壑似荆门，瓦屋鱼鳞别有村。欧冶大开天地铸，邓钱终荷帝王恩。草人事业殊罗掘，瓯脱精华转保存。衮衮忧贫成底事，神州龙马待开源。

　　工商会长木下新三郎开催园游会，口占奉赠

　　此生何福入仙乡，玉盏琼浆取次尝。杨柳楼台春未老，枇杷门巷日方长。谢君棋局丁丁响，荀令衣痕迭迭香。十里东风花事好，且从潘岳问河阳（台北厅长井村君亦在座，故云）。

　　蔡君法平两宴北投松涛园留题一律

　　岚翠无端落酒杯，隔帘人影费疑猜。骊歌宛转行将别，蝶梦依稀唤欲回。竹院似逢僧共话（蔡君已断发矣），蓬门半为我频开。桃花莫怨东风老，前度刘郎感又来。

　　赠林君季商

　　醉眼愁看姊妹花（台俗官绅招饮，必罗致群花侑酒），后庭犹自唱天涯。倦游竟下陈蕃榻（余寄宿合昌商会），病渴新尝陆羽茶。都尉风流年尚少（君世袭骑都尉），周郎月旦愿非奢。此间虽乐应思蜀，记否长安帝子家（君曾奖广东候补道）？

　　赠嘉义厅长津田毅一

　　宋嫂鱼羹压卓炉，居然有鸟唤提壶。万花帘慎开宫锦，五马门庭拜郡符。迟我贾生犹太息，壮君宗泽共三时（酒后大呼万岁）。玉颜若问春消息，胜得珠江蛋妇无（时广东领事濑川君、香港领事船津君均在座，故戏及之）。

　　台南馆开催茶话会即席赠台南、嘉义、阿堠三厅长

　　一帆直送马当风，高阁滕王酒正中。患难余生惊独客，遭逢盛会拜群公。山山水水身殊倦，燕燕莺莺语未通。憔悴形容新耳目，此行岂许作痴聋。

　　赠赵君云石

　　海外论诗浪得名，英雄儿女罄平生。伤心故国家何在，横涕新亭岁几更。笑我才华成画饼，叹君骨肉等分羹。中原今日还多事，鹤唳风声处处惊。

　　全台绅商公燕台南馆，即席奉赠

　　落拓青衫泪欲盈，琵琶呜咽不成声。汉家伏腊今犹在，晋代衣冠近未更。燕雀处堂知自警，驽骀伏枥感哀鸣。尊前无限伤心事，抛却天涯旧弟兄。

　　赠连君雅堂

　　十年阔别久无书，时局艰难况起居。热泪不知何处洒，愁眉能得几回舒。唐宫忍见衔花鹿，汉室宁忘得水鱼。差幸武灵犹变法，吾生百愿傥非虚。

　　题洪君逸雅兰石图

　　无限骚情笔一枝，替花愁雨不胜悲。披图自叹身如蕙，幽谷宁忘托足时。

　　鹿耳门怀古（限迟疲谁韵）

　　回首东隅叹已迟，奔潮澎湃亦云疲。延平地下应遗恨，锦绣河山付与谁。

　　七鲲一舸下迟迟，东望颓垣力已疲。牵犬终羞过上蔡，河山今日属伊谁！

　　春夜会赤崁城（限尘巾匀韵）

　　万家灯火六街尘，漉酒何妨脱角巾。绝似芳园桃李宴，鹿门春色十分匀。

　　偶携铁砚走风尘，萍水相逢尽角巾。南月惊乌歌舞夕，红潮渐上颊边匀。

　　赠台湾日日新闻社、台湾新闻社、台南新闻社记者及南社、栎社、瀛社诸词宗

　　肠断桄榔黯黯天，弃民身世有谁怜？东山丝竹中年感，北海琴樽异地缘。田岛英风怀五百，孔门遗教仗三千。诗人寄托原余事，此去休忘祖逖鞭。

　　赠台湾总督府属池浦和三郎、台南厅属牧野斌、盐务专卖所支配人巨鹿赫太郎

　　相逢海外若平生，谁主谁宾谢送迎（余到台参观，一切多由三君招待）。千里不胜轮铁倦，同文多感译鞮清。晓风残月余诗梦，豪竹哀丝带酒醒。东亚且联唇齿谊，两家门户各支撑。

　　林君薇阁饯别一力酒馆，感赋一律

　　抛砖引玉上吟台，争奈离筵酒又催。易水有歌终怛恻，扬州无梦枉疑猜。前头鹦鹉浑难诉，满地梨花亦可哀。恼煞薛涛笺骤贵，裙钗也解索诗来。

　　呈澐舫宗年伯

　　不才小阮久怀惭，贫富奚论北与南。汉室昔年惊党锢，晋廷今日尚清淡。故家燕子凄凉在（割台后家产荡然），客岁梅花子细探。国事伤心知莫补，妇人醇酒学曹参。

　　赠林君景商

　　十载深交俨弟兄，登堂拜母并班荆。花时箫鼓吟身健，枌社衣冠酒趣生。行色旧曾遍湖海，才名早已动公卿。谤书盈箧终何碍，一剑天涯为不平。

　　赠郭君任之

　　鸱夷海外赋归与，长袖多财绰有余。梓里十年还树木（君种甘蔗三百万株），党庠万卷竟藏书（君独力创办锦湖学堂，捐赀甚巨）。江流自古无人转（指福浒糖厂），国难何时待汝纾？争奈蛾眉偏见嫉，满天风雨梦棕榈（君因糖厂失败，拟再赴南洋）。

　　赠陈君少铁

　　故山猿鹤近何如，愧我年来懒寄书。李郭同舟催解缆（君与林叔臧京卿约余同日东渡），朱陈成里看牵裾（君送女公子到台完姻）。却惊才调归群季，莫笑生涯等老渔（供职邮船会社）。裘马五陵多不贱，青衫落拓独愁予。  
　 
台湾游记

　　南皮张遵旭记

