<!-- { "loadSidebar": true } -->
　　一、哨船之接济宜察也：匪类逃躲外洋，非能不食而操舟、徒手而行劫，由内地奸人接济之也。济以粮米食物，然后能久延；济以火药军器，然后敢敌杀。论者多归咎渔船，不知渔船所带粮米斗石，能济几何？火药军器犯禁之物，惟哨船可以携之。向来南澳地方，皆守港哨船接济；如东陇港、南洋港、漳林港、海澄港、沙汕头、海山、拓林、井洲各处哨船，无一不接济者；而东陇、海山、南洋三处尤为甚。每猪十只价近百金，米十石价五、六十金；火药、鸟枪、藤牌军器，价皆十倍。潮人谓「坐港之利，胜于通番」，此之谓也。夫民船犯禁，官兵可缉；官船犯弊，孰敢撄锋？是在镇主留心稽察，无使复蹈前辙；海孽之肃清，思过半矣。

　　一、兵丁之老弱宜换也：国家糜费金钱，养一兵必得一兵之用；而将官荫空粮，老弱充军数，可用者几何？南澳之兵老弱参半；膏粱子弟厕身行伍，生事赌博，逃避差徭；此之不可不汰也。然沿袭既久，骤行裁革，未免怨声沸腾，有苛刻之议。鄙意老弱之兵及病船不能冲风破浪者，皆另造名册，准举余丁自代。并不必问其为真余丁、假余丁，但人材精壮、武艺高强则补之；一举不佳则再，再举不佳则三，三举不中则除之。官自招募勇敢强力之人以补其缺，勿于此中取利焉。则兵皆精兵，无虚冒名粮之弊；而又于每月三、六、九期勤行操演，考其技能工拙而赏罚之。使兵识将意、将识兵情，屹然为一方雄镇，知所向之无敌也。

　　一、亲随之精锐宜选也：虽有猛虎，无爪牙不威；虽有名将，无左右不雄。况杀敌重事，可无心腹亲军死生不离者哉？鄙意精兵既选练精壮，又于精壮中拔其武勇超群、才能出众者约三百人为巡哨亲军，特加优恤；每出洋则与之俱。又于三百人中择其武艺尤精、敢死不二心之士约五、六十人为亲随，待以心腹，休戚相关。遇有把总缺出，量才拔补以鼓励之；擒获贼船，有金银、货物，按其多寡均分之。凡随行出哨之人共沾其惠，切不可自私自利。有临阵余力、功在众上者，倍加优赏，过缺先补。则敢死之军，勇气无敌；一遇贼船，如鹰攫兔。功名财利，悉在此中；皆将翘首跂足，惟恐镇主之不出哨也。

　　一、哨船之军器宜审也：北人乘马，专以弓矢见长。南人乘舟，角逐于烟波浩荡之际，当其相距辽阔，则弓矢无所用之；及两船既交，一人能发几矢？一矢能伤几何？则莫若炮火之为功大也。鄙意哨船军器，专用鸟枪、鹿铳、连环、子母、西瓜等炮、喷天筒、火罐、火箭，佐以单刀、藤牌、长枪、大钩，而其余可一概不用；约略一船中为炮火者十之七，为刀枪者十之三。贼虽有艨艟巨舰，不能当官军炮火重迭，惟俛首就擒耳。倘欲用箭，必取诸弩。而寻常之弩，又不堪用；必依诸葛武侯遗法，作连环弩：上有方筩，筩分十道，中藏百箭，二人挽之，触机自发；一发十矢，随发随挽，矢复自出。每船安置十弩，则瞬息发矢千计。一饭之顷，万矢连环；虽有剧贼，无所逃避，此亦舟中之长技也。

　　一、巡哨之踪迹宜密也：兵法有奇正，贼势有大小；出其不意，敌乃可致。往者游魂猖獗，贼首三十二等百十连■〈舟宗〉，聚泊大莱芜、小莱芜等处，明目张胆，受千、把总馈献而不辞；哨船之出，非所畏也。今所谓贼，不过无赖之辈饥寒逼身，三、五成群，「踏斗」而出。遇船小人弱，则夺而驾之。因其舵水粮食，凑集匪类；所夺船渐大，然后敢公然行劫。其为贼也有限；其窥伺在商船货贝、财帛、衣粮；又必孤行离援，乃肆其侮，非立意与官兵哨船为敌者也。见商船则趋，见哨船则避。哨船轻而浮，其行速；商船重而滞，其行迟；哨船旗帜飞扬，牌刀高挂；商船无之：此贼所能办也。鄙意哨船之出，当如商船行径，勿张旗帜、勿挂牌刀，多运小石压载，以疑货物；有急可当军器。行莫连船，但度策应所可及，若断若续；遇贼船对敌，然后举大炮为号，众哨齐集，堵截环攻，擒贼获船百不失一。若夫妆点军容、张扬声势，是呼贼船使之避耳，非真心捉贼者也。

　　一、驭下之恩威宜兼济也：体恤不周，则军心怨望；号令不严，则将权不振。今之为帅者意在立威，则巍然自尊大，视士卒死生若秦越之肥瘠；微疵细过，鞭挞无常，左右惴惴，心悸胆裂。此刻薄寡恩，众心离散，不可以见敌者也。其矫为大度包荒，则废弛营伍，兵骄而不能戢、将悍而不能制；法令不行，朝三暮四，此又当场木偶，徒有人形而无生气者也。御兵之法，莫大乎体贴人情，为之设身处地。饥寒疾苦，痛痒相关；婚姻死丧，酌量周恤；上下相亲，如手足心腹之不可离。至于法令一出，泰山不移，敢有犯者，虽亲无赦；若穰苴违命而斩庄贾、孔明挥泪而斩马谡，使军士凛然知军法之不可犯，故令无不行、禁无不止。三军之士，怀德畏威，此服心之上计也。

　　一、岛屿之苍黎宜恤也：用兵之道，安民为先；弭盗之源，抚民为本。南澳僻处海中，居民鲜少；兼地界两省，有司政教之所不及，则镇主营弁实民父母也。兵丁恃党骄恣，未免欺制小民；民愬镇主而不伸，则无能伸之地，撄怒积怨，为毒无已。故约兵贵严、待民贵宽，不使强凌弱、众暴寡，是则兵民一体之意也。凡举动必顺民意，不则去之。有盗窃则为严缉重惩，有奸棍则为革逐出境；米价腾贵，运载平粜；雨旸不节，斋戒祷祈；又以春秋巡行阡陌课农桑，择其勤者而励之；悦色和颜，如家人妇子之相亲切。又于每月朔望，集诸生乡耆公所，宣讲「圣谕十六条」，使兵民共听；咸知为善之乐，且晓然于圣天子轸念民生，谆谆然教诲之意；而相戒相勉，不敢作奸犯科，亦经理海疆之要务，使民无盗之原也。

　　一、澳城之学校宜兴也：虽在海外，不废诗书；虽有戈矛，必兴礼乐。孟子曰：『壮者以暇日，修其孝弟忠信，则知教化之兴』；亦武备之根本也。南澳海岛荒陬，无郡县官司，古未立学，迩日人文骎骎乎起矣！前镇周公特于澳城建立义学，文庙祀至圣先师；捐衙门旧规水利，每岁百金之入，为春秋丁祭延师修脯之资。既已勒碑刻石，昭垂来祀；未竟厥施，中途奄没，此南澳士民所深惜也。署镇弗绍前修，仍将祀业入己，舆论嗤之。鄙意以为义学宜兴，学舍宜广；祭祀之费、膏火之资，宜续捐增益；春秋丁祭，宜亲临释奠。萃阖澳诸生及兵民子弟之秀者，咸令入学；延漳、潮间名士之学行兼优、才品出众者一人为师表，以教育之。月课生童，第其高下以鼓舞之；朔望行香谒圣毕，进诸生而亲切慰劳之。开府忘其尊，庶民兴于学，甚盛事也。南澳旧有澳生二名，一闽、一广；今在广者存而在闽者废，殊非公道。捐一纸之文书，请当事以开复之。宏功盛业，千载不朽；尚于暇日加之意乎！

　　与吴观察论治台湾事宜书

　　台湾当朱一贵作乱之后，二戈蹂躏，哀鸿遍野；继以风灾扫荡，疠疫连绵，民之憔悴极矣。二、三年来，文武和衷，余孽拔根，地方宁静；抚摩噢咻，疮痍渐起，然元气犹未复也。继凋敝之余，则培养维艰；消嚣陵之习，则教化宜急！官斯土者，可不百倍留心，以训民型俗、久安长治为己任？今天子眷念海疆，慎简贤能；以明公才高行卓，特命观察是邦，台湾之民其有厚幸乎！经济内优，纳沟念切；因其势而利导之，如王良使马、庖丁解牛，无足烦措置也。鼎元闽峤书生，识见浅鲜。明公以其曾赞戎行，略悉台地人情风土，不弃固陋，采及刍荛；敢不具陈所知，以副公殷勤至意。虽未必其言之当否，而区区之心，颇有与台地人民相关切者。苟千虑而一得，亦聊补夫涓埃；惟高明察之！

　　台民积玩成习，每故挠法令，以试官长浅深。立法之初，必诚必信；凡文告号令，必实在可行者方出之，无朝三而暮四。言必践、禁必伸，万万不可移易。则民知在上之不可犯，而教易从。

　　台地讼师最多，故民皆健讼，宜严反坐之法。听讼时平心霁色，使村哑期艾咸得自达其情；得情时铁面霜威，使狡猾财势俱无所施其巧。凡凭空架害，审系虚诬，不可姑息，务必将原告反坐；登时研究讼师姓名，飞拿严讯，责逐过水，递回原籍，取本县收管回文存案。

　　台俗好动公呈，多武举、武进士主之；皆因以为利，非义举也。每有争讼，动辄盈庭，宜遏绝。

　　台中逆孽虽平，恶棍鼠窃不乏。宽之，则行劫；又宽之，则啸聚。星星之火，将致燎原；不可以其细而忽之也！宜留心访察，凡白撞窃劫，轻者黥面逐水，重者会同台镇分别杖毙、馘耳、逐水。啸聚者便宜行事，与台湾镇合禀报知制台、分报抚台提台，勿用公文、勿详解内地；详解则波累多人，且文移驳诘往返经年，虽杀而民不畏。

　　台俗豪奢，平民宴会，酒席每筵必二两五、六钱以上或三两、四两不等；每设十筵、八筵，则费中人一、二家之产矣。游手无赖，绫袄锦袜，摇曳街衢；负贩菜佣，不能具体，亦必以绫罗为下衣，宽长曳地；与夫袒裸，而茧绸绵裤不可为也。家无斗米，服值千缗；饘粥弗充，槟榔不离于口。习俗相沿，饿死不变。则夫崇奖节俭，稍示等威，实转移风俗之急务也。

　　鸦片烟不知始自何来？煮以铜锅，烟筒如短棍。无赖恶少群聚夜饮，遂成风俗。饮时，以蜜糖诸品及鲜果十数碟佐之。诱后来者，初赴饮不用钱；久则不能自已，倾家赴之矣！能通宵不寐，助淫欲。始之为乐，后遂不可复救。一日辍饮，则面皮顿缩、唇齿缺露，脱神欲毙；复饮乃愈，然三年之后无不死。闻此为狡黠岛夷诳倾唐人财命者（南洋诸番称中国为「唐」，犹言「汉」云；今台湾人称内地亦曰「唐山」）；愚夫不悟。传入中国已十余年，厦门多有，而台湾特甚，殊可哀也。

　　台湾赌风最盛，兵民皆然。废事失业，损财召祸，争闘作非，胥由于此。宜知会台镇，实心实力共禁之。然表正者影直，上行则下效；未乱之先，皆鸣锣张盖，呵道而聚赌，无怪乎禁令不从也。前人覆辙，可为车鉴。

　　台中胥役，比内地更炽。一名皂快，数十帮丁；一票之差，索钱六、七十贯或百余贯不等。吏胥权势，甚于乡绅；皂快煊赫，甚于风宪，由来久矣！近或稍为敛戢，亦未可知。宜留心访察，惩创一、二以儆其余。至本衙门胥役，善窥伺本官意旨，招摇撞骗，见事风生；尤不可不防也。

