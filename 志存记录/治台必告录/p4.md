<!-- { "loadSidebar": true } -->
　　伏读宪谕『罗汉门黄殿庄朱一贵起事之所，应将房屋尽行烧毁，人民尽行驱逐，不许往来耕种；阿猴林山径四达，大木丛茂，宽长三、四十里，抽藤、锯板、烧炭、砍柴、耕种之人甚多，亦应尽数撤回，篷厂尽行烧毁；槟榔林为杜君英起手之处，郎娇为极边藏奸之所，房屋人民，皆当烧毁驱逐，不许再种田园，砍柴来往』。以上四条，防患拔根，至周至决。职等再四思维，一人谋逆，九族皆诛，乱贼所居之地，虽墟其里可也。惟是起贼非止数处；数处人民不下数百家，则亦有微可虑者。人情安土重迁，既有田畴庐舍、室家妇子，环聚耕凿，一旦驱逐搬移，不能遍以资生之藉，则无屋可住、无田可耕，失业流离，必为盗贼；一可虑也。其地既广且饶，宜田宜宅，可以容民畜众，而置之空虚，无人镇压，则是弃为贼巢，使奸宄便于出没；二可虑也。台地何人非贼？「国公」、「将军」而外，伪镇不止千余，今诛之不可胜诛，俱仍安居乐业；而独于附近贼里之人，田宅尽倾，驱村众而流离之。邻贼之罪，重于作贼；三可虑也。台寇虽起山间，在郡十居其九。若欲因贼弃地，则府治先不可言。况郎娇并无起贼，虽处极边，广饶十倍于罗汉；现在耕凿数百人，番黎相安，已成乐土。今无故欲荡其居，尽绝人迹往来，则官兵断不肯履险涉远，而巡入百余里无人之地；脱有匪类聚众出没，更无他人可以报信；四可虑也。锯板、抽藤，贫民衣食所系；兼以采取木料，修理战船，为军务所必需；而砍柴烧炭，尤人生日用所不可少。暂时清山则可，若欲永永禁绝，则流离失业之众，又将不下千百家！势必违误船工，而全台且有不火食之患；五可虑也。疆土既开，有日辟、无日蹙。台地宋、元以前，并无人知；至明中叶，太监王三保舟下西洋，遭风至此，始知有此一地。未几，而海寇林道干据之，颜思齐、郑芝龙与倭据之，荷兰据之，郑成功又据之。国家初设郡县，管辖不过百余里；距今未四十年，而开垦流移之众，延袤三千余里，糖、谷之利甲天下。过此再四、五十年，连内山山后野番不到之境，皆将为良田美宅，千万不可遏抑。今乃欲令现成村社废为坵墟，厉禁不能；六可虑也。曩者诸罗令周锺瑄有「清革流民，以大甲溪为界」之请，凤山令宋永清有「议弃郎娇」之详。今北至淡水、鸡笼，南尽沙马矶头，皆欣然乐郊，争趋若鹜；虽欲限之，恶得而限之。职等愚见，以为人无良匪，教化则驯；地无美恶，经理则善。莫如添兵设防，广听开垦；地利尽、人力齐，鸡鸣狗吠相闻而彻乎山中，虽有盗贼，将无逋逃之薮；何必因噎废食，乃为全身远害哉！今窃议于罗汉内门中埔庄设汛防兵三百名，以千总一员驻札其地；郎娇亦设千总一员、兵三百名，控扼极边一带。三、六、九期操演之外，准其自备牛种就地屯田，以为余资；虽险远而弁兵便焉！槟榔林在平原旷土之中，杜君英出没庄屋久被烧毁；附近村庄，人烟稠密，星罗碁布，离下淡水营内埔庄汛防不远，无庸更议。至各处乡民，欲入深山采取树木，或令家甲邻右互结，给与腰牌，毋许胥役需索牌费一分一厘，听从其便。

　　伏读宪檄『添防之制，宜速议立，以便题覆』。夫今所宜更议者，惟罗汉门、郎娇而已矣！外此，则移八里岔汛千总驻札后垄（为半线、淡水适中之地）及添设文员诸事，尚未举行；其余俱经遵照宪檄，于南路添下淡水营守备，带兵五百，驻札新园；设冈山守备，带兵五百，驻札浊水溪埔，扼罗汉门诸山出没窦径；北路添设半线守备一营，带兵五百，居诸罗、淡水之中，上下控扼，联络声援；以诸罗山守备驻札笨港，增兵二百名；添设下加冬守备一营，兵五百；郡治添设城守游击一营，兵八百，与镇标三营相埒；再加罗汉门、郎娇各添设汛防兵三百：则全台共计增兵三千六百名，较宪檄前指之数止多一百。但此三千六百之兵，必须请旨额外添设，就内地各标营分额招募，按班来台，如往例三年一换，然后内地不至空虚，无顾子失母之病。诸罗地方辽阔，鞭长不及，应划虎尾溪以上，另设一县，驻札半线，管辖六、七百里。鹿仔港虽口岸扼要，离半线仅十五里，不用再设巡检；将巡检设在淡水八里岔，兼顾鸡笼山后。笨港设巡检一员，驻札笨港。佳里兴巡检，仍还佳里兴驻札，管目加溜湾。移典史归诸罗县治。南路凤山营县虽僻处海边，不如下埤头孔道冲要；然控扼海口打狗、眉螺诸港，乃匪徒出没要区，当仍其旧，不可移易。添设凤山县丞一员，驻札搭楼，稽察阿猴林、笃佳等处，弹压东南一带山庄。下淡水巡检一员，不许留郡，仍令驻札下淡水，稽察淡水以南各庄及诸海口。台、凤、诸各县各练乡壮五百名，在外县丞、巡检各练乡壮三百名，无事则散之陇亩，有役则修我戈矛，乡自为首，人自为兵，此万全之道也。

　　伏读宪檄『营伍操练宜勤、虚冒旧弊宜除、塘汛分防宜变通』；三者皆极切当时弊。有兵不练，与无兵同。兵不能识将意、将不能识兵情，是谓「乌合」。器不与手相习，手不与心相应，是谓「生疏」。职每诫谕台属标营，定以三、六、九日按期操演。三令五申，如临大敌。又为之捐造仗房、枪炮、火药，以足其用。其分防外汛之兵，大汛每驻一、二百人，亦令如期操演，查足器械。塘兵专递公文；多人无益，每塘止定三名。小汛之兵，不止数十人，分作两班，赴就近大汛操演，不许懒惰。有操期不至者，大汛记名，逐月造册报查。又不许无故擅离汛防，凡有逃亡事故，立即报移内地调补，不许在台招募一人，以滋弊窦；违者，参革其官。务使地皆实兵，兵皆有用。前此虚冒名粮之弊，尽行廓清；独将弁「书识」一项，未能遵谕革绝。盖缘武人不学者多，鲜有亲操翰墨。而兵马、钱粮、文移、册籍，非可全凭口说；且自古军中「字识」，名将不废，若用其人而不给其粮，情理亦未甚协。不揣愚懵，忘为酌议：台镇中营游击及各营守备，应各予「书识」八名；外营游击，各六名；千、把总虽系微员，亦不可全无一字，应予「书识」各一名；水师、副将，十名；南、北二路参将，各予八名；总兵，「书办」十六名。使粗足备具文书，不至如从前冒滥，将伙粮尽行禁革，可谓节啬至矣！未审宪台以为有当否？台地少马，无以壮军容而资冲突，今拟镇标三营、城守一营，各设马兵六十名；南路、北路二营，各设马兵八十名。共该马四百匹。即在添设三千六百兵额之内，请旨配拨。先自内地带马来台，以后换人不换马。或有倒毙，方就台地孳生买补；时或孳生不足，亦向内地采买以来，则无苦累民番之处。

　　伏读宪檄『除奸务尽，附和倡乱之徒非胁从可比，应将党恶创惩，黥其左面，同家属押逐原籍，拘管稽查』；复承列单开出名数，深得「火烈民畏鲜死」之义。台网久漏吞舟，民不知国法为何物；安逸而思为乱阶，甫平而又图复起。所以九月间旧社、盐水港、六加甸等处奸民，职等不敢不便宜行事：枭斩四、五人，杖毙六、七人，以定民心，而固疆圉。今尚未及三阅月，复有石壁寮、罗汉门一、二亡命布散流言，欲燃死灰；聚党二十八人，遂竖旗为孽。可笑可怜，可憎可恨。职等分遣搜捕，立获为首莿瓜成、苏清、高三、杨美、王教五人。现今整众搜山，八面焚烈，务必尽绝根株，不留种类。

　　除莿瓜成一名系朱一贵伪国公应解宪辕听候题达正法，其余苏清、杨美及续获诸贼，职等又将于军前权行专擅，竿首藁街，使莠民丧胆，东土永宁。其潜通奸匪、附和接济之人，照宪檄处分，押回原籍。惟是黥面虽羞，毕竟一药即去，似不如馘耳之不可复续，较便稽查。其五月间旧贼已散为民者，非奉宪行及他有所犯，概不问及；所以开更新之路，使安静而不自危也。

　　伏读宪檄『要口设备，议建鹿耳门炮城，水陆分守』。窃谓鹿耳炮城，止用修筑，不必从新建造。盖其港暗礁浅沙，渺茫纡险，非有显然门户可以遵道而行，故须设立荡缨标记，指引迷途，毫厘偶差，立见虀粉；虽不建炮城，固亦未易入也。前此癸亥平台，海潮骤涨，巨舰连■〈舟宗〉并排而入；今夏大师进剿，潮水亦高数尺，皆赖朝廷洪福，海若效灵，游魂丧魄，夫岂炮城之故哉！且台贼多自内生，鲜由外至。倘贼来自外，则郡地兵将云屯，百万苍黎，未易侵扰。若自内起，虽隆炮之城至于天，非徒无益，反为漳、泉内地之害。职等所见不广，以为因仍补葺，厥功已多；此刻物力困惫，俟他日另议可耳。

　　台地民番杂处，狼子野心，顽良参半，建筑城池，确不可易。前请暂开砖石事例，执事既以为难，而土城、木城又难成而不能经久，则亦未如之何耳。兹承宪檄：『栽竹为城，价廉工省，此亦因时制宜，不得不然之势』。谨即会同勘度，环万寿亭、春牛埔，将文武衙署、兵民房屋、沿海行铺俱为包罗，种竹围一周，护以荆棘，竹外留夹道宽三、四丈，削莿桐插地编为藩篱，逢春发生，立见苍茂。桐外开凿濠堑，苦台地粉沙，无实土，浅则登时壅淤，深则遇雨崩陷，多费无益，止可略存其意。开濠广深六、七尺，种山苏木濠内，枝坚莿密，又当一层障蔽。沿海竹桐不周之处，筑灰墙出地五尺，高可蔽肩为雉堞，便施枪炮。开东西南北四门，建城楼四座，设桥以通来往。量筑窝铺十二座，以当炮台。如物力不敷，城楼未建，植木栅为门两重，亦可暂蔽内外。兹会委署台湾县孙令量明丈数，择日兴工，每十丈令设竹签一杆杙于地中，高五尺、广三寸，编千字文为号。即于某字号下写管工某人姓名，照「天地青黄」次序，不许错杂。统计全城共几号，管工几人，先造一册呈送，以便稽查。每丈需竹几株？桐几柯？濠几工？每种竹一株，需钱几文？插桐十柯，需钱几文？开濠一丈，需钱几文？举一丈而全城价直了然胸中，不可欺诳。工有勤惰，按号稽查；竹有荣枯，按号栽补；可无彼此推卸，含混侵渔。三年之后，丛生茂密，虽未及石城坚好，然亦已牢不可破矣！

　　郡县既有城池，兵防既已周密，哀鸿安宅，匪类革心，而后可施富教。而台湾之患，又不在富而在教。兴学校、重师儒，自郡邑以至乡村，多设义学，延有品行者为师；朔望宣讲圣谕十六条，多方开导，家喻户晓。以「孝弟忠信礼义廉耻」八字转移士习民风，斯又今日之急务也。

　　若夫征台将弁虽效微劳，俱是臣子分内当为之事。台地员缺无几，安能人人升擢；况蒙宪恩格外奖劝，躁进争心，未应不肖至此，何足烦宪台谆谆远念哉！

