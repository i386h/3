<!-- { "loadSidebar": true } -->
　　但逋薮不清，萌孽终发，诸贼往来南路阿猴林、下淡水间，其窠总在罗汉门。乘此隆冬涧涸、茅干土燥之候，大举围搜，扫荡穴窟。诸将其各砺刃裹糇，遵吾军令，刻日进兵，为一劳永逸之计。今遣提标游击王良骏、金门镇标游击薄有成、南澳守备吕瑞麟共带领征兵六百，以土番五十名为乡导，从角宿、冈（山）、刈兰坡岭，一路搜入罗汉门；署南路营守备闫威带领南路兵四百、乡壮一百、土番五十，由仁武庄、土地公崎、阿猴林、板臂桥、搭楼，一路搜入罗汉门；金门守备李燕、烽火门守备蔡勇共带领征兵四百、土番五十，由卓猴、木冈社一路搜入罗汉门。克于是月十二日午刻，咸会内门中埔庄，毋敢后至！违者按以军法。另以台镇左营把总林玉、中营把总陈云奇共带领汛兵二百、乡壮八十、土番五十，前往大武垄分路堵截，以防贼窜；北路营把总游宽、下加冬把总郑荣才亦带汛兵二百，往大武垄堵截搜捕。俱克于十二日午刻咸会大武垄之焦巴哞，毋敢后至！违者按以军法。翼日黎明，俱各分兵搜捕。罗汉内门诸将备分搜银锭山、内门岭、内埔、佳白寮、打鹿埔、霞美林、东方木、小乌山、南马仙、龟潭、乌山尾等处，逢人执讯，遇窠烧毁，焚山烈泽，穷极幽深；大武垄诸弁目分搜焦巴哞、鹿驼庄、望朗明、郎包米、菱拔埔、大湖、大龟佛、内郎包、乌山内等处。凡有岩谷，无不遍寻。直使蠢尔奸顽，更无藏身之地；骈首就戮，绝无窜逸之区！倘有悔罪求生、束身归命，仍贷其死，开乃更生之路。乱后余孽，自古蔓延，必有一番震荡，方能扫涤净尽，可从此卧鼓戢戈，无死灰复燃之患也。

　　其师旅所过庄社地方，秋毫无犯；敢有擅动民间蔬菜、鸡犬、一草、一木，即按军法。领兵官约束不严，飞章参革治罪。本军门令出如山，万万不可转移，各宜抖擞精神，凛遵，毋忽！

　　檄查大湖崇爻山后余孽

　　日者郑固就擒，逆谋溃败，南路余擘，将从此永清矣。据供王忠等有党千人在内山大湖崇爻山后；贼口诪张，虽未足据为凭信，然不可以不防也。其令千总何勉、把总康赐由罗汉门大武垄分道并入，直抵大湖，采探有无匪类踪迹，并熟视进兵路径；果有窠巢，即大举扑灭之耳。

　　山后地方有崇爻、卑南觅等社，东跨汪洋大海，高峰插天，岩险林茂，溪谷重迭，道路弗通；苟有贼党啸聚往来，番黎无不知之。其令外委千总郑惟嵩率健丁十数人，驾舟南下，由凤山郎娇至沙马矶头转折而东，赍檄往谕卑南觅大土官文结，赏以帽靴、补服、衣袍等件，令其调遣崇爻七十二社壮番遍处搜寻，将山后所有盗贼，悉行擒解，按名给赏；拒敌者，杀死勿论。凡擒解山中汉人一名，该番赏布三十尺、盐五十斤、烟一斤，获剧贼者倍之；有能擒获王忠，当以哆啰哞哔吱、银两、烟布、食盐等物大加犒赏。诸番黎尽心搜缉，余孽应无容身之地也。番性嗜杀，本镇不得已而用之；但山后大湖地方，乃自开疆以来，人迹不到之境，当今并无甲籍居民，所有逋逃总非善类，歼之亦不妨耳！穷深极远，兵不可入，番黎趫捷如飞，靡幽不到，使之甚便。擒缚以来，如市货物，纵有一二漏网，而山中既不可居，待其出而擒之，如笼中之鸟、釜中之鱼，乌有不灭者哉！其各努力以奏尔功，无忽！

　　檄诸将弁搜捕竹仔脚逸贼

　　据报初九夜有奸宄一、二百人，旗帜甚多，经过竹仔脚地方，戕杀塘兵苏天贵、陈楠等四名。竹仔脚去诸罗邑治不过咫尺间耳！何物奸徒，乃敢夜张旗械，抢杀塘汛！来莫觉其所自，去莫穷其所归；不知附近弁员，所司果何事也？孽丑放肆至此已极，若不大加创惩，养廱贻患，成何军纪！料此贼来由不远，大抵在虎尾八掌溪上下；张四面之网而搜而捕之，乌有不获者哉！

　　其令署守备林君卿以兵截其北，扼住半线、鹿仔港；署守备李郡以兵截其南，扼住下加冬、盐水港，参将朱文控扼诸罗山一带；千总吴济川巡守斗六门；把总张天宝、陈云奇带兵堵截东、西螺山路，无令奸宄逸入山中；守备刘锡以兵驻札笨港，巡守沿海一带，无令逸入海中；协防游击林秀、都司闫威各率所部兵二百名，于中间往来搜捕。诸罗县遣典史巡检挨查家甲，将踪迹可疑之人细为盘问；仍悬赏格，晓谕通衢：首报获真盗一名，赏白金拾两。自首者免罪。能擒伙党立功，从优加赏。不宽不扰，无枉无纵！夜则分兵埋伏要路，堵截擒捉。如有奸徒聚众执持旗械，领兵官立行追剿，务必尽数俘获；毋得迟回观望，违误军机！

　　汝等各营将弁，闻本镇军律有素，尤必严束兵丁，自备行粮，毋得派累民间饭食及擅动草木鸡犬！违者，军法治罪。各宜凛遵，毋忽！

　　檄下加冬李守戎

　　据报该弁追捕奸匪，深入山中北埔寮，与贼人对敌，生擒渠魁李庆等，夺贼旗械二十六杆，收回所劫乡民赃物，焚毁窝庐；披阅之下，深为莞尔。该弁罙阻前驱，罔惮勤劳，克敌致果，可谓能尽职矣！继阅诸罗令申文，则据乡保长廖督等禀称：贼庐五间，内积米粮百余石，该弁传令焚烧；果有此事，又可谓知兵法矣！从来敌遗货物，不可轻取；恐兵丁贪获所有，队伍散乱；万一贼人返攻，无心恋战，鲜有不败。该弁追捕克勤，又能知兵若此，本镇诚为喜而不寐也。

　　但所称贼庐五间，是否新造？抑系久居于此？每庐深广几丈尺？能容人众几何？锅灶几所？碗箸饮食之具可供几人？庐中粮食，实在屯积多少？是粟是米？果否一尽焚烧；抑或兵丁乡壮尚有取携而去？所收回贼劫赃物，牛几头？鸡犬豕羊几只？衣服、布帛、首饰、银钱几件数？曾否俱还失主收领，抑移交诸罗县令分发？逐一开明备细，据实报知！本镇将因此以卜贼人多寡出没之数，非于该弁有所苛求也。洞达踪迹，则可穷极幽深，扫清根柢，地方之福，该弁劳绩匪小耳。

　　随行目兵，分别功次，并纪其名氏以来，将有以奖励之。无忽！

　　原评：小善必奖，根柢必清；以此鼓励立功，固如拾芥。

　　檄淡水谢守戎

　　昨擒获孽丑黄来，供称台湾山后，尚有匪类三千人，皆长发执械，屯聚山窝，耕田食力，又有艘舰往来；其词甚谬。本镇治贼素严，黄来既获，自料必死，故为危言以延数月之命，岂有他哉！然君子思患预防，明知其为谬妄，亦不得以其谬妄而忽之。

　　台湾二千余里，止论山前；西南北一带，本镇耳目之所及，不过上穷淡水、鸡笼，下尽郎娇，至矣极矣！其自淡水、鸡笼以上，转折而东至三貂、蛤仔难，下逮崇爻、卑南觅、沙马矶头，回环郎娇一带；山后延袤，大略与前山等。其间道里远近、山川形势、阨塞险夷以及番黎情状，性质驯悍，本镇不能周知其详也。能保深山大泽之中，人民足迹不至之地，无有匪类出没乎！曩者南路擒获郑固，亦称王忠逃匿山后大湖，有党千人。本镇经遣弁员赍檄往谕。卑南觅大土官文结鼓舞七十二社番黎以兵搜捕，将山后所有逸贼尽缚以来，苟有王忠在彼，网不漏矣！今惟鸡笼以及蛤仔难，下抵卑南觅北界，搜捕未周，并未遣有侦缉之人；该弁营汛壤与相接，此任舍子谁属耶！

　　查大鸡笼社伙长许略、干豆门妈祖宫庙祝林助、山后头家刘裕、蛤仔难伙长许拔四人皆能通番语，皆尝躬亲跋涉其地贌社、和番，熟悉山后路径情形；该弁其为我罗而致之，待以优礼，资其行李、糇粮之具，俾往山后采探有无匪类，屯藏岩阿？穷极幽遐，周游遍历；倘有游魂伏莽，立即飞报以闻，本镇调遣官兵，遄臻剿灭，无许偶留根株，以贻地方之害。但恐许略等或有畏远惮行，弗克殚心竭力，潜踪近地，饰言相欺，斯亦不可不虑者。该弁披肝胆以诚告之，更选绘画者与之偕行，凡所经历山川疆境，一一为我图志。自淡水出门，十里至某处、二十里至某处，水陆程途详记图上。至蛤仔难按卑南觅而止，百里、千里无得间断；某处、某社、某山、某番，平原旷野，山窝窟穴，悉皆写其情状，注其名色。使台湾山后千里幅员，一齐收入画图中；披览之下，瞭如身历。重赏酬勋，本镇无所吝焉！山后廓清，是亦该弁一劳绩也。即日举行，无为犹豫，慎速慎速！

　　与台湾道府论杀贼书

　　北路余孽，剽掠盐水港、竖旗六加甸；恣其凶顽，目无王章，可恨极矣！已经擒获杨君、林君、李明等辈，拟于明日会讯，分别斩馘。

　　兹闻尊议，欲按律成招，押解省城，听制抚审题正法：此常理也。但某愚见窃有欲参末议者：安靖地方，原不必拘牵文法；况在军中，无人人审解之例。所谓得情哀矜，施之良民则为德，施之叛乱则为纵；而况甫平思乱，既赦复叛，此曹尚可活哉！今解入内地，不能不扳仇复怨，牵累无辜，恐民间人人自危；且上下审驳奏报，往返动隔经年，虽彼时万刃碎磔，民已忘记，不知为何人何事矣！目前冤愤不伸，咨嗟诅詋，此声曷可闻也！海外反侧地，非树威不足弹压；奸徒无所畏惮，将何以为定乱之资！讵可以仁慈之治治之。吾于就抚者加之恩，力擒者弃诸市；情法分明，任其自择，庶可净尽根株耳！旦日会审，将枭示众，定人心而固疆圉，有罪某自当之；军中义得专杀，无预诸君事也。某非立意嗜杀，无仁人好生之心；正惟好生，不得不以杀止杀。乱贼不杀，害及善良，刑法将安所用？

　　鄙见如此，未知当否？同舟共济，勿吝相商。某白。

　　覆制军台疆经理书

　　十月既望，接到宪檄，内开台疆经理事宜八条；翼日又奉谕札，再加四条。具见未雨绸缪，为台地苍生谋善后之策。职等自当遵命，次第举行。亦有愚昧无知，胸中未能悉达，不得不略属僚奉上之文，而讲书生质疑问难之谊；伏惟宪台，少加垂察！

　　台湾海外天险，治乱安危，关系国家东南甚巨。其地高山百重，平原万顷；舟楫往来，四通八达。外则日本、琉球、吕宋、噶啰吧、暹罗、安南、西洋、荷兰诸番，一苇可杭；内则福建、广东、浙江、江南、山东、辽阳，不啻同室而居、比邻而处。门户相通，曾无藩篱之限；非若寻常岛屿郡邑，介在可有可无间。值兹寇乱、风灾之后，民生凋瘵，大异本来富庶面目。然风俗尚多浇恶，奸宄未尽革心；网密则伤，网疏则犯。治安之政，宜严而不宜宽；将安将治之民，宜静而不宜动。

