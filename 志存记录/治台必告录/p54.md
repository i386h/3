<!-- { "loadSidebar": true } -->
　　童试功名虽小，为国家取士之始，而亦上天劝赏阴隲之权；为考官者取黜之间，鬼神鉴之。此本学政之所以每届考试，必昭告于城隍也。尝有为子弟钻谋，徼幸成名，不久或丧身败家；此逆天之报，求荣反以自害。何如安分读书，自然获隽之身名俱泰乎！今之显达者，多由先世为官清白。本学政即不为声名计，未有不为子孙计者。在内地各省历任县、府考录一秉至公，岂至海外而初心忽变乎？自戊申年四月间到任，未及一月即行开考，固未悉台地士习之不纯一至于此；合属士民，亦未知本学政居心行政究竟如何。彼时文场内不留一丁、一役，各厅、县文卷穷数日夜之劳力，亲自去取；自谓问心无愧。及新生招覆时，风闻有代替之卷；俱令当堂面试「一起讲」，尚皆通顺，是以未行革换。然事后访察，仍多浮言；密加查诘，终无实据。若故事吹求，恐读书良善者，并受牵累；非明知而故纵也。至上年科试，不料有上豪刘思中勾串刘筱园等招谣生事；幸而事前败露，行赇未成。案关考试舞弊，岂容姑息？当即发府审办，一面咨司、详院批饬严究。此案罪魁在刘筱园、刘思中二人，余人尚可照府拟枷杖。刘筱园因病委员看管，业据禀报病故；刘思中虽在逃未获，已饬县、府通详咨部斥革，获日再查明被控各案，审实并案律办。劝善罚恶，皆天理之公，并无成见也。本年又届岁试，当不至再有撞骗，亦必无受骗之人矣。前年岁试时，取进刘达元等同族三人，彼时但凭文录取；及招覆拆封，因其同姓弟兄，恐有别情，一一面试文字，均尚相符。糊名考试，原无从知其姓氏之异同；而刘思中遂以此夸耀于人，人亦受其欺惑。如果本学政于刘思中有徇私之处，何取进三人中独无其子刘锋元？此不辩而自明。何以台地之人，昏愚至此？且前案之败露，莫非天理昭彰，使隐恶得以显著；而本学政一片苦心，亦可自白；此即所谓鬼神凭之也。此外尚传闻不一，查无实证。本学政存不肯株累良善之心，而不知者或以为故从宽纵，恐仍不免以身试法。且上年科试，取进者之父兄，或仍有如刘思中者出而招谣，亦未可定；一经访出，本童之父兄、认保廪生及互结各童并干法究。本学政以忠信待士民，而言语不通，动烦文告；生童等即良莠不齐，究系读书之人，非不识字之「罗汉脚」而为匪类者之不可以理谕也。

　　向来考试一切关防，大张告示，皆视为具文；是以不惮烦而剀切谆谕。如有不法之徒，或顶冒枪替、或舞弄作奸；两年以来，本学政熟悉情形，断不容此鬼蜮也。凛之！特谕。

　　谕郊行商贾

　　尔等远涉重洋，贸易营生，为身家谋养赡、为子孙计长久，持筹握算，自无不精于会计者。乃昌盛者少，而衰败者多。本司道莅台一年以来，随时察访，其故有三：

　　一则存心以生理谋利为主，不觉流于刻薄，而稍有赢余，便为习俗所染、踵事增华也。夫农之种地也，成熟由天；士之读书也，功名有天；商贾之成家立业，独无天乎？血汗齿积，原不能不放利而行；然或以劣货欺朦远客、或以重利滚折穷人，甚至以奇技淫巧及违禁害人之物贩卖渔利，损人利己，天理何存？夫贸易曰生意；生意者，爱人之仁也。爱人则生意存，损人则生意灭；此理易晓。台郡人情浮靡，华衣美食及一切糜费无益之事，无不以侈丽为尚，各争体面；至周贫济困，所以尽睦姻任恤之道者，又或一味悭吝，不庇本根。但贻子孙以有数之金钱，而不贻子孙以无穷之阴德；不知小吃亏正是大便宜，被人欺者天必佑之。如有恃巧诈为得计，刻薄成家，理无久享，蕴利生灾；此其所以易于衰败者一也。

　　一则知人不明、用人不当，而又不能约束子弟也。合伙之人，但取浮滑为能，不以诚信为贵；或以结纳刁劣生监、积蠹吏胥为得计，其意不过恃为护符。如果守分奉法，交易公平，何畏何惧。与若辈相亲，有损无益。稍有余资，无不望子弟读书者；而子弟愈聪明、愈易败坏，转不如不读书者尚近纯朴。其故由于家道既殷，匪人乘其在外就傅，设计相诱。台地浇风恶俗，少年渐染尤易。其父兄或远涉他方、或暂归内地、或终日专心料理店务，以为子弟自有书斋，功课自有师傅督责；其实私行游荡，甚至债累满身，而父兄尚在梦中。虽铢累寸积，辛苦数十年，不足偿其快乐一时之费用。久而品行卑污、性情浮薄，甚至剥丧短命，殊可叹也。正本之道，仍在家长。店主果尔克勤克俭，如娼赌、禁烟等事丝毫不染，心清志正，自能料理周妥，诸事稳实；店中之伙友守分小心，共事法度；家中子弟攻书明理，皆知艰难，则不教而自善。否则，外有奸伙坑骗，内有子侄消耗；此其所以易于衰败者二也。

　　一则同伙分店或一家析产，不能深思远虑也。台地与内地不同，海洋阻隔，家在彼而店在此，领本而来、寄利而往，以及先合后分，非无账据、中见可凭；然中证不能常存，数年、数十年而后，往往复起讼争。有祖父为子孙阄分，极为周密，乃尸骨未寒，讼端已起。虽百万之富，一经诘讼，骨肉成仇，未有不废时失业，立见败亡者。刁徒蠹役从中唆拨，以真账为伪账、又以伪字为真字，故号黑白，使纠缠不了，以为取贿之地；地方官以钱债细故，账目烦扰，又不能耐心细审，任意搁延，听候调处，适中奸徒之计。如两造目不识丁，任人簸弄，累月经年；防坐诬则令妇女出头，虑笞辱或以生监代质。自残骨肉，尽饱他人；负气不平，俱伤两败：堕人计中而不知。甚至祸生不测，人命图赖，无所不至；此其所以易于衰败者三也。

　　以上立心行事，可以自主；而讼累，则难逆料。今预为防患，莫如分伙之日、析产之初，止须一张格式呈纸，写明缘由，将所立字据及结总账单粘抄；虽至亲至切，目前毫无芥蒂，亦各赴该管地方官衙门投呈存案；或恐别生支节，即并呈道、府亦可，仍将原呈抄录收执。日后万一争讼，则以某年月日存案可据。所呈与案卷相符，皆真账也；不符者皆假账也。奸胥讼棍，伎俩俱无所施。且问官一览而知、一讯而结，不至稽延时日，责令众商会算；一家有事，众家不安矣。兹因提审多年产业积案，而望各商引为前车之鉴；故并谕之。

　　谕各属总理乡约

　　查台地向称浮动，官民一气，则日久相安。弭盗息争、缉奸除暴，全在各乡总理人等公正无私，实力任事，作官吏指臂之助，为朝廷忠义之民。去患于已然，尤当消患于未然。所管村庄内，向来为匪之人，非无畏法改悔者，特不敢遽行出头。今许其将功折罪，如愿作线缉捕，宽其已往之愆，留其自新之路。即赴附近分防衙门代为禀请明示，或径赴该管地方官及本府衙门投首，或径赴本司道衙前候拦舆叩禀；愿当差者，考其技艺，留充壮勇；愿在乡者，记其姓名，派守村庄，按名酌给口粮，俾资养赡。本司道以忠信治民，必不计诱治罪，无用疑畏。此时访察已明，何难督兵围捕？特先开一面之网，许以投生，毋得自误！尔总理人等妥为劝导，务令痛放前非，及时自首。其有始终怙恶不悛者，即率众捆拿解送，定将该总理等从优奖励。往年械斗纠抢案内，出力之举人锺桂霖、锺洪诰、武举林得时、贡生谢晋初、附生吴梦回、监生李化龙、义首林万能、林万掌、锺玉书、李朝阳、萧清华、陈登俊、王飞虎、许鸣盛、林相元、张联升、陈廷禄、张必超、林焕明、李飞龙、颜清蛟等，经本司道会同镇台连同文武员弁并官绅士民出资捐助兵费者，概行奏奖；钦奉谕旨，分别授职给衔有差。即在事出力伤毙之壮勇黄金顺，亦同受伤身故之弁兵，奉旨敕部议恤。尔等僻居海外，苟能一心急公，便可上达天庭，光耀门第。如改过自新之徒，助官兵效力，即或偶被拒伤，并可仰沐皇恩；较之凶斗丧身、犯罪正法而死者，相去何如也！无分贵贱贫富，同是父生母育，何不生为良民、殁为义民；而甘心死于斗杀、死于官刑乎？尔总理等遵照反复告戒，化邪归正，仍率同庄众守望尽力，既保身家、又邀爵赏，岂不甚善？果尔连年安静，不必定有军功，本司道亦必奏加奖励。伏读康熙六十年上谕台湾众民有曰：『朕思尔等俱系内地之民，非贼寇可比。或为饥寒所逼、或因不肖官员刻剥，遂致一、二匪类倡诱，情知罪不能免，乃妄行强抗。改恶归正，仍皆朕之赤子。朕知此事，非尔等本愿，必有不得已苦情；意谓与其坐以待毙，不如苟且偷生，因而肆行掳掠。原其致此之罪，俱在不肖官员。尔等俱系朕历年赡养良民，毋得执迷不悟，妄自取死。钦此』。尔等至今沐浴朝廷德泽百数十年矣，何至再有甘居化外，不可感格之民。尔总理等敬谨庄诵，令大众恭听；实心实力，恳切劝导，同乐太平。本司道有厚望焉！

　　谕兵丁

