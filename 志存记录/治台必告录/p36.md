<!-- { "loadSidebar": true } -->
　　（查）彰化县东南六十里林圯埔起，二十五里集集埔，入山为水沙连。北路山口，南至鸾社、丹社，东至万、雾、斗、截社，北至眉社、水眉社，西至山外为界；南北直长一百三、四十里，东西横长约六、七十里，为水沙连全境。南距台湾府二百二十里，西距彰化县八十里、嘉义县一百二十里，东距噶玛兰，山峦重迭，人迹罕到，有三路可通山后。按山后平埔直长四、五百里；北为噶玛兰，中为奇来，南为秀姑鸾、卑南觅，直接凤山之琅娇内山。三路北由眉社五日可至兰境，中由南雾社四日可至奇来，南由郡社、丹社两日可至秀姑鸾。然则尽沙连东界至噶玛兰境，约略计之，应有一百余里。埔、水两社居沙连之中，陆路入山，南由集集、北由木栅；中间尚有一小路为八圯仙岭，路皆险窄崎岖难行走，是以入山多由集集。此沙连陆路之可通彰化者也。其水路，则有南北清、浊两溪，均由万雾大山发源分注；一自万社之吧仔■〈囒，去艹〉，西经埔、水社山后流出，绕陆社之南，过适社、社仔社、风谾口至狮仔头，出山由彰化县南宝斗小埔入海；其水全浊，是为六社南面浊水大溪。一由雾社、眉猫蚋出松仔仑，后绕六社之北，经眉社后山至大石鼓；而埔社之南亦有小清水，源出万雾山前，由木噶兰北经莲花港石壁■〈山共〉口，曲折达于埔社；埔社之北，又有一溪由后山之哒哪嗄经牛眠山，出眉社，山前与■〈山共〉口之水交会，西至国姓埔东石鼓山，与大清水合流汇为乌溪，再由九芎林、大坪林出山绕彰化县北大渡口（易名大渡溪），经水利港等处入海。其水全清，是为六社之北清水大溪。南面浊水，可运田头社仔、适社、福骨、水里等社之谷；北由清水、乌溪，可运审鹿、猫兰、埔里、水眉、眉里、眉猫各社之榖。两溪均须修凿；而乌溪水道山石陡狭，滩流浅阻，将来运载北路最多，尤须疏凿宽深、使木筏小船均可畅行。陆路亦必须将北面木栅、龙眼林等处疏通，开山伐树计四、五十里；岭平路坦，由彰化两日可至埔社，谷货易于出山，商民水、陆皆便。设遇有事，应即于此处进兵；水路溯乌溪而上，直达埔社之水尾。水陆并进，相隔不及十里，呼应皆通。又查南路集集进口七、八里至水利坑，由水利坑迤北一带，林深箐密，内有平地能达审鹿。拟将此路开通，则平坦行车，审鹿一日可至，不必更越鸡胸岭、土地埯之险峻；由此车运，省盘山之力，南路之天险亦夺，而内山之轨胥可荡平，无虞掣肘。

　　拟剿夷疏

　　为广东■〈口英〉逆鸱张，台民惶惧；谨遵二十二年皇上指示方略，悉心办理；恭折奏闻事。窃照■〈口英〉咭唎国前在粤海关通商纳税，业已有年。嗣因中国查禁洋烟，该夷不肯甘服，率其丑类肆行骚扰；胆敢二十一年七月攻破厦门，盘踞鼓浪屿洋面。当时并未大加惩创，仅于是年八月及二十二年正月在台湾北路洋面少有蹉跌，俘获黑、白夷鬼二百余人，分别拟办。当据前任镇臣达洪阿、道臣姚莹筹议台湾防夷章程具奏，于道光二十二年四月二十六日奉上谕：达洪阿等奏议台湾防夷章程一折，所见甚是，所办甚好；仍着达洪阿等相机度势，协心同心，平日严申纪律，临时筹度机宜。设有大帮逆船侵犯，勿与海上争锋，俟其登岸，设伏歼灭，可操必胜之道。钦此。钦遵到台。是时臣在台湾府任内，正在随同达洪阿等商谋办理间；旋即接奉饬知■〈口英〉夷业已就抚，其事遂止。

　　该夷于受抚之后，屡次驾驶三桅大船在淡水外洋游奕；并乘坐杉板小船上岸登山，相度地势、绘画地形，该处兵民人等颇生疑惧。当据该营、县飞报到郡，均经禀报福建督抚臣移会广东督抚臣在案。兹于二十七年三月，据台湾、厦门商人之在广东贸易者先后寄到家信，均称二月十七日有■〈口英〉夷火轮船三只、夷兵千余名驶至广东虎门，将威远、靖远、镇远炮台并上下横档各炮台炮眼钉塞，所有火药、炮子、器械悉行抛入海中；又有兵船数只寄泊金星门洋面。十八日，又有■〈口英〉夷火轮船二只、夷杉板数只、夷兵二三千名驶至广东省城，将东西炮台焚烧；又香港兵头声称接伊国主文书，令其入城，大宪许以二年半听其入城，又许以街坊起盖夷馆、河南沙地起盖礼拜寺等语。查台湾洋面，并非议准■〈口英〉夷通商口岸。该夷于受抚之初，驾驶来台至再至三，已属不遵议约；复在广东恃强称兵，平空起衅，是其藐视中华，反形已露。台湾为该夷失利地方，势必先图报复；若不及早严防，窃恐临时莫措！臣再四思维，钦遵二十二年四月二十六日谕旨『勿与海上争锋，俟其上岸，设伏歼除，最为上策』，除抄录该商民原寄家信恭呈御览外，理合据实陈奏；伏乞皇上训示遵行。谨奏。

　　再，■〈口英〉夷受抚，本属权宜之计，断未可永远遵行者也。从前该夷在粤通商，大船停泊外洋，用杉板小船运载货物至洋行中交易而退；岸上并无该夷寸土。今则霸占香港，据为己有；以中国帝王之土为该夷寄顿之巢，且复以浙江之舟山、江苏之上海、福建之厦门、五虎门任其终年盘踞，出入肩舆，俨如显宦，是何异养蜥蜴于中庭、引虎狼于寝室乎？事理之不平，莫逾此矣。向来遇有国家庆典，外国入贡使臣经过各省，均赴抚臣衙门筵宴。抚臣高坐堂上，令该国正、副使臣分别列东西席地而坐，给以酒淆饼饵。三爵既终，使臣起立，傧者唱谢而退，抚臣并不迎送；所以严华夷之辨也。今乃以七万里外之荒夷，短衣抹额、状类俘囚，与中国卿大夫分庭抗礼，献酬交错；是何异享爰居以钟鼓、将狝猴以玉帛乎？礼制之不顺，莫逾此矣。此等犬彘之徒，即使凛遵议约，不敢稍逞凶狂，究竟卧榻之旁他人鼾睡，终不能不推而远之也。而况该夷受抚之后，三次驶内台洋，毫无忌惮；又于二十六年五月十六日，在淞江大沙头洋面，强劫程增龄沙船，砍死舵工、杀伤水手，搬去布匹九十五捆，将船凿沉之案；今又于二月十八日驾驶其火轮夷船三只，带领夷兵二、三千人，将各处炮眼全行钉塞，火药、铅子、机械抛入海中，复敢索要河南地方起盖夷馆礼拜寺；此其藐视中国，背弃前言，尚可一日稽诛哉？而粤东督抚大员明知其凶顽难制，一切降心将就，绝未有以诛讨之谋入告者，亦以该夷滋事之时蹂躏地方数千里、耗费帑金数千万，卒不能与之争胜，是以不敢上烦天听耳。殊不知该夷犯顺之时，以数十丈之船、载万余觔之炮，横行海面，声若雷霆；我中国升平已久，沿海兵民创闻创见，心胆皆惊，一遇夷船，立时溃散，是以该夷乘势再驱，毫无阻遏；彼若离其大船、大炮与我兵角胜争雄，有立形其挫败者耳！如果钦遵谕旨『不与海上交锋，专以陆路设计歼除』；则各处海口只须选派明练弁兵十数人侦探该夷动静，不必如从前督兵练勇，每口动用百余人、数百人不等，空费口粮，莫能得力也。倘蒙皇上大振天威，饬下海疆督、抚协力同心，密图大举，则二、三年内夷祸必可剪除，军需亦无重费；岂非我国家亿万斯年之大庆哉？臣海外微员，智识短浅；是否有当？谨附片陈奏。

　　上刘玉坡制军论台湾时事书仝卜年

　　台湾自道光十三年程前宪旋斾后，又径一十四载。督、抚大宪每遇巡阅之年，均以有事未获亲临；而地方情形，较之曩时迥不相同。凡在属吏，各羁职守，不克躬诣崇辕；虽复详禀时申，中怀莫由罄吐。幸值旄节东渡，不特东瀛父老扶杖郊迎，若大旱之望云霓；某幸获瞻仰尊颜，快摅胸臆，藉将十余年来地方之雕敝、民风之颓坏、吏治之废弛、属寮之苦累，得以转移崇朝，私衷快慰，忭跃莫名！

　　窃查台湾现在情形，有应覆奏更正者二、有应奏请量为变通者四、有应亟加整顿者三、有应设法筹补者一；敬为宪台陈之。

　　一曰凤山县制：查凤山县旧制在兴隆庄，康熙四十三年，知县宋永清始设衙署；六十一年，署知县刘光泗始筑土城；雍正十二年，知县钱洙环植莿竹；至乾隆五十一年，为逆匪庄大田所陷；五十二年，福文襄公东渡戡乱，相度情势，谓其地霪下，南面打鼓山、北负龟山，可环而俯瞰城内，奏移县治于埤头；至嘉庆十一年冬，蔡逆窜台，凤城失守，赛将军奏请移回旧城；道光三年，孙前宪在抚宪任内巡台东渡，始议建造旧城，方升府商同镇、道官捐以为民倡，建筑城垣；十三年，程前宪因张丙滋事过台，札饬速议迁徙，至今并无定议。愚见：窃谓建造城池，形胜为先；必须居中阨要，方可控制一方。兴隆旧城，僻处海滨，实不足以控制全邑；即方升府建造城池，亦有鉴于福文襄公旧议，改造旧址之南，并将龟山围绕城内，以避俯瞰之虞，而半屏、打鼓两山逼压城外，俯瞰之虞仍不能免。地处沮洳，城形如釜，龟山围在城内，每遇大雨时行，山水全注城内，无所消泄；城中泥泞难行，所建参将衙门口尤不堪托足。诚不如埤头新城地当适中，为南北通衢，宽阔爽敞，可以控制全邑！曹升令在凤山任内，以各耆民禀请，不愿移居兴隆，捐资补栽竹，建造城楼炮台，开挖城濠，宽而且深，较之土城、砖城、石城几无以异；视兴隆旧城，固不可同年而语矣。如谓兴隆旧城负山面海，有险可凭；何以乾隆五十一年竟陷于庄大田之乱？如因嘉庆十一年蔡逆窜台、埤头失守，遂谓埤头不如兴隆；设如嘉庆十一年县治仍在兴隆，则距海更近，蔡逆上岸，势必先犯兴隆，能保其不失乎？且其所谓负山面海，必求有可负之山、可面之海，方可籍保无虞；又何必负此海边片石，可以俯瞰城内之山以为山、不通正口之海以为海耶？彼时赛将军因蔡牵之变，既不免惩羹吹虀；而孙前宪渡台两次，并未身历凤山亲阅形势，仅据图说一纸定议入奏；程前宪十三年东渡，亦未亲至南路，其所差委员因事关重大，未敢擅专，故仍以骑墙之见模棱其说，不肯据实禀复；而周升府暨凤山县徐故令又未能按形势立论，仅以堪舆风水之说，哓哓置辩，宜乎程前宪以为不入耳之谈也。总之，埤头腹心也；兴隆、文贤、嘉祥、港东、港西各里，股肱手足也。腹心既正，则股肱手足呼应皆灵，捍卫自固。

