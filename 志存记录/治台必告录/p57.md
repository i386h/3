<!-- { "loadSidebar": true } -->
　　一、生员二等、三等前列坐号先行发府，由各学官赴府开单传知。俟一等覆定，再拆弥封榜示。未经取录者，可免守候。

　　一、生员有事故及被控暂革者，造册交送考学官赍呈内地学政查考，以杜蒙混。并设木榜，开列各生姓名事由，立限投案，以凭酌量；情节可宽者，于榜内签示开复，注册报部。

　　一、文武分起于覆试榜后，随堂簪挂；不必全俟试毕示期，以免守候。

　　一、幼童默三经以上者，除取进外，余选取若干，另册发书院注册，按期饬学官背诵后作文；或全篇、或半篇，各从其便。佳者，给外课膏伙。

　　一、武科以箭为准。功力娴熟，必中靶心较多，原不必拘定五箭。如仅着靶边，全中亦不为优。其步箭脱空者，免校刀石。

　　一、未取武童，于默经原卷面填明箭眼发阅，以昭公允。

　　一、取进无分文武，皆为门墙中人，望其将来为国家出力；各乡遇有贼匪，追捕攒射，从优奖励。文有书院，武亦宜课习。住址附近郡城，新生每月望日午后至本辕造册习射，分别奖赏，并习杂技。

　　一、各属生童云集道、府连试，寓郡日久，城厢内外地保居民人等务各小心火烛，严防贼盗。向来有窝藏奸匪之徒，乘此考试勾引游荡，遇事生波，端渔利。各属应试子弟不能尽有父兄同来约束，居家本系淳朴，因应试而转近匪徒；读书皆可成材，因赴考而忽为败类。小则耗费钱财，大则损坏品行；或受讼累、或犯官刑。传闻乡里，父母悬望忧愁；俯伏公庭，师友牵连玷辱。考试原为鼓励人才，反致戕贼善类；求名正以败名，言之殊堪愤懑。除饬府行县会营派拨员弁督饬兵役，分段巡查；如有奸徒窝留贼盗及引诱年少子弟嬉游者，立即拿究。该生童之父师人等各加管束；倘有为非不法情事，并坐其父师并该廪保失察之咎。仍在该生童等自爱自重，闭户潜修。考试黜落，非不可对人；若另滋事端，受侮召辱，何颜以见父兄？且一受刑伤，终身不齿于士类，求其当童生而不能矣。再，外属远道而来，无论贫富，资斧总不能有余。往往出外闲游，或深夜不归，行李被盗；良懦者既隐忍无可控诉，刁劣者又架捏藉以索赔。今立定规约：除借居亲族之家外，所有租赁厝舍以及坊寓店铺，本生童入门之日，即将衣物银钱开单，眼同房主点明。如出门有事及应考之日，单身独处者，将住房封锁，以钥匙交付房主，夜间至迟三更回寓；该房主小心守夜，自无疏失。其各街巷旧有赌间、娼家之处，业经本司道密查存记；如考试之时复行开设或兵役人等从中包庇，一经查出，即先饬地方官会同营汛查封治罪。其各凛遵！

　　致僚属手札

　　卷查台属积案累累，贵处尤多。固由民情刁诈，而历任因循之咎亦不能辞。但一经催提，或旧案复起波澜，或新案愈增讦控。兹择其要者，令张县丞前往催提。该员在嘉任捕官年余，情形较熟，且逐案委人亦不胜其烦扰，是以各札并交带来，面商设法办理，以清尘牍；庶免刁徒播弄，屡渎不休，愈积愈多。

　　然图准、不图审之恶习已久，自不能一时清理。查原告不到，例应请销。细加察访，果系所控未实，慎择妥役先传原告；日久不到，即请详销，有委员会禀易以措词。如续控，再作新案办理。况非本任内之案，更无所用其回护；不必定欲提解来郡，以致官民交受其累。果蠹役豪棍，不能畏难姑息，惩一即可儆百；所谓先难而后易也。

　　某任州、县二十余年，虽海外情形与各处不同，而地方民情大概事同一律。其一切为难之处，自己既为过来人，必不强诸寅好以所难。且由内地遴选而来，皆能事而不肯废事者；实藉劻勷之力，以冀同免愆尤。尽一分心、有一分效，大要易办者莫放过、难办者要耐烦；清理积案，其一端也。果尽其心力之所能为，无稍倦怠，即宦场得失无凭，冥冥中尚有一部考功则例也。（致各属）

　　再，当务为急，无过听讼、缉捕二端。而言语不通，费用无出，兼以重洋易于躲闪；虽贤者，亦不能不为积习所移。但无预存「大化为小、小化为无」之见，而力所能为者，慎无惮难而不为也。

　　为民害之尤甚者，不能去其一、二，安用地方官为耶？秋禾渐次登场，或半月、或十日，务拨冗亲历向来多事村庄一行为嘱。如无事，轻骑减从，不必会营。切切！（以上致嘉邑王仲甫明府书）

　　贵境与台邑毘连之曾文溪，水涨之时，摆渡船夫，行人自应酌给钱文。而讹诈异常，商旅为之裹足；甚有乘间劫夺，并杀害投之溪流者，或未免言之太甚。其附近溪边系台邑所辖之胡厝寮地方，盗劫频仍；皆由交界地方易以藏奸，且有溪河足以阻截之故。除饬台邑拨役前往巡缉并严谕该庄总理人等清庄联甲外，务祈严谕该管地保乡人等一律办理为望。

　　再，闻该溪每年有缴县公费若干，未知虚实？或奸徒假冒撞诈，均未可定。祈密加访察，如果书役人等有此规费，必须明示革除。查地方陋规，非为害太甚者，原不必裁汰；若为利甚小而为害甚大，正不必避干誉之名，设法永远禁除。或商同台邑改为义渡，妥议章程，勒石河干；为民造福无穷，似有损而实有益，不但为自己顾考成也。若漠然置之，岂非蹂躏百姓，皆由我辈作孽耶？想急公向上者，必能振刷精神，实力图之。（致台、嘉两邑书）

　　闻四乡农民做小本生业者，多不敢进城，以致诸物昂贵。缘有假充文武衙门人役之棍徒，任意讹索；诚恐串通在官丁胥滋事，是以商同前镇台勒石示禁在案。兹闻各城门车辆仍有阻滞之处，务祈严饬汛弁查禁。如巡防认真，郡城内果常常安静；所有各衙门汛丁，自八月为始，每月由道酌赏，以示奖励。（致吕寿山镇军书）

　　思患预防，非全副精神，十分周到，则废弛丛脞，靡所底止。守经兼须用权，但不可以狼豕视百姓、以寇盗视属吏耳。

　　仆迁地弗良：譬如以柔弱之客兵，治剽悍之劲敌；以拘谨之学究，敌佻达之狂徒。历官将三十年，所可告无罪者：审断不惜力、缉捕不惜财而已。惟官高一级，即与民远一层；一任呕心，无从措手。天下事固未有独力而能奏效者也。（上浙抚梁楚香中丞书）

　　治兵难于治民，治民难于治番；兵安则民安，民安则番安。飓风暴雨，皆官吏咎征，不能感召天和所致。此时惟有戢兵心以平争、收士心以消讼、结民心以弭盗而已。（上廖仪卿座师书）

　　漳、泉果能合而为一，游匪无所煽惑，地方自日见敉安。或云联结亦有隐患：此过虑之迂见。惟求目前相安，我辈何至激之使变耶？此时正巡防吃紧之时，无事须作有事想。昔白凌苍副戎有云：『奸宄视政令之疏密为伏发，兵役又视官长之诚伪为勤惰』。旨哉！阅历之言也。夙夜勤劳，安民息事，悉已代为上达。交冬以后，有佩犊而无吠厖。行之无倦，拭目俟之。（致嘉邑丁述安明府书）

　　某居官如何？前不深悉；现在留心察看，精明过露。凡事见长，是其所短，然视因循退缩者尚高一筹；是所短，亦即所长。全才难得，在用之者于驰骤之中寓控制之法，养其精锐、遏其虚憍则得矣。若谓荡检踰闲，甚至簠簋不饬，则断断乎无之；可代为保结。倘有影响，万不能稍为姑息，亦不能掩人耳目。此时察吏，别无他求，总以现在控案、斗案、盗案之多寡有无为断，则信而有征。无此三者，无论才具如何，皆为良吏。

　　竖旗，诚叛逆也；杀之非枉。然假竖旗之名为抢夺之计，饥寒所逼，不得已胁从；或因案追捕、或被人指控，藉为护符，其戕官攻汛者，往往激而成之。情罪相当，惟其心安理得而止。如故示哀矜，又恐顽梗愈甚，水懦之害尤烈。一旦矫弊太甚，各属官吏岂有不计功者？若遇事不肯上前，或竟讳饰弥缝、「化大为小」，亦为非计。台地但论出力获犯之功，而不究起衅失察之过，有深意也。总在平日于前三项随到随办，一得民心，自能消患于无形耳。

　　从前府库充裕，道库亦备贮甚足。每年内地解饷来台，迟早均可；即偶有不虞，总可应手。此时情形，譬如居家者无斗石之储，专候隔海运粮，计日为炊，而又不能操克期必至之权；且事变又往往出其不意，府库垫支罄尽，绅商殷实者少，一切迥不如前。前年饷船失事，倘非从前绸缪远虑，发道库备贮一项，真是不堪设想。是筹添备贮，实为全台命脉所关也。

　　洋面未能常常清静，皆由各处捕拿逃窜此间，游奕往来不定；水师将备先须添雇船只，再筹兵费，而盗已一帆远扬矣。舟师出洋，向来造领口粮；商船进口，旧例有津贴一项。每兵一年，匀给纔得银三、四钱；近年船少港淤，并此而无之。内地出洋，均有口粮。台湾洋面收泊较难，尤为艰险。此时海洋情形，非循例出巡可比，必须预备攻击追剿。各兵枵腹从戎，安能责其冒险出力？即官弁从严参处，亦无济也。（以上上刘玉坡制军书）

　　向来交冬风谣四起，总不免小动干戈。今人祸幸免，而天灾迭至；淡厅水溢、彰邑地震，伤人甚多。履薄临深，皆成实境。虽筹议抚恤而凋敝已深，岂台民之必不能安生？抑居官者奉职无状，上干天和耳？（上苏鳌石师书）

　　用其心之所能到，尽其力之所能为；大概治兵难于治民，治民难于治番。兵安则民安，民安则番安。番无足虑，可虑者通番之民；兵无难治，所难者领兵之官。而终归于地方官不易得其人，然亦非无人。其病一言以蔽之曰：穷而已矣。（上粤督徐仲绅同年书）

　　任人行政，不能顾及私情；然心有所挂恋，即不能专一，办公亦当虑及。（上刘玉坡制军书）

　　上控之案，愈积愈多，民情诪张难治。一经催提，旧案反起波澜，新案倍增讦告之风。派委员设法清理，而不必定行提问；且多非现令任内之事，察看案情，先传原告，如日久不到，即先详销；一面访出唆讼之徒，惩创一、二，大约不出衙门中人。法自近始，或可刁风少戢。

　　各处为民害者，不外盗贼、讼师、蠹役三项；而台属尤甚者，则三者合而为一。胥役勾通匪徒为盗窝；及事主报官，又与讼师代为捏告。愚民无知，讼累经年；赃物丝毫未得，又添出许多费用。卒之，盗匪与棍徒逍遥事外。在官受累者，大半皆被牵良民；于是胥役既分盗赃，又得讼费。失事者固冤无可伸，而未失事者亦不知祸从何来。诸僚属非不肯办事者：一则言语不通，难得其情。一则动须会带兵勇，好官不肯累民，即须自捐；而缺分非昔比，费用无出，即报解一切种种为难，得忍且忍，姑求无事为福，苟安目前。地方奸徒亦明知官之无可如何，于是律例煌煌，皆成虚设。

