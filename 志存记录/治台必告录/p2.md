<!-- { "loadSidebar": true } -->
　　鹿耳门暗礁天险，昔立六竿标旗，指于途径：南标红旗，北标皂旗。贼已尽收标旗，屯兵炮台，扼守港道，意我军不能飞越，正可于此出奇制胜。仍令善水者，以长木投入海中，插标而行。击破炮台屯兵，即可长驱直入；恢复之计，止在瞬息，惟执事急裁度之！苟利国家，勿厌狂瞽，望速示下，以便遵行。

　　与施提军论止杀书

　　贼众至三十万，此曹可胜诛哉！勿论铤而拒敌，即使安坐偃卧，引领受戮，我军万六千人，以一人斩二十级，亦不胜其烦也。彼亦天地父母之所生，不幸与贼共处此土耳！畏死胁从，知非本愿；或挂名贼党，以保身家。其心岂不愿见太平，重为朝廷之赤子；一旦大军登岸，涣散归农，箪壶迎师，皆所必至。惟虑昆冈炎火，不容悔罪归诚，此出于万不得已者矣！多杀生灵。其实无益，谅亦仁人君子之所不忍闻乎！

　　以某愚见，止歼巨魁数人；其余反侧，皆令自新，勿有所问。则人人有生之乐、无死之心，可不血刃平也。某已大书文告，先散其党，惟执事许之勿疑。

　　原评：乌合繁徒，易聚易散，急则挺而拒敌，宽则各寻生路；此平台第一得手。

　　檄台湾民人

　　檄告台湾民人：

　　土贼朱一贵作乱，伤害官兵，窃据郡邑；汝等讹居肘下，坐受摧残，无罪无辜，化为丑类，深可怜悯。本镇总统大兵，会同水师提督施克期剿灭，为汝等荡涤邪秽，共享太平，非有立意杀戮、苛求于百姓之心，汝其自安无畏。

　　台湾海外穷岛，野番、木魅、虫蛇、鹿豕之所居，往时岛彝、海寇踞为窟穴，我皇上登之版图，冠裳而富庶之。四十年来强教悦安，深仁厚泽沦浃肌髓；汝等父老子弟，莫不含哺鼓腹，幸生太平。朱一贵内地莠民，为乡闾所不齿。遁逃海外，钻充隶役，又以犯科责革，流落草地，饲鸭为生。至愚至贱之夫，谓可与图大事乎！附和倡乱之徒，皆椎猪、屠狗、盗牛、攘鸡等辈以及堡长、甲头、管事、各衙门吏胥、班役，曾有正人豪杰才俊与于其间乎？由来乱臣贼子，皆膺显戮；虽强如莽、卓，狡如孙、庐，无不骈首就戮，沈渊灭族！况此小盗、贱役，智能不及中人，辄敢公然造孽，欲作夜郎于海外，冀腰领之苟全，无是理也。浙闽总督觉罗满躬亲驻厦，督师讨贼，移檄浙江、广东三省会剿，旦暮即至；水师提督施亲率大兵，见在澎湖，克日进发。本镇总统万军前驱清港，缚鸡豚于笼中、脔鼠雀于鼎镬，至则屠之，何难之有。惟念汝等贤愚不一，或有抗节草泽，志切同仇；或不得已畏死胁从，非出本愿；若使昆冈炎火，无分玉石，诚恐有乖朝廷好生之德，且非本镇靖乱救民之心。为此不追既往，咸与维新。凡汝士庶番黎，莫非天朝赤子，向风慕义，悔罪归诚，回生良策，刻不容缓。大兵登岸之日，家家户外书「大清良民」者，即为良民，一概不许妄杀。有能纠集乡壮杀贼来归，即为义民，将旌其功，以示鼓励。废弁旧兵，有立功破贼，率众来迎，并略前愆，叙绩超擢。凡擒朱一贵者受上赏，擒贼目者次之；献郡邑者受上赏，献营垒者次之；惟拒敌者，杀无赦；倒戈退避，革面为农，皆许之。

　　汝等试思，一隅小丑，万万不能与国家抗衡。前此郑氏盘踞数十年，经历三世，人才众多，兵精粮足，尚且一朝残灭；今诸草寇又非郑氏之比，天兵一到，如雷如霆，无得执迷不误，自取糜躯！

　　此檄。

　　原评：此檄解散贼徒数十万，平台第一妙着。

　　檄南路营进兵阿猴林

　　漏下三鼓，接访事差弁密报：阿猴林有贼数百人，在彼竖旗作孽，系伪国公江国论为首。

　　旗帜飘扬林木间，发兵剿捕，不可易也。郡城出师，招摇耳目，且相去数十里，自必闻风先遁，徒劳无益。江国论贼中狡猾，凡事虚张，计自打猫蹂躏客庄，不过一、二千贼，声言数万，地方惊惶，被杀客民七、八百人。我师入府，北路居民欲食其肉，贼党散尽，国论逃窜入山，从行不过百人，颠崖坠谷，馁毙坑涧，不知凡几；距今两月，粮食全无，投生靡路，乃狼狈扶携潜出大武垄、罗汉门而趋阿猴林，冀南路人不知底里，或可于此谋食，苟延旦夕之命，安所得数百人而附之？

　　然君子小心，虽微不忽。明知其无数十人，不可不无数百人之备。该营相去不远，可即遣中军守备带兵二百名，卷斾疾趋直捣阿猴林，将山中所有逸贼，尽行歼灭。江国论、郑元长二名，实为渠魁；或被枪炮伤毙，则截其首级来报。倘山中阒其无人，止系虚张声势，不可便即回营；且阳退而阴绕间道以待，遣人侦左近山谷峒窝，必有三五人或十数人，则江国论已在其中，急擒勿失！以吾所料不过如此，该将弁神而明之，相机度势，搜寻剿捕。或奔投我师，求抚乞命，亦与偕来！本镇但欲绥靖地方，原未尝立意嗜杀也。

　　该营进兵，以速为要。克限本日亥时出师，明日辰时务到阿猴林；不许违误时刻，违者军法罪之。

　　此檄。

　　原评：骤闻警报，鲜不张皇，难得如此镇静；盖由料敌之明，是以处大事若无事。当日果无见贼，止是系旗林木，而江、郑遁回北路，亦即就抚，可见所料一毫不差。

　　檄擒旧社红毛寮余孽

　　风闻旧社红毛寮地方，有贼首黄辉、卓敬等招诱乡民聚谋为乱；声言罗汉门、阿猴林诸处，有王忠等数千人接应，克日攻府。其说甚谬。

　　王忠亡命山谷，止二、三贼相从，昼伏夜奔，饥馁无所得食；勿论人众数千，即百人亦无有也。辉等食饱福薄，自寻死路，意在诳惑乡民，坠彼术中。此时哀鸿甫集、惊魂未定，目睹朱一贵三十万人，王师一至，皆化虫沙，早已知盗贼不可为矣！即使果有王忠数千人，尚未及曩贼百分之一，民虽至愚，岂肯复犯锋镝，与之偕死于无名哉！但辉等既有此谋，则法所必诛。招党方新，逆势未集，作速掩捕，如缚鸡豚。

　　该弁各以兵百人，分道入按缉之，止擒巨魁二人，不必株连余党，惊扰百姓。有持军器拒捕者诛之；其它皆为良民，无得过问。弁兵自备糇粮，不许派累饭食及窃取民间一草一木。如违，定按军法。

　　此檄。

　　原评：闻警不张皇，掩捕不问党羽，擒到巨魁便即了事，是安定地方秘钥。

　　檄施恩陈祥谕抚杜君英

　　杜君英久处山中，昼伏夜走，终无了期。寂寂深林，糇粮莫继；茫茫大海，插翼难飞，不旬日间将为蒿下枯骨矣！本镇哀其愚懵，仰体朝廷好生之德，欲为网开一面，该弁赍斯檄往谕之。

　　自古君臣大义，无所逃于天地之间，是以作乱之贼咸膏斧锧，苟可改过自新，即为弥天大幸。国家宽仁溥博，汝等匪类皆许归正，见奉有「若即就抚、谅原汝罪」之恩旨。浙闽总督觉罗满檄委候选通判何廷凤来台招抚；有「杜君英若降，题授副将」之语，君英其亦闻之矣！所以逡巡畏缩，未敢出而归正者惧诛耳。朝廷既许弗诛，总督复不忍诛；马下杀降，本镇又不为也。君英悔悟来归，何诛之可惧？从来国法所加，必于穷凶怙恶，不在多杀一、二无用之人。君英昔日作乱，有党十数万人，不可不杀；今只身亡命、父子流离，穷蹙无所依归；如犬彘蝼蚁，罔关轻重，杀之不足以树威，则不杀亦无不可也。

　　但本镇总统大兵，杀贼安民，是其专责；断不容山陬海澨，尚有窜身草泽，伸头缩颈于光天化日之中，贻地方以「去恶未尽」之诮。君英一日不出，本镇一事未了，不杀不休；君英既出就抚，则为朝廷之良民，本镇不得擅杀，但靖疆以报竣事，便可班师去矣！君英自忖山中能住几时？出则生，不出则死，此理甚明，有何疑义！

　　陈福寿、江国论、刘国基、薛菊等，皆君英同党叛逆之人，罪应灭族，先后来归，俱皆不杀，美衣丰食，炫耀街衢，君英宁独异乎！且君英、福寿誓同生死，福寿今为良民，逍遥自在；君英一出，便可同生，何事株守空山？自速其死，以负初盟。君英惧诛，疑团未破，独不可向陈福寿一商酌乎？本镇言出如山，要杀便杀，不杀便是不杀；豁达爽快，可对天日。若诈诱人降而复杀之以为功，此不肖小夫之所为，而谓本镇为之乎！况即杀君英，亦算不得功绩。日前临阵，斩获不知凡几，俱皆不以为意；复何有于孤穷垂毙之一贼，而绐而杀之，祗足为天下笑，何功之可言！君英静夜三思，山中能住几时？出则生、不出则死，死生惟汝自择，本镇不相强也。

　　该弁赍檄往谕，无得妄动。君英降则与之俱来，不降则听之去，不许擅杀。因檄谕而杀之，仍是诈诱故智，非大公至正之道也。该弁自归，本镇别遣人取其头来，君英勿悔！

　　原评：开诚布公，无微不到，是摘取恶人心肝大手段；宜其手到功成。

　　檄南路营剿捕石壁寮

　　南路余孽复叛，有众竖旗于石壁寮；嗟此凶顽，不杀不已。本镇虽极好生，亦无如寻死者何也。督标千总何勉差委在南，访缉逸贼；该弁素有干才，胆略亦优，实心任事，以之剿捕，是其所长。该营拨兵二百名，令把总杜雄与偕，各率百人分道并进，克限本月初五日戌时潜师出境，夜抵石壁寮，以漏尽直捣贼窠，四面围杀。料群贼尚在梦中，手忙足乱，人不及衣、枪不及火，顷刻间可殄灭也。若至黎明，则装束已兴，奔逸较易，恐不能无漏网之虞；搜山追剿，又费一番劳勚矣。无得濡迟，慎速慎速！

　　原评：出其不意，自是兵家常法；唯迅速乃能之。

　　檄诸将弁大搜罗汉门诸山

　　台民以倡乱为嬉，岂真不知刑戮之可畏？由大山深险，而逋逃之薮多也。成则出为民害，败则去为山狙，人迹不至，莫穷其底，彼何惮而不为哉！夏季大乱削平，渠魁咸缚；秋间尚有阿猴林、盐水港、六加甸、旧社、红毛寮诸孽，后先啸聚，屡经擒捕竿街，旧逃之伪国公陈福寿、杜君英、江国论等十数贼目亦俱招纳归降，新旧根株，殆将悉绝。不意近日复有匪类竖旗于南路石壁寮，随发兵弁追剿，立获苏清、高三二贼；供称莿瓜成为首，共党伙二十八人。旦暮当尽缚之，不足烦师徒也。

