<!-- { "loadSidebar": true } -->
　　今夫逞强而健斗、轻死而重财者，泉州之俗也。好讼无情、好胜无理。摴蒱、女妓、顽童、槟榔、鸦片，日寝食而死生之。泉州之所以为俗也，台湾人固兼有之。然而台湾之地，一府五厅、四县，南北二千里，有泉州人焉、有漳州人焉、有嘉应州人焉、有潮州人焉、有番众焉，合数郡番、汉之民而聚处之，则民难乎其为民。一总兵、三副将、水陆十三营，为督标、为抚标、为水提标、为汀邵、为延建、为长福烽火、为兴化、为诏安云霄平和、为金门同安，合九郡五十八营之兵而更戍之，则兵难乎其为兵。民与民不相能也，兵与兵不相能也，民与兵不相能也，番与兵与民不相能也，其日错处而生隙焉，势不能免。则安抚调辑之者，难在和睦。

　　台之门户，南路为鹿耳门，北路为鹿港、为八里坌，此官所设也；非官设者：凤山有东港、打鼓，嘉义有笨港，彰化有五条港，淡水有大甲、中港、吞霄、后陇、竹堑、大安，噶玛兰有乌石港，皆商艘络绎。至于沿海僻静，港■〈氵义〉纷歧，多可径渡。不独商贾负贩之徒，来往不时，居处靡定；其内地游手无赖及重罪逋逃者，溷迹杂沓并至。有业者十无二、三，地力人工不足以养，群相聚而为盗贼、为奸恶。则所以稽察而辑捕之者，难在周密。

　　内地之民，聚族而居，众者万丁已耳！彼此相仇，牵于私斗，无敢倡为乱异者。台湾之民，不以族分，而以府为气类；漳人党漳、泉人党泉、粤人党粤、潮虽粤而亦党漳，众辄不下数十万计。匪类相聚，至千百人则足以为乱。朱一贵、黄教、林爽文、陈锡宗、陈周全、蔡牵诸逆后先倡乱，相距或三十年、或十余年，虽不旋踵而灭，然杀官陷城，生民涂炭，兵火之惨，谈者寒心。糜国家数十百万之金钱，劳将帅累月经年之战讨，而后蒇事。人心浮动，风谣易起；变乱之萌，不知何时！其难在守常而知变。

　　凤山之民狡而狠，嘉义、彰化之民富而悍，淡水之民涣、噶玛兰之民贫。惟台湾附郡，幅员短狭；艋舺通商，户多殷实：其民稍为淳良易治。然逸则思淫，一唱百和。官有一善，则群相入颂悦服；官一不善，则率诟谇而为奸欺。故举措设施，其难者有德而兼才。

　　凡此，皆邑之病也。知其病而药之，则投剂必有其方矣。虚者补之，毒者攻之，捍格而不入者和解而通导之；虽扁、卢无以易此。夫子所谓与民同好恶者，非为苟安之政，一切姑息也；其民既浮动而好事，非严重不足以镇靖。锄强除暴、信赏必罚之谓严；事有豫立、临变不惊之谓重。威以震之，恩以结之，信以成之，大要尽于此矣。民恶盗贼，而我严缉捕；民恶匪徒，而我诛强横；民恶狱讼，而我听断以勤；民恶枉累，而我株连不事：其同民之恶也如此。民好贸易，而我市廛不惊；民好乐业，而我闾阎不扰；民好矜尚，而我待之以礼；民好货财，而我守之以廉：其同民之好也如此。宽以容众，讹作容奸而有犯必惩；惠以养士，绅耆总董而非公不见；调和营伍，平心以臻浃洽；亲接贫贱，广问以达下情；防患于未萌，慎思以明决。文武同心，官民一体；则血脉自尔流通，百骸无所壅滞，尚何病之不治哉？

　　台湾班兵议（上）

　　比闻大府檄下，议改台湾班兵，召募土著。愚窃以为过矣。

　　台湾自古海外荒服之地，明末郑氏窃据，为闽、浙、江南忧者数十年。圣祖仁皇帝命将兴师，克塽衔璧归降，始入版图。于今一百五十三载，设立重镇，总摄师干，俾以专杀之典，为东南沿海数十郡外藩，日本、荷兰无敢窥伺者，台湾之功也。台澎一镇水陆十六营，额兵一万四千六百五十有六；自督、抚两院、水、陆二提、漳州、汀州、建宁、福宁、海坛、金门六镇、福州、兴化、延平、闽安、邵武五协五十八营抽拨更戍，多者七、八百人，少者百数十人。其到台也，又分布散处；每内一营分台营者十数，极多不过百人而已。匪特三年之中，分起轮班、出营收营纷纷点调之烦，配坐哨船或商船，重洋风涛，岁有漂溺之患；而且戍台之兵既有兵糈，又有眷兵岁费十数万庾正供不少惜。此何所取而必为之哉？盖尝推原其故，窃见列圣谟猷深远与前人立法定制之善，不可易也。

　　夫兵者，凶器至危；以防外侮，先虑内讧。自古边塞之兵，皆由远戍，不用边人；何也？欲得其死力，不可累以室家也。边塞战争之地，得失无常，居人各顾家室，心怀首鼠；苟有失守，则相率以逃。暮楚朝秦，是其常态。若用为兵，虽颇牧不能与守。故不惜远劳数千里之兵，更迭往戍，期以三年；瞻其家室，使之尽力疆场，然后亡躯效命。台湾海外孤悬，缓急势难策应；民情浮动，易为反侧。然自朱一贵、林爽文、陈周全、蔡牵诸逆寇乱屡萌、卒无兵变者，其父母妻子皆在内地，惧干显戮，不敢有异心也。前人犹虑其难制，分布散处，错杂相维，用意至为深密。今若罢止班兵，改为召募，则以台人守台，是以台与台人也。设有不虞，彼先勾结，将帅无所把握。吾恐所忧甚大，不忍言矣。其不可一也。

　　兵者，貔貅之用，必使常劳，勿任宴逸。自古名将教习士卒，劳苦为先；手执戈矛、身披重铠，虽遇寒冬雨雪、盛夏炎蒸，而大敌当前，亦将整旅而进。苟平居习为安逸，何能驱策争先？故练技艺、习奔走，日行荆棘之丛、夜宿冰霜之地，寒能赤体、暑可重衣，然后其兵可用。今营制训练各有常期，将弁操演视同故事。惟班兵出营约束烦难，且以数十处不相习之人，萃为一营，彼此生疏，操演势难画一；将裨惧罚，即欲不时勤操演，有所不能。是于更换之中，即寓习劳之意。益以贤能将帅，讲习训练，斯成劲旅。若改为召募，则日久安闲，有兵与无兵等。其不可二也。 

　　兵者猛士，以勇敢为上。胜败在于呼吸，胆气练于平时。百战之兵，所向无前者，胆气壮，故视敌轻也。古者名将教士，或卧于崩崖之下，或置诸虎狼之窟，所以练其胆气，使习陷危机而不惧，然后大勇可成。台洋之涉，亦可谓危机矣。骇浪惊涛，茫无畔岸，巨风陡起，舵折桅欹；舟师散发而呼神，邻舶漂流而破碎。大鱼高于邱岳，性命轻于鸿毛。若此者班兵往来频数，习而狎之，胆气自倍。一旦冲锋镝、冒矢石，庶不致畏葸而却步。且平日海洋既熟，即遇变故，亦往来易通。兵法云：『置之死地而后生』；此之谓也。今若改为召募，免其涉险，则恇怯性成，遇难望风先走。胆气既无，鲜不溃败？爱之适足以死之，甚非国家所以养兵之意。其不可三也。

　　以必不可易之制，而欲变更，是以台地视同内地，毋乃于列圣谟猷、前人美意，有未之深思者乎！然大府之所以议改者，亦自有说；请释其疑，可以无惑。

　　一曰节糜费。闽省兵糈，仅能支给。自林、陈、蔡三逆军兴，各府、县运榖赴台，积贮空其大半；频年买补，尚缺额者十数万石。而台湾每岁运榖，不能时至，各县借动仓榖，垫放兵米，旧贮未满，又有新借，各县借口不免亏空。且台湾新设艋舺一营，兵米不敷支给，是闽省仓储，颇形支绌。若改班兵为召募，则内地眷米一项，岁可省榖数万。数年之后，不惟补足，且有赢余；并可减运以给艋舺兵米。此节糜费之说也。殊不知内地储仓，并不亏于军需，而亏于官吏。军需既缺，历年采买，不难报竣；所虑者，有采买之名、无买榖之实。及至交代，辗转流抵，虚报存仓。至于台榖，不过运期稍迟，虽则借垫，运到即还，何至亏空？若艋舺不敷兵米，台地尚有别款可筹，何必贪节省之虚名，而误百年之大计？

　　二曰处游民。台地口禁虽严，而港■〈氵义〉纷歧。自鹿耳门、鹿港、八里坌三正口外，南路则打鼓港、东港、大港、喜树仔，北路则笨港、五条港、大甲、吞霄、后陇、中港、大安、乌石港，其它私僻港口，不可胜纪。无业之民，偷渡日多，非游聚市廛，则肆为盗贼；捕治不胜其众。若募为兵，若辈有可资生，亦所以区处之道。此处游民之说也。

　　不知召募之额有常，而游民之来无限；不为兵者，又将何以处之？且若辈惰游无根，小不遂意及或犯法，则逃去无所顾忌；若操之稍急，又鼓噪为变。一旦奸民蠢动，此辈皆其逆党矣。况台地漳、泉、粤三籍素分气类，动辄械斗；将弁带兵弹压，非彼之仇，即彼之党，不更助之乱乎？其患无穷，不待智者而决矣。

　　三曰免烦扰。台湾班兵，三年抽换，往来络绎，则有造册移报之烦；缺额事故，则有补革案牍之烦。台湾、鹿港、蚶江、厦防四厅，配船候渡者无虚日。内五十八营、外十六营，收营、出营者属于途。且班满出营之后，多不遵约束，纷纷滋事；带兵员弁，既畏如虎狼，地方厅县更难于治问。若改为召募，则诸弊皆清。此免烦扰之说也。不知文移案牍，不过书识之劳；厅营纷纭，各有旧章可守。倘其出营滋事，一能吏足以安之。若虑烦扰，务求安便，此事简民醇之区所宜讲求，而非所以施于繁要；况海外重兵之事乎！

　　然则由前三者，其害甚大；由后三者，并无所利。吾不知议者何取，而轻改旧章也？夫老将言兵，计出万全；忠臣谋国，期于久远。事必权其利害，而利之所在，弊即在焉；亦视其大小如何耳！班兵之制，于今一百余年，推其弊不过如此；其利，则保障全海。而改为召募，则其害不可胜言，并无所利；可以决所从违矣。

　　班兵议（下）

　　班兵之不可易如此；则大府欲易之也，其误明矣。吾闻大府入觐，尝面言事宜，已得俞旨。必有言之甚切者，此可揣而知也。以为班师不得力耳。朱一贵之乱也，全台陷矣；林爽文之乱也，南北路俱陷，不破者郡城耳；陈周全之乱也，始陷鹿港，既陷彰化；蔡牵之乱也，始入艋舺、新庄，既陷凤山，据洲仔尾，郡城受攻者三月。班兵不能灭贼，皆赖义民之力，继以大兵，而后殄灭。是为班兵不得力之明验。噫！此文武诸臣之罪也，班兵何与乎？

