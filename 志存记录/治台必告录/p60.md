<!-- { "loadSidebar": true } -->
　　官知民穷，而不至激生事端；民知官穷，而不至妄生觊觎。是穷亦有好处。年年太平，乘桴而来者升官无路；然暗中保全身家性命不少，则食可下咽、寝可安枕。无论升官、去官，当可稳挂一帆，生还彼岸也。（答郭小房同年书）

　　地僻事简，与蚩蚩者如家人父子，别有一种乐处。此宦场入手真正题脉；一任繁剧，则文不对题矣。然认题果真，即随时变幻，究不为风气所汨。入手既正，必非落卷也。（答门人王子勤书）

　　防夷易，防民难。（答史梅叔司马书）

　　归化之番，即当年助灭逆匪之子孙；不招之使来，万一不为我用而为彼用，奈何？老成之见，未目睹情形，自以报罢为是。其实与开边迥不相同，似不至贻留后患。海外安危，祗在得人、不得人，无关于得地、不得地也。（与仲弟书）

　　西川亦旧游之地。嘓匪为害，止在练团得人、格杀勿论。（答四川皂昆鹏总戎书）

　　听讼去民累，愈速愈好；缉捕去民害，以猛为仁，惩一儆百。不惜钱，不惜力；无钱，亦惟有出力。尽一分心，民受一分益。待书役勿过严；读书人初作官，每犯此病。不可锐进，欲速急于见长，无过即是有功。穷苦乃我辈本分，受之惯矣；况起居一切，较之当秀才已高万倍。（致永福县令门人王子勤书）

　　言语不通，不能不藉文告。而以言教者讼，终亦无益。且蚩蚩者既塞于耳、又盲于目，须得人以达之，则在生员之操土音。（致四川县令门人张香海书）

　　不为州、县稍留有余，读书寒士出身谨守清白箴者，将为饿莩，尚能为循良乎？饿莩一身外无事；官吏之为饿莩，更难了矣！元气伤尽，加以硝黄；旧者死，新者亦不得生。官不足惜，如苍生何？（答山东沈台簪明府书）

　　无论丰歉，弹压抚绥，惟在县官得人、兵丁守法。（上廖仪卿师书）

　　士民大半自内地来，蛮者极蛮、而秀者极秀。茫茫巨壑，怪物出其中、宝贝亦出其中。岁、科两试，自问可质鬼神；而弊窦之多，有非意计所及者。网罗而区别之、培护而雕琢之，借文墨为激劝，以好名之易、易其好利之心而已。（与山左济州门人于如川书）

　　子弟在台者最易为狭邪所害；必不能遣之归者，为置妻室以收其心（致周左池世叔书）

　　居官多隐慝，先德恐难绵。「大学」时还读，惟防好恶偏。（覆姚杏垣世伯和寄诗）

　　子弟但能世世不绝秀才种子，便不可多得；此祖宗积累所致。愚于考试，誓不敢自我斩绝此根。（与敬敷侄书）

　　藉兵力以诛除于蹂躏之后，不如结民心以弭患于萌动之初。稍有把握者，如此而已。欲为内地淳良之区官民一家，则万不能。考课之勤，名为鼓励人才；实则牢笼秀士。不知者，或以为不急之务；而隐消患于未然，其保全实多。是则苟简之术，是以粗就安定也。善筹国计者，未尝虑及州、县之肯为百姓者，以后亦遇事袖手，以免后累。而现在受参追者，恐所居之地并无自然之利；设竟取生舍义，则解纳者不自天降、不自地出，不亏国、专亏民，国用暂足，邦本恐伤，而吏治更不可问。（致沈饴原姻伯书）

　　公事之难，如日日衣败絮、行荆棘中，惟有耐烦为之；出得州、县一关，即如浮海见岸。退一步想，心平气下。苦死不能苛求属吏，饿死不能贿卖秀才，穷死不能捏报军需；不求人谅，惟望天怜。亏、挪之罪虽同，究竟贤、不肖及公、私之间须酌量区别。即如流摊一项，或分缺之大小定以限制，核实查办。留此一线生路，非为官、实为民也。如堤工报险，官必待题请而后办；否则，不免后日参赔，不知伤财若干、害民若干矣！盗钱横行，一钱不敢浪费，久之酿成巨案；或竟办军需，恐赔项不足以偿其万一。此外，一切公事，皆将废弛；是率天下之能吏而皆为木吏也。钱漕赔垫、廉俸扣罚，为州县者大半皆寒士出身，即赀郎亦因仕而贫；其父母妻子尚须养赡乎！宗族乡里尚须周恤乎！幕丁不能不用、应酬人情之必不可，尚何出乎？欲恤民，先恤吏；不损国，则损民。即令召杜复生，无米为炊？而某任赔款、某任款限如星火，迟即罪之；有官皆无生路，能保其至死不变，守定清白箴乎？是天下皆以为廉吏不可为，而吏治民生恐不可问。是有益于国计者有形，而有损于国脉者无形也。（致山东历城张寄琴明府书）

　　此时如飘洋遇飓风，祗听其所之。我辈苦节半生，万不肯畏罪谴而忘清白。（致浙江舒口庵观察书）

　　一出茅庐，先作州县，即终身无脱然之日。命也！如何？（致云南王英斋观察书）

　　萑苻之甚，各处皆同；台地得便宜行事，尚易措手。然如蔓生恶草，刈之不能尽。其渠魁间有计无所出，有投首擒犯以自赎者；事半而功倍。全恃诛戮，未见火烈生畏；然亦海外可变通行之耳。（答汴臬郭小房同年书）

　　此地之难，难在虚拥多金之名。（致山东泰安张寿泉明府书）

　　台地首重洋防，水师以造舟为先务。实核办理，官价总不敷用。非公而忘私，捐资津贴，难望其利涉大川。刘晏有云：『私用无窘，则官物坚完」；洵通论也。

　　「三、五年一反」之谚，幸而不验；不至糜项殃民。然久则生倦，才尽而技亦穷，终难保其长相安耳。（答苏藩武次南同年书）

　　有犯必获；海外顽玩虽久，何不可挽回？（答凤邑郭巽帆明府书）

　　清理交代，须于现任留心；待其卸任，则已无从着手。罪囚稍有可疑，仍开一面之网。（致史梅叔司马书）

　　勿隐所短，勿没所长，勿为空泛之词，勿作模棱之语；愧乏知人之明，仰藉寅忠之助。（致台郡裕子厚太守大计书）

　　正凶、正盗，逍遥事外；无干者，波累至死。加以奸徒勾串架讼不休，愈久愈幻，为患无穷。正犯一时未能弋获者，止列正犯姓名批缉。

　　兵民皆朝廷赤子，文武均守土官员。庇兵而兵愈犯法，非爱兵也；纵民而民渐玩法，非爱民也。兵丁当以地方官为父母，百姓当敬营员为官长，以相安无事为福。

　　开诚布公，直言无隐。至印文公牍自有体制，不能畅所欲言。（以上致各属公牍）

　　羁押之人，无关罪名或察其情形尚非怙恶不悛者，不必拘泥定须保状；难保无捕快人等需索情弊，每有欲改过而不能，复行偷窃以偿取保之费者。应发落即行发落，秉公判断；但于心无愧，何必顾虑？任意搁延，徒滋讼蔓。或谓待其处息，可永免争端；而累月经年，破家失业，伊谁之咎？原告未到，不必羁累被告，无须虑其上控；被告未到，不必扣留原告，祗须严究原差。互控之案，随禀随讯、随讯随释，不必守候两造齐全。早结一日，即少造一日之孽；少留一人，即多造一人之福也。（行各属）

　　钦奉恩赦，业已誊黄宣布。风闻各处匪徒畏罪藏匿，勾结伙党以自卫。其法无可宥者，固在不赦之列；而罪犯尚轻欲悔过投首者，不敢即出，应再剀切晓示。合抄稿札发传示，使匪党易以解散，而顽愚可望自新。弭患于未然，必须预为绸缪；转瞬秋收在即，宜早为防范也。（通饬各属）

　　节孝，有关激扬风化之事；身任司铎，是其专责。一任胥斗压延需索，能无愧汗？（致嘉义学）

　　同寅协和，惟在公而忘私、理以制气，小不忍、乱大谋，行不得者求诸己、躬自厚而薄责于人；我辈当三复之。譬如舵水不和，虽艨艟亦不能安渡。上官同僚，无非为地方起见，非好为哓哓于其间作和息人也。（致某邑营县书）

　　民间种种不法，皆文武衙门人役包庇。其切近城内窝留奸匪，通国皆知，未便一任官弁纵容；须惩治一、二，以儆其余。兹将访明各处开单密饬，再确切查究。某政务稍简，藉以辅耳目之所不及；非越俎好事也。太守自能体此意而妥实为之。（致裕子厚郡守书）

　　民之所恶恶之；恶莠早去一日，良苗得早生一日。置之重刑，使本乡本境共见共闻，庶几刑期无刑。（致某令书）

　　前任州、县各任内在押之人，除窃匪棍徒设立号籍、按日稽查外，其词讼人证、交差管带者，设一横粉牌，一面责成值吏专派内丁分别管收；余在逐日登记、亲加朱标、悬示大门，可仿照行之。

　　匪徒忽聚忽散，风谣不一。止有两法：一曰攻，一曰散。足下亲督兵壮会营以截其后，某令堵其前，而留一面之网，擒其抗拒者，宽其逃避者，自可立就安定。今某令带兵壮多人驻札已五日之久，未而闻贵营人到。日久相持，民留官为护符；官去贼来，终无了局。至于散之之法：须该管地方官明白号令：『但诛首犯，余悉免罪』，自然解散。又闻纠劫未成，于交界假道而被杀多人，在良民不得咎其擅杀，而各匪徒又未尝无说；必须细问情由，仍将曲直伸明，威劝兼施。否则，酿成分类，亦未可定。滋蔓难图，早为之计！（致凤邑高南卿明府书）

　　各城门汛兵查诘奸匪，向来车辆负贩出入津贴钱文；为数无多，相沿已久。惟有此名目，即难保无棍徒冒混需索，以致商民视进城为畏途。车辆入城既少，不但乡民难以贩运营生；而城内堆积粪土，不能拉运出城。种种不便，是以会同前署镇勒石示禁。兹恐兵丁仍未恪遵，而地方刁民又藉此争较生事。如所费止十余文、数文不等，原不甚为病民；但以兵法「秋毫无犯」而论，即一文亦不应得。戍兵多穷苦，亦难令饥饿从事；兹每月由道辕酌捐银元，送城守营给领。如再犯，应从严革究。（致吕寿山镇军书）

　　命、盗控案正犯未获，只取尸亲求缉正凶、事主求拿正盗甘结，照例请参；控案尽可先结，将一切牵连之人开释。否则，一任奸胥播弄，甚至粘单混列多名或移文邻封查传，愈滋纷扰；转致真正凶、盗逍遥无事，依旧杀人劫货。而受累者，皆尸亲、事主；无故牵涉良民，甚至拖累瘐毙；被控多人，万无传集到齐之日也。（致台邑胡令书）

　　实廪应贡，延久不到，即以次名送考；往往视为奇货可居。顶补者，不必定殷实之家；直以学校而罔市利，士习之坏，莫此为甚。若丁忧大故，亦改易月日，直非人类。倘明知故纵，或有所闻而不切实报究，任其含混，实属天理灭绝，遑论品学耶？（通饬各学官）

