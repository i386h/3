<!-- { "loadSidebar": true } -->
　　康熙戡定台湾记

　　台湾亘闽海中，袤二千八百里、衡五百里，与福、兴、漳、泉四府相直；距澎湖约二百里、厦门约五百里。其山北起鸡笼、南尽沙马碕，千里有奇；惟山西东两面沃野，自海至山，浅阔相均，约各百里。大于琉球，埒于吕宋。自郑氏以前，中国人无至其地者，皆生番据之。

　　隋大业中，虎贲将陈棱一至澎湖，东向望洋而反。宋史谓：『澎湖东有毗舍耶国』；即其地也。元置巡司于澎湖；明初废之。嘉靖中，海贼林道干窜据台湾，为琉球人所逐。天启中，日本倭逐琉球而踞之。荷兰红毛夷求香山、求澎湖于中国而不得，乃以重币啖倭，求台湾一互市地。旋诱以天主教，又逐日本倭而有之。及国初，而为郑氏所据。

　　郑芝龙者，泉州人；初附倭，家于台湾。倭败去，芝龙以其人众，舟楫横于海。崇祯中，巡抚沈犹龙招降之。屡平剧盗，积官至都督同知。会闽大旱，芝龙言于巡抚熊文灿，以舶徙饥民数万至台湾，人给三金、一牛，使垦荒岛；渐成邑聚。

　　时郑氏已去台湾，惟荷兰夷二千距城中；流民数万，散屯城外。荷兰专治市舶，不敛田赋，与流民耦俱无猜。鸿荒甫辟，土膏坟盈；一岁三熟，厥田惟上上，漳、泉之人趋之如归市。

　　郑成功者，芝龙取日本倭妇所生子也。当明季唐王隆武、桂王永历之际，起兵海上，屡寇闽、浙、江南。及顺治十七年自江南败归，乃夺台湾为窟穴。时荷兰二城，已置揆一王守之；与南洋吕宋、占城诸国互市，渐成都会。适其主会计之臣负帑二十万，恐发觉无以偿，乃走投成功，请为兵向导。成功览其地图，叹曰：『此亦海外之扶余也』。十八年，先以百艘舶澎湖，进图鹿耳门。门外向有浅沙数十里，海舟不能近岸，红毛夷又沉大艘塞港口；及是，潮骤涨丈余，数百艘倏抵岸。红毛仓卒不支，遂克赤嵌城，进壁王城。某城乱石迭砌，火煅成灰，融为石城，坚凝不受炮，半载不下，乃塞其水源困之；且与约曰：『予我先人故土者，子女玉帛任尔所之』。解围退三舍，荷兰乃以大舶迁国。

　　成功既有台湾，与所据金、厦二岛相犄角。又礼处士陈永华为谋主，辟屯垦、修战械、制法律、定职官、兴学校、起池馆，以待故明宗室遗老之来归者。以赤嵌城为承天府，置天兴、万年二县。招来漳、泉、惠、潮之民，污莱日辟。

　　是年，弃芝龙于市，郑氏在京者皆伏诛。诏沿海居民，三十里界外尽徙内地；禁渔舟、商舟出海，以杜构煽。

　　康熙元年，成功卒，年三十有九。长子经守厦门（案郑经，官书皆作郑锦；殆二名也），入台嗣立。成功弟世袭谋据其位，为经所杀。我靖南王耿继茂、总督李率泰贻书招经，经请如琉球、朝鲜例，不登岸、不薙发、（不）易衣冠；不报。

　　是年，监国鲁王，亦卒于台。二年，明桂王亦灭，而经犹奉其永历之号。三年，继茂、率泰、施琅、黄梧等进兵，并檄荷兰夹板船会剿，克金、厦两岛，降其众万有八千；经遁归台湾。而浙督赵廷臣亦禽张煌言于南田之悬山奥岛，寇悉平。授施琅靖海将军，以降将周全斌、杨富副之，进讨；会阻风罢兵。

　　六年，琅入京复陈进兵事宜，部议寝之。七年，诏大臣明珠、蔡毓荣赴漳招谕，经仍以海外琉球、朝鲜例为词。是时郑氏衰弱，不敢内犯。

　　十有三年，而三藩难作。靖南王耿精忠，执总督范承谟反福建；告援于郑氏，许以漳、泉二府给之。台人大喜，亟渡海而西，与耿氏合从；精忠旋悔，不践割漳、泉之约。闽中故多郑氏旧部曲，海澄镇总兵赵得胜与其属刘国轩、广东潮州总兵刘进忠皆叛，降于经；于是，经自取泉、取漳、取潮。耿、尚皆诉于吴三桂，三桂令尚之信割惠州与经盟，申画疆界；然不获成。乘耿氏与王师抗，旋尾其后，取汀州，运台米内渡济师。

　　精忠前后受敌，十五年乃反正，导康亲王傅贝子之师攻郑氏。

　　十六年，我师收复漳、泉、邵武、兴化，其惠、潮亦反正；经遁入厦门。贝子傅拉塔卒于军，以贝子赖塔继之。

　　十七年春，郑氏复出沿海，进下城堡十余。诏复迁沿海居民，画界如旧。

　　十八年，经将刘国轩、吴淑、何佑等分道入犯。总督郎廷相檄调官军，四路进剿。大战兼旬，海澄公黄芳世、都统穆赫林、提督段应举皆失利（案是时前海澄公黄芳度已于十三年漳州破时遇害矣）。国轩围之于海澄，环堑树栅。我援军至，国轩恐内外受敌，故开一面纵之入，以耗城中粮；围复合。夏六月，城中食尽；陷官军三万余、马万匹，都统、提督以下皆死焉。诏罢郎廷相，以姚启圣代之；以吴兴祚为巡抚、杨捷为提督。

　　时国轩乘胜下漳平、长泰、同安，略取南安、惠安、安溪、永春、德化诸邑。国轩自围漳，遣兵围泉，而断漳州之江东桥及泉州万安桥，以拒官军。康亲王驻军福州，不敢救。提督杨捷复惠安，巡抚吴兴祚、将军贝子赖塔复漳平。杨捷遣兵袭破陈山坝，以出万安桥之背与大兵夹攻，夺其桥，炮沉其舟；而巡抚、贝子军阻江涨，亦得翰林李光地引出安溪间道，遂解泉围。国轩与吴淑、何佑等以兵五万分军漳州龙虎、蜈蚣二山，势甚盛；漳城兵少，哈唎达、耿精忠欲弃城避其锐。姚启圣闭城，偃旗鼓，乘大雾，突出精兵五千冲之；贼阵乱，自相踣籍，连破十六营，斩四千余级，复长泰、同安。然贼犹据江东桥不退；至是，杨捷军赴援，复与启圣夹攻，力战克江东桥，尽夺险要，漳、泉之路始通。

　　国轩遁还海澄；海澄三面环海，其陆地一面复掘濠引潮，以阻大军，不时出犯江东桥诸营，窥漳州，兼列艨艟守诸岛。

　　相持一年不决，乃议厚集舟师，水陆夹攻；并檄荷兰夹板船为助。时吴三桂已死于湖南，我水师破岳州，诏水师提督万正色督湖南、江、浙战艘二百由海赴闽。而姚启圣、吴兴祚新修三百艘亦成，配兵三万；启圣等复纵反间离其党与重赏购募，先后降伪官四百余员、兵万有四千，即分隶水师用以进攻，并约其守海坛之将为内应。于是不俟荷兰船至，启圣与捷克复海澄，万正色以水师克复海坛。水陆并偪厦门，复降其戈船将朱天贵，得其舟师；乘势捣袭诸澳，诸寨悉破。郑经及国轩等遂弃金、厦二岛，归台湾；十九年春夏也。

　　八月，康亲王还京师，留兵守金、厦二岛。于是，贝子赖塔与经书曰：『自海上用兵以来，朝廷屡下招抚之令；而议终不成，皆由封疆诸臣执泥削发登岸，彼此龃龉。台湾本非中国版籍，足下父子自辟荆榛，且睠怀胜国，未尝如吴三桂之僭妄；本朝亦何惜海外一弹丸地，不听田横壮士逍遥其间乎！今三藩殄灭，中外一家，豪杰识时，必不复思嘘已灰之焰，毒疮痍之民。若能保境息兵，则从此不必登岸、不必薙发、不必易衣冠，称臣入贡可也，不称臣入贡亦可也。以台湾为箕子之朝鲜、为徐市之日本，于世无患、于人无争；而沿海生灵，永息荼炭，惟足下图之』！经报书，请如约，惟欲留海澄为互市公所。姚启圣不可，议遂格。

　　二十年，姚启圣、吴兴祚疏请沿海民展界复业；从之。初，闽人当成功世，内输官赋，外应郑饷，十室九匮。及耿、郑之乱交作，杀掠所至，不知谁兵。闽中驻一王、一贝子、一公、一伯，将军、都统以下各开幕府；所将皆禁旅，居民居、食民食，役其丁壮而渔其妻女。又迁沿海之界，流离内徙。至是，凯旋息肩，其驱掠而北者尚数万。姚启圣请康亲王下令禁之，且捐金赎还者二万。

　　启圣在闽，靡财似泥沙，耳目遍海岛；官帑不足，则回易贸迁以济之，前后挥霍百万。郑经在厦门时，有嬖人施亥者，姚启圣密赂使为间，约诱经至海口而伏兵禽之；郑氏大享将士，复赂其庖人，谋毒而歼诸。皆不克而死。

　　会经卒。其长子克■〈臧上土下〉长而才，然乳婢出也。成功时即有人构经父子，谓孽贼不当为世孙辱国。及成功没，经连年出兵在外，用陈永华言，命子克■〈臧上土下〉监国；晚败归台，又日近醇酒妇人。克■〈臧上土下〉监国二载，礼贤恤下，谨法令，物望归之。而群下惮其明察，经诸弟亦不利其立也，侍卫冯锡范先以计罢陈永华兵柄，永华郁郁死，克■〈臧上土下〉失助。时成功妻董氏尚存，复入间言，遂袭杀克■〈臧上土下〉，而立次子克塽，袭延平王；幼弱不能莅事，事皆决锡范。于是，郑氏遂败。

　　行人傅为霖，密约十三镇同日发难；事泄，锡范并构陷续顺公沈瑞而有其赀，人心益失。国轩居台，而被刺者再，皆姚启圣所使也。

　　二十年，启圣奏：『郑经死，子少、国内乱，时不可失；水师提督施琅习海道可用』。内阁学士李光地奏亦同。

　　二十二年六月，将出师，启圣欲候北风直取台湾；施琅欲乘南风先取澎湖。奏言：『澎湖不破，台湾无取理；澎湖失，则台湾不攻自溃。请以战舰三百、水师二万□□讨贼，而督臣留厦门济饷』；从之。

　　时国轩守澎湖甚严，集据港口，舟不得泊。我军次七罩湾，水驶石恶；适潮涨石没，舟乘以进。国轩沿岸筑垒，环二十余里，间垒列炮。会飓风夜发，怒涛山立，我舟师前锋簸扬飘散，贼舰四面围攻。琅亲督大■〈舟宗〉冲其围，矢集琅目，几殆；力战，得解。时国轩自率众二万泊牛心湾，而别屯万兵于鸡笼屿相犄角。我军惩前战被贼夹攻，乃议分三路：以五十艘出牛心湾、五十艘出鸡笼屿为奇兵，分贼势；而琅自督五十六艘分八队，攻其中坚；以八十艘继后。每路中复各分三队，不列大阵；惟约以五艘攻其一艘，人自为战。酣鏖竟日，声震数百里；焚其百余艘、杀其兵万有二千。凡海洋占候，云合风生，雷鸣风止。是日将战时，黑云起，贼方相贺；忽闻霹雳，皆错愕，遂大败。国轩由吼门冒险突围逸，官军乘胜进台湾。至鹿耳门，胶浅不得入；泊海中，十有二日潮不至。忽大雾，潮高丈余，舟师浮而入。郑氏皆駴曰：『先王得台湾，鹿耳门涨；今复然，天也』。

