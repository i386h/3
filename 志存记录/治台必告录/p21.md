<!-- { "loadSidebar": true } -->
　　一曰：剿贼宜速。剿贼与捕盗不同。平时捕盗，须用网民、差役；今贼匪公然聚众入县，又延途截杀兵役，此乃叛逆，非网民可办。直须探有贼踪，即速带兵扑剿；兵迟一日，则贼匪日多矣。扑剿之法：以多杀为上，生擒次之，最不宜冲散。盖贼聚则用兵之处少，兵集则力厚势大，而有一鼓成功之速。此等乌合之众，器械不具，安能抗敌？其败也必矣。若其冲散，则无处非贼，即须分兵逐捕；兵分则力薄势轻，而有东西奔命之劳！旷日持久，何时始能灭贼乎？且大兵南冲，贼必北窜；北路贼盗素多，或起响应，则蔓延不可收拾矣！今虽分兵屯御，而山径甚多，岂能尽塞？故曰杀贼为上，擒捕次之，屯御为下；若冲散，则害不可胜言。摄总兵官发兵已迟，既到埤头，又按兵两日不动，道路闻者无不诧异。宜以大义责之，勿惜声色，以误郡邑！

　　二曰：乡勇宜募。台湾游民日众，平时剽悍；及小有蠢动，则不待贼招而自赴。否则，各成一队，乘机焚掠，府、县城厢内外尤多；盖城市繁众，为奸民聚集所也。向来办此郡兵事者，每遇有警，则道、府、厅、县各有出赀广募乡勇；名为备用守城、击贼，实则阴收此辈养之，免其作贼耳。若辈亦非必欲作贼，以无人养食之故，乘机求食。今有口粮，则其心定矣。此必不可惜费。

　　三曰：军实宜简。台湾军器有在郡收买制造者，有班兵内地随带至者，有由福州制造赍至者。今宜通牒，在郡及郡外各厅、营、县所有鸟枪、藤牌、刀枪、火药、铅子、大小炮位实数若干？果皆备具，足资分给，以便配用。

　　四曰：招集散兵。诸营积弊：班兵收营后每私自请假，别出生理，并不在伙房汛地。此种盖去十之三，又伴当、四行等人去十之一，其余仅十之六而已。平时到处则苦兵多，有事调遣则苦兵少。而汛地兵少不能如额，是以贼匪益无忌惮。今宜速令各营严核在营汛兵丁实数，仍收回平日散出之兵，以资攻守。

　　五曰：移调外兵。台湾存兵，在城不过千余；其安平一协、中左两营水师兵分防汛地外，在镇者亦仅千人；去其虚数，实存不过七百余人而已。只可协防郡城，不能再有分遣。今南路有郡兵七百，又有南路本营兵一千，足以办贼，无用增往。惟北路嘉义地方辽阔，仅北路左营都司一员驻嘉义县城，虽有一千二百六十八名之额，除分防汛地，守城仅五百名耳；再去四行虚数，恐不及四百人。今南路之贼纷纷北去，即宜侦贼踪迹、驰往击捕，不但无兵可调，抑且无官可将。近北路者莫若澎湖，其营水师兵额一千八百余名，其地无贼；宜咨摄总兵官檄游击一员备兵七百名，以俟北路进止。

　　六曰：请员听用。台湾各营，自安平副将以下，参将至守备，大半以小署大，参错不一；望浅权轻，实不足以董率军校，不但干局庸懦而已。即文官中，备公使者实亦乏人。侦知贼踪，遣兵往击，即苦无员可用；而守城带兵之事，至用及教官，安能有功？宜密请太府选参将至守备各一员、文官中郡倅、县丞素称能事者二、三员驰至。此即安堵无事，亦所宜行，并不止为剿贼之用。

　　七曰：亟修城垣。郡中城垣颓坏，各县雇工缮修，尚未竣事。南门尤为扼要，但县丁所雇匠首召雇泥水匠不及百人，未免迟滞。宜令台湾县增募乡夫二百名准匠人工直发交匠首，其工直仍着各县家奴分给，力促修筑，限以三日毕工。又嘉义县城，连为雨水冲塌亦二百余丈，闻王令已筹款修葺；宜檄促加雇民夫，限日修竣。

　　八曰：筹给兵费。大兵既动，口粮尤急。今郡中往南之兵，虽由台湾府筹款备具，其凤山本邑兵费及台湾守城各兵，由县筹付。凡诸杂费甚伙，尤不可少缺。此时各员义在急公，断不敢略存吝惜；然恐事定之后，各人亏缺甚巨，身家从之。此款将来如不获开销，宜作如何筹补？抑或郡县分年递捐？请先给札牒，以释各官之虑；庶鲜瞻顾，致失机宜。

　　再上孔兵备书

　　南路贼匪滋事，仰荷硕画，文武尽力，首、从咸获；保障全郡，绩烈无量。莹羁旅此邦，亦得蒙威武之力，略无惊骇；鼓舞欢欣，不能自已！

　　惟自起事至于竣功，业已匝月。未能入告者，岂非以罪人众多，悉心研鞫，不欲造次定谳故乎？于此仰见阁下仁恕为怀，虽严厉肃杀之中，仍体圣主一夫不辜之德；所谓求可原于法外者也。乃浅俗无识之徒，不明大义，往往以纵为宽，遂欲使有罪逃刑；此则舆论之误矣。自古有道之国，不赦有罪。盖法者本诸天祖，虽天子之权，不能以意为轻重。今则拘于阴德报应之说者，往往有意减释人罪。莹尝苦口争之，以为是纵非宽也。夫所谓宽者，特举其大纲，不为苛刻繁细附会深文而已。故圣王在上，网漏吞舟之鱼，然未尝废网而不用。武侯治蜀，用法颇竣，而蜀人百世怀之；子产称众人之母，而铸刑书。此其义至为深远，非浅见俗士习妇人之仁者所能知也。虽然，法者圣王不得已而用之，期以止辟而已，而不为已甚，其中有权衡焉。苟矫纵弛之弊，而一意峻法，则或有不得其平者。

　　日者，贼徒谋逆至欲攻城戕官，此诚罪大恶极。然犹幸党羽无多，即已破灭。今渠魁助恶之十数人既服极刑，而从逆攻城服大辟者亦数十人，其余桎梏待罪者尚有百数。以莹之愚，似可悉就发遣，无事更加骈首矣。何也？圣王之律所以极重于反逆者，以此等恶戾败坏人心，闾阎受其荼毒灾祸之中，至为惨酷；故主谋者必置以极刑，使后人知警耳。方贼势初挫，民间谣言未息，犹尚惊疑；其潜受贼约者，亦尚不免于观望。当此之时，若非严刑峻法，不足以警凶慝、定人心。及乎事已平定，民人安堵，贼徒畏惧、解散之后，则戮数百人与数十人等耳。今首贼与助恶之人或置极刑、或置大辟，其余业已输服，及按验时俯首无辞者无论矣；或言词反复。虽明知其狡诈，似不妨姑援「惟轻」之议，降等问罪。虽此亦近于纵，而实则非纵；盖就法者已多，而国法足以昭戒也。

　　仁、义两途，互相为用；权衡之道，是在秉钧。窃谓此时宜速檄府、县定谳上闻，以抒圣怀，不必再事推求。今月已几望；倘过此朔期，则开舟须至岁除，未免太迟。愚昧之言，伏乞垂鉴。

　　与杜少京书

　　时事方殷，亟还杜母；士民歌舞，仁威远闻。观今日之舆情，益知当年之惠政。望风庆喜，为之不寐。

　　颕斋先生还言：足下受符于疮痍皇遽之中，慷慨致身，推赤诚以安反侧；众志成城，可歼强敌。况此区区乌合之徒，一闻大兵，已自惊溃，蛇行鼠伏，何难次第就擒，四境肃清，保障之功伟矣。日者，窃有过听之言，辄献刍荛，惟仁者留意焉！自古初服之士率多骄悍，怯于见敌而勇于虐民，比比皆是。仁人君子，莫不恶之。然苟处之不得其道，则民间未受吾庇，或者有意外之患，不可不察也。

　　盖兵者凶器，譬犹剑锋，以杀寇雠，则千金之宝也；以伤善类，则钝钩弗足贵。彼将卒者，特剑锋耳！指挥而用之，是在能者。用之之道奈何？恤其劳苦，通之以情；悯其粗陋，接之以礼。兵、役一体视之如子，宥其小过而教其所不知，有言必信、有赏必速，如此而兵不用吾命，未之有矣。将帅官阶虽较县令稍崇，然亦视县令之才与分；二者不足，则姑顺其意而曲就之。盖郭汾阳结欢于鱼朝恩，王阳明夜交于张永，以二公之才、之功犹不难自屈以成大事，诚以所见者远也。然则，宏包荒之度而挥无益之金，不正在今日耶！谚云：『重赏之下，必有勇夫』；又云：『成大事者不顾家』。此语居常念之。闻足下受事之明日，即募乡勇八百名，以半守城、以半侦贼，此诚盛举。惟意以留兵为无用，此似但见于有形而未见于无形也。

　　夫兵虽缉捕之能不如役卒；然国威所在，藉以镇定人心，且未尝不可用也。二十二夜埤头之危已如一发，幸赖郡兵击退，全城无恙；此功岂可没哉？所恨者，次日之退守火药库；及大兵继至，又未能奋速入山痛剿耳。然贼匪溃散，实由大兵之故。今余孽未尽、伏莾犹存，而已有留兵无用之言；此诚不可使贼闻之，且恐愈失将士之心。能保将帅言旋，贼不再至乎？

　　抑又闻之，艰难之际，尤以人心为本。察夷伤、劳士卒、振困乏、抚孤寡，虽在军旅，犹日见士民，勤于恤问，远人尤加意焉。此古循良之风，足下亦既优为之矣。窃闻前有率义民数十来者，足下给两日粮，不见其人而遣之；此诚可惜。若辈虽不皆可用，然其名急公赴义甚正也。义民一兴，贼必有所顾忌而沮其邪心，此善机也。是宜迎其机而导之，劳以善言、给以条教，令各保护村墟；四方闻之，必有起者，是不费行粮而劲旅屯于四境矣！何乃计不出此？闻其怀怨而去之，散其众；又闻武举人某以获贼小群首械送求保其贼之弟，而足下不许，某亦退而散其义民。远近人心，得无涣乎？异时恐有招之而不来者矣。莹所闻未必实，而临机应变之道不可不讲；愿举此而类推之。

　　惟善人能受尽言，伏惟珍重千万！

　　覆赵尚书言台湾兵事书

　　奉六月望后谕，以台营恶习，几有魏博牙兵之势，深虑之。集思广益，令博采舆论以闻。莹以为此不足为台地深忧，皆告者过耳。

　　自古治兵与治民异。盖兵者凶器，其人大率粗鲁横暴；驭之之道，惟在简、严。简者不为苛细，责大端而已；严者非为刻酷，信赏罚而已。夫虎豹犀象虽甚威猛，然而世有豢畜之者，驭得其道也。马牛犬豕虽甚驯弱，仆夫童子可操鞭棰而驱之；壮夫卤莾或受蹄角之伤且死者，驭之不得其道也。市井无赖，三五群殴，其势汹汹。妇人孺子，心胆欲碎；老儒学究向判曲直，反受诟谇而归，摇手气愤，痛骂其无良而已；道旁之人袖手，窃议长短，纷纷未已。一武夫健卒奋怒叱之，二者哄然而散。台营情势，亦若是而已矣。今之走告于夫子者，非妇人、老儒，则道旁袖手者也；何足以烦明听哉！

　　请质言之。台湾一镇，水陆十三营、弁兵一万四千有奇，天下重镇也。兵皆调自内地督、抚、提、镇、协水陆五十八营，漳、泉兵数为多。上府各营兵弱，向皆无事；兴化一营稍黠，多不法。其最难治者，漳、泉之兵也。人索勇健，而俗好斗，自为百姓已然，何况为兵？水提、金门两标尤甚。昔人惧其桀骜，散处而犬牙之，立意最为深远。然如械闘、娼赌、私儎违禁货物，皆所不免；甚且不受本管官钤束、不听地方官申理。盖康熙、雍正之间尤甚，乾隆、嘉庆以后屡经严治，乃稍戢。此兵、刑二律，所以于台地独重也；岂惟今日哉！

