<!-- { "loadSidebar": true } -->
　　一、为府库稍轻筹垫也。府中经征叛产，多在嘉、彰两县。自道光二十五年风灾案内，呈报水冲沙压者不可胜计；勘验清丈分别是否堪以垦复，一时未及详办。佃户拖欠有因，而司库则已全划；营饷即须全支，佃首不能垫纳，府中不得不筹款以应，以致日形支绌。可否将加饷六万四千两，除叛租征收五万四千两尽数支除，并盐课项下拨给一万两而外，再行加拨一万余两，减盐课应划之额，以补叛产短征之数？台地盐贩欠课，与内地盐商倒悬篷额无二。现在难于渎求者，以租产先其所亟而亦知更张之未易也。

　　一、为厅员稍轻赔累也。厅员承办配运，商船日见其少，每届奏销，即须由官雇运。鹿口向运本色，船儎之加贴、盘量之所耗、友丁押运之修伙，皆在其次；风涛之险，一船失事，则数千元去矣；盘榖之费，一船上仓，又数百元去矣。台、淡二口，向俱赍价赴买。而收榖者，以榖非台产不肯盘收，于是私自议折，每十石自十八九元至二十二元为止；县交一三，余俱厅贴。淡口并有收本色而交折价者，其赔贴尤重。可否将雇运之事，议一定章；或交榖而酌加仓费，或折价而按照时值？此非为内地收榖厅、县裁减规费，实由船少短配，逼于无可如何；尽归海外口员赔贴，似未足以示平允也。

　　一、为各县属库稍轻筹垫也。县征正供，皆以为每石折收银二元二角，并不为少。而供榖最多之台湾县已仅收二元；兰、淡则本收一元八角，经胥工伙食等项均出其中，即随征之耗美、各项之案费，亦出其中。其买米给兵、买谷配运，榖价既贱，非无羡余，而应买米榖祗十分之三，所余无几；雇运则须一三交价，眷榖半折则须一四划饷。而所收正供中之营租、学租、叛产等项则每石仅折纳一元，又勋业官租、书院寺庙等租均折一元一、二角不等，是名为有余，而实则不足。所划、所运、所给，俱应年清年款，方能抵兑。当此民力凋敝之时，彰化至多收七分，淡、兰、台、嘉至多收八分，惟凤山可收至九分，而各项支应不容稍短，是以地方一切公事有不暇兼顾者。可否将眷榖、半折两项量为减价，援内地部定例价每石七钱八分之数，照额划扣。盖兵祗领榖，近年米价大贱，按二榖一米，每石已得银一两五钱六分；银价大贵，每石已得钱三千二百余文。在内地足敷买给，似无用每石二两折钱四千二百余文之多也。

　　以上，姑为目前补救之计。府、厅、县办公稍裕，始得尽心于地方公事。即如防冬缉匪、稽查海口，一切须有余资，乃能应手；而催科听断中，不失抚字之道。庶几海外苍生，阴受其福，或可望其日久相安，不至生事。若徒恃兵刑，是遏其流而非清其源；且有事以后，必至糜帑殃民，幸而安定，隐患终在。更可虑者：即使地方无事，万一兵丁饷项支给不及，尤难约束。昔人所谓兵数不抽、军费不减，食既不足，众何以安？不安之中，何事不有也！今如期支放，近日虽稍形敛戢；而间有串通匪徒攘夺之时，饷项再不能随时应付，尚可问耶？至道署精兵之经费、船工之赔垫，以各前任捐摊每年须五、六千两；此职道己事，不敢晓渎。惟各属情形，为全台休戚所关，既有所见，不敢不据实直陈。为保全地方起见，非为见好属员，轻议纷更、喜事多言，上烦廑念也。此心无他，谅蒙涵鉴。

　　请变通船政书

　　昔刘晏曰：『成大事者，不惜小费；置船场执事者，当先使之私用无窘，则官物坚完矣』。诚古今之通论也。

　　曩者，台地船工，道、府有余项，价宽则易完；舟师有口粮，物用则不腐。是以一船得一船之实用也。查船厂所需料物，有购自内地者：若松杉、若铁、若油、若棕之类，皆由厦口商船配带交厂，例不许民间私售。厂用有余，则发商匠领卖，而交价浮于原值；旧船椗柁等料，亦有厂户承领缴价，以津贴工料例价之不敷。如有延欠，同存料并于交案作抵。此官私之皆有利益也。乃日久而利之所在，弊即生焉。今移交册内，孔、刘、邓、平四任流抵一万余两，周、刘、沈等任流抵三万六千余两，姚、熊两任列抵厂料及匠欠九千余两，熊任又抵存厦料四千余两。其匠欠作抵，是以现存之项为办公之余囊，而以待追之项为悬抵之空账也。又各属有料差、有匠首承办料物，由各澎船运厂，向来于差役中点派；有应交公费，亦为厂中工需津贴。如恐其厉民而裁革之，则采伐料物无所责成，或土棍影射滋扰，为害更甚。然官有余资，民少困穷，亦利弊参半；而久则有弊无利矣。今者道、府之存款有减无增，舟师之出巡有名无实。应修、应造之船例应由营驾厂，因港道不能疏通，修船者得以卸责。而弁兵亦乐于折价，虚报领收，便可搪塞；或购买以补额，即补额亦为兵丁贩运耳。已修、已造之船例应由营领驾，因港口不能安泊，驾船者得以借口。而工匠亦乐于草率。埔岸高搁，何须坚固？或粉饰以备验收，即验收亦为兵丁需费耳。由是而料物之余存者益多，则以发匠领卖为利；由是而铺匠之积欠者益多，则以移交折抵为便。领售多而完缴愈多，所追者半穷丐之子孙；流抵多而存款愈少，所垫者皆寄存之要款。完缴愈少而比追无着，不能不问及保人；追保人，不能不累及铺民；铺民视为畏途，而接充者无人矣。是欲发料物以为津贴，不可得也。存款愈少，而工需急促，不能不取及料差；追料差，不能不累及匠首；匠首皆苦无赢余，而愿充者无人矣。是欲藉料差以为津贴，又不可得也。是不如不开港、不驾厂之为便也。今一旦力矫其弊，而正告之曰：有船必造，有船必修。则应之曰：造必如何而后可用也？修必如何而后可用也？如其式而造之、修之，则又曰用不可也；即用之矣，而终置之无用之地。曰：非不用也，造不如式也、修不如式也。是诚不如不修船而给以修之之费、不造船而给以造之之费之为便也。然而又不应也；曰：料物不能私取也、工匠不能听其使令也。则仍归厂修造，而令水师营员监视之。其奉委者不过千、把等官，或曰此旧料不必用也，作价与我可也；或曰此新料不必用也，作价与我可也。不得已而与将官亲督之，则工皆实用矣。然而已造之船桅柁皆完，驾未久而弃者有之；已修之船，帆索悉备，领未久而折卖者有之。即不准其弃置、不许其折卖，而无兵丁以守之、无炮械以实之；有兵丁矣，有炮械矣，无官弁以统之、无口粮以养之。欲其不变价而不能也，欲其不贩货而不能也。私用窘，则官物焉能全也；将官即知之，而无如何也。数年而届小修如是、数年而届大修如是，又数年而届折造亦复如是。其间或偶遇风暴，则曰不甚修葺；甚至为片板无存，修无可修，而造难遽造。久之，而文册中有船、海洋中无船矣。

　　嗟乎！洋面无兵船，则洋面皆盗船；洋面皆盗船，则洋面无商船。商船绝而台民危矣！今盗船渐以台洋为逋逃薮，因循再久，患不远也；势不能不亟起而改图之。全台原设及裁改，应共存战船九十六只。内台协中营十九只：内省造四只、本年新折造二只、本年及来年已届大修四只、小修三只、应造补三只、又应归府厂造补三只；台协左营十四只：内省造六只、新折造一只、应造补一只、届大修一只、小修二只、又应归府厂造补二只、小修一只；台协左营十四只：省造四只、应造补二只、届大修四只、小修二只、应归府厂造补二只、小修二只；澎协左营十七只：省造六只、应造补二只、届大修五只、拨府折造二只、大修二只；澎协右营十六只：内省造一只、届大修十三只、拨府造补一只、小修一只；艋舺营十四只：内省造四只、应造补六只、届小修一只、大修一只、拨府大修一只、折造一只。除省造二十五只、新造补三只外，未修、未补者尚有六十八只。大同安梭船新造实销银一千零五十两零，内支台耗二百两零，实领司库八百四十七两零；折造实销银六百二十八两零，支台耗一百四十二两零，实领司库四百八十六两零；大修实销银四百七十三两零，支台耗九十二两零，实领司库三百八十两零；小修实销银三百三十七两零，支台耗六十三两零，实领司库二百七十四两；中、小同安梭以次递减。大号白府艍新造实销银二千一百十二两零，折造银一千一百五十八两零，大修八百七十二两，小修六百二十一两零；小号白府艍又以次减。例销之价，实苦不敷如前；所谓料价等无可津贴，则赔垫益多。或曰：请将道、府两厂应折造补之二十三只，归道、府赶紧办理。其余届限大、小修之各船，竟请归台湾镇督饬水师将备，各归各营领价承修，勒限报验；其物料仍由道厂支给，照例价于领项内扣收。台协各营，即在道厂兴办，由营员经理；澎湖、艋舺各营，由该营将官督修，责成该厅据实查报，或由镇委员验收。既免驾厂之迟逾，又无领驾之周折。如届折造，则以旧船折料运厂；或应造补，即由厂兴工，旧料无用再运。则事以简而易集，工以分而易完矣。或曰届限大、小修之船，大半皆不堪修葺；由修造以后，多搁于海埔，风日暴烈、雨水浸淋，责营承修，亦仍有名无实；不如一概全行由道、府折造，以大修两船、小修三船之费，各按大、小号折料添补，改为新造一只，庶几工归实在。于原设额数不符，另外筹议造补。其实，照原额实备一半，即已得用；余即补足，亦无兵、无械，徒虚设耳。或曰折造、造补之船，请全归省厂兴办；例价不敷，由道、府将折料变价，再另行筹捐划解。省局配渡到台后，大、小修仍归营承办。料物多需于内地，盗船不绝、商船日稀，料物不能源源配渡，不如就省制造之便；所需于台地者惟樟木耳，回班哨船可带运也。如此，则所谓发料、佥差诸弊之有累于地方者，不过大、小修之用；旧例即不能革除，而亦可稍为轻减矣。如循旧由台厂修办，所有厦口料物亦须商、哨并运，方无误工需也。择于斯三者而变通行之，全台幸甚！

　　明戚继光言：『军工当任武臣，不当任文臣。航海者渔人，而造舟者梓人，彼何与于利害，而劳苦以经营之、加倍以赔补之？不过苟且塞责而已，无补国家』。佟中丞云：『工料本贵，给价不敷，虽造成器具，总属无用之物；所谓惜小误大，其害不可胜言』。由此观之，台地之船工责成舟师大员之贤者，而厚给其值，其为上策乎！不然，积习相沿，徒糜帑项，而海洋之防仅有虚名；商民之受害，其小焉者也。此可为长太息也！

　　请变通船政书（二）

