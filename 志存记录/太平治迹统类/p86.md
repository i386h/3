<!-- { "loadSidebar": true } -->
　　元丰八年三月哲宗即位夏四月丁丑资政大学士银青光禄大夫吕公着兼侍读公着时知扬州召用之遵先帝意也【先是神宗谕辅臣曰皇子明年出阁当以公着为师傅至是公着侍经筵】癸未司马光上疏言人君之徳三曰仁曰明曰武致治之道三曰任官曰信赏曰必罚其言畧云臣歴观古今之行事竭尽平生思虑质诸圣贤之格言治乱安危存亡之道举在于是不可私易是以区区首为累朝言之不知臣者以为臣进迂阔陈熟之语知臣者以臣为识天下之本原也六月丙子起知陈州韩维赴阙遂留经筵癸未吕公着入见上奏切思人君即位之始宜讲求修徳为治之要以正其始然后日就月将学有缉熙于光明新而又新以至于大治用是竭愚诚论圣道槩举十事仰赞聪明一曰畏天二曰爱民三曰修身四曰讲学五曰任贤六曰纳谏七曰薄敛八曰省刑九曰去奢十曰无逸伏望陛下留神垂察如言有可采乞置御座朝夕顾省庶圣徳少助万一癸未龙圗阁待制赵彦若兼侍读秘书监傅尧俞兼侍讲先是御史刘挚言陛下绍膺天命传序统业夫以异禀之质夙成之善又上有太皇太后之至仁厚徳保护开佑所以成就者备矣然方春秋鼎盛之时在所资养左右前后冝正人与居语黙见闻宜正士是接则观讲进读辅道之官可不审择也哉伏见兼侍讲给事中陆佃蔡卞皆新进少年越次暴起论徳则未试语望则素轻使在此官众谓非冝请罢兼职以允公议仍望于内外两制以上官内别选经术有行义忠信孝弟淳茂老成之人以充其任于是佃卞皆罢因彦若尧俞有是命诏今月十三日开讲筵进读宝训讲读官日赴资善堂以双日讲读仍留一员宿直初讲及更旬宰相执政并赴乙亥初御迩英阁诏三省枢宻院侍读修注官讲读锡宴于资善堂赉银帛有差元佑元年正月甲戍上御迩英阁侍读韩维进读至天禧有二宫人犯罪法当死真宗皇帝恻然怜之曰此等安知法杀之则不忍舍之无以励众仍使人持去答而遣之又幸汾阴日见一羊自掷于道左右曰今日尚食杀其羔真宗惨然不乐自是不杀羊羔因奏言此虽小善然推是心以及天下则仁不可胜用也真宗自澶渊却敌之后十有九年不言兵而天下富其源盖出于此外人皆言陛下仁孝发于天性每行见昆虫蝼蚁辄违而过之且敕左右勿践履此亦仁术也臣愿陛下推此心以及百姓则天下幸甚二月甲寅龙圗阁待制兼侍读赵彦若为兵部侍郎兼侍读宰相司马光言今讨论经史上自伏羲下至周威烈王略举大要合为二十卷名曰稽古録伏望看详送秘书省正字范祖禹等令缮写上进候读祖宗宝训了日乞取此书进读从之庚午吕公着言伏覩今月十五日以筵讲毕论语赐执政及讲官御讲筵是日上出皇帝御书唐贤律诗分赐臣等各一篇臣次日于延和殿帘前谢蒙太后宣谕皇帝好学在宫中别无行为惟留心典籍天下幸甚伏思陛下睿哲之性出于天纵而内禀慈训日新典学诚以尧舜三代为法则四海不劳而治今来论语终帙进讲尚书二书皆圣人格言为君要道愿陛下念兹在兹以广理徳臣职在辅导无能裨补辄于尚书论语及孝经中节取要语共一百段进呈惟取明白切治道者庶便省览或游意笔墨之间以备挥染亦日就月将之一助也他日三省奏事毕太后宣谕公着所进尚书论语要义百篇今日皇帝己依所奏每日书写看览甚有益于学问与写不同也公着以同列者言此圣人经训有补于治日冝亲阅壬申诏讲读官遇不开讲日轮具汉唐故事有益政体者二条进入仍旬一録申三省先是侍读苏颂言国朝典章大抵依唐史史官所记善恶咸备乞诏史官学士采新唐书中臣主所行日进数则以备圣览故有是诏三年二月己丑司谏丰稷为国子司业杨王颢荆王頵甞令成都走马承受官者造锦地衣稷白御史胡宗愈言之愈狐疑未决稷即独劾御史赵■〈山几〉与稷同进对退谓稷曰闻君言使■〈山几〉汗流给事赵君钖曰谏官如是天下必太平不数日稷徙他官五月侍讲范祖禹言陛下即位四年幸赖太后至仁盛徳母临天下垂拱无为治内晏然当今之务学问为急陛下今日学与不学系天下他日之治乱又云凡人进学莫不贵于年少之时陛下圣质日长龙徳日进数年之后虽欲勤于学问恐不得如今日専也臣切惜此日月愿以学为急天下幸甚四年十二月左谏议刘安世上章言禁中求乳母事云或者之论乃谓陛下稍疎先王之经典亲近后庭之女宠此声流播实损圣徳先是范祖禹上疏皇帝曰臣侍经筵于今累年陛下天纵先知圣徳纯茂对臣下日日如一未甞稍有差失此天眷皇家保生民社稷宗庙无疆之休也太祖皇帝肇造区夏栉风沐雨削平僣乱为子孙万世之基传太宗至真宗遂致太平仁宗年十三即大位章献明肃太后安定邦家调护圣性四十三年之间徳泽深结于民天下至今思慕不忘英宗自藩邸入继大统四海之内同心爱戴先帝励精求治甞宵衣旰食躬勤万事十有九年不幸早弃天下陛下始十年登寳位当此时人心凛凛忧危万端陛下幸赖太后保佑扶济艰难斥逐凶邪登进忠良诏令所至百姓欢呼年来中外晏然北幕西陲无不顺从皆太皇太后之徳也臣不知陛下将何以报之臣切惟陛下所以报之惟在进徳爱身而已进徳则为万世太平之主爱身则无疾疚不贻太皇太后之忧今羣臣万民之心情正望朝廷如天圣已来惟望法则仁宗而已祖宗天下百三十年如寳器之无缺陛下行纯徳备如美玉之无瑕臣切谓陛下保之惜之爱之重之陛下可不爱惜圣体哉陛下好徳则贤人动心欲助陛下之徳如好色则小人皆动心欲奉陛下之欲而圗一身富贵贤人进则治小人进则乱人君所好一身损益实系天下治乱不可不慎陛下于此将何择焉伏望察臣之心精専一意勉强学问日新徳业事亲则思孝居处则思敬动思礼听思诚服用思俭养民思仁使人思恕心则思道视则思正当食则思天下之饥当衣则思天下之寒陛下思此而强学不已以道徳为丽仁义为羙岂声色可移哉惟抑情欲爱圣体为先则动植之类无不蒙福又上太皇太后曰陛下忧勤必忧天下之本爱养四方之民必先爱一人之身一人之心天下之本也天下安危系于一人之身安则天下俱安天下治乱出于人君一心心正而天下正欲治天下必先安心正天下必先正心此二者当今急务久逺之计也尝观司马光言章献明肃太后保护仁宗食必与俱最为有法伏望陛下与皇太后太妃详论此事损圣徳无益圣軆冝戒饬保傅令一以章献为法深思逺虑察臣狂瞽之言疏皆留中他日吕大防奏事将退太皇太后留大防谓曰刘安世有文字言禁中求乳母事意则甚善但渠不知此非官家所要乃先帝一二小公主尚须饮乳也官家常在老身榻前阁内寝处老身又常究治果无可说与安世言令休入文字大防对曰谏官例不与宰相见太后曰然则将如何止安世文字勿令再入大防曰范祖禹现修实録臣间日过实録院必见祖禹刘安世与之同省臣当以圣旨令祖禹告安世太皇太后因言祖禹亦有疏论列后宫进御事并令大防谕旨及祖禹得大防所谕圣旨即过安世此系徳之污隆安世以谏名官安敢缄黙大防侍经筵上所亲信又岂得不言祖禹曰固尝言之安世曰宰相所传圣旨盍具奏知万一有为绐悔其可追乎安世遂奏云若陛下实未甞为臣之所言犹不废职陛下万一有之则臣进说已是后时虽不敢迯旷官之诛顾亦可补于事惟冀陛下爱身进徳清心御欲臣不胜惓惓爱君之至范祖禹奏縁臣二十五日以前未见大防不知己有圣旨更入后来文字今日大防谕乃知臣等所闻外议尽是虚传陛下恕臣狂愚不赐诛责然臣言进徳爱身宜常为戒太皇太后保护皇帝安身正心逺虑亦愿勿忘外议虽虚亦足为先事之戒也其后章惇为相上谓惇曰元佑太皇太后道宫嫔在朕左右者二十人皆年长一日觉十人者非素使令顷之十人至十人还复易去十人其去而还者皆色惨沮若方涕泣者朕甚骇不敢问后乃知因刘安世等上疏太皇太后诘之惇与蔡京谋诬元佑大臣尝有废立议指安世祖禹言为根二人遂得罪几死五年春范百禄兼侍讲诏讲读官今后每过经筵退留讲官各一员于迩英奏对正月焘甞奏疏曰大学之道在明明徳谓人君有清明之徳必由学以发之然后光被四表格于上下以此知天子之尊而能成圣徳必由明徳乎陛下受天明命早有万国日就月将学以成性此正其时愿择吉日诏开经筵优接进读劝讲之臣使从容复治乱之事究先王之藴辨歴代之迹无惜圣问询考圣心晓然日新一日可底大成愿加意勿忘又奏太皇太后曰今皇帝圣年已十五齿亦长矣孔子曰吾十有五而志于学皇帝天禀英异以圣人志学之时稽焉不可不学也愿陛下当三春布徳之前正先王授政之始面勉皇帝开经筵召见儒臣谈经读火从容赐对熟复古今宫中选茂俊之人诱掖诵说择谨厚之人辅视兴寝服勤道义为聪明睿智之助疎逺纷华为康宁寿考之资习久乃成自然至于诚意喜书正心乐道终副海内圣神之望不贻宸衷逸豫之忧养成静治为太平之贤主焉二月壬寅迩英阁讲毕无逸篇诏详録所讲义以进今后具讲义次日别进是月范祖禹对迩英阁札子言伏见仁宗皇帝庆厯初七月出御制观文鉴二圗记以示辅臣皇佑元年十一月御崇政召近臣三馆台谏官及宗室观三朝训鉴圗二圗皆常赐臣僚禁中必有本陛下永日观书之暇闲览此圗可以见前代帝王之迹知祖宗创业之难有所劝戒易于记省亦好学不倦之一端也给事中兼侍讲范祖禹上帝学八篇且言三皇之时至质略矣伏羲始开人文神农以下皆有师贤人之徳莫大于学在易干之六爻龙徳变化皆圣人九二曰见龙在田孔子曰龙徳而正中者也由学以聚之问以辨之故天下文明九三曰君子终日干干孔子曰进徳修业欲及时也至九五飞龙在天与天地合徳日月合明四时合序鬼神合其吉凶先天而天不违后天而奉天时圣人之徳莫盛于此由学以致之九二九三皆曰利见大人盖非学不能为大人故尧舜垂衣裳而天下治圣学之效也扬雄曰学之为王者事其已久矣尧舜禹汤文武汲汲仲尼皇皇其已久矣学始于伏羲至于成王易诗所常称者自古治日常少乱日常多推原其本由人君不学也恭惟本朝累圣相承百三十有二年四方无虞中外底宁徳泽深厚逺过前世由以道徳仁义之治天下人主好学故也陛下广览载籍歴观前世创业守成之君有如祖宗之皆好学者乎由三王至五代治安长久有如本朝百年太平者乎今人爱惜寳器尤恐其伤缺况祖宗百三十余年全盛天下可不务学以守之乎臣闻学则必问问然后为学中庸曰尊徳性而道问学致广大而尽精微极髙明而道中庸皆所为天下法也尧有衢室之问舜有总章之访动必咨于四岳孔子称舜之大知曰好问仲虺戒汤曰好问则裕学者圣人之先务也问者学之大方也文王询于八虞谘于二虢度于闳夭谋于南宫诹于蔡原而访于辛尹重之以周召毕荣所以能成其圣也武王访于箕子成王问于尹佚四圣维之众贤翼之是以为天下之圣君子能守成无失岂有他哉强于学而已今所録八篇上起伏羲下讫神宗惟陛下宪道三皇稽徳五帝轨仪三代法象祖宗集羣贤之所行軆干道之不息则四海格于泰和万年其永昌矣元佑六年八月签书枢密院事王岩叟言秋气己凉陛下闲燕之中足以留意经史鸡鸣而起大禹惜寸阴愿以舜禹为法上曰朕在禁中尝观书不废也上问王岩叟从谁学对曰从河东宁智先生学其人经明行修后随仕四方无常师有一善则师之上云如此则得师多上问因甚识韩琦对曰因随侍开居北门始识之遂荐辟学官文辟幕府又随之居相三年具塟乃去臣知琦为详琦亦知臣颇厚教臣事君之道前不希宠后不畏殆左右无所避中间惟诚意而已臣佩以终身上称叹久之七年三月甲寅王岩叟奏曰陛下宫中何以消日上曰并无所好惟是观书岩叟曰大抵圣学要在専勤屏去他事则専久而不倦则勤如此天下幸甚四月已夘礼部侍郎兼侍讲范祖禹曰臣伏见王存端立厚重素有人望前已执政若使进读足以重经筵之选苏轼文章天下第一其名亚于司马光但忌嫉者多此在陛下主张用之耳赵彦若父师民以经行纯懿久侍仁宗书筵彦若徳性类其先人博学多闻谙练故事去年为其子得罪其事可谅非有大过不可久弃郑雍自为中书舎人臣尝言其可备讲读自居言职风望愈髙今读官有阙之四人者实允众论程頥本末别具论列孔武仲学问该洽讲说明白仁宗时贾昌朝鲁公亮皆知制诰兼讲制今武仲若以中书舍人兼职自如故事吕希哲乃吕公着之子公着尝言此子不欺闇室其人经术履行识者皆谓可备劝讲今已五十四岁希哲是臣妻兄久不敢荐今将去朝廷窃谓言之可以无嫌乞陛下询大臣叅考其人吕大临是大防之弟修身好学行如古人臣虽不识熟知之甚久宰相之弟故不敢言陛下素知臣不附执政臣又乞外任故不自疑望陛下记其姓名以备选用呉师仁自布衣以仁义称于士大夫元佑初朝廷特召为学官众论皆谓师仁冝入侍经筵臣前后三荐师仁乞采众论又言臣读国史伏覩仁宗皇帝在位四十二年丰功盛徳固不可名言所可见者其事有五畏天爱民奉宗庙好学听谏仁宗行五者天下所以为仁也臣愿陛下留意法象祖宗日新辉光昭示所好以慰答羣生之望读札子毕又言臣观仁宗行事每示人好恶皇佑中杨安国讲直哉史鱼邦有道如矢邦无道如矢君子哉蘧伯玉邦有道则仕邦无道则可卷而怀之仁宗曰蘧伯玉君子矣然不若史鱼之直据孔子之言则史鱼不若蘧伯玉之君子仁宗之言仁君之言也人君惟欲臣下切直故言伯玉不若史鱼以开臣下切直之路由是天下知仁宗好直不好佞此圣人大徳也如此之类愿陛下以仁宗为法上然之此辛亥六月辛酉梁焘辞尚书左丞愿于旧臣耆徳疎逺之地圗任老成拣拔隽良庶使辅任得人朝廷増重章累入上遣中使趣拜焘曲谢太皇太后曰官家圣徳日成正要卿等辅佐焘曰臣不才谬当宠任敢不尽忠如范纯仁韩维辈在外贤徳尚多愿陛下留意壬申御迩英阁侍读顾临读寳训癸酉兵部尚书龙圗阁学士苏轼侍读八年正月丁亥上御迩英阁召宰臣执政暨讲读官讲礼毕读寳训顾临读至汉武帝藉提封为上林苑仁宗曰山泽之利当与众共之何用此也丁度对曰臣事陛下此系三月二十年每奉徳音未始不本于忧勤此盖祖宗家法尔讲毕吕大防等进曰祖宗家法甚多自三代后惟本朝百三十年中外无事葢由所立家法最善臣请举其略事亲之法事长之法治内之法待外戚之法尚俭之法勤身之法尚徳之法寛仁之法至于虚已纳谏不好畋猎不尚玩好不用玉器饮食不贵异味御厨止用羊肉此皆祖宗家法致太平者陛下但尽行家法足以为天下矣上甚然之学士范祖禹言陛下近者郊见天地都城之人瞻望玉色欢呼洋溢皆云陛下克类仁宗臣观天意人心如此实宗社无疆福也恭惟一祖五宗畏天爱民子孙皆当取法惟仁宗在位最久徳泽深结天下陛下上顺天意下顺民心専法仁宗则成康之隆不难治也遂悉集仁宗圣政百七十事编録成书名仁宗训典凡六卷上之学士赵彦直为翰林侍读学士【已下系七年十一月癸巳】三月癸夘翰林学士范祖禹为翰林正学士祖禹力辞不许又力辞兼侍讲学士曰臣伏见仁宗之初孙奭为侍讲学士凡七年乃兼龙圗阁学士冯京避亲除侍读学士后为翰林学士不兼侍读神宗初司马光吕公着以翰林学士兼侍读初不兼学士之职臣叔祖镇每入翰林治平中以侍读学士知陈州神宗召还复为翰林学士亦止兼侍读不带学士臣去岁蒙除禁职圣恩许避亲嫌改授侍读学士今复蒙申前命遂兼旧职是臣因避嫌不朞年得两学士在臣之分夫岂敢安朝廷如不许臣辞免新又以臣久在经筵仍兼职即先依旧例止兼侍讲不带学士则于职事无改而不违典故乃诏以翰林学士兼侍读五月癸未苏轼同吕希哲吴安诗丰稷赵彦若范祖禹顾临上言唐宰相陆贽才本王佐学为帝师臣等欲取奏议稍加校正缮写进呈八月庚午以太皇太后服药放朝叅吕大防等入问太皇太后圣軆前此大防等奏每日进呈文字颇烦乞自今细事毋烦省览宣谕太后今日脉息平和延福宫奏章已得吉兆九月癸夘学士兼侍讲范祖禹上言臣伏以天下不幸太皇太后登遐陛下号慕哀毁孝性天成在廷闻者莫不摧陨今将总览庶政延见羣臣四方之民仰耳而听拭目而视乃宋室隆替之本社稷安危之基天命人心去就离合之时呜呼可不慎哉臣等久备讲读职在论思首献言以助万一陛下冝先诚意正心推广圣孝发为徳音行为仁政以慰天下生民之望在陛下加意非难致也愿循其本而行之则其末无难然陛下所先者莫如报太皇太后之徳仁宗以来三后临朝皆有大功章献明肃之于仁宗慈圣光献之于英宗鞠养扶持勤劳艰难亦未如太皇太后之于陛下也元丰之末神宗寝病不能出号今陛下年始十岁太皇太后内定大策拥立陛下储位遂定陛下天下乃得之于太皇太后也听政之初诏令所下百姓欢欣鼓舞自古母后多私外家惟太皇太后未尝毫髪假借族人不惟族人而已徐王魏王皆亲子也以朝廷之故疎逺隔絶魏王病既殁然后一往太皇太后疾已革然后徐王得入进退羣臣必随天下之望不以意为喜怒赏罚故至公无私之徳虽匹夫匹妇之口亦能道之临朝九年未尝少自娯乐焦劳刻苦以念生民所以如此者岂有他哉凡为赵氏社稷宋室宗庙専心一意保佑陛下也故当其劳苦使陛下享其安逸昔章献明肃时亲党多侥幸滥进仁宗旣亲万几不免厘革故小人不能无怨今太皇太后临朝以来左右请求一切拒絶内外肃然盖以朝廷不可无纪纲故身当其怨而使陛下坐收肃清之功陛下如报太皇太后之徳莫若循其法度而守之祖宗以来惟以徳泽结百姓之心欲四海安静无事仁宗行之四十二年天下至今思之恭惟太皇太后之政事乃仁宗之政事也然仁宗皇帝圣性寛裕不忍拒人内降滥恩其后比比而有惟太皇太后严正至静不可干犯故能斥逐奸邪裁抑侥幸九年如一故虽徳泽深厚结于百姓而小人怨者不少矣今必有小人进言曰太皇太后不当改先帝之政逐先帝之臣此离间之言不可不察也当陛下嗣位太皇太后辅政之际臣民上书者万数皆言政令不便太后因天下人心欲改故欲陛下同改之旣改其法则作法之人及主法者有罪当逐陛下欲太后亦以众言而逐之所逐者皆上负先帝下负万民天下所雠疾众庶同欲去者也太皇太后岂有憎爱于其间哉顾不如此天下不安耳惟陛下心察是非斥逺佞人深拒邪说敢有邪惑圣听者宜明正其罪付之典刑痛惩一人以儆羣慝则帖然无事矣陛下若入其语不正其罪恐奸言邪说继进不己万一追报之礼小有不至则于太皇太后圣徳无损于陛下有亏必大失天下人心夫小人非为朝廷亦非为先帝皆为其身计也日夜伺候欲逞其憾者久矣今太皇太后新弃天下陛下初揽政事乃小人乗间伺隙之地故当预防之但此等旣悮先帝今又悞陛下天下事岂堪小人再破坏耶如臣等所言虽万万无之然不敢不虑于未然或有纎芥流于外则臣等上负陛下不先言之罪矣初苏轼与祖禹约日上章论列轼章己成见祖禹章观毕曰轼愿附名止于臣字下加等字久备劝讲又云久备讲读其余无所増损又曰公之文经世之文也轼于朝廷文字失于过当不若公之言皆可行也后数日祖禹又言陛下承六圣之遗烈守百三十四年之大业天下者祖宗之天下不可一日而怠人民者祖宗之人民不可湏臾而忘百官者祖宗之百官不可私非其人府库者祖宗之府库不可用非其道抑畏儆饬一言一动如祖宗临之在上质之在旁则可以长享天下之奉而不失矣自元丰之末时运艰危先帝早弃天下陛上嗣位幸先太皇太后以大公至正为心罢王安石吕恵卿等所造新法行祖宗旧政故天下危而复安人心离而复合乃至契丹主亦与其宰相议曰南朝専行仁宗皇帝事可敕燕蓟留守使邉吏约束无生事陛下观外国之情如此则中国人心可知也先太皇太后日夜劳苦以为陛下立太平之基九年已有成效陛下但由此持循成康之隆不难致也愿陛下静守毫髪无所改为诏左右大臣勤心循守祖宗法度陛下躬揽于朝谘诹善道察纳谠言邪正是非万事皆了于圣心矣今陛下亲万几小人必欲有所摇动而怀利者亦皆观望愿陛下上念祖宗之艰难太皇太后之勤劳痛心疾首以听用小人为刻骨之戒守元佑之政坚如金石重如山岳山岳可移圣政不可移也金石可变圣心不可变也使谗佞者不得进说观望者亦皆革心则自今以往朝廷清明日胜一日岁胜一岁矣
