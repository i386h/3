<!-- { "loadSidebar": true } -->
　　元佑元年二月壬戍光奏曰神宗皇帝以秉常为臣下所囚兴兵致讨冦命河外诸将收其边功建米脂义合浮图葭芦吴堡安疆等寨用为己功非国计也此数寨者孤僻单外难以应援田不足耕垦地不足守御中国得之徒分屯兵马坐费刍粮此众人所共知也中国得之无利而敌中失之为害何则深入其境近其腹心常虑中国讨袭是以不肯弃舍一年前敌尝专遣使者诣阙请臣其志止欲求其旧境而已朝廷乃降指挥前云所以兴举甲兵本欲执取罪人救扶幽辱非有意侵取疆地后云止将已得些子边土聊尔示罚岂可更有陈乞还复之理此朝旨首尾已自相违彼既失望愤怒怨怼移文保安军辞理不逊云今来贺正旦人使难议发遣陛下断明皆不遣使人入贺其不臣大矣然而岁四遣使者诣阙臣料敌意有三一者犹冀朝廷赦其罪戾返其侵疆二者阳为恭顺使中国休怠伺隙入冦三者其国贫乏使者徃来得赐赉之物因为商贩昔卫贰于晋取戚田及卫人既服郄缺曰昔卫不睦故取其地今已睦矣可以归之叛而不讨何以示威服而不柔何以示懐非威非懐何以示德遂归戚田于卫今西人所为如此朝廷既不得拒絶其使又不能开纳与之更始彼此则迎送馆糓去则一无所问日复一日将踰二年臣切意朝廷谓西人势已衰弱故置之度外殊不思数年前王师大举深入将士所过烈于猛火割其疆埸屡请不还彼怨毒觊觎之心日夜不忘譬如虎狼垂头熟寝人见其不动狎而侮之以臣虑有二策一者返其侵疆二者禁其私市何谓返其侵疆凡天子即位天下一新涤瑕荡秽小大无遗李继迁俶扰西陲十有余年闗中困弊真宗即位赦其大罪割灵夏等数州除其子德明为定难军节度使边鄙安宁者四十年此乃祖宗成法今秉常罪不大于继迁米脂等寨不多于宁夏陛下诚于踰年改元之际特诏推恩尽赦前罪今后贡献赐予悉如旧章废米脂义合浮圗葭芦吴堡等寨令延庆二州悉加毁撤除省地外原系夏国旧境并以还之其定西城兰州议者或谓本花麻所居赵元昊以女妻之羁縻役属非其本土欲且留为后圗犹似有名至会州尚在化外而经畧司遂称熈河兰会敌尝疑中国更有辟境之心不若改为熈河岷兰经畧司如此则西人忽被意外德音虽禽兽木石亦将感动况其人类岂得不臣议者或曰先帝兴师动众所费千万仅得数寨今无故弃之中国之耻也昔汉元帝弃朱崖议曰朕日夜维思议者之言羞威不行则欲诛之通于时变则忧万民夫万民之饥饿与逺蛮之不讨厄孰大焉遂弃之此帝王大度何耻之有万一西人积怨逞凶投闲伺隙兵连祸结如向日继迁元昊虽有米脂千余寨何益乎何谓禁其私市西夏所产不过羊马毡毯其国中用之不尽三面背夷羗鬻之不售惟中国茶彩百货之所自来故其民如婴儿望中国之哺之矣寳庆元年间元昊负恩僭乱中国未尝蹈境破军擒贼屠城有其社稷也首尾六年元昊遣使因缘边吏卑辞纳欵顿首称臣原其私心未必不贪中国之财思私市之利故旧制官给客人公据方听与西人交易近法禁疎阔边民西人私交易者日夕公行又频遣使商贩中国虽不获岁赐之物而公私无乏得以偃蹇自肆陛下诚能却其使者明敇边吏严禁私市年岁之间公私困弊自谋将来礼必益恭然后责而赦之许通私市然边民与西人交易日久习玩为常一旦禁之其事为难不若前策道大体正万全无失也又奏曰臣于十二日上言乞下诏赦西人之罪还其侵地以安边境至今执政议尚未决若行臣前策可以万全后策有得有失岂可弃上策用下策舍万全而就有失也今民困力穷府库窘乏又新遭大丧山陵纔毕自去年十月以来不雨若万一激怒西人一语不逊并臣前策亦不可行矣执政方谓西人微弱不以为虞固执先禁私市之议臣虽画二策固以还其侵地责之赦之为上策严其私市待其贫困来服赦之为下策所絶私市非立法至严帅臣智勇未可易行不如前策万无一失非前后反复静言庸违也伏望陛下早察二议从其长者既而纯仁到京入对已即诏赴都堂议边事退而奏疏曰臣昨日见罢便蒙三省枢宻院召赴都堂访问边事臣外任乍来不暇深虑随问陈对问欲降诏即以觧仇释怨罢兵息民为对问欲审察敌情措置事机则以专委使臣为对问弃地可否则以不可便与可换易蕃军民生口为对缘臣不见先朝举兵征讨因依及夏人后来乞和请地并答诏阻絶本末加以臣志虑短浅茫无决论以副所问臣思国家安危所系并二三执政若所见不同陛下深居九重不易裁决今有愚见当宻具启陈难形于文字伏望圣慈只作中旨特诏臣上殿赐以燕闲俾得敷陈一二少禆圣明上于是宣问李清臣清臣奏曰臣伏以夏国虽通问使未就职贡顾其深意实为欵兵之策观我强弱谓朝廷有厌兵之谕则自弃新疆坐取全胜若依旧固守今秋物力稍全必左右攻劫使接应仓惶纵不袭破营寨使我上下恐动自谋退保臣料外方计必出此昨蒙宣问执政奏议未及切惟边境大事乃辅政之责而上贻圣忧愚臣深负愧惕切见吕大防范纯仁皆在西寨今并在京师其人明审详练众所共称欲望特降圣问付以笔札条具边计及新立城寨可守可弃果决之策若夏国未服当如何措置向者如何守御以所奏付三省枢宻院与司马光所言叅决利害或选遣一人行视边寨亲与逐路守帅定议闻奏庶不悞事如赐俞允乞先宻降御批各付吕大防纯仁候有所奏即赐覧详酌施行其选遣一人行视就议别乞旨挥贵得边计审量丙子李清臣奏入上即降中使出手诏问纯仁大防曰夏国自神宗皇帝升遐后来遣使吊慰祭奠继以告国母丧进遗物今又遣使入贡谢恩使人北来外示恭顺稍可见也然西人狡猾未测其诚心何如尔如向所得边地虽立建城寨亦虑孤僻不易应援弃之则弱国威守之则终恐戎人在念卿久任西寨深晓边情宜罄嘉谟辅予忧劳可修具边计合如何措置向去如何守御亲书实封闻奏无拘以文纯仁奏曰切见夏国自朝廷用兵以来其近汉之民颇失生业并寨二百余里不敢耕种上下皆欲讲和又自陛下临御圣政鼎新有不便民皆为蠲除诏令一下民间欢呼鼓舞以至印卖传播谓之快活条贯此事实时闻于四夷边上臣僚亦体朝廷之意不纵侵扰夏国以朝廷待之异于昔时所遣使人慰问以探朝廷之意朝廷待其初来之使礼意既厚是以接续肯来至于累次不失恭顺而终未敢复言请地者意为前来朝廷拒之太峻却虑启口之后更失朝廷之意则和好愈难今闻夏人又将到阙若选择押伴臣便与推诚论语因时谈美政及陛下好生恶杀舍已从人之德彼必有对答则西夏之情可见若愿和则可令作押伴臣意度说与自用兵以来甚有陷畨官吏军民见在两界若夏国尽纳朝廷却将彼到生口赐还夏国如有边上未便之事亦可因而陈请朝廷必量度应付彼若云前来请地乞贡只是梁氏之意宜在朝廷不允则可答云前来请地乞贡梁氏之意宜朝廷不允今梁氏已死朝廷于国主必无所难彼若别无对答则乞委延州赵卨宣布此谕俟其肯还生灵及来请地则可降诏许之亦不须疑其狡猾侯彼将陷番官吏军民押在界上却将向得边地及地寨内外有汉居人属戸先次渐令移入近里并勾聚前后彼到夏国生口在界上立定誓表预约日数两相交还如此措置则取舍有名于国势无亏其向得边地虽建立山寨其间实有孤僻不易应援供饷之处留之则戎人必须在念恐致边事难息若却换得陷畨生灵不惟无损国体兼和气充塞天地圣德超越古今中国无穷利矣若赵卨论不肯换易及换后生诈计别有邀索则朝廷自可絶之严禁边臣坚壁静守任其所为则我直彼曲我逸彼劳彼曲则神人共怒彼劳则虽久不来庭于王道无损交地之际及宣布之时其间或有意度节次更委赵卨修上不得落贼奸计臣仓卒畧具大槩仰答圣问如蒙召对尚有口奏事件在陛下择而行之大防奏曰臣识暗才短无补治朝蒙访机事敢倾愚陋诏书所访谨条陈于下诏问夏人狡猾未测其诚心何如臣以为外国自古无信西夏自继迁以来专事谲诈惟御得其道则诈无所施或失其方则骄肆益甚待遇之不可不审臣观今夏之情畧见矣羗人重于酬赉先帝举大兵径入灵武几入其国而不能以数万之众入塞为报永乐诸将偾谋败事使此冦借口然自是王师深入不虞之咎非其本国举兵之成功葢未为美冦之无能为一也自来开边进筑之始冦必力争昨兰州之城攘斥甚广冦虽再至争不能得去岁氷合不来城既益全敌望亦絶冦之无能为二也比闻秉常孱弱梁氏能用其众今梁死而秉常存亾未可知也若秉常在则内难未已何暇外图虽秉常在亦不足畏今数遣使入朝者葢欲观望迁延不敢先发示弱臣闻冦使旦夕入朝可使押伴臣僚且以私意问来使今主上嗣位自大辽诸国皆遣使入贺夏国是朝廷蕃臣何故独不至以观其意足采情伪臣向在永兴军日得米脂降羗具道秉常所为使其言可信必不能用其众臣近馆伴北使曾语及夏国遣使入贡北使却问作何人遣使以此观之秉常存亾臣未可知也诏问向者得边虽建立城寨亦虑孤僻不易应援弃之则弱国威守之则终恐戎人在念臣谓新收疆土议者多言可弃葢思之未熟也诏旨以为弱国威真庙算之逺虑然臣犹谓不止弱国威而已又有取侮于四夷之端焉况兰州定西之地本非夏国封境又其君长尝受朝廷禄秩元昊以来方盗据其延庆城寨则接近汉界一旦既得而弃之未见其可今日措置之宜只可降诏下本路将会州一处更不收取改熈和兰会路为熈州兰州路其兰州及延庆两路新建城寨只据见得地界守御亦可稍安敌情定议和之计矣议者谓城寨兵少则不足出战多则无力供馈臣谓绥兰之地皆并寨每日增招民兵垦辟以足食则馈之费省专事守计少存战兵则骑兵可大减矣其增招民兵辟旷土分守战之策减供馈之费如以为可即乞下臣条断利害且元昊既得甘凉遂窥陇蜀后缘唃氏洮兰中强无以进取今青唐乖乱其势渐分若又失洮兰则他日陇蜀之患不可不为预防诏问边合如何措置向去如何守御臣谓今日边计惟择将帅为先转运为次其它设施皆可取办问国初西患多在环庆太祖皇帝择姚内斌董遵诲以守二州租赋之入兵械之费一切听其自为西人不敢入冦今以四海之民力奉边而不足太祖以二州之租费御戎而有余以此言守御在于得人而已臣谓陕西五路宜择威名忠厚之臣为之统帅其次为将佐又择公正强明之臣为转运使俾各择才能以充佐使之属官边臣专事守计而战救之兵畜于内部平居则散而耕冦至则聚而守且为内郡之兵以援之视冦多寡浅深而必报之无使得志亦不妄动生事守兵虽见利不许战战兵虽见利不得久在边地如此则费省易供守坚而不堕其计纯仁大防议既不同朝廷愈惑惟司马光力持和议奏曰臣先于二月中上言乞因新天子继统下诏赦西人之罪与之更始虽未还侵疆且给岁赐此道大体正万全无失既而执政所见各异沮难迁延屏弃不用臣闻今来西人已有闗报遣使诣阙贺登寳位国家若又不下诏开纳万一蓄积怨愤肆其悖心或一骑犯边一语不逊是时虽欲招纳乃是畏其陆梁伤威毁重何耻如之即前策亦不可行矣伏望令三省枢宻院将臣所上文字进呈断自圣心勿复有疑又具以进李清臣亦请颁其给赐与司马光论合顷之西人果遣使以土疆为请至日有司马光王岩叟蘓辙俱奏论以为不可不许既而敌使在邸而议犹未决范纯仁书再上刘挚蘓辙亦奏请许之纯仁奏曰臣见前日帘前文彦博等诸执政论疆界事宜时诸臣奏对已多臣有管见不敢久烦圣听欲自别日奏陈臣又病假在家未能如志切虑夏人在庭议论日多谨条列闻奏若以所得土地换易陷蕃生口如此便可罢兵息民此上策也兰州定西城元是西蕃境土后来属夏国已有景德中誓表更不虏掠西蕃彼虽坚意欲之我亦留之有名余遣边帅宛顺商量我虽未可罢兵彼应未便猖獗此中策也若留寨门吴堡义合而止弃逺之可守二三城寨则朝廷与之不足示恩彼得之不足副欲如此兵必不觧夷夏未安陛下仁政何由复胜负安危之机邈未可料所得之地不及秦汉万一乃妨陛下尧舜之政且有后忧此下策也惟采择以为万世无疆之福又奏曰臣前议以夏地换陷蕃人口犹虑狡情量遣三五十人以受赐地臣欲乞别许夏国每遣到汉人一名赐地之外更持绢十疋则彼人贪利必肯尽数交换不过捐中国缣帛而换数十人则陛下之德超絶古今感动华夷可为万世之法挚奏曰议者之说臣尝询本末得其为弃地之议者曰徃年兴师本以吊民伐罪既取地自利其势必争伤财害民以争非其地势不得不弃因而后弃不如捐空城与之以示恩惠此言是也然难者谓予地息争若虎狼无厌之求得地据险易扰近郡其能保不为患乎为守之议者曰预储设备増募土兵逺斥近援何地不守且先帝所得而以与人非此言亦是也然难者谓冦不得地兵不得觧日引月长边衅益大其能终保守此地乎故议者非不曲尽亊理至弭未然之患如难者所忧虽好谋之人莫敢任责切料朝廷深计逺虑未欲遽决亦必以此臣独谓用兵以终守其诚难保他弃地而使不为患臣虽老矣愿保没齿不见边患愿陛下赦其愚使毕其说臣闻向得地在熈河为兰州在鄜延为五寨兰州本西蕃故地五寨本夏有也其地道里迂直产利厚薄所须守兵多寡转饷劳逸皆朝廷所熟究臣不复道而自夏人视为必争之地彼将以誓约为请固请而固不与彼将兽困而闘借兵戎以逞忿朝廷且有西顾之忧使我师胜臣犹以为非国之利况又杀伤相当成败未可知陛下谅阴之际太皇太后垂帘称制正思与民休息而血战以争尺寸无用之地是以隋侯之珠弹千仞之雀终守其地臣所不敢保也自祖宗以来岁捐金帛数十万遣使修约而二冦稽首顺命者数十百年矣外国好战无厌固天性也然且如此恩利足以羁縻其心故也今乗先帝讨击之威因其屈服旷然推恩归侵地复岁赐丁宁戒敇分弃前患复谨旧约彼虽桀黠睚眦之意既塞其欲当无所发亦将感激退听复如前日何苦动众犯顺自鱼肉其民伐彼之国宁独利乎古之飬虎也时其饥饱达其怒心虎或可飬况外国乎由此言之弃地息兵非独臣以死保之自祖宗御二边者用此道也愿采议者之言观前日之势而断以此意大计既决其余施行次第在朝廷裁之而已然臣拳拳之愚不敢不尽今请地在彼予地在我是主待客逸待劳也为彼计则急我计则宜从容镇以无事臣切议者皇皇视此地如金汤惟恐不守不然如附赘悬疣惟速去是决异议纷起何其遽廹无大体也今使虽在邸且无遽许以地答以善辞遣之或先岁赐而微示以不爱地之意度其効顺坚决再三然后岁月予之所谓许外国不一而足夫岂晩乎辙曰陛下登极以来夏国虽数遣使而疆埸之亊不言度其狡心葢知朝廷厌兵故确然不请欲使此议发自朝廷深觉其意而不与情得势穷始来请命若又不允来使徒归一失此机必为后悔彼若点集兵马屯聚境上许之则不为恩不许则衅开无已臣又闻昔取兰州十五寨地本非先帝坚意先帝始议取灵武内臣李宪畏不敢去遂取兰州先帝始议横山帅臣沈括种谔之徒不遵圣畧遂兵取五寨二者由将不识上意邀功免罪先帝意则不然后元丰六年夏国遣使请罪先帝嘉其恭顺禁敇邉吏禁止侵掠既又遣使谢恩请复疆土先帝仍为旨挥保安军与宥州议立疆界因循未定先帝奄弃万国遂至于今由此言之兰州五寨取之非先帝本心弃之则出先帝微意今不深究本末妄立守议茍不度民力不为国计私已自便非社稷之利也又闻议者或谓弃守皆不免用兵弃则用兵迟守则用兵速迟速之间利害不逺若遂与地恐非得策臣闻圣人应变之机正在迟速之际但使稍缓则吾得算已多昔汉文景之世吴王不朝谋乱天下文帝专务含养加赐几杖恩礼日隆濞虽藏祸心终不能发及景帝用晁错之谋削其郡县以为削之反不削亦反削则祸疾而小不削则祸反迟而大削书一下七国尽反至使发天下兵遣三十六将仅破之议者若不究利害之浅深较祸福之轻重则文帝近于仁柔景帝近于强毅然而如文帝计祸发既迟可徐为备御稍经岁月变故自生以渐制之势虽有十濞亦何能为如景帝之计祸发未及旋踵已至兵刃既接社稷之命决于一日虽食晁错之肉何益于事今欲弃之策与文帝同守之策与景帝类臣乞宣谕执政欲弃者理直而祸缓欲守者理曲而祸速曲直迟速孰为利害况皇上妙年母后听断将帅吏兵恩情未接兵交之日谁使効命若羽书沓至胜负纷然临机决断谁任其责惟乞反复深虑早赐裁断无使西戎别致猖狂弃守皆得其便当时执政类俱持议二三久无从一之论独司马光文彦博赵瞻持弃之议甚坚众莫能夺遂定议尽归永乐陷没之人即计口赏帛仍以葭芦米脂等四寨给赐之边使既去御史林旦尚争弃地有十不可奏曰熈宁中种谔取绥德城议者为不可举朝上下不欲弃之独韩琦在陕西坚持不可弃之说先帝从琦言城卒不弃至今士论嘉琦有守而服先帝善断羗夷贪黠侥幸干请要须以议折之使语塞心沮然后有所畏不敢肆狂岂宜先自示弱而茍欲厌其心乎夫以天下之富而惴惴恐三二城寨臣切谓议者之私忧过计也古者敌国争尺寸之地至竭帑鏖战而不悔此固不足为法然古今理亦可见且积年经营之功因一请而与之似亦大率易也今俗论徃徃以贾捐之弃朱厓为口实夫朱厓隔絶大海屡烦逺击为不便今西人所请乃在吴地非隔海也非劳攻取也谬以为比不亦异乎第边臣姑息茍安趣了目前之亊幸无近忧不恤逺患又疎逺之人妄意朝廷都弛边备以弃地为说言入上悞圣听反使黠羗得计边民失所可不虑耶况守以困敌与以资敌损益利害明甚不可不察也今西使既还许地与否臣未与知但既待罪言路事无大小皆得论列今事闗国体安敢隠黙伏望圣慈与决之际更赐审察但遴求边帅精择监司罢不急之官省无名之费选将练兵安熟户辟田野严生事之戒惩幸功之赏何患二三城寨不能赡给庶观望咸絶觊觎奏入上不纳是岁元佑二年也明年春夏人以秉常遗物来贡诏其子干顺为夏国主如明道二年元昊除节度使西平王例册曰皇帝若曰尧建万邦黎民时雍周立五等重译来贡此帝王所同国家成法也咨尔干顺惟我列圣眷乃西陲锡壤建邦卫于王室保姓受氏同于宗盟恩礼甚渥今尔承胄绪绍兹藩屏而能事上钦肃饬躬靖虔申遣使人来陈方物达于朕听实惟汝嘉是用稽酌典故表显宠名锡以茅土之封加以服乗之数诞颁丕册以绥一方今遣朝奉大夫起居郎直集贤院上骑轻车都尉赐紫金鱼袋刘奉世崇仪副使上骑都尉安喜县开国男食邑三百户崔象先持节册命尔为夏国主永为宋藩辅夫笃于好德自克显光忠于戴君永膺福祉徃祇明命无忝予一人之猷训干顺受册其臣梁乙逋者擅权逆命方以兰州寨门借口不遣谢使不贺坤成其秋遂冦镇戎军苏辙上疏曰臣见西戎自秉常之祸人心离贰梁氏与人多一族分据东西厢兵马势力相敌疑沮日深入冦之谋自此衰息朝廷招纳即服使介相寻臣礼甚至今年夏初始有桀心出兵数万掩袭泾原杀掠弓箭手数千人归复巢穴朝廷方事安众接以君臣之礼加以策命之恩遣使厚赐金币戎狄兽心辄以地界为词不复入谢坤成贺使亦遂不至闻者不愤臣切惟当今之务必先知致冦之端由审行事之得失然后料敌情所在定制敌之长算则羗戎小丑势亦无能为也栋戬世効忠力非诸蕃可比乃者老病其相阿里库擅国事大将果庄及温希新等皆懐不服阿里库欺罔朝廷自称栋戬嗣子朝廷即以节钺付之谋之不臧祸自此起阿里库知失众心虐用威刑而果庄自谓与之比肩一体顾居其下心常不恱夏人乗间折节下士先与阿里库觧仇结欢令转说果庄举兵入冦复诱胁人多保忠令冦泾原窃发党与既立羽翼既成是敢狂言以动朝廷向若阿里库来告嗣朝廷遍问星多保忠等以谁实当立若众许阿里库则既立后众必无词若以为不可则分栋戬旧秩以三使额授此三人阿里库侥幸之命果庄无怨望之意则夏人无与为援安能动摇且数年来朝廷厌兵羗中察意亦以自安顷者忽命熈和点集人马大城四闗仍去来年当筑龛谷声势既暴冦心不宁举兵自强衅亦由此此致冦之端由也先帝因梁氏篡逆举兵诛讨侵攘地界为怨至深计其思报未一日忘也陛下意切怀纳是以连年入贡休民息兵亦非本意矣假令犯顺固必有辞今赐之册命捐金钱二十余万缗以为之礼彼既与我有君臣之分然后可责以忠义之节朝廷此举于义甚长而羗冦无谋遂肆傲桀内则国中士民自知不直必不为用外则中国兵将皆有鬬志易以立功虽弃捐金帛封殖冦仇小人谓之失策而分别曲直以激励将士智者谓之得计此行事之得失也元昊本怀大志长于用兵谅祚天赋凶狂轻用其众然国力小微终以困毙今梁氏又非元昊谅祚之比意谓之圣恭黙守成无意用武可肆无厌兰会诸边备益兵练将则羗人心乖本计不过秋冬小小跳梁尝试朝廷而已若朝廷守边无失则欵寨请盟本无愧耻若惟务求和则求请百端渐不可忍此敌情之所在也臣恐夏人未知朝廷不惮用兵之意无以折其奸心愿明降诏书榜沿边诸郡大意畧曰夏国自谅祚丧亾先帝举兵吊伐既絶岁赐复禁和市羗人穷守沙漠老少穷饿不能自存朕统御四海闻此一方遂勅诸道禁止侵掠近寨之田始复耕垦既通和市复入贡使者一至赐予不赀贩易而归获利无算朕念孤童幼弱部族携贰若非本朝赐之策命假以宠灵何以威服羗豪保有疆土朝士大夫咸谓其心反复必未可知使者将行言犹未巳朕有存亡继絶之志断而不疑故遣使出疆授以礼命金钱币帛相属于道而狼子野心饷而背德不遣谢使不贺坤成朕以君道抚之而不以臣礼报朕将天地所疾将相咸怒朕惟狂谋逆节止其一二奸臣国人何辜当被弑戮是以弭兵安众未议攻讨然逆顺之理不可不明其令沿江诸将饬励兵马广为储峙敢有犯塞即致无赦臣料此命一出羗人愧丧虽未即欵服而奸计沮屈无以号令其下诸路兵民知彼曲我直人思致死勇气一发边声百倍求和之请其至必速此倒敌之长算也臣闻朝廷近已添屯兵将增广通储议絶和市使熈河帅臣招来阿里库果庄温希新星多保忠等此兵法所谓上兵伐谋不战而屈人兵然一事似非臣得言者但蒙国恩不敢不尽昔熈宁元佑间行政虽不便民然先帝济之以威事无不举今朝廷行政善矣然刑政不明中外弛堕臣谓宜因事正法以明示天下臣前所言去岁大臣承用阿里库欺罔之奏授以节制此则当时宰相枢宻副使茍简无谋之罪也近泾原贼马至者数万杀掠数千斥堠不明备御不及熈河贼退屡月而杀伤焚荡之奏未止此则将帅弛慢不忠朝廷之罪也陛下何不取去岁与议大臣在位去位皆夺一官至于两路将帅随罪行罚以此号令四方庶知畏惮今陛下未能正臣而望西羗畏威不可得矣三省枢宻院即请发兵奏曰夏自秉常告丧既予恤其国又封册其子赐与甚厚国中部落老幼欢跃不谓彼强国弱犹有异意风闻干顺不治国事有凌伊特布者擅权立威凡故主近亲及旧任事人多为所害以为居边塞无事则奸谋不成故輙犯边以请地为名不遣贺坤成节谢封册使反复邀乞别怀二三若不加诛无以示威边徼上独以天下为度开其自新遂下诏曰夏国国乱主幼所以犯边及不遣使贺谢皆由强臣凌伊特布等擅权逆命阴有异图即非其主与国人之罪岂可遽兴讨伐使向北之人例遭诛戮宜令诸路帅臣无得先起事端其所发兵马屯次边界如特布等能翻然改图忠事其国効顺朝廷本国王章通贡特许收接与之自新若终犯顺即令诸路乗便深入务在外锄首恶不得滥及无辜内首领素不附乙逋欲自拔来归及乙逋同党有能附顺者听所在以闻其后夏人虽时冦边类不得志始遣使谢封册请以所给四寨易兰州塞门宻院进拟回答诏意以为不可许上从其议先以岁赐赐之诏曰夏国主省所奏昨差人赴延州许会将永乐等人口及所还四处寨交换寨门兰州两处地实在朝廷酌中裁决事其悉尔嗣守世封虔修贡职须属罢兵之后继陈复地之言累降诏旨备谕朕志岂谓歴时之久尚稽闻命之行忽覧奏封深亮诚欵顾改图之议犹有陈欵然争事大之恭实听裁决再惟忠顺殊用叹嘉虽易地之求当一遵于前诏而酌中之请宜别示以优恩除汉蕃土地指挥已明难从换易外所有岁赐据前诏会合候地界了日依旧令推特恩已敇有司更不候地界了当检会依例施行尔其体朝廷恩信之隆谨封疆严守之戒永思绥靖用保悠长至是遂以那逄原而下一百四十九人归于朝廷
