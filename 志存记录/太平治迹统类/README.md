<!-- { "loadSidebar": true } -->
四库全书 太平治迹统类　　（宋）彭百川 撰

　　钦定四库全书

　　史部五

　　太平治迹统类

　　杂史类

　　提要

　　（臣）等谨案太平治迹统类三十卷宋彭百川撰百川字叔融眉山人是书凡八十八门皆宋代典故文献通考载前集四十卷又后集三十三卷载中兴以后事此本乃朱彝尊从焦竑家藏本抄传但有前集不分卷数又中间讹不胜乙彝尊甞谓焦氏本卷帙次第为装订者所乱佣书人不知勘正别用格纸以致接处文理不属是也初绍兴中江少虞作皇朝事实类苑李攸又作皇朝事实与百川此书皆分门隶事少虞书采摭虽富而俳谐琐事一一兼载体例颇近小说攸书于典制特详记事颇略惟此书于朝廷大政及诸臣事迹叙述颇为赅备多可与史传相叅虽传写乆讹而规模终具阙其断烂之处而取其可以考见端委者固与李心传建炎以来朝野杂记均一代记载之林矣

　　乾隆四十六年十月恭校上

　　总纂官 （臣）纪昀 （臣）陆锡熊 （臣）孙士毅

　　总校官 （臣）陆费墀

　　●钦定四库全书

　　太平治迹统类卷一

　　（宋）彭百川 撰

　　圣宋仙源积庆符瑞

　　赵氏之先自造父为周穆王御封赵城因氏焉其后与韩魏分晋列为诸侯至汉赵广汉居涿郡中遂为郡人皇髙祖讳脁以儒学为业歴永清文安幽都三县令皇曽祖讳珽亦儒学世其业厯藩镇从事累官至兼御史中丞皇祖讳敬慷慨有大志事刘仁恭父子歴营蓟涿三州刺史周显徳中赠左骁卫上将军皇考讳弘殷事唐庄宗掌飞捷禁军踰二十年歴汉周累以功迁至检校司徒赠太尉【此条通畧例云云】先是唐贞元壬午岁有五色云见长安太史张璇曰以日宿推之在宋分后一百六十年有圣人兴其地至后唐天成丁亥岁上生于洛阳夹马营有神光满室异香经宿不散上讳匡胤晋天福中两浙儿童聚戱多以赵字为语助开运末宋州有异人指其地曰不二十年有帝王由此建号上雄伟沉厚而多大畧尝客逰至汉东而刺史范阳董宗本之子遵诲毎见城上有紫云如葢及上去紫云渐散周祖西征得上以置左右世宗嗣位命上掌禁军刘崇冦泽潞世宗亲帅师与崇遇于髙平大将樊爱能等未战而遁世宗躬自督战上即大呼跃马径犯其锋万众披靡周师复振崇众大溃还授殿前都虞侯世宗征淮南命上领亲骑翼从败淮人万余扵涡口伪将皇甫晖及姚凤率众号十五万塞清流闗上击走之晖将保滁州上追至城下擒之获凤遂下滁州时侍卫马军帅武安韩令坤平扬州吴将陆孟俊据蜀冈以逼其城令坤惧欲退师世宗命上领兵趋六合据之败李景之弟达于六合东杀万余众禁兵有不用命者必阳为之趣战奋剑破其皮笠以明日索斩之自是人皆死战皇考崩踰月起复授殿前都指挥使世宗复征淮南命上率殿前诸军以下寿州还领义成军节度世宗征濠泗上率精骑为前锋破吴人于十八里滩乘胜攻泗州范再遇以城降及征楚州上亲冒矢石麾兵登城拔之改忠武军节度世宗北征上先至瓦桥闗降其将卢龙姚内斌又败北骑数万遂平闗南世宗一日于文书囊中得木长三尺余题曰点检作天子世宗异之时曲阳张永徳为殿前都点检命上代之累迁归徳军节度一日上梦从世宗逰池上世宗取印视之回顾梁王弗与而授于上上尝从布衣辛文悦肄业辛文悦亦梦邀驾既拜乃上也又有青衣童子据床而坐曰宋州官家教我来忽不见其幽显符应如此时周帝幼冲故内外密有推戴之意

　　太祖受禅

　　建隆元年春正月辛丑北汉兵自上门东下与契丹入冦命诸将御之太祖自殿前都虞侯辅政凡六年士卒服其恩威数从世宗征伐人望固已归之壬子鎭寜节度慕容延钊先发时都下讙言将以出兵之日策点检为天子万民恐怖争为逃匿之计惟内庭晏然不知癸夘大军出爱景门纪律严甚众心稍安军校河中苗训者号知天文见日黒光久相磨荡指谓太祖亲吏宋城楚昭辅曰此天命也是夕次陈桥驿将士相与聚谋曰主上幼弱未能亲征我辈出死力为国家破贼谁则知之不如先立点检为天子然后北征未晚也都押衙上党李处耘具以其事白皇帝弟及节度掌书记蓟人赵普语未竟诸将突入称说纷纭普及匡义各以事理逆顺晓譬之曰太尉忠赤必不见从诸将相顾亦有稍稍引去者已而复集露刃大言曰军中偶语则族今已定议太尉若不从则我辈亦安肯退而受祸普察其势不可遏与匡义同声叱之曰筞立大事固宜审圗尔等何得便肆狂悖乃各就坐听命普复谓曰外冦压境将莫谁何盍先攘却归始议此诸将不可曰方今政出多门若俟冦退师还则事变不可知也但当急入京城筞立太尉徐引而北破贼不难太尉茍不受筞六军决亦难使向前矣普谓匡义曰事既无可奈何政须早以约束因语诸将曰兴王易姓虽云天命实系人心前军昨已过河节度使各据方面京师若乱不惟外冦愈深四方必转生变若能严勅军士勿令剽刼都城人心不摇则四方自然寜谧诸将亦可长保富贵矣皆许诺乃共部分夜遣衙队军使郭延赟驰告殿前指挥使浚仪石守信殿前都虞侯洛阳王审琦守信审琦皆素归心太祖者也将士环列待旦太祖醉卧初不省甲辰黎明四面呌呼而起声震原野普与匡义入白太祖诸将已擐甲执兵直扣寝门曰诸将无主愿策大尉为天子太祖惊起披衣未及酬应则相与扶出听事或以黄袍加太祖身且罗拜下称万岁太祖固拒之众不可遂相与扶太祖上马拥逼南行匡义立于马前请以剽刼为戒太祖度不得免乃揽辔誓诸将曰汝等自贪富贵立我为天子能从我命则可不然我不能为若主也众皆下马曰唯命太祖曰少帝及太后我皆北面事之公卿比肩之人也汝等无得輙加凌暴入城不得侵掠擅刼府库汝等用命有厚赏不然当族诛诸校皆禀命时上母南阳郡夫人杜氏在城中上忧之遣楚昭辅先入问起居时石守信严兵守左掖门昭辅至纳之昭辅见上母具陈士众拥戴之状琅琊夫人王氏侍侧有惧色上母言笑自若曰吾儿生时神异吾知其必享天命上整军自仁和门入秋毫无所犯先遣客省使大名潘美见执政谕意时宰相早朝未退闻变范质【见开运元年】下殿执王溥手【溥见干佑二年】曰仓卒遣将我辈之罪也爪入溥手则出血溥噤不能对太平节度使同平章事侍卫马步军副都指挥使在京巡检太原韩通【通见显徳二年】自内庭皇遽奔归将率众备御散员都指挥使蜀人王彦升遇扵路跃马逐之至其第第门不及掩遂杀之并其妻子诸将翼太祖登明徳门太祖令军士解甲还营太祖亦归公署释黄袍俄而将士拥质等俱至太祖呜咽曰吾受世宗厚恩为六军所逼一旦至此惭负天地将若之何质不肯拜列校太原罗彦环挺剑而前曰我辈无主今日必得天子太祖叱之不退质等不知所为乃言古有受禅之礼今可行也因具陈之且曰太尉既以礼受禅事太后当如母飬少主当如子勿负先帝旧恩上许诺质等降阶列拜【质言受禅礼通略载长编以为未入城时议已定今并録出】呼万岁奉上诣崇元殿行禅代礼召文武百官就列至晡班定周帝下制禅位宣徽使引太祖就龙墀北面拜受宰相扶太祖升殿易服东序还即位羣臣拜贺奉周帝为郑王太后为周太后迁居西京乙巳诏因所领节度使州名定国号曰宋改元大赦常赦所不原者咸赦除之内外马步军士等第优给命官分告天地社稷遣中使乗传赍诏谕天下节度使又别以诏赐焉辛亥石守信髙懐徳张令铎王审琦张光翰赵彦徽官爵阶勋并从超等酬翼戴之勋也乙未遣使往诸州赈贷丁巳天雄节度使守太尉兼中书令魏王宛丘符彦卿上表乞呼名诏不元彦卿宿将且前朝近亲皇弟匡义汝南郡夫人又彦卿女也上毎优其礼遇云先是镇安节度使侍卫马歩军都虞侯武安韩令坤领兵巡北边慕容延钊复帅前军至真定上既受禅遣使谕延钊与令坤各以便宜从事两人皆聴命己未加延钊殿前点检昭化节度使同平章事壬戌归徳节度判官寜陵刘熈古为左谏议大夫枢密直学士宋亳为观察判官安次吕余庆为给事中端明殿学士摄观察推官太康沈义伦为户部郎中甲子以皇弟殿前都虞侯匡义领睦州防御使赐名光义尊帝母南阳郡夫人杜氏为皇太后同平章事范质加侍中右仆射王溥加司空枢密使太原吴廷祚同中书门下二品三月乙巳改天下郡县之犯御名庙讳者壬戌追尊祖考为帝髙祖脁谥曰文献庙号僖祖陵曰□陵髙祖妣崔氏谥曰文懿曽祖兼御史中丞珽谥曰惠元庙号顺祖陵曰□陵曽祖妣桑氏谥曰惠明皇祖涿州刺史敬谥曰简恭庙号翼祖陵曰定陵祖妣刘氏谥曰简穆皇考右厢都指挥使岳州防御使弘殷谥曰昭武庙号宣祖陵曰安陵陵名号谥皆翰林学士礼部侍郎兼太常寺事渔阳窦俨所撰定俨仪弟也有司言国家受周木徳木生火当以火徳王色尚赤腊用戌从之上既即位欲阴察羣情向背颇为微行或谏曰陛下新得天下人心未安今数轻出万一有不虞之变其可悔乎上笑曰帝王之兴自有天命求之亦不可得拒之亦不能止周世宗见诸将方面大耳者皆杀之然我亦终日侍侧不能害我若应为天下主谁能圗之不应为天下主虽闭门深居何益既而微行愈数曰有天命者任自为之我不汝禁也由是中外慑服

　　太祖平泽潞李筠

