<!-- { "loadSidebar": true } -->
　　三年七月以兵部侍郎杨徽之户部侍郎夏峤并为翰林侍读学士国子祭酒邢昺为翰林侍讲学士翰林侍读吕文仲为翰林侍读学士初唐开元中置侍读其后有翰林侍讲学士五代以来四方多事时君右武不暇向学故此职久废太宗崇尚儒术听政之暇观书为乐殆至宵分手不释卷由是命文仲为翰林侍读寓直禁中以备顾问然名秩未崇帝聪明稽古奉承先志首置此职择耆儒旧德以充其选班秩次翰林学士禄赐如之设直庐于秘阁侍读更直侍讲长上日给尚食珍膳夜则迭宿帝尝谓侍臣曰朕听政未尝虚度时日择颐编简素所耽玩但古圣奥旨有未晓处不免废忘昨置侍讲侍读学士自今令监馆阁书籍中使日具当宿官名进入朕欲召见访问自是多召对询访或至中夜焉帝御便殿命翰林侍讲学士邢昺讲左氏春秋侍读预焉五日讲春秋毕邢昺曰春秋一经少有人听多或中辍帝曰勤学有益最胜他事且深资政理无如经言朕听政之余唯文是乐讲论经艺以日系时宁有倦耶景德四年三月召近臣观书玉宸殿即帝偃息之所茵帏皆黄绢为之无文彩之饰聚书八千余卷帝曰此惟正经正史累校定者小说他书不置于此盖俯近禁中最便观览国家捜访圗书其数渐广臣僚家有聚书者朕先借其目参校所少并令抄补所得甚多信非时平不能备帝宴饯侍讲学士邢昺于龙圗阁上持礼记中庸篇圗昺指为天下国家有九经之语因讲述大学序修身尊贤之理皆有伦贯坐者耸听帝甚嘉纳
　　大中祥符元年十一月幸曲阜谒文宣王庙帝曰唐明皇褒先圣为王朕欲追谥为帝可乎或言宣父周之陪臣周止称王不当加以帝号遂止増美名帝命王旦选儒学之士旦荐崇文院检讨冯元帝召见命讲易泰卦元进说曰地天为泰者以天地之气交也君道至尊臣道至卑惟上下相与则可以辅相天地财成万物帝甚恱赐元绯章服称旦善择才
　　天禧元年二月诏太子中允直龙圗阁冯元讲易于宣和门之北阁侍制预焉自是聴政之暇遂以为常太宗时邢昺常纂札选以献其后帝阅书禁中得其本作赞以示近臣曰朕在东宫昺为侍讲尝徧讲九经书亦有三五过或十余过者唯尚书凡十四讲盖先帝慈旨勉励每旦聴书食讫习射使与兄弟朝夕同处所习文武二事尔帝虽政务烦剧亦中夕披阅条其舛互纎悉穷究诸儒疲于应对为文务求不杂制述尤多中外书奏歌颂无不重复省览暑月或衣单絺流汗浃体而详览不辍文史政事之外无他玩好帝读经史择其可以为后世法者着正说五十篇其后仁宗御经筵命侍臣日读一篇

　　仁宗皇帝

　　大中祥符八年十二月封寿春郡王九年正月命尚书户部郎中直昭文馆张士逊户部贠外郎直史馆崔遵度并为王友二月诏以郡王学堂为资善堂真宗赐王歌凡七轴曰劝学曰修身曰懐俭约曰慎所好曰恤黎民曰勿矜伐曰守文八月立为皇太子参知政事李迪枢密直学士王昕并兼太子宾客真宗作元良箴以赐太子有殿侍张迪者给事左右太子曰是可与宾客同名耶方览尚书至协于克一遂令更名克一真宗知之甚恱
　　干兴元年二月即皇帝位三月赐辅臣飞白书各一轴帝未尝为飞白书一日试书体遒劲有如夙习因以分赐焉戊寅诏曰朕仰承先训肇缵庆基思与忠贤日勤听览至于宵旰非敢怠遑虽每属于清闲亦靡圗于暇逸当延侍从讲习艺文勉徇嘉谋用依来请双日不视事亦当宣召侍臣便殿以阅经史冀不废学也只日亦召侍臣讲读【见庄献垂帘问】
　　天圣二年六月乙未赐尚书工部郎中直龙圗阁冯宗元三品服以讲孝经彻章也时帝方向学召宗元入讲故赐之
　　四年五月召辅臣观宋绶等读唐书帝因曰朕览旧史每见功臣罕能保其始终王曾曰寂等及祸良以功成而不退也翰林侍读宋绶请解三班以专讲劝皇太后命择前后文字可以资孝养补政治者以备帝览遂录孝经论语要言及唐太宗所撰帝范明皇朝臣僚所献圣典君臣政理论上之
　　五年四月辛卯赐新及第人闻喜燕于琼林苑遣中使赐御诗及中庸篇各一轴初帝欲赐中庸篇命中书录本既上乃令张知白进读至修身治人之道必使反复陈之十月乙酉兼修国史王曽言唐史官吴竞于正史实录外录太宗与羣臣对问之语为贞观政要今欲采太祖太宗真宗实录日歴时政记起居注其间事迹不入正史者别为一书从之明道元年二月吕夷简上三朝宝训三十卷即王曾所请也崇政殿置说书【见官制门】置迩英延仪二阁【官制门】置天章阁置侍讲【官制门】读正说谨罚论深文峻法非善政【论治门】读正说养民论户口丰耗【户口门】御迩英读正说春秋【论治门】八月诏两制检阅唐书君臣事迹近于治道者日录一两条上之以翰林学士苏绅言唐宪宗尝令近臣具前代得失之迹绘圗以备观览也
　　二年二月召御史中丞贾昌朝侍讲迩英阁故事台丞无在经筵者常以昌朝长于讲说特召之赵师民上疏论延讲诵事【论治门】赐杨安国赵师民品服【见论治门】迩英阁出御书十三轴凡三十五事【论治门】丁度上迩英阁圣问【论治门】讲诸国风以为鉴戒【论治门】三月讲诗匪风谁能烹鱼溉之釡鬵帝曰治大国若烹小鲜义与此同丁度曰烹鱼烦则碎治民烦则散非圣学髙逺何以见古人求治之意乎读汉书论髙祖从諌【论治门】
　　十一月甲午讲诗角弓篇帝曰幽王不亲九族以至于亾又曰书云九族既睦平章百姓此帝尧之盛德也朕甚慕之丁度在经筵帝每呼学士而不名尝问度蓍龟事度对曰不若以古之治乱为蓍龟也读三朝经武圣畧【论治门】
　　庆歴七年丙申御迩英阁讲孝经勅赐曾公亮三品服帝谓宋祁曰此赐异于他臣僚又曰自古帝王皆有师今赐师儒之臣讲筵之荣事也己亥讲论语序至安昌侯张禹帝曰禹师臣不忠读书何为四月己巳读贾谊传论三公三少皆天下之端士与太子居处出入少成若天性习惯如自然帝曰朕昔在东宫崔遵度张士逊冯元为师友此三人者皆老成人至于遵度尤良师傅也辛未读贞观政要唐太宗曰今所任人必以德行学识为本王珪曰人臣若无学业岂堪大用帝曰人臣须是知书宰相尤须有学也杨安国对曰汉儒多引经决大事宰相必通一经常谓宋祁曰近代士人多不务通经但用一时之艺茍取富贵盖进用髙科者不十年便居显位士品所以不劝也
　　皇佑元年四月迩英阁讲论语直哉史鱼帝曰蘧伯玉信君子矣而不若史鱼之直不以邦有道则仕邦无道则卷而懐之也安国对曰圣意以蘧伯玉不若史鱼欲戒不亮节之臣也丁未讲恶居下流而讪上者帝曰何谓讪上杨安国对曰人君若有阙失臣下当力正之若不能面諌而退有后言是居下流而讪上也赐讲书张锡飞白二字【论治门】十一月庚寅朔御崇政殿召近臣三馆台谏官及宗室观三朝训鉴圗十二月诏卢士宗讲周易令旧讲筵学士上殿听乙丑再御延和殿侍读侍讲并赴命卢士宗讲泰卦面除天章阁侍讲赐紫章服士宗杨安国所荐也是日诏右仆射贾昌朝赴讲筵备顾问不讲书帝以昌朝前宰相又旧讲臣特命之四月读前汉书东方朔传至武帝微行数出帝曰当安存之时常思危亾之戒安有后悔又读至籍提封为上林苑帝曰山泽之利当与民共之度对曰臣事陛下二十年每奉德音未尝不忧勤天下此陛下□□□□□□□□□□□□□□□□□祖宗以来家法尔甲寅张揆读后汉明德马皇后纪至服大练抑止外家因言今妃族太盛不可不裁损使保其家帝嘉纳之
　　三年三月壬辰御迩英殿讲易至山下有泽损君子以惩忿窒欲帝曰人之情欲皆生于阴阳而节之在人讲易鼎卦【论治门】丁度论仁宗好学【同上】讲读官赐坐【官制门】丁丑帝飞白书师法二字赐讲读官各一轴时赵师民谒告归青州命就赐之皇佑后每岁重午必赐飞白书扇四年陈欹器【论治门】六月御延和殿侍讲学士上五经精义九月诏召贾昌朝赴讲筵置无逸圗于左方【论治门】
　　五年夏四月讲书冏命【论治门】壬辰再御延和殿侍读学士上前史精要后汉书三十卷十月甲寅再御延和殿侍讲学士上五经义春秋通解八十卷
　　至和元年八月壬子召观文殿大学士晏殊赴经筵赐坐待如宰相仪起居注于立读讲官之末【官制门】九月己巳讲周礼到薄征缓刑杨安国曰所谓缓刑者乃为诖误之民当岁歉则贳之闵其劳也今众持兵仗剑粮廪一切寛之恐不足以禁奸帝曰不然天下皆吾赤子也一遇饥馑州县不能存恤饿殍所迫遂至为盗又捕而杀之不亦甚乎
　　二年二月诏龙圗阁直学士兼侍读张升年髙免进读上令侍经筵以备顾问周礼视祲【论治门】读太史公传【论治门】龙圗阁直学士兼侍讲钱象先善讲说语约而义明帝间有顾问必依经以对因讽谕政事遂及时务有启迪劝纳之益前后留侍十五年特被恩礼每乞外官辄不许既去必见思而复召故事讲官分日迭进象先已得请知蔡州帝以象先行有日令独彻所讲秩于是同列罢进者十日帝尝诏讲官凡经传所载逆乱之事直言无讳
　　治平元年帝谓韩琦曰凡事之行患于渐久而怠废况为学之道尤戒中止宗室之幼者仍须本位尊长常加率励庶不懈惰可召舎人谕此意作诏戒勉之帝既命增置宗室学官因谓宗室数倍于前而宗正司事亦滋多乃増置同知大宗正事一贠以宗惠为之而降是诏【余并见辅导英宗门】
　　嘉佑二年五月始听讲读于东宫天资好学寻绎请问有至日昃内侍言恐饥当食上曰听读方乐岂觉饥耶英宗以上读书太多常遣内寺正止之
　　治平四年正月上即位九月壬寅御史中丞司马光为翰林学士兼侍读学士先是光言张方平不当参知政事至是又言臣言果是则方平当罢若其非是则臣当逺贬上手诏光得卿奏反谓因前日论方平不当故有是命此乃卿思之误非朕本意也朕以卿经术行义为世所推今将开延英之集比得卿朝夕讨论敷陈治道以箴遗阙故命进读资治通鉴此朕之意皎然易见也况命卿之旨在二十六日登对前茍朕以言事罪卿岂复迁卿美职必谅朕诚更勿横俟对日朕亦当谕旨十月己酉初御迩英阁召侍臣讲读经史退上独留吕公着谓曰朕以司马光道德学问欲常劝讲左右非谓其言事也甲寅司马光初读资治通鉴上亲制序面赐光令候书成日写入又赐颍邸旧书二千四百一卷
