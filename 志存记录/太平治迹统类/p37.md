<!-- { "loadSidebar": true } -->
　　皇佑二年三月诏罢今岁亲祠南郊以九月择日有事于明堂六月丙寅翰林学士承旨王尧臣等言奉诏与太常参议阮逸所上编钟四清声谱法请用之于明堂者尧臣等言自唐末多故乐文缺坠考击之法久而不传今若使匏土丝竹诸器尽求清声即未见其法又据大乐诸工所陈自磬萧琴和巢笙五器本有清声埙箎竽筑瑟五器本无清声五弦九弦琴则有太宗皇帝圣制谱法至歌工引音极唱止及黄钟清声臣等参议其清正二声既有典据理当施用自今大乐奏夷则以下四均正律为宫之时商角依次并用清声自余八均尽如常法至如丝竹等诸器旧有清声者令随钟石教习本无清声者未可创意求法且当如旧惟歌者本用中声故夏禹以声为律明人皆可及若强所不至足累至和请止以正声作歌应合诸器亦自是一音别无差戾其阮逸所上声谱以清浊相应先后互击取音靡曼近于郑声不可用诏可丁夘以御撰黄锺五音五曲凡五十七字下太常隶习之九月丁亥帝御崇政殿召近臣宗室馆阁台谏官阅雅乐自宫架登歌舞佾之奏凡九十一曲徧作之因出太宗皇帝琴阮谱及御撰明堂乐曲音谱并按习大乐新录赐羣臣又出新制颂埙匏笙洞箫仍令登歌以八音诸器各奏一曲遂召鼓吹局按场大乐鼓吹令丞至乐工徒吏缗钱有差十一月召太子中舍人致仕胡瑗赴大乐所同定钟磬制度先是亲阅大乐而言者以为镈钟特磬大小与古制度未合诏令改作而太常言瑗素晓音律故召之闰十一月丁巳内出手诏朕闻古者作乐本以荐上帝配祖考三王之盛不相沿袭然必太平始克明备周武受命至成王时始大合乐汉初亦沿旧乐至武帝时始定太一后土乐诗光武中兴至明帝时始改太子之名唐高祖造邦至太宗时孝孙文收始定钟律明皇方成唐乐是知经启善术礼乐重事须三四世声文乃定国初亦循用王朴窦俨所定周乐太祖患其声高遂令和岘减下一律真宗始议随月转律之法屡加按核然乐经久坠学士罕传厯古妍覃亦未究绪顷加访求终未有知声知经可信之人尝为改更未适兹意宜委中书门下集贤院及太常礼乐官将天地五方神州日月宗庙社蜡祭飨所用登歌宫县审定声律是非按古合今调谐中和使径久可用以发扬祖宗之功德朕何惮改为但审声验书二学鲜并互诋胷臆无所援据慨然希古靡忘于怀于是中书门下集两制太常官置局于秘阁详定大乐王尧臣等言待制赵师民博通古今愿令预详定仍乞借参政高若讷所校十五等古尺并从之三年春诏采磬石访民间有藏古尺律者上之甲午诏两制礼官议定国朝大乐名初胡瑗请太祖庙舞用干戚太宗兼用干羽真宗用羽钥以象三圣功德然而议者谓国朝宗庙之舞名虽不同干羽并用又庙制与古异及瑗建言止降诏定乐名而已秋丁巳翰林学士承旨王尧臣等言按太常天地宗庙四时之祀乐章凡八十九曲自景安而下十三章率以安名曲岂特本道德政教安靖之义亦缘神灵祖考安乐之故臣等谨上议国朝乐宜名大安诏以太祖之勘暴乱也安天下之未安其功大二宗之致太平也安天下之旣安其徳盛而朕之承圣烈也安祖宗之安其仁厚十二月庚子以益州乡贡进士房庶为试校书郎庶成都人宋祁尝上所著乐书补亡二卷田况自蜀还亦言其知音既召赴阙庶自言尝得古本汉志云度起于黄锺之长以子谷秬黍中者一黍之起积一千二百黍之广度之九十分黄锺之长一为一分今文脱之起积一千二百黍八字故自前世以来累黍为尺以制律是律生于尺尺非起于黄锺也且汉志一为一分者葢九十分之一后儒误以一黍为一分其法非是当以秬黍中者一千二百实管中黍尽得九十分为黄锺之长九寸加一以为尺则律定矣直秘阁范镇是之乃言曰李照以纵黍累尺管空径三分容黍千七百三十胡瑗以横黍累尺管容黍一千二百而空径三分四厘六毫是皆以尺生律不合古法今庶所言实千二百黍于管以为黄锺之长就取三分以为空径则无容受不合之差校前三说为是葢累黍为尺始失之于隋书当时议者以其容受不合弃而不用及隋平陈得古乐器高祖闻而叹曰华夏旧声也遂传用之唐祖孝孙张文收号称知音亦不能更造尺律止沿隋之古乐制定声器今房庶所言以律生尺诚众论所不及请如其法试造尺律更以古器参考当得其真乃诏王洙与镇同于修制所如庶说造律尺钥律径三分围九分长九十分钥径九分深一寸尺起黄锺之长加十分而律容千二百黍初庶言太常乐高五乐五律比律成才下三律以为今所用黍非古谓一粰三米黍也赤比横黍所累者长一寸四庶又言古有五音而今无正征音国家以火德王征属火不宜阙今以五行旋相生法得征音又言尚书同律度量衡所以齐一风俗今太常教坊钧容及天下州县各自为律非书同律之义且古者帝王巡狩方岳以考礼乐同异以行诛赏宜颁格律自京师及州县无容辄异有擅高下辄论之帝召辅臣观庶所进律尺钥又令庶自陈其法因问律吕旋相为宫事令撰图以进其说以五正二变配五音迭相为生衍之成八十四调旧以宫征商羽角次第配七声然后加变宫变征二声以足之庶推以旋相生之法谓五行相戾非是是当改变征为变羽易变为闰随音加之则十二月各以其律为宫而五行相生终始无窘诏以其图送详定所庶又论吹律以听军声者谓以五行逆顺可以知吉凶先儒之说畧矣是时胡瑗等制乐以有定议特推恩而遣之镇为论于执政曰今律之与尺所不得其真由累黍为之也累黍为之者史之脱文也古人岂以难晓不合之法书之于史以为后世惑乎殆不然也易晓而必合也房庶之法是矣今庶自言其法依古以律而起尺其长与空径与容受与一千二百黍之数无不合之差诚如庶言此至真之法也且黄锺之实一千二百黍积实分八百一十于筭法圆积之则空径三分围九分长九十分积实八百一十分此古律也律体本圆圆积之是也今律方积之则空径三分四厘六毛比古大矣故围十分三厘八毛而其长止七十六分二厘积实亦八百一十分律体本不方积之非也其空径三分围九分长九十分积千八百一十分非外来皆起于律以一黍而起于九十尺与一千二百黍之起于律皆取于黍今议者独于律则谓之索虚而求分亦非也其空径三分围九分长九十分之起于律与空径三分四厘六毛围十分三厘八毛长七十六分二厘之起于尺古今之法疏密之异其不同可见若谓工作既久而复改为则淹引岁月计费益广非朝廷制作之意其淹久而计费广者为之不敏也今庶言太常无姑洗夹锺大簇等数律就令其律与其说相应锺磬毎编纔易数枚因旧而图新敏而为之旬月之效也又何淹久而广费哉执政不听四年六月祠部员外郎直秘阁判吏部南曹范镇上书陛下制乐以事天地宗庙以扬祖宗之休烈兹盛德之事也然自下诏以来及今三年有司之论纷然未决葢由不议其本而争其末均惟乐者和气也发和者声音也声音之生生于无形故古人以有形之物传其法俾后人参考之然后无形之声音得而和气可导也有形者秬黍也律也尺也钥也鬴也斛也筭数也权衡也钟也磬也是十者必相合而不相戾然后为得今皆相戾而不合则为非是矣有形之物非是而欲求无形之声音和又安可得哉于是条十者非是之验惟裁择焉按诗诞降嘉种称诞降者天降之也许叔重云秬一稃二米又云一秬二米后汉任城县产秬黍三斛八斗实皆二米史官载之以为嘉瑞又古人以秬黍为酒者谓之秬鬯宗庙降神惟用一尊诸侯有功惟赐一卣以明天降之物世不常有为可贵也今秬黍取之民间者动至数斛秠皆壹米河东之人谓之黑黍设有真黍以为取数至多不敢送官此秬黍为非是一也又按先儒皆言律空径三分围九分长九十分容一千二百黍积实八百一十分今律空径三分四厘六毫围十分三厘八毫是围九分外大其一分三厘八毫而后容千二百黍除其围广则其长止七十六分二厘矣说者谓四厘六毫为方分古者以竹为律竹形六圆而今以方分置筭此律之为非是二也又按汉书分寸尺丈引本起黄锺之长又云九十分黄锺之长者据千二百黍而言也千二百黍施于量则曰黄锺之龠施于权衡则曰黄锺之重施于尺则曰黄锺之长今遗千二百之数而以百黍为尺又不起于黄锺此尺之非是三也又按汉书言龠其状似爵爵谓爵琖其体正圆故龠当圆径九分深十分容千二百黍积实八百一十分与律分正同今龠乃方一寸深八分一厘容千二百黍是亦以方分置筭也此龠之非是四也又按周礼鬴法方尺圆其外深尺容六斗四升方七者八寸之尺也何以知尺有八寸十寸之别按周礼璧羡度赤好三寸以为赤璧羡之制长十寸广八寸同谓之度赤既以为赤则八寸十寸俱为赤矣又王制云古者以周尺八尺为步今以周尺六尺四寸为步八尺者八寸之尺也六尺四寸者十寸之尺也同谓之周尺者是周用八寸十寸尺明矣故知以八寸尺为鬴之方十寸尺为鬴之深而容六斗四升千二百八十龠也积实一百三方六千八百分今鬴万尺积十寸此鬴之非是五也又按汉书斛法方尺圆其外容十斗旁有■〈疒兆〉焉当隋时汉斛尚在故隋书载其铭曰审律嘉量斛方尺圆其外■〈疒兆〉旁九厘五毫幕百六十二寸深尺容一斛今斛方一尺深一尺六寸二分此斛之非是六也又按筭法圆分谓之径围方分谓之方斜所谓径三围九方五斜七是也今圆分而以法筭之此筭数非是七也又按权衡起千二百黍而立法也周之鬴其重一均声中黄锺汉之斛其重二均声中黄锺斛之制有容受有尺寸又取其轻重者欲见薄厚之法以考其声也今黍之轻重未真此权衡为非是八也又按鳬氏为钟大钟十分其鼓间之以其一为之厚小钟十分其钲间之以其一为之厚今无大小薄厚而一以黄锺为率此钟之非是九也又按磬氏为磬倨句一矩有半其博为一股为二鼓为三葢各以其律之长短为也今亦以黄锺为率而无长短薄厚之别此磬之非是十也前此者皆有形之物也易见者也使其一不合则未可以为法况十者之皆相戾乎臣固知其无形之声音不可得而和也请以臣章下有司门黍之二米与一米孰是律之空径三分与三分四厘六毛孰是律之起尺与尺之起律孰是龠之圆制与方制孰是鬴之方尺圆其外深尺与方尺孰是斛之方尺圆其外庣旁九厘五毛与方尺深尺六十二分孰是筭数之以圆分与方分孰是权衡之重以二米秬黍与一米孰是锺磬依古法有大小轻重长短薄厚而中律不依古法而中律孰是孰不是律定然后制龠合升斗鬴斛以校其容受容受合然后求其真黍真黍至然后可以为量为钟磬量与钟磬合于律然后可以为乐也今尺律本末未定而详定修制二局工作之费无虑千万计矣此议者所以云云也然而议者不言有司论议依违不决而顾谓作乐为过举又言当今宜先政令而礼乐非所患此臣之所尤惑也倘使有司合礼乐之论是其所是非其所非陛下亲临决之顾政令不亦大乎昔汉儒议盐铁后世传盐铁论今方定雅乐以求废堕之法而有司论议不着盛德之事后世将何考焉愿令有司人人各以经史论议条上合为一书则孰敢不自竭尽以副陛下之意如以臣议为然伏请权罢详定修制二局竢真黍至然后为乐则必得至当而无事于浮费也诏送详定所镇说自谓得古法然集贤校理司马光数与之论辨以为弗合世鲜锺律之学卒莫辨其是非焉十二月两府及侍臣观新乐于紫宸殿凡博钟十二黄钟高二尺二寸半广一尺二寸鼔六鉟四舞六甬衡并旋虫共高八寸四分遂径二分深一寸二厘篆带毎面纵者四横者四枚景挟鼓举舞毎处各有九毎面共三十六两栾间一尺四寸容九斗九升五合重一百六斤大吕以下十一锺并与黄锺同制而两栾间逓减半分至应锺容九斗三升五合而其重加至应锺重一百四十八斤并中新制本律特磬十二黄锺大吕股长二尺博一尺鼓三尺博六寸九分寸之六弦三尺七寸五分大簇以下股长尺八寸愽九寸鼓二尺七寸愽六寸弦三尺三寸七分半其声各中本律黄锺厚二寸一分大吕以下逓加其厚至应锺厚三寸五分诏以其图送中书议者以为周礼大钟十分其鼓间以其一为之厚小钟十分其钲间以其一为之厚则是大钟宜厚小钟宜薄今大钟重一百六斤小钟乃重一百四十八斤则小钟厚非也又磬氏为磬倨句一矩有半博为一股为二鼓为三参分其股博去其一以为股博三分其股博以其一为之厚今磬无博厚无长短亦非也五年详定大乐知制诰王洙奏黄锺为宫最尊者但声有尊卑耳不必在其形体也言钟磬依律数为大小之制者经典无正文惟郑康成立意言之亦自云假设之法孔颕达作疏因而述之据厯代史籍亦无钟磬依数大小之说其康成颕达等即非身曽制作乐器至如言磬前长三律二尺七寸后长二律一尺八寸是磬有大小之制者据此黄锺为律臣曽依此法造黄锺特磬者止得依林锺律声若随律长短为锺磬大小之制则黄锺长二尺二寸半减至应锺则形制大小比黄锺才四分之一又以无射应锺为宫即黄锺大吕反为商声宫小而商大是君弱而臣强之象今参酌其镈钟特磬则制度欲各依律数算定长短大小容受数仍以皇佑中黍尺为法铸大吕应锺锺磬各一即见形制声韵所归奏可夏翰林学士承旨王拱辰言奉诏详定大乐比臣至局钟磬已成窃缘律有短长磬有大小黄锺九寸最长其气阳其象土其正声为宫为诸律之首盖君德之象不可并也今十二钟磬一以黄锺为率与古为异臣亦尝询阮逸胡瑗皆言依律大小则声不谐故臣窃有疑请下详定大乐所更稽古义详定之是月知諌院李兊言曩者紫宸殿阅太常新乐议者以钟之形制未中律度遂斥不用复诏近侍详定窃闻崇文院聚议王拱辰欲更前史文义王洙不从语言往复殆至喧哗夫乐之道广大微妙非知音入神岂可轻议西汉去圣尚近有制氏世典大乐但能纪其铿锵而不能言其义况今又千余年而欲求三代之音不亦难乎阮逸罪废之人安能通明述作之事务为异说欲规恩赏朝廷制乐数年当用赋匮乏之时烦费甚广器既成矣又欲改为虽命两府大臣监议然未能裁定其当请以新成钟磬与祖宗旧乐参校其声但取谐和近雅者合用之洙既与瑗逸更造钟磬而无形制容受之别又数劝上用新乐于南郊议者多以为非后亦不复用六月乙亥御紫宸殿奏太常寺新定大安之乐召辅臣至省府馆阁预观焉赐详定官器帛有差八月甲寅诏南郊且用旧乐新定大安之乐常祀及朝会用之胡宿言自古无并用二乐之礼今旧乐高新乐下相去一律难并用且新乐未施郊庙先用之朝会非荐上帝配祖考之意帝以为然【宿为翰林】九月乙酉崇政殿召近臣等观新乐先是锺磬之音未合古法诏中书门下集两制及太常礼官与和钟律者考定其当议者各安所习久而不决乃命诸家各作钟律以献亲临视之然古者黄锺为万事根本故尺量权衡皆起于黄锺至隋用累黍为尺而制律容受卒不能合及平陈得古乐遂用之唐兴因其声犹不失于古五代之乱大乐沦散王朴始用尺定律而声与器皆失之故太祖患其声高减一律至是又减半然太常乐比唐声犹高五律比今燕乐高三律上虽勤劳制作未能得其当者有司失之于以尺主律也史官蒲宗孟李清臣曰世号太常为雅乐而未尝施于燕享岂以正声为不美听哉夫乐者乐也其道虽微妙难知至于奏之而使人悦怿和平此不待知音而后能也尝窃观于太常其乐钟磬埙箎搏拊之器与夫舞缀羽钥干戚之制葢皆仿诸古矣逮制作之后听者虽知为乐而观者厌焉岂所谓古乐其声真若此哉孔子恶郑声之乱雅乐乱之云者似是而非也孟子亦曰今乐犹古乐然今太常独与教坊乐音殊絶何哉昔者李照胡瑗阮逸改铸钟磬处士徐复笑之曰圣人寓器以声不先求其声而更其器其可用乎照瑗阮制作久之卒无成蜀人房庶亦深议其非是因著书论古乐与今乐本末不逺其大畧以谓上古世质器与声朴后世乃变为金石钟磬也后世易之为方二分竹琴箫也后世变而为筝笛匏笙也攅之以科埙土也变而为瓯革麻料也击而为鼓木祝敔也贯之为叛此八音者于世甚便而不达者指庙乐镈锺镈磬宫轩为声而槩用殊方别部为淫声殊不知大辂起于椎轮龙艘生于落叶其变则然也古者以俎豆食后世易之以桮盂古者簟席以为安后世更之榻按虽使圣人复生不能舍桮盂榻按而复爼豆簟席之质也然则八音之器夫岂异于此哉孔子曰放郑声郑声淫者岂以其器不若古哉亦疾其声之变尔试使知乐者由今之器寄古之声去其沾滞靡曼而归之中和雅正则感人心导和气不曰治世之音乎然是所谓雅乐者未必如古而教坊所奏岂尽为淫声哉数子纷纷改制锺律而复庶之论指意独如此故缉其语以俟知音者嘉佑元年八月初李照斥王朴乐音高乃作新乐下其声太常歌工病其大浊歌不成声私赂铸工使减铜齐而声稍清歌乃叶然照卒莫之辨又朴所制编钟皆侧垂照及胡瑗皆非之及照将铸钟给铜于铸泻务得古编钟一工不敢毁乃藏于太常钟不知何代所作其铭云粤朕皇祖实铸龢钟粤斯万年子子孙孙永寳永叩其声与朴钟夷则清声合而其形侧垂瑗后改铸正其钮使下垂叩之弇郁而不扬无射钟又长角而震掉不和著作刘羲叟谓人曰此与周景王无射钟无异上将有眩惑之疾已而果然于是范镇言自臣伏见自弃祖宗旧乐用新乐以来及今四五年日食星变冬雷秋电大雨不时寒暑不节不和之气莫甚于此使乐无感动则已乐而有所感动则众异之至未必不由是也去年十二月晦大雨雪大风宫架折坏元日大朝会乐作而陛下疾作臣恐天意以为陛下不应变祖宗辄用新乐也不然何以方乐作之初而陛下疾作此天意警陛下之深也自初议乐时臣屡言创乐非是其间书一通最为详悉今再具进呈乞下执政大臣参详臣书有如可采伏乞且用祖宗旧乐以俟异时别加制作丁丑诏用旧乐
