<!-- { "loadSidebar": true } -->
　　寳元元年春正月癸夘元昊请遣人供佛五台山乞令使臣引护并给馆券从之元昊实欲窥河东道路故也己酉鄜延路钤辖司言赵山遇遣人至金明县与都监李士彬约降已令却之诏钤辖司及环庆泾原麟府等路各谨斥候如山遇复遣人至但令士彬以已意约回务令边防安静初赵元昊悉会诸部酋豪刺背血和酒置髑髅中共饮之约先冦鄜延欲自德靖塞门赤城路三道并入酋豪有谏者辄杀之山遇者元昊从父也数正元昊不听山遇畏诛先遣人持伪吿诣士彬絶黄河南渡发部落内属而挈其妾入野利罗子呵遇及亲属二十二人以珍寳石马来降是月庚子至保安军知保安军未吿以吿之延州郭劝劝与钤辖李谓狐疑不敢受先是山遇等豫寄珍寳于士彬以万数劝诘士彬士彬利其物荅云无有言未尝招诱之劝谓亦以自为德明纳贡四十年有内附者未尝留并议遣还仍约束缘边勿受降者于是奏入因降此诏劝谓寻遣山遇还山遇不可即命监押韩周执山遇等送元昊至镊移坡元昊集骑射而杀之山遇名惟亮弟惟永分掌左右厢兵元昊恶其不从常语惟序曰汝吿山遇反吾以山遇官爵与汝不然俱族灭矣惟序不忍更以吿山遇山遇欲来降弟惟序曰南朝无人不知兀卒所为将不信兄兄必受害山遇曰事已至此无可奈何若南朝有福则纳我矣遂吿其母母曰汝自为计我年八十余不能从汝去为汝累当置我空中纵火焚之山遇等如母言及为韩周所执号泣称寃周见元昊于宥州元昊衣锦袍黄绵胡冐不肯受山遇等曰延州诱我叛降我当引兵往延州于知州厅前受之周说谕良久乃肯受时元昊自称兀卒已数年兀卒者华言青天子也谓中国为黄天子元昊既杀山遇遂谋僭号十二月丙寅鄜延路都钤辖司言赵元昊反辛未徙环庆路副署殿前都虞侯邕州观察使刘平为鄜延路副部署范雍为振武节度使知延州诏陜西河东沿边旧与元昊界互市处皆禁絶之寳元元年冬甲戌赵元昊筑坛受册僭号大夏始文英武兴法建孔仁孝皇帝改元大庆二年天授祀法延神元年遣潘七布昌里马乞点兵集篷子山自诣西凉府祠神仍遣使以僭号来告二年正月初元昊遣使称伪官抵延州郭劝李谓留其使具奏元昊虽僭中国名号然阅其表函尚称臣可渐以礼屈愿与大臣熟议诏许使者赴京师劝等令韩周与使者及东华门始中国服朝廷发亟读其表曰臣宗祖本后魏帝赫连之旧国拓拔之遗业也逺祖思恭当唐季率兵拯难受封赐姓名祖继迁大举义旗悉降诸部收临河五镇下沿边七州父德明嗣奉世基勉从朝命臣偶以狂斐制小蕃文字改大汉衣冠革乐之八章为五音裁礼之九拜为三拜衣冠既就文字既行礼乐既张器用既备吐蕃达靼张掖交河莫不从服军民屡请愿建邦家是以受册皇帝位伏望陛下许以西郊之地册为南面之君谨遣弩涉俄疾你厮闷卧普令济嵬伽崖妳奉表诣阙以闻赵元昊为书及锦袍银带投鄜延境上以遗金明李士彬且约以叛候人得之诸将皆疑士彬副都部署夏元亨独曰北行间尔士彬与羗世仇若有私约通赠遗岂使众知耶乃召士彬与饮厚抚之士彬感泣不数日果击贼取首馘羊马自効寳元二年六月诏削赵元昊官爵除籍属揭榜于边募人擒元昊若斩首献即以为定难节度畨汉职员能帅族归顺者等地推恩是月西贼冦保安军鄜延钤辖卢守勤等击走之贼又三万骑围承平寨鄜延副都署许怀德时在城中率劲兵千余人突围破贼已而贼复成阵有出阵前据鞍嫚骂者怀德引弓一发而踣贼乃解去怀德均子也十二月乙丑赏保安军守御之功鄜延钤辖六宅使荣州防御使卢守懃为左骐骥使都巡检司指使散直狄青为右班殿直青功最多故超四资授官西河人也是日元昊复遣贺永年赍嫚书纳旌节及以所授敕吿并所得敕榜置神明匣留归娘族而去书畧曰既先违誓约又别降诏命诱道边情潜谋害主谅非圣意皆公卿异议心膂妄图有失宏规全忘大体又云国土逈殊幸非僭逆妬嫉何为
　　康定元年春鄜延环庆经畧司言元昊遣使至境议和诏所上表如不亏臣礼受之如初西贼自承平寨退声言将攻延州范雍闻之惧甚即奏疏言延州最当贼冲地阔而寨栅疎土兵寡弱又无宿将为用请济师疏入未报而元昊诈遣人乞和雍信之不为备元昊乃盛兵攻保安军自土门路入壬申声言取金明寨李士彬严兵以待之夜分不至士彬释甲而寝翌日奄至士彬父子被擒遂乗势抵延州城下副都部署刘平领兵与石元孙合军救延州夜至三川口十里止营鄜延都监黄德和将二千余人屯保安北巡检万俟政郭遵各将所部分屯雍皆召之为外援戊寅五将令歩骑万余东行五里平令诸军齐至三川口遇贼官军争奋杀日暮贼以轻兵薄战官军却二十余歩黄德和居阵后见军却后遂率麾下走保西南山众军随皆溃平遣其子驰追之并力拒贼德和不从遂骤马遁平率余众退保西南山下立七寨自固明旦贼四出合击官军平与元孙皆被执围延州凡七日及失二将城中忧沮不知所为会大雪解去城不陷鄜延走马承受薛文仲入奏金明县都监李士彬与其子殿直怀寳并战没诏黄德和石元孙领兵防边刘平援之士彬所部仍令延州招集时朝廷未知延州被围平等已败故也士彬世居金明有兵近十万人延州专使控扼中路众号铁面相公夏人畏之元昊反乃使其民诈降士彬士彬白范雍请徙置南方雍曰讨而擒之孰若招而致之乃赏以金帛使隶士彬于是降者日至分隶诸寨甚众元昊使其诸将毎与士彬遇辄不战而走士彬由是益骄又以严酷御下下多怨愤者元昊乃阴以金爵诱其所部渠帅往往受之而士彬不知是春元昊遣衙校贺真来见范雍自言改过归命朝廷雍喜厚礼而遣之真既出境夏骑大入诸降人皆为内应士彬时在黄堆寨闻敌至索马左右以弱马进遂鞚以诣元昊与其子怀寳俱陷没雍初闻夏大举令士彬分兵守三十六寨勿令敌得入怀寳谏曰令当聚兵御冦分则势弱不能支也士彬不从怀寳遂力战或曰元昊得士彬割其耳不杀十余年乃卒于夏中癸未朝廷始知刘平石元孙等兵败被执延州奏到故也延州之役左侍禁合门祗候郭遵以西路都巡检使属刘平麾下既与贼遇驰马入阵杀伤数十人贼出骁将杨言当遵遵挥铁杵破其脑两军皆大呼复持铁鎗挺进所向披靡会黄德和引兵先溃去贼战益急遵奋击期必死出行间军稍却即覆马以殿又持大矟横突之贼知不可敌使人持弮索立高处迎遵马辄为遵所断因纵使深入攅兵注射之中马马即仆地被杀知枢密院事王鬷知河南府陈执中知青州同知枢密院事张观知相州天圣中鬷常使河北过真定曹玮玮曰君异日当柄用愿留意边防鬷曰何以教之玮曰吾闻赵德明少子元昊颇桀悍德明常使人搉易汉物不如意欲杀之元昊谏曰我戎人本从事鞍马间而与汉搉易之物己非策又从而斩之失众心不可德明为贳不杀吾使人觇元昊状貌异常他日必为边患鬷时莫究所谓比再入枢密院元昊果反帝数问边计不能对及刘平石元孙等败议刺乡兵久不决帝不悦宰臣张士逊言军旅之事枢密院当任其咎于是鬷及执中观三人同日罢黄德和诬奏刘平降贼命御史文彦博就河中府置狱时朝廷信德和奏已发禁兵围平等家收其族天章侍讲贾昌朝言平事未可知先收其族使果存亦不得还矣子仕任布亦言平非降贼者知谏院富弼力奏平引兵赴援行不淹日以奸臣不救故败竟骂贼不食而死宜恤其家而延州吏民复诣阙诉平战没状上即命罢围各赐平及元孙家绢五十疋钱五百贯布五百端时河中狱犹未决也延州之围既解钤辖卢守懃与通判临卭许用章更讼于朝廷亦命文彦博等即河中府劾之时内侍用事者多为守懃游说知谏院富弼言卢守懃黄德和中官怙势诬人冀以自免宜竟其狱枢密院奏方用兵狱不可遽弼又言大臣附下罔上狱不可不竟始延州民请诣阙告急上召问具得诸将败亡之状执政恶之命边郡禁民擅赴阙者富弼言此非陛下意宰相恶上知四方有败尔民有急不得诉之朝则北走丹契西走元昊矣文彦博等劾河中府狱既得实韩琦亦言平以疲兵数千敌贼十余万众画夜力战而为德和所累既被执犹骂贼不已忠勇不愧于古人今坐诬言所惑恤孤悯忠之典未下边臣岂不解体乎丙午腰斩东染院副使充鄜延路都监黄徳和于河中府仍枭首延州城下甲子元昊陷塞门寨执寨主内殿承制高延德监押左侍禁王继元死之延州都监周美言于范仲淹曰贼新得志其势必复来金明当边冲我之蔽也今不亟完将遂失之仲淹因属美复城如故数日贼果来其众数万薄金明阵于延州城北三十里美领众二千力战会暮援兵不至乃徙军山北多设疑兵贼望见以为救至即引去既而贼出文蒿寨遂至郭北平夜闻不解美悉众使人持一炬从间上山益张旗帜四面大噪贼惧走获其牛羊槖驼铠甲数千计遂募禁兵筑万安城而还贼复冦金明美引兵由虞家堡并北山而下贼即引去康定元年九月丙寅西贼冦三川寨镇戎军西路都巡检杨保吉死之明日泾原路都监刘继宗李纬王秉等分兵出战皆失利继宗为流矢所中时泾州驻泊都监王珪将三千骑来援自瓦亭寨至师子堡贼围之数重珪奋击贼披靡获首级为多叩镇戎城请益兵不得城缒糗粮与之师既饱语其下曰兵法以寡敌众必在暮我兵少乗其暮气之衰可得志也复驰入有贼将持皂帜植枪以詈曰谁敢与吾敌者枪直珪胷而伤右臂珪右手以杵碎其脑继又一将复以枪进珪挟其枪以铁鞭击杀之一军大惊将引去会珪以马中箭而还贼遂留军纵掠凡三日闻泾原钤辖知渭州郭志高率大兵趋三川乃退三班借职郭纶固守定州堡得不陷刘璠堡本军指使散直王遇弓箭手都虞侯刘用以事急出降并陷干沟干河赵福三堡是役也官军战没者凡五千余人壬申环庆副都部署任福等攻西贼白豹城克之凡烧庐舍酒务仓草仓伪大尉衙及破荡骨咩等四十一族兼烧死土椌中所藏蕃贼不知人数贼时盛兵冦保安及镇戎军福等自庆州东路华池鳯川镇声言巡边召都巡检任政华池寨王胡求锡鳯川监押刘世卿淮安镇都监刘政监押张立同议入界以牵制贼兵庚午行至柔逺寨明日犒熟户蕃官且或以不得离席遂部分诸将又遣别将駈所犒蕃官行前柔逺至白豹七十里夜漏未尽抵城下四面各击平明城破纵蕃部军人等掠焚巢穴委聚方四十里是日晩还军诸军既还贼遣百骑袭其后范全设伏崖险贼半度邀击之斩首四百级生获七十余人全开封人后改名恪甲午赐泾原驻泊都监礼宾副使王珪名马二疋黄金三十两裹疮绢二百疋仍遣使抚谕之复下诏暴其功寨下以励诸将寻命为举路驻泊都监复兼行营勒金字处置牌赐之使得专杀丙申环庆部署沂州团练使兼知庆州任福为龙神卫四厢都指挥使贺州防御使赏白豹之功也寻命福知鄜延路副都部署十一月丁夘鄜延路部署司指使右班殿直狄青为右侍禁合门祗候泾州都监青毎临敌被髪面铜其出入贼中皆披靡无敢当者尹洙为经畧判官青以指使见洙与谈兵善之荐于副使韩琦范仲淹曰此良将才也二人一见竒之待遇甚厚仲淹以春秋授之曰将不知古今匹夫勇尔青折节读书悉通秦汉以来将师兵术由是益知名
