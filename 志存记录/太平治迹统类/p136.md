<!-- { "loadSidebar": true } -->
　　元佑元年二月诏起居郎舎人依旧制不分记言动先是起居郎蔡京言礼记虽有左史右史分记言动之文然歴代即无分言动故事但云事为春秋言为尚书今观尚书不免兼言动欲乞依旧制故有是诏闰二月诏自今观文殿学士资政殿大学士曽在执政官准此司马光言乞三司所管钱谷财用事有散在五曹及诸寺监者并乞收归本部如此则利权归一若更选用得人则天下之财庶几可理矣诏立天下钱谷通隶户部法罢诸路提举官【见宣仁门】三月诏职事官许带职其班序杂压依职事官内尚书非学士除者更不带待制官二年加直学士中丞侍郎给舎谏议非待制除者通及一年加待制集贤殿修撰直龙图阁直集贤院直秘阁集贤校已上职今后内外官并许带除职六月诏学士待制除侍郎并带职给谏例不带待制前来一年加待制二年加直学士指挥更勿施行八月苏辙言伏见旧法县尉皆用选人自近岁民贫多盗遂请重法地分县尉并用武夫自改法以来武夫贪暴骚扰乡村复为民人之患访闻凡用武夫县令民悉患之欲乞复令吏部依旧只差选人诏除沿边县尉依旧外余并差选人苏辙又言祖宗之世使相节度不领京师局其奉朝请必改他官或为东宫三司或为诸位大将军太平兴国中以赵普元勲自河阳还朝止为太子少保以向洪张永徳之旧并为环卫至今诸道钤辖总管以防团归老者亦诸卫处之盖其遗法也近日李宪以宣州观察使提举明道宫王正中以嘉州团练使提举太极观二人贪墨骄横败军失律罪恶山积虽死有余责圣恩寛贷皆置之善地而又首乱国宪假以使名宜考修制度追还误恩以存旧典十一月王岩叟言中书舍人在近臣中为髙选未行官制以前谓之知制诰専行诰辞不预政事自改官制遂为中书属官分押制勅凡国之政令无一不预故中书舍人不独取文学须兼责政事近除刘□称为得人御史吕陶言舍人曽肇操履偏诐艺文浅薄今乃擢居西掖尤骇羣聴夫中书舍人之职职清地峻非他官可拟外则典司诰命以文章议论润色帝猷内则分押诸房以知识才虑参决机政前世推重谓之宰相判官岂可因其序迁辄尔虚授十二月诏少府将坐军器监都水使者今后在七寺少卿之上监丞在台寺主簿之上二年正月以盛侨为国子司业向止一员今増其一侨与黄隠并为之五月诏同知枢宻院范纯仁于尚书左右丞理先降除授者立班在上先是神宗正名以官职为次不以除授为先后于是特降新制三年诏自今朝议中散正议光禄银青金紫大夫并置左右十月复置南北院宣徽使仪品恩数如旧制十一月诏左右中散大夫以上十员左右谏议大夫以五十员为额十二月置六曹尚书权官俸赐依六曹侍郎守法叙班在试尚书之下四年十月诏复置外都水使者今河北转运使兼领殿中侍御史孙升言先帝患百司职事不举故建三省六曹以治庶政然人乐因循众习茍且弊随事生茍无按核钩考之术则必至于颓壊又置六察考察六曹行遣稽违及轮御史检点三省簿书差失可谓详且尽矣盖六曹寺监二百四十余案胥吏一千七百余人其它官司二百七十处内外之事填迭纷纭而旧以察官六员书吏十有四人钩考案核非人人心力强明智术精敏安能周见其故而六曹百司之事不至于颓败者赖有六察以为之警策耳兹所以见先帝规模宏远追踪三代也朝廷近年察官既不补足矣此因浮费所建言更不自本台立法自行减免书吏六人止存八人分治六察吏员既少则所择尤须精审且以八人按察二百余案千有余人胥吏二百余官司而又吏不精所择止欲名存实亡则可矣必欲究六曹之弊成先帝之志则臣虽至愚知其无益也伏乞圣慈详察深惜六察乃先帝救补六曹颓败之志特降指挥下中书省重行立法中外幸甚刘安世言安焘今以仲夏去职宻院惟有赵瞻恐不可全然缺官乞依故事令宰相兼枢宻范祖禹荐冯京赵卨可任八月先是司马康奏其父光遗藁其一乞合中书门下两省为一盖司马与吕公着韩维张璪同具奏曰唐初始合中书门下之职故有同中书门下三品同中书门下平章事其后又置政事堂盖以中书出诏令门下掌封驳日有争论纷纭不决故使两省先于政事堂议定然后奏闻开元中张说奏改政事堂为中书门下自是相承至于国朝莫之能改神宗皇帝以唐自中叶以后官职烦冗名器紊乱欲革而正之诚为至当然但当据今日之事实考前世之讹谬删其重复去其冗长必有此事乃置此官不必一依唐之六典分中书为三省令中书取旨门下覆奏尚书施行凡内降文书及诸处所上奏状申状至门下中书省者大率皆送尚书省下六曹付诸案勘当检寻文字会问事节近则寺监逺则州郡一切齐足然后相度事理定夺归着申尚书省送中书取旨中书既得旨送门下省覆奏画可然后飜録下尚书省尚书省复下六曹方得符下诸处以此文字烦冗行遣迂回近者数月远者踰年未能结絶或四方急奏待报或吏民词讼求决皆困于留滞又置门下省欲以封驳中书省録黄枢宻院録白恐有未当若令举职则须日有驳正争论纷纭执政大臣遂成不协故自置门下省以来驳议甚少又门下不得直取旨行下虽有驳议必须却送中书省取旨中书或不舍前见复行改易又内批文字及诸处奏请多降付三省同共进呈则门下之官已经商量奏决若覆有驳正则为反复又近日中书文字有急速者徃徃更不送门下省然门下一官特为虚设徒使吏员倍多文字烦冗无益于事臣等今众共商量欲乞依旧令中书门下通同职业以都堂为政事堂毎有政事差除及谏官章奏已有圣旨三省同进呈外其余并令中书门下官同商议签书施行事大则进呈取降敕札事小则直批状指挥一如旧日中书门下故事其二乞令六曹长官古之六卿事之小者岂可令专达臣等商议欲乞今后凡有诏令降行尚书省仆射左右丞签讫亦分付六曹本曹尚书侍郎及本厅郎官次第签讫委本厅郎官讨寻公案会问事节相度道理检详条贯下笔判云今欲何如施行次第通呈侍郎尚书若郎官所判已得允当则侍郎签过判准应奏者直奏上应行下者直行下即未得允当者委侍郎尚书改判事之可否者决于本曹长官其文字分付本厅郎官之时委本曹长官随事大小作限若有稽迟即行纠劾若委的有事故结絶未得者申长官展限吏部尚书如旧日判东西审官院左选侍郎如旧日判流内铨右选侍郎如旧日判三班院户部长官如旧日三司使刑部如旧日审刑院旧日本司文字止直奏直下今欲令六曹长官准此更不经由仆射左右丞郎更改条法或奏乞特旨谓如刑部刑名疑虑或情理可悯或情重法轻特免停替编配之类或事体浩大或理有可疑非六曹所能决者聴诣仆射左右丞咨目或具状申都省委仆射左右丞商议或上殿取旨或头签札子奏闻或入熟状或批判指挥其诸色人词状并只经本曹长官呈过尚书侍郎本厅郎官次第签判押判决一如朝廷降下臣民所上札子次第施行若六曹不为收接及乆不结絶或判断不当即令登闻鼓院进状降下尚书省仆射左右丞判付本省不于狱官员看详定夺若显有不当即行纠劾所贵上下相承各有职分行遣简径事务办集十一月三省言寄禄官分左右两等进士出身皆左字余人皆右字诏从之五年九月复置集贤学士苏辙言今日监察御史乆缺四员恐非治世之事唐置御史属官皆自举本朝以耳目之官不欲执政用私人以防壅蔽今乞稍改近制今台官次第二任知县人不至执政自用台官六年四月杨畏为殿中侍御史时吕大防刘摰各有异志欲得畏为助赵君锡荐畏实摰风旨也畏卒助大防击挚云六月诏国史院置修撰官二员内长官兼知院事闰八月集贤院学士自官制行不复除至此李周始为之寻诏集贤院学士如曽任权侍郎以上人充者班列在大中大夫上七年十二月诏六察案复置监察御史三员分领先是元丰八年冬减监察二员令殿中侍御史兼领而察官亦许言事至是复之太常言本朝因唐之旧以御史为监察使轮知太常礼院监礼近来以博士为献官遂罢监礼惟御史专视礼事御史缺官则无所督察乞以博士监礼从之八年三月侍讲学士范祖禹为翰林学士祖禹言冯京除侍讲学士后为翰林学士不兼侍读司马光吕公着以翰林学士兼侍读叔祖镇以翰林学士兼侍读皆不兼学士之职臣不期岁得两学士有所未安臣当辞免六月尚书左丞梁焘同醴泉观使故事非宰相不除使乃置同使之名使焘领之
　　绍圣元年三月来之邵言集贤院学士立班杂压在中散大夫上二年常安民言修立权侍郎迁徙法三省应奏权侍郎自起居郎起居舎人侍御及尝修撰除者满二年取旨除正给舎言寄禄法分左右辖细转法者未尽合行究补乞存此三等分左右禁并废罢从之四月诏职事官罢带职非职官仍旧带易集贤院为殿直院为直秘阁集贤校理三年四月宣徽使因官制废罢以事分隶省寺元佑三年复置并无所治之事诏罢宣徽使四年十二月陈次升为御史章惇蔡卞令颜林致悃曰若相助何患不得美官次升曰知守官而已卿乃为执政风旨耶他日曽布谓上曰次升毎事与执政为敌上曰诚无所附丽
　　元符元年十二月诏元佑复置翰林侍读侍讲学士指挥更不施行
　　徽宗
　　大观二年右正言蔡居厚以谏省独员言臣专任言责闻见单寡乞更授两员以广言路五月诏中书舎人谏议大夫制系红犀带不佩鱼
　　崇宁三年故事起居郎并舎人视外朝则对置若燕朝轮日舎人林摅曰上谓对书言动不应以内外朝异例从之
　　政和元年十一月旧制文臣借绯紫皆不佩鱼王诏言监司守位不佩鱼与例无别诏始许佩鱼二年六月复置宫观官及増置县以前减冗员罢故也九月诏以太师太傅太保为三公少师少傅少保为三孤又以左右辅弼太宰少宰易侍中中书令左右仆射之名又诏武选官称以通侍王侍中亮中卫拱卫左武右武大夫至下班祇应以阶易名四年诏武横行増置大夫通旧为十三阶郎亦如之宣和七年诏依元丰制复置尚书令虚而弗除三公但为阶官无得令三省
　　钦宗
　　靖康元年诏台谏官当出亲擢不用丞相荐人立为定制罢亷访使者复走马承受十一月依元丰制改太宰少宰复为左右仆射

　　兵制损益

　　太祖
　　建隆二年五月甲戌诏令殿前侍卫司及诸州长史部兵骁勇者升其籍老弱怯懦者去之初置剰员以处退兵十一月周广顺初镇州诸县十户才勇者一人为弓箭手余九人资以器械刍粮是岁诏释之凡一千四百人【此据两朝兵志】三年七月先是云捷军事有伪刻侍卫司印者捕得斩之上曰诸州军比加简练尚如此不逞耶庚辰命捜索悉配海岛于是奸猾敛迹十一月甲子又大阅于西郊上谓近臣曰晋汉以来卫士不下数十万然可用者极宽朕须按籍而阅之去其冗弱又亲校其撃刺骑射之艺令悉为精鋭故顺时令而讲武焉十二月诏自万户至千户各置弓手有差从赵普言复置县尉故也
