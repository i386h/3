<!-- { "loadSidebar": true } -->

　　皇佑明堂之议

　　皇佑二年春先是宋庠建议以今年当郊而日至在晦用建隆故事宜有所避因请季秋大享明堂乙亥帝谓辅臣曰明堂之礼由汉以来诸儒议论不同将安适从文彦博曰此礼之废久矣俟退而讲求其当自圣朝行之三月戊子朔诏罢今年冬至亲祠南郊之礼以九月择日有事于明堂帝谓辅臣曰明堂者布政之宫朝诸侯之位天子路寝乃大庆殿是也况明道初合祀天地于此今之亲祠不当因循尚于郊坛寓祭己丑诏以大庆殿为明堂
　　癸丑诏以季秋辛丑大享明堂先是礼官上王者郊用辛葢取斋戒自新之义又通礼祠明堂亦用辛遂下司天择日将用辛亥葢九月二十七日也丙辰宋祁上明堂通议二篇自序畧曰上薄三代旁捜汉唐礼之过者折之说之谬者正之以合开寳一年之典辅佐一夜观书之勤其书内降出寻复有诏进入乙丑内出详诏明堂之礼前代并用郑康成王肃两家义统兼祭昊天上帝已为变礼祖宗以来三岁一亲郊即徧祭天地太祖雩祀太宗真宗祈榖二祀本无地祗位当时正合祭天地祖宗并配而百神从祀今祀明堂正当亲郊之期而礼官所定止祭昊天上帝不及地祇配坐不尽祖宗未合三朝之制况比年水旱地震稼穑不登移郊为大享葢亦为民祈福宜合祭皇地祇奉太祖太宗真宗并配而五帝神州亦亲献日月河海诸神悉如圜丘祀因谓文彦博曰礼非天降地出缘人情尔礼官习拘儒之旧传舍三朝之成法非朕所以昭孝息民也彦博曰惟上圣至明为能达礼之情适礼之变非臣等所及翌日彦博奏诏书所定亲献之礼周于五天帝神州比圜丘之位陟降而劳请命官分献帝曰朕于文祀岂敢惮劳也礼官议从祀神位未决复谕曰郊坛第一龛者在堂第二第三龛者设于左右夹庑及龙墀上在壝内外者列于堂东西厢及后庑以象坛壝之制仍先绘图以闻壬申诏辅臣与礼官设神位于大庆殿上五室内太室中北昊天上帝位皇地祇在左皆南面一祖二宗在东西面黄帝在太皇帝西南北面人帝在左少退青赤白黒帝各从本室人帝在左少退神州地祇日月北极天皇大帝并设于五室之间其位少退五帝神州日月北极天皇于郊坛为第一龛位五官勾芒以下设于明堂庭中少东南别为露幄五帷十二次紫微垣内官五方岳镇海渎岁星真枵钩星以七十二位于东西夹庑上版设于郊坛为第二龛位二十八舍黄道内天宫角宿摄提五方山林川泽以下二百七十九位于丹墀龙墀道东西版设于郊坛为第三龛位黄道外天官及众星五方坟衍原堤以下四百九十六位并东西■〈户外瓦内〉周环殿后版设以北为上于郊坛为内壝之内外位仿古明堂之制又稍与坛壝位叙相传云初礼官言按通礼昊天配帝用苍牲二五帝五人帝各依方色用牲十缘国朝南郊虽神位至多亦止用犊四羊豕十六今明堂请用七犊以荐上帝配帝五方帝羊豕各五荐五人帝既报可寻诏合祭并侑及亲献五帝神州礼官请更増四犊凡用犊十一羊豕悉依郊例各用十六荐日月以下从祀神位从之五月丁亥朔礼院上新作明堂神玉及璠玉初上谓辅臣曰前代礼神有祭玉璠玉今独有璠玉无乃于祀典阙乎沙州适贡玉乃择其良制为琮玉等九器其黝璜尤粹温祭玉之备始于此唐太常卿王起以当时祀事用璠玉下有司作礼神玉于是造琮璧止用璠玊等九器祭毕藏之唐以来玉已不偹甲午礼院上明堂五寳制度图丁酉明堂礼仪使言将来行礼请皇帝初诣昊天上帝位次皇地祇青赤黄白黒神州地祇位奠玉币次诣太祖太宗真宗位奠币酌献之序如之又言明堂所用之乐皆当随日用律从之九月庚戌诏乐曲名常祀同者更之六月己未内出御撰明堂乐八曲以君臣民事物配属五音凡二十音为一曲用宫变征变者天地人四时为七音凡三十声为一曲以子毋相生凡二十八声为一曲皆黄锺为均又明堂月律五十七声为二曲皆无射为均又以二十声二十八声二十声为三曲亦无射为均皆自黄锺宫入无射如合用四十八五十七声即依前谱次第成曲其征声自同本律及撰鼓吹警严曲合宫歌并隶于太常【周明堂乐见乐门】秋丁未上封者言明堂酌献五帝清安之曲并用黄锺一均声此乃国朝帝祀五时迎气所用旧法若于亲行大飨即所未安且明堂之位木室在寅火室在已金室在申水室在亥葢木火金水之始也土室在西南葢土王之次也既皆用五行本所王之次则献神之乐亦当用五行本始律各从其音以为曲其清安五曲宜以无射为均大簇为角献青帝大吕为征献赤帝林锺为宫献黄帝夷则为商献白帝应锺为羽献黒帝诏两制官同太常议上尧臣等言大享日迫事难猝更诏俟过大礼详定以闻八月子孙奏荐恩泽以大享为罢自知杭州范仲淹奏建昌军草泽李觏撰明堂图义觏能研精经训会同大义按而视之可以兴制今朝廷行此盛礼千载一辰何斯人之学上契圣作谨具录以进庶讨论之际有所补助诏送两省看详称其学业优博授试大学助教丙寅草泽郑叔豹上宗祀书三卷述明堂制度及配享冕服之义丁丑诏立冬罢祭神州地祇初礼院以黒帝及神州地祇皆当合祭于明堂请罢立冬之祭上以四时近气不可辄止罢祭神州地祇时积雨弥旬帝请祷禁中甲辰斋于文德殿天日澄霁人情胥说【己酉朝飨景灵宫庚戌享大庙辛亥大享于明堂以太祖太宗真宗配从祀如圜丘大赦文武职官及分司致仕官并特与转官内臣入仕十年亦迁改即不为永例冬十月丙寅大宴集英殿以明堂礼成饮福也辛未诏宰臣文彦博宋庠参政高若讷检讨王洙编修大享明堂记皇佑三年春丙戌文彦博等上明堂记三十卷纪要二卷上为之序镂板以赐近臣】编修官王洙加史馆修撰仍俟知制诰有阙除之

　　康定元昊扰边

　　仁宗皇帝明道元年冬十一月定难节度使守太傅尚书令兼中书令西平王赵德明封夏王徳明凡娶三姓卫慕氏生元昊性凶鸷残忍面圆高凖长五尺余少时衣长袖绯衣冠黒冠佩弓矢从卫步卒张青葢出乗马以二旗引百余骑自从晓浮屠学道蕃汉文字桉上置法律书常携野战歌太一金鉴诀忽引兵袭夜落隔可汗王破之夺甘州数谏德明毋臣中国德明辄戒之曰吾久用兵终无益徒自疲耳吾族三十年衣锦衣绮衣此圣宋天子恩不可负也元昊曰衣皮毛事畜牧畨姓所便英雄之生当王霸耳何锦绮为既陷甘州复举兵攻拔西凉府未踰时德明死元昊继立延州以诏辍视朝三日赠大师尚书令兼中书令命开封府判官度支员外郎朱昌符为祭奠使六宅副使内侍押班冯仁俊副之赐赙绢七百疋布三百疋副以羊麫上尊酒将葬赐物称是皇太后所赐亦如之帝与皇太后为德明成服于苑中百官奉慰
　　癸亥制授元昊特进检校太师兼侍中定难节度夏银绥宥静等州观察处置押蕃落使西平王以司封员外郎判开拆司杨吉为旌节官告使礼宾副使朱允中副之元昊既袭封即阴为叛计时改元明道而元昊避父名辄称显道于国中虽奉贡然僭已萌矣初对使者设度自尊大而吿徙坐即宾位不为屈又闻屋后有数百人锻声知其必叛独畏懦不敢言吿允恭子也丙申诏苏州所没丁谓庄田还给其家仍以其子前内殿承制珝为供奉官
　　景佑元年赵元昊始冦府州闰六月乙丑府州言昊自正月后数入冦诏并代部署司严兵备之秋七月先庆州柔逺蕃部巡检嵬通领兵入夏州界攻破后桥新修诸堡是月赵元昊率万余众来冦称报仇沿边都廵检杨遵柔逺寨监押卢训以骑七百战于龙马岭败绩环庆路都监齐宗矩走马承受赵德宣宁州都监王文援之次节义峰通事蕃官言虏多伏兵不可过壕宗矩不听伏兵发宗矩被执久之以宗矩还诏永兴军劾宗矩等败军状以闻八月徙刘平为环庆路副都部署上初擢平为四厢谓左右曰平所谓诗书之将也平在定州常建言臣前在陜西见元昊车服僭窃势且叛矣宜严备之不听及是又戒平曰知卿有将畧所委以边寄卿其勉之加赐钱百万十月赵元昊自袭封始为反计多招纳亡命峻诛杀以兵法部勒诸羗始衣白窄衫毡冠红裹顶冠后垂红结绶自号嵬名吾祖凡六日九日则见官属其伪官分文武或靴笏幞头或冠金帖镂冠绯衣金涂银黒束带佩蹀■〈爕〉穿靴或金帖纸冠间起云银帖纸冠余皆秃髪耳重环紫旋襕六垂束带佩解结锥短刀矢弓韣乗鲵皮鞍打跨钹拂民庶衣青绿用此以别贵贱元昊初制秃发令先自秃发及令国人皆秃髪三日不从令许众杀之毎欲举兵必率酋豪与猎有获则下马环坐饮割鲜而食各问所见择取其长是岁春始冦西边杀掠居人下诏约束之私改元曰开运既逾月乃更广运其母氏族人山喜谋杀元昊事觉元昊酖其母杀之沉山喜之族于河遣使来吿哀诏起复镇军大将军左金吾卫上将军员外置同正员以内殿崇班阁门祗候王中庸为致祭使兵部员外郎兼起居舍人郭劝为吊赠兼起复官吿使元昊赂遗劝等百万劝悉拒不受屯田员外郎张亢者奎弟也豪迈有竒节常通判镇戒军上言赵德明死其子元昊喜诛杀势必难制宜亟防边论西北攻守之计章数十上上欲用之会丁母忧景佑二年十二月赵元昊遣苏诺尔将兵二万五千人攻嘉勒斯赉败死畧尽苏诺尔被执元昊又自率众攻牦牛城一月不下既而诈约和城开乃大纵杀戮又攻青唐安尔宗噶尔带星岭诸城嘉勒斯赉部将安子罗以兵十万絶归路元昊画夜战二百余日子罗败然兵溺宗噶尔河及饥死过半元昊又尝侵嘉勒斯赉并兵临河湟斯赉知众寡不敌壁鄯州不出阴间元昊颇得其虚实元昊已渡河挿旗帜志其浅斯赉潜使人移植深处以误元昊及大战元昊溃而归士视帜渡溺死十八九所卤获甚众嘉勒斯赉来献朝廷议加斯赉节度使同知枢密院韩亿以谓二冦皆藩臣今不能谕令解仇乃因捷加赏非所以御四夷也议遂寝
　　景佑三年冬赵元昊自制蕃书十二卷字画繁冗曲屈类符篆教国人纪事悉用蕃书私改广庆元年再举兵攻回纥陷瓜沙兰三州尽有河西故地将谋入冦恐嘉勒斯赉拟其后复举兵攻兰州诸羗南侵至马衔山筑城瓦川会留兵镇守絶吐蕃与中国相通路
