<!-- { "loadSidebar": true } -->
　　绍圣元年二月丁未户部尚书李清臣守尚书侍郎兵部尚书邓温伯守尚书左丞清臣首倡绍述伯温和之乙亥吕大防知颖昌府后二日改知永兴军大防位宰相踰六年羣怨交归及宣仁圣烈姑祔庙御史来之卲乞先逐大防以破大朋党因疏神宗所简之人章惇安焘吕惠卿等以备进用大防亦求去位上亟从之三月苏辙依前官知汝州先是辙言臣伏见御试策题歴诋近岁行事有欲复熙宁元丰故事之意臣备位执政不敢不言然臣窃料陛下今无此心其必有人妄意陛下牵于父子之恩不复深究是非逺虑安危故劝陛下复行此事所谓小人之爱君取快一时非忠臣之爱君以安社稷为悦者也臣窃惟神宗皇帝以天纵之才大有为之志其所设施度越前古葢有百世而不可改者矣臣请为陛下指陈其畧奏入不报辙言臣近以御试策题有欲复熙宁元丰政事之意寻具札子论先帝所立政事见今遵行已自非一其间事有过差元佑以来随宜修政以安天下者正是子孙孝敬之人未审陛下以臣言为然否议者谓元丰之事有可复行而元佑之政有所未便臣愿陛下明诏臣等共商议见其可行而后行审其失而后罢深以生民社稷为意勿为此忽则天下之幸也辙既再具札子上固不悦李清臣邓伯温又先媒孽之及面论上益怒遂责辙曰人臣言事何所害但卿昨奏谓机事不可宣于外宜秘而不出今乃对众开陈但以汉武帝事上比先帝引谕甚失当辙曰汉武帝明主也上曰卿所奏称汉武帝外事四夷内兴宫室立盐鐡榷酤均输之法其意但谓武帝穷兵黩武末年下哀痛之诏此岂明主乎辙恐动趋下殿待罪上声甚厉范纯仁独进曰史称武帝雄才大畧为汉七制之主辙果以比先帝非谤也陛下亲政之初进退大臣当以礼不宜如此急曓上怒稍霁辙举笏谢纯仁曰公佛地位人也归家亟具奏曰今者偶因政事怀有所见辄欲倾尽以报知遇而天资闇冥不达机务论事失当冐犯天威不敢自安伏乞圣慈怜臣不识忌讳出于至愚少寛刑诛特赐屏逐以允公议诏苏辙除端明殿学士知汝州呉安诗以行苏辙制词不当罢起居郎夏四月左朝散郎张商英为正言商英前自开封府推官出为河北西路提点刑狱元佑四年五月改江南西路转运副使又徙淮南踰五年不复召于是始擢谏官故商英攻元佑大臣不遗余力商英常奏疏论风俗曰我神考发明道德之意以作成人材同一风俗大志未集神灵在天宣仁圣烈太后保佑陛下托心腹于辅弼寓视听于台谏而势利之下是非蠭起阿谀附会一旦乌合或上叛君亲之恩或下背师友之训或小合传缄白昼告急或手扇障面交半造门或包苴结私第之欢或伏地修门生之敬于是浮言竞作鄙诈交兴川洛异党秦汶分朋拨而后动谓之平字大而无见谓之青大虽交通相纽谓之八闗阴私架造谓之五鬼谁何门户谓之纳闹抱待具足谓之小鬼舍所亲而去谓之过房失所合而还谓之归宗伺察报探谓之灭门臣愚欲愿陛下以臣此章降手诏戒励掲之朝堂风示四方庶几薄恶之风浸息醇醲之化日孚易曰君子以居贤德善俗其在兹时乎庚戌曽布为翰林学士蔡京权户部尚书黄履为龙圗阁直学士壬子御史虞策言吕惠卿等指陈苏轼作诰词语涉讥讪望劾实施行殿中侍御史来之邵言轼臣先朝久以罪废至元佑擢为中书舍人翰林学士轼凡所作文字讥斥先朝援古况今多引衰世之事以快忿怨之私行吕惠卿制词则曰忿建青苗次行助役均输之政自因商贾手实之祸下及鸡豚茍有蠧国而害民率皆攘臂而称首行吕大防制诏则曰民亦劳止愿闻休息之期撰司马神道碑则曰其退如洛如屈之陂泽凡此之类播在人口者非一当原其所犯明正典刑制诰落端明殿学士兼翰林侍读学士依前左朝奉郎知英州制词中书舍人蔡卞所草也范纯仁言臣方在病假仍乞罢免朝廷之事不合与闻然有未尽之诚上觊少禆圣听窃见全台言苏轼行吕惠卿诰词言渉诅谤伏缘熙宁法度出于谏议之臣又州县奉行之际多有过当轼因行辞之际遂至过诋惠卿令台章览归先朝于事体不便况今来言者多是垂帘时擢居言路之臣当时畏避不即纳忠今日观望始有弹奏若便施行其说亦恐玷垂帘之明圣妨陛下纯孝之至德髙士敦昔在成都曽有犯罪来之邵曽任本路监司畧无举发及至太皇上仙髙士敦特肯改官来之邵方以前事弹奏又苏轼方执政时曽为人所弹击言者寻皆黜谪当时台谏畧不辨明及苏辙得罪便云所谪太近吐刚茹柔率多此类使朝廷赏罚过中莫不由此又言吕惠卿上谪时李清臣方为左丞若言渉讪谤清臣岂肯书诰行出今旧臣惟有清臣在此更乞询访不听范祖禹为龙圗阁直学士知陜州先是祖禹屡请补外上曰不须入文字执正官有阙明苏辙责改州祖禹再上章请郡不许葢上欲以祖禹代辙也既而沮之者甚众祖禹固求出乃有是命虞策言苏轼罪罚未当诏轼降充左丞议郎闰四月戊寅新差提举荆南湖路常平茹东济仍旧通判沧州言者论东济常露刘挚私简以示杨畏险薄无行人所不齿故也甲申安焘转一官为门下侍郎乙酉吕惠卿知苏州刘拯言宣仁常谓宰相曰编修实录官毋任先朝曽责降者葢虑谤书一成不可改追也是时权臣擅政虽差邓温伯陆佃林希曽肇以应宣谕已而遂去以吕公着之壻司马光之门人范祖禹苏轼之门人张来秦观代之至于吕公着常平法失天下心若韩琦因人心如赵鞅举甲以除君侧恶人不知陛下何以待之先帝恐其诬忠以胁君也令词臣明言其故黜知颍州闻公着提举实録日谓无此语令史官改之请重审阅其间书不以实辄移易増减情渉诬诋以闻乞重行黜责以正国典从之又言苏轼敢以私忿形于诏诰中厚诬丑诋轼于先帝不臣甚矣王德谦愤其诬诋之甚上书言之旋被遣斥以死秦观浮薄小人影附于轼前请轼之罪褫观职任以示天下后世诏苏轼合叙复日不得与叙复秦观落馆阁校勘添差监处州茶盐酒务左正言上官均言臣窃见宰相吕大防天姿强很怀邪逆国常与御史中丞苏辙阴相依附同恶相济伏愿陛下察究本末出自睿断特加施行以明示朝廷好恶判别忠邪以正纲纪然后朝廷尊而天下安此国家先务惟陛下畹神采择五月章惇请责弃地议臣司马光文彦博而下凡十一人张商英请责降合祭议臣章惇擅政恶闻上官均异论罢其言职己未侍郎杨畏为吏部侍郎吕大防既超迁畏礼部侍郎畏知大防当去章惇必复用时惇居苏州有张横者惇妻之侄也惇方丧其妻横往吊畏先托横致意云畏度事势轻重因吕大防苏辙以逐刘摰梁焘辈又欲并逐大防及辙二人觉知遽罢畏言职畏迹在元佑心在熙宁元丰首为公阔路者及惇赴召百官郊迎畏独请间畏自陈述语多质大防有直省官闻之叹曰杨侍郎前日謟事吕相公亦如今日见章相公也惇信其言故有还迁畏吏部六月御史黄履言吕大防刘挚梁焘当垂帘日俱为柄臣焘先鼓唱邪言呉居厚继陈诗注刘安世等遂共攻之执政既主于中仍役蔡确岭外累遇恩沛不令生还家有慈亲终不可得见死非其罪中外愤叹自陛下躬临机务洞照奸诬浸复擢官于泉壤窃谓遭横逆者既伸忠愤力排陷者未正典刑宜加显黜以允公议左司谏翟思言吕大防等擅作威福相与诬窜吕惠卿蔡确乞各正罪犯至今未闻施行窃以治道莫要于辨忠邪莫先于明赏罚忠虽见赏而邪不加罚则无以消伏奸慝望出睿断以慰公议左正言上官均言近具札子论奏前宰相吕大防苏辙擅操国柄不畏公议引用柔邪之臣如李之纯擢为御史中丞杨畏虞策来之邵等皆任为谏官御史是四人者倾险柔邪嗜利无耻其所弹击者皆受吕大防苏辙密谕或附会风旨以济其欲窃覩陛下自亲机务收还权柄其大防辙党人十去其七八然杨畏等六人尚居清要未快士论伏望陛下察考吕大防苏辙擅权欺君之罪推究杨畏等朋邪害正趋时倾覆之恶谴责黜免正典刑以示天下右正言张商英言先皇帝盛德大业超絶今古而厌代之后司马光吕大防吕公着刘挚又援引朋党以行机议至如罢免役法则曰有掲簿定差四字下诏求直言则专赏讪谤之人置诉理雪罪犯则尽自熙宁元年以后弃渠阳州县则甘言猥语无所不至凡详定局之所建明中书省之所勘会户部之所行遣言官之所论列词臣之所告命指摘扶剔鄙薄嗤笑当垂帘之际内臣之得志者剪除陛下羽翼于内执政之用事者击逐陛下股肱于外天下之势殆哉岌岌乎望陛下三省禁中检会前后章疏付臣看详签贴奏上陛下与大臣勘酌而可否焉张商英吕恵卿讼蔡确之寃刘极请复蔡确官从之又言吕大防八罪诏吕大防降知随州侍御史来之邵言先皇帝熙宁初属任宰相王安石造立法度以惠泽天下后世司马光入持政柄擢刘挚为侍御史王嵓叟朱光庭引在言路结成党羽宰相自确而下尽力排逐先帝顾命大臣去之畧尽而陛下孤立于上矣先朝法度次第废革先帝二十年积功累行为之一空矣以先朝赏罚为不中理则悉听诉理刘挚罪无轻重率从原减由是先帝擢用之人往往闲废而光之党分布中外矣以先帝财用为得之非义则凡市易贷缗不以本息一切损放如何比积米九百万斛一日散之几尽凡此者出于司马光之意而假以刘挚王嵓叟朱光庭之言方是时先帝陵土未干而光等更唱迭和刬革扫除忠臣义士熟视而吞声无敢谁何光与嵓叟光庭相继死亡独刘摰未殒灭者此实天所以遗陛下今刘摰尚以观文殿学士外领藩镇久稽天诛士论斯郁望曓挚之罪明正典刑上以伸先帝之志下以塞缙绅之望刘挚落学士知黄州御史周秩言挚责怒故也苏辙降知袁州轼惠州安置御史来之邵言轼讥斥先朝故也乙酉中书舍人林希言吏部送到吏部侍郎王钦臣可授寳文阁侍御知制庐州词头按钦臣资性险邪本缘傅会宰相吕大防以致进用大防皆抑而不行大奸方斥余党改窜遂肃清仕路钦臣岂可加以侍从职又付之方面之寄所有制词臣未敢撰进诏王钦臣除集贤殿修撰知和州监察御史刘拯言吕希哲学术无闻出于奏补岂能为陛下发明道德之藴伏望为官择人别与差遣林希言吕希哲出知怀州左司谏翟思言吕大防刘摰苏轼苏辙以讪谤先朝变乱法度擅作威福禠职夺官谪守方州安置岭表中外闻命举皆欣快然司马光吕公着首事发端虽已终牖下赠官美谥自可追夺王嵓叟与摰同恶相济若假以年当窜远域则赠官与子孙恩泽亦当追夺其合志同事有若文彦博范纯仁其背公死党有若安焘刘安世呉安诗韩川孙升等乞各正典刑右正言张商英言宣仁圣烈皇后奉承顾命保佑陛下惟仁旧居深宫惟亲帷慈政事惟公惟惠何常预知吕惠卿擅兴兵甲蔡确贪天之功作诗讪谤等事言臣本以惠卿与司马光争经义有隙构其事以媚光人虑蔡确异时再用必欲杀之以灭口出危语激怒帘箔表里相济行其奸言殛确于新州窜惠卿于建州夫以太皇太后之公平慈惠而羣臣乃导为淫刑滥罚贬死宰相使此曹易地而立于吕武之朝则何所不至哉乞检会禁中臣僚草疏吕惠卿蔡确本家进状集台省官杂议如事出谗构则诬告反坐邦有常刑夫元恶有臣无君亦已甚矣擢其髪而数之不可胜诛陛下虽欲置而不行如宗庙法令何如天下后世何商英又言梁焘范祖禹呉安诗刘安世刘唐老孙升韩川等当元佑初中伤无罪合行窜责焘知鄂州安世知南安军安诗监兖州酒税川知坊州升知房州三省言昨提举修实録吕大防奏仁宗皇帝实录今已成书欲望依例除定本外将见在草沓各一本与提举实录官以备照证外余依前降指挥焚毁元佑六年十月十一日朝旨依诏令吕大防范祖禹将所得草沓封角差得力人管押递铺送赴修国史院送纳如有传写到别本亦同封角送纳或转写与他人即令自陈如辄隠留当行重贬责周秩言恐实录诬罔诸书传后故也三省以周秩所上三章进呈其一曰臣自待罪言职闻奸人邪说久矣其害于政事者有五陛下亲政以来天下之人莫不鼓舞而怀不自安惟元佑死党三十余人而已刘摰恶党已为大防轼辙之党排斥出外今在朝廷者絶微矣惟大防恶党半已出外半犹在京其禁中者近日稍稍逐去其在朝廷者方且日夜经营造谤害事今陛下欲修先帝大业若不尽去恶党则必作奸谋起事端中伤陛下信任之人去草必尽其根勿使滋蔓进读秩章上曰此是何言也宫官有何不可为执政所言亲王私于权臣此尤非也使徐王闻之且不自安如秩趣操甚狂言不中理若置之言职朝廷无安静之理其罢黜之执政初欲换省官上曰与外任遂以守广德军谏官张商英言吕希纯于元佑中常缴驳词头不当及附会吕大防苏轼事上曰去冬以宫中阙人使令因召旧人数辈此可击外廷利害而范祖禹丰稷文及甫并有章疏陈古今祸福以动朕听希纯等又缴奏争之何乃尔已安焘对曰闻文及甫辈上书亦为人所使上曰必苏辙也会中书舍人林希言吕希纯常草宣仁圣烈皇后族人近官诰有曰昔我祖妣正位宸极其言失当及变乱祭祀礼文荐牙盘食等数事乃夺希纯寳文阁待制知亳州如故三省言范纯仁韩维朋附司马光长纵羣凶毁讪先帝变乱法度以肆不逞之心内范纯仁仍首建弃地之议滋养边患诏纯仁特降一官为通议大夫差遣如故韩维已致仕特置不问台御史中丞黄履言前宰相司马光垂帘初朝廷如光执政当时士论翕然称之以谓光真能弼成圣德上报先帝不谓光深藏很戾追忿先朝凡事所行皆为是非夫令法因革固缘时宜岂有一代宪章俱无可取归过于昔刼誉于身此而可容孰为赴者昔唐太宗以封伦稔恶身后始彰美谥赠官尚加追夺伏望以今仿古详酌施行商英又言乞重行刘摰等罪又言王存吕大防为公着志神道碑诬谤宗庙乞并行法御史周秩言司马光视先帝如雠谥曰文正非所以劝后世当正谥号之美恶以惩后世秩又言吕公着不能救正司马光但为子孙急于富贵不避嫌疑而居之及大防刘挚苏轼苏辙皆公着所引为国大奸陛下若不照其奸罪以明天下则公着所处皆为国朝故事以引后世大臣僣窃之祸又言吕大防刘摰苏轼皆落职为知州缘臣奏论大防等所为皆大奸恶今朝廷但薄责而已臣愚以为陛下必欲薄责之则不当以其所论亊为罪名若录其私营不法则其罪不可胜数且摰与辙讥斥不减于轼大防又用轼之所谋所言而得罪轻于苏轼天下必以为非诏司马光吕公着各追所赠官并谥及追所赐神道碑额王嵓叟所赠官亦同追夺知随州吕大防降知黄州刘挚知兖州苏辙知筠州梁焘鄂州居住刘安世南安军居住初章惇用蔡卞议光及公着皆当发冢斵棺三省同进呈许将独不言惇等退上留将问曰卿不言何也将曰发冢斵棺恐非盛事上曰朕以为无益公家遂寝其奏苐令斥去碑文秩又言秦观罪重责轻人言未允处州监当右正言张商英言伏闻吕大防降官知随州内臣陈衍降官监当按衍乃陛下家奴敢与宰臣学士交通干预大政诏陈衍傲很不恭威行宫省遇事専肆多不闻奏同类畏之莫敢指目据其罪恶当伏重诛姑示寛仁未欲寘之极典可追毁出身以来文字除名勒停送白州编管仍抑所在官司差得力人转押前去戊午诏曰送往事居是必全责于臣子藏怒宿怨岂宜上及于君亲朕继体之初宣仁圣烈皇后以大母之尊权同听览仁心诚意専在保佑朕躬自以帘帷之间闻见不能周及故不次以用大臣推心以委政事非独倚任耆艾所冀恢昭圣功司马光吕公着忘累朝之大恩怀平时之■〈角央〉望幸国家之变故逞朋党之奸邪引吕大防刘挚等或并自要涂擢司宰事或迭居言路代掌训词或封驳东台或劝请经幄于左右前后皆尔所亲于时赏罚恩威惟其所出周旋欺蔽表里同符宗庙神灵恣行讪谤朝廷号令辄肆纷更有首信偏词轻改役法开诉理之局使有罪者侥幸下疾苦之诏诱羣小之言诬横敛则滥蠲茍免之逋诬厚藏则妄耗常平之积崇声律而薄经术任穿凿而紊官仪弃境土则谬谓和戎弛兵备则归过黩武城隍保民而罢増浚器械资用而缀缮完凡属经纶一皆废黜人才漓混莫辨于品流党与纵横迭分于胜负务快乗时之愤都忘托国之谋方利亮闇之不言殊非慈闱之本意十年同恶四海吞声敌计得行边方受害昔周王受命召公维辟国之师江右虽微兴宗有易代之叹天下后世其谓朕何朕临朝弗庄视古有愧况复疎逺贱士昧死而献言忠义旧臣交章而抗论迹甚着明法安可私其司马光吕公着吕大防刘挚等各已等第行遣责降讫噫优礼近司朕欲曲全于体貌自奸明宪尔今复逭于诛夷至于射利之徒胁肩成市益从申儆俾革回邪推予不忍之仁开示自新之路除已行遣责降人数外其余一切不问议者亦勿复言有所见行取会实录修撰官已下及弃废渠阳寨人自依别勅处分咨尔羣工明听朕命时司马光等既贬上谓刑惟厥中故降是诏右正言张商英言文彦博皆负国恩伏请检详本末推考是非诏台谏之职义当论列然博年及耄期四朝旧相先皇待遇恩礼至厚宜加阔畧以优老臣可特置不问户部尚书蔡京言神宗皇帝熙宁之初将欲有为于天下得王安石而任之于是置条例司选天下英才设官分职参讲其事兴利补弊功烈昭著元佑以来天下用度浸以匮竭美意良法尽遭诋诬在于今日正当参酌旧例考合得宜以称陛下追述先帝之意以成足国裕民之效然事之可兴者方且毛举岂臣单力所能胜任伏望圣慈检会熙宁中置条例司故事上自朝廷大臣下选通达世务之贤共同考究庶几成一代之业以诏万世其后用是置局修整命张康国邓洵武看详利害事八月诏丁忧人范纯粹降一官知延安府以御史郭知章论其在元佑间尝献议弃安强葭芦呉堡米脂等寨故有是命九月翰林学士蔡卞林希言先帝日歴自熙宁三年三月已后至三年终系元佑中秘书省官孔武仲黄庭坚司马康修纂自熙宁四年已后至七年终范祖禹修纂而黄庭坚司马康范祖禹又皆系修先帝实录官闻所书止与昨修先帝实录相为表里用意増损多失事实缘修国史院已得旨重修先帝实录所有昨来范祖禹等所进日厯臣等伏乞一就看详改正务尽事实使后世考官无所疑惑从之冬十月张商英言愿陛下无忘大臣擅权时章惇无忘汝州时安焘无忘颕昌时李清臣曽布无忘河阳时曽布云臣所不晓或陛下常有绪言上云无之但商英言事多如此过尔十一月御史郭知章黄庆基奏乞贬修神宗实录官甲午三省同进呈台谏官前后章疏言国史院所修先帝实录类多附会奸言诋斥熙寜以来政事乞赐重行窜黜诏祖禹责授武安军节度副使永州安置赵彦若责授安逺军节度副使澧州安置黄庭坚责授涪州别驾黔州安置中丞黄履御史翟思左司谏张商英论具修神宗实录官诬毁先帝为臣不忠二年春正月戊戌左司谏张商英言伏见吏部侍郎杨畏反复迹状前后明白不为公论所与遑遑求为自安之计凡立朝之士稍与已情不通者即指为刘挚党人阴行离间如彭汝砺黄裳叶涛之徒是也议者言来之邵所入章疏稍成文理者皆畏代为方今补坏修废肇开端绪而畏不尽革适足为害欲望圣明考言询行进退施行诏吕大防追夺两官赵彦若范祖禹陆佃曽肇林希并追夺一官除林希在职日浅外曽肇与小郡知州陆佃候服阕与小郡知州黄庭坚特追一官常安民言陆佃亦与修书罪同罚异愿考正其罪曽布具札子言毁废先朝法度之人既已黜逐则前日之良法善政当次第讲求増损施行而国论未常及又言政事非得人不能举若但以私爱憎喜怒为意则人才必难进今既不能公选人才则政事何从而举若不稍复可行之法度则是先朝政事不可行若不可行则毁废之人何以得罪上矍然布因言令使役法已行然成书方上而议论无所折衷蔡京王右忠侍从之选然两人所见多不同执政又未通晓其下官属日相纷争众议施恐未易了昨初降役法但云依元丰八年见行条约行则已曲尽及章惇欲立异本去年秋科纳钱遂展至今年五月役人多已替放又却令候今年放罢只失此两科役钱仅八百余万今臣书既上议论不一将来施行必有不便于人情者元佑所行止谓于人情不便今若不便于人情又何以异二月三省具陆佃元修苏利渉等传进呈乃诏曰陆佃乡田诸生致身禁从擢御史事多歴岁时俯仰顺从媕阿冺黙曲狥羣奸之意茍幸一身之安尔谓有所建明固未尝争论而去谓尔同为讥讪则于今藳不存进退之间风节无取虽言章沓至众弗与容然罪疑惟轻古有成训姑褫延阁用厌师言勉自省循以称矜贷可落龙圗阁待制依前左朝请郎吕大防再降一官从御史刘拯之言也乙亥给事中黄裳言史院一事乃吕大防倡为之罪不当在祖禹庭坚之下岂可轻恕降授大中大夫分司南京安州居住刘拯又论曽肇陆佃等罪责知滁州三月范纯仁知陈州邢恕知青州八月诏吕大防不得引用期数赦恩叙复九月壬寅范纯仁在陈州闻之忧愤累日斋戒上奏畧曰窃见吕大防等窜谪江湖已更年祀未蒙恩旨久困拘囚其人或年齿衰残或素萦疾病不谙水土血气枯衰骨月分离举目无告将恐溘先朝露客死异乡不惟上轸圣怀亦恐有伤和气仰惟陛下圣心仁厚天纵髙明法大舜之用中建皇极而在宥毎颁赦令不问罪辜至于绞斩重囚髠黥徒隶咸蒙赦宥亦许放移岂有股肱近臣簪履旧物肯忘轸恻常俾流离但虑一二执政之臣责其往事嫉之太甚启迪之际不为详陈若非宸衷独断圣虑详思灼见本根絶其萌渐尽屏猜嫌之迹特垂旷荡之恩皆因大礼赦文遂令逐便居住使得自新改过免为覊旅之茔魂奏疏三上批范纯仁立异邀名落职知随州壬戌诏御史常安民立心凶险处性颇邪置之要路诚非所宜可罢职与监当差遣安民又上言今大臣为绍述之说者其皆实借此名以报复私怨一时朋附之流从而和之遂令已甚张商英元佑时上吕公着诗求进其言谀佞无耻士大夫皆传笑之及为谏官则上疏乞毁司马光吕公着神道碑周秩在元佑间为太常博士亲定司马光谥为文正及近为言则上疏论司马光吕公着乞斵棺鞭尸陛下察此辈之言果出于公论乎故凡劝陛下绍述先帝者皆欲托先帝以行奸谋谓他事难以惑陛下若闻先帝则易感动故欲快私仇陷良善者须假此以移陛下之意不可不察今权臣恣横朋党满朝言官未尝一言及之惟知论元佑旧事力攻已去臣僚臣荷陛下提拔不敢负恩摧枯拉朽之事臣实耻为之举朝嫉臣诬陷非一臣赋性愚直恐终不能胜朋党之论愿乞外任以避之上开慰而已御史董敦逸奏安民常称二苏文章之士负天下重望不当弹击此乃二苏之党诏罢御史与知军章惇批诏语送吏部与监当冬十月章惇之贬斥元佑旧臣皆以白帖子行遣安焘李清臣与惇争论不已上亦疑惇惇甚恐雍私语惇曰用白帖子有王安石故事惇大喜取其案牍白上惇遂安议谓雍欲以此结惇也然雍竟罢黜十二月知青州邢恕试礼部侍郎孙谔言杨畏反复落职仍知河中府二年正月御史陈次升言绍圣元年七月十九日责降吕大防等勅牒榜节次云至于射利之徒胁肩成市盍从之士俾革回邪除已行责降人其余一切不问议论亦勿复言近者切见汪浃李重等送吏部与合入差追以元佑所献文字得罪则前件勅牓殆成虚文将何以取信于天下今又闻差官编排元佑臣僚章疏命令如此何以示信于人乎所有编排章疏指挥合行寝罢五月孙谔论役法有妨绍述【见绍述门】六月曽布言常立谄王安石而毁先帝情更可诛陈瓘所以忤卞只陛下但以安石为凖绳罗织士类此最为害政况安石之所是勿与先帝不同者非一岂有但以安石为据卞以此得怒而士类莫不以瓘之言为是六月吕大防进职知秦州以元佑中间持边议故也八月丙子诏王嵓叟吕大防等所得恩例及举官并罢梁焘依旧鄂州居住刘世安依旧南安军居住范祖禹责授昭州别驾贺州安置刘世安英州安置因四年上疏论哲宗求乳母事也诏姚勔求不磨勘给事中蹇序辰言其附会诋訾先帝也十二月蔡京辨不附司马光改役之罪【见役法门】四年春诏应绍圣二年十二月十五日类姓名责降人宫观居住及勒停安置分司散官子孙弟侄各不得任本州岛邻州内子孙仍并与次迁逺路分合入差遣已授未赴并见在任人并罢庚戍李清臣出知河中府王存致仕恩例只与一名言者指存元佑初论事附会故也三省言司马光吕公着倡为奸谋诋毁先帝变更法度罪恶至深及凶党同恶相济首尾附会之人偶缘今已身死不及明正典刑亡殁之后尚且优以恩数罪罚未称轻重不伦若谓其已死不问使后世乱臣贼子何以创艾至于告老谢事亦宜少示惩沮制畧曰司空吕公着盗窃虚名躐持宰柄谤毁前烈变乱旧章虽窜殛不及其生而惩创可垂于后可特追贬建武军节度副使仆射司马光阴结中人骤窃宰柄变更良法诋毁先朝潜怀睥睨之邪计欲快倾摇之二心使子孙谬荷国家之厚恩何以为臣子之大戒虽逃显戮当置散司可特贬清海军节度副使故王嵓叟厚诬先帝愚弄朕躬力赞邪谋阴怀异志罪恶曓着神鬼得而诛之虽示小惩未协公议可追贬雷州别驾诏赵瞻傅尧俞夺所赠官韩维孙固范百禄胡宗愈遗表恩例各与两人余悉除夺诏张兢辰罢官以蔡京言其謟事吕大防苏辙故也又诏赵瞻傅尧俞谥诰并追夺三省言近降指挥以司马光等诋先帝变更法度各加追贬谨按吕大防刘摰梁焘苏辙为臣不忠罪与光等朝廷虽常惩责罚不称愆范纯仁又自因别过落职于本罪未甞畧正典刑生死异法无以垂示万世吕大防制畧曰朋奸擅国责有余辜造讪欺天理不可赦其加显黜以正明刑可责授舒州团练副使循州安置刘挚制畧曰向由邪路力附党魁倡和奸谋毁黩先烈不踰数载窃缘宰司公论未平责轻罪重可责授鼎州团练副使新州安置苏辙制畧曰操倾侧孽臣之心挟纵横策士之计始与兄轼肆为诋巇晚同相光协济险恶朕顾瞻岩庙企望裕陵义不敢私恩难以贷可责授化州别驾雷州安置梁焘制畧曰向附凶渠擢在谏职排陷旧弼诋诬先朝荐引羣凶毁弃成法虽从薄责未称明刑可责授雷州别驾化州安置范纯仁制畧曰立异以邀名匿情而趋利议称亲则构诬于宗祖言变法则归过于先朝欺君以助邪谋弃地以开边隙阴连羣枉协济凶渠迄用攀援遂尸宰辅仅从薄谴久逭严诛茍其究免于终身何以示惩于后世可责授武安军节度副使永州安置已上令所在差官伴送前去经过军州交替刘奉世制畧曰曩以小官附会奸党凶险狡狯莫与汝齐有司失刑众论未允可落职分司南京郴州居住韩维制畧曰爰自初政实登近司首赞邪谋厚诬先烈以抑兼并为繁禁以振贫厄为利心恣引亲私助成奸慝比从薄责实拂公言可落职特授左朝议大夫致仕王觌制畧曰资赋佥回善于原借附会奸党毁訾先朝挤陷良善变乱法度可落职依前分司东京通州居住韩川孙升吕陶制略曰顷大奸旧恶相济擅朝而尔挟忿悁为之死党巧诋法度以遂更变之谋歴排忠良以虚顾托之罪积心至此议罪谓何可各依前官分司南京川随州居住升陜州居住范纯礼赵君锡马黙制畧曰顷在初政常跻近班怀藉势乗权之心起背公死党之计傅会邪说専为悦谀无以照奸公论甚郁可各落职依前官纯礼蔡州居住君锡本处居住黙单州居住顾临制畧曰附会凶党力被荐论顷缘洞察于奸谋不使超跻于近列迨司留钥复结罪阉虽因人言常从贬秩责轻罪重众不谓宜可落职依前官管勾洪州玉隆观饶州居住范纯粹制畧曰倾邪险诐出于天资反复导谀忘其父志弟兄唱和协助凶奸变先朝拓土之功成一时蹙国之议失刑既久公论未平可落职依前官管勾江州太平观均州居住孔武仲制畧曰附会奸党躐处要班逮于亲政之初敢为怙终之计失刑既久公论未平可落职依前官管勾洪州玉隆观池州居住王汾制畧曰早以凡才滥居儒馆元佑之际附会诋欺众论喧阗罪状明白可落职依前官致仕王钦臣张来制畧曰尔因缘奸险躐起要班挟持说谋鼓扇凶熖王钦臣可落职管勾江州大平观信州居住来可落职添差监黄州酒务吕希哲吕希纯吕希绩等制曰方其父在则假国威灵为已阀阅及大防用事则密援凶党贾鬻利权并以庸才因致美职宜悉从于贬秩或仍禆于分司庶无轻重失当之刑及夫幸免失刑之士希哲分司和州居住希纯分司金州居住希绩光州居住姚勔制畧曰向附凶邪为出死力沮害良善助成奸谋可依前官分司衢州居住呉安诗制畧曰顷者羣凶聚慝继踵擅朝尔以朋邪窃处谏列鼓扇凶熖附会邪谋逞宿憾以挤劳旧之臣构险语以吐倾摇之议虽常加于薄责尤未正于严刑可责授濮州团练副使连州安置晁补之落职添监处州盐酒知齐州贾易海州盐税程颐放归田里钱勰杨畏并逐人永不叙复郴州编管秦观移送横州朱光庭追贬郴州别驾孙觉赵卨李之绳杜纯并追职及遗表恩例李周追贬已上责词皆叶涛所草也初吕大忠既以所得于上大防可复相见之语告惇及还至渭州因为通判潘适具言适叹曰公失言矣必为深悔大忠寻加职请纳职名量移大防不许于是大防再责循州或曰循州再责上语实激之盖章惇等疑上意欲复进用元佑人故也三年甲申文彦博制畧曰色厉而荏行伪而坚备公师于三朝更将相者四纪忘我大德肆其忿心初迷国以怀谖终朋奸而背善以理财裕民之政为曓刻聚敛之利以经天纬地之勲为冦攘草窃之计有臣若此于义可乎于戏明罚正刑永为垂世之戒彰善瘅恶上慰在天之灵可特授太子太保依前潞国公致仕张茂先梁惟简谭扆赵约内人樊氏并责降闰三月丙戌诏文彦博诸子并解官侍养司马康追夺赠官丁亥诏再责降韩川道州安置孙升汀州安置诏韩忠彦降授充资政殿学士知定州蹇序辰言其元佑初附会奸恶也诏苏轼撰上清储祥宫碑令赵京撰并书壬辰诏责王隠王觌孔文仲鲜于侁呉处厚等郑雍坐谤先朝落职知定州二月又改郑州安焘落观文殿大学士依前官坐蔡京蹇序辰言其奸叶涛坐论安焘不当落职知光州甲辰诏惠州安置苏轼责授琼州别驾昌化军安置范祖禹移送宾州安世移送髙州安置诏毁抺吕惠卿责官诏词以惠卿请也三月壬辰中书舍人同修国史院蹇序辰言朝廷前日追正司马光等前恶明其罪罚以告中外考言观事踪迹诡秘不可备究至其章疏文字散在有司不乗时取索编类岁久沦失或邪党交构有藏毁弃之弊欲望选官将贬责奸臣言行士状编类以示天下后世之大戒从之差给事中徐铎及序辰四月己亥循州安置吕大防卒于虔州辛丑故吕公着追贬昌平军司户参军故司马光追贬朱崖军司户参军壬寅诏范纯仁王嵓叟司马光吕公着赵卨等恩例并追夺并给还因吏部刑部有请也中丞黄履奏乞究王珪罪诏王珪遗表恩例并行追夺珪追贬万安军司户参军五月陈衍男慥梁维简并藉没物业亲戚厚善之人并行责降辛未舍人蹇序辰不草呉居厚告词因言居厚元佑被责本无赃私至绍圣亲政始复收用议者尚以前事为言臣若茍随流俗则示怀利朋奸无以塞区区之忠所深虑者累先帝知人之明违今日绍述之志也望降臣此章与居厚除命行下示好恶以风四方则非独与臣幸甚诏榜示朝堂朕以眇躬获承先构永维休烈盛美欲以昭示万世而顷遭羣奸同逞宿憾兴讹造讪力肆诋排政事人材废毁殆尽夙夜悼惧靡敢或遑思与卿士大夫共承厥志庶几德业传布无穷念今在廷之臣鲜知事君之义从乡原以为善士造虚誉以进无能以容私合党相先以奉法守公为干才智胜任则阘茸共嫉趋向既正则叵测深仇端亮劲挺有特立之操者不见容于众人媕阿回遹持两可之说者必得名于流俗沈溺忘返者险薄可羞乃阴怀私恩显废公议以奸臣所斥逐为当罪所变更为得宜以先帝所造立为不然所褒擢为非当借喻余党幸复甄收务令旧章未能淳一扇为是非不定之论欲开善否更用之端漫托小人之道于难知之中以疑天下之听于未孚之际幸时事之中变庶人心之翕从毎怀及兹良用慨叹朕察言观事灼见邪心欲正典刑当伸儆戒继自今日尔其新之式惩厥愆毕趋于正示以好恶非曰茍然其或怙终必罚无赦咨尔在位尚克敬承秋七月诏许舒州团练副使循州安置吕大防归葬始大防卒于处州上闻大防何以至处州及其家请归塟即许之议者由是知痛贬元佑党人皆非上本意也辛未蔡谓奏臣见文及甫常与邢恕书大逆不道诏蔡京章惇即同文馆究问九月壬子诏曰中外臣僚等并许直言朝政缺失朕亲览虚心以改庶几以消天下之变焉乙夘诏曰朕以眇躬获保宗庙恭典神天翼翼小心罔敢预怠惟恐不德以上干干象今彗出西方灾谴为大天垂变异朕实惧焉用是损膳避朝求言辍燕其敷恩霈荡宥囚辜庶消复于妖祥以导迎于善气可大赦天下于戏遇灾而惧勅命惟几尚赖公卿悉心辅政交修不逮同底于平谘尔多方咸体朕意庚申彗犯天市垣帝座十一月刘奉世兄弟责降中丞邢恕言其倾害顾命大臣故也丁丑诏程颐涪州编管坐与司马光同恶相济也化州安置安焘卒十二月新州安置刘挚卒诏责授黔州别驾涪州安置黄庭坚移戎州安置以避使者亲嫌也
