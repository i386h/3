<!-- { "loadSidebar": true } -->
　　元佑五年五月尚书左丞许将建议当讲祭皇地祗事诏礼部太常寺同共详议当以闻六月礼部太常言奉诏议皇地祗祠典缘郊祭之礼国之大典乞与尚书侍郎两省及侍从官以上同议从之七年三月礼部言诏同议皇地祗祀典准礼中崔公度状切见累次集议未合将来南郊或别行大礼乞用资政殿学士陈荐议依旧合祭天地并从祀百神所自令决集议公度尝言谨按周颂昊天有成命之序曰昊天有成命郊祀天地也又周礼冬至祀昊天上帝于圜丘夏至祭皇地祗于方丘汉武帝郊祀歌曰上天布施后土成穰穰丰年四时荣皆合祭天地于南郊之辞周颂合祭礼之情也周礼时祭礼之文也今时难行即当依旧合祭并依祖宗旧仪为万世不刋之典礼部又言礼部郎中叶祖洽议愿朝廷复明堂五帝之常祀太常少卿盛陶太常博士张献宋景年议若祀昊天上帝兼祀五帝如旧仪得礼之变与祖宗大享之礼前后相成祀典无阙太常博士朱彦请季秋宗祀明堂以配上帝取合诸经于义为允本部看详若宗祀明堂昊天上帝五方上帝以五方人帝王官从祀得礼之变本部缘未奉明旨未敢集议诏并令侍从官及礼官集议以闻九月先是吏部彭汝砺言准勅同议南郊合祭事是非葢未有定先帝钦若承顺天心罢黜邪说是正太常行之歴年中外禔福圣作明述神明欣惬今何疑而欲更之也改命实非可愿惟朝廷慎之重之反之复之务求至当以称先帝所以尊奉神灵之意于是翰林学士顾临翰林侍讲范祖禹等八人议曰王者父事天母事地皆不可以不亲今三年一郊已非古制而北郊未有亲祠之日若不亲见地祗则尊天而不亲地事父而未事母也伏请合祭天地如祖宗故事范祖禹又言初以天地特祭经有明文然自汉以来不能行之千有余年矣宋兴以来太祖郊四太宗郊五真宗郊九英宗郊二神宗郊三皆合祭不合祭者惟元丰一年郊耳陛下他日果能行北郊之礼然后罢合祭未为失也伏乞圜丘合祭依熈宁十年典礼吏部侍郎范纯礼等二十二人议曰南郊合祭天地不见于经王者亲祠天而地则阙焉亦非典礼神宗皇帝考按古议诏罢合祭元丰六年上祀昊天上帝于圜丘配以太宗又诏亲祠北郊如南郊仪仍命有司修定仪注则于承事神祗礼无违者伏请并依先朝已得诏旨施行孔武仲等又请以孟冬纯阴之月诣北郊亲祠如神州地祗之祭权兵部侍郎杜纯请于苑中设望祠位置爟火于坛所俟躬祠南郊之岁则夏至北郊上公摄事每献举爟火诏拜工部侍郎王钦臣议宜如祖宗故事并祭天地一次申谢丕贶曾肇又言伏以天地合祭非先王之礼学士大夫所共知之论者以罢合祭则天子未有亲见地祗之时夏至亲祀北郊则以五月行礼为难欲因南郊并举地祗之祭此于人事以求自便则可矣以此为亲见地祗之实则未也臣愚切谓合祭不可复亲祠不可废但当斟酌时宜省去繁文末节如亲祠之礼无不可为矣壬辰太皇太后垂帘三省进翰林学士顾临等郊祀议太皇太后曰宜依仁宗先帝故事时吕大防言曰天地之祭自汉以来合分不一唐天寳后惟天子亲祀乃合祭于南郊国朝以来大率三岁一亲郊并祭天地宗庙因行赦宥于天下及赐诸军赏给遂以为常亦不可废虽欲岁岁亲行于本坛反不可得今令诸儒献议欲用礼官前说南郊不设皇地祗位惟祭昊天上帝不为无据但于祖宗权宜之制未见其可蘓颂曰今正南郊乞准故事蘓辙曰议者持合祭别祭二说各有所据神宗合祭天地今十五年矣皇帝即位今已八年未尝亲见地祗乃朝廷阙典不可不正范百禄言祖宗皆遵故事每遇南郊并合祭天地神宗以为圜丘无祭天地之理遂诏礼官考求典礼元丰南郊止祀昊天上帝配以太祖先帝所废稽古据今未可轻改也甲午爯进呈大防言今日宜为国事勉行权制候将来议定北郊制度及太庙享礼行之未晩百禄言祖宗圜丘合祭皆是循用后代权时之制神宗皇帝元丰六年南郊不合祭地示乃是复行先王典礼太皇太后曰非不知此葢为国是蘓颂蘓辙郑雍皆言合祭天地自汉唐以来常行自古帝王受命之初未尝不郊见天地翌日三省条具所议奏闻诏依令学士降诏戊戌诏国家郊庙时祀祖宗以来命官摄事惟三岁一亲郊则先享清庙冬至合祭天地于圜丘元丰间有司援周制以合祭不应古仪先帝乃诏定亲祠北郊之仪未之及行是岁郊不设皇地祗位而宗庙之享率如权制朕以凉昧嗣承六圣休德鸿绪今兹禋礼奠币上帝祼鬯庙室而地祗天神久未亲祀矧朕方修郊见天地之始其冬至日南郊宜依熈宁十年故事设皇地祗位以严并贶之报俟郊礼毕依前降旨挥集官详议亲祀北郊事及郊祀之岁庙享典礼以闻八年三月翰林侍读学士蘓轼上圜丘合祭六议畧曰臣恭覩陛下近者至日亲祀郊庙神祗享答实蒙休应然则圜丘合祭允当天地之心不宜复有改更臣窃惟议者欲变祖宗之旧冬至祀天夏至祀地葢以为用周礼也请言周礼以今礼之别古者祀天者三明堂飨帝者一四时迎气者五祭地祗者三飨宗庙者四皆天子亲祭而又朝日夕月四望山川社稷五祀及羣小祀之类亦皆亲祭此周礼也太祖皇帝受天眷命肇造宋室建隆初郊先享宗庙并祀天地自真宗以来三岁一郊必先有事景灵徧享太庙乃祀天地此国朝之礼也夫周之礼亲祭如彼其多岁行之不以为难今之礼亲祭如此其少而三歳一行不以为易其故何也古者天子出入仪物不多其卫甚简自秦汉以来天子仪物日以滋多非复如古之简易也今所行皆非周礼三年一郊非周礼也先郊二日而祭原庙一日而祭太庙非周礼也郊而肆赦非周礼也自后妃以下至文武官皆得荫补亲属非周礼也自宰相宗室以下至百官皆有赐赉非周礼也此皆不改而独于地祗则曰周室不当祭于圜丘此何义也议者必曰今之寒暑与古无异而宣王奋武至以六月出师则夏至之日何为不可祭乎臣将应之曰舜一岁而廵四岳五月方暑而南至衡山十一月方寒而北至恒山亦今之寒暑也后世人主能行之乎所以十二岁一廵者唯不能如舜也夫周已不能行舜之礼而谓今可以行周之礼乎天之寒暑虽同而礼之繁简则异是以有虞氏之礼夏商有所不能行夏商之礼周有所不能用时不同故也宣王以六月出师克纉武功葢非得已且吉父为将王不亲行也今欲定一代之礼为三岁常行之法岂可以六月出师为比乎议者必又曰夏至不能行礼则遣官摄祭祀亦有故事此非臣之所知也周礼大宗伯若王不与则摄位郑氏注曰王有故则代行其祭事贾公彦疏曰有故谓王有疾及哀惨皆是也然则摄事非安吉之礼也后世人主不能岁岁亲祭故命有司行事其所从来久矣若亲郊之歳遣官摄事是无故而用有故之礼也议者必又曰省去繁文末节则一岁可以再郊将应之曰古者以亲郊为常礼故无繁文今世以亲郊为大礼则繁文有不能省者若帷城幔屋盛夏则有风雨之虞陛下自宫入庙出郊冠通天乗大辂日中百舍百卫兵暴露于道铠甲具装人马喘汗皆非夏至所能堪也王者父事天母事地不可偏也事天则备事地则简是于父母有隆杀也岂得以为繁文末节而一切欲省去乎国家飬兵异于前世自唐之时未有军赏犹不能歳歳亲祠天子出郊兵卫不可简省大辂一动必有赏给今三岁一郊倾竭帑藏犹恐不足郊赉之外岂可复加若一年再赏国力将何以给分而与之人情岂不失望议者必又曰三年一祀天又三年一祭地此又非臣所知也三年一祀以疎为阔若独祭地而不祭天是因事地而愈疎于天自古未有六年一祀天者如此则典礼愈壊欲复古而背古益逺神祗必不顾飨非所以为礼也议者必又曰当郊之岁以十月神州之祭易夏至方泽之祭则可以免方暑举事之患此又非臣之所知也夫所以议此者为欲举从周礼也今以十月易夏至以神州代方泽不知此周礼之经耶抑变礼之权耶若变礼从权而可则合祭圜丘何独不可十月亲祭地十一月亲祭天先地后天古无是礼而一歳再郊军国劳费之患尚未免也议者必又曰当郊之歳夏至祀地祗于方泽上不亲郊而通爟火天子于禁中望祀此又非臣之所知也书之望秩周礼之四望春秋之三望皆谓山川在境内而不在四郊者故逺望而祭也今所在之处俛则见地而云望祭是为京师不见地乎此六议者合祭可否之决也夫分祭天地决非今世之所能行议者不过欲于当郊之岁祀天地宗庙分而为三耳分而为三有三不可夏至之日不可以动大众举大祀一也军赏不可复加二也自有国以来天地宗庙嘉飨此祭累圣相承唯用此礼此乃神祗所歆祖宗所安不可轻动动之则有吉凶祸福不可不虑三也凡此三者臣熟计之无一可行之理伏请从旧为便伏望陛下详覧臣此章则知合祭天地乃是古今正礼本非权宜不独初郊之歳所当施行实为无穷之制不刋之典愿陛下谨守太祖建隆神宗熈宁之礼无更改易郊祀庙享以亿宁上下神祗仍乞下臣此章付有司集议如有异论即湏画一觧破臣所陈六议使皆服上合周礼下不为当今军国之患不可袒执更不论当合可与不可施行所贵严祀大典以时定又言臣近奏论圜丘合祭天地非独适时宜亦自然上合三代六经为万世不刋之典然臣不敢必以为是故六议以开异同之端欲望圣旨行下令议者与臣反复诘难尽此六议之是非而取其通者则其论可得而定今奉圣旨但令集议官集议闻奏切虑议者各伸其意不相诘难则是非可否终莫之决臣今欲乞集议之日若所见不同即湏画一难臣六议明着可否之状不得但持一说不相诘难非臣敢自是而求胜也葢亦从长而取通也【范祖禹传云朝廷从苏轼之请令议者相诘难禹遽白吕大防曰当白朝廷酌其可否行之若使其相诘难必致纷争失体于事何补也大防以为然但令礼官集议而已二先已送集轼又言乞湏相诘难寻又罢集议岂用祖禹之言也】夏四月丁巳诏曰朕闻五帝不相沿乐三王不相袭礼世有损益因时制宜惟我祖宗严奉郊庙当遣官摄事皆考合于前文唯奠王亲祠自裁成于大礼每以三岁对越二仪咸秩百神大赉四海迄先帝元丰之末讲方丘特祭之仪葢乃补一代之阙文振百王之隆典朕惟菲德嗣守丕基列圣已行谨当遵奉先朝未举惧不克堪是以昔岁仲冬竭诚大礼神祗享答祖考熈宁前诏有司再加集议犹欲咨度诸儒之论稽叅六艺之文然理既不疑事无可议断自朕志恊于佥言祗率旧章永为成式令后南郊祭天地依元佑七年例施行仍罢礼官详议诏词范祖禹所草

　　太平治迹统类卷二十二

　　●钦定四库全书

　　太平治迹统类卷二十三

　　（宋）彭百川 撰

　　元佑党事始末上

