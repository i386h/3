<!-- { "loadSidebar": true } -->
　　景佑元年十月壬午龙图阁待制燕肃集贤校理李照直史馆宋祁同按试王朴律肃时判太常寺建言旧太常钟磬皆设色毎三岁亲祠则重饰之岁既久所涂积厚声益不叶故有是命帝亲阅视律题其背以属太常肃等即取锺磬刬除考击用律凖按试其声皆合二年二月燕肃等上考成乐器并见工人戊午御延福宫临阅奏郊庙五十一曲因问李照乐何如照对乐音高命详陈之照乃建言王朴律凖视古乐高五律视禁坊乐高二律击黄锺则为大吕击夹锺则为夷则是冬兴夏令春召秋气葢五代之乱雅乐废坏朴创意造律凖不合古法用之本朝卒无福应又编钟镈磬无大小轻重厚薄长短之差铜锡不精声韵失美大者凌小者抑非中度之器相传以为唐旧锺亦有朴所制者轩辕氏命伶伦截竹为律复令神瞽叶其中声然后声应鳯鸣而管之参差亦如鳯翅其乐传之夐古不刋之典也愿听臣依神瞽律法试铸编锺一虡可使度量权衡叶和诏许之仍就锡庆院铸庚申太常博士宋祁上文乐图义二卷夏丁巳李照言奉诏制玉律以候和气请于潞州求上党县羊头山秬黍及下怀州河内县取葭莩从之戊辰命宰相吕夷简王曽都太管勾铸造大乐编锺参政宋绶蔡齐盛度同都大管勾集贤校理李照勾当御乐院邓保信专监铸造仍以内入都知阎文应提举始照既铸编锺一■〈虞〉以奏御遂建请改制大乐取京县秬黍累尺成律铸锺审之其声犹高更用太府布帛尺为法乃下太常制律照因为律管之法以九十黍之量为四百二十星率一星占九抄一黍之量得四星六抄九十黍得四百二十星以为十二管定法庚午诏中外臣僚洎草泽之士知雅乐音律者许所在荐闻或自言侍御史刘系言乐之大本与政化通不当轻易其器愿择博学之士以补卿丞帝善其言不能从也五月李照上九乳编钟图钟旧饰以旋虫改为龙并自创八音新器又请别纔不为编钟辛夘命工往淮阳军治磬石照又言既改制金石则丝竹匏土革木亦当更制以备献享六月左司谏姚仲孙言伏闻改制雅乐俾叶絶音谓旧律太高裁之就下以高形下人固知之然制之或未甚精损之必差其度臣葢不知其得于何道而辄敢变更闻其所为率多诡异至如炼白石以为磬范中金以作钟又欲以三辰五灵二十四孝为乐器之饰臣虽愚昧窃有所疑自祖宗以来考正大乐荐之郊庙垂八十年洪惟先朝备行盛礼燔柴岱岳瘗玉汾睢振前王久坠之风举厯代难行之典岁事之际雅乐具陈用以格神明服景贶先儒审议曽靡间言若一旦轻用新规全出旧制臣切以为不可望特诏罢之止用旧乐时帝既许照制器业已为之且欲究其术之是非故仲孙之章卒不下有司先是太常钟磬毎十六枚为一虡而四清声相承不击乙丑照言十二律声已备余四清声乃郑卫之乐请于编县止留十二中声去四清钟则哀思邪僻之声无由而起也冯元等驳之云钟磬二器非可轻改今照欲损为十二不得其法等以为不可其钟磬十六本周汉诸儒之说及唐家典法所载欲损为十二惟照独见臣以为如旧制便帝令权用十二枚为一格且诏曰俟有知音者能考四钟叫调清浊有司别议以闻辛未御崇政殿召辅臣观新乐景佑二年秋庚子侍御史曹修睦言李照所改厯代乐颇为迂诞而其费甚广请付司按劾之帝以照所作钟磬颇与众音相谐但罢其増造仍诏谕修睦和知杭州郑向言推官阮逸晓知音律正其所撰乐论十二篇并律管十二诏令逸赴阙先是所撰乐书所上言县设建鼓初不考击又无三鼗且旧用诸鼓率多陋敝于是敕冯元等详典故甲辰元等言建鼓四今皆具而不击别设四散鼓于县间击之以代建鼓干德四年秘书监尹拙上言散鼓不详所置之由且于古无文去之便时虽奏可而散鼔于今仍在又雷鼓灵鼓路鼓虽击之皆不成声故常赖散鼔以为乐节而雷鼗灵鼗阙而未制今既修正雅乐宜申敕大匠改作诸鼓使考击有声及创为三鼗如古之制使先播之以通三鼓罢四散鼓如干德诏书奏可康成当八面灵鼔六面路鼓四鼓之数不具于经然神有尊卑其数有多寡隆杀理或然也后元等复奏以殿庭备奏四隅建鼔既随月叶均顾无以节乐而周官鼓人以晋鼓鼓金奏应以施用诏依周官旧法制焉于是县内始有晋鼓矣古者镈钟击为节检而无合曲之议大射有二镈皆乱击焉后周以十二镈相生击之景德中李宗谔领太常总考十二镈钟而乐工相承殿庭习用三调六曲三调者黄钟大簇蕤宾也六曲者调别有隆安正安二曲郊庙之县则环而击之宗谔言金部之中镈钟为难和一声不及则宫商失序使十二镈工皆精习则迟速有伦随月用律诸曲无不通矣真宗因诏黄锺大簇二宫更増文舞武舞福酒三曲至是诏冯元等询考击之法元等奏言后周常以相生之法击之音韵克谐国朝亦用随均合曲然但施殿庭未及郊庙谓宜使十二锺依辰列位随均为节便于合乐仍得并施郊庙轩县以下则不用此制所以重备乐尊王制也诏从之辛酉上作警严曲付太常隶习名曰振容歌从李照之请也寻以名无取改奉禋作景安四佑安五兴安四曲在元年大安曲在元年独元率安当考云己巳崇政殿召辅臣观所作乐上出双鳯管下太常隶习之其制合二管以足律声管端刻饰双鳯施两簧焉时又出两仪琴及十二弦琴二种以备雅乐两仪琴者施两弦十二弦琴如常琴之制而増其弦以象律吕之数又敕更造十弦九弦琴皆令圆其首以祀天方其首以祀地命李照同修乐书丁丑内出景佑乐髓新经六篇赐羣臣其一释十二均二明所主事三辨音声四圗律吕相生并祭天地宗庙所用律及阴阳数配五十二管之长短六厯代度量权衡皆本之于阴阳配之于四时建之于日辰通之于鞮笁演之于壬式遁甲之法九月李照言太常所用祝四面尽时卉未合古制请易以青龙朱雀倮虫白虎元龟以配五方从之又与邓保信作铜方响五架乐工以为不可施用罢之随制内宫县二十簴以大磬代镈钟而去建鼔武后称制改用镈因而莫革及是诏访冯元等曰大磬应何法考击何礼应用癸未元等具言古者特磬以代镈钟本施内宫遂及祭祀考击之法缘诏旨不俾循环互击而立依均合曲之制则特磬固应不出本均与编钟相应为乐之节也诏可丁酉李照为刑部员外郎赐三品服其余迁补有差以造新乐成也初照谓旧乐磬高乃以太府尺为法实比古一尺二寸有竒独任所有更造新器所定黄锺律又声极下乐工歌其韵中无射倍磬又镵破旧钟磬欲一用新器上时博求知音者听照所言音官乐工知不可不敢非之阎文应推言其功故特改官照自造谓今荜篥乃邠诗苇管诗觱发且今荜篥首伶人谓之苇子其名出此于是制大管荜篥为雅乐议者嗤之翰林学士承旨章得象等言宋祁所上大乐图仪其论武舞所执九器经礼举其凡而不着言其用后先故旅进莗作而无终始之别且鼓鼗者所谓导舞也铎者所谓通鼓也錞者所谓和鼓也铙者所谓止鼓也相者所谓辅乐也雅者所谓陔步也宁有导舞方始而参以止鼓止鼓既摇而乱以通铎臣谓当舞入之时左执干右执戚离为八列别使工人执旌最前鼗绎以发之錞以和之左执雅以节之及舞之将成也则鸣铙以退行列筑雅以陔步舞鼗铎錞相皆罢而不作如此庶叶舞仪请如祁所论奏其冬礼官言鲁隠公五年考仲子之宫初献六羽何休范寗等咸谓不言佾者明佾则干舞在其中妇人无武事独奏文乐也江左宋建平王宏皆据以为说故章太后庙独用文舞至唐垂拱以来中宫之县既用镈钟其后相承故仪坤等庙献武舞备金石之乐尤为失礼前诏议奉慈之乐有司援旧典已用特磬代镈钟取阴教尚柔以静为体今乐去大钟舞进干盾颇戾经旨请止用文德之舞奏可景佑三年丙辰诏翰林学士冯元礼宾副使邓保吉与镇江节度推官阮逸湖州乡贡进士胡瑗较定旧钟律瑗海陵人以经术教授吴中范仲淹前知苏州荐瑗白衣召对崇政殿与逸俱命乙未冯元上秬黍新尺别为钟磬各一架六月丙寅礼宾副使邓保信上所制乐尺并龠且言其法本汉志可用合律度权衡诏冯元聂冠卿同校定以闻秋冯元聂冠卿宋祁上景佑广乐记【并官】八月右司谏韩琦言乐音之起生于人心臣初计之不若穷作乐之源为致治之本使政令平简纯熙浃洽海内击壤鼓腹以歌太平斯乃治古之乐可但以气象求乎就达其原又当究今之所急且西北二边久弛备宜缓兹求乐之议移访安边之策急其所急在理为长请下有司且记二家音律法所造管尺钟磬度量存而未行再访天下晓音律者俾之详正而后施用二年迄无至者则将王朴逸瑗保信三法别诏稽古之臣取其中合典志者以备雅奏固亦未晩诏丁度等速详定以闻九月丁度言邓保信所制尺推以筭法类皆差舛不同周汉量法阮逸胡瑗所制用上党秬黍中者累广求尺制黄钟之律今用再累成尺比逸瑗所制又复不同差黍有圆长犬小保信所用者圆黍又首尾相衔逸等止用大者故再考者即不同尺既有差故难以定钟磬今欲数器之制参伍无失则班志积分之法为近逸等以大黍累尺小黍实龠自戾本法保信黍尺以长为分垂合后魏公孙崇所说然当时已不施用况保信今尺以圆黍累之及首尾衔又与实龠之黍再累成尺不同其量器分寸既不合方即权衡之法不可独用诏悉罢之又诏度等详定大府寺并保信逸瑗所制四尺度等言尺度之兴上矣周官璧羡以起度广径八尺袤一寸礼记布手为尺淮南子十二粟为寸孙子十厘为分十分为寸虽存异说莫可适从汉志元始中召天下通知音律者百余人使刘歆典领之是时周灭二百余年古之律度当有存者以歆之博贯艺文晓达厯律筭有所制作宜不凡近考其审度之法云一黍之广为分十分为寸十寸为尺先儒训解经籍引以为义厯世祖袭着之定令然而岁有丰俭地有硗肥就今一岁之中一境之内取黍校验亦复不齐是葢尺之为物果难均一古之立法存其大槩故前代制尺非特累黍必求古雅之器以黍校焉晋泰始十年荀公曾等校定尺度以调钟律是为晋之前尺公曽以古物七品勘之一曰姑洗玉律二曰小吕玉律三曰两京铜望臬四曰金错望臬五曰铜斛六曰古钱七曰建武铜尺当时公曽尺揆校古器焉本名尺寸无差前史称其用意精密隋志所载诸代尺度十有五等然以晋之前尺为本以其与姬周之尺刘歆铜斛尺建武铜尺相合窃惟周汉二代享年永久圣贤制作可取则焉而隋氏铸毁金石典正之物罕复存者夫古物之有分寸明着史籍可以酬验者惟有汉钱而已周云圜法厯载圹逺莫得而详察之半两实重八铢汉初四铢其文亦曰半两孝武之世行五铢下洎隋朝多以五铢为号既厯代尺度屡改故小大轻重鲜有同者惟刘歆制铜斛之法及所铸错刀并大泉五十王莽天鳯元年改铸货布货泉之类不闻后世复有铸者臣等检详汉志通典唐六典云大泉五十重十二铢径一寸二分刀环如大泉身形如刀长二寸货布重二十五铢长二尺五寸广一寸首长八分有竒广八分足技长八分间广二分肉好径二分半货泉五铢径一寸今以大泉错刀货布货泉四物相参校分寸正同或有小大轻重与本志微差者葢当时盗铸既多不必皆中法度但当校其手足肉好广分寸皆合正史者用之则铜斛之尺从而可知矣阅经籍制度皆起周世知刘歆术业之传祖冲之筭数之妙荀公曽之详密既合周尺则最为可法兼详隋牛里仁等议称后周太祖敕苏绰造铁尺与宋尺同以铜钟律以均田度地唐祖孝孙云隋平陈之后废周玉尺用此铁尺律然比晋前尺长六分四厘今司天监景表尺和岘所谓西京铜望臬者葢西汉之物和岘谓洛阳西京乃唐都尔今以货布错刀货泉大泉等校之则景表长六分有竒畧合宋周隋之尺自此论之铜斛与货泉布等尺寸昭然可验有唐享国三百年其制作法度虽未及周汉亦可谓治安之世矣今朝廷必求尺度之中当依汉钱分寸若以为太祖膺图受禅创制垂法尝诏和岘等用景表尺典修金石七十年间荐之郊庙稽合唐制以示贻谋则可且依景表旧尺俟有妙于锺律之学者俾考正之以从周汉之制王林律凖尺比汉钱尺寸长二分有竒比景表尺短四分既前代未常施用复经太祖朝更易其逸瑗保信照所用太府寺尺其制弥长去古弥逺又逸进周礼度量法议欲先铸嘉量然后取尺量权衡其说疎舛不可依用谨考唐文再造景表尺一校汉铁尺二并大泉错刀货布货泉摠十七校上进诏度等以铁尺景表各造律管比验逸瑗升太常新旧锺考定音之高下以闻度等奏非素所习乞别诏晓者摠领校定诏乃罢之而高若讷卒用汉货泉度一寸依隋书定尺十五种上之藏于太常寺厯代尺度长短未录壬辰以镇江节度推官阮逸为掌书记知城父县胡瑗试校书郎初诏逸瑗作钟磬律度按之虽与古多不合犹推恩而遣之
