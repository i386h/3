<!-- { "loadSidebar": true } -->
　　安乐康平室随笔 清 朱彭寿 著


　　● 卷一

　　余旧撰《寿鑫斋丛记》四十卷，分门隶事，大致以征录文献及考证经史词章为主；此外随时纪载者，或谈近事，或溯旧闻，或述家风，或抒己见，兴之所至，信笔即书。虽雅俗兼陈，漫无体例，顾其间零星考订，稍有发明，且于生平身世所经，时亦志其雪泥鸿迹。凡所缀辑，似与渔洋山人诸笔记意趣略同，特素不工文，固远逊其名章俊语耳。爰命儿孙辈别录为卷，而以随笔名之。安乐康平者，为光绪丁未岁除日，蒙恩颁赐春条中语，谨奉以名室，因即取冠简端云。己卯秋日，彭寿自识，时年七十有一。吾邑僻处海滨，壤地褊小，乃人文崛起，往往词坛角艺，有独出冠时者。康熙己未词科，彭羡门少宰（孙）则为一等一名。道光丙戌殿试，族父朵山给谏（昌颐）则为一甲一名；而道光甲申、咸丰己未，两次大考翰詹，则族祖虹舫阁学（方增）与颜雪庐学士（宗仪）亦均以一等一名，不次超擢。说者谓每科新进士三四百人，凡擢大魁者，或擅文名，或工书法，夺标之望，尚不难推测而知。若鸿博特征，词林大考，则高才硕学，盛集一堂，乃竟于名作如林中，辄荷九重鉴赏，褒然举首，众论翕然，不可谓非一乡之盛事矣。

　　先曾祖司勋公，乾隆己亥举人、辛丑进士，选授江西铅山县知县，历调彭泽、瑞昌，迁湖口督捕同知，内擢吏部稽勋司员外郎，掌验封司印。嘉庆十九年，卒于京邸。所著《松乔诗钞》，见郡邑志及家谱中。余尝访求是集，里中故老，无一见者。殆当时未经付梓，仅具原稿，遭咸丰庚辛间寇乱，遂付劫灰矣。偶读法梧门祭酒《存素堂诗集》，载有《嘉庆辛未岁题朱松乔同年饮酒图诗》（按公与祭酒为乾隆己亥乡试同年），乃知公寄情杯酌，饮量素豪，所绘之图，度当时题咏者必多名宿。惜原图佚，无可物色，为之怅然。今录梧门先生诗于此，以存梗概。诗云：“我生不饮酒，而好交酒人。饮酒苟近道，作诗能守真。久病笔墨废，末由卷轴亲。夷宕天地间，颓然鸥鸟伦。回忆三十年，未了平生因。东篱野色足，南亩农事新。君肯携美酒，访我河之滨。六月荷花开，柳阴坐垂纶。苇间伴老渔，不溷车马尘。”本朝承明代旧制，凡授大学士者，必兼一某部尚书，然当时任尚书者，实别有其人，此特兼衔而已。至乾隆中叶，始有管理某部事务名目。迨嘉庆间，遂垂为定例，自觉名实相副，官职分明（自军机处设立后，大学士即不参预机务。

　　内阁承办事件，以逐日票拟各部各省所进题本之批旨，及承发明谕、发钞奏折为大宗，然皆中书分任之，侍读管理之，大学士特受成而已。如无大典礼或大会议，大学士可终年不至内阁，故必兼一管部，方有趋公之地耳。其有兼差甚多者，则以位高望重，别予管领，于阁务无与也）。又国初大学士，分为三院（弘文、秘书、国史）。顺治十六年，改四殿（中和、保和、文华、武英）、二阁（文渊、东阁）。十八年，仍为三院。康熙十年复改四殿。三十八年，又改三殿（保和、文华、武英）、二阁（文渊、东阁）至乾隆十四年，始定为三殿（保和、文华、武英）、三阁，（文渊、东阁、体仁），设大学士四员（以前则自五六员至十一二员不等）。然自三十五年傅文忠恒卒后，保和殿不复置员，故今惟二殿、三阁。至授职名称，则自康熙以来，向无一定。是以某殿某阁，有时竟无其人；而一殿一阁中，转有同时数人并授此衔名者。嘉庆四年以后，始于每殿阁各设一员（第大学士止四缺，故或殿、二阁，或一殿、三阁，均出自圣裁），其名位亦依次递推，至今遂相承弗替矣。

　　本朝满洲、蒙古、汉军诸人，皆分隶八旗，而旗籍亦分次序：首镶黄，次正黄，次正白（此为上三旗），次正红，次镶白，次镶红，次正蓝，次镶蓝（此为下五旗）。凡功臣贵戚，多有由下五旗抬入上三旗者。至入侍宫廷之领侍卫内大臣（为武职正一品），亦惟上三旗有之（每旗二员），他旗则无。本朝未入关以前，凡官员世职，其名称多与今时不同：曰固山额真（即今之都统），曰梅勒额真（又名梅勒章京，即副都统），曰承政（即尚书）、曰参政（即侍郎），曰总兵官，曰昂邦章京，曰精奇尼哈番（即子爵），曰副将，曰梅勒章京，曰哈思哈尼哈番（即男爵），曰参将，曰游击，曰甲喇章京，曰阿达哈哈番（即轻车都尉），曰备御，曰牛录章京，曰拜他喇布勒哈番（即骑都尉），曰拖沙喇哈番（即云骑尉）。今多有不知其名者。文字遇合，各有因缘。余昔从事举业时，窗下所作课艺，每篇无不为六比者。戊子乡试，题为《述而不作，信而好古》，余遵文公集注，以诗书、礼乐、易象春秋，劈分三比；乙未会试，题为《主忠信》，复以主忠、主信、主忠信，劈分三比，皆获中式。盖同中见异，阅者较易刮目耳，然实非正格。凡抡元之作，例不取偏锋也。

　　命之理微，故为圣人所罕言，然五行生克，似有定理。余命中八字五行缺木，每值考试，遇姓名有木旁者，辄蒙赏识。如癸未岁试时，学使为祁子禾夫子世长，禾字从木。戊子乡试时，房师为杨映村夫子毓俊，座师为钱星伯夫子桂森、吴勰丞夫子树梅。杨字、村字、桂字、森宇、树字、梅字，均从木。乙未会试时，房师为周少璞夫子树模，座师为徐荫轩夫子桐、启颖之夫子秀、李芍农夫子文田、唐春卿夫子景崇。树字、模字、桐字、颖字、秀字、李字，均从木，而春之盛德亦为木，亦奇事也。岂五行缺木者，必遇木以玉成之耶？度星学家必有一说矣。文人为士大夫撰墓志传状，于生卒年岁最宜详考，稍不经意，即易传讹。犹忆光绪壬辰八月间，寿阳祁文恪师世长，卒于工部尚书任内，时年六十有九，实生于道光甲申。然旧时所刻乡会试朱卷，则皆作乙酉生，盖循俗例，应试时少填一岁耳（少填岁数，南宋《登科录》中即已如是）。迨接讣告，乃云生乙酉、卒壬辰，享寿六十有九。以生卒干支与年岁计之，殊不相应。余心知其误，然以无甚关系，故往吊时亦未与文恪后裔言及也。后读王益吾祭酒《虚受堂文集》，其所撰《文恪神道碑》，则云生乙酉、卒壬辰，年六十有八，殆仍据讣告所载，而以年岁推算不合，遂减去一岁，俾与生卒干支相符。然文恪实年，则竟遭改削矣。恐他人文集中似此者正复不少。且所叙生卒干支，与年岁不相应者，亦往往有之。偶阅疑年正续诸录，有因年岁不合，辄多方引证，加以说明者。爰举文恪事以破其疑，并为当代文人操觚率尔者勖（又按：吾盐徐忠愍用仪，生于道光丙戌，至光绪庚子七月，以拳匪事遇祸，时年七十有五。乃当时有撰挽诗者，其起句云：“尚书授命时，年已七十六。”使此诗刻集流传，后之阅者以为诗中用六字入韵，其见闻必确，鲜不据为典要矣。因记祁文恪事，附识其误于此）。

　　历代官撰诸书，今行于世者，以宋之《太平御览》、《册府元龟》、《太平广记》、《文苑英华》为最著，然亦不过数种而已（唐之《文馆词林》，明之《永乐大典》均遗佚久矣）。我朝稽古右文，特命儒臣时勤编纂，除平定各地方略专纪一时武功，又《天禄琳琅》、《石渠宝笈》、《西清古鉴》之类，专记内府储藏书籍、字画、金石诸品，兹不胪列外，其最称精要者，如于经义，则有《周易折中》二十二卷、《书经传说汇纂》二十四卷、《诗经传说汇纂》二十二卷、《春秋传说汇纂》三十八卷、《周官义疏》四十八卷、《仪礼义疏》四十八卷、《礼记义疏》八十二卷；于乐律，则有《律吕正义》五卷；（又后编一百二十卷）。于字书，则有《康熙字典》四十二卷、《西域同文志》二十四卷、《清文鉴》三十三卷；于音韵，则有《音韵阐微》十八卷；于正史，则有《明史》三百三十六卷；于编年，则有《御批通鉴辑览》一百十九卷；于史事提要，则有《历代纪事年表》一百卷；于历代通制，则有《续通典》一百四十四卷、《续通志》五百二十七卷、《续文献通考》二百五十二卷；于地理总志，则有《大清一统志》五百卷；于地理分志，则有各省通志（志名及卷数不备录）、《西域图志》五十二卷、《日下旧闻考》一百六十卷；于本朝制度，则有《皇朝通典》一百卷、《皇朝通志》二百卷、《皇朝文献通考》二百六十六卷、《大清会典图说事例》若干卷（按此书历经增修，以光绪中修成者为最备）、《大清通礼》五十四卷、《皇朝礼器图式》二十八卷；于经籍目录，则有《四库全书总目提要》二百卷；（又《四库简明目录》二十卷）。

　　于名物谱录，则有《广群芳谱》一百卷；于理学，则有《性理精义》十二卷；于农政，则有《授时通考》七十八卷；于医学，则有《医宗金鉴》九十卷；于算学，则有《数理蕴》五十三卷、《历象考成》四十二卷（又后编十卷）、《仪象考成》三十二卷；于术数，则有《协纪辨方书》三十六卷（按天时之说见于《孟子》，此书为择日而作，利于民用，故特著之）；于艺术，则有《佩文斋书画谱》一百卷；于类书，则有《渊鉴类函》四百五十卷、《分类字锦》六十四卷、《子史精华》一百六十卷、《佩文韵府》四百四十四卷（又拾遗一百十二卷）、《骈字类编》二百四十卷；于编辑总集，文则有《历代赋汇》一百八十四卷、《皇清文颖》一百二十四卷、《全唐文》一千卷；诗则有《全唐诗》九百卷、《全金诗》七十卷、《佩文斋咏物诗选》四百八十六卷、《题画诗类》一百二十卷；词则有《历代诗余》一百二十卷；于诗文选本，则有《古文渊鉴》六十四卷、御选《唐诗》三十五卷、《宋诗》七十八卷、《金诗》二十五卷、《元诗》八十一卷、《明诗》一百二十八卷、《唐宋文醇》五十八卷、《唐宋诗醇》四十七卷。皆经诸名手，上秉圣裁，精心撰述，不独嘉惠多士，且将昭示方来，钜制鸿篇，洵为前代所未有者矣（又四部外，尚别有《古今图书集成》一万卷）。

