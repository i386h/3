<!-- { "loadSidebar": true } -->
　　施氏曰：缅酋既弑其兄，遂以次杀上左右从官。缅酋将天波至城上，木板锯解，以示城外。上遣人登城遥谕曰：事已不可为矣，从朕文武各官各已见害。城上所锯解者，即沐上公也。朕亦万无生理，可致谢晋王，各自为计；否则，城外当有变矣。王及诸将士皆下马罗拜，大呼痛哭，声振天地。上遥闻，亦哭。次日，晋王愤恨悲号，遂大剿孟坑城外，鸡犬不留而去。自是，人心无主，兵多散去。
　　秋七月，缅人贡物。
　　二十一日，缅人乃修原所，请众人安住，贡米、铜器等物。二十五日，又进献铺盖、银布等物甚厚；乃曰：我王子实无他意，因尔各营在外杀害地方，遂恨入骨，乃众民所为也。
　　上不豫。
　　冬十一月初八日，吴三桂兵至木邦。
　　白文选遣副将冯国恩至木邦侦之，中伏被获。国恩遂降于三桂为向道。
　　十八日，上召总兵邓凯入宫。
　　是日午刻，召凯入宫谕曰：太后病矣，而贼信又急，为之奈何？白文选，朕欲封他为亲王；马宝，欲封他为郡王。
　　吴三桂兵至锡波，白文选奔茶山。
　　二十日，三桂发兵追文选于茶山。
　　二十四日，吴三桂入缅甸境。
　　初，三桂在腾越、宋腮，两遣人通缅酋，使送驾出降；否则，加兵。缅酋益决计谋逆。
　　十二月□□朔，吴三桂兵驻旧晚坡。
　　旧晚坡，在缅城之东。是日，缅相锡真持贝叶缅文降于三桂。其文有愿送驾出城，但祈来兵退扎锡坡；犹虑三桂之袭其城也。
　　初三日，缅酋内叛来，上及皇太后、皇后、皇太子、公主如旧晚坡，缅酋杀华亭侯王维恭。
　　是日未刻，二、三缅官来见曰：此地不便，请移别所。尔国兵将近我城，我处发兵必由此过，恐为惊动。言未毕，数蛮子将上连杌子抬去。太后等悲声震天，行至二百步，乃有轿三乘至。太后等上轿，大、小、男、女毫未收带，步行约五里，渡河到岸，暗黑不识何兵。二更到营，始知为吴三桂矣。初四日，归老营。初五日晓，邓凯匍匐上帐前曰：今日事至此，皇上当行一烈，使老臣得其死所。上曰：固然；有太后在。且洪某、吴某世受我家恩，未必毒及我母子。初六日，拔老营，复转哑哇；欲攻缅城，未遂。初九日晨，发还淇，一路大小俱与马匹。进御膳，用金碗，不用银碗。上与东宫俱进鲜服、铺盖，内官、宫女、各官妻妾均与衣被。
　　吴三桂以车驾还南。
　　施氏曰：吴三桂兵亦出境，将入缅，路遇巩昌王白文选。是时，文选兵尚强，因山路穷僻，斥堠不通，猝遇无计，不敢战，遂降。自是，三桂无所忌惮矣。缅恐，遂令马宝诱上曰：晋王兵去此未远，臣欲从间道奉驾奔其军。上从之。缅使人从上，所至则吴军矣。
　　十六年（壬寅）春正月十三日，驾还滇都。
　　三桂日进膳、服等物，俱倍前。
　　夏四月，太皇太后王氏不食崩。
　　三桂令人奉上居滇故都督府等，严兵防守，八旗兵皆集。上屡欲见三桂，三桂不肯见。皇太后不食□日，遂崩。
　　原任户部尚书龚彝死之。
　　彝，永州人，天启乙丑进士也。具酒殽，进谒上所。守者不许，彝厉声曰：此吾君也！我为其臣，君臣之义，南北皆然，我祗一见耳，何拒我为？守者往启三桂，三桂许之。彝遂入，堂上设宴，请上出朝。礼毕，进酒。上稍谢，痛哭不能饮。彝伏地痛哭，亦不能起。再劝上饮，上勉饮三爵，彝再拜不止，遂触地而死。上抚之恸，几仆。
　　上崩，皇太子遇害。
　　施氏曰：从官扶上进，八旗诸将士皆望而呼万岁曰：此真主也。我等虽有主，今知其安在？不如奉此以成不世之功。事将成，满、汉诸大臣皆割辫而起，为下所泄。三桂知之，大惊，即令辇上及皇太子出，以弓弦绞于市。时太子年十二，临难大骂曰：黠贼！我朝何负于汝？我父子何仇于汝？乃至此耶！是日，天大昏黑，风霾并作，人影不见。上既遇害，三桂使人炙尸扬灰，传赐诸将。前所谋奉上八旗诸将士共二千余人，皆杀之，令没其妻子。
　　杂录曰：吴三桂标将有商于吴者，问以旧晚坡之事。据云：十二月初二日，三桂至旧晚坡，檄缅送驾，缅亦遣人相闻。薄暮，缅人送人首十七至三桂营，营中讹言驾崩。及三鼓，讙言驾至矣。随众出迎，见二艘渡江来，一为上及太后、中宫、东宫、公主，一为遇害诸臣家属，有缅相及蛮兵二百余人俱至。三桂送上及宫眷于公所，上南面坐，达旦。三桂标下各官相继入见，或拜、或叩首而退。少顷，三桂进见。初甚倨傲，见上长揖。上问为谁？三桂噤不敢对。再问之，遂伏地不能起。及问之数至，始称名应诏。上切责良久，三桂缄口伏地若死人。上卒曰：今亦已矣。朕本北京人，欲还见十二陵死，尔能任之乎？对曰：臣能任之。上令之去。三桂伏，不能起；左右挟之出，则色加死灰、汗流浃背。自后，不复敢见。
　　吴三桂以总兵邓凯隶满州镶黄旗；不受，为僧去。
　　秋七月，吴三桂遣藩下虾护送皇后、公主至北京，奉旨命礼部养赡于别室，仍拨宫女二人奉侍。
　　是月二十九日，晋王李定国薨于景线。
　　定国薨后，以世子嗣兴托靳统武，统武奉嗣兴为晋王。有马斯良者，定国之表弟；心忌统武，遂劝嗣兴降于三桂。
　　附记：壬寅随驾回滇诸人。
　　吴师相炳一子一女同妾；子名宏猷，南京人。邬昌琦一子，三岁。魏豹一子宗皋，南京人。姜承德三子，北京人。丁调鼎二子。赵明监一子、一仆。黎应祥千户，广东人。王祖望小子新儿。邓居诏家丁邓玉。前府都督康晋生一子。总兵邓凯。东昌李君调云：缅酋送驾旧晚坡，在庚子十二月；而龙驭宾天、皇太子遇害，则辛丑三月十八日也。君调时在三桂营中目击者，此云壬寅，未知何据？

