<!-- { "loadSidebar": true } -->
东坡乌台诗案
宋朋九万撰
监察御史里行何大正札子
御史台根勘所，元丰二年七月四日，准中书批送下太子中允权监察御史里行何大正札子：臣伏见祠部员外郞直史馆知湖州苏轼谢上表，其中有言：「愚不识时，难以追陪新进；老不生事，或能牧养小民。」愚弄朝廷，妄自尊大，宣传中外，孰不叹惊！夫小人为邪，治世所不能免；大明旁烛，则其类自消。固未有如轼为恶不见悛，怙终自若，谤讪讥骂，无所不为。道路之人，则以为一有水旱之灾，盗贼之变，轼必倡言，归咎新法，喜动颜色，惟恐不甚。今更明上章疏，肆为诋诮，无所忌惮矣。夫出而事主，所怀如此，世之大恶，何以复加！昔成王戒康叔以助王宅天命，作新民，人有小罪非眚，乃惟终不可不杀。盖习俱污陋，难以丕变，不如是，不足以作民而新之。况今法度未完，风俗未一，正宜大明诛赏以示天下。如轼之恶，可以止而勿治乎！轼所为讥讽文字传于人者甚众，今犹取镂板而鬻于市者进呈。伏望陛下，特赐留神。取进止。元丰二年三月二十七日垂拱殿进呈。奉圣旨送中书。
监察御史里行舒亶札子
太子中允集贤殿校理权监察御史里行舒亶札子：臣伏见知湖州苏轼，近谢上表，有讥切时事之言。流俗翕然，争相传诵；忠义之士，无不愤惋。且陛下自新美法度以来，异论之人，固不为少。然其大，不过文乱事实，造作谗说，以为摇夺沮坏之计；其次，又不过腹非背毁，行察坐伺，以幸天下之无成功而已。至于包藏祸心，怨望其上，讪讟慢骂而无复人臣之节者，未有如轼也。盖陛下发钱以本业贫民，则曰，「赢得儿童语音好，一年强半在城中」；陛下明法以课试郡吏，则曰，「读书万卷不读律，致君尧舜知无术」；陛下兴水利，则曰，「东海若知明主意，应教斥卤变桑田」；陛下谨盐禁，则曰，「岂是闻韶解忘味，迩来三月食无盐。」其它触物卽事，应口所言，无一不以讥谤为主。小则镂板，大则刻石，传播中外，自以为能。其尤甚者，至远引衰汉梁窦专朝之士，杂取小说燕蝠争晨昏之语，旁属大臣而缘以指斥乘舆，盖可谓大不恭矣。然臣切考历古以来书传所载，其间扰攘之世，上之人虽有失德之行、违道之政，而逆节不轨之臣，苟能正其短以动摇人心，亦必回容顾避，自托于忠顺之名而后敢出此。恭惟陛下躬履道德，立政造士，以幸天下后世，可谓尧舜之用心矣。轼在此时，以苟得之虚名，无用之曲学，官为省郎，职在文馆，典领寄任，又皆古所谓二千石。臣独不知陛下何负于天下与轼辈，而轼敢为悖慢，无所畏忌，以至如是。且人道之所自立者以有义，而无逃于天地之间者，义莫如君臣。轼之所为，忍出于此，其能知有君臣之义乎！夫为人臣者，苟能充无义之心，往以为利，则其恶无所不至矣。然则陛下其能保轼之不为此乎？昔者治古之隆，责私议之殊说，命之曰不收之民，狃于奸宄，败常乱俗，虽细不宥。按轼怀怨天之心，造讪上之语情理深害，事至暴白。虽万死不足以谢圣时，岂特在不收不宥而已。伏望陛下体先王之义，用治世之重典，付轼有司，论如大不恭，以戒天下之为人臣子者。不胜忠愤恳切之至。印行四册，谨具进呈。取进止，元丰二年七月二日崇政殿进呈。奉圣旨送中书。
国子博士李宜之状
国子博士李宜之状：昨任提举淮东常平，过宿州灵壁鎭，有本鎭居止张硕秀才，称苏轼与本家撰《灵壁张氏园亭亭记》，内有一节，称：「古之君子不必仕，不必不仕；必仕则忘其身，必不仕则忘其君。譬之飮食，适于饥饱而已。然士罕能蹈其义，赴其节。处者安于故而难出，出者狃于利而忘返。于是有违亲绝俗之讥，怀禄苟安之弊。」宜之看详上件文字，义理不顺：言「不必仕」，是教天下之人必无进之心，以乱取士之法。又轼言「必不仕则忘其君」，是教天下之人无尊君之义，亏大忠之节。又轼称「譬之飮食，适于饥饱而已，然士罕能蹈其义，赴其节」，宜之详此，卽知天下之人，仕与不仕，不敢忘其君，而独轼有「必不仕则忘其君」之意，是废为臣之道。又轼歉「处者安于故而难出，出者狃于利而忘返。于是有违亲绝俗之讥，怀禄苟安之弊」，显涉讥讽，乞赐根勘。
御史中丞李定札子
右谏议大夫权御史中丞李定札子：臣切见知湖州苏轼，初无学术，滥得时名，偶中异科，遂叨儒馆。及上圣兴作，新进仕者，非轼之所合。轼自度终不为朝廷奖用，衔怨怀怒，恣行丑诋；见于文字，众所共知。或有燕蝠之讥，或有窦梁之比，其言虽属所憾，其意不无所寓，讪上骂下，法所不宥。臣切谓，轼有可废之罪四，臣请陈之：昔者尧不诛四凶，而至舜则流放窜殛之，盖其恶始见于天下。轼先腾沮毁之论，陛下稍置之不同，容其改过。轼怙终不悔，其恶已着。此一可废也。古人教而不从，然后诛之，盖吾之所以俟之者尽，然后戮辱随焉。陛下所以俟轼者可谓尽，而傲悖之语，日闻中外。此二可废也。轼所为文辞，虽不中理，亦足以鼓动流俗，所谓言伪而辨；当官侮慢，不循陛下之法，操心顽愎，不服陛下之化，所谓行伪而坚。言伪而辨，行伪而坚，先王之法当诛。此三可废也。《书》：「刑故不小。」知而为，与夫不知而为者异也。轼读史传，岂不知事君有礼，讪上有诛？肆其愤心，公为诋訾，而又应制举对策，即已有厌奖更法之意，陛下修明政事，怨不用己，遂一切毁之，以为非是。此四可废也。而尚容于职位，伤教乱俗，莫甚于此。臣伏惟陛下，动静语默，惟道之从；兴除制作，肇新百度。谓宜可以于变天下，而至今未至纯着，殆以轼辈虚名浮论足以惑动众人故也。臣叨预执法，职在纠奸；罪有不容，其敢苟止？伏望陛下断自天衷，特行典宪。非特沮乖慝之气，抑亦奋忠良之心。好恶既明，风俗自革，有补于世，岂细也哉！取进止。元丰二年七月二日崇政殿进呈奉圣旨后批四状并册子，七月三日进呈奉圣旨送御史台根勘闻奏。
御史台检会送到册子
检会送到册子，题名是《元丰续添苏子瞻学士钱塘集》全册。内除目录更不抄写外，其三卷并录付中书门下。奏据审刑院尚书刑部状，御史台根勘到祠部员外郎直史馆苏轼，为作诗赋并诸般文字，谤讪朝政及中外臣僚；绛州团练使驸马都尉王诜，为留苏轼讥讽文字及上书奏事不实按，并札子二道者。
供状
祠部员外郎直史馆苏轼，年四十四岁，本贯眉州眉山县。高祖祜，曾祖杲，并不仕。祖序，故任大理评事致仕，累赠职方员外郎。父洵，故任霸州文安县主簿，累赠都官员外郎。轼，嘉佑二年进士及第。初任河南府福昌县主簿，未赴任间，应中制科，授大理评事凤翔府签判，覃恩转大理寸丞。磨勘转殿中丞，差判登闻鼓院，试馆职，除直史馆。丁父忧服阕，差判官诰院，兼判尚书祠部，权开封府推官。磨勘转太常博士，通判杭州，就差知密州。磨勘转祠部员外郎，就差知河中府。未到任，改差知徐州。未满，就移知湖州，元丰二年四月二十一日到任。历仕，举主陕西转运副使陆铣，举台阁清要任使、提点两浙刑狱晁端彦，举外擢任使、权两浙提刑潘良器，京东安抚使向京，并举召还侍从、权京东路转运副使王居卿，转运判官李察，并举不次清要任使、安抚使陈荐、苏澥，举外陟侍从、提举李清臣，举不次外擢任使、提刑孔宗翰。奏乞召还禁近：军判章□，奏乞召置侍从；安抚使叶廉，奏乞显用；提举李孝孙，乞召还侍从；安抚使贾昌衡，奏乞召还近侍。轼任凤翔府签判日，为中元节假，不过知府厅，罚铜八斤。任杭州通判日，不举驳王文敏盗官钱官员公按，罚铜八斤。皆公罚，别无过纪款招。登科后未入馆，多年未甚进擢；兼朝廷用人，多年少年，所见与轼不同，以此撰作诗赋文字讥讽，意图众人传看，以轼所言为当。轼与张方平、王铣、李清臣、黄庭坚、司马光、范镇、孙觉、李常、曾巩、周邠、苏辙、王巩、刘挚、陈襄、钱藻、颜复、盛侨、王纷、钱世宏、吴管、王安上、杜子方、戚秉道、陈珪相识。其人等与轼意相同，即是与朝廷新法时事不合，及多是朝廷不甚进用之人。轼所以将讥讽文字，寄与如后。
与王诜往来诗赋
