<!-- { "loadSidebar": true } -->
　　文震孟，字湛持，号文起，苏之吴县人。天启二年壬戌状元，授修撰，上国步綦艰、圣衷宜启蹓。其略云：蹙地丧师，无岁不有，败军杀将，所在相闻。将使祖宗金瓯无缺之宇宙，日消月削，势将瓦解，东支西溃，又同河决。此皆诸臣误国，以至于此。明知火之将（火又），而处堂自若。但俟火来而燕飞。亦料水之必沸，而游釜无愁，犹冀水沸而鱼跃。此又诸臣之愚而自误也云云。疏奏，上怒，致仕。崇祯戊辰起侍读，升左中允，以逆璫为忤，复致仕。璫诛，复起。八年七月，讲春秋称旨，特简入阁办事。十一月与大学士何吾驺并罢。初吾驺、震孟欲以工科给事许誉卿补南京太常卿，温体仁与吏部尚书谢升难之。升遂疏纠誉卿，震孟止欲夺誉卿俸，体仁不肯，震孟作色掷笔曰：即削籍无害，体仁夕揭上，而吾驺、震孟朝罢矣。
　　凡劾体仁者无不见责，为体仁劾者无不立罢，除佞如扳石，去贤若转丸，可为三叹。

　　宗秩改授
　　正月上以祖训，凡郡王子孙有文武才能堪任用者，宗人府具以名闻。朝廷考验，授以职，迁除如常例。侍郎陈子壮上言：宗秩改授，适开侥幸之门，隳藩规，溷铨政。上以沮诏间亲，下于理。明年四月，始得释。已而宗秩莅官，多不法，公私苦之。

　　各举所知
　　八月，上谕致治安民，全在守令，命两京文职三品以下、五品以上，各举知府一人，无论科第贡监，在内翰林科道，在外抚按司道各举州县官一人，无论贡监吏上。过期不举。议处，失举连坐。

　　邹维琏告归
　　邹维琏，号匪石，新昌人，万历丁未进士，为吏部主事。有刑部主事谭谦益，疏荐异才宋明时，维琏上言自古及今，未有使鬼役神，能破敌成功者。维涟击魏忠贤，不胜，维琏疏曰：若王甫、李辅国、程元振、仇士良，我朝曹吉祥、刘瑾，无一不诛，且人主即不肯割弃，天下必有代为割弃者，汉之张让、赵忠，灵帝至以父母称之。唐之田令孜，僖宗以阿父呼之。我朝王振，英庙亦尝宠之群臣之上，然而让忠、孜振，何有一人老死牖下，以富贵终。疏入，忠贤怒，矫旨削籍，遣戍夜郎。崇祯初，起巡抚，福建铜鼓嶂石屈塞等之役，血战八昼夜俘斩数千级，当国者忌其才，逐之。乙亥再起兵部侍郎，随予告归，寻卒于家。

　　董其昌致仕
　　董其昌，字元宰，号思白，华亭人。髫年赋诗，语必惊人。又从莫中江游，得荆川举业正派。中万历已丑进士，官庶吉士，授编修训后学，有蓓蕾数则，及十字诀义，望重一时。忤时相，出督学湖广，升福建参议，廷臣交章荐，召为经筵日讲。天启初，擢太仆寺卿，既而读曹洞语录，有省。崇祯乙亥，以礼部尚书兼太子太保致仕。又二年卒。年八十有二。书画妙天下，家多姬侍，各具绢素索画，购其真迹者，得之闺房者为多。南都予謚文敏。
　　予先伯昔游楚，适公督学生童同试，平旦悉坐号房，公起步出封门，众皆立，公谕曰：童生坐，生员皆坐，公还位。久之，生童请题，公曰题出久矣，众始悟。又试一邑，前夕硃书粘署前云，明日不考文，次日诸生俟久，题竟寂然。请之，公曰：本道昨日已出题于外矣，众始爽然而退。

　　曹文诏自刎
　　时贼大伙在秦，剿抚未定，诸督抚前后数十辈，或被谴去，或逮系去，或死西市，或战死、逃死，不可胜计。惟秦督洪承畴剿御有方，遂自秦抚进五省都督，每逐贼奔驰往还数千里，每在官舍，过门不入，士卒感其义，争为效死。杨嗣昌在枢部忌其才绩，意弗善也。正月，贼陷灵台。二月十二日壬戌，汉中贼陷宁羌。六月初七己酉，陷西和。十九日丁酉，免陕西巡抚李乔官，以庸懦玩寇也。以甘学阔代抚陕西。二十八日丙午文诏力竭自刎。文诏敢斗，前后杀贼万计，官军闻之夺气。七月十五日癸亥，贼攻陷澄城。八月初五壬午，陷咸阳。

　　河南寇流充斥
　　正月初六日丁巳，贼陷荣阳屠泛水，又陷固始。时秦贼数千万，出关分三十六道，掠郡邑，给事中常自裕上言：中原，天下安危所系，今群盗充斥，乃仅以左良玉一旅塞新渑，陈邦治等数营扼汝州，陈永福孤军堵南阳，贼营蜂屯以数千，官军东西堵拒，贼何畏而不长驱哉？乞更选边兵，统以廉勇之将，特选重臣视师，庶腹心不致决裂也。河南贼复入汉中，陷宁羌。兵部议调西北边兵及南兵，发内帑银二十万，户饷九十余万，命洪承畴统率出关，节制诸路抚镇，合力剿贼，期以六月。洪承畴率军赴河南时，贼往来不定，豫中尤称要冲，关陕以东，黄河以南，襄阳以北，延袤数千里，所在驰突。六月，下河南巡抚元嘿于狱。谓其葸弱也。而代之者陈必谦。必谦，常熟人，万历四十二年癸丑进士，与卢象升协力剿贼，部镇诸将。左良玉、陈永福、赵国柱等，斩兴世王于郏县、闯世王于白沙、整齐王于宜阳、扫地王于郏豫，患少息已，而赦诏到豫，必谦知其诈，欲令面缚诣军门，副将王进忠剿贼无功，思以款自效，单骑入贼营，为贼所杀，必谦竟以此罢。贼又破卢氏。十月十五壬辰，袭陷陕州，攻围永宁，破冀庄、冯庄等寨，及峋峪等十三村。十一月，总兵祖宽，破贼于九嵩，贼溃为二。东走偃巩，南走汝州，宽分兵袭击之，斩首千级。十二月初十日乙酉，贼闯王曹操数十万，围光州，舁大砲二十座，攻城，燃二砲，城崩。城中顷刻火作，贼乘而入，官吏士民，屠僇无遗。

　　卢象升战功
　　卢象升，字建斗，号九台，宜兴人。少读史至睢阳、武穆，辄叹曰：吾得为斯人足矣。登天启壬戌进士，授户部主事，差清源，举卓异，升大名知府，迁山东副使。崇祯己巳，募兵勤王，兵退，迁天雄兵备。寇兴，驰行郡内，严檄州县，缮城治具，率众往，遇贼数万，象升弗郄，中一矢额伤，又一矢，仆夫毙马下，象升且战且走，会后兵至乃免。贼众趋府城，而潜分兵攻滑，象升侦知之，戒守城士勿动，选精骑潜出设伏草莽，贼至卒发大败之。斩级数千，贼相戒曰：此卢阎王。遇即死，不可犯。象升以是有能兵名，贼惧，南渡河。河以南所至残燹。七年甲戌，贼破郧阳，命象升抚郧。郧大治。八年乙亥，命象升抚楚，贼又惧，流河南，总兵祖宽于雒阳等处三战三捷，斩级二千，军声大振。象升遂晋兵部侍郎，总督直隶、河南、山东、四川等处七省军务。统关辽兵，赐尚方剑。便宜行事。会乙亥岁杪，滁州攻围甚急，知州刘大巩驰檄请救，疾赴援，与贼战大败之，象升会诸将曰：兵贵神速，今贼气已衰，失此不击。长患安穷，辄兵乘其后，贼又大败，遁走承襄。象升率众追之，独以数百骑入阵中，为贼围困二日，贼不敢犯，象升与诸将约曰：食尽道穷，留此死，击不胜亦死，吾当大冲之，乃率骑疾斗，击杀万人，食断道，越三日，贼投戈请降。其及之于滁，将尽剿无遗，顾以淮督朱大典莫为堵截，复逸去。

　　擒爬天王
　　二月，蕲黄大盗爬天王拥众八百余人，村人擒之，身长八尺，自言天亡我，非我罪也。

　　流贼陷颍川
　　贼在江北者七年，甲戌十一月初十日壬戌，陷英山，焚霍山二邑，属庐州府，英山深邃八百里，贼踞为窟穴，时出攻掠。八年乙亥正月初九日庚申，贼陷霍丘。十一日壬戌，陷颍川，知州尹梦鳌、通判赵士宽俱阖室死之。时有同守县丞某，及训导倪可大俱死。尹梦鳌，云南人，举人，官颍川，有惠政。正月十一，流寇攻城，梦鳌率民兵登城守御。十二日，寇掘城脚，倾陷数丈，百姓见势不支，咸奔避，梦鳌长跪求固守。百姓不从，竟溃散，梦鳌独持大刀当城，倾坏处，贼缘城而上。梦鳌挥刀杀十七人，贼大队毕登，梦鳌四顾，竟无一人共事者，即投乌龙潭淹死。赵士宽，字汝良，号菉裴，山东莱州府掖县人，以官生为凤阳通判。时适往寿州，闻贼犯颖，一日夜驰三百里，归颍城守，甫入而围合，士宽欲守御，而州之大家先逃，城内大扰，贼乘以入，士宽赴黑龙潭水死。妻崔氏，与二女同缢。州役从死者十余人。赠光禄寺寺丞张大同字同甫，号瑶席，颍川人，兵部尚书鹤鸣长子也，为太学生，能文，重声气；与海内知名士交；流寇破颍川城，鹤鸣避匿他所；大同居本宅，题其门曰张大相公书房在此。贼入擒之，强之跪，不屈，问其父何在？曰：要杀便杀，吾父不可得也。已而，张氏奴导贼于民舍，缚鹤鸣归，拷索藏金，对曰：无。大同争曰：家财悉我所掌，与父无涉。贼不听，搜其室，见皆古玉及陶器，遂劈鹤鸣顶达踵。大同奋臂大骂，贼并欲杀之。旁贼劝曰：既杀其父，姑留其子，但令献金赎命可也。大同曰：父死义不独生，骂愈烈，贼先去其须，既复斫其半面，骂仍不绝声，贼支解之。
　　张鹤鸣立朝颇为东林所不与，若大同之慷慨激烈，死忠死孝，干蛊多矣。

　　贼陷凤阳
　　先是七年正月，南京兵部尚书吕维祺，以贼势猖獗，奏言南都凤泗承天陵寝所在，乞敕准抚杨一鹏急为预备，防贼东犯。至是，贼自汝宁来，密遣壮士三百人，伪为商贾车役，先入凤阳，或鬻锦帨椒枣，或为僧道乞丐等，分投各宿，随以重兵继之。时方元夕，士女如云，笙歌彻耳，忽火光四起，咸呼曰：流贼至矣，百姓狂奔，不啻鸡入釜中，鱼游网内也。是时，凤阳无城可守，虽有总漕杨一鹏驻扎兵，不过二千余，皆市人不习战。贼大至，官军无一人迎敌者，遂溃。贼焚皇陵，烧享殿，燔松三十万株，杀守陵太监六十余人，纵高墙罪宗百余人，留守朱国巷战斩贼二十七人，力竭死。贼渠扫地王、太平王，入府城，知府颜容暄囚服匿狱中，贼纵囚获之，张盖鼓吹，杖容暄于堂下死之，杀推官万文英等六人，武官四十一人，士民被杀者数万，剖孕妇，注婴儿于槊，焚公私邸舍二万余间，光烛百里，贼渠列帜，自标古元真龙皇帝，恣掠三日，太监卢九德、总兵杨御蕃，以川兵三千，救凤阳，南京参将焦某率兵亦至，贼卜于神祠，不利，刳神像而去，拔营南下。趋庐州。
