<!-- { "loadSidebar": true } -->
　　崇祯十五年十月二十日，北兵入河间真定间，一日报陷名城二十六处，兵科都给事中鲁应遴，时最铮铮，首建策曰，航海攻心，谓造船三千，发兵六万，于登莱东汇，航海渡辽，在敌知之，必速归救，不攻而自去矣。首拨票拟，特嘉计画之妙，该部看议速奏。工部覆曰：造船固系臣衙门责任，但会典旧例，因兵事兴工者，同兵部分理其役。臣部止认造一千五百。上允之。着同兵、工二部，作速起工，而担半卸于兵部矣。然起工估计，仍是工部职掌。造船三千，每船价值，计银二千两，共应支销钱粮六百万。工部于估计疏曰：臣部现今库藏如洗，分任船费，亦须三百万，计无所措，事又在必行，日夕筹躇，有河南开封等府，积欠臣部料价银七百几十万，合无将此一项，听臣措那，即日马上差人，再限刻起解，以为造船之费可也。时开封河堤为流贼所决，城郭现在水底。上又允之，急移咨兵部，促三百万，以需起工之用。兵部则曰：用兵所需，臣部安敢推委，但造船三百万，非捻指可就。况当此库藏如洗，外解阻绝，巧妇安能为无米之炊。臣查凤阳等府，欠臣部造马价银八十余万，催其陆续先解，以应工部造船支资，此现在钱粮，无烦设处者。上又允之。工部初意，实欲向兵部措银几万，为起工搭厂规模，不谓兵部止移空文一纸，竟同本部之游戏浮词，乃乞怜于户部大司农曰：现今山东路梗，刻刻有庚癸之虞，自救不暇也，转叩同乡，又以勤王四集，冏藏与厩肆皆空，乃告窘于东西江米巷细布二商，令执票于留都苏杭官库兑银，应者及百而止，人有千余，数不上半万也，亦以零星而止。时已为闰十一月中也。兵则入山东，连破兖、青二府，州县小城，在所不计。造船之价银两奉旨，其事则究归工部，工部恐为建议者参其泄泄从事，乃为脱壳之谋，以神其变化，上一疏曰：造船之费，两部虽经擘画，奈今九门画闭二商裹足，油钉板木，无从置买，匠作舵手，亦无从觅僱，而行兵之事，又刻不容缓，如之奈何？为今之计，臣部适差造船主事朱正色，前往淮安船厂，合无令之带往厂中，则物料现备，匠人聚拥，商贾凑集，可以计日成功，省臣议建，不致徒托空言也。上又允之。时为十二月初也。此事已实责在朱正色一身。正色若非金蝉，宁不畏军法从事。谁知正色之计更妙，谈之侃侃，听之凿凿。其疏言造船攻心，省臣妙算，同仇之恨，人所同心，但臣所督造者，由闸运粮腹里之船，非乘风波浪航海之船也，航海与腹里，板木不同，钉铁不同，式样不同，航（舟危）不同，索揽器用不同，人夫师手操驾作用不同。今欲为此，必须资材于闽广，营造于海涯，耑责彼处两抚，计日完工，即从海上驾往而北，以此大事，因材因地，理势之必然，臣非敢为膜外视也。疏上，准移敕两广督台与福建开府矣。旧例，省臣上疏，不逾五日，落旨部覆，省臣疏大约十日内，至都属奏章则候旨一月也。朱正色之旨，得之于十六年二月初旬，都察院请敕移咨，又已为二月中矣。至是年九月初。见闽、粤两抚奏稿，极赞科臣之策之妙，后言臣等拮据料理，极欲起工建造，但今北兵已出，海宇澄清，造船之说，不必议可也。奉圣旨是。

　　志异
　　壬午闰十一月二十四日庚申亥刻，拱极城刀仗，有光火一寸许。
　　徐亮工，字虞钦，江阴人，崇祯庚辰，钦赐进士，授陕西延安府吴堡知县。时秦寇日炽，其地有怪鸟，鸟身人面蓬首，若飞至县，或鸣或栖，不久流贼必至，而城被屠矣。鸟状如枭。
　　无锡实录云：夏秋之交，疫疠大作，万民凋瘵，兼之凶荒相继，殡殓为艰，枯骸暴露，几遍郊野。
　　　附记:无锡邑诸生逐县令
　　明季无锡诸生，每岁免粮银五钱，无田可免者，则与之银，谓之叩散米。待士可谓厚矣。时，知县庞昌允，字尔祚，号再王，四川顺庆府西充县人，崇祯丁丑进士，米不时发，诸生杜景燿等，约同学庞昌允出西门，故事县令出门，即不得复入。时诸生以纸大书云：逐出无锡知县一名庞昌允不许复入，用硃笔傍竖，粘于芦蓆为牌擎之。将吏役笞散，扶昌允出即闭门。昌允诉于抚臣，抚臣调为嘉定令，久之，止逮五六人革其衿，竟不寘重典，亦异也。此虽庞令之过，而诸生之横，亦太甚矣。时以流寇蹂躏江北，而江南频年洊饥，故当事姑息如此。不四年，役隶威如衿士，非复昔日优文之象矣。迨顺治十七年庚子，抚臣朱国治，以钱粮事奏销，三吴绅衿多黜，是势极而反，天盖有以报之也。

第十九卷      
崇祯十六年癸未

　　元旦失朝(新史)
　　廷臣待漏，待天子也，恐天子早临，廷臣先天子而待漏也。待漏之时，鼓未严，鼓严而肃班矣。肃班而鸣钟，钟歇而圣驾登殿，静鞭响矣。鞭响而两班廷臣有容无息，有意无声，仰瞻殿上，祇见千百红袍掀袖，示令而已。乃癸未年春正之朔，圣驾升殿，文班止一首辅周延儒，武班止一勋臣，旧例钟鸣，则东西长安门俱开，朝臣俱拥挤在外，因谕开门，而到者仍寥寥。鸿胪未可唱齐班，久之来者作踉跄状。十少五六，勉成礼焉。延儒上揭云：政本怠弛，以致廷臣慢误，乞夺俸自臣等始，得旨姑免。

　　祭十二陵(新史)
　　祭天寿山上陵也。十二陵，每陵遣三品官主祭，陪祭则六品以下二人，又勋戚一人，为担土加坟事。旧例也。余随少司马冯邺仙上德陵，将入红门，舆骑俱辍，总戎戎装率兵万二千人跪迎，军容壮丽，营伍整齐，红门之左，设两锣，径有五尺，声如雷发，入则反得乘骑，神宗定陵最近外，凡入者先瞻焉。外竖大方石碑一座，细睨之四面无字，各陵皆然。内有飨殿九楹，殿内祭品丰洁，乐器饬齐，俱笼以黄纱，幔后则露台一座，台设大炉烛，高约二丈余，元门扃闭，梓宫所由入也。墓门在西侧，白石为之，阔五尺，高亦约二丈，厚尺许。元宫之巅为殿五楹，中立硃漆方石碑，高丈有五尺，广四尺，金书神宗皇帝之定陵七字。为垛、为壁、为地，皆竹叶玛瑙石甃之，后则宝顶，草树蒙茸，不可入矣。出南西行经长陵，成祖也。为主穴居中，再西为永陵，世宗也。规式各陵无二。惟永陵之松，多偃地，而延蔓，如蛇如藤，过河越涧，行者履跨其上，皆剔牙松。松鼠成群，以万计。康陵则在三十里外，凡上此陵，必先一日行，翼日游玉泉寺，山以泉石胜。西十里，游香山，山以殿剎胜。未青轩，可坐；视九门双阙，伟观也。下山游碧云，金碧辉煌，川巖崒嵂，两者兼之，观止矣。
　　天寿山之得名，世谓御体所藏故也；不知太宗一日驻跸饮酒，适当万寿之期，群臣等上寿，美其名耳。

　　周延儒(附吴昌时)
　　癸未三月，改礼部仪制主事吴昌时为吏部文选主事，署郎中事。昌时好结纳，通太监王化民等，欲转铨司。吏部尚书郑三俊问乡人徐石麒。答曰：君子也。三俊遂荐于上。盖石麒畏昌时机深，故誉之可。三俊不知也。例转给事中范士髦等四人，御史陈尽等六人，故事例转，科一道二。昌时特广其数，意胁台省为驱除地也。四月，御史祁彪佳劾昌时紊制弄权，御史徐殿臣、贺登选各疏参之，郑三俊自引咎罢，以误荐吴昌时也。
　　四月时大清兵久在内地，上特命周延儒以阁部督师，断其归路。大兵势大，延儒畏不敢逼，适天气渐炎，大兵大获而还。延儒侦知之，奏捷，加封太师。有山人题诗讥之曰：敌畏炎熇归思催，黄金红粉尽驼回。出关一月无消息，昨日元戎报捷来。既而台省交章论列，延儒受贿纵敌出口，上颔之。
　　五月，延儒放归，给事中郝絅，复参昌时，及礼部郎中周仲琏，窃权附势，纳贿行私，内阁票拟机密，每事先知。总之，延儒，天下之罪人；而昌时、仲琏又延儒之罪人也。御史蒋拱宸、何纶亦交劾之。
　　七月，召山东兵备雷演祚，与山东总督范志完，面质于中左门。先是，演祚入朝，面奏志完在山东纵兵淫掠，及金银鞍马行贿，上命逮讯。至是，逮至面质。上问行贿京师状。演祚历历有指。上问演祚曰：尔言称功颂德，遍于班联者谁也？演祚曰：周延儒招权纳贿，如起废、清狱、蠲租，自以为功，考试科道，尽收门下。凡求总兵巡抚，必先贿通幕客董廷献，然后得之。上怒，即命逮董廷献。又问志完，鞍马何所餽？志完谢无有。上斥其妄，因问御史吴履中。尔在天津察志完云何？履中对演祚言，寻诛志完。
　　上自讯吴昌时于中左门，拷掠至折胫乃止。
　　征周延儒听勘。初，延儒再召时，庶吉士张溥、马世奇以公论感动之，故其所举措，尽反前事，向之所排，更援而进之。上亦虚己以听，溥既没，世奇远权势，不入都，延儒左右皆昌时辈，以至于败。
　　十二月，诛吏部文选司郎中吴昌时。
　　前大学士周延儒有罪赐死。延儒当中外交讧，无能为上画一筹，然受主眷深，故其罢内监、撤厂卫，诸璫日夜乘间媒孽，上俱不信。延儒益忽之，迨视师行边，上意稍移，而诸璫乃尽发其蒙蔽状。上始信之。至是，吴昌时事，圣怒遂不可回矣。
　　延儒之再召也，以贿进，亦以贿败；以内官进，亦以内官败；以昌时进，亦以昌时败。
　　予闻一老兵云：一日，大兵失道，误入淖泥中，诸将喜而困之，延儒檄至纵焉。上逮张国维，国维过苏，苏人生祭而哭之。国维曰：勿忧，吾现有周相手书在，令吾放敌者。至京，国维果免。

　　周延儒续记
