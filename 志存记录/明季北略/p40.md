<!-- { "loadSidebar": true } -->
　　八月，进刘宗周左都御史。十一月，宗周上言六事。一建道揆：京师首善，请立书院，以昭圣明，致治之本。二贞法守：请立焚锦衣一切刑具狱词，专听法司。三崇国体：大臣自三品而上，犯罪者宜令九卿详会，乃付司寇。司寇议辟，乃得收系。此于僇辱之中，不忘礼遇之意。四清伏奸：凡匿名文书，请一切立毁。五惩官邪：京师士大夫，与外官交际，愈多愈巧，臣必风闻弹劾之。六饬吏治：吏治之败，无如催科火耗，词讼赎锾，已复为长例矣。至于营陞谢荐，巡方御史尤甚，请以风宪受赃之律，为回道考察之第一义。上是之。
　　闰十一月，下礼科给事姜采于理。时有匿名书二十四气之说，隐诋朝士，采上言诽语腾谤，必大奸臣憝，恶言官而思中之，谓不重其罪，不能激皇上之怒，箝言官之口，后将争效寒蝉，壅塞天听，谁为皇上言之哉！上怒，立置狱。

　　刘宗周削籍(附熊开元)
　　闰十一月，召廷臣于中左门，问用督抚之宜。刘宗周对曰：使贪使诈，此最误事，为督抚者，须先极廉。上曰：亦须论才。又问御敌，御史杨若桥举西洋人汤若望习火器。宗周曰：唐宋以前，并无火器，自有火器，辄依为重，误专在此。上色不怿曰：火器终为中国长技，命宗周退。时，姜垓、熊开元俱系狱。宗周又请释之。曰：厂卫不可轻信，是朝廷有私刑也。上遽怒，仰视屋梁曰：厂卫俱是朝延，何公何私。宗周抗论不屈。都御史金光宸言宗周无他意，上益怒。宗周免冠谢。始命退。既而姜垓、熊开元廷杖，刘宗周削籍，金光宸降调，廷臣疏救不听。
　　熊开元，号鱼山，楚之嘉鱼人。天启乙丑进士。令吴江，有廉声，为给事中，疏止监视太监王应期出关，降行人司，又劾周延儒专权误国，上震怒关革职，下狱，廷杖八十，遣戍遐方。今祝发灵巖。

　　定王倣书
　　崇祯十五年八月，定王出阁读书，训讲为方以智，倣书为刘明翰，演仪之日，方貌过庄，王不启齿，倣书则竟其纸而后已。已踰数也。后定三六九之期，为两师进教之日，书堂坐次，方东刘西，王位正中，教则移坐王侧，方声壮厉，训两三句，王止依声一二，王急向刘呼曰：刘先生来训，内侍启曰：礼也，不可更父皇爷所定，乃止。王曰：书倣可也，顾刘来视，则仍书完而出。后期方再移坐。王谓书已读过。方以即日应诵之书进上。王则掩卷而背之。其旧规在内读熟而后出者，曰方先生可先出，吾与刘先生倣书。方则坐扉外以待。王因问刘父翁。刘云：皇祖朝直臣，王叹赏。又曰：先生如此温恭，自有好儿孙做状元。刘叩谢。手扶起曰：你父亲做好官，生你好先生，儿孙自然好也。至日昃，几上两实金狮书镇，每重三十两，又两玉尺，呼内寺纳刘袖中。刘固辞而出，方已候之不耐矣。王入内，启更两日期，三六九为倣书，四七十为训讲，奉旨允之。方之日不过习故套，又免日居多。刘之日期以辰刻进，必赐饭点，至第五期，不用倣而自书选中楷式者八字，王自减其一。呈父皇赏纸教习官优叙，省中哄然，以为中字逾格，为夺嫡之渐。有竟欲露简者。又一日，挈游西园，见上马无镫，即已镫赐。内寺云，龙纹不便，内命另制，方镫给之，省中又哄然以为妄僭。此词翰内省体，后有知为定王所与乃已。又一日，留宴，王言日后出封，同先生潜西山，我皇祖六岁登基，八岁上陵，为香山寺写青未了匾，至今尚在。昨日学书大字体，势甚难改，人出鳞凤龟龙四大字，刘赞端楷，王谦之，谓不足污先生目。至起更彻晏，前烛送归。又一日，王以八宝金煖手置刘怀，顷之，刘还王座。王曰：先生携归，留与儿孙，见我两人相与情意。刘曰：铭感之恩，入之肺腑，不在物件。王叹赏曰：刘先生是一钱不要的，天下做官人，都像先生，那有流贼。

　　山东李青山
　　壬午正月，山东盗平，擒李青山入京。青山本屠人，乘机啸聚数万人，屡寇兖州，山左骚动，兵部侍郎张国维单骑诣营抚之，青山出不意，大惊，叩头乞降。国维察其非常，还部选将士疾驰，给事范叔泰、鲁府左相俞起蛟拒战，擒青山，尽降其众。国维廕一子指挥使。而沂州王朋，犹拥众劫掠，国维知监军邱祖德能办贼，密授方略擒之，东方遂平。

　　王佐圣遵义遇害
　　王佐圣，字克仲，南直长洲人，弱冠登进士。崇祯立，选青溪广文。辛巳，以张国维荐，擢令蜀遵义，即杨应龙故地，四面皆夷，抵水西安酋、蔺酋巢仅二十里。惟地名新站者，山势险隘，前临渭水，为群夷人犯所必经，遂创立新城，以扼夷吭。八月，西首郭士奇、吴尚才，拥众入寇，边将赵国政战死，贼遂大肆焚掠。佐圣伏奇兵隘口，擒士奇、尚才等，贼宵遁。壬午四月，酋帅吴尚贤、龙正国，率叛夷数万攻城，佐圣昼夜拒敌，贼铁骑四集，围合数重，飞梯越城，嚣然震地。佐圣以印付子恪，命服拜阙，危坐公堂。须臾贼至，佐圣裂眦骂贼，遂遇害，犹僵立不仆。未几，所部义民誓死力战，勒兵新站，邀贼归路，尽歼尚贤、正国数万贼于境内，吴抚黄希宪令春秋祠祭佐圣。

　　孙传廷杀贺人龙
　　先是十一年戊寅冬，大兵入，改陕抚孙传廷保定总督，传廷以失聪辞，不许，寻逮之。至是壬午正月，起传廷兵部侍郎，督陕兵勦寇。四月，传廷檄召诸将于西安，缚贺人龙斩之。诸将莫不动色。因以人龙兵分隶诸将。人龙，陕西米脂人，与李自成同邑，初以诸生效用，屡杀贼有功，叛将剧贼多归之。襄城之役，朝廷疑人龙暗与贼通，密敕传廷斩之。贼闻，酌酒相庆曰：贺风子死，取关中，如拾芥耳。
　　人龙虽有骄蹇之罪，然其功不可掩也。昔楚杀子玉，而晋文喜。刘宋杀道济，而魏人庆。赵宋杀武穆，而金人贺。国有良将，敌之所畏也。即有他过，亦当宥之。奈何轻杀之耶？曲端屡立大功，而张浚杀之。载之青史，至今以为恨。傅廷之于人龙，将毋同？不二载，而潼关不守，拾芥之言，洵非诬也。
　　呜呼！人臣非有功之难，而居功为难也。以人龙起诸生，屡破贼，可谓一时之杰，及会师击献，三檄不至，兵噪西归，此岂人臣之道，西安之缚，虽朝廷之过疑，亦人龙自取之也。

　　李自成屠陈州
　　壬午正月，李自成陷西华，三月朔庚午，自成等攻陈州，副使关永杰战死城上，乡绅崔必之、举人王受爵等手刃数贼，被执骂贼死。贼怒屠陈州。二十二日辛卯，陷睢州、太康。二十六日乙未，陷归德府，复乘胜陷宁陵、考城。　

　　李自成决河灌汴梁
　　开封即古大梁，咽喉九州，域阃中夏，水陆都会之地。太祖第五子，初封吴王，国钱塘，寻改封于此，为周王。先是，崇祯十四年二月十二日戊午，李自成合群贼围开封，穴城攻之。七昼夜不息，巡按高名衡，率司道官婴城固守，军饷告匮，周王出库金五十万，买米麦饷守陴者，复悬金募死士，击死一贼者，予五十金。兵民皆踊跃共击贼，贼退数舍，豫抚李仙风督诸将至，开封贼退，开封围解。仙风与高名衡互相讦奏，诏逮仙风，仙风自经死，遂以高名衡巡抚河南。十二月，自成复围开封，名衡与推官黄澍、总兵陈永福、游击左明国等力守。周王储库金于城头，擒一贼者，予百金；斩一贼者，五十金；战殁者卹其家；伤者以轻重为差。自成攻围数日，亲帅诸将于承明门下耀武。时永福号称神箭，从城上射自成，中左目几死，遂收兵不出。已而拔营屯朱仙镇，与丁启睿、左良玉等战，及十五年壬午四月二十四日癸亥，自成复攻开封，以前两攻不克，士马多杀伤，自成乃申约围而不攻，以坐困之。五月，自成陷开、亳；六月，命侯恂以兵部侍郎总督援勦。官兵讨贼，与孙传廷援开封。七月，停河南乡试，以开封久围不解也。八月，开封久困食尽，人相食。时罗汝才亦食尽，谋他徙。自成分粮以餽之，约破开封，以东隅属汝才。汝才乃留不去。九月，河决，开封势如山岳，水骤长一丈，士民溺死数十万，周王府第已没，率官眷及诸王露栖城上七日夜。督师侯恂，以舟师迎王。二十三日庚寅，总兵卜从善，以水师至开封城上，推官黄澍扎木为牌，从王乘夜渡达隄口，得免覆溺。汴梁佳丽甲中州，群盗心艳之，前后三攻汴，士马死者无算，贼积恨矢必拔，久怀灌城之谋，顾以子女珍宝山积，不忍弃之水族。至是河大决，百姓生齿，尽属波臣矣。黄澍以守御功，诏授御史。遗闻云：自成决河灌汴城中，诸贵官欲自为脱计，亦凿堤引水，汴梁遂陷。名衡等乘舟溃围走，上念防守劳苦，不深罪，但罢名衡等官而已。名衡，字平仲，号鹭几，山东兖州府沂州人，崇祯辛未进士，授如皋知县，调兴化，考选为云南道御史，巡按河南。崇祯辛巳，李自成破雒阳，下汝郏，乘胜趋汴。自二月十二日至十八日，并力疾攻者七昼夜，名衡百道御之，贼乃退。上嘉其能，命为佥都御史，巡抚河南。是冬，贼复围大梁，名衡固守经年，及汴没，名衡渡河而北，贼解去，得请告归里。癸未，北兵攻陷沂州，名衡夫妇抗詈不屈，死之。虞山钱谦益吊之。有三良诗。三良者，汪乔年、段增辉，暨名衡而三，皆谦益门人也。黄澍，字仲霖，浙江钱塘籍，南直徽州休宁人。崇祯丁丑进士，授开封推官，贼灌汴时，澍方坐署中，忽报大水至，视之已及案下矣。大惊急登高，城将没，白周王曰：须扎木筏乃可出，王以是免。甚德之，澍遂得擢御史。
　　张民表，号林宗，河南中牟人，宫保孟男之子也。万历辛卯举人。十上春官，不第，藏书数万卷，手自点定。喜诗及草书，好施与，结宾朋，家遂中落。时时往中牟，荡舟于郭外之南陂。客至即拉与俱，无日无客，无客不醉。顶高冠，系二带，带上绣东坡「半升仅漉渊叨酒，三寸纔容子夏冠」之句。每日醉陂头老杏下。崇祯壬午，寇围大梁，民表劝当事，密檄左良玉趋大梁，背北城而阵，通黄河一线，以为饷道。又当令陈永福，兵列城外，勿听入，入则城中饷竭，势且民与兵俱尽，皆不听。围城五阅月，日夜登陴，水灌城，负先人神主，抱诗文稿三尺许，登木筏，顾求登者众，不忍却，移筏就之，筏旦沈，乃移筏登屋，屋上人垂绠相接，民表老且乏食，数上下者久之，水大至而没。年七十有三。次子允隼，及门人文士皆从焉。长子允售，泅水至西城，请救父，骂贼而死。幼子允（隹大），凭浮木，依老仆妇栖屋上，垂两日夜，老妇饿，欲噉之，急附浮木顺流下，得渡舟次免，赖父门人周亮工求得之，抚诸其家，而民表遗骸，则高名衡得而葬之柳园云。
　　中牟县，属开封。
