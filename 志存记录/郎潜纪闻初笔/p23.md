<!-- { "loadSidebar": true } -->
　　◎部民保留地方官故城贾参政朴，以岁贡生康熙中官广西同知，摄思恩、平越知府，惠问旁流，几有贾父重生之目。墨吏议去职，两郡士民，涕泣彷徨，诣大府乞留者万辈。丙戌五月，上以广西巡抚彭鹏保举，得旨召问澹宁居，擢知苏州府，阅数月，迁江常分巡道。苏州民渐被循良，惜其去任，值上南巡，相约具民本保留。圣祖俯察民隐，遂调苏松常镇太粮储道、布政使司参政，并特谕带管苏州府事，赐御书“宜民”二字匾额。按：部民保留地方官，例所不许，而贤有司善政所逮，黄童白叟，卧辙攀辕，亦实有出于至诚者。本朝如陈清端、张清恪诸公，皆以廉惠得民，踬而后起，卒立功名，讵非遭际圣明之幸与？

　　◎黄河水信黄河水信，清明后二十日曰桃汛，春杪曰菜花水。伏汛以入伏始，四月曰麦黄水，五月曰瓜蔓水，六月远山消冻水，带矾腥曰矾山水。秋汛始立秋，讫霜降，七月豆花水，八月荻花水，九月登高水。冬曰凌汛，十月曰伏槽水，十一月、十二月曰蹙凌水。河上老兵能言之。

　　◎舒铁云孝廉舒铁云孝廉位，大兴才人也。所著《瓶水斋诗集》，陈云伯大令、王仲瞿孝廉，多与唱和。铁云年十四，随父官粤西，与安南贡使赋铜柱诗相赠答，传诵外裔。

　　◎三人同心方奏肤功嘉庆癸亥，三省军务告竣，方方伯积由蜀臬入觐，睿皇帝垂问军务甚悉。并谕：朕亲政初，宫中祈卜，占者云，三人同心，方奏肤功，殆应经略额勒登保、参赞大臣德楞泰、总督额保也。见定远方士淦《蔗余偶笔》，方伯盖其族人云。

　　◎程文恭公奏止巡幸湖州乾隆间，上方将南巡，时浙藩徐澍调补山东，陛觐，口奏湖州山水清远，请翠华临幸。得旨回浙办理。徐抵任，先开城南碧浪湖，大兴工役。一日，召问武进相国程文恭公景伊，对以湖州春季蚕忙，恐妨民事，立奉停止之诏，徐仍调山左。虽由仁言利溥，益见圣德如天，吴兴士民，至今称颂。

　　◎坊局升迁之滞坊局官僚升转定例：洗马名次讲、读后。长沙刘文恪公权之官洗马十六年而后迁，时称“老马”。嘉庆初，戴尚书联奎擢此官，召对垂问资俸，戴以实告，始奉与讲、读诸臣一体较俸之谕，由是洗马无久淹者。见《蔗余偶笔》。康祺初入京，尚闻有“一洗万古”之谑，盖取杜句嘲之，以见升迁迟钝也，殆嘉庆以前旧语。又按：京官谚语，“一洗万古”与“大业千秋”并称，盖谓司业升阶，与洗马同一濡滞，故词臣均视为畏途。

　　◎耆年科第嘉庆戊辰会试，山东年老诸生恩赐举人王服经中式，年八十五。总裁富阳董文恭公，揭晓日复命面奏，天语褒嘉，有比梁灏大三岁之誉。殿试改庶吉士，特旨授职还籍，异数也。康祺通籍之年，同谱孟君椿山齿最高，亦籍山东，年亦八十，朝殿三试，以书不入格，屡落人后，得旨归进士本班用，铨选一官。河清难俟，遂改授教职归矣。按：是科君不中式，例可邀恩入翰林，今转为名列榜上所误。惜无爱惜人才，敬礼耄学如文恭者，为之一达天听也。

　　◎阮文达公普济堂章程阮文达公抚浙时，创设普济堂，手定章程十二条，筹赀付绅士经理，至今赖之。一、通衢夏秋施茶水，冬施姜汤。一、施贫民疟痢、伤寒、疮疖时瘟丸药膏丹。一、每年十二月立粥厂一月。一、设恤嫠会，月给钱文。一、设收瘗局，掩埋枯骨。一、施舍棺木、绵衣。一、设钱江义渡。今天下井田久废，生齿日繁，朝廷不能行限田之法，宗子又无收族之方，以致豪强者田连阡陌而淫侈亡等，贫窭者勤动终岁而俯仰无赀。惟兴立善举，策画恒产，犹为抑兼并而扶疮痍之善术。凡有字人之责者，幸勿谓煦煦孑孑，簿而不为也。此事无关掌故，特录之以为外吏劝。

　　◎费武襄公斩番僧费武襄公扬古，勋业丰隆，平噶尔丹功第一，其胆识亦正不可及。公尝从圣祖皇帝之番僧寺，番僧中号为活佛者，见上傲睨不为礼，公即挥刃斩之。上尤其鲁莽。公徐奏曰：“番僧虽贵，亦人臣也，岂可使无礼于君前，乱我国法。使有异术，臣抽刃时，应早令伽蓝按捺，不延颈就戮矣。”扈从者争服其言，自此番僧见大皇帝，弥益恭顺。

　　◎费武襄公防黩武穷兵之渐费武襄公以国戚封伯爵，大兵征噶尔丹，出为抚远大将军。既奏凯，众欲露布扬功绩，公不谓然。其奏折惟言兵至某处迷道，某处败绩，某处绝粮，此行屡蹈危机，皆臣失算之故，今凭借圣天子洪福，侥幸成功，实非意料所及云。幕客皆咎其失体。公曰：“天子深居九重，如见策勋太易，必至好大喜功，士卒劳瘁，不可不使上闻之，庶异日无穷兵黩武之患也。”人皆摄服。此与前一则俱载在《啸亭杂录》内。康祺敬按：高宗皇帝开疆辟土，仁育义征，决不以平定一隅遽形夸大。武襄公之鳃鳃过计，正足见老成谋国之忠。且公所言大局耳，若为公一身一家计，崇封懿戚，显秩殊庸，岂可复有开边之伟烈。公之谦退沉毅如此，洵乃上掩马伏波，下轶曹武惠，岂非国家气运之隆，产兹魁杰与？

　　◎孝贤纯皇后慈俭孝贤纯皇后富察氏，文忠公姊也，性慈俭，正位中宫十三载，未尝佩服珠翠。向例宫中多用金银丝索缉成荷包，后以为暴殄，岁时进呈纯皇帝，惟以鹿羔＜毛蒙＞＜毛＞缉为佩囊，盖仿先世关外之制，以寓不忘本之意。上深加敬爱，故文忠父子，蒙被恩宠，视他戚畹尤挚且久也。

　　◎辅国公永敬善鉴别书画宗室辅国公永敬，理密亲王孙也。好收藏古字画书籍，善于甄别真伪，凡经公品题，骨董家辄居为奇货。汪文端公尝延公评骘家藏诸卷轴，公抚摩终日，默无一言。临行，文端送之登车，公笑谓：米襄阳一帖近真迹，稍宜宝贵。文端为之爽然。

　　◎信庄郡王庄慎亲王同年月日生信庄郡王如松，庄慎亲王永常，同年月日生，互称弟兄。

　　◎陈文肃公入相之早本朝汉臣入相，或回翔部寺，或扬历省台，及身侍黄扉，大抵皤发耆硕矣。惟陈文肃公大受，以大考受上知，释褐甫十年，遽拜参知之命，人以为罕。

　　◎高邮王氏不徒以经学著名高邮王氏，祖孙父子笃志传经，为本朝儒门之冠，其立朝亦卓有声绩，不坠家风。文肃公安国，清操冠时，每日出内直，家不举炊，挈幼子同舆，市饼饵数枚，以代蚤膳。履懿亲王与之善，尝资助之，公辞不受，曰：“忝在九列，不敢与王私交也。”公子石瞿观察念孙，仕谏垣时，以弹和相著声望。公孙文简公引之，则履道广深，风鉴明远，明刑典礼，独持大纲。盖三世清毡，百年乔木，体用兼备，读书之收效宜然。彼刘歆、戴圣辈，抗颜大师，望实俱陨，恐仍是缘饰经术，泽古不深耳。

　　◎荣恪郡王劝仁宗速回京师荣恪郡王绵亿，荣纯亲王子也。纯王少聪迈，娴习骑射国语，高宗极钟爱焉。纯王早薨，而王又孱弱，睿皇帝因令行走乾清门，以习劳勋，然其疾终不愈也。自幼喜读书，朗诵经史，如瓶泻水，周秦诸子，亦能背诵不遗。遇大节，尤侃侃。嘉庆癸酉之变，王方扈从，闻变泫然曰：“上为吾辈何人，即论亲谊，亦当代分其忧，况万乘之尊乎？”因请独对，劝上速回京师，以维人心。仁宗首肯，即日回銮，自此益重视王。尝曰：“朕诸侄中，惟绵亿骨肉之情尤笃也。”逾年，王以劳瘵，卒不起，上痛悼之。

　　◎国初与俄罗斯立约不强之修表纳贡国初与俄罗斯立约往来，不强之修表纳贡，彼此关会，不用诏旨。惟理藩院行文于其玛玉斯衙门，如有司咨牒状，盖早恐后日梗化，不至有伤国体也。

　　◎文武移易本朝汉臣，文武不相移易，故《池北偶谈》记朱衣客以道员改总兵一事，《啸亭杂录》记刘清以运使改总兵一事，以为罕异。近十年中，蒋中丞益澧始为武员，张军门曜始为文员，已称奇才。至杨制军岳斌，由湘乡把总起家，官至陕甘总督。且适与嘉庆间杨忠武公遇春同姓，同起行伍，同任兼圻，同督陕甘，先后若出一辙。咸同军兴，一人而已。

　　◎三文敬公大节不苟乾隆朝，三文敬公保以纟番绎进士出身，历任封圻，入拜东阁大学士。公性愚暗，不悉吏事，在外不饬簋，时人比之李昭信，而庸劣过之。然幼读宋儒书，大节不苟。癸未夏，纯皇帝巡幸承德府，公时任直隶按察使，扈从至密云，霖雨数日，河水暴涨，上欲乘骑渡河。公叩马谏曰：“千金之子，坐不垂堂，况万乘至尊，岂可轻试波涛。使御驷有失，何可追悔。”上以满洲旧俗，宜亲习劳以扬武勇为言。公曰：“皇上此行，奉太后乘舆同至，即使上渡河安便，独不识慈舆何恃以济？”上动容，为之回辔。又督浙闽时，浙抚王望既丁艰，自以督办海塘为言，夺情视事，亦不遣眷属回籍。公恶其蔑伦，密疏劾之，王因此获罪。公尝为上书房总师傅，手集古今储贰之事曰《春华集览》，教习诸皇子，词虽陋，为成亲王所讥，然不失师保之体。故卒后特赐谥文敬，盖取责难于君之义也。右见礼亲王昭连《啸亭杂录》。王为公女婿，其褒贬当不谬云。

　　◎破除满汉之见雍正中，满洲副都御史缺出，宪皇帝命九卿密保。鄂文端公奏许公希孔忠直可任。上曰：“彼汉人，碍于资格。”文端曰：“风宪衙门，为百僚丰采，臣为朝廷得人计，不暇分满汉也。”上可其言，逾年，始调汉缺。

　　◎长生殿传奇钱唐洪太学思升，著《长生殿传奇》初成，授内聚班演之。圣祖览之称善、赐优人白金二十两。于是诸亲王及阁部大臣，凡有宴会，必演此剧，而缠头之赏殆不赀。内聚班优人请开筵为洪君寿，而即演是剧以侑觞，名流之在都下者，悉为罗致，而不及某给谏。给谏奏谓，皇太后忌辰设宴乐，为大不敬，请按律治罪。上览其奏，命下刑部狱，凡士大夫及诸生除名者几五十人。益都赵赞善伸符，海宁查太学夏重，其最著者。后查改名慎行登第，赵竟废置终其身。

　　◎昆山巨族昆山巨族，在明时推戴、叶、王、顾、李五姓。迨入本朝，东海氏兄弟贵，而前此五姓则少衰矣。邑人因为语曰：“带叶黄瓜李，不如一个大荸荠。”以带音同戴，黄音近王，瓜音转顾，荠音近徐，故俗谚云尔。

