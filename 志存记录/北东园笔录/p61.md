<!-- { "loadSidebar": true } -->
　　◎钱梅溪述孽报六事钱梅溪喜言孽报，皆近事也。尝云：常熟黄草塘有须姓，以屠牛为业，每杀一牛，必割其舌食之，以为美味。一日，将屠刀安置门之上方，忽闻二鼠相争，仰面看之，刀适落其口中，断舌死。又云：鱼行桥有一猎户，打鸟无算，后患病，医药无效，辗转床褥。忽梦神告之曰“汝要病愈，须将稻草扎一人，用汝平日所着衣冠披之。中藏生年月日，挂在树上，将鸟枪打之，病便可愈也。”及醒，乃以梦告其子，命如法行之。讵鸟枪一发，大噱而绝。又云：余近邻有薛庆官者，以屠羊为业，家颇饶。年四十余，忽得病，病愈后面成羊状。尝以三百金往安徽宗阳籴米，死于江中，不得其尸，以空棺归葬。一两月后，有人见薛背一包，卷一伞，从后宅走打鼓桥，自行自哭，盖鬼复还家云。又云：枫泾镇有沈二者，好食狗肉，生平杀狗无算。乾隆丙子岁，沈抱病甚笃，昏迷中见群犬绕床争啮其体，号呼求救。临死时，自投床下，两手据地，作犬吠数声而绝。又云：娄东有无赖杨姓者，以攘鸡为食，其术甚秘，人莫知也。其后杨背上忽生鸡毛一茎，乞人拔之，痛不可忍，因自言此偷鸡之报也。又云：湖州南浔镇有一小户人家妇顾氏者，貌颇美，适有县役某催科至其家，伺其夫远出，突入内室，举手摸其颈。顾大惊，旋入房，泣语其小姑曰：“此颈忽为男子手所加，岂可洗乎？”遂缢死。其小姑亦不知县役为何人，旁无觉者。越两月，某役偶乘舟过南浔，忽见顾氏上其舟，役忽告舟人曰：“吾前者不过以手摸其颈，何遽死乎？”遂投水，适遇来船牵缠其颈，不能解，立时流血死。舟人扬其语，闻于小姑，其事始白。而报应亦奇矣。

　　又云：长洲有徐某者，富而悭，亲友借贷，每拒弗见也。其子年弱冠，颇思干蛊，往往延接，或私自周给之。其父大怒，以为不肖，俟其见客时，持杖挞之，欲以绝其往来。未几，其子病，医药难施，或云獭肝可疗也，乃重值购一小獭，取其肝。未及服，而獭鬼来索命，云：“杀吾子以疗尔子，岂天理所能容乎？”夺其药去。徐某百计禳祷，卒无效，其子竟颠痫以死，而家道落矣。

　　◎常熟某甲常熟张塘楼有某甲，种田为业，家道小康。邻家有佣者，娶妻甚美，某甲见之，窃自念云：“若得此妇为妾，死无恨矣。”遂召佣者置之家，俟其饱食后，令其负重，如是者年余，遂得疾死。旋纳其妻，以为得所愿矣。越一二年，当八九月间，新雨乍晴，稻禾初熟，某适在田畔游行，见丛莽中佣棺欲朽，忽生善念，以为此人因我而死，今年冬底必将此棺入土，以慰其幽魂也。忽闻棺中有声，突出一蛇，啮其足，某甲大惊，负痛疾行，蛇尚在足蠕，数剔之不去，而某已惫矣。

　　因自吐其前谋于众，一村老幼咸来聚观，某甲死而复苏者数次，忽谓其妾曰：“我腹痒不可忍，急取刀破吾腹看其中果何物也？”遂抱持其妾而死，须臾妾亦死。

　　◎不养猫吾闽乡谚有“三代不养猫，全家无病耗”之语。闻福清有叶叟者，台山相国之后人也，素悯鼠，不畜猫。年四十余，忽于春日患噎症，至冬益剧，薄粥不能下咽，自分必死，长夜不寐，燃灯枯坐。适几上有炒米半瓶，群鼠欲窃食而不能入口，俄有一鼠衔一箸，植瓶中，以口咬箸，又一鼠衔其尾而曳之，瓶遂倒，群鼠争就食，啸呼为乐。叶叟观之，不觉大笑，咯出一赤物，如新生小孩之拳。顿觉胸前清爽，遂能吃粥，旬日全愈。又四十余年而考终。按此事亦甚小，然不可谓非适逢其报也。

　　◎狐报恩江阴高柏林者，少无赖，貌韶秀，住广福寺。旁。一日，见众僧缚一狐，将就刃矣。高再三劝止之，方释缚，狐已逸去矣。后于佛前求问终身，得吉笤，心窃喜，私计他日得志，当新是寺。及晨，有某邑宰召高为长随，颇宠任之，呼曰“小高”。宰治故冲繁，差使络绎，一日有钦差过，召小高付以千金，令办供应。

　　小高至驿中，前站已到，仓皇迎接，忽失金，愤极，欲投水死。旋有一老人救之，曰：“汝命应发大财，此非汝死所。”时供应铺设一无所备，钦差故廉俭，一见反大悦，以为好官，召其仆谕话，见其伶俐，即令跟随。嗣后声光益大，凡关差盐政，皆任为纪纲。不十年，拥资数十万金，自郡守以下多与通兰谱者。居然出入衙门，延为上客，后果重建广福寺。地方官仰体小高意，亦为之科派民间，百姓哗然。有好事者撰碑记一篇，假邮封直达抚军前，抚军察其事，据实奏闻，遂成钦案。先是，小高感老人恩得不死，乃塑像于家，每晨必礼拜。至是案发，乃泣跪像前求救。其夕，家中忽闻呼嗥声。明晨，视塑像汗出，如是三夜，忽闻事得轻办矣。或曰：“即此老人往托某公为缓颊，小高实不知。”后知老人乃狐也。

　　◎狐报仇嘉庆乙丑间，陕西甘棠县有高中秋者，素无赖而美须髯，身长八尺。尝入山打猎，有狐数十头，尽为杀剥其皮而食之。是年十二月，忽有二女子从天而降，娇美绝伦，自言琼宫侍者，谓中秋曰：“上帝使我侍君，君有九五之尊，愿自爱也。”中秋窃喜而无相佐之人，告之同邑武生王三槐，及本营参将旗牌官高珠。

　　王、高皆同伙打猎者也。闻之均大喜，遂以王女许中秋为正宫，而以二女为妃嫔。

　　二女者，能撒豆成兵、点石成金之法，试之果然，遂起意谋为不轨。中秋有佣工史满匮者，二高欲胁之以为将，而史不屑。一日，闻二高与王将割满匮头祭旗起事，约有日矣。满匮星夜入城击鼓，县令知其事，一面飞禀上台，而以满匮为眼目，尽捕获之。是时，方葆岩先生为陕西巡抚，状其事于朝，中秋等皆凌迟，惟两女者杳无踪迹，盖狐报仇也。狐亦恶极矣。

　　◎又淮南王某者，家素封，因开质库，扩邻屋，见有小狐三头，家人共逐之，王必欲杀之以除根，因毙其二。自此家中作闹无虚日，嘉庆己亥冬日，质库火烧，深受赔累。以此控告张真人，给牒而归。安静数月，复闹如故。王不堪其扰，将烬余当包陈本四万余金卖与程姓，程宅忽闻空中语云：“吾与王姓有仇，尔可不买。”其妻闻之甚明，遂不成约。辛丑三月，包楼复起火，烧尽无余矣。

　　◎蛇报吴县乡民某，有往穹窿山进香者，见舟子击一小蛇，某在旁戏语曰：“蛇能索命，击之者往往不祥。”语毕，径避去，亦不救也。是夜，梦有一蛇人立而言曰：“见死不救，何忍心耶？”遂以尾击其腮而醒，觉而齿痛异常，忽出黑血数升，延医视之，曰：“此蛇毒也。”医治半载始痊，而家资因以荡然矣。按此事亦小，然推见死不救之心，则何所不至，其得蛇报亦宜矣。

　　◎食鳖食鼋常熟葛友匡，为里中富翁，一生好食鳖，常买数十头养于瓮中，以备不时之需。一日，独坐中堂，闻瓮中作人语云：“友匡，汝欲灭尽我族乎？汝月内当死而不自知，尚欲害许多性命乎？”友匡大怒曰：“见怪不怪，其怪自坏。”乃尽烹而大啖之。不十日果死。又吴门有富翁者，拥资巨万，其子某好食异味。一日宴客，市得巨鼋，庖人将杀之，见鼋垂泪，以白某，请放之河。某怒，遂持刀自断其首，首甫堕地，忽跃至梁上，咸异之。遂烹而食之，味极美，以半馈其姻家，以半宴客。某仅尝数脔，即目眩神迷，但见屋梁上皆鼋首，扶至寝室，则床帐皆满矣。某自言曰有数百鼋来咬其足，痛不可忍。叫号三日而死。

　　◎放生诗吴门周生（存）喜放生，每一次放生，辄以小诗纪之。尝因放大鲤鱼作诗，末句云：倘若从龙去，还施润物功。颇得意。后入乡试，诗题为白云向空尽。诗成，苦结句语意不佳，忽忆自作放生诗，因以末二语作结，主司嘉赏，遂中式。

　　◎驴偿债兰州民张家畜一驴，善走，日可二百里。然好蹄啮生人，惟张父子三人乘之，则调良就驭，他人莫能乘。偶行医赵姓者，欲应狄道人延请，姑试借之。帖然驯伏，遂骑以行。既归，夜梦黑衣人语之曰：“我，张氏家驴也，前生借君钱三百未还，今当补偿，昨乘我至狄道界，往返才二百八十里，尚未满数，速借我，再骑二十里，则吾事毕矣。”问汝欠张氏钱几何？颦蹙曰：“多，不可说。”赵醒而异之，果复借以他适。既而忘之，去路稍远，忽奋跃掀赵堕地，计程则不止二十里矣。赵益异之，揽辔祝曰：“吾知其故矣，但今距吾家十里，不乘汝如何得达？归当以十钱买刍秣饲汝，何如？”驴伫视良久，复驯伏就骑。嗣后赵故欲试之，甫据鞍作欲乘状，即啼啮长鸣矣。夫变畜还债，见之说部者甚多，此家大人在甘藩任内听署中书吏所口述近事，可征信也。

　　◎獭索命李春潭观察于癸已年三月，押粮船至怀宁县属之大长沟。有役龚恺，夜梦一老人须发皓然，言明早有难，乞为援手，后当图报。醒而不解所谓，次早忽闻邻舟喧闹，往视之，见有一大水獭伸首近舟，忽浮忽没。舟人聚观之，俄被获，龚忆所梦见而心动，出青蚨五百向买。众皆允，惟水手陈四不许，且曰：“一皮犹值数金，岂五百文所能买？”龚欲添钱，陈已用铁叉击其首，立毙。剥其皮，分啖其肉。后食肉者皆病，陈尤剧，昏愤中自言我多年修养，偶遇厄难，众人皆允卖，独尔不许，击我立死，我必索尔命。众为之祷，不允，卧疾数日，叫嗥不已而殒。于连亭曰：物虽至微，无不惜命，浮屠氏之教最重戒杀，莲池大师有放生池，杭人至今不废。况以水族之物，竟能见梦于人，其为灵异可知。龚虽出钱不多，犹有善根，陈四立毙其命，实属残忍，宜报复之不爽也。尝闻有某某嗜鳖，一夜梦黑衣人叩首乞命，其妻梦亦相同。次早，渔人送一大鳖至，某喜甚，妻劝曰：“昨夜所梦黑衣人，其殆是乎？曷放之。”某不允，烹而大嚼。忽思浴，久而无声，妻往视，则满盆皆血水，骨肉无存，惟余一辫而已。与此事正可参观。

　　◎鳝索命贵州黄兑眉上舍云：贵筑有某某，性嗜鳝，每饭必具，年近六旬矣。一日，赴市买鳝，拣择肥大者，卖鱼者令其自取。某揎袖裸臂探手缸底摸之，忽群鳝涌起，竞啮其臂几满，痛绝仆地。群鳝累累悬臂间，齿皆人肉。亟呼其子至，抬回家中，以剪断鳝身，而鳝首紧啮不放，一一敲落，而臂肉尽脱，长号而绝。合市聚观，咸以为异。有为之戒杀生者。

