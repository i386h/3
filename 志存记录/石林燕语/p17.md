<!-- { "loadSidebar": true } -->
    仁宗山陵，韩魏公为使。时国用窘匮，而一用乾兴故事。或以为过。苏明允为编礼官，以书责公，至引宋华元厚葬事，以为不臣。魏公得之矍然。已乃敛容起谢曰：“某无状，敢不奉教。然华元事，莫未至是否？”闻者无不服公大度，能受意外之言也。
    余见大父时家居及燕见宾客，率多顶帽而系勒帛，犹未甚服背子。帽下戴小冠簪，以帛作横幅约发，号“额子”。处室中，则去帽见冠簪，或用头巾也。古者士皆冠，帽乃冠之遗制。头巾，贱者不冠之服耳！勒帛，亦有垂绅之意，虽施之外不为简。背子，本半臂，武士服，何取于礼乎？或云，勒帛不便于笏，故稍易背子，然须用上襟，掖下与背皆垂带。余大观间见宰执接堂吏，押文书，犹冠帽用背子，今亦废矣。而背子又引为长袖，与半臂制亦不同。头裹，贱者巾；衣，武士服。而习俗之久，不以为异。古礼之废，大抵类此也。
    刘丞相挚，家法俭素，闺门雍睦。凡冠巾衣服制度，自其先世以来，常守一法，不随时增损。故承平时，其子弟杂处士大夫间，望而知其为刘氏也。数十年来，衣冠诡异，虽故老达官，亦不免与市井喧浮略同，而不以为非。
    旧凤翔县出纟舀，以紧细如箸者为贵。近岁衣道服者，纟舀以大为美，围率三四寸，长二丈余，重复腰间至五七返，以真茸为之。一纟舀有直十余千者，此何理也。
    赵清献公每夜常烧天香，必擎炉默告，若有所秘祝者然。客有疑而问公，公曰：“无他，吾自少昼日所为，夜必裒敛，奏知上帝。”已而复曰：“苍苍渺冥，吾一夫区区之诚，安知必能尽达？姑亦自防检，使不可奏者如有所畏，不敢为耳。”有周竦者，尝为公门客，为余言之。
    杜祁公罢相，居南京，无宅，假驿舍居之数年。讫公薨，卒不迁。亦不营生事，止食其俸而已。然闾里吉凶庆吊，与亲识之道南京者，相与燕劳，问遗之礼，未尝废。公薨，夫人相里氏以绝俸不能自给，始尽出其箧中所有，易房服钱二千。公本遗腹子，其母后改适河阳人。公为前母子不容，因逃河阳，依其母佣书于济源。富人相里氏一见奇之，遂妻以女云。
    范文正公四子，长曰纯，有奇才。方公始为西帅时，已能佐公治军，早死。其次即忠宣、夷叟、德孺也。尝为人言：纯仁得吾之忠，纯礼得吾之正，纯粹得吾之材。忠宣以身任国，世固知之；夷叟简默寡言笑，虽家居独坐一室，或终日不出；德孺继公帅西方为名将，卒如其言云。
    前辈多知人，或云亦各有术，但不言耳。夏文庄公知蕲州，庞庄敏公为司法，尝得时疾在告。方数日，忽吏报庄敏死矣。文庄大骇，曰：“此人当为宰相，安得便死？”吏言其家已发哀。文庄曰：“不然。”即自往见，取烛视其面，曰：“未合死。”召医语之曰：“此阳症伤寒，汝等不善治，误尔。”亟取承气汤灌之。有顷，庄敏果苏，自此遂无恙，世多传以为异。张康节公升、田枢密况，出处虽不同，其微时皆文庄所荐也。
    范文正公用人，多取气节，阔略细故，如孙威敏、滕达道之徒，皆深所厚者。为帅府辟置，多谪籍未牵叙人。或以问公，公曰：“人之有才能无瑕者，自应用于宰相；惟实有可用，不幸陷于过失者，不因事起之，则遂为废人矣。”世咸多公此意。凡军伍以杂犯降黜者，例皆改刺龙骑指挥。故时当权者，每惮公废法建请，难于尽从，因戏为之为“龙骑指挥使”云。
    王右丞正仲口吃，遇奏对则如流。欧阳文忠近视，常时读书甚艰，惟使人读而听之。在政府数年，每进文字，亦如常人，不以为异。贵人真自有相也。余为郎官时，尝遇视朔过殿，有御史为巡使者，法当独立于殿庭之南，北向以察百官失仪。其人久在学校，素矜慎。始引就位，辄无故仆地；既掖而起，又仆，如是者三。上遥望以为疾作，亟命卫士数人扶出。逮至殿门，步行如常，问之，曰：“自不能晓，但觉足弱耳。”其人官后亦不显，亦其相然也。
    崇宁中，蔡鲁公当国。士人有陈献利害者，末云：“伏望闲燕，特赐省览。”有得之欲谗公者，密摘以白上，曰：“清闲之燕，非人臣所得称，而鲁公受之不以闻。”鲁公引《礼》“孔子闲居”，“仲尼燕居”自辨，乃得释。
    司马温公自少称“迂叟”，著《迂书》四十一篇。韩魏公晚号“安阳戆叟”，文潞公号“伊叟”，欧阳文忠公号“六一居士”，以琴、棋、书、酒、集古碑为五，而自当其一，尝著《六一居士传》。苏子瞻谪黄州，号“东坡居士”，东坡其所居地也。晚又号“老泉山人”，以眉山先茔有老翁泉，故云。子由有岭外归许下，号“颍滨遗老”，亦自为传。家有遗老斋，盖元人至子由，存者无几矣。
    王禹玉作《庞颍公神道碑》，其家送润笔金帛外，参以古书名画三十种，杜荀鹤及第时试卷，亦是一种。
    章郇公高祖母练氏，其夫均，为王审知偏将，领军守西岩。一日，盗至，不能敌，遣二亲校清兵于审知，后期不至，将斩之。练氏为请不得，即密取奁中金遗二校，急使逃去，二校奔南唐。会王氏国乱，李景即遣兵攻福州，时均已卒矣。二校闻练氏在，亟遣人赍金帛招之使出，曰：“吾翌日且屠此城，若不出，即并及矣。”练氏返金帛不纳，曰：“为我谢将军，诚不忘前日之意，幸退兵，使吾城降，吾与此城人可俱全；不然，愿与皆屠，不忍独生也。”再三请不已。二将感其言，遂许城降。均十五子，五为练氏出，郇公与申公皆其后也。
    丁晋公初治第于车营务街，杨景宗时为役兵，为之运土。景宗，章惠太后弟也，后以太后得官。晋公谪，即以其第赐之。性凶悍，使酒挟太后。晚尤骄肆，好以滑槌殴人，时号“杨滑槌”，故今犹以名其宅云。
    晁文元迥尝云：“陛象先有‘天下本无事，只是庸人扰之，始为烦耳。’吾亦曰：‘心间本无事，率由妄念扰之，始为烦耳。’”
    晁文元公天资纯至，年过四十登第，始娶，前此未尝知世事也。初学道于刘海蟾，得炼气服形之法；后学释氏，尝以二教相参，终身力行之。既老，居昭德坊里第。又于前为道院，名其所居堂曰“凝寂”，燕坐萧然，虽子弟见有时。晚年耳中闻声，自言如乐中簧，始隐隐如雷，渐浩浩如潮；或如行轩百子铃，或如凤蝉曳绪。每五更后起坐，闻之尤清澈，以为学道灵感之验。今人静极，类亦有闻此声者，岂晁固自不同耶？或云：晚常自见其形在前，既久渐小，八十后每在眉睫之间，此尤异也。
    王荆公性不善缘饰，经岁不洗休，衣服虽弊，亦不浣濯。与吴冲卿同为群牧判官，韩持国在馆中，三数人尤厚善，无日不过队。因相约：每一两月，即相率洗沐。定力院家，各更出新衣，为荆公番，号“拆洗”。王介甫云：出浴见新衣辄服之，亦不问所从来也。曾子先持母丧过金陵，公往吊之。登舟，顾所服红带。适一虞候挟笏在旁，公顾之，即解易其皂带入吊。既出，复易之而去。
    文潞公父为白波辇运，潞公时尚少。一日，尝以事忤其父，欲挞之，潞公密逃去。张靖父为辇运司军曹，司知其所在，迎归使与靖同处。其父求潞公月余不得，极悲思之，乃徐出见，因使与靖同学，后因登弟。潞公相时，擢靖为直龙图阁。靖有吏干。翰林学士张阁，其子也。
    蔡鲁公喜接宾客，终日酬酢不倦。遇家居宾客少间，则必至子弟学舍，与其门客从容燕笑。蔡元度禀气弱，畏见宾客。每不得已一再见，则以啜茶多，退必呕吐。尝云：“家兄一日无客则病，某一日接客则病。”
    米芾诙谲好奇。在真州，尝谒蔡太保攸于舟中，攸出所藏右军《王略帖》示之。芾惊叹，求以他画换易，攸意以为难。芾曰：“公若不见从，某不复生，即投此江死矣。”因大呼，据船舷欲坠。攸遽与之。知无为军，初入州廨，见立石颇奇，喜曰：“此足以当吾拜。”遂命左右取袍笏拜之，每呼曰“石丈”。言事者闻而沦之，朝廷亦传以为笑。
    《考异》：据米芾所记，《王略帖》八十二字，乃是以钱十五万得之，而《谢安帖》六十五字，则得于蔡太保也。
    薛文惠公居正，父仁谦，世居今京师昭德坊。后唐庄宗入汴，仁谦出避，其第为唐六宅使李宾所据。宾家多赀，尝藏金珠价数十万第中。会以罪谪，不及取。仁谦后复归，欲入居，或告以所藏者，仁谦曰：“吾敢盗人之所有乎！”尽召宾近属，使发取，然后入。文惠为相时，正居此宅，宜有是也。仁谦仕周，亦为太子宾客致仕云。
    宋元宪公尝问苏魏公：“徐锴与铉，学问该洽略相同，而世独称铉，何也？”魏公言：“锴仕江南，早死，铉得归本朝，士大夫从其学者众，故得大其名尔。”元宪兄弟好论小学，得锴所作《说文系传》而爱之。每欲为发明，得苏论，喜曰：“二徐未易分优劣，要以是别之，异时修史者不可易也。”余顷从苏借《系传》，苏语及此，亦自志于《系传》之末。
    曹玮帅秦州。当赵德明叛，边庭骇动，玮尝与客对棋。军吏报有叛卒投德明者，玮奕如常；至于再三，徐顾吏曰：“此吾遣使行，后勿复言也。”德明闻，杀投者，卒遂不复叛。
    元丰间，刘舜卿知雄州，虏寇夜窃其关锁去，吏密以闻。舜卿亦不问，但使易其门键大之。后数日，敌牒送盗者并以锁至。舜卿曰：“吾未尝亡锁。”命加于门，则大数寸，并盗还之。敌大惭沮，盗者亦得罪。舜卿近世名臣也。
