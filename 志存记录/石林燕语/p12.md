<!-- { "loadSidebar": true } -->
    卢相多逊，素与赵韩王不协，韩王为枢密使，卢为翰林学士。一日，偶同奏事，上初改元乾德，因言此号从古未有，韩王从旁称赞。卢曰：“此伪蜀时号也。”帝大惊，遂令检史，视之果然。遂怒，以笔抹韩王面，言曰：“汝争得如他多识！”韩王经宿不敢洗面。翌日奏对，帝方命洗去。自是隙益深。以及于祸，多逊《朱崖谢表》，末云：“班超生入玉门，非敢望也；子牟心存魏阙，何日忘之？”天下闻而哀焉。
    京师省、寺皆南向，惟御史台北向，盖以唐以来如此。说者以为隋建御史台，取其与尚书省便道相近，故唐因之；或云御史弹治不法，北向取肃杀之义，莫知孰是。然今台门上独设鸱吻，非他局所有也。
    国初，西蜀初定，成都帅例不许将家行，蜀土轻剽易为乱，中朝士大夫尤以险远不测为惮。张乖崖出守还，王元之以诗赠云：“先皇忧蜀辍枢臣，独冒干戈出剑门。万里辞家堪下泪，四年归阙似还魂。弟兄齿序元投分，儿女亲情又结婚。且喜相逢开口笑，甘陈功业不须论。”自庆历以来，天下安，成都雄富，既甲诸帅府，复得与家俱行，无复曩时之患矣。而故事例未有待制为帅者，故近岁自侍郎出守，或他帅自待制移帅，皆加直学士，尤为优除也。
    《考异》：至和元年，张安道知益州，仁宗特令奉亲行，竟不敢。嘉五年，吴长文除知成都，以亲辞，故知郓州。云庆历以来复得与家偕行，非也。绍圣四年，郑雍以大中大夫知成都，盖前执政也。致和六年，周焘以宝文阁待制知成都，此云未有以待制为帅者，亦非也。
    神宗初即位，犹未见群臣，王乐道、韩持国维等以宫僚先入，慰于殿西廊。既退，独留维，问王安石今在甚处？维对在金陵。上曰：“朕召之肯来乎？”维言：“安石盖有志经世，非甘老于山林者。若陛下以礼致之，安得不来？”上曰：“卿可先作书与安石，道朕此意，行即召矣。”维曰：“若是，则安石必不来。”上问何故，曰：“安石平日每欲以道进退，若陛下始欲用之，而先使人以私书道意，安肯遽就？然安石子{万}见在京师，数来臣家，臣当自以陛下意语之，彼必能达。”上曰：“善。”于是荆公始知上待遇眷属之意。
    寇莱公初入相，王沂公时登第，后为济州通判。满岁当召试馆职，莱公犹未识之，以问杨文公曰：“王君何如人？”文公曰：“与之亦无素，但见其两赋，志业实宏远。”因为莱公诵之，不遗一字。莱公大惊曰：“有此人乎？”即召之。故事，馆职者皆试于学士院或舍人院。是岁，沂公特试于中书。
    《考异》：钱易制科中书试六论，谢泌、李仲容皆召试中书，除直史馆；李宗谔试相府，除校理；王禹、罗处约召试相府，除直史馆；王钦若试学士院，除知制诰。此云故事皆试于学士院或舍人院，非也。
    太祖与符彦卿有旧，常推其善用兵，知大名十余年。有告谋叛者，亟徙之凤翔，而以王晋公为代，且委以密访其事。戒曰：“得实，吾当以赵普所居命汝。”面授旨，径使上道。到，察知其妄，数月无所闻。驿召面问，因力为辩曰：“臣请以百口保之。”太祖不乐，徙知襄州，彦卿竟亦无他。后创居第于曹门外，手植三槐于庭曰：“吾虽不为赵普，后世子孙必有登三公者。”已而，魏公果为太保。欧阳文忠作《王魏公神道碑》，略载此语，而《国史》本传不书。余尝亲见其家子弟言之。
    范侍郎纯粹，元丰末为陕西转运判官。当五路大举后，财用匮乏，屡请于朝。吴枢密居厚时为京东都转运使，方以治铁鼓铸有宠，即上羡余三百万缗，以佐关辅。神宗遂以赐范。范得报，愀然谓其属曰：“吾部虽窘，岂忍取此膏血之余耶！”力辞讫弗纳。
    太平兴国五年，契丹戎主亲领兵数万犯雄州，乘虚遂至高阳关。太宗下诏亲征。行次大名，戎主闻上至，亟遁归，未尝交锋，车驾即凯旋。上作诗示行在群臣，有“一箭未施戎马遁，六军空恨阵云高”之句。
    赵清献为御史，力攻陈恭公，范蜀公知谏院，独救之。清献遂并劾蜀公党宰相，怀其私恩；蜀公复论御史以阴事诬人，是妄加入以死罪，请下诏斩之，以示天下。熙宁初，蜀公以时论不合求致仕，或欲遂谪之，清献不从。或曰：“彼不尝欲斩公者耶？”清献曰：“吾方论国事，何暇恤私怨。”方蜀公辩恭公时，世固不以为过，至清献之言，闻者尤叹服云。
    王武恭公德用貌奇伟，色如深墨，当时谓之“黑王相公”。宅在都城西北隅，善抚士卒，得军情，以其貌异，所过间里皆聚观。苏仪甫为翰林学士，尝密疏之，有“宅枕乾冈，貌类艺祖”之语，仁宗为留中不出。孔道辅为中丞，继以为言，遂罢枢密使，知随州。谢宾客，虽郡官不与之接；在家亦不与家人语。如是逾年，起知曹州，始复语人，以为善处谤也。
    狄武襄起行伍，位近臣，不肯去其黥文，时特以酒濯面，使其文显，士卒亦多誉之。或云：其家数有光怪，且姓合谶书，欧阳文忠、刘原甫皆屡为之言。独范景仁为谏官，人有讽之者，景仁谢曰：“此唐太宗所以杀李君羡，上安忍为也。”然武襄亦竟出知陈州。
    天圣、宝元间，范讽与石曼卿皆喜旷达，酣饮自肆，不复守礼法，谓之“山东逸党”，一时多慕效之。庞颖公为开封府判官，独奏讽，以为苟不惩治，则败乱风俗，将如西晋之季。时讽尝历御史中丞，为龙图阁学士。颖公言之不已，遂诏置狱劾之，讽坐贬鄂州行军司马。曼卿时为馆阁校勘，亦落职，通判海州。仍下诏戒励士大夫，于是其风遂革。
    丁文简公度为学士累年，以元昊叛，仁宗因问：“用人守资格与擢材能孰先？”丁言：“承平无事则守资格，缓急有大事大疑，则先材能。”盖自视久次，且时方用兵，故不以为嫌。孙甫知谏院，遽论以为自媒。杜祁公时为相，孙其客也。丁意杜公为辩直而不甚力。及杜公罢，丁时当制，辞云“颇彰朋比之风”，有为而言之也。丁自是亦相继擢枢密副使。
    吕侍读溱，性豪侈简倨，所临镇虽监司亦不少降屈。知真定，李参为都转运使，不相能。摭其回易库事，会有不乐吕者，因论以赃。欧阳文忠公为翰林学士，因率同列上疏论救。韩康公时为中丞，因言从官有罪，从官救之，则法无复行矣。文忠之言虽不行，然士论终以为近厚也。
    国朝亲王皆服金带。元丰中官制行，上欲宠嘉、歧二王，乃诏赐方团玉带，著为朝仪。先是乘舆玉带皆排方，故以方团别之。二王力辞，乞宝藏于家而不服用。不许，乃请加佩金鱼，遂诏以玉鱼赐之。亲王玉带佩玉鱼，自此始。故事，玉带皆不许施于公服。然熙甯中收复熙河，百官班贺，神宗特解所系带赐王荆公，且使服以入贺。荆公力辞，久之不从，上待服而后进班。不得已受诏，次日即释去。大观中收复青唐，以熙河故事，复赐蔡鲁公，而用排方。时公已进太师，上以为三师礼当异，特许施于公服。辞，乃乞琢为方团；既又以为未安。或诵韩退之诗，有“玉带悬金鱼”之语，告公以请因加佩金鱼。自是何伯通、郑达夫、王将明、蔡居安、童贯，非三师而以恩特赐者，又五人云。
    学士院正厅曰“玉堂”，盖道家之名。初，李肇《翰林志》未言居翰苑者，皆谓“凌玉清，屈紫霄”，岂止于“登瀛洲”哉！亦曰“登玉堂”焉。自是遂以“玉堂”为学士院之称，而不为榜。太宗时，苏易简为学士，上尝语曰：“‘玉堂’之设，但虚传其说，终未有正名。”乃以红罗飞白“玉堂之署”四字赐之。易简即扃置堂上。每学士上事，始得一开视，最为翰林盛事。绍圣间，蔡鲁公为承旨，始奏乞摹，就杭州刻榜揭之，以避英庙讳，去下二字，止曰“玉堂”云。
    梁庄肃公，景中监在京仓。南郊赦，录朱全忠之后，庄肃上疏罢之，曰：“全忠，叛臣也，何以为劝？”仁宗善之，擢审刑院评议官，记其姓名禁中，自是遂见进用。
    《考异》：梁庄肃公以太子中舍监在京广衍仓，景中进士及第，换中允知淮阳军，论朱全忠事。此云监在京仓时疏罢之，非也。
    天圣三年，钱思公除中书门下平章事，钱希白为学士当制。希白于思公，从父兄也。兄草弟麻，当时以为盛事。建中靖国元年，曾子宣自枢府入相，子开适草制，本朝惟此二人而已。
    《考异》：子宣元符三年十月拜相。韩绛相，弟维草制。此云本朝惟此二人，非也。
    祖宗用人，多以两省为要，而翰林学士尤号清切；由是登二府者，十常六七。杜正献公以清节名天下，然一生多历外职，五为使者，遍典诸名藩；在内，惟为三司、户部副使、御史中丞、知开封府，遂至为枢密副使。范文正公自谏官被责，召还，以天章阁待制判国子监，迁知开封府，复责，晚乃自庆州亦入为枢密副使。二公皆未尝历两省，而文正之文学不更文字之职，世尤以为歉也。
    吴龙图中复性谨约，详于吏治，自潭州通判代还。孙文懿公为中丞，闻其名，初不之识，即荐为监察御史里行。或问文懿：“何以不相识而荐之？”文懿笑曰：“昔人耻为呈身御史，吾岂荐识面台官耶？”当时服其公。
    苏相子容为南京察推，时杜祁公尚无恙，极器重之，每曰：“子他日名位，当与老夫略同。”不知以何知之也。杜公以六十八岁入相，八十薨，苏公以七十二岁入相，八十二岁薨。不惟爵齿略相似，杜公在位百余日后，以太子少师致仕，末乃为太子太师；而苏公在位甫一年后，亦以太子少师致仕，太上皇即位，方进太子太保。初，杜公告老，执政有不悦者，故特以东宫三少抑之，当时以为非故事；而苏公告老在绍圣初，亦坐章申公不悦，令具杜公例进呈，苏公闻之，喜曰：“乃吾志也。”
    王审琦微时，与太祖相善，后以佐命功，尤为亲近。性不能饮。太祖每燕，近臣常尽欢，而审琦但持空杯，太祖意不满。一日酒酣，举杯祝曰：“审琦布衣之旧，方共享富贵；酒者，天之美禄，可惜不令饮之。”祝毕，顾审琦曰：“天必赐汝酒量，可试饮。”审琦受诏，不得已饮，辄连数大杯，无苦。自是每侍燕，辄能与众同饮，退还私第，则如初。
    杨文公既佯狂逃归阳翟，时祥符六年也。中朝士大夫自王魏公而下，书问常不辍，皆自为文，而用其弟倚士曹名，奏牍则托之母氏。其答王魏公一书末云：“介推母子绝希绵上之田，伯夷弟兄甘守西山之饿。”当时服其微而婉云。
