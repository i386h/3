<!-- { "loadSidebar": true } -->
    故事，南省奏名第一，殿试唱过三名不及，则必越众抗声自陈，虽考校在下列，必得升等。吴春卿、欧阳文忠皆由是得升第一甲。独范景仁避不肯言，等辈屡趣之，皆不应，至第十九人方及，徐出拜命而退，时已服其静退。自是廷试当自陈者，多慕效之。近岁科举当升等人，其目不一，有司皆预编次，唱名即举行，其风遂绝。
    王沂公初就殿试时，固已有盛名。李文靖公沆为相，适求婿，语其夫人曰：“吾得婿矣。”乃举公姓名曰：“此人今次不第，后亦当为公辅。”是时吕文穆公家亦求姻于沂公。公闻文靖言，曰：“李公知我。”遂从李氏，唱名果为第一。晏元献公尝属范文正公择婿。久之，文正言有二人，其一富高，一张为善。公曰：“二人孰优？”曰：“富君器业尤远大。”遂纳富，即富公也，时犹未改名。以宰相得宰相，衣冠以为盛世事。为善亦安道旧名。
    张文节公初为龙图阁待制，求判国子监。真宗问王魏公：“国子清闲无职事，知白岂不长于治剧，欲自便耶？”魏公对“知白博学，通晓民政，但其所守素清，而廉于进取故尔。”上曰：“若此，正好为中执法。”乃命以右谏议大夫除御史中丞，上用人如此。景德、天禧间，所以名臣多也。
    神宗尝问经筵官：“《周官》‘前朝后市’何义？”黄右丞履时为侍讲，以王氏新说对。言：朝，阳事，故在前；市，阴事，故在后。上曰：“亦不独此。朝，君子所集；市，小人所居。向君子背小人之意。”诸臣闻之竦然。
    哲宗初即位，契丹吊哀使入见。蔡持正以契丹大使衣服与在廷异，上春秋少，恐升殿骤见或惧，前一日奏事罢，从容言其仪状，请上勿以为异，重复数十语皆不答。徐俟语毕，上曰：“彼亦人耳，怕他做甚？”持正竦然而退。
    司马温公与吕申公素相友善，在朝有所为，率多以取则。”温公自修起居注，召试知制诰，申公亦自外同召。温公既就试，而申公力辞不至，改除天章阁待制。温公大悔，自以为不及。命下凡九章，辞不拜，引申公自比，云：“臣与公著同被召，公著固辞得请，而臣独就职，是公著廉逊，而臣无愧耻也。”朝廷察其诚，因亦除天章阁待制。
    《考异》：温公与申公相友善，云“在朝有所为，率多以取则”，非也。温公辞修注云：王安石差修起居注，力自陈诉，章七八上，然后朝廷许之，臣乃追悔恨，向者非朝廷不许，由臣请之不坚故也。使臣之才得及安石一二，则闻命之日受而不辞，今臣自循省一无可取，乃与之同被选擢，比肩并进，岂不玷朝廷之举，为士大夫所羞哉！辞知制诰云：窃闻天章阁侍讲吕公著与臣同时被召，公著辞让不至，朝廷已除公著天章阁待制，臣始自悔恨云云。辞修注则引荆公，辞知制诰则引申公，各一时之事，非有所取则也。
    政和末，李彦章为御吏，言士大夫多作诗，有害经术，自陶渊明至李、杜，皆遭诉斥，诏送敕局立法。何丞相执中为提举官，遂定命官传习诗赋，杖一百。是岁，莫俦榜，上不赐诗而赐箴。未几，知枢密院吴居厚喜雪，御筵进诗，称“口号”。自是上圣作屡出，士大夫亦不复守禁。或问何立法之意，何无以对，乃曰：“非为今诗，乃旧科场诗耳。”
    ●卷十
    苏魏公为宰相，因争贾易复官事，持之未决。御史杨畏论苏故稽诏令，苏即上马乞退，请致仕。吕微仲语苏：“可见上辩之，何遽去？”苏曰：“宰相一有人言，便为不当物望，岂可更辩曲直？”宣仁力留之，不从，乃罢以为集禧观使。自熙宁以来，宰相未有去位而留京师者，盖异恩也。绍圣初，治元党人，凡尝为宰执者无不坐贬，惟子容一人独免。
    熙宁以前，台官例少贬，间有责补外者，多是平出，未几复召还。故台吏事去官，每加谨焉，其治行及区处家事，无不尽力。近岁台官进退既速，贬责复还者无几，然吏习成风，独不敢懈。开封官治事略如外州，督察按举必绳以法，往往加以笞责，故府官罢，吏率掉臂不顾，至或欺侮之。时称“孝顺御史台，忤逆开封府。”
    范鲁公与王溥、魏仁浦同日罢相，为一制。其辞曰：或病告未宁，或勤劳可眷。时南郊毕，质、溥皆再表求退；仁浦以疾在告，乞骸骨，故云。
    王冀公罢参知政事，真宗眷意犹未衰，特置资政殿学士命之。时寇莱公欲抑之，乃定班翰林学士之下。冀公诉以为无罪而反降，故复命为大学士，班枢密副使之下。自是非尝任宰执者不除。元丰间，韩持国、陈荐非执政而除，盖官僚之异恩也。
    王荆公在金陵，神宗尝遣内侍凌文炳传宣抚问，因赐金二百。荆公望阙拜受跪已，语文炳曰：“安石闲居无所用。”即庭下发封，顾使臣曰：“送蒋山常住置田，祝延圣寿。”
    王元之素不喜释氏，始为知制诰，名振一时。丁晋公、孙何皆游门下，元之亦极力延誉，由是众多侧目。有伪为元之《请汰释氏疏》，及《何无佛论》者，未几有商、洛之贬。欧阳文忠公丁母忧，服除召还。公尝疾士大夫交通权近，至是亦有伪作公《乞罢斥宦官章》传播者，遂出知同州。会有辨其诬，遂复留。
    绍圣间，常朝起居，章子厚押班。一日，忽少一拜，遽升殿，在廷侍从初不记省，见丞相进即止。蔡鲁公时为翰林学士承旨，独徐足一拜而退，当时以为得体。大观间，蔡鲁公在告，张宾志押班，忽多一拜。予时为学士，刘德初、薛肇明皆为尚书，班相近，予觉其误，即语二人。二人曰：“非误，当拜。”余不免亦从之。阁门弹失仪，皆放罪。子厚语人：是日边奏，有蕃官威明阿密者当进呈，偶忘，思之，遂忘拜数。而予虽觉其误，然初亦不甚着意记拜数，既闻二人之言，从而亦疑。乃知朝谒当一意尽恭，不可杂以他念也。
    李孝寿知开封府，有举子为仆所陵，忿甚，亟缚之，作状欲送府。会为同舍劝解，久之，气亦平，因释去，自取其状，戏学孝寿押字，判曰：“不勘案，决臀杖二十。”其仆怨之。翌日，即窃状走府，曰：“秀才日学知府判状，私决人。”孝寿即令追之。既至，具陈所以，孝寿翻然谓仆曰：“如此，秀才所判，正与我同，真不用勘案。”命吏就读其状，如数决之。是岁，举子会省试于都下数千人，凡仆闻之，皆畏戢无敢肆者，当时亦称其敏。
    真宗幸澶渊，丁晋公以郓、齐、濮安抚使知郓州。敌既入塞，河北居民惊奔渡河，欲避于京东者，日数千人，舟人邀阻不时济。丁闻之，亟取狱中死囚数人以为舟人，悉斩于河上，于是晓夕并渡，不三日皆尽。既渡，复择民之少壮者，分画地分，各使执旗帜、鸣金鼓于河上，夜则传更点、申号令，连数百里。敌人莫测，讫师退，境内晏然。
    张乖崖再治蜀。一日，问其客李畋，外间百姓颇相信服否？畋言：“相公初镇，民已服矣，何待今日？”乖崖曰：“不然。人情难服，前未，今次或恐，然只这‘信’字，五年方做得成。”
    刘秘监几，字伯寿，磊落有气节，善饮酒，洞晓音律，知保州。方春，大集宾客，饮至夜分，忽告外有卒谋为变者，几不问，益令折花，劝坐客尽戴，益酒行，密令人分捕。有顷，皆擒至。几遂极饮达旦，人皆服之，号“戴花刘使。”几本进士，元丰间换文资，以中大夫致仕，居洛中。平时，刘挟女奴五七辈，载酒持被囊，往来嵩、少间。初不为定所，遇得意处，即解囊藉地，倾壶引满，旋度新声自为辞，使女奴共歌之；醉则就卧不去，虽暴露不顾也。尝召至京师议大乐，旦以朝服趋局，暮则易布裘，徒步市廛间，或娼优所集处，率以为常，神宗亦不之责。其自度曲，有《戴花正音集》行于世，人少有得其声者。
    宋守约为殿帅，自入夏日，轮军校十数辈捕蝉，不使得闻声。有鸣于前者，皆重笞之，人颇不堪，故言守约恶闻蝉声。神宗一日以问守约，曰：“然。”上以为过。守约曰：“臣岂不知此非理？但军中以号令为先。臣承平总兵殿陛，无所信其号令，故寓以捕蝉耳。蝉鸣固难禁，而臣能使必去，若陛下误令守一障，臣庶几或可使人。”上以为然。
    包孝肃为中丞，张安道为三司使，攻罢之。既又自成都召宋子京，孝肃复言其在蜀燕饮过度事，改知郑州。已而乃除孝肃，遂就命。欧阳文忠时为翰林学士，因疏孝肃攻二人，以为不可，而已取之，不无蹊田夺牛之意。孝肃虽尝引避，而终不辞。元间，苏子由为中丞，攻罢许冲元，继除右丞，御史安鼎亦以为言，二人固非有意者。然欧阳公之言，亦足以厚士风也。
    王继忠，真宗藩邸旧臣，后为高阳关部辖。咸平中，与契丹战没，契丹得之不杀，喜其辩慧，稍见亲用，朝廷不知其尚存也。及景德入寇，继忠从行，乃使通奏，先导欲和之意，朝廷始知其不死，卒因其说以成澶渊之盟。继忠是时于两间用力甚多，故契丹不疑。真宗亦录其妻子，岁时待之甚厚。后改姓耶律，封王，卒于契丹，而子孙在中朝官者，亦甚众。至今京师号“陷蕃王太尉”家。
    《考异》：王继忠为定州路副部署，咸平六年战殁，此云为高阳关部辖，非也。
    陈密学襄、郑祭酒穆，与陈烈、周希孟皆福州人，以乡行称，闽人谓之“四先生”。烈尤为蔡君谟所知，尝与欧阳文忠公共荐于朝，由是益知名。然烈行怪多伪。蔡君谟母死，烈往吊，自其家匍匐而进。人问之，曰：“此诗所谓‘凡民有丧，匍匐救之’者也。”其所为，类如此。后为妻讼其不睦事，为监司所按，诏置狱劾治。司马温公为谏官，上疏救之，曰：“烈既尝为近臣所推，必无甚过，若遽摧辱，恐沮伤山林处士之气。”然亦竟坐罪。
    杜祁公居官清介，每请俸必过初五。家人有前期误请者，公怒，即以付有司劾治，尹师鲁公所知也。余在颖州士人家，尝见师鲁得罪后谢公书，亲引此事云：以某自视，虽若无愧，以公观之，则安得为无罪。师鲁盖坐擅贷官钱，为部吏偿债。当时有恶之者，遂论以赃云。
    吕丞相微仲，性沈厚刚果，遇事无所回屈；身干长大而方，望之伟然。初相，苏子瞻草麻云：“果毅而达，兼孔门三子之风；直大以方，得《坤》爻六二之动。”盖以戏之。微仲终身以为恨，言固不可不慎也。
    《考异》：直方，大美之至矣，何必终身为恨乎？果毅当作果艺。
