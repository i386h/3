<!-- { "loadSidebar": true } -->
一、经制千把及无职守效力武弁。有因功加府衔并副将、署副将者以游击用。加参将、署参将、游击、署游击者以都司、佥书用。加都司、佥书、署佥书、守备、署守备者以守备用。行令督抚提镇转行该营协州县。将该员三代履历年貌籍贯一一照实开明。取具什长将备州县甘结。送部稽察。其二十年以前功加人员。现存年力衰迈者。给与养赡。以杜顶替之弊。一、应用都司佥书。准以都司、守备兼补。一、游都守备不能尽补、准以千把先补用。三缺内补一缺。余归兵丁拔补。一、功加人员授札后。开除各粮令该管督抚提镇收入标下。给与月兵粮饷。果差操勤慎。给与外委把总。老者给与半饷。一、功加人员令督抚提镇考验。分为三等。人材技艺俱优、曾血战有伤痕者为一等。送部引见。以应得缺补用。材技可观者为二等。报部以把总用。如能尽力。再行送部引见。仍以功加应得缺用。技艺尚须学习、营伍尚未谙练者为三等。令留标食粮。如果学习谙练可保题者。亦许送部引见。仍以功加者。其人材超健。技艺纯熟。不论俸。送部引见。以应得缺用。否则俟六年俸满。准以原班补用守备。仍带功加兵丁出征。功加职衔人多缺少。有加左都督而终身行伍中者。上命部议疏通之法。此后每营千把俱增协防一员。食半俸。缺则考补。
戊辰。野虎入年羹尧家。
虎由西便门进正阳门西江米巷。入年羹尧旧宅。咬伤数人。九门提督率侍卫鎗毙之。上降谕。朕将年羹尧解京。本欲仍加宽宥。今伊家忽然出虎。真乃天意当诛。将虎仍还伊家。相传羹尧生时有白虎之兆。都城人烟稠密。环卫森严。竟无人见虎所由来。亦非偶然矣。
河南巡抚田文镜请。学臣岁科事竣。会抚臣传集岁贡。验明送部铨选。不致年老物故。悬缺咨补。
往例。恩拔副贡起文就教。乃注选。岁贡则照册挨铨。多有物故年老不堪者。此后准着为令。恩拔副贡亦一体验看。
前江苏巡抚于准奉召陛见。以衰老复职放回。
准字子绳。山西永宁州人。以特荫官至巡抚。削爵十余年。上念其祖。召见之。准祖成龙。号北溟。由岁贡起家。康熙中至两江总督。刚方清节。着于朝野。为一代名臣。卒官之日。敝衣粗饰。囊橐皆空。赠太子太保。谥清端。始江宁驻满兵骄纵不法。而三藩未靖。绿旗兵时有征调。皆宿舍责以供给。成龙立诛满兵之扰民者。题请兵丁行坐有粮。不得入人家。至今赖之。当由直抚迁两江任。奏带通州牧于成龙补江宁守。不以同名为嫌。未几升臬司。不十日。命督理高宝下河事务。再迁直抚。入为总宪。出为总河。亦有名于时。字振甲。奉天旗人。殁谥勤襄。
辛未。纳耤田所获五谷于神仓。
陕西巡抚图礼琛献禾生两歧。谷发五穗。
礼部进万寿庆贺礼仪。以圣祖仁皇帝三周祀典未行。仍停筵宴。
策妄阿喇布坦使臣卜罗胡尔哈朝贡至京。
同侍万寿筵。进演剧回宫。%丁亥。命大学士、九卿、总督岳锺琪、巡抚李
刑部奏朝审罪犯。上亲定爰书立决四十八人。余监候减等有差。
大理寺少卿王廷扬奏严私盐之法。
疏言。私盐之由。一因灶户有余盐贱售若辈。一因商人认引行盐。值岁歉难销。减价滥售。以致兴贩纠合无赖。动辄拒捕。请拿获兴贩之徒。必根究买于何所。将不禁而自止。至灶户煎盐。以供朝夕。如商人力薄。不能全买。卖人收买囤积。转售商人。报明官司。则灶户无遗漏之虞。若承运之地。销盐不能及额。许过额之商通融代销。则商人亦免亏课之累。
甲午。上万寿圣节。百官朝贺于圆明园。
冬十一月乙未朔。
上驻跸圆明园。
江苏巡抚张楷进苏松秋禾三四五梗及七歧八歧。为蠲免浮粮瑞。
丁酉。上回銮进宫。贵妃年氏以不怿留圆明园。
年羹尧械系至京。
上谕大学士九卿。将关系年羹尧一切事件详行查看。问写问话交与提督阿齐图讯问。从前年羹尧曾改换朱笔旨意。伊不能清字。敕严查代笔之笔帖式。年羹尧圈在允禵空府。年寿交刑部。其家口令希尧给与饮食。　
闻国法圈禁有数等。有以地圈者。高墙固之。有以屋圈者。一室之外。不能移步。有坐圈者。接膝而坐。莫能举足。有立圈者。四围并肩而立。更番迭换。罪人居中。不数日委顿不支矣。又重罪颈手足上九条铁链。即不看守。亦寸步难前也。
壬寅。上率皇后诸王大臣赴马兰峪。恭行圣祖仁皇帝三周祀典。告祭孝庄文皇后安奉吉期于享殿。
上谕。十二月初十日曾祖妣孝庄文皇后安奉地宫。朕本欲往祭。但皇考圣祖仁皇帝三周祭期。去初十日甚近。一月之内两次往返。天气严寒。沿途官员未免迎候供设。朕意正在踌躇。览诸王大臣所奏。援引典礼。于十一月十三日先期祭奠。于礼既尽。于心亦安。所奏是。着照此行。
丁未。上成礼于三陵。
庚戌。上回銮。由景山西门赴寿皇殿行礼。
壬子。冬至。上祀天于圜丘。
上幸圆明园。
命怡亲王允祥、大学士朱轼查看直隶天津、武清等七十二州县被水情形。兴修水利。部署营田。
丙辰。贵妃年氏薨于圆明园。诏追册为皇贵妃。
上谕礼部。贵妃年氏秉性柔嘉。持躬淑慎。朕在藩邸时。事朕克尽诚敬。在皇后前小心恭谨。驭下敦厚和平。朕即位后。贵妃于皇考、皇妃大事皆尽心力。实能赞襄内政。妃素病弱。三年以来。朕办理机务。宵旰不遑。未及留心商榷。凡方药之事。悉付医家。以致误延。渐至沉重。朕心甚为轸念。着封为皇贵妃。一切礼仪俱照皇贵妃行。　
礼臣奏。皇上五日不办事。亲王以下宗室以上五日不跳神。不还愿。俱穿素服。王、公、伯、侯、大学士、尚书、精奇尼哈番及四品以上官员俱往圆明园安奉皇贵妃。去时摘缨。以天寒诏免公主、福金、格格及大臣妻齐集。
赐皇贵妃年氏谥肃敏。
辛酉。葬肃敏皇贵妃。
上谕。天生福慧二阿哥只于本处送丧。元寿阿哥预往园林候一例奠酒。先期祭祀。免诸王大臣妻行礼穿孝。诸王大臣俱送往葬所。是年九月。命大学士嵩祝、工部尚书李永绍、兵部右侍郎傅鼐往遵城北二十里九凤朝阳吉地。相度地形。建竖红椿及建城垣卫署方向。拟皇贵妃卜葬于此。又上立寿陵于房山。因地内皆砂。遂另卜地于易州。后之祔葬泰陵。无肃敏也。按肃敏未知诞于何族。一云遐龄之抚女。
四川巡抚王景灏以党年罢。
临洮革职知府白讷侵蚀布隆吉城工帑金。年羹尧令景灏经营。代开销银十九万两。解往与讷质审。
冬十有二月甲子朔。
上驻跸圆明园。
左都御史能泰罢。
从督学山东左谕德王希曾请。嗣后名宦乡贤。均照节义具题请旨。
往例。督抚学政会核名宦乡贤即准入祠。多为有力所得。
逮候补副使年如、四川建武游击年悦。永远枷号于廉亲王府。
督学山东左谕德王希曾陈奏瞻徇罢。
康熙乙未开馆纂修四经。以大学士李光地为易经总裁。大学士王顼龄为书经总裁。大学士王掞为春秋总裁。原户部尚书王鸿绪为诗经总裁。以功令所宗。主程、朱、蔡、胡之说。而参以汉、唐诸儒注疏。视永乐大全而加详焉。戊戌以次告成。希曾奏请刷印御纂诗、书、春秋三经。颁行天下。以迪士子。上谕。王希曾差往山东之时。曾奏崇明总兵袁天培苦累兵民。又朕询问高其位、何天培、查弼纳。俱奏居官在地方出力。王希曾系崇明人。必有不合。挟私妄奏。又到任后奏各省名宦乡贤去留未当。请将已入祠者免其分别去留。嗣后查核具题。王希曾身为督学。端司激浊扬清。乃委曲瞻徇。反称免其分别去留。恐有参革学臣之事。此所陈奏并非任内。妄加邀名。将本发还。乾隆初开纂三礼馆书成。与四经并颁行天下。而久未竣工。后学政另设御纂经解之试。业戴记者令其对别经一条。一体进取。
詹事府少詹事钱以垲请试荫生以文武分别录用。不致武臣之门概授文职。或用违其才。
定例。一品官荫五品秩。二品以下以次差四品止。若死勤事者即八品官亦荫以杂秩。　
以垲前后十余疏。多见采录。以规缄口而惩素餐。亦文学论思之翘楚也。
宁夏总兵王蒿、兴汉总兵武正安以党年并削籍。发往边外备籽粒种地赎罪。
纂修子史精华、骈字类编二书告成。议卫侍讲钱名世、原进士方苞、编修俞鸿图等有差。
二书开馆于圣祖时。
癸酉。卯刻安奉孝庄文皇后梓宫于昭西陵地宫。
议政大臣等奏审术士邹鲁与年羹尧谋逆情实拟罪。
刑部等衙门审占象人邹鲁与年羹尧谋为不轨。据鲁供。雍正元年七月有年羹尧门生四川举人
【 年乙酉典试四川。】
