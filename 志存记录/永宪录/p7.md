<!-- { "loadSidebar": true } -->
上谕大学士马齐等。朕临御天下六十余年。年至古稀。幼时犹及见太祖、太宗所用旧人及明大臣内监。阅历世务。既久且多。且性好读书。讲求治理。凡事变易。皆难预定。惟和平公正。因时制宜。不可预执一见。故夫子云。宽则得众。信则人任焉。朕宵旰忧劳。无刻不以民生为念。凡政事利弊。必推求其故。今天下钱粮。各省皆有亏空。而陕西为甚。其所以致此者。皆有根源。诸人未尝一言及之。盖自用兵以来。大军经过之地。领兵之人。督抚皆助其鞍马衣服。州县等官食物供应。不无烦费。仓卒应付。不能不动用官银。及兵回之日。又各给兵丁马匹银两。即如川、陕回京之兵。中途所得。过于正项。又各官捐助军需动以万计。此费皆何从来乎。至于捐纳一项。多有并未交银而空取实收者。此皆尔等之所知也。州县安得不亏空乎。凡此亏空。待其时日。尚可酌量完补。是以用兵之地。历年奏销。每缓其期。前荡平三藩所用军需至四十年始清。盖缓则州县力舒。上可以不耗国帑。下可以不致病民。去年陕西亏空官员俱行参革。今因军需紧急。无从追比。巡抚噶什图密奏欲将通省火耗加增。以完亏空。朕谓此事大有关系。断不可行。定例私派之罪甚大。火耗一项。特以州县各官供应差使。故于正项之外略加些微。以助常俸所不足。原是私事。若准其加添。则与正项一例肆无忌惮。此折若批。则官民皆谓皇上所知。朕岂宜受加派之名乎。又如赈饥一事。自应于夏麦无收之后散赈。方于百姓有益。今各省每于三四月间。或遇冰雹。或雨泽愆期。辄以青黄不接。具题请赈开销仓谷。及至五六月时。民间乏食而仓廪已虚。此皆州县藉此开销亏空。实未曾赈济饥民也。目下各省虽有亏空。而陕西关系尤大。应作何完补。无累小民之处。九卿詹事科道详悉确议具奏。　
三藩平西王吴三桂康熙十一年据云南、贵州、四川叛。靖南王耿精忠十二年据福建叛。俺答公尚之信十三年三桂兵至肇庆降附。据广东。至二十年以次削平。当分藩时。其子皆尚公主。授额驸在京。如尚之隆、之孝、耿昭忠、聚忠诸人亦免澌灭。三桂为乱首。子应龙伏诛。其叛也。三人皆握重兵。渐专制一方。累形跋扈。三桂且用皂旗。
除官。开藩下乡试科。朝议撤回京。遂各僭逆。三桂伪称国号曰周。钱文曰利用。至孔有德顺治九年守桂林。孙可望、李定国攻陷之。有德及家口百二十人悉死。女四贞逸出走京师。归其夫孙延龄。及三桂反。延龄亦从逆据广西。吴平乃降。有德虽未叛。而女亦以叛终焉。
礼部尚书陈元龙请复选拔生员入太学制。从之。
疏言。国子监生皆由捐纳。是以顶冒滋多。而能文之士甚少。旧例。每遇寅年。各省学臣于府州县学生员之内每学拔取一名。送入监内肄业。名曰选拔监生。此例自三十九年准川陕总督席尔达疏所参学臣奇贪。称嗣后每遇拔贡之年。陪贡准作拔贡。停止己久。明年皇上七旬万寿。四方士子无不踊跃观光。应令照三十六年例举行一次。府学起送二名。其□各学起送一名。满洲、蒙古二名。汉军一名。如该学无文行兼全者宁缺额。　按明宣德八年。令天下考选生员。年四十五岁以上者送国子监。增开贡例。后累行之。意即选拔之权舆。至成化后始有生员纳粟入监之例。景泰时先有纳粟上马入监者矣。
以左都御史安泰为杭州将军。山东巡抚李树德为福州将军。兵部右侍郎查弼纳为两江总督。
癸酉。上自畅春苑幸南苑。
督学顺天翰林院侍读陈世倌题旌烈妇新安辛氏、容城孙氏。
两广总督杨琳请编广东商籍生员为卤字号。额中式二名。
广东盐务寖敝。督臣为固结人心计。六十年九月请设立商籍岁科。进取童生各二十名。附于广州、南海、番禺三学肄业。至是又请乡试额有中式。部议每入试一百名许中一名。过二百名不得再加。寻两淮盐臣援例上请。部议江南商籍每科附入扬州府学。与本省生员一体乡试。非广东外商可比。而止。顺治十一年题准商籍入学。直隶附河间府。江南附扬州府。俱照大学考取儒童。浙江附杭州府、钱塘、仁和三学。共取儒童五十名。其山东、山西、陕西另设运学。山东属济南府。陕西属宁夏府。俱照小学考取。山西河东运城照大学考取。三运学皆兼取武生。
和硕康亲王安等进明年万寿七旬圣节行庆典礼。上谕晓之。
上谕。览诸王大臣所奏庆贺红折。皆过于实事。朕以稚龄即位。赖世祖章皇帝入关以来深仁厚泽。立不拔之基。至今八十年之太平有自来也。朕自幼读书。览前代帝王之忿懥忧患累其内。操心横虑妨其外。年岁不久景运不长者。未尝不抚膺长叹。朕以凉德。幸得承运历。逾花甲。岁登古稀。须眉皆白。血气衰惫。当此之际。翼翼小心。常恐不及。善后之策不能预料。保全之心夙夜永竞。今西陲用兵。士卒暴露。转运罢敝。民生乏食。物价昂贵。正是君臣同寅协恭济万姓于将来之时。自古庆贺多者。后人不取。朕自六十年来。正旦之外未尝受庆。卿等所请。止于正月初一日、三月十八日进表行礼。除此无多议。
大学士等议增历代帝王庙从祀功臣三十四人。
除现在从祀三十九人外。议增上古仓颉、商仲虺、周吕侯、毕公、仲山甫、尹吉甫、汉刘章、魏相、丙吉、耿弇、晋羊祜、陶侃、谢安、唐狄仁杰、宋璟、陆贽、裴度、辽耶律曷鲁、宋吕蒙正、王曾、范仲淹、富弼、文彦博、司马光、韩琦、李纲、赵鼎、文天祥、元不忽侯、明李文忠、杨士奇、于谦、李贤、刘大夏等。　按明洪武二十年定从祀三十七人。风后、力牧、皋陶、夔龙、伯夷、伯益、伊尹、傅说、周公旦、召公奭、太公望、召虎、方叔、张良、萧何、曹参、陈平、周勃、邓禹、冯异、诸葛亮、房玄龄、杜如晦、李靖、郭子仪、李晟、曹彬、潘美、韩世忠、岳飞、张浚、木华黎、博尔忽、博尔朮、赤老温、伯颜。除元代五人嘉靖中罢祀外。我朝初。礼部尚书王崇简曾建议。宋臣潘美不当在从祀列。张浚、郦琼叛命。三败于符离。则中原遂不可复。且劾李纲。杀曲端。与岳飞议不合。亦当罢其从祀。朝议从之。则止三十人而已。此外九人者。唐张巡、许远。未详从祀年。我朝增辽斛罗、金粘没喝、干离不。复元木黎华、伯颜。增明徐达、刘基也。查辽史无斛罗。俟考正。粘没噶汉名曰宗翰。干离不汉名曰宗望。乾隆十年又增从祀功臣。如明末死难总兵周遇吉与焉。一云。山西巡抚阿里衮题请准行。
令崇祀历代帝王。一代汇载一牌。创始居中。余分昭穆。
部议。除三皇五帝仍各一牌。其余一代设一牌。计二十一牌。牺牲向设五坛。今仍用五坛。笾豆等项向设二十一案。今仍用二十一案。其从祀功臣。现在三十九人分为四坛。今所增者亦按其朝代。或两位一牌。或三位一牌不等。附于四增之列。新增帝王其详俟考载。　按从祀功臣不及偏安。则帝王二十一牌或为三皇、五帝、三代、西汉、东汉、晋、唐、北宋、南宋、辽、金、元、明欤。今从祀仍卧龙。意昭烈附诸东汉末。不然则配享其臣而不及其君。与前上谕不合矣。亦俟考。
赐苏州紫阳书院御书学道还淳额。
书院在沧浪亭前。巡抚张伯行修建。亦名正谊。窃意御书命意。院中或祀言子也。沧浪亭。宋潼川苏舜钦流寓吴门。于府学东南筑以自适。康熙中。巡抚宋荦修建以成名胜。又引水达署中。作小沧浪。一时题咏甚伙。
冬十有一月壬午朔。
免山西平、汾、泽、沁等处旱灾折色粮银二十四万两有奇。
是岁江浙、湖广、山东西等省各报夏秋旱灾。
护浙江巡抚布政使傅泽泭题旌戴子亭妻杜氏节烈。
子亭业染。雇王云卿为工。乘其外出图奸杜氏。不从。刺死之。又刺子亭幼弟。随亦自刎。
诏停决罪犯。
戊子。上由南苑复幸畅春苑。
己丑。上不豫。
传旨。偶冒风寒。本日即透汗。自初十至十五日静养斋戒。一应奏章。不必启奏。
乙未午刻。传大行皇帝遗诏。皇四子雍亲王为人贵重。事朕以孝。政事皆好。堪膺大任。
传大行皇帝遗诏。命领侍卫内大臣总理銮仪卫事嗣三等公马尔赛、提督九门巡捕三营统领兼理藩院尚书隆科多、武英殿大学士兼户部尚书马齐辅政。
令旨大行皇帝梓宫前设卤簿大驾。每日早晚供饭桌。午供饽饽。王以下孝服。文官于景运门。武官于隆宗门。日三次举哀三日。诸王妃嫔下至宫女俱割发。内外文武天下军民孝服二十七日。百日不嫁娶。一年不音乐。京城各庙撞钟三万杵。
 【  百日不剃头疑遗。】
  
丙申。冬至。
戊戌。颁大行皇帝遗诏于天下。
