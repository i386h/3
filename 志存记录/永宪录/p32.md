<!-- { "loadSidebar": true } -->
是日上由西华门往西直门至御园。百官送驾。传旨朕在此亦是闲居。凡部院事务照常启奏。有当亲来奏闻者。春间至秋初以黎明起身。秋末至春初以日出起身。诸臣不可受寒暑。御园在京城西北将二十余里。一名渊明苑。与先帝之畅春苑相近。一路皆诸王之别业。
江苏巡抚张楷奏查录子张子后裔萧县颛孙诚道承袭新赐五经博士。
按子张子陈人。年十四从先圣往来邹鲁。家于萧子国。即今萧县。墓在掘坊枋。唐宋累封陈国公。置博士世官。又闵子后人亦多占籍于萧。
河南巡抚田文镜进瑞谷一茎三穗。
潞城民秦求贤妻郭氏一产三男。
起原刑部左侍郎涂天相为太仆寺卿。奏谢忤旨。复斥罢。
天相奏谢云。素性孤介。不喜逢迎奔竞。致遭谤。又前曾向阿尔松阿言。我汉人。用我则用。不用我便回籍教书。及致祭南海与年希尧争礼仪诸事。发审革职。　按天相号燮庵。湖广孝感人。癸未进士。为人诚朴。拙于言词。当质审时。不能置辩。惟曰缠不得而已。后再起内阁学士。总督仓场。
秋九月乙未朔。
上驻跸圆明园。令在京汉官按俸增给禄米。
上谕户部。旧例在京大小汉官。每年俸米俱支十二石。所带家口少者即可粗足。今带家口日多。食用不敷。嗣后在京大小汉官。按俸银数给与禄米。以示加惠群臣之至意。凡俸一两。给米一斛。斛米五斗。如八旗诏糈制。后部务繁多之尚书侍郎。又有加赐双俸之令。及乾隆元年八月。更命在京大小文员俸银俱加一倍赏给。遇有罚俸事件。上罚正俸。其恩俸仍令支给。以二年为始。寻降谕恩俸即正俸。遇有罚俸准按年月计算。　
外官常俸外有养廉。内官加禄加俸以体恤之。皆兴廉励节之盛典。俸银数载卷首。
辛丑。总督浙闽兵部尚书觉罗满保卒。
上谕礼部。满保向来居官。虽无廉介之称。然才干优长。尽心办事。整饬营伍。经理海疆。实为称职。昔年台湾一事。虽不能弭乱于未然。而七日克复。功过足以相抵。朕即位以来。时加教诲。保亦知奋励。又抱病沉笃之际。尚能留心地方。应得恤典。察例奏。满保号凫山。满洲正黄旗人。甲戌进士。选庶常。历福抚至总督。前奉诏陛见。继又命于明春赴京。旨未达。暴卒。后以依附隆、年。不予恤谥。兄逢泰、文岱。弟塞德。皆显于朝列。
设驻防天津八旗官兵。立水师满都统正副督领之。
丙午。上祀历代帝王。
庙在都城西阜城门内。每年春二月、秋八月择日遣官致祭。太常寺官分献。礼部用白纸糊版黄纸镶边墨书祝文。祝版之制。天坛用天青纸朱书。祈谷同。地坛用黄纸墨书。太庙用白纸墨书黄纸镶边。社稷同。朝日红纸朱书。夕月白纸墨书黄纸镶边。历代帝王、先农、文庙同。祝揭焚版留。其正殿五室奉祀及两庑名臣与康熙六十一年增添已见前。陈设每位前牛一、羊一、豕一、酒卮一。每位前礼神白制帛一、白磁爵三、登一、铏一、簠二、簋一、笾豆各十。两庑每羊一、豕一、酒卮一。每案帛一、白磁爵三、铏一、簠二、簋一、笾豆各四十。位为一坛。二位为一案。后之增祀即附于坛位内。共享乐舞生二百八十三名。执事乐舞服青补袍。武乐舞服红色销金花袍。文乐舞乐生焚香乐舞服红色补袍带顶同前。如上亲诣行礼。是日乘舆由西安长安门出。王等及内大臣随后。驾至庙内、由中门入。至景德门外幄次降辇。盥手毕更礼服。鸿胪寺官引王以下于殿前阶上排立。分献官及陪祀文武各官于阶下排立。赞引官、对引官导上由中门中道至殿内拜位前立。典仪唱乐舞生就位。执事官各司其事。乐舞生进退如常仪。赞引官奏就位。上就拜位立。典仪唱迎神。协律郎唱举迎神乐。奏雍平之章。乐作。赞引官奏上香。导上诣香案前立。司香官捧香盒跪于案左。上接柱香拱举上炉内。乂三上块香毕。赞引官奏复位。上复位立。赞引官奏跪叩兴。上行二跪六叩头礼兴。陪祀王以下各官及分献官俱随行礼毕。乐止。典礼唱奠帛。行初献礼。协律郎唱举初献乐。奏安平之章。乐作。捧帛官各跪献帛于神位前正中。捧爵官各立献爵于案之中。各退。乐止。赞引官奏跪。上跪。陪祀王以下各官及分献官俱跪。赞引官赞读祝。读祝官于读案前一跪三叩头。捧祝文跪案左读曰。维年月日皇帝某致祭于某某帝王曰。仰惟诸帝。昔皆奉天抚世。创制安民。思不忘报。祭以春秋。时谨牲帛酒醴庶品之仪。致祭诸帝。尚享。读毕。至正位前跪。安帛匣上。三叩头退。乐作。赞引官奏叩兴。上行三叩头礼。陪祀王以下各官及分献官俱随行礼。兴。乐止。典仪唱行亚献礼。协律郎唱举亚献乐。奏中平之章。乐作。捧爵官献爵于案左如前仪。乐止。典仪唱行终献礼。协律郎唱举终献乐。奏肃平之章。乐作。捧爵官献爵于案右如前仪。乐止。分献官诣两庑及四室帝王前上香奠帛三献俱如上行礼时。行礼后亦送燎。太常寺卿进立东西向。唱饮福受胙。赞引官诣福胙位。导上至饮福受胙位立。奏跪。上跪。捧酒胙官跪进于上右。赞引官奏饮福酒。上受爵拱举授右旁接爵官。奏受胙。上受胙拱举授左旁接胙官。赞引官奏叩兴。上行三叩礼兴。奏复位。上复拜位立。唱行谢福胙礼。乐作。赞引官奏跪叩兴。上行二跪六叩头礼兴。陪祀王以下各官及分献官俱随行礼毕。乐止。典仪唱彻馔。协律郎唱举彻馔乐。奏宜平之章。乐作。执事官彻馔讫。乐止。典仪唱送神。协律郎唱举送神乐。奏寿平之章。乐作。赞引官奏跪叩兴。上行二跪六叩头礼兴。陪祀王以下各官及分献官俱随行礼毕。乐止。典仪唱捧祝帛香馔各诣燎位。乐作。捧祝帛官各于神正位前一跪三叩头。起捧祝与帛。捧香馔官捧香馔。赞引官导上转立拜位东旁。祝帛过。上复位立。祝帛焚半。赞引官奏礼毕。乐止。导上入御幄更衣升辇回宫。　
查遣官行礼。承祭官祗在三皇前行礼。余俱太常寺官分献。可证至尊不能遍历二十一牌也。
西洋教化王伯纳地哆遣使哈达都易得丰来朝。
教化王不在常贡之列。奉表贺登极。水陆共计十月始至广西。使臣朝见。宴劳归国。上赐玉玺书曰。览王奏折。并进方物。具见悃诚。我圣祖仁皇帝怗冒万方。无远弗届。龙驭升遐。中外臣民悲思永慕。朕缵承大统。勉思绍述前徽。教化王远行陈奏。感先帝之垂恩。祝朕躬之衍庆。周详恳至。词意虔恭。披阅之下。朕心嘉慰。使臣远来。朕已加礼优待。至于西洋寓中国之人。朕以万物为怀。特教其谨饬安静。果能慎守法度。行止无愆。朕自推恩优恤。使臣归国。特颁斯敕。赐妆缎、锦缎、大缎六十疋。王其领受。悉朕惓惓之意。
公。唐钱镠为诚应武肃王。宋张夏为静安公。明汤绍恩为宁江伯。%敕封江海保障诸神周吴伍员为英
原浙江巡抚法海疏言。部议沿海地方庙祀诸神。果有捍御保障之功者。应请封爵。查有吴国上大夫伍员。唐代武肃王钱镠。宋代安济公张夏三神。实为江海保障。再明代绍兴知府汤绍恩。创筑三江闸。有功绍郡。俱应请加封爵。至省会吴山伍员庙两庑祔祀掌潮神祇。应加修理。大学士马齐等议。所奏吴国上大夫伍员。唐干宁中封吴安王。似乎太过。应封为公。五代吴越王钱镠。唐长兴时谥武肃。应于谥号上加封二字。宋尚书张夏。宋封宁江侯。其安济公之称不知始于何时。应仍其公爵。赐以新号。明绍兴守汤绍恩。官至山东布政使。未有爵号应封为伯。
拜太子太傅吏部尚书朱轼为文华殿大学士兼吏部尚书。以议政大臣兵部尚书左都御史正白旗汉军都统署直隶总督蔡珽兼吏部尚书职任。
轼字可亭。江西高安人。癸酉解元。甲戌进士。由翰林累官浙江巡抚。内转总宪。为人忠诚。两朝倚任。乾隆元年卒。今上亲临赐祭。以隆保傅之礼。赠太傅。谥文端。祀贤良祠。珽字若璞。奉天正白旗人。前削平吴逆绥远将军云贵总督毓荣之侄。以丁丑进士选庶常。至大用。今身任六官。信用之专。在廷无比。旋加经筵讲官。
逮四川提标中军参将阮阳璟。治党年罪。
阳璟过继年羹尧之子。代为抚养。不行出首。总督岳锺琪劾之。
嘉诸王实心为国。操守清廉。增怡亲王允祥禄一万两。果郡王允礼俸米护卫如亲王。顺承郡王锡保执事接续果郡王。
襄阳总兵张殿臣以党年削籍。罚修宣化城垣。
署直隶总督蔡珽请更督抚荐劾属员之制。
疏言。督抚具疏。必令会稿。司道揭参。然后题奏。或有司道揭而不参者。从无督抚欲参而司道不揭者。嗣后凡大计。军督抚提镇公同商议。然后具本。若荐劾人员。俱令各自陈请。至参劾或由司道府揭。或司道府徇庇。俱载入疏内。庶无参后取揭之欺。亦无担延泄漏之虞。
诏免合阳明年钱粮。抚臣加意抚绥。
上谕。据史贻直、高其佩奏。查合阳因年羹尧用兵。致死无辜男妇老幼七百八十六名。连前报出十九名。共八百五名。取具乡保知县册结。又查拿盐枭曹猪头而误杀冯猪头。朕闻之惊骇战栗。不胜愧恨。皆朕任用匪人。实无以谢合阳绅衿黎庶。其被害之家。给与银两。再行优恤。豁免钱粮。督抚晓示合邑。
以云南巡抚杨名时为兵部尚书江苏布政使。鄂尔泰为云南巡抚。
召天下司道府州县能员六十五引见擢用。
皆督抚题荐有才者。上亲试擢用。为江苏按察使徐琳。江南松江守杨绍。常州守叶前。福建南安令汤启声。山东日照令成永健。云南楚雄守李玉鋐诸人。成永健字干夫。江南盐城人。甲戌进士。引见擢用知州。适为年羹尧乡试房师荐扬。由其属托。寻斥罢。
逮年羹尧赴京。
上遣议政大臣内监中书等至杭。会署将军诚亲王长史兼副都统鄂密达。署巡抚吏部右侍郎傅敏。至年羹尧家。上炼反绑。讯问口供。封贮赀财。械羹尧子五人及年寿家人王德、张鼎、王仁、石四等赴京。
命翰林院侍读学士陈万策考试天下贡监生。查核顶替。铨补州县佐贰。
一等为州同。二等为州判。三等为县丞。四等为主簿。五等为吏目。引见定夺。例三年一行。十二年以顶替难晰。改移于本省。巡抚先行录取。送部考试。乾隆元年再定制。恩拔副榜以州判县丞考取。岁贡捐纳贡监以主簿吏目考取。分别其出身。以较其才艺。法益善矣。
冬十月乙丑朔。
上时享太庙幸圆明园。
以各省年丰。命议劝输积贮及州县补完亏空。
是岁江南、浙江、江西、湖广、福建、河南、山西、两广、云贵各报有秋。命督抚劝输。绅衿黎庶各从所愿。不勒多寡之限。以积贮备荒。乾隆初。大学士鄂尔泰奏准。凡愿输助赈者。皆以乐善好施四字旌之。
兵部议武弁功加授职疏通之法。
