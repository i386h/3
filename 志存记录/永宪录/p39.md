<!-- { "loadSidebar": true } -->
和硕康亲王冲安等会议得。原任总督查弼纳供。苏努与七十、揆叙、阿灵阿、鄂伦岱、阿尔松阿结党协力。愿将阿其那致身大位。苏努原交结塞思黑。曾说塞思黑气象大。塞思黑又与阿其那相好。结成一党。藐法乱行。再隆科多专擅威权。结交揆叙、阿灵阿。邀买人心。索取铨选官员重贿。奴才畏其威势。与之结交。罪皆万死等语。除查弼纳既据实供出。应宽免外。阿尔松阿、鄂伦岱已经正法。揆叙、阿灵阿已将罪恶勒石示众。均毋庸议。隆科多现在口外。俟回日议罪。苏努、七十系阿其那、塞思黑党乱罪人。虽已身故。应照大逆律戮尸扬灰。阿其那、塞思黑密树党援。窥伺神器。请即正典刑。苏努、七十之家产抄没入官。其苏努之子十人。孙十五人。曾孙十四人。七十之子三人。孙十人。曾孙二人。一众详加查看。有党恶妄乱者具题正法。余发白都纳等处当苦差。　
苏努之四子赫席恒曾官副都统。在甘州军营。六子勒席恒，十子珠尔陈现禁京城。长子苏尔金等俱在右卫。七十之二子傅永等俱禁刑部。七十二年八月发遣右卫。九月死。苏努之死未详时日。弼纳子佐领那清阿为苏努婿。弼纳所供可谓一网尽之。
甲辰。皇后千秋令节。
暴阿其那、塞思黑等恶迹。颁示中外。
上召诸王大臣面谕。阿其那等不孝不忠。结为党援。倍甚于二阿哥。外则与阿灵阿、鄂伦岱、苏努、七十、赫寿等乱臣往来。内则与皇考御前侍卫、邦有阿、太监等交结。若非皇考神明圣智。未有不为所诱惑者。皇考年高之人。而种种激怒。以致圣躬憔悴成病。皆阿其那等不忠不孝奸伪结党种种可诛所致也。皇考曾谓阿其那为吴三桂之再姓。梁山泊之逆党。父子之恩绝矣。伊等得罪于宗庙社稷皇考之人。朕即位以来。宽宥其罪过。封阿其那为亲王。简用总理事务。乃仍不改其觊觎背逆之心。有意败坏政事。以美誉自居。恶名归朕。至在众大臣前发誓。公然诅咒。连及朕躬。其封王时。妻家为伊贺喜。乃云我头不知落于何时。及看守之日向太监云。我向来每餐止饭一碗。今加二碗。我所断不愿全尸。必见杀而后已。岂有身为臣子。而如此暴戾悖逆之理。再阿其那于皇考在日。不能承欢奉事。以叨君父矜怜。不能保其贝勒。不能不犯罪锁拿。不能保伊乳公乳母之首领。不能保其妻子家产。则其才具福分可知矣。以阿其那之不孝不忠。倘至于大位。岂能安宗庙社稷。报答祖父之恩。泽被生民哉。果诚心为大清国之人。未必愿阿其那登大宝也。至塞思黑乃痴肥臃肿矫诬妄作狂悖下贱无耻之人。皇考不比之人数。弟兄辈将伊戏谑轻贱。阿其那知其庸昧无能。引诱愚弄。数年间挺身觊觎大位者。亦阿其那怂恿之所致。朕即位以来。将伊遣居西大同。望其更改恶逆。伊觉朕之宽仁。决不伤其性命。肆行放言。欲激朕诛之而后已。如寄允禵书。有事机已失追悔无及等语。怨望君父。与国为仇。有是理乎。乃贿买棍徒。到处称誉。小人惑于流言。以塞思黑可邀大位。自古未有不自度量。腼颜无耻。可杀如塞思黑者也。至允禵生性胡涂急暴。不知天地之高厚。皇考知伊在家生事。远遣出征。乃信阿其那。塞思黑之唆诱。顿萌大志。而又不顾声名美好。妄费国帑。肆恶贪饕。骚扰地方。又令塞思黑在皇考前巧为设法。娶青海台吉之女。逐日醉饮淫乱。众皆知之。身为大将军。自当勉力粉饰。遂伊愿望之私。乃丑行不法如此。似此伎俩人品。若至大位。何所不为。岂能为万姓造福耶。不过令同党不忠不孝结党乱国之数人侥幸而已。朕即位后。降旨唤回允禵。于未到京时。即露种种狂悖。到京之日。向朕轻躁妄行。状类棍徒。其罪不可枚举。朕皆宽宥。于皇妣梓宫前封为郡王。全不思报朕恩。改其朋党之初心。近者蔡怀玺投伊院内字帖。内有二七变为主。贵人守宗山。以九王之母为太后数语。允禵不行奏闻。将要紧字样涂抹。交与总兵范时绎。令其不论如何完结。其悖乱之行。史书内亦属希有。至于允禵乃一介下贱无耻之人。但知索取民财。争夺买卖。交结内侍。种种劣行。举国共知。阿其那设法牢笼。令其出力。以为羽翼。交结匪类。四处称扬。以为邀买人心之计。遂至人目之为佛。此皆伊等招摇惑众所致也。朕自幼时。诸兄弟皆恭敬朕躬。朕于兄弟中亦并无私嫌。而朕亦从无希冀大位之念。此皇考所深鉴。众人所共知也。昔朕兄弟中往往有得罪皇考者。朕为之解释。以释解皇考之怒。朕非邀名。亦非为伊等。乃仰体君父年高耳。莅位以来。但欲伊等改其凶悖之性。以及于善。设使朕先有希此位之念。今已登此位。又与伊等何仇乎。若朕从前被伊等凌辱。或致朕于恶地。或于朕有亏损。倘有私怒。亦必不能掩众人之耳目。朕甫登大位。因素性不干预政事。臣工皆所未识。恐其陨越遗漏。故自晨至暮。总无闲暇。伊等不能窥朕之瑕隙。于元年、二年间造言谓朕每日早理事。日中即醉饮。又谓日中酒醒。日昃方理事。朕从不能饮。若彼时即降谕旨。似乎弭谤。亦谓流言日久自明。今经四载。而已共知。今郭元进作书抛入塞楞额轿中。内因朕庚属午。遂指马造出异言詈骂。又云十月作乱。八佛被囚。军民怨新主。又云朕即位以来。遭旱潦饥荒之灾。又各处粘贴妖言。内云灾祸下降。不信者即被瘟疫吐血而死等语。观此实乃阿其那、塞思黑、允禟、允禵等朋党之奸逆。以及行乱作恶之书办、皂隶、旗棍等见朕将各衙门私弊革除。不能行其掳掠讹诈之事。始恨于朕。造此悖乱之语也。如谓民心怨朕。有此谣言。即如直隶去岁偶值水灾。朕即发粟数百万石赈救。又令修治堤塘。大开水利。轸念元元。爱民如子。何故反生怨恨。若以惩治阿其那之故。天下军民胥怨。则此辈断不可留于人世矣。今者。内有郭元进之辈。外有蔡怀玺之徒。造作谣言。实国家之蟊贼。不可不正法。我朝太祖、太宗肇造区宇。至我皇考百有余年。满洲世沐恩膏。一心感戴。聆此谕旨。当必骇然共恨。嗣后有如此妄造谣言者。访拿诛殛。以儆将来。倘有隐匿。与犯人一例治罪。从前诸王大臣请将阿其那等即行正法。甚为有理。但伊等种种恶逆。中外及八旗军民人等尚未悉知。故将此辈奸恶不忠不孝大罪备悉言之。使知此辈正法亦属当然。亦不得议朕。即朕姑留之。亦不过数名死人耳。尔等谨记此旨。录出传与京城内外八旗军民人等一体知之。　
相传允禵督师在外。西羌青台吉以诸土随圆和者貌美伺应。禵心倾慕之。及侍饮帐中。此土独不与。乃知女奸伪作男装。奏之以结欢。迨禵内召。此土仍留番中。
辛亥。上斋戒还宫。
甲寅。夏至。上祀地于方泽。
丙辰上幸圆明园。
刑部右侍郎黄炳奉命拘罪犯秦道然赴京。命果郡王允礼等会勘塞思黑亏空各案。
道然系狱四载。所审案件皆无左证。家计贫寒。饷遗莫继。后出狱。及塞思黑败。仍禁江南。乾隆改元始宽免。卒。子蕙田字味经。丙辰探花及第。十年。官至礼部右侍郎。其入官家产复邀今上恩给还焉。
命固山贝子满都护、内务府总管常明驰驿赴景陵。撤回允禑。圈禁寿皇殿。令追思圣祖教育之恩。以待改悔。
奸民蔡怀玺被逮自尽。
复设正定总兵官。
和硕怡亲王允祥奏。正定总兵官辖大定、紫荆二协。龙泉、倒马、固闻、马水等关隘。统保定、大名、顺德、广平等府属。康熙二十七年奏裁。止于正定、大名设副将。隶总督标。督臣鞭长不及。防汛废弛。请复旧制。以重防守。正定原名真定。以避御嫌名改。如仪征、镇安皆作正。复奉旨不避。
夏六月壬戌朔。
定年党罪犯金德蔚、周仁举、崔鸿图应监候。
封皇十五弟固山贝子允禑为多罗贝勒。皇二十弟允祎为固山贝子。
免左佥都御史王廷扬交结允禑罪。
廷扬山西巨商。以知州捐赀效力军前。当允禵为抚远大将军时。曾代甘肃布政使哲尔金辇送馈遗致允禵邸。事发议罪。上以廷扬畏其威势。情有可原。免革职治罪。七年秋起。由通政使转户部侍郎。管理三库。协理直隶水利营田。九年卒。复以侄浙江驿盐巡道钧理三库事。
以督学浙江詹事府少詹事彭维新为直隶按察使。
维新字肇冈。号石源。湖南茶陵州人。朝冠弟。康熙丙戌进士。授编修。时父犹在童子场也。先是督学山东。刻薄矫情。再之浙江。割裂圣经。以命题如毛毛草草之类。且限以晷刻。震以钟鼓以窘之。每试一郡。动经数月。录取招覆。有至七八次者。及刊刻试卷。又无一文可采。莅任二载。岁校未周而去。七年春。以吏部右侍郎查江苏积欠。逾年淮南北水灾。奉命督赈。凡民有一物挟一艺者皆不入册。期于节省。复命晋左都御史。拜户部尚书协办大学士事。年未五十且具庆。十一年冬。果亲王劾之。以结党营私坐斩监候。十三年冬。今上复起用左都御史。以父丧不请卸事。为御史王峻所劾罢归。乾隆七年再召用。终不逮清廉之知。
湖北巡抚郑任钥题所属捐躯尽节湖北粮储道叶映榴等十八人祀忠义。
武昌属册报湖广都司宣德仁、广西宾州牧刘日衷、江南江浦令许立远、辰常总兵徐勇。荆州册报浙江会稽令官抚汉。荆门册报安陆府同知尉之焕。竟陵册报陕西商南令□□□。孝感册报孝感令许文元。襄阳册报上荆南道刘开文、下荆南道甘文奎、襄阳守杨让、襄阳令潘朝仍。南漳册报南漳令姚延儒、南漳训导贺泰来、去任南漳令康士杰以及游击王进中、守备张所蕴。康熙二十七年夏。裁兵夏逢龙绰号夏包子等踞山索饷。抚军柯永升易之。遣役捕治。逢龙等遂反。映榴、永升同日被难。连破二十余城。三省合剿平之。永升字贡阶。奉天旗人。贼逼之。踰垣投井死。映榴号苍。江南上海人。顺治辛丑进士。素为兵民所德。每以逢龙等劝永升宽恤。不从。乃令其妻奉母。并遣家人怀司道等印作血疏从水门逸。只留一仆。兵至。坐堂上自刎以殉。事闻。赐赠恤。谥忠节。乾隆初。诏曾尽节者之子孙保举赴京引见。官映榴后二人。　
忠义祠之建。其先后具题者。安徽巡抚李成龙报宁国协营守备贾大第。顺治十六年。随浙江巡抚守瓜洲。海寇入犯。死之。又宜州李煌授山东莱州推官署胶州事。顺治十年八月。殉海寇之难。泸州府总镇王承业援剿广西、云南、贵州。康熙二十年二月。在云南城下与吴逆相攻。冒刃中伤绝命。安庆协营兵丁万全、储道徐忠康熙十三年调池州建德。与饶逆战。中锋阵亡。湖南巡抚布兰泰报永州守纪国相、九溪协营副将郝尔德、把总何明蛟、靖州协把总李成功等。他未及详。
秋七月辛卯朔。
命多罗贝勒允仍驻札景陵。正蓝旗固山贝勒允祎赐居塞思黑旧府。以塞思黑所有包衣佐领什物分赐之。
