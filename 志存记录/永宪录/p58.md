<!-- { "loadSidebar": true } -->
巡抚德明疏参崔致远居乡不法。在服制音乐娶妾生子。及纵弟贩盐获利等事。拟斩监候。崔致远号静庵。山西曲沃人。康熙丙戌进士。都立满洲正黄旗人。与致远同年。律以袒护。子富增额尚和硕公主。为正黄旗满洲都统。四年三月公主薨。父子皆失势而败。
工部右侍郎李绂有罪逮问。以左佥都御史申大成为工部右侍郎兼顺天府尹。
绂在直隶任。保大城令门生李光枝为天津牧。引见不称旨。罪以袒护科目。署总督宜兆熊、刘师恕又参其私派各款。故败。大成字子相。号莲。本陕西三原人。因行盐筴占籍江都。捐授主事。由山东粮储道洊升贵州布政内转。上以其老成。破格用之。逾年以老致仕。□之江都本朝八十年无官至三品者。自大成始。此后方觐为西安布政。唐继祖、朱、庄令翼、方愿瑛皆按察。唐绥祖至巡抚。壬子江南解元郭长源、癸未会状两元陈倓。则科名又驾前人。汇志之。以鸣遭逢圣世作人之事云。陈倓字定先。以睢宁教谕得第。未及迁官而卒。是科准小京官及中书一体会试。中式者将七十人。榜眼蔡勇均、探花吴逢震皆中书。亦盛事也。
秋八月甲申朔。
督学贵州左赞善王奕仁奉命留任。三年陈情养母。以编修徐本代之。
奕仁字志山。江南娄县人。康熙癸巳进士。本字立人。浙江钱塘人。前吏部尚书潮子。康熙戊戌进士。寻进侍读学士。十年巡抚安徽。擢刑部尚书。乾隆元年冬大拜。九年致仕。
经筵讲官礼部尚书赖都罢。以户部右侍郎常寿为礼部尚书。
己丑。上御经筵。
癸巳。上幸圆明园。
革原左副都御史郑任钥职。罚捐修湖广江岸赎罪。
左都御史署湖广总督傅敏、湖北巡抚宪德合参钥在湖北布政使任内。为伊戚林四周代详督抚。得受贩买硝磺银一千两。上以外博清名。暗收实贿。发审杖责戍边。降旨宽免。寻以江工无措。锢于狱。郑任钥字鱼门。福建侯官人。康熙乙酉丙戌五经联捷。以侍讲督学江南。颇着清节。知文能得士。十年。赦回籍。卒于途。

跋

昔刘知几专心诸史。不遗杂记小书。谓史之名杂。其流有十。司马光作通鉴。采杂史二百余种。盖小录之书。皆托即日当时之事。求诸国史。最为实录。唐宋士夫。留心记注。尊信传闻。必着所本。次柳氏旧闻、涑水纪闻两书。体例最善。秦桧尝禁野史而执笔者不辍。隆兴以后。国史之作。遍征私撰。一时风尚。人才辈出。李焘、徐梦莘、李心传、王明清、叶绍翁、周密之书。为有本末。蒙元之世。此事顿衰。及今流传。但得数家。唯辍耕录颇有次第。明初屡兴文字之狱。宜乎纂录不盛。嘉隆以降。作者如林。或本实录。或采邸钞。虽不无谬悠之谈。而大要足供采撰。野获一编。熟谙国故。足与弇州媲美。至于清初。余风未泯。或成一代之史。或纪一时一地之事。庄史之狱。肆其诛戮。学者始以史事为戒。钱王史学魁硕。考补之学。跨越往代。独于纪载。竟至绝笔。是诚所谓非欲之而不能。实能之而不敢也。清季竞尚秘闻。又嫌臆造。至于今兹。研读清史。实录国史政书档案而外。欲求私史。几乎无书。啸亭杂录。题名汲修。实门客代撰。叙述稍备。亦有微舛。然犹迟至同光。始得流行。予有志搜求。数十年来。所得类啸亭者。祇三数种。永宪录其一也。辛壬之际。江阴缪荃孙编古学汇刊。有此书节本。读而善之。后竟得全书。书成于乾隆十七年。萧奭事迹。遍求无获。既名永宪。当毕雍正一朝之事。乃仅至六年八月为止。原序以三年无改为辞。然不止三年何也。继乃悟作者盖有深意存焉。世之罪宪帝者。弒父、逼母、夺嫡、杀功臣数端。大义觉迷录龂龂剖辩者。亦此数端。此书于阿、塞、年、隆诸大狱。所述綦详。且谓文觉禅师为助恶者。文觉无考。予于查为仁蔗塘未完稿。得其所为序。颇有文笔。是与道衍皆才而不得志于时。遁入彼教。而又不安于释者也。诸狱株连。大约至六年而止。故以为限断。然则永宪者。永其恶也。虽未明言。而其意则可寻求。岂非信史乎。每恨官书所记。与事实相去恒远。使多得类此之作。史之征信为不难矣。而惜其不可得也。取材多本邸钞。杂以闻见。尝持校实录。字句小异。以雍正上谕内阁一书。不同于实录例之。知实录经后来润色。此书所记。尚不失真。又于当时人物。美恶并陈。可谓直笔。间有小眚。不足为病。独其序贡谀过当。令人齿冷。然彼时风气。率皆尚此。且为避弹射。始作巽语。定哀微辞。固非本意。所足惜者。此本缺甲辰一年事。杭州吴庆坻家有此书。屡从其后人借阅未得。昨岁南中消息。吴氏藏书。斥卖已尽。恐遂不可复得。吴本尝遭水厄。阙字十之三四。想亦未必有以相胜。仅从蕉廊脞录录原序一首。以补此本之阙而已。十余年前。曾付印行。值太平洋战起。横被钞没。今中华书局以此书有裨旧闻。盛意为之授梓。嘉惠学人。往时所罕见也。阳和方起。老病稍间。欣然命笔。为略述著者旨趣。匪曰发覆。庶或一得云尔。　一九五五年三月邓之诚。

