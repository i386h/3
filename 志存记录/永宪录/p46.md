<!-- { "loadSidebar": true } -->
往例。捐纳俊秀监生正项杂费需银将三百金。此例只银百两。又革除一应浮费。有力者便之。是后诸捐例皆不复有加。至州同止多银五十两。遂授六品职。亦前此未有者。今上登极。侍讲薄海遂有名器滥觞乞改同八品之请。因之捐银独增。
调直隶总督李绂为工部右侍郎。命湖广总督宜兆熊会同礼部右侍郎刘师恕协署直督事。
上以绂陈奏草率。举劾不公。故有是调。
以京口将军何天培为兵部尚书。
设永吉州、长宁、泰宁二县。隶奉天。
三邑在盛京东北。其地苦寒。地方事务属武员治之。牧令理民事收赋税而已。永吉即船厂地。去奉天东北八百余里。长宁离奉天一千九百里。泰宁近五国城。后省长宁、泰宁。设复州、宁海县。隶奉天。义州隶锦州。复州卫原属盖平。在奉天南五百四十里。宁海为金州卫地。在奉天南七百二十里。皆滨海。义州卫在锦州西北九十里。
谕河南巡抚田文镜解所参信阳牧黄振国、唐县令关修、固始令汪诚、息县令邵言纶赴京。正结党谢济世罪。
上谕。李绂、蔡珽曾奏诸人之枉。遂致谢济世参田文镜。欲翻前案。查四人罪不过罢官。何至结党营求。令提解来京。九卿明示以死于李绂、蔡珽、谢济世之手。仍以前拟罪处分。文镜疏参振国等。民间流言文镜非科目出身。故所参皆系科目。以伸夙愤。文镜上闻。钦差刑部右侍郎海寿、工部左侍郎史贻直往勘。拟振国、诚律斩监候。修、言纶发边远充军。六年夏。珽、绂、振国同赴市曹。及旨下。止斩振国。
以秋禾灾。诏江南开捐谷例。以裕积贮。
九卿议。江南赈恤。既差官确查。贮漕以备平粜。恐未必敷用。请照康熙六十一年浙抚屠沂所请。依河工例开捐。酌量地之大小。以为数之多寡。额满即止。
赦年羹尧发遣边远诸子回籍。
上谕。年羹尧狂悖妄乱。结党肆行。朕出于无奈。将伊治罪。又恐其党援固结。若将伊子留京。或彼此比附。又生事端。故徙居边远之地。曾有旨遇赦不赦。今见同党之人皆悔过解散。非如阿其那、塞思黑、苏努、鄂伦岱等之党固结。牢不可破。而当日平定青海。伊亦着有功绩。着将伊子远徙边省者俱赦回。交与年遐龄管束。以示朕格外恩宥之至意。　
年羹尧骄纵贪残。而上始终念其青海之功。盖用兵临戎。实有不可及者。尝闻一二逸事。当调兵复藏时。陕西、四川、云南三路并举。羹尧遣将启行。传令士卒各带竹竿长七八尺。棕绳长二丈。人初不解。及至流沙。无以济。乃结筏而过。过河计十五程。万野草荒。略无人迹。忽士马临前。大军惊愕。彼问可是舅舅人马。羹尧心腹从军者授以书。一军欢呼。迎我师至其国。国号竹囊。羹尧数年前饰美姝为己妹。以适其王。故称舅舅。我师在竹囊休养二十日。临行。彼又遣士卒代运刍粮二十程。是以兵强马壮。一鼓而复藏也。出兵时。岳锺琪为将领。与陕师会彼。少四十日粮。锺琪借粮以济。归而嘉其能。荐为提督。而云南所出之兵复藏时尚未至云。其乘危反噬之流不旋踵皆败。十三年。上传位今上。降谕太子仁贤。曾密奏无杀羹尧及抄家诸事。当时举朝无一人言及也。今上登极后。逮年希尧治罪。以其迎合希旨。摧残骨肉焉。
逮尚书法海。命顺承郡王锡保讯其悖乱妄行诸罪。
上谕。舅舅佟国纲素性乖谬。昔为都统。每荐举人员。强求圣祖擢用。如不俞允。即有拂然之意。圣祖将绿头签掷之于地。伊犹无恐惧之色。冒犯无礼。时怀(角央)望。圣祖每赐包容。后往乌兰布通出兵。圣祖知其言谫陋。但令管火器营。临阵时。伊独穿出色甲冑。单骑出鹿角之外。以致中鎗身死。有意轻生。甘辱国体。圣祖念其阵亡。仍加恤典。恩礼可谓厚且渥矣。其子孙应倍加感激。而诸子刚愎无礼。大与其父相同。朕即位。念其为太后戚属。仰体圣祖推恩至意。于佟国纲之祖父特加旷典。赠以崇阶。锡以美谥。修墓建祠。御书匾额对联。以光祠宇。恩施稠迭。宠荣倍至。乃鄂伦岱、法海等不知感激。反以为优待隆科多所致。负恩悖义。一至于此。法海乃佟国纲微贱侍婢所生。自幼父兄不以为子弟。后凭借外戚之势。滥得科名。遂益肆狂纵。至法海之兄鄂伦岱不孝于父。通国皆知。法海之生母没。鄂伦岱不容其葬入祖坟。彼此遂成仇敌。其父子兄弟情谊乖离。大率如此。法海本属无能之人。圣祖因系舅舅之子。且念伊父阵亡。由翰林擢用广东巡抚。操守虽好。然行事乖张。于地方事不能办理。且进呈奏折敝纸恶墨。圣祖怒其不敬。曾痛责其进折家人。而法海毫无悔惧。狂悖自如。圣祖怒其贻封疆。将法海革职。令其军前效力。伊至西宁。遂与允禵私相交结。允禵贪纵不法之事。法海并不劝阻。及朕即位。令允禵来京。法海未奉朕旨。即潜至京师。适年羹尧陛见至京。奏法海已到。且荐其可任用。朕因命为江南学院。莅任后颇有声名。朕欲擢为浙江巡抚。年羹尧又适陛见至京。奏法海止可为学院。朕思既堪学院之任。则亦可用为巡抚。遂将伊补授浙江巡抚。讵意其狂妄暴戾之性依然不改。嫚骂司道。肆无忌惮。佟吉图奏。伊称年羹尧为天下第一豪杰。所言狂悖。臣实不愿为伊属员。目下杭州将军鄂密达陛见。亦奏法海前为浙江巡抚。行止乖张。是其不能胜任。人所共知。朕前将伊调回。授以部院事务。冀其时聆训旨。或能悔过效力。朕之加恩不为不厚矣。法海曾自西宁进京时。曾奏允禵向伊云。我与皇上已成仇隙。朕思向在藩邸。与允禵并无嫌隙。揆之于理。允禵决无此言。此特法海与允禵交好。臆造此语。以见朕若处分允禵。即为报复仇怨。无非深为允禵预留地步。巧图救护之意。今遣人询问允禵。回奏并无影响。情愿与之对质。据此则法海居心奸险。罪恶显然。至鄂伦岱结党悖逆。扰乱国法。朕将鄂伦岱正法。并未株连法海。法海与鄂伦岱平昔本如仇敌。乃鄂伦岱被诛之后。法海时露怨望之色。此其大奸大诈。尚有人臣事君之体乎。朕近命法海往西宁搬取塞思黑家口。伊竟不请训旨。冒昧前往。前月二十一日塞思黑家口一到保定。伊便欲独自进京。其同差之太监王自立、郭进玉向伊云。我等同办此事。今尚未奉旨。大人独自进京。我等甚是害怕。伊对王自立、郭进玉云。我总是有罪之人。进京皇上必将我拿问。彼时必另差人来料理。伊随于二十六日自保定来京。奏闻。朕谕以前此既不请训旨。今又何必启奏。伊竟不候旨。公然自往保定。将塞思黑家口带领来京。强交内务府收管。似此悖乱妄行。法难宽恕。将法海革职。拿交刑部。
顺承郡王锡保、管侍卫内大臣、各部院满大人等一一审明具奏。
乌兰布通距京师七百里。康熙庚午。厄鲁特噶尔旦逆命。朝廷遣裕亲王偕皇长子统兵征剿。曾诱敌至此。噶尔旦战败奔逸。仍复猖獗。以致圣祖亲征。临阵时国纲勒马指麾。忽飞炮去其颊。以致身亡。海字渊若。号悔翁。甲戌进士。选庶常。累官侍讲学士。于懋勤殿侍皇十三子、十四子读书。戊子九月。皇十三子今怡亲王因废东宫事波及。削爵。海降检讨。乙未起原官。旋命巡抚广东。在任二年斥罢。海生于戚里。而好学能文。诗亦劲爽。但赋性孤介傲物。历任显秩。两袖清风。老而无子。亦不作家人计。当在东时。圣祖有恙。既失请安。孝惠皇太后崩。又失进香。圣祖目为疯颠。在江南学使任。甄别知人。士吏更畏其风采。然不免履盛而骄。以至于败。
沿河各报河清。诏加恩内外臣工。
上谕。览诸王大臣奏。称河水澄清二千里。期逾两旬。为从来未有之瑞。天人感应之理自非无因。朕统临万方。励精图治。全赖臣工各矢公忠。殚才力。有实效及于吏治民生。方可感天和而锡繁祉。数年来荷蒙上天、皇考迭赐嘉祥。应是内外臣工能体朕宵衣旰食之怀。洗其阳奉阴违之习。分猷渎职。有数端上合昊天、皇考之心。是以锡之福庆。以励将来。京官自大学士、尚书以下主事以上。内大臣、都统以下参领以上。外官督抚以下州县以上。将军、提镇以下参将以上。俱各加一级。其王公管理部院、都统事务者。应如何加恩之处。宗人府议奏。自兹以往。各当益加黾勉。共矢勤慎。仰求上天、皇考之眷佑。则受福孔多。永永不替矣。又降谕。法敏奏称。韩城令龚之琦详报雍正四年十二月初十日黄河水清至十五日止。今岁正月初七八日河水又清。所报河清二次。似属牵强。即据所报第二次。亦未声明于何日止。似此地方官于本地方事务全不留心。随意厥词。不求确实。法敏转饬据实查奏。并察议从前含糊之地方官。又降谕。德明奏称。山西各州县呈报雍正四年十二月初九十等日凿冰取水。冰清异常。至五年正月十二三等日气暖河开。水实清澈。其水清止于何日。并未声明。且黄河之水势虽浊。而结冰自清。今以冰清为河清之据。未免牵强。恐有掩饰之弊。况从前未行详报。则有司官于地方事务全不留心。今见各省奏报。始行具详。又复草率不求确实。甚属不合。德明将沿河各州县官察议。并实在情形再行查奏。又降旨。命总督河道齐苏勒会四省抚臣勘明河清实在情形。合上之。而加恩之典并及编、检等官。
复允在外诸臣进献方物。
上以查嗣庭日记中于赏赐进献以无为有。以少为多。妄行讪谤。因禁汉官毋进献以开谄媚之端。大学士田从典等援引旧典。情词恳切。复准行。
戊申。前太子太傅文渊阁大学士兼礼部尚书世袭二等阿达哈哈番高其位卒。
上遣亲王一人、散秩大臣一人、领侍卫十员赐奠茶酒。再命右翼四旗部院衙门旗下官员、三品以上之汉军大臣俱往吊问。出殡亦然。于恤典外予优谥。盖其位致政后。相臣未枚卜。以待朱轼服满也。子起。十年。以荆南道内召为光禄少卿。进户部右侍郎。拜尚书。
太子少傅三等公总督川陕兵部尚书岳锺琪报擒冕山贼首金格、阿租、关寿等。普雄寨峒诸番悉投诚。诏加恩在事官兵。
上谕。贼番金格恃险肆行。以掠夺为生。煽惑普雄二带番苗负嵎抗拒。当日岳升龙、年羹尧曾请征剿。未获渠魁。前岁因贼蛮阿底加巴等抢夺不法。游击苏凯遣兵追捕。将阿租之父姑姑踢死。遂与其叔金格挟仇报怨。强掳铁厂民人。又将营兵魏国臣砍死。以祭姑姑。干犯法纪。今前往剿抚。岳锺琪悉心调度。赵儒、
【 建昌总兵。】
 张成龙
【 化林副将。】
 勇敢争先。当寒天冰雪之时。直抵普雄寨。峒贼咸知畏惧。将金格等擒获投献。渠魁既已伏辜。余党宜加安插。地方宁谧。甚属可嘉。在事官兵俱加恩议叙赏赐之。
京城巡捕中营参将陈武年八十有四乞休。以技勇超众。仍令照管三营事。
