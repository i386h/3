<!-- { "loadSidebar": true } -->
总理三陵事务领侍卫内大臣额驸松阿延钻营削爵。谪守公主墓。命大学士萧永藻、总兵范时绎协理三陵事。
七月。南阳总兵佟世鏻以代松阿延贩马各营削籍。降旨。松阿延一稚子。尚趋承如此。隆科多暗嘱之事。其竭蹶奉行。又不待言。　按此松阿延为隆科多之子侄。
督学江苏翰林院侍讲俞兆晟请援恩准靖江生童应试。
康熙六十年六月。知县郑荣凌辱士子。学使郑任钥岁校。生童概不应试。圣祖震怒。令督抚严讯。揭告之生员祁镳、萧时雨等及荣皆拟斩监候。而禁生童十年不得应试。今援上即位屡恩为请。许之。
往时地方公事及有司苛虐。士子率以罢考。则有司被参而得计。靖江士风素不安静。此后禁例维严。雍正十二年镇江府试。童子夤夜犯禁。忤抗将军王釴。亦罢考。上谕。何地无才。嗣后有此。即停其考试。并禁生童借考生事。官吏能严束之者。遇罢考概免过。
鸿胪寺少卿葛继孔以夤缘年羹尧削籍。罚开浚安徽河道。
上谕。朕即位。闻葛继孔行止不端。未见其人。故解其江苏臬司之任。调为内阁侍读学士。后见年羹尧参奏之折。遂将继孔改为鸿胪寺卿。乃继孔于年羹尧入觐时。又私纳贿赂请托。朕降旨诘问。始供原识年羹尧。去冬拉臣手索古董。臣将青绿花瓢一。寿字瓶一。图书一匣。宋人尺牍册页一。宋本书二。宋元画六。共十二件。送与羹尧。遂约臣往见。及见又云。久知你才情好。自然照看。还要给我几件古董。臣又将玉杯一。元人尺牍一。明画三。共五件。送与羹尧等语。葛继孔人品不堪。夤缘钻营。殊属可恶。即革职。发与李成龙。令开浚河道。如推诿。必治以重罪。至年羹尧始初参劾葛继孔为匪人。继又与之殷勤亲密。需一一明白回奏。又年羹尧折内称原任福建巡抚陈璸乃伊所荐。因璸荐继孔于圣祖。遂与璸绝往来。陈璸之清操。乃圣祖所久知。举朝所共晓。昔为四川学道。与年羹尧同城而居。亦不相交际。是亦疾之已甚耳。后绝往来。乃璸绝羹尧。非羹尧绝璸也。不可不辨。陈璸号眉川。广东海康人。甲戌进士。初为台湾令。自开辟以来。礼乐制度。至璸乃备。累进巡抚。操守清廉。一尘不染。圣祖曾比之入定高僧。戊戌卒于官。诏赠礼部尚书。予祭葬。谥清端。子居隆。时举孝廉方正。
逮年党胡期恒、桑成鼎、金启勋、魏之耀、严大等赴京质审罪款。籍没家赀。
吏部范时捷所参各款。令年羹尧回奏。乃于侵冒军需止认银十二万两。勒索捐纳止认银八万两。私用俸工狡称数年以来动用。至擅用令谕。已经自认。理应提拏。并经手与伊家人一众解京质审。上命年羹尧姑缓提拏。
令嗣后府州县官实有贬抑被参革职者。许赴都察院呈明核实奏闻。
敕各省严查年羹尧藏匿赀财。
上谕。据随年羹尧拣选知府高大魁遵旨奏称。年羹尧往杭赴任时。一车两马。仆从数人。布围轿车等语。年羹尧平日狂妄贪婪狼籍之处不可枚举。今以总督升授将军。有何屈抑。而为此困苦怨望之状。其意不过欲使人见之。谓朕挫折清介效力之臣。令不美之名归之于朕耳。掩其赃私。以示廉洁。此等狡诈。将欲欺谁。闻其赀财分散各处藏匿。而直隶、四川、江南尤多。令督抚提镇通行地方文武官员。许藏匿寄放之家自首免罪。倘有隐漏。一经发觉。照党逆立斩。其不严查行之督抚该管官员一众从重治罪。高大魁奏折发与年羹尧明白回奏。
改直隶大名所属浚、滑二县隶河南卫辉。内黄隶彰德。以专运道责成。不致隔省牵制。
大名原辖一州十县。有金浚银滑之谣。
原兵部职方司主事钱元昌遵旨列年羹尧僭越诸罪。饬年羹尧明白回奏。
疏言。臣与年羹尧素无交与。去年十一月十四日忽传旨令臣随往陕西效力。及至。又无委任。臣在外所亲见。一一为皇上陈之。臣于上年出京。见一路垫道铺桥。凿石平路。行台相望。堂官幕宾。皆设公署。劳民伤财。怨声载道。其辕门行走之人。俱恃公府之名。欺压平民。甚至逼死。又年羹尧之于属员。或有所与。每于辕门外或大堂下。向北叩头谢恩。皇上进馔称用膳。而羹尧亦称用膳。皇上设宴称排宴。而羹尧亦称排宴。御驾出入垫道。而年羹尧出入亦必垫道。皇上朝期。每月不过三次坐班。而年羹尧逢五逢十。必令文武官员穿公服到辕门坐班。皆年羹尧僭越狂悖之恶迹也。
正蓝旗汉军副都统董玉祥遵旨奏年羹尧诬劾原由。饬年羹尧明白回奏。
疏言。臣由摆呀喇历升兴汉总兵。年羹尧劾臣不堪任职。揆厥缘由。宁羌守备何天宠。系伊先生之子。患病令不必填入军政。臣不敢徇私。照例填注。又伊严管家吩咐汉镇坐省提塘。以马百余匹发卖。每匹价银十五两。臣验看俱系瘤疾不堪。岂敢买用。二者取怨羹尧。今蒙天语指示。理合奏闻。
贵州巡抚毛文铨奏猴子厂矿脉衰微。请敕封闭。
康熙五十七年。总督蒋陈锡题请开采。六十一年。布政使裴幰度详题封闭。部议不允。令各硐民另开新硐。终难足课。今砂已尽。即少有砂绿之处。非被水淹。即遭灯闷。不能开采。　
成例。采矿供课。二八抽分。先于司库上课。以防脱逃。开采之人。分班入矿。腰系一绳。额悬一灯。遇石凿石。遇砂爬砂。逾时即出。出则僵卧。久而始苏。灯被气闷。便不能用力。若值泉脉则水涌。空弃前功。故往往抢夺。争杀为患。砂绿即所谓银苗。与砂如石块。羊肝色。作硫磺气。上有白星。锤研煎淘乃成银。凡有银之地。先必见朱砂石青等物。
令安笼总兵控制贵州、云南、广西三省苗彝。
上谕。滇黔、西羌俱苗彝杂处。黔之安笼。滇之广罗。广南、广西之泗城、镇安、安隆、上林等协营。为三省交界。层峦迭嶂。苗彝巢穴其间。每与邻省小嫌。转相仇杀。此地捕缉。则窜往邻省。必得大员统辖。始为有济。查安笼镇本为控御苗蛮而设。驻札之地与二省接壤。若将二省接壤之土司与改流地方各协营汛。悉改安笼镇节制。其将兵之举劾。兵丁之汰补。粮饷之销算。仍照本省旧制。惟于苗蛮仇杀众虏诸事。悉令安笼总兵就近调度。庶有专责。三省督抚商酌具奏。
令道府州牧等官。其族属回避止于本省调补。
往制。督抚司道以及府州等官。其族属先在所治之地为官者。以小避大。归部另补。别故酌改。既又以江南、湖广、陕西分设巡抚。即与分省同。铨选官员不避。如后武陵杨超曾典试湖北。桐城张廷璐视学江苏。而溧阳史贻直且署两江总督。则又朱翁子守会稽之遗意。　按超曾字骏骧。康熙乙未进士。明大学士嗣昌之曾孙。十年为奉天府尹。乾隆初官至尚书。
命总理陵寝大学士萧永藻、尚书卢询、总兵范时绎监造密亲王墓院衙门。依皇伯父裕宪亲王式。
礼部尚书赖都等奏。定制和硕亲王薨。赐初上坟礼牛犊一、羊八、酒九瓶、纸二万张。遣官读文致祭。建立坟院衙门及石碑碑亭。应给银五千两。自行盖造。上令交工部办理陵寝大人监督。旨内有弘（日喜）年幼。又恐不敷。（日喜）不知王第几子。七年上谕中有封其二子以王公之爵。或（日喜）为公爵。　
密亲王昔为东宫三十余年。无大失德。因皇长子媒孽以致祸。高墙十年。圣祖每加赐赉。上登极。礼谊倍隆。当诸王构难之际。其属下无冒交结党援者。诸子循分奉公。以保爵禄。获享裕宪王之优崇。可以妥其灵矣。裕宪王向以损一目不得立。其薨也。圣祖亲制挽诗云。花萼空虚梦。悲歌暮景伤。泪同秋雨湿。声逐碧天长。清颂连香桂。心慈厌帝乡。徽章纵有秩。寂寂叹时光。少小同居处。义深读孝经。赋诗明务本。携手问慈宁。乐善从无息。神襟物外停。繁忧题旧日。血泪染疏棂。
削年羹尧太保阶一等公俸。
治诬参金南瑛等罪。削太保。都统噶尔弼正月领兵回京。年羹尧时代陕抚事。应支给兵丁一月口粮直达京师。又以途中不能多带。止给半月。适新抚入境。遗漏移咨。律以官员迟延预备军需。永停俸米。
京师霪雨。
是月庚辰至次月朔大雨连绵。房屋倾颓。加以海潮泛滥。畿辅属邑灾。
秋七月丙申朔。
命西藏、青海军功冒滥遏抑者许据实呈首。
原任西安同知杨俊杰问拟军罪。以沉冤莫伸。呈署川陕总督岳锺琪。内称伊口外办差七载。有达部原册可凭。遭前抚臣参冒功议罪。缘康熙六十一年。俊杰署武功县事。总督年羹尧将幕府赵士河之子勋题补武功知县。既勋以病故。令胡期恒仍命俊杰署事。勒将通报交印卸事底案撤销。以灭形迹。俊杰不敢承。复合知府桑成鼎强逼要去。适有进藏人员奉旨交年羹尧查明。胡期恒乃将杨俊杰名字列入冒功之例。承审者先行请命拟罪等情。锺琪查入藏底册。开杨俊杰运粮至木鲁乌素。又自木鲁乌素领解牛羊到藏。似属不诬。再访赵勋即名刘以堂。捐授大名府开州知州而虚报病故。遂具折以闻。上命在事诸人解京质审。以俊杰原词饬羹尧明白回奏。凡年羹尧题奏军功不实者。据实自首免罪。其挟私遏抑不行议叙者。亦将所以挟私之故详悉呈首。
命核镇海堡之战。都统五哥果否失律。并查恤在事出力官兵。
上谕。前据年羹尧折奏。镇海堡城外之战。我兵已败贼人。都统五哥领满兵及察哈儿兵开城追贼。抢掠物件。以致贼兵折回。砍伤西安骁骑校一员。满兵一名。察哈儿兵二名。五哥首先败回。又复袭磞绿旗队伍。致伤镇海千总及兵卒十余人。再席伦图轻浮狂言。妄动无礼。皆军事所最忌。臣是以即行撤回。朕即令具本参奏。而年羹尧奏臣之受恩。威权太重。若再参两都统。于臣不利。乞赐宽容。置之闲散。今据护军参领常明奏称。罗卜藏丹金侵犯康城边界。年羹尧令臣到镇海堡送信与五哥。随带西安满兵及察哈儿兵。守镇海堡凡四昼夜。今升总兵宋可进带西宁绿旗兵来赴。臣与都统五哥、参将张嘉翰率在城兵与贼战。贼即奔败。因深入贼垒。西安正蓝旗骁骑校署参领四哥、镶篮旗拔甲达山保阵亡。正黄旗领催署骁骑校吴进泰等五六人皆带重伤。察哈儿兵亦多阵亡受伤。常明身在军前。所奏如此。当日在事官兵洵属可悯。应加优恤。年羹尧既称五哥失律。又云臣威权太重。不便又参。此案功罪岂可含糊归结。
年羹尧明白回奏。
逮贝子允禟太监姚子孝。谪戍边外。籍没其家。
嗣衍圣公孔传铎请颁赐圣谕广训、朋党论。上谕勉之。
