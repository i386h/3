<!-- { "loadSidebar": true } -->
山东巡抚陈世倌母丧。命在任守制。释其弟世侃、侄源生、若嵎理丧葬。
世侃等罪斩绞。献家赀巨万赎罪。因有丧赦免。山东河工紧急。故留世倌。仍谕所献家赀准陆续交纳。　世倌字秉之。丁未进士。乾隆五年大拜。九年京察。又值星变。引咎辞免。不允。倌之五子皆登第。世侃其季弟也。　
九年夏。有星孛于奎娄之间者月余。钦天监正延绶请弛赌博宰牛诸禁。以回天变。上怒斥之。占为多地。灾亦无应。则圣人之德化为吉祥也。
以命题讥讪逮江西正主考礼部左侍郎查嗣庭。交三法司治大逆不道罪。
上谕。查嗣庭向来趋附隆科多。在朕前荐举。令其内廷行走。授为内阁学士。复见其语言诈伪。兼有狼狈之相。未之任。隆科多又复荐举。遂用为礼部侍郎。今岁典试江西。首题君子不以言举人。不以人废言。夫尧舜之世。敷奏以言。非以言举人乎。查嗣庭以此命题。显与国家取士之道相背谬。三题介然用之而成路。为间不用则茅塞之矣。更不知其何所谓。易经次题正大而天地之情可见矣。诗经次题百室盈止妇子宁止。去年正法之汪景祺文稿中有历代年号论。指正字有一止之象。引前代如正隆、正大、至正、正德、正统。凡有正字者皆非吉兆。夫人君纪元。若以字画分柝。则如汉元封、元狩、唐之开元、贞元。亦将以为一元乎。又如汉世祖之建武、明太祖之洪武。字内俱有止字。此二帝皆称贤君。历世久远。尚得不谓之吉兆乎。即如奸民蔡怀玺、郭元进造作妖言。谓今年水旱为灾。人民疾病。八月内有八千猛虎入京等语。现今四海清宁。田禾丰稔。十年所罕见。彼奸民造此无稽之语。不过自取诛戮耳。今查嗣庭所出经题。前用正字。后用止字。而易经第三题则用其旨远其辞文。其寓意将前后联络。显然与汪景祺语相同。又二场表题以京察为谢表。前查嗣庭告假回京时。奏称途中不见一人。惟与淮关庆元相会。及其自陈。将此节又自招欺罔之罪。九卿咸请革伊职。朕从宽准其留任。今以此命题。欲士子代谢乎。抑心怀怨望而出此题乎。至策题内有君犹腹心臣犹股肱。不称元首。是不知君上之尊矣。且在内廷三年。未进一言。海塘一事。令其条陈。而皆不可行。可知其于国家政事从不关心。及遣人查其寓中行李。有日记二本。至康熙六十一年十一月十三日。则前书圣祖仁皇帝升遐大事。越数行即书其患病。曰腹疾大发。狼狈不堪。其悖礼不敬至于如此。自雍正元年以后。凡遇朔望朝会及朕亲行祭奠之日。必书曰大风。不然则狂风大作。偶遇雨则书大雨倾盆。不然则大冰雹。其它讥刺时事幸灾乐祸之语甚多。又于圣祖仁皇帝之用人行政。大肆讪谤。以钦赐进士为滥举。以戴名世之获罪为文字之祸。以赵晋之正法为因江南流传对联之所致。以科场作弊之知县方名正法为冤抑。以清书庶常复考汉书为苛刻。以庶常散馆斥革为畏途。以多选庶常为蔓草。以殿试不完卷黜革之进士为非罪。
热河偶然发水则书官员淹死八百人。其余不计其数。又书雨中飞蝗蔽天。似此一派荒诞之言。而公然造作书写。又有涂抹一处。乃极诋满洲之文。大逆不道之语。至其受人嘱托。代人营求。科场关节作弊之事不可枚举。假若但就科场题目加以处分。则天下之人必以查嗣庭为出于无心。偶因文字获罪。乃种种实迹彰着。尚有何辞以为之解免乎。着将查嗣庭革职拿问。交三法司严审定拟具奏。其副主考官俞鸿图。若出题时曾经劝阻。则与伊无涉。赵晋字昼三。福建闽县人。癸未榜眼。康熙辛卯主试江南。以作弊斩。对句谓左邱明双眼无珠。赵子龙浑身是胆。左谓左都御史正主考官左必蕃。方名湖广保康人。官山阳令。以分房贿中盐商程光奎。与句容令王曰俞贿中盐商吴沁。皆坐斩。捐银赎罪。　是科中式。两淮则盐商八人。苏州则铜商、当商八人。又为其徒代笔。得其实有三字关节。亦获隽者三人。遂有八旗三剪绺。七典一铜商之谣。必蕃以场后风闻检举。圣祖命吏部尚书张鹏翮至扬。会同督抚审问。晋时有宠于东宫提调布政马逸姿。又总督噶礼所徇庇。其书系斩三七夹讯而不承。逸姿、鹏翮依违案牍进呈。巡抚张伯行与礼互相讦参。因再命户部尚书穆和伦、刑部尚书张廷枢往理。时东宫再废。故晋拟斩。癸巳春闻命自尽。其妾赋诗从殉。　监临安徽巡抚叶九思惧罪殂。礼与必蕃皆斥罢。
【 礼之母圣祖保母也。嗣礼与弟色勒奇、子干都置毒食物中。谋害伊命。礼妻以别户子干泰为己子。纵令纠伙毁屋。凌虐其母。致叩阍。交刑部鞫实。应凌迟处死。赐自尽。康熙五十三年事。】
 名最得民。淮绅给事中许之渐素与光奎隙。怂恿必蕃奏之。逮名时。合邑士民尽毁之渐居宅。名初莅任。梦前令来访。询之。则前江南正法之帘官。
【 顺治丁酉科江南乡试贿赂公行。世祖震怒。主考李振科、田耜及巡按多官等皆诛。　举人覆试有族者。以太后言得减戍。】
 而光奎之中式。淮安知府姚陶与晋私嘱而逼成之。必蕃广西举人。前以太常寺少卿兼官扬州知府。母丧留任。扬人集四书文诮之。破云。所恶于左。通国皆称不孝焉。闻之恨刺骨。未几以他故被逮。
再申严赌博马吊之禁。
纸牌骰子。严禁发卖。准输钱之人出首免罪。仍追还所输之银钱。汉军官员以马吊为解闷之具。大玷官箴。嗣后有此。揭参。
冬十月己未朔。
诸王大臣进万寿礼仪。诏停止庆贺筵宴。
上谕。朕即位以来。事事效法皇考当日。皇考圣诞未曾每岁行庆贺礼。故今年礼部奏请升殿庆贺。降旨停止。盖皇考六十年所行之事。朕无不遵奉施行。其力量所不能。则待黾勉于他日。即如皇考慎重武备。每岁巡行边塞。校猎讲武。朕年久未一举行。而庸劣无知之官员。怠惰不堪之兵丁。颇以朕不往为是。国家武备不可一日废弛。朕之不往。盖以朕之兄弟阿其那、塞思黑等结党蓄谋。中怀叵测。朕实有防范之心。此朕不及皇考者也。皇考德盛化神。虔思广运。巡幸所至。与在宫中无异。朕从朝至夕。殚竭心力。尚恐治理未周。实无暇及于校猎行围。此又不及皇考者也。皇考神武天授。挽强贯札之能。超越千古。即蒙古见之。无不惊服。而朕之校射又不及皇考。皇考圣体康健。春秋已高。犹不减壮盛之时。而朕之精力又不及皇考。因此四者。是以临边讲武之事。未曾举行。而武事不可废弛。故于前岁令皇子出口行围。以示训练之意。凡武弁及旗员引见时。皆试骑射而后用之。朕意将天下政事区画得宜。即当效法皇考。于农隙之时行狝狩之礼。目前尚非其时耳。朕事事不及皇考。而惟洞悉下情。皆得之亲身阅历。朕在藩邸四十余年。凡臣下之结党怀奸夤缘诸弊。欺罔蒙蔽。阳奉阴违。假公济私。无不悉知。皇考以稚龄即位。于人情之诈伪。何由而知。大小臣工孰肯数陈其弊。即朕为皇考之爱子。尚有不便直言之处。皇考果何从而知之乎。祗此一节由阅历得之。而其它宣猷敷政。则不及皇考之万一。惟有事事黾勉效法而已。　
乾隆五年。今上修秋狝之制。以饬武备。庄亲王子有秘谋。为告密者所觉。今上逮之。方夜半锢高墙。次日。仍出围以安众心。庄亲王止削禄米而已。盖今上豁达大度。每出巡。不严警跸。屡奉诏旨。皆有有天命者任自为之之意。大矣至矣。八年秋。又幸盛京谒陵寝。藉以讲武。继之省方问俗。布德敷惠。岁每行之。时势互异。两圣皆谋出万全也。
嗣多罗平郡王纳尔苏罪废。以子福彭袭。
福彭和硕礼亲王代善七世孙。
令宽免允禵、允禩正法。以待悛改。
和硕康亲王冲安等奏请将阿其那、塞思黑戮尸。允禵、允禩正法。上谕。诸王大臣执法固至公之论。但阿其那、塞思黑既伏冥诛。从宽免戮尸。允禵乃狂妄无知之人。为阿其那、塞思黑所愚。入其邪党。尚非首恶。故将伊禁于寿皇殿。以俟其悛改。当日皇考拘执阿其那之时。允禵与塞思黑公然挺身保奏。亦曾邀约朕躬。伊又私藏毒药。愿与阿其那同死。昨阿其那身故之后。朕遣人询问允禵云。阿其那在皇考时。欲与伊同死。今伊身故。尔欲往看。尔与同死。悉听于尔。伊回奏。我向来为阿其那所愚。今伊既伏冥诛。我不愿同往等语。据此。或有悔心之萌。或作伪语留其身以图将来报复。均未可定。着暂缓其诛。若竟不悛改。再行正法。允禵痴庸卑鄙。若将伊与阿其那等同死。亦觉不称。今既宽允禵之死。允禩亦免其正法。至阿其那。塞思黑之妻妾子女如何完结。诸王大臣再议具奏。　
八年秋。因怡亲王薨。降旨矜恤允禵。欲加委任。相传令大学士马尔赛谕以圣意。回奏有杀马尔赛方任事语。上置之。赐居圆明园旁关帝庙。十三年。上不豫。特旨召见。先示勉励之训。后申寄托之意。坚以病辞。今上即位封其子为亲王。阿、塞后人亦赐爵赏焉。
逮允禵原属下护军参领二德。勘党附罪。诛之。
上出巡。见德颜色不善。因询以允禵旧事。颇多隐讳。逮治立决。
逮阿其那原属下废员巴海
【 一作奉。】
 戴铎、沈竹钻营结党罪。
仿唐制设观风整俗使于浙江。以督学河南光禄寺卿王国栋为右签都御史领其职。
上谕。浙江汪景祺、查嗣庭之流肆行讪谤。毫无忌惮。可见浙省风俗浇漓。而今科进呈陈万策之策。中间有敝俗颓风。颇喜争讼。或本属细故而张大其词。或仅有影响而凿空妄指。刁风未革。积弊日深等语。可知浙省之难于化导。为众所共知者也。若不力为整理挽回。及其罹于重罪。后加以刑。实所不忍。朕意专遣一官。省风问俗。稽察奸伪。劝导绅衿。惩治士庶。使有所儆戒。尽除浮薄窝凌之习。归于谨厚。以昭一道同风之治。　
吏部议奏。唐贞观八年曾以萧瑀、李靖等巡行天下。号观风使。今仿此制为观风整俗使。后以奸民煽众。亦设于福建、湖广、广东、广西各省。
以河州副将刘世明为兴汉总兵。
世明字际南。河南河内人。以行伍隶赤城。圣祖出口。见其材勇。擢侍卫。上即位。破格任用。寻以湖广提督转福建巡抚。八年。晋浙闽总督。十年。以西域用兵复提督甘肃军务。
诏直省学臣三年任满各举才守俱优之生员。亲试录用。
