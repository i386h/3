<!-- { "loadSidebar": true } -->
巡盐两浙监察御史鄂尔泰请除绍兴堕民籍。
疏言。堕民为宋罪臣之遗。宋将焦光赞部落以叛宋故。斥曰堕民。勇帽以拘形状。女不长衫裙。以横布区其门曰乞户。虽有产不得充粮里正长。男子则许捕龟卖饼逐利。妇人则伴良家娶。为人髻冠发穿珠花走市巷。兼就所私。丑秽不堪。与乐户无二。请照山陕乐籍。一例削除。　
部议。捕龟卖饼穿珠作媒。俱系贫民餬口常业。较之乐户另编籍贯逼勒为娼不同。若行削除。终致失业。应令该抚转饬属官。如有豪强倚势。勒逼凌贱。有伤风化者。严行禁止。奉旨参与削除堕民籍。此后多改业。无复往来市巷矣。
己未。上率诸王大臣恭奉册宝。上孝恭宣惠温肃定裕赞天承圣仁皇后尊谥于梓宫前。诏告天下推恩有差。
诏曰。朕惟国之盛典。报本莫重于尊亲。礼之大经。易名实垂于永世。念恩深顾复。必当着以徽称。惟事极尊崇。爰有资乎显号。彝章攸在。简编具存。钦惟皇妣大行仁寿皇太后。端庄恭俭。和惠柔明。仁孝本乎天资。静专同乎坤载。夙事皇考。懋着壶仪。诞育藐躬。备隆母道。劬劳鞠育。恩殚弱龄。谆复命提。诲因成立。宽仁逮下。厚泽洽于宫庭。谦约持身。盛德孚于禁掖。及朕祇承丕业。继缵鸿基。每因定省之时。敷切忧勤之儆。慈施中外。化及家邦。方期合万国之欢心。以永奉慈闱之孝养。夫何遽升仙驭。莫逮瞻依。感怆方深。衔哀何极。惟借鸿名之典。少伸孺慕之诚。是用稽考谥文。恪遵旧典。祇告天地、宗庙、社稷。于雍正元年八月十二日。率诸王、贝勒、文武臣恭奉册宝。上尊谥曰孝恭宣惠温肃定裕赞天承圣仁皇后。既展追崇之大义。当推教孝之宏仁。所有应行事宜。开列于后。于戏。圣德洪恩。岂揄扬之可尽。隆名涣号。若昭显于无穷。布告万方。咸使闻知。
恩诏。军民妇女年七十以上给布一疋。米五斗。八十以上绢一疋。米一石。九十以上倍之。百岁给与建坊银两。
成例。孀妇百岁旌表建坊曰贞寿之门。及乾隆元年。上皇太后崇庆尊号。推恩加九十以上民妇授职荣身。给八品官服。
泾县民章天安妻吴氏一产三男。
召直隶巡抚利瓦伊钧、督学顺天翰林院侍讲吴襄于西暖阁。赐御制诗扇。
赐李诗。大家风化起郊圻。锁钥贤臣物望归。简任夙蒙先帝泽。抚绥应念小民依。柏台旧绩人争羡。藩翰廉明亘所稀。勉励清操澄晚节。长怀匪懈佐宵衣。赐吴诗。亭阁虚前席。蓬莱领群仙。文章归大雅。学术在纯全。清凉冰壶月。光分御烛莲。鸿猷资润色。雨露玉堂偏。吴襄字七云。江南青阳人。康熙癸巳进士。十年。拜礼部尚书。卒。
壬戌。省方盛典总裁前经筵讲官户部尚书王鸿绪卒于京师。诏赐祭葬如例。
鸿绪字孝友。号俨斋。江南华亭人。父广心号农山。顺治己丑刘子壮榜进士。官御史。仿宋宰相三环故事。以鸿绪出嗣叔被廊为子。故名度心。举康熙癸丑一甲二名进士。奏改今名。由翰詹卿贰膺总宪工户二部尚书致仕。五十二年祝万寿六旬来京。留纂诗经及省方盛典。卒年七十有九。初为词臣。即疏参楚中左道朱方旦。其党悉诛。一时传其风采。当明索连党时。亦颇罹物议。而圣祖倚任。得不与索氏之祸。屡总裁明史。将次成书。及上开史册。进全史纪志表传三百一十卷。诏留备考定。以成信史。及明史成。其家亦将稿本付之。　
方旦号二眉山人。以中道在两眉之间山根之上。创为邪说。侮世惑民。妻本妖狐。言人休咎如响。湖广、江、浙官民奉若神仙。郎[即]嗣真人亦拜为师。一日以要寿衣。索真人用天师印。法官用其伪者。即以此谯让真人。法官某乃书五雷符以印加其上。狐喜得护身。振衣将披。霆击毙之。从此方旦言事不验。以致败。
刑部浙江司主事李五福四世二百余人同居无异。诏表其门。
五福字恩亭。福建海澄人。康熙己丑进士。奏谢言皆皇上德化所感。天颜有喜。
安藏功。封西安将军贝子延信为多罗贝勒。余赐爵进秩有差。
两路率兵之将军等给与世袭三等阿达哈哈番。议政大臣给与拜拖拉布勒哈番。副都统奢兰太给与拖色拉哈番。护军校骁骑校给与头等功牌二面。仍加一级。其年羹尧、延信咨送绿旗有功官员。头等者照攻取打箭炉加一倍。二等者功加一等。三等者功加二等。其满洲汉军绿旗之外委官亦加议叙。上谕。此次建功。因无例可援。以后亦不得引以为例。　按奢兰太或统领总尉等官之名。俟考。打箭炉。川之口。在雅州荣经治内。近小金川。前为番蛮所踞。攻复之。未详其时事。
罗卜藏丹金纵兵渡河。外藩亲王察罕丹津出奔归我师。理藩院右侍郎常寿赴贼营晓谕被拘。因分兵犯我镇海堡、南川、北川及西宁。
罗卜藏丹金令舍吹拉克诺木齐等八人抢掠。未入伊当之郡王鄂尔特尼厄尔拖克拖奈等部皆奔赴我西陲。遂移师渡黄河。欲抢察罕丹金。因遣常寿往谕。反被拘。旋分兵犯西宁、镇海堡及南北川。常寿寻放还。
乙丑。上舁送孝恭仁皇后梓宫至景陵奉安享殿。
丙寅。上回銮。
令发外国寄居浙、闽二百余人回籍安插。
谕盐商崇节俭以输国课。
上谕。各省盐院。国家欲安黎庶。莫先于厚风俗。欲厚风俗。莫大于崇节俭。朕临御以来。躬行节俭。欲使海内皆敦本尚实。庶康阜登而风俗醇。然奢靡之习莫甚于商人。内实空虚而外事奢侈。衣服屋宇。穷极华丽。饮食器皿。备求工巧。俳优伎乐。醉舞酣歌。宴会嬉游。殆无虚日。甚至悍仆豪奴。服食起居。同于仕宦。越礼犯分。罔知自检。各处昏然。淮扬尤甚。使愚民尤而效之。其弊不可胜言。尔等既司盐政。宜约束商人。省一日之廉费。即可以裕数日之国课。且使小民皆知儆惕。敦尚俭约。于民生亦有裨益。庶不负朕维风振俗之意。若不知悛改。或经访闻。或督抚参劾。必从重治罪。
赐吏部左侍郎黄叔琳御制诗扇。
诗曰。位正崇班专责重。宏猷着绩是随肩。月卿协志清同水。星署承风直似弦。寮属共钦寅亮志。朝端仰素丝贤。庙堂考绩无偏仕。喉舌何妨位屡迁。
禁私选乡会闱墨刻窗稿。
凡乡会墨卷。命礼部翰林院官选择佳文呈御览裁定。发顺天府、江苏巡抚。给与历来情愿刊刻发行之人。颁布天下。其举人进士窗稿。亦送礼部选行。　按此令一再行而弛。
禁提督总兵副将在任置产、解官入籍。
国制。八旗外任文武官员解任。必勒限归旗。而汉提督总兵等官每有请入籍于所官之地者。故并禁之。
庚午。广东雷州飓风灾。
是日海潮泛溢。尽淹城垣屋宇。损坏田禾人地无算。诏发帑赈济。粤闽广多飓风。风四面至也。常以夏秋发。将发时。鸡犬鸣吠。宋苏过赋有云。断霓饮海而北指。赤云夹日以南翔。盖有晕如虹。谓之飓母。必有飓风也。
改云南丽江土知府为流官。
自明以沐氏世袭丽江军民府知府。总督高其倬奏。丽江内蔽鹤庆。外控中甸。为藏地官弁往来要道。请改土为流。以沐氏袭通判。并设经历、训导。城池、仓库、监狱、衙署、营汛。　按土司只三年职贡土物于朝。改流官则籍其田地人民财赋输租税。凡土府。朝廷设通判。州设吏目。以牵制之。所谓绠縻地也。湖南、广西、四川、云南、贵州州县多有土司。以治苗彝。流官只牧民与督率土司而已。丽江为藩篱重地。昔人言石门可以绝西域。守铁桥可以断吐番。凭金沙江为关塞也。
禁八旗大臣奏事称奴才。
往例。八旗臣工每奏对皆自称奴才。相沿已久。上以奴才既称奴才。而大臣亦称奴才。甚不合体。禁止之。后惟革职官可以此称。
通政司右通政钱以垲请严亏空追补之法。从之。
疏言。凡亏空官员题参时。一面严搜衙署。一面行文原籍官员。封其家产追变。庶不致隐匿寄顿。又言州县钱粮。命知府及同城官当堂拆封。即起解通报。使不得挪移。皆如议施行。元年。天下大员以现任及前任亏空革职查封家产追审者。湖广布政使张圣弼、粮储道许大完、湖南按察使张安世、广西按察使李继谟、原直隶巡道宋师曾、江苏巡抚吴仁礼、江苏布政使李世仁、江安粮道王舜、前江安粮道李玉堂诸人。未及详悉。　
是时有以无名折奏者。见之邸抄。必上已准行。附载之。折言。钦惟我皇上好生如天。刑期无刑。臣前任刑部时。每月旗下以吃酒行凶送家奴者不一。而部内司官不加讯究。据来文发遣。臣查律内凡命案大案免死减等者发口外。吃酒之罪不至于此。重行凶者当有实据。乃不详审明确。竟离异其夫妇。分拆其子女。与盗贼等同科。似非刑罚之得中也。臣于办事之暇。不时询访。各旗狂幸之奴固多。其主行不端。每窥家人妻女。不便行私者。辄以吃酒行凶。远遣其夫。其妻女可踞为己有。其奴恐蹈不测。亦隐忍远去。如此者往往有之。请嗣后须详审明确。可疑者止鞭枷示惩。果应遣者令其妻女偕行。以免骨肉生离之苦。并可消强暴坫辱之念。奴隶下贱永戴皇仁矣。　
查律新例。各旗行止不端之人。欲占夺家人妻女。盖以吃酒行凶送部者。不准发遣。交与佐领。将伊妻室子女转卖身价给主。或系因此奏定例欤。
敕前复台湾功。加浙闽总督觉罗满保兵部尚书。给故提督施世骠世袭一等阿达哈哈番。赠殉难总兵欧阳凯太子少保。余赐爵优恤有差。
上谕。凡官员现在议叙功加之外。再加一等。总督满保虽有失陷之罪。但一闻事发。即亲往厦门。抚慰众心。遵依皇考指示。七日克复。可加兵部尚书。提督施世骠统领大兵。克复全台。厥功甚大。给与世袭头等阿达哈哈番。总兵蓝廷珍给与三等阿达哈哈番。水师副将许云失陷台湾。非关伊罪。奋勇前进。身入阵亡。给与拜拖拉布勒哈哈番。参将罗万仓、游击游崇功、孙文元、守备胡忠义、马定国俱阵亡。给与拖色拉哈番。总兵欧阳凯追赠太子少保。　
世骠六十年八月病卒。已赠太子少保。廷珍用兵时为南澳总兵。六十一年调台湾。凯字虞臣。福建侯官人。以功加至总兵。
督学山西右赞善彭廷训题旌高平童生李天良孝行。
明史总裁朱轼荐上海生员叶滋、鄠县生员王心敬、归安生员严鸿逵任纂修。
鸿逵托病不至。见后。
乙亥。上赴景陵。
秋九月丁丑朔。上奉安圣祖仁皇帝、孝恭仁皇后梓宫于地宫。命随行诸王大臣易蟒服奉迎神主至京师。
上谕大学士马齐、松柱、王顼龄、尚书田从典。点主事关系甚重。必取有名望正气道行学问之人当此职。尔等爵位已至。人品亦好。须洁诚斋戒。诚意所锺。一若圣祖神灵洋洋如在笔间。方副朕一点孝思。勿得委为故事。　
时随驾大臣九十一员。办事官八十七员。俱加恩进级有差。
上凈发回銮。
己卯。上至京师。
