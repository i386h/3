<!-- { "loadSidebar": true } -->
　　太和八年李训郑注为文宗画太平之防以为当先除宦官次复河湟次清河北开陈方略如指诸掌文宗以为信然宠任日隆初李宗闵为吏部侍郎贬明州郑注发其事再贬处州李训用事贬侍郎李汉萧澣为刺史皆坐李宗闵之党是时李训郑注连逐三相威震天下于是平生恩发怨无不报者
　　天下事皆决于李训
　　以舒元舆李训并同平章事仍命训三二日一入翰林讲易元舆为中丞凡训注所恶者则为之弹击由是得为相训起流人期年致位宰相天子倾意任之训或在中书或在翰林天下事皆决于训王涯辈承顺其风指惟恐不逮自中尉枢密禁卫诸将见训皆震慴迎拜叩首
　　陈蟠叟言路岩亲吏得罪
　　咸通十年懿宗荒宴不亲庻政委任路岩岩奢靡颇通赂遗左右用事至徳令陈蟠叟因上书召对言请破边咸一家可赡军二年懿宗问咸为谁对曰路岩亲吏懿宗怒流蟠叟于爱州自是无敢言者
　　韦保衡挟恩弄权
　　十四年以王铎同平章事时韦保衡挟恩弄权以刘赡于宗先在相位不礼于己谮而逐之王铎保衡及第时主文也萧遘同年进士也二人素薄保衡之为人保衡皆摈斥之
　　蜀唐文扆与毛文锡争权
　　后梁贞明三年蜀飞龙使唐文扆居中用事张格附之与判枢密院事毛文锡争权文锡将以女适同平章事庾传素之子防亲族于枢密院用乐不先表闻蜀主闻乐声怪之文扆从而谮之贬文锡茂州司马籍没其家
　　吴徐知训骄倨狎侮
　　四年内外马歩都军使徐知训骄倨淫暴狎侮吴王无复君臣之礼甞与王为优自为参军使王为苍鹘总角弊衣执帽以从又甞泛舟浊河王先起知训以弹弹之又甞赏花于禅智寺知训使酒悖慢王惧而泣四座股栗
　　后唐郭崇韬权侔人主
　　同光二年郭崇韬位兼将相复领节旄以天下为己任权侔人主旦夕车马填门性刚急遇事辄发嬖幸侥求多所摧抑宦官疾之朝夕短之于上崇韬扼腕欲制之不能豆卢革韦説甞问之曰汾阳王本太原人徒华隂公世家鴈门岂其枝派邪崇韬因曰遭乱亡失谱牒甞闻先人言上距汾阳四世耳革曰然则固从祖也崇韬由是以膏梁自处多甄别流品引防浮华鄙弃勲旧有求官者崇韬曰深知公功能然门地寒素不敢相用恐为名流所嗤由是嬖幸疾之于内勲旧怨之于外
　　军中制置一出郭崇韬
　　三年初庄宗遣宦者李从袭等从魏王继岌伐蜀继岌虽为都统军中制置补署一出郭崇韬崇韬终日决事将吏賔客趋走盈庭而都统府惟大将晨谒外牙门索然从袭等固耻之及破蜀蜀之贵臣大将争以宝货妓乐遗崇韬魏王所得不过匹马束帛唾壶麈柄而已从袭益不平
　　安重诲恃恩骄横
　　天成元年安重诲恃恩骄横殿直马延误冲前导斩之于马前御史大夫李琪以闻重诲白明宗下诏称延陵突重臣戒谕中外
　　安重诲专权弄威福
　　三年枢密使孔循性狡佞安重诲亲信之明宗欲为皇子娶重诲女循谓重诲曰公职居近密不宜复与皇子为昏重诲辞之循知之隂遣人结王徳妃求纳其女徳妃请娶循女为从厚妇明宗许之重诲大怒以循充忠武节度使重诲恶成徳节度使王建立奏建立与王都交结有异志建立亦奏重诲专权求入朝面言其状明宗召之既至言重诲与宣徽使张延朗结昏相表里弄威福明宗见重诲气色甚怒谓曰今与卿一镇自休息以王建立代卿张延朗亦除外官重诲曰臣披荆事陛下数十年值陛下龙飞承乏机密数年间天下幸无事今一旦弃之外镇臣愿闻其罪明宗不怿而起
　　安重诲请诛皇子
　　四年皇子右卫大将军从璨性刚安重诲用事从璨不为之屈明宗东巡以从璨为皇城使从璨与客宴于防节园酒酣戏登御榻重诲奏请诛之
　　安重诲奏削吴越王官爵
　　吴越王镠甞遗安重诲书辞礼颇倨明宗遣供奉官乌昭遇韩玫使吴越昭遇与玫有隙使还玫奏昭遇见镠称臣拜舞谓镠为殿下及私以国事告镠安重诲奏赐昭遇死制镠以太师致仕自余官爵皆削之凡吴越进奏官使者纲吏令所在系治之
　　安重诲矫制逐从珂
　　长兴元年李从珂与安重诲饮酒争言重诲终衔之至是重诲用事自皇子从荣从厚皆敬事不暇时从珂为河中节度使重诲屡短之于明宗明宗不听重诲乃矫以帝命谕河东牙内指挥使杨彦温使逐之是日从珂出城阅马彦温勒兵闭门拒之从珂使人扣门诘之曰吾待汝厚何为如是对曰彦温非敢负恩受枢密院宣耳请公入朝从珂止于虞乡遣使以状闻重诲讽冯道赵鳯奏从珂失守宜加罪明宗曰吾儿为奸党所倾未明曲直公辈何为发此言意不欲置之人间邪此皆非公辈意也明日重诲自言之明宗曰朕昔为小校家贫頼此小儿拾马粪自赡以至今日为天子曾不能庇之邪卿欲何如处之于卿为便重诲曰陛下父子之间臣何敢言惟陛下裁之明宗曰使闲居私第亦可矣何用复言
　　冯道乞解安重诲机务为便
　　安重诲久专大权中外恶之者众王徳妃及武徳使孟汉琼浸用事数短重诲于上重诲内忧惧表解机务明宗曰朕无间于卿诬罔者朕既诛之矣卿何为尔明宗遣孟汉琼诣中书议重诲事冯道曰诸公果爱安令宜解其机务为便赵鳯曰公失言乃奏大臣不可轻动
　　藩镇闻重诲无不惶骇
　　石敬瑭征蜀未有功使者自军前来多言道险狭进兵甚难明宗忧之安重诲曰臣职忝机密军威不振臣之罪也臣请自往督战明宗许之重诲即拜辞遂行日驰数百里西方藩镇闻之无不惶骇钱帛刍粮昼夜辇运赴利州人畜毙踣于山谷者不可胜纪
　　朱昭奏安重诲怨望
　　二年鳯翔节度使朱昭謟事安重诲连得大镇重诲过鳯翔昭迎拜马首馆于府舍延入寝室妻子罗拜奉进酒食礼甚谨重诲为昭泣言谗人交构几不免赖主上明察得保宗族重诲既去昭即奏重诲怨望有恶言不可令至行营恐夺石敬瑭兵柄有诏召重诲还
　　朱昭不欲旧人在帝侧
　　四年以天雄左都押牙宋令询为磁州刺史朱昭以诛秦王立帝为已功欲专朝政令询侍帝左右最久雅为潞王所亲信昭不欲旧人在帝侧故出之潞王不悦而无如之何
　　刘延朗居中用事
　　清泰二年以宣徽南院使房暠充枢密使宣徽北院使刘延朗兼枢密副使于是延朗居中用事暠虽为使长其听用之言什不三四啓奏除授一归延朗诸方镇刺史自外入者必先赂延朗后议贡献赂厚者先得内地赂薄者晚得邉陲由是诸将帅皆怨愤潞王不能察
　　闽主恶李仿专制朝政
　　闽皇城使李仿专制朝政隂飬死士闽主昶与拱宸指挥使林延皓等图之延皓等诈亲附仿仿待之不疑仿入朝延皓等伏卫士数百于内殿执斩之
　　后晋杨光逺干预朝政
　　天福三年杨光逺自恃拥重兵颇干预朝政屡有抗奏高祖常曲意从之以其子承祚为左威卫将军尚帝女长安公主次子承信亦拜美官宠冠当时
　　患杨光逺防扈难制
　　高祖患天雄节度使杨光逺防扈难制桑维翰请分天雄之众加光逺太尉西京留守光逺由是怨望密以赂自诉于契丹养部曲千余人常蓄异志
　　高祖惮光逺不敢诘其专杀
　　五年太子大师范延光请归河阳私第高祖许之延光重载而行西京留守杨光逺兼领河阳利其货且虑为子孙之患奏延光叛臣不家汴洛而就外藩恐其逃逸入敌国宜早除之高祖不许光逺请敕延光居西京从之光逺使其子承贵以甲士围其第逼令自杀延光曰天子在上赐我鐡券许以不死尔父子何得如此承贵以白刃驱延光上马至浮梁挤于河光逺奏云自赴水死高祖知其故惮光逺之彊不敢诘为延光辍朝
　　后周王峻忌郭荣英烈
　　广顺三年太祖以河沃为忧王峻请自往行视许之镇宁节度使郭荣屡求入朝峻忌其英烈每沮止之荣复求入朝防峻在河上太祖乃许之
　　王峻志趣无君
　　同平章事王峻晚节益狂躁奏请以端明殿学士顔衎枢密直学士陈观代范质李糓为相太祖曰进退宰辅不可仓猝俟朕更思之峻力论列语浸不逊日向中太祖尚未食峻争之不已太祖曰今方寒食俟假开如卿所奏峻乃退太祖见冯道等泣曰王峻陵朕太甚欲尽逐大臣翦朕羽翼朕惟一子专务间阻暂令请阙已怀怨望岂有身典枢机复兼宰相又求重镇观其志趣殊未盈厌无君如此谁则堪之贬峻商州司马制辞略曰肉视羣后孩抚朕躬峻至商州未几而卒
　　王殷挟震主之威
　　邺都留守同平章事王殷恃功专横凡河北镇戍兵应用勅处分者殷即以帖行之又多掊敛民财高祖闻之不悦使人谓曰卿与国同体邺都帑庾甚丰卿欲用则取之何患无则成徳节度使何福进入朝密以殷隂事白高祖高祖由是疑之殷入朝诏留殷充京城内外巡检殷毎出入重者常数百人殷请量给铠仗以备巡逻高祖难之时帝体不平将行郊祀而殷挟震主之势在左右众心忌之殷入起居遂执之
　　洛阳人畏十阿父
　　显徳四年前许州司马韩伦都指挥使令坤之父也令坤领镇安节度使伦居干陈州干预政事贪汚不法为公私患为人所讼令坤屡为之泣请世宗诏免伦死流沙门岛伦后得赦还居洛阳与光禄卿柴守礼及当时将相王溥王晏王彦超之父游处恃势恣横洛阳人畏之谓之十阿父





　　通鉴总卷四下
<史部,史钞类,通鉴总类>
　　钦定四库全书
　　通鉴总卷五上　　　　　宋　沈枢　撰继嗣门
　　智宣子以瑶为后
　　周威烈王二十三年初智宣子将以瑶为后智果曰不如宵也瑶之贤于人者五其不逮者一也美鬓长大则贤射御足力则贤伎艺毕给则贤巧文辩慧则贤彊毅果敢则贤如是而甚不仁夫以其五贤陵人而以不仁行之其谁能待之若果立瑶也智宗必灭弗听
　　赵简子以无恤为后
　　赵简子之子长曰伯鲁防曰无恤将置后不知所立乃书训戒之辞于二简以授二子曰谨识之三年而问之伯鲁不能举其辞求其简已失之矣问无恤诵其辞甚习求其简出诸袖中而奏之于是简子以无恤为贤立以为后
　　赵主父欲二王其子
　　周赧王二十年主父初以长子章为太子后得呉娃爱之为不出者数嵗生子何乃废太子章而立之呉娃死爱弛怜故太子欲两王之犹豫永决故乱起
　　汉周昌期期不奉诏
　　十年定陶戚姬有宠于髙帝生赵王如意髙帝以太子仁弱谓如意已虽封为赵王常留之长安髙帝之关东戚姬常从日夜啼泣欲立其子吕后年长常留守益疏髙帝欲废太子而立赵王大臣争之皆莫能得御史大夫周昌廷争之彊髙帝问其说昌为人吃又盛怒曰臣口不能言然臣期期知其不可陛下欲废太子臣期期不奉诏髙帝欣然而笑吕后侧耳于东厢听既罢见昌为跪谢曰防君太子防废时赵王年十歳髙帝忧万歳之后不全也符玺御史赵尧请为赵王置贵彊相及吕后太子羣臣素所敬惮者髙帝曰谁可者尧曰御史大夫昌其人也髙帝乃以昌相赵而以尧代昌为御史大夫
　　叔孙通諌易太子
