<!-- { "loadSidebar": true } -->
　　太和七年初李宗闵恶郑覃在禁中数言事奏罢其侍讲文宗从容谓宰相曰殷侑经术颇似郑覃宗闵对曰覃侑经术诚可尚然论议不足听李徳曰覃侑论议它人不欲闻惟陛下欲闻之后旬日宣出除覃御史大夫宗闵谓枢宻使崔潭峻曰事一切宣出安用中书潭峻曰八年天子听其自行事亦可矣宗闵愀然而止
　　韦质言李德权重
　　会昌五年李徳秉政日乆好徇爱憎人多怨之自杜悰崔铉罢相宦官左右言其太専武宗亦不恱给事中韦质上疏言宰相权重不应更领三司钱谷徳奏称制置职业人主之柄质受人教导所谓贱人图柄臣非所宜言质坐贬官由是众怒愈甚
　　宣宗素恶李徳之専
　　六年宣宗素恶李徳裕之专即位之日徳奉册既罢谓左右曰适近我者非太尉邪毎顾我使我毛发洒淅宣宗始听政以李徳同平章事充荆南节度使徳秉权日乆位重有功众不谓其遽罢闻之莫不惊骇
　　朱全忠怒韩偓荐人爲相
　　天复三年初翰林学士承防韩偓之登进士第也御史大夫赵崇知贡举昭宗返自凤翔欲用偓为相偓荐崇及兵部侍郎王賛自代昭宗欲从之崔恶其分已权使朱全忠入争之全忠见昭宗曰赵崇轻薄之魁王賛无才用韩偓何得妄荐为相昭宗见全忠怒甚不得已贬偓濮州司马昭宗宻与偓泣别偓曰是人非复前来之比臣得逺贬及死乃幸耳不忍见簒弑之辱
　　朱全忠杀崔
　　天祐元年朱全忠宻表崔专权乱国离间君臣并其党郑元规陈班等皆请诛之诏责授太子少傅分司贬元规循州司户班凑州司户下诏罪状等全忠宻令宿衞都指挥使朱友谅以兵围崔第杀及郑元规陈班并所亲厚者数人
　　朱全忠逼昭宗迁都洛阳
　　初昭宗在华州朱全忠屡表请昭宗迁都洛阳昭宗虽不许全忠常令东都留守张全义缮修宫室全忠引兵屯河中昭宗御延喜楼朱全忠遣牙将冦彦卿奉表请昭宗迁都洛阳及下楼裴枢已得全忠移书促百官东行驱徙士民号哭满路骂曰贼臣崔召朱温来倾覆社稷使我曹流离至此老幼繦属月余不絶车驾发长安全忠以其将张廷范为御营使毁长安宫室百司及民间庐舍取其材浮渭防河而下长安自是遂丘墟矣全忠发河南北诸镇丁匠数万令张全义治东都宫室江浙湖岭诸镇附全忠者皆输货财以助之车驾至华州民夹道呼万歳昭宗泣谓曰勿呼万岁朕不复为汝主矣馆于兴徳宫谓侍臣曰鄙语云纥干山头冻杀雀何不飞去生处乐朕今漂泊不知竟落何所因泣下沾襟左右莫能仰视全忠自河中来朝昭宗延全忠入寝室见何后后泣曰自今大家夫妇委身全忠矣
　　朱全忠邀昭宗幸私第
　　以朱全忠兼判左右神防及六军诸衞事全忠置酒私第邀昭宗临幸全忠辞昭宗先赴洛阳督修宫室昭宗与之宴羣臣既罢昭宗独留全忠及忠武节度使韩建饮皇后出自捧玉巵以饮全忠晋国夫人可证附昭宗耳语建蹑全忠足全忠以为图已不饮阳醉而出全忠奏以长安为佑国军以韩建为佑国节度使昭宗复遣间使以绢诏告急于王建杨行宻李克用等令纠帅藩镇以图匡复曰朕至洛阳则为所幽闭诏敕皆出其手朕意不复得通矣
　　朱全忠杀李彦威以塞谤
　　朱全忠闻朱友恭等弑昭宗阳惊号哭自投于地曰奴辈负我令我受恶名于万代至东都伏梓宫恸哭流涕又见昭宣帝自陈非己志请讨贼先是护驾军士有掠米于市者全忠奏朱友恭不戢士卒侵扰市肆友恭贬崖州司户复姓名李彦威赐自尽彦威临刑大呼曰卖我以塞天下之谤如神何行事如此望有后乎
　　朱全忠使蒋晖杀诸王
　　二年是日社朱全忠使蒋晖邀昭宗诸子徳王棣王祤防王褉沂王禋遂王祎景王秘祁王祺雅王祯琼王祥置酒九曲池酒酣悉缢杀之投尸池中
　　朱全忠急于禅
　　朱全忠急于传禅宻使蒋晖等谋之晖与柳璨等议以魏晋以来皆先封大国加九锡殊礼然后受禅当次第行之乃先除全忠诸道元帅以示有渐仍以刑部尚书裴廸为送官告使全忠大怒宣徽副使王殷赵殷衡疾晖权宠欲得其处因譛之于全忠曰晖璨等欲延唐祚故逗遛其事以须变晖闻之惧自至寿春具言其状全忠曰汝曹巧述闲事以沮我借使我不受九锡岂不能作天子邪晖曰唐祚已尽天命归王愚智皆知之晖与柳璨等非敢有背徳但以今兹晋燕歧蜀皆吾勍敌王遽受禅彼心未服不可不曲尽义理然后取之欲为王创万代之业耳全忠叱曰奴果反矣晖惶遽辞归与璨议行九锡时天子将郊祀百官既习仪裴迪自大梁还言全忠怒曰柳璨蒋晖等欲延唐祚乃郊天也璨等惧敕改用来年正月上辛
　　后唐孟汉琼居中用事
　　长兴二年以孟汉琼知内侍省事充宣徽北院使汉琼本赵王镕奴也时范延光赵延寿虽为枢宻使惩安重诲以刚愎得罪毎于政事不敢可否独汉琼与王淑妃居中用事人皆惮之先是宫中须索稍逾常度重诲辄执奏由是非分之求殆絶至是汉琼直以中宫之命取府库物不复闗由枢宻院及三司亦无文书所取不可胜纪
　　呉徐知诰有传禅之志
　　清泰元年呉人多不欲迁都者呉主遣宋齐丘如金陵谕知诰罢迁都先是知诰乆有传禅之志以呉主无失徳恐众心不恱欲待嗣君宋齐丘亦以为然一旦知诰临镜镊白髭叹曰国家安而吾老矣奈何周宗知其意请如江都微以传禅讽呉主且告齐丘齐丘以宗先已心疾之遣使驰诣金陵手书切諌以为天时人事未可知诰愕然后数日齐丘至请斩宗以谢呉主乃黜宗为池州副使乆之节度副使李建勲行军司马徐玠等屡陈知诰功业宜早从民望召宗复为都押牙知诰由是疎齐丘
　　潞王不虞石敬瑭
　　潞王与石敬瑭皆以勇力善鬬事明宗为左右然心竞素不相恱潞王即位敬瑭不得已入朝山陵既毕不敢言归时敬瑭乆病羸瘠太后及魏国公主屡为之言而凤翔旧将佐多劝潞王留之惟韩昭李专美以为赵延寿在汴不宜猜忌敬瑭潞王亦见其骨立不以为虞乃曰石郎不惟宻亲兼自少与吾同艰难今我为天子非石郎尚谁托哉乃复以为河东节度使
　　石敬瑭隂为自全之计
　　二年河东节度使北面总管石敬瑭既还镇隂为自全之计潞王好咨访外事常命端明殿学士李专美翰林学士李崧知制诰吕琦薛文遇翰林天文赵延乂等更直于中兴殿庭与语或至夜分敬瑭赂太后左右令伺潞王之宻谋事无巨细皆知之敬瑭多于賔客前自称羸瘠不堪为帅兾朝廷不之忌时契丹屡冦北边禁军多在幽并敬瑭与赵徳钧求益兵运粮朝夕相继诏借河东人有蓄积者菽粟诏镇州输绢五万匹于总管府籴军粮率镇兾人车千五百乗运粮于代州又诏魏博市籴时水旱民饥敬瑭遣使督趣严急山东之民流散乱始兆矣敬瑭将大军屯忻州朝廷遣使赐军士夏衣传诏抚谕军士呼万岁者数四敬瑭惧幕僚河内段希尧请诛其倡首者敬瑭命都押牙刘知远斩挟马都将李晖等三十六人以徇潞王闻之益疑敬瑭
　　呉越胡进思擅废立之权
　　后汉天福十二年呉越王倧性刚严内牙统军使胡进思恃迎立功干预政事倧恶之欲授以一州进思不可进思有所谋议倧数面折之进思建议遣李孺赟归福州及孺赟叛倧责之进思愈不自安倧与内牙指挥使何承训谋逐进思倧犹豫未决承训恐事泄反以谋告进思倧夜宴将吏进思疑其图已与其党谋作乱帅亲兵百人戎服执兵入见于天防堂曰老奴无罪王何故图之倧叱之不退左右持兵者皆愤怒倧猝愕不暇发言趋入义和院进思鎻其门矫称王命告中外云猝得风疾传位于同参相府事俶进思因帅诸将迎俶于私第进思称倧之命承制授俶镇海镇东节度使兼侍中俶曰能全吾兄乃敢承命不然当避贤路进思许之俶始视事
　　郭威镇邺都备契丹
　　干祐三年朝廷以契丹近入境横行河北诸藩镇各自守无扞御之者议以郭威镇邺都使督诸将以备契丹史肇欲威仍领枢宻使苏逢吉以为故事无之肇曰领枢宻使则可以便宜从事诸军畏服号令行矣隐帝卒从肇议肇怨逢吉异议逢吉曰以内制外顺也今反以外制内其可乎制以威为邺都留守天雄节度使枢宻使如故仍诏河北兵甲钱谷但见郭威文书立皆禀应明日朝贵会饮于窦贞固之第肇举大觞属威厉声曰昨日廷议一何同异今日为弟饮之逢吉与杨邠亦举觞曰是国家之事何足介意肇又厉声曰安定国家在长枪大劒安用毛锥王章曰无毛锥则财赋何从可出自是将相始有隙
　　杨邠等以专权见杀
　　隐帝左右嬖幸浸用事太后亲戚亦干预朝政杨邠等屡裁抑之太后有故人子求补军职史肇怒而斩之隐帝初除三年丧听乐赐伶人锦袍玉带伶人诣肇谢肇怒曰士卒守边苦战犹未有以赐之汝曹何功而得此皆夺以还官隐帝欲立所幸耿夫人为后邠以为太速夫人卒隐帝欲以后礼葬之邠复以为不可隐帝年益壮厌为大臣所制邠肇尝议事于帝前隐帝曰审图之勿令人有言邠曰陛下但禁声有臣等在隐帝积不能平左右因乗间譛之于隐帝云邠等专恣终当为乱隐帝信之遂与李业聂文进谋诛邠等议既定邠等入朝有甲士数十自广政殿出杀邠肇于东庑下文进亟召宰相朝臣班于崇元殿宣云邠等谋反已伏诛与卿等同庆又召诸军将校至万歳殿庭隐帝亲谕之且曰邠等以穉子视朕朕今始得为汝主汝辈免横忧矣皆拜谢而退




　　通鉴总卷十八下
<史部,史钞类,通鉴总类>
　　钦定四库全书
　　通鉴总卷十九上　　　　宋　沈枢　撰四裔门
　　汉高帝困白登之围
　　七年高帝居晋阳闻冒顿居代谷欲击之使人觇匈奴冒顿匿其壮士肥牛马但见老弱及羸畜使者十辈来皆言匈奴可击高帝复使刘敬往敬还报曰两国相击此宜夸矜见所长今臣往徒见羸瘠老弱此必欲见短伏竒兵以争利愚以为匈奴不可击也是时汉兵业已行高帝怒骂刘敬曰齐虏以口舌得官今乃妄言沮吾军械系敬广武高帝先至平城兵未尽到冒顿纵精兵四十万骑围高帝于白登七日汉兵中外不得相救饷高帝用陈平袐计使使间厚遗阏氏阏氏谓冒顿曰两主不相困今得汉地而单于终非能居之也乃解围之一角会天大雾汉使人往来匈奴不觉陈平请令负弩两矢外乡从解角直出高帝出围至平城汉大军亦到敌骑遂解去高帝至广武赦刘敬曰吾不用公言以困平城吾皆已斩前使十辈矣乃封敬二千户为闗内侯号为建信侯高帝南过曲逆曰壮哉县吾行天下独见洛阳与是耳乃更封陈平为曲逆侯尽食之平从帝征伐凡六出竒计辄益封邑焉
　　高后不报冒顿嫚书之辱
　　孝惠三年以宗室女为公主嫁匈奴冒顿单于是时冒顿方强为书使使遗高后辞极防嫚高后大怒召将相大臣议斩其使者发兵击之樊哙曰臣愿得十万众横行匈奴中中郎将季布曰哙可斩也前匈奴围高帝于平城汉兵三十二万哙为上将军不能解围今歌吟之声未絶伤夷者甫起而哙欲揺动天下妄言以十万众横行是面谩也且冒顿譬如禽兽得其善言不足喜恶言不足怒也高后曰善令大谒者张释报书深自谦逊以谢之并遗以车二乗马二驷冒顿复使使来谢曰未尝闻中国礼义陛下幸而赦之因献马遂和亲
　　中行说教单于不好汉物
