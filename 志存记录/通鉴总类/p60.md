<!-- { "loadSidebar": true } -->
　　隋刘行本谏文帝笞郎官
　　十三年隋文帝尝怒一郎于殿前笞之谏议大夫刘行本进曰此人素清其过又小愿少寛之文帝不顾行本于是正当文帝前曰陛下不以臣不肖置臣左右臣言若是陛下安得不聴若非当致之于理岂得轻臣而不顾也因置笏于地而退文帝敛容谢之遂原所笞者
　　隋帝性不喜人諌
　　大业九年帝从容谓秘书郎虞世南曰我性不喜人諌若位望通显而谏以求名者弥所不耐至于卑贱之士虽少寛假然卒不置之地上汝其知之
　　苏威言盗贼获罪
　　十二年帝问侍臣盗贼左翊卫大将军宇文述曰渐少帝曰比从来少几何对曰不能什一纳言苏威引身隠柱帝呼前问之对曰臣非所司不委多少但患渐近帝曰何谓也威曰他日贼据长白山今近在汜水且往日租赋丁役今皆何在岂非其人皆化为盗乎比见奏贼皆不以实遂使失于支计不时剪除又昔在鴈门许罢征辽今复徴发贼何由息帝不恱而罢寻属五月五日百僚多馈珍玩威独献尚书或譛之曰尚书有五子之歌威意甚不逊帝益怒顷之帝问威以伐髙丽事威欲帝知天下多盗对曰今兹之役愿不发兵但赦羣盗自可得数十万遣之东征彼喜于免罪争务立功髙丽可灭帝不怿威出御史大夫裴蕴奏曰此大不逊天下何处有多许贼帝曰老革多奸以贼胁我欲批其口且复隠忍蕴知帝意遣河南白衣张行本奏威昔在髙阳典选滥授人官畏怯突厥请还京师帝令案验狱成下诏数威罪状除名为民后月余复有奏威与突厥隂圗不轨者事下裴蕴推之蕴处威死威无以自明但摧谢而已帝悯而释之曰未忍即杀遂并其子孙三世皆除名
　　帝杀谏臣
　　江都新作龙舟成送东都宇文述劝幸江都帝从之右卫大将军赵才諌曰今百姓疲劳府藏空竭盗贼蜂起禁令不行愿陛下还京师安兆庶帝大怒以才属吏旬日意解乃出之朝臣皆不欲行帝意甚坚无敢諌者建节尉任宗上书极諌即日于朝堂杖杀之帝幸江都命越王侗等总留后事帝以诗留别宫人曰我梦江都好征辽亦偶然奉信郎崔民象以盗贼充斥于建国门上表諌帝大怒先解其頥然后斩之
　　唐孙伏伽上表谏髙祖
　　武徳元年万年县法曹孙伏伽上表以为隋以恶闻其过亡天下陛下龙飞晋阳逺近响应未期年而登帝位徒知得之之易不知隋失之之不难也臣谓宜易其覆辙务尽下情凡人君言动不可不慎窃见陛下今日即位而明日有献鹞鶵者此乃少年之事岂圣主所须哉又百戏散乐亡国淫声近太常于民间借妇女裙襦五百余袭以充妓衣拟五月五日武门游戏此亦非所以为子孙法也凡如此悉宜废罢善恶之习朝廷渐染易以移人皇太子诸王参僚左右宜谨择其人其有门风不能雍睦为人素无行义専好奢靡以声色游猎为事者皆不可使之亲近也自古及今骨肉乖离以至败国亡家未有不因左右离间而然也愿陛下慎之髙祖省表大恱下诏襃称擢为治书侍御史赐帛三百匹仍颁示逺近
　　髙祖以李纲孙伏伽为第一
　　二年髙祖考第羣臣以李纲孙伏伽为第一因置酒髙防谓裴寂等曰隋氏以主骄臣謟亡天下朕即位以来每虚心求谏然唯李纲差尽忠欵孙伏伽可谓诚直余人犹踵风俛首而已岂朕所望哉朕视卿如爱子卿当视朕如慈父有懐必尽勿自隠也因命舍君臣之敬极欢而罢
　　苏世长似直而多诈
　　四年以苏世长为諌议大夫尝从校猎髙陵大获禽兽髙祖顾羣臣曰今日畋乐乎世长对曰陛下游猎薄废万机不满十旬未足为乐髙祖变色既而笑曰狂态复发邪对曰于臣则狂于陛下甚忠尝侍宴披香殿酒酣谓高祖曰此殿帝之所为邪高祖曰卿諌似直而实多诈岂不知此殿朕所为而谓之帝乎对曰臣实不知但见其华侈如倾官鹿台非兴王之所为故也若陛下为之诚非所宜臣昔侍陛下于武功见所居宅仅庇风雨当时亦以为足今因隋之宫室已极侈矣而又增之将何以矫其失乎髙祖深然之
　　张蕴古上大宝箴
　　九年前幽州记室直中书省张蕴古上大宝箴其略曰圣人受命极溺亨屯故以一人治天下不以天下奉一人又曰壮九重于内所居不过容膝彼昬不知瑶其台而琼其室罗八珍于前所食不过适口惟狂罔念丘其糟而池其酒又曰勿没没而闇勿察察而明虽冕旒蔽目而视于未形虽黈纩塞耳而聴于无声太宗嘉之赐以束帛除大理丞
　　裴矩諌太宗杀受赂之吏
　　太宗患吏多受赇宻使左右试赂之有司门令史受绢一匹太宗欲杀之民部尚书裴矩谏曰为吏受赂罪诚当死但陛下使人遗之而受乃防人于法也恐非所谓道之以徳齐之以礼太宗恱召文武五品以上告之曰裴矩能当官力争不为面从傥每事皆然何忧不治
　　太宗命諌官随三品入閤
　　贞观元年制自今中书门下及三品以上入閤议事皆命谏官随之有失辄谏
　　太宗延见京宫问政事得失
　　太宗谓太子少师萧瑀曰朕少好弓矢得良弓十数自谓无以加近以示弓工乃曰皆非良材朕问其故工曰木心不直则脉理皆邪弓虽劲而发矢不直朕始寤向者辨之未精也朕以弓矢定四方识之犹未能尽况天下之务其能徧知乎乃命京官五品以上更宿中书内省数延见问以民间疾苦及政事得失
　　太宗冀闻规諌
　　太宗神采英毅羣臣进见者皆失举措太宗知之每见人奏事必假以辞色冀闻规諌尝谓公卿曰人欲自见其形必资明镜君欲自知其过必待忠臣茍其君愎諌自贤其臣阿谀顺防君既失国臣岂能独全如虞世基等谄事炀帝以保富贵炀帝既弑世基等亦诛公辈宜用此为戒事有得失无惜尽言
　　孙伏伽谏太宗骑射
　　太宗好骑射孙伏伽谏以为天子居则九门行则警跸非欲茍自尊严乃为社稷生民之计也陛下好自走马射的以娱恱近臣此乃少年为诸王时所为非今日天子事业也既非所以安养圣躬又非所以仪刑后世臣窃为陛下不取太宗恱未几以伏伽为諌议大夫
　　太宗霁威纳諌
　　二年魏徴容貌不逾中人而有胆略善回人主意每犯顔苦谏或逢太宗怒甚徴神色不移太宗亦为之霁威尝谒告上冢还言于太宗曰人言陛下欲幸南山外皆严装已毕而竟不行何也太宗笑曰初实有此心畏卿嗔故中辍耳太宗尝得佳鹞自臂之望见徴来匿懐中徴奏事固久不已鹞竟死懐中
　　太宗以纳谏为难
　　太宗尝闲居与王珪语有美人侍侧太宗指示珪曰此庐江王瑗之姬也瑗杀其夫而纳之珪避席曰陛下以庐江纳之为是邪非邪太宗曰杀人而取其妻卿何问是非对曰昔齐桓公知郭公之所以亡由善善而不能用然弃其所言之人管仲以为无异于郭公今此美人尚在左右臣以为圣心是之也太宗恱即出之还其亲族太宗使太常少卿祖孝孙敎宫人音乐不称防太宗责之温彦博王珪諌曰孝孙雅士今乃使之敎宫人又从而谴之臣窃以为不可太宗怒曰朕寘卿等于腹心当竭忠直以事我乃附下罔上为孝孙游说邪彦博拜谢珪不拜曰陛下责臣以忠直今臣所言岂私曲邪此乃陛下负臣非臣负陛下太宗黙然而罢明日上谓房龄曰自古帝王纳諌诚难朕昨责温彦博王珪至今悔之公等勿为此不尽言也
　　太宗责执政亦受人諌
　　五年太宗谓执政曰朕常恐因喜怒妄行赏罚故欲公等极諌公等亦宜受人諌不可以己之所欲恶人违之茍自不能受諌安能諌人
　　长孙皇后赏魏徴直諌
　　六年长乐公主出降太宗以公主皇后所生特爱之敕有司资送倍于永嘉长公主魏徴諌曰昔汉明帝欲封皇子曰我子岂得与先帝子比皆令半楚淮阳今资送公主倍于长主得无异于明帝之意乎太宗然其言入告皇后后叹曰妾亟闻陛下称重魏徴不知其故今观其引礼义以抑人主之情乃知真社稷之臣也妾与陛下结发为夫妇曲承恩礼每言必先顔色不敢轻犯威严况以人臣之疎逺乃能抗言如是陛下不可不从也因请遣中使赍钱四百缗绢四百匹以赐徴且语之曰闻公正直乃今见之故宜相赏公宜常秉此心勿转移也太宗尝罢朝怒曰防须杀此田舍翁后问为谁太宗曰魏徴每廷辱我后退具朝服立于廷太宗惊问其故后曰妾闻主明臣直今魏徴直由陛下之明故也妾敢不贺太宗乃恱
　　魏徴不肯面从而复諌
　　太宗宴近臣于丹霄殿长孙无忌曰王珪魏徴昔为仇雠不谓今日得同此宴太宗曰徴珪尽心所事故我用之然徴每谏我不从我与之言辄不应何也魏徴对曰臣以事为不可故谏若陛下不从而臣应之则事遂施行故不敢应太宗曰且应而复諌庸何伤对曰昔舜戒羣臣尔无面从退有后言臣心知其非而口应陛下乃面从也岂稷契事舜之意邪太宗大笑曰人言魏徴举止疎慢我视之更觉娬媚正为此耳徴起拜谢曰陛下开臣使言故臣得尽其愚若陛下拒而不受臣何敢数犯顔色乎
　　魏徴请借辞色以来谏
　　七年太宗问魏徴曰羣臣上书可采及召对多失次何也对曰臣观百司奏常事数日思之及至上前三分不能道一况谏者怫意触忌非陛下借之辞色岂敢尽其情哉太宗由是接羣臣辞色愈温尝曰帝多猜忌临朝对羣臣多不语朕则不然与羣臣相亲如一体耳
　　魏徴諌治皇甫徳参谤讪之罪
　　八年中牟丞皇甫徳参上言修洛阳宫劳人收地租厚敛俗好髙髻盖宫中所化太宗怒谓房龄等曰徳参欲国家不役一人不收斗租宫人皆无发乃可其意邪欲治其谤讪之罪魏徴谏曰贾谊当汉文帝时上书云可为痛哭者一可为流涕者二自古上书不激切不能动人主之心所谓狂夫之言圣人择焉唯陛下裁察太宗曰朕罪斯人则谁复敢言乃赐绢二十匹佗日徴奏言陛下近日不好直言虽勉强含容非曩时之豁如太宗乃更加优赐拜监察御史
　　太宗聴谏不逮贞观之初
　　十二年以皇孙生宴五品以上于东宫太宗曰贞观之前从朕经营天下龄之功也贞观以来绳愆纠谬魏徴之功也皆赐之佩刀太宗谓徴曰朕政事何如往年对曰威徳所加比贞观之初则逺矣人恱服则不逮也太宗曰今所为犹往年也何以异对曰陛下贞观之初恐人不谏常之使言中间恱而从之今则不然虽勉从之犹有难色所以异也太宗曰其事可闻欤对曰陛下昔欲杀元律师孙伏伽以为法不当死陛下赐以兰陵公主园直百万或云赏太厚陛下云朕即位以来未有谏者故赏之此之使言也司户柳雄妄诉隋资陛下欲诛之纳戴胄之谏而止是恱而从之也近皇甫徳参上书谏修洛阳宫陛下恚之虽以臣言而罢勉从之也太宗曰非公不能及此人苦不自知耳
　　魏徴劝太宗虚心采纳
　　十五年太宗问魏徴比来朝臣何殊不论事对曰陛下虚心采纳必有言者凡臣狥国者寡爱身者多彼畏罪故不言耳太宗曰然人臣闗说忤防动及刑诛与夫蹈汤火冒白刃者亦何异哉是以禹拜昌言良为此也
　　太宗令魏徴封状以进
　　十六年特进魏徴有疾太宗手诏问之且言不见数日朕过多矣今欲自往恐益为劳若有闻见可封状进来徴上言比者弟子陵师奴婢忽主下多轻上皆有为而然渐不可长又言陛下临朝常以至公为言退而行之未免私僻或畏人知横加威怒欲盖弥彰竟有何益
　　褚遂良谓忠臣爱君谏其渐
