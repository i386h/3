<!-- { "loadSidebar": true } -->
　　则天延载元年内史李昭徳恃太后委遇颇专权使气人多疾之功曹参军丘愔上防攻之其略曰陛下天授以前万机独断自长夀以来委任昭徳参奉机密献可替否事有便利不预谘谋要待日将行方乃别生駮异露专擅显示于人归美引愆义不如此又曰臣观其胆乃大于身鼻息所冲上拂云汉又曰蚁穴坏堤针芒冩气权重一去收之极难太后由是恶昭徳贬为南賔尉寻又免死流窜
　　姜皎兄弟权宠太盛
　　开元五年初宗微时与太常卿姜皎亲善及诛窦懐贞等皎预有功由是宠遇羣臣莫及常出入卧内与后妃连榻宴饮赏赐不可胜纪弟晦亦以皎故累迁吏部侍郎宋璟言皎兄弟权宠太盛非所以安之上亦以为然以晦为宗正卿因下制曰西汉诸将以权贵不全南阳故人以优闲自保皎宜放归田园防官勲封皆如故
　　令公四俊苖吕崔员
　　八年张嘉贞吏事彊敏而刚躁自用中书舎人苗延嗣吕太一考功员外郎员嘉静殿中侍御史崔训皆嘉贞所引进常与之议政事四人颇招权时人语曰令公四俊苖吕崔员
　　宰相驺从之盛自林甫始
　　天寳六年命百官阅天下岁贡物于尚书省既而悉以车载赐李林甫家宗或时不视朝百司悉集林甫第门台省为空陈希烈虽坐府无一人入谒者林甫子岫为将作监颇以满盈为惧甞从林甫游后园指役夫言于林甫曰大人久处钧轴怨仇满天下一朝祸至欲为此得乎林甫不乐曰势已如此将若之何先是宰相皆以徳度自处不事威势驺从不过数人士民或不之避林甫自以多结怨常虞刺客出则歩骑百余人左右翼金吾静街前驱在数百歩外公卿走避居则重关复壁以石甃地墙中置板如防大敌一夕屡徙牀虽家人莫知其处宰相驺从之盛自林甫始
　　吉温去林甫辅国忠
　　九载初吉温因李林甫得进及御史中丞杨钊恩遇浸深温遂去林甫而附之为钊画代林甫执政之防萧炅及浑皆林甫所厚也求得其罪使钊奏而逐之以翦其心腹林甫不能救也
　　禄山独惮李林甫
　　十载禄山与王鉷俱为大夫鉷权任亚于李林甫禄山见林甫礼貌颇倨林甫阳以它事召王大夫鉷至趋拜甚谨禄山不觉自失容貌益恭林甫与禄山语毎揣知其情先言之禄山惊服禄山于公卿皆慢侮之独惮林甫毎见虽盛冬常汗沾衣林甫乃引与坐于中书抚以温言自解披袍以覆之禄山忻荷言无不尽谓林甫为十既归范阳刘骆谷毎自长安来必问十郎何言得美言则喜或但云语安大夫须好检校辄反手据牀曰噫嘻我死矣
　　王鉷父子权宠日盛
　　十一载御史大夫王鉷权宠日盛领二百余使宅旁为使院文案盈积吏求署一字累日不得前中使赐赍不絶于门虽李林甫亦畏避之林甫子岫为将作监鉷子凖为卫尉少卿俱供奉禁中凖陵侮岫岫常下之然鉷事林甫谨林甫虽忌其宠不忍害也凖甞帅其徒过驸马都尉王繇繇望尘拜伏凖挟弹命中于繇冠折其玉簪以为戏笑既而繇延凖置酒繇所尚永穆公主上之爱女也为凖亲执刀匕凖去或谓繇曰鼠虽挟其父势君乃使公主为之具食有如上闻无乃非宜繇曰上虽怒无害至于七死生所系不敢不尔
　　杨国忠贵震天下与林甫为敌
　　京兆尹杨国忠加御史大夫京畿关内采访等使凢王鉷所绾使务悉归国忠初李林甫以国忠微才且贵妃之族故善遇之国忠与王鉷俱为中丞鉷用林甫荐为大夫故国忠不悦遂深探邢縡狱令引林甫交私鉷兄弟及阿布思事状陈希烈哥舒翰从而证之上由是踈林甫国忠贵震天下始与林甫为仇敌矣
　　李岘言辅国专权
　　乾元二年李岘为相于上前叩头论制勅皆应由中书出具陈辅国专权乱政之状肃宗感寤赏其正直辅国所行事多所变更罢其察事辅国由是让行军司马请归本官上不许辅国由是忌岘
　　辅国迁明皇居西内
　　上元元年上皇爱兴庆宫自蜀归即居之辅国言于肃宗曰上皇居兴庆宫日与外人交通陈礼髙力士谋不利于陛下上泣曰圣皇慈仁岂容有此对曰上皇固无此意其如羣小何且兴庆宫与闾阎相参垣墉浅露非至尊所冝居大内深严奉迎居之与彼何殊又得杜絶小人荧惑圣听如此上皇享万岁之安陛下有三朝之乐庸何伤乎上不听辅国又令六军将士号哭叩头请迎上皇居西内上泣不听辅国惧防上不豫辅国矫称上语迎上皇游西内至睿武门辅国将射生五百骑露刀遮道奏曰皇帝以兴庆宫湫隘迎上皇迁居大内上皇惊几坠髙力士叱辅国与已共执上皇马鞚侍卫如西内居甘露殿辅国帅众而退所留侍衞兵才尫老数十人陈礼髙力士及旧宫人皆不得留左右刑部尚书顔真卿首帅百寮上表请问上皇起居辅国恶之奏贬州长史其后上稍悔寤恶辅国欲诛之畏其握兵竟犹豫不能决
　　李辅国求为宰相
　　二年加李辅国兵部尚书辅国赴上宰相朝臣皆送之御厨具馔太常设乐辅国骄纵日甚求为宰相肃宗曰以卿之功何官不可为其如朝望未允何辅国乃讽仆射裴冕等使荐已肃宗密谓萧华曰辅国求为宰相若公卿表来不得不与华出问冕曰初无此事吾臂可断宰相不可得华入言之肃宗大悦辅国衔之
　　辅国与张后晩年有隙
　　寳应元年初张后与李辅国相表里专权用事晩年更有隙内射生使三原程元振党于辅国肃宗疾笃后召太子谓曰李辅国久典禁兵制勅皆从之出擅逼迁圣皇其罪甚大所忌者吾与太子今主上弥留辅国隂与程元振谋作乱不可不诛太子泣曰陛下疾甚危二人皆陛下勲旧之臣一旦不告而诛之必致震惊恐不能堪也太子出后召越王系谓曰太子仁弱不能诛贼臣汝能之乎对曰能系乃命内谒者监段恒俊选宦官有勇力者二百余人授甲于长生殿后后以上命召太子元振知其谋密告辅国伏兵于陵霄门以俟之太子至以难告乃以兵送太子于飞龙廏且以甲卒守之是夜收捕越王系段恒俊及知内侍省事朱光耀等百余人系之以太子之命迁后于别殿肃宗崩辅国等杀后并系
　　号辅国为尚父而不名
　　李辅国恃功益横明谓代宗曰大家但居禁中外事听老奴处分代宗内不能平以其方握禁兵外尊礼之号辅国为尚父而不名事无大小皆咨之羣臣出入皆先诣辅国亦晏然处之
　　柳伉防乞斩程元振
　　广徳元年骠骑大将军程元振专权自恣人畏之甚于李辅国诸将有大功者元振皆忌疾欲害之吐蕃入冦元振不以时奏致代宗狼狈出幸发诏征诸道兵李光弼等皆忌元振居中莫有至者中外咸切齿而莫敢发言太常博士柳伉上防以为犬戎犯闗度陇不血刃而入京师刼宫闱焚陵寝武士无一人力战者此将帅叛陛下也陛下疏元功委近习日引月长以成大祸羣臣在廷无一人犯顔回虑者此公卿叛陛下也陛下始出都百姓填然夺府库相杀戮此三辅叛陛下也自十月朔召诸道兵尽四十日无只轮入闗此四方叛陛下也内外离叛陛下以今日之势为安邪危邪若以为危岂得高枕不为天下讨罪人乎必欲存宗庙社稷独斩元振首驰告天下悉出内使诸州持神防兵付大臣然后削尊号下诏引咎曰天下其许朕自新改过宜即募士西赴朝廷若以朕恶未悛则帝王大器敢妨圣贤其听天下所往如此而兵不至人不感天下不服臣请阖门寸斩以谢陛下代宗以元振甞有保防功削其官爵放归田里
　　鱼朝恩欲奉上幸河中
　　永泰元年朝恩欲奉代宗幸河中以避吐蕃恐羣臣论议不一一旦百官入朝立班久之閤门不开朝恩忽从禁兵十余人操白刃而出宣言吐蕃数犯郊畿车驾欲幸河中如何公卿皆错愕不知所对有刘给事者独出班抗声曰勅使反邪今屯军如云不勠力扞冦而遽欲胁天子弃宗庙社稷而去非反而何朝恩惊沮而退事遂寝
　　元载奏除鱼朝恩
　　大厯五年观军容使鱼朝恩专典禁兵宠任无比代宗常与议军国事势倾朝野朝恩好于广坐恣谈时政陵侮宰相元载虽彊辩亦拱黙不敢应每奏事以必允为期朝廷政事有不豫者辄怒曰天下事有不由我者邪代宗闻之由是不怿元载测知上指乘间奏朝恩专恣不轨请除之代宗亦知天下共怨怒遂令载为方略朝恩毎入殿常使射生将周皓将百人自衞又使其党陜州节度使皇甫温握兵于外以为援载皆以重赂结之故朝恩隂谋密语代宗一一闻之而朝恩不知觉也三月寒食上置酒宴贵近于禁中载守中书省宴罢朝恩将还营上留之议事因责其异图朝恩自辨语颇悖慢皓与左右擒而缢杀之
　　元载威权动人
　　元载既诛鱼朝恩代宗宠任益厚载遂志气骄溢每众中大言自谓有文武才略古今莫及弄权舞智政以贿成僭侈无度吏部侍郎杨绾典选平允性介直不附载岭南节度使徐浩贪而佞倾南方珍货以赂载载以绾为国子祭酒引浩代之载有丈人自宣州来从载求官载度其人不足任事但赠河北一书而遣之书无一言惟署名而已丈人大怒不得已试谒院僚判官闻有载书大惊立曰节度使遣大校以箱受书馆之上舍留晏数日辞去赠绢千匹其威权动人如此
　　李泌虽宠卒为元载所攻
　　代宗悉知元载所为以其任政日久欲全始终因独见深戒之载犹不悛代宗由是稍恶之载以李泌有宠于上忌之言泌常与亲故宴于北军与鱼朝恩亲善宜知其谋代宗曰北军泌之故吏也故朕使之就见亲故朝恩之诛泌亦豫谋卿勿以为疑载与其党攻之不已防江西观察使魏少游求参佐代宗谓泌曰元载不容卿朕今匿卿于魏少游所俟朕决意除载当有信报卿可束装来乃以泌为江西参官且属少游使善待之
　　元载王缙伏诛
　　十二年元载专横王缙附之士之求进者不结其子弟及主书卓英倩等无由自达代宗含容累年载缙不悛代宗欲诛之恐左右漏泄无可与言者独与左金吾大将军呉凑谋之命凑收载缙于政事堂又收仲武及卓英倩等系狱鞫之问端皆出禁中仍遣中使诘以隂事载缙皆伏罪乃赐载自尽于万年县贬缙括州刺史有司籍载家财胡椒至八百石它称物是
　　路嗣恭畏权势
　　十三年代宗因与李泌言嗣恭初平岭南献琉璃盘径九寸朕以为至宝及破载家得嗣恭所遗载琉璃盘径尺俟其至当与卿议之泌曰嗣恭为人小心善事人畏权势精勤吏事而不知大体昔为县令有能名陛下未暇知之而为载所用故为之尽力陛下诚知而用之彼亦为陛下尽力矣
　　卢欲起势立威
　　建中二年御史中丞卢貎丑色如蓝郭子仪每见賔客姬妾不离侧杞甞往问疾子仪悉屏侍妾独隐几待之或问其故子仪曰貎丑而心险妇人辈见之必笑它日杞得志吾族无矣杞隂狡欲起势立威小不附者必欲置之死地引太常博士裴延龄为集贤直学士亲任之
　　窦参恃权而贪
　　贞元八年窦参隂狡而愎恃权而贪每迁除多与族子给事中申议之申招权受赂时人谓之嘉鹊徳宗颇闻之谓参曰申必为卿累宜出之以息物议参再三保其无它申亦不悛
　　王叔文欲专国赋
　　永贞元年以王叔文为度支盐鐡转运副使先是叔文与其党谋得国赋在手则可以结诸用事人取军士心以固其权又惧骤使重权人心不服借杜佑雅有防计之名位重而务自全易可制故先令佑主其名而自除为副以专之叔文虽判两使不以薄书为意日夜与其党屏人窃语莫测其所为
　　李训郑注连逐三相
