<!-- { "loadSidebar": true } -->
　　魏黄初二年蜀中传言汉帝已遇害于是汉中王发丧制服諡曰孝愍皇帝羣下竞言符瑞劝汉中王称尊号汉中王即皇帝位于武担之南大赦改元章武臣光曰天生烝民其埶不能自治必相与戴君以治之茍能禁暴除害以保全其生赏善罚恶使不至于乱斯可谓之君矣是以三代之前海内诸侯何啻万国有民人社稷者通谓之君合万国而君之立灋度班号令而天下莫敢违者乃谓之王王德既衰彊大之国能帅诸侯以尊天子者则谓之霸故自古天下无道诸侯力争或旷世无王者固亦多矣秦焚书坑儒汉兴学者始推五德生胜以秦为闰位在水火之间霸而不王于是正闰之论兴矣及汉室颠覆三国鼎峙晋氏失驭五胡云扰宋魏以降南北分治各有国史互相排黜南谓北为索虏北谓南为岛夷朱氏代唐四方幅裂朱邪入汴比之穷新运厯年纪皆弃而不数此皆私已之偏辞非大公之通论也臣愚诚不足以识前代之正闰窃以为茍不能使九州合为一统皆有天子之名而无其实者也虽华夷仁暴大小彊弱或时不同要皆与古之列国无异岂得独尊奬一国谓之正统而其余皆为僭伪哉若以自上相受授者为正邪则陈氏何所授拓防氏何所受若以居中夏者为正邪则刘石慕容苻姚赫连所得之土皆五帝三王之旧都也若以有道德者为正邪则蕞尔之国必有令主三代之季岂无僻王是以正闰之论自古及今未有能通其义确然使人不可移夺者也臣今所述止欲叙国家之兴衰着生民之休戚使观者自择其善恶得失以为劝戒非若春秋立襃贬之灋拨乱世反诸正也正闰之际非所敢知但据其功业之实而言之周秦汉晋隋唐皆尝混壹九州传祚于后子孙虽微弱播迁犹承祖宗之业有绍复之望四方与之争衡者皆其故臣也故全用天子之制以临之其余地丑德齐莫能相壹名号不异本非君臣者皆以列国之制处之彼此钧敌无所抑扬庶防不诬事实近于至公然天下离析之际不可无嵗时月日以识事之先后据汉传于魏而晋受之晋传于宋以至于陈而隋取之唐传于梁以至于周而大宋承之故不得不取魏宋齐梁陈后梁后唐后晋后周年号以纪诸国之事非尊此而卑彼有正闰之辨也昭烈之于汉虽云中山靖王之后而族属疎逺不能纪其世数名位亦犹宋髙祖称楚元王后南唐烈祖称呉王恪后是非难辨故不敢以光武及晋元帝为比使得绍汉氏之遗统也
　　姚弋仲使诸子归晋
　　东晋永和八年姚弋仲有子四十二人及病谓诸子曰石氏待吾厚吾本欲为之尽力今石氏已灭中原无主我死汝亟自归于晋当固执臣节无为不义也
　　北魏承晋为水德
　　齐永明十年魏髙祖命羣臣议行次中书监髙闾议以为帝王莫不以中原为正统不以世数为与夺善恶为是非故桀纣至虐不废夏商之厯厉惠至昏无害周晋之録晋承魏为金赵承晋为水燕承赵为木秦承燕为火秦之既亡魏乃称制朔且魏之得姓出于轩辕臣愚以为宜为土德秘书丞李彪著作郎崔光等议以为神元与晋武徃来通好至于桓穆志辅晋室是则司马祚终于郏鄏而拓防受命于云代昔秦并天下汉犹比之共工卒继周为火德况刘石苻氏地褊世促魏承其弊岂可舍晋而为土邪司空穆亮等皆请从彪等议诏承晋为水德
　　名分门
　　唐魏徴谓下多轻上不可长
　　贞观十六年特进魏征有疾太宗手诏问之且言不见数日朕过多矣今欲自徃恐益为劳若有闻见可封状进来征上言比者弟子陵师奴婢忽主下多轻上皆有为而然渐不可长
　　节度使由军士废立
　　乾元元年平卢节度使王志薨肃宗遣中使徃抚将士且就察军中所欲立者授以旌节髙丽人李怀玉为禆将杀志之子推侯希逸为平卢军使朝廷因以希逸为节度副使节度使由军士废立自此始臣光曰夫民生有欲无主则乱是故圣人制礼以治之自天子诸侯至于卿大夫士庶人尊卑有分大小有伦若纲条之相维臂指之相使是以民服其上而下无觊觎其在周易上天下泽履象曰君子以辨上下定民志此之谓也凢人君所以能有其臣民者以八柄存乎已也茍或舍之则彼此之势均何以使其下哉肃宗遭唐中衰幸而复国是宜正上下之礼以纲纪四方而偷取一时之安不思永乆之患彼命将帅统藩维国之大事也乃委一介之使徇行伍之情无问贤不肖惟其所欲与者则授之自是之后积习为常君臣循守以为得防谓之姑息乃至偏裨士卒杀逐主帅亦不治其罪因以其位任授之然则爵禄废置杀生予夺皆不出于上而出于下乱之生也庸有极乎且夫有国家者赏善诛恶故为善者劝为恶者惩彼为人下而杀逐其上恶孰大焉乃使之拥旄秉钺师长一方是赏之也赏以劝恶恶其何所不至乎书云逺乃猷诗云猷之未逺是用大谏孔子曰人无逺虑必有近忧为天下之政而専事姑息其忧患可胜校乎由是为下者常盻盻焉伺其上茍得间则攻而族之为上者常惴惴焉畏其下茍得间则掩而屠之争务先发以逞其志非有相保飬为俱利乆存之计也如是而求天下之安其可得乎迹其厉阶肈于此矣葢古者治军必本于礼故晋文公城濮之战见其师少长有礼知其可用今唐治军而不顾礼使士卒得以陵偏禆偏裨得以陵将帅则将帅之陵天子自然之势也由是祸乱继起兵革不息民坠涂炭无所控诉凢二百余年然后大宋受命太祖始制军法使以阶级相承小有违犯咸伏斧质是以上下有叙令行禁止四征不庭无思不服宇内乂安兆民允殖以迄于今皆由治军以礼故也岂非诒谋之逺哉
　　李愬请示蔡人以上下之分
　　元和十二年裴度遣马总先入蔡州慰抚度入城李愬具櫜鞬出迎拜于路左度将避之愬曰蔡人顽悖不识上下之分数十年矣愿公因而示之使知朝廷之尊度乃受之
　　柳公绰服櫜鞬见牛僧孺
　　寳厯元年中书侍郎同平章事牛僧孺以敬宗荒淫嬖幸用事又畏罪不敢言但累表求出以僧孺同平章事充武昌节度使牛僧孺过襄阳山南东道节度使柳公绰服櫜鞬候于馆舎将佐谏曰襄阳地髙于夏口此礼太过公绰曰竒章公甫离台席方镇重宰相所以尊朝廷也竟行之
　　李绛引故事正仆射之礼
　　李绛好直谏李逢吉恶之故事仆射上日宰相送之百官立班中丞列位于廷尚书以下每月当牙元和中伊慎为仆射太常博士韦谦上言旧仪大重削去之御史中丞王播恃逢吉之势与绛相遇于涂不之避绛引故事上言仆射国初为正宰相礼数至重傥人才忝位自宜别授贤良若朝命守官岂得有亏法制乞下百官详定议者多从绛议敬宗听行旧仪以绛有足疾除太子少师分司
　　宣宗罪内园使不避宰相
　　大中十年内园使李敬寔遇郑朗不避马朗奏之宣宗责敬寔对曰供奉官例不避宣宗曰汝衔勅命横絶可也岂得私出而不避宰相乎命剥色配南牙
　　孔纬不许李顺节班见百僚
　　龙纪元年昭宗赐杨复恭假子杨守立姓名李顺节使掌六军管钥不期年擢至天武都头领镇海节度使俄加平章事及谢日台吏申请班见百僚孔纬判不集顺节至中书色不恱它日语微及之纬曰宰相师长百僚故有班见相公职为都头而于政事堂班见百僚于意安乎顺节不敢复言
　　后汉郭威以头子易置留守
　　干祐二年西京留守同平章事王守恩性贪鄙专事聚敛郭威自河中还过洛阳守恩自恃位兼将相肩舆出迎威怒以为慢已辞以浴不见即以头子命白文珂代守恩为留守文珂不敢违守恩犹坐客次吏白新留守已视事于府矣守恩大惊狼狈而归见家属数百已逐出府在通衢矣朝廷不之问以文珂兼侍中充西京留守欧阳修论曰自古乱亾之国必先坏其法制而后乱从之此势之然也五代之际是已文珂守恩皆汉大臣而周太祖以一枢密使头子易置之如更戍卒是时太祖未有无君之志而所为如此者盖习为常事故文珂不敢违守恩不得拒太祖既处之不疑而汉廷君臣亦置而不问岂非纲纪坏乱之极而至于此欤是以善为天下虑者不敢忽于微而常杜其渐也可不戒哉
　　后周世宗却留从効置邸上都
　　显德六年唐清源节度使留从効遣使入贡请置进奏院于京师直中朝诏报以江南近服方务绥怀卿乆奉金陵未可改图若置邸上都与彼抗衡受而有之罪在于朕卿逺修职贡足表忠勤勉事旧君且宜如故如此则于卿笃始终之义于朕尽柔逺之宜惟乃通方谅逹予意
　　名器门
　　汉明帝不许馆陶公主子求郎
　　永平十八年帝遵奉建武制度无所变更后妃之家不得封侯与政馆陶公主为子求郎不许而赐钱千万谓羣臣曰郎官上应列宿出宰百里茍非其人则民受其殃是以难之尚书阎章二妹为贵人章精力晓旧典乆次当迁重职帝为后宫亲属竟不用是以吏得其人民乐其业逺近畏服户口滋殖焉
　　杨秉谏桓帝除郎之滥
　　延熹七年帝在南阳左右并通奸利诏书多除人为郎太尉杨秉上疏曰太微积星名为郎位入奉宿卫出牧百姓宜割不忍之恩以断求欲之路于是诏除乃止
　　灵帝开邸卖官
　　光和元年初开西邸卖官入钱各有差二千石二千万四百石四百万其以德次应选者半之或二分之一于西园立库以贮之或诣阙上书占令长随县好丑丰约有价富者则先入钱贫者到官然后陪输又私令左右卖公卿公千万卿五百万初帝为侯时常苦贫及即位每叹桓帝不能作家居曾无私钱故卖官聚钱以为私藏
　　崔烈入钱为司徒
　　中平二年三月以廷尉崔烈为司徒是时三公徃徃因常侍阿保入钱西园而得之段颎张温等虽有功勤名誉然皆先输货财乃登公位烈因傅母入钱五百万故得为司徒及拜日天子临轩百僚毕防帝顾谓亲幸者曰悔不小靳可至千万程夫人于傍应曰崔公冀州名士岂肯买官頼我得是反不知姝邪烈由是声誉顿衰
　　晋赵王伦簒位滥加爵赏
　　永宁元年正月乙丑伦备法驾入宫即帝位赦天下改元建始党与皆为卿将超阶越次不可胜纪下至奴卒亦加爵位每朝防貂蝉盈坐时人为之谚曰貂不足狗尾续是歳天下所举贤良秀才孝亷皆不试郡国计吏及太学生年十六以上者皆署吏守令赦日在职者皆封侯郡纲纪并为孝亷县纲纪并为亷吏府库之储不足以供赐与应侯者多铸印不给或以白版封之
　　陈頵请罢己亥格
　　建兴元年三王之诛赵王伦也制己亥格以赏功自是循而用之陈頵上言昔赵王簒逆惠皇失位三王起兵讨之故厚赏以怀向义之心今功无大小皆以格断乃至金紫佩士卒之身符策委仆之门非所以重名器正纪纲也请一切停之
　　宋明帝用阮佃夫等预政
　　泰始四年先是中书侍郎舎人皆以名流为之太祖始用寒士秋当世祖犹杂选士庶巢尚之戴法兴皆用事及上即位尽用左右细人防击将军阮佃夫中书通事舎人王道隆员外散骑侍郎杨运长等并参预政事权亚人主巢戴所不及也佃夫尤恣横人有顺迕祸福立至大纳货赂所饷减二百匹绢则不报书园宅饮馔过于诸王妓乐服饰宫掖不如也朝士贵贱莫不自结仆皆不次除官捉车人至虎贲中郎将马士至员外郎
　　北魏程骏奏罢祔庙赐爵
　　宋苍梧王元徽四年魏显祖神主祔太庙有司奏庙中执事之官请依故事皆赐爵秘书令广平程骏上言建侯裂地帝王所重或以亲贤或因功伐未闻神主袝庙而百司受封者也皇家故事盖一时之恩岂可为长世之法乎太后善而从之谓羣臣曰凢议事当依古典正言岂得但修故事而已
