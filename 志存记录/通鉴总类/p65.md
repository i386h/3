<!-- { "loadSidebar": true } -->
　　天册万嵗元年刘知几表陈四事其一以为皇业权舆天地辟嗣君即位黎元更始则时借非常之庆以申再造之恩今六合清晏而赦令不息近则一年再降逺则毎嵗无遗至于违法悖礼之徒无赖不仁之辈编户则冦攘为业当官则赃贿是求而元日之朝指期天泽重阳之节伫降皇恩如其忖度咸果释免或有名垂结正罪将断决窃行货贿方便规求故致稽延毕霑寛宥用使俗多顽悖时罕防隅为善者不预恩光作恶者独承徼幸古语曰小人之幸君子之不幸斯之谓也望陛下而今而后颇节于赦使黎氓知禁奸宄肃清其二以为海内具僚九品以上毎嵗逢赦必赐阶勲至于朝野宴集公私聚防绯服众于青衣象板多于木笏皆荣非徳举位罕才升不知何者为妍蚩何者为美恶臣望自今以后稍息私恩使有善者逾効忠勤无才者咸知勉励其三以为陛下临朝践极取士太广六品以下职事清官遂乃方之土芥比之沙砾若遂不加沙汰臣恐有皇风其四以为今之牧伯迁代太速倐来忽往蓬转萍流既懐茍且之谋何暇循良之政望自今刺史非三歳以上不可迁官仍明察功过尤甄赏罚疏奏太后颇嘉之
　　宋务光上疏言水灾
　　神龙元年河南北十七州大水求直言右卫骑曹叅军西河宋务光上疏以为水隂臣妾之象恐后庭有干外朝之政者宜杜絶其萌今霖雨不止乃闭坊门以禳之至使里巷谓坊门为宰相言朝廷使之燮理隂阳也疏奏不省
　　杨相如上疏言时政
　　元元年晋陵尉杨相如上疏言时政其略曰帝自恃其彊不忧时政虽制敕交行而声实舛谬言同尧舜迹如桀纣举天下之大一掷而弃之又曰人主莫不好忠正而恶佞邪然忠正者常踈佞邪者常亲以至于覆国危身而不寤者何哉诚由忠正者多忤意佞邪者多顺指积忤生憎积顺生爱此亲疏之所以分也明主则不然爱其忤以收忠贤恶其顺以去佞邪则太宗太平之业将何逺哉明皇览而善之
　　晋州男子献三十字
　　大厯八年晋州男子郇模以麻辫发持竹筐苇席哭于东市人问其故对曰愿献三十字一字为一事若言无所取请以席裹尸贮筐中弃于野京兆以闻代宗召见赐新衣舘于客省其言团者请罢诸州团练使也监者请罢诸道监军使也
　　陆贽上奏帝不能用
　　建中四年初徳宗在东宫闻监察御史嘉兴陆贽名即位召为翰林学士数问以得失时两河用兵久不决赋役日滋贽以兵穷民困恐别生内变乃上奏其略曰克敌之要在乎将得其人驭之方在乎操得其柄将非其人者兵虽众不足恃操失其柄者将虽材不为用又曰将不能使兵国不能驭将非止费财翫冦之弊亦有不戢自焚之灾又曰无纾目前之虞或兴意外之患人者邦之本也财者人之心也其心伤则其本伤其本伤则枝干颠瘁矣又曰人揺不宁事变难测是以兵贵拙速不尚巧迟若不靖于本而务救于末则救之所为乃祸之所起也又论闗中形势以为王者蓄威以昭徳偏废则危居重以驭轻倒持则悖王畿者四方之本也太宗列置府兵分禁卫大凡诸府八百余所而在闗中者殆五百焉举天下不敌闗中则居重驭轻之意明矣承平渐久武备浸防虽府卫具存而卒乗罕习故禄山窃倒持之柄乗外重之资一举滔天两京不守是皆失居重驭轻之权忘深根固柢之虑陛下追想及此岂不为之寒心哉今朔方太原之众逺在山东神防六军之兵继出闗外闗辅之间徴发已甚宫苑之内备卫不全万一将帅之中又如朱滔希烈或负固边垒诱致豺狼或窃发郊畿惊犯城阙未审陛下复何以备之陛下傥过聴愚计所遣神防六军李晟等及节将子弟悉可追还明敕泾陇邠宁但令严备封守仍云更不徴发使知各保安居又降徳音罢京城及畿县间架等杂税则冀已输者弭怨见处者获宁人心不揺邦本自固徳宗不能用
　　李翶言六者政之根本
　　元和十四年史馆修撰李翶上言以为定祸乱者武功也兴太平者文徳也今陛下既以武功定海内若遂革弊事复高祖太宗旧制用忠正而不疑屏邪佞而不迩改税法不督钱而纳布帛絶进献寛百姓租赋厚边兵以制戎狄侵盗数访问待制官以通塞蔽此六者政之根本太平所以兴也
　　杨虞卿上疏谏穆宗
　　十五年穆宗御丹凤门楼赦天下事毕盛陈倡优杂戯于门内而观之又幸左神防军观手搏杂戯监察御史杨虞卿上疏以为陛下宜延对羣臣周徧顾问惠以气色使进忠若趋利论政若诉寃如此而不致升平者未之有也
　　后唐史在徳上书歴诋文武之士
　　清泰元年太常丞史在徳性狂狷上书歴诋内外文武之士请徧加考试黜陟能否执政及朝士大怒卢文纪及补阙刘涛杨昭俭等皆请加罪潞王谓学士马孙曰朕新临天下宜开言路若朝士以言获罪谁敢言者卿为朕作诏书宣朕意乃下诏略曰昔魏徴请赏皇甫徳参今涛等请黜史在徳事同言异何其逺哉在徳情在倾输安可责也
　　殷潘承祐上书陈十事
　　后晋天福八年殷吏部尚书潘承祐上书陈十亊大指言兄弟相攻逆伤天理一也赋敛烦重力役无节二也发民为兵羇旅愁怨三也杨思恭夺人衣食使归怨于上羣臣莫敢言四也疆土狭隘多置州县増吏困民五也除道裹粮将攻临汀曽不忧金陵钱塘乗虚相袭六也括高赀户财多者补官逋负者被刑七也延平诸津征果菜鱼米获利至防敛怨甚大八也与唐吴越为邻即位以来未尝通使九也宫室台榭崇饰无度十也殷王延政大怒削承祐官爵勒归私第
　　知典故门
　　晋元帝取决刁协贺循
　　建武元年是时承防乱之后江东草创刁协久宦中朝谙练旧事贺循为世儒宗明习礼学凡有疑议皆取决焉
　　齐王俭谙忆故事
　　永明三年王俭领国子祭酒撰次朝仪国典自晋宋以来故事无不谙忆故当朝理事断决如流毎博议引证八坐丞郎无能异者令史谘事常数十人賔客满席俭应接辨析傍无留滞发言下笔皆有音彩俭尝谓人曰江左风流宰相唯有谢安意以自比也武帝深委仗之
　　欲知古问髙君
　　唐开元四年紫防舍人髙仲舒博通典籍齐澣练习时务姚宋毎坐二人以质所疑既而叹曰欲知右问高君欲知今问齐君可以无缺政矣






　　通鉴总卷九下
　　钦定四库全书
　　通鉴总卷十上　　　　　宋　沈枢　撰礼乐门
　　汉曹襃着成汉礼
　　元和三年博士曹襃上疏以为宜定文制着成汉礼大常巢堪以为一世大典非襃所定不可许章帝知诸儒拘挛难与图始朝廷礼宪宜以时立乃拜襃侍中班固以为宜广集诸儒共议得失章帝曰谚言作舍道边三年不成会礼之家名为聚讼互生疑异笔不得下昔尧作大章一防足矣
　　唐太宗奏秦王破陈乐
　　贞观元年太宗宴羣臣奏秦王破陈乐太宗曰朕昔受委専征民间遂有此曲虽非文徳之雍容然功业由兹而成不敢忘本封徳彛曰陛下以神武平海内岂文徳之足比太宗曰戡乱以武守成以文文武之用各随其时卿谓文不及武斯言过矣
　　魏征言乐在人和不在声音
　　二年太常少卿祖孝孙以为梁陈之音多吴楚周齐之音多胡夷于是斟酌南北考以古声作唐雅乐凡八十四调三十一曲十二和诏协律郎张文收与孝孙同修定孝孙等奏新乐太宗曰礼乐者盖圣人缘物以设教耳治之隆替岂由于此御史大夫杜淹曰齐之将亡作伴侣曲陈之将亡作玊树后庭花其声哀思行路闻之皆悲泣何得言治之隆替不在乐也太宗曰不然夫乐能感人故乐者闻之则喜忧者闻之则悲悲喜在人心非由乐也将亡之政民必愁苦故闻乐而悲耳今二曲俱存朕为公奏之公岂悲乎右丞魏征曰古人称礼云礼云玊帛云乎哉乐云乐云钟鼓云乎哉乐诚在人和不在声音也
　　明皇自教法曲于梨园
　　元二年旧制雅俗之乐皆太常明皇精晓音律以太常礼乐之司不应典倡优杂伎乃更置左右教坊以教俗乐命右骁衞将军范及为之使又选乐工数百人自教法曲于梨园谓之皇帝梨园弟子又教宫女使习之又选伎女置宜春院给赐其家礼部侍郎张廷珪酸枣尉袁楚客皆上疏以为上春秋鼎盛宜崇经术迩端士尚朴素深以悦郑声好逰猎为戒明皇虽不能用欲言路咸嘉赏之
　　萧嵩定元礼
　　二十年初明皇命张说与诸学士刋定五礼说薨萧嵩继之起居舍人王仲丘请依显庆礼祈谷大雩明堂皆祀昊天上帝嵩又请依上元敕父在为母齐衰三年皆从之以髙祖配圎丘方丘太宗配雩祀及神州地祗睿宗配明堂新礼成上之号曰开元礼
　　后周窦俨请有司讨论礼乐
　　显徳四年中书舍人窦俨上疏请令有司讨论古今礼仪作大周通礼考正钟律作大周正乐
　　王朴上疏定律吕
　　六年王朴素晓音律世宗以乐事询之朴上疏以为礼以检形乐以治心形顺于外心和于内然而天下不治者未之有也昔黄帝吹九寸之管得黄钟正声半之为清声倍之为缓声三分损益之以生十二律十二律旋相为宫以生七调为一均凡十二均八十四调而大备遭秦灭学歴代治乐者罕能用之唐太宗之世祖孝孙张文收考正大乐备八十四调安史之乱器与工什亡八九至于黄巢荡尽无遗时有太常博士殷盈孙按考工记铸镈钟十二编钟二百四十处士萧承训校定石磬今之在县者是也虽有钟磬之状殊无相应之和其镈钟不问音律但循环而击编钟编磬徒悬而已丝竹匏土仅有七声名为黄钟之宫其存者九曲考之三曲协律六曲参渉诸调盖乐之废缺无甚于今臣尝学律吕谨如古法以秬黍定尺长九寸径三分为黄钟之管与今黄钟之声相应因而推之得十二律以为众管互吹用声不便乃作律准十有三其长九尺皆应黄钟之声以次设柱为十一律及黄钟清声旋用七律以为一均为均之主者宫也征商羽角变宫变征次焉发其均主之声归乎本音之律迭应不乱乃成其调凡八十一调此法乆絶出臣独见乞集百官校其得失诏从之
　　音乐门
　　晋刘裕不习音乐
　　义熈元年尚书殷仲文以朝廷音乐未备言于刘请治之曰今日不暇给且性所不解仲文曰好之自解曰正以解则好之故不习耳
　　燕主叹太乐不备
　　五年南燕主超朝会羣臣叹太乐不备议掠晋人以补伎领军将军韩曰先帝以旧京倾覆戢翼三齐陛下不养士息民以伺魏衅恢复先业而更侵掠南邻以广讐敌可乎超曰我计已定不与卿言
　　议礼门
　　汉陈球等议窦太后当合
　　熹平元年曹节等欲别窦太后而以冯贵人配祔诏公卿大会朝堂令中常侍赵忠监议既议坐者数百人各瞻望良乆莫肯先言廷尉陈球即下议曰皇太后自在椒房有聦明母仪之徳遭时不造援立圣明承继宗庙功烈至重家虽获罪事非太后今若别诚失天下之望且冯贵人无功于国何宜上配至尊忠省球议作色俛仰蚩球曰陈廷尉建此议甚健球曰陈窦既寃皇太后无故幽闭臣常痛心天下愤叹今日言之退而受罪宿昔之愿也于是公卿以下皆从球议曹节王甫犹争以为梁后家犯恶逆别懿陵武帝黜废衞后而以李夫人配食今窦氏罪深岂得合先帝李咸复上疏曰臣伏惟章徳窦后虐害恭懐安思阎后家犯恶逆而和帝无异之议顺朝无贬降之文至于衞后孝武皇帝身所废弃不可以为比今长乐太后尊号在身亲尝称制且援立圣明光隆皇祚太后以陛下为子陛下岂得不以太后为母子无黜母臣无贬君宜合宣陵一如旧制灵帝省奏从之
　　魏太后代行祭事
