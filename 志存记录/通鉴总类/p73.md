<!-- { "loadSidebar": true } -->
　　开运三年吴越王佐议铸铁钱以益将亡禄赐其弟牙内都虞候亿谏曰铸铁钱有八害新钱既行旧钱皆流入隣国一也可用于吾国而不可用于它国则商贾不行百货不通二也铜禁至严民犹盗铸况家有铛釜野有铧犂犯法必多三也闽人铸铁钱而乱亡不足为法四也国用幸丰而自示空乏五也禄赐有常而无故益之以启无厌之心六也法变而弊不可遽复七也钱者国姓易之不祥八也佐乃止
　　南唐铸当十大钱
　　后周显徳六年唐自淮上用兵及割江北臣事于周歳时贡献府藏空竭钱益少物价腾贵礼部侍郎钟谟请铸大钱一当五十中书舎人韩熙载请铸铁钱唐主始皆不从谟陈请不已乃从之是月始铸当十大钱文曰永通泉货又铸当二钱文曰唐国通宝与开元钱并行
　　货财门
　　晋鲁襃作钱神论以讥世
　　元康九年时权在羣下政出多门埶位之家更相荐托有如互市贾郭恣横货赂公行鲁襃作钱神论以讥之曰钱之为体有乾坤之象亲之如兄字曰孔方无徳而尊无埶而热排金门入闼危可使安死可使活贵可使贱生可使杀是故忿争非钱不胜幽滞非钱不拔怨雠非钱不解令闻非钱不发洛中朱衣当涂之士爱我家兄皆无己巳执我之手抱我终始凡今之人惟钱而已
　　宋谢防不贪谢混财物
　　元嘉九年初晋谢混尚晋陵公主混死诏公主与谢氏絶婚公主悉以混家事委混从子防混仍世宰辅僮仆千人唯有二女年数歳防为之纪理生业一钱尺帛有文簿九年而髙祖即位公主降号东乡君听还谢氏入门室宇仓廪不异平日田畴垦辟有加于旧东乡君叹曰仆射平生重此子可谓知人仆射为不亡矣亲旧见者为之流涕是歳东乡君卒公私咸谓赀财宜归二女田宅僮役应属防防一无所取自以私禄葬东乡君混女夫殷叡好樗蒲闻防不取财物乃夺其妻妺及伯母两姑之分以还戏责内人皆化防之让一无所争或讥之曰谢氏累世财产充殷君一朝戏责理之不允莫此为大卿视而不言辟弃物江海以为防耳设使立清名而令家内不足亦吾所不取也防曰亲戚争财为鄙之甚今内人尚能无言岂可导之使争乎
　　北魏王公负绢多寡
　　梁天监十八年魏累世彊盛东夷西域贡献不絶又立互市以致南货至是府库盈溢胡太后尝幸绢藏命王公嫔主从行者百余人各自负绢称力取之尚书令李崇章武王融负绢过重颠仆于地崇伤腰融损足太后夺其绢使空出侍中崔光止取两匹太后怪其少对曰臣两手唯堪两匹众皆愧之
　　理财门
　　晋杜预上疏
　　咸宁四年司冀兖豫荆杨州大水螟伤稼诏问主者何以佐百姓度支尚书杜预上疏以为今者水灾东南尤剧宜敕兖豫等诸州留汉氏旧陂缮以蓄水外余皆决沥令饥者尽得鱼菜螺蜯之饶此目下日给之益也水去之后填淤之田畆收数钟此又明年之益也典牧种牛有四万五千余头不供耕驾至有老不穿鼻者可分以给民使及春耕糓登之后责其租税此又数年以后之益也武帝从之民頼其利预在尚书七年损益庶政不可胜数时人谓之杜武库言其无所不有也
　　唐权万纪言税银之利太宗黜之
　　贞观十年治书侍御史权万纪上言宣饶二州银大发采之歳可得数百万缗太宗曰朕贵为天子所乏者非财也但恨无嘉言可以利民耳与其多得数百万缗何如得一贤才卿未尝进一贤退一不肖而专言税银之利昔尧舜抵璧于山投珠于谷汉之桓灵乃聚钱为私藏卿欲以桓灵俟我邪是日黜万纪使还家
　　房元龄自领度支
　　十三年房元龄以度支系天下利害尝有阙求其人未得乃自领之
　　豆卢钦望请京官输俸赡军
　　延载元年豆卢钦望请京官九品已上输两月俸以赡军转帖百官令拜表百官但赴拜不知何事拾遗王求礼谓钦望曰明公禄厚输之无伤卑官贫廹奈何不使其知而欺夺之乎求礼进言曰陛下富有四海军国有储何借贫官九品之俸而欺夺之姚璹曰求礼不识大体求礼曰如姚璹为识大体者邪事遂寝
　　韩滉作赋敛出入之法
　　大厯六年以韩滉判度支自兵兴以来所在赋敛无度仓库出入无法国用虚耗滉为人亷勤精于簿领作赋敛出入之法御下严急吏不敢欺亦值逺戚豊穰边境无防自是仓库蓄积始充
　　韩滉奏瑞盐生
　　十二年九月先是秋霖河中府池盐多败判度支韩滉恐盐户减税奏雨虽多不害盐仍有瑞监生代宗疑其不然遣諌议大夫蒋镇往视之
　　李巽征课加于刘晏
　　元和元年杜佑请解财赋之职仍举李巽自代以巽为度支盐铁转运使自刘晏之后居财赋之职者莫能继之巽掌使一年征课所入晏之多明年过之又一年加一百八十万缗
　　程异句检簿籍精于李巽
　　四年李巽奏郴州司马程异吏才明辨请以为杨子留后宪宗许之巽精于督察吏人居千里之外战栗如在巽前异句检簿籍又精于巽卒获其用
　　李绛谏聚财
　　五年李绛甞从容谏上聚财宪宗曰今两河数十州皆国家政令所不及河湼数千里沦于左祍朕日夜思雪祖宗之耻而财力不赡故不得不蓄聚耳不然朕宫中用度极俭薄多藏何用邪
　　杨严才短乞解使务
　　干符五年诏以东都军储不足贷商旅富人钱糓以供数月之费仍赐空名告身有能出家财助国稍多者赐之时连嵗旱煌防盗充斥耕桑半废租赋不足内藏虚竭无所佽助度支杨严三表自陈才短不能济辨乞解使务辞极哀切僖宗不许
　　髙骈谏借货财
　　广明元年度支以用度不足奏借富户及胡商货财敕借其半盐铁转运使髙骈上言天下盗贼蜂起皆出于饥寒独富户胡商未耳僖宗乃止
　　楚王收茶征以赡军
　　后梁开平二年湖南判官髙郁请听民自采茶卖于北客收其征以赡军楚王殷从之殷奏于汴荆襄唐郢复州置回图务运茶于河南北卖之以易缯纩战马而归仍嵗贡茶二十五万斤太祖许之湖南由是富赡
　　后周世宗以利权授张美
　　显徳二年以张美权检三司事初世宗在澶州美掌州之金糓三司者世宗或私有所求美曲为供副太祖闻之怒美治财精敏当时鲜及故以利权授之世宗征代四方用度不乏美之力也
　　聚敛门
　　汉造万金堂于西园
　　中平二年是嵗灵帝造万金堂于西园引司农金钱缯帛牣积堂中复藏寄小黄门常侍家钱各数千万又于河间买田宅起第观
　　隋置洛口仓
　　大业二年置洛口仓于巩东南原上筑仓城周回二十余里穿三千窖窖容八千石以还置监官　镇兵千人置囘洛仓于洛阳北七里仓城周囘十里
　　唐马周谏强敛以资防敌
　　贞观十一年马周上疏臣观自古以来百姓愁怨聚为盗贼其国未有不亡者人主虽欲追改不能复全故当修于可修之时不可悔之于既失之后也葢幽厉甞笑桀紏矣帝亦笑周齐矣不可使后之笑今如今之笑炀帝也贞观之初天下饥歉斗米直匹绢而百姓不怨者知陛下忧念不忘故也今比年丰穰匹绢得粟十余解而百姓怨咨者知陛下不复念之多营不急之务故也自古以来国之兴亡不以畜积多少在于百姓苦药且以近事验之隋贮洛口仓而李因之东都积布帛而世充资之西京府库亦为国家之用至今未尽夫蓄积固不可无要当人有余力然后收之不可强敛以资防敌也夫俭以息人陛下已于贞观之初亲所履行在于今日为之固不难也陛下必欲为久长之谋不必逺求上古但如贞观之初则天下幸甚
　　裴匪舒奏卖马粪
　　开耀元年少府监裴匪舒善营利奏卖苑中马粪嵗得钱二十万缗髙宗以问刘仁轨对曰利则厚矣恐后代称唐家卖马粪非嘉名也乃止
　　垂拱三年命苏良嗣留守西京时尚方监裴匪躬检校京苑将鬻苑中蔬果以收其利良嗣曰昔公仪休相鲁犹能防葵去织妇未闻万乘之主鬻蔬果也则天乃止
　　宇文融括逃移户口
　　开元九年制州县逃亡户口听百日自首或于所在附籍或牒归故乡各从所欲过期不首即加检括谪徙边州公私敢容庇者扺罪以宇文融充使括逃移户口及籍外田所获巧伪甚众迁兵部员外郎融奏置劝农判官十人并摄御史分行天下其新附客户免六年赋调使者竞为刻急州县承风劳扰百姓苦之阳翟尉皇甫憬上疏言其状明皇方任融贬憬盈川尉州县希防务于获多虚张其数或以实户为客凡得户八十余万田亦称是
　　州县括户多张虚数
　　十二年以宇文融为御史中丞融乘驿周流天下事无大小诸州先牒上劝农使后申中书省司亦待融指防然后处决时明皇将大攘四夷急于用度州县畏融多张虚数凡得客戸八十余万田亦称是嵗终增缗钱数百万悉进入宫由是有宠议者多言烦扰不利百姓明皇令集百寮于尚书省议之公卿已下畏融恩势皆不敢立异惟户部侍郎杨玚独抗议以为括客免税不利居人徴籍外田税使百姓困所得不补所失未几玚出为华州刺史
　　言财利者皆祖于融
　　十七年宇文融性精敏应对辩给以治财赋得幸于明皇始广置诸使竸为聚敛由是百官浸失其职而上心益侈百姓皆怨苦之为人疏躁多言好自务代在相位谓人曰使吾居此数月则海内无事矣是后言财利以取贵仕者皆祖于融
　　宇文融隐没官钱得罪
　　宇文融既得罪国用不足明皇复思之谓裴光庭等曰卿等皆言融之恶朕既黜之矣今国用不足将若之何卿等何以佐朕光庭等惧不能对会有飞状告融赃贿事又贬平乐尉至岭外嵗余司农少卿蒋岑奏融在汴州隠没官钱钜万计制穷治其事融坐流岩州道卒
　　韦坚王鉷竸以利进
　　天寳元年以长令韦坚为陜郡大守领江淮和租庸转运使初宇文融既败言利者稍息及杨慎矜得幸于是韦坚王鉷之徒竸以利进百司有事权者稍稍别置使以领之旧官充位而已坚为吏以干敏称明皇使之督江淮租运嵗増巨万明皇以为能故擢任之王鉷亦以善治租赋为户部员外郎
　　杨钊以聚敛骤迁
　　七载度支郎中杨钊善窥上意所爱恶而迎之以聚敛骤迁嵗中领十五余使迁给事中专判度支事恩幸日隆苏冕论曰设官分职各有司存政有恒而易守亊归本而难失经逺之理舍此奚据洎奸臣广言利以邀恩多立使以示宠刻下民以厚敛张虚数以献状上心荡而益奢人望怨而成祸使天子有司守其位而无其亊受厚禄而虚其用宇文融首唱其端杨慎矜王鉷继遵其轨杨国忠终成其辞仲尼云寜有盗臣而无聚敛之臣诚哉是言前车既覆后辙未改求逹化本不亦难乎
　　明皇视金帛如粪壤
　　八载引百官观左藏赐帛有差是时州县殷富仓库积粟帛动以万计杨钊奏请所在粜变为轻货及徴丁租地税皆变布帛输京师屡奏帑藏充牣古今罕俦故明皇帅羣臣观之赐钊紫衣金鱼以赏之明皇以国用丰衍故视金帛如粪壤赏赐贵宠之家无有限极
　　元载按籍徴违负
　　寳应元年租庸使元载以江淮虽经兵荒其民比诸道犹有赀产乃按籍举八年租调之违负及逋逃者计其大数而徴之择豪吏为县令而之不问负之有无赀之髙下察民有粟帛者发徒围之籍其所有而中分之甚者什取八九谓之曰着有不服者严刑以威之民有蓄糓十斛者则重足以待命或相聚山泽为羣盗州县不能制
　　裴谞不对酤之问
