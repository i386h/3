<!-- { "loadSidebar": true } -->
　　五年曹操还军官渡袁绍乃议攻许田丰曰曹操既破刘备则许下非复空虚且操善用兵变化无方众虽少未可轻也今不如以久持之将军据山河之固拥四州之众外结英雄内修农战然后简其精鋭分爲竒兵乘虚迭出以扰河南使敌疲于犇命民不得安业我未劳而彼已困不及三年可坐克也今释庙胜之策而决成败于一战若不如志悔无及也绍不从进军黎阳遣其将顔良攻刘延于白马曹操北救刘延良来逆战操使张辽闗侯先登击之侯望见良麾葢策马刺良于万众之中斩其首而还绍军莫能当者遂解白马之围操还军官渡出兵与袁绍战不胜复还坚壁操众少粮尽士卒疲乏与荀彧书议欲还许彧报曰绍悉众聚官渡欲与公决胜败今谷食虽少未若楚汉在荥阳成臯间也是时刘项莫肯先退者以为先退则势屈也公以十分居一之众画地而守之搤其喉而不得进已半年矣情见势竭必将有变此用竒之时不可失也操乃坚壁持之会许攸家犯法审配收系之攸怒遂犇操谓操曰公孤军独守外无救援而粮谷已尽此危急之日也袁氏辎重万余乗在故市乌巢屯军无严备若以轻兵袭之不意而至燔其积聚不过三日袁氏自败也操大喜乃自将歩骑五千人皆用袁军旗帜衔枚缚马口夜从间道出人抱束薪既至围屯大放火营中惊乱操遂攻之尽燔其粮谷杀士卒千余人皆取其鼻以示绍军于是绍军惊扰大溃袁绍走至黎阳北岸众稍复归之或谓田丰田君必见重矣丰曰公貌寛而内忌不亮吾忠若胜而喜犹能赦我今战败而恚内忌将发吾不望生绍军士皆拊膺泣曰向令田丰在此必不至于败绍谓逄纪曰田别驾前諌止吾吾亦慙之纪曰丰闻将军之退拊手大笑喜其言之中也绍曰吾不用田丰言果为所笑遂杀之初曹操闻丰不从戎喜曰绍必败矣及绍犇遁复曰向使绍用其别驾计尚未可知也
　　鲁肃劝孙权保江东
　　鲁肃将北还周瑜止之因荐肃于孙权曰肃才宜佐时当广求其比以成功业权即见肃与语恱之賔退独引肃合榻对饮曰今汉室倾危孤思有桓文之功君何以佐之肃曰昔髙帝欲尊事义帝而不获者以项羽为害也今之曹操犹昔项羽将军何由得为桓文乎肃窃料之汉室不可复兴曹操不可卒除爲将军计惟有保守江东以观天下之衅耳若因北方多务勦除黄祖进伐刘表竟长江所极据而有之此王业也权曰今尽力一方冀以辅汉耳此言非所及也
　　昭烈三往见诸葛亮
　　十二年初琅邪诸葛亮寓居襄阳隆中毎自比管仲乐毅时人莫之许也惟颍川徐庶与崔州平谓为信然昭烈在荆州访士于襄阳司马徽徽曰儒生俗士岂识时务识时务者在乎俊杰此间自有伏龙鳯雏帝问为谁曰诸葛孔明厐士元也徐庶见帝于新野帝器之庶谓帝曰诸葛孔明卧龙也将军岂愿见之乎帝曰君与俱来庶曰此人可就见不可屈致也将军宜枉驾顾之帝由是诣亮凡三往乃见因屏人曰汉室倾頽奸臣窃命孤不度徳量力欲信大义于天下而智术浅短遂用猖蹶至于今日然志犹未已君谓计将安出亮曰今曹操已拥百万之众挟天子而令诸侯此诚不可与争锋孙权据有江东已歴三世国险而民附贤能为之用此可与为援而不可图也荆州北据汉沔利尽南海东连呉会西通巴蜀此用武之国而其主不能守此殆天所以资将军也益州险塞沃野千里天府之土刘璋闇弱张鲁在北民殷国富而不知存防智能之士思得明君将军既帝室之胄信义着于四海若跨有荆益保其岩阻抚和戎越结好孙权内修政治外观时变则霸业可成汉室可兴矣帝曰善于是与亮情好日宻闗侯张飞不恱帝解之曰孤之有孔明犹鱼之有水也愿诸君勿复言闗张乃止司马徽清雅有知人之鉴同县厐徳公素有重名徽兄事之徳公常谓孔明爲卧龙士元为鳯雏徳操为氷鉴故徳操与昭烈语而称之
　　魏贾诩劝文帝先文后武
　　黄初四年初文帝问贾诩曰吾欲伐不从命以一天下呉蜀何先对曰攻取者先兵权建本者尚德化陛下应期受禅抚临率土若绥之以文徳而俟其变则平之不难矣呉蜀虽蕞尔小国依山阻水先主有雄才诸葛亮善治国孙权识虚实陆逊见兵势据险守要泛舟江湖皆难卒谋也用兵之道先胜后战量敌论将故举无遗防臣窃料羣臣无备权对虽以天威临之未见万全之势也昔舜舞干戚而有苗服臣以为当今宜先文后武文帝不纳军竟无功
　　汉石勒动静咨张賔
　　晋永嘉三年初张賔好读书阔达有大志常自比张子房及石勒徇山东賔谓所亲曰吾歴观诸将无如此胡将军者可与共成大业乃提劔诣军门大呼请见勒亦未之竒也賔数以策干勒已而皆如所言勒由是竒之署为军功曹动静咨之
　　北魏崔浩胷中所懐过于甲兵
　　宋元嘉六年魏世祖尝引崔浩出入卧内从容谓浩曰卿才智渊博事朕祖考着忠三世故朕引卿以自近卿宜尽忠规諌勿有所隐朕虽或时忿恚不从卿言然终乆深思卿言也尝指浩以示新降髙车渠帅曰汝曹视此人尫纎懦弱不能弯弓持矛然其胷中所懐乃过于兵甲朕虽有征伐之志而不能自决前后有功皆此人所教也又敕尚书曰凡军国大计汝曹所不能决者皆当咨浩然后施行
　　唐房杜参谋帷幄
　　武徳四年初杜如晦爲秦王府兵曹参军俄迁陜州长史时府僚多补外官世民患之房龄曰余人不足惜至于杜如晦王佐之才大王欲经营四方非如晦不可世民惊曰微公言几失之即奏为府属与龄常从世民征伐参谋帷幄军中多事如晦剖决如流世民毎破军克城诸将佐争取寳货龄独收采人物致之幕府又将佐有勇略者龄必与之深相结使为世民尽死力世民毎令龄入奏事髙祖叹曰龄为吾儿陈事虽隔千里皆如面谈
　　后梁敬翔参谋议于禁中
　　开平元年以宣武掌书记太府卿敬翔知崇政院事以备顾问参谋议于禁中承上防宣于宰相而行之宰相非进对时有所奏请及已受防应复请者皆具记事因崇政院以闻得防则复宣于宰相翔为人沈深有智略在幕府三十余年军谋民政太祖一以委之翔尽心勤劳昼夜不寐自言惟马上乃得休息太祖性暴戾难近人莫能测惟翔能识其意趣或有所不可翔未尝言但防示持疑太祖意已悟多为之改易禅代之际翔谋居多
　　敬翔乞用王彦章爲大将
　　后唐同光元年敬翔知梁室已危以绳内靴中入见均王曰先帝取天下不以臣爲不肖所谋无不用今敌势益强而陛下弃忽臣言臣身无用不如死引绳将自经均王止之问所欲言翔曰事急矣非用王彦章为大将不可救也梁主从之以彦章代思逺为北面招讨使仍以段凝爲副
　　后唐潞王不用李崧和亲之谋
　　后晋天福元年石敬瑭尽收其货之在洛阳及诸道者归晋阳托言以助军费人皆知其有异志潞王夜与近臣从容语曰石郎于朕至亲无可疑者但流言不息万一失欢何以解之皆不对端明殿学士给事中李崧退谓同僚吕琦曰吾軰受恩深厚岂得自同众人一槩观望邪计将安出琦曰河东若有异谋必结契丹为援契丹毋以賛华在中国屡求和亲今诚与之和嵗以礼币约至十余万缗遗之彼必驩然承命如此则河东虽欲陆梁无能为矣崧曰此吾志也它夕二人宻言于潞王潞王大喜称其忠二人私草遗契丹书以俟命乆之潞王以其谋告枢宻直学士薛文遇文遇对曰以天子之尊屈身奉夷狄不亦辱乎又虏若循故事求尚公主何以拒之因诵戎昱昭君诗曰安危托妇人潞王意遂变一日急召崧至后楼盛怒责之曰卿軰皆知古今欲佐人主致太平今乃为谋如是朕一女尚乳臭卿欲弃之沙漠邪且欲以养士之财输之虏庭其意安在二人惧汗流浃背曰臣等志在竭愚以报国非为虏计也愿陛下察之拜谢无数潞王诟责不已吕琦气竭拜少止潞王曰吕琦强项肯视朕爲人主邪琦曰臣等爲谋不臧愿陛下治其罪多拜何爲潞王怒稍解止其拜各赐巵酒罢之自是羣臣不敢复言和亲之策
　　后周王朴规画皆称上意
　　显徳二年世宗谓宰相曰朕毎思致治之方未得其要寝食不又自唐晋以来呉蜀幽并皆阻声教未能混壹宜命近臣着爲君难爲臣不易论及开边防各一篇朕将览焉比部郎中王朴献防以为中国之失呉蜀幽并皆由失道今必先观所以失之之原然后知所以取之之术其始失之也莫不以君暗臣邪兵骄民困奸党内炽武夫外横因小致大积微成著今欲取之莫若反其所为而已夫进贤退不肖所以收其才也恩隐诚信所以结其心也赏功罚罪所以尽其力也去奢节用所以丰其财也时使薄敛所以阜其民也俟羣才既集政事既治财用既充士民既附然后举而用之功无不成矣彼之人观我有必取之势则知其情状者愿为间谍知其山川者愿为乡导民心既归天意必从矣凡攻取之道必先其易者唐与吾接境防二千里其势易扰也扰之当以无备之处为始备东则扰西备西则扰东彼必奔走而救之奔走之间可以知其虚实强弱然后避实击虚避强击弱未须大举且以轻兵扰之南人懦怯闻小有警必悉师以救之师数动则民疲而财竭不悉师则我可以乘虚取之如此江北诸州将悉为我有既得江北则用彼之民行我之法江南亦易取也得江南则岭南巴蜀可檄而定南方既定则燕地必望风内附若其不至移兵攻之席卷可平矣惟河东必死之冦不可以恩信诱必当以强兵制之然彼自髙平之败力竭气阻必未能为边患宜且以为后图俟天下既平然后俟间一举可擒也今士卒精练甲兵有备羣下畏法诸将効力期年之后可以出师宜自夏秋蓄积实边矣世宗欣然纳之时羣臣多守常偷安所对少有可取者惟朴神峻气劲有谋能断凡所规画皆称上意世宗由是重其器识未几迁左諌议大夫知开封府事
　　世宗以罢兵之议谋于李谷
　　四年议者以唐援兵尚强多请罢兵世宗疑之李谷寝疾在第世宗使范质王溥就与之谋谷上疏以为寿春危困破在旦夕若銮驾亲征则将士争奋援兵震恐城中知亡必可下矣世宗恱
　　直臣门
　　汉武帝不冠不见汲黯
　　元朔五年卫青尊宠于羣臣无二公卿以下皆卑奉之独汲黯与亢礼人或说黯曰自天子欲羣臣下大将军大将军尊重君不可以不拜黯曰夫以大将军有揖客反不重邪大将军闻愈贤黯数请问国家朝廷所疑遇黯加于平日大将军青虽贵有时侍中武帝踞厠而视之丞相公孙燕见武帝或时不冠至如汲黯见武帝不冠不见也武帝尝坐武帐中黯前奏事武帝不冠望见黯避帐中使人可其奏其见敬礼如此
　　成帝不治槛以旌朱云之直
　　元延元年故槐里令朱云上书求见公卿在前云曰今朝廷大臣上不能匡主下无以益民皆尸位素餐孔子所谓鄙夫不可与事君茍患失之亡所不至者也臣愿赐尚方斩马劔断佞臣一人头以厉其余成帝问谁也对曰安昌侯张禹成帝大怒曰小臣居下讪上廷辱师傅罪死不赦御史将云下云攀殿槛槛折云呼曰臣得下从龙逄比干游于地下足矣未知圣朝何如耳御史遂将云去于是左将军辛庆忌免冠解印绶叩头殿下曰此臣素着狂直于世使其言是不可诛其言非固当容之臣敢以死争成帝意解然后得已及后当治槛成帝曰勿易因而辑之以旌直臣
　　任延不肯善事上官
　　建武十二年光武以睢阳令任延爲武威太守光武亲见戒之曰善事上官无失名誉延对曰臣闻忠臣不和和臣不忠履正奉公臣子之节上下雷同非陛下之福善事上官臣不敢奉诏光武叹息曰卿言是也
　　韩歆死于直諌
