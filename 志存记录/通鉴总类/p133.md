<!-- { "loadSidebar": true } -->
　　宋王刘欲受禅而难于发言乃集朝臣宴饮从容言曰桓簒位鼎命已移我首倡大义兴复帝室南征北伐平定四海功成业着遂荷九锡今年将衰暮崇极如此物忌盛满非可乆安今欲奉还爵位归老京师羣臣惟盛称功徳莫谕其意日晩坐散中书令傅亮还外乃悟而宫门已闭亮叩扉请见宋王即开门见之亮入但曰臣暂宜还都宋王解其意无复他言亮出已夜见长星竟天拊髀叹曰我常不信天文今始验矣亮至建康徴宋王入辅宋王留子义康镇寿阳宋王至建康傅亮讽晋恭帝禅位于宋具诏草呈帝使书之恭帝欣然操笔谓左右曰桓之时晋氏已无天下重为刘公所延将二十载今日之事本所甘心遂书赤纸为诏逊于琅邪第宋王为坛于南郊即皇帝位礼毕自石头备法驾入建康宫徐广又悲感流涕侍中谢晦谓之曰徐公得无小过广曰君为宋朝佐命身是晋室遗老悲欢之事固不可同恭帝临太极殿大赦改元其犯乡论清议一皆荡涤与之更始
　　宋顺帝禅位于齐王
　　建元元年进齐公萧道成爵为王増封十郡宋顺帝下诏禅位于齐顺帝当临轩不肯出逃于佛盖之下王敬则勒兵殿庭以板舆入迎顺帝顺帝收泪谓敬则曰欲见杀乎敬则曰出居别宫耳官先取司马家亦如此顺帝泣而弹指曰愿后身世世勿复生天王家宫中皆哭帝拍敬则手曰必无过虑当饷辅国十万钱是日百僚陪位侍中谢朏在直当解玺绶阳为不知引枕卧乃以王俭为侍中解玺绶礼毕顺帝乘轮车出就东邸问今日何不奏鼓吹左右莫有应者右光禄大夫王琨至是攀车尾恸哭曰人以寿为欢老臣以寿为戚既不能先驱蝼蚁乃复频见此事呜咽不自胜褚渊等奉玺绶帅百官诣齐宫劝进王即皇帝位于南郊大赦改元奉宋顺帝为汝隂王优崇之礼皆仿宋初筑宫丹阳置兵守衞之以褚渊为司徒賔客贺者满座褚炤叹曰彦囘少立名行何意披猖至此门户不幸乃复有今日之拜使彦囘作中书郎而死不当为一名士邪名徳不昌乃复有期頥之寿渊固辞不拜奉朝请
　　王晏以专权取败
　　建武四年初尚书令王晏为世祖所宠任及明帝谋废郁林王晏即欣然推奉郁林王已废明帝与晏晏于东府语及时事晏抵掌曰公常言晏怯今定何如明帝即位晏自谓佐命新朝常非薄世祖故事既居朝端事多専决内外要职并用所亲毎与明帝争用人明帝虽以事际须晏而心恶之始安王遥光劝明帝诛晏明帝曰晏于我有功且未有罪遥光曰晏尚不能为武帝安能为陛下乎明帝黙然明帝遣心腹左右陈世范等出涂巷采听异言晏轻浅无防意望开府数呼相工自视云当大贵与賔客语好屏人清闲明帝闻之疑晏欲反遂有诛晏之意奉朝请鲜于文粲宻探上防告晏有异志明帝召晏于华林省诛之郁林王之将废也晏从弟御史中丞思远谓晏曰兄荷世祖厚恩今一旦赞人如此事彼或可以权计相须未知兄将来何以自立若及此引决犹可保全门户不失后名晏曰方噉粥未暇此事思远知明帝外待晏厚而内已疑异乘间谓晏曰时事稍异兄亦觉不凡人多拙于自谋而巧于谋人晏不应思远退晏方叹曰世乃有劝人死者旬日而晏败明帝闻思远言故不之罪仍迁侍中
　　萧衍内有受禅之志
　　梁天监元年大司马萧衍内有受禅之志沈约微叩其端大司马不应它日又进曰今与古异不可以淳风期物士大夫攀龙附凤者皆望有尺寸之功今童儿牧竖皆知齐祚已终明公当承其运天文防记又复炳然天心不可违人情不可失茍厯数所在虽欲谦光亦不可得已大司马曰吾方思之约曰公初建牙樊沔此时应思今王业已成何所复思若不早定大业脱有一人立异即损威徳且人非金玉时事难保岂可以建安之封遗之子孙若天子还都公卿在位则君臣分定无复异心君明于上臣忠于下岂复有人方更同公作贼大司马然之约出大司马召范云告之云对略同约防大司马命草具其事约乃出怀中诏书并诸选置大司马曰我起兵于今三年矣功臣诸将实有其劳然成帝业者卿二人也于是诏进大司马位相国总百揆扬州牧封十郡为梁公备九锡之礼置梁百司去録尚书之号
　　北魏尔朱荣遥制朝政
　　中大通二年魏尔朱荣虽居外藩遥制朝政树置亲党布列敬宗左右伺察动静大小必知敬宗虽受制于荣然性勤政事朝夕不倦数亲览辞讼理寃狱荣闻之不恱敬宗又与吏部尚书李神儁议清治选部荣尝闗补曲阳县令神儁以阶悬不奏别更拟人荣大怒即遣所褚者往夺其任神儁惧而辞位荣使尚书左仆射尔朱世隆摄选荣啓北人为河南诸州敬宗未之许太宰天穆入见面论敬宗犹不许天穆曰天柱既有大功为国宰相若请普代天下官恐陛下亦不得违之如何啓数人为州遽不用也敬宗正色曰天柱若不为人臣朕亦须代如其犹存臣节无代天下百官之理荣闻之大恚恨曰天子由谁得立今乃不用我语尔朱皇后性姤忌屡致忿恚帝遣尔朱世隆语以大理后曰天子由我家置立今便如此敬宗既外逼于荣内廹皇后恒怏怏不以万乘为乐荣见四方无事奏称参军许周劝臣取九锡臣恶其言已斥遣令去荣时望得殊礼故以意讽朝廷敬宗实不欲与之因称叹其忠
　　东西魏下诏移檄
　　大同元年西魏下诏数髙欢三十罪且曰朕将亲总六军与丞相扫除凶丑欢亦移檄于东魏谓宇文黒斛思椿为逆徒且言今分命诸将领兵百万刻期西讨
　　东魏侯景专制河南
　　中大同元年东魏河南大将军侯景右足偏短弓马非其长而多谋筭诸将髙敖曹彭乐等皆勇冠一时景常轻之曰此属皆如豕突势何所至景常言于丞相髙欢愿得兵三万横行天下要须济江缚取萧衍老公以为太平寺主欢使将兵十万专制河南杖任若已之半体景素轻髙澄尝谓司马子如曰髙王在吾不敢有异王没吾不能与鲜卑小儿共事子如掩其口及欢疾笃澄诈为欢书以召景先是景与欢约曰今握兵在远人易为诈所赐书背请加微防欢从之景得书无点辞不至又闻欢疾笃用其行台郎王伟计遂拥兵自固欢谓澄曰我虽病汝面更有余忧何也澄未及对欢曰岂非忧侯景叛邪对曰然欢曰景专制河南十四年矣常有飞扬防扈之志顾我能畜养非汝所能驾御也今四方未定勿遽发丧
　　髙澄使崔季舒殴帝
　　太清元年东魏静帝美容仪旅力过人能挟石师子逾宫墙射无不中好文学从容沈雅时人以为有孝文风烈大将军髙澄深忌之使中书黄门郎崔季舒察静帝动静小大皆令季舒知之澄与季舒书曰痴人比复何似痴势小差未宜用心检校澄尝侍饮酒举大觞属静帝曰臣澄劝陛下酒静帝不胜忿曰自古无不亾之国朕亦何用此生为澄怒曰朕朕狗脚朕使崔季舒殴静帝三拳奋衣而出明日澄使季舒入劳静帝静帝亦谢焉静帝不堪忧辱咏谢灵运诗曰韩亡子房奋秦帝鲁连耻本自江海人忠义动君子侍讲荀济知帝意乃与元瑾等谋诛澄澄勒兵入宫见静帝不拜而坐曰陛下何意反臣父子功存社稷何负陛下邪此必左右妃嫔辈所为欲杀胡夫人及李嫔静帝正色曰自古唯闻臣反君不闻君反臣王自欲反何乃责我我杀王则社稷安不杀则灭亡无日我身且不暇惜况于妃嫔必欲弑逆缓速在王澄乃下牀叩头大啼谢罪于是酣饮夜乆乃出居三日幽静帝于含章台
　　武帝为侯景所制
　　三年武帝虽外为侯景所制而内甚不平景欲以宋子仙为司空武帝曰调和隂阳安用此物景又请以其党二人为便殿主帅武帝不许景不能强心甚惮之使其军士入直省中或驱驴马带弓刀出入宫庭武帝怪而问之直閤将军周石珍对曰侯丞相甲士武帝大怒叱石珍曰是侯景何谓丞相左右皆惧是后武帝所求多不遂志饮膳亦为所裁节忧愤成疾卧净居殿口苦索宻不得再曰荷荷遂殂景秘不发丧迁殡于昭阳殿迎太子于永福省使如常入朝王伟陈庆皆侍太子太子呜咽流涕不敢泄声殿外文武皆莫之知
　　东魏静帝禅位于齐
　　大寳元年东魏进齐王髙洋位相国揔百揆备九锡侍中张亮等求入啓事东魏孝静帝在昭阳殿见之亮曰五行逓运有始有终齐王圣徳钦明万方归仰愿陛下远法尧舜静帝敛容曰此事推挹已乆谨当逊避乃下御座步就东廊咏范蔚宗后汉书賛曰献生不辰身播国屯终我四百永作虞賔所司请发静帝曰古人念遗簮弊履朕欲与六宫别可乎髙隆之曰今日天下犹陛下之天下况在六宫静帝步入与妃嫔已下别举宫皆哭赵国李嫔诵陈思王诗云王其爱玉体俱享黄髪期静帝出云龙门遣太尉彭城王韶等奉玺绶禅位于齐齐王即皇帝位于南郊
　　侯景自号宇宙大将军
　　侯景自加宇宙大将军都督六合诸军事以诏文呈简文帝简文帝惊曰将军乃有宇宙之号乎
　　侯景防衞简文帝
　　简文帝自即位以来侯景防衞甚严外人莫得进见唯武林侯谘及仆射王克舍人殷不害并以文弱得出入卧内简文帝与之讲论而已及南康王会理死克不害惧祸稍自疎谘独不离帝朝请无絶景恶之使其仇人刁戍刺杀谘于广莫门外简文帝之即位也景与简文帝登重云殿礼佛为誓云自今君臣两无猜贰臣固不负陛下陛下亦不得负臣及会理谋泄景疑简文帝知之故杀谘简文帝自知不乆指所居殿谓殷不害曰厐防当死此下
　　唐杨国忠告李林甫谋反
　　天宝十二载杨国忠使人说安禄山诬李林甫与阿布思谋反禄山使阿布思部落降者诣阙诬告林甫与阿布思约为父子明皇信之下吏按问林甫壻諌议大夫杨齐宣惧为所累附国忠意证成之时林甫尚未葬制削林甫官爵子孙有官者除名流岭南及黔中给随身衣及粮食自余赀产并没官近亲及党与坐贬者五十余人剖林甫棺抉取含珠禠金紫更以小棺如庶人礼葬之
　　李岘陈李辅国专权之状
　　乾元二年李岘为相于上前叩头论制敕皆应由中书出具陈辅国专权乱政之状肃宗感悟赏其正直辅国所行事多所变更罢其察事辅国由是让行军司马请归本官肃宗不许
　　顔真卿论元载专权
　　大厯元年元载专权恐奏事者攻讦其私乃请百官凡论事皆先白长官长官白宰相然后奏闻仍以上防谕百官曰比日诸司奏事烦多所言多谗毁故委长官宰相先定其可否刑部尚书顔真卿上疏以为郎官御史陛下之耳目今使论事者先白宰相是自掩其耳目也陛下患羣臣之为谗何不察其言之虚实若所言果虚宜诛之果实宜赏之不务为此而使天下谓陛下厌听览之烦托此为辞以塞諌争之路臣窃为陛下惜之太宗着司门式云其无门籍人有急奏者皆令门司与仗家引奏无得闗碍所以防壅蔽也天寳以后李林甫为相深疾言者道路以目上意不下逮下情不上达防蔽喑呜卒成幸蜀之祸陵夷至于今日其所从来者渐矣夫人主大开不讳之路羣臣犹莫敢尽言况今宰相大臣裁而抑之则陛下所见闻者不过三数人耳天下之士钳口结舌陛下见无复言者以为天下无事可论是林甫复起于今日也昔林甫虽擅权羣臣有不谘宰相辄奏事者则托以它事隂中伤之犹不敢明令百司奏事皆先白宰相也陛下傥不早寤渐成孤立后虽悔之亦无及矣载闻而恨之奏真卿诽谤贬峡州别驾
　　文宗不从李宗闵奏罢郑覃
