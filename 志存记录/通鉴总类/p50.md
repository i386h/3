<!-- { "loadSidebar": true } -->
　　皇后妹夫尚衣奉御长孙昕以细故与御史大夫李杰不协四年春正月昕与其妹夫杨仙玉于里巷伺杰而殴之杰上表自诉曰髪肤见毁虽则痛心冠冕被陵诚为辱国明皇大怒命于朝堂杖杀以谢百僚仍以敕书慰杰曰昕等朕之密戚不能训导使陵犯衣冠虽寘以极刑未足谢罪卿宜以刚肠疾恶勿以凶人介意
　　宇文融使御史弹劾事泄坐贬
　　十七年宇文融性精敏应对辩给以治财赋得幸于明皇始广置诸使竞为聚敛由是百官浸失其职而上心益侈百姓皆怨苦之为人疎躁多言好自矜伐在相位谓人曰使吾居此数月则海内无事矣信安王祎以军功有宠于明皇融疾之祎入朝融使御史李寅弹之泄于所亲祎闻之先以白上明日寅奏果入明皇怒融坐贬汝州刺史凡为相百日而罢是后言财利以取贵仕者皆祖于融
　　周子谅弹牛仙客非才受杖于朝堂
　　二十五年监察御史周子谅弹牛仙客非才引防书为证明皇怒甚命左右防于殿庭絶而复苏仍杖之朝堂流瀼州至蓝田而死李林甫言子谅张九龄所荐也贬九龄荆州长史
　　李勉弹管崇嗣背阙而坐
　　至徳元载时塞上精兵皆选入讨贼惟余老弱守边文武官不满三十人披草莱立朝廷制度草创武人骄慢大将管崇嗣在朝堂背阙而坐言笑自若监察御史李勉奏弹之系于有司肃宗特原之叹曰吾有李勉朝廷始尊
　　思得不阿附元载者遂用李栖筠为大夫
　　大厯六年代宗益厌元载所为思得士大夫之不阿附者为腹心渐収载权内出制书以浙西观察使李栖筠为御史大夫宰相不知载由是稍绌
　　赵计奏苖不损与县令同不实皆坐贬
　　十二年京兆尹黎干奏秋霖损稼韩滉奏干不实代宗命御史按视还奏所损凡二万余顷渭南令刘澡阿附度支称县境苖独不损御史赵计奏与澡同代宗曰霖雨溥博岂得渭南独无更命御史朱敖视之损三千余顷代宗叹息久之曰县令字人之官不损犹应言损乃不仁如是乎贬澡南浦尉计澧州司户而不问滉
　　崔防入北军廵囚受杖流
　　贞元十九年建中初敕京城诸使及府县系囚每季终委御史廵按有寃滥者以闻近嵗北军移牒而已监察御史崔防遇下严察下吏欲陷之引以入右神防军军使以下骇惧具奏其状徳宗怒杖防四十流崖州
　　武元衡窦羣不附王叔文之党
　　永贞元年以御史中丞武元衡为左庶子徳宗之末叔文之党多为御史元衡薄其为人待之莽卤元衡为山陵仪仗使刘禹锡求为判官不许叔文以元衡在风宪欲使附己使其党诱以权利元衡不从由是左迁侍御史窦羣奏屯田贠外郎刘禹锡挟邪乱政不宜在朝又尝谒叔文揖之曰事固有不可知者叔文曰何谓也羣曰去嵗李实怙恩挟贵气盖一时公当此时逡廵路旁乃江南一吏耳今公一旦复据其地安知路旁无如公者乎其党欲逐之韦执谊以羣素有彊直名止之
　　卢坦奏弹桞晟阎济美违赦进奉
　　元和三年御史中丞卢坦奏弹前山南西道节度使桞晟前浙东观察使阎济美违赦进奉宪宗召坦褒慰之曰朕已释其罪不可失信坦曰赦令宣布海内陛下之大信也晟等不畏陛下法奈何存小信弃大信乎宪宗乃命归所进于有司
　　卢坦揖退裴均归位
　　以荆南节度使裴均为右仆射均素附宦官得贵显为仆射自矜大尝入朝逾位而立中丞卢坦揖而退之均不从坦曰昔姚南仲为仆射位在此均曰南仲何人坦曰是守正不交权幸者
　　李夷简弹杨凭贪汚以徐晦不负杨凭荐为御史
　　四年御史中丞李夷简弹京兆尹杨凭前为江西观察使贪汚僭侈贬凭临贺尉宪宗命尽籍凭资产李绛谏曰旧制非反逆不籍其家宪宗乃止凭之亲友无敢送者栎阳尉徐晦独至蓝田与别太常卿权徳舆素与晦善谓之曰君送杨临贺诚为厚矣无乃为累乎对曰晦自布衣蒙杨公知奨今日逺谪岂得不与之别借如明公他日为谗人所逐晦敢自同路人乎徳舆嗟叹称之于朝后数日李夷简奏为监察御史晦谢曰晦平生未尝得望公顔色公何从而取之夷简曰君不负杨临贺肯负国乎
　　温造弹李祐违敕进马而李祐胆落
　　长庆四年夏绥节度使李祐入为左金吾大将军进马百五十匹敬宗却之侍御史温造于閤内奏弹祐违敕进奉请论如法诏释之祐谓人曰吾夜半入蔡州城取吴元济未尝心动今日胆落于温御史矣
　　南唐江文蔚弹冯廷巳等坐贬
　　后晋天福十二年唐主以矫诏败军皆陈觉冯延鲁之罪诏赦诸将议斩二人以谢中外御史中丞江文蔚对仗弹冯延巳魏岑曰陛下践阼以来所信任者延巳延鲁岑觉四人而已皆隂狡弄权壅蔽聪明排斥忠良引用羣小谏争者逐窃议者刑上下相蒙道路以目今觉延鲁虽伏辜而延巳岑犹在本根未殄枝榦复生同罪异诛人心疑惑唐主以文蔚所言为太过怒贬江州司士叅军觉于蕲州延鲁于舒州
　　史官门
　　汉蔡邕愿继成汉史
　　初平三年董卓之死也左中郎将髙阳侯蔡邕在王允坐闻之惊叹允勃然叱之曰董卓国之大贼几亡汉室君为王臣所宜同疾而懐其私遇反相伤痛岂不共为逆哉即収付廷尉邕谢曰身虽不忠古今大义耳所厌闻口所常玩岂当背国而向卓也愿黥首刖足继成汉史士大夫多矜救之不能得太尉马日防谓允曰伯喈旷世逸才多识汉事当续成后史为一代大典而所坐至防诛之无乃失人望乎允曰昔武帝不杀司马迁使作谤书流于后世方今国祚中衰戎马在郊不可令佞臣执笔在幼主左右既无益圣徳复使吾党蒙其讪议日防退而告人曰王公其无后乎善人国之纪也制作国之典也灭纪废典其能久乎邕遂死狱中
　　晋孙盛作晋春秋
　　太和四年大司马温发徐兖州民筑广陵城徙镇之时征役既频加之疫疠死者什四五百姓嗟怨秘书监太原孙盛作晋春秋直书时事大司马温见之怒谓盛子曰枋头诚为失利何至乃如尊君所言若此史遂行自是关君门户事其子遽拜谢请改之时盛年老家居性方严有轨度子孙虽班白待之愈峻至是诸子乃共号泣稽颡请为百口切计盛大怒不许诸子遂私改之盛先已写别本传之外国及孝武帝购求异书得之于辽东人与见本不同遂两存之
　　桓自作起居注
　　元兴三年桓至寻阳郭昶之给其器用兵力逼帝西上刘毅帅何无忌刘道规等诸军追之留龙骧将军何澹之前将军郭铨与郭昶之守湓口于道自作起居注叙讨刘事自谓经略举无遗防诸军违节度以致犇败专覃思著述不暇与羣下议时事起居注既成宣示逺近
　　北魏崔浩刋国史于石坐诛
　　宋元嘉二十七年魏主以崔浩监秘书事使与髙允等共譔国记曰务从实録著作令史闵湛郗标性巧佞为浩所宠信劝浩刋所撰国史于石以彰直笔浩竟用湛标议刋石立于郊坛东方书魏之先世事皆详实列于衢路往来见者咸以为言北人无不忿恚相与譛浩于魏主以为暴扬国恶魏主大怒使有司案浩及秘书郎吏等罪状魏主召髙允问曰国书皆浩所为乎对曰太祖记前著作郎邓渊所为先帝记及今记臣与浩共为之然浩所领事多总裁而已至于著述臣多于浩魏主顾谓太子曰直哉此人情所难而允能为之临死不易辞信也为臣不欺君贞也遂赦之诏诛浩及僚属宗钦承根等下至僮吏凡百二十八人皆夷五族絷浩置槛内送城南卫士数十人溲其上呼声嗷嗷闻于行路魏主既诛崔浩而悔之会比部尚书宣城公李孝伯病笃或传已卒魏主悼之曰李宣城可惜既而曰朕失言崔司徒可惜李宣城可哀
　　齐沈约撰宋书多载世祖太宗鄙事
　　永明十年武帝使太子家令沈约譔宋书疑立袁粲传审之于武帝武帝曰袁粲自是宋室忠臣约又多载宋世祖太宗诸鄙渎事武帝曰孝武事迹不容顿尔我昔经事明帝卿可思讳恶之义于是多所删除
　　北齐魏収撰魏书时人谓之秽史
　　梁承圣三年齐中书令魏収撰魏书颇用爱憎为褒贬每谓人曰何物小子敢与魏収作色举之则使升天按之则使入地既成卢潜奏収诬罔一代罪当诛卢斐顿丘李庶皆言魏史不直収啓齐主云臣既结怨彊宗将为刺客所杀齐主怒于是斐庶及王松年皆坐谤史鞭二百配甲坊斐庶死于狱中潜亦坐系狱然时人终不服谓之秽史
　　唐太宗欲观褚遂良起居注
　　贞观十六年太宗谓谏议大夫褚遂良曰卿犹知起居注所书可得观乎对曰史官书人君言动备记善恶庶几人君不敢为非未闻自取而观之也太宗曰朕有不善卿亦记之邪对曰臣职当载笔不敢不记黄门侍郎刘洎曰借使遂良不记天下亦皆记之太宗曰诚然
　　复令房龄等撰次实録以闻
　　十七年初太宗谓监修国史房龄曰前世史官所记皆不令人主见之何也对曰史官不虚美不隐恶若人主见之必怒故不敢献也太宗曰朕之为心异于前世帝王欲自观国史知前日之恶为后来之戒公可撰次以闻谏议大夫朱子奢上言陛下圣徳在躬举无过事史官所述义归尽善陛下独览起居于事无失若以此法传示子孙窃恐曾之后或非上智饰非护短史官必不免刑诛如此则莫不希风顺防全身逺害悠悠千载何所信乎所以前代不观盖为此也太宗不从龄乃与给事中许敬宗等删为髙祖今上实録书成上之上见书六月四日事语多防隐谓龄曰昔周公诛管蔡以安周季友鸩叔牙以存鲁朕之所为亦是耳史官何讳焉即命削去浮词直书其事
　　诏刘仁轨改修许敬宗所譔国史
　　咸亨四年诏刘仁轨等改修国史以许敬宗等所记多不实故也
　　吴兢不从张説之请
　　开元九年安州别驾刘子卒子即知几也避明皇嫌名以字行著作郎吴兢撰则天实録言宋璟激张说使证魏元忠事说修史见之知兢所为谬曰刘五殊不相借兢起对曰此乃兢所为史草具在不可使明公枉怨死者同僚皆失色其后説隂祈兢改数字兢终不许曰若狥公请则此史不为直笔何以取信于后
　　魏謩谏文宗观起居注
　　开成四年文宗就起居舎人魏謩取记注观之謩不可曰记注兼书善恶所以儆戒人君陛下但力为善不必观史文宗曰朕向尝观之对曰此向日史官之罪也若陛下自观史则史官必有所讳避何以取信于后文宗乃止
　　京兆门
　　西汉张敞五日京兆
　　甘露元年杨恽之诛也公卿奏京兆尹张敞恽之党友不宜处位宣帝惜敞材独寝其奏不下敞使掾絮舜有所案验舜私归其家曰五日京兆耳安能复案事敞闻舜语即部吏収舜系狱昼夜騐治竟致其死事舜当出死敞使主簿持教告舜曰五日京兆竟何如冬月已尽延命乎乃弃舜市
　　前有赵张后有三王
　　成帝阳朔四年少府王骏为京兆尹骏吉之子也先是京兆有赵广汉张敞王尊王章至骏皆有能名故京师称曰前有赵张后有三王
　　唐许孟容肃清辇下
　　元和四年左神防军吏李昱贷长安富人钱八千缗满三嵗不偿京兆尹许孟容収捕械系立期使偿曰期满不足当死一军大惊中尉诉于宪宗宪宗遣中使宣防送本军孟容不之遣中使再至孟容曰臣不奉诏当死然臣为陛下尹京畿非抑制豪彊何以肃清辇下钱未毕偿昱不可得上嘉其刚直而许之京城震栗
　　栁公绰杖杀神防军将
