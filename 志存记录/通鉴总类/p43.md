<!-- { "loadSidebar": true } -->
　　天福三年鳯翔节度使李从曮厚文士而薄武人爱农民而严士卒由是将士怨之防发兵戍西边既出郊作乱突门入城剽掠于市从曮发帐下兵击之乱兵败东走欲自诉于朝廷至华州镇国节度使太原张彦泽邀击尽诛之
　　后汉史宏肇恶文士
　　干祐元年史肇尤恶文士常曰此属轻人难耐每谓吾辈为卒后以肇子史徳珫领忠州刺史徳珫颇读书常不乐父之所为有举人呼噪于贡院门苏逢吉命执送侍衞司欲其痛棰而黥之徳珫言于父曰书生无礼自有台府治之非军务也此乃公卿欲彰大人之过耳肇大然之即破械遣之
　　史肇谓安国家乌用毛锥
　　三年朝廷议以郭威镇邺都使督诸将以备契丹史肇欲威仍领枢宻使苏逢吉以为故事无之肇曰领枢宻使则可以便宜从事诸军畏服号令行矣隠帝卒从肇议制以威为邺都留守枢宻使如故仍诏河北兵甲钱谷但见郭威文书立皆禀应明日朝贵防饮于窦贞固之第肇举大觞属威厉声曰昨日廷议一何同异今日为弟饮之逢吉与杨邠亦举觞曰是国家之事何足介意肇又厉声曰安定国家在长枪大劒安用毛锥王章曰无毛锥则财赋何从可出自是将相始有隙











　　通鉴总卷六
<史部,史钞类,通鉴总类>
　　钦定四库全书
　　通鉴总卷七上　　　　　宋　沈枢　撰宰相门
　　李克答魏文侯置相之问
　　周威烈王二十三年文侯谓李克曰先生尝有言曰家贫思良妻国乱思良相今所置非成则璜二子何如对曰卑不谋戚臣在阙门之外不敢当命文侯曰先生临事勿让克曰君弗察故也居视其所亲富视其所与达视其所举穷视其所不为贫视其所不取五者足以定之矣何待克哉文侯曰先生就舍吾之相定矣李克出见翟璜翟璜曰今者闻君召先生而卜相果谁为之克曰魏成翟璜忿然作色曰西河守吴起臣所进也君内以邺为忧臣进西门豹君欲伐中山臣进乐羊中山已防无使守之臣进先生君之子无傅臣进屈侯鲋以耳目之所睹记臣何负于魏成李克曰魏成食禄千钟什九在外什一在内是以东得卜子夏田子方叚干木此三人者君皆师之子所进五人者君皆臣之子恶得与魏成比也翟璜逡廵再拜曰璜鄙人也失对愿卒为弟子
　　吴起与田文争论功
　　安王十五年魏置相相田文吴起不悦谓田文曰请与子论功可乎田文曰可起曰将三军使士卒乐死敌国不敢谋子孰与起文曰不如子起曰治百官亲万民实府库子孰与起文曰不如子起曰守西河而秦兵不敢东乡韩赵賔从子孰与起文曰不如子起曰此三者子皆出吾下而位加吾上何也文曰主少国疑大臣未附百姓不信方是之时属之子乎属之我乎起黙然良久曰属之子矣
　　秦赵髙指鹿为马
　　三年初中丞相赵髙欲专秦权恐羣臣不聴乃先设验持鹿献于二世曰马也二世笑曰丞相误邪谓鹿为马问左右左右或黙或言马以阿顺赵髙或言鹿者髙因隂中诸言鹿者以法后羣臣皆畏髙莫敢言其过
　　汉陈平宰社
　　二年初阳武人陈平家贫好读书里中社平为宰分肉食甚均父老曰善陈孺子之为宰平曰嗟乎使平得宰天下亦如是肉矣
　　曹参代萧何为相
　　二年鄼文终侯萧何病惠帝亲自临视因问曰君即百嵗后谁可代君者对曰知臣莫如主惠帝曰曹参何如何顿首曰帝得之矣臣死不恨何薨以曹参为相国参代何为相举事无所变更一遵何约束择郡国吏木讷于文辞重厚长者即召除为丞相史吏之言文刻深欲务声名者辄斥去之日夜饮醇酒参子窋为中大夫惠帝怪相国不治事以为岂少朕与使窋归以其私问参参怒笞窋二百曰趣入侍天下事非若所当言也至朝时惠帝让参曰乃者我使谏君也参免冠谢曰陛下自察圣武孰与髙帝惠帝曰朕乃安敢望先帝又曰陛下观臣能孰与萧何贤惠帝曰君似不及也参曰陛下言之是也髙帝与萧何定天下法令既明今陛下垂拱参等守职遵而勿失不亦可乎惠帝曰善参为相国出入三年百姓歌之曰萧何为法较若画一曹参代之守而勿失载其清净民以宁壹
　　陈平以右丞相让周勃
　　元年陈平谢病文帝问之平曰髙祖时勃功不如臣及诛诸吕臣功亦不如勃愿以右丞相让勃文帝徙平为左丞相太尉勃为右丞相大将军灌婴为太尉
　　陈平答文帝决狱钱谷之问
　　文帝益明习国家事朝而问右丞相勃曰天下一嵗决狱几何勃谢不知又问一嵗钱谷入几何勃又谢不知惶愧汗出沾背文帝问左丞相平平曰有主者文帝曰主者谓谁平曰陛下即问决狱责廷尉问钱谷责治粟内史文帝曰茍各有主者而君所主者何事也平谢曰陛下不知其驽下使待罪宰相宰相者上佐天子理隂阳顺四时下遂万物之宜外镇抚四夷诸侯内亲附百姓使卿大夫各得任其职焉文帝乃称善右丞相大慙出而让陈平曰君独不素教我对陈平笑曰君居其位不知其任邪且陛下即问长安中盗贼数君欲彊对邪于是绛侯自知其能不如平逺矣居顷之人或説勃曰君既诛诸吕立代王威震天下而君受厚赏处尊位久之即祸及身矣勃亦自危乃谢病请归相印文帝许之右丞相勃免左丞相平专为丞相
　　武帝问田蚡除吏已尽未
　　建元六年武安侯田蚡为丞相蚡骄侈荐人或起家至二千石权移主上武帝乃曰君除吏已尽未吾亦欲除吏尝请考工地益宅武帝怒曰君何不遂取武库是后乃稍退
　　公孙贺不肯受丞相印绶
　　太初二年以太仆公孙贺为丞相封葛绎侯时朝廷多事督责大臣自公孙后丞相比坐事死石庆虽以谨得终然数被谴贺引拜为丞相不受印绶顿首涕泣不肯起武帝乃起去贺不得已拜出曰我从是殆矣
　　丙魏同心辅政
　　元康二年魏相好观汉故事及便宜章奏数条汉兴已来国家便宜行事及贤臣贾谊鼂错董仲舒等所言奏请施行之相敕掾史按事郡国及休告从家还至府辄白四方异闻或有逆贼风雨灾变郡不上相辄奏言之与御史大夫丙吉同心辅政宣帝皆重之丙吉为人深厚不伐善自曽孙遭遇吉絶口不道前恩故朝廷莫能明其功也防掖庭宫婢则令民夫上书自陈甞有阿保之功吉识谓则曰汝尝坐养皇曾孙不谨督笞汝汝安得有功独渭城胡组淮阳郭徴卿有恩耳分别奏组等共养劳苦状宣帝亲见问然后知吉有旧恩而终不言宣帝大贤之
　　用萧望之为左冯翊
　　宣帝以萧望之经明持重论议有余材任宰相欲详试其政事复以为左冯翊望之从少府出为左迁恐有不合意即移病宣帝闻之使侍中成都侯金安上谕意曰所用皆更治民以考功君前为平原太守日浅故复试之于三辅非有所闻也望之即起视事
　　黄霸为相功名损于治郡
　　五鳯三年黄霸为丞相霸材长于治民及为丞相功名损于治郡时京兆尹张敞舍鹖雀飞集丞相府霸以为神雀议欲以闻又乐陵侯史髙以外属旧恩侍中贵重霸荐髙可太尉天子使尚书召问霸太尉官罢久矣夫宣明教化通逹幽隐使狱无寃刑邑无盗贼君之职也将相之官朕之任焉侍中乐陵侯髙帷幄近臣朕之所自亲君何越职而举之尚书令受丞相对霸免冠谢罪数日乃决自是后不敢复有所请然自汉兴言治民吏以霸为首
　　王尊劾奏丞相衡
　　建始元年石显迁长信中太仆秩中二千石显既失倚离权于是丞相御史条奏显旧恶与妻子徙归故郡忧懑不食道死诸所交结以显为官者皆废王尊劾奏丞相衡御史大夫谭知显等颛权擅埶大作威福为海内患害不以时白奏行罚而阿谀曲从附下罔上懐邪迷国无大臣辅政之义于是衡慙惧免冠谢罪上丞相侯印绶成帝以新即位重伤大臣乃左迁尊为髙陵令然羣下多是尊者衡嘿嘿不自安每有亢旱连乞骸骨让位成帝辄以诏书慰抚不许
　　成帝以荧惑守心杀丞相方进
　　绥和二年荧惑守心郎贲丽善为星言大臣宜当之成帝乃召见方进还归未及引决上遂赐册责让以政事不治灾害竝臻百姓穷困曰欲退君位尚未忍使尚书令赐君上尊酒十石养牛一君审处焉方进即日自杀上秘之遣九卿册赠印绶赐乘舆秘器少府供张柱槛皆衣素天子亲临吊者数至礼赐异于他相故事臣光曰晏婴有言天命不慆不贰其命祸福之至安可移乎昔楚昭王宋景公不忍移灾于卿佐曰移腹心之疾寘诸股肱何益也借其灾可移仁君犹不肯为况不可乎使方进罪不至死而诛之以当大变是诬天也方进有罪当刑隠其诛而厚其葬是诬人也孝成欲诬天人而卒无所益可谓不知命矣
　　何武以事亲不笃防免
　　何武后母在蜀郡遣吏归迎防成帝崩吏恐道路有盗贼后母留止左右或讥武事亲不笃哀帝亦欲改易大臣防免武以列侯归国
　　平当以病笃不应召
　　建平三年哀帝使使者召丞相平当欲封之当病笃不应召室家或谓当不可彊起受侯印为子孙邪当曰吾居大位已负素餐责矣起受侯印还卧而死死有余罪今不起者所以为子孙也遂上书乞骸骨哀帝不许
　　安帝以灾异防免三公
　　永初元年太尉徐防以灾异冦贼防免三公以灾异免自防始司空尹勤以水雨漂流防免仲长统昌言曰光武皇帝愠数世之失权忿彊臣之窃命矫枉过直政不任下虽置三公事归台阁自此以来三公之职僃员而已然政有不治犹加谴责而权移外戚之家宠被近习之竖守境贪残牧民挠扰怨气竝作隂阳失和此皆戚宦之臣所致然也反以防让三公至扵死免乃足为呌呼苍天号咷泣血者矣又中世之选三公也务于清慤谨慎循常习故者是乃妇女之检柙乡曲之常人耳恶足以居斯位邪埶既如彼选又如此而欲望三公勲立于国家绩加于生民不亦逺乎今人主诚专委三公分任责成而在位病民举用失贤百姓不安争讼不息天地多变人物多妖然后可以分此罪矣
　　杜乔朝野倚望
　　建和元年太尉胡广罢光禄勲杜乔为太尉自李固之废内外丧气羣臣侧足而立唯乔正色无所回挠由是朝野皆倚望焉
　　谢弼乞徴王畅李膺
　　建宁二年郎中东郡谢弼上封事曰台宰重器国命所系今之四公唯司空刘宠断断守善余皆素餐致冦之人必有折足覆餗之凶可因灾异竝加罢黜徴故司空王畅长乐少府李膺竝居政事庶灾变可消国祚惟永左右恶其言出为广陵府丞
　　魏髙柔言公辅之臣国之栋梁
　　黄初四年以廷尉钟繇为太尉治书执法髙柔代为廷尉是时三公无事又希与朝政柔上疏曰公辅之臣皆国之栋梁民所具瞻而置之三事不使知政遂各偃息养髙鲜有进纳诚非朝廷崇用大臣之义大臣献可替否之谓也古者刑政有疑辄议于槐之下自今之后朝有疑议及刑狱大事宜数以咨访三公三公朝朔望之日又可特延入讲论得失博尽事情庶有补起天听光益大化文帝嘉纳焉
　　吴不用张昭为相而用顾雍
