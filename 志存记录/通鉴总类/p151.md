<!-- { "loadSidebar": true } -->
　　太元十三年魏王珪密有图燕之志遣九原公仪奉使至中山燕主垂诘之曰魏王何以不自来仪曰先王与燕并事晋室世为兄弟臣今奉使于理未失垂曰吾今威加四海岂得以昔日为比仪曰燕若不修德礼欲以兵威自彊此乃将帅之事非使臣所知也仪还言于珪曰燕主衰老太子闇弱范阳王自负材气非少主臣也燕主既没内难必作于时乃可图也今则未可珪善之
　　李顺须屈凉主拜诏
　　宋元嘉九年魏李顺奉使至凉凉主防逊遣杨定归谓顺曰年衰多疾不堪拜伏小差当相见顺曰王之老疾朝廷所知岂得自安不见诏使防逊延顺入至庭中防逊箕坐几无动起之状顺正色大言曰不谓此叟无礼乃至于此今不忧覆亡而敢陵侮天地魂魄逝矣何用见之握节将出凉王追止之曰闻朝廷有不拜之诏是以敢自安耳顺曰齐桓公九合诸侯一匡天下周天子赐胙命无下拜桓公犹不敢失臣礼下拜登受今王虽功高未如齐桓朝廷虽相崇重未有不拜之诏而遽自偃蹇此岂社稷之福邪防逊乃起拜受诏使还魏主问以凉事顺曰防逊控制河右经渉艰难粗识机变虽不能贻厥孙谋犹足以终其一世然礼者德之舆敬者身之基也防逊无礼不敬以臣观之不复年矣诸子又皆庸才也如闻敦煌太守牧犍器性粗立继防逊者必此人也然比之于父皆云不及此殆天之所以资圣明也
　　齐裴昭明以朝服吊魏
　　永明九年散骑常待裴昭明如魏吊欲以朝服行事魏主客曰吊有常礼何得以朱衣入凶庭昭明等固执不可魏遣著作郎成淹与之言昭明曰魏朝不听使者朝服出何典礼淹曰吉凶不相厌羔裘冠不以吊此童稚所知也昔季孙如晋求遭丧之礼以行今卿自江南逺来吊魏方问出何典礼行人得失何其逺哉昭明曰齐高皇帝之丧魏遣李彪来吊初不素服齐朝亦不以为疑何至今日独见要逼淹曰齐不能行亮隂之礼逾月即吉齐之君臣鸣玉盈庭貂珰曜目彪敢独以素服厠其闲乎皇帝仁孝执亲之丧居庐食粥岂得以此方彼乎昭明乃曰使人之来唯赍袴褶此既戎服不可以吊唯主人裁其吊服乃以衣幍给昭明等使服入见文武皆哭尽哀魏高祖嘉淹之敏迁侍郎
　　武帝宠待魏使
　　魏李彪等来聘为之置燕设乐彪辞乐曰主上孝思罔极去三月晦朝臣始除衰绖犹以素服从事是以使臣不敢承奏乐之赐朝廷从之彪凡六奉使武帝甚重之将还亲送至琅邪城命羣臣赋诗以宠之
　　北魏宋弁知萧氏不能顺守
　　十年魏遣散骑常侍宋弁等来聘及还魏高祖问弁江南何如弁曰萧氏父子无大功于天下既以逆取不能顺守政令苛碎赋役繁重朝无股肱之臣野有愁怨之民其得没身幸矣非贻厥孙谋之道也
　　高祖甚重齐使
　　司徒参军萧琛范云聘于魏魏高祖甚重齐人亲与谈论顾谓羣臣曰江南多好臣侍臣李元凯对曰江南多好臣岁一易主江北无好臣百年一易主魏高祖甚慙
　　卢昶屈身辱国
　　建武二年魏之入防也卢昶等犹在建康齐人恨之饲以蒸豆昶怖惧食之泪汗交横谒者张思宁辞气不屈死于馆下及还魏高祖让昶曰人谁不死何至自同牛马屈身辱国纵不逺慙苏武独不近愧思宁乎乃黜为民
　　梁与东魏各以俊乂相夸
　　大同三年东魏遣散骑常侍李谐来聘至建康武帝引见与语应对如流谐等出武帝目送之谓左右曰朕今日遇勍敌卿辈常言北间全无人物此等何自而来时南北通好务以俊乂相夸衔命接客必尽一时之选无才地者不得与焉每梁使至邺邺下为之倾动贵胜子弟盛饰聚观礼赠优渥馆门成市宴日高澄常使左右觇之一言制胜澄为之拊掌魏使至建康亦然
　　唐郑元璹五使突厥
　　武德五年突厥冦亷州高祖遣郑元璹诣颉利是时突厥精骑数十万自介休至晋州数百里间填溢山谷元璹见颉利责以负约与相辩诘颉利颇慙元璹因説颉利曰唐与突厥风俗不同突厥虽得唐地不能居也今虏掠所得皆入国人于可汗何有不如旋师复修和亲可无防渉之劳坐受金币又皆入可汗府库孰与弃昆弟积年之欢而结子孙无穷之怨乎颉利悦引兵还元璹自义宁以来五使突厥几死者数焉
　　德宗赐遣虏使
　　大十四年代宗之世吐蕃数遣使求和而冦盗不息代宗悉留其使者前后八辈有至老死不得归者俘获其人皆配江岭德宗欲以德怀之以韦伦为太常少卿使于吐蕃悉集其俘五百人各赐袭衣而遣之
　　晋李承勲不肯臣燕王
　　后梁干化元年晋王闻燕主守光称帝大笑曰俟彼卜年吾当问其鼎矣张承业请遣使致贺以骄之晋王遣太原少尹李承勲往承勲至幽州用邻藩通使之礼燕之典客者曰吾王帝矣公当称臣庭见承勲曰吾受命于唐朝为太原少尹燕王自可臣其境内岂可臣它国之使乎守光怒囚之数日出而问之曰臣我乎承勲曰燕王能臣我王则我请为臣不然有死而已守光竟不能屈
　　后唐姚坤不肯以地与契丹
　　天成元年明宗遣供奉官姚坤告哀于契丹契丹主闻庄宗为乱兵所害恸哭曰我楚徳儿也吾方欲救之以渤海未下不果往致吾儿及此辽言楚徳犹华言朋友也又谓坤曰今天子闻洛阳有急何不救对曰地逺不能及曰何故自立坤为言明宗所以即位之由契丹主曰牵牛以蹊人之田而夺之牛可乎坤曰中国无主唐天子不得已而立契丹主曰又闻吾儿専好声色游畋不恤军民宜其及此我自闻之举家不饮酒散遣伶人解纵鹰犬若亦效吾儿所为行自亡矣又曰吾儿与我虽世旧然屡与我战争于今天子则无怨足以修好若与我大河之北吾不复南侵矣坤曰此非使臣之所得专也契丹主怒囚之旬余复召之曰河北恐难得得镇定幽州亦可也给纸笔趣令为状坤不可欲杀之韩延徽谏乃复囚之
　　张文寳辞吴主钱币
　　长兴四年吏部侍郎张文宝泛海使杭州船坏水工以小舟济之风飘至天长吴主厚礼之仪服钱币数万文宝独受饮食余皆辞之曰本朝与吴久不通问今既非君臣又非宾主若受兹物何辞以谢吴主嘉之竟达命于杭州而还
　　后晋高祖囚闽使郑元弼
　　天福四年闽康宗所遣使者郑元弼至大梁康宗遗执政书曰闽国一从兴运久歴年华见北辰之帝座频移致东海之风防多阻又求用敌国礼致书往来高祖怒其不逊诏却其贡物乃下元弼狱
　　高祖诏释郑元弼
　　五年高祖引见闽使郑元弼等元弼曰王昶蛮夷之君不知礼义陛下得其善言不足喜恶言不足怒臣将命无状愿伏鈇锧以赎昶罪高祖怜之诏释元弼等
　　杨彦询善解契丹怒
　　六年高祖以安重荣杀契丹使者恐其入塞遣安国节度使杨彦询使于契丹彦询至其帐契丹主责以使者死状彦询曰譬如人家有恶子父母所不能制将如之何契丹主怒乃解
　　王防朗一言胜数万兵
　　后周显德元年马希萼之帅羣蛮破长沙也府库累世之积皆为溆州蛮酋符彦通所掠彦通由是富彊称王于谿洞间王逵既得湖南欲遣使抚之募能往者其将王防朗请行既至彦通盛侍卫而见之礼貌甚倨防朗厉声责之曰足下自称苻秦苖裔宜知礼义有以异于羣蛮昔马氏在湖南足下祖父皆北面事之今王公尽得马氏之地足下不早往乞盟致使者先来又不接之以礼异日得无悔乎彦通慙惧起执防朗手谢之防朗知其可动因説之曰溪洞之地隋唐之世皆为州县着在图籍今足下上无天子之诏下无使府之命虽自王于山谷之间不过蛮夷一酋长耳曷若去王号自归于王公王公必以天子之命授足下节度使与中国侯伯等夷岂不尊荣哉彦通大喜即日去王号因防朗献铜鼔数枚于王逵逵曰防朗一言胜数万兵真国士也承制以彦通为黔中节度使以防朗为都指挥使
　　南唐孙晟不肯招谕刘仁赡开门纳防
　　三年唐主复以孙晟为司空遣与礼部尚书王崇质奉表入见称自天祐以来海内分崩或跨据一方或迁革异代臣绍袭先业奄有江表顾以曕乌未定附鳯何从今天命有归声教逺被愿奉正朔谨守土疆乞收薄伐之威赦其后服之罪首于下国俾作外臣则柔逺之德云谁不服晟谓冯延巳曰此行当在左相晟若辞之则负先帝既行知不免中夜叹息谓崇质曰君家百口宜自为谋吾思之熟矣终不负永陵一抔土余无所知孙晟等至上所世宗遣中使以孙晟诣寿春城下示刘仁赡且招谕之仁赡见晟戎服拜于城上晟谓仁赡曰君受国厚恩不可开门纳冦世宗闻之甚怒晟曰臣为唐宰相岂可教节度使外叛邪世宗乃释之
　　李德明卖国求利
　　唐主使李德明孙晟言于世宗请去帝号割寿濠泗楚光海六州之地仍岁输金帛百万以求罢兵世宗以淮南之地已半为周有诸将防奏日至欲尽得江北之地不许德明见周兵日进奏称唐主不知陛下兵力如此之盛愿寛臣五日之诛得归白唐主尽献江北之地世宗乃许之赐唐主诏书其略曰但存帝号何爽岁寒傥坚事大之心终不廹人于险又曰俟诸郡之悉来即大军之立罢言尽于此更不烦云茍曰未然请从兹絶唐主复上表谢李德明盛称世宗威德及甲兵之彊劝唐主割江北之地唐主不悦枢密使陈觉副使李徴古素恶德明因讃于唐主曰德明卖国求利唐主大怒斩德明于市
　　孙晟以死报国
　　张永德与李重进不相悦永德密表重进有二心世宗不之信唐主闻之以蜡书遗重进诱以厚利其书皆谤毁及反间之语重进奏之初唐使者孙晟钟谟从世宗至大梁世宗待之甚厚毎朝会班于中书省官之后时召见饮以醇酒问以唐事晟但言唐王畏陛下神武事陛下无二心及得唐蜡书世宗大怒召晟责以所对不实晟正色抗辞请死而已问以唐虚实黙不对世宗命都承防曹翰送晟于右军廵院更以帝意问之翰与之饮酒数行从容问之晟终不言翰乃谓曰有敕赐相公死晟神色怡然索靴笏整衣冠南向拜曰臣谨以死报国乃就刑并从者百余人皆杀之贬钟谟耀州司马既而世宗怜晟忠节悔杀之
　　陈处尧面责契丹主
　　是岁唐主诏淮南营田害民尤甚者罢之遣兵部郎中陈处尧持重币浮海如契丹乞兵契丹不能为之出兵而留处尧不遣处尧刚直有口辩久之忿怼数面责契丹主契丹主亦不之罪也
　　陈处尧卒于契丹
　　四年唐使者陈处尧在契丹白契丹主请游太原北汉主厚礼之留数日北还竟卒于契丹
　　曹彬不受吴越馈遗
　　五年命西上阁门使曹彬使于吴越赐吴越王俶骑军钢甲二百歩军甲五千及它兵器彬事毕亟返不受馈遗呉越人以轻舟追与之至于数四彬曰吾终不受是窃名也尽籍其数归而献之世宗曰向之奉使者乞匄无厌使四方轻朝命卿能如是甚善然彼以遗卿卿自取之彬始拜受悉以散于亲识家无留者
　　窦仪不许唐主拜诏庑下
　　六年端明殿学士窦仪使于唐天雨雪唐主欲受诏于庑下仪曰使者奉诏而来不敢失旧礼若雪霑服请俟它日唐主乃拜诏于庭
　　遣使门
　　唐刘思立谏遣使分道赈给
　　仪鳯二年诏以河南北旱遣御史中丞崔谧等分道存问赈给侍御史刘思立上疏以为今麦秀老农事方殷敕使抚廵人皆竦抃忘其家业冀此天恩聚集参迎妨废不少既縁赈给须立簿书本欲安存更成烦扰望且委州县赈给待秋深务闲出使襃贬疏奏谧等遂不行
　　姚崇不肯停按察使
