<!-- { "loadSidebar": true } -->
　　咸和元年司徒王导称疾不朝而私送郗鉴卞壸奏导亏法从私无大臣之节请免官虽事寝不行举朝惮之壸俭素亷洁裁断切直当官干实性不裕不肯茍同时好故为诸名士所少阮孚谓之曰卿常无闲泰如含瓦石不亦劳乎壸曰诸君子以道徳恢风流相尚执鄙吝者非壸而谁时贵游子弟多慕王澄谢鲲为放达壸厉色于朝曰悖礼伤教罪莫大焉中朝倾覆实由于此欲奏推之王导庾亮不聴乃止
　　苻秦王猛按彊徳豪横
　　升平三年秦王苻坚自河东还以邓羌为御史中丞王猛领京兆尹特进彊徳太后之弟也酒豪横掠人财货子女为百姓患猛下车收徳奏未及报已陈尸于市坚驰使赦之不及与邓羌同志疾恶纠案无所顾忌数旬之间横豪贵戚杀戮刑免者二十余人朝廷震栗奸猾屏气路不拾遗坚叹曰吾始今知天下之有法
　　唐刘仁轨杀折冲
　　贞观十四年初陈仓折冲都尉鲁宁坐事系狱自恃髙班慢骂陈仓尉尉氏刘仁轨仁轨杖杀之州司以闻太宗怒命斩之怒犹不解曰何物县尉敢杀吾折冲命追至长安面诘之仁轨曰鲁宁对臣百姓辱臣如此臣实忿而杀之辞色自若魏征侍侧曰陛下知隋之所以亡乎太宗曰何也征曰隋末百姓彊而陵官吏如鲁宁之比是也太宗悦擢仁轨为栎阳丞
　　南山可移此判无动
　　神龙二年雍州刺史窦从一多谄附权贵太平公主与僧寺争碾硙雍州司户李元纮判归僧寺从一大惧亟命元纮改判元纮大署判后曰南山可移此判无动从一不能夺
　　左震斩女巫
　　乾元元年立太一坛于南郊之东从王璵之请也肃宗尝不豫卜云山川为祟璵请遣中使与女巫乗驿分祷天下名山大川巫恃势所过烦扰州县干求受赃黄州有巫盛年美色从无赖少年数十为蠧尤甚至黄州宿于驿舍刺史左震晨至驿门扄鏁不可启震怒破鏁而入曵巫于阶下斩之所从少年悉毙之籍其赃数十万具以状闻且请以其赃代贫民租遣中使还京师肃宗无以罪也
　　段秀实斩郭晞暴卒
　　广徳二年郭子仪自行营入朝郭晞在邠州纵士卒为暴节度使白孝徳患之段秀实自请补都虞孝徳从之既署一月晞军士十七人入市取酒以刃刺酒翁壊酿器秀实列卒取十七人首注槊上植市门晞一营大噪尽甲孝徳震恐召秀实曰奈何秀实曰无伤也请往解之选老躄者一人持马至晞门下甲者出秀实且入曰杀一老卒何甲也吾戴吾头来矣甲者愕因谕曰常侍负若属耶副元帅负若属耶奈何欲以乱败郭氏晞出秀实让之曰副元帅勲塞天地当念始终今常侍恣卒为暴行且致乱乱则罪及副元帅乱由常侍出然则郭氏功名其存者几何言未毕晞再拜曰公幸教晞以道恩甚大敢不从命顾叱左右皆解甲散还火伍中敢哗者死由是无患
　　裴谞发郭子仪小过
　　大厯十四年九月徳宗用法严百官震悚以山陵近禁人屠宰郭子仪之人潜杀羊载以入城右金吾将军裴谞奏之或谓谞曰郭公有社稷大功君独不为之地乎谞曰此乃吾所以为之地也郭公勲髙望重上新即位以为羣臣附之者众吾故发其小过以明郭公威权不足畏也如此上尊天子下安大臣不亦可乎
　　许孟容系神策军吏
　　元和四年左神防军吏李昱贷长安富人钱八千缗满三嵗不偿京兆尹许孟容收捕械系立期使偿曰期满不足当死一军大惊中尉诉于宪宗宪宗遣中使宣防送本军孟容不之遣中使再至孟容曰臣不奉诏当死然臣为陛下尹京畿非抑制豪彊何以肃清辇下钱未毕偿昱不可得宪宗嘉其刚直而许之京城震栗
　　栁公绰杀军将唐突
　　十一年以给事中栁公绰为京兆尹公绰初赴府有神策小将跃马横冲前导公绰驻马杖杀之明日入对延英宪宗色甚怒诘其専杀之状对曰陛下不以臣无似使待罪京兆京兆为辇毂师表今视事之初而小将敢尔唐突此乃轻陛下诏命非独慢臣也臣知杖无礼之人不知其为神策军将也宪宗曰何不奏对曰臣职当杖之不当奏宪宗曰谁当奏者对曰本军当奏若死于街衢金吾街使当奏在坊内左右巡使当奏宪宗无以罪之退谓左右曰汝曹须作意此人朕亦畏之
　　吴杨廷式请舍县令系张崇
　　后梁贞明六年吴张崇在庐州贪暴不法庐江民讼县令受赇徐知诰遣侍御史知杂事杨廷式往按之欲以威崇廷式曰杂端推事其体至重职业不可不行知诰曰何如廷式曰械系张崇使吏如升州簿责都统知诰曰所按者县令耳何至于是廷式曰县令防官张崇使之取民财转献都统耳岂可舍大而诘小乎知诰谢之曰固知小事不足相烦以是益重之
　　后唐罗贯因抑权豪寘死
　　同光三年杖杀河南令罗贯初贯为礼部员外郎性彊直为郭崇韬所知用为河南令为政不避权豪伶宦请托书积几案一不报皆以示崇韬崇韬奏之由是伶宦切齿河南尹张全义亦以贯髙伉恶之遣婢诉于皇后后与伶官共毁之庄宗含怒未发防往寿安视坤陵役者道路泥泞桥多壊庄宗问主者为谁宦官对属河南庄宗怒下贯狱狱吏榜掠体无完肤明日诏杀之崇韬谏曰贯坐桥道不修法不至死庄宗怒曰太后灵驾将发天子朝夕往来桥道不修卿言无罪是党也贯竟死暴尸府门逺近寃之
　　平盗贼门
　　汉李固駮遣兵平交阯九真之盗
　　永和三年侍御史贾昌与州郡并力讨象林蛮区怜等不克为所攻围顺帝召公卿百官问以方略皆议遣大将发荆扬兖豫四万人赴之李固駮曰若荆扬无事发之可也今二州盗贼磐结不散武陵南郡蛮夷未辑长沙桂阳数被征发如复扰动必更生患其不可一也又兖豫之人卒被征发逺赴万里无有还期诏书迫促必致叛亡其不可二也南州水土温暑加有瘴气致死亡者十必四五其不可四也军行三十里为程而去日南九千余里三百日乃到计人禀五升用米六十万斛不计将吏驴马之食但负甲自致费便若此其不可五也设军所在死亡必众既不足御敌当复更发此为刻割心腹以补四支其不可六也九真日南相去千里发其吏民犹尚不堪何况乃苦四州之卒以赴万里之艰哉其不可七也前中郎将尹就讨益州叛羌益州谚曰虏来尚可尹来杀我后就征还以兵付刺史张乔乔因其将吏旬月之间破殄冦虏此发将无益之効州郡可任之验也宜更选有勇略仁恵任将帅者以为刺史太守悉使共往交阯故并州刺史祝良性多勇决又张乔前在益州有破虏之功皆可任用昔太宗就加魏尚为云中守哀帝即拜龚含为泰山守宜即拜良等便道之官四府悉从固议即拜祝良为九真太守张乔为交阯刺史乔至开示慰诱并皆降散良到九真单车入贼中设方略招以威信降者数万人皆为良筑起府寺由是岭外复平
　　张纲单车说降张婴
　　汉安元年梁冀恨张纲思有以中伤之时广陵贼张婴防乱杨徐间积十余年二千石不能制冀乃以纲为广陵太守前太守率多求兵马纲独请单车之职既到径诣婴垒门婴大惊遽走闭垒纲于门外罢遣吏兵独留所亲者十余人以书喻婴请与相见婴见纲至诚乃出拜谒纲延至上坐譬之曰前后二千石多肆贪暴故致公等懐愤相聚二千石信有罪矣然为之者又非义也今主上仁圣欲以文徳服叛故遣太守来思以爵禄相荣不愿以刑罚相加今诚转祸为福之时也若闻义不服天子赫然震怒荆扬兖豫大兵云合身首横分血嗣俱絶二者利害公其深计之婴闻泣下曰荒裔愚民不能自通朝廷不堪侵枉遂复相聚偷生若鱼游釜中知其不可久且以喘息须防间耳今闻明府之言乃婴等更生之辰也乃辞还营明日将所部万余人与妻子面缚归降纲单车入婴垒大防置酒为乐散遣部众任从所之亲为卜居宅相田畴子弟欲为吏者皆引召之人情悦服南州晏然朝廷论功当封梁冀遏之在郡一嵗卒张婴等五百余人为之制服行丧送到犍为负土成坟
　　傅燮乞先除内奸后平外防
　　中平元年朱儁之击黄巾也其防军司马傅燮上疏曰臣闻天下之祸不由于外皆兴于内是故虞舜先除四凶然后用十六相明恶人不去则善人无由进也今张角起于赵魏黄巾乱于六州此皆衅发萧墙而祸延四海者也臣奉辞伐罪战无不尅黄巾虽盛不足为庙堂忧也臣之所惧在于治水不自其源末流弥増其广耳陛下仁徳寛容多所不忍故阉竖弄权忠臣不进诚使张角枭夷黄巾变服臣之所忧甫益深耳何者夫邪正之人不宜共国亦犹冰炭不可同器彼知正人之功显而危亡之兆见皆将巧辞饰说共长虚伪夫孝子疑于屡至市虎成于三夫若不详察真伪忠臣将复有杜邮之戮矣赵忠见其疏而恶之燮击黄巾功多当封忠谮诉之灵帝识燮言得不加罪竟亦不封
　　贾父来晚使我先反
　　交阯土多珍货前后刺史多无清行故吏民怨叛执刺史及合浦太守来达自称柱天将军三府选贾琮为交阯刺史琮到部讯其反状咸言赋敛过重百姓莫不空单京师遥逺告寃无所民不聊生故聚为盗贼琮即移书告示各使安其资业招抚荒散蠲复徭役诛斩渠帅为大害者简选良吏试守诸县嵗间荡定百姓以安巷路为之歌曰贾父来晚使我先反今见清平吏不敢犯
　　晋陶侃遣使谕王贡
　　建兴三年陶侃与杜相攻使王贡出挑战侃遥谓之曰杜为益州小吏盗用库钱父死不犇丧卿本佳人何为随之天下宁有白头贼耶贡初横脚马上闻侃言敛容下脚侃知可动复遣使谕之截髪为信贡遂降于侃众溃遁走道死侃与南平太守应詹进克长沙湘州悉平
　　东晋谢琰为孙恩所败
　　隆安四年谢琰以资望镇会稽不能绥懐又不为武备诸将咸谏曰贼近在海浦伺人形便宜开其自新之路琰不从曰苻坚之众百万尚送死淮南孙恩小贼败死入海何能复出若其果出是天欲杀之也既而恩寇浃口进及邢浦琰遣参军刘宣之击破之恩退走少日复冦邢浦官军失利恩乘胜径进至防稽琰尚未食曰要当先灭此贼而后食因跨马出战兵败为帐下都督张猛所杀吴兴太守庾桓恐郡民复应恩杀男女数千人恩转寇临海朝廷大震遣冠军将军桓不才辅国将军孙无终宁朔将军髙雅之拒之
　　北魏主欲大赦以止盗
　　义熙六年魏主嗣以郡县豪右多为民患悉以优诏征之民恋土不乐内徙长史逼遣之于是无赖少年逃亡相聚所在寇盗羣起嗣引入公议之曰朕欲为民除蠧而守宰不能绥抚使之纷乱今犯者既众不可尽诛吾欲大赦以安之何如元城侯拓防屈曰民逃亡为盗不罪而赦之是为上者反求于下也不如诛其首恶赦其余党崔宏曰圣王之御民务在安之而已不与之较胜负也夫赦虽非正可以行权屈欲先诛后赦要为两不能去曷若一赦而遂定乎赦而不从诛未晚也嗣从之遣将军于栗防将骑一万讨不从命者所向皆平
　　李崇置鼓楼以防盗
　　齐建元四年魏以荆州巴氐扰乱以李崇为荆州刺史崇将之镇敕发陜秦二州兵送之崇辞曰边人失和本怨刺史今奉诏代之自然安靖但须一诏而已不烦发兵自防使之懐惧也魏朝从之崇遂轻将数十骑驰至上洛宣诏慰谕民夷帖然崇命边戍掠得齐人者悉还之由是齐人亦还其生口二百许人二境交和无复烽燧之惊久之徙兖州刺史兖土旧多刼盗崇命村置一楼楼皆悬鼓盗发之处乱击之旁村始闻者以一击为节次二次三俄顷之间声布百里皆发人守险要由是盗发无不擒获其后诸州皆效之自崇始也
　　髙祐论止盗在守宰得人
