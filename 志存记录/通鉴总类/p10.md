<!-- { "loadSidebar": true } -->
　　陈徐陵为书示众
　　天康元年御史中丞徐陵为吏部尚书陵以梁末以来选授多滥乃为书示众曰梁元帝承侯景之凶荒王太尉接荆州之祸败故使官方穷此纷杂永安之时圣朝草创白银难得黄札易营权以官阶代于钱绢致令员外常侍路上比肩谘议参军市中无数岂是朝章固应如此今衣冠礼乐日富年华何可犹作旧意非理望也众咸服之
　　唐髙祖以舞胡为侍郎
　　武德元年上以舞胡安叱奴为散骑侍郎礼部尚书李纲諌曰古者乐工不与士齿虽贤如子野师襄皆终身继世不易其业唯齐末封曹妙达为王安马驹为开府有国家者以为殷鉴今天下新定建义功臣行赏未遍髙才硕学犹滞草莱而先擢舞胡为五品使鸣玉曵组趋翔廊庙非所以规模后世也上不从曰吾业已授之不可追也
　　则天试官之滥
　　长夀元年春一月丁卯太后引见存抚使所举人无问贤愚悉加擢用髙者试凤阁舎人给事中次试员外郎侍御史补阙拾遗校书郎试官自此始时人为之语曰补阙连车载拾遗平斗量欋椎侍御史盌脱校书郎有举人沈全交续之曰心存抚使眯目圣神皇为御史纪先知所擒劾其诽谤朝政请杖之朝堂然后付法太后笑曰但使卿軰不滥何恤人言宜释其罪先知大慙太后虽滥以禄位收天下人心然不称职者寻亦黜之或加刑诛挟刑赏之柄以驾御天下政由已出明察善断故当时英贤亦竞为之用
　　萧至忠谏中宗
　　景龙二年二月丁亥萧至忠上疏以为恩幸者止可富之金帛食以粱肉不可以公器为私用今列位已广冗员倍之干求未厌日月增数陛下降不赀之泽近歳有无涯之请卖官利已鬻法徇私台寺之内朱紫盈满忽事则不存职务恃势则公违宪章徒忝官曹无益时政上虽嘉其意竟不能用
　　斜封墨勅
　　安乐长宁公主及皇后妹郕国夫人上官婕妤婕妤母沛国夫人郑氏尚宫柴氏贺娄氏女巫第五英儿龙西夫人赵氏皆依势用事请谒受赇虽屠沽臧获用钱三十万则别降墨敕除官斜封付中书时人谓之斜封官钱三万则度为僧尼其员外同正试摄检校判知官凢数千人西京东都各置两吏部侍郎为四铨选者歳数万人上官婕妤及后宫多立外第出入无节朝士徃徃从之逰处以求进逹
　　斜封不由两省
　　时斜封官皆不由两省而授两省莫敢执奏即宣示所司吏部员外郎李朝隐前后执破一千四百余人怨谤纷然朝隠一无所顾
　　三无坐处
　　三年三月戊午以宗楚客为中书令萧至忠为侍中太府卿韦嗣立为中书侍郎同中书门下三品中书侍郎崔湜赵彦昭并同平章事崔湜通于上官昭容故昭容引以为相彦昭张掖人也时政出多门滥官充溢人以为三无坐处谓宰相御史及员外官也
　　斜封停任者量材叙用
　　景云二年崔涖薛昭素言于上曰斜封官皆先帝所除恩命已布姚元之等建议一朝尽夺之彰先帝之过为陛下招怨今众口沸腾徧于海内恐生非常之变太平公主亦言之上以为然戊寅制诸縁斜封别敕授官先停任者并量材叙用柳泽上疏以为斜封官皆因仆妾汲引岂出孝和之意陛下一切黜之天下莫不称明一旦忽尽收叙善恶不定反覆相攻何陛下政令之不一也议者咸称太平公主令胡僧慧范曲引此曹诳误陛下臣恐积小成大为祸不细上弗听
　　郭防瓘奏奴除官
　　开元四年乙酉陇右节度使郭防瓘奏奴石良材等八人皆有战功请除防击将军敕下卢怀慎等奏曰郭防瓘恃其微效辄侮彞章为奴请五品实乱纲纪不可许上从之
　　张九龄谏明皇不宜以宰相为赏功之官
　　二十三年上美张守珪之功欲以为相张九龄諌曰宰相者代天理物非赏功之官也上曰假以其名而不使任其职可乎对曰不可惟名与器不可以假人君之所司也且守珪才破契丹陛下即以为宰相若尽灭奚厥将以何官赏之上乃止二月守珪诣东都献捷拜右羽林大将军兼御史大夫赐二子官赏赉甚厚
　　张九龄力争牛仙客实封
　　二十四年朔方节度使牛仙客前在河西能节用度勤职业仓库充实器械精利上闻而嘉之欲加尚书张九龄曰不可尚书古之纳言唐兴以来惟旧相及歴中外有德望者乃为之仙客本河湟使典今骤居清要恐羞朝廷上曰然则但加实封可乎对曰不可封爵所以劝有功也邉将实仓库修器械乃常务耳不足为功陛下赏其勤赐之金帛可也裂土封之恐非其宜上黙然李林甫言于上曰仙客宰相才也何有于尚书九龄书生不逹大体上恱明日复以仙客实封为言九龄固执如初上怒变色曰事皆由卿邪九龄顿首谢曰陛下不知臣愚使待罪宰相事有未允臣不敢不尽言上曰卿嫌仙客寒微如卿有何阀阅九龄曰臣岭海孤贱不如仙客生于中华然臣出入台阁典司诰命有年矣仙客边隅小吏目不知书若大任之恐不惬众望林甫退而言曰茍有才识何必辞学天子用人何有不可十一月戊戌赐仙客爵陇西县公食实封三百户
　　肃宗官爵之滥
　　至德元载四月郭子仪与安守忠相守七日守忠伪遁子仪逐之官军大溃于清渠是时府库无蓄积朝廷专以官爵赏功诸将出征皆给空名告身自开府特进列卿大将军下至中郎郎将听临事注名其后又听以信牒授人官爵有至异姓王者诸军但以职任相统摄不复计官爵髙下及清渠之败复以官爵收散卒由是官爵轻而货重大将军告身一通才易一醉凢应募入军者一切衣金紫至有朝士僮仆衣金紫称大官而执贱役者名器之滥至是而极焉
　　陆贽疏谏献瓜果者不宜授官
　　兴元元年德宗在道民有献瓜果者欲以散试官授之访于陆贽贽上奏以为爵位恒宜慎惜不可轻用献瓜果者止可赐之钱帛不当酬以官上曰试官虚名无损于事贽又上奏其畧曰自兵兴以来财赋不足以供赐而职官之赏兴焉青朱杂沓于胥徒金紫普施于舆皁当今所病方在爵轻设法贵之犹恐不重若又自弃将何劝人夫诱人之方惟名与利名近虚而于教为重利近实而于德为轻专实利而不济之以虚则耗匮而物力不给专虚名而不副之以实则诞谩而人情不趋故国家命秩之制有职事官有散官有勲官有爵号然掌务而授俸者唯系职事之一官此所谓施实利而寓虚名者也其勲散爵号三者所系大抵止于服色资防而已此所谓假虚名以佐实利者也今之员外试官颇同勲散爵号虽则授无费禄受不占员然而突铦锋排患难者则以是赏之竭筋力展勤效者又以是酬之若献瓜果者亦授试官则彼必相谓曰吾以忘躯命而获官此以进瓜果而获官是乃国家以吾之躯命同于瓜果矣视人如草木谁复为用哉今陛下既未有实利以敦劝又不重虚名而滥施人无借焉则后之立功者将曷用为赏哉
　　裴垍不敢私故人
　　元和三年九月丙申以裴垍为平章事垍器局峻整人不敢干以私甞有故人自逺诣之垍资给优厚从容欵狎其人乘间求京兆判司垍曰公才不称此官不敢以故人之私伤朝廷至公他日有盲宰相怜公者不妨得之垍则必不可
　　裴度不用债帅
　　太和元年四月忠武节度使王沛薨庚申以大仆卿髙瑀为忠武节度使自大厯以来节度使多出禁军其禁军大将资髙者皆以倍称之息贷钱于富室以赂中尉动逾亿万然后得之未尝由执政至镇则重敛以偿所负及沛薨裴度韦处厚始奏以瑀代之中外相贺曰自今债帅鲜矣
　　宣宗重惜名器
　　大中八年二月中书门下奏拾遗补阙缺员请更増补上曰谏官要在举职不必人多如张道符牛丛赵璘辈数人使朕日闻所不闻足矣丛僧孺之子也乆之丛自司勲员外郎出为睦州刺史入谢上赐之紫丛既谢前言曰臣所服绯刺史所借也上遽曰且赐绯上重惜服章有司常具绯紫衣数袭从行以僃赏赐或半岁不用其一故当时以绯紫为荣上重翰林学士至于迁官必校岁月以为不可以官爵私近臣也
　　赐李行言金紫
　　上猎于苑北遇樵夫问其县曰泾阳人也令为谁曰李行言为政何如曰性执有强盗数人军家索之竟不与尽杀之上归贴其名于寝殿之柱冬十月行言除海州刺史入谢上赐之金紫问曰卿知所以衣紫乎对曰不知上命取殿柱之帖示之
　　不允医工求官
　　九年冬十一月以吏部侍郎柳仲郢为兵部侍郎充盐铁转运使有闾阎医工刘集因縁交通禁中上敕盐铁补场官仲郢上言医工术精宜补医官若委务铜盐何以课其殿最且塲官贱品非特敕所宜亲臣未敢奉诏上遽批刘集宜赐绢百匹遣之他日见仲郢劳之曰卿论刘集事甚佳上尝苦不能食召医工梁新诊脉治之数日良已新因自陈求官上不许但敕盐铁使月给钱三十缗而已
　　蒋伸称近日官颇易得
　　十年十一月兵部侍郎判户部蒋伸从容言于上曰近日官颇易得人思徼幸上惊曰如此则乱矣对曰乱则未乱但徼幸者多乱亦非难上称叹再三伸三起上三防之曰异日不复得独对卿矣伸不谕十二月甲寅以伸同平章事
　　懿宗以将军授乐工
　　咸通八年乐工李可及善为新声三月上以可及为左威卫将军曹确諌曰太宗定文武官六百余员谓房龄曰朕以待天下贤士工商杂流不可处也大和中文宗欲以乐工尉迟璋为王府率拾遗窦洵直谏即改光州长史乞以两朝故事别除可及官不从
　　僖宗卖空名御史告身
　　干符四年诏以东都军储不足贷商旅富人钱谷以供数月之费仍赐空名殿中侍御史告身五通监察御史告身十通有能出家财助国稍多者赐之
　　令四人击毬赌三川
　　广明元年三月庚午以左金吾大将军陈敬瑄为西川节度使瑄许州人田令孜之兄也初崔安濳镇许昌令孜为敬瑄求兵马使安濳不许敬瑄因令孜得左神策军数岁累迁至大将军令孜见闗东羣盗日炽隂为幸蜀之计奏以敬瑄及其腹心左神策大将军杨师立牛朂罗元杲镇三川上令四人击毬赌三川敬瑄得第一筹即以为西川节度使代安濳
　　后唐庄宗以手搏除节镇
　　同光二年初帝尝与右武卫上将军李存贤手搏存贤不尽其技帝曰汝能胜我我当授藩镇存贤乃奉诏仅仆帝而止以存贤为卢龙行军司马旬日除节度使曰手搏之约吾不食言矣
　　严旭以歌得刺史
　　天成元年魏王通谒李廷安献蜀乐工二百余人有严旭者王衍用为蓬州刺史明宗问曰汝何以得刺史对曰以歌帝使歌而善之许复故任
　　岁赐告身以万数
　　旧制吏部给告身先责其人输朱胶绫轴钱丧乱以来贫者但受敕牒多不取告身十一月甲戌吏部侍郎刘岳上言告身有襃贬训戒之辞岂可使其人初不之覩敕文班丞郎给谏武班大将军以上宜赐告身其后执政议以为朱胶绫轴厥费无多朝廷授以官禄何惜小费乃奏凢除官者更不输钱皆赐告身当是时所除正员官之外其余试衔帖号止以宠激军中将校而已及长兴以后所除浸多乃至军中卒伍使州镇戍胥吏皆得银青阶及宪官岁赐告身以万数矣
　　后晋李详请重名器
　　天福三年中书舎人李详上疏以为十年以来赦令屡降诸道职掌皆许推恩而藩方荐论动逾数百乃至藏典书吏优伶奴仆初命则至银青阶被服皆紫袍象笏名器僭滥贵贱不分请自今诸道主兵将校之外节度州听奏朱记大将以上十人他州止听奏都押牙都虞候孔目官自余但委本道量迁职名而已从之
　　汉郭威请徧加爵赏
