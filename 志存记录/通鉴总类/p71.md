<!-- { "loadSidebar": true } -->
　　永淳元年魏同为吏部侍郎上言铨选之以为人君之体当委任而责成功所委者当则所用者自精矣故周穆王命伯冏为太仆正曰慎简乃僚是使羣司各自求其小者而天子命其大者也乃至汉氏得人皆自州县补署五府辟召然后升于天朝自魏晋以来始専委选部夫以天下之大士人之众而委之数人之手用刀笔以量才案簿书而察行借使平如权衡明如水镜犹力有所极照有所穷况所委非人而有愚闇阿私之乎愿略依周汉之规以救魏晋之失疏奏不纳
　　品官皆委尚书省奏拟
　　景云元年旧制三品以上官册授五品以上制授六品以下敕授皆委尚书省奏拟文属吏部武属兵部尚书曰中铨侍郎曰东西铨中宗之末嬖幸用事选举混淆无复纲纪至是以宋璟为吏部尚书李乂卢从愿为侍郎皆不畏彊御请谒路絶集者万余人留者三铨不过二千人服其公
　　吏部前有马裴后有卢李
　　开元四年或言于明皇曰今岁选叙大滥县令非才及入谢明皇悉召县令于宣政殿庭试以理人防惟鄄城令韦济词理第一擢为醴泉令余二百余人不入第且令之官四十五人放归学问吏部侍郎卢从愿李朝隐皆左迁刺史从愿典选六年与朝隐皆名称职初髙宗之世马戴裴行俭在吏部最有名时人称吏部前有马裴后有卢李
　　吴兢言选人书判宜委有司
　　十三年明皇疑吏部选试不公时选期已迫御史中丞宇文融宻奏请分吏部为十铨以礼部尚书蘓颋等十人掌吏部选试判将毕遽召入禁中决定吏部尚书侍郎皆不得预吴兢上表以为万乘之君岂得下行铨选之事凡选人书判并请委之有司停此十铨明皇虽不即从明年复故
　　裴光庭奏用循资格
　　十八年以裴光庭兼吏部尚书先是选司注官惟视其人之能否或不次超迁或老于下位有出身二十余年不得禄者又州县亦无等级或自大入小或初近后逺皆无定制光庭始奏用循资格各以罢官若干选而集官高者选少卑者选多无问能否选满则注限年蹑级毋得逾越非负谴者皆有升无降其庸愚沈滞者皆喜谓之圣书而才俊之士无不怨叹宋璟争之不能得光庭又令流外行署亦过门下省审
　　官吏入任涂多
　　二十一年制自今选人有才业操行委吏部临时擢用流外奏甲不复引过门下虽有此制而有司以循资格便于己犹踵行之是时官吏入仕之涂甚多不可胜纪
　　张奭面试曳白
　　天寳二年李林甫领吏部尚书日在政府选事悉委侍郎宋遥苗晋卿御史中丞张倚新得幸于明皇遥晋卿欲附之时选人集者以万计入等者六十四人倚子奭为之首羣议沸腾安禄山入言于明皇明皇悉召入等人面试之奭手持试纸终日不成一字时人谓之曳白遥晋卿倚皆贬太守同考判官礼部郎中裴朏等皆贬岭南官
　　杨国忠狥时人所欲
　　十一载杨国忠欲收人望建议文部选人无问贤不肖选深者留之依资据阙注官滞淹者翕然称之国忠凡所施置皆曲狥时人所欲故颇得众誉
　　刘乃以选事未善
　　十二载中书舍人宋昱知选事前进士刘乃以选法未善上书于昱以为禹稷臯陶同居舜朝犹曰载采有九徳考绩以九载近代主司察言于一幅之判观行于一揖之间何古今迟速不侔之甚哉借使周公孔子今处铨廷考其辞华则不及徐庾观其利口则不若啬夫何暇论圣贤之事业乎
　　沈既济上选举议
　　大厯十四年协律郎沈既济上选举议以为选用之法三科而已曰徳也才也劳也今选曹皆不及焉考校之法皆在书判簿歴言词俯仰而已夫安行徐言非徳也丽藻芳翰非才也累资积考非劳也执此以求天下之士固未尽矣今人未土著不可本于乡闾鉴不独明不可専于吏部臣谨详酌古今谓五品以上及羣司长官宜令宰臣进叙吏部兵部得参议焉其六品以下或僚佐之属许州府辟用其收守将帅或选用非公则吏部兵部得察而举之罪其私冒不慎举者小加谴黜大正刑典责成授任谁敢不勉今选法皆择才于吏部试职于州郡若才职不称紊乱无任责于刺史则曰命官出于吏曹不敢废也责于侍郎则曰量书判资考而授之不保其徃也责于令史则曰按由歴出入而行之不知其他也黎庶徒谁任其咎今诸道节度都团练观察租庸等使自判官副将以下皆使自择纵其间或有情故大举其例十犹七全则辟吏之法已试于今但未及于州县耳利害之理较然可观向令诸使僚佐尽受于选曹则安能镇方隅之重理财赋之殷乎
　　后唐郭崇韬欲革选人伪滥之
　　同光二年自唐末丧乱选人伪滥者众郭崇韬欲革其请令铨司精加考覈时南郊行事官千二百人注官者才数十人涂毁告身者十之九选人或号哭道路或馁死逆旅
　　考课门
　　晋杜预言黜陟之法
　　泰始四年诏河南尹杜预为黜陟之课预奏古者黜陟拟议于心不泥于法末世不能纪逺而専求宻防疑心而信耳目疑耳目而信简书简书愈繁官方愈伪魏氏考课即京房之遗意其文可谓至宻然失于苛细以违本体故歴代不能通也岂若申唐尧之旧制取大舍小去宻就简俾之易从也夫曲尽物理神而明之存乎其人去人而任法则以文伤理莫若委任逹官各考所统岁第其人言其优劣如此六载主者揔集采案其言六优者超擢六劣者废免优多劣少者平叙劣多优少者左迁其间所对不钧品有难易主者固当准量轻重防加降杀不足曲以法尽也其有优劣狥情不叶公论者当委监司随而弹之若令上下公相容过此为清议大颓虽有考课之法亦无益也事竟不行
　　北魏广陵王羽奏三载考绩法
　　齐建武元年魏录尚书事广陵王羽奏令文每岁终州镇列属官治状及再考则行黜陟去十五年京官尽经考为三等今已三载臣辄准外考以定京官治行魏主曰考绩事重应闗朕聴不可轻发且俟至秋
　　魏主亲考公卿善恶
　　魏诏曰三载考绩三载黜陟可黜者不足为迟可进者大成賖缓朕今三载一考即行黜陟欲令愚滞无妨于贤者才能不拥于下位各令当曹考其优劣为三等其上下二等仍分为三六品已下尚书重问五品已上朕将亲与公卿论其善恶上上者迁之下下者黜之中者守其本任魏主之北廵也留任城王澄铨简旧臣自公侯已下有官者以万数澄品其优劣能否为三等人无怨者魏主临朝堂黜陟百官谓录尚书事广陵王羽曰汝为朕弟居机衡之右无勤恪之声有阿党之迹今黜汝录尚书又谓尚书令陆叡曰叔翻到省之初甚有善称比来偏颇懈怠由卿不能相导以义今夺卿禄一朞又谓左仆射拓防赞曰叔翻受黜卿应大辟今解卿少师削禄一朞又谓左丞公孙良右丞乞伏义受曰卿亦应大辟可以白衣守本官冠服禄防尽从削夺又谓尚书任城王澄曰叔神志骄傲可解少保又谓长兼尚书于果曰卿不勤职事数辞以疾可解长兼削禄一朞其余守尚书尉羽卢渊等并以不职或解任或黜官或夺禄皆面数其过而行之
　　务农门
　　北魏韩麒麟乞劝课农桑
　　齐永明五年魏春夏大旱代地尤甚诏内外之臣极言无隐齐州刺史韩麒麟上表曰古先哲王储积九稔逮于中代亦崇斯业入粟者与斩敌同爵力田者与孝悌均赏今京师民庶不田者多游食之口叄分居二自承平日乆丰穰积年竞相矜夸遂成侈俗贵富之家童妾服工商之族仆玉食而农夫阙糟糠蚕妇乏短褐故令耕者日少田有荒芜谷帛罄于府库寳货盈于市里衣食匮于室丽服溢于路饥寒之本实在于斯愚谓劝课农桑严加赏罚数年之中必有盈赡徃年校比户贯租赋轻少臣所统齐州租粟才可给俸略无入仓虽于民为利而不可长乆脱有戎役或遭天灾恐供给之方无所取济可减绢布增益谷租年丰多积岁俭出赈所谓私民之谷寄积于官官有宿积则民无荒年矣诏有司开仓赈贷聴民出闗就食
　　后唐李琪言税农养兵之
　　同光三年庄宗以军储不足谋于羣臣吏部尚书李琪上疏以为古者量入以为出计农而发兵故虽有水旱之灾而无匮乏之虞近代税农以养兵未有农富给而兵不足农捐瘠而兵丰饱者也今纵未能蠲省租税茍除折纳纽配之法农亦可以小休矣庄宗即敕有司如琪所言然竟不能行
　　冯道诵聂夷中诗
　　天成四年明宗问冯道今嵗虽丰百姓赡足否道曰农家嵗凶则死于流殍嵗丰则伤于糓贱丰凶皆病者惟农家为然臣记进士聂夷中诗云二月卖新丝五月粜新糓医得眼前疮剜却心头肉语虽俚鄙曲尽田家之情状农于四人之中最为勤苦人主不可不知也明宗恱命左右录其诗常讽诵之
　　吴越王不税垦田
　　后汉干祐二年吴越王俶募民能垦荒田者勿收其税由是境内无弃田或请纠民遗丁以增赋仍自掌其事俶杖之国门国人皆恱
　　后周窦俨疏谏增履亩之税
　　显徳四年窦俨上疏曰累朝以来屡下诏书聴民多种广税止输旧税及其既种则有司履亩而增之故民皆疑惧而田不加辟夫为政之先莫如敦信信茍着矣则田无不广田广则糓多糓多则藏之民犹藏之官也
　　世宗留心农事
　　五年诏左散骑常侍艾颍等三十四人分行诸州均定田租诏诸州并乡村率以百戸为团团置耆长三人世宗留心农事常刻木为耕夫蚕妇置之殿庭
　　税赋门
　　隋蘓威奏减赋役
　　陈大建十三年隋以蘓威兼度支尚书初蘓绰在西魏以国用不足为征税法颇重既而叹曰今所为者正如张弓非平世法也后之君子谁能弛之威闻其言每以为己任至是奏减赋役务从轻简隋主悉从之
　　唐杨炎作两税法
　　建中元年赦天下始用杨炎议命黜陟使与观察使刺史约百姓丁产定等级作两税法比来新旧徴科色目一切罢之二税外辄率一钱者以枉法论唐初赋敛之法曰租庸调有田则有租有身则有庸有戸则有调宗之末版籍浸壊多非其实及至徳兵起所在赋敛廹趣取办无复常准赋敛之司增数而莫相统摄多随意徴科自立色目新故相仍不知纪极民富者丁多率为官为僧以免课役而贫者丁多无所伏匿故上戸优而下戸劳吏因缘蚕食民旬输月送不胜困率皆逃徙为浮户其土著百无四五至是炎建议作两税法先计州县每嵗所应费用及上供之数而赋于人量出以制入戸无土客以见居为簿人无丁中以贫富为差为行商者在所州县税三十之一使与居者均无侥利居人之税秋夏两征之其租庸调杂徭悉省皆揔统于度支徳宗用其言因赦令行之
　　赵赞奏行税间架除陌钱法
　　四年初行税间架除陌钱法时河东泽潞河阳朔方四军屯魏县诸道军环淮宁之境旧制诸道军出境则仰给度支徳宗优恤士卒每出境加给酒肉本道粮仍给其家一人兼三人之给故将士利之各出军才逾境而止月费钱百三十余万缗常赋不能供判度支赵赞乃奏行二法所谓税间架者每屋两架为间上屋税钱二千中税千下税五百吏执笔握入人室庐计其数或有宅屋多而无他资者出钱动数百缗敢匿一间杖六十赏告者钱五十缗所谓除陌钱者公私给与及卖买每缗官留五十钱给它物及相贸易者约钱为率敢隐钱百杖六十罚钱二千赏告者钱十缗其赏钱皆出坐事之家于是愁怨之声盈于逺近
　　吴徐知诰蠲丁钱税谷帛
