<!-- { "loadSidebar": true } -->
　　贞观元年鸿胪卿郑元璹使突厥还言于太宗曰突厥兴衰专以羊马为今其国民饥畜瘦此将亡之兆也不过三年太宗然之羣臣多劝上乗间击突厥太宗曰新与人盟而背之不信利人之灾不仁乗人之危以取胜不武纵使其种落尽叛六畜无余朕终不击必待有罪然后讨之
　　太宗不肯劳民修堡鄣
　　二年突厥寇边朝臣或请修古长城发民乗堡障太宗曰突厥灾异相仍颉利不惧而修德暴虐滋甚骨肉相攻亡在朝夕朕方为公扫清沙漠安用劳民逺修鄣塞乎
　　张公谨言突厥可取之状
　　三年代州都督张公谨上言突厥可取之状以为颉利纵欲逞暴诛忠良昵奸佞一也薛延陀等诸部皆叛二也突利拓设欲谷设皆得罪无所自容三也塞北霜早糇粮乏絶四也颉利疎其族亲委诸胡胡人反覆大军一临必生内变五也华人入北其众甚多比闻所在啸聚保据山险大军出塞自然响应六也太宗以颉利可汗既请和亲复援梁师都命兵部尚书李靖为行军总管讨之以张公谨为副
　　太宗自谓得御戎上策
　　以李世勣为通汉道行军总管李靖为定襄道行军总管柴绍为金河道行军总管薛万彻为畅武道行军总管众合十余万皆受李靖节度分道出击突厥任城王道宗击突厥于灵州破之突利可汗入朝太宗谓侍臣曰往者太上皇以百姓之故称臣于突厥朕常痛心今单于稽颡庶几可雪前耻靺羯遣使入贡太宗曰靺羯逺来盖突厥已服之故也昔人谓御戎无上策朕今治安中国而四夷自服岂非上策乎
　　四夷君长请太宗为天可汗
　　四年四夷君长诣阙请太宗为天可汗太宗曰我为大唐天子又下行可汗事乎羣臣及四夷皆称万歳是后以玺书赐西北君长皆称天可汗
　　太宗数颉利五罪
　　突厥颉利可汗至长安太宗御顺天楼盛陈文物引见颉利数之曰汝借父兄之业纵淫虐以取亡罪一也数与我盟而背之二也恃强好战暴骨如莽三也蹂我稼穑掠我子女四也我宥汝罪存汝社稷而迁延不来五也然自便桥以来不复大入为寇以是得不死耳颉利哭谢而退诏馆于太仆厚廪食之上皇闻擒颉利叹曰汉髙祖困白登不能报今我子能灭突厥吾托付得人复何忧哉
　　太宗诏羣臣议处突厥部落
　　突厥既亡其部落或北附薛延陁或西奔西域其降唐者尚十万口诏羣臣议区处之宜朝士多言北边自古为中国患今幸而破亡宜悉徙之河南兖豫之间分其种落散居州县教之耕织可以化悍敌为农民永空塞北之地中书侍郎顔师古请皆置之河北分立酋长领其部落则永永无患矣礼部侍郎李百药以为突厥虽云一国然其种区分各有酋帅今宜因其离散各即本部署为君长不相臣属国分则弱而易制势敌则难相吞灭各自保全必不能抗衡中国仍请于定襄置都防府为其节度此安边之长策也夏州都督窦静以为置之中国有损无益莫若因其破亡之余假之王侯之号妻以宗室之女分其土地析其部落使其权弱势分易为羁制可使常为藩臣永保边塞温彦博请准汉建武故事置降匈奴于塞下全其部落顺其土俗以实空虚之地使为中国扞蔽策之善者也魏征以为突厥世为寇盗百姓之雠也今幸而破亡陛下以其降附不忍尽杀宜纵之使还故土不可留之中国夫声教以外之人弱则请服强则叛乱固其常性今降者众近十万数年之后蕃息倍多必为腹心之疾不可悔也晋初诸胡与民杂居中国郭钦江统皆劝武帝驱出塞外以絶乱阶武帝不从后二十余年伊洛之间遂为氊裘之域此前事之明鉴也彦博曰王者之于万物天覆地载靡有所遗今突厥穷来归我奈何弃之而不受乎孔子曰有教无若救其死亡授以生业教之礼义数年之后悉为吾民选其酋长使入宿衞畏威怀德何后患之有太宗卒用彦博策处突厥降众东自幽州西至灵州分突厥故所统之地置四州都督府又分颉利之地为六州左置定襄都督府右置云中都督府以统其众其余酋长至者皆拜将军中郎将布列朝廷五品已上百余人殆与朝士相半因而入居长安者近万家
　　太宗遣突厥还旧部
　　十三年自结社率之反言事者多云突厥留河南不便诏突厥及胡在诸州安置者并令度河还其旧部俾世作藩屏长保边塞太宗谓侍臣曰中国根干也四夷枝叶也割根干以奉枝叶木安得滋荣朕不用魏征言几致狼狈
　　褚遂良劝太宗立髙昌国
　　十六年初髙昌既平歳发兵千余人戍守其地褚遂良上疏以为圣王为治先华夏而后夷狄陛下兴兵取髙昌数郡萧然累年不复歳调千余人屯戍逺去乡里破产办装又谪徙罪人皆无頼子弟适足騒扰边鄙岂能有益行陈所遣多复逃亡徒烦追捕加以道涂所经沙碛千里冬风如割夏风如焚行人往来遇之多死设使张掖酒泉有烽燧之警陛下岂得髙昌一夫斗粟之用终当发陇右诸州兵食以赴之耳然则河西者中国之心腹髙昌者它人之手足奈何糜弊本根以事无用之土乎且陛下得突厥吐谷浑皆不有其地为之立君长以抚之髙昌独不得与为比乎叛而执之服而封之刑莫威焉德莫厚焉愿更择髙昌子弟可立者使君其国子子孙孙负荷大恩永为唐室藩辅内安外宁不亦善乎太宗弗听及西突厥入寇太宗悔之曰魏征褚遂良劝我复立髙昌吾不用其言今方自咎耳
　　中宗令内外官进平突厥之策
　　景龙元年制以突厥黙啜寇边命内外官各进平突厥之策右补阙卢俌上疏以为郤縠説礼乐敦诗书为晋元帅杜预射不穿札建平吴之勲是知中权制谋不取一夫之勇如沙咤忠义骁将之材本不足以当大任又鸣沙之役主将先进宜正邦宪赏罚既明敌无不服又边州刺史宜精择其人使之搜卒乗积资粮来则御之去则备之去歳四方旱灾未易兴师当理内以及外绥近以来逺俟仓廪实士卒练然后大举以讨之中宗善之
　　吐蕃求毛诗春秋礼记
　　开元十九年遣鸿胪卿崔琳使于吐蕃吐蕃使者称公主求毛诗春秋礼记正字于休烈上疏以为东平王汉之懿亲求史记诸子汉犹不与况吐蕃国之寇雠今资之以书使知用兵权略愈生变诈非中国之利也事下中书门下议之裴光庭等奏吐蕃聋昧顽嚚乆叛新服因其有请赐以诗书庶使之渐陶声教化流无外休烈徒知书有权略变诈之语不知忠信礼义皆从书出也明皇曰善遂与之
　　韩偓谏回鹘发兵赴难
　　天复二年回鹘遣使入贡请发兵赴难昭宗命翰林学士承防韩偓荅书许之偓上言回鹘入援不可倚信彼见国家人物华靡而城邑荒残甲兵雕弊必有轻中国之心启其贪婪且自会昌以来回鹘为国家所破恐其乗危复怨所赐可汗书宜谕以小小寇窃不须赴难虚愧其意实沮其谋从之
　　燕韩延徽教契丹威服诸国
　　后梁贞明二年初燕人苦刘守光残虐军士多亡归契丹契丹日益强大契丹王阿保机自称皇帝国人谓之天皇王以妻述律氏为皇后述律后勇决多权变阿保机行兵御众述律后常预其谋晋王方经营河北欲结契丹为援常以叔父事阿保机以叔母事述律后刘守光末年衰困遣参军韩延徽求援于契丹契丹主怒其不拜留之使牧马于野延徽有智略颇知属文述律后言于契丹主曰延徽能守节不屈此今之贤者奈何辱以牧圉宜礼而用之契丹主召延徽与语恱之遂以为谋主举动访焉延徽始教契丹建牙开府筑城郭立市里以处汉人使各有配偶垦蓺荒田由是汉人各安生业逃亡者益少契丹威服诸国延徽有助焉顷之延徽逃奔晋阳晋王欲置之幕府掌书记王缄疾之延徽复诣契丹契丹主待之益厚以延徽为相累迁至中书令晋王遣使至契丹延徽寓书于晋王叙所以北去之意且曰非不恋英主非不思故乡所以不留正惧王缄之谗耳因以老母为托且曰延徽在此契丹必不南牧故终同光之世契丹不深入者韩延徽之力也
　　后唐杨檀乞勿许萴剌等归国
　　长兴三年初契丹舍利萴剌与惕隐皆为赵德钧所擒契丹屡遣使请之明宗谋于羣臣德钧等皆曰契丹所以数年不入边数求和者以此辈在南故也纵之则边患复生明宗以问冀州刺史杨檀对曰萴剌契丹之骁将向助王都谋危社稷幸而擒之陛下免其死为赐已多契丹失之如丧手足彼在朝廷数年知中国虚实若得归为患必深彼才出塞则南向发矢矣恐悔之无及明宗乃止
　　后晋石敬瑭以父礼事契丹
　　天福元年石敬瑭遣间使求救于契丹令桑维翰草表称臣于契丹主且请以父礼事之约事捷之日割卢龙一道及鴈门关以北诸州与之刘知逺谏曰称臣可矣以父事之太过厚以金帛赂之自足致其兵不必许以土田恐异日大为中国之患悔之无及敬瑭不从表至契丹契丹主大喜白其母曰儿比梦石郎遣使来今果然此天意也乃为复书许俟仲秋倾国赴援
　　契丹大败唐兵
　　契丹主将五万骑号三十万自扬武谷而南旌旗不絶三千余里至晋阳陈于汾北之虎北口先遣人谓敬瑭曰吾欲令日即破贼可乎敬瑭遣人驰告曰南军甚厚不可轻请俟明日议战未晩也使者未至契丹已与唐骑将髙行周符彦卿合战敬瑭乃遣刘知逺出兵助之唐兵大败是夕敬瑭出北门见契丹主契丹主执敬瑭手恨相见之晩敬瑭问曰皇帝逺来士马疲倦遽与唐战而大胜何也契丹主曰始吾自北来谓唐必断鴈门诸路伏兵险要则吾不可得进矣使人侦视皆无之吾是以长驱深入知大事必济也兵既相接我气方锐彼气方沮若不乗此急击之旷日持乆则胜负未可知矣此吾所以亟战而胜不可以劳逸常理论也敬瑭甚叹伏
　　契丹立石敬瑭为晋帝
　　契丹主谓石敬瑭曰吾三千里来赴难必有成功观汝气貌识量真中原之主也吾欲立汝为天子敬瑭辞让数四将吏复劝进乃许之契丹主作册书命敬瑭为大晋皇帝自解衣冠授之筑坛于柳林是日即皇帝位割幽蓟瀛莫涿檀顺新妫儒武云应寰朔蔚十六州以与契丹仍许歳输帛三十万匹
　　契丹择髙祖兄子守河东
　　髙祖与契丹主将引兵而南欲留一子守河东咨于契丹主契丹主令髙祖尽出诸子自择之髙祖兄子重贵父敬儒早卒髙祖养以为子貌帝而短小契丹主指之曰此大目者可也乃以重贵为北京留守太原尹河东节度使
　　契丹述律后责赵德钧乗乱邀利
　　唐赵德钧赵延寿南奔潞州髙祖与契丹主至潞州德钧父子迎谒于髙河契丹主遂鏁德钧延寿送归其国德钧见述律太后悉以所赍寳货并籍其田宅献之太后问曰汝近者何为往太原德钧曰奉唐主之命太后指天曰汝从吾儿求为天子何妄语邪汝欲为天子何不先击退吾儿徐圗亦未晩汝为人臣既负其主不能击敌又欲乗乱邀利所为如此何面目复求生乎德钧俛首不能对又问器玩在此田宅何在德钧曰在幽州太后曰幽州今属谁德钧曰属太后太后曰然则又何献焉德钧益慙自是郁郁不多食逾年而卒
　　吴峦不肯臣于契丹
　　二年契丹主自上党归过云州大同节度使沙彦珣出迎契丹主留之不使还镇节度判官吴峦在城中谓其众曰吾属礼义之俗安可臣于契丹乎众推峦领州事闭城不受契丹之命契丹攻之不克
　　吴徐诰欲结契丹以取中国
　　吴徐诰用宋齐丘策欲结契丹以取中国遣使以美女珍玩泛海修好契丹主亦遣使报之
　　契丹仿中国置公卿庶官
　　是歳契丹改元会同国号大辽公卿庶官皆仿中国参用中国人以赵延寿为枢密使寻兼政事
　　髙祖臣事契丹甚谨
