<!-- { "loadSidebar": true } -->
　　贞明元年康王友敬目重瞳子自谓当为天子遂谋作乱使腹心数人匿于寝殿帝觉之跣足逾垣而出捕友敬诛之帝由是踈忌宗室専任赵岩及徳妃兄弟咸居近职参预谋议每出兵必使之监护岩等依势防权卖官鬻狱离间旧将相敬翔李振虽为执政所言多不用每称疾以避赵张之族政事日紊以至于亡
　　后晋汉主尽诛诸弟
　　齐王天福八年汉中宗既立国中议论詾詾循王杲请斩刘思潮等以谢中外汉主不从思潮等闻之谮杲谋反汉主令思潮等伺之杲方宴客思潮与谭令禋帅卫兵突入斩杲于是汉王谋尽诛诸弟以越王昌贤而得众尤忌之节度使齐王弼自以居大镇惧祸求入朝许之
　　后汉南汉主杀诸弟
　　髙祖十二年南汉主恐诸弟与其子争国杀齐王弼等共八王尽杀其男纳其女充后宫作离宫千余间饰以珠寳设镬汤铁牀刳剔等刑号生地狱甞醉戯以置乐工之颈试劒遂断其头
　　后周楚马希崇帅族降唐
　　太祖广顺元年唐邉镐趣马希崇帅其族入朝马氏聚族相泣欲重赂镐奏乞留居长沙镐防哂曰国家与公家世为仇敌殆六十年然未甞敢有意窥公之国今公兄弟鬬防困穷自归若复二三恐有不测之忧希崇无以应遂与宗族及将佐千余人号恸登舟送者皆哭响振川谷






　　通鉴总卷五下
<史部,史钞类,通鉴总类>
　　钦定四库全书
　　通鉴总卷六　　　　　　宋　沈枢　撰宦官门
　　汉宦官用权自郑众始
　　永元四年郑众迁大长秋和帝防勲班赏众每辞多受少帝由是贤之常与之议论政事宦官用权自此始矣
　　顺帝复位宦官之力
　　阳嘉四年初听中官得以养子袭爵初顺帝之复位宦官之力也由是有宠参与政事御史张纲上书曰窃寻文明二帝徳化尤盛中官常侍不过两人近幸赏赐裁满数金惜费重民故家给人足而顷者以来无功小人皆有官爵非爱民重器承天顺道者也书奏不省
　　王龚上书言宦官
　　永和元年王龚疾宦官专权上书极言其状诸黄门使客诬奏龚罪顺帝命龚亟自实李固奏记于梁商曰王公以坚贞之操横为谗佞所构众人闻知莫不叹栗夫三公尊重无诣理诉寃之义纎微感槩辄引分决语曰善人在患饥不及餐斯其时也商即言之于顺帝事乃得释
　　良贺不敢荐将
　　三年是时宦官竞卖恩势唯大长秋良贺清俭退厚及诏举武猛贺独无所荐顺帝问其故对曰臣生自草茅长于宫掖既无知人之明又未尝交加士昔衞鞅因景监以见有识知其不终今得臣举者匪荣伊辱是以不敢顺帝由是赏之
　　朱穆以案验赵忠玉匣得罪
　　永兴元年宦者赵忠丧父归葬安平僭为玉匣冀州刺史朱穆下郡案验吏畏其严遂发墓剖棺陈尸出之质帝闻之大怒征穆诣廷尉输作左校太学书生颍川刘陶等数千人诣阙上书讼穆曰伏见弛刑徒朱穆处公忧国拜州之日志清奸恶诚以常侍贵宠父兄子弟布在州郡竞为虎狼噬食小民故穆张理天纲补缀漏目罗取残祸以塞天意由是内官咸共恚疾谤讟烦兴谗隙仍作极其刑讁输作左校天下有识皆以穆同勤禹稷而被共鲧之戾若死者有知则唐帝怒于崇山重华忿于苍墓矣当今中官近习窃持国柄手握王爵口含天宪运赏则使饿富于季孙呼噏则令伊顔化于桀跖而穆独亢然不顾身害非恶荣而好辱恶生而好死也徒感王纲之不摄惧天网之久失故竭心懐忧为上深计臣愿黥首系趾代穆校作质帝览其奏乃赦之
　　朱穆上疏极言宦官
　　延熹六年尚书朱穆疾宦官恣横上疏曰按汉故事中常侍参选士人建武以后乃悉用宦者自延平以来浸益贵盛假貂珰之饰处常伯之任天朝政事一更其手权倾海内宠贵无极子弟亲戚并荷荣任放滥骄溢莫能禁御愚臣以为可悉罢省遵复往初桓帝不纳后穆因进见复口陈曰自和熹太后以女主称制不接公卿乃以阉人为常侍小黄门通命两宫自此以来权倾人主穷困天下宜皆罢遣博选耆儒宿徳与参政事桓帝怒不应自此中官数因事称诏诋毁之
　　宦官共谗刘陶
　　中平二年谏议大夫刘陶上言当今要急八事大较言天下大乱皆由宦官宦官共谗陶曰前张角事发诏书示以威恩自此以来各各改悔今者四方安静而陶疾害圣政专言妖孽州郡不上陶何缘知疑陶与贼通情于是收陶下黄门北寺狱掠按日急陶谓使者曰臣恨不与伊吕同畴而以三仁为辈今上杀忠謇之臣下有憔悴之民亦在不久后悔何及遂闭气而死
　　何进召董卓诛宦官
　　六年何进召卓使将兵诣京师董卓闻召即时就道并上书曰中常侍张让等窃幸承宠浊乱海内臣闻扬汤止沸莫若去薪溃癕虽痛胜于内食昔赵鞅兴晋阳之甲以逐君侧之恶今臣辄鸣钟鼓如雒阳请收让等以清奸秽太后犹不从袁绍惧进变计因胁之曰交构已成形势已露将军复欲何待而不早决之乎事久变生复为窦氏矣进不许中常侍张让段珪因诈以太后诏召进斩于嘉徳殿前袁绍及何苖引兵屯朱雀阙下捕得赵忠等斩之遂闭北宫门勒兵捕诸宦者无少长皆杀之凡二千余人因进兵攻省内张让段珪等困迫遂将少帝与陈留王数十人步出谷门让等遂投河而死
　　汉主刘聪宠幸王沈等
　　晋建兴四年汉中常侍王沈仆射郭猗等皆宠幸用事汉主聪游宴后宫或三日不醒或百日不出自去冬不视朝政事一委相国粲唯杀生除拜乃使沈等入白之沈等多不白而自以其私意决之故勲旧或不叙而奸佞小人有数日至二千石者军旅嵗起将士无钱帛之赏而后宫之家赐及僮仆动至数千万沈等车服第舍逾于诸王子弟中表为守令者三十余人皆贪残为民害东宫少府陈休左衞将军卜崇为人清直素恶沈等虽在公座未尝与语沈等深疾之侍中卜干谓休崇曰王沈等势力足以回天地卿辈自料亲贤孰与窦武陈蕃休崇曰吾辈年逾五十职位已崇唯欠一死耳死于忠义乃为得所安能俯首低眉以事阉竖乎去矣卜公勿复有言
　　刘聪杀太弟义
　　建武元年汉相国粲使其党王平谓太弟义曰适奉中诏云京师将有变宜衷甲以备非常义信之命宫臣皆衷甲以居粲驰遣告靳准王沈准以白汉主聪曰太弟将为乱已衷甲矣聪大惊曰宁有是邪王沈等皆曰臣等闻之久矣屡言之而陛下不之信也聪谓沈等曰吾今而后知卿等之忠也当念知无不言勿恨往日言而不用也于是诛东宫官属及义素所亲厚准沈等素所憎怨者大臣数十人阬士卒万五千余人夏四月废义为北部王粲寻使准贼杀之
　　魏河间王琛赂宦官得复职
　　梁天监十七年魏宦者刘腾手不解书而多奸谋善揣人意胡太后以其保防之功累迁至侍中遂干预政事纳赂为人求官无不效者河间王琛为定州刺史以贪纵著名及罢州还太后诏曰琛在定州唯不将中山宫来自余无所不致何可更复叙用遂废于家琛乃求为腾养息赂腾金宝巨万计腾为之言于太后得兼都官尚书出为秦州刺史
　　唐魏弓请诛薛简
　　景龙元年宦官左监门大将军薛简等有宠于安乐公主纵暴不灋弓奏请诛之御史大夫窦从一惧固止之时宦官用事从一为雍州刺史及御史大夫误见讼者无须必曲加承接
　　睿宗召劳李朝隠
　　景云元年宦者阎兴贵以事属长安令李朝隠朝隠系于狱睿宗闻之召见朝隠劳之曰卿为赤县令能如此朕复何忧因御承天门集百官及诸州朝集使宣示以朝隠所为且下制称宦官遇寛柔之代必弄威权朕览前载每所叹息能副朕意实在斯人可加一阶为太中大夫
　　宦官之盛自明皇始
　　开元元年初太宗定制内侍省不置三品官黄衣廪食守门命而已天后虽女主宦官亦不用事中宗时嬖幸猥多宦官七品以上至千余人然衣绯者尚寡明皇在藩邸高力士倾心奉之及为太子奏为内给事至是以诛萧岑功赏之是后宦官稍増至三千余人除三品将军者浸多衣绯紫至千余人宦官之盛自此始
　　马承倩激李宝臣有玩冦之志
　　大厯十年代宗嘉李宝臣之功遣中使马承倩赍诏劳之将还宝臣诣其馆遗之百缣承倩诟詈掷出道中宝臣慙其左右兵马使王武俊説宝臣曰今公在军中新立功竖子尚尔况冦平之后以一幅诏书召归阙下一匹夫耳不如释承嗣以为已资宝臣遂有玩冦之志
　　徳宗流邵光超受赂
　　十四年代宗优宠宦官奉使四方者不禁其求取尝遣中使赐妃族还问所得颇少代宗不悦以为轻我命由是中使公求赂遗无所忌惮宰相常贮钱于閤中每赐一物宣一防无徒还者出使所歴州县皆重载而归徳宗素知其弊遣中使邵光超赐李希烈旌节希烈赠之仆马及缣七百匹黄茗二百斤徳宗闻之怒杖光超六十而流之于是中使之未归者皆潜弃所得于山谷虽与之莫敢受
　　萧复言宦官不宜委国政
　　兴元元年萧复尝言于徳宗曰宦官自艰难已来多为监军恃恩纵横此属但应掌宫掖之事不宜委以兵权国政徳宗不悦
　　徳宗复令宦官分典禁旅
　　初鱼朝恩既诛代宗不复使宦官典兵徳宗即位悉以禁兵委白志贞志贞得罪徳宗复以宦官窦文代之从幸山南两军渐集徳宗还长安颇忌宿将握兵多者稍稍罢之以文监神防军始令宦官分典禁旅
　　郑絪言命中尉不当用麻
　　贞元十二年以左神防窦文右神防霍僊鸣皆为防军中尉初徳宗置六统军视六尚书以处节度使罢镇者相承用麻纸写制至是文讽宰相比统军降麻翰林学士郑絪奏言故事惟封王命相用白麻今以命中尉不识陛下特以宠文邪遂为着令也徳宗乃谓文曰武徳贞观时中人不过员外将军同正耳衣绯者无防自辅国以来堕壊制度朕今用尔不谓无私若复以麻制宣告天下必谓尔胁我为之矣文叩头谢遂焚其麻命并统军自今皆中书降勅是时窦霍势倾中外藩镇将帅多出神防军台省清要亦有出其门者矣
　　宫市抑买人物
　　十三年先是宫中市外间物令官吏主之随给其直比嵗以宦者为使谓之宫市抑买人物置白望数百人于两市及要閙坊曲阅人所卖物但称宫市则敛手付与真伪不复可辨无敢问所从来及论价之高下者率用直百钱物买人直数千物多以红紫染故衣败缯尺寸裂而给之仍索进奉门戸及脚价钱人将物诣市至有空手而归者名曰宫市其实夺之商贾有良货皆深匿之每敕使出虽沽浆卖饼者皆撤业闭门尝有农夫以驴负柴宦者称宫市取之与绢数尺又就索门戸仍邀驴送柴至内农夫啼泣以所得绢与之不肯受曰须得尔驴农夫曰我有父母妻子待此然后食今以柴与汝不取直而归汝尚不肯我有死而已遂宦者街吏擒以闻诏黜宦者赐农夫绢十匹然宫市亦不为之改谏官御史数谏不听
　　薛盈珍屡毁姚南仲
