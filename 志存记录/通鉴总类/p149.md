<!-- { "loadSidebar": true } -->
　　东魏使军司杜弼作檄移梁朝曰皇家垂统光配彼天唯彼吴越独阻声教元首怀止戈之心上宰薄兵车之命遂解絷南冠喻以好睦虽嘉谋长算爰自我始罢战息民彼获其利侯景竖子自生猜贰逺托闗陇依凭奸伪逆主定君臣之分伪相结兄弟之亲岂曰无恩终成难养俄而易虑亲寻干戈衅暴恶盈侧首无托以金陵逋逃之薮江南流寓之地甘辞卑礼进孰图身诡言浮説抑可知矣而伪朝大小幸灾忘义主荒于上臣蔽于下连结奸恶断絶邻好徴兵保境纵盗侵国盖物无定方事无定势或乘利而受害或因得而更失是以吴侵齐境遂得句践之师赵纳韩地终有长平之役矧乃鞭挞疲民侵轶徐部筑垒拥川舍舟徼利是以援袍秉麾之将防距投石之士含怒作色如赴私雠彼连营拥众依山傍水举螳蜋之斧被蛣蜣之甲当穷辙以待轮坐积薪以候燎及锋刃暂交埃尘且接已亡防弃戈土崩瓦解掬指舟中衿甲鼓下同宗异姓缧绁相望曲直既殊强弱不等获一人而失一国见黄雀而忘深穽智者所不为仁者所不向诚既往之难逮犹将来之可追侯景以鄙俚之夫遭风云之会位班三事邑启万家揣身量分久当止足而周章向背离披不已夫岂徒然意亦可见彼反授之以利器诲之以慢藏使其势得容奸时堪乘便今见南风不竞天亡有徴老贼奸谋将复作矣然推坚彊者难为功摧枮朽者易为力计其虽非孙吴猛将燕赵精兵犹是久渉行陈曾习军旅岂同剽轻之师不比危脆之众拒此则雄气不足攻彼则为势有余终恐尾大于身踵麤于股倔强不掉狼戾难驯呼之则反速而舋小不徴则叛迟而祸大会应遥望廷尉不肯为臣自据淮南亦欲称帝但恐楚国亡猨祸延林木城门失火殃及池鱼横使江淮士子荆杨人物死亡矢石之下夭折雾露之中彼梁主操行无闻轻险有素射雀论功荡舟称力年既老矣耄又及之政散民流礼崩乐坏加以用舍乖方废立失所矫情动俗饰智惊愚毒螫满怀妄敦戒业躁竞盈胷谬治清净灾异降于上怨讟兴于下人人厌苦家家思配履霜有渐坚冰且至传险躁之风俗任轻薄之子孙朋党路开兵权在外必将祸生骨肉衅起腹心强弩冲城长戈指阙徒探雀鷇无救府藏之虚空请熊蹯讵延晷刻之命外崩中溃今实其时鹬蚌相持我乘其便方使骏骑追风精甲辉日四七并列百万为羣以转石之形为破竹之势当使钟山渡江青葢入洛荆棘生于建业之宫麋鹿游于姑苏之馆但恐革车之所轥轹劒骑之所蹂践杞梓于焉倾折竹箭以此摧残若吴之王孙蜀之公子归款军门委命下吏当即授客卿之秩特加骠骑之号凡百君子勉求多福其后梁室祸败皆如弼言
　　萧介谏武帝复纳侯景
　　二年慕容绍宗以铁骑五千夹击侯景景士卒不乐南渡其将暴显等各帅所部降于绍宗景众大溃与腹心数骑自硖石济淮朝廷闻景败未得审问或云景与将士尽没上下咸以为忧太子詹事何敬容曰得景遂死深为朝廷之福太子失色问其故敬容曰景翻覆叛臣终当乱国景遣仪同三司于子悦驰以败闻武帝即以景为南豫州牧光禄大夫萧介上表谏曰窃闻侯景以涡阳败绩只马归命陛下不悔前祸复敕容纳臣闻凶人之性不移天下之恶一也昔吕布杀丁原以事董卓终诛董而为贼刘牢反王恭以归晋还背晋以构妖何者狼子野心终无驯狎之性养虎之喻必见饥噬之祸侯景以凶狡之才荷高欢卵翼之遇位忝台司任居方伯然而高欢坟土未干即还反噬逆力不逮乃复逃死闗西宇文不容故复投身于我陛下前者所以不逆细流正欲比属国降人以讨匈奴冀获一战之效耳今既亡师失地直是境上之匹夫陛下爱匹夫而弃与国臣窃不取也若国家犹待其更鸣之晨岁暮之效臣窃惟侯景必非岁暮之臣弃乡国如脱屣背君亲如遗芥岂知逺慕圣德为江淮之纯臣乎事迹显然无可致惑臣朽老疾侵不应干预朝政但楚囊将死有城郢之忠卫鱼临亡亦有尸谏之节臣忝为宗室遗老敢忘刘向之心武帝叹息其忠然不能用
　　东魏求通好以贰侯景
　　东魏大将军高澄数遣书移复求通好贞阳侯渊明乃遣省事夏侯僧辩奉启于武帝武帝得启与朝臣议之右卫将军朱异御史中丞张绾等皆曰静防息民和实为便司农卿岐独曰高澄何事须和必是设间故命贞阳遣使欲令侯景自疑景意不安必图祸乱若许通好正堕其计中异等固执宜和武帝亦厌用兵乃从异言僧辩还过寿阳侯景窃访知之摄问具服乃陈启于武帝曰高氏心怀鸩毒怨盈北土人愿天从欢身殒越子澄嗣恶计灭待时所以昧此一胜者葢天荡澄心以盈凶毒耳澄茍行合天心腹心无疾又何急急奉璧求和岂不以秦兵扼其喉胡骑廹其背故甘辞厚币取安大国臣闻一日纵敌数世之患何惜高澄一竖以弃亿兆之心使其假命强梁以遗后世非直愚臣扼腕实亦志士痛心昔伍相奔吴楚邦卒灭陈平去项刘氏用兴臣虽才劣古人心同往事武帝遣使吊澄景又启曰臣与高氏舋隙已深仰凭威灵期雪雠耻今陛下复与高氏连和使臣何地自处乞申后战宣畅皇威武帝报之曰朕与公大义已定岂有成而相纳败而相弃乎今高氏有使求和朕亦更思偃武公但清净自居无劳虑也景又启曰臣今蓄粮聚众秣马潜戈指日讣期克清赵魏不容军出无名故愿以陛下为主耳今陛下弃臣遐外南北复通将恐微臣之身不免高氏之手武帝又报曰朕为万乘之主岂可失信于一物想公深得此心不劳复又启也景乃诈为邺中书求以贞阳侯易景武帝将许之舍人傅岐曰侯景以穷归义弃之不祥且百战之余宁肯束手受絷谢举朱异曰景奔败之将一使之力耳武帝从之复书曰贞阳旦至侯景夕返景谓左右曰我固知吴老公薄心肠王伟説景曰今坐听亦死举大事亦死唯王图之于是始为反计属城居民悉召募为军士辄停责市估及田租百姓子女悉以配将士
　　侯景以东魏和亲遂谋反
　　侯景自至寿阳徴求无已朝廷未尝拒絶武帝既不用景言与东魏和亲是后景表疏稍稍悖慢又闻徐陵等使魏反谋益甚临贺王正德所至贪暴不法屡得罪于武帝由是愤恨隂养死士储米积货幸国家有变景知之致牋于正德曰今天子年尊奸臣乱国以景观之计日祸败大王属当储贰中被废黜四海业业归心大王景虽不敏实思自效愿王允副苍生正德大喜报之曰朝廷之事如公所言仆之有心为日久矣今仆为其内公为其外何有不济机事在速今其时矣鄱阳王范密启景谋反时武帝以边事专委朱异动静皆闗之异以为必无此理武帝报范曰景孤危寄命譬如婴儿仰人乳哺以此事势安能反乎范复请自以合肥之众讨之武帝不许景反于寿阳以诛朱异徐驎陆验周石珍为名异等皆以奸佞骄贪蔽主弄权为时人所疾故景托以兴兵景西攻马头遣其将宋子仙东攻木栅执戍主曹璆等武帝闻之笑曰是何能为吾折棰笞之敕购斩景者封三千户公
　　唐高祖待李密不满所望
　　武德元年李密将至高祖遣使迎劳相望于道密大喜谓其徒曰我拥众百万一朝解甲归唐山东连城数百知我在此遣使招之亦当尽至比于窦融功亦不细岂不以一台司见处乎既至长安有司供待稍薄所部兵累日不得食众心颇怨既而以密为光禄卿上柱国赐爵邢国公密既不满望朝臣又多轻之执政者或来求贿意甚不平独高祖亲礼之常呼为弟以舅子独孤氏妻之
　　裴行俭叹裴炎杀降
　　开耀元年裴行俭等献定襄之俘高宗斩阿史那伏念阿史德温傅等五十四人于都市初行俭许伏念以不死故降裴炎疾行俭之功奏言伏念为副将张防朂程务挺所逼又廻纥等自碛北南向逼之穷窘而降耳遂诛之行俭叹曰浑濬争功古今所耻但恐杀降无复来者因称疾不出
　　李德追论维州归降事
　　会昌三年李德追论维州悉怛谋事云维州据高山絶顶三面临江在戎虏平川之冲是汉地入兵之路初河陇尽没唯此独存吐蕃潜以妇人嫁此州门者二十年后两男长成窃开垒门引兵夜入遂为所防号曰无忧城从此得并力于四边更无虞于南路凭陵近甸旰食累朝贞元中韦臯欲经略河湟须此城为始万旅尽鋭急攻数年虽擒论莽热而还城坚卒不可克臣初到西蜀外扬国威中缉边备其维州熟臣信令空壁来归臣始受其降南蛮震慑山西八国皆愿内属其吐蕃合水栖鸡等城既失险阨自须抽归可减八处镇兵坐收千余里旧地且维州未降前一年吐蕃犹围鲁州岂顾盟约臣受降之初指天为誓面许奏闻各加酬赏当时不与臣者望风疾臣诏臣执送悉怛谋等令彼自戮臣宁忍以三百余人命弃信偷安累表陈论乞垂矜舍荅诏严切竟令执还体备三木舆于竹畚及将就路寃呌呜呜将吏对臣无不陨涕其部送者更为蕃帅讥诮云既已降彼何须送来复以此降人戮于汉境之上恣行残忍用固携离至乃掷其婴孩承以枪槊絶忠款之路快凶虐之情从古以来未有此事虽时更一纪而运属千年乞追奬忠魂各加襃赠诏赠悉怛谋石卫将军臣光曰论者多疑维州之取舍不能决牛李之是非臣以为昔荀吴围鼓鼓人或请以城叛吴弗许曰或以吾城叛吾所甚恶也人以城来吾独何好焉吾不可以欲城而迩奸使鼔人杀叛者而缮守备是时唐新与吐蕃修好而纳其维州以利言之则维州小而信大以害言之则维州缓而闗中急然则为唐计者宜何先乎悉怛谋在唐则为向化在吐蕃不免为叛臣其受诛也又何矜焉且德所言者利也僧孺所言者义也匹夫徇利而忘义犹耻之况天子乎譬如邻人有牛逸而入于家或劝其兄归之或劝其弟攘之劝归者曰攘之不义也且致讼劝攘者曰彼尝攘吾羊矣何义之拘牛大畜也鬻之可以富家以是观之牛李之是非端可见矣
　　司马公论杀降非信
　　四年刘稹将郭谊等至京师皆斩之臣光曰董重质之在淮西郭谊之在昭义吴元济刘稹如木偶人在伎儿之手耳彼二人者始则劝人为乱终则卖主规利其死固有余罪然宪宗用之于前武宗诛之于后臣愚以为皆失之何则赏姧非义也杀降非信也失义与信何以为国昔汉光武待王郎刘盆子止于不死知其非力竭则不降故也樊崇徐宣王元牛邯之徒岂非助乱之人乎而光武弗杀葢以既受其降则不可复诛故也若既赦而复逃亡叛乱则其死固无辞矣如郭谊等免死流之逺方没齿不还可矣杀之非也
　　高仁厚遣谍者降贼党
