<!-- { "loadSidebar": true } -->
　　南唐失把浅而致周师
　　唐主旣克建州破湖南益骄有吞天下之志先是毎冬淮水浅涸唐人常发兵戍守谓之把浅夀州监军吴廷绍以爲疆无事坐费资粮悉罢之清淮节度使刘仁赡上表固争不能得世宗以李谷督韩令坤等十二将以伐唐








　　通鉴总卷十一下
<史部,史钞类,通鉴总类>
　　钦定四库全书
　　通鉴总卷十二上　　　　宋　沈枢　撰形势门
　　汉娄敬劝髙祖都关中
　　五年齐人娄敬戍陇西过洛阳因齐人虞将军求见髙祖髙祖召见问之娄敬曰陛下都洛阳岂欲与周室比隆哉髙祖曰然娄敬曰陛下取天下与周异周之先自后稷封邰积德絫善十有余世至于太王王季文王武王而诸侯自归之遂灭殷为天子及成王即位周公相焉乃营洛邑以为此天下之中也诸侯四方纳贡职道里均矣有德则易以王无德则易以亡故周之盛时天下和洽诸侯四夷莫不賔服效其贡职及其衰也天下莫朝周不能制也非唯其德薄也形势弱也今陛下起丰沛卷蜀汉定三秦大战七十小战四十使天下之民肝脑涂地欲比隆于成康之时臣窃以为不侔也且夫秦地被山帯河四塞以为固卒然有急百万之众可立具也因秦之故资甚美膏腴之地此所谓天府者也陛下入关而都之山东虽乱秦之故地可全而有也髙祖问羣臣羣臣皆山东人争言洛阳东有成臯西有殽渑倍河乡伊洛其固亦足恃也髙祖问张良良曰洛阳虽有此固然四面受敌此非用武之国也关中左殽函右陇蜀沃野千里南有巴蜀之饶北有胡苑之利阻三面而守独以一面东制诸侯河渭漕挽天下西给京师诸侯有变顺流而下足以委输此所谓金城千里天府之国也娄敬说是也髙祖即日车驾西都长安拜娄敬为郎中号曰奉春君赐姓刘氏
　　荀彧劝曹操必取兖州
　　兴平二年吕布将薛兰李封屯钜野曹操攻之布救兰等不胜而走操遂斩兰等欲遂取徐州还乃定布荀彧曰昔髙祖保关中光武据河内皆深根固本以制天下进足以胜敌退足以坚守故虽有困败而终济大业将军本以兖州首事平山东之难且河济天下之要地也今虽残坏犹易以自保是亦将军之关中河内也不可以不先定今已破李封薛兰若分兵东击陈宫勒兵収熟麦一举而布可破也破布然后南结杨州共讨袁术以临淮泗若舍布而东布乘虚冦唯鄄城范卫可全其余非已之有是无兖州也若徐州不定将军当安所归乎愿将军熟虑之操乃止
　　陆凯劝呉主归建康
　　晋大始二年呉主居武昌杨州之民泝流供给甚苦之又奢侈无度公私穷匮凯上疏曰今四边无事当务养民丰财而更穷奢极欲无灾而民命尽无为而国财空臣窃痛之昔汉室既衰三家鼎立今曹刘失道皆为晋有此目前之明验也臣愚但为陛下惜国家耳武昌土地危险塉确非王者之都且童謡云宁饮建业水不食武昌鱼宁还建业死不止武昌居以此观之足明民心与天意矣呉主虽不恱以其宿望特优容之
　　晋王导议不宜徙建康
　　咸和四年是时宫阙灰烬以建平园为宫温峤欲迁都豫章三吴之豪请都会稽二论纷纭未决司徒导曰孙仲谋刘德俱言建康王者之宅古之帝王不必以丰俭移都茍务本节用何忧雕弊若农事不修则乐土为墟矣且北冦游魂伺我之隙一旦示弱窜于蛮越求之望实惧非良计今特宜镇之以静羣情自安由是不复徙都以褚翜为丹阳尹时兵火之后民物雕残翜収集散亡京邑遂安
　　王述諌庾翼移镇乐乡
　　咸康八年庾翼在武昌数有妖怪欲移镇乐乡征虏长史王述与庾冰牋曰乐乡去武昌千有余里数万之众一旦移徙兴立城壁公私劳扰又江州当泝流数千里供给军府力役倍増且武昌实江东镇戍之中非但扞御上流而已缓急赴告骏奔不难若移乐乡逺在西陲一朝江渚有虞不相接救方岳重将固当居要害之地为内外形势使闚之心不知所向昔秦忌亡胡之防卒为刘项之资周恶檿之謡而成襃娰之乱是以逹人君子直道而行禳避之道皆所不取正当择人事之胜理思社稷之长计耳朝议亦以为然翼乃止
　　北魏君臣论迁都利害
　　齐建武元年魏主至平城使羣臣更论迁都利害各言其志穆罴曰今四方未定未宜迁都且征伐无马将何以克髙祖曰廐牧在代何患无马今代在山之北九州之外非帝王之都也于果曰臣非以代地为胜伊洛之美也但自先帝以来乆居于此百姓安之一旦南迁众情不乐平阳公丕曰迁都大事当讯之卜筮髙祖曰昔周召圣贤乃能卜宅今无其人卜之何益且卜以决疑不疑何卜王者以四海为家或南或北何常之有朕之逺祖世居北荒平文皇帝始都东木根山昭成皇帝更营盛乐道武皇帝迁于平城朕幸属胜残之运何为独不得迁乎羣臣不敢复言
　　梁元帝从胡僧祐议留都江陵
　　承圣二年下诏将还建康领军将军胡僧祐諌曰建业王气已尽与虏正隔一江若有不虞悔无及也且古老相承云荆州洲数满百当出天子今枝江生洲百数已满陛下龙飞是其应也元帝令朝臣议之黄门侍郎周正曰今百姓未见舆驾入建康谓是列国诸王愿陛下从四海之望时羣臣多荆州人皆曰正等东人也志愿东下恐非良计正面折之曰东人劝东谓非良计君等西人欲西岂成长防元帝笑又议于后堂会者五百人元帝问之曰吾欲还建康诸卿以为如何众莫敢先对元帝曰劝吾去者左袒左袒者过半武昌太守朱买臣言于元帝曰建康旧都山陵所在荆镇边疆非王者之宅愿陛下勿疑以致后悔臣家在荆州岂不愿陛下居此但恐是臣富贵非陛下富贵耳元帝以建康雕残江陵全盛意亦安之卒从胡僧祐等议
　　唐严震諌德宗幸成都
　　兴元元年车驾至梁州山南地薄民贫自安史以来盗贼攻剽户口减耗大半虽节制十五州租赋不及中原数县及大驾驻跸粮用颇窘德宗欲西幸成都严震言于上曰山南地接京畿李成方圗収复借六军以为声援若幸西川则晟未有収复之期也众议未决会李晟表至言陛下驻跸汉中所以系亿兆之心成灭贼之势若规小舍大迁都岷峨则士庶失望虽有猛将谋臣无所施矣德宗乃止
　　后晋髙祖徙都大梁
　　天福二年范延光聚卒缮兵悉召廵内刺史集魏州将作乱会髙祖谋徙都大梁桑维翰曰大梁北控燕赵南通江淮水陆都会资用富饶今延光反形已露大梁距魏不过十驿彼若有变大军寻至所谓疾雷不及掩耳也遂下诏托以洛阳漕运有阙东廵汴州
　　长江之险门
　　魏有武骑千羣无所用
　　黄初五年文帝东廵如许昌欲大兴军伐吴为水军亲御龙舟循蔡颍浮淮如夀春至广陵吴安东将军徐盛建计植木衣苇为疑城假楼自石头至于江乘聨绵相接数百里一夕而成又大浮舟舰于江时江水盛长文帝临望叹曰魏虽有武骑千羣无所用之未可圗也文帝御龙舟会暴风漂荡几至覆没乃旋师
　　长江天所以限南北
　　六年文帝以舟师自谯循涡入淮尚书蒋济表言水道难通文帝不从如广陵故城临江观兵戎卒十余万旌旗数百里有渡江之志吴人严兵固守时大寒冰舟不得入江文帝见波涛汹涌叹曰嗟乎固天所以限南北也遂归
　　梁羊侃请据采石拒侯景
　　太清二年侯景攻歴阳太守庄鐡以城降因说景曰国家承平嵗乆人不习战闻大王举兵内外震骇宜乘此际速趋建康可兵不血刃而成大功若使朝廷徐得为备内外小安遣羸兵千人直据采石大王虽有精甲百万不得济矣景乃留郭骆守歴阳以鐡为导引兵临江江上镇戍相次啓闻武帝问讨景之防于都官尚书羊侃侃请以二千人急据采石令邵陵王袭取夀阳使景进不得前退失巢宂乌合之众自然瓦解朱异曰景必无渡江之志遂寝其议乃以临贺王正德都督京师诸军事屯丹杨郡正德遣大船数十艘诈称载荻密以济景景自横江济于采石有马数百匹兵八千人是夕朝廷始命戒严
　　陈后主恃长江天堑不备隋师
　　祯明二年隋军临江诏以散骑常侍周罗防都督巴峡縁江诸军事以拒之杨素引舟师下三峡军至流头滩将军戚昕以青龙百余艘兵数千人守狼尾滩地势险峭隋人患之素曰胜负大计在此一举若昼日下船彼见我虚实滩流迅激制不由人则吾失其便不如以夜掩之素亲帅黄龙数千艘衔枚而下遣王长袭引歩卒自南岸击昕别栅大将军刘仁恩帅甲骑自北岸趋白沙击之昕败走素帅水军东下舟舻被江旌甲曜日素坐平乘大船容貎雄伟陈人望之皆惧曰清河公即江神也江濵镇戍闻隋军将至相继奏闻施文庆沈客卿并抑而不言及隋军临江间谍骤至长城公从容谓侍臣曰王气在此齐兵三来周师再来无不摧败彼何为者邪都官尚书孔范曰长江天堑古以为限隔南北今日虏军岂能飞渡邪边将欲作功劳妄言事急长城公以为然故不为深备奏伎纵酒赋诗不辍
　　水战门
　　吴周瑜败曹操于赤壁
　　汉建安十三年曹操自江陵将顺江东下先遗权书曰近者奉辞伐罪旌麾南指刘琮束手今治水军八十万众方与将军会猎于吴权以示羣下张昭等曰且将军大埶可以拒操者长江也今操得荆州奄有其地刘表治水军防冲鬬舰乃以千数操悉浮以防江兼有歩兵水陆俱下此为长江之险已与我共之矣不如迎之鲁肃曰向察众人之议専欲误将军不足与圗大事时周瑜受使至番阳肃劝权召瑜还瑜至谓权曰操虽托名汉相其实汉贼也将军割据江东兵精足用当横行天下为汉家除残去秽况操自送死而可迎之邪请为将军筹之今北土未平马超韩遂尚在关西为操后患而操舍鞍马仗舟楫与吴越争衡又今盛寒马无槀草驱中国士众逺渉江湖之间不习水土必生疾病此数者用兵之患也而操皆冒行之瑜得精兵五万自足制之愿将军勿虑权抚其背曰公瑾卿言至此甚合孤心五万兵难卒合已选三万人船粮战具俱办卿与子敬程公便在前发孤当续发人众为卿后援瑜进与操遇于赤壁时操军众已有疾疫初一交战操军不利引次江北瑜等在南防瑜部将黄盖曰今防众我寡难与持乆操军方连船舰首尾相接可烧而走也乃取防冲鬬舰十艘载燥荻枯柴灌油其中裹以帷幕上建旌旗豫备走舸系于其尾先以书遗操诈云欲降时东南风急盖以十舰最着前中江举防余船以次俱进操军吏士皆出营立观指言盖降去北军二里余同时发火火烈风猛船徃如箭烧尽北船延及防上营落顷之烟炎张天人马烧溺死者甚众瑜等率轻鋭继其后靁鼓大进北军大坏操引军从华容道歩走遇泥泞道不通羸兵为人马所蹈借防泥中死者甚众先主周瑜水陆并进追操至南郡
　　晋王濬作舟舰以伐吴
　　泰始八年武帝与羊祜隂谋伐吴祜以为伐吴宜借上流之埶密表留王濬复为益州刺史使治水军诏濬罢屯田兵大作舟舰别驾何攀以为屯田兵不过五六百人作船不能猝办后者未成前者已腐宜召诸郡兵合万余人造之嵗终可成濬欲先上湏报攀曰朝廷猝闻召万兵必不听不如辄召设当见却功夫已成势不得止濬从之令攀曲造舟舰器仗于是作大舰长百二十歩受二千余人以木为城起楼橹开四出门其上皆得驰马徃来时作船木柹蔽江而下吴建平大守吾彦取流柹以白吴主曰晋必有攻吴之计宜増建平以塞其冲要吴主不从彦乃为鐡鎻横断江路
　　北来诸军乃飞渡江
