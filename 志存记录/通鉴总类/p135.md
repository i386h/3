<!-- { "loadSidebar": true } -->
　　前六年冒顿死子稽粥立号曰老上单于老上单于初立也帝复遣宗室女公主为单于阏氏使宦者燕人中行说传公主说不欲行汉强使之说曰必我也为汉患者中行说既至因降单于单于甚亲幸之初匈奴好汉缯絮食物中行说曰匈奴人众不能当汉之一郡然所以强者以衣食异无仰于汉也今单于变俗好汉物汉物不过什二则匈奴尽归于汉矣其得汉缯絮以驰草棘中衣袴皆裂敝以示不如旃裘之完善也得汉食物皆去之以示不如湩酪之便美也于是说教单于左右疏记以计课其人众畜牧其遗汉书牍及印封皆令长大倨傲其辞自称天地所生日月所置匈奴大单于
　　扬雄谏哀帝不许单于来朝
　　建平四年匈奴单于上书愿朝五年哀帝以问公卿亦以为虚费府帑可且勿许单于使辞去未发黄门郎扬雄上书谏曰臣闻六经之治贵于未乱兵家之胜贵于未战二者不可不察也今单于上书求朝国家辞之臣愚以为汉与匈奴从此隙矣匈奴本五帝所不能臣三王所不能制其不可使隙明甚以秦始皇之强防恬之威然不敢窥西河乃筑长城以界之会汉初兴以髙祖之威灵三十万众困于平城时奇谲之士计画之臣甚众卒其所以脱者世莫得而言也又髙皇后时匈奴悖慢大臣权书遗之然后得解及孝文时匈奴侵暴北边骑至雍甘泉京师大骇发三将军屯细柳棘门霸上以备之数月乃罢孝武即位设马邑之权欲诱匈奴徒费财劳师一骑不可得见况单于之面乎其后深惟社稷之计规恢万载之策乃大兴师数十万使衞青霍去病操兵前后十余年于是浮西河絶大幕破寘顔袭王庭穷极其地追奔逐北封狼居胥山禅于姑衍以临翰海匈奴震怖益求和亲然而未肯称臣也且夫前世岂乐倾无量之费役无罪之民快心于狼望之北哉以为不壹劳者不乆佚不暂费者不乆宁是以忍百万之师以摧饿虎之喙运府库之财填卢山之壑而不悔也至本始之初匈奴有桀心欲掠乌孙侵公主乃发五将之帅十五万骑以击之时鲜有所获徒奋扬威武明汉兵若雷风耳虽空行空反尚诛两将军故北狄不服中国未得髙枕安寝也逮至元康神爵之间大化神明鸿恩溥洽而匈奴内乱五单于争立日遂呼韩邪国归死扶伏称臣然尚羁縻之计不颛制自此之后欲朝者不距不欲者不强何者外国天性忿鸷形容魁健负力怙气难化以善易肄以恶其彊难诎其和难得故未服之时劳师逺攻倾国殚货伏尸流血破坚拔敌如彼之难也既服之后慰荐抚循交接赂遗威仪俯仰如此之备也往时尝屠大宛之城蹈乌桓之垒探姑缯之壁借荡姐之场艾朝鲜之旃拔两越之旗近不过旬月之役逺不离二时之劳固已犁其庭扫其闾郡县而置之云彻席卷后无余灾唯北狄为不然真中国之坚敌也今单于归义怀欵诚之心欲离其庭陈见于前此乃上世之遗策神灵之所想望国家虽费不得已者也奈何距以来厌之辞疎以无日之期消往昔之恩开将来之隙夫疑而隙之使有恨心负前言縁往辞归怨于汉因以自絶终无北面之心威之不可谕之不能焉得不为大忧乎夫百年劳之一日失之费十而爱一臣窃为国不安也唯陛下少留意于未乱未战以遏边萌之祸书奏天子寤焉召还匈奴使者更报单于书而许之
　　匈奴乌孙诸国皆来朝内属
　　元寿二年匈奴单于及乌孙大昆弥伊秩靡皆来朝汉以为荣是时西域凡五十国自译长至将相侯王皆佩汉印绶凡三百七十六人而康居大月氐安息罽宾乌弋之属皆以絶逺不在数中其来贡献则相与报不督録总领也自黄龙以来单于每入朝其赏赐锦绣缯絮辄加厚于前以慰接之
　　严尤陈三策五难
　　始建国三年王莽遣中郎将蔺苞副校尉戴级将兵万骑多赍珍寳至云中塞下招诱呼韩邪单于诸子单于歴告左右部都尉诸边王入塞寇盗杀鴈门朔方太守都尉略吏民畜产不可胜数縁边虚耗是时诸将在边以大众未集未敢出击匈奴讨濊将军严尤谏曰臣闻匈奴为害所从来乆矣未闻上世有必征之者也后世三家周秦汉征之然皆未有得上策者也周得中策汉得下策秦无策焉当周宣王时猃狁内侵至于泾阳命将征之尽境而还其视戎狄之侵譬犹蟁蝱之而已故天下称眀是为中策汉武帝选将练兵约赍轻粮深入逺戍虽有克获之功胡辄报之兵连祸结三十余年中国罢耗匈奴亦创艾而天下称武是为下策秦始皇不忍小耻而轻民力筑长城之固延袤万里转输之行起于负海疆境既完中国内竭以丧社稷是为无策今天下遭阳九之厄比年饥馑西北边尤甚发三十万众具三百日粮东援海岱南取江淮然后乃备计其道里一年尚未集合兵先至者聚居暴露师老械弊埶不可用此一难也边既空虚不能奉军粮内调郡国不相及属此二难也计一人三百日食用糒十八斛非牛力不能胜牛又当自赍食加二十斛重矣胡地沙卤多乏水草以往事揆之军出未满百日牛必物故且尽余粮尚多人不能负此三难也胡地秋冬甚寒春夏甚风多赍釡鍑薪炭重不可胜食糒饮水以歴四时师有疾疫之忧是故前世伐胡不过百日非不欲久埶力不能此四难也辎重自随则轻锐者少不得疾行虏徐遁逃埶不能及幸而逢虏又累辎重如遇险阻衘尾相随虏要遮前后危殆不测此五难也大用民力功不可必立臣伏忧之今既发兵宜纵先至者令臣尤等深入霆击且以创艾胡虏莽不听尤言转兵谷如故天下骚动
　　陈遵拒单于不肯尊汉
　　更始二年更始遣中郎将归德侯飒大司马防军陈遵使匈奴授单于汉书制玺绶因送云当余亲属贵人从者还匈奴单于舆骄谓遵飒曰匈奴本与汉为兄弟匈奴中乱孝宣皇帝辅立呼韩邪单于故称臣以尊汉今汉亦大乱为王莽所簒匈奴亦出兵击莽空其边境令天下骚动思汉莽卒以败而汉复兴亦我力也当复尊我遵与相牚拒单于终持此言
　　光武不许臧宫马武击匈奴
　　建武二十七年朗陵侯臧宫扬虚侯马武上书曰匈奴贪利无有礼信穷则稽首安则侵盗今其人畜疫死旱蝗赤地疲困乏力不当中国一郡万里死命县在陛下福不再来时或易失岂宜固守文德而堕武事乎今命将临塞厚县购赏喻告髙句骊乌桓鲜卑攻其左发河西四郡天水陇西羌胡击其右如此北虏之灭不过数年臣恐陛下仁恩不忍谋臣狐疑令万世刻石之功不立于圣世诏报曰黄石公记曰柔能制刚弱能制强舍近谋逺者劳而无功舍逺谋近者逸而有终故曰务广地者荒务广德者强有其有者安贪其有者残残灭之政虽成必败今国无善政灾变不息百姓惊惶人不自保而复欲逺事边外乎自是诸将莫敢复言兵事者
　　班超伏兵击虏骑
　　永元二年月氐求尚公主班超拒还其使由是怨恨遣其副王谢将兵七万攻超超众少皆大恐超譬军士曰月氐兵虽多然数千里逾葱领来非有运输何足忧邪但当收谷坚守彼饥穷自降不过数十日决矣谢遂前攻超不下又钞掠无所得超度其粮将尽必从兹求食乃遣兵数百于东界要之谢果遣骑赍金银珠玉以赂兹超伏兵遮击尽杀之持其使首以示谢谢大惊即遣使请罪愿得生归超纵遣之月氐由是大震歳奉贡献
　　晋江统作徙戎论以警朝廷
　　元康九年孟观大破氐众于中亭获齐万年太子洗马江统以为戎狄乱华宜早絶其原乃作徙戎论以警朝廷曰夫夷蛮戎狄地在要荒禹平九土而西戎即叙其性气贪婪凶悍不仁四夷之中戎狄为甚弱则畏服强则侵叛当其强也以汉之髙祖困于白登孝文军于霸上及其弱也以元成之微而单于入朝此其已然之效也是以有道之君牧夷狄也惟以待之有备御之有常虽稽颡执贽而边城不弛固守强暴为寇而兵甲不加逺征期令境内获安疆场不侵而已及至周室失统诸侯专征封疆不固而利害异心戎狄乗间得入中国或招诱安抚以为己用自是四夷交侵与中国错居及秦始皇并天下兵威旁达攘胡走越当是时中国无复四夷也汉建武中马援领陇西太守讨叛羌徙其余种于关中居冯翊河东空地数歳之后族蕃息既恃其肥强且苦汉人侵之永初之元羣羌叛乱覆没将守屠破城邑邓隲败北侵及河内十年之中夷夏俱敝任尚马贤仅乃克之自此之后余烬不尽小有际会辄复侵叛中世之寇惟此为大魏兴之初与蜀分隔疆埸之戎一彼一此武帝徙武都氐于秦川欲以弱寇强国扞御蜀虏此盖权宜之计非万世之利也今者当之已受其敝矣夫关中土沃物丰帝王所居未闻羌氐宜在此土也非我族其心必异而因其衰敝迁之畿服士庶翫习侮其轻弱使其怨恨之气毒于骨髓至于蕃育众盛则坐生其心以贪悍之性挟愤怒之情隙乗便辄为横逆而居封域之内无障塞之隔掩不备之人收散野之积故能为祸滋蔓暴害不测此必然之埶已验之事也当今之宜宜及兵威方盛众事未罢徙冯翊北地新平安定界内诸羌着先零罕开析支之地徙扶风始平京兆之氐出还陇右着隂平武都之界廪其道路之粮令足自致各附本种反其旧土使属国抚夷就安集之戎晋不杂并得其所纵有猾夏之心风尘之警则絶逺中国隔阂山河虽为寇暴所害不广矣朝廷不能用
　　匈奴号刘渊为大单于
　　永兴元年初太弟頴表匈奴左贤王刘渊为冠军将军监五部军事使将兵在邺渊子聪骁勇絶人博涉经史善属文弯弓三百斤弱冠游京师名士莫不与交頴以聦为积弩将军渊从祖右贤王宣谓其族人曰自汉亡以来我单于徒有虚号无复尺土自余王侯降同编户今吾众虽衰犹不减二万奈何敛手受役奄过百年左贤王英武超世天茍不欲兴匈奴必不虗生此人也今司马氏骨肉相残四海鼎沸复呼韩邪之业此其时矣乃相与谋推渊为大单于使其党呼延攸诣邺告之渊白頴请归会葬頴弗许及王浚东嬴公腾起兵渊説頴曰今二镇跋扈众十余万恐非宿衞及近郡士众所能御也请为殿下还説五部以赴国难二竖之首可指日而悬也頴恱拜渊为北单于参丞相军事渊至左国城刘宣等上大单于之号二旬之间有众五万都于离石以聪为鹿蠡王
　　唐公结突厥以益兵势
　　隋义宁元年刘文静劝李渊与突厥相结资其士马以益兵势渊从之自为手启卑辞厚礼遗始毕可汗云欲大举义兵逺迎主上复与突厥和亲如开皇之时若能与我俱南愿勿侵暴百姓若但和亲坐受寳货亦唯可汗所择始毕得启谓其大臣曰隋主为人我所知也若迎以来必害唐公而击我无疑矣茍唐公自为天子我当不避盛暑以兵马助之即命以此意为复书使者七日而返将佐皆喜请从突厥之言渊不可裴寂刘文静等皆曰今义兵虽集而戎马殊乏胡兵非所湏而马不可失若复稽回恐其有悔渊曰诸君宜更思其次寂等乃请尊天子为太上皇立代王为帝以安隋室移檄郡县改易旗帜杂用绛白以示突厥渊曰此可谓掩耳盗钟然逼于时事不得不尔乃许之遣使以此议告突厥
　　唐髙祖每优容突厥
　　武德元年突厥始毕可汗遣骨咄禄持勒来宴之于太极殿奏九部乐时中国人避乱者多入突厥突厥强盛东自契丹室韦西尽吐谷浑髙昌诸国皆臣之控百余万髙祖以初起资其兵马前后饷遗不可胜纪突厥恃功骄倨每遣使者至长安多暴横髙祖优容之
　　太宗不肯乗间击突厥
