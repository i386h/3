<!-- { "loadSidebar": true } -->
　　灵帝建宁三年初中常侍张让有监奴典任家事威形諠赫孟佗资产饶赡与奴朋结倾竭馈问无所遗爱奴咸徳之问其所欲佗曰吾望汝曹为我一拜耳时賔客求谒让者车常数百千两佗诣让后至不得进监奴乃率诸仓头迎拜于路遂共轝车入门賔客咸惊谓佗善于让皆争以珍玩赂之
　　符灋第门车马辐辏
　　晋穆帝升平元年秦太后茍氏游宣明台见东海公灋之第门车马辐辏恐终不利于秦王坚乃与李威谋赐灋死
　　防稽王道子专权奢纵
　　太元二十年时防稽王道子专权奢纵嬖人赵牙本出倡优茹千秋本钱唐捕贼吏皆以謟赂得进道子以牙为魏郡太守千秋为骠骑谘议参军牙为道子开东第筑山穿池功用钜万武帝尝幸其第谓道子曰府内乃有山甚善然修餙大过道子无以对帝去道子谓牙曰上若知山是人力所为尔必死矣牙曰公在牙何敢死营作弥甚千秋卖官招权聚货累亿博平令吴兴闻人奭上防言之帝益恶道子而逼于太后不忍废黜乃擢时望及所亲幸王恭等使居内外要任以防道子道子亦引王国寳及国寳从弟绪以为心腹由是朋党竞起无复向时友爱之驩矣
　　宋谢瞻乞贬弟晦以保门户
　　髙帝永初二年上之为宋公也谢瞻为宋台中书侍其弟晦为右卫将军时晦权遇已重自彭城还都迎家賔客辐辏门巷填咽瞻在家惊骇谓晦曰汝名位未多而人归趣乃尔吾家素以恬退为业不愿干豫时事交游不过亲朋而汝遂势倾朝野此岂门户之福邪乃以篱隔门庭曰吾不忍见此及还彭城言于宋公曰臣本素士父祖位不过二千石弟年始三十志用凡近荣冠台府位任显宻福过灾生其应无逺特乞降黜以保衰门前后屡陈之临终遗晦书曰吾得啓体幸全亦何所恨弟思自勉励为国为家
　　谢晦难以自免
　　文帝元喜元年以行荆州刺史谢晦为真晦将行与蔡廓别屏人问曰吾其免乎廓曰卿受先帝顾命任以社稷废昏立明义无不可但杀人二兄而以之北面挟震主之威据上流之重以古推今自免为难晦始惧不得去既发顾望石头城喜曰今得脱矣
　　诛檀道济乃壊万里长城
　　十三年江州刺史檀道济立功前朝威名甚重朝廷疑畏之防文帝疾笃义康言于帝召道济入朝其妻向氏谓道济曰髙世之勲自古所忌今无事相召祸其至矣既至义康矫诏召道济入祖道因执之下诏称道济潜防金货招诱剽猾因朕寝疾规肆祸心收付廷尉并其子植等十一人诛之道济见收愤怒目光如炬脱帻投地曰乃壊汝万里长城魏人闻之喜曰道济死吴子辈不足复惮
　　义康专总朝权
　　十七年司徒义康专总朝权内外众事皆专决施行凡所陈奏入无不可方伯以下并令义康选用生杀大事或以録命断之势倾逺近朝野辐辏四方献馈皆以上品荐义康而以次者供御义康权势已盛殷景仁宻言于上曰相王权重非社稷计宜少加裁抑文帝隂然之
　　顔延之怒子竣骄傲
　　孝武帝孝建三年顔延之子竣贵重凡所资供延之一无所受布衣茅室萧然如故常乗羸牛笨车逄竣卤簿即屏住道侧常语竣曰吾平生不憙见要人今不幸见汝竣起宅延之谓曰善为之无令后人笑汝拙也延之甞早诣竣见賔客盈门竣尚未起延之怒曰汝出粪土之中升云霞之上遽骄傲如此其能久乎
　　顾觊之不降意于戴灋兴
　　大明二年孝武帝在江州山隂戴灋兴戴明寳蔡闲为典籖及即位三典籖并以初举兵预宻谋赐爵县男闲已卒追赐之时上亲览朝政不任大臣而腹心耳目不得无所委寄灋兴颇知古今素见亲待鲁郡巢尚之人士之末渉猎文史为上所知亦以为中书通事舎人凡选授迁徙诛赏大处分上皆与灋兴尚之参懐内外杂事多委明寳三人权重当时而灋兴明寳大纳货贿凡所荐逹言无不行天下辐凑门外成市家产并累千金吏部尚书顾觊之独不降意于灋兴等蔡兴宗与觊之善嫌其风节太峻觊之曰辛毗有言孙刘不过使吾不为三公耳觊之常以为人禀命有定分非智力所移唯应恭已守道而闇者不逹妄意侥幸徒亏雅道无关得丧乃以其意命弟子愿着定命论以释之
　　王景文以盛满为忧
　　泰始七年王景文常以盛满为忧屡辞位任明帝不许然中心以景文外戚贵盛张永累经军旅疑其将来难信乃自为謡言曰一士不可亲弓长射杀人景文弥惧自表解杨州情甚切至诏报曰人居贵要但问心若为耳大明之世巢徐二戴位不过执防权亢人主今袁粲作仆射领选而人徃徃不知有粲粲迁为令居之不疑人情向粲淡然亦复不改常日以此君贵位要任当有致忧兢不夫贵髙有危殆之惧卑贱有沟壑之忧有心于避祸不如无心于任运存亡之要巨细一揆耳
　　入直决事号为四贵
　　苍梧王元徽二年以平南将军萧道成为中领军南兖州刺史留卫建康与袁粲禇渊刘秉更日入直决事号为四贵
　　齐四户势倾朝廷
　　武帝永明二年中书舎人呉兴茹法亮封望蔡男时中书舎人四人各住一省谓之四户以法亮及临海吕文显等为之既总重权势倾朝廷守宰数迁换去来四方饷遗嵗数百万法亮以众中语人曰何须求外禄此一户中年办百万盖约言之也后因天文有变王俭极言文显等专权狥私上天见异祸由四户上手诏酬荅而不能改也
　　宁拒至尊敕不可违舍人命
　　明帝建武元年宠幸中书舎人綦毋珍之朱隆之直閤将军曹道刚周奉叔宦者徐龙驹等珍之所论荐事无不允内外要职皆先论价旬月之间家累千金擅取官物及役作不俟诏防有司至相语云宁拒至尊敕不可违舎人命帝以龙驹为后閤舎人常居含章殿着黄纶防被貂裘南面向案代帝画勅左右侍直与帝不异
　　萧懿不为叛走尚书令
　　永元二年萧懿为尚书令有弟九人敷衍畅融宏伟秀憺恢懿以元勲居朝右畅为卫尉掌管籥时东昬侯出入无度或劝懿因其出门举兵废之懿不听嬖臣茹法珍王咺之等惮懿威权説帝曰懿将行隆昌故事陛下命在晷刻帝然之徐曜甫知之密具舟江渚劝懿西奔襄阳懿曰自古皆有死岂有叛走尚书令邪
　　髙肇擅録囚徒
　　梁武帝天监十一年魏以车骑大将军尚书令髙肇为司徒肇虽登三司犹自以去要任怏怏形于言色清河王怿有才学闻望惩彭城之祸因侍宴谓肇曰天子兄弟讵有几人而翦之几尽昔王莽头秃借渭阳之资遂簒汉室今君身曲亦恐终成乱阶防大旱肇擅録囚徒欲以收众心怿言于魏主曰昔季氏旅于防山孔子疾之诚以君臣之分宜防微杜渐不可凟也减膳録囚乃陛下之事今司徒行之岂人臣之义乎明君失之于上奸臣窃之于下祸乱之基于此在矣帝笑而不应
　　元义刘腾表里擅权
　　普通元年清河文献王怿有才能辅政多所匡益时望甚重领军将军元义在门下兼总禁兵恃宠骄恣志欲无极怿毎裁之以灋义由是怨之卫将军刘腾权倾内外吏部希腾意奏用腾弟为郡人资乖越怿抑而不奏腾亦怨之太后在嘉福殿未御前殿义奉帝御显阳殿腾闭永巷门太后不得出怿入遇义于含章殿后叉厉声不听怿入命宗士及直斋执怿衣袂将入含章束省使人防守之腾称诏集公卿议论怿大逆众咸畏叉无敢异者夜中杀怿幽太后于北宫宣光殿宫门昼夜长闭内外断絶腾自执管钥帝亦不得省见裁听传食而已太后服膳俱废不免饥寒乃叹曰飬虎得噬我之谓矣又使中常侍酒泉贾粲侍帝书宻令防察动止义遂与太师髙阳王雍等同辅政帝谓义为姨父义与腾表里擅权义为外御腾为内防常直禁省共裁刑赏政无巨细决于二人威振内外百僚重迹朝野闻怿死无不丧气
　　侯景指诛权佞
　　太清二年朱异遗景书为陈祸福景报书并告城中士民以为梁自近岁以来权幸用事割剥齐民以供嗜欲如曰不然公等试观今日国家池王公第宅僧尼寺塔及在位庻僚姜百室仆从数千不耕不织绵衣玉食不夺百姓从何得之仆所以趋赴阙庭指诛权佞非倾社稷今城中指望四方入援吾观王侯诸将志在全身谁能竭力致死与吾争胜负哉
　　晋公护专权被诛
　　陈宣帝大建四年周太祖为魏相立左右十二军总属相府太祖殂皆受晋公防处分凡所徴发非防书不行防第屯兵侍卫盛于宫阙诸子僚属皆贪残恣横士民患之周主深自晦匿无所关预人不测其浅深防问稍伯大夫庾季才曰比日天道何如季才对曰荷恩深厚敢不尽言顷上台有变公宜归政天子请老私门此则享期頥之夀受旦奭之美子孙常为藩屏不然非复所知防沈吟久之曰吾本志如此但辞未获免耳公既王官可依朝例无烦别参寡人也自是踈之衞公直怨防劝帝诛之防自同州还长安帝因引防入含仁殿谒太后帝以玉珽自后击之防踣于地帝令宦者何泉以御刀斫之及防死帝阅防书记有假托符命妄造异谋者皆坐诛唯得庾季才书两纸盛言纬灾祥宜返政归权帝赐季才粟三百石帛二百叚迁太中大夫
　　齐兰陵王威声太重
　　五年齐兰陵武王长恭貌美而勇以邙山之防威名大盛武士歌之为兰陵王入陈曲齐主忌之及代叚韶督诸军攻定阳颇务聚敛其所亲尉相愿问之曰王受朝寄何得如此长恭未应相愿曰岂非以邙山之防欲自秽乎长恭曰然相愿曰朝廷若忌王即当用此为罪无乃避祸而更速之乎长恭涕泣前膝问计相愿曰王前既有功今复告防威声太重宜属疾在家勿预时事长恭然其言未能退及江淮用兵恐复为将叹曰我去年面肿今何不发自是有疾不疗齐主遣使酖杀之
　　隋髙颎自比晋帝
　　开皇十九年颎坐免上柱国就第文帝谓颎曰朕不负公公自负也因谓侍臣曰我于髙颎胜于儿子虽或不见常似目前自其解落瞑然防之如本无髙颎人臣不可以身要君自云第一也顷之颎国令上颎隂事称其子表仁谓颎曰司马仲逹初托疾不朝遂有天下公今遇此焉知非福于是上大怒囚颎于内史省而鞫之顾谓羣臣曰帝王岂可力求孔子以大圣之才犹不得天下颎与子言自比晋帝此何心乎于是除名为民颎初为仆射其母诫之曰汝富贵已极但有一斫头耳尔其慎之颎由是常恐祸变至是颎欢然无恨色
　　贺若弼三太猛
　　二十年贺若弼复坐事下狱文帝数之曰公有三太猛嫉妬心太猛自是非人心太猛无上心太猛既而释之它日上谓侍臣曰弼将伐陈谓髙颎曰陈叔寳可平也不作髙鸟尽良方藏邪颎云必不然乃平陈遽索内史又索仆射我语颎曰功臣正宜授勲官不可预朝政弼后语颎皇太子于已出口入耳无所不尽公终久何必不得弼力何脉脉邪意图镇广陵又图荆州皆作乱之地意终不改也
　　杨素自知名位已极
　　大业二年楚景武公杨素虽有大功特为帝所猜忌外示殊礼内情甚薄素寝疾炀帝毎令名医诊赐以上药然密问医者恒恐不死素亦自知名位已极不肯饵药亦不将慎谓弟约曰我岂须防活邪
　　唐岑文本位髙忧惧
　　太宗贞观十八年文本既拜为中书令还家有忧色母问其故文本曰非勲非旧滥荷宠荣位髙责重所以忧惧亲賔有来贺者文本曰今受吊不受贺也
　　李义府势倾朝野
　　显庆三年中书令李义府有宠于髙宗诸子孩抱者并列清贵而义府贪冒无厌母妻及诸子女壻卖官鬻狱其门如市多树朋党倾动朝野中书令杜正伦毎以先进自处义府恃恩不为之下由是有隙与义府讼于上前上以大臣不和两责之
　　丘愔攻李昭徳专权
