<!-- { "loadSidebar": true } -->
　　五年淮南节度使李绅按江都今吴湘盗用程粮钱强娶所部百姓顔悦女估其资装为赃罪当死湘武陵之兄子也李徳裕素恶武陵议者多言其寃谏官请覆按诏遣崔元藻李稠覆之还言湘盗程粮钱有实顔悦本衢州人尝为青州牙推妻亦士族与前狱异徳裕以为无与夺贬元藻等不复更推亦不付法司详断即如绅奏处湘死谏议大夫栁仲郢敬晦皆上疏争之不纳
　　崔元藻列吴湘寃状
　　大中元年前永宁尉吴汝纳讼其弟湘罪不至死李绅与李徳裕相表里欺罔武宗枉杀臣弟乞召江州司户崔元藻等对辨敕御史台鞫实以闻御史台奏据崔元藻所列吴湘寃状如吴纳之言遂贬李徳裕为潮州司马
　　懿宗杀翰林医官
　　咸通十一年同昌公主薨上痛悼不已杀翰林医官韩宗劭等二十余人悉收捕其亲族三百余人系京兆狱平章事刘瞻召谏官使言之谏官莫敢言者乃自上言以为修短之期人之定分昨公主有疾深轸圣慈宗劭等诊疗之时惟求疾愈备施方术非不尽心而祸福难移竟成差跌原其情状亦可哀矜而械系老幼三百余人道路嗟叹奈何以达理知命之君涉肆暴不明之谤愿少回圣虑寛释系者上览疏不悦瞻又与京兆尹温璋力谏于上前上大怒叱出之
　　杖杀韦殷裕
　　十三年国子司业韦殷裕诣閤门告郭淑妃弟敬述隂事上大怒杖杀殷裕籍没其家閤门使田献铦夺紫改桥陵使以其受殷裕状故也殷裕妻父崔元应妻从兄崔沆季父君卿皆贬岭南官杜裔休坐与殷裕善亦贬端州司户
　　栁璨李振劝朱全忠尽去衣冠
　　天祐二年彗星长竟天占者曰君臣俱灾宜诛杀以应之璨因疏其素所不快者于全忠曰此曹皆聚徒横议怨望腹非宜以之塞灾异李振亦言于全忠曰朝廷所以不理良由衣冠浮薄之徒紊乱纲纪且王欲圗大事此曹皆朝廷之难制者也不若尽去之全忠以为然遂贬独狐损裴枢崔逺等七人自余或门胄髙华或科第自进居三省台阁以名检自处声迹稍著者皆指以为浮薄贬逐无虗日搢绅为之一空敕裴枢独孤损崔逺陆扆王溥赵崇王赞等并所在赐自尽时全忠聚枢等及朝士贬官者三十余人于白马驿一夕尽杀之投尸于河初李振屡举进士竟不中第故深疾搢绅之士言于全忠曰此辈尝自谓清流宜投之黄河使为浊流全忠笑而从之振每自汴至洛朝臣必有窜逐者时人谓之鸱枭全忠尝与僚佐及游客坐于大栁之下全忠独言曰此木宜为车毂有游客数人起应曰宜为车毂全忠勃然厉声曰书生辈好顺口玩人皆此也车毂须用夹榆栁木岂可为之顾左右曰尚何待左右数十人捽言宜为车毂者悉扑杀之
　　赵王镕子昭祚好杀召乱
　　梁均王龙徳元年赵王既杀李规李蔼委政于其子昭祚昭祚性骄愎既得大权向时附规者皆族之规部兵五百人欲逃聚泣偶语未知所之王徳明素蓄异志因其聚而激之曰王命我尽阬尔曹吾念尔曹无罪并命欲从王命则不忍不然又获罪于王奈何众皆感泣相与饮酒而谋之即逾城入赵王方焚香受箓二人断其首而出因焚府第尽灭王氏之族独置昭祚之妻普宁公主以自托于梁
　　王衍一行并从杀戮
　　天成元年景进等言于庄宗曰魏王未至康延孝初平西南犹未安王衍族党不少闻车驾东征恐其为变不若除之帝乃遣中使向延嗣赍敕往诛之敕曰王衍一行并从杀戮已印画枢宻使张居翰覆视就殿柱揩去行字改为家字由是蜀百官及衍仆役获免者千余人延嗣至长安尽杀衍宗族于秦川驿衍母徐氏且死呼曰吾儿以一国迎降不免族诛信义俱弃吾知汝行亦受祸矣
　　安重诲除任圜
　　二年任圜请致仕居磁州许之十月明宗如汴州或谓安重诲曰失职在外之人乗贼未破或能为患不如除之重诲以为然奏遣使赐任圜死端明殿学士赵凤哭谓重诲曰任圜义士安肯为逆公滥刑如此何以赞国使者至磁州圜聚其族酣饮然后死神情不挠
　　闽薛文杰诬杀吴勗
　　后唐明宗长兴四年闽主好神巫盛韬等皆有宠薛文杰言于闽主曰陛下左右多奸臣非质诸神不能知也闽主从之文杰恶吴勗勗有疾文杰省之曰主上以公久疾欲罢公近宻仆言公但小苦头痛耳或遣使来问慎勿以他疾对也勗许诺明日文杰使韬言于闽主曰适见北庙崇顺王讯吴勗谋反以铜钉钉其脑闽主以告文杰文杰曰未可信也宜遣使问之果以头痛对即收下狱遣文杰及狱吏杂治之勗自诬服并其妻子诛之由是国人益怒
　　闽主欲杖中丞刘賛
　　后晋天福八年闽主曦嫁其女取班簿阅视之朝士有不贺者十二人皆杖之于朝堂以御史中丞刘賛不举劾亦将杖之賛义不受辱欲自杀谏议大夫郑元弼谏曰古者刑不上大夫中丞仪刑百僚岂宜加之棰楚曦正色曰卿欲效魏征耶元弼曰臣以陛下为唐太宗故敢效魏征曦怒稍解乃释賛賛竟以忧卒
　　后周世宗杀孟汉卿
　　显徳元年左羽林大将军孟汉卿坐纳藁税场官扰民多取耗余赐死有司奏汉卿罪不至死上曰朕知之欲以惩众耳


　　通鉴总卷十三上
<史部,史钞类,通鉴总类>
　　钦定四库全书
　　通鉴总卷十三下　　　　宋　沈枢　撰刑法门
　　汉张释之请轻犯跸之罪
　　前三年释之为廷尉文帝行出中渭桥有一人从桥下走乗舆马惊于是使骑捕之属廷尉释之奏当此人犯跸当罚金上怒曰此人亲惊吾马马赖和柔令它马固不败伤我乎而廷尉乃当之罚金释之曰法者天下公共也今法如是更重之是法不信于民也且方其时上使使诛之则已今已下廷尉廷尉天下之平也壹倾天下用法皆为之轻重民安所错其手足唯陛下察之上良久曰廷尉当是也
　　请轻盗髙庙玉环者之罪
　　人有盗髙庙坐前玉环得帝怒下廷尉治释之按盗宗庙服御物者为奏当弃市上大怒曰人无道乃盗先帝器吾属廷尉者欲致之族而君以法奏之非吾所以共承宗庙意也释之免冠顿首谢曰法如是足也且罪等然以逆顺为差今盗宗庙器而族之有如万分一假令愚民取长陵一抔土陛下且何以加其法乎帝乃白太后许之
　　张汤请诛伍被庄助
　　元狩元年十一月淮南王安自刭杀王后荼太子迁诸所与谋反者皆族武帝以伍被雅辞多引汉之美欲勿诛廷尉汤曰被首为王画反计罪不可赦乃诛被侍中庄助素与淮南王相结交私论议王厚赂遗助上薄其罪欲勿诛张汤争以为助出入禁门腹心之臣而外与诸侯交私如此不诛后不可治助竟弃市
　　武帝不赦隆虑公主子
　　后元二年帝聪明能断善用人行法无所假贷隆虑公主子昭平君尚帝女夷安公主隆虑主病困以金千斤钱千万为昭平君豫赎死罪上许之隆虑主卒昭平君日骄醉杀主傅系狱廷尉以公主子上请左右人人为言前又入赎陛下许之上曰吾弟老有是一子死以属我于是为之垂涕叹息良久曰法令者先帝所造也用弟故而诬先帝之法吾何面目入髙庙乎又下负万民乃可其奏哀不能自止左右尽悲待诏东方朔前上寿曰臣闻圣王为政赏不避仇雠诛不择骨肉书曰不偏不党王道荡荡此二者五帝所重三王所难也陛下行之天下幸甚臣朔奉觞昧死再拜上万嵗寿
　　隽不疑多所平反
　　始元元年八月隽不疑为京兆尹吏民敬其威信每行县録囚徒还其母辄问不疑有所平反活几何人即不疑多有所平反母喜笑异于他时或无所出母怒为不食故不疑为吏严而不残
　　路温舒言狱吏之酷
　　地节三年冬初孝武之世征发烦数百姓贫耗穷民犯汝奸宄不胜于是使张汤赵禹之属条定法令作见知故纵监临部主之法缓深故之罪急纵出之诛其后奸猾巧法转相比况禁罔寖宻律令烦苛文书盈于几阁典者不能徧睹是以郡国承用者駮或罪同而论异奸吏因縁为市所欲活则傅生议所欲陷则予死比议者咸寃伤之廷尉史钜鹿路温舒上书曰秦有十失其一尚存治狱之吏是也夫狱者天下之大命也死者不可复生絶者不可复属今治狱吏上下相以刻为明深者获公名平者多后患故治狱之吏皆欲人死非憎人也自安之道在人之死夫人情安则乐生痛则思死囚人不胜痛则饰辞以示之吏治者利其然则指导以明之上奏畏郤则鍜链而周内之盖奏当之成虽陶聴之犹以为死有余辜何则成练者众文致之罪明也故俗语曰画地为狱议不入刻木为吏期不对此皆疾吏之风悲痛之辞也唯陛下省法制寛刑罚则太平之风可兴于世上善其言十二月诏曰间者吏用法巧文寖深是朕之不徳也夫决狱不当使有罪兴邪不辜防戮父子悲恨朕甚伤之今遣廷史与郡鞫狱任轻禄薄其为置廷尉平秩六百石员四人其务平之以称朕意于是每季秋后请谳时上常幸宣室斋居而决事狱刑号为平矣
　　郑昌请定律令
　　涿郡太守郑昌上疏言今明主躬垂明聴虽不置廷平狱将自正若开后嗣不若删定律令律令一定愚民知所避奸吏无所弄矣今不正其本而置廷平以理其末政衰聴怠则廷平将召权而为乱首矣
　　宣帝下诏戒用法析律不平
　　元康二年五月诏曰狱者万民之命能使生者不怨死者不恨则可谓文吏矣今则不然用法或持巧心析律贰端深浅不平奏不如实上亦亡由知四方黎民将何仰哉二千石各察官属勿用此人吏或擅兴徭役饰厨称过使客越职逾法以取名誉犹践薄冰以待白日岂不殆哉今天下颇被疾疫之灾朕甚愍之其令郡国被灾甚者毋出今年租赋
　　郭躬奏罢重文四十一条
　　元和三年章帝以颍川郭躬为廷尉决狱断刑多依矜恕条诸重文可从轻者四十一奏之事皆施行
　　崔挺谏北魏文帝除连坐之制
　　齐髙宗建武二年魏主以有罪徙边者多逋亡乃制一人逋亡阖门充役崔挺上书谏曰天下善人少恶人多若一人有罪延及阖门则司马牛受桓魋之罚栁下恵婴盗跖之诛岂不哀哉帝善之遂除其制
　　北齐王晞谏肃宗斩人于殿廷
　　陈文帝天定元年十二月丙午齐主还晋阳斩人于前问土晞曰是人应死不晞曰应死但恨死不得其地耳臣闻刑人于市与众弃之殿廷非行戮之所帝改容谢曰自今当为王公改之
　　隋文帝滥杀
