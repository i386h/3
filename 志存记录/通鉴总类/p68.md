<!-- { "loadSidebar": true } -->
　　贞观九年诏山陵依汉长陵故事务存隆厚期限既促功不能及秘书监虞世南上疏以为圣人薄其亲非不孝也深思逺虑以厚适足为亲之累故不为耳昔张释之言使其中有可欲虽锢南山犹有隙刘向言死者无终极而国家有废兴释之之言为无穷计也伏惟陛下圣徳度越唐虞而厚其亲乃以秦汉为法臣窃为陛下不取虽复不藏金玉后世但见丘陇如此其大安知其中无金玉邪且今释服已依霸陵而丘陇之制独依长陵恐非所宜防奏不报世南复上疏以为汉天子即位即营山陵逺者五十余年今以数月之间为数十年之功恐于人力有所不逮太宗乃以世南疏授有司令详处其宜房龄等议以为汉长陵髙九丈原陵髙六丈今九丈则太崇三仭则太卑请依原陵之制从之
　　太宗自为终制
　　十一年太宗以汉世豫作山陵免子孙仓猝劳费又志在俭恐子孙从俗奢靡自为终制因山为陵容棺而已
　　公主当服三年之丧
　　永徽元年太宗女衡山公主应适长孙氏有司以为服既公除欲以今秋成昏于志宁上言汉文立制本为天下百姓公主服本斩衰纵使服随例除岂可情随例改请俟三年丧毕成昏髙宗从之
　　严善思疏谏合
　　神龙元年太后将合干陵给事中严善思上疏以为干陵宫以石为门鐡锢其缝今啓其门必须镌凿神明之道体尚幽动众加功恐多惊黩况合非古汉时诸陵皇后多不合魏晋已降始有合者望于干陵之傍更择吉地为陵若神道有知幽涂自当通会若其无知合之何益不从
　　令狐峘谏厚
　　大厯十四年制应山陵制度务从优厚当竭帑藏以供其费刑部员外郎令狐峘上疏谏其略曰臣伏读遗诏务从俭约若制度优厚岂顾命之意邪代宗荅诏略曰非唯中朕之病抑亦成朕之美敢不闻义而徙
　　唐李建勲戒勿封土立碑
　　后周广顺元年唐司徒致仕李建勲病且死戒家人曰时事如此吾得良死幸矣勿封土立碑聴人耕种于其上免为它日开发之标及江南之亡也诸贵人髙大之冢无不发者惟建勲冢莫知其处
　　后周太祖有纸衣瓦棺之戒
　　显徳元年太祖屡戒晋王曰昔吾西征见唐十八陵无不发掘者此无它惟多藏金玉故也我死当衣以纸衣敛以瓦棺速营勿乆留宫中圹中无用石以甓代之工人役徒皆和雇勿以烦民勿修下宫勿置守陵宫人勿作石羊虎人马惟刻石置陵前云周天子平生好俭约遗令用纸衣瓦棺嗣天子不敢违也汝或吾违吾不福汝
　　交友门
　　汉郦寄为卖友
　　八年班固賛曰孝文时天下以郦寄为卖友夫卖友者谓见利而忘义也若寄父为功臣而又执劫虽摧吕禄以安社稷谊存君亲可也
　　朱勃上书明马援之谤
　　建武二十五年初朱勃年十二能诵诗书常候马援兄况辞言嫺雅援裁知书见之自失况知其意乃自酌酒慰援曰朱勃小器速成智尽此耳卒当从汝禀学勿畏也及援为将军封侯而勃位不过县令援后虽贵常待以旧恩而卑侮之勃愈身自亲及援遇谗唯勃能终焉
　　吴程普与周瑜交若饮醇醪
　　建安十五年程普颇以年长数陵侮瑜瑜折节下之终不与校普后自敬服而亲重之乃告人曰与周公瑾交若饮醇醪不觉自醉
　　魏傅嘏不受何晏为交
　　正元元年正始中夏侯何晏邓飏俱有盛名欲交尚书郎傅嘏嘏不受嘏友人荀粲怪而问之嘏曰太初志大其量能合虚声而无实才何平叔言逺而情近好辩而无诚所谓利口覆邦国之人也邓茂有为而无终外要名利内无闗钥贵同恶异多言而妬前多言多衅妬前无亲以吾观此三人者皆将败家逺之犹恐祸及况昵之乎
　　唐李翰为张廵作传表
　　至徳二载议者或罪张巡以守睢阳不去与其食人曷若全人其友人李翰为之作传表上之以为巡以寡击众以弱制疆保江淮以待陛下之师师至而巡死巡之功大矣而议者或罪巡以食人愚巡以守死臣窃痛之设使巡守城之初已有食人之计损数百之众以全天下臣犹曰功过相掩况非其素志乎臣敢撰传一卷献上乞编列史官众议由是始息
　　后周王峻荐故人申师厚
　　广顺元年王峻有故人曰申师厚尝为兖州牙将失职饥寒望峻马拜谒于道会凉州请帅于朝廷太祖以絶域非人所欲募率府供奉官愿行者月余无人应募峻荐师厚于太祖以师厚为河西节度使
　　学校门
　　汉幸辟雍行养老礼
　　永平二年上幸辟雍初行养老礼以李躬为三老桓荣为五更礼毕引桓荣及弟子升堂上自为下说诸儒执经问难于前冠带缙绅之人圜桥门而观聴者盖亿万计于是下诏赐荣爵闗内侯三老五更皆以二千石禄养终厥身
　　晋李辽请修孔子旧庙
　　太元十七年李辽上表请敕兖州修孔子旧庙给戸洒扫仍立庠序收教学者曰事有如賖而实急者此之谓也表不见省
　　后周谒孔子庙
　　广顺元年太祖如曲阜谒孔子祠既奠将拜左右曰孔子陪臣也不当以天子拜之太祖曰孔子百世帝王之师敢不敬乎遂拜之又拜孔子墓命葺孔子祠禁孔陵樵采访孔子顔渊之后以为曲阜令
　　蜀中文学复盛
　　三年自唐末以来所在学校废絶蜀毋昭裔出私财百万营学馆且请刻板印九经蜀主从之由是蜀中文学复盛
　　文学门
　　汉招选文学之士
　　建元三年武帝自初即位招选天下文学材智之士待以不次之位四方士多上书言得失自鬻者以千数上简防其俊异者宠用之庄助最先进后又得吴人朱买臣赵人吾丘寿王蜀人司马相如平原东方朔吴人枚臯济南终军等并在左右每令与大臣辨论中外相应以义理之文大臣数屈焉然相如特以词赋得幸朔臯不根持论好诙谐武帝以俳优畜之虽数赏赐终不任以事也朔亦观上顔色时时直谏有所补益
　　唐十八学士登瀛洲
　　武徳四年髙祖以秦王世民功大前代官皆不足以称之特置天防上将位在王公上世民以海内浸平乃开馆于宫西延四方文学之士出教以王府属杜如晦记室房龄虞世南文学褚亮姚思防主簿李道叅军蔡允恭薛元敬顔相时谘议典籖苏朂天防府从事中郎于志宁军谘祭酒苏世长记室薛收仓曹李守素国子助教陆徳明孔颖逹信都盖文逹宋州总管府戸曹许敬宗并以本官兼文学馆学士分为三畨更日直宿供给珍膳恩礼优厚世民朝谒公事之暇辄至馆中引诸学士讨论文籍或夜分乃寝又使库直阎立本图像褚亮为赞号十八学士士大夫得预其选者时人谓之登瀛洲
　　髙祖置文馆于殿侧
　　九年髙祖于文殿聚四部书二十余万卷置文馆于殿侧精选天下文学之士虞世南褚亮姚思防欧阳询蔡允恭萧徳言等以本官兼学士令更日宿直聴朝之隙引入内殿讲论前言徃行商政事或至夜分乃罢又取三品已上子孙充文馆学生
　　中宗置修文馆
　　景龙二年置修文馆大学士四员直学士八员学士十二员选公卿以下善为文者李峤等为之每游幸禁苑或宗戚宴集学士无不毕从赋诗属和使上官昭容第其甲乙优者赐金帛同预宴者惟中书门下及长参王公亲贵数人而已至大宴方召八座九列诸司五品以上预焉于是天下靡然争以文华相尚儒学忠谠之士莫得进矣
　　明皇置丽正书院
　　开元十一年明皇置丽正书院聚文学之士徐坚等或修书或侍讲以张说为修书使以总之有司供给优厚中书舍人洛阳陆坚以为此属无益于国徒为縻费欲悉奏罢之张说曰自古帝王于国家无事之时莫不崇宫室广声色今天子独延礼文儒发挥典籍所益者大所损者防陆子之言何不逹也明皇闻之重说而薄坚
　　更名集仙殿为集贤
　　十三年明皇与中书门下及礼官学士宴于集仙殿明皇曰仙者凭虚之论朕所不取贤者济理之具朕今与卿曹合宴宜更名曰集贤殿其书院官五品以上为学士六品以下为直学士以张说知院事徐坚副之明皇欲以说为大学士说固辞而止
　　军国大事与学士谋
　　元和五年白居易复上奏以为臣比请罢兵今之事势又不如前不知陛下复何所恃是时宪宗每有军国大事必与诸学士谋之尝逾月不见学士李绛等上言臣等饱食不言其自为计则得矣如陛下何陛下询访理道开纳直言实天下之幸岂臣等之幸宪宗遽令明日三殿对来
　　明宗置端明殿学士
　　天成元年明宗目不知书四方奏事皆令安重诲读之重诲亦不能尽通乃奏称臣徒以忠实之心事陛下得典枢机今事粗能晓知至于古事非臣所及愿仿前朝侍讲侍读近代直崇政枢宻院选文学之臣与之共事以备应对乃置端明殿学士














　　通鉴总卷十上
<史部,史钞类,通鉴总类>
　　钦定四库全书
　　通鉴总卷十下　　　　　宋　沈枢　撰文章门
　　梁徐摛谓之宫体
　　中大通三年太子以侍读徐摛为家令兼管记摛文体轻丽春坊尽学之时人谓之宫体武帝闻之怒召摛欲加诮责及见应对明敏辞义可观意更释然因问经史及释教摛商较纵横应对如响武帝甚加叹异宠遇日隆
　　魏蘓绰作大诰
　　梁大同十一年晋氏以来文章竞为浮华魏丞相泰欲革其魏主飨太庙泰命尚书领著作蘓绰作大诰宣示羣臣戒以政事仍命自今文章皆依此体
　　隋李谔言文体轻薄
　　陈至徳二年隋主不喜辞华诏天下公私文翰并宜实録治书侍御史李谔亦以当时属文体尚轻薄上书曰魏之三祖崇尚文词江左齐梁其弥甚竞一韵之竒争一字之巧连篇累牍不出月露之形积案盈箱唯是风云之状世俗以此相髙朝廷据兹擢士于是闾里童昏贵游总丱未窥六甲先制五言至如羲皇舜禹之典伊傅周孔之说不复闗心何尝入耳指儒素为古拙用词赋为君子故文笔日烦其政日乱良由弃大圣之轨模构无用以为用也今朝廷虽有是诏州县仍踵风躬仁孝之行者摈落私门不加收齿工轻薄之艺者选充吏职举送天朝盖由县令刺史未遵风教请普加采察送台推劾诏以谔前后所奏颁示四方
　　唐张昌龄以辞华见黜
　　贞观二十一年太宗幸翠防宫冀州进士张昌龄献翠防宫颂太宗爱其文命于通事舍人里供奉初昌龄与进士王公谨皆善属文名振京师考功员外郎王师旦知贡举黜之举朝莫晓其故及奏第太宗怪无二人名诘之师旦对曰二人虽有辞华然其体轻薄终不成令器若置之髙第恐后进效之伤陛下雅道太宗善其言
　　刘晓言取士以文艺为末
　　上元元年刘晓上疏礼部取士専用文章为甲乙故天下之士皆舍徳行而趋文艺有朝登甲科而夕防刑辟者虽日诵万言何闗理体文成七歩未足化人况尽心卉木之间极笔烟霞之际以斯成俗岂非大谬夫人之慕名如水趋下上有所好下必甚焉陛下若取士以徳行为先文艺为末则多士雷奔四方风动矣
　　四方表奏华而不典
　　开成元年文宗与宰相语患四方表奏华而不典李石对曰古人因事为文今人以文害事
　　晋王缄草露布不知故事
　　后梁干化三年晋王方宴将吏擒守光适至王命掌书记王缄草露布缄不知故事书之于布遣人曳之
　　经术门
　　汉隽不疑以经术明大谊
