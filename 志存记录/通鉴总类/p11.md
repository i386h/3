<!-- { "loadSidebar": true } -->
　　干祐二年郭威至大梁隐帝劳之赐金帛衣服玉带鞍马辞曰臣受命期年仅克一城何功之有皆诸大臣居中者之力也请徧赏之又议加领方镇辞曰杨邠位在臣上未有茅土且帷幄之臣不可以肇为比九月壬寅徧赐宰相枢密宣徽三司侍卫使九人与威如一帝欲特赏威辞曰运筹建画出于庙堂发兵馈粮资于藩镇暴露战鬬在于将士而功独归臣臣何以堪之乙巳加威兼侍中史肇等四人亦加官诸大臣议以朝廷执政溥加恩恐藩镇觖望乙卯天雄节度使髙行周等十人皆加师傅中书令侍中壬午加呉越王俶尚书令楚王希广太尉丙戌加荆南节度使髙保融兼侍中议者以郭威不专有其功推以分人信为美矣而国家爵位以一人立功而覃及天下不亦滥乎
　　风化门
　　汉马廖劝太后成德政
　　建初二年马廖虑美业难终上疏劝成德政曰昔元帝罢服官成帝御浣衣哀帝去乐府然而侈费不息至于衰乱者百姓从行不从言也夫改政移风必有其本传曰呉王好劔客百姓多创瘢楚王好细腰宫中多饿死长安语曰城中好髙髻四方髙一尺城中好广眉四方且半额城中好大袖四方全匹帛斯言如戏有切事实前下制度未几后稍不行虽或吏不奉法良由慢起京师今陛下素简所安发自圣性诚令斯事一竟则四海诵德声薫天地神明可通况于行令乎太后深纳之
　　东晋范甯谓王何之罪深桀纣
　　升平五年范甯好儒学性质直常谓王弼何晏之罪深于桀纣或以为贬之太过甯曰王何蔑弃典文幽沈仁义游辞浮说波荡后生使搢绅之徒翻然改辙以至礼坏乐崩中原倾覆遗风余俗至今为患桀纣纵暴一时适足以丧身覆国为后世戒岂能廻百姓之视听哉故吾以为一世之祸轻歴代之患重自丧之恶小迷众之罪大也
　　唐魏徴与封德彞辨化民之效
　　贞观四年太宗之初即位也尝与羣臣语及教化太宗曰今承大乱之后恐斯民未易化也魏徴对曰不然乆安之民骄佚骄佚则难教经乱之民愁苦愁苦则易化譬犹饥者易为食渴者易为饮也太宗深然之封德非之曰三代以还人渐浇讹故秦任法律汉杂霸道盖欲化而不能岂能之而不欲邪魏徴书生未识时务若信其虚论必败国家徴曰五帝三王不易民而化昔黄帝征蚩尤颛顼诛九黎汤放桀武王伐纣皆能身致太平岂非承大乱之后邪若谓古人淳朴渐致浇讹则至于今日当悉化为魅矣人主安得而治之太宗卒从徴言元年闗中饥米斗直绢一匹二年天下蝗三年大水太宗勤而抚之民虽东西就食未尝嗟怨是嵗天下大稔流散者咸归乡里米斗不过三四钱终岁断死刑才二十九人东至于海南及五岭皆外户不闭行旅不赍粮取给于道路焉太宗谓长孙无忌曰贞观之初上书者皆云人主当独运威权不可委之臣下又云宜震耀威武征讨四夷唯魏徴劝朕偃武修文中国既安四夷当自服朕用其言今颉利成擒其酋长并带刀宿卫部落皆袭衣冠徴之力也但恨不使封德彞见之耳徴再拜谢曰突厥破灭海内康宁皆陛下威德臣何力焉太宗曰朕能任公公能称所任则其功岂独在朕乎
　　髙宗登楼观风俗
　　永徽三年髙宗谓侍臣曰昨登楼欲以观人情及风俗奢俭非为声乐朕闻胡人善为击鞠之戏尝一观之昨初升楼即有羣胡击鞠意谓朕笃好之也帝王所为岂宜容易朕已焚此鞠兾杜胡人窥望之情亦因以自诫
　　变俗门
　　赵武灵王令国人胡服
　　周赧王八年赵武灵王胡服骑射以教百姓国人皆不欲公子成称疾不朝王使人请之曰家听于亲而国听于君今寡人作教易服而公叔不服吾恐天下议之也制国有常利民为本从政有经令行为上明德先论于贱而从政先信于贵故愿慕公叔之义以成胡服之功也公子成再拜稽首曰臣闻中国者圣贤之所教也礼乐之所用也逺方之所观赴也蛮夷之所则效也今王舎此而袭逺方之服变古之道逆人之心臣愿王熟图之也使者以报王自徃请之曰吾国东有齐中山北有燕东胡西有楼烦秦韩之边今无骑射之备则何以守之哉先时中山负齐之彊兵侵暴吾地系累吾民引水围鄗微社稷之神灵则鄗几于不守也先君丑之故寡人变服骑射欲以备四境之难报中山之怨而叔顺中国之俗恶变服之名以忘鄗事之丑非寡人之所望也公子成听命乃赐胡服明日服而朝于是始出胡服令而招骑射焉
　　北魏髙祖欲断诸北语
　　齐建武二年魏髙祖欲变北俗引见羣臣谓曰卿等欲朕逺追商周为欲不及汉晋邪咸阳王禧对曰羣臣愿陛下度越前王耳髙祖曰然则当变风易俗当因循守故邪对曰愿圣政日新髙祖曰为止于一身为欲之子孙邪对曰愿之百世髙祖曰然则必当改作卿等不得违也对曰上令下从其谁敢违髙祖曰夫名不正言不顺则礼乐不可兴今欲断诸北语一从正音其年三十已上习性已乆容不可猝革三十已下见在朝廷之人语音不听仍旧若有故为当加降黜各宜深戒王公卿士以为然不对曰实如圣防遂下诏不得为北俗之语于朝廷违者免所居官
　　髙祖责任城王澄不能变旧俗
　　永元元年魏髙祖谓任城王澄曰朕离京以来旧俗少变不对曰圣化日新髙祖曰朕入城见车上妇人犹戴防着小袄何谓日新对曰著者少不著者多髙祖曰任城此何言也必欲使满城尽着邪澄与留守官皆免冠谢
　　兴作门
　　汉东方朔諌起上林苑
　　建元三年武帝使太中大夫吾丘夀王举籍阿城以南盩厔以东宜春以西提封顷畮及其贾直欲除以为上林苑属之南山夀王奏事武帝大说称善时东方朔在傍进諌曰夫南山天下之阻也汉兴去三河之地止霸浐以西都泾渭之南此所谓天下陆海之地秦之所以虏西戎兼山东者也其山出玉石金银铜铁良材百工所取给万民所卬足也又有秔稻棃栗桑麻竹箭之饶土宜姜芋水多防鱼贫者得以人给家足无饥寒之忧故酆镐之闲号为土膏其贾畮一金今规以为苑絶陂池水泽之利而取民膏腴之地上乏国家之用下夺农桑之业是其不可一也盛荆棘之林广狐菟之苑大虎狼之虚坏人冢墓发人室庐令防弱怀土而思耆老泣涕而悲是其不可二也斥而营之垣而囿之骑驰东西车骛南北有深沟大渠夫一日之乐不足以危无堤之舆是其不可三也夫殷作九市之宫而诸侯畔灵王起章华之台而楚民散秦兴阿房之殿而天下乱粪土愚臣逆盛意罪当万死武帝乃拜朔为给事中赐黄金百斤然遂起上林苑如寿王所奏
　　魏王朗諌明帝营宫室
　　大和元年立文昭皇后寝园于邺王朗徃视园陵见百姓多贫困而明帝方营修宫室朗上疏谏曰昔大禹欲拯天下之大患故先卑其宫室俭其衣食句践欲广其御儿之疆亦约其身以及家俭其家以施国汉之文景欲恢祖业故割意于百金之台昭俭于弋绨之服霍去病中才之将犹以匈奴未灭不治第宅明防逺者略近事外者简内也今建始之前足用列朝防崇华之后足用序内官华林天渊足用展游宴若且先成象魏修城池其余一切须丰年专以勤耕农为务习戎备为事则民充兵彊而冦戎賔服矣
　　陈羣等谏明帝力役不已
　　青龙三年明帝好土功既作许昌宫又治洛阳宫起昭阳太极殿筑总章观髙十余丈力役不已农桑失业司空陈羣上疏曰昔汉祖唯与项羽争天下羽已灭宫室烧焚是以萧何建武库太仓皆是要急然髙祖犹非其壮丽今二虏未平诚不宜与古同也汉明帝欲起德阳殿钟离意谏即用其言后乃复作之殿成谓羣臣曰钟离尚书在不得成此殿也夫王者岂惮一臣盖为百姓也今臣曽不能少凝圣听不及意逺矣明帝乃为之少有减省廷尉髙柔上疏曰昔汉文惜十家之资不营小台之娯去病虑匈奴之害不遑治第之事况今所损者非惟百金之费所忧者非徒北狄之患乎可粗成见所营立以充朝宴之仪讫罢作者使得就农二方平定复可徐兴少府杨阜上疏曰尧尚茅茨而万国安其居禹卑宫室而天下乐其业及至殷周或堂崇三尺度以九筵耳桀作璇室象廊纣为倾宫鹿台以丧其社稷楚灵以筑章华而身受祸秦始皇作阿房二世而灭夫不度万民之力以从耳目之欲未有不亡者也陛下当以尧舜禹汤文武为法则夏桀殷纣楚灵秦皇为深诫而乃自暇自逸惟宫台是饰必有颠覆危亾之祸矣明帝感其忠言手笔诏答
　　后赵王虎作太武殿及东西宫
　　东晋咸康二年赵王虎作太武殿于襄国作东西宫于邺太武殿基髙二丈八尺纵六十五歩广七十五歩甃以文石下穿伏室置卫士五百人以漆灌瓦金珰银楹珠帘玉壁穷极工巧殿上施白玉牀流苏帐为金莲华以冠帐顶又作九殿于显阳殿后选士民之女以实之服珠玉被绮縠者万余人教宫人占星气马歩射置女太史及杂伎工巧皆与外同以女骑千人为卤簿皆着紫纶巾熟锦袴金银镂带五文织成鞾执羽仪鸣鼓吹游宴以自随于是赵大旱金一斤直粟二斗百姓嗷然而虎用兵不息百役并兴使牙门将张弥徙洛阳钟虡九龙翁仲铜驼飞亷于邺载以四轮纒辋车辙广四尺深二尺一钟没于河募浮没三百人入河系以竹絙用牛百头鹿栌引之乃出造万斛之舟以济之既至邺虎大恱为之赦二岁刑赉百官谷帛赐民爵一级又用尚方令解飞之言于邺南投石于河以作飞桥功费数千万亿桥竟不成役夫饥甚乃止
　　王彪之止谢安増修宫室
　　太元二年初谢安欲增修宫室王彪之曰中兴之初即东府为宫殊为俭陋苏峻之乱成帝止兰台都坐殆不蔽寒暑是以更营新宫比之汉魏则为俭比之初过江则为侈矣今冦敌方彊岂可大兴功役劳扰百姓邪安曰宫室弊陋后世谓人无能彪之曰凢任天下之重者当保国宁家缉熈政事乃以修室屋为能邪安不能夺其议故终彪之之世无所营造
　　北魏世祖不肯增峻京城
　　宋元嘉四年魏世祖性俭率服御饮膳取给而已羣臣请增峻京城及修宫室曰易云王公设险以守其国又萧何云天子以四海为家不壮不丽无以重威世祖曰古人有言在德不在险屈丐蒸土筑城而朕灭之岂在城也今天下未平方须民力土功之事朕所未为萧何之对非雅言也
　　髙允谏髙宗起太华殿
　　大明二年魏髙宗还平城起太华殿是时给事中郭善明性倾巧说髙宗大起宫室中书侍郎髙允諌曰太祖始建都邑其所营立必因农隙况建国已乆永安前殿足以朝防西堂温室足以宴息紫楼足以临望纵有修广亦宜驯致不可仓猝今计所当役凢二万人老弱供饷又当倍之期半年可毕一夫不耕或受之饥况四万人之劳费可胜道乎此陛下所宜留心也髙宗纳之
　　齐东昬侯大起诸殿
　　永元二年后宫火时东昬侯出未还宫内人不得出外人不敢辄开比及开死者相枕烧三千余间时嬖幸之徒皆号为有赵者能读西京赋言于东昬侯曰栢梁既灾建章是营东昬侯乃大起芳乐玉夀等诸殿以麝香涂壁刻画装饰穷极绮丽役者自夜逹晓犹不副速后宫服御极选珍竒府库旧物不复周用贵市民间金寳价皆数倍建康酒租皆折使输金犹不能足凿金为莲华以帖地令潘妃行其上曰此歩歩生莲华也
　　梁武帝筑浮山堰
　　天监十四年浮山堰成而复溃或言蛟龙能乘风雨破堰其性恶铁乃运东西冶铁数千万斤沈之亦不能合乃伐树为井干填以巨石加土其上縁淮百里内木石无巨细皆尽负担者肩上皆穿夏日疾疫死者相枕蝇虫昼夜相合
　　淮堰成而复坏
