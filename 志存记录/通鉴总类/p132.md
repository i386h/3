<!-- { "loadSidebar": true } -->
　　建和元年宦者唐衡左悺等共谮杜乔于桓帝曰陛下前当即位乔与李固抗议以为不堪奉汉宗祀桓帝亦怨之会清河刘文与妖贼刘鲔交通妄言清河王当统天下欲共立蒜事觉于是捕文鲔诛之蒜坐贬爵自杀梁冀因诬李固杜乔云与文鲔等交通请逮按罪太后素知乔忠不许冀遂收固下狱遂死于狱中临命与胡广赵戒书曰固受国厚恩是以竭其股肱不顾死亾志欲扶持王室比隆文宣何图一朝梁氏迷谬公等曲从以吉为凶成事为败乎汉家衰微从此始矣公等受主厚禄颠而不扶倾覆大事后之良史岂有所私固身已矣于义得矣夫复何言广戒得书悲慙皆长叹流涕而已杜乔亦死狱中
　　桓帝会议襃崇梁冀之礼
　　元嘉元年桓帝欲襃崇梁冀使中朝二千石以上会议其礼特进胡广等咸称冀之勲德宜比周公锡之山川土田附庸黄琼独曰冀前以亲迎之劳増邑万三千户又其子亦加封赏今诸侯以户邑为制不以里数为限冀可比邓禹合食四县朝廷从之于是有司奏冀入朝不趋劒履上殿谒讃不名礼仪比萧何悉以定陶阳成余户増封为四县比邓禹赏赐金钱奴婢防帛车马衣服甲第比霍光以殊元勲毎朝会与三公絶席十日一入平尚书事宣布天下为万世法冀犹以所奏礼薄意不恱
　　梁冀一门之盛
　　延熺二年梁冀一门前后七侯三皇后六贵人二大将军夫人女食邑称君者七人尚公主者三人其余卿将尹校五十七人冀専擅威柄凶恣日积宫卫近侍并树所亲禁省起居纎微必知其四方调发岁时贡献皆先输上第于冀乘舆乃其次焉吏民赍货求官请罪者道路相望百官迁召皆先到冀门牋檄谢恩然后敢诣尚书
　　董卓欲比太公称尚父
　　初平二年董卓至长安公卿皆迎拜车下卓抵手谓御史中丞皇甫嵩曰义真怖未乎嵩曰明公以徳辅朝廷大庆方至何怖之有若淫刑以逞将天下皆惧岂独嵩乎卓党欲尊卓比太公称尚父卓以问蔡邕邕曰明公威徳诚为巍巍然比之太公愚意以为未可宜须关东平定车驾还反旧京然后议之卓乃止
　　王允与吕布谋杀董卓
　　三年董卓以其弟旻为左将军兄子璜为中军校尉皆典兵事宗族内外并列朝廷卓侍妾怀抱中子皆封侯弄以金紫卓车服僣拟天子召呼三台尚书以下皆自诣卓府启事又筑坞于郿髙厚皆七丈积谷为三十年储自云事成雄据天下不成守此足以毕老卓忍于诛杀诸将言语有蹉跌者便戮于前人不聊生司徒王允与司校尉黄琬仆射士孙瑞尚书杨瓉宻谋诛卓中郎将吕布便弓马膂力过人卓常以布自卫尝小失卓意卓防手防掷布布隂怨于卓允因以诛卓之谋告布使为内应布遂许之会献帝有疾新愈大会未央殿卓朝服乘车而入陈兵夹道令吕布等扞卫前后王允使士孙瑞自书诏以授布布持矛刺卓趣兵斩之暴卓尸于市天时始热卓素充肥脂流于地守尸吏为大炷置卓脐中燃之光明达曙如是积日
　　曹操勒兵入宫收伏后
　　建安十九年献帝自都许以来守位而已左右侍卫莫非曹氏之人者议郎赵彦尝为献帝陈言时防魏公操恶而杀之操后以事入见殿中献帝不任其惧因曰君若能相辅则厚否尔幸垂恩相舍操失色俛仰求出自后不复朝请董承女为贵人操诛承求贵人杀之献帝以贵人有姙累为请不能得伏皇后由是怀惧乃与父完书言曹操残逼之状令宻图之完不敢发至是事乃泄操大怒勒兵入宫收后时献帝在外殿后被髪徒跣行泣过诀曰不能复相活邪献帝曰我亦不知命在何时遂将后下暴室以幽死所生二皇子皆酖杀之兄弟及宗族死者百余人
　　晋赵王伦加九锡
　　永康元年孙秀议加相国伦九锡百官莫敢异议吏部尚书刘颂曰昔汉之锡魏魏之锡晋皆一时之用非可通行周勃霍光其功至大皆不闻有九锡之命也张林以颂为张华之党将杀之孙秀曰杀张裴已伤时望不可复杀颂林乃止遂下诏加伦九锡张林等并居显要増相府兵为二万人与宿卫同并所隐匿之兵数逾三万伦及诸子皆顽鄙无识秀狡黠贪淫所与共事者皆邪佞之士惟竞荣利无深谋远略志趣乖异互相憎疾秀子会为射声校尉形貌短陋如奴仆之下者秀使尚帝女河东公主
　　齐王冏骄奢擅权
　　太安元年齐武闵王冏既得志颇骄奢擅权大起府第坏公私庐舍以百数制与西宫等中外失望耽于宴乐不入朝见坐拜百官符敕三台选举不均嬖宠用事殿中御史桓豹奏事不先经冏府即加考竟南阳处士郑方上书諌冏曰今大王安不虑危燕乐过度一失也宗室骨肉当无纎介今则不然二失也蛮夷不静大王谓功业已隆不以为念三失也兵革之后百姓穷困不闻赈救四失也大王与义兵盟约事定之后赏不逾时而今犹有有功未论者五失也冏谢曰非子孤不闻过孙惠上书曰天下有五难四不可而明公皆居之冒犯锋刃一难也聚致英豪二难也与将士均劳苦三难也以弱胜强四难也兴复皇业五难也大名不可乆荷大功不可乆任大权不可乆执大威不可乆居大王行其难而不以为难处其不可而谓之可惠窃所不安也明公宜思功成身退之道崇亲推近委重长沙成都二王长揖归藩则太伯子臧不专美于前矣今乃防髙亢之可危贪权势以受疑虽遨游髙台之上逍遥重墉之内愚窃谓危亡之忧过于在颍翟之时也冏不能用惠辞疾去冏谓曹摅曰或劝吾委权还国何如摅曰物禁太盛大王诚能居髙虑危褰裳去之斯善之善者也冏不听
　　王与马共天下
　　太兴三年王敦杀武陵内史向硕元帝之始镇江东也敦与从弟导同心翼戴元帝亦推心任之敦总征讨导专机政羣从子弟布列显要时人为之语曰王与马共天下后敦自恃有功且宗族强盛稍益骄恣元帝闻而恶之乃引刘隗刁协等以为腹心稍抑损王氏之权导亦渐见踈外中书郎孔愉陈导忠贤有佐命之勲宜加委任元帝出愉为司徒左长史导能任真推分澹如也有识皆称其善处兴废而敦益怀不平遂构嫌隙
　　庾亮执朝廷之权
　　咸康四年以司徒王导为太傅都督中外诸军事郗鉴爲太尉庾亮为司空导性寛厚委任诸将赵贾寜等多不奉法大臣患之庾亮与郗鉴牋曰人主春秋既盛宜复子明辟不稽首归政甫居师傅之尊多养无頼之士公与下官并荷托付之重大奸不扫何以见先帝于地下乎欲共起兵废导鉴不听或劝导宻为之备导曰吾与元规休戚是同元规若来吾便角巾还第复何惧哉征西参军孙盛宻諌亮曰王公常有世外之怀岂肯为凡人事邪此必佞邪之徒欲间内外耳亮乃止是时亮虽居外镇而遥执朝廷之权既据上流拥强兵趣势者多归之导内不能平常遇西风尘起举扇自蔽徐曰元规尘汚人
　　桓温擅废立之权
　　咸安元年大司马温恃其材略位望隂蓄不臣之志尝抚枕叹曰男子不能流芳百世亦当遗臭万年术士杜炅能知人贵贱温问炅以己禄位所至炅曰明公勲格宇宙位极人臣温不恱温欲先立功河朔以收时望还受九锡及枋头之败威名顿挫既克寿春谓参军郗超曰足以雪枋头之耻乎超曰未也乆之超就温宿中夜谓温曰明公当天下重任今以六十之年败于大举不建不世之勲不足以镇惬民望温曰然则奈何超曰明公不为伊霍之举者无以立大威权镇压四海温素有心深以为然遂与之定议温自广陵诣建康讽禇太后请废帝立丞相会稽王昱温集百官于朝堂废立既旷代所无莫有识其故典者百官震栗温亦色动不知所为尚书仆射王彪之知事不可止乃谓温曰公阿衡皇家当倚傍先代乃命取霍光传礼度仪制定于须臾彪之朝服当阶神彩毅然曽无惧容文武仪凖莫不取定朝廷以此服之于是宣太后令废海西公为东海王以会稽王昱统承皇极是日即皇帝位改元温出次中堂分兵屯衞温有足疾诏乘舆入殿温威势翕赫侍中谢安见温遥拜温惊曰安石卿何事乃尔安曰未有君拜于前臣揖于后于是诏进温丞相大司马如故留京师辅政温固辞仍请还镇姑孰秦王坚闻温废立谓羣臣曰温前败灞上后败枋头不能思愆自贬以谢百姓方更废君以自説六十之叟举动如此将何以自容于四海乎谚曰怒其室而作色于父其桓温之谓矣
　　王坦之等不肯使桓温依周公居摄
　　二年简文帝不豫急召大司马温入辅一日一夜发四诏温辞不至遗诏大司马温依周公居摄故事又曰少子可辅者辅之如不可君自取之侍中王坦之自持诏入于简文帝前毁之简文帝曰天下傥来之运卿何所嫌坦之曰天下宣元之天下陛下何得专之简文帝又使坦之改诏曰家国事一禀大司马如诸葛武侯王丞相故事是日简文帝崩羣臣疑惑未敢立嗣或曰当须大司马处分尚书仆射王彪之正色曰天子崩太子代立大司马何容得异朝议乃定太子即皇帝位大赦崇徳太后令以帝冲幼加在谅闇令温依周公居摄故事事已施行王彪之曰此异常大事大司马必当固让使万机停滞稽废山陵未敢奉令谨具封还事遂不行温望简文临终禅位于己不尔便当居摄既不副所望甚愤怨疑王坦之谢安所为心御之
　　桓温大陈兵衞延见朝臣
　　寜康元年大司马桓温来朝诏吏部尚书谢安侍中王坦之迎于新亭是时都下人情恟恟或云欲诛王谢因移晋室坦之甚惧安神色不变曰晋祚存亡决于此行温既至百官拜于道侧温大陈兵衞延见朝士有位望者皆战慴失色坦之流汗沾衣倒执手版安从容就席坐定谓温曰安闻诸侯有道守在四隣明公何须壁后置人邪温笑曰正自不能不尔遂使左右撤之与安笑语移日郗超常为温谋主安与坦之见温温使超卧帐中听其言风动帐开安笑曰郗生可谓入幕之賔矣时天子幼弱外有强臣安与坦之尽忠辅衞卒安晋室
　　殷仲文劝桓早受禅
　　元兴二年侍中殷仲文散骑常侍卞范之劝大将军桓早受禅隂撰九锡文及册命为相国总百揆封十郡为楚王加九锡楚国置丞相以下官桓谦私问彭城内史刘曰楚王勲徳隆重朝廷之情咸谓宜有揖让卿以为何如曰楚王宣武之子勲徳盖世晋室微弱民望乆移乘运禅代有何不可谦喜曰卿谓之可即可耳
　　桓使安帝作手诏
　　楚王桓上表请归藩使安帝作手诏固留之又诈言钱塘临平湖开江州甘露降使百僚集贺用为己受命之符又以前世皆有隐士耻于己时独无求得西朝隐士皇甫希之给其资用使隐居山林徴为著作郎使希之固辞不就然后下诏旌礼号曰髙士时人谓之充隐又欲废钱用谷帛及复肉刑制作纷纭志无一定变更囘复卒无所施行性复贪鄙人士有法书好及佳园宅必假蒱博而取之尤爱珠玉未尝离手
　　刘讽朝廷求九锡
　　义熈十二年太尉刘遣左长史王还建康讽朝廷求九锡诏以为相国揔百揆扬州牧封十郡为宋公备九锡之礼位在诸侯王上领征西将军司豫北徐雍四州刺史如故辞不受
　　刘集朝臣欲受禅
