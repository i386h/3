<!-- { "loadSidebar": true } -->
　　建兴元年汉主聪立贵嫔刘娥为皇后为之起防仪殿廷尉陈元达切諌以为天生民而树之君使司牧之非以兆民之命穷一人之欲也晋氏失徳大汉受之苍生引领庶几息肩是以光文皇帝身衣大布居无重茵后妃不衣锦绮乗舆马不食粟爱民故也陛下践阼以来已作殿观四十余所加之军旅数兴馈运不息饥馑疾疫死亡相继而益思营缮岂为民父母之意乎今有晋遗西据闗中南擅江表李雄奄有巴蜀王浚刘琨窥窬肘腋石勒曹嶷贡禀渐疎陛下释此不忧乃更为中宫作殿岂目前之所急乎昔太宗居治安之世粟帛流衍犹爱百金之费息露台之役陛下承荒乱之余所有之地不过太宗之二郡战守之备非特匈奴南越而已而宫室之侈乃至于此臣所以不敢不冒死而言也聪大怒曰朕为天子营一殿何问汝鼠子乎乃敢妄言沮众不杀此鼠子朕殿不成命左右曳出斩之时聪在逍遥园李中堂元达先锁而入即以锁锁堂下树呼曰臣所言者社稷之计而陛下杀臣朱云有言臣得与龙逢比干游足矣左右曳之不能动大司徒任顗等叩头出血曰元达尽忠竭虑知无不言臣等窃禄偷安每见之未尝不发愧今所言虽狂直愿陛下容之因諌诤而斩列卿其如后世何聪黙然刘后闻之宻敕左右停刑手疏上言今宫室已备无烦更营四海未壹宜爱民力廷尉之言社稷之福也陛下宜加封赏而更诛之四海谓陛下何如哉夫忠臣进谏者固不顾其身也而人主拒谏者亦不顾其身也陛下为妾营殿而杀谏臣使忠良结舌者由妾逺近怨怒者由妾公私困者由妾社稷阽危者由妾天下之罪皆萃于妾妾何以当之妾诚无面目复奉巾栉愿赐死此堂以塞陛下之过聪览之变色任顗等叩头流涕不已聪命顗等冠履就坐引元达上以刘氏表示之曰外辅如公内辅如后朕复何忧赐顗等粟帛各有差更命逍遥园曰纳贤园李中堂曰愧贤堂聪谓元达曰卿当畏朕而反使朕畏卿邪
　　陈元达谏刘聪立三后
　　建兴三年汉主聪纳中防军靳凖二女月光月华立月光为上皇后刘贵妃为左皇后月华为右皇后左司陈元达极谏以为竝立三后非礼也聪不恱以元达为右光禄大夫外示优崇实夺其权于是太尉范隆等皆请以位让元达聪乃复以元达为御史大夫仪同三司月光有秽行元达奏之聪不得已废之月光慙恚自杀聪恨元达
　　河间王易极諌刘聪
　　四年汉主聪出临上秋閤命收陈休卜崇及綦毋达公师彧王琰田歆朱谐并诛之皆宦官所恶也卜干泣諌曰陛下方侧席求贤而一旦戮卿大夫七人皆国之忠良无乃不可乎诏尚在臣所未敢宣露愿陛下熟思之因叩头流血王沈叱干曰卜侍中欲拒诏乎聪免干为庶人太宰河间王易等皆诣阙表諌曰王沈等矫弄诏防欺诬日月内謟陛下外佞相国威权之重侔于人主多树奸党毒流海内知休等忠臣为国尽节恐发其奸状故巧为诬防陛下不察遽加极刑痛彻天地贤愚伤惧请免沈等官付有司治罪聪问沈等于相国粲粲盛称沈等忠清聪恱封沈等为列侯太宰易又诣阙上疏极諌聪大怒手壊其疏易忿恚而卒易素忠直陈元达倚之为援得尽諌争及卒元达哭之恸曰人之云亡邦国殄悴吾既不复能言安用黙黙茍生乎归而自杀
　　前赵游子逺在幽囚不忘諌诤
　　东晋太兴三年赵将解虎及长水校尉尹车谋反与巴酋句徐库彭等相结事觉虎车皆伏诛赵主曜囚徐彭等五十余人于阿房杀之光禄大夫游子逺諌曰圣王用刑惟诛元恶而已不宜多杀争之叩头流血曜怒以为助逆而囚之尽杀徐彭等尸诸市十日乃投于水于是巴众尽反推巴酋句渠知为主自称大秦改元曰平赵四山氐羌巴羯应之者三十余万闗中大乱城门昼闭子逺又从狱中上表諌争曜手毁其表曰大荔奴不忧命在须防犹敢如此嫌死晚邪叱左右速杀之中山王雅郭汜朱纪呼延晏等谏曰子逺幽囚祸在不测犹不忘谏争忠之至也陛下纵不能用奈何杀之若子逺朝诛臣等亦当夕死以彰陛下之过天下将皆舍陛下而去陛下谁与居乎曜意解乃赦之
　　苻秦王洛谏畋猎
　　咸安元年秦王坚如邺猎于西山旬余忘返伶人王洛叩马谏曰陛下羣生所系今久猎不归一旦患生不虞奈太后天下何坚为之罢猎还宫王猛因进言曰畋猎诚非急务王洛之言不可忘也坚赐洛帛百匹拜官箴左右自是不复猎
　　宋扶令育上表被诛
　　元嘉十八年彭城王义康至豫章辞刺史以义康都督江交广三州诸军亊前龙骧参军巴东扶令育诣阙上表称昔袁盎谏汉文帝曰淮南王若道路遇霜露死陛下有杀吊之名文帝不用追悔无及彭城王义康先朝之爱子陛下之次弟若有迷谬之愆正可数之以善恶之以义方奈何信疑似之嫌一旦黜削逺送南垂草莱黔首皆为陛下痛之庐陵往事足为鉴恐义康年穷命尽奄忽于南臣虽防贱窃为陛下羞之陛下徒知恶枝之宜伐岂知伐枝之伤树伏愿亟召义康返于京甸兄弟协和君臣辑睦则四海之望塞多言之路絶矣何必司徒公杨州牧然后可以置彭城王哉若臣所言于国为非请伏重诛以谢陛下表奏即收付建康狱赐死裴子野论曰夫在上为善若云行雨施万物受其赐及其恶也若天裂地震万物所惊骇其谁弗知其谁弗见岂戮一人之身钳一夫之口所能攘逃所能弭灭哉是皆不胜其忿怒而有増于疾疹也以太祖之含尚掩耳于彭城之戮自斯以后谁易由言有宋累叶罕闻直谅岂骨鲠之气俗愧前古抑时王刑政使之然乎张约陨于权臣扶育毙于哲后宋之鼎镬吁可畏哉
　　北魏古弼以奏事不聴击刘树
　　二十一年魏太子始总百揆命侍中中书监穆夀司徒崔浩侍中张黎古弼辅太子决庶政古弼为人忠慎质直尝以上谷囿太广乞减大半以赐贫民入见魏世祖欲奏其事世祖方与给事中刘树围碁志不在弼弼侍坐良久不获陈闻忽起捽树头掣下牀搏其耳殴其背曰朝廷不治实尔之罪世祖失容舍碁曰不聴奏事朕之过也树何罪置之弼具以状闻世祖皆可其奏弼曰为人臣无礼至此其罪大矣出诣公车免冠徒跣请罪世祖召入谓曰吾闻筑社之役蹇蹷而筑之端冕而事之神降之福然则卿有何罪其冠履就职茍有可以利社稷便百姓者竭力为之勿顾虑也
　　高允皆面陈其事
　　大明二年魏中书侍郎高允好切谏朝廷事有不便允辄求见高宗常屏左右以待之或自朝至暮或连日不出羣臣莫知其所言语或痛切高宗所不忍闻命左右扶出然终善遇之时有上事为激讦者高宗省之谓羣臣曰君父一也父有过子何不作书于众中谏之而于私室屏处谏者岂非不欲其父之恶彰于外邪至于事君何独不然君有得失不能面陈而上表显諌欲以彰君之短明己之直此岂忠臣所为乎如高允者乃真忠臣也朕有过未尝不面言至有朕所不堪闻者允皆无所避朕闻其过而天下不知可不谓忠乎允所与同徴者游雅等皆至大官封侯部下吏至刺史二千石者亦数十百人而允为郎二十七年不徙官高宗谓羣臣曰汝等虽执弓刀在朕左右徒立耳未尝有一言规正唯伺朕喜恱之际祈官乞爵今皆无功而至王公允执笔佐我国家数十年为益不少不过为郎汝等不自愧乎乃拜允中书令
　　周朗以言事切直见杀
　　四年前庐陵内史周朗言事切直孝武帝衔之使有司奏朗母防不如礼传送宁州于道杀之朗之行也侍中蔡兴宗方在直请与朗别坐白衣领职
　　沈懐文数以直谏忤防
　　六年初侍中沈懐文数以直谏忤防孝武帝尝出射雉风雨至懐文与王彧江智渊约相与谏防召入雉场懐文曰风雨如此非圣躬所宜冒彧曰懐文所启宜从智渊未及言孝武帝注弩作色曰卿欲效顔竣邪何以恒知人事每孝武帝燕集在坐者皆令沈醉嘲谑无度懐文素不饮酒又不好戏调武帝谓故欲异己谢庄尝戒懐文曰卿每与人异亦何可久懐文曰吾少来如此岂可一朝而变非欲异物性所得耳孝武帝乃出懐文为晋安王子勋征虏长史领广陵太守懐文犹未发为有司所纠免官禁锢十年懐文卖宅欲还东孝武帝闻之大怒收付廷尉赐懐文死
　　明帝每优容虞愿
　　泰始七年明帝以故第为湘宫寺备极壮丽欲造十级浮圗而不能乃分为二新安太守巢尚之罢郡入见明帝谓曰卿至湘宫寺未此是我大功徳用钱不少通直散骑侍郎虞愿侍侧曰此皆百姓卖儿贴妇钱所为佛若有知当慈悲嗟愍罪高浮图何功徳之有侍坐者失色明帝怒使人驱下殿愿徐去无异容明帝好围碁碁甚拙与第一品彭城丞王抗围碁抗每假借之曰皇帝飞碁臣抗不能断明帝终不悟好之愈笃愿又曰尧以此教丹朱非人主所宜好也明帝虽怒甚以愿王国旧臣每优容之
　　北魏高祖羣臣使諌
　　齐建武二年魏高祖谓羣臣曰国家从来有一事可叹臣下莫肯公言得失是也夫人君患不能纳諌人臣患不能尽忠自今朕举一人如有不可卿等直言其失若有才能而朕所不识卿等亦当举之如是得人者有赏不言者有罪卿等当知之
　　范云諌梁公纳东昏余妃
　　梁天监元年梁公萧衍纳东昏余妃颇妨政事范云以为言梁公未之从云与侍中领军将军王茂同入见云曰昔沛公入闗妇女无所幸此范増所以畏其志大也今明公始定建康海内想望风声奈何袭乱亡之迹以女徳为累乎王茂起拜曰范云言是也公必以天下为念无宜留此梁公黙然云即请以余氏赉王茂梁公贤其意而许之明日赐云茂钱各百万
　　江子四极言政治得失
　　大同二年尚书右丞考城江子四上封事极言政治得失诏曰古人有言屋漏在上知之在下朕有过失不能自觉江子四等封事所言尚书可时加检括于民有蠧患者宜速详启
　　西魏置纸笔以求得失
　　五年魏置纸笔于阳武门外以求得失
　　北齐永安王浚以忠谏被囚
　　陈永定元年齐显祖之为太原公也与永安王浚偕见世宗显祖有时洟出浚责显祖左右曰何不为二兄拭鼻显祖心衔之及即位浚为青州刺史聪明矜恕吏民恱之浚以显祖嗜酒私谓近亲曰二兄因酒败徳朝臣无敢諌者大敌未灭吾甚以为忧欲乗驿至邺面諌不知用吾不或宻以白显祖显祖益衔之浚入朝从幸东山显祖裸裎为乐浚进諌曰此非人主所宜显祖不恱浚又于屏处召杨愔讥其不諌显祖时不欲大臣与诸王交通愔惧奏之显祖大怒曰小人由来难忍遂罢酒还宫浚寻还州又上书切諌诏徴浚浚惧祸谢疾不至显祖遣驰驿收浚老防泣送者数千人至邺与上党王涣皆盛以铁笼置于北城地牢饮食溲秽共在一所
　　北周乐运陈宣帝八失
　　陈太建十一年周宣帝居防才逾年即肆声乐鱼龙百戏常陈殿前累日继夜不知休息多聚美女以实后宫増置位号不可详录游宴沈湎或旬日不出羣臣请事者皆因宦者奏之于是乐运舆榇诣朝堂陈宣帝八失其一以为大尊比来事多独断不参诸宰辅与众共之其二搜美女以实后宫仪同以上女不许辄嫁贵贱同怨其三大尊一入后宫数日不出所须闻奏多附宦者其四下诏寛刑未及半年更严前制其五高祖斵雕为朴崩未逾年而遽穷奢丽其六徭赋下民以奉俳优角抵其七上书字误者即治其罪杜献书之路其八象垂诚不能谘诹善道修布徳政若不革兹八事臣见周庙不血食矣宣帝大怒将杀之朝臣恐惧莫有救者内史中大夫元岩诣閤请见曰乐运不顾其死欲以求名陛下不如劳而遣之以广圣度宣帝颇感悟明日召运谓曰朕昨夜思卿所奏实为忠臣赐御食而罢之
