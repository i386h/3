<!-- { "loadSidebar": true } -->
　　三年初李抱真为泽潞节度使马燧领河阳三城抱真欲杀怀州刺史杨鉥鉥奔燧燧纳之且奏其无罪抱真怒及同讨田悦数以事相恨望二人怨隙遂深由是诸军逗挠久无成功徳宗数遣中使和解之及王武俊逼赵州抱真分麾下二千人戍邢州燧大怒曰余贼未除宜相与戮力乃分兵自守其地我宁得独战邪欲引兵归李晟説燧曰李尚书以邢赵连壤分兵守之诚未有害今公遽自引去众谓公何燧悦乃单骑造抱真垒相与释憾结欢
　　李晟以忠义感激将帅
　　徳宗兴元元年是时怀光朱泚连兵声势甚盛车驾南幸人情扰扰晟以孤军处二彊冦之间内无资粮外无救援徒以忠义感激将士故其众虽单弱而鋭气不衰
　　天生李晟为社稷
　　李晟遣掌书记于公异作露布上行在曰臣已肃清宫禁祗谒寝园钟簴不移庙貌如故徳宗泣下曰天生李晟以为社稷非为朕也晟在渭桥荧惑守歳久之乃退賔佐皆贺曰荧惑退舍皇家之福也宜速进兵晟曰天子野次臣下知死敌而已天象高逺谁得知之既克长安乃谓之曰向非相拒也吾闻五星赢缩无常万一复来守歳吾军不战自溃矣皆谢曰非所及也
　　陆贽论机失于遥制
　　贞元九年陆贽上奏论备边六失凡欲选任将帅必先考察行能可者遣之不可者退之疑者不使使者不疑故将在军君命有所不受自顷边军去就裁断多出宸衷选置戎臣先求易制多其部以分其力轻其任以弱其心遂令爽于军情亦听命乖于事宜亦听命戎虏驰突迅如风飚驿书上闻旬月方报守土者以兵寡不敢抗敌分镇者以无诏不肯出师贼既纵掠退归此乃陈功告捷其败丧则减百而为一其捃获则张百而成千将帅既幸于总制在朝不忧罪累陛下又以为大权由己不究事情可谓机失于遥制矣
　　杜黄裳请讨刘辟
　　元和元年刘辟既得旌节志益骄求兼领三川宪宗不许辟遂发兵围东川节度使李康于梓州宪宗欲讨辟而重于用兵公卿议者亦以为蜀险固难取杜黄裳独曰辟狂戆书生取之如拾芥耳臣知神策军使髙崇文勇略可用愿陛下专以军事委之勿置监军辟必可擒宪宗从之时宿将名位素重者甚众皆自谓当征蜀之选及诏用崇文皆大惊宪宗与杜黄裳论及藩镇黄裳曰徳宗自经忧患务为姑息不生除节帅有物故者先遣中使察军情所与则授之中使或私受大将赂归而誉之即降旄钺未尝有出朝廷之意者陛下必欲振举纲纪宜稍以法度裁制藩镇然后天下可得而理也宪宗深以为然于是始用兵讨蜀以至威行两河皆黄裳啓之也
　　杜黄裳指授髙崇文方略
　　杜黄裳建议征蜀及指授髙崇文方略皆悬合事宜崇文素惮刘澭黄裳使谓之曰若无功当以刘澭相代故能得其死力及蜀平宰相入贺宪宗目黄裳曰卿之功也
　　白居易论中使监军之弊
　　元和四年王承宗反宪宗以左神策中尉吐突承璀为招讨处置等使翰林学士白居易上奏以为国家征伐当责成将帅近歳始以中使为监军自古及今未有征天下之兵专令中使统领者也臣恐四方闻之必轻朝廷四夷闻之必笑中国陛下忍令后代相传云以中官为制将都统自陛下始乎陛下念承璀勤劳贵之可也怜其忠赤富之可也至于军国权柄动关理乱朝廷制度出自祖宗何不思于一时之间而取笑于万代之后乎上不听谏官御史等极言其不可上不得已明日削承璀四道兵马使改处置为宣慰而已
　　李愬用贼将丁士良
　　十二年李愬谋袭蔡州遣十将马少良将十余骑巡逻遇吴元济捉生虞候丁士良与战擒之士良元济骁将常为东边患众请刳其心愬命释其缚署为捉生将丁士良言于李愬曰吴秀琳拥三十之众据文城栅为贼左臂官军不敢近者有陈光洽为之谋主也光洽勇而轻好自出战请为公先擒光洽则秀琳自降矣士良擒光洽以归
　　李愬用贼将李祐
　　十二年愬厚待吴秀琳与之谋取蔡秀琳曰公欲取蔡非得李祐不可如秀琳无能为也祐者淮西骑将有勇略守兴桥栅常陵暴官军祐帅士卒刈麦于张柴村愬召厢虞侯史用诚发骑掩之生擒祐以归将士以祐向日多杀官军争请杀之愬不许释缚待以客礼时愬欲袭蔡而更密其谋独召祐及李忠义屏人语或至夜分它人莫得预闻诸将恐祐为变多谏愬愬待祐益厚出入帐中或与之同宿密语不寐达曙有窃听于帐外者但闻祐感泣声旧军令舍贼谍者屠其家愬除其令使厚待之谍反以情告愬愬益知贼中虚实
　　李愬以往亡日攻吴房
　　李愬将攻吴房诸将曰今日往亡愬曰吾兵少不足战宜出其不意彼以往亡不吾虞正可击也遂往克其外城斩首千余级余众保子城不敢出
　　李愬擒吴元济
　　李愬命马步都虞候随州刺史史旻等留镇文城命李祐李忠义帅突将三千为前驱自与监军将三千人为中军命李进诚将三千人殿其后军出不知所之愬曰但东行行六十里夜至张柴村尽杀其戍卒及烽子据其栅命士卒少休食干糒整羁靮留义成军五百人镇之以断朗山救兵命丁士良将五百人断曲及诸道桥梁复夜引兵出门诸将请所之愬曰入蔡州取吴元济诸将皆失色时大风雪旌旗裂人马冻死者相望天隂黑自张柴村以东道路皆官军所未甞行人人自以为必死然畏愬莫敢违夜半雪愈甚行七十里至州城近城有鹅鸭池愬令惊之以混军声自吴少诚拒命官军不至蔡州城下三十余年故蔡人不为备四鼓愬至城下无一人知者李祐李忠义镢其城为坎以先登壮士从之城中皆不之觉鸡鸣雪止愬入居元济外宅或告元济曰官军至矣元济尚寝笑曰俘囚为盗耳晓当尽戮之又有告者曰城防矣元济起听于廷闻愬军号令曰常侍传语应者近万人元济始惧曰何等常侍能至于此乃帅左右登牙城拒战时董重质拥精兵万余人据洄曲愬曰元济所望者重质之救耳乃访重质家厚抚之遣其子传道持书谕重质重质遂单骑诣愬降愬遣李进诚攻牙城元济于城上请罪进诚梯而下之愬以槛车送元济诣京师
　　李愬迎裴度
　　裴度遣马总先入蔡州慰抚度入城李愬具櫜鞬出迎拜于路左度将避之愬曰蔡人顽悖不识上下之分数十年矣愿公因而示之使知朝廷之尊度乃受之
　　李愬对诸将之问
　　李愬还军文城诸将请曰始公败于朗山而不忧胜于吴房而不取冒大风甚雪而不止孤军深入而不惧然卒以成功皆众人所不谕也敢问其故愬曰朗山不利则贼轻我不为备矣取吴房则其众奔蔡并力固守故存之以分其兵风雪隂晦则烽火不接不知吾至孤军深入则人皆致死战自倍矣夫视逺者不顾近虑大者不计细若矜小胜恤小败先自挠矣何暇立功乎众皆服愬俭于奉巳而丰于待士知贤不疑见可能断此其所以成功也
　　段凝监军宿将愤怒
　　后唐庄宗同光元年初梁主遣段凝监大军于河上敬翔李振屡请罢之又厚赂赵张求为招讨使翔振力争以为不可赵张主之竟代王彦章为北面招讨使于是宿将愤怒士卒亦不服副元帅张宗奭言于梁主曰臣为副元帅虽衰朽犹足为陛下扞御北方叚凝晩进功名未能服人众议詾詾恐贻国家深忧敬翔曰将帅系国安危今国势已尔陛下岂可尚不留意邪梁主皆不听
　　王晏球以私财飨士
　　天成四年王晏球在定州城下日以私财飨士自始攻至克城未甞戮一卒晏球入朝明宗美其功晏球谢久烦馈运而已
　　杨思恭督战败绩
　　后晋齐王开运二年唐查文徽表求益兵唐主以何敬洙为招讨使攻建州自崇安进屯赤岭闽主延政遣仆射杨思恭统军使陈望将兵万人拒之唐人不敢逼思恭督望战望曰江淮兵精其将习武事国之安危系此一举不可不万全而后动思恭怒曰唐兵深侵陛下寝不交睫委之将军今唐兵不出数千将军拥众万余不乘其未定而击之有如唐兵惧而自退将军何面目见陛下乎望不得已引兵涉水与唐战祖全恩等以大军当其前使竒兵出其后大破之
　　杜威以贵戚为将不习军事
　　三年杜威虽以贵戚为上将性懦怯偏禆皆节度使但日相承迎置酒作乐罕议军事转运使李谷説威曰今大军去恒州咫尺烟火相望若多以三股木置水中积薪布土其上桥可立成密约城中举火相应夜募壮士斫虏营而入表里合势虏必遁逃诸将皆以为然独杜威不可遣谷南至怀孟督军粮契丹以大兵当晋军之前潜遣其将出晋军之后断晋粮道军中忷惧
　　杜威降契丹
　　奉国都指挥使王清言于杜威曰今大军去恒州五里守此何为营孤食尽势将自溃请以步卒二千为前锋夺桥开道公帅诸军继之得入恒州则无忧矣威不许清独帅麾下陈于水北力战互有杀伤屡请救于威威竟不遣一骑助之清谓其众曰上将握兵坐观吾辈困急而不救此必有异志吾辈当以死报国耳众感其言莫有退者至暮战不息契丹以新兵继之清及士众尽死由是诸军皆夺气契丹遥以兵环晋营内外断絶军中食且尽杜威遂降契丹
　　后汉史肇御众严整
　　天福十二年肇攻泽州刺史翟令竒固守不下髙祖以肇兵少欲召还苏逢吉杨邠曰令陜晋河阳皆已向化崔廷勲耿崇美朝夕遁去若召肇还则河南人心动摇虏势复壮矣帝未决使人谕指于肇曰兵已及此势如破竹可进不可退与逢吉等议合帝乃从之肇遣部将李万超説令奇令奇乃降肇为人沈毅寡言御众严整将校小不从命立挝杀之士卒所过犯民田及系马于树者皆斩之军中惕息莫敢犯令故所向必克帝自晋阳安行入洛及汴兵不血刄皆肇之力也
　　赵季札备边败绩
　　后周世宗显徳二年帝常愤广明以来中国日蹙及髙平既捷慨然有削平天下之志会秦州民夷有诣大梁献策请恢复旧疆者帝纳其言蜀主闻之遣赵季札按视边备季札素以文武才略自任使还奏称韩继勲王万廸非将帅才不足以御大敌蜀主问谁可往者季札自请行以季札为雄武监军使仍以宿衞精兵千人为之部曲蜀赵季札至徳阳闻周师入境惧不敢进上书求解边任还奏事先遣辎重及妓妾西归单骑驰入成都众以为奔败莫不震恐蜀主问以机事皆不能对蜀主怒系之御史台
　　王溥善择帅
　　上谋取秦鳯求可将者王溥荐节度使向训上命训与节度使王景等出兵自散关趣秦州百官入贺帝举酒属王溥曰边功之成卿择帅之力也
　　张琼破骨取矢
　　三年太祖皇帝乘皮船入寿春壕中城上发连弩射之矢大如屋椽牙将馆陶张琼遽以身蔽之矢中琼髀死而复苏镞着骨不可出琼饮酒一大巵令人破骨出之流血数升神色自若
　　诸将非大功无得典兵
　　四年蜀人多言李廷珪为将败覆不应复典兵李太后以典兵者多非其人谓蜀主曰吾昔见庄宗跨河与梁战及先帝在太原平二蜀诸将非有大功无得典兵故士卒畏服今王昭逺出于厮养伊审征韩保贞赵崇韬皆膏梁乳臭子素不习兵徒以旧恩置于人上平时谁敢言者一旦疆场有事安能御大敌乎以吾观之惟髙彦俦太原旧人终不负汝自余无足任者蜀主不能从



　　通鉴总卷八上
<史部,史钞类,通鉴总类>
　　钦定四库全书
　　通鉴总卷八下　　　　　宋　沈枢　撰儒将门
　　晋杜预身不跨马而善用兵
　　世祖太康元年杜预身不跨马射不穿札而用兵制胜诸将莫及
　　陆机与惠帝战大败
