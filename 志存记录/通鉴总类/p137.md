<!-- { "loadSidebar": true } -->
　　三年以冯道为契丹太后册礼使左仆射刘昫为契丹主册礼使备卤簿仪仗车辂诣契丹行礼契丹主大悦髙祖事契丹甚谨奉表称臣谓契丹主为父皇帝每契丹使至髙祖于别殿拜受诏敇歳输金帛三十万之外吉凶庆吊歳时赠遗玩好珍异相继于道乃至应天太后元帅太子伟王南北二王韩延徽赵延寿等诸大臣皆有赂遗小不如意辄来责让髙祖常卑辞谢之晋使者至契丹契丹骄倨多不逊语使者还以闻朝野咸以为耻而髙祖事之曾无倦意以是终帝之世与契丹无隙
　　契丹欲使王威袭父土地
　　四年初义武节度使王处直子威避王都之难亡在契丹至是义武缺帅契丹主遣使来言请使威袭父土地如我朝之法髙祖辞以中国之法必自刺史团练防御序迁乃至节度使请遣威至此渐加进用契丹主怒复遣使来言曰尔自节度使为天子亦有阶级邪髙祖恐其滋蔓不已厚赂契丹且请以处直兄孙廷为义武节度使以厌其意契丹怒稍解
　　髙祖喜安彦威屈节奉契丹
　　五年北都留守同平章事安彦威入朝髙祖曰吾所重者信与义昔契丹以义救我我今以信报之闻其征求不已公能屈节奉之深称朕意对曰陛下以苍生之故犹卑辞厚币以事之臣何屈节之有髙祖恱
　　桑维翰请养兵息民观衅而动
　　六年成德节度使安重荣耻臣契丹见契丹使者必箕踞慢骂使过其境或濳遣人杀之契丹以让髙祖髙祖为之逊谢重荣上表数千言大抵斥髙祖父事契丹竭中国以媚无厌之虏又以此意为书遗朝贵及移藩镇云已勒兵必与契丹决战髙祖以重荣方握强兵不能制甚患之泰宁节度使桑维翰知重荣已蓄奸谋又虑朝廷重违其意密上疏曰陛下免于晋阳之难而有天下皆契丹之功也不可负之今重荣恃勇轻敌吐浑假手执仇皆非国家之利不可听也契丹与国家恩义非轻信誓甚着彼无间隙而自启衅端就使克之后患愈重万一不克大事去矣议者以歳输缯帛谓之耗蠧有所卑逊谓之屈辱殊不知兵连而不休祸结而不解财力将匮耗蠧孰甚焉用兵则武吏功臣过求姑息边藩逺郡得以骄矜下陵上替屈辱孰大焉臣愿陛下训农习战养兵息民俟国无内忧民有余力然后观衅而动则动必有成矣又邺都富盛国家藩屏今主帅赴阙军府无人臣窃思慢藏诲盗之言勇夫重闭之义乞陛下略加巡幸以杜奸谋髙祖谓使者曰朕比日以来烦懑不决今见卿奏如醉醒矣卿勿以为忧
　　漆安重荣首送契丹
　　七年镇州牙将自西郭水碾门导官军入城杀守陴民二万人执安重荣斩之杜重威杀导者自以为功重荣首至邺都髙祖命漆之函送契丹
　　景延广不肯称臣于契丹
　　齐王之初即位也大臣议奉表称臣告哀于契丹景延广请致书称孙而不称臣李崧曰屈身以为社稷何耻之有陛下如此它日必躬擐甲胄与契丹战于时悔无益矣延广固争冯道依违其间齐王卒从延广议契丹大怒遣使来责让且言何得不先承禀遽即帝位延广复以不逊语荅之契丹卢龙节度使赵延寿欲代晋帝中国屡说契丹击晋契丹主颇然之
　　景延广以大言致契丹入寇
　　八年初河阳牙将乔荣从赵延寿入契丹契丹以为回图使景延广说齐王囚荣于狱悉取邸中之货凡契丹之人贩易在晋境者皆杀之夺其货大臣皆言契丹有大功于晋不可负遂释荣慰赐而归之荣辞延广延广大言曰归语而主先帝为北朝所立故称臣奉表今上乃中国所立所以降志于北朝者正以不敢忘先帝盟约故耳为邻称孙足矣无称臣之理北朝皇帝勿信赵延寿诳诱轻侮中国中国士马尔所目睹翁怒则来战孙有十万横磨劒足以相待它日为孙所败取笑天下毋悔也荣乃曰公所言颇多惧有遗忘愿记之纸墨延广命吏书其语以授之荣具以白契丹主契丹主大怒入晋之志始决桑维翰屡请逊辞以谢契丹每为延广所沮齐王以延广为有定策功故宠冠羣臣又总宿衞兵故大臣莫能与之争河东节度使刘知逺知延广必致敌而畏其方用事不敢言但益募兵奏置兴捷武节等十余军以备契丹
　　杨光逺密告契丹令取中国
　　初髙祖以马三百借平卢节度使杨光逺景延广以诏命取之光逺怒密告契丹以晋主负德违盟境内大饥公私困竭乗此际攻之一举可取赵延寿亦劝之契丹主乃集山后及卢龙兵合五万人使延寿将之委延寿经略中国曰若得之当立汝为帝又常指延寿谓晋人曰此汝主也延寿信之由是为契丹尽力画取中国之策朝廷颇闻其谋遣使城南乐及德清军征近道兵以备之
　　李守贞大败契丹于马家口
　　开运元年李守贞等至马家口契丹遣步卒万人筑垒散骑兵于其外余兵数万屯河西船数十艘度兵未已晋兵薄之契丹骑兵退走晋兵进攻其垒拔之契丹大败乗马赴河溺死者数千人俘斩亦数千人河西之兵恸哭而去由是不敢复东
　　李彛殷侵契丹之境
　　定难节度使李彛殷奏将兵四万自麟州济河侵契丹之境以彛殷为契丹西南面招讨使初契丹主得贝州博州皆抚慰其人或拜官赐服章及败于戚城及马家口忿恚所得民皆杀之得军士燔炙之由是晋人愤怒戮力争奋
　　契丹主畏晋军之盛
　　契丹伪弃元城去伏精骑于古顿丘城以俟晋军邺都留守张从恩屡奏敌已遁去大军欲进追之会霖雨而止契丹设伏旬日人马饥疲赵延寿曰晋军悉在河上畏我锋锐必不敢前不如即其城下四合攻之夺其浮梁则天下定矣契丹主从之自将兵十余万陈于澶州城北东西横掩城之两隅登城望之不见其际髙行周前军在戚城之南与契丹战自午至晡互有胜负契丹主以精兵当中军而来齐王亦出陈以待之契丹主望见晋军之盛谓左右曰杨光逺言晋兵半已馁死今何其多也以精骑左右略陈晋军不动万弩齐发飞矢蔽地契丹稍却又攻晋陈之东偏不克苦战至暮两军死者不可胜数昬后契丹引去营于三十里之外
　　契丹主括借士民钱帛归国
　　天福十二年契丹主广受四方贡献大纵酒作乐纵军骑四出以牧马为名分畨剽掠谓之打草谷丁壮毙于锋刄老弱委于沟壑自东西两畿及郑滑曹濮数百里间财畜殆尽契丹主谓判三司刘昫曰契丹兵三十万既平晋国应有优赐速宜营办时府库空竭昫不知所出请括借都城士民钱帛自将相以下皆不免又分遣使者数十人诣诸州括借皆迫以严诛人不聊生其实无所颁给皆蓄之内库欲辇归其国于是内外怨愤始患苦契丹皆思逐之矣
　　晋百官推戴契丹主为皇帝
　　契丹主召晋百官悉集于庭问曰吾国广大方数万里有君长二十七人今中国之俗异于吾国吾欲择一人君之如何皆曰天无二日华夏之心皆愿推戴皇帝如是者再契丹主乃曰汝曹既欲君我今兹所行何事为先对曰王者初有天下应大赦契丹主服通天冠绛纱袍登正殿设乐悬仪衞于庭百官朝贺华人法服契丹仍服其服立于文武班中间下制称大辽会同十年大赦
　　契丹主欲以晋百官自随
　　契丹主复召晋百官谕之曰天时向暑吾难乆留欲暂至上国省太后当留亲信一人于此为节度使契丹主欲尽以晋之百官自随或曰举国北迁恐揺人心不如稍稍迁之乃诏有职事者从行余留大梁
　　契丹主尽载府库之实以归国
　　契丹主发大梁晋文武诸司从者数千人诸军吏卒又数千人宫女宦官数百人尽载府库之实以行所留乐器仪仗而已夕宿赤冈契丹主见村落皆空命有司发牓数百通所在招抚百姓然竟不禁军骑剽掠契丹自白马度河谓宣徽使髙勲曰吾在上国以射猎为乐至此令人悒悒
　　契丹克相州驱妇女而北
　　契丹主将攻相州梁晖请降契丹主赦之许以为防御使晖疑其诈复乗城拒守契丹主命蕃汉诸军急政相州食时克之悉杀城中男子驱其妇女而北胡人掷婴孩于空中举刄接之以为乐留髙唐英守相州唐英阅城中遗民男女得七百余人其后节度使王继敛城中髑髅瘗之凡得十余万或告磁州刺史李谷谋举州应汉契丹主执而诘之凡六诘谷辞气不屈乃释之
　　武行德据河阳叛契丹
　　契丹主以船数十艘载晋铠仗将自汴泝河归其国命宁国都虞武行德将士卒千余人部送之至河隂行德与将士谋曰今为辽所制将逺去乡里人生会有死安能为异域之乎辽势不能乆留中国不若共逐其党坚守河阳以俟天命之所归者而臣之岂非长策乎众以为然行德即以铠仗授之相与杀契丹监军使会契丹河阳节度使崔廷勲以兵送耿崇美之潞州行德遂乗虚入据河阳众推行德为河阳都部署契丹主闻河阳乱叹曰我有三失宜天下之叛我也诸道括钱一失也令上国人打草谷二失也不早遣诸节度使还镇三失也
　　兀欲杀赵延寿即帝位
　　契丹主至临城得疾及栾城病甚苦热聚氷于胷腹手足且啖之至杀狐林而卒国人剖其腹实盐数斗载之北去赵延夀恨契丹主负约谓人曰我不复入龙沙矣即日先引兵入恒州时契丹诸将已宻议奉兀欲为主延夀不之知自称受契丹皇帝遗诏权知南朝军国事永康王兀欲召延夀于所馆饮酒称其谋反锁之后数日集藩汉之臣于府署宣契丹主遗制于中京即皇帝位于是始举哀成服既而易吉服见羣臣不复行丧歌吹之声不絶于内
　　契丹主幽述律后于阿保机墓
　　契丹述律太后闻契丹主自立大怒发兵拒之契丹主以伟王为前锋相遇于石桥太后兵由是大败契丹主幽太后于阿保机墓改元天禄自称天授皇帝以髙勲为枢密使契丹主慕中华风俗多用晋臣而荒于酒色轻慢诸酋长由是国人不附诸部数叛兴兵诛讨故数年之中不暇南入
　　北汉主求援北朝
　　后周广顺元年北汉主立契丹主使潘聿撚遗刘承钧书北汉主使承钧复书称本朝沦亡绍袭帝位欲循晋室故事求援北朝契丹主大喜北汉主发兵屯隂地黄泽团栢以承钧为招讨使与副招讨使白从晖都监李存瓌将步骑万人寇晋州
　　北汉主以厚赂谢契丹
　　契丹主遣使如北汉告以周使田敏来约歳输钱十万缗北汉主使郑珙以厚赂谢契丹自称侄皇帝致书于叔天授皇帝请行册礼
　　契丹册命刘承钧为帝
　　显德元年北汉主疾病命其子承钧监国寻殂遣使告哀于契丹契丹遣骠骑大将军刘承训册命承钧为帝更名钧北汉孝和帝性孝谨既嗣位勤于为政爱民礼士境内粗安每上表于契丹主称男契丹主赐之诏谓之儿皇帝
　　蕃将门
　　唐执失思力谏太宗畋猎
　　贞观五年太宗逐于后苑左领军将军执失思力谏曰天命陛下为华夷父母奈何自轻太宗又将逐鹿思力脱巾解带跪而固谏太宗为之止
　　契苾何力固辞薛万均官
　　九年太宗遣使劳诸将于大斗拔谷薛万均排毁契苾何力自称己功何力不胜忿抜刀起欲杀万均诸将救止之太宗闻之以让何力何力具言其状太宗怒欲解万均官以授何力何力固辞曰陛下以臣之故解万均官羣胡无知以陛下为重胡轻汉转相诬告驰竞必多且使胡人谓诸将皆如万均将有轻汉之心太宗善之而止寻令宿衞北门检校屯营事
　　契苾何力不肯叛唐
