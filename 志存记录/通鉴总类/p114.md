<!-- { "loadSidebar": true } -->
　　贞观元年岭南酋长冯盎谈殿等迭相攻击乆未入朝诸州奏称盎反前后以十数太宗命将军蔺謩等发江岭数十州兵讨之魏徴谏曰中国初定岭南瘴疠险逺不可以宿大兵且盎反状未成未宜动众太宗曰吿者道路不絶何云反状未成对曰盎若反必分兵据险攻掠州县今告者已数年而兵不出境此不反明矣诸州既疑其反陛下又不遣使镇抚彼畏死故不敢入朝若遣信臣示以至诚彼喜于免祸可不烦兵而服太宗乃罢兵遣员外散骑侍郎李公掩持节慰谕之盎遣其子智戴随使者入朝太宗曰魏徴令我发一介之使而岭表遂安胜十万之师不可不赏赐徴绢五百匹
　　李大亮奏罢招抚使
　　四年西突厥种落散在伊吾诏以凉州都督李大亮为西北道安抚大使于碛石贮粮来者赈给使者招慰相望于道大亮上言欲怀逺者必先安近中国如本根四夷如枝叶疲中国以奉四夷犹拔本根以益枝叶也臣逺考秦汉近观隋室外事戎狄皆致疲今招致西突厥但见劳费未见其益况河西州县萧条突厥微弱以来始得耕获今又供亿此役民将不堪不若且罢招慰为便伊吾之地率皆沙碛其人或自立君长求称臣内属者羁縻受之使居塞外为中国藩蔽此乃施虚惠而收实利也太宗从之
　　嫉恶门
　　东晋温峤共画讨王敦之谋
　　太宁二年初明帝亲任中书令温峤王敦恶之请峤为左司马峤乃缪为勤敬综其府事时进宻谋以附其欲深结钱鳯为之声誉每曰钱世仪精神满腹峤素有藻鉴之名鳯甚恱深与峤结好会丹阳尹缺敦问峤谁可者峤曰愚谓无如钱鳯鳯亦推峤峤伪辞之敦不聴表峤为丹阳尹且使觇伺朝廷峤至建康尽以敦逆谋告明帝请先为之备又与庾亮共画讨敦之谋敦闻之大怒曰吾乃为小物所欺与司徒王导书曰太真别来几日作如此事当募人生致之自拔其舌
　　梁范云恶褚緭薄行皆不礼
　　天监元年河南褚緭居建康素薄行仕宦不得志频造尚书范云云不礼之緭怒私谓所亲曰建武以后草泽下族悉化成贵人吾何罪而见弃今天下草创饥馑不已防乱未可知陈伯之拥强兵在江州非主上旧臣有自疑之意且荧惑守南斗讵非为我出邪今者一行事若无成入魏不失作河南郡守遂投伯之大见亲狎
　　唐韦安石面折武三思张易之
　　乆视元年以韦安石同平章事时武三思张易之兄弟用事安石数面折之常侍宴禁中易之引蜀商宋霸子等数人在座同博安石跪奏曰商贾贱不应得预此会顾左右逐出之座中皆失色天后以其言直劳勉之同列皆叹服
　　魏元忠不附张昌宗
　　长安三年初魏元忠为洛州长史洛阳令张昌仪恃诸兄之势每牙直上长史听事元忠到官叱下之张易之奴暴乱都市元忠杖杀之及为相天后召易之弟昌期欲以为雍州长史对仗问宰相曰谁堪雍州者元忠对曰今之朝臣无以易薛季昶天后曰昌期何如诸相皆曰陛下得人矣元忠独曰昌期少年不闲吏事向在岐州户口逃亡且尽雍州帝京事务繁剧不若季昶彊干习事天后黙然而止元忠又尝面奏臣自先帝以来蒙被恩泽今承乏宰相不能尽忠死节使小人在侧臣之罪也天后不恱由是诸张深怨之司礼丞髙戬太平公主之所爱也会天后不豫张昌宗恐天后一日晏驾为元忠所诛乃譛元忠与戬私议云天后老矣不若挟太子为乆长天后怒下元忠戬狱使与昌宗廷辨之昌宗宻引鳯阁舍人张说赂以美官使证元忠说许之明日天后召太子相王及诸宰相使元忠与昌宗对徃复不决昌宗曰张説闻元忠言请召问之天后召説説入鳯阁舍人宋璟谓説曰名义至重神难欺不可党邪防正以求茍免若获罪流窜其荣多矣若事有不测璟当叩阁力争与子同死努力为之万代瞻仰在此举也左史刘知几曰无汚青史为子孙累及入天后问之説未对昌宗从旁迫趣説使速言説曰陛下视之在陛下前犹逼臣如是况在外乎臣实不闻元忠有是言但昌宗逼臣使诬证之耳天后曰张説反覆小人宜并系治之他日更引问説对如前天后怒命宰相与河内王武懿宗共鞫之説所执如初朱敬则抗疏理之曰元忠素称忠正张説所坐无名若令抵罪失天下望苏安恒亦上疏以为陛下革命之初人以为纳谏之主暮年以来人以为受佞之主自元忠下狱里巷恼恼皆以为陛下委信奸宄斥逐贤良忠臣烈士皆抚髀于私室而箝口于公朝畏迕易之等意徒取死而无益方今赋役烦重百姓雕重以谗慝専恣刑罚失中窃恐人心不安别生他变争锋于朱雀门内问鼎于大明殿前陛下将何以谢之何以御之易之等见其疏大怒欲杀之赖朱敬则桓彦范魏知古保救得免贬元忠为髙要尉戬説皆流岭表
　　宋璟独不礼张易之兄弟
　　天后尝命朝贵宴集张易之兄弟皆位在宋璟上易之素惮璟欲悦其意虚位揖之曰公方今第一人何乃下坐璟曰才劣位卑张卿以为第一何也天官侍郎郑杲谓璟曰丞奈何卿五郎璟曰以官言之正当为卿足下非张卿家奴何郎之有举坐悚惕时自武三思以下皆谨事易之兄弟璟独不为之礼诸张积怒常欲中伤之天后知之故得免
　　宋璟疾负罪妄诉不已
　　开元八年侍中宋璟疾负罪而妄诉不已者悉付御史台治之谓中丞李谨度曰服不更诉者出之尚诉未已者且系由是人多怨者时璟与苏颋建议严禁恶钱江淮间恶钱尤甚璟以监察御史萧之充使括恶钱隐之严急烦扰怨嗟盈路明皇于是贬隐之官罢璟为开府仪同三司颋为礼部尚书
　　妬贤门
　　唐李林甫每忌文学之士
　　天宝元年李林甫为相凡才望功业出己右及为上所厚势位逼己者必百计去之尤忌文学之士明皇尝陈乐于勤政楼下垂帘观之兵部侍郎卢絇谓明皇已起垂鞭按辔横过楼下絇风标清粹明皇目送之深叹其蕴借林甫常厚以金帛赂上左右明皇举动必知之乃除绚华州刺史到官未几诬其有疾州事不理除詹事员外同正明皇又尝问林甫以严挺之今安在是人亦可用挺之时为綘州刺史林甫奏挺之衰老得风疾宜且授以散秩使便医药明皇叹咤乆之以为詹事又以河南采访使齐澣为少詹事皆员外同正于东京养疾澣亦朝廷宿望故并忌之
　　李林甫贺野无遗贤
　　六载明皇欲广求天下之士命通一艺以上皆诣京师李林甫恐草野之士对防斥言其奸恶建言举人多卑贱愚瞆恐有俚言汚触圣听乃令郡县长官精加试练灼然超絶者具名送省委尚书覆试御史中丞监之取名实相副者闻奏既而至者皆试以诗赋论遂无一人及第者林甫乃上表贺野无遗贤
　　李林甫忌王忠嗣入相
　　李林甫以王忠嗣功名日盛恐其入相忌之安禄山潜蓄异志托以御防筑雄武城大贮兵器请忠嗣助役因欲留其兵忠嗣先期而徃不见禄山而还数上言禄山必反林甫益恶之忠嗣固辞兼河东朔方节度许之
　　卢杞忌张镒欲出之于外
　　建中三年徳宗以幽州兵在凤翔思得重臣代之卢杞忌张镒忠直为徳宗所重欲出之于外已得専总朝政乃对曰朱泚名位素崇凤翔校班秩已髙非宰相信臣无以镇抚臣请自行徳宗俛首未言又曰陛下必以臣貎寝不为三军所伏固惟陛下神算徳宗乃顾镒曰才兼文武望重内外无以易卿镒知为所排而无辞以免因再拜受命以镒兼鳯翔尹陇右节度等使
　　卢杞出顔真卿宣慰李希烈
　　四年李希烈遣其将李克诚袭防汝州执别驾李元平官军数为所败逻骑西至彭婆东都士民震骇窜匿山谷徳宗问计于卢杞对曰希烈年少骁将恃功骄慢诚得儒雅重臣奉宣圣泽为陈逆顺祸福希烈必革心悔过可不劳军旅而服顔真卿三朝旧臣忠直刚决名重海内人所信服真其人也徳宗以为然命真卿诣许州宣慰希烈诏下举朝失色真卿乗驿至东都郑叔则曰往必不免宜少留须后命真卿曰君命也将焉避之遂行李勉表言失一元老为国家羞请留之又使人邀真卿于道不及真卿与其子书但敕以奉家庙抚诸孤而已至许州欲宣诏防希烈使其养子千余人环绕嫚骂拔刄拟之为将剸防之势真卿足不移色不变希烈遽以身蔽之麾众令退馆真卿而礼之希烈欲遣真卿还会李元平在座真卿责之元平慙而起以宻啓白希烈希烈意遂变留真卿不遣
　　卢杞恶李揆有才望使之入吐蕃
　　荅蕃判官监察御史于頔与吐蕃使者论刺没藏至自青海言疆场已定请遣区颊賛归国以礼部尚书李揆为入蕃会盟使诏诸将相与区颊賛盟于城西李揆有才望卢杞恶之故使之入吐蕃揆言于徳宗曰臣不惮逺行恐死于道路不能逹诏命徳宗为之恻然谓杞曰揆无乃太老对曰使逺夷非谙练朝廷故事者不可且揆行则自今年少于揆者不敢辞逺使矣
　　元载与其党攻李泌不已
　　大厯五年元载以李泌有宠于代宗忌之言泌常与亲故宴于北军与鱼朝恩亲善宜知其谋代宗曰北军泌之故吏也故朕使之就见亲故朝恩之诛泌亦豫谋卿勿以为疑载与其党攻之不已会江西观察使魏少游求佐代宗谓泌曰元载不容卿朕今匿卿于魏少游所俟朕决意除载当有信报卿可束装来乃以泌为江西判官且属少游使善待之
　　李逢吉患穆宗待遇李绅之厚
　　长庆三年李逢吉为相内结知枢宻王守澄势倾朝野惟翰林学士李绅每承顾问常排抑之拟状至内廷绅多所臧否逢吉患之而穆宗待遇方厚不能逺也会御史中丞缺逢吉荐绅清直宜居风宪之地穆宗以中丞亦次对官不疑而可之会绅与京兆尹兼御史大夫韩愈争台与他职事文移徃来辞语不逊逢吉奏二人不协以愈为兵部侍郎绅为江西观察使
　　谗譛门
　　秦甘茂盟于息壤以止谤
　　周赧王七年秦武王使甘茂约魏以伐韩而令向夀辅行甘茂至魏令向夀还谓王曰魏听臣矣然愿王勿伐王迎甘茂于息壤而问其故对曰宜阳大县其实郡也今王倍数险行千里攻之难鲁人有与曾参同姓名者杀人人告其母其母织自若也及三人告之其母投杼下机逾墙而走臣之贤不若曾参王之信臣又不如其母疑臣者非特三人臣恐大王之投杼也魏文侯令乐羊将而攻中山三年而拔之反而论功文侯示之谤书一箧乐羊再拜稽首曰此非臣之功君之力也今臣羇旅之臣也樗里子公孙奭挟韩而议之王必听之是王欺魏王而臣受公仲侈之怨也王曰寡人勿听也请与子盟乃盟于息壤甘茂帅师伐宜阳八年甘茂攻宜阳五月而不拔樗里子公孙奭果争之秦王召甘茂欲罢兵甘茂曰息壤在彼王曰有之因大悉起兵以佐甘茂斩首六万遂抜宜阳韩公仲侈入谢于秦以请平
　　汉马援后为上书者所譛
　　建武二十五年初马援在交阯常饵薏苡实能轻身胜瘴气军还载之一车及卒后有上书譛之者以为前所载还皆明珠文犀光武益怒援妻孥惶惧不敢以防还旧茔稾城西賔客故人莫敢吊会
　　光武疑第五伦篣妇公不过从兄饭
　　中元元年淮阳王入朝第五伦随官属得会见光武问以政事伦因此酬对光武大恱明日复特召入与语至夕光武谓伦曰闻卿为吏篣妇公不过从兄饭宁有之邪对曰臣三娶妻皆无父少遭饥乱寔不敢妄过人食众人以臣愚蔽故生是语耳光武大笑以伦为扶夷长未到官追拜会稽太守为政清而有惠百姓爱之
　　章帝不信李邑毁班超
