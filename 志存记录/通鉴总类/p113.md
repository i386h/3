<!-- { "loadSidebar": true } -->
　　元朔五年以公孙为丞相封平津侯丞相封侯自始时武帝方兴功业于是开东阁以延贤人与参谋议每朝觐奏事因言国家便宜武帝亦使左右文学之臣与之论难性意忌外寛内深诸尝与有隙无近逺虽阳与善后竟报其过董仲舒为人亷直以为从谀嫉之胶西王端骄恣数犯法所杀伤二千石甚众乃荐仲舒为胶西相仲舒以病免汲黯常毁儒面触欲诛之以事乃言上曰右内史界部中多贵人宗室难治非素重臣不能任请徙黯为右内史武帝从之
　　杨辅以私怨诬奏王尊
　　河平二年御史大夫张忠奏京兆尹王尊暴虐倨慢尊坐免官湖三老公乗兴等上书讼尊治京兆拨剧整乱诛暴禁邪皆前所稀有今御史大夫奏尊伤害隂阳为国家忧原其所以出御史丞杨辅素与尊有私怨外依公事建画为此议傅致奏文浸润加诬臣等窃痛伤尊修身洁已砥节首公刺议不惮将相诛恶不避豪强诛不制之贼解国家之忧功着职修威信不废诚国家爪牙之吏折冲之臣今一旦无辜制于仇人之手伤于诋欺之文上不得以功除罪下不得防木之听独掩怨雠之偏奏被共工之大恶无所陈寃愬罪孔子曰爱之欲其生恶之欲其死是惑也浸润之谮不行焉可谓明矣愿下公卿大夫博士议郎定尊素行使白黒分别书奏成帝复以尊为徐州刺史
　　晋周玘属其子为报怨
　　建兴元年吴兴太守周玘宗族强盛琅琊王睿颇疑惮之睿左右用事者多中州亡官失守之士驾御吴人吴人颇怨玘自以失职又为刁协所轻耻恚愈甚乃隂与其党谋诛执政以诸南士代之事泄玘忧愤而卒将死谓其子勰曰杀我者诸伧子也能复之乃吾子也
　　后赵王不雠沤麻之恨
　　东晋太兴四年后赵王勒悉召武乡耆旧诣襄国与之共坐欢饮初勒防时与李阳隣居数争沤麻池相敺阳由是独不敢来勒曰阳壮士也沤麻布衣之恨孤方兼容天下岂雠匹夫乎遽召与饮引阳臂曰孤往日厌卿老拳卿亦饱孤毒手因拜参军都尉
　　王导以周顗不救己为恨
　　永昌元年王敦举兵于武昌元帝徴戴渊刘隗入卫建康隗至与刁协劝帝尽诛王氏元帝不许隗始有惧色司空王导帅其从弟中领军邃左卫将军廙侍中侃彬及诸宗族二十余人每旦诣台待罪周顗入导呼之曰伯仁以百口累卿顗直入不顾既见帝言导忠诚申救甚至元帝纳其言顗喜饮酒至醉而出导犹在门又呼之顗不与言顾左右曰今年杀诸贼奴取金印如斗大系肘后既出又上表明导无罪言甚切至导不之知甚恨之元帝令公卿百官诣石头见敦敦军吕猗说敦曰周顗戴渊皆有髙名足以惑众公不除之恐必有再举之忧敦素忌二人之才心颇然之从容问王导曰周戴南北之望当登三司无疑也导不答又曰若不三司止应令仆邪又不答敦曰若不尔正当诛尔又不答敦遣部将陈郡邓岳收顗及渊杀之于石头南门之外王导后料检中书故事乃见顗救己之表执之流涕曰吾虽不杀伯仁伯仁由我而死幽防之中负此良友
　　沈劲竟灭吴氏报父寃
　　太宁二年沈充走失道误入故将吴儒家儒诱充内重壁中因笑谓充曰三千户侯矣充曰尔以义存我我家必厚报汝若以利杀我我死汝族灭矣儒遂杀之首建康王敦党悉平充子劲当坐诛乡人钱举匿之得免其后劲竟灭吴氏
　　何无忌怨殷仲文为薄己
　　义熈三年殷仲文素有才望自谓宜当朝政出为东阳太守尤不乐何无忌素慕其名东阳无忌所统仲文许便道修谒无忌喜欲迟之而仲文失志恍惚遂不过府无忌以为薄己大怒会南燕入寇无忌言于刘曰桓殷仲文乃腹心之疾北虏不足忧也刘府将骆冰谋作乱事觉斩之因言冰与仲文等潜相连结谋立桓为主皆族诛之
　　北魏主杀莫题以报三嵗犊之怨
　　四年魏主珪杀髙邑公莫题初拓跋窟咄之伐珪也题以珪年少潜以箭遗窟咄曰三嵗犊岂能胜重载邪珪心衔之至是或告题居处倨傲拟则人主者珪使人以箭示题而谓之曰三嵗犊果何如题父子对泣诘朝收斩之
　　刘毅怨庾恱奏罢军府
　　七年初刘毅在京口贫困与知识射于东堂庾恱为司徒右长史后至夺其射堂众人皆避之毅独不去恱厨馔甚盛不以及毅毅从恱求子鹅炙恱怒不与毅由是衔之至是毅求兼督江州诏许之因奏称江州内地以治民为职不当置军府雕耗民力宜罢军府移镇豫章而浔阳接蛮可即州府千兵以助郡戍于是解恱都督将军官以刺史镇豫章毅以亲将赵恢领千兵守浔阳恱府文武三千悉入毅府符设严峻恱忿惧至豫章疽发背卒
　　唐刘仁轨不念畴昔之怨
　　干封元年以大司宪刘仁轨为右相初仁轨为给事中按毕正义事李义府怨之出为青州刺史会讨百济仁轨当浮海运粮时未可行义府督之遭风失船丁夫溺死甚众命监察御史袁异式往鞫之义府谓异式曰君能办事勿忧无官异式至谓仁轨曰君与朝廷何人为雠宜早自为计仁轨曰仁轨当官不职国有常刑公以法毙之无所逃命若使遽自引决以快雠人窃所未甘乃具狱以闻义府言于髙宗曰不斩仁轨无以谢百姓舍人源直心曰海风暴起非人力所及髙宗乃命除名以白衣从军自効及为大司宪异式惧不自安仁轨沥觞告之曰仁轨若念畴昔之事有如此觞仁轨既知政事遽荐异式为司元大夫监察御史杜易简谓人曰斯所谓矫枉过正矣
　　刘仁轨怨李敬出为西边镇守
　　仪鳯三年刘仁轨镇洮河每有奏请多为李敬所抑由是怨之仁轨知敬非将帅才欲中伤之奏言西边镇守非敬莫可敬固辞髙宗曰仁轨须朕朕亦自徃卿安得辞以敬代仁轨为洮河道大总管兼安抚大使
　　周矩怨骞味道按致其罪
　　垂拱四年左肃政大夫同平章事骞味道素不礼于殿中侍御史周矩屡言其不能了事会有罗告味道者敕矩按之矩谓味道曰公常责矩不了事今日为公了之味道及其子辞玊皆伏诛
　　周兴以魏同沮己罗告其罪
　　永昌元年初髙宗之世周兴以洛阳令召见髙宗欲加擢用或奏以非清流罢之兴不知数于明堂俟命诸相皆无言魏同时同平章事谓之曰周明府可去矣兴以为同沮己衔之同素与裴炎善时人以其终始不渝谓之耐乆朋周兴奏诬同言天后老矣不若奉嗣君为耐乆天后怒赐死于家
　　崔隐甫弹张说以报隙
　　开元十四年明皇召河南尹崔隐甫欲用之中书令张说薄其无文奏拟金吾大将军明皇不从以甫为御史大夫甫由是与说有隙说有才智而好贿百官白事有不合者好面折之至于叱骂恶御史中丞宇文融之为人且患其权重融所建白多抑之中书舍人张九龄言于说曰宇文融承恩用事辩给多权数不可不备说曰防辈何能为甫融及御史中丞李林甫共奏弹说引术士占星徇私僣侈受纳贿赂敕源乾曜等同于御史台鞫之
　　李徳裕怨牛李诬与刘从谏交通
　　会昌四年李徳裕怨东都留守牛僧孺湖州刺史李宗闵言于武宗曰刘从諌据上党十年太和中入朝僧孺宗闵执政不留之加宰相纵去以成今日之患竭天下力乃能取之皆二人之罪也徳又使人于潞州求僧孺宗闵与从諌交通书疏无所得乃令孔目官郑庆言从諌每得僧孺宗闵书疏皆自焚毁诏追庆下御史台按问河南少尹吕述与书言刘稹破报至僧孺出声叹恨徳奏述书武宗大怒以僧孺为太子少保分司宗闵为漳州刺史
　　后梁太祖为朱友宁报仇雠
　　开平二年金吾上将军王师范家于洛阳朱友宁之妻泣诉于太祖曰陛下化家为国宗族皆蒙荣宠妾夫独不幸因王师范叛逆死于战场今仇雠犹在妾诚痛之太祖曰朕几忘此贼遣使就洛阳族之使者先凿阬于地侧乃宣敕告之师范盛陈宴且与宗族列坐谓使者曰死者人所不免况有罪乎予不欲使积尸长防无序酒既行命自防及长引于阬中戮之死者凡二百人
　　后晋髙勲剖张彦泽心以祭死者
　　天福十二年髙勲诉张彦泽杀其家人于契丹主契丹主亦怒彦泽剽掠京城并住儿锁之以彦泽之罪宣示百官问应死否皆言应死百姓亦投牒争疏彦泽罪遂斩彦泽住儿于北市仍命髙勲监刑彦泽前所杀士大夫子孙皆绖杖号哭随而诟詈以杖扑之勲命防腕出锁剖其心以祭死者市人争破其脑取髓脔其肉而食之
　　后汉魏仁浦不肯因乱报怨
　　干祐三年初作坊使贾延徽有宠于隠帝与魏仁浦为隣欲并仁浦所居以自广屡譛仁浦于帝防至不测至是有擒延徽以授仁浦者仁浦谢曰因乱而报怨吾所不为也郭威闻之待仁浦益厚
　　郭威不屠刘铢家以复怨雠
　　刘铢李洪建及其党皆枭首于市而赦其家郭威谓公卿曰刘铢屠吾家吾复屠其家怨雠反覆庸有极乎由是数家获免
　　任怨门
　　后唐郭崇韬为李绍宏等所恨
　　同光元年初李绍宏为中门使郭崇韬副之至是自幽州召还崇韬恶其旧人位在已上乃荐张居翰为枢宻使以绍宏为宣徽使绍宏由是恨之居翰和谨畏事军国机政皆崇韬掌之支度务使孔谦自谓才能勤效应为租庸使众议以谦人微地寒不当遽总重任故崇韬荐张宪以谦副之谦亦不恱
　　郭崇韬不用孔谦専使务
　　租庸副使孔谦谓张宪公正欲専使务言于郭崇韬曰东京重地须大臣镇之非张公不可崇韬即奏以宪为东京副留守知留守事以豆卢革判租庸兼诸道盐铁转运使谦弥失望
　　后周世宗自当诽谤之语
　　显徳二年世宗与侍臣论刑赏世宗曰朕必不因怒刑人因喜赏人先是大梁城中民侵街衢为舍通大车者盖寡世宗悉命直而广之广者至三十步又迁坟墓于标外世宗曰近广京城于存殁扰动诚多然怨谤之语朕自当之他日终为人利
　　不避嫌疑门
　　唐魏徴不顾身嫌以释疑
　　武徳九年太子建成齐王元吉之党散亡在民间虽更赦令犹不自安徼幸者争告捕以邀赏谏议大夫王珪以啓太子太子下令六月四日已前事连东宫及齐王十七日前连李瑗者并不得相告言违者反坐遣谏议大夫魏徴宣慰山东听以便宜从事徴至磁州遇州县锢送前太子千牛李志安齐王防军李思行诣京师徴曰吾受命之日前宫齐府左右皆赦不问今复送思行等则谁不自疑虽遣使者人谁信之吾不可以顾身嫌不为国虑且既蒙国士之遇敢不以国士报之乎遂皆解纵之太子闻之大喜
　　温彦博谓魏徴不存形迹避嫌疑
　　贞观元年或告右丞魏徴私其亲戚太宗使御史大夫温彦博按之无状彦博言于太宗曰徴不存形迹逺避嫌疑心虽无私亦有可责太宗令彦博让徴且曰自今宜存形迹他日徴入见言于太宗曰臣闻君臣同体宜相与尽诚若上下但存形迹则国之兴衰尚未可知臣不敢奉诏太宗瞿然曰吾已悔之
　　李徳不以柳仲郢为嫌
　　会昌五年李徳以柳仲郢为京兆尹素与牛僧孺善谢徳曰不意太尉恩奨及此仰报厚徳敢不如竒章公门馆徳不以为嫌
　　招怀门
　　晋刘琨长于招懐短于抚御
　　永嘉五年刘琨长于招懐而短于抚御一日之中虽归者数千而去者亦相继
　　河西王不以绥宁为先
　　东晋隆安五年河西王利鹿孤命羣臣极言得失西曹从事史嵩曰陛下命将出征往无不捷然不以绥宁为先唯以徙民为务民安土重迁故多离叛此所以斩拔城而地不加广也利鹿孤善之
　　唐魏徴请遣使镇抚岭南
