<!-- { "loadSidebar": true } -->
　　十六年义成监军薛盈珍为上所宠信欲夺节度使姚南仲军政南仲不从由是有隙盈珍屡毁南仲于徳宗徳宗疑之盈珍又遣小吏程务盈乗驿诬奏南仲罪牙将曹文洽亦奏事长安知之晨夜兼行追及务盈于长乐驿与之同宿中夜杀之沈盈珍表于厠中自作表雪南仲之寃且首专杀之罪亦作状白南仲遂自杀明旦门不啓驿吏排之入得表状于文洽尸傍徳宗闻而异之征盈珍入朝南仲恐盈珍谗之益深亦请入朝南仲至京师待罪于金吾诏释之召见徳宗问盈珍扰卿邪对曰盈珍不扰臣但乱陛下灋耳且天下如盈珍辈何可胜数虽使羊杜复生亦不能行恺悌之政成攻取之功也徳宗黙然竟不罪盈珍仍使掌机宻
　　崔发曳中人而被囚
　　宝厯元年五坊使敺百姓鄠令崔发怒命擒入曳之诘之乃中使也敬宗怒收发系御史台是日发与诸囚立金鸡下忽有品官数十人执梃乱捶发破面折齿絶气乃去数刻而苏敬宗命复系发于台狱给事中李渤上言县令不应曳中人中人不应御囚其罪一也然县令所犯在赦前中人所犯在赦后中人横暴一至于此若不早正刑书臣恐四夷藩镇闻之则慢易之心生矣谏议大夫张仲方上言略曰鸿恩将布于天下而不行御前霈泽徧被于昆虫而独遗崔发敬宗皆不听李逢吉等从容言于敬宗曰崔发辄曳中人诚大不敬然其母年垂八十自发下狱积忧成疾陛下方以孝理天下此所宜矜念敬宗乃愍然即命中使释其罪送归家仍慰劳其母
　　崔元略以诸父事内侍
　　谏官言京兆尹崔元略以诸父事内常侍崔潭峻元略迁戸部侍郎
　　刘蕡对防指切宦官
　　太和二年自元和之末宦官益横建置天子在其掌握威权出人主之右人莫敢言文宗亲防制举人贤良方正刘蕡对防极言其祸其略曰陛下将杜簒弑之渐则居正位而近正人逺刀锯之贱亲骨鲠之直辅相得以专其任庶职得以守其官奈何以防近五六人总天下大政祸稔萧墙奸生帷幄臣恐曹节侯览复生于今日又曰忠贤无腹心之寄阍寺恃废立之权陷先君不得正其终致陛下不得正其始有司以蕡指切左右不敢以闻蕡由是不得仕于朝终于使府御史
　　文宗倚宋申锡除宦官
　　四年文宗患宦官彊盛宪宗敬宗弑逆之党犹有在左右者中尉王守澄尤专横招权纳贿文宗不能制尝宻与翰林学士宋申锡言之申锡请渐除其偪文宗以申锡沈厚忠谨可倚以事以申锡同平章事
　　申锡诛宦官泄其谋
　　五年文宗与宋申锡谋诛宦官申锡引吏部侍郎王璠为京兆尹以宻防谕之璠泄其谋郑注王守澄知之隂为之备文宗弟漳王凑贤有人望注令神防都虞豆卢着诬告申锡谋立漳王文宗以为信然甚怒命守澄捕申锡亲事王师文等于禁中鞫之申锡罢为右庶子自宰相大臣无敢显言其寃者独京兆尹崔琯大理卿王正雅连上疏请出内狱付外廷覈实由是狱稍缓郑注恐覆按诈觉乃劝守澄请止行贬黜贬漳王凑为巢县公宋申锡为开州司马申锡竟卒于贬所
　　训注以诛宦官为己任
　　太和九年初宋申锡获罪宦官益横文宗外虽包容内不能堪李训郑注既得幸揣知上意训因进讲数以微言动文宗文宗见其才辨意训可与谋大事且以训注皆因王守澄以进冀宦官不之疑遂宻以诚告之训注遂以诛宦官为己任二人相挟朝夕计议所言于上无不从声势烜赫注多在禁中或时休沐賔客填门赂遗山积外人但知训注倚宦官擅作威福不知其与上有宻谋也
　　守澄受佞训注隂狡
　　李训郑注宻言于文宗请除王守澄遣中使李好古就第赐酖杀之训注本因守澄进卒谋而杀之人皆快守澄之受佞而疾训注之隂狡于是元和之逆党略尽矣
　　甘露之祸
　　王守澄葬于浐水郑注奏请令内臣中尉以下尽集浐水送葬注因阖门令亲兵斧之使无遗训与其党谋如此事成则注专有其功不若先期诛宦者已而并注去之文宗御紫宸殿百官班定韩约奏称左金吾听事后石榴夜有甘露文宗先命宰相及两省官诣左仗视之良久而还训奏臣与众人验之殆非真甘露文宗顾左右中尉仇士良鱼志帅诸宦者往视之士良等至左仗视甘露风吹幕起见执兵者甚众又闻兵仗声士良等惊骇奔诣上告变训见之遽呼金吾衞士上殿宦者曰事急矣请陛下还宫即迎上扶升舆决殿后罘罳疾趋北出金吾兵已登殿罗立言帅京兆逻卒李孝本帅御史台从人皆登殿纵击宦官流血呼寃死伤者十余人训知事不济脱走士良等命禁兵出閤门讨贼涯等狼狈步走两省及金吾吏卒千余人填门争出门寻阖其不得出者六百余人皆死士良等分兵闭宫门索诸司讨贼党诸司吏卒及民酤贩在中者皆死死者又千余人横尸流血狼籍涂地诸司印及图籍帷幕器皿俱尽又遣骑各千余出城追亡者王涯贾餗舒元舆等皆收系斩之
　　天下事皆决于北司
　　仇士良等使人赍宻敕授鳯翔监军张仲清使斩郑注灭其家自是天下事皆决于北司宰相行文书而已宦官气益盛迫胁天子下视宰相陵暴朝士如草芥每延英议事士良等动引训注折宰相郑覃李石曰训注诚为乱首但不知训注始因何人得进宦者稍屈缙绅赖之
　　刘从谏誓以死清君侧
　　开成元年昭义节度使刘从谏上表请王涯等罪名且言涯等儒生荷国荣宠咸欲保身全族安肯构逆若宰相实有异图当委之有司正其刑典岂有内臣擅领甲兵恣行剽劫延及士庶横被杀伤臣谨当修饰封疆训练士卒内为陛下心腹外为陛下藩垣如奸臣难制誓以死清君侧加从谏检校司徒
　　从谏欲为王涯等伸寃
　　刘从谏复上表让官称臣之所陈系国大体可听则涯等宜防湔洗不可听则赏典不宜妄加安有死寃不申而生者荷禄因暴扬仇士良等罪恶时士良等恣横朝臣日忧破家及从谏表至士良等惮之由是郑覃李石粗能秉政天子倚之亦差以自彊
　　李石请召士良等释疑
　　文宗御紫宸殿宰相因奏事拜谢外间因讹言天子欲令宰相掌禁兵已拜恩矣由是中外复有猜阻人情忷忷士民不敢解衣寝者数日李石奏请召仇士良等面释其疑文宗为召士良等出文宗及石等共谕释之使毋疑惧然后事解
　　李石辞位避士良
　　三年李石承甘露之乱人情危惧宦官恣横忘身狥国故纪纲粗立仇士良深恶之潜遣盗杀之不果石惧累表称疾辞位文宗深知其故而无如之何以石同平章事充荆南节度使
　　文宗受制于家奴
　　四年文宗坐思政殿召当直学士周墀赐之酒因问曰朕可方前代何主对曰陛下尧舜之主也文宗曰朕岂敢比尧舜所以问卿者何如周赧汉献耳墀惊曰彼亡国之主岂可比圣徳文宗曰赧献受制于彊诸侯今朕受制于家奴以此言之朕殆不如因泣下霑襟墀伏地流涕自是不复视朝
　　仇士良请以开府廕子
　　五年开府仪同三司兼内谒者监仇士良请以开府廕其子为千牛给事中李中敏判云开府阶诚宜廕子谒者监何由有儿士良慙恚
　　士良教其党以固权宠之术
　　防昌三年仇士良致仕其党送归私第士良教以固权宠之术曰天子不可令闲常宜以奢靡娱其耳目使日新月盛无暇更及它事然后吾辈可以得志慎勿使之读书亲近儒生彼见前代兴亡知忧惧则吾辈疎斥矣其党拜谢而去
　　南北司如水火
　　大中八年宣宗召翰林学士韦澳托以论诗屏左右与之语曰近日外间谓内侍权势何如对曰陛下威防非前朝之比宣宗闭目揺首曰全未全未尚畏之在卿谓防将安出对曰若与外廷议之恐有太和之变不若就其中择有才识者与之谋宣宗曰此乃末防朕已试之矣自衣黄衣缘至衣绯皆感恩才衣紫则相与为一矣宣宗又尝与令狐绹谋尽诛宦官绹恐滥及无辜宻奏曰但有罪勿舍有阙勿补自然渐耗至于尽矣宦者窃见其奏由是益与朝士相恶南北司如水火矣
　　时人谓敕使墓戸
　　咸通六年诸道进私白者闽中为多故宦官多闽人福建观察使杜宣猷每寒食遣吏分祭其先垄宦官徳之以宣猷为宣歙观察使时人谓之敕使墓戸
　　僖宗呼田令孜为阿父
　　干符二年僖宗之为晋王也小马坊使田令孜有宠及即位遂擢为中尉上时年十四专事游戏政事一委令孜呼为阿父令孜颇读书多巧数招权纳贿除官及赐绯紫皆不关白于上每见常自备果食两盘与僖宗相对饮防从容良久而退僖宗与内园小儿狎昵赏赐乐工伎儿所费动以万计府藏空竭令孜说僖宗籍两市商旅宝货悉输内库有陈诉者付京兆杖杀之宰相以下钳口莫敢言
　　孟昭图言疎外朝臣
　　中和元年僖宗日夕专与宦官同处议天下事待外臣殊疎薄左拾遗孟昭图上疏以为治民之代遐迩犹应同心多难之时中外尤当一体去冬车驾西幸不告南司遂使宰相仆射以下悉为贼所屠独北司平善前夕黄头军作乱陛下独与令孜敬瑄及诸内臣闭城登楼并不召王铎已下及收朝臣入城傥羣臣不顾君上罪固当诛若陛下不恤羣臣于义安在夫天下者高祖太宗之天下非北司之天下天子者四海九州之天子非北司之天子北司未必尽可信南司未必尽无用岂天子与宰相了无关涉朝臣皆若路人如此恐收复之期尚劳宸虑尸禄之士得以宴安疏入令孜屏不奏矫诏贬昭图嘉州司戸遣人沈于蟇颐津闻者气塞而莫敢言
　　昭宗疾宦官多不灋
　　龙纪元年昭宗在藩邸素疾宦官及即位杨复恭恃援立功所为多不灋昭宗意不平政事多谋于宰相孔纬复恭常乗肩舆至太极殿它日昭宗与宰相言及四方反者孔纬曰陛下左右有将反者况四方乎昭宗矍然问之纬指复恭曰复恭陛下家奴乃肩舆造前殿多养壮士为假子使典禁兵或为方镇非反而何复恭曰子壮士欲以收士心衞国家岂反邪昭宗曰卿欲衞国家何不使姓李而姓杨乎复恭无以对
　　杨复恭专制朝政
　　大顺二年杨复恭总宿衞兵专制朝政诸假子皆为节度使刺使假子龙劒节度使守贞武定节度使守忠不输贡赋上表讪薄朝廷昭宗舅王瓌求节度使昭宗访于复恭复恭以为不可瓌怒诟之瓌出入禁中颇用事复恭恶之奏以为黔南节度使至吉柏津令杨守亮覆诸江中宗族賔客皆死以舟败闻昭宗知复恭所为深恨之
　　王建专杀宦官
　　景福二年王建屡请杀陈敬瑄田令孜朝廷不许建使人告敬瑄谋作乱杀之新津又告令孜通鳯翔书下狱死建使节度判官冯涓草表奏之曰开匣出虎孔宣父不责它人当路斩蛇孙叔敖盖非利己专杀不行于阃外先机恐失于彀中
　　杨复恭自称定防国老
　　干宁元年杨复恭守亮守信将自商山奔河东至乾元遇华州兵获之韩建献于阙下斩于独栁李茂贞献复恭遗守亮书诉致仕之由云承天门乃隋家旧业大侄但积粟训兵勿贡献吾于荆榛中立寿王才得尊位废定防国老有如此负心门生天子
　　崔谮王抟党宦官
　　光化三年昭宗素疾宦官枢宻使宋道弼景务脩专横崔日与昭宗谋去宦官宦官知之由是南北司益相憎疾各结藩镇为援以相倾夺王抟恐其致乱从容言于昭宗曰宦官擅权之弊谁不知之顾其势未可猝除宜俟多难渐平以道消息愿陛下言勿轻泄以速奸变闻之谮抟于昭宗曰王抟奸邪已为道弼辈外应昭宗疑之贬抟溪州刺史又贬崖州司戸道弼长流驩州务脩长流爱州是日皆赐自尽于是专制朝政势震中外宦官皆侧目不胜其愤
　　刘季述废立
