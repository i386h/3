<!-- { "loadSidebar": true } -->
　　开皇十七年二月帝以所在属官不敬惮其上事难克举三月壬辰诏诸司论属官罪有律轻情重者聴于律外斟酌决杖帝以盗贼繁多命盗一钱以上皆弃市或三人共盗一事发即死于是行旅皆晏起早宿天下懔懔有数人劫执事而谓之曰为我奏至尊自古立法未有盗一钱而死也而不为我以闻吾更来而属无矣帝闻之为停此法帝尝乘怒欲以六月杖杀人赵绰固争曰季夏之月天地成长庶不可以此时诛杀帝报曰六月虽曰生长此时必有雷霆我则天而行有何不可遂杀之来旷告赵绰滥免徒囚帝使信臣推验初无阿曲帝怒命斩之绰固争以为旷不合死帝拂衣入閤绰矫言臣更不理旷自有他事未及奏闻帝命引入閤绰再拜请曰臣有死罪三臣为大理少卿不能制驭掌固使旷触挂天刑一也囚不合死而臣不能死争二也臣本无他事而妄言求入三也帝解顔萧摩诃子世略在江南作乱摩诃当从坐上曰世略年未二十亦何能为以其名将之子为人所逼耳因赦摩诃绰固谏不可上不能夺欲绰去而赦之因命绰退食绰曰臣奏狱未决不敢退上曰大理其为朕特舍摩诃也因命左右释之刑部侍郎辛亶尝衣绯裈俗云利官上以为厌蛊将斩之绰曰法不当死臣不敢奉诏上怒甚曰卿惜辛亶而不自惜也命引绰斩之绰曰陛下宁杀臣不可杀辛亶至朝堂解衣当斩上使人谓绰曰竟何如对曰执法一心不敢惜死上拂衣而入良久乃释之时上禁行恶钱有二人在市以恶钱易好者武执以闻上令悉斩之绰进谏曰此人所坐当杖杀之非法上曰不关卿事绰曰陛下不以臣愚暗置在法司欲妄杀人岂得不关臣事上曰撼大木不动者当退对曰臣望感天心何论动木上复曰啜羹者热则置之天子之威欲相挫耶绰拜而益前诃之不肯退上遂入帝晚节用法益峻御史于元日不劾武臣衣劒之不齐者帝曰尔为御史纵舍自由命杀之谏议大夫毛思祖谏又杀之将作寺丞以课麦□迟晩武库令以署庭荒芜左右出使或受牧宰马鞭鹦鹉帝察知并亲临斩之帝既喜怒不恒不复依凖科律信任杨素素复任情不平与陈延有隙尝经蕃客馆庭中有马尿又众仆于氊上樗蒱以白帝帝大怒主客令及樗蒱者皆杖杀之捶陈延几死帝遣屈突通往陇西检覆羣牧得匿马二万余匹帝大怒将斩太仆卿慕容悉达及诸监官千五百人通谏曰人命至重陛下奈何以畜产之故杀千有余人臣敢以死请帝瞠目叱之通又顿首曰臣一身分死就陛下匄千余人命帝感寤曰朕之不明以至于此赖有卿忠言耳于是悉达等皆减死论
　　唐戴胄犯顔执法
　　贞观元年正月太宗以兵部郎中戴胄忠清公直擢为大理少卿上以选人多诈冒资防敕令自首不首者死未几有诈冒事觉者上欲杀之胄奏据法应流上怒曰卿欲守法而使朕失信乎对曰敕者出于一时之喜怒法者国家所以布大信于天下也陛下忿选人之多诈故欲杀之而既知其不可复断之以法此乃忍小忿而存大信也上曰卿能执法朕复何忧胄前后犯顔执法言如涌泉上皆从之天下无寃狱
　　李干祐谏太宗欲斩裴仁轨
　　十二月鄃令裴仁轨私役门夫上怒欲斩之殿中侍御史长安李干祐谏曰法者陛下所与天下共也非陛下所独有也今仁轨坐轻罪而抵极刑臣恐人无所措手足上悦免仁轨死以干祐为侍御史
　　太宗令死刑五覆奏及彻乐减膳
　　五年十二月上谓侍臣曰朕以死刑至重故令三覆奏盖欲思之详熟故也而有司须防之间三覆已讫又古刑人君为之彻乐减膳朕庭无常设之乐然常为之不啖酒肉但未有着令又百司断狱唯据律文虽情在可矜而不敢违法其间岂能尽无寃乎丁亥制决死囚者二日中五覆奏下诸州者三覆奏行刑之日尚食勿进酒肉内教坊及太常不举乐皆令门下覆视有据法当死而情可矜者録状以闻由是全活甚众其五覆奏者以决前一二日至决日又三覆奏惟犯恶逆者一覆奏而已
　　太宗以李道裕议狱言当擢为刑部侍郎
　　二十年二月陜人常徳告刑部尚书张亮养假子五百人与术士公孙常语云名应圗防又问术士程公頴云吾臂有龙鳞起欲举大事可乎上命马周等按其事亮辞不服上曰亮有假子五百人养此辈何为正欲反耳命百官议其狱皆言亮反当诛独将作少匠李道裕言亮反形未具罪不当死上遣长孙无忌房龄就狱与亮诀曰法者天下之平与公共之公自不谨与凶人往还防入于法今将奈何公好去己丑亮与公頴俱斩西市籍灭其家嵗余刑部侍郎缺上命执政妙择其人拟数人皆不称防既而曰朕得其人矣往者李道议张亮狱云反形未具此言当矣朕虽不从至今悔之遂以道裕为刑部侍郎
　　张说议裴伷先不应杖
　　开元十年十一月前广州都督裴伷先下狱明皇与宰相议其罪张嘉贞请杖之张说曰臣闻刑不上大夫为其近于君且所以飬亷耻也故士可杀不可辱臣曩巡北边闻杖姜皎于朝堂皎官登三品亦有防功有罪应死则死应流则流奈何轻加笞辱以皁待之姜皎事往不可复追伷先据状当流岂可复蹈前失上深然之嘉贞不悦退谓说曰何论事之深也说曰宰相时来则为之若国之大臣皆可笞辱但恐行及吾辈吾此言非为伷先乃为天下士君子也嘉贞无以应
　　百官贺几致刑措
　　二十五年秋七月己夘大理少卿徐峤奏今嵗天下断死刑五十八大理狱院由来相杀气大盛鸟雀不栖今有雀巢其树于是百官以几致刑措上表称贺命李林甫牛仙客与法官删修律令格式成九月壬申颁行之
　　宰相议诛李锜亲属
　　元和二年李锜以反诛宰相议诛锜大功以上亲蒋乂曰锜大功亲皆淮安靖王之后也淮安有佐命之功陪陵享庙岂可以末孙为恶而累之乎又欲诛其兄弟乂曰锜兄弟故都统国贞之子也国贞死王事岂可使之不祀乎宰相以为然辛巳锜从父弟铦等皆贬官流放有司请毁锜祖考家庙卢坦上言李锜父子受诛罪已塞矣昔汉诛霍禹不罪霍光先朝诛房遗爱不及房龄康诰曰父子兄弟罪不相及况以锜为不善而罪及五代祖乎乃不毁有司籍锜家财输京师裴垍李绛上言以为李锜僭侈割剥六州之人以富其家或枉杀其身而取其财愿以逆人资财赐浙西百姓代今年租赋上嘉叹久之即从其言
　　词诉门
　　后周太祖敕民讼先歴州县
　　广顺二年敕民有诉讼必先歴县州及观察使处决不直乃聴诣台省或自不能书牒倩人书者必书所倩姓名居处若无可倩聴执素纸所诉必须已事毋得挟私客诉
　　戢吏门
　　唐崔暐改官令史设斋自庆
　　长安元年天官侍郎崔暐性介直未尝请谒执政恶之改文昌左丞月余太后谓暐曰自卿改官以来闻令史设斋自庆此欲盛为奸贪耳今还卿旧任乃复拜天官侍郎
　　李吉甫言堂后吏専恣
　　元和元年堂后主书滑涣久在中书与知枢宻刘光琦相结宰相议事有与光琦异者令涣达意常得所欲杜佑郑絪等皆低意善视之郑余庆与诸相议事涣从旁指陈是非余庆怒叱之未几罢相四方赂遗无虚日中书舍人李吉甫言其専恣请去之宪宗命宰相阖中书四门搜掩尽得奸状贬涣雷州司户寻赐死籍没家财凡数千万
　　抑强门
　　汉张释之劾太子不下公门
　　前三年太子与梁王共车入朝不下司马门于是释之追止太子梁王无得入殿门遂劾不下公门不敬奏之薄太后闻之文帝免冠谢教儿子不谨薄太后乃使使承诏赦太□梁王然后得入文帝由是竒释之拜为中大夫
　　江充劾太子家使
　　太始三年赵人江充初为赵敬肃王客得罪于太子丹亡逃诣阙告赵太子隂事太子坐废武帝召充入见充容貎魁岸被服轻靡武帝竒之与语政事大悦由是有宠拜为直指绣衣使者使督察贵戚近臣逾侈者充举劾无所避武帝以为忠直所言皆中意尝从上甘泉逢太子家使乘车马行驰道中充以属吏太子闻之使人谢充曰非爱车马诚不欲令上闻之以教敕亡素者唯江君寛之充不聴遂白奏武帝曰人臣当如是矣大见信用威震京师
　　贵戚且敛手避二鲍
　　建武十一年赵王良从帝送来歙丧还入夏城门与中郎将张邯争道叱邯旋车又诘责门使前走数十步司校尉鲍永劾奏良无藩臣礼大不敬良尊戚贵重而永劾之朝廷肃然永辟扶风鲍恢为都官从事恢亦抗直不避彊御光武常曰贵戚且敛手以避二鲍
　　董宣不肯叩头谢公主
　　十九年薫宣为雒阳令湖阳公主苍头白日杀人因匿主家吏不能得及主出行以奴骖乘宣于夏门亭之驻车叩马以刀画地大言数主之失叱奴下车因格杀之主即还宫诉光武光武大怒召宣欲棰杀之宣叩头曰愿乞一言而死光武曰欲何言宣曰陛下圣徳中兴而纵奴杀人将何以治天下乎臣不须棰请自杀即以头击楹流血被面光武令小黄门持之使宣叩头谢主宣不从彊使顿之宣两手据地终不肯俯主曰文叔为白衣时藏亡匿死吏不敢至门今为天子威不能行一令乎光武笑曰天子不与白衣同因敕彊项令出赐钱三十万宣悉以班诸吏由是能搏击豪强京师莫不震栗
　　周纡为令贵戚局
　　建初八年周纡为雒阳令下车先问大姓主名吏数闾里豪彊以对纡厉声怒曰本问贵戚若马窦等辈岂能知此卖菜佣乎于是部吏望风防争以激切为事贵戚局蹐京师肃清窦笃夜至止奸亭亭长霍延防劒拟马肆詈恣口笃以表闻章帝召司校尉河南尹诣尚书谴问遣剑防士收纡送廷尉诏狱数日贯出之
　　张纲独埋轮劾外戚
　　汉安元年遣杜乔周举周栩冯羡栾巴张纲郭遵刘班分行州郡表贤良显忠勤其贪污有罪者刺史二千石驿马上之墨绶以下便辄收举乔等受命之部张纲独埋其车轮于洛阳都亭曰豺狼当路安问狐狸遂劾奏大将军冀河南尹不疑以外戚防恩居阿衡之任而専肆贪叨纵恣无极多树谄防以害忠良诚天威所不赦大辟所宜加也谨条其无君之心十五事斯皆臣子所切齿者也书御京师震竦时皇后宠方盛诸梁姻族满朝顺帝虽知纲言直不能用也
　　李膺破柱杀张朔
　　延熹八年李膺复拜司校尉时小黄门张让弟朔为野王令贪残无道畏膺威严逃还京师匿于兄家合柱中膺知其状率吏卒破柱取朔付雒阳狱受辞毕即杀之让诉寃于桓帝桓帝召膺诘以不先请便加诛之意对曰昔仲尼为鲁司寇七日而诛少正夘今臣到官已积一旬私惧以稽留为愆不意获速疾之罪诚自知衅责死不旋踵特乞留五日尅殄元恶退就鼎镬始生之愿也桓帝无复言顾谓让曰此汝弟之罪司何愆乃遣出自此诸黄门常侍皆鞠躬屏气休沐不敢出宫省桓帝怪问其故并叩头泣曰畏李校尉时朝廷日乱纲纪頽弛而膺独持风裁以声名自髙士有被其容接者名为登龙门云
　　成瑨等因击搏抵罪
　　九年宛有富贾张泛者颇以赂遗中官以此得显位用埶纵横南阳太守成瑨收捕泛等既而遇赦瑨竟诛之后乃奏闻小黄门晋阳赵津贪横放恣为一县巨患太原太守刘瓆使都吏王允讨捕亦于赦后杀之于是中常侍侯览使张泛妻上书讼寃宦官因縁谮诉瑨瓆桓帝大怒征瑨瓆皆下狱有司承防奏瑨瓆罪当弃市陈蕃上疏曰昔丞相申屠嘉召责邓通雒阳令董宣折辱公主而文帝从而请之光武加以重赏未闻二臣有専命之诛而今左右羣竖恶伤党妄相交构致此刑谴桓帝不纳
　　东晋卞壸奏王导亏法从私
