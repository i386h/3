<!-- { "loadSidebar": true } -->
　　陈宣帝大建十一年周主从容问郑译曰我脚杖痕谁所为也对曰事由乌丸轨宇文孝伯因言轨捋须事帝使内史杜庆信就州杀轨元岩不肯署诏御正中大夫顔之仪切谏帝不聴岩进继之脱巾顿颡三拜三进帝曰汝欲党乌丸轨邪岩曰臣非党轨正恐滥诛失天下之望帝怒使阉竖搏其面轨遂死岩亦废于家逺近知与不知皆为轨流涕周主之为太子也上柱国尉迟运为宫正数进谏不用又与王轨宇文孝伯宇文神举皆为髙祖所亲待太子疑其同毁己他日帝托以齐王宪事让孝伯曰公知齐王谋反何以不言对曰臣知齐王忠于社稷为羣小所谮言必不用所以不言且先帝付嘱防臣唯令辅导陛下今谏而不从实负顾托以此为罪是所甘心帝大慙俯首不语命将出赐死于家时宇文神举为并州刺史帝遣使就州酖杀之尉迟运至秦州亦以忧死
　　隋炀帝诛髙颎等
　　大业三年帝欲夸示突厥令宇文恺为大帐其下可坐数千人遂御大帐备仪衞宴啓民及其部落作防乐诸胡骇悦帝赐啓民赞拜不名位在诸侯王上又诏发丁男百余万筑长城苏威谏帝不聴又征防乐太常卿髙颎谏不聼退谓太常丞李懿曰周天元以好乐而亡殷鉴不逺安可复尔颎又以帝遇啓民过厚谓太府卿何稠曰此虏颇知中国虚实山川险易恐为后患又谓观王雄曰近日朝廷殊无纲纪礼部尚书宇文防私谓颎曰天元之侈以今方之不亦甚乎又言长城之役幸非急务光禄大夫贺若弼亦私议宴可汗太侈并为人所奏帝以为诽谤朝政髙颎宇文防贺若弼皆坐诛颎诸子徙边弼妻子没官为奴婢事连苏威亦坐免官颎有文武大略明达世务执政将二十年朝野推服及死天下莫不伤之
　　唐太宗斩卢祖尚
　　贞观二年交州都督遂安公寿以贪得罪上以瀛州刺史卢祖尚才兼文武亷平公直征入朝谕以交趾久不得人须卿镇抚祖尚拜谢而出既而悔之辞以旧疾上遣杜如晦等谕防曰匹夫犹敦然诺奈何既许朕而复悔之祖尚固辞戊子上复引见谕之祖尚固执不可上大怒曰我使人不行何以为政命斩于朝堂寻悔之他日与侍臣论齐文宣帝何如人魏征对曰文宣狂暴然人与之争事理屈则从之有前青州长史魏恺使于梁还除光州长史不肯行杨遵彦奏之文宣怒召而责之恺曰臣先任大州长史使还有劳无过更得小州此臣所以不行也文宣顾谓遵彦曰其言有理卿赦之此其所长也上曰然向者卢祖尚虽失人臣之义朕杀之亦为太暴由此言之不如文宣矣命复其官防
　　斩张蕴古
　　五年河内人李好徳得心疾妄为妖言诏按其事大理丞张蕴古奏好徳被疾有征法不当坐治书侍御史权万纪劾奏蕴古贯在相州好徳之兄厚徳为其刺史情在阿纵按事不实上怒命斩之于市既而悔之因诏自今有死罪虽令即决仍三覆奏乃行刑
　　陈子昂论狱官急刑
　　永昌元年右衞胄曹参军陈子昂上疏以为周颂成康汉称文景皆以能措刑故也今陛下之政虽尽善矣然比者大狱増多逆徒滋广愚臣顽昧初谓皆实乃去月十五日陛下特察系囚李珍等无罪百僚庆悦皆贺圣明臣乃知亦有无罪之人挂于疎网者陛下务在寛典狱官务在急刑又九月二十一日敕免楚金等死初有风雨变为景云臣闻隂惨者刑也阳舒者徳也圣人法天天亦助圣天意如此陛下岂可不承顺之哉今又隂雨臣恐过在狱官凡系狱之囚陛下何不悉召见之自诘其罪罪有实者显示明刑滥者严惩狱吏使天下咸服人知政刑岂非至徳克明哉
　　周兴罗告
　　天授元年武承嗣使周兴罗告隋州刺史泽王上金舒州刺史许王素节谋反征诣行在素节发舒州闻遭丧哭者叹曰病死何可得乃更哭邪至龙门缢杀之上金自杀悉诛其诸子及支党
　　武后诛唐之宗室殆尽
　　八月甲寅杀太子少保纳言裴居道癸亥杀尚书左丞张行亷辛未杀南安王頴等宗室十二人鞭杀故太子贤二子唐之宗室于是殆尽矣其幼弱存者亦流岭南又诛其亲党数百家惟千金长公主以巧媚得全自请为太后女仍改姓武氏太后爱之更号延安大长公主
　　李嗣真论酷吏纵横
　　二年御史中丞李嗣真以酷吏纵横上疏以为今告事纷纭虚多实少恐有凶慝隂谋离间陛下君臣古者狱成公卿参聴王必三宥然后行刑比日狱官单车奉使推鞫既定法家依断不令重推或临时専决不复闻奏如此则权由臣下非审慎之法傥有寃滥何由可知况以九品之官専命推覆操杀生之柄窃人主之威案覆既不在秋官省审复不由门下国之利器轻以假人恐为社稷之祸太后不聴
　　周兴来俊臣索元礼竞为暴刻
　　或告周兴与丘神勣通谋太后命来俊臣鞫之俊臣与兴方推事对食谓兴曰囚多不承当为何法兴曰此甚易耳取大瓮以炭四周炙之令囚入中何事不承俊臣乃索大瓮火围如兴法因起谓兴曰有内状推兄请兄入此瓮兴惶恐叩头服罪法当死太后原之流兴岭南在道为仇家所杀兴与索元礼来俊臣竞为暴刻兴元礼所杀各数千人俊臣所破千余家元礼残酷尤甚太后亦杀之以慰人望
　　来俊臣杀云嗣
　　九月乙亥杀岐州刺史云嗣来俊臣鞫之不问一欵先断其首乃伪立案奏之其杀张防勗亦然敕防皆依海内钳口
　　罗织之党不振
　　长寿元年太后自垂拱以来任用酷吏先诛唐宗室贵戚数百人次及大臣数百家其刺史郎将以下不可胜数每除一官户婢窃相谓曰朴又来矣不旬月辄遭掩捕族诛监察御史严善思公直敢言时告宻者不可胜数太后亦厌其烦命善思按问引虚伏罪者八百五十余人罗织之党为之不振
　　狱持宿囚之号
　　侍御史周矩上疏曰推劾之吏皆相矜以虐泥耳笼头枷研楔毂折膺籖悬髪薫耳号曰狱持或累日节食连宵缓问昼夜揺撼使不得眠号曰宿囚此等既非木石且救目前茍求賖死臣窃聼舆议皆称天下太平何苦须反岂被告者尽是英雄欲求帝王耶但不胜楚毒自诬耳愿陛下察之太后颇采其言制狱稍衰
　　安金藏剖心
　　二年前尚方监裴匪躬内常侍范云仙坐私谒皇嗣腰斩于市自是公卿以下皆不得见又有告皇嗣潜有异谋者太后命来俊臣鞫其左右左右不胜楚毒皆欲自诬太常工人安金藏大呼谓俊臣曰公既不信金藏之言请剖心以明皇嗣不反即引佩刀自剖其胸五藏皆出流血被地太后闻之令轝入宫中使医内五藏以桑皮线缝之傅以药经宿始苏太后亲临视之叹曰吾有子不能自明使汝至此即命俊臣停推睿宗由是得免
　　仇家争噉来俊臣肉
　　神功元年来俊臣倚势贪淫前后罗织诛人不可胜计自宰相以下籍其姓名而取之自言才比石勒欲罗告武氏诸王及太平公主又欲诬皇嗣及庐陵王与南北牙同反冀因此盗国权河东人衞遂忠告之诸武及太平公主恐惧共发其罪系狱有司处以极刑太后欲赦之奏上三日不出太后游苑中吉顼执辔太后问以外事对曰外人唯怪来俊臣奏不下太后曰俊臣有功于国朕方思之顼曰俊臣聚结不逞诬构良善赃贿如山寃魂塞路国之贼也何足惜哉太后乃下其奏俊臣弃市仇家争噉俊臣之肉斯须而尽抉眼剥面披腹出心腾蹋成泥太后知天下恶之乃下制数其罪恶且曰宜加赤族之诛以雪苍生之愤可准法籍没其家士民皆贺于路曰自今眠者皆始帖席矣
　　武三思杀五王
　　神龙二年武三思隂令人疏皇后秽行牓于天津桥请加废黜中宗大怒命李承嘉穷覈其事承嘉奏言敬晖桓彦范张柬之袁恕已崔暐使人为之虽云废后实谋大逆请族诛之三思又使安乐公主谮之于内侍御史郑愔言之于外中宗命法司结竟中宗以晖等尝赐铁劵许以不死乃长流晖于琼州彦范于瀼州柬之于泷州恕已于环州晖于古州子弟年十六以上皆流岭外三思又讽太子上表请夷晖等三族中宗不许崔湜说三思曰晖等异日北归终为后患不如遣使矫制杀之三思问谁可使者湜荐大理正周利用乃以利用摄右台侍御史奉使岭外比至柬之暐已死遇彦范于贵州令左右缚之曳于竹槎之上肉尽至骨然后杖杀得晖冎而杀之恕已素服黄金利用逼之使饮野葛汁尽数升不死不胜毒愤掊地爪甲殆尽乃捶杀之三思既杀五王权倾人主常言我不知代间何者谓之善人何者谓之恶人但于我善者则为善人于我恶者则为恶人耳时宗楚客宗晋卿纪处讷甘元柬皆为三思羽翼周利用冉祖雍李俊光宋之逊姚绍之皆为三思耳目时人谓之五狗
　　程行湛请禁锢酷吏子孙
　　开元十三年御史大夫程行湛奏周朝酷吏来俊臣等二十三人情状尤重子孙请皆禁锢傅游艺等四人差轻子孙不听近任从之
　　陆贽谏杀窦参
　　贞元九年初窦参恶李巽出为常州刺史及参贬郴州巽为湖南观察使汴州节度使刘士宁遗参绢五十匹巽奏参交结藩镇上大怒欲杀参陆贽以为参罪不至死上乃止既而复遣中使谓贽曰参交结中外其意难测社稷事重卿速进文书处分贽上言参朝廷大臣诛之不可无名昔刘晏之死罪不明白至使众议为之愤邑叛臣得以为辞参贪纵之罪天下共知至于潜懐异圗事迹暧昧若不推鞫遽加重辟骇动不细三月更贬参驩州司马男女皆配流上又命理其亲党贽奏罪有首从法有重轻参既防宥亲党亦应末减况参得罪之初私党并已连坐人心久定请更不问从之上又欲籍其家赀贽曰在法反逆者尽没其财赃汚者止征所犯皆须结正施刑然后收籍今罪法未详陛下已存恵贷若簿録其家恐以财伤义时宦官左右恨参尤深谤毁不已参未至驩州竟赐死于路窦申杖杀货财奴婢悉传送京师
　　宦官深怨李训等
　　太和九年十二月庚辰文宗问宰相坊市安未李石对曰渐安然比日寒冽特甚盖刑杀太过所致郑覃曰罪人周亲前已皆死其余殆不足问时宦者深怨李训等凡与之有瓜葛亲或蹔防奬引者诛贬不已故二相言之
　　令狐楚请王涯等家族
　　开成元年左仆射令狐楚从容奏王涯等既伏辜其家夷灭遗骸弃捐请官为收以顺阳和之气文宗惨然久之命京兆收葬涯等十一人于城西各赐衣一袭仇士良潜使人发之弃骨于渭水
　　李徳裕谏武宗诛宰相
　　会昌元年初知枢宻刘逸薛季棱有宠于文宗武宗之立非二人及宰相意故杨嗣复李珏皆为观察使赐逸季棱死遣中使就潭桂州诛嗣复及珏户部尚书杜悰奔马见李徳裕曰天子年少新即位兹事不宜手滑徳裕入奏以为徳宗疑刘晏动揺东宫而杀之中外咸以为寃两河不臣者由兹恐惧得以为辞徳宗后悔録其子孙文宗疑宋申锡交通藩邸窜谪至死既而追悔为之出涕嗣复珏等若有罪恶乞更加重贬必不可容亦当先行讯鞫俟罪状着白诛之未晚愿开延英赐对至晡时开延英召徳裕等入徳裕等泣涕极言陛下宜重慎此举毋致后悔武宗召升坐叹曰朕嗣位之际宰相何尝比数李珏季棱志在陈王嗣复逸志在安王陈王犹是文宗遗意安王则専附杨妃嗣复仍与妃书云姑何不效则天临朝向使安王得志朕那复有今日徳裕等曰兹事暧昧虚实难知武宗曰杨妃尝有疾文宗聴其弟思入侍月余以此得通意指朕细询内人情状皎然非虚也遂追还二使更贬嗣复等为岭南刺史
　　李徳裕处吴湘死
