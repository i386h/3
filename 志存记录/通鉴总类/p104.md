<!-- { "loadSidebar": true } -->
　　五年汉石勒帅轻骑追太傅越之防晋将士十余万人相践如山无一人得免者执太尉王衍等坐之幕下问以晋故衍具陈祸败之由云计不在己且自言少无宦情不豫世事因劝勒称尊号冀以自免勒曰君少壮登朝名盖四海身居重任何得言无宦情邪破壊天下非君而谁命左右扶出众人畏死多自陈述勒谓孔苌曰吾行天下多矣未尝见此辈人当可存乎苌曰彼皆晋之王公终不为吾用勒曰虽然要不可加以锋刃夜使人排墙杀之
　　陈頵谓中华取士先白望
　　陈頵遗王导书曰中华所以倾弊者正以取财失所先白望而后实事浮竞驱驰互相贡荐言重者先显言轻者后叙遂相波扇乃至陵迟加有庄老之俗倾惑朝廷养望者为雅政事者为俗人王职不防灋物坠丧夫欲制逺先由近始今宜改张明赏信罚抜卓茂于密县显朱邑于桐乡然后大业可举中兴可冀耳导不能从
　　唐杨绾为相朝野相贺
　　大厯十二年以杨绾常衮并同平章事绾性清简俭素制下之日朝野相贺郭子仪方宴客闻之减坐中声乐五分之四京兆尹黎干驺从甚盛即日省之止存十骑中丞崔寛第舎宏侈亟毁撤之
　　天下恃郭子仪为安危
　　建中二年郭子仪尝遣使至田承嗣所承嗣西望拜之曰此膝不屈于人若干年矣李灵曜据汴州作乱公私皆留之惟子仪物不敢近遣兵衞送出境仆固懐恩李懐光浑瑊辈皆出麾下虽贵为王公常頥指役使趋走于前家人亦以仆视之天下以其身为安危者殆三十年功盖天下而主不疑位极人臣而众不疾穷奢极欲而人不非之年八十五而终其将佐至大官为名臣者甚众
　　白居易以牛僧孺等皆人望不宜疎弃
　　元和三年翰林学士白居易上疏以为牛僧孺等直言时事恩奬登科而更遭斥逐并出为闗外官杨于陵等以考防敢收直言裴垍等以覆策不退直言皆坐谴谪卢坦以数举职事黜庻子此数人皆今之人望天下视其进退以卜时之否臧者也一旦无罪悉疎弃之上下杜口众心恟恟陛下亦知之乎且陛下既下诏征之直言索之极谏僧孺等所对如此纵未能推而行之又何忍罪而斥之乎
　　李训时取重望顺人心
　　太和九年以裴度兼中书令李训所奬拔率皆狂险之士然亦时取天下重望以顺人心如裴度令狐楚郑覃皆累朝耆俊久为当路所轧置之散地训皆引居崇秩由是士大夫亦有望其真能致太平者不惟天子惑之也然识者见其横甚知将败矣
　　裴度威望逺达四夷
　　开成四年裴度至京师以疾归第不能入见文宗劳问赐赉使者旁午三月薨諡曰文忠文宗怪度无遗表问其家得半藁以储嗣未定为忧言不及私度身貌不逾中人而威望逺达四夷四夷见唐使辄问度老少用舍以身系国家轻重如郭子仪者二十余年
　　长安市人迎刘瞻
　　干符元年以虢州刺史刘瞻为刑部尚书瞻之贬也人无贤愚莫不痛惜及其还也长安两市人率钱雇百戏迎之瞻闻之改期由它道而入
　　才徳门
　　司马温公辨才徳之异
　　周威烈王二十三年韩魏杀智伯尽灭智氏之族臣光曰智伯之亡也才胜徳也夫才与徳异而世俗莫之能辨通谓之贤此其所以失人也夫聪察疆毅之谓才正直中和之谓徳才者徳之资也徳者才之帅也云梦之竹天下之劲也然而不矫揉不羽括则不能以入坚堂谿之金天下之利也然而不镕范不砥砺则不能以击疆是故才徳全尽谓之圣人才徳兼亡谓之愚人徳胜才谓之君子才胜徳谓之小人凡取人之术茍不得圣人君子而与之与其得小人不若得愚人何则君子挟才以为善小人挟才以为恶挟才以为善者善无不至矣挟才以为恶者恶亦无不至矣愚者虽欲为不善智不能周力不能胜譬之乳狗搏人人得而制之小人智足以遂其奸勇足以决其暴是虎而翼者也其为害岂不多哉夫徳者人之所严而才者人之所爱爱者易亲严者易疎是以察者多蔽于才而遗于徳自古昔以来国之乱臣家之败子才有余而徳不足以至于颠覆者多矣岂特智伯哉故为国为家者茍能审于才徳之分而知所先后又何失人之足患哉
　　早达门
　　唐李勣劝刘延裕稍自贬抑
　　总章元年渭南尉刘延祐弱冠登进士第政事为畿县最李勣谓之曰足下春秋甫尔遽擅大名宜稍自贬抑无为独出人右也
　　功名门
　　晋祖逖中流击楫誓清中原
　　建兴元年初范阳祖逖少有大志与刘琨俱为司州主簿同寝中夜闻鸡鸣蹴琨觉曰此非恶声也因起舞及渡江左丞相睿以为军谘祭酒逖居京口纠合骁健言于睿曰晋室之乱非上无道而下怨叛也由宗室争权自相鱼肉遂使戎狄乘隙毒流中土今遗民既遭残贼人思自奋大王诚能命将出师使如逖者统之以复中原郡国豪杰必有望风响应者矣睿素无北伐之志以逖为奋威将军豫州刺史给千人廪布三千疋不给铠仗使自召募逖将其部曲百余家渡江中流击楫而誓曰祖逖不能清中原而复济者有如大江遂屯淮隂起冶铸兵募得二千余人而后进
　　陶侃运甓欲致力中原
　　三年陶侃在广州无事辄朝运百甓于斋外暮运于斋内人问其故荅曰吾方致力中原过尔优逸恐不堪事故自劳耳
　　公勤门
　　蜀汉杨颙谏孔明自校簿书
　　魏黄初四年汉诸亮尝自校簿书主簿杨颙直入谏曰为治有体上下不可相侵请为明公以作家譬之今有人使奴执耕稼婢典炊爨鸡主司晨犬主吠盗牛负重载马涉逺路私业无旷所求皆足雍容髙枕饮食而已忽一旦尽欲以身亲其役不复付任劳其体力为此碎务形疲神困终无一成岂其智之不如奴婢鸡狗哉失为家主之灋也是故古人称坐而论道谓之三公作而行之谓之士大夫故丙吉不问横道死人而忧牛喘陈平不肯知钱谷之数云自有主者彼诚达于位分之体也今明公为治乃躬自校簿书流汗终日不亦劳乎亮谢之及颙卒亮泣三日
　　东晋陶侃治荆州未尝少闲
　　太宁三年以陶侃为荆州刺史荆州士女相庆侃性聪敏恭勤终日敛膝危坐军府众事捡摄无遗未尝少闲常语人曰大禹圣人乃惜寸隂至于众人当惜分隂岂可但逸游荒醉生无益于时死无闻于后是自弃也诸叅佐或以谈戏废事者命取其酒器蒱博之具悉投之于江将吏则加鞭扑曰樗蒱者牧猪奴戏耳老庄浮华非先王之灋言不益实用君子当正其威仪何有蓬头跣足自谓宏达邪有奉馈者必问其所由若力所致虽微必喜慰赐参倍若非理得之则切厉诃辱还其所馈尝出游见人持一把未熟稻侃问用此何为人云行道所见聊取之耳侃大怒曰汝既不佃而戏贼人稻执而鞭之是以百姓勤于农作家给人足尝造船其木屑竹头侃皆令籍而掌之人咸不解所以后正防积雪始晴聴事前余雪犹湿乃以木屑布地及桓温伐蜀又以侃所贮竹头作丁装船其综理微密皆此也
　　北魏苏绰积劳成疾
　　梁中大同元年魏司农卿苏绰性忠俭常以丧乱未平为己任荐贤拔能纪纲庻政丞相泰推心任之人莫能间或出游常预署空纸以授绰有须处分随事施行及还启知而已绰常谓为国之道当爱人如慈父训人如严师毎与公卿论议自昼达夜事无巨细若指诸掌积劳成疾而卒泰深痛惜之
　　守职门
　　汉郅恽拒车驾夜还
　　建武十三年光武尝出猎车驾夜还上东门汝南郅恽拒闗不开光武令从者见面于门间恽曰火明辽逺遂不受诏光武乃囘从东中门入明日恽上书諌曰昔文王不敢槃于游田以万民惟正之供而陛下逺猎山林夜以继昼其如社稷宗庙何书奏赐恽布百匹贬东中门侯为参封尉
　　宋谢庄不奉防开门
　　大明元年武帝畋游无度尝出夜还敕开门侍中谢庄居守以棨信或虚执不奉防须墨敕乃开武帝后因燕饮从容曰卿欲効郅君章邪对曰臣闻王者祭祀畋游出入有节今陛下晨往宵归臣恐不逞之徒妄生矫诈是以伏须神茟乃敢开门耳
　　唐段志闭门不纳使者
　　贞观十年塟文徳皇后于昭陵将军段志宇文士及分统士众出肃章门太宗夜使宫官至二人所士及开营内之志闭门不纳曰军门不可夜开使者曰此有手敕志曰夜中不辨真伪竟留使者至明太宗闻而叹曰真将军也
　　吕元膺擢守门者为重职
　　元和五年以御史中丞吕元膺为鄂岳观察使元膺尝欲夜登城门已鏁守者不为开左右曰中丞也对曰夜中难辨真伪虽中丞亦不可元膺乃还明日擢为重职
　　呉越王门吏不肯启闗
　　后梁贞明五年呉越王尝微行夜叩北城门吏不肯启闗曰虽大王来亦不可启乃自佗门入明日召北门吏厚赐之




　　通鉴总卷十五上
<史部,史钞类,通鉴总类>
　　钦定四库全书
　　通鉴总卷十五下　　　宋　沈枢　撰
　　谦逊门
　　汉光武不许窦融让职
　　建武十三年以冀州牧窦融为大司空融自以非旧臣一旦入朝在功臣之右毎召防进见容貌辞气卑恭已甚光武以此愈亲厚之融小心久不自安数辞爵位上疏曰臣融有子朝夕教导以经艺不令观天文见防记诚欲令恭肃畏事恂恂守道不愿其有才能何况乃当以连城广土享故诸侯王国哉因复请间求见光武不许后朝罢逡巡席后光武知欲有让遂使左右出它日防见迎诏融曰日者知公欲让职还土故命公暑热且自便今相见宜论它事勿得复言融乃不敢重陈请
　　呉严畯力辞代鲁肃
　　建安二十二年鲁肃卒孙权以从事中郎严畯代肃督兵万人镇陆口众人皆为畯喜畯固辞以朴素书生不闲军务发言恳恻至于流涕权乃以吕防兼汉昌太守以代之众嘉严畯能以实让
　　晋羊祜拜官多避让
　　咸宁三年羊祜为南城郡侯祐固辞不受祜毎拜官爵常多避让至心素着故特见申于分别之外祜歴事二世职典枢要凡谋议损益皆焚其草世莫得闻所进达之人皆不知所由常曰拜官公朝谢恩私门吾所不敢也
　　羊祜身没让存
　　四年羊祜卒武帝哭之甚哀是日大寒涕泪霑须鬓皆为氷祜遗令不得以南城侯印入柩武帝曰祜固让厯年身没让存今听复本封以彰髙美
　　刘寔着崇让论
　　太康十年武帝为皇孙遹髙僚佐以防骑常侍刘寔志行清素命为广陵王傅寔以时俗喜进趣少廉让尝着崇让论欲令初除官通谢章者必推贤让能乃得通之一官缺则择为人所让最多者用之以为人情争则欲毁己所不如让则竞推于胜已故世争则优劣难分时让则贤智显出当此时也能退身修己则让之者多矣虽欲守贫贱不可得也驰骛进趋而欲人见让犹却行而求前也
　　东晋王述不肯让尚书令
　　兴宁二年以扬州王述为尚书令述每受职不为虚让其所辞必于不受及为尚书令子坦之白述故事当让述曰汝谓我不堪邪坦之曰非也但克让自美事耳述曰既谓堪之何为复让人言汝胜我定不及也
　　北魏髙祖嘉于烈有谦让之美
　　齐建武二年魏髙祖见羣臣于光极堂宣下品令为大之始光禄勲于烈子登引例求迁官烈上表曰方今圣明之朝理应谦让而臣子登引人求进是臣素无教训乞行黜落魏王曰此乃有识之言不谓烈能办此乃引见登谓曰朕将流化天下以卿父有谦让之美直士之风故进卿为太子翊军校尉又加烈散骑常侍
　　谢朓三让吏部郎
