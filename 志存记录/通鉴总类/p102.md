<!-- { "loadSidebar": true } -->
　　段秀实以笏击朱泚
　　建中四年泾原节度使姚令言以乱兵迎朱泚入宫自称权知六军泚以司农卿段秀实久失兵柄意其必怏怏遣骑士劫之以兵秀实自度不免乃谓子弟曰国家有患吾于何避之当以死狥社稷汝曹宜人自求生乃往见泚泚延坐问计秀实説之曰公本以忠义着闻天下今泾军以犒赐不丰遽有披猖使乘舆播越夫犒赐不丰有司之过也天子安得知之公宜以此开论将士示以祸福奉迎乘舆复归宫阙此莫大之功也泚黙然不悦左骁衞将军刘海宾泾原都虞何明礼孔目官岐灵岳皆秀实素所厚也秀实密与之谋诛泚迎乘舆泚遣泾原兵马使韩旻将鋭兵三千声言迎大驾实袭奉天时奉天守备单弱段秀实谓岐灵岳曰事急矣使灵岳诈为姚令言符令旻且还当与大军俱发募善走者追之旻至骆驿得符而还秀实谓同谋曰旻来吾属无矣我当直搏泚杀之不克则死终不能为之臣也乃令刘海宾何明礼隂结军中之士欲使应之于外旻兵至泚令言大惊岐灵岳独承其罪而死不以及秀实等是日泚召李忠臣源休姚令言及秀实等议称帝事秀实勃然起夺休象笏前唾泚面大骂曰狂贼吾恨不斩汝万段岂从汝反邪因以笏击泚泚举手扞之才中其额溅血洒地泚与秀实相搏忠臣前助泚泚得匍匐脱走秀实知事不成谓泚党曰我不同汝反何不杀我众争前杀之泚一手承血一手止其众曰义士也勿杀秀实已死泚哭之甚哀徳宗闻秀实死恨委用不至涕泗久之
　　顔真卿雍容辨敇而就死
　　兴元元年李希烈闻李希倩伏诛忿怒遣中使至蔡州杀顔真卿中使曰有敇真卿再拜中使曰今赐卿死真卿曰老臣无状罪当死不知使者几日发长安使者曰自大梁来非长安也真卿曰然则贼耳何谓敇耶遂缢杀之
　　郑畋刺血誓以讨贼
　　广明元年郑畋还鳯翔召将佐议拒贼皆曰贼势方炽且宜从容以俟兵集乃图收复畋曰诸君劝畋臣贼乎因闷絶仆地甃伤其面自午至明旦尚不能言防黄巢使者以赦书至监军袁敬柔与巢使者宴乐奏将佐以下皆哭畋闻之曰吾固知人心尚未厌唐贼授首无日矣乃刺指血为表遣所亲间道诣行在召将佐谕以逆顺皆听命复刺血与盟然后完城堑缮器械训士卒密约隣道合兵讨贼隣道皆许诺发兵防于鳯翔时禁军分镇闗中者尚数万闻天子幸蜀无所归畋使人招之皆往从畋畋分财以给其心军势大振
　　王处存举兵衞车驾
　　义武节度使王处存闻长安失守号哭累日不俟诏命举军入援遣二千人间道诣兴元衞车驾
　　孙揆宁死不肯复事镇使
　　大顺二年李存孝械孙揆以献于李克用克用囚之既而使人诱之欲以为河东副使揆曰吾天子大臣兵败而死分也岂能复事镇使邪克用怒命以锯锯之锯不能入揆骂曰死狗奴锯人当用板夹汝岂知邪乃以板夹之至死骂不絶声
　　王师范举义兵以讨朱全忠
　　天复三年平卢节度使王师范颇好学以忠义自许为治有声迹朱全忠围鳯翔韩全诲以诏书征藩镇兵入援乘舆师范见之泣下霑衿曰吾属为帝室藩屏岂得坐视天子困辱如此各拥疆兵但自衞乎防张濬自长水亦遗之书劝举义兵师范曰张公言正防吾意夫复何疑虽力不足当死生以之时闗东兵多从全忠在鳯翔师范分遣诸将诈为贡献及商贩包束兵仗载以小车入汴徐兖郓齐沂河南孟滑河中陜虢华等州期以同日俱发讨全忠全忠留节度判官裴迪守大梁师范遣走卒赍书至大梁迪问以东方事走卒色动迪察其有变屏人问之走卒具以实告迪不暇白全忠亟请马步都指挥使朱有宁将兵万余人东巡兖郓友宁召葛从周于邢州共攻师范全忠闻变亦分兵先归使友宁并将之
　　后梁朱全昱责梁王灭唐三百年社稷
　　开元元年梁王更名晃王兄全昱闻王将即帝位谓王曰朱三尔可作天子乎张文蔚杨涉乘辂自上源驿从册宝诸司各备仪衞卤簿前导百官从其后至金祥殿前陈之王被衮冕即皇帝位太祖与宗戚饮博于宫中酒酣朱全昱忽以投撃盆中迸防睨帝曰朱三汝本砀山一民也从黄巢为盗天子用汝为四镇节度使富贵极矣奈何一旦灭唐家三百年社稷自称帝王行当族灭奚以博为太祖不怿而罢
　　张承业劝晋王复唐社稷
　　龙徳元年蜀主呉王屡以书劝晋王称帝晋王以书示僚佐曰昔王太师亦尝遗先王书劝以唐室已亡宜自帝一方先王语余云昔天子幸石门吾发兵诛贼臣当是之时威振天下吾若挟天子据闗中自作九锡禅文谁能禁我顾吾家世忠孝立功帝室誓死不为耳汝它日当务以复唐社稷为心慎勿効此曹所为言犹在耳此议非所敢闻也因泣既而将佐及藩镇劝进不已乃令有司市王造法物张承业在晋阳闻之亟诣魏州谏曰吾王世世忠于唐室救其患难所以老奴三十余年为王捃拾财赋召补兵马誓灭逆贼复本朝宗社耳今河北甫定朱氏尚存而王遽即大位殊非从来征伐之意天下其谁不解体乎王何不先灭朱氏复列圣之深雠然后求唐后而立之南取呉西取蜀汛扫宇内合为一家当是之时虽使髙祖太宗复生谁敢居王上者让之愈久则得之愈坚矣老奴之志无他但以受先王大恩欲为王立万年之基耳王曰此非余所愿奈羣下意何承业知不可止恸哭曰诸侯血战本为唐家今王自取之误老奴矣即归晋阳邑邑成疾不复起
　　后唐庄宗终不能用王彦章
　　同光元年后梁王彦章以数十骑走龙武大将军李绍竒单骑追之识其声曰王铁枪也拔矟刺之彦章重伤马踬遂擒之庄宗惜彦章之材欲用之赐药傅其创屡遣人诱谕之彦章曰余本匹夫防梁恩位至上将与皇帝交战十五年今兵败力穷死自其分纵皇帝怜而生我我何面目见天下之人乎岂有朝为梁将暮为唐臣此我所不为也康延孝固请亟取大梁庄宗从之令下诸军皆踊跃愿行庄宗发中都舁王彦章自随遣中使问彦章曰吾此行克乎对曰段凝有精兵六万虽主将非材亦未肯遽尔倒戈殆难克也庄宗知其终不为用遂斩之
　　姚洪宁为天子死不与人奴并生
　　长兴元年东川兵至阆州董璋昼夜攻城初璋为梁将指挥使姚洪尝麾下至是将兵千人戍阆州璋密以书诱之洪投诸厠城防璋执洪而让之曰吾自行间奬拔汝今日何相弃洪曰老贼汝昔为李氏奴扫马粪得脔炙感恩无穷今天子用汝为节度使何负于汝而反邪汝犹负天子吾受汝何恩而云相负哉汝奴材固无耻吾义士岂忍为汝所为乎吾宁为天子死不能与人奴并生璋怒然镬于前令壮士十人刲其肉自啗之洪至死骂不絶声明宗置洪二子于近衞厚给其家
　　后晋张敬达不肯主降契丹
　　天福元年晋安寨被围数月髙行周符彦卿数引骑兵出战众寡不敌皆无功刍粮俱竭削柹淘粪以饲马马相啗尾鬛皆秃死则将士分食之援兵竟不至张敬达性刚时人谓之张生铁杨光逺安审琦劝敬达降于契丹敬达曰吾受明宗及今上厚恩为元帅而败军其罪已大况降敌乎今援兵旦暮至且当俟之必若力尽势穷则诸军斩我首携之出降自求多福未为晚也诸将毎旦集于招讨使营髙行周符彦卿未至光逺乘其无备斩敬达首帅诸将上表降于契丹契丹主嘉张敬达之忠命收塟而祭之谓其下及晋诸将曰汝曹为人臣当効敬达也
　　沈斌宁为国家死不効赵延夀所为
　　开运二年契丹自恒州还以羸兵驱牛羊过祁州城下刺史沈斌出兵击之契丹以精骑夺其门州兵不得还赵延夀知城中无余兵引契丹急攻之斌在上延夀语之曰沈使君吾之故人择祸莫若轻何不早降斌曰侍中父子失计防身虏庭帅敌兵以残父母之邦不自愧耻更有骄色何哉沈斌弓折矢尽宁为国家死耳终不効公所为明日城陷斌自杀
　　后周太祖称马全义忠于所事
　　广顺三年镇宁节度使郭荣入朝故李守贞骑士马全义从荣入朝太祖召见补殿前指挥使谓左右曰全义忠于所事昔在河中屡挫吾军汝辈宜効之
　　南唐张彦卿部兵守城至死不降
　　显徳五年周兵攻楚州逾四旬唐楚州防御使张彦卿固守不下世宗自督诸将攻之宿于城下克之彦卿与都监郑昭业犹帅众拒战矢刃皆尽彦卿举绳牀以鬬而死所部千余人至死无一人降者
　　节义门
　　汉苏武杖节不肯降匈奴
　　始元六年初苏武既徒北海上禀食不至掘野鼠去草实而食之杖汉节牧羊卧起操持节旌尽落武在汉与李陵俱为侍中陵降匈奴不敢求武久之单于使陵至海上为武置酒设乐因谓武曰单于闻陵与子卿素厚故使来説足下虚心欲相待终不得归汉空自苦亡人之地信义安所见乎武曰武父子无功徳位列将爵通侯兄弟亲近常愿肝脑涂地今得杀身自効虽斧汤镬诚甘乐之臣事君犹子事父也子为父死无所恨愿勿复再言陵与武饮数日复曰子卿壹聴陵言武曰自分已死久矣王必欲降武请毕今日之驩效死于前陵见其至诚喟然叹曰嗟乎义士陵与衞律之罪上通于天因泣下霑衿与武决去后陵复至北海上语武以武帝崩武南乡号哭及壶衍鞮单于立国内乖离常恐汉兵袭之于是衞律为单于谋与汉和亲汉使至求苏武等匈奴诡言武死常恵私教使者谓单于言天子射上林中得鴈足有系帛书言武等在某泽中使者知恵语以让单于单于惊谢乃归武于是李陵置酒贺武曰今足下还归扬名于匈奴功显于汉室虽古竹帛所载丹青所画何以过子卿泣下数行因与武诀凡随武还者九人既至京师诏武奉一大牢谒武帝园庙拜为典属国秩中二千石武留匈奴凡十九嵗始以疆壮出及还发尽白
　　龚胜等守节不仕王莽
　　始建国三年王莽遣使者奉玺书印绶安车驷马迎龚胜即拜为师友祭酒胜称病笃使者进谓胜曰圣朝未尝忘君制作未定待君为政思闻所欲施行以安海内胜对曰素愚加以年老被病命在旦夕随使君上道必死道路无益万分使者要説至以印绶就加胜身胜辄推不受使者为胜两子及门人髙晖等言朝廷虚心待君以茅土之封虽疾病宜动移至传舍示有行意必为子孙遗大业晖等白使者语胜即谓晖等吾受汉家厚恩无以报今年老矣旦暮入地谊岂以一身事二姓下见故主哉语毕遂不复开口饮食积十四日死莽又以安车迎薛方方因使者辞谢曰尧舜在上下有巢由今明主方隆唐虞之徳小臣欲守箕山之节使者以闻莽説其言不疆致初郭钦为南郡太守蒋诩为兖州刺史亦以廉直为名莽居摄钦诩皆以病免官归乡里陈咸以律令为尚书莽辅政多改汉制咸心非之及何武鲍宣死咸叹曰易称见几而作不俟终日吾可以逝矣即乞骸骨去职及莽簒位咸三子参丰钦皆在位咸悉令解官归乡里闭门不出入犹用汉家祖腊人问其故咸曰我先人岂知王氏腊乎悉收敛其家律令书文壁藏之又齐栗融北海禽庆苏章山阳曹竟皆儒生去官不仕于莽
　　鲍永慙以其众幸富贵
　　建武二年鲍永冯衍审知更始已亡乃发丧出储大伯等封上印绶悉罢兵幅巾诣河内光武见永问曰卿众安在永离席叩头曰臣事更始不能令全诚慙以其众幸富贵故悉罢之光武曰卿言大而意不悦既而永以立功见用衍遂废弃永谓衍曰昔髙祖赏季布之罪诛丁固之功今遭明主亦何忧哉衍曰人有挑其隣人之妻者其长者骂而少者报之后其夫死取其长者或谓之曰夫非骂尔者邪曰在人欲其报我在我欲其骂人也夫天命难知人道易守守道之臣何患死亡
　　宋不狥主意而易妻
