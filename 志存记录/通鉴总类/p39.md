<!-- { "loadSidebar": true } -->
　　初崔与昭宗宻谋尽诛宦官及宋道弼景务脩死宦官益惧昭宗自华州还忽忽不乐多纵酒喜怒不常左右尤自危于是中尉刘季述王仲先等隂相与谋奉太子立之昭宗猎苑中夜醉归手杀黄门侍女数人季述谓崔曰主上所为如是岂可理天下废昏立明自古有之畏死不敢违宦官扶昭宗与后同辇嫔御侍从者才十余人适少阳院季述以银檛画地数上曰某时某事汝不从我言其罪一也如此数十不止乃手锁其门镕铁锢之遣左军副使李师防将兵围之穴墙以通饮食季述等矫诏令太子嗣位以昭宗为太上皇进士李愚上韩建书略曰仆每读书见君臣父子之际有伤教害义者恨不得肆之市朝明公居近关重镇君父幽辱月余坐视凶逆而忘勤王之举仆所未谕也仆窃计中朝辅弼虽有志而无权外镇诸侯虽有权而无志惟明公忠义社稷是依不如驰檄四方谕以逆顺军声一振则元凶破胆旬浃之间二竖之首于天下计无便于此者建不能用朱全忠在定州行营闻乱至大梁季述遣其养子希度诣全忠许以唐社稷输之天平节度副使李振独曰王室有难此霸者之资也今公为唐桓文安危所属季述一宦竖耳乃敢囚废天子公不能讨何以复令诸侯且幼主位定则天下之权尽归宦官矣是以太阿之柄授人也全忠即囚希度遣振如京师孙徳昭为左神防指挥使崔遣判官石戬说之曰自上皇幽闭中外大臣至于行间士卒孰不切齿今反者独季述仲先耳公诚能诛此二人迎上皇复位则富贵穷一时忠义流千古茍狐疑不决则功落它人之手矣天复元年正月王仲先入朝至安福门孙徳昭擒斩之周承诲擒刘季述王彦范继至为乱挺所毙薛齐偓赴井出而斩之灭四人之族
　　崔不欲中官典兵
　　天复元年刘季述王仲先既死崔陆扆上言祸乱之兴皆由中官典兵乞令主左军扆主右军则诸侯不敢侵陵王室尊矣昭宗召李继昭等谋之皆曰臣等累世在军中未闻书生为军主若属南司必多所变更不若归之北司为便昭宗乃谓扆曰将士意不欲属文臣卿曹勿坚求于是以枢宻使韩全诲鳯翔监军使张彦为左右中尉崔以宦官典兵终为肘腋之患欲以外兵制之讽李茂贞留兵三千于京师充宿衞韩偓曰留此兵则家国两危不留则家国两安不从
　　韩偓不欲尽诛中官
　　时昭宗悉以军国事委崔每奏事昭宗与之从容或至然烛宦官畏之侧目事无大小皆咨而后行志欲尽除之韩偓屡谏曰事禁太甚此辈亦不可全无恐其党迫切更生他变不从昭宗独召偓问曰敕使中为恶者如林何以处之对曰陛下不若择其尤无良者数人明示其罪寘之于灋然后抚谕其余曰吾恐尔曹谓吾心有所贮自今可无疑矣乃择其忠厚者使为之长其徒有善则奬之有罪则惩之咸自安矣今此曹在公私者以万数岂可尽诛邪夫帝王之道当以重厚镇之公正御之至于琐细机巧此机生则彼机应矣终不能成大功所谓理丝而棼之者也昭宗深以为然曰此事终以属卿
　　崔诛宦官谋泄
　　崔请昭宗尽诛宦官宦官属耳颇闻之韩全诲等涕泣求哀于昭宗昭宗乃令有事封疏以闻勿口奏宦官求美女知书者数人内之宫中隂令诇察其事尽得宻谋全诲等大惧每宴聚流涕相诀别日夜谋所以去之术时领三司使全诲等教禁军对昭宗諠噪诉减损冬衣昭宗不得已解盐铁
　　朱全忠来除君侧之恶
　　昭宗急召韩偓谓曰闻全忠欲来除君侧之恶大是尽忠然须令与茂贞共其功若两帅交争则事危矣卿为我语崔速飞书两镇使相与合谋则善矣昭宗又谓偓曰继诲彦弼辈骄横益甚对曰臣必知其然兹事失之于初当正旦立功之时但应以官爵田宅金帛酬之不应听其出入禁中此辈素无知识惟知嗜利为敕使以厚利雇之令其如此耳崔本留衞兵欲以制敕使也今敕使衞兵相与为一将若之何汴兵若来必与岐兵鬭于阙下臣窃寒心昭宗但愀然忧沮而已
　　韩全诲逼上幸鳯翔
　　韩全诲等陈兵殿前言于昭宗曰全忠以大兵逼京师欲劫天子幸洛阳求禅臣等请奉陛下幸鳯翔收兵拒之昭宗不许仗劒登乞巧楼全诲等逼昭宗下楼昭宗行才及寿春殿李彦弼已于御院纵火昭宗不得已与皇后妃嫔诸王百余人皆上马恸哭声不絶是时京师无天子行在无宰相崔等列状请朱全忠西迎车驾全忠复书曰进则惧胁君之谤退则懐负国之慙然不敢不勉
　　李茂贞降全忠谋诛宦官自赎
　　二年李茂贞遣使请降于朱全忠乃宻谋诛宦官以自赎遗全忠书曰祸乱之兴皆由全诲仆迎驾至此以备它盗公既志匡社稷请公迎扈还宫仆以弊甲雕兵从公陈力全忠复书曰仆举兵至此正以乗舆播迁公能协力固所愿也
　　上议与朱全忠和
　　昭宗召李茂贞苏检李继诲等食议与朱全忠和皆不对昭宗曰速当和解耳鳯翔兵十余人遮韩全诲于左银台门諠骂曰阖境涂炭阖城馁死正为军容辈数人耳全诲叩头诉于茂贞茂贞曰卒辈何知又诉于昭宗昭宗亦谕解之李继昭谓全诲曰昔杨军容破杨守亮一族今军容亦破继昭一族邪慢骂之遂出降于全忠
　　朱全忠尽诛宦官
　　三年李茂贞独见昭宗请诛全诲等与朱全忠和解奉车驾还京昭宗喜即遣内养帅鳯翔卒四十人收全诲等斩之以第五可范为中尉遣使囊全诲等首以示全忠时鳯翔所诛宦官已七十二人朱全忠又宻令京兆搜捕诛九十人车驾出鳯翔幸全忠营
　　崔奏宦官不宜典兵豫政
　　车驾入长安崔奏国初承平之时宦官不典兵豫政天宝以来宦官浸盛贞元之末分羽林衞为左右神防军以便衞从始令宦官主之以二千人为定制自是参掌机宻夺百司权上下弥逢共为不灋大则搆扇藩镇倾危国家小则卖官鬻狱蠧害朝政王室衰乱职此之由不翦其根祸终不已请悉罢内诸司使其事务尽归之省寺诸道监军俱召还阙下昭宗从之是日全忠以兵驱宦官第五可范已下数百人于内侍省尽杀之寃号之声彻于内外其出使外方者诏所在收捕诛之止留黄衣幼弱者三十人以备洒扫自是宣诏命皆令宫人出入其两军内外八镇兵悉属六军以崔兼判六军十二衞事
　　张承业谏晋王称帝
　　后梁龙徳元年蜀主吴王屡以书劝晋王称帝张承业在晋阳闻之亟诣魏州谏曰吾王世世忠于唐室救其患难所以老奴三十余年为王捃拾财赋召补兵马誓灭逆贼复本朝宗社耳今河北甫定朱氏尚存而王遽即大位殊非从来征伐之意天下其谁不解体乎王曰此非余所愿奈羣下意何承业知不可止恸哭曰诸侯血战本为唐家今王自取之误老奴矣即归晋阳邑邑成疾不复起
　　后唐以宦者为腹心
　　同光二年敕内官不应居外应前朝内官及诸道监军并遣诣阙时在庄宗左右者皆给赡优厚委之事任以为腹心内诸司使自天祐以来以士人代之至是复用宦者浸干政事既而复置诸道监军节度使出征或留阙下军府之政皆监军决之陵忽主帅怙势争权由是藩镇皆愤怒
　　蜀王承休建节
　　初唐僖昭之世宦官虽盛未尝有建节者蜀安重霸劝王承休求秦州节度使承休言于蜀主曰秦州多美妇人请为陛下采择以献蜀主许之以承休为天雄节度使封鲁国公
　　宦者欲増广嫔御
　　三年洛阳宫殿邃宦者欲上増广嫔御诈言宫中夜见鬼物庄宗欲使符呪者禳之宦者曰臣昔逮事咸通干符天子当是时六宫贵贱不减万人今掖庭大半空虚故鬼物游之耳庄宗乃命宦者王允平伶人景进采择民间女子逺至太原幽镇以充后庭不啻三千人不问所从来庄宗还自兴唐载以牛车累累盈路张宪奏诸营妇女亡逸者千余人虑扈从诸军挟匿以行其实皆入宫矣
　　宦官劝帝建清暑楼
　　庄宗苦溽暑于禁中择高凉之所皆不称防宦者因言臣见长安全盛时大明兴庆宫楼观以百数今日宅家曽无避暑之所庄宗乃命宫苑使王允平别建一楼以清暑然犹虑郭崇韬谏遣中使语之曰朕昔在河上与梁人相拒被甲乗马亲当矢石犹无此暑今居深宫之中而暑不可度奈何对曰陛下昔在河上勍敌未灭深念雠耻虽有盛暑不介圣懐今外患已除海内賔服故虽珍台闲舘犹觉郁蒸也陛下傥不忘艰难之时则暑气自消矣庄宗黙然宦者曰崇韬之第无异皇居宜其不知至尊之热也庄宗卒命允平营楼日役万人所费巨万
　　宦官切齿郭崇韬
　　同光三年郭崇韬素疾宦者宦官皆切齿之时成都虽下而蜀中盗贼羣起布满山林崇韬恐大军既去更为后患命任圜张筠分道招讨以是淹留未还庄宗遣宦者向延嗣促之崇韬不出郊迎及见礼节又倨延嗣怒李从袭谓延嗣曰今诸军将校皆郭氏之党王寄身于虎狼之口一朝有变吾属不知委骨何地矣因相向垂涕延嗣归具以语刘后后泣诉于庄宗庄宗使马彦珪驰诣成都观崇韬去就皇后退自为教与继岌令杀崇韬魏王继岌将发成都马彦珪至以皇后教示继岌继岌曰大军垂发彼无舋端安可为此负心事公辈勿复言且主上无敕独以皇后教杀招讨使可乎李从袭等泣曰既有此迹万一崇韬闻之中涂为变益不可救矣乃以继岌之命召崇韬计事继岌登楼避之崇韬方升阶继岌从者李环挝碎其首并杀其子廷诲
　　监国李嗣源命诸道杀宦官
　　天成元年监国下教数租庸使孔谦奸佞侵刻穷困军民之罪而斩之凡谦所立苛敛之灋皆罢之因废租庸使及内勾司依旧为盐铁戸部度支三司委宰相一人专判又罢诸道监军使以庄宗由宦官亡国命诸道尽杀之
　　宦官落发为僧
　　宦官数百人窜匿山林或落发为僧至晋阳者七十余人诏北都指挥使李从温悉诛之
　　南汉用事之人皆宦官
　　后周显徳六年南汉主以龚澄枢为左龙虎观军容使内太师军国之事皆取决焉凡羣臣有才能及进士状头或僧道可与谈者皆先下蚕室然后得进亦有自宫以求进者亦有免死而宫者由是宦者近二万人贵显用事之人大抵皆宦者也谓士人为门外人不得预事卒以此亡国
　　近习门
　　汉王吉言宜谨选左右
　　神爵元年时外戚许史王氏贵宠谏大夫王吉上疏曰圣主独行于深宫得则天下称诵之失则天下咸言之故宜谨选左右审择所使左右所以正身所使所以宣徳此其本也
　　李固言阿母宦官
