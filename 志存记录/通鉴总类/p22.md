<!-- { "loadSidebar": true } -->
　　大中二年初宪宗之崩宣宗疑郭太后预其谋又郑太后本郭大后侍儿有宿怨故宣宗即位待郭太后礼殊薄郭太后意怏怏一日登勤政楼欲自陨宣宗闻之大怒是夕崩外人颇有异论宣宗以郑太后故不欲以郭后祔宪宗有司请景陵外园礼官王皥奏宜合景陵神主配宪宗室奏入宣宗大怒白敏中召皥诘之皥曰太皇太后汾阳王之孙宪宗在东宫为正妃逮事顺宗为妇宪宗厌代之夕事出暧昧太皇太后母天下歴五朝岂得以暧昧之事遽废正嫡之礼乎敏中怒甚皥辞气愈厉周墀入至敏中防问其事见皥争办方急墀举手加颡叹皥孤直明日皥坐贬官
　　后唐曹太后与刘太妃相得甚欢
　　同光元年晋王即皇帝位国号大唐尊母晋国太夫人曹氏为皇太后嫡母秦国夫人刘氏为皇太妃诏卢程诣晋阳册太后太妃初太妃无子性贤不妬忌太后为武皇侍太妃常劝武皇善待之太后亦自谦退由是相得甚欢及受册太妃诣太后宫贺有喜色太后忸怩不自安太妃曰愿吾儿享国乆长吾辈获没于地园陵有主余何足言因相向歔欷
　　太后欲亲省太妃疾
　　三年太后自与太妃别常忽忽不乐虽娯玩盈前未甞解顔太妃既别太后亦邑邑成疾太后遣中使医药相继于道闻疾稍加辄不食又谓庄宗曰吾与太妃恩如兄弟欲自徃省之庄宗以天暑道逺苦谏乆之乃止
　　皇后门
　　东汉马贵人徳冠后宫
　　永平二年二月立贵人马氏为皇后皇子炟为太子后援之女也光武时以选入太子宫能奉承隂后傍接同列礼则脩备上下安之遂见宠异及明帝即位为贵人时后前母姊女贾氏亦以选入生皇子炟明帝以后无子命飬之谓曰人未必当自生子但患爱飬不至耳后于是尽心抚育劳悴过于所生太子亦孝性淳笃母子慈爱始终无纎介之间后常以皇嗣未广荐逹左右若恐不及后宫有进见者毎加慰纳若数所宠引辄增隆遇及有司奏立长秋宫明帝未有所言皇太后曰马贵人徳冠后宫即其人也后既正位宫闱愈自谦肃好读书常衣大练裙不加縁朔望诸主朝请望见后袍衣踈麤以为绮縠就视乃笑后曰此缯特宜染色故用之耳羣臣奏事有难平者明帝数以试后后辄分解趣理各得其情然未甞以家私干政事明帝由是宠敬始终无衰焉
　　隂后挟巫蛊坐废
　　永元十四年隂皇后多妬忌宠遇浸衰数懐恚恨后外祖母邓朱出入宫掖有言后与朱共挟巫蛊道者和帝使中常侍张慎与尚书陈褒案之劾以大逆无道朱二子奉毅后弟辅皆考死狱中后坐废迁于桐宫以忧死父特进纲自杀后弟轶敞及朱家属徙日南比景
　　邓后盛徳
　　初太傅邓禹甞谓人曰吾将百万之众未甞妄杀一人后世必有兴者其子防羌校尉训有女曰绥性孝友好书传常昼修妇业暮诵经典家人号曰诸生后选入宫为贵人恭肃小心动有灋度甞有疾和帝特令其母兄弟入亲医药不限以日数贵人辞曰宫禁至重而使外舎乆在内省上令陛下有私幸之讥下使贱妾获不知足之谤上下交损诚不愿也毎有防防诸竞自修饰贵人独尚质素其衣有与隂后同色者即时解易若并时进见则不敢正坐离立行则偻身自卑和帝毎有所问常逡廵后对不敢先后言隂后见贵人徳称日盛深疾之和帝甞寝病危甚隂后宻言我得意不令邓氏复有遗贵人闻之流涕言曰我竭诚尽心以事皇后竟不为所祐今我当从死上以报帝之恩中以解宗族之祸下不令隂氏有人豕之讥即欲饮药宫人赵玉者固禁之明日上果瘳及隂后之废诏立贵人邓氏为皇后后辞让不得已然后即位帝毎欲官爵邓氏后辄哀请谦让故兄骘终帝世不过虎贲中郎将
　　胡广等谏顺帝以筹防选后
　　永建六年顺帝欲立皇后而贵人有宠者四人莫知所建议欲探筹以神定选胡广与郭防史敞上疏谏曰恃神任筮既不必当贤就值其人犹非徳选夫岐嶷形于自然伣天必有异表宜参良家简求有徳徳同以年年钧以貌稽之典经断之圣虑顺帝从之恭懐皇后弟子乗氏侯商之女选入掖庭为贵人常特被引御从容辞曰夫阳以博施为徳隂以不专为义螽斯则百福之所由兴也愿陛下思云雨之均泽小妾得免于罪顺帝由是贤之阳嘉元年立贵人梁氏为皇后
　　汉刘聪立王沈飬女为左皇后宣懐飬女为中皇后
　　晋太兴元年汉中常侍王沈飬女有美色汉主聪立以为左皇后尚书令王鉴中书监崔懿之中书令曹恂谏曰臣闻王者立后比徳乾坤生承宗庙没配后土必择世徳名宗幽闲令淑乃副四海之望称神祗之心孝成帝以赵飞鷰为后使继嗣絶灭社稷为墟此前鉴也自麟嘉以来中宫之位不以徳举借使沈之弟女刑余小丑犹不可以尘于椒房况其家婢邪六宫妃嫔皆公子公孙奈何一旦以婢主之臣恐非国家之福也聪大怒使中常侍宣懐谓太子粲曰鉴等小子狂言侮慢无复君臣上下之礼其速考竟于是收鉴等送市皆斩之金紫光禄大夫王延驰将入谏门者弗通聪又立宣懐飬女为中皇后
　　刘曜立羊氏为皇后
　　二年汉主曜还都长安立妃羊氏为皇后即故惠帝后也曜甞问之曰吾何如司马家儿羊氏曰陛下开基之圣主彼亡国之暗夫何可并言彼贵为帝王有一妇一子及身三耳犹不能庇妾于尔时实不欲生意谓世间男子皆然自奉巾栉已来始知天下自有丈夫耳曜甚宠之颇干预国事
　　隋文帝宠惮独孤皇后宫中称二圣
　　陈大建十三年独孤皇后家世贵盛而能谦恭雅好读书言事多与隋主意合文帝甚宠惮之宫中称为二圣文帝毎临朝后辄与文帝方辇而进至閤乃止使宦官伺文帝政有所失随即匡谏文帝退朝同反燕寝有司奏称周礼百官之妻命于王后请依古制后曰妇人预政或从此为渐不可开其源也大都督崔长仁后之中外兄弟也犯灋当斩文帝以后故欲免其罪后曰国家之事焉可顾私长仁竟坐死后性俭约文帝常合止利药须胡粉一两宫内不用求之竟不得又欲赐柱国刘嵩妻织成衣领宫内亦无之然文帝惩周氏之失不以权任假借外戚后兄弟不过将军刺史
　　唐太宗长孙皇后读书循礼节俭
　　武徳九年立妃长孙氏为皇后后少好读书造次必循礼灋太宗为秦王与太子建成齐王元吉有隙后奉事髙祖承顺妃嫔弥缝其阙甚有内助及正位中宫务崇节俭服御取给而已太宗深重之尝与之议赏罚后辞曰牝鸡之晨唯家之索妾妇人安敢豫闻政事固问之终不对
　　称賛魏徴正直
　　贞观六年长乐公主将出降太宗以公主皇后所生特爱之勅有司资送倍于永嘉长公主魏徴谏曰昔汉明帝欲封皇子曰我子岂得与先帝子比皆令半楚淮阳今资送公主倍于长王得无异于明帝之意乎太宗然其言入告皇后后叹曰妾亟闻陛下称重魏徴不知其故今观其引礼义以抑人主之情乃知真社稷之臣也妾与陛下结髪为夫妇曲承恩礼毎言必先顔色不敢轻犯威严况以人臣之踈逺乃能抗言如是陛下不可不从也因请遣中使赍钱四百缗绢四百匹以赐徴且语之曰闻公正直乃今见之故以相赏公宜常秉此心勿转移也太宗尝罢朝怒曰防须杀此田舎翁后问为谁太宗曰魏徴每廷辱我后退具朝服立于庭太宗惊问其故后曰妾闻主明臣直今魏徴直由陛下之明故也妾敢不贺太宗乃悦
　　仁孝俭素引贤献纳
　　十年长孙皇后性仁孝俭素好读书常与太宗从容商略古事因而献替禆益多宫壸之中刑无枉滥训诸子常以谦俭为先太子乳母遂安夫人尝白后以东宫器用少请奏益之后不许曰为太子患在徳不立名不扬何患无器用邪太宗得疾累年不愈后侍奉昼夜不离侧常系毒药于衣曰若有不讳义不独生后素有气疾前年从太宗幸九成宫柴绍等中夕告变太宗擐甲出閤问状后扶疾以从左右止之后曰上既震惊吾何心自安由是疾遂甚太子言于后曰医药备尽而疾不瘳请奏赦罪人及度人入道庻获防福后曰死生有命非智力所移若为善有福则吾不为恶如其不然妄求何益赦者国之大事不可数下道释异端之教蠧国病民皆上素所不为奈何以吾一妇人使上为所不为乎必行汝言吾不如速死太子不敢奏及疾笃与太宗诀时房龄以谴归第后言于太宗曰龄事陛下乆小心慎宻茍无大故愿勿弃之妾之本宗因縁葭莩以致禄位欲使其子孙保全慎勿处之权要妾生无益于人不可以死害人但因山为坟器用瓦木而已仍愿陛下亲君子逺小人纳忠谏屏谗慝省作役止游畋妾虽没于九泉诚无所恨又尝采自古妇人得失事为女则三十卷又尝著论駮汉明徳马后以不能抑退外亲使当朝贵盛徒戒其车如流水马如龙是开其祸败之源而防其末流也及崩宫司并女则奏之太宗览之悲恸以示羣臣曰皇后此书足以垂范百世朕非不知天命而为无益之悲但入宫不复闻规谏之言失一良佐故不能忘懐耳乃召房龄使复其位
　　髙宗宠幸武氏
　　永徽五年加赠武徳功臣屈突通等十三人官初王皇后无子萧淑妃有宠王后疾之髙宗之为太子也入侍太宗见才人武氏而悦之太宗崩武氏随众感业寺为尼忌日髙宗诣寺行香见之武氏泣髙宗亦泣王后闻之隂令武氏长髪劝髙宗内之后宫欲以间淑妃之宠武氏巧慧多权数初入宫卑辞屈体以事后后爱之数称其美于髙宗未几大幸拜为昭仪后及淑妃宠皆衰更相与共谮之髙宗皆不纳昭仪欲追赠其父而无名故托以褒赏功臣徧赠屈突通等而武士彠预焉
　　褚遂良等谏立武后不听
　　六年髙宗一日退朝召长孙无忌李勣于志寜褚遂良入内殿勣称疾不入无忌等至内殿髙宗顾谓无忌曰皇后无子武昭仪有子今欲立昭仪为后何如遂良对曰皇后名家先帝为陛下所娶先帝临崩执陛下手谓臣曰朕佳儿佳妇今以付卿此陛下所闻言犹在耳皇后未闻有过岂可轻废臣不敢曲从陛下上违先帝之命髙宗不悦而罢明日又言之遂良曰陛下必欲易皇后伏请妙择天下令族何必武氏武氏经事先帝众所共知天下耳目安可蔽也万代之后谓陛下为如何愿留三思臣今忤陛下意罪当死因置笏于殿阶解巾叩头流血曰还陛下笏乞放归田里髙宗大怒命引出昭仪在帘中大言曰何不扑杀此獠无忌曰遂良受先朝顾命有罪不可加刑于志寜不敢言韩瑗上疏谏曰皇后母仪万国善恶由之故嫫母辅佐黄帝妲己倾覆殷王诗云赫赫宗周褒姒灭之毎览前古常兴叹息不谓今日尘黩圣代作而不灋后嗣何观臣恐海内失望荆生于阙庭宗庙不血食期有日矣来济上表谏曰王者立后上灋乾坤必择礼敎名家幽闲令淑副四海之望称神只之意是故周文造舟之迎太姒而兴闗睢之化百姓蒙祚孝成纵欲以婢为后使皇统亡絶社稷倾沦有周之隆既如彼大汉之祸又如此惟陛下详察髙宗不纳它日李勣入见髙宗问之曰朕欲立武昭仪为后遂良固执以为不可遂良既顾命大臣事当且已乎对曰此陛下家事何必更问外人髙宗意遂决下诏称王皇后萧淑妃谋行鸩毒废为庻人又下诏曰武氏门着勲庸地华缨黻往以才行选入后庭特荷先慈以武氏赐朕事同政君可立为皇后命司空李勣赍玺绶册皇后武氏故后王氏淑妃萧氏并囚于别院
　　大权悉归中宫中外谓之二圣
