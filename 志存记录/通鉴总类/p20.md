<!-- { "loadSidebar": true } -->
　　陈天嘉三年齐主还邺齐主逼通昭信李后曰若不从我我杀尔儿后惧从之既而有娠太原王绍徳至閤不得见愠曰儿岂不知邪姊腹大故不见儿后大慙由是生女不举帝横刀诟曰杀我女我何得不杀尔儿对后以刀环筑杀绍徳后大哭帝愈怒裸后乱檛之后号天不已帝命盛以绢嚢流血淋漉投诸渠水良久乃苏犊车载送妙胜寺为尼
　　陈君臣酣歌自夕逹旦
　　至徳二年长城公于光昭殿前起临春结绮望仙三阁各髙数十丈连延数十间其牎牗壁帯县楣栏槛皆以沈檀为之饰以金玉间以珠翠外施珠帘内有寳牀寳帐其服玩瑰丽近古所未有毎微风暂至香闻数里其下积石为山引水为池杂植竒花异卉长城公自居临春阁张贵妃居结绮阁龚孔二贵嫔居望仙阁并复道交相徃来又以宫人有文学者为女学士仆射江緫虽为宰辅不亲政务日与都官尚书孔范防骑常侍王瑳等文士十余人侍长城公游宴后庭无复尊卑之序谓之狎客长城公毎饮酒使诸妃嫔及女学士与狎客共赋诗互相赠荅采其尤艳丽者被以新声选宫中千余人习而歌之分部迭进其曲有玉树后庭花临春乐等大略皆美诸妃嫔之容色君臣酣歌自夕逹旦以此为常文武解体以至覆灭
　　隋炀帝廵游有四道埸
　　大业六年炀帝临朝凝重发言降诏辞义可观而内存声色其在两都及廵游常以僧尼道士女官自随谓之四道炀帝毎日于苑中林亭间盛陈酒馔勅燕王倓与叶钜宇文皛及髙祖嫔御为一席僧尼道士女官为一席炀帝与诸宠姬为一席略相连接罢朝即从之宴饮更相劝侑酒酣殽乱靡所不至以是为常氏妇女之美者徃徃进御皛出入宫掖不限门禁至于妃嫔公主皆有丑声炀帝亦不之罪也
　　唐中宗命宫女与公卿交易
　　景隆三年命宫女为市肆公卿为商旅与之交易因为忿争言辞防慢中宗与后临观为乐
　　韦后淫乱干预国政
　　景云元年中宗御梨园毬场命文武三品以上抛毬及分朋防河韦巨源唐休璟衰老随絙踣地久之不能兴中宗及皇后妃主临观大笑初则天之世长安城东隅民王纯家井溢浸成大池数十顷号隆庆池相王子五王列第于其北望气者言常郁郁有帝王气比日尤盛中宗幸隆庆池结防为楼宴侍臣泛舟戯象以厌之许州司兵参军钦融上言皇后淫乱干预国政宗族彊盛安乐公主武延秀宗楚客图危宗社中宗黙然宗楚客矫制令飞骑扑杀之楚客大呼称快中宗虽不穷问意颇怏怏不悦由是韦后及其党始忧惧
　　杨贵妃洗禄儿
　　天寳十载禄山生日上及贵妃赐衣服寳器酒馔甚厚后三日召禄山入禁中贵妃以锦绣为大襁褓裹禄山使宫人以防舆舁之明皇闻后宫喧笑问其故左右以贵妃三日洗禄儿对明皇自徃观之喜赐贵妃洗儿金银钱后复赐禄山尽欢而罢自是禄山出入宫掖不禁或与贵妃对食或通宵不出颇有丑声闻于外明皇亦不疑也
　　穆宗过公除即事声色
　　元和十五年穆宗甫过公除即事游畋声色赐与无节九月欲以重阳大宴拾遗李珏帅其同僚上防曰伏以元朔未改园陵尚新虽陛下就易月之期俯从人欲而礼经着三年之制犹服心丧遵同轨之会始离京告逺夷之使未复命遏宻弛禁盖为齐人合防内庭事将未可穆宗不听
　　后梁太祖乱张宗奭妇女
　　干化元年太祖避暑于张宗奭第乱其妇女殆徧宗奭子继祚不胜愤耻欲弑之宗奭止之曰吾家顷在河阳为李罕之所围啗木屑以度朝夕頼其救我得有今日此恩不可忘也乃止
　　蜀主以韩昭等为狎客
　　后唐同光元年蜀主以文思殿大学士韩昭内皇城使潘在迎武勇军使顾在珣为狎客陪侍游宴与宫女杂坐或为艳歌相唱和或谈嘲谑浪鄙俚防慢无所不至蜀主乐之时枢密使宋先嗣等专防国事恣为威虐务狥蜀主之欲以盗其权宰相王锴庾传素等各保宠禄无敢规正蜀主以重阳宴近臣于宣华苑酒酣嘉王宗夀乗间极言社稷将危流涕不已韩昭潘在迎曰嘉王好酒悲因谐笑而罢
　　南汉知庄宗骄淫不足畏
　　三年汉主闻庄宗灭梁而惧遣宫使何词入贡且觇中国彊弱词至魏及还言庄宗骄淫无政不足畏也汉主大悦自是不复通中国
　　蒲禹卿谏蜀主游秦州
　　蜀安重霸劝王承休请蜀主东游秦州承休到官即毁府署作行宫大兴力役强取民间女子敎歌舞图形遗韩昭使言于蜀主又献花木图盛称蔡州山川土风之美蜀主将如秦州羣臣谏者甚众皆不听前秦州节度判官蒲禹卿上表几二千言其略曰先帝艰难创业欲传之万世陛下少长富贵荒色惑酒秦州人杂羌胡地多瘴疠万众困于奔驰郡县罢于供亿鳯翔乆为仇雠必生衅隙唐国方通欢好恐懐疑贰先皇未尝无故盘游陛下率意频离宫阙秦皇东狩銮驾不还炀帝南廵龙舟不返蜀都彊盛雄视邻邦邉亭无火之虞境内有腹心之疾百姓失业盗贼公行昔李势屈于桓温刘禅降于邓艾山河险固不足慿恃韩昭谓禹卿曰吾收汝表俟主上西归当使狱吏字字问汝王承休妻严氏美蜀主私焉故鋭意欲行
　　闽主荒淫无度
　　后晋天福七年闽盐鐡使李仁遇闽主曦之甥也年少美姿容得幸于曦以仁遇李光凖并同平章事曦荒淫无度甞夜宴光凖醉忤防命执送都市斩之吏不敢杀系狱中明日视朝召复其位是夕又宴収翰林学士周维岳下狱吏拂榻待之曰相公昨夜宿此尚书勿忧醒而释之它日又宴侍臣皆以醉去独维岳在曦曰维岳身甚小何饮酒之多左右或曰酒有别肠不必长大曦欣然命捽维岳下殿欲剖视有酒肠或曰杀维岳无人复能侍陛下剧饮者乃舍之
　　南汉晋王以声伎説主意
　　八年汉殇帝骄奢不亲政事髙祖在殡作乐酣饮夜与倡妇微行倮男女而观之左右忤意辄死无敢谏者常猜忌诸弟毎宴集令宦者守门羣臣宗室皆露索然后入晋王熈欲图之乃盛饰声伎娯悦其意以成其恶汉主好手搏熈令指挥使陈道庠引力士刘思潮等五人习手搏于晋府汉主闻而悦之与诸王宴于长春宫观手搏至夕罢宴汉主大醉熈使道庠思潮等掖汉主因拉杀之
　　齐王居丧奏女乐
　　开运元年齐王居丧朞年即于宫中奏细声女乐及出师常令左右奏三琵琶和以羌笛击鼓歌舞曰此非乐也表请听乐诏不许
　　齐王调鹰不见桑维翰
　　三年李糓自书密奏且言大军危急之势请车驾幸滑州遣髙行周符彦卿扈从及发兵守澶州河阳以备虏之奔冲杜威奏请益兵诏悉发守宫禁者得数百人赴之威又遣从者张祚等来告急祚等还为契丹所获自是朝廷与军前声问两不相通时宿卫兵皆在行营人心懔懔莫知为计开封尹桑维翰以国家危在旦夕求见帝言事齐王方在苑中调鹰辞不见又诣执政言之执政不以为然退谓所亲曰晋氏不血食矣
　　后汉主好为丑语
　　干祐二年三叛既平隐帝浸骄纵与左右狎昵飞龙使后匡赞茶酒使郭允明以谄媚得幸隐帝好与之为廋辞丑语太后屡戒之隐帝不以为意太常卿张昭上言宜亲近儒臣讲习经训不听
　　微行门
　　汉成帝自称富平侯家人
　　鸿嘉元年成帝始为微行从期门郎或私奴十余人或乗小车或皆骑出入市里郊野逺至旁县甘泉长杨五柞鬬鸡走马常自称富平侯家人冨平侯者张安世四世孙放也放父临尚敬武公主生放放为侍中中郎将娶许皇后女弟当时宠幸无比故假称之
　　杨秉谏桓帝私出盘游
　　元嘉元年桓帝微行幸河南尹梁府舎是日大风防树昼昏尚书杨秉上防曰臣闻天不言语以灾异谴告王者至尊出入有常警跸而行静室而止自非郊庙之事则銮旗不驾故诸侯入诸臣之家春秋尚列其诫况于以先王灋服而私出盘游降乱尊卑等威无序侍衞守空宫玺绂委女妾设有非常之变任章之谋上负先帝下悔靡及桓帝不纳
　　晋元帝为津吏所拘
　　永兴元年太弟頴怨东安王繇前议収繇杀之初繇兄琅邪恭王觐薨子睿嗣睿沈敏有度量为左将军与参军王导善导识量清逺以朝廷多故毎劝睿之国及繇死睿从惠帝在邺恐及祸将逃归頴先敕诸关津无得出贵人睿至河阳为津吏所止从者宋典自后来以鞭拂睿而笑曰舎长官禁贵人汝亦被拘邪吏乃听过至洛阳迎太妃夏侯氏俱归国
　　宋苍梧王数出微行
　　升平元年初苍梧王在东宫好縁漆帐竿去地丈余喜怒乖节主帅不能禁太宗屡敇陈太妃痛捶之及即帝位内畏太后太妃外惮诸大臣不敢纵逸自加元服内外稍无以制数出游行始出宫犹整仪卫俄而弃车骑帅左右数人或出郊野或入市防太妃毎乗青犊车随相检摄既而轻骑逺走一二十里太妃不复能追仪卫亦惧祸不敢追寻唯整部伍别在一处瞻望而已初太宗甞以陈太妃赐嬖人李道儿已复迎还生帝毎微行自称刘统或称李将军常着小袴衫营署巷陌无不贯穿或宿客舎或昼卧道傍排突厮飬与之交易或遭慢辱悦而受之凡诸鄙事裁衣作帽过目则能未尝吹篪执管便韵及京口既平骄恣尤甚无日不出夕去晨返晨出暮归从者并执鋋矛行人男女及犬马牛驴逄无免者民间扰惧商贩皆息门户昼闭行人殆絶鍼椎凿锯不离左右小有忤意即加屠剖一日不杀则惨然不乐殿省忧惶食息不保
　　唐崔皎谏中宗微服外游
　　神龙元年中宗数微服幸武三思第监察御史崔皎密防谏曰国命初复则天皇帝在西宫人心犹有附防周之旧臣列居朝廷陛下奈何轻有外游不察豫且之祸中宗泄之三思之党切齿
　　私谒门
　　韩昭侯不听申子之谒
　　周显王十八年韩昭侯以申不害为相申不害者郑之残臣也学黄老刑名以干昭侯昭侯用为相内修政敎外应诸侯十五年终申子之身国治兵强申子甞请仕其从兄昭侯不许申子有怨色昭侯曰所为学于子者欲以治国也今将听子之谒而废子之术乎已其行子之术而废子之请乎子尝敎寡人脩功劳亲次第今有所私汖我将奚听乎申子乃辟舍请罪曰君真其人也
　　唐宋璟拒武三思干朝政
　　神龙元年中宗嘉宋璟忠直累迁黄门侍郎武三思甞以事属璟璟正色拒之曰今太后既复子明辟王当以侯就第何得尚干朝政独不见产禄之事乎















　　通鉴总卷三
<史部,史钞类,通鉴总类>
　　钦定四库全书
　　通鉴总卷四上　　　　　宋　沈枢　撰太后门
　　茅焦谏秦始皇迁母太后于萯阳宫
　　九年初王即位年少太后时时与文信侯私通文信侯恐事觉乃诈以舎人嫪毐为宦者进于太后太后幸之生二子封毐为长信侯毐矫王御玺发兵欲攻蕲年宫为乱王夷毐三族迁太后于雍萯阳宫杀其二子下令曰敢以太后事谏者戮而杀之积之阙下死者二十七人齐客茅焦上谒请谏王使谓之曰若不见夫积阙下者邪对曰臣闻天有二十八宿今死者二十七人臣之来固欲满其数耳臣非畏死者也使者走久白之王大怒曰是人也故来犯吾趣召镬烹之是安得积阙下哉王按劒而坐召之入茅焦至前再拜谒起称曰陛下有狂悖之行不自知邪车裂假父囊扑二弟迁母于雍残戮谏士桀纣之行不至于是矣令天下闻之尽瓦解无向秦者臣窃为陛下危之臣言已矣乃解衣伏质王下殿手自接之曰先生起就衣今愿受事乃爵之上卿王自驾虚左方往迎太后归于咸阳复为母子如初
　　汉吕太后杀赵王如意及戚夫人
