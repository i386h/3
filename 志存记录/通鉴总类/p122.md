<!-- { "loadSidebar": true } -->
　　贞元九年户部侍郎裴延龄奏自判度支以来检责诸州欠负钱八百余万缗收诸州抽贯钱三百万缗呈样物三十余万缗请别置欠负耗賸季库以掌之染练物别置月库以掌之诏从之欠负皆贫人无可偿徒存其数者抽贯钱给用旋尽呈样染练皆左藏正物延龄徒置别库虚张名数以惑德宗德宗信之以为能富国而宠之于实无所増也虚费吏人簿书而已京城西污湿地生芦苇数畆延龄奏称长安咸阳有陂泽数百顷可牧廐马德宗使有司阅视无之亦不罪也左补阙权德舆上奏以为延龄取常赋支用未尽者充羡余以为己功县官先所市物再给其直用充别贮边军自今春以来并不支粮陛下必以延龄孤贞独立时人丑正流言何不遣信臣覆视究其本末明行赏罚今羣情众口喧于朝市岂京城士庶皆为朋党邪陛下亦宜稍囘圣虑而察之德宗不从
　　陆防数裴延龄诬罔之罪
　　十年德宗欲修神龙寺须五十尺松不可得裴延龄曰臣近见同州一谷木数千株皆可八十尺德宗曰开元天宝间求美材于近畿犹不可得今安得有之对曰天生珍材固待圣君乃出开元天宝何从得之延龄奏左藏库司多有失落近因检阅使置簿书乃于粪土之中得银十三万两其匹段杂货百万有余此皆已弃之物即是羡余悉应移入杂库以供别敕支用太府少卿韦少华不伏抗表称此皆毎月申奏见在之物请加推验执政请令三司详覆德宗不许亦不罪少华延龄毎奏对恣为诡谲皆众所不敢言亦未甞闻者延龄处之不疑德宗亦颇知其诞妄但以其好诋毁人冀闻外事故亲厚之羣臣畏延龄有宠莫敢言惟盐铁转运使张滂京兆尹李充司农卿李铦以职事相闗时证其妄而陆防独以身当之日陈其不可用防上书极陈延龄奸诈数其罪恶其略曰延龄以聚敛为长策以诡妄为嘉谋以掊克敛怨为匪躬以靖譛服谗为尽节搃典籍之所恶以为智术冒圣哲之所戒以为行能可谓尧代之共工鲁邦之少卯也迹其奸蠧日长月滋阴秘者固未尽彰败露者犹难悉数又曰陛下姑欲保持曽无诘问延龄谓能蔽惑不复惧思移东就西便为课绩取此适彼遂号羡余愚弄朝廷有同儿戏又曰矫诡之态诬罔之辞遇事辄行应口便发昔赵髙指鹿为马臣谓鹿之与马物犹同岂若延龄掩有为无指无为有臣以卑鄙任当台衡情激于衷虽欲罢而不能自黙也书奏德宗不悦待延龄益厚
　　李师望诬奏置定边军
　　咸通九年鳯翔少尹李师望上言嶲州控扼南诏为其要冲成都道逺难以节制请建定边军屯重兵于嶲州以卭州为理所朝廷以为信然以师望为嶲州刺史充定边军节度眉蜀卭雅嘉黎等州观察等使师望利于专制方面故建此策其实卭距成都才百六十里嶲距卭千里其欺罔如此
　　南唐冯延巳浮诞不可信
　　后周显德五年唐主避周讳更名景下令去帝号称国主凡天子仪制皆有降损去年号用周正朔同平章事冯延巳罢为太子太傅初冯延巳以取中原之策説唐主由是有宠延巳常笑烈祖戢兵为龌龊曰安陆所丧才数千兵为之辍食咨嗟者旬日此田舎翁识量耳安足与成大事岂如今上暴师数万于外而击毬宴乐无异平日真英主也延巳与其党谈论常以天下为己任更相唱和翰林学士常梦锡屡言延巳等浮诞不可信唐主不听梦锡曰奸言似忠陛下不悟国必亡矣及臣服于周延巳之党相与言有谓周为大朝者梦锡大笑曰诸公常欲致君尧舜何意今日自为小朝邪众黙然
　　不忠门
　　梁武帝责沈约非忠臣
　　天监十二年武帝有憾于张稷从容与沈约语及之约曰左仆射出作边州已往之事何足复论武帝以为约与稷昏家相为怒曰卿言如此是忠臣邪乃辇归内殿约惧因病梦齐和帝以劒断其舌乃呼道士奏赤章于天称禅代之事不由己出武帝遣主书黄穆之视疾夕还増损不即啓闻惧罪乃白赤章事武帝大怒中使谴责者数四约益惧遂卒有司谥曰文武帝曰情怀不尽曰改谥隠侯
　　唐肃宗以六等定陷贼之罪
　　至德二载崔器吕諲上言诸陷贼官背国从伪准律皆应处死肃宗欲从之李岘以为贼陷两京天子南巡人自逃生此属皆陛下亲戚或勲旧子孙今一槩以叛法处死恐乖仁恕之道且河北未平羣臣陷贼者尚多若寛之足开自新之路若尽诛之是坚其附贼之心也书曰殱厥渠魁胁从罔理諲器守文不达大体惟陛下图之争之累日肃宗从岘议以六等定罪重者刑之于市次赐自尽次重杖一百次三等流贬斩达奚珣等十八人于城西南独栁树下陈希烈等七人赐自尽于大理寺应受杖者于京兆府门顷之有自贼中来降者言唐羣臣从安庆绪在邺者闻广平王赦陈希烈等皆自悼恨失身贼庭及闻希烈等诛乃止肃宗甚悔之
　　李晟斩文武官受朱泚宠任
　　兴元元年李晟斩文武官受朱泚宠任者崔宣洪经纶等十余人又表守节不屈者刘乃蒋沇等德宗以李晟为司徒中书令
　　陈少游上表于李希烈
　　刘洽克汴州得李希烈起居注云某月日陈少游上表归顺少游闻之慙惧发疾薨赠太尉赙祭如常仪
　　苏循扬言厯数有归
　　天祐二年栁璨蒋晖等议加朱全忠九锡朝士多窃怀愤邑礼部尚书苏循独扬言曰梁王功业显大厯数有归朝廷速宜揖让朝士无敢违者
　　杨凝式劝其父辞传国使
　　后梁开平元年唐昭宣帝降御札禅位于梁以张文蔚为册使杨涉为押传国宝使薛贻矩为押金宝使帅百官备法驾诣大梁杨涉子凝式言于涉曰大人为唐宰相而国家至此不可谓之无过况手持天子玺绶与人虽保富贵奈千载何盍辞之涉大骇曰汝灭吾族神色为之不宁者数日
　　敬翔谓苏循卖国求利
　　礼部尚书苏循及其子起居郎楷自谓有功于梁当不次擢用循朝夕望为相太祖薄其为人敬翔及殿中监李振亦鄙之翔言于太祖曰苏循唐之鸱枭卖国求利不可以立于惟新之朝诏循及刑部尚书张袆等十五人并勒致仕楷斥归田里循父子乃之河中依朱友谦
　　苏循复称臣于晋王
　　龙德元年晋王既许藩镇之请求唐旧臣欲以备百官朱友谦遣前礼部尚书苏循诣行台循至魏州入牙城望府廨即拜谓之拜殿见王呼万嵗舞蹈泣而称臣翌日又献大笔三十枝谓之画日笔王大喜即命循以本官为河东节度副使张承业深恶之
　　李振説敬翔朝新君
　　后唐同光元年庄宗命访求梁主顷之或以其首献李振谓敬翔曰有诏洗涤吾辈相与朝新君乎翔曰吾二人为梁宰相君昏不能谏国亡不能救新君若问将何辞以对是夕未曙或报翔曰崇政李太保已入朝矣翔叹曰李振谬为丈夫朱氏与新君世为仇雠今国亡君死纵新君不诛何面目入建国门乎乃缢而死
　　后梁段凝出入公卿间无愧色
　　梁段凝自滑州济河入援以诸军排陈使杜晏球为前锋至封丘遇李从珂晏球先降凝将其众五万至封丘亦解甲请降凝帅诸大将先诣阙待罪庄宗劳赐之慰谕士卒使各复其所凝出入公卿间扬扬自得无愧色梁之旧臣见者皆欲龁其面抉其心
　　呉李德诚劝呉主行册命
　　后晋天福元年呉徐知诰以镇南节度使李德诚德胜节度使周本位望隆重欲使之帅众推戴本曰我受先王大恩自徐温父子用事恨不能救杨氏之危又使我为此可乎其子祚强之不得已与德诚帅诸将诣江都表呉主陈知诰功德请行册命又诣金陵劝进宋齐丘谓德诚之子建勲曰尊公太祖元勲今日扫地矣于是呉宫多妖呉主曰呉祚其终乎左右曰此乃天意非人事也
　　呉王令谋力劝徐诰受禅
　　二年呉司徒王令谋老病无齿或劝之致仕令谋曰齐王大事末毕吾何敢自安疾亟力劝徐诰受禅是月呉主下诏禅位于齐李德诚等复诣金陵帅百官劝进
　　冯道自述累朝荣遇之状
　　后周显德元年太师冯道卒道少以孝谨知名唐庄宗世始贵显自是累朝不离将相三公三师之位为人清俭寛人莫测其喜愠滑稽多智浮沈取容甞着长乐老叙自述累朝荣遇之状时人往往以德量推之欧阳修论曰礼义亷耻国之四维四维不张国乃灭亡礼义治人之大法亷耻立人之大节况为大臣而无亷耻天下其有不乱国家其有不亡者乎予读冯道长乐老叙见其自述以为荣其可谓无亷耻者矣则天下国家可从而知也予于五代得全节之士三死事之臣十有五皆武夫战卒岂于儒者果无其人哉得非髙节之士恶时之乱薄其世而不肯出欤抑君天下者不足顾而莫能致之欤予甞闻五代时有王凝者家青齐之间为虢州司户参军以疾卒于官凝家素贫一子尚幼妻李氏其子负其遗骸以归东过开封止于旅舎主人不纳李氏顾天已暮不肯去主人牵其臂而出之李氏仰天恸曰我为妇人不能守节而此手为人所执邪即引斧自断其臂见者为之嗟泣开封尹闻之白其事于朝厚防李氏而笞其主人呜呼士不自爱其身而忍耻以偷生者闻李氏之风宜少知愧哉臣光曰天地设位圣人则之以制礼立法内有夫妇外有君臣妇之从夫终身不改臣之事君有死无贰此人道之大伦也茍或废之乱莫大焉范质称冯道厚德稽古宏才伟量虽朝代迁贸人无间言屹若巨山不可转也臣愚以为正女不从二夫忠臣不事二君为女不正虽复华色之美织絍之巧不足贤矣为臣不忠虽复材智之多治行之优不足贵矣何则大节已亏故也道之为相歴五朝八姓若逆旅之视过客朝为仇敌暮为君臣易面变辞曽无愧怍大节如此虽有小善庸足称乎或以为自唐室之亡羣雄力争帝王兴废逺者十余年近者三四年虽有忠智将若之何当是之时失臣节者非道一人岂得独罪道哉臣愚以为忠臣忧公如家见危致命君有过则强谏力争国败亡则竭节致死智士邦有道则见邦无道则隠或灭迹山林或优游下僚今道尊宠则冠三师权任则首诸相国存则依违拱嘿窃位素餐国亡则图全茍免迎谒劝进君则兴亡接踵道则富贵自如兹乃奸臣之尤安得与它人为比哉或谓道能全身逺害于乱世斯亦贤己臣谓君子有杀身成仁无求生害仁岂专以全身逺害为贤哉然则盗跖病终而子路醢果谁贤乎抑此非特道之愆也时君亦有责焉何则不正之女中士羞以为家不忠之人中君羞以为臣彼相前朝语其忠则反君事雠语其智则社稷为墟后来之君不诛不弃乃复用以为相彼又安肯忠于我而能获其用乎故曰非特道之愆亦时君之责也
　　世宗不以公忠待张美
　　二年以枢密院承旨张美权防检三司事初世宗在澶州美掌州之金谷三司者世宗或私有所求美曲为供副太祖闻之怒恐伤帝意但徙美为濮州马步都虞候美治财精敏当时鲜及故世宗以利权授之世宗征伐四方用度不乏美之力也然思其在澶州所为终不以公忠待之
　　附丽门
　　魏何晏等朋附曹爽
　　正始八年二月日有食之时尚书何晏等朋附曹爽好变改法度太尉蒋济上疏曰昔大舜佐治戒在比周周公辅政慎于其朋夫为国法度惟命世大才乃能张其纲维以垂于后岂中下之吏所宜改易哉终无益于治适足伤民宜使文武之臣各守其职率以清平则和气祥瑞可感而致也
　　宋义康用事人争求亲昵
