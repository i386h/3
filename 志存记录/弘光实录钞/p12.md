<!-- { "loadSidebar": true } -->
　　演祚字介公，周延儒之未败，祚参之。及为武德道；北兵阑入，又参督抚玩寇，致之大辟，故为时所忌。
　　孽逆原任署正徐禹英希阮大铖旨，参顾杲、黄宗羲南都防乱揭。
　　首杲，次宗羲，次左国棅，次沈寿民，次魏学濂；学濂死于北变，寿民变姓名入金华山中，国棅客于左营。于是禹英参杲、宗羲，下法司逮问。左佥都御史邹之麟，杲之姻也，迟之，而北兵已下，不竟其狱。
　　北兵渡河，入泗州。
　　瓜州高营兵叛，郑鸿逵击退之。
　　庚午，许定国导北兵至扬州。
　　以黄斌卿为广西总兵。
　　常澄进封襄王，潘氏封王妃，暂寓江州。
　　赠殉难勋臣朱纯臣舒城王，宋裕德梁国公。
　　乙亥，北兵入瓜州，总兵张天禄、张天福、孔希贵、李成栋、李世春、王之纲等皆投入北营。
　　王铎、常应俊，督师出镇。
　　丁丑，补封于谦临安伯世袭。
　　北兵破扬州，大学士史可法、知府任民育、诸生高孝缵、王士秀死之北兵遂屠其城。
　　可法字道邻。祥符人也，戊辰进士。十五日，北兵薄城下，遣降将李世春说降，可法叱之。又遣乡约捧令旨至，可法使健丁投令旨并乡约于水。十七日，豫王移书数通，皆不发而焚之。监军高岐凤，总兵李栖凤，踰城出降。可法呼副将史得威，以遗表、遗书授之曰：『死，葬我于高皇帝之侧』！二十五日，城陷。自刎不死，命得威刃之，得威痛哭不敢仰视，参将张友福拥可法出小东门。北兵至，可法大呼「史可法在此」。豫王犹欲降之。可法曰：『天朝大臣，岂肯偷生作万世罪人』。遂遇害。
　　民育，济宁人，握印坐堂，不屈而死。
　　孝缵，字申伯，书其衣云：『首阳志，睢阳气，不二其心，古今一致』。自经先师位前。
　　士琇，设烈皇帝之位，与其弟同缢。
　　附录：何刚，字悫人，华亭人也。以职方司主事监阁部军，兵溃被杀。钱应式女自缢。刘乙然妻周氏与其女同缢。其死难而姓名可知者，有江都县令鄞同志畏字抑畏，癸未进士。县丞孝丰王志端，字研方。诸生王缵，字伯绵，王绩，字亚绵；王续，字叔绵；李澜，字学海；黎增，字□修；魏应泰，字泰来；熊胤明；医陈天拔，字西明，兴平伯都司程秀夫；武生戴之藩；又兵张有德，船户徐某。画客陆榆字立梧（西星之孙）民冯应昌。
　　五月壬午朔，晋得功为靖国公。
　　丁亥，北兵渡江，入京口。
　　居民施振环妻见兵至，挈其女投河。
　　辛卯，逆案袁弘勳犹上疏追理三案。
　　甲午，帝出奔。
　　丁酉，赵之龙等迎北兵入南都，刑部尚书高倬、礼部仪制司郎中黄端伯、钦天监博士陈仲弓、太学生吴可基、诸生潘履素、武举黄金玺死之。
　　倬号枝楼，重庆忠州人，乙丑进士，先一日自缢。
　　端伯字元公，江西通贤人，戊辰进士，北人籍朝官姓名，端伯书大明忠臣黄端伯七字与之。乃被执，见之内院，端伯背立不屈，下于江宁狱中。豫王欲降之，不可。越三日，谓之曰：『吾不强汝以官，剃头改冠，则任汝所之也』。端伯曰：『吾志已决』，不能易矣。始命杀之。端伯趺坐，为偈曰：『觌面绝商量，独露金刚王。问我安身处，刀山是道场』。一奴拱立其侧，端伯挥之去，不肯；卒同死。
　　仲弓，上海人，自缢公署中。
　　可基，新安人，衣白衣，『书绝命词于上曰：蹇遇逃君臣，临危犹保身；甘心命节义，耻服北夷人』。缢死鸡鸣山关壮缪祠。已收其尸，袖中有银三两，题封买棺。
　　履素，江右人，先一日自缢。
　　金玺，江宁人，大署于壁曰：『大明武举黄金玺，一死以愧为人臣而怀二心者』。自缢。
　　附录：户部主事吴嘉胤，号方勖，华亭人。六月二十四日，下令剃发，嘉胤命仆捧冠带，至水末亭，进拜方正学像，自缢于树。一仆欲解之，其一曰：「不如令吾主尽节』。中书舍人龚廷祥，字伯兴，无锡人。五月二十二日，投武定桥下。陈士达，金陵人，不肯剃头，投水死。水师副总兵金录，四川人，同诚意侯刘孔昭入海，风阻失队，为北兵所截，金录以金帛系妻沈之，取白玉带自束。或怪其仓卒腰玉，金录曰：『玉重不浮，且朝廷名器，不宜委之』。投水而死。操江都司彭性迷，九江人，五月十九日，投水死。侯指挥妹自缢。安庆巡抚都御史张亮，左兵至安庆，出走，北兵执之于六合，过黄河，夜半，跃入水中死。
　　甲辰，帝被执，靖国公黄得功死之。
　　得功以御左兵调芜湖，帝幸其营，北兵追帝，而得功前金锋、马岱已降，得功督兵前进，岱断浮桥，士卒溺死者无算，得功惶急过刘良佐船，不知良佐亦降，中箭不死，遂自刎。得功死而帝北狩。至明年八月遇害。隆武即位，豫以质宗諡之，得功赠肥水王。
　　癸卯，马士英以太后至杭州。
　　刘宗周曰：『士英亡国之罪，不必言矣。焉有身为宰相，弃天子、挟母后而逃者？当事既不能正名讨贼，国人曷不立碎其首乎？昔贾似道死于郑虎臣之手，今求一虎臣，亦不可得，何怪乎国之倾覆也』。
　　溧阳诸生谢球建义。
　　球字石攻，温处兵备道鼎新之子也。建议募兵，归者如市。士卒欲取饷民间，球不许而散。九月，为北兵所执，使之输货。球曰：『我大明诸生，岂以货活』！至溧水，杀之。
　　附录：溧水汪氏女年十四，闻北兵至，投石臼湖中死。
　　六月乙卯，潞王监国于杭州。
　　甲子，分守台绍道于颖上疏请诛马士英。
　　刘宗周与颖书曰：『监国举动，尚无足恃。此等疏即宜朝上夕下，何至四五日全无行止。景泰初，王竑撞杀马顺；而监国规模次第可观，惜无其人耳。今明府立发第二疏，不必候旨，随发三疏，必行其说而后已。即宗社自此丘墟，亦可下见高皇帝于九京。于臣子分义，亦浩然于天地间矣』。
　　北兵至杭州，监国潞王率群臣以降。
　　左都御史刘宗周、苏松巡抚右佥都御史祁彪佳、诸生王毓蓍、潘集、周卜年死节于浙东。
　　宗周，字启东，山阴人，学者称为念台先生。闻潞王降，方进食，即命彻之。越城降，朝于祠堂，出避郭外。诸生秦祖轼上书，以袁□□谢故事解之。答曰：『北都之变，可以死，可以无死，以身在削籍也。而事则尚有望于中兴。南都之变，主上自弃其社稷而逃，仆在悬车，尚曰可以死，可以无死，以俟继起者有主也。监国降矣，普天无君臣之义矣，犹曰吾越为一城一旅乎？而吾越又复降矣，区区老臣尚何之乎？若曰身不在位，不当与城为存亡，独不当与土为存亡乎？故相江万里之所为死也。若少需时日，以待有叠山之征聘而后死。叠山封疆之吏，非大臣比，然安仁之败而不死，终有遗憾。宋亡矣，犹不死，尚有九十三岁老母在堂，恋恋不决耳。我又何恋乎？今谓可以不死，可以待而死，随地出脱，终成一贪生畏死之徒而已』。系之辞曰：『信国不可为，偷生岂能久？止水与叠山，只争死先后。若云袁夏甫，时地皆非偶。得正而毙焉，庶几全所受』。宗周不食久，渴饮茶一杯，精神顿生；曰：『此后勺水不入口矣』。宗周谓门人曰：『吾今日自处无错否』？门人曰：『虽圣贤处此，不过如是』。宗周曰：『吾岂敢望圣贤哉！求不为乱臣贼子而已矣』。或传金华建义，先生宜不死。宗周曰：『吾学问千辛万苦，做得一字，汝辈又要我做两字』。闰六月初八日卒。前后绝食者四旬，勺水不入口者十有三日。
　　彪佳，字虎之，从宗周讲学。北人有书征之，彪佳拜家庙，处分后事。封于箧中，夜半月黑，分庙中之烛，出炤水滨，端坐水中而死。家人觉而寻之，烛犹未见跋也。
　　毓蓍，字玄趾，闻宗周饿未即死，上书曰：『□官俱受，吾辈非复大明黎赤矣。先生早自决，毋为王炎午所笑』！乃作致命篇，手书数十纸。漏下二鼓，携灯独出，遍揭之通衢，赴水于柳桥下。
　　集，字子翔，与其友刘世鵾约死，相痛饮，世鵾送集赴水，其后世鵾客于清弁。
　　卜年，与集友，亦赴水死。
　　钱塘知县顾咸建被杀。
　　咸建，字汉石，崑山人，癸未进士。潞王之降，咸建独弃官而走，北抚追之，及于吴江。令其剃头改冠，咸建曰：『不仕以完臣道，不髡以完子道』。朔日杀之，悬其头于楼，一蝇莫集。
　　行人陆培、邵武同知王道焜死节于武林。
　　培，字鲲庭，庚辰进士，上书，与其兄圻自缢。
　　道焜，字昭平，自缢。
　　临安知县唐自彩被磔。
　　自彩，字两望，四川人，据青山自守，被执。见北抚直立不跪，左右挽之，终不可。
　　瑞昌王建义。
　　卢象观，字幼哲，宜兴人也。登癸未进士，北兵既渡，象观与瑞昌王遇于湖上。时王尚为宗室，未有封号，乃入于忠肃祠盟誓，起兵茅山。南京人朱君兆者，尝结其城中豪杰以待变，象观将攻南京，使君兆为内应，王亦从君兆入城，已而象观遣僧约君兆某日举火，乃僧之北相所告变。北相戒严，而自举火以诳象观。象观兵遂薄城下。烧太平门，北兵出骑蹂躏之，象观大败走。因族君兆家，而王匿水窦中得逸。复与象观至宜兴半山，稍收士卒，出攻溧阳。观象流中矢，寻卒。象观死，王不能军，而广德人方明迎之。
　　方明，字开子，以海中黛山屯田都司入浙中道，而南都已陷。明素与吴兴豪杰相结，乃还攻广德，破之。军声颇振。王既入方明军，义师复多应之者。于是破孝丰、临安、宁国县、宁国府，而开府于孝丰。隆武皇帝册封瑞昌王，从事诸臣，授有官差。亡何，北帅张天禄由徽州出陷孝丰，王兵散，而明走浙东。其明年，明至长兴，有疑其为奸细者，执至防将郭虎所，乃虎之小卒有曾事明者，见明不觉屈膝，始知为明，斩之。
　　潘文焕，镇江人也，尝佐瑞昌王，王兵散，匿于茅山王家庄民舍。其部曲喜正之镇江买弓，事觉，有司捕正杂治之。正遂言王所，有司使其裨将从正捕王。裨将不欲得王，近王家庄，放炮，欲以惊走王。而王适在田间，正遥见呼之，于是裨将不敢隐。王乃见害，事连文焕。文焕见正，啮指而骂曰：『吾等生死，何所损益。吾王一日未死，人心一日未散。天下大事，乃为汝鼠子所坏』！奋臂断缚而批其颊。文焕之子哭。文焕曰：『我死忠，汝死孝，传至天下后世。若老死牖下，邻里亲戚而外，谁知之者』。传至金陵，过叶家渡，题诗壁间。欲屈之不得，被杀。女不食死。
　　附录：丹阳诸生袁钟、宜兴陈用卿（以沙壶著名）、金坛张景汉、景潮，皆从王死义。
　　嘉兴建义，以屠象美主之（翰林）。
