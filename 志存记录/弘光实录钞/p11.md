<!-- { "loadSidebar": true } -->
　　先是正月内，鸿胪寺少卿高梦箕一奴穆虎自北至，同一少年，密谓梦箕曰：『此先帝东宫也』。梦箕留之不肯，即令虎伴之至浙。顷之梦箕以闻于帝，帝使阉人马进朝追之，得于汤溪。上召国公朱国弼、侯柳昌祚、邓文虎、刘孔昭、伯赵之龙、焦梦熊、常应俊、附马都尉齐赞元、阁臣马士英、王铎、蔡奕琛、翰林刘正宗、李景濂、张居、中书吴国鼎至武英殿，谓曰：『有稚子自称皇太子，内臣李承芳、卢九德审视回奏，皆云面貌不对，语言闪烁。卿等会同府部大小九卿科道讲读官，前去辨其真伪』。士英奏：『原任翰林方拱干办事东宫，臣召而问之。据供干所称东宫睿质颖秀，口阔面方，目大而圆，身不甚高，最为认识。又司业李景濂、翰林刘正宗，皆系讲官。如真，则不惟三臣识东宫，东宫亦识三臣。否则，两不相认矣。赵之龙、朱国弼，皆云曾见东宫』。已而拱干、景濂、宗正、之龙、国弼回奏，皆曰伪。而大学士王铎自云在东宫侍班三载，识认极真；尤言其伪。上特称之云：『具见忠诚大节』。于是下法司锦衣卫研究造谋根底，并收高梦箕、穆虎。又出太子伴读太监邱志忠认之，痛哭而证其非是。于是刑部尚书高倬、锦衣卫冯可宗，皆上爰书云：『审得王之明供称年十八岁，三月十六日生。保定高阳县人，伯祖王昺，尚延庆公主；祖王晟，父王元纯，嫡母刘氏，生母徐氏，父母皆故，止有一妹，嫁与举人张廷录子问成。齐驸马之叔行四者，同陈洪范自南而北，故住之明之屋，语以南方乐土，之明买驴一头，随一仆王元出走。行至山东，王元逃失，邂逅穆虎及长班张应达、生员刘承裕，遂结伴同行。穆虎、张应达胁之明冒称皇太子。至南京，留梦箕家四日，随送汤溪潜住。又供武公名下一小内竖教之明皇后是周，东宫是田，西宫是袁；又与一单，细注历代祖宗各省藩府，令之明牢记。又讯：「方讲官汝何故识之」？之明供：有人语我：多髯而方冠者，方拱干也」。臣等会看得王之明即「汉史」所云夏阳男子假冒卫太子之故智也。又传各省提塘官、应天士民共入审视，即以审词刊刻颁行天下。然天下之人无不愈疑，即闾巷小民亦至泣下。欲生食王铎、方拱干之肉』。靖南侯黄得功奏：『是非真假，日久自明。此时惟以多方保护，庶几天下共见其无他。万一稍有瞻顾之心，卒逢雾露病死，即真奸伪，天下亦疑为真东宫矣。盖原在东宫诸臣，即明白认识者，亦不敢矢口自取杀身之祸，则东宫诸臣之言，其不足取信于天下亦明矣』。湖广总督何腾蛟、应安江楚总督袁继咸、宁南侯左良玉，皆上疏与廷议相抗，而腾蛟、良玉疏内传闻自吴三桂、史可法送来。于是士英逼可法出疏，用释天下之疑。可法奏：『先是传言太子为贼所害，至今二月初五日，使臣左懋第、马绍愉，抄传摄政王告示一纸云：「有妄人自称明朝太子，径造皇亲周奎家，探问怀宗公主。远望未详，蒙面而哭；及详审面貌，全然不是。袁贵妃及宫女秦柏寿等皆不相认。据假太子口称从未落贼手，流亡在外，至今方出。有礼部郎中黄熙胤、朱国诏曾与皇太子同出，亦不相认。故将周奎发刑部审问，养鱼太监常进节、羽林前卫指挥李时印，说太子是真。典乐太监□应庚，说太子是假。应庚遂犯众怒，聚而殴之。太监孙雄不敢言假，然而实非真也。为此合行晓谕。若太子避迹民间，即来投见，以便恩养等因」。随将妄人下之刑部。此左懋第等书可据也。三月中自北来者云，摄政将认太子诸人皆杀死，百姓不平，集内院之前而噪；摄政又将谢陞杀死，以谢百姓。其在刑部之假太子，已勒死矣。都人言及，无不哀恸。夫虏即待太子至优，亦不过假以空名，给以廪食耳。况贵妃、公主见在，一时相随之诸璫环列，以此而假冒，虽至愚者不为。况周奎、公主一见，即相抱而哭；后有怵以利害者，乃不敢认，京城百姓环聚其门而辱詈之。各官出认太子者，多被杀而不悔。由此观之，是皇太子不死于贼，诚死于虏矣。北方之太子方杀，而南方之太子又来，此与理事之必无者也』。然天下之疑，终不可解，而中朝亦有所忌惮，不敢加害；左良玉遂以兴晋阳之甲。及帝出走，南中士民相聚而之于狱，即位一日，北兵乃入。
　　臣按：王之明招辞，之明在北，有庐有仆，其家颇亦温饱，何故弃之而出。此可疑者一也。小内竖所知，亦不过三宫之姓氏，大内之门户耳。至于历代祖宗各省藩府，名分支派，顾非所悉。若当时反覆征诘，之明有一言之误，暴之于丹书矣。此可疑者二也。当时所识者，不仅一方拱干，今皆隐而不书，即拱干之识（疑有讹脱），此可疑者三也。若真太子在北，是时北将南伐，必挟太子以正江左之罪。而肯草率杀之乎？则北方之以假而杀之无疑也。臣尝闻之太宰徐石麒云：会审之时，太子谓一比侍曰：某年某月，帝尝进一扇求书，吾若为书之，颇忆此事否？然则爰书之不□□太子明矣。
　　丁酉，以耿廷禄巡抚四川。
　　定兵额。
　　京营□万，神武营五千，四镇每镇三万。安庆陆兵一万、水兵五千。应抚三千，总兵五口。淮抚一万五千。凤督一万。京口一万八千。芜采水营一万。徐镇四千，每名给饷二十两。
　　己亥，加朱大典兵部尚书，提督广昌、靖南各军。
　　北兵至河南。
　　许定国降，北封为宁南王。
　　庚子，长安门获一妄人。
　　锦衣卫冯可宗奏：妄人白应元病风阑入。逐回原籍。
　　甲辰，河南归德陷，巡按监察御史駉死之。
　　駉字龙翰，歙县人，癸未进士。二月二十八日到任，北兵下令，御史不降者城屠，于是官将吏民强駉纳降。北兵处之空馆，駉寓书，惟愿贵国尚存初志，永敦邻好，大江以南，不必进窥。否则扬子江上淩御史，即昔钱塘江上伍相国也。遂自缢。其侄润生亦从死。赠兵部左侍郎，润生赠御史。
　　辛亥，宁南侯左良玉东下，以清君测。
　　良玉檄：『先帝升遐，海内失望。讼狱讴歌，咸思太子。比幸返驭南都，不意权奸谋逆。按下锦衣，本藩奉太子密旨，率师赴救，凡有血气，当念同仇，顒望义旗，共靖大难，速建补天浴日之绩，毋蹈失时后至之殃』。上密谕兵部：『闻良玉被闯贼所败，残兵犯阙。该部即传督辅史可法、督抚朱大典、张凤翔、张秉贞、旷昭、王骥、田仰、靖南侯黄得功、东平侯刘泽清、广昌伯刘良玉、操江伯刘孔昭、忻城伯赵之龙、总镇杨振宗、方国安、王蜚、郑采、王斌卿、郑鸿逵、卜从善、杜弘域、张鹏冀、监军杨卓然、杨文骢，同心合力，为朕堵剿。如克殄元凶，奠安社稷，爵为上公，兴国咸休』。良玉之下，虽清君侧为名，而其驻武昌也，败于闯贼，人马既多损失，部曲亦多叛之而去者。四月初二日，至九江，遂郁郁而死。其子梦庚统其兵，初七日下安庆，随攻池州，为黄得功击退，北兵逼维阳，梦庚遂降。
　　夏四月癸丑朔，赠高杰太子太保，其子元爵〔袭〕封。
　　锦衣卫可宗、秉笔太监屈尚忠，会审假后童氏。
　　先是，帝在藩邸，有卖婆童氏与其女出入府中，帝与其女通。闻帝即位，自称为后，民间亦以后目之。河南巡按御史陈潜夫称臣而谒，见其应对赡敏，亦遂心折；与巡抚越其杰送至南京，而太后不容其入。有旨：『朕元配黄氏，先朝册封，不幸夭逝。继配李氏殉难，俱已追封后号，诏谕天下。童氏不知何处妖妇，冒朕躬结发，即遵旨严刑讯问来历并主使拨置之人』。三月二十八日，童氏堕胎申报，帝益耻之，以潜夫私谒妖妇，无人臣礼，逮问。
　　安远侯柳祚昌参北洋副总兵张名振。
　　参其贪狡，北京指官局诈，曾经枢臣陈新甲枷责示众。
　　甲寅，以总兵李本身提督高营。
　　马士英上疏自罪。
　　疏云：『闯贼未知何往，闻九江将士家眷皆已登舟；事急，则图道走南昌矣。归德之贼，未知实到何处，据报王之纲、李仲兴、杨承祖，皆已逃回扬州。李成栋已于徐州城外扎营，家眷俱登舟，淮徐道家眷亦登舟矣。东平侯刘泽清有书与臣，言江北文武将吏熟计，北警则相从入海。是今日防河之胜着，已豫备走海之上计也。广昌伯刘良左亦有书与臣，言诸将豫计□若东来，则入海者入海、渡江者渡江，独本藩孤军当道，无可退步。至于骗官骗饷，不能进前一步。王燮、王■〈氵荣〉、越其杰等，不可诛胜也』。
　　庚申，刘孔昭加太傅。
　　恤已故逆案并其党人。
　　刘廷元、吕纯如、黄克缵、王永光、杨所修、徐绍吉、章光岳、徐景濂，俱赠廕祭葬与諡。徐大化、范世济，准赠廕祭葬。徐扬先、刘廷宣、许鼎臣、岳骏声、徐卿伯，准赠官祭葬。王绍徽、徐兆魁、乔应甲、陆澄源，准复原官。
　　癸亥，调靖南侯黄得功渡江入池，以御左兵。
　　丙寅，弃光时亨、周钟，武愫于市。
　　上传：『时亨因李明睿不同声气，力阻南迁，使先帝夫妻父子无一生全。妖讹假冒，烦兴叠见。向使先帝无恙，朕安守藩服，何致日来纷纭。周钟以词臣降贼，仍敢无礼先帝。武愫受贼伪命，为贼任使，牌示有据。三犯即炤原拟罪名，会官处决。其余拟斩的都饶死，发云南金齿等卫永远充军。拟绞的发广西地面，充军终身。军罪以下为民，永不叙用。该部仍将各犯姓名刊刻成案』。
　　勒礼部郎中周镳、武德道、雷演祚自尽。
　　上传：『二犯结党乱政，罪已当诛。乘国家多难，招引外兵，别图拥戴，紊乱天朝，流毒构衅，法应赤族。姑念所谋不成、已经大赦，狱中勒令自尽』。
　　镳字仲驭，金坛人，戊辰进士，尝与宣城沈寿民读书茅山，慨然慕范孟博、李元礼之为人。是是非非，不少假借。小人之议君子多曰伪；镳曰：『伪而为善，宁如诚而为恶也乎』？逆案既定，阮大铖移往南京，招徕匪类，口言远近以图翻案。诸名士出南都防乱之揭，主之者镳也。当是时，南都之走大钺如市，骤而消阻，太宰郑三俊主察，其贤否多出于镳。故事：先察之日，太宰发单于科道，科道书其贤否，上之太宰。镳之母党张明弼居官无善状，镳不为隐。三俊察之，明弼当堂诘三俊，据单不应下考。三俊曰：『吾知子之不善，何必单也』。明弼乃为肚单记以诘镳。镳在狱而左兵东下，左国棅、沈士桎等皆与闻于揭，避大铖而客良玉。故谓晋阳之揭，镳实使之（臣按南都之立，百无一为，止为大铖杀一周镳而已。斯时亦有告大铖者曰：「天下未定，不知为□为贼，公毋端以报复为也』。大铖曰：『钟鸣漏尽，吾及时报复，亦何计其为□为贼乎』）？
