<!-- { "loadSidebar": true } -->
　　李邦华，号懋明，吉水人也，为物望所归。天启间，江右士人借阉人以起复，时邦华在外，臣父黄忠端叹曰：『使李懋明而在，江右之祸不至此』。崇祯末，起为左都御史。城破，大书于门版曰：『堂堂丈夫，圣贤为徒。忠孝大节，矢死靡他』。自经死。
　　孟兆祥，号肖形，山西泽州人，壬戌进士。以忤阉削籍，起历刑部右侍郎，自缢于公署。或曰守正阳门，贼至，死城下。子章明，字显之，癸未进士，从死。
　　施邦耀，号四明，余姚人也。己未进士，左副都御史。邦耀城守，贼入，道梗不得还寓，入民舍自缢。居民恐累之，解其悬，入他舍又缢。他舍民又解之，邦耀取砒投烧酒饮之，乃死。绝命诗曰：『惭无半策匡时难，惟有一死报君恩』。当邦耀求死不得时，叹曰：『忠臣固不易做』。
　　淩义渠，字骏甫，乌程人。乙丑进士，大理寺卿。三月十九昧爽，闻召对，趋长安门拱立待旦，门不启，乃还。有传毅宗出奔者，义渠往从之；已闻升遐，归寓上书其父。谓家人曰：『吾死，题棺□死节孤臣淩义渠之柩』。绯衣而缢。
　　吴麟征，号磊斋，海盐人。天启壬戌榜下，梦入神祠中，一人伛而书碑，视之，乃文文山「山河破碎、身世浮沉」之句。问其人，曰：隐士刘宗周。觉而报榜者适至。当是时，麟征故不识刘宗周。有言此山阴讲学刘先生也。宗周在仪曹，麟征遂北面为弟子。崇祯十六年，转刑科都给事中。明年三月初七日，陞太常少卿。十五日守西直门。十七日夜，本兵张缙彦遣二卒欲出，麟征诘之，语塞而去。明日，麟征欲见上言事，漏下二皷，吏部侍郎沈惟炳讥禁行者，麟征不顾，遇大学士魏藻德于朝。藻德曰：『公何惶遽如是耶？国家如天之幅，岂有他虞』！宦者数十人佩刀离立殿陛间，麟征度不得见，乃出。十九日，得胜门破，麟征自经。从者解之，麟征曰：『得一见天子而死，未为晚出』。出门，贼兵载道，不得前，乃入左三元祠，仰视屋梁曰：『吾终此矣』！从者皆哭。夜半又自经，从者又解之。麟征曰：『误我误我』！已而其友祝渊至。渊涕泣不能仰视。麟征叹曰：『子亦忆我榜下之梦乎？是命也夫！是命也夫！而又奚悲』！明日缢乃死。南都初立，刘宗周为左都御史，臣之友陆符曰：『吴忠节之梦，业身验之矣！御史大夫免乎哉』！臣曰：『请御史大夫志忠节之墓，臣禳之可乎』？于是宗周遂为麟征墓表，乃宗周终殉国难，是命也夫！是命也夫！
　　周凤翔，号巢轩，山阴人。壬辰进士，左春坊左庶子，自经死。父母俱在。遗诗有「碧血九天依圣主，白头双老恋忠魂」之句。
　　马世奇，字君常，无锡人。左春坊、左谕德。毅宗崩，次日，世奇沐浴更衣，设香案于庭，杂陈周易、金刚经、官印、牙牌其上，稽首谢恩，复遥拜其母。家人环泣曰：『太安人在，未可死』。世奇曰：『正恐留此身为太安人玷耳』！以纱帨自经，二妾朱氏、李氏，从死。大书于壁云：『马世奇同二妾殉节于此』。
　　刘理顺，号湛六，开封杞县人。□□坊左中允。城陷，趣命治棺，妻万氏、妾李氏，愿及公之未瞑而死。皆缢。理顺视其既绝，拜之，自为赞曰：『成仁取义，孔孟所传，文信践之，吾何不然，既掇巍科，岂可苟全？三忠祠内，不愧前贤』！已而自缢。幞头平脚，碍环不得入，乃脱平脚口衔之，引颈入环，然后取平脚施于幞头而卒。
　　汪伟，字长源，休宁人。翰林院简讨。贼犯三辅，伟流泪谓客曰：『国事去矣』。客令乞归以免。伟曰：『伟既言之，曷敢逃死』？三月十八日，呼门者以六岁儿授之，曰：『城破，我当死，以是儿累汝』。门者泣诺而去。明日，伟与妻耿氏同缢，书其壁曰：『身不可辱，志不可降。夫妻同死，节义成双』。伟悬于右，耿氏悬于左。耿氏曰：『左右失序，不可』。改悬而没。
　　申佳胤，字井眉，广平永年人。太仆寺丞。贼势渐逼，朝臣多藉事引去。胤行部畿悬，或劝之不返。胤曰：『天下事坏于贪生畏死，死于疾，死于利，死于刑戮，死于房帏争斗，均死也。数者宁死不惜；遇君父大节，缩首垂泪求免。此真不善用死矣』！三月十二日入都，十八日戒严，为其子煜行冠礼。闻毅宗崩，出至王公厂遇井投之，仆号其上，佳胤井中应曰：『归慰太安人，君亡与亡，有子作忠臣，勿过恸也』！
　　吴甘来，字和受，江西新昌人。户科都给事中。与汪伟约死。绝命诗「有到底谁遗四海忧」之句。
　　王章，字濮臣，武进人也。陕西道御史。与光时亨守城。贼入，章犹亲发二矢伤贼，已而九门炮声俱寂。章谓时亨曰：『事急矣，其归死于帝所』。时亨欲易青衣，章曰：『不可。苟易冠裳，仓卒得死，官不官卒不卒』。章与时亨联骑而行。贼掩至，呵道时亨下马。章曰：『视兵御史，孰敢叱之』！贼攒□而去。日暮，家人得尸于女墙下。怒目张口，一手据地，疑以为生也。章尝读书陈司徒庙中，梦与司徒分庭而揖。司徒曰：『忠孝吾与公等』。司徒故尝以武功諡烈者。
　　陈良谟，号宾日，鄞人。四川道御史。崇祯十一年，臣父黄忠端易名之典久稽，良谟独上章言之。城陷，赋诗曰：『中天悬日月，四海所毕炤。倏而阴霾昏，日月夫常道。仰观我明明，薄蚀一时变』。书至此，忽颷风袭牖，乃续云：『电风自南来，光复天心见。大夫百执事，其谁忘明君？愧余沉痾久，床笫淹数旬。背城孰尽瘁，巷战杳无声。如何社稷灵，憯尔顺民形。载舟亦覆伺，古今同一辙。顺民即逆民，参观非一日。苍苍不可问，国亡吾何存？誓守不二心，一死报君恩。大明监察御史陈良谟书于贼陷北京之日』。妾时氏请同死。时氏腕弱，结绳不能急，良谟助之。时氏绝气，良谟腕力亦尽，不能自结，乃命其家人结之。曰：『所以成吾美也』。
　　陈纯德，号澹玄，零陵人。福建道御史。督学顺天。行部至遵化，道梗，乃返京师自经。
　　许直，字若鲁，如皋人也。考功司员外郎。传闻天子从齐化门出奔，直往从之，贼兵塞路，乃归而觅死。家人以父在阻之。直曰：曩父寓书于直云：无忝厥职，便是孝子。天下有君死臣生谓之无忝者乎？然则今日之死，父命之矣』。于是叩头君父，作绝命诗。使奴入室取绳环之。奴手战不能直，挥之自缢。
　　成德，字玄升，山西霍州人。辛未进士，知滋阳县事。尚气好陵权贵。文震孟入相，道中不受郡县私谒，过某县独见成德，德亦无所推让。搤腕而谈，臧否人物，取其姓名甲乙之，震孟遂书其甲乙者以入。时温体仁当国，凡由体仁而进者，皆德之所乙。体仁知之，以事中德下狱。德母张氏曰诣长安门，朝官出入，涕泣诉之。会体仁出朝，张氏攘臂索体仁下车，挽须而瑄问之。体仁惶急不得脱，乃谢去。天子亦知德无他罪，赦之。起为武库郎中。李贼围城，德谓马世奇曰：『主忧臣辱，主辱臣死。吾等不能匡救，贻祸至此，惟有一死耳。豫订斯盟。毋忘息壤』。城破，张氏自缢，德妻及妹皆从死。德乃持只鸡盂酒，如东华门临哭帝丧，触阶死丧之旁。
　　金铉，字伯玉，家于辇下，以谏黄道周狱被杖，起兵部主事，巡视皇城。贼入，母章氏自缢，铉入紫禁城投御河死。
　　卫景瑗，陕西韩城人，巡抚大同，城破执之，不屈，被磔。
　　朱之冯，号勉斋，徐州人。巡抚宣府，城破，不屈，被磔。
　　许琰，字玉重，长洲诸生也。闻北变，自缢于福济观。道士解之，又投胥江。会潞王泊舟，使人出之，终以呕血卒。
　　汤琼，世居都下，城陷，自经。书其衣带云：『位非文丞相之位，心存文丞相之心』。
　　新乐侯刘文炳、右都督刘文耀，任邱人，毅宗皇太后之侄也。贼入，文炳曰：『为国世臣，岂可学卑门偷活』？阖室死于水火，而藏其祖母瀛国夫人生皇太后者于其客申湛然。湛然以爨婢畜之，贼从湛然求瀛国，榜笞数百，以碾石压之，至死不言瀛国所在。
　　张庆臻，仁宗昭皇后之外戚也，自缢。
　　李国祯，字朝瑞，总督京营，先破城之四日，国祯走马见上曰：『守陴者不用命，执扑以抶之，一人起，一人复卧可奈何』！二十一日，贼得国祯，国祯因言三事。一、陵寝不可废，二、葬大行以天子之礼，三、善护皇太子诸王。当是时，帝后皆敛以柳棺，始命以梓宫易之。四月初二日，为先帝发丧，百官莫临，国祯徒跣执绋，送于田园，窆而缢。
　　巩永固，字弘图，尚光宗公主，以驸马都尉加少保，喜文学，尝上疏为逊国诸臣请諡。崇祯十六年，公主卒，城陷，柩犹在堂，永固驱诸女入，闭而焚之。大书「世受国恩，身不可辱」八字。然后自缢。
　　周遇吉，宁武总兵官。副将熊通以二千人遏贼河上，贼渡而通降。通即为贼说遇吉，吉斩之。二月十三日，贼围宁武，遇吉出城杀贼过当，又伏兵巷内，开门诱贼入而杀之。贼愤甚，悉力攻之。城陷，为贼所磔。其妻刘氏登墉射贼，箭无虚发。贼围火烧之，无一人出者。贼至北京，每摇手谓人曰：『汝朝若再有一周总兵，吾辈安能到此』？
　　王承恩，太监也。贼以芦蓆覆帝丧于东华门外，承恩见贼痛哭争之。时本兵张缙彦在侧，承恩骂之曰：『汝误国至此，不思速殡大行，而俛身劝进乎』？缙彦曰：『何与我事』。承恩速批其颊，以头触之，遇害。
　　王之心，大兴人，司礼监太监。毅宗缢煤山树上，之心即于绳尾从死。按毅宗为社稷而死，其于晋、宋蒙尘之耻，可谓一洒也。当是时乃不召群臣俱入，而与内侍自经，尽美未尽善也。
　　徐有声，字闻复，江宁人，户部郎中。
　　顾鋐，兵科给事中。
　　彭琯，工科给事中。
　　俞志虞，御史，为土贼所杀。
　　徐标，真定巡抚，知府方茂华闻贼警，豫山出其家属，标下茂华于狱。其叛将劫标至城外杀之，出茂华而降贼。
　　朱廷焕，大名兵备副使，贼传檄入城。廷焕碎之。三月初四日，城破被杀。吏科都给事中草正宸谏起张捷。
　　张捷，丹阳人，故逆党也。魏国公徐弘基以疏起之，使佐铨政。有旨：『解学龙荐叶秀以主事批升都察院堂上官，群臣寂无一言，今批用张捷，便有议论，是何情故』？
　　乙酉，封郑芝龙为南安伯。
　　起逆案阮大铖为添注兵部右侍郎。
