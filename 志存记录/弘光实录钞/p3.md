<!-- { "loadSidebar": true } -->
　　辅臣高弘图、姜曰广、马士英、王铎，班殿左；公侯伯等班殿右。上传召御史黄澍来见。澍奏：『臣三年守汴，蒙先帝拔置台员，湖广全陷，差臣巡按。去年九月，臣至九江，与镇臣左良玉相会。镇臣暂驻九江，不敢遽催其前往，臣单身赴楚，与监臣何志孔、抚臣王扬基，招集流移。时武昌初复，城内人民，不过百余。至旧冬今春，人心始定。正月，左镇至楚，分兵四出，恢复长沙、岳州、荆州、德安等府。四月中旬，左镇率全部之兵将诣承天，臣及抚臣何腾蛟、王扬基，竭力措办粮料，除犒赏外，止得本色一万余石，不足供左兵十日之粮。左镇谅臣等心力耗竭，慨然发兵。二十日以后，攻围承天，贼百计坚拒。我兵酷暑粮尽，襄阳之贼，乘机夹攻，至五月十三日，良玉恐持久变生，敕兵暂退。及臣到汉口，接枢臣史可法手书，始知先帝已殉社稷，皇上已监国南京，臣一痛几绝。二十二日，各臣会于汉口，设立先帝牌位，哭临既毕。次捧皇上令旨，叩头行礼。左镇流涕而言曰：『杀贼复仇，本镇主之，措办钱粮，抚按主之。新主登极，本镇钱粮未有所属，往议不可缓也』。臣慨然任之。于二十六日，自汉口起身赴都陛见，乞皇上念镇臣剿贼二十余年，身经数百战，当此天崩地裂，忠念愈坚，只以粮乏为忧』。上云：『左镇忠义，朕素鉴，粮饷自当与之。左兵若干』？澍奏：『左镇食粮之兵，原额一万八千。上顾户部，问饷几何？旁无应者。澍奏：『每年约该饷八十余万。旧年欠额尚多，今年不知出于何所？臣所以急来议者，万一三军无食，南下索饷，臣与镇臣等一身不足惜，其如江南半壁何』？上云：『该部计议速发』。澍奏：『天下事势到此，臣见目前所为，还未尝为皇上做实事者，先帝止因阁部不得其人，一败涂地，况在今日？不知士英何等肺肠，弃下陵寝，居然来作阁下，翻弄朝权？分明利先帝之死，以成就自家富贵，此不忠之大者。况二陵为国家发祥之地，无故轻弃，万世而下，史臣记事，止说是皇上弃祖陵，是士英以不孝之名遗陛下也。士英祗有死罪，即上念其新功，就比四镇例，封之为伯，晋之为侯；或者为其兵权可以胁主，作威作福，便裂土而王之，总宜到陵上去，不宜在朝』。士英奏：『臣在陵上，劳苦多年。』澍奏：『士英剿贼之官，致使贼害先帝，死有余辜，敢在上前说劳说苦』！士英奏：『臣功多过少』。澍奏：『何为功多？天崩裂，草莽小民，亦死罪在身，尔还说功』！上顾内臣云：『直被黄澍说尽』！又奏：『士英自为兵部以来，不见其发兵守江守城，即朝门外不过数人，而士英私宅，兵马罗列。其意挟兵自重；入朝便借兵威以胁皇上，出朝只假皇上威灵以诈骗各镇将。司马懿之心，人皆知之矣』。士英奏：『兵部不该带兵，即史可法自淮抚入为兵部，未尝不带兵也』。澍奏：『士英焉可比司可法？君子而不仁者有以夫；未有小人而仁者也。且今日是何时候，未尝将兵胁人，又未尝将兵守门』。士英奏：『臣因带兵受人之语，昨吕大器尚云：臣要反』。澍大声叱士英奏：『反之一字，为臣子者，岂敢出之于口！士英今日敢于上前信口直言，其目中何尝知有朝廷？无人臣礼，可谓极矣！臣料士英作反，非不为也，不能为也』。澍愤激，免冠叩头不已。云：『臣今日誓不与贼臣俱生。皇上杀士英以谢祖宗；即杀臣以谢士英。辅臣王铎、侍郎张有誉，劝澍复冠。上云：『澍起』！澍云：『奏事未完』。上云：『起来再奏』。澍立少顷，又奏：『士英在寿州二年，殃民克军，赃私何啻百万』？士英奏：『臣居辇下，皇上即抄臣，果有百万，斩臣，否则斩澍』。澍奏：『士英之言，奸贪之口供也。彼以九十九万，即不受斩矣』。士英奏：『臣在凤阳，虽然无功，未尝失一城池。黄澍按楚，郡邑之失陷者，不知凡几』。澍奏：『天威咫尺，士英尚在梦中！曾为总督，而楚中城池失陷日期，茫然不知。然则士英塘报，更无的实，以欺皇上可知矣』。士英语塞。澍奏：『自江北七府尽失，先帝始遣臣。及臣至九江，则长沙、永州、宝庆皆陷矣。士英说臣失城池，红牌说谎之罪，不容辞也』。士英奏：『澍在湖广与在家，多为不法』。澍奏：『臣不法何事？即于上前奏明，以正臣罪』。上云：『台臣辅臣，如此大争，非朕所愿』！澍奏：『献贼兵部尚书周文江，麻城人。献贼用其计破省，文江又献下南京之策。献贼与银十万，使之招兵。左镇恢复蕲黄，文江计无复之，将金帛美女献之士英，暗通线索。士英朦胧上奏，先帝用为副将守备（？）』。太监何志孔奏：『别事臣不敢与闻，若云文江，则臣监视也。文江原为伪尚书，不知何故，又为士英题用。秉笔太监韩赞周奏：『按臣言官，与大臣争执，宜也。志孔内员，不宜在殿上与外臣争论』。志孔云：『乱臣贼子，人人得诛。当仁不让，臣言者公也』。赞周云：『毕竟不宜』。志孔乃起。澍又奏：『士英之罪，擢发难数，此特其一节耳』。士英奏：『黄澍有党，臣无党』。澍奏：『先帝在日，臣在言路极盛时，孤立不肯附入，臣何党？士英与阮大铖乃党耳』！上云：『再补疏来』！各叩头退。澍补疏谓：『士英十可斩；凤陵一坏土，是国家发祥之地，士英受知先帝，自宜生死以之。巧卸重任，居然本兵。万世而下，贻皇上以弃祖宗之名。是谓不忠。可斩。国难初定，人人办必死之志，为先帝复仇。士英总督两年，居肥拥厚，有何劳苦？明圣之前，动云辛勤多年，是谓骄蹇。可斩。奉命讨献，而未尝出蕲黄一步；奉命讨闯，而未尝出寿春一步。以致贼势猖狂，不可收拾，是谓误封疆。可斩。献贼兵部尚书周文江之金朝以入，而参将之荐夕以上。是谓通贼。可斩。市棍黄鼎，委署麻城，以有司之官，娶乡宦梅之焕之女。士英利其奸邪。互黄鼎私铸闯贼果毅将军银印，托言夺自贼手，飞报先帝，士英蒙厚赏，黄相表里。鼎加副将。麻城士民有假印不去真官不来之谣。是谓欺君。可斩。皇上中兴，人归天与，士英以为非我莫能为。金陵之人，有「若要天下平、除非杀了马士英」之谣，是谓无等。可斩。生平至污至贪，清议不齿。幸以手足圆滑，漏名逆案。其精神满腹，无日忘之。一朝得志，特荐同心逆党之阮大铖。大铖在朝为逆贼，居家为倡优。三尺之童，见其过市。辄唾骂之。士英蔑侮前朝，矫诬先帝，是谓造叛。可斩。各镇忠义自奋，皇上殊恩，士英动云由我，是谓市恩。可斩。马匹兵械，扎营私居，以防不测，以胁朝臣。是谓不道。可斩。上得罪于二祖列宗，下得罪于兆民百姓，举国欲杀。犬彘弃余。以奸邪济跋扈之私，以要君为买国之渐。十可斩也』。士英补疏：『黄澍谓臣弃陵。臣因南中诸臣大逆不道，谋立疏藩，乃与诸镇歃血祖陵之前，勒兵江上，主持大义。何云弃陵？奉皇上睿旨，入朝面议登极大典，又何云弃陵？皇上试问黄澍承天之陵曾否恢复？澍之此来，奉何宣召？是否弃陵在澍？为党人主使，牵左引镇，以要挟皇上，为门户出力。此是年来言路常态。而奏对之间，忽出内臣，睁眉怒目，发口相加，以内臣叱辱阁臣。辱大臣则辱朝廷矣。臣何颜复入纶扉之殿，何面再登司马之堂？乞皇上将臣官阶尽行削夺，或发建易旧地，或充凤阳陵户，以快奸党之心』。有旨：何志孔以内臣谗议外廷，殊伤国体，即宜处分。而志孔者，巡视湖广，与澍同来。士英终畏左镇，上疏救之乃已。
　　臣按：士英以四镇兵威胁诸朝臣，澍以左镇兵威胁士英，所谓诈之见诈也。向若澍无所挟，谠论如是，忠矣哉！
　　丙子，国子监典籍李模上言，诸将不可言定策。
　　『今日拥立之事，皇上不以得位为利，诸臣何敢以定策为名？甚至定策之名，加之镇将，镇将事先帝，未闻收桑榆之效，事皇上，未闻彰汗马之绩。案其实亦在戴罪之科。予之定策，其何敢安』？
　　起刘宗周为左都御史。
　　礼部尚书顾锡畴上言，刻期进取。
　　疏云：『守则力分，久守则力诎，盖必不支之势也。立降明诏，指日誓师，士民擒杀伪官，何以抚之？边臣拥兵，何以通之？志士退保山泽，何以奋之？陷臣乃心王室，何以归之？失今不图，使西北之民忠愤之气渐衰，而贼戢理之方渐备，然后欲图进取，为力甚难』。
　　丁丑，草莽孤臣刘宗周恸哭时艰，上陈四事。
　　疏云：『痛我高皇帝以用夏变夷，旋干转坤之大业，而一旦为奸臣贼子所卖，致国破君亡；亘古未闻，普天饮恨。今日中兴大业，舍讨贼复仇，固无以表陛下前日渡江之心，而苟非陛下毅然决策亲征，亦何以作天下忠臣义士之气？一曰：据形势以规进取。江左非偏安之业，淮安、凤阳、安庆、襄阳等处，虽各立重镇，尤为重在凤阳，而驻以陛下亲征之师。一曰：重藩屏以资弹压。淮阳数百里之间，见有两节钺而不能御乱，争先南下。致淮北一块土，拱手而授之赋矣。路振飞坐守淮城，久以家眷浮舟于远地，是倡逃之实也。于是镇臣刘泽清、高杰，相率有家眷寄江南之说。尤而效之，又何诛焉！按军法临阵脱逃者斩，臣谓一抚二镇罪皆可斩也。必先治抚臣不律之罪，而后可行于镇臣。一曰：慎爵赏以肃军情。无故而施之封典，徒以长其跋扈。以左帅之恢复也而封，高、刘之败逃也而亦封，又谁为不封者？武臣既封，文臣随之；外廷既封，中璫随之。臣恐天下因而解体也。一曰：窍旧官以立臣纪。燕京既破，有受伪官而叛者，有受伪官而逃者，有不受伪官而逃者，有在封守而逃者，有奉使命而逃者，而于法皆在不赦。至有伪命南下，徘徊于顺逆之间，必且倡为一种曲说，以惑人心。不特伪官伪，真官亦化为伪，而天下事益不可为矣。当此国破君亡之际，普天臣子皆当致死。幸而不死，反膺升级，能无益增天谴？除滥典不宜概行外，此后一切大小铨除，暂称行在，小存臣子负罪引慝之情。诗不云乎：『天之方蹶，无然泄泄。初，刘泽清自附清流，及见此疏，顿足恨曰：『我一生精神，直为刘念台空费』。密遣人刺之。时宗周在丹阳萧寺中，危坐终日，刺者肃然不敢加害。而马士英疑宗周意在潞王，扬言于朝曰：『刘宗周请皇上驻跸凤阳者，以凤阳高墙所在，凡宗室之有罪者处之，是以皇上为罪宗也』。其私人朱统■〈金类〉遂上疏劾宗周，『谋出皇上于凤阳，则南都丰芑，根本所在，将拥立何人以居此乎』？
　　戊寅，以翊护功封千户常应俊为襄卫伯。
　　御史刘之渤请从祀来知德于孔庙。
　　吏部左侍郎吕大器罢。
　　己卯，吏部尚书张慎言罢。
