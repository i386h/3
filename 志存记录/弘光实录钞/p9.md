<!-- { "loadSidebar": true } -->
　　崇祯十六年十二月，奉化雪窦山胡乘龙作乱，伪号大猛，改元宗贞。谓于崇祯去其头，剥其衣也。若腾遂于二十一日发兵围雪窦，擒之。
　　马士英上议开海禁税珠池。
　　令童生纳赀免府县试。
　　士英议上等纳银六两、中等三两、下等二两。
　　保国公朱国弼奏劾诸生沈寿民。
　　沈寿民，宣城人。尝与周镳读书茅山，为清议所归。阮大铖之住南京也，招引失职之士，出其门下，流言造事，荧惑听闻。如蝗蝻录等书，编复社士人姓名。谓东林衣钵。寿民以保举入都，上言丰芑之议论，淆于大铖。大铖衔之刺骨，至是授意国弼，言从贼陈名夏逃匿寿民之家，方名捕之，而寿民已变姓名入金华山中。
　　十一月乙酉朔，起孙嘉绩为九江监军佥事。
　　佥事之补，例不得书、此曷以书，以嘉绩而书也。
　　以朱继祚为礼部尚书，掌詹事府事。
　　继祚尝纂修三朝要典。
　　以李永茂巡抚南赣。
　　加沈廷扬光禄寺少卿，管饷务。
　　丙戌，补諡翰林沈懋学文节、焦竑文端。
　　总兵方国安入卫，隶阉人高起潜营。
　　国安随左良玉援剿数年，至是有隙，竟拔营东下。马士英深忌良玉，故收其叛人以自卫。国安亦甚恶之。其后士英入浙，依国安以居。而东江问罪之檄，遂无及之者矣。
　　以张凤翔为兵部尚书，管左侍郎事。
　　桂王常瀛薨。
　　凤阳火。
　　丁亥，参将张□上言黄澍决河事。
　　有旨：『黄澍倡决河之议，使汴百万生灵皆殒，罪在万世，俟楚事勘结再夺』。初，澍为汴理河，闯贼围之，上下固守，已而河决，官府人民具舟星散，开封化为泽国。先帝犹奖澍守汴之功，不知澍避逃□之名，使人私决之也。
　　壬辰，张凤翔以兵部尚书巡抚苏松、卢若腾巡抚凤阳。
　　起逆案卢大复为台兵道。
　　丁酉，以总兵许定国镇守开封。
　　庚子，收朱大典募兵入京营。
　　大典以漕抚坐赃，北变既闻，刘宗周、熊汝霖、冯元颷，与大典皆会于杭。宗周命其募旅勤王，用赎前罪。大典得兵三千，引之至，塚宰徐石麒推以豫督，而遽奉严旨。于是大典结援士英，始收其兵。
　　甲辰，逮叛帅邱磊。
　　有旨：『山东总兵邱磊靡饷二十万，逗留怨望，志图不轨。既已就擒，法司究拟』。
　　乙巳，巡抚苏松都御史祁彪佳罢。
　　丙午，諡死事吴阿衡忠毅。
　　丁未，赐宴巡抚按御吏遇颽。
　　马士英以航海张本托遇颽，而遇颽至浙，激变于民，故不终其事。
　　以何腾蛟为川湖总督，代杨鹗。
　　陞郧阳兵道高斗枢为湖广巡抚。
　　戊申，淮安地震。
　　乙酉，鲁王驻跸台州。
　　追上景皇帝生母吴贤妃諡号曰孝翼温淑惠慎慈仁匡天锡圣太后。
　　补諡孝康皇帝之子允熥吴悼王，允熞衡愍王，允■〈火熙〉徐哀王；惠帝之子文圭恭愍，皇子文奎原怀王。
　　十二月乙卯朔，黄斌卿改驻池州，郑鸿逵改驻京口，榷酤。
　　大学士史可法痛愤，上陈偏安必不可保。
　　疏曰：『晋之末也，其君臣日图中原，而仅得江左。宋之季也，其君臣尽力楚蜀，而仅困临安。盖偏安者恢复之退步，未有志在偏安而遽能自立也。屡得北来塘报，皆言□必南窥，黄河以北，悉染腥羶，而我河上之防，百未料理，复仇之师，不闻及关陕，讨贼之约，不闻达于□庭，一视君父之仇，置诸腹外。近见□示，公然以逆之一字加之于南。是和议固断断难成也。先帝以圣明罹惨祸，此千古以来所未有之变也。先帝崩于贼，恭皇帝亦崩于贼，此千古以来所未有之仇也。先帝待臣以礼，驭将以恩，一旦变出非常，在北诸臣死节者者寥寥，在南诸臣讨贼者寥寥，此千古以来所未有之耻也。庶民之家，父兄被杀，尚思陷胸断脰，得而甘心，况在朝廷，顾可膜置。皇上明承大统，原与前代不同，诸臣但有罪之当诛，实无功之足录。臣于登极诏稿，将加恩一款特为删除；不意颁发之时，仍复开载，闻□□见此亦颇笑之。今恩外加恩，纷纷未已，武臣腰玉，真等寻常，名器滥觞，于斯为极。今宜以爵赏端待战功，钱粮尽济军需，一切报罢。盖贼一日不灭，□一日不归，即有宫室，岂能晏处，即有锦衣玉食，岂能安享。此时一举一动，皆人情向背所关，狡□窥伺所在也』。
　　壬戌，访求三朝要典，宣付史馆。
　　杨维垣奏：『张差挺击一案，谁不知其为风癫，而必欲强坐为刺客。倘差为刺客，则皇考母家必枉受主使之诛，而彼时藩邸亦将有株连之祸。光庙既不遂友于之爱，而神祖亦且被溺惑之名。首此难者，一贪酷之王之寀耳。只图博非望之功，而使累朝父子兄弟无一可者。李可灼红丸一案，平心论之，亦可谓之无功，而不可诬之为行鸩。倘此药为鸩，则是光庙不得考终，熹宗不能正始。不但彼时首辅方从哲不能谢责，即次辅韩爌亦不宜再相。刘一燝亦不宜得諡，而先帝亦久失讨贼之义矣。首此难者，一事后之孙慎行耳。只图遂彼报复之私，而累朝父子君臣无一可者。李选待移宫一案，夫移宫亦止送往事居之常，而不当造垂帘听政之谤，以为非此谤不足以见吾功，然致光庙不能保其巾栉，熹庙不能酬其抚养；甚至炤管冲主者，不归图之数年有恩之宫嫔，而归之妖淫干外事之客氏。首此难者，为一小臣杨涟耳。只遂王安专擅之私，为群小奥援之主，而使累朝夫妻母子无一可者。夫此等害忠伤孝之事，人人知之，第人人不敢议之。大臣不附此，则不能保其崇阶，小臣不附此，则不能跻于要路；不肖者不附此，则失其护身之符；貌贤者不附此，亦不能寻题目做文章。首此难者，为焚要典之刘鸿训、改实录之文震孟耳。亦以图快驱除异己之私，为迎合时局之助，而使累朝伦理治道人才事功无一可者。此要典一书，冠以御制，重颁天下之必不容缓也。远以白累朝之疑，近以雪皇考之恨，前以终思庙之志，后以昭万代之史，一事而四善备焉』。宁南侯左良玉谏：『要典毁自先帝，不宜重颁』。有旨：『要典一书，系朕家事，当存实录。列圣父于兄弟叔侄之间，数十年来，并无丝毫间言，不知当日诸臣何故借端诬构！卿一细阅，亦当为朕倍增悲愤』。
　　以定策，晋诚意伯刘孔昭东平伯、刘泽清为侯。
　　下部恤翰林院简讨胡守恒。
　　守恒字见可，舒城人，流贼攻舒，以乡官守城被害。
　　丙寅，陈洪范使北回，召对。
　　洪范奏：『八月十五日至黄河，二十一日到宿迁。九月十八日至德州，东抚方大猷传摄政令旨：「来使止许百人进京朝见」。臣与左懋第商榷相见之礼，懋第出阁议，以抗节为不辱命。又议以关外瓯脱与之，许岁币不得擅过十万。时第知吴三桂借兵破贼而来，未知其势之不同也。二十六日，天津□抚骆养性来至静海，将臣所携官丁自百人外，其余安置古寺，使人监守。一十九日至河西务。臣等遣参将王廷翰赞画，生员王言斋名帖往投，内院冯铨等辞色俱厉，却帖不守。十月初五日至张家湾，因遗摄政启，三使奉御书礼币而来，宜遣官郊迎，岂有呼之即入之礼。初十日，礼部又奇库来迎。十二日，鼓吹前导，御书从正阳门入，使臣随之，至鸿胪寺中，关防甚严，寺内不容举火，饮食传送，官丁饥寒殊苦。十三日，礼部至寺索御书，臣等执礼须其迎入，礼部不顾而去。十四日，内院刚林榜什率十余人，俱夷服佩刃，直登寺堂，踞椅上坐，通事车令指地上令臣等坐于左。臣等取椅对坐。林曰：「我国为明朝破贼报仇，江南不发兵，便立皇帝。何也」？臣等曰：「今上乃神宗嫡孙，先帝既崩，伦序相应。立之讵曰不宜」！林曰：「崇祯皇帝有遗诏否」？臣等曰：「先帝变出不测，安有遗诏？南都闻变，臣民拥戴，告于高皇帝之陵而立之，安事遗诏」？林曰：「崇祯皇帝死时，江南臣子何为不来教授」？臣等曰：「南北地隔三千里，诸臣闻变，亟整兵马，正欲北来，而传闻贵国已发兵逐贼，故先遣使臣讲好谢德」。是时左懋第身服衰絰，林指而谓曰：「汝服孝便是何臣」？臣曰：「左部院之服母丧也」。林曰：「汝等何在？今日却来」。懋第曰：「先帝遭变之时，吾往江南发兵，陈总镇、马太仆尚在林下」。林曰：「汝发兵曾杀得贼否」？懋第曰：「吾奉命助剿献贼，彼时闯贼未曾敢犯上江」。林曰：「无多言，吾国不日发兵即下江南」。懋第曰：「江南尚大，兵马尚多，亦未可轻言下也」。臣曰：「使臣数千里通好致谢，何必以兵威相吓。果要用兵，岂能阻得？但恐有碍摄政王报仇破敌之初意耳」。林不答而出。十五日，内院、户部入寺，同收银币银十万两、金一千两之外，尚有余鞘，辄起攘夺。臣等云：「银一万两、段二千疋，留赐吴三桂者」。诸□亦竟驮负去。二十六日，刚林至，以行期告。臣等曰：「三使奉命而来，一致谢贵国，一祭告祖陵，一改葬先帝。使臣尚欲一至昌平」。林不听。臣等曰：「果不容往，愿留三千金委官督工可也」。亦坚□不从。出檄一通，当堂朗诵。臣等坐而听之。臣曰：「使臣讲好而来，不得讲而去。可乎」？林曰：果欲讲好，河上亦可，江上亦可」。二十七日，□官二人带兵三百，押送出城，防守益严。二十九日，至河西务，仰望诸陵，近在咫尺，不得一谒，设位遥祭而哭之。十一月初四日，过沧州十里，忽有夷丁五六十骑，追回左懋第、马绍愉。臣问何故？云：「二人留此，放汝一人南回，报大兵即下」。□丁立拥二使，不容一语而北。十六日，过济宁。二十日，□兵乃回。臣前两奉召对，天语丁宁，思得一当以报陛下，而事势如此。□已据都僭号，自燕至齐，分兵列守，而议者欲以十万岁币出之关外，宁可得乎？且其言曰：「吾朝得自流贼，不自明朝」。使臣虽辨若仪秦，安能强之受我戎索乎？□之猜忌特甚，骆养性与臣片语，谍者驰报，即削职逮问。陷北诸臣吴三桂、祖大寿等，咸杜门结舌，不敢接见南人；而甘心献媚者唯以绝通好、杀使臣，下江南为容悦。臣又岂得以只字相闻于三桂乎？相传□即位之诏，内有「明朝诸陵，不许伤毁，仍拨内员看守」；而陵旁树木，剪伐已多，紫气犹葱，松楸非昔，臣之痛心者一也。贼奉先帝梓宫厝于田园，皇上敕臣等同旧辅谢陞共议奠安，今陞已在□庭，□复不容改葬，先帝圣明英烈而马鬣未封，臣之痛心者二也。臣遍访北来诸人，佥谓流贼闻□兵将至，先杀皇太子，挟二王马上偕行迎战；永平失利，二王随亦受害。受害之地，迄无实报。今仅存公主，先帝伤其一手，养在周皇亲家，臣之痛心者三也。
　　马士英加少师。
　　北兵自孟县渡河。
