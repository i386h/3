<!-- { "loadSidebar": true } -->
　　『自去岁议和之后，不佞遂按兵不动。即江淮截运之师，亦暂吊（调）回；遣进浙西之旅，亦戒安辑；孙、李请援之兵，亦停未举。此示信于清朝，不可为不昭矣。但以数十万之兵众，嗷嗷待哺，议可俟而腹不可枵，故措食民间，亦权宜之至计，实所以坚明信而姑为此委曲也。
　　乃不佞以信相期，而清朝以诈相待。虚崇名爵，不定安插，一不可信也。空糜兵众，不谋支给，二不可信也。既未成议，而调补兵将叠叠踵至，三不可信也。
　　最可异者，叶、阿奉使而来，动辄厉气相加，至猜忌多端，去来不测；此何为耶？又叶、阿未到之先，白巴至省三日而回；此何为耶？叶、阿将到之时，声言大兵入关，各府催迫粮料，急如星火；又各府县修城浚河，拨兵守垛，树旗祭铳；此何为耶？叶、阿才到之后，旋推补泉镇，而以前日马得光（功）任之；此何为耶？马得光（功）亦请围随二百；此何为耶？是清朝明明欲爽其信，欲衅其端，能令天下豪杰不自寒心哉？
　　夫英雄举事，堂堂正正，欲和则和，欲战则战，无不裕如，宁有依违乎？清朝亦试自揣，将来将帅果有如陈金（锦）之鸱张者乎？满汉兵将果有如金砺之萃集者乎？而陈金（锦）今何在耶？即金砺之众今何存哉？即令清朝选八旗满汉乌合，调南浙疲卒，其伎俩止此耳。不佞所预计而知者，惟有秣厉从事，其谁劳谁逸，谁胜谁负，有不待再决耳。
　　况清朝近来时势，比十年前日异而月不同矣。且以清朝人事论之。陕西为天下元首，现今西虏倾国入河州地方，方割全陕，清朝若从之则溃裂立见也，若不从之则溃裂立见也。其元首之决坏如此者。湖广为天下腹心，前敬谨之兵精而且多、全军覆没，今洪承畴乌合之众、战败固其宜也。其腹心之决坏如此者。广东为天下手足，现今西宁王攻破肇庆，羊城亡在旦夕，清朝应援之兵，披甲不满三千，是驱犬羊而赴虎群，稍饱其腹耳。其手足之决坏如此者。
　　更以清朝天时论之。数年河北人民，半付水国；江南百姓，多化魃鬼。河决地震，灾异非常，不啻春秋山崩川竭之征，适符胡元日食星变之惨。圣贤所云，「国家将亡，必有妖孽」，其言已明验矣。
　　天时既如此，人事又如此，政智者观变起之会。然不佞按兵不动者，实欲昭吾明信耳。岂料清朝竟自失策，不以诚心相期，而以诈术相欺，不佞安能更守尾生之愚信而中清朝之彀中哉？用是南北齐发，水陆咸驱，掣其一方而旁及四国。将见吾兵抵吴而吴靡，入浙而浙催，至粤而粤破，动闽而闽瓦解。此非不佞夸言也，实斯时必然之势耳。
　　又不特此也，江北钱粮皆取给东南，盐课艚粮，关系国命，我师特扼江淮，不特南北截为两断，将见畿辅立毙矣。如春夏间焚毁粮盐诸船，颇见其一端也。乃不虑及此，为清朝谋事者，不亦■〈束〉哉？
　　且地方各官不为百姓谋安静，而专为国家构难端。至各府县公文塘报，出语不逊，动曰海寇，藉口盘诘，不论真伪，或监或杀。揣其意，以地方不扰，无所恣其狼贪。岂知欲自肥其囊橐，先不保其身家。
　　不佞用兵十余载，□□大计，蚤已熟筹矣。亦聊用吾兵左驱右驰，使清朝稍知痛痒，地方各官亦□困苦。台台若自度德量力，能与我战，则可速来，一决雌雄；不能与我战，则宜早从吾言，将地方可静，钱粮可输，百姓可安。此实清朝之大利。不佞亦何难再申前信，以舒东南之民命也。惟早图之，勿生后悔』！佟国器复书云：
　　『日接下游塘报，执事袭破清漳，连陷各邑，不佞深为惋惜。以垂成之抚局，尊翁苦心呕血，而一旦决裂至此，将以为得计乎？
　　二十日之夕，周令賫到手书，篝灯展视，知台台于顺逆存亡之机，不终懵懵，而父子兄弟之情，尚不忍遽契然也。
　　我皇上定鼎以来，不专用兵，德威所讫，无远弗届。东至于高丽、洼儿哈、鱼皮诸国，西至于插汉、■〈犭回〉苗诸国，南至于土苗、洞蛮诸司，北至于河套、海西诸国，率皆慕义向化，稽颡恐后。即如孔、耿、尚、吴诸藩封，无不荣膺茅土，专任一面，君臣之情，亲于父子。而来书惓惓于信诈之间，是自疑贰也。天时人事，哆口而谈，骄蹇满纸，殊甚喷饭。不侫略一折之。
　　大凡开创之初，久而后定。即如周武之一戎衣，犹因小腆未靖，作多士、多方八篇以晓告之。楚粤弄兵，不过地方杀运未除，致烦王师戡定耳。近报执馘献俘，风飈箨卷。至西人入河州一事，全无影响，而台台伏处海滨，见闻不远，一二游食之徒，好事造言以相簧鼓，此如山村野落，传说市井，咄咄称怪，而不知其无稽也。至于河北水溢，关中地震，事实有之。董子谓天之仁爱人主，故特出灾异以诫之。春秋末年，灾异不一见，以此见天之绝爱人主也。自古殷忧启圣，无论尧汤之世，水旱为甚，汉文帝时，日中有王字，贞观之治，千古称最，宣帝时五凤至、麟一至，仁柔不振，卒以短祚，灾瑞之验，果何如乎？
　　从来窃发海上者□乏人矣，其不能离于海，犹鱼之不脱于渊也。庙堂深谋，以为兴师动众于渊波浩□之中，劳民而费财，不若收其英杰，使相统御，居民得以永逸。此不过以海治海之策。所以纶恩频颁，诏使叠至。而台台错认，以为穷洋孤岛洵是万里长城，艨艟楫橹可作长生宝籙，意益骄而念愈侈，不亦■〈束〉乎？
　　且圣天子车书一统，海宇率俾，犹且温辞慰勉，推心置腹。台台倔强鹭岛之中，期期不奉诏，偃蹇恣肆，此真夜郎王问汉使者曰：「汉何如我大也」！豪杰举动，似不如是。
　　然不佞以为尚可与言者。台台不反覆于既抚之后，而徘徊于未抚之先，洵肮脏男子哉！第既破之甑，挽回甚难。为今之计，果能不杀戮人民，不凌辱有司，不动摇库藏狱囚，不擅违年号衣冠，歛兵而退，以待天朝之命，则犹可改也。
　　昔日之议，刘制台领其事，原非不佞担任。今承书教，即行进缴。第跋扈睥睨之语，未必蒙圣明霁颜耳。如果定志来归，披肝沥胆，自处无疑之地，不佞以心任之，补牍上请，亦何靳焉。从违之机，悉听审择。内断于志，勿为旁议所夺，即全天伦之恩，复膺带砺之锡，铁券金章，如取如携，尔公尔侯，爰及苗裔。不但珥笔文臣不敢望，即从龙诸勳戚、血战数十年、不易致者，而台台一旦得之。此诚布衣之极致，丈夫之伟业矣。
　　若乃拥乌合之众，奋螳臂之势，九重之上，赫然一怒，大师南指，岂尚有逆我颜行者乎？抑或悬五等之赏，以待海上之士，执事肘腋之间，岂无有怀我好音者乎？利害存亡，间不容发，愿高明熟思而审处之。语出繇（由）衷，并无欺饰，仰祈裁察，可胜企祝』。
　　藩又与泉镇韩尚亮札云：
　　『不佞桑梓关念，岂忍以锋镝相加？特在今日，不得不以战为和。自常人观之，必以战则和不成，不知战则和益速而信益坚，战和自不相妨。清朝到底必来就和。此可为智者道耳。近马得光（功）将来镇泉，今又停留候旨，清朝必和之意亦大略可见矣。
　　漳泉土地皆我土地，人民皆我人民。不佞此举，不过略施指撝，使清朝稍知痛痒。凡投诚之地，兵不血刃。漳州各官，文则依旧任事，武则从重擢用，仍与以原辖兵马，另行优赏，此推心置腹所可肝胆相照者也。贵镇英材俊略，不媿名将之风。不佞拊髀兴思，企慕非一日矣。然勤宣吾泉，八载于兹，而位不过参将，清朝之无公论，令人扼腕。
　　兹大师已临，贵镇能全城而归，保全数十万生灵，又不失功名富贵，泉镇之任虚左以待，泉州兵马尽归统辖，赏以万金，爵以五等，断断不爽，岂不身名俱泰哉？且和议克谐之日，贵镇全城保民，可以有功于清朝，此有利而无害，亦彰明较著者矣。
　　抑贵镇撄城自守，首鼠两端，其意不过望援耳。省兵寥寥，固守省会，犹恐不保，至浙直兵马，亦且空虚，必无舍彼求此之理。若侍京师之援，往反半载，河清难俟。况京师虚耗，当四方有事之际，如陕西、湖广、广东，处处瓦解，已详在佟抚书中，必无重兵可以远救万里之外，不待智者而知也。贵镇则勉支时日。然守一日则害一日之民命，守一城而害万命，仁者不为。异日和议既成，土地仍归吾有，殃民之罪，贵镇何辞以谢百姓？何颜以见不佞？纵能守此不失，然且有害而无利，况马步不满二千，万万不可守。欲以寥寥之兵，抗我大师，城下之日，靡有孑遗，欲如漳州之安全，决不可得矣。是其祸福利害，判若列眉，有识者自能熟思而审处之。不佞谆谆之意，一为念桑梓，一为爱贵镇。若漳州未下之先，不佞岂肯轻出一言哉？
　　昨已遣知县周琼賫书与佟抚，详陈以战为和之意，使清朝略知吾手段，将后来以实心相待，而不敢轻言剃头。不然，岂区区恋此漳、泉二城哉？兹特宽二日之□，以待回音。若不早图身家所关，民命犹系，毋贻噬脐之悔』！
　　韩尚亮复禀云：
　　『本月十四日，捧读檄谕，良为痛切，只字片言，可服可佩。
　　计当日议成之初，漳泉寸壤，久畀汤沐，朝廷纶綍未寒，而诸当道之齿颊犹馨也。最后诏使驰至，寄声问对，传意□离，致迟疑未决，遽尔遄归，是以操戈相向，有今日也。
　　然喜大英雄迩必远虑，战不忘和，犹见始终诚信至意。漫谓燕闽万里，情隔九阍，设有毅然仔肩者，披抒愚陋，直节陈书，毕达幽隐，而终君臣父子之懿伦，似亦未晚。
　　尚亮出身田野，从事戎行，尸素闽泉，历今九载，梗拙之衷，不惟诸上台颇相原照，即同安侯太师亦或念及。若敢倾此腔血，矢口谠言，庶几乎罕有重相猜讶者。夫事不有遗■〈束〉于贤圣而完缮于蒭荛者乎？窃虑藩下以尚亮备员孤戍之微而因不足以轻重弃之也。
　　今藩下取漳下惠，定其属邑，兵临泉境，宛诲嘉言，尚亮虽身长百夫，而且无一字，谛听之余，殊深感仰。且非敢以一旅孱罢之师而拒投鞭断流之众，第食人之食，事人之事，枕戈待旦，尽其所职而已，成败利钝，岂敢问哉？虽然，漳泉实藩下之土地，而人民多属贵戚，得之不过楚有楚弓，攻之未免损耗士卒。且辞其顺受而继以逆取，是前后相戾也。况马镇既有缓至之息，朝廷已无爽约之举，又从而劳师动众，震荡于井里之间，舍忠臣孝子之谊，而伤天地太和之气，知藩下聪明慈惠，所不忍为者也。
