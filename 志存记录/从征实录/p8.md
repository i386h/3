<!-- { "loadSidebar": true } -->
　　『数遣信使，只候好音，山川修阻，或达或否，计在老亲翁照中。前粤东之役，不佞立调水师，期会五羊，进止相左，深用扼腕。然疆场之事，一彼一此，桑榆想非遥□。
　　□□□滇，狐鼠改步，东西南北，共带宗周，此社稷之灵，而实老亲翁撑持之勳。不佞□□□问，歼酋灭丑者数矣。拜聆鸿猷，殊深喜慕。
　　今宸居既云巩□，而帝业未可偏安。况中原有可乘之机，胡运值将尽之时。宜速乘势，并力齐举。兹不佞现提水陆精锐，收复闽浙，薰风盛发，指日北向。愿老亲翁卷甲长驱，鼓行迅击，首尾交攻，共焚济河之舟，表里合应，立洗腥膻之穴。然后扫清宫阙，□盟畿辅，岂不大符夙愿哉』？
　　是月，藩驾往安平议和。晋南百姓告黄恺逆派横行，藩委尝（常）寿宁查察，回报究拟。
　　三月，藩以和议方就，乘势分遣各提督总镇就福、兴、泉、漳属邑派助乐输，恐其出兵相阻，即移书于督抚刘清泰曰：『以数十万之众，按甲待和，虽议可俟而腹决不可枵，稍就各郡邑权宜措饷，以济兵粮可也』。清泰复书云：
　　『顷接华翰，并读家报，已悉台衷矣。
　　前令亲辈賫敕印到，不佞已庆其事之□□，幸其议之确在。尊公老先生于君臣之际、父子之间，实费大力苦心矣。但敕印来于万里，即不便久为虚悬，事势既已垂成，更何必稍存芥蒂？且敕中「归顺人众，具数奏闻，安插地方，会同督抚详细报闻」之语，何尝不为斟酌、次第商及乎？今一拜诏，不但台台可以特疏，不佞亦当补牍矣。倘必缓成命以待议，持家书以入告，在台台多一番行迹，在尊公多一番绸缪，此不佞中夜代筹至愚至笃之论，想英雄豁达之见，不以为□之迂且浅也。不佞濡笔以候裁决，万勿游移耳。
　　至所言取饷一事，不佞亦效一得焉。今日联异姓于同舟，化国家为骨肉，则地方者各有关系之地方，人民者各有联属之人民也；留得一人，他日多一后人；留得一土，他日多一生聚；况台台于桑梓姻友之间更须调护？此又无烦不□之谆恳矣。
　　不佞以侍从旧人，偶莅封疆，去就裕如，然得始终此事，自不敢贪以为己功，但可告无罪于尊公握手时，则厚幸矣，余何计哉！临启待命』。
　　是月，藩得书，亲督大师巡历民情助饷顺逆，以定剿抚。先繇（由）南安小路达至枫亭登舟，至镇东海口等卫地方驻札。先时海坛松下、大小址等□逆民，每年截我商洋船只，至是发谕诫谕之。松下逆民狂逞不服，径出旗号备敌。藩遣中提督甘辉、前锋镇赫文兴、左冲镇杨琦等繇（由）陆路抄进，藩督戎旗镇繇（由）〔□□〕抄进。时□兵齐会，逆民不支，俱被剿杀，并焚其乡社示儆。随移师进攻海坛山，逆首陈西宾亦拥集逆民来迎敌，被我师一鼓败之，陈西宾自缚乞降，宥之。二处素逆俱平。委后军平夷侯周崔之镇守海坛地方。逮援剿前镇黄大振。振，□□人也，作为不轨，假义劫掠诏使。藩巡历至是，知之，遣中提督甘辉逮系治罪。□副将戴捷管理援剿前镇事。
　　四月，藩驾自海坛班回中左，赐黄大振死。遣前提督黄廷、前冲镇万礼率辖镇进入永定地方，措饷养兵。汀虏将王进功率兵数千阻截饷道。前提督得旨迎敌之，败其师于雷胡地方，擒斩虏马兵不计。各师听令追征。白土寨顽抗，万礼等亦破之。
　　五月，藩驾驻中左。藩再驰书与清泰，必有三省方就和。刘清泰驰书来复，书云：
　　『远接复札，以为必有以慰不佞之殷殷，而不为尚摇摇于行止也。不佞兼程入闽，激切致书，莫非欲早定海上之议，早报圣明之命，早结尊公父子忠孝之局，何足下之所答依然毫厘千里耶？
　　天下事，情理与势而已。尊公位列大臣之上，令祖母年逼风烛之时，念□泉尺土，非足下胞络所■〈疒〈癶上土下〉〉，则祖宗庐墓所依，足下咫尺弄兵，荆棘其上，在尊公之梦魂一刻未安，令祖母之寝食一刻不乐，足下将泰然波涛之间，自谓富贵功名之计得乎？此情理之绝无者也。
　　更有虑者，固山枕戈久矣。今大兵驻马于漳畔，劲师露刃于泉南，有不能顷刻待者。盖不佞之衔命意主于抚，固山之振旅力主于攻。在足下夸浮恍惚，不佞焉敢执为必抚以止其攻？倘一攻而缓抚局之成，尤（犹）可言也；一攻而遂以成抚局之变，则尊公前此之绸缪，与不佞后此之挽回，俱无所用矣。此又势之了然者也。
　　况足下家报所陈，来札所对，皆足以启群议之诽，而激圣明之怒，不佞缮疏而入，几费踌躇。然一片苦心，不得不因足下所言，再为披沥。
　　所云「不知有父久矣」，此言一出，不但伤天性之恩，亦且贻后世之刺！尊公身为明季重臣，以国亡而择主，非背恩而事仇也。足下前无顾命，今□□□，何得灭不易之亲，而从不必然之义耶？古云「求忠臣必于孝子」者，几无据矣。
　　至于□□以三省相畀之说，斯言胡为乎来哉？今天下中外，贴然十载，而足下身羁海甸，犹欲招徕之以大一统之势，谁敢取臣服之版图、惟正之财赋、而轻议之？且从来无此庙算，并无此边筹也。即如足下所云，亦可笑矣。无三省则舍我而忠于彼，将有三省则弃彼而忠于我乎？此皆拂情影借之言，而知非足下之心也。但念朝廷加恩一番，尊公京（经）营一番，不佞来此调停区画一番，天下事宁可瓦全勿为玉碎。足下或谕之族党，谋之老成，务必开心见诚，勿得藏头换面，勿再以不可告之言，必不可行之事，徒费口舌，徒滋论议，而终于坐失事机也。
　　不佞言至此，心力已竭，他日见尊公于班联之间，亦可以告无罪矣。至进止之事，则有固山并诸大人，成败之局，则关乎足下一门父子兄弟，不佞虽膺其责，岂尽执其咎哉？惟足下裁之』！
　　是月，尝（常）寿宁回报黄恺逆派横行，种种难枚。又山海等饷，多征少报，计十余万额。藩查实有据，令杀之。又告示有「清朝赐地」之句，藩怒，并杀其掌案及户房二人，没家资十余万。
　　六月，藩师驻中左。遣中提督甘辉同援剿左镇林胜等出师长乐等处，措饷养兵。佟国器驰书求情。书云：
　　『闻鷁首扬帆而归上府，料斯时只受宠命，正在阿里骈庆之候也。
　　今据标将谢灿报称，得贵差林云璇传台台发甘、林二镇，歼除山寇于长乐等处。不佞极感台台安攘至谊，但恐山隅百姓，倏见海兵，惊惶无措。兹时正当耰植，未免奔窜田间。且不佞辈正在整兵歼除山寇，以安□业，未知台台所致歼者何姓之山寇？不佞辈当闻命而从事焉。莫若请严檄调回□□，以示止戈之义，则闾阎卒伍咸戴覆冒洪恩耳』。
　　藩不报，终亦不敢抗拒。
　　七月，藩师驻中左。报清朝添设兵马入关，藩分遣各提督总镇就漳、泉、福、兴等地方征派助饷。以和议未定，虏兵无敢阻抗，追遣益力。
　　八月，藩师驰中左。京报清朝又遣内院叶同郑、阿賫四府安插兵将敕入关议和。
　　初六日，佟国器驰书来会。书云：
　　『久不通候，正在鹄伺明旨。今八月四日，内院学士叶、内侍虾（满洲土语称侍卫曰虾）郑、理事官阿特賫敕谕过衢，星赴台台处。其中机宜，天使自能面传，不必不佞毕词矣。专此驰闻，以便预为只迎。到后，更望详示，可慰悬切』。
　　十九日，李德、周继武等到中左，称渡舍（福建土语称官家子曰舍，或为少爷二字之缩音）同□□□大人到省，欲照郑贾例差员去请方下来。藩知先削发、后受诏，不肯差员往请，只作小启，令周继武往请。启云：
　　『不佞浪志海隅，仗节方外，无意人世之功名久矣。不意丘园辱贲，宠命频来，重之以丝纶，推之以心腹，谊更何辞矣。手割香草，伫看轺车，尚有不罄衷言，当面承商确，祈在夙驾，慰此悬思。庶几东南止戈，赖使君一言以定，而远近怀忠义，俾幽情万里获申也』。
　　二十四日，叶成格、阿山到泉，令周继武来言，谓：『藩不剃头，不接诏；不剃头，亦不必相见』。藩叱之，亦未答他。诏使驻泉待报。
　　九月，藩驻中左。李景自西师回，晋王定国差官同景至，賫书来会师。书云：
　　『孟夏遣使，帆海诣铃阁，悉机务，并候兴居。拟阅月可得旋，不图至今尚栖迟贵壁。今差员李景至，始知前此籧使林祚者，固不知所下落也。
　　不榖驻师高凉，秣励养锐，惟候贵爵芳信，即会辔长驱，以成合击。盖不欲俾虏有只蹄侵进耳。乃七月中旬，又接皇上敕书，切切以恢东为计。君命不俟驾，宁敢迟迟吾行哉！爰遣水陆二师，齐发新肇，托祉有初，两见成绩。盖殄虏于长洋，败李酋于端水。而会城两虏，恃海撄城，尚稽戎索。
　　兹不榖已驻兴邑，刻日直捣五羊。然逆虏以新会为锁钥，枢牖储糗，攸资是用，悉所精神，援饷不绝。不榖之意，欲就其地以芟除，庶省城可不劳而下。故亦合力于斯。在彼望风屏息，遵陆知难，遂恃长舸舰，堵我舟师。非藉贵爵星言发夕，其谁收此一捷也？企慕甚殷，宜有关切。
　　至于粤东水师官义、抗虏降虏者，莫不密遣告劳。然详所举止，多伦观望，不思羊城底定后，虽频年抗节而不千里勤王，亦何夙绩之足道哉？惟贵爵为此宣意，以耸恿各部，则五等上下□□国恩，只报在兹，而不谓不榖之功罪可混也。
　　至援虏之来，向亦略闻其概，然□□□虏，再无敬谨之强且精者，今安在哉？诚来当尽缚以报知己。其楚豫之间，侦使颇繁，大略粤事谐而闽浙直争传一檄，所谓张侯爵鼓楫而前，要知亦缓于今日发粤之举。时乘其所急，名高于易收，执事宁忍置之？
　　差员称贵爵从潮惠脂车，则当以初冬为的，其水部必以速临新邑为限，均希相要旦旦，足仞至诚。云台虚左，不榖实厚冀于公也。暂复不备』。
　　朱逿先生生曰：『定国来书言：「孟夏遣使帆海诣铃阁」，则知八年四月定国有使有书，惟此事本书未载』。又曰：『此书达到，盖在十月已出师后，此书载在九月，恐误』。
　　又书云：
　　『圣跸艰危，不可言喻。敕中怆怛之语，不榖读之痛心。五月至今，所待贵爵相应耳。倘确不能来，即示以的，不榖便另议舟师，以图进取。甚勿然诺浮沉，致贻耽阁。要知十月望后，恐无济于机宜矣』。
　　藩得会师二书，即欲调兵南下勤王，以虏使在泉，令差暂住金门。
　　初四日，藩遣礼掾办吕太同李德入泉送礼，罄外国所送珍宝炫耀之。二使以和事未就，未敢受。吕太住泉待报。
