<!-- { "loadSidebar": true } -->
　　初七日，二使又令内侍虾、郑渡舍、荫舍来见。渡舍见藩，跪下涕泣泪涟，称『父在京许多斡旋，此番不就，全家难保，乞勉强受诏』！藩曰：『尔凡子未知世事！从古易代，待降人者多无结局，惟汉光武不数见。父既误于前，我岂蹈其后？我一日未受诏，父一日在朝荣耀。我若苟且受诏削发，则父子俱难料也！尔勿多言，我岂非人类而忘父耶？个中事未易未易』。日令戏酒以乐其心，俾勿言和事。
　　十一日，遣渡舍回泉复二使，约期到安平相面，言先受诏而议削发事。
　　十七日，二使到安平镇，发吕太礼物不收，带回报命。藩令大设供帐于报恩寺。二使不肯驻宿，只就布帆安驻诏敕。藩见其来意不诚，不肯受诏。
　　二十日，二使回泉，逆知藩无削发之理故也。
　　二十一日，藩又差官林候同渡舍持书并礼物再递送二使，二使益不敢受。藩书云：
　　『皇华斾旌，万里驱驰，弗获只迎，歉怀耿耿。前月抄，差官李德来，知台旆抵省。政拟专员敦候，而到泉之报已至。近二舍弟来见，不佞嘱其致意，约以订期相面，而台旌又自即到安平。在台台星言夙驾，过于太骤，在不佞脂车不遑，致■〈束〉接应；礼节之略，冀以情亮。
　　日接刘部院来翰云：「其中机宜，天使能面传」；又二舍弟及李德、周继武等称，台台一路来，道有的实话欲对不佞面悉，非渠辈所当知。而传述者未审果否？不佞一片鄙悰，政图面罄，非笔墨所能悉者，业已卜期扫榻石。前致一芹，未荷慨纳，兹修不腆，少伸主道。统祈监茹，临颕瞻溯』。
　　二使复书云：
　　『九重诏下，快睹安澜，弟等何缘，恭逢盛事！昨抵三山，即令李德、周继武等先行。八月二十四抵泉，又着二令弟与黄征明相继前往，预扬朝廷德意，不谓失于传宣，纡回已久，弟伫候至九月十二日黄征明回，十三日令二弟虾亦回，未言接诏、剃头，来请弟等相会，故于十七日往安海。十八、十九，李德、黄征明到，言不接诏、不剃发，弟是以二十日回泉也。
　　顷承来翰，复云卜期，不识黄、李二差前言之谬，抑公今日始议剃头、接诏耶？若台翰中刘部院云云，与令二弟道达途中有的实话，此弟所不解者。即使相晤间，不过宣传皇上浩荡德意，与公剃发后上谢恩本，将贵部官作何安插，及四府设防数目修入而已，他复何言哉？似公又不宜以傍语及也。
　　弟以一介微躯，而膺朝命，钦限在十月内回京，何敢稽延以身试法？伏祈早决一言，俾得星驰复命。然途路殷遥，用以印信官封相复，免其传闻之误。计程往还，此月二十四日台音可至，□迟亦不过二十五矣。
　　若前后隆重鼎贶，断不敢先私情而后朝廷，籍籧完上，统惟谅之』！
　　二十四夜，渡舍、荫舍同周继武、李德、黄征明等又来，涕泣恳告曰：『二使此番失意而回，大事难矣！我等复命，必无生理，并太师爷亦难』！藩曰：『更活许多，更易许多，我意已决，无多言也』！
　　二十六日，藩又差旗鼓史谠、郑奇逢等再请二使来安平订议，二使亦知藩欲留难他，逐史谠等回报。
　　二十九日，二使促渡舍、李德、周继武、黄征明、并颜太夫人等回京复命，和议不成矣。黄征明求藩书回太师。与之书云：
　　『三十早所对表台之言，两边情理所易行者，已词尽而意决，虽天翻地覆，誓无更改。表台可星速往泉见二诏使，只以侄早所言决之，以破其牢，恐遇渡弟、李德等要来中左，不与之同来。前言已决，余无别言。纵苏、张复生，岂能动摇吾心哉？若诏使决意回京，亦可持此言以回奏矣』。
　　藩又与渡舍书云：
　　『兄弟隔别数载，聚首几日，忽然被挟而去，天也！命也！
　　弟之多方劝谏，继以痛哭，可谓无所不至矣。而兄之坚贞自持，不特利害不能以动其心，即斧刃加吾颈，亦不能移吾志。何则？决之已早，而筹之已熟矣。今兄之心绪，尽在父亲复禀中，弟闻之亦可以了然矣。
　　大抵清朝若信兄言，则为清人，若不信兄言，则为明臣而已。他何言哉！盖叶、阿身为大臣，奉敕入闽，不惟传宣德意，而将以奠安兆民，不为终始之图，徒为轻率之举，不为国家虚心相商，后以躁气叠加。凡行□暴烈，举动疑忌，忽然而来，忽然而去，海外遥远，真令人应接不暇矣。此弟所目睹□。总其立心，只用「挟」之一字而已。若用挟，则当用之干戈，不当用之叶、阿为也。况兄岂可挟之人也哉？
　　且四府地方粮饷仅足以养一万之兵，外此数十万之众，何处取给？将何安插？即使不逼之以剃发，尚且不能，况其迫之者乎？又况其画饼者乎？
　　夫虎豹生于深山，百物惧焉，一入槛阱之中，摇尾而乞怜者，自知其不足以制之也。夫凤凰翱翔于千仞之上，悠悠乎宇宙之间，任其纵横而所之者，超超然脱乎世俗之外者也。兄名闻华夷久矣，用兵老矣，岂有舍凤凰而就虎豹者哉？惟吾弟善事父母，厥尽孝道，从此之后，勿以兄为念。
　　噫！汉有子瑜而有孔明，楚有伍尚而有子胥，兄弟之间，各行其志，各尽其职焉。兄敢不勉？弟其勉之！因便赋别，不尽愿言』。
　　时平国公亦有书与定国，令劝藩受诏。另清朝亦欲授定国勳爵。至是定国回书复之。书云：
　　『自丙戌冬鳌江泪别兄颜，弟与诸将静安岛上，盼望归期，眼几欲穿。不意宿迁讹传，建宁途梗，杳无音信。致各将士怀疑顾虑。弟乃督舟入揭，通商济籴。屈指八载，不敢只字修候者，总为时势使然耳。
　　辛卯春，本省抚镇道觑大侄屯田于粤，侵掠中左，男女遭惨，不可胜数，宝物黄金，计近百万。各将士闻父母妻孥被祸，愤恨欲绝，星夜班师救岛。泉镇马得光（功）贪恋无厌，尚留岛上，被各舟师重围，三战三北，援绝势孤，乃乞命于弟。弟怜沿海百万生灵，纷纷逃窜，不得安生乐业，姑许其请，遂纵舟全渡人马，使得光（功）生还泉郡，弟之力也。及大侄督师继至，闻得先（功）渡脱，略有见讶。岛上被惨，莫怪其然也。马得光（功）既脱，大侄与将士愤气□□，欲有攻郡取邑之举。在弟则因足疾艰楚，自放马得光（功）之后，择地白沙，粗建茅屋，所有大小战舰，尽为渔商，与地方相安者已三载矣，此人人所耳而目者。
　　年内新正，连接兄谕，并抄旨谕，及刘部院所賫敕书，有云「原驻地方，不必来京，原系侯伯，今再加级」。盖弟以十余载足疾，日深日甚，非今日始言，凡移寸步，皆用两人扶插，故功名之念久灰。丙戌夏，曾缴印削发辞官矣。天下人所共知，亦吾兄所深知者。况弟受本朝宠遇，官居上爵，义无悖旧恩而贪新荣。总之，静处白沙，乐天养病，与地方相安而已。开洋事务，容宽图之。爵禄一节，弟断不敢受，亦不能受。至白沙乃海滨斥卤之地，密迩桑梓。弟前阅诏，「凡前朝文武息兵回籍，地方官即与安插」之条，今复读谕旨中「听其原驻地方」之句，弟之措身处地，政相符合。刘部院不日到闽，耳目所能及，地方官所能言也。惟是弟素性迂拙，加以疾病缠楚，不能与地方官往来通候，或因而见讶，致此心迹莫白耳。
　　至于大侄一事，弟在白沙，侄在中左，相去既远，兼弟病足，艰于寸步，侄行军所居无定，相见尤罕。此番吾兄书到，弟即扶病舣舟，极力言劝。大侄云：「大义灭亲，筹之早而计之决矣」。彼素不听吾兄之言，岂肯听弟之言乎？
　　差员回，急持此禀复，希将弟情入告。若□处白沙而地方仍复相激，则弟惟有扬帆远避，虽涉险波涛，亦所甘心。途遥笔短，未遂所言，幸惟监照，不胜伫仰』。
　　时黄征明奉太师命并伪旨来议，不就而回，无复命，并无复太师，求藩复书。藩复禀与太师，禀云：
　　『儿戊子年差王裕入京问候父亲福履，以致父亲被围，王裕被楯，从此而后，只字不敢相通，不特无差敢往，亦恐□累也。
　　壬辰年杪，忽然周继武等賫到父信，儿且骇且疑。继而李业师等賫书踵至，疑信参半。乃差李德进京，□前传闻父亲已无其人，试往觇之果在与否，修禀聊述素志，和议实非初心。不然，岂有甘受招抚而词意如彼？不待明言而可知矣。
　　不意清朝以海澄公一府之命突至，儿不得已按兵以示信。继而四府之命又至，儿又不得已接诏以示信。至于请益地方，原为安插数十万兵众固圉善后□计，何以曰「词语多乖，徼求无厌」？
　　又不意地方无加增，而四府竟属画饼，欲效前■〈口舀〉吾父故智，不出儿平日之所料。遽然薙发之诏一下，三军为之冲冠。
　　嗟嗟！自古英雄豪杰，以德服其心，利不得而动之，害亦不得而怵之。清朝之予地方，将以利饵乎？儿之请地方，将以利动乎？在清朝罗人才以巩封疆，当不吝土地；在儿安兵将以绥民生，故必藉土地。今清朝斤斤以剃发为辞，天下间岂有未受地而遽称臣者乎？天下间岂有未称臣而轻剃发者乎？天下间岂有彼不以实求而此以实应者乎？天下间岂有不相信以心而期信以发者乎？天下间岂有事体未明而可以糊涂者乎？大丈夫作事，磊磊落落，毫无暧眛。清朝若能信儿言，则为清人，果不信儿言，则为明臣而已。
