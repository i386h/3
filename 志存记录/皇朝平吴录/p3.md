<!-- { "loadSidebar": true } -->
　　太祖召中书省及大都督府臣，谓曰：「张氏据姑苏，数侵扰吾近地，为吾境内之寇，不可不讨。诸公其熟计之。」右相国李善长对曰：「张氏宜讨久矣。然以臣愚观之，其势虽屡屈而兵力未衰，土沃民富，又多储积，恐难猝拔，宜俟隙而动。」太祖曰：「彼昏淫益甚，生衅不已。今不除，终为后患。彼疆土日蹙，长、淮东北之地皆为吾有，吾以胜师临之，何忧不拔！况彼败形已露，何待观隙？」徐达曰：「张氏骄横，暴殄奢侈，此天亡之时也。其所任骄将如李伯升、吕珍之徒，皆龌龊不足数，徒拥兵众，为富贵之娱尔。其居中用事者王、蔡、叶三参军辈，迂阔书生，不知大计。臣奉主上威德，率精锐之师，声罪致讨，三吴可计日而定。」太祖喜顾达曰：「诸人局于所见，独尔合吾意。」于是命诸将简阅士卒，择日启行。 
　　八月，以伐张氏祭告大江之神，曰：「惟神奉天明命，主宰大江，鉴察无私，代天行令。予生于濠梁，乃庶民也。曩因兵变，遂列于行伍，继为总戎。岁月以来，军民既众，土宇益辟，乃正王位，建国曰吴，立业江南。拓土广疆，灭强暴之国，恤民养军，除贪污之政，于兹十有一年矣。今姑苏张士诚，据我东南之境，数来生衅。伏闻古今以来，民欲安，圣人一，民欲愁，伯者多。予之与张不可多事于民，并立以荣其身，必决雌雄， （「必决雌雄」，「必」原作「以」，据明纪录汇编本、清借月山房汇钞本改。） 以安黎庶。然而剖判在乎天，用事在乎人，其深渊巨峰，淤浅河湖，人力一时不能为者。兹欲奖率舟师，由毘陵之境委曲通道，进入太湖，与张氏决战，告神鉴知。」乃命中书左相国徐达为大将军，平章常遇春为副将军，帅师二十万以行。 
　　太祖御戟门，集将佐谕之曰：「古人立大功于天地间者，必因其时以行其志，如伊尹佐汤以伐桀，吕望佐武王以翦商，皆得其时，而志在于天下苍生也。自大乱以来，豪杰并起，所在割据称名号者不可胜数。江南羣雄，西有陈友谅，东有张士诚，皆连地千里，拥众数十万，吾介乎二人之间， （「吾介乎二人之间」，「介」原作「界」，据明纪录汇编本、清借月山房汇钞本改。） 相与抗者十余年。观二人所用。其志岂在于民，不过贪富贵、聚渊薮、刼夺寇攘而已。友谅败灭，独张士诚据有浙西，北连两淮，恃其强力，数侵吾之疆场，赖诸将连岁征讨，克取两淮之地。今惟浙西、姑苏诸郡未下，故命卿等统精兵讨之。」 （「故命卿等统精兵讨之」，「卿等」原作「耿贤」，据明朱当■〈氵眄〉国朝典故本、明金声玉振集本改。） 
　　谨按：是时，张士诚北有淮海，南有浙西，长兴、江阴二邑，皆其要害。长兴据太湖口，陆走广德诸郡；江阴枕大江，扼姑苏、通州，济渡襟喉之处。得长兴，则士诚步骑不敢出广德，窥宣、歙；得江阴，则士诚舟师不敢溯大江，上金、焦。二邑既为我有，□□二师统精兵固守之， （「□□二师统精兵固守之」，「□□」原作「耿贤」，因上文之讹，见上条） 。士诚侵轶路绝，我师得以南征西伐，无反顾之虞，平吴之功，权舆于此矣。 
　　又谕曰：「卿等戒饬士卒， （「卿等戒饬士卒」，原脱「饬」字，据明金声玉振集本、明纪录汇编本补。） 毋肆虏掠，无妄杀戮，毋发丘垄，毋毁庐舍。闻士诚母葬姑苏城外，慎无侵毁其墓，汝等毋忘吾言。诸将帅务在辑睦，勿纵左右欺凌军士。凡为将之功，必资士卒，善抚恤之。大抵克敌者必以成功为效；树德者必以广恩为务。卿等勉之。」诸将皆再拜受命，遂为戒约军中事，命人给一纸。 
　　仍榜谕其民曰： 
　　伐罪救民，王者之师，考之往古，世代昭然。轩辕氏诛蚩尤，殷汤征葛伯，文王伐崇侯，三圣之起兵也，非富天下，本为救民。近覩有元之末，主居深宫，臣操威福，官以贿成，罪以情免，风宪举亲而核雠，有司差贫而贾富。庙堂不以为虑，方添冗官， （「方添冗官」，「添」原作「参」，据明纪录汇编本、清借月山房汇钞本改。） 又改钞法，役四十万人，湮塞黄河，死者枕籍于道，哀苦声闻于天。致使愚民，误中妖术，不解偈言之妄诞，酷信弥勒之真有，冀其治世， （「冀其治世」，原脱「世」字，据明金声玉振集本、明纪录汇编本补。） 以苏其苦，聚为烧香之党，根据汝、颍，蔓延河、洛。妖言既行，凶谋遂逞，焚荡城郭，杀戮士夫，荼毒生灵，无端万状。元以天下钱粮兵马而讨之，略无功效，愈见猖獗，然而终不能济世安民。是以有志之士，傍观熟虑，或假元氏为名，或托乡军之号，或以孤兵独立，皆欲自为，由是天下土崩瓦解。 
　　予本濠梁之民，初列行伍，渐至提兵，灼见妖言终不能成事，又度胡运难与成功，遂领兵渡江。赖天地祖宗之灵及将帅之力，一鼓而有江左，再战而定浙东。陈氏称号，据我上游，爰兴问罪之师，彭蠡交兵，元恶授首，其父子兄弟面缚舆榇。既待以不死，又封以列爵，将相皆置于朝班，民庶各安于田里，荆襄、湖广，尽入版图，虽未及混一，而政令颇修。惟兹姑苏张士诚，为民则私贩盐货，行劫于江湖，兵兴则首聚凶徒，负固于海岛，其罪一也；又恐海隅一区，难抗天下全势，诈降于元，坑其参政赵琏，囚其待制孙撝，其罪二也；厥后掩袭浙西，兵不满万数，地不足千里，僣号改元，其罪三也；初寇我边，一战而生擒其亲弟，再犯浙省，扬矛直捣于近郊，首尾畏缩，又乃诈降于元，其罪四也；占据江浙，钱粮十年不贡，其罪五也；阳受元朝之诏，阴行假王之令，挟制达丞相，谋害杨左相，其罪六也；知元纲已坠，公然害其江浙丞相达识帖木儿、南台大夫普化帖木儿，其罪七也；诱我叛将，劫我边民，其罪八也。凡此八罪， （「凡此八罪」，原脱「凡」字，据明朱当■〈氵眄〉国朝典故本、明金声玉振集本补。） 有甚于蚩尤、葛伯、崇侯，虽尧、舜、禹、汤、文、武与之同世，亦有不容，理宜征讨，以拯天下，以济斯民。 
　　爰命中书左丞相徐达率领马步官军、舟师，水陆并进，攻取浙西诸处城池。尝戒军士，征讨所到，歼厥渠魁，胁从罔治。凡我逋逃臣民，被陷军士，咸宥其罪。尔人民果能复业，即我良民，旧有房舍地土，依额纳粮，以供军储，余无科取，使汝等永保乡里，以全室家。此兴师之故也。敢有千百相聚，旅拒王师者，即当移兵剿灭，迁徙宗族于五溪、两广，永离乡土，以御边疆。 （「以御边疆」，原脱「疆」字，据明金声玉振集本、明纪录汇编本补。） 果有贤哲，或全城归附，或弃刃来降，予所赏赐非所敢吝。凡予之言，信如皓日，咨尔臣庶，毋或自疑。故榜。 
　　既而，复召达、遇春于西苑，谕之曰：「今师行，苟张氏全城归命，不劳吾师，吾必全之。若用师，城破之日，全其将士，抚其人民，无妄杀戮。有可用者即选用之。」达等既受命将发，又问诸将曰：「尔等此行用师执先？」遇春对曰：「逐枭者必覆其巢，去鼠者必塞其穴。此行当直捣姑苏， （「此行当直捣姑苏」，原脱「当」字、据明金声玉振集本、明纪录汇编本补。） 姑苏既破，其余诸郡可不劳而下矣。」太祖曰：「不然，士诚起盐徒，与张天骐、潘原明等皆强梗之徒。 （「潘原明等皆强梗之徒」，「原」原作「元」，据本段另处及明太祖实录卷二一丙午八月辛亥条改。） 相为手足。士诚苟至穷蹙，天骐辈惧俱毙，必并力救之。今不先分其势，而遽攻姑苏，若天骐出湖州，原明出杭州，援兵四合，难以取胜。若出兵先攻湖州，使其疲于奔命，羽翼既披，然后进取姑苏，取之必矣。」遇春犹执前议，太祖作色曰：「湖州失利，吾自任之。若先攻姑苏而失利，吾不汝贷也！」遇春不复敢言。已而，太祖屏左右，谓达、遇春曰：「吾欲遣指挥熊天瑞从行，俾为吾反间也。 （「俾为吾反间也」，原脱「也」字，据明纪录汇编本、明太祖实录卷二一丙年八月辛亥条补。） 天瑞之降，非其本意，心常怏怏。适来之谋，戒诸将勿令天瑞知之。但云直捣姑苏，天瑞知之，必叛从张氏，以输此言，堕吾计矣。」 
　　于是达等率诸军发龙江。至太湖，遇春击败士诚兵于湖州港口，擒其将尹义、陈旺，逐次洞庭山。进至湖州之毗山，又击败其将石清、汪海，擒之。 （「擒之」，原脱「之」字，据明纪录汇编本、明借月山房汇钞本补。） 张士信驻军湖上，不敢战而退。熊天瑞果叛去。师至湖州之三里桥，士诚右丞张天骐兵分三路来拒， （「士诚右丞张天骐兵分三路来拒」，原脱「右丞张天骐」五字，据明太祖实录卷二一丙午八月甲戌条补。） 参政黄宝当南路，院判陶子实当中路， （「院判陶子实当中路」，「路」原作「军」，据明纪录汇编本、清借月山房汇钞本改。） 右丞相张天骐自当北路，同佥唐杰为后继。达进攻之。有术者曰：「今日不宜战。」遇春怒曰：「两军相当，不战何待？」于是，达遣遇春攻宝，王弼攻天骐，达自中路攻子实，别遣骁将王国宝率长枪军直扼其城。宝败走，欲入城，城下钓桥已断，不得入，复还力战，被擒，并获其元帅胡贵以下官二百余人。天骐、子实皆不敢战，敛兵而退。士诚又遣司徒李伯升来援，由荻港潜入城，被围。伯升及天骐闭门拒守。达遣国宝攻其南门，自以大军继之。其同佥余得全、院判张德义及陶子实出战，复败走。士诚又遣平章朱暹、 （「士诚又遣平章朱暹」，「朱」原作「宋」，据明纪录汇编本、清借月山房汇钞本改。） 王晟，同佥戴茂、吕珍，院判李茂及其第五子号五太子者，率兵六万来援，号三十万，屯城东之旧馆，筑五寨自固。达与遇春、汤和等分兵营于东阡镇南姑嫂桥， （「汤和等分兵营于东阡镇姑嫂桥」，「嫂」原作「苏」，据明纪录汇编本、清胜朝遗事初编本改。） 连筑十垒，以绝旧馆之援。李茂、唐杰、李成惧不敌，皆遁去。士诚婿潘元绍时驻兵于乌镇之东，为吕珍等声援，乘夜击之，亦遁，遂填塞河港，绝其粮道。士诚知事急，乃亲率兵来援。达等与战皂林之野，又败之，虏其戴元帅及甲士三千余人。九月，士诚复遣其同佥徐志坚以轻舟出东阡镇觇我师， （「士诚复遣其同佥徐志坚以轻舟出东阡镇觇我师」，「出」原作「去」，据明纪录汇编本、清借月山房汇钞本改。） 欲攻姑嫂桥，遇春遇之与战。会大风雨，天甚晦，遇春令勇士乘划船数百突击之，擒志坚，得兵二千余人。 
