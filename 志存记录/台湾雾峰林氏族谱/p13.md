<!-- { "loadSidebar": true } -->
　　当是时，彰化县漳、泉分类械斗，蔓延数十村庄；太高祖每出而排解，终不息。念此非乐士，议复归故里；乾隆四十八年，命高祖考携资赴平和，谋置产避患。高祖考既至莆坪社，方相地筑屋，得病遽逝，遂不果。于时械斗益烈，杀人越货以相雄长。庄人林爽文者，聚党徒、立约束，有事相策应；群不逞之徒皆出入其间，众至数万人，爽文遂谋起事。太高祖知之，大惊；叹曰：『此灭族事、胡可为』！往晤爽文止之，不听。太高祖曰：『人生欲得富贵尔，吾今幸得稍温饱，终不忍视汝及祸；能从吾言，毋妄动，愿割产之半俾汝，且以一子为汝子』。声泪并下。爽文意动，愿解众；而众不从，乃窜于深山。然乱势已成，终莫遏。五十一年，遂揭旗以乱，众拥爽文为首，攻陷彰化，杀守吏；进围诸罗，略淡水，南北俱动。太高祖见事已至此，欲弃家走内地，命诸妇且归宁别父母。长媳黄氏，父为鹿港海防同知书办，以婿既早没，女又远去，持不可；入禀同知，禁出港。太高祖欲道南北，而所在俶扰，路阻莫可行，乃潜匿鹿港。五十二年冬，大将军福康安率师至，进复彰化，攻大里杙；爽文拒战不敌，逃入集集内山。官军放火毁庐舍，庄人多被捕，系累满道。里有何傲者，无赖也；常告贷，虽与之而意不足。至是，伺太高祖寓所，以语衙胥，谓林某与爽文同宗，拥资厚，可得而利也。侦者至，遂被逮。太高祖仰天而叹曰：『竖子误我，吾固知有今日也』！高叔祖大公方十四岁，挺身从；至狱，侍左右，奉饮食，号泣旻天，愿以身代。未数月病卒，藁葬于鹿港埔。五十三年爽文被擒至郡，诸人亦解郡待谳；讯之日，康安语爽文曰；『汝一匹夫，敢谋大逆！岂无有阻汝者乎』？曰：『众皆欲我为王，博富贵；唯族人某力谏不可』。具言其事。康安曰：『林某，诚善人也』。命释之，归其产，且与六品军功。出狱之日，病卒旅邸，权葬于郡治之郊。初，被逮之时，产亦籍没；及是，欲请归，而官中索金万元。时方经丧乱，力薄不足以贿；高叔祖棣公又持不可，谓中堂既旌我父之功，岂有复抄我产之理！迁延岁月，上下相蒙，而产竟不能归矣。

　　太高祖生于雍正七年己酉二月十四日巳时，卒时乾隆五十三年戊申五月二十一日未时，享寿六十龄；号朴植。子六：长逊、次水、三濑、四棣、五大，六陆。越数年，归葬于猫罗堡阿罩雾庄之后山。

　　陈太儒人既遭大故，而志不稍衰，督励诸子以光复旧业为念；涂城、太平诸宗之得有今日，抑不能不谓太儒人之所赐也。太儒人生于乾隆八年癸亥五月二十二日未时，卒于道光六年丙戌十一月初六日寅时，享寿八十有四龄；葬于阿罩雾庄之前。

　　献堂谨撰。

　　高祖考逊公家传

　　高祖考逊公，石公之长子也。有弟五人，而特为石公所钟爱。石公有所虑，与之谋，答语恒中肯。

　　年十八，聘黄氏；数年举两子，长为曾伯祖琼瑶公，次则我曾祖考甲寅公也。于时太高祖方垦殖于大里杙之野，田畴日广，居人日繁；高祖考抚字佃农、招徕商旅，首立乡约，一方赖之以安。顾其时漳、泉械斗之风已起，由郡治而蔓引于四郊，凶焰既张，非理可喻。高祖考默念此地不祥，亟白于太高祖，请置产莆坪为三窟计；太高祖许之，乃携资独行。既抵故里，营缮百方，不遑宁处；而天道无知，遽病以卒；时乾隆四十八年癸卯十月初五日申时也。距生于乾隆二十七年壬午九月二十六日寅时，享龄二十有二龄；号宏美。遂葬于甫坪社时银塘狗橒昆。报至，太高祖大恸；长子猝失，巨变将成，而西归之途又绝，宁不痛哉！

　　及林爽文起事；太高祖被株连，家人星散；高祖母黄太孺人负两子、挈一婢，窜荒谷中，渴饮溪流，饥则撷野菜、劚地瓜以啖；栖风宿露，跋涉山壑，舄破足茧，至采月桃叶以里，婢又道毙。黄太孺人与我二祖之幸而得全，盖九死一生耳。事平，始归大里杙，顾室毁产没，莫可居；诸叔已迁涂城庄，乃往依之。时谷日溪滨漏籍之田所在多有，诸叔以黄太孺人守节抚孤，割粗溪仔三十石与之。而陈太孺人因其父请禁港之故，怨黄氏深，他人又时有烦言，乃率两子别居阿罩雾庄，筑草庐以蔽风雨；孤苦伶仃，忍饥寒以造成复兴之业：斯则我雾峰一系所当铸金而事者也。黄太孺人名端娘，号守志。生于乾隆二十七年壬午十一月二十日丑时，卒于道光十五年乙未闰六月十五日辰时，享寿七十有四龄；葬于阿罩雾庄南势。

　　献堂谨撰。

　　曾祖考甲寅公家传

　　曾祖考甲寅公，字如圭，逊公之次子也。年二岁失怙，母黄太孺人抚之以育。六岁遭林爽文之乱，家破产没，伶仃孤苦，与曾伯祖琼瑶公侍膝下；母子三人相依为命，濒于险者屡矣。及平，随黄太孺人居阿罩雾庄；稍长习贾，懋迁有无。顾乏资，所入仅足供衣食。一夕，梦社公告之曰：『吾嘉汝孝行而性纯朴，吾座下有金十二，将以赐汝；汝其勉力为之』！旦日，赴大里杙庄，途次有社公祠；入而谒之，果得金，拜受而归。遂以此营商，往无不利。当是时，阿罩雾尚为土番之地，土厚而腴；然番愚且惰，不能耕，原田膴膴，委于草莱。乃购其地而垦之，岁入稍多；而近山一带出产盛，伐木烧炭，又操其利。于时琼瑶公已迁于柳树湳庄，与阿与罩雾相邻，亦各建其业；兄弟友爱，时相往来。每念幼年时事，未尝不泪涔涔下也。

　　曾祖考既富，岁可入谷四千石。道光十七年十月，乃命诸子各立家业，以衍宗支；而素持勤俭，布衣蔬食，乐善不倦，乡里之人靡不称之。

　　配董氏，生三子：长定邦、次奠国、三振祥。董太孺人生有淑德，相夫教子，故能以成其家。

　　曾祖考生于乾隆四十七年壬寅九月十四日子时，卒于道光十八年戊戌十二月十六日午时，享寿五十有七龄；号宽裕。葬于阿罩雾之阡。后以从伯文察有功于国，追封资政大夫，诰赠振威将军。

　　董太孺人名悦，号淑慎。生于乾隆五十六年辛亥十二月二十三日丑时，卒于咸丰十一年辛酉九月二十三日未时，享寿七十有一龄；葬于阿罩雾庄。晋赠恭人，诰封一品夫人。

　　献堂谨撰。

　　祖考奠国公家传

　　先祖考奠国公，讳天河，字景山；甲寅公之次子也。自甲寅公居于阿罩雾庄，产乃日殖。庄负山环溪，邻乡多巨族，各拥一方，非番害则械斗，故庄人皆习武；手耒耜、腰刀枪，以相角遂。而先祖考能御之，里党子弟咸就勒焉。

　　同治元年春，邑人戴潮春谋起事，淡水同知秋曰觐至东大墩欲治之。途次闻其势盛，遣人具币至，请率乡勇以卫；即挈二百人往，至新庄仔庄而曰觐已被杀。初，四块厝庄人林日成为勇首，护曰觐行，及是而叛；见我军至，即来攻。先祖考御之，以其众盛，退归阿罩雾；凿濠固垒，聚米盐、讨军实，为持久计。已而日成又来攻，众至三万余人；先祖考命先伯父文凤公拒之，搏战三日，日成败走，庄始固。二年冬，堂伯父文察公以福建水陆提督奉旨平榖，先祖考见官军至，即率乡勇数百人从，皆精悍善战，力蹷之，次第平；遂与文察公提师归阿罩雾，招抚近山，经理善后。事闻，以功授知府，赏戴花翎。

　　三年四月，闽浙总督左宗棠以延平军务危急，奏调文察公内渡；先祖考亦率兵从至福州。未几而漳州陷，下游俶扰，檄由同安规复。十一月，驻军洋州，距城三十里；十二月，移万松关。两军相持，迭接战，互有胜负。时大军未集，所部台勇仅五百人。先祖偕文察公率麾下二百人巡视各垒，至瑞香亭太平军遽至，我军拒战而围愈急，未能出。文察公竭力奋斗，所部多死伤；乃顾先祖考曰：『吾为国家大将，义当死！阿叔可破围出，毋俱尽』！先祖考不肯，文察公复迫曰：『势危矣，可趣去，吾将殉之！遂授命。于是先祖考收余军以退。而台勇乏饷，未能归；乃至福州见大府，请饷九千两为遣散费；总督庆端不许，命待命。已而索贿五万两，不从。文凤公请与之，不可；曰：『吾为国家效命，率子弟赴疆场，糜财固不足惜；而彼反以功为罪，此胡可者！且吾与乡里五百人而西，今所部多殁，吾独生还，又何面目以见父老乎』？遂以家事委文凤公等，命各恤其家，而自留省垣。

　　越十七年，卒于旅邸，时光绪六年庚辰六月初六日亥时也；距生于嘉庆十九年甲戌十月二十九日寅时，享寿六十有七龄。先考闻警，仓皇赴省治丧事。其明年，乃扶柩归葬猫罗堡柳树湳庄凉井仔；诰授朝议大夫，貤赠中宪大夫。

　　配赖氏，名贵娘，号庄恬；诰封宜人，晋封二品夫人。生于嘉庆十九年甲戌十二月初一日寅时，卒于同治十年辛未八月十七日申时，享寿五十有八龄；葬于蓝兴堡广隆庄南势园。继室罗氏，名蕉娘，号淑慈；晋封二品夫人。生于道光十二年壬辰九月二十七日午时，卒于民国十年辛酉八月初八日亥时；享寿九十龄；葬在雾峰庄莱园。

　　子三：长文凤、次文典、三文钦。

　　献堂谨撰。

　　先伯父文凤公家传

　　先伯父文凤公，讳万得，字仪卿，号丹轩；奠国公之长子也。性任侠，结交多奇土；济困扶危，万金不稍惜，故人争效命。

