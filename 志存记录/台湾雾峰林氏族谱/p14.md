<!-- { "loadSidebar": true } -->
　　同治元年春，邑人戴潮春起事，陷彰化，杀守吏，所在俶扰。三月，股首林日成拥众三万余来攻，环围三匝，断水道；时庄中丁壮多从堂伯父文察公转战闽、浙，仅遗七十有二人，愿同生死。先伯父乃分为数队，扼险守；别分壮士越山行，乞援于近山之族。日成之来攻也，势张甚，又以故里前后厝之怨，誓必灭我。尝一日陷围数次，庄几破；我队力御之，开炮击，自日夕至于黎明，莫少懈。日成又募死士乘夜潜入我队，辄殪之，而围愈急。时东势角人罗冠英驻军翁仔社，闻报，越二日率二百人至，皆粤族；众虑内变。先伯父曰：『彼来援，是爱我也；宁有是事』！椎牛飨之。出家资数万列于庭，向众而言曰：『诸公跋山谷、冒危险以来护我庄，其济、庄之福也；不济、吾以死继之。不腆之资，愿供一醉；幸毋为贼人有』！众皆曰：『诺，愿杀贼』！乃耦其人而守之。又一日，涂城、太平、漳仔墘、头家厝等庄族人亦先后至，众可四、五百，士气大振。我队开壁出，搏战陇亩间，纵横突击，呼声动天地，无不以一当百，阵斩数百、俘虏数十；日成大败，踉跄走，自是不敢复攻阿罩雾。当是时，彰化既陷，镇、道俱死；潮春、日成之党多至十数万人，破斗六、围嘉义、攻大甲，搏战数百里。而阿罩雾以一村落，介立于红旗之间，防战经年。圳水又久为万斗六庄洪姓所遏，良田尽暍，粒米不收；乃出仓谷以赈。联络沿山一带，立约束、备器械，养精蓄锐，为规复计。二年冬，文察公奉旨平台，先祖父率乡勇助战，潮春、日成次第就灭。时方经大乱，流亡满道；先伯父拊循乡里，饥者食之、寒者衣之、病者药之，集农人治畎亩，构庐树芸，众始得息。除夕之夜，围炉聚饮，先伯父忽流涕曰：『当吾庄被围时，吾三夕不寐；仰视飞弹，如雨入室。吾自分必死，不能以家人相见；邀天之福、仗祖宗之灵，幸得复睹太平！吾今思之，心犹悸也』。又曰：『庄人可爱，与吾同患难，冒生死，吾不能一一存问，心良慊』！命家人代视人，男女老少各赠百钱为压岁；遂以为例。

　　初，文察公提师内渡，先祖考从；进复漳州。不利。嗣至省垣，为台勇遣散计；而大府反事苛求，遂不归。先伯父时往省视，跋涉波涛间。邑中公事，又知无不为；护闾阎、诰盗贼，排难解纷，众倚为重。

　　同治六年丁卯十二月，野番出草，乘夜来袭。先伯父闻警，提鎗出，趣召庄人御之；鸣金发炮，列炬如白昼。番惊散窜，逐之。而堂伯父文明公亦率一队遏其途，番不得归，散走平壤间，尽歼之；自是不敢复犯阿罩雾。

　　同治九年庚午三月十七日，文明公被害彰化。报至，庄人大愤，执戈制梃，不期而集者数千人，势汹汹，欲复仇。先伯父偃病在床，闻之大惊；趣出，止之曰：『彼设井陷我；今若此，是自投其祸也，且黑白未可知。须稍待』。众始散。初，城吏以计杀文明公，意我必拥众至，即以围城之罪罪之；及闻是言，愕眙而语曰：『林氏固大有人也』！然是时猾吏奸胥以我家富，每事倾陷。而文明公之狱尚未平，兵备道夏献纶又以旧憾故，颇不怿；戴案被抄诸人，亦构辞以讼，凡十数起。光绪五年己卯，献纶既卸任，至省谒大府，请籍林氏之产；大府利之，命会营往。先伯父既遭家多难，又闻是事，彷徨中夜，数日不能寝食；献纶抵郡，未久而逝，事稍止。先伯父乃间关至北京，见执政，陈冤抑，故无害。洎巡抚岑毓英来台，召视案卷，知其诬，而讼始结。

　　先伯父生于道光二十年庚子三月二十四日辰时，卒于光绪八年壬午四月十九日巳时，享年四十有三龄；葬于大里杙庄北势之田中。

　　配陈氏，名勤娘，号斯恩。生于道光二十三年癸卯八月二十四日未时，卒于同治九年庚子九月初七日辰时，享年二十有八龄；葬于阿罩雾庄南势细埔仔洋。继室庄氏，名粉娘，法号善白。赋性和蔼，举止端庄；持斋奉佛，五十年如一日，曾受当道表彰「节孝」；生于咸丰五年乙卯十一月初六日辰时，卒于民国二十年辛未八月十七日寅时，享寿七十有七龄；葬在车笼埔七星山家族墓地。子二：长烈堂、次澄堂。

　　献堂谨撰。

　　先二伯父文典公家传

　　先二伯父文典公，讳万秩，字序卿，号礼斋；奠国公之次子也。母廖太孺人。时方鼎盛，先祖父甚爱之，故不治家人产。性洒落，谈吐风生。尝自念曰：「人居浊世，名利桁杨；千古会心人，唯有信陵君尔』。遂日持斗酒，娱声色，翛然自得。然事亲孝、与士信、待人诚，一家之中怡怡如也。

　　婚后二年，举一子曰纪堂。又三年，卒。时为光绪三年丁丑六月二十三日亥时，距生于咸丰二年壬子正月初一日寅时，享寿二十有六龄；葬于蓝兴堡内新庄。

　　配邱氏，名彩藻，号淑静；邑孝廉维南先生之长女也。素娴内则，事夫以礼。至是，欲以身殉；罗太夫人止之曰：『汝子幼，胡可死』！邱太孺人乃收泪，侍高堂；早夜抚孤，持斋绣佛。暇则诵「金经」祈姑寿，未尝一出家门。洎纪堂稍长，就外傅，归必课其所习；有不解者，谆谆诲之，督责甚严。每顾而泣曰：『汝父不禄，维酒之害；汝其慎之』！故纪堂善摄生，持行谨，未敢稍拂其心。邱太孺人性又慈惠，每闻灾异，辄令纪堂捐赈，岁率数千金。又以里中穷民，年老无所得食，月给米三斗、钱三百以周之，所存活者数十人；至今不改。邱太孺人生于道光二十八年戊申正月初四日寅时，卒于光绪二十七年辛丑十且十三日未时，享寿五十有四龄；葬于阿罩雾庄南势细埔仔。

　　献堂谨撰。

　　先考文钦公家傅

　　先考文钦公，讳万安，字允卿，号幼山；奠国公之三子也。性温和，待人接物，出于至诚；而尤以孝友事父兄。我家自迁阿罩雾庄以来，世业农习武，秉忠义，戮力致果，功在旗常；而先考独好学，勉为世用。

　　光绪十年入泮，兵备道刘璈见而奇之。时法人方犯台湾，檄募义勇卫桑梓；遂集佃兵五百，驻台南，为南军援，器械、粮秣悉取之家。已而调驻通霄，并捐巨款助军。堂兄朝栋亦率兵赴前敌，与法人战，有功；一时林氏之名闻南北。事平，当道以闻，注铨郎中，分兵部；嗣请归养。十四年戊子，以清赋功，加道衔。

　　十九年癸巳，举于乡。而祖母罗太夫人在堂，雅慕莱子斑衣之志，筑莱园于雾峰之丽，亭台花木，境极幽邃；家蓄伶人一部，春秋佳日，奉觞演剧侍罗太夫人以游，所以娱亲者无弗致。顾尤好义举，岁率用款数万金；士之出入门下者，靡不礼焉。尝道泉州，闻连乡械斗数十年不戢，怨日深；遂集两造，陈利害，糜数千金以解之。光绪十五年己丑，河南荐饥，大府募赈，即捐万金以恤。事闻，旨下有司，赐「乐善好施」之额。彰化旧有育婴堂，而款绌不足以济众，穷民生女，辄弃于途；见而悯焉，割腴田岁可入三百石以充之。福马剌桐之桥久圯，行者病涉；命工造之。又创乌日田中义渡，以济往来。利人之事，知无不为；病者药之、拜者瘗之、贫乏不能自存者周之，里党之人无不受惠。御下以慈，视僮仆若家人，平居燕处，未尝有疾言厉色；故人皆爱戴焉。

　　初，台湾巡抚刘铭传经理番疆，兴殖产；而中路以脑业为大。乃偕堂兄朝栋合垦沿山之野，谓之林合；东入番界，西至旧垦之地、北沿大甲溪、南及集集大山，延袤数十里。于是张隘线，募佃人，启田树芸，番害稍戢；沿山居民，赖以安之。

　　二十一年，台湾有事，大府命起兵；募乡勇千名，自备饷糈，令堂叔文荣公统之，驻彰化。既而诏命割台，文武多去，四境俶扰，乃以乡勇分逻各地，护闾阎、卫行旅，故无盗贼患。嗣见势蹙、谋内渡；而罗太夫人老，不堪涉波涛，匿迹销声，居于幽翳；出锋入镝，濒于殆者数矣。光绪二十二年六月，土匪猝发，袭南投、攻台中，邻近庄人亦蠢蠢欲动；先考闻其事，遣人谕止之，故无害。军事稍敉，大府征辟，屡贲于门；辄婉辞以拒之，而终不出。唯日侍慈帷，教子侄，极家庭天伦之乐；故世称贞士焉。

　　二十五年秋，以樟脑事务赴香港，并医痔疾。十月二十一日寅时，卒于旅寓。距生于咸丰四年甲寅六月二十三日午时，享寿四十有六龄。越明年，归葬于大里杙庄。

　　配许氏，名鸾娘，号德徽。生有淑德，事姑孝、相夫恭，素亦乐善好施；戚族之中靡不称焉。生于咸丰六年丙辰四月初六日酉时，卒于民国二年癸丑十一月十二日申时，享寿五十有八龄；祔葬于大里杙之阡。

　　子二：长献堂、次阶堂；孙攀龙、犹龙、陆龙、夔龙、云龙，女孙关关。

　　献堂谨撰。

　　会祖考太封翁家传

　　曾祖考讳定邦，其先彰化大里杙人。自七世祖石公，以林爽文之累破其家，我太高祖逊公又没于漳之平和故里；于是我太高祖妣黄氏，乃挈其二子迁于阿罩雾，则我高祖考甲寅公与高伯祖琼瑶公是也。高祖考生三子，复抱养他人子一；长则我曾祖考，次曾叔祖奠国公，次曾叔祖振祥公，次抱养叔祖四吉公。载世孝慈，家道复振；善人继起，能赞其绪者，厥惟我曾祖考矣。

　　曾祖考性质直，以能排难解纷闻于时；乡人举为连庄总理。于时民俗愚蒙，法网■〈束〉阔，强者恣为暴戾，弱者困于凭陵；曾祖考内恻于心、外思其职，苦口瘏音，百方补救，虽终入虎穴以殒其躯，然而死义死仁，固其志也。谨按家谱，道光二十八年八月某日，草湖庄土豪林和尚掳人勒赎；我曾祖考往谕之，反为所戕。咸丰元年六月某日，先祖考偕先伯祖卒捆林和尚致于曾祖考墓前，沥其血以祭（事详先祖考及先伯祖传中）。阅十二年（同治二年），先伯祖以福建陆路提督兼水师提督奉旨平榖，乃改题墓牌曰「诰赠振威将军」。呜呼！闻我曾祖考之风者，亦可以劝矣。

　　幼春谨撰。

　　先伯祖刚愍公家传

　　伯祖讳文察，字密卿，彰化阿罩雾庄人。幼岐嶷，为曾祖考所钟爱；以其状貌不类武夫，十四岁使就学于邑之宿儒杨廷鳌。顾性不喜帖括，而乐闻古今治乱兴亡之故、忠臣义士致身立节之所由；茶肆中有善谈汉宋关、岳遣事者，伯祖废寝食从之。同舍生或讥其荒，伯祖冷然应之曰：『汝曹所慕者秀才，我意殊不在此』。遂不应童子试而归。

