<!-- { "loadSidebar": true } -->
　　二十一日晨，霒，旋启。阅府志自是日始，间有纠弹，辄笔于册，非熹为古人诤友，它日属稿当据为大辂之椎轮也。第一卷封域，首列星野附考，列诸罗、凤山二志之言，一主翼九度，一主从闽省牛女。凤山志语较有识，其说曰：「刘向曰，吴越属斗牛女分；晋、隋、元志，吴越其辰在丑；伊古以来，未有非之者。而说者曰，吕宋居巽已，入翼十度，日本在寅艮，入轸八度，台湾背接吕宋，右连日本，其值翼九度无疑。夫台之去吕宋也，水道亦七十更有奇，二岛不在九州之内，荒远难稽，星野实不足据。若由台开棹中流至澎湖，四更焉止矣，由澎至厦，七更焉止矣；澎旧隶同安，星野其能别异乎？澎不能别异，而谓台星野能别异乎？且自省会达鸡笼，水道亦祗七更，浮屿如关童、白畎以及旗干石等处，似蛛丝马迹，脉络昭然可寻；是凤山星野当依郡乘从闽省牛女，确乎其不可易也。倘谓凤山星野入翼九度，诸罗星野入翼八度，则同郡之地至差一度，而吕宋水道去台六、七千里而遥者反谓其入翼十度，舍耳目之近而持渺茫无据之论，未敢以为信也」。然分野之说，余终疑之。保章氏以星土辨九州，虽见周礼，其书出自莽代，乃刘歆谶纬之学，必非周公原本；班固天文志、李湻风法象志、僧一行着两戒之说皆宗之。明洪武七年修清类天文分野，一代之省、府、州、县，安处附会，遂益烦琐矣。谨按历象考成，专论北极出地以及日躔校分埜塙而有据。纯庙钦定热河志刱立晷度类，尤足为千古规范，敬守勿越，庶免杳渺之讥。

　　二十二日，大雨。陈太守送福建通志来，并促凡例。凡例者，明一书之大旨也；诸县志乘，既未寓目，采访详略，亦难逆断，譬于圬者，莫悉地形之广袤，材瓦之赢绌，而第凭虚率臆，妄语规摹，词费徒讥，何裨实用！太守未知此当先作八议视之。撰挽张安人联语，得十六字曰：「大家有文，传入列女；长陵不死，祠为神君」。安人通文翰，故待语云尔。

　　二十三日，仍雨。阅府志建置，附载诸说颇详。谓即文献通考之毗舍耶（一作那）国者，台海使槎录也。谓即昔人所称乾坤东港华严婆娑洋世界名为鸡笼者，蓉洲文稿也。谓明周婴东番记南音称台湾为台员者，台湾随笔也。谓隋开皇中常遣虎贲陈棱略澎湖地者，海防考也。而旧志叙述尤核，其略云：「台湾，古未隶版图。明宣德间太监王三保（通志作郑和）舟下西洋，因风泊此。嘉靖四十二年，林道干寇乱边海，都督俞大猷逐道干入台，侦知港道纡回，不敢进，留偏师驻澎，时哨鹿耳门外。道干以台非久居所，遂恣杀土番，取膏血，造舟从安平镇二鲲身隙间遁去占城。道干既遁，澎之偏师亦罢。天启元年，汉人颜思齐为东洋国甲螺（甲螺即头目之类），引倭屯于台，郑芝龙附之。寻弃去。久之，荷兰红毛舟遭飓风飘此，爱其地，借居于土番，不可，乃绐之曰，得一牛皮地足矣，多金不惜，遂许之。红毛翦牛皮如缕，周市已数十丈，因筑台湾城居之（今安平城）。已复筑赤嵌与相望，设市城外，而漳泉之商贾集焉。国朝顺治七年庚寅，甲螺郭怀一谋逐红毛，事觉被僇.辛丑，芝龙子成功自江南败归，孤军厦门；适甲螺何斌负债逃厦，诱成功取台地。舟至鹿耳门，乘大雾骈进；荷兰归一王以死拒战，不敌遁去。成功遂入据之，改台湾为安平镇，赤嵌为承天府，名东都，设县二，曰天兴、曰万年。成功死，子经改东都为东宁，二县为二州，设安抚司三，南、北路、澎湖各一。康熙二十一年，福建总督姚启圣用间谍阴散其党，约伪宾客司傅为霖内应，事泄，为霖遇害。

　　二十二年，水师提督施琅统舟师进征。六月，由铜山直抵澎湖八罩澳，取虎井桶盘屿，一战而澎湖平。克塽震慑，遂藉府库纳地归诚」。志文略于旧志，故置彼录此。志载县四：曰台湾，曰凤山，曰诸罗（皆康熙二十三年置），曰彰化（雍正元年析诸罗北境置）；厅二：曰淡水（雍正元年设官，与彰化县同城，主北路捕务；九年画大甲溪以北刑名钱谷归同知，改治竹堑，自大甲溪起，三貂岭下之远望坑止，计地三百四十五里有奇），曰澎湖（雍正五年置，设官通判）。今为行省，凡析其地为三府。一曰台湾府（为省会，光绪十三年析彰化县境置），领县四：曰台湾（附郭），曰彰化，曰云林（光绪十三年析彰化南境置），曰苗栗（析新竹县西南境置）；厅一，曰埔里社（光绪十年析彰化六社置，设抚民通社驻捕里社，抚番开垦）。一曰台南府（即旧台湾府，光绪十三年易置），领县四：曰安平（附郭即旧台湾县地），曰凤山，曰嘉义（即诸罗，干隆间改今名），曰恒春（光绪元年析凤山枋寮以南置，治猴洞，在车城南）；厅一，曰澎湖。一曰台北府（光绪元年置，治艋舺），领县三：曰淡水（附郭），曰宜兰（即噶玛兰厅，厅置于嘉庆十五年，设通判专理民事，光绪元年改设），曰新竹（光绪元年析置，即淡水厅治为县治；厅一，曰基隆（光绪元年置，设通判兼理煤务，本云鸡笼者，以不雅也，十三年改设同知，理民抚番）。台东直隶州则辟后山番境新置（光绪十三年设知州一员，治水尾，岁费养廉银一千二百两，津贴银七千两，名焉而已，其地荒芜不治，额赋千数百两，知州代纳之），夏氏图说所谓区其地可得一府三县者也。卑南觅及花莲港皆设厅置官，以为他日作县张本。今昔沿革，大较如是，当先表之，以便省览。

　　二十四日，晨，拟修志议，成五则。惠庵属代撰挽张安人联语，复成一偶云：「识良匹、青油幕底，闺门风雅，久闻香茗才名，祥梦曶成烖，别寏惊传角鸱啸；悟往因、紫峙峰边，尘劫年华，肯换灵芬仙籍，沧波知不隔，飞軿好控石麟归」。阅府志山川，有云：「大海环绕台郡，其山皆向内地。北路之后垄港与兴化南日对峙。后垄而上有竹堑，与海擅对峙。竹堑而上有南嵌社，与福州闽安镇关潼对峙。自南嵌至上淡水，与北茭相望。淡水至鸡笼城，与沙埕烽火门相望。南路凤山县之弥陀港、万丹港、岐后东港、茄藤港则与漳州之古螺、铜山、悬钟等处相望，惟鹿耳门居府治之西北，澎湖又居鹿耳门之西北，与泉州府同安县厦门东南斜对」。又附载诸罗志云：「凡水皆东流，邑治之水独西，台海在西，三邑攸同也。闽粤间水源自山，汇流扬波，谓之溪。溪渐于海，潮汐应焉，谓之港。海淡无源，潮流而猪，随其所到，以为远近，亦谓之港」。数语并能简括。惟山溪名目，分疆胪列，不异市井簿记，大嫌非体。又搜辑旧闻，不分隶各目之下，而皆附列于后，如大冈山顶蛎房壳甚多；赤山之顶不时裂，涌泥如火，取薪刍置其上则火；南仔汕山没，火出石畔；玉案山后小山泉涌，火出水中；茄老网社石湖大里许，将雨辄涨；剑潭有树名茄冬，高耸障天，相传荷兰人插剑于树，树皮合剑在其内，因以为名之类，亦为不善翦裁，当援光绪畿辅通志例正之。按台湾诸山，使槎录谓发轫于福州鼓山，自闽安镇官塘山、白大山过脉至鸡笼，皆南北峙立，然多隐于瘴厉，脉络枝干莫可目譣；而溪流巠理及小溪分汇之迹，舆图所载，尚觉分明。它日叙述，盖山难川易矣。

　　二十五日，启。撰修志八议成。乡人刘献之（世芬）来，儿甚质朴，询其旅况，佗傺无俚，意颇怜之。阅府志形胜附载理台末议，重鹿耳门而轻上淡水，此自当日形胜，今则鸡笼、沪尾为外寇所必争，防御之谋，视台南为急矣。又载使槎录论台南内险曰：「罗汉门在郡治之东。自猴洞口入山，崇冈复岭，多不知名。数里，为虎头山，诸峰环列，树惟慷榔。过大湾崎、芦竹坑、咬狗坑，又东南经土楼山，壁平如削，上则澜猴跳掷，虞人张罗以捕。稍前为垒浪崎。出茅草埔，度雁门关岭，回望郡治，海天一色。去关口里余，中为深堑，百数十丈，缘崖路狭，不堪旋马。五里，至石头坑；四里，至长潭，清莹可鉴。潭发源于分水山后，由罗汉门坑入冈山溪，同注于海。自番子寮迤逦至小乌山后，入罗汉内门，峰回路转，眼界山开，沃衍平畴，极目数十里。东则南仔汕山、东方木山，隔淡水大溪为旗尾山；西则小乌山；南为银锭山；北为分水山、目猫徽山；层峦叠巘，苍翠欲滴。民庄凡三：外埔、中埔、内埔。居民约二百余口。内埔泛兵五十名，分防猴洞口，狗匀昆诸地，则寥寥三十余人而已。先是由长潭东南行，至夏尾蓝帛脚寮转北至外埔庄，后以逆党黄殿潜踪内埔，而瓮菜岑、鼓坛坑尤为奸匪出没之所，禁止往来。外埔东南由观音亭、更寮仑、番子路头至大崎越岭，即为外门，去大杰巅社二十里，中有居民，为施里庄、北势庄；庄尽番地，往年代纳社饷，招佃垦耕，继以远社生番乘间杀人，委而去之，今则茀草不可除矣。自社尾庄割兰坡岭可赴南路，由本冈社卓猴可赴北路，外此则羊肠鸟道，触处皆通，峻岭深谷，丛奸最易。土人运炭、辇稻，牛车往来，径路逼狭，不容并轨。惟约画则自内而外，夜则自外而内。夏秋水涨，坑堑皆平，迷津莫渡矣」。又论淡水全势略曰：「上淡水中有崇山大川，深林旷野，南连南嵌，北接鸡笼，西通大海，东倚层峦，计一隅可二百余里，洵扼要险区也。外为淡水港，八里岔山在港南，圭柔山（一作鸡柔）在港北，两山对峙，夹束中流，南北有二河。南河源出武胜湾，行四十余里；北河源出枫仔屿，行百余里；俱至大浪原会流出宥脰门（即关渡门），入淡水港，曲折委宛，五十余里而归于海。圭柔山麓为圭柔社。由山西下数里。有红毛小城，高三丈，围二十余丈，今圯。城西至海口，极目平衍，名虎尾，今淡水营所驻也。两山南北，重冈复岭，灌莽丛翳，南则武劳、里末、摆接、秀朗诸社，北则麻少翁、外北投、内北投、大浪源、麻里即吼、枫仔屿诸社。矿山在内北投，滨河，山仅数仞，寸草不生。自淡水经枫仔屿上下十里，过港至鸡笼，山高多石，山下即鸡笼社，稍进为鸡笼港；港道狭隘，港口有红毛石城，非圆非方，围五十余丈，高二丈，远望为小鸡笼屿。循此而上至山朝社，又上至蛤仔难诸社，深箐鸟道，至者鲜矣」。二说详尽，爽若列糜，此古今不异者也。又载稗海纪游云：「鸡笼山下，实近弱水，秋毫不载，舟至即沉」。或云：「名为万水朝东，势倾舄卷入地底，滔滔东逝，流而不返」。今访诸久客于此者，不闻有弱水湛舟之事，当更考之。

　　●台游日记卷二

　　上元蒋师辙

