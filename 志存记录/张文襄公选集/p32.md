<!-- { "loadSidebar": true } -->
　　在粤六年，调补两湖。会海军衙门奏请修京通铁路，台谏争陈铁路之害，请停办。翁同龢等请试修边地，便用兵；徐会澧请改修德州济宁路，利漕运。之洞议曰：『修路之利，以通土货、厚民生为最大，征兵、转饷次之。今宜自京外芦沟桥起，经河南以达湖北汉口镇；此干路枢纽，中国大利所萃也。河北路成，则三晋之辙接于井陉，关陇之骖交于洛口；自河以南，则东引淮、吴，南通湘、蜀，万里声息，刻期可通。其便利有数端。内处腹地，无虑引敌；利一。原野广漠，坟庐易避；利二。厂盛站多，役夫贾客可舍旧、图新；利三。以一路控八、九省之衢，人货辐辏，足裕饷源；利四。近畿有事，淮、楚精兵崇朝可集；利五。太原旺煤铁，运行便则开采必多；利六。海上用兵，漕运无梗；利七。有此七利，分段分年成之；北路责之直隶总督、南路责之湖广总督，副以河南巡抚』。得旨报可，遂有移楚之命。大冶产铁，江西萍乡产煤；之洞乃奏开炼铜厂汉阳大别山下，资路用，兼设枪炮钢药专厂。又以荆、襄宜桑棉麻枲而饶皮革，设织布、纺纱、缫丝、制麻革诸局，佐之以堤工、通之以币政。由是湖北财赋称饶，土木工作亦日兴矣。

　　二十一年，中东事棘，代刘坤一督两江。至则巡阅江防，购新出后膛炮，改筑西式炮台，设专将专兵领之。募德人教练，名曰江南自强军。采东西规制，广立武备、农、工、商、铁路、方言、军医诸学堂。

　　寻还任湖北。时国威新挫，朝士日议变法；废时文，改试策论。之洞言『废时文，非废五经四书也。故文体必正、命题之意必严。否则，国家重教之旨不显，必致不读经文；背道忘本，非细故也。今宜首场试史论及本朝政法，二场试时务，三场以经义终焉。各随场去留，而层递取之；庶少流弊』。又言『武科宜罢骑射、刀石，专试火器。欲挽重文轻武之习，必使兵皆识字，励行伍以科举』。二十四年政变作，之洞先着「勤学篇」以见意，得免议。

　　二十六年，京师拳乱。时坤一督两江、鸿章督两广、袁世凯抚山东，要请之洞同与外国领事定保护东南之约；及联军内犯，两宫西幸，而东南幸无事。明年和议成，两宫回銮，论功加太子太保。以兵事粗定，乃与坤一合上变法三疏。其论中国积弱不振之故，宜变通者十二事、宜采西法者十一事。于是停捐纳，去书吏，考差役，恤刑狱；筹八旗生计，裁屯卫，汰绿营，定矿律、商律、路律、交涉律，行银圆，取印花税，扩邮政；其尤要者，则设学堂、停科举、奖游学，皆次第行焉。

　　二十八年，充督办商务大臣，再署两江总督。有道员私献商人金二十万为寿，请开矿海州；立刻罢之。考盐法利弊，设兵轮缉私，岁有赢课。明年，入觐。充经济特科阅卷大臣。厘定大学堂章程毕，仍命还任。陛辞奏对，请化除满、汉畛域，以彰圣德而遏乱萌；上为动容。旋裁巡抚，以之洞兼之。

　　三十二年，晋协办大学士。未几内召，擢体仁阁大学士，授军机大臣，兼管学部。三十四年，督办粤汉铁路。

　　德宗暨慈禧皇太后相继崩，醇亲王载澧监国摄政。之洞以顾命重臣，晋太子太保。

　　逾年，亲贵寖用事，通私谒，议立海军费绌可缓，立争之不得。

　　移疾，遂卒；年七十三。朝野震悼，赠太保，谥「文襄」。

　　之洞短身巨髯，风仪峻整。莅官所至，必有兴作；务宏大，不问费多寡。爱才好客，名流文士争趋之。任疆寄数十年，及卒，家不增田一亩云。

　　张文襄公传（大清畿辅先哲传）

　　张之洞，字孝达，号香涛；南皮人。洽闻强记，淹贯群书；尤究心经世之务，以天下为己任。

　　咸豊二年，年十六，举乡试第一；一时才名噪都下。乃益自淬励，精研历代诸儒之学，而以实用为归。同治二年，登进士；殿试对策，直陈时政得失，不拘守行墨例程。阅卷大臣皆不悦，议置末甲；大学士宝鋆独激赏之，以为奇才，置二甲第一。进呈御览，两宫皇太后特置一甲三名，授编修。之洞受知于朝自此始。

　　六年，典浙江乡试；得知名之士五十余人，后多以勋名学问显者。寻授湖北学政，捐俸创立经心书院。十二年，典四川乡试，旋授学政。蜀士多聪敏有才智，而习尚浮谫；专以时文、帖括，苟取科名为事。凡经、史、子、集四部之书，多束而不观。间有向学者，亦苦无师资，茫然不得其涂径。之洞奏设尊经书院，选高材生肄业其中。复建尊经阁，广置书籍；开印书局，刊行小学、经史诸书。又撰「輶轩语」、「书目问答」二书，发明宗旨，示以读书之法。成都士子向有攻讦、冒籍、枪替诸弊，往往纠党持械相斗杀。之洞皆亲为讯断，士论翕然。松潘有回人武生兰某，勇健多党，恣志横行；设策禽之，系于狱。于是成都武试，亦懔懔守法，试无敢多事者。因疏陈整顿试场积弊八策。

