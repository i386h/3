<!-- { "loadSidebar": true } -->
　　闻和议各条，不胜焦灼痛愤。倭寇狂悖至此，种种显然利害。中外诸臣必已恳切陈奏，无待洞渎陈。其中如旅顺不交还及威海刘公岛驻兵、天津驻兵各条，尤为可骇。查旅顺、威海，乃北洋门户；若倭不退还，则北洋咽喉从此梗塞。以后虽有水师，何处停泊、何处修理？旅顺、刘岛常驻倭船，天津又驻陆兵，近在肘腋；旅顺到津沽、山海关皆一日，到烟台尤近。彼日肆要挟，稍不满欲，朝发夕至。且倭约各条，贪苛太甚。台湾民悍，不甘属倭，必然启衅；各省军民，必然痛恨深怒，断不甘心。稍有支节，彼即谓不依条约，立刻生事；彼时战不及战、守不及守、和不及和，即欲暂避亦不及避。倭性凶狠，不比西洋，其祸岂堪设想！查要倭各条之害，圣明岂有不知；朝廷所以勉为和议者，不过为保全京城根本，姑冀目前粗安，徐图补救。若照倭索诸条，更是自困、自危之道；虽欲求目前旦夕之安，亦不可得。又洋报，有与「中国联合以备战守」一条，大略是为中国经理各省机器制造局、铁路等事；尤为险诈。查购买洋械，本难常恃；幸各省尚有数局可造枪炮、弹药，稍资接济。经此倭事创巨痛深，正须急筹巨款，极力扩充；运兵铁路，亦须量力修造。今若令倭干预，则内地军火运道皆在倭掌握之中；水师既不能再振，陆军亦不能自主，中华何以立国？且倭踞威、旅，则自辽阳以至威海荣城，周回二、三千里，处处水陆皆须永远设防，所费太巨；当此赔款巨万之际，经费将从何出？至苏杭织丝绸、川楚织纱布，则各国亦必效尤改造土货，中国工商生计从此尽矣。海军无归宿、陆兵无利器，威、旅弃则京畿无屏蔽，商民贫则军饷无来源，各国欺陵，人民嗟怨，外患迭至、内变将作；恐系大学士李伤重昏迷之际，李经方等冒昧应允。窃惟遣使议和，乃朝廷休兵息民之盛德、顾全大局之苦衷，洞虽愚蒙，亦知仰体；断不敢为大言迂论，以渎宸聪。所虑者，京城不能安、和议不能成，不论远患，先有近忧。伏望圣明熟思深察，可否敕下王大臣等迅速会议，设法补救？以候圣裁。但此时总须乞援，方易措手。惟有速向英、俄、德诸国力恳切商，优予利益，订立密约，恳其实力相助，问其所欲，许以重谢，绝不吝惜；无论英、俄、德酬谢若何，其去中国较远，总较倭患为轻。此时先恳各国公同告倭，令其停战议约，以便从容筹办，尤为紧要。迫切上陈，万分惶悚。请代奏！宥。

　　——见「全集」卷七十七「电奏五」。

　　致天津盛道台（光绪二十一年三月二十六日午刻）

　　俄、法、德不允，有实据否？是否出三国之意，抑系中国所托？英于台湾及中、俄强弱最关心，何以推卸不管？必有他故。尊意有何良策？均祈速示！宥。

　　盛道来电（三月二十七日寅刻到）

　　俄、法、德不允，系巴兰德来电所云，似出于俄。惟俄出，亦但阻辽东，未必甘为我用。英不愿俄独雄东方，且倭约彼于商务有益，故推诿。交际须在平日，临难又不肯利饵，拘泥成法，寸步难行。俘事与交械，皆无此条。宣禀。宥。

　　——见「全集」卷一百四十四「电牍二十三」。

　　致总署（光绪二十一年三月二十六日亥刻）

　　王使之春来电：『倭要盟索全台，不应则虑北犯；应则粤、闽必哗，而台民亦未必帖然，无计可纾宸虑。窃采西人公论，以普、法之战普索法之阿勒撒士及楼阿来那二省，法不得不应。惟引西例，凡勒占邻土，必视百姓从违，普不能驳；至今二省德、法两籍相参，财产皆民自主。华可援近案商倭等语。乞代奏。春叩。敬』等语。谨照转。请代奏！宥三。

　　——见「全集」卷七十七「电奏五」。

　　致台北唐抚台（光绪二十一年三月二十七日辰刻）

　　读有电，悲愤曷已。昨已将和议逐条利害沥陈，请以重利求大国力助，不知有益否。顷王爵堂来电，言法外部谓倭力竭疫甚，不能久，冀华坚持；法、俄两国已电劝倭减让等语。又云：西人言普、法议和，普索法两省地，法以两省人不愿属普，普不能驳。中国可援例，听台湾民自便等语。均照转总署矣。乞援借助，必须有实际相饵，人方肯为我用，惟在权其轻重而已。事由总署主持，疆臣不能擅许。「远交近攻」，最切今日事势。倭焰初张，仆即力持此议。去冬至今，敝处分致英、德、俄星使转商外部，电商数十次、电奏数次；百计俱施，然卒以无权，事竟不就。爵堂购船借款、选将募兵诸事，以和局已成，未蒙允准。尊云所云某某愿战，未闻其语。总之，内无定见、外无同心，仆与公及鉴堂三人同为痛愤而已。感。

　　唐抚台来电（三月廿六日申刻到）

　　总署来电，大致谓台绝地难守，战亦徒损生灵；京师视台尤重，定约两月交台，以全大局等语。辽、台俱割，大局何望？台民愤恨，一时哭声震天，无可抚慰，惨不可言。防营势应即撤，但一撤则奸民立起，官绅先受其害，何能交割？刘、宋二帅来电，均称愿战，而内间不理。今无可呼吁，惟望公邀同刘、宋二帅及各疆臣电告各国公使，转商其政府从公剖断；赔款而又割地，太不得情理之平。台本未失，今民又不服倭，皆公法所可争者。且闻各国极有违言，迎机恳之，或有一线转机；舍此别无良策。非常之变，并可破格与各国商办；若请总署转商，断不行矣。倘竟难挽回，遣勇、运物非多轮不可；乞公济之！崧。有。

　　致台北唐抚台（光绪二十一年三月二十八日巳刻）

　　京电：『请转薇帅：德、法、俄并阻批准约，英尤惜台，有质台之议，枢不受也。诏合肥有「画押以后，台即属倭；台或不从，于中无涉」之语。然则台能自保，不累中矣。庇英自立以保民为词，守口聘英将、巡海乞英船，土匪自缉，事当有济；不必骤怒倭袭澎。慎举，胜可无守。植。感』。洞转。俭。

　　致巴黎王钦差（光绪二十一年三月二十九日卯刻）

　　两电已即刻代转，请阁下与外部密商。如法能以兵力助战胁倭废约，台、辽不割，赔款减少，我必以厚利相报。问其所欲何在？或越南、广西、云南界务，或代法收抚越地游众，或各项商务不令英国独擅东方利权，或别有愿得之处，切实与商。如彼有意，望速电复；当剀切电奏。盼复！艳。

　　——以上见「全集」卷一百四十四「电牍二十三」。

　　致总署（光绪二十一年四月初二日辰刻）

　　倭约万分无理，地险、商利、饷力、兵权一朝夺尽，神人共愤；意在吞噬中国，非仅割占数地而已。所有弃台、旅之害，威海刘岛驻兵之害，与中国联合备战各条之害，二十六日电奏已详陈。近闻通商条目、赔款期限，尤堪骇异。各省口岸城邑商业、工艺、轮船，处处任意往来、任意制造，一网打尽，工商生路尽矣。倭在华制造土货亦照洋货纳税，各国效尤，如何能拒？厘金亏矣。赔款二万万两，六年付清，又加五厘利息，即借英国洋款转付，分期摊还，每年亦须还本息一千数百万两，各海关洋税空矣。今借款系赫德一手承办，专借英款，将来无论如何搜括，亦不能还清，英国必索我地方作抵，是又生一患矣。民贫极则生乱、厘税去则无饷，陆师、海军永不能练，中国外无自强之望、内无剿匪之力矣；威、旅之兵必致永远不撤，京城亦永无安枕之日矣。一倭如此，各大国援例要挟，动以窥伺京城为词，更不能拒，后患不可胜言矣。然非藉兵威不能废约，此时欲废倭约保京城、安中国，惟有乞援强国一策。俄国已邀法、德阻倭占地，正可乘机恳之。乞援非可空言，必须予以界务、商务实利。窃思威、旅乃北洋门户，台湾乃南洋咽喉，今朝廷既肯割此两处与倭，何不即以此赂倭者转而赂俄、英乎？所失不及其半，即可转败为功。惟有恳请敕总署及出使大臣，急与俄国商订立密约，如肯助我攻倭，胁倭尽废全约，即酌量划分新疆之地或南路回疆数城、或北路数城以酬之，并许以推广商务；如英肯助我，则酌量划分西藏之后藏一带地让与若干以酬之，亦许以推广商务。外洋通例，若此两国有联盟密约，有战事即可相助，不在局外之例。俄现有兵舰三十余艘在中国海面、英有兵舰二十余艘在中国海面，俄、英两国只须有一国允助，其兵船已足制倭而有余。其船或开向横滨、长崎，或径趋广岛，或游行南北洋，兵船一动，倭焰立沮。倭极畏西洋，断不敢与俄、英开战。若俄、英有一国相助，则兵不血刃而倭约自废，京城自安。若倭敢战，则我击其陆兵，俄、英截其海道、攻其国都，倭必灭矣。同一弃地，而捐荒远之西域，可保紧要之威旅、全膏腴之台湾，且可尽废一切毒害中华之约；权其轻重，利害显然。且辽东旅顺国家根本，台湾归化康熙初年，而西域开拓、藏卫大定则在乾隆中叶；先后缓急，亦自不同。譬如人有疾病，台湾割弃、威旅驻兵，咽喉之病也；内地处处通商、赔款力不能还，心腹之患也；西藏边远，髀肉之损也。盖俄、英本强，然历次条约尚无吞并中国之意；即以重利酬之，于彼有益，于我尚无大损。倭专心欲害中国，正苦饷力不足；若此约允行，则从此既强且富，是我助以吞噬中国之资矣。至倭约各条，处处包藏祸心，而字句巧黠，意图含混。尤望将和议各条发交王大臣等细心阅看，自知其险毒之谋矣。此因和议已许割地，故拟为此权宜转移之策，冀以救急纾祸。忧愤迫切，仰候圣裁。请代奏！冬。

　　致总署（光绪二十一年四月初三日戌刻）

　　前洋报言法、德、俄阻倭割地，适王使之春抵法，特电嘱与外部密商，探其所欲，告以必有酬谢。顷接复电云：『奉艳电，属密商外部，春当浼勘界西友往商。西以事可商，不须酬；问奉旨否？春以洞意，浼再往。据复：俄、法联集水师兵力已厚，自可胁倭减约；俄已不许辽东，法应续阻台湾。倭未必遽从，法、俄拟约德合力诘责，无虑英人袖手。此事至密，告华政府勿稍泄漏，恐不利于华。为华计，先宜以各国不允索地，新约未便互换，藉此延宕；倭有外迫，必难持久。如此，则将来地可归华；若约已换，则各国分地于倭，与华无涉，以后华患更大云。语由私述。至外部尚未晤谈，一切不能尽商；须有旨，方便登答，庶与驻使无碍』等语。法既如此关切，且俄仅阻辽、法愿阻倭割台，尤为难得机会。王之春机警敏捷，亦有决断，长于应对；龚使较为和缓，且现不在法国。可否请旨密饬王之春就近切托外部，嘱其力阻倭割台、辽，并探其欲，许以厚谢；一面暂宕，力托各国展限换约，庶可挽回。事关大局安危，机不可失。伏候圣裁，不胜惶悚。请代奏！江。
