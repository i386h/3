<!-- { "loadSidebar": true } -->
　　戈登，英国名将，名查里斯若耳治，道光十二年春，生于乌利刺城。父为御军炮队大将，娶妇宴德庇氏，名以利撒毕。生四子，戈登为季。戈登之先，出于巴克邑之名族，即今英国侯爵亨特利氏之支派也。戈登初在塘墩就学。年十四岁，进乌利刺武备馆。十九岁，授御军工营校。咸丰五年，英人伐俄罗斯，始从征。至俄国，围西拔斯拖浦海口，在此昼夜守城濠督战，自咸丰五年春，至城陷始罢。尝受微伤。先城南既陷，戈登即调赴梗盘，寻仍回西拔斯拖浦。城陷，令毁城中炮台、船厂。英、俄事平，从勘定俄突新界。咸丰十年，中外构衅，英人犯我顺天。戈登从英军陷京师，焚圆明园。事平，适中国粤匪乱。同治二年，江浙两省上游在沪设洋枪队，将校皆用欧美人，乃向英官商使戈登领之。戈登遂与贼转战于江浙两省，二年间凡三十三战，克复城邑无算。江浙为中土最富繁之地，数年经贼蹂躏，至是两省强寇始悉歼平。是役经时一十八月，仅费军需一百万金。人皆以为奇功，称戈登为当时名将。戈登谦逊曰：「平此乌合之贼，岂足称耶？但缓以时日，中国官兵亦可以平贼也。然中国上官急奏肤功，遂在上海招募外洋无业亡命之徒，欲藉以平贼。不知此辈既以利应，反复无常，几将贻害中国，较土匪之祸尤烈耳。鄙人得统此辈，严加约束，事后设法遣散，不使为患。此则鄙人所以有微功于中国也。」当时苏州克复，江苏巡抚今相国李公杀降贼，戈登不义之。中国赐戈登万金，戈登辞之，曰：「鄙人效力中国，实因悯中国百姓之荼炭，鄙人非卖剑客也。」同治三年，自中土回国，游橐索然如故。寻擢补格列弗司恩海口军领工程队。居此六年，每于公余之暇，筹给贫乏，遇有病疾者施医药。民间流离无依小儿，皆为收养，教之读书，或荐至各船佣工，不使失所。先英、俄诸国，议开漯扭河，准各国商船出入，各派使守河口。同治十三年，戈登解任，简赴渤波勒卡利亚国，为漯扭河河口使。光绪元年，戈登应埃及王之聘至苏丹。先是，埃及国沿尼罗河南边近赤道之境，总名曰苏丹，皆沙漠荒野之地。然此域土地宽阔，极南近又寻得大湖数处。埃及王曾令英人伯客沙谬往开辟，二年未竣事，辞职去。王聘戈登，仍令往接办其事。戈登在此烟瘴绝域三年，竭力任其事。凡地理之险阻，天时之恶劣，以及土人之悍梗，皆以坚心毅志胜之。沿尼罗河一带，皆设汛兵，又自埃及定造轮船，使上驶尼罗河。遇滩水浅，即将船折为数段，过滩后，仍再全拢。于是，苏丹南境大湖曰亚勒伯坭恩舍，始有轮船行走。戈登在此苦心竭力任事，其意不在徒得土地之利，盖此域土人之强者，向劫掠人口，贩鬻为奴，戈登至此，即欲化其俗，禁贩奴事。然苏丹西境有二省，曰哥尔多番，曰达尔夫，此皆为贩奴者泽薮。两省不归戈登一人统辖，则贩奴之事实不能禁绝。埃及王及不授此两省，故于光绪二年，戈登遂辞职回国。光绪三年春，经埃及王再三重请，戈登乃复至埃及，授苏丹全境总督。凡北自尼罗河之第二滩，至南境之大湖，东自红海，至西境义特湖诸水发源之处，皆归戈登统辖。三年之间，遍巡诸地，居无定所。时或至东境，与哑比西尼亚国诸部勘定疆界；时或轻骑减从，骤至西境达尔夫省，捕拿贩奴暴客，并以慑服部酋之倔强者。常竟月在驹驼背上，未尝解鞍。政令一出，志在必行。境内强暴虽多，沙漠烈日虽酷，皆不能稍抑其坚力锐志。又四出无党，土人视之犹鬼神出没，无所不至，故诸部蛮夷皆为震服。而苏丹境至此始有王法政令行焉。当时外人在埃及献说，干预政事，王大臣不能镇定，遂听外人游说，纷纷更改法制，以致政令朝出而暮改。于是戈登在苏丹，觉事事掣肘，于光绪六年，遂又解职回国。此年英国简命子爵黎本为印度经略大臣，黎本辟戈登为参军记室，同至印度。无几，戈登觉经略幕僚意见与己不能合，即请解任。适中国与俄国为伊黎事抵牾，中国洋关总税司赫德径电请戈登至中国商量事件。戈登此行，英国政府因戈登系英国职官，干预中俄事，恐贻俄人口实，故电止戈登，令实时回国。戈登复电曰：「我至中国为排难而已，如朝廷因我系职官，恐贻口实，请悉除衔职，则万无误事。」戈登至北京，见总理各国事务大臣，力陈中国武备不修，战无策，不如迁就护大局。大臣问曰：「如事决裂，肯相助否？」对曰：「事如决裂，皇帝肯迁驾内地，鄙人当为中国效力任疆场事。」后事遂解。当时戈登行至天津，见中国北洋大臣李文忠。文忠对外人怨北京诸大臣主战误国事。有某国公使劝中国李文忠借戈登力，拥兵至京师，黜诸大臣，废皇帝，自立为皇帝。戈登闻之叹曰：「鄙人虽一武夫，作事何肯卤莽至此耶？」戈登回国。是时英国阿尔兰岛富豪世族兼并贫户，私敛重于公税，民庶困穷，乱人充斥。戈登因往。遍历阿尔兰诸郡，目睹田畴荒芜，农夫冻饿，遂条陈变田租法，朝议不可，然所建白皆切时弊。后数年，英廷竟改阿尔兰田租法，本戈登意也。戈登条陈多忤朝臣意，自知在朝必不得大用。适英属地毛里西亚岛统兵大将出缺。毛里西亚在印度洋大海中，一孤岛也。英人置戌兵，英官畏远戌，皆不愿往。戈登遂自请往署焉。戈登官斯岛一年，军民称之。会阿非利加洲极南有英属地曰岌朴（或曰好望角），英人建埠头，辟地利。英民与邻境番部时有争斗，官吏不善处置，各部遂叛英国。驻岌朴大臣因请英廷特派戈登往，调停其事。戈登即由毛里西亚航海至岌朴，检察情由，即上书大臣曰：「番部之叛，皆由官吏不能约束本国人，使侵害番人。今拟先简严正之员，令其约束本国人，然后可以服番众而保无虞也。」乃条陈处置法。然所议皆为大臣幕僚梗阻不行，戈登遂请解任回国。戈登既在闲散之列，请假往游犹太国。犹太，昔西人教主耶稣生育行教之地，多古名胜。戈登至此，感古今兴衰沧变之迹，遍历浏览一年始回国。是时埃及国南境之地，自戈登去后，官吏贪酷虐民，各属回部皆叛起，杀官吏，攻官兵，有大酋自称救世主，奉天命复回教，诛无道。埃及官兵意被困在嘎墩城。于是埃及王乃请于英廷，借一大将，使救出困兵。英廷仍派戈登随带将校二员，至嘎墩城。时围尚未迫，戈登即欲率被围官兵出城；然城中避难官吏及家属老弱妇女万余人，戈登不忍弃之，故留守。先将妇女二千余人护送出境。逮及城围既重，英廷有电催戈登率部曲弃城。戈登复电曰：「军民为我抗贼守城，今事迫及弃之，此岂丈夫之所为耶？」戈登在围已五阅月，外援已绝，粮食将尽，然犹从容督率军民拒守。于是英廷乃拨兵，合埃及官兵溯尼罗河赴救。两月后，救兵始至，然城已陷。戈登卒被害，时年五十三岁。丧耗至英国，官民皆哀伤之。英廷赐其家属十万金，并为铸铜像于都城，以志其忠烈云。
○赠日本海军少佐松枝新一氏序
　　光绪二十三年岁次丁酉，日本国海军少佐松枝氏新一领其国战舰，来游长江。时余差次武昌省垣，蒙松枝君，屈驾来访，余亦诣战舰答礼。遂即在汉皋邀集东客六七人，借西人酒市，命酒叙谈。主客萍水相逢，欢若平生，余心感焉。余少游西洋各国，习其语言文字，因略识其沿革立国缘由。夫西洋近百年来，风气盛开，讲智术，精造器。惟生齿日繁，故航海东来，于是东洋诸国，因亦多事。我中国自古圣人教民重道不尚器，故制造器械，皆远逊西人。兼以近来中国民俗苟安，士气不振，故折冲御侮，常苦无策。惟日本与我华义属同族，书亦同文，且文物衣冠，犹存汉、唐古制，民间礼俗，亦多古遗风，故其士知好义，能尚气节。当西人之东来，皆慷慨奋起，致身家国，不顾性命。当时又有豪杰如西乡诸人辈出，皆通古今，能因时制宜，建策修国，制定国本。噫！日本今日之能振国威，不受外人狎侮，其亦有以夫！然尝闻日本国人近日既习西文技艺，往往重西学而轻汉文经书。余私心窃疑焉。今得识松枝君，咨询底蕴，乃知其不然也。松枝原日本士族，幼年习西人兵略航船之术，然尤好中国文学，故能荷其国家重任。余于是益信日本所以致今日之盛，固非徒恃西洋区区之智术技艺，实由其国存有我汉、唐古风，故其士知好义、能尚气节故也。余不能操东语，前日与松枝晤谈，用英语以酬对，未尽欲言，今聊书数语，以志景仰云尔。
○士说
　　张文襄曾问余曰：「外国各领事本文职而佩刀，何故？」余答曰：「此士服也。西洋本以封建立国，一国之中，有贵族，有平民。平民脱民籍后，武者为士，文者为史。其服制：史则宽衣博带，如今在中国牧师、神父所服者是；士则短衣佩刀。领事虽文职，亦属士类，故遇大典礼则短衣佩刀，服士服也。」窃谓今日我中国有史而无士。考古制、通六书者为史，在行伍者为士，故有甲士、士卒之称。两汉、三国时，宰相犹以剑履上殿，为当时朝廷特赐异数，然于此见古制尚存。是时，为士者亦尚知士之本义。自唐以后，古制渐泯，乃以能文章应科第者为士。于是名则为士，实则为史，士之本义全失矣。吾故曰：今日中国有史而无士。
○在德不在辫
　　近有英人名濮兰德者，曾充上海工部局书记官，后至北京为银公司代表。着一书曰《江湖浪游》，所载皆琐屑，专用讥词，以揶揄我华人。内有一则曰《黼黻为厉》。大致谓：
　　五十年来，我西洋各国因与中国通商，耗费许多兵饷，损失无数将士，每战辄胜。及战胜以后，一与交涉，无不一败涂地。是岂中国官员之才智胜我欧人耶？抑其品行胜我欧人耶？是又不然。若论其才智，大概即使为我欧人看门家丁，恐亦不能胜任。论其品行，亦大半穿窬之不如。如此等无才无品之人物，何我欧罗巴之钦使领事遇之，便觳觫畏惧，若不能自主，步步退让，莫之奈何？其故安在？余于此事每以为怪。研究多年，始得其中奥妙。盖中国官之能使我西人一见而觳觫恐惧者，无他谬巧，乃其所服之黻黼为之厉也。鄙人之意，以为今日我西洋各国欲图救交涉之失败，亟宜与中国商订新约：以后凡外务部及各省与我交涉之大小官员，不准挂朝珠穿黼黻，逼令改用窄袖短衣、耸领高帽，如我欧制。如此，黼黻即不能为厉于我，则我西人交涉庶不致于失败矣。中国果能遵此新约，我西人即将庚子赔款全数退还中国，犹觉尚操胜算也。
