<!-- { "loadSidebar": true } -->
　　伪辅王杨辅清，元清族弟也。初从洪逆于金陵，授伪职，亦为东贼所任用。元清既黜，辅逆亦处之闲散，乃避居于闽，与贼中时通消息。东逆既诛，仍返金陵贼巢，为伪中军主将，窜扰池郡殷家汇东流一带，与曾帅之兵相抗，然卒不得过雷池一步。继屡以夺地陷城功封职至伪王。咸丰十年三月，忠逆檄召各伪王同集金陵城外，辅逆率众攻高淳东坝破之，旋陷溧水秣陵关，乃由椒陵至南门雨花台以攻大军。贼众，我兵单，吾师遂溃。十一年，洪酋令其援安庆，败归，遂不复出。同治二年，踞守高侨门，以抗我上游之师，曾中丞国荃提兵进攻，昼夜轰击破之，辅逆遂遁回东坝。官军既克金陵，或传其潜旋粤东者，竟不知其所终（同治甲戍，台湾以筹防事募兵，辅贼投营自效，有识之者，遂正法）。

　　伪赞王蒙得恩，广西人，初授伪封为正掌率，甚得洪酋意旨，令其日侍左右，永毋得出伪都。凡一切伪政以及贼中内外事，无不归其裁制。咸丰十一年，以老病伏冥诛，其子嗣伪职。贼老巢陷后，或云竟得漏网，窜，回粤东。

　　伪章王林绍璋，广西人。洪逆遣其趋攻湘潭，中道为官军所覆败，无片甲匹马返者，因夺其职，闲废家居。东北逆既毙，贼中无能任事者，忠酋乃荐之主伪政。金陵破后，乘夜遁走，官军以骁骑追之，及之于湖熟桥授首。

　　林凤祥、李开芳，皆广西剧盗。金田倡乱，即往投附，与官军抗，临阵争先，颇称猖獗。自围桂林未陷，伪西王萧朝贵率之攻长沙。俄而萧逆于南门外中炮死。李开芳代统贼众。及陷武昌，窜金陵，鸱张狼顾，遂不可复制。凡披坚折锐，犯难以当官军者，皆林、李二酋之力，故贼中以为首功。洪逆既得金陵，无志远出，又以林、李二贼为能，遂委之使窜北方，各统贼党二万人，分道进犯。一由申江黄浦口自皖之凤亳陷归德，一由安庆而扰南昌，旋即由豫而晋而燕，平阳、洪洞之间，临洛、藁城之界，骚然震动矣。于是胜帅、僧王统军驰剿，而贼焰之已及正定、天津。赖劲旅奋于外，义民愤于内，一鼓而歼之。乃西窜慈野，痛剿穷追，斩获无算。然后林凤祥授首于连镇，李开芳被擒于冯官屯，北方寇患以清。李逆献俘京师，处以凌迟极刑，人心为之大快。

　　石祥祯伪称翼宗兄，性强悍，颇饶膂力。所部多收录亡命，藉为冲锋陷坚用，曾陷汉口、武昌等处。咸丰三年，图犯东坝，官军设计败之，遁于金陵，中道遇伏兵，遂为所杀。

　　伪天官丞相曾水源，广西人。每晨必见东贼议事，传伪命以出入。三年七月，使窜芜湖，逾期不往，遂夺伪职。其侄曰钊扬，奇丑而性奸刻，识之无，为洪逆修理伪诏书。其下有何震川者，自言为广西茂才，略谙文墨，东贼伪试，拔之为伪探花。凡伪诏书，半出其手。陈宗扬初为东伪承宣，在东贼伪府轮值宿，居于头门偏屋。其妻为东女伪承宣，传事出，遂入屋，获私焉。东贼妹觉之，遂并通其妹，继将通其伪王娘，妒奸事破，闻于东贼，怒甚。时宗扬已为伪丞相，将赴安徽，船泊上河。东贼伪作天父下凡状，指出立擒之回，而并斩于市。其弟曰宗胜，东贼使窜河北，为官军所熠，所部尽覆。又使窜湖南，亦败，剃发易服，遁于武昌。时武昌犹贼境也，贼中酋目有识之者，执之送金陵。东贼以其中道弃军，罪在不赦，遂命戮于市。

　　唐正财，湖南人，本为舵工，业操舟。贼窜湖南，遂从焉。既陷金陵，总伪水营，授伪职称指挥。癸丑冬，往岳州湘潭等处，勾结土匪，携逼舟子三千余人返金陵，逆首谓之有功，授伪检点。甲寅春，与陈贼宗胜同窜湖南，官军于要道截之，斩馘无算，唐陈二贼，仅以身免。继扰皖省，往来长安一带，卒受天诛。

　　黎振晖，广东人，恃其膂力猛鸷，所至亡命。从洪逆窜攻湖南，攻城陷阵，往往独出先驱，贼中壮之。攻长沙南门时，搴贼大旗，奋勇先登，官军急以枪击之，伤其一目。既愈，胆雄气悍，犹自若也。既扰六合，率队逼城，而军志在必陷。官军伺其近，以火药倾盆扑之，焚几死，遂遁回金陵。六年闰七月，御官军于城外，卒正典刑。

　　傅学贤，广东人，剧盗也。洪贼甫倡乱，即自往投。形状奇丑，面色花白斑参半，性极刻暴。凡贼中所施酷刑，如火烙火锥，皆自傅贼始。后为伪典军械，药局火焚死，遍体焦朽，几不可辨。

　　黄开元，湖北人，本优伶也。颇娜婀有姿态，贼嬖之，以娈童蓄焉。后使为伪典刍料，得出入城勿问。路遇逸出者，辄缚送贼所，多至刑逼殒命。嗣为伪典机匠，尤藉此作逢迎计，仇甚夥，无不切齿思啖其肉。旋有控其输贼情于大营者，贼讯之有据，遂以五马分其尸。报应之速，人皆快之。

　　邓辅廷，湖北人。贼窜楚省，遂往附焉。为伪右史，治贼文书。刘春山，湖北人。素以卖药为生，从贼后，为伪国医。严定邦江西人。由湖北附燕贼，从之抗官军。时上元县廪生张炳垣，谋为大营作内应，事泄，罗织此三贼尽杀之。

　　何阿六，广东人。本在乡间，以团练御贼，遥叩军门，愿自效力行间。官以其所部多亡命，惧不可制，遂不之纳。乃即以众叛，其党约二千余人，自为一股，由粤东窜至江西，所过抄掠。继附杨逆党，同陷金陵，杨贼疑其桀鹜，或不肯遽遵约束，不令入城，使日轰犯官军。张总统歼杀之，并灭其众无噍类。

　　韦志侯，广东人。最先从贼，早受伪封职。后缘他贼谗之，乃隐匿不复出。旋忠酋保荐于洪逆前，即畀伪封为定天福。与陈玉成合队，窜扰皖豫间。后闻降于官军，立功自赎。

　　忠逆所部，如陈坤书、吴定彩、萧招生、谭绍光、周文嘉、皆骁悍敢冲突，忠逆恃以纵横于戎马间。咸丰十年，由广德窜杭垣，径从间道，趋救金陵，以解官军之围，皆得其死力。忠酋既陷苏常后，陈坤书授伪求天义，与陈炳文踞守嘉兴。张军门玉良，自杭郡统兵往攻，军士精锐，队伍整饬，于西南两门，结大小营垒四十余座，贼望之为夺气。张军环围困之，昼夜攻持，陈贼拒守甚密，卒不得下。继忠逆援兵至，与张军门连战五日，分贼众往守石门，以断官军饷道，由是前阻坚城，后扼归路，士卒汹惧，不战自乱。前后数十队，半降于贼，张军门亦遽拔营冲突回杭。咸丰十一年春，忠逆上窜皖豫，乃以陈坤书踞守苏郡，暴征苛敛，民不聊生。及忠逆陷杭垣，复回苏境。时陈坤书已为伪护王，转往常州。元年闰八月，纠众五六万，图犯芜湖金柱关，冀横隔宁国、金陵兵势。彭侍郎玉麟，会同杨提督岳斌，督水师战败之于东坝。常州后亦为李宫保所攻，旋遁江阴，卒于阵上授首。

　　谭绍光，广东人，自陷湖州后，伪封为慕王。忠酋往窜上游后，谭逆为之踞守苏州，屡援昆山，攻扑官军，与英人戈登相抗。时同踞苏郡者，为伪纳王郜永宽、伪康王汪安钧、伪宁王周文嘉、伪大将张大洲、江花斑五人，皆湖北人。纳逆与谭贼素有嫌憾，积不相能。官军围苏甚逼，忠酋驻众于马塘桥，已有退志。五人愿为官军内应，献城纳降，因遣汪有为、范汝发逾城而出，诣大营密约，英人戈登许之。翌日众贼聚议室中，独慕逆毅然不愿，拔刀斫座而起，伪纳王自后斩之，踣于地，乃割其首，即下令剃发，开城，持其首诣军门乞降。越三日，李宫保至，恐其反覆不定也，尽骈戮之于市。

　　周文嘉向踞青浦，久慑西军炮火之精，首主降议，自东北逆互相杀后，贼中著名酋目有刘官芳、赖文鸿、古隆贤，皆统有党羽数千人，与官军为敌。咸丰十年，聚金陵城外，与诸贼合队，并力同破大营。十一年窜扰皖豫一带，继出没于洋栈岭、祁门间，俱为曾军所败，先后殒命。

　　其为忠逆司伪文案者，有汪宏建、胡玉衡、熊万荃，既陷苏垣后，即为长、元、吴三县伪佐将，转输军实，征收赋税，以供贼营。迨官军收复时，胡熊并投诚大营。汪酋脱，从忠逆上窜和州巢县。尝令其购买米谷，以济兵食。

　　伪尧王侯观胜，广东嘉应州梅塘人。本隶张总统麾下为壮勇，从征广西。咸丰二年，贼窜湖南道州，官军兼程往剿，与贼战于城外败，侯遂为贼所擒。见其矫健雄伟，曰：“此好男子也，可留为用。”侯遂入贼党，披锐陷坚，时为贼出死力。既踞金陵，使为伪水师主将，督领炮船，踞守太平关，前后凡七八年。所部悍党约四五万人，封为伪尧王。同治元年，曾军进克太平关，乃窜至下游骚扰江浙间，名曰征食，实贼中所谓打先锋也。洪逆旋调之踞守江东桥，二年，曾中丞国荃，整兵进攻江东桥，石垒坚峻，外环重濠，攻之逾月未下，曾中丞先设计解其党羽，侯孤立不能守，遂遁回贼巢，后潜至镇江七濠口。金陵攻复时得幸免，乃剃发易服，由上海至香港，出其金资，设铺肆，卒为地方官缉擒正法。据其所供，金陵贼酋得逸出者：伪辅王杨辅清、伪振王侯玉田、伪烈王侯严威。他如李长春、毛窒龄，皆广东人，亦贼中渠魁，李贼跛一足，能卜筮风鉴。辅逆号杨七麻子，遁居澳门，后回广西，所交结多楚人。张朝爵自安庆窜后，久潜贼巢，亦得遁回。

　　逸史氏曰：“洪杨巨魁，得以纵横恣睢于天下，皆藉凶酋悍党，为之先驱也，迨至牙爪就歼，首领亦除，元恶大憝，次第诛灭。天之所以报之者，岂有爽哉？顾其间得漏法网，幸从宽典者，殊不乏人。呜呼！彼非纵恶肆暴之徒欤？何反晏然于外也？天心梦梦，安得而叩之哉？”

