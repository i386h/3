<!-- { "loadSidebar": true } -->
　　咸丰八年九月廿八日，直捣三河集，贼众远近大震。洪逆乃调陈李二酋赴援。三河集者，庐州要害也，筑城传以九垒，用悍贼数万守之。三河破，然后可以进窥庐州。李道自克桐城，令总兵赵克彰守焉，又命副将谢永守舒城，所部仅五千人，皆精锐可用。守三河集贼将为吴定规，李军围之三匝，破其九垒，斩首数千计，方期旦夕可破。而陈逆玉成由六合至，率大队踞金牛镇，李逆秀成由巢县来，纠集捻匪驻白石山，贼十万余众，连营相望，烽火亘数十里。贼盖塞李军之后路，而断舒城之援兵，尽死力以决一角也。李营诸将，议暂退守桐城，以为后图。李道曰：“军事有进无退，当死战。”十月十日四更，逼贼营而阵，诸将请四更击之，猝出其无备。李道曰：“陈玉成，贼中骁帅，守必不懈，且未审其虚实，不如黎明辨色以进。”天将晓，官贼合战，径破陈逆营，营中贼散走。会天大雾，但闻金马喧闹声，莫辨贼在何所。贼众抄击官军后，突出奋攻，官军相继溃，部将刘坤山等先后战没。

　　白石山距金牛镇仅廿五里，忠酋遥闻枪炮声，率队大至，贼锋益锐，环围之数重。李道传令军中，严守墙垒。无何，各垒毕破，或劝突围出，图再振，李道不可，曰：“吾当杀贼而死，为国除害。”大开壁门，跃马入贼阵，见陈逆方立黄旗下，李道呼曰：“当斩此贼渠，为吾毕命处。”驰入死之。诸军或降或自杀，其降于陈逆者，半途猝起为变，陈逆因尽坑之。窜至桐邑吕亭驿，桐城复陷于贼。洪酋乃伪封陈逆，所属骁悍殆尽。然六合、浦口官军旋又失利，幸楚军自黄梅、宿松上游来援，陈逆与之并力相拒。继闻忠酋陷杭垣，和帅分兵援浙，金陵势虚，遂潜兵至江浦，渡江而南，由善桥攻官军大营，师溃，贼遂连扰江浙。适会中丞国荃兵围安庆甚急，陈逆屡行攻扑，卒未得解。安庆守城贼将叶芸来、张朝爵，负隅固抗，陈逆又自外来援，故一时未能即下，楚军、乃深沟高垒以困之。

　　久之城中无降意，而英逆时于城外为犄角，曾中丞乃撤近湖一面以待其逸出，因城中皆系英贼家属，恐其致死相持故也。英贼以曾军之退为可乘，遂徙近处之粮自济城贼。曾中丞知其无去志，仍复严围，城中汹惧，乃遣三悍目入城助守，益以劲贼千余，英逆退保集贤关。洪酋惧上游之不可守也，因遣六伪王往援。六伪王者，伪福王洪仁达，伪干王洪仁，伪章王林绍璋，伪辅王杨辅清，伪都王黄文金，伪顾王吴汝孝也，俱集桐城。英逆乃留刘、李二贼目守关，而已往桐城，以黄金爱率骁骑断后。官军知其至，预伏兵以待，黄贼之众歼杀殆尽，黄贼几死于水，仅而免。英逆见桐城贼兵不足恃，自至伪都，求援于洪酋。鲍军门超，进兵攻集贤关，刘、李二贼死命固拒，药弹糈粮俱绝，遂为鲍军门所破，二贼于阵伏诛。逮英贼来援，而安庆危在旦夕。曾中丞凿通城边菱湖，炮艇得入城中，消息煎迫。时官军围城，而援贼亦环围官军之外，城中百物俱竭，贼知必不可守。曾军攻之愈急，遂破。叶芸来犹率队巷战，官军斫之数十刃始死。张朝爵乘舟而遁，吴定彩与贼众尽溺于大江中，城贼无一得免者。伪英王见巢穴已破，遂窜石牌，拥黄宿之众渡野鸡河，图犯德安、襄阳。贼众咸不愿行，遂由六安回庐州。官军围庐州甚急，粮绝，援穷，遂为官军所克，英贼乃遁之寿春。时英贼所踞之地，前后悉为官军所得，羽党散亡，洪酋又褫其伪职，屡加严责。寿春固苗沛霖出入所也，遂诱之至官军营。或有劝之降者，英贼毅然不可，植立不跪，惟乞一死，乃置之极刑。自英贼死，而贼中无悍酋，越二年而洪逆亡。

　　逸史氏曰：“贼起金田，所恃以冲锋陷坚者，自萧朝贵外，即推秦日纲、罗大纲、陈玉成为最猖獗，贼中所称三悍酋是也。罗亡于江北，秦亡于东北，逆党中独英贼蹂踏数十城，窜陷十余省，恶积祸盈，卒膏斧钺，枭党艳妻，连头受戮。天之假手以剪灭之者，岂不快哉？三河集之战，李忠武公授命于是役焉，此为上游大局所关，故记之特详。呜呼！英贼之罪巨矣。

　　◎记燕贼事燕贼秦日纲，原名己昌，桂平白沙人。少佣于人，颇勤慎尽力，长以制菽乳为业。金田倡乱之前，已与洪逆深相结，潜煽妖言，以惑愚妄。洪逆谓其为忠勇信义可恃之爪牙心膂，故倚任独专。随洪逆窜踞永安，伪设木斗军营，俾燕贼守之，以抗官军。时扼要冲者为张孜修，转战相持，贼不得出一步。自永安至武昌，沿途遍张伪示，皆燕贼争先为之，授职伪天官正丞相。既陷武昌，径趋九江，所至残破。先后所掠民船万艘，顺流蔽江而下，皆燕贼与赖汉英、罗大纲分统之。旋得安庆，弃不守，急攻金陵，七日而破之，入城居中正街董宅为伪馆。癸丑七月，东贼令取所掳安庆民女，伪号贞人。时两粤积贼，皆拥众自雄，积金资，昵佳丽，据金陵为老巢。而分党遍窜上游，皖、豫、楚、燕，逆锋无所不及。十二月代翼贼踞守安庆，自恃其才能，尽变翼贼所行，新胁之众，号称盈满，出入呵导，前后拥骑数百人。东贼以此忌之，更遣罗大纲往代之，而燕贼仍归金陵。东贼分其麾下伪将佐校，隶于己所统下，为东伪官，以少其众。甲寅五月，所有遣扰湖南、黄河之贼，皆为大兵所破，贼之上游势孤。欲使北贼，而又恐北贼之一去不返，如虎傅之以翼，将来不复可制，因以燕贼代之行。乃伪称燕王，伪号霜师，所拥党羽颇盛，艨艟战舰，林立江面。

　　时官军用红单艇冲击三山贼营，上下游俱为所困。燕贼乃率众党扬帆直下，驶至乌江，适与官军船遇，举炮互轰，烟尘蔽空，官兵船坚炮利，击沉贼舶无数，一炮弹击中燕贼坐船，碎沉于水。获其印书衣帽，皆有伪燕王字样，官军皆意其已死，酾酒相庆。后大阵擒长发积贼，讯知燕贼船破落水，间道逃往和州，后于咸丰六年，在伪都闲居。时东贼主持伪政，一切生杀，悉随其意，各伪王咸惮之，外受约束，而内怀愤恨，燕贼以昔同起事六人中尤不能平。偶以牧马，某甲见东贼从叔不起，东贼叔怒，鞭之二百，立解之燕贼所，未及询，旋诉之东贼，东贼委翼贼治其事，于是燕贼闻而辞职。东贼大怒，命北贼杖燕贼一百始得释，因是衔怨愈深。秋七月，东贼被诛，东北两贼之党互相杀，燕逆亦死于其中。

　　◎记李贼事李少卿者，嘉应州人，始名绍熙，及投贼，乃易名为文炳。迹其反复狡猱，自负枭雄，而卒殒其身，亦天下之愚人也。初李以行贾至江南，丧其资，落魄海上，日从博徒游，每日与贷数十钱糊口。时上海有妓尤绿芸，貌美而多资，久厌风尘，思择人而事。一日肩舆出门，李方蹲桥下乞博徒钱，舆来，以其碍道呵之，李起而反詈焉，挥以拳，舆夫皆辟易。绿芸急搴帘谓之曰：“客何为者？请至我家，以杯酒释忿。”李亦慨然诣其室。坐既定，索酒引满，罄无算爵。绿芸曰：“观子貌非居人下者，何乃龌龊与匪类伍？此间苟足以屈子，愿供饮食。”李许诺，遂居其家，颇勤谨。久之，绿芸委身于李，出其资令作小运贩，获利颇饶，乃设茶栈，援例捐纳候补县丞。时闽粤之党颇横，当路方思各以其类羁縻之，故地方有事，居然附缙绅后参末议。

　　咸丰三年癸丑秋八月，粤人刘丽川乱作，戕邑令袁君祖德。起事者曰小刀会，结有七党，李亦预其列，而与李少轩皆用事，为刘贼所信任，贼中攻劫，多出其谋。先是，当路故粤中人，未免私庇其乡人，始欲选更事者给资遣归，后亦不果，因循酿乱，实李与闽人李仙云之咎也。其后贼势日促，李始谋约官军为内应，机事不密，为刘贼所觉，同谋三百余人，擒戮殆尽。而李独得脱，走投大营，白事泄状。抚军吉尔杭阿悯其全家屠戮，留军中供差遣。继而城破，渠帅未获，而红桥所戮者在疑似间，召李辨识。李力言其是，遂据以入奏，并请宽李之诛，有优赉焉。其实著名贼目，如刘丽川、林亚福、潘镜子、陈亚林皆逸去。林为海盗，以他案被获，潘投金陵发逆，未知存亡，刘伏匿近粤乡间，陈商于暹罗，今皆无恙。李当时盖以迎合吉中丞之意耳。

　　上海军事既蒇，以备资募勇，从吉中丞军于镇江，冲锋陷锐，多积战功。九华山之役，吉中丞势迫自刎殉国，贼围李营三匝甚急，李堞垒坚守，经七昼夜，与士卒仅日一食，粮绝援穷，顾无变志。适张总统大军驰至，围解得出，以是军营巨员大加奖信，前后捐擢，荐升道职。庚申春间，李方带勇在吴门，贼悉锐南下，其氛日逼，徐中丞仓卒间委以城守。时贼游骑已至城下，李营勇目有黄、魏二姓者，竟诣贼纳款，而李与何信义大启阊门，迎伪忠王入。李受伪职为江南右将帅，为贼主理昆山县事。族中兄弟子侄，无不受伪职者，诛求民间，较他贼更苛酷。一上海某当路，谋结内应，使其阍人往说之，未得要领，但以李虚词诡说报之而已。后何制军桂清，又思以内应功赎罪，遣冯军门日坤往结，冯固与贼相识，及至，并无一言。及见伪主，将陈贼坤书约以上海为界，彼此毋相犯，同盟而返。是役也，李尽输其实于伪忠王，而谈内应者犹以为可恃。噫！是徒为李贼所笑耳。闻有密遣人约李献城投降者，李拘其使，几欲杀之，后行贿干贼妻尤氏，言之得释。

　　同治元年，李方率党攻上海，颇为贼尽力，挫于官军，辎重悉丧。及回昆山，忠酋以前事颇加猜忌。时青浦、嘉定方为官兵所克复，声势甚锐，大军围太仓急，昆山贼少，于是忠酋遣贼目刘肇钧与李同守，李不自安。而苏昆乡间，潜结团练，以应大军，故泄内应谋，俾贼自剪羽翼。忠酋亦知李素反复，即率大股驻昆，佯作应援太仓者，俟李贼来，即命众刃之，党与同日被杀者五六百人。其同李降贼启关之何信义，越一年以瘫痪死。始谋之勇目魏姓，受伪职武将帅，后亦为贼所戮。观于此，可知天之所以报施矣。

　　呜呼！李当日贼众号称十万，弟子腹心，密布上海，城外官军声息，呼吸皆知，其所设陈幕贼卡，与官军仅一江隔耳。果欲反正，率众顺流，殊易易也。乃徒外以逛官，内以媚贼，殒首裂身，自取败灭，然则狡谋果足恃哉？

　　逸史氏曰：“上海之乱，李以首事贼渠，法当诛殛，乃内应无成，犹得邀封典，抑亦幸矣。前后积功，循至显职，国恩可不谓厚哉！庚申守城之役，如能感激一死以报国，其功名声望，岂遽出人下？而乃望风迎附，揖盗开门，身污伪命，屡抗王师，卒至恶积祸盈，如屠犬豕。同一死耳，相去远矣。”

