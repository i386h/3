<!-- { "loadSidebar": true } -->
　　三年癸卯（清康熙二年），永历讣至于台湾，经犹奉明正朔，称永历十七年。去岁黄昭之图经也，郑泰实与其谋，且将导清兵；至是事露。经伪不知，托入澄，过金门置酒，邀泰缢之；泰子缆绪、弟鸣骏亡降清。籍泰家，积赀累巨万（郑成功传。「导清兵」，据华夷变态）。初，成功以泰为户官，掌转运饟饷、诸洋贸易，其舶岁至长崎。至是经阅其货籍，所交易银货寄积长崎者犹多；因贻书长崎奉行云：「乞泰所托货，以为灭虏资」。鸣骏亦贻书长崎奉行曰：「兄泰无罪，经杀而夺贷。鸣骏将假清兵而讨经报雠，兄泰所托于贵地货，无付之经，而返赐我」。不报。后泰孙奎、鸣骏子按复奉书请之，于是长崎奉行悉返给焉；龚二娘、黄熊守赍奎、接书并仪物来谢之（华夷变态）。泰党皆降于清。清主于是锐意南征，遣人约红夷合兵攻岛（郑成功传）。十月，继茂、率泰、满帅郎赛合红夷出泉州，提督马得功出同安，黄梧、施琅出漳州（郑成功传、耿精忠传）；经令全斌御之。斌驰艨艟奋击，往返如飞，红夷炮不能中，诸军不敢进，得功为斌所杀。既而大军麇至，众寡不敌，经退保铜山。清兵入岛堕城，略宝货、妇女而去，两岛之民烂焉。十一月，杜辉降；十二月，寇云霄，为清王晋功所败（郑成功传）。

　　四年甲辰（清康熙三年），三月，黄廷、周全斌、林顺等皆降，独永华、锡范等不改节。及经返台，庶政悉委永华。永华为政颇杂儒雅，与民休息。改东都为东宁府，升天兴、万年二县为州（郑成功传。东宁府，据台湾纪略）；前后招纳诸省兵民以实之（台湾纪略）。分诸将土地；安居逸处，视无西意（郑成功传）。

　　五年乙巳（清康熙四年），清提督施琅疏请攻台，拜靖海将军；船至外洋，遭飓风，不克。清主招还琅、全斌于京，其余归降将驻之各省（郑成功传）。

　　九年己酉（清康熙八年），清主命率泰及满贝勒明珠、蔡毓荣等至漳，令兴化知府慕天颜招谕经，文书往返；经答率泰书云：「盖闻佳兵不祥之器，其事好还；是以祸福无常倚、强弱无常势，恃德者兴、恃力者亡。曩岁思明之役，不佞深悯生民疾苦暴露，兵革连年不休，故遂全师而退；远绝大海，建国东宁，于版图疆域之外，别立乾坤。自以为休兵息民，可相安于无事矣。不谓阁下犹有意督过之，欲驱我叛将，再启兵端。岂未闻陈轸蛇足之喻与养由基善息之说乎？夫苻坚寇晋，力非不强也；隋炀征辽，志非不勇也。此二事，阁下之所明知也。况我之叛将逃卒，为先王抚养者二十余年，今其归清者非必尽忘旧恩而慕新荣也；不过惮波涛、恋乡土，为偷安计耳。阁下所以驱之东侵而不顾者，亦非必以才能为足恃、心迹为可信也；不过以若辈叵测，姑使前死，胜负无深论耳。今阁下待之之意，若辈亦习知之矣；而况大洋之中，昼夜无期，风雷变态，波浪不测。阁下两载以来，三举征帆，其劳费得失既已自知，岂非天意之昭昭者哉？所云夷、齐、田横等语，夷、齐千古高义，未易齿冷；即如田横，不过三齐一匹夫耳，犹知守义不屈。而况不佞世受国恩、恭承先训者乎！倘以东宁不受羁縻，则海外列国如日本、琉球、吕宋、广南，近接浙、闽，岂尽服属？倘以敝哨出没为虞，实缘贵旅临江，不得不遣舟侦逻。若夫休兵息民，以免生灵涂炭，仁人之言，敢不佩服。至于厚爵重禄，永世袭封，海外孤臣无心及此。敬披□言，仰祈垂鉴」。其复明珠书云：「盖闻麟凤之姿，非藩樊所能囿；英雄之规，非游说所能惑。但属生民之主辅，宜以覆载为心，使跂行喙息咸蒙其泽；匹夫匹妇有不安其生者，君子耻之。顷自迁界以来，四省流离，万里丘墟，是以不榖不惮远隐，建国东宁；庶几寝兵息民，相安无事。而贵朝尚未忘情于我，以致海滨之民流亡失所，心窃憾之。阁下衔命远来，欲为生灵造福，流亡复业，海宇奠安，为德建善；又陪使所传，有不削发登岸及置贸衣冠等语，言颇有绪，而台谕传未详悉，唯谆谆以迎敕为辞。事必前定，而后可以寡悔；言必前定，而后可以践迹；丈夫相信于心，披腹见胆，磊磊落落，何必游移其说。特遣刑官柯平等面商妥当，不榖恭承先训，恪守丕基，必不弃先人之业，以图一时之利。唯是生民涂炭，恻焉在念；倘贵朝果以爱民为心，不榖不难降心相从，遵事大之礼。至通好之后，巡逻兵哨自当吊回。若夫沿海地方，俱属执事抚绥，非不榖所与焉。不尽之言，俱存敝使口中，惟阁下教之，俾实稽以闻」。经谓清朝必欲招附，不如准朝鲜事例，遣柯平、叶亨于清，再申前议，清主不报；而时渐无事，天子厌兵，故置而不问。于是经令宣毅前镇江胜等为游徼，往来岛上互市，沿海民因缘得利（郑成功传。按尚之信传曰：「是岁经攻尚可喜，下东莞，可喜将迎降，于是将袭广东；可喜杀其臣金光以谢曰：我抗衡上国者，光之为也」。而不记其月，他书亦无所见，附以俟后考）。

　　延宝元年癸丑（清康熙十二年），先是，三桂奉清主章帝命取滇省也，以荡平功总统全师，镇守云南，窃怀异志。而数战之余，以部下放旧散亡殆尽，所在凋敝，赋入不足；招致勇豪，讲习阵法，广通货财，完修军用。于是士马精强、府库殷富，士民翕然归附，强藩雄镇咸蒙笼络。去岁秋，其异图渐露；仁帝欲先发制之，以其有功不欲显正罪，特召之移镇关东。诏至，反谋益急；而患师出无名，称拜别故君陵，易明衣冠，帅部下祭贵阳府永历冢，恸哭以动人心。托事故缓行期，激部将杀清使者（吴三桂传）；还云南（华夷变态）。是岁十一月，遂据云南、四川、贵州以叛（「十一月」，据郑成功传）。清贵州提督李本深、陕西提督王辅臣从而叛，陷河东诸州郡；陕西总镇王屏藩据城为三桂西道主。于兹遣使台湾及清福建靖南王耿精忠，使各起兵。经、精忠皆通款，将合从而灭清。事闻，清国大震（参取吴三桂传、华夷变态。按三桂传，以经、耿精忠通款系明年三桂僭号后；然据明年甲寅正月三桂檄文及精忠传，在兹岁明矣，三桂传盖追记之耳，故今据二书而系兹岁）。

