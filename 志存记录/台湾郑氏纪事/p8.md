<!-- { "loadSidebar": true } -->
　　二年己亥（永明永历十三年、清顺治十六年），正月，永历驾在永昌。以从臣多叛，决意入缅（明清斗记曰：「三月，成功舟师攻台州，台州都督马信出兵而战。信长兵略，成功军数失利；成功以诡计败之，信出其意外，知不可敌，终降。成功攻梧州（？）、安海，皆陷之）。五月，缅人迎而驻驾于孟城外赭硁，茅庐竹城，从官草次，缅人置兵防之（明史稿、求野录）。是月，成功至崇明，诸将请先取崇明为老营，不听（郑成功传。按金陵之役，明清斗记说与成功传稍有异同，而颇有如得其实者，姑记概略以充参考。其说曰：『成功奉永历敕，谓甘辉曰：「吾久图恢复，而志愿未达，今既奉敕，何得迁延；将速取金陵，以定南都如何」？甘辉曰：「王者之道怀近柔远，至德可以服人；至今日之事，四海糜烂，民既坠涂炭，何遑从容拟议，速发兵敌王忾」！于是成功决意出师。六月，至定海关，俟云南援，徜徉山水之间。七月，登岘石山，山深而寂，有一祠，云锁烟蔽，成功怅然赋曰：「黄叶古祠里，秋风寒殿开，沉沉松柏老，暝暝鸟飞回。碑帖空埋地，社阶尽杂苔。此地到人少，尘世转堪哀」。破定海，遂至崇明关大战，守将李某、副将王老豹败走；成功遂夺关，清兵走保镇江城。城临江，成功欲济而攻，无舟；全斌曰：「万里长江，何有涸竭之日，臣稍谙水性，先从斌始」。驱从兵三千乱流而济，众军从之，遂飞渡长江，乘势陷城；令全斌守城。成功遂议攻南京石头城。甘辉曰：「南直人物殷繁而田亩少、米粟乏，故所漕船舰，填塞浦口。今据浦口，裁抑漕运，充吾兵食，镇压要地，以固根本，见机而动，南京在掌中」；成功不肯，曰：「兵贵神速，不如速出兵，掩彼无备」。遂发兵攻石头，破郛，清兵退守本城。成功攻破聚宝、通济二门，逼正阳门；甘辉、万礼擒操江，城旦夕将陷。时北京援兵二十万俄至，成功兵疲不能敌，终败绩』。成功之诗，世不多传，本藩藏其所自书诗曰：「礼乐衣冠第，文章孔孟家；南山开寿域，东海酿流霞」。其诗不书题，盖似贺本邦人诗，书法亦飘逸可爱。观此二首，亦可以知其槩略）。七月，清主命内大臣达素、固山额真索洪纛、章京赖塔等征剿成功（三朝实录）。成功至焦山，与诸将议曰：「瓜镇为金陵门户，须先破之」。乃令程应璠领右提督马信、前锋镇统领余新等进夺谭家洲，遣材官张亮督善泅者斩断滚江龙，进踞瓜洲上流，焚夺满洲木城。指挥既定，成功与中提督甘辉、左提督翁天佑、先锋镇杨祖直捣瓜洲。清操江朱衣祚、城守左云龙背港而阵；战未合，张亮已断滚江龙，对岸夹击，成功麾军大进。右武卫统领周全斌直破其阵，身中五矢，气弥锐，斩云龙；衣祚遁去。正兵镇韩英夺门登城树帜，全斌继入，鏖杀城兵。后提督万礼绕出洲后，歼残兵。以左镇刘猷守瓜洲、监纪推官柯平为江防。张煌言、杨朝栋、袁起振进取芜湖，遂涉扬子，趣镇江。清管效忠驰而攻，不动，留步兵守银山、骑兵当大路。成功及夜夺据之，阵而待明。清兵攻之雨射，成功发炮，佐以鼓，屋瓦悉震，清兵殊死战，郑兵益奋，清兵遂大败，效忠仅得逸，清镇江守将高谦、知府戴可进等降。成功登京岘山大飨士卒。令全斌、黄昭等守镇江，属邑皆下；煌言、朝栋招抚江南，起震、徐长春招抚江北，芜湖清兵皆遁。甘辉曰：「瓜镇为南北咽喉，但坐镇此，则山东之师不下；据北固，则两浙之路不通，南都则不劳而定矣」。不听；率师薄金陵，檄四方。八月，至观音门，以黄安总督水师，守三汊河口。成功由凤仪门登陆，令诸舟列碇于江东门外，亲率骑兵逼城下，规壁垒（郑成功传），造木栅，移诸将，安设大炮、地雷、云梯，欲以久困之（三朝实录）；与五亲军屯岳庙山，留前锋镇、中冲镇于狮子山。甘辉进曰：「兵贵神速，彼未备，其势可乘矣；守御既固，恐难拔」。不听。退而叹曰：「此行吾不知死所」。既而清兵千骑薄前锋镇，镇将余新击败之；新遂轻敌不设备，军士捕渔饮博，纵观优戏。清副将梁化凤侦知，穴城出凤仪门，衔枚复簿新营；新不及甲，仓皇出拒，遂就擒。成功闻炮声，急令翁天祏驰援，不及。清兵既败余新，以步卒数千捣成功中坚，骑兵数万绕山后，前后夹击，成功大败；前冲锋蓝衍、行军司马张英、后提督万礼、左武卫林胜、左虎卫陈魁、副将魏标、朴世用、洪复、督理户官潘赓昌（按本书脱「昌」字，今据前文补之）、锺仪卫等皆率部下力战阵殁，惟左右提督、右虎卫、右冲锋、援剿后镇军独全。成功麾军急退。甘辉且战且走，至江，骑相属者纔三十；杀敌数百，马踬被执不屈，死最烈矣。九月，还师攻崇明不下，正兵镇王起凤伤炮死。十月，还岛，哭甘辉而后入；曰：「我从辉言不及此」！建祠祀死事者，以辉为第一（郑成功传。明清斗记曰：「令甘辉、万礼长子继其家，其余死事者皆安慰其家）。先是，朱之瑜数来往海外，备尝艰苦，窃图恢复。至是，成功将大举，故去岁招之而至厦门。而明末风俗颓败，蔑如礼法；之瑜至，先见成功部下将吏、寄居荐绅率袭明末敝风，佻达自喜，屏斥礼仪以为古气、以为骨董。之瑜知大事难成，在其营中，与成功舳舻相接，避不相见。事败后寄书规成功云：「远近传闻，藩台不以推贤进士为务，则是兴复之志不坚，而立业之基不广。志切兴复而弃贤才，是涉大川去舟楫也，何以济哉！故遂慨然欲从思明复来贵国，因敲冬敲春，时有不测，拟于夏间附舟；后藩前有三、四故交遣舟来迎，亦缘虏与盗充斥思明，故至盘石。闻林门亦有洋船，僻不得达。一入营中，遂住其舟樯。去驻数月间，虽日与藩台舻舳相衔，谊不以一刺通名字；或有美言劝行，瑜必婉辞谢却，自安愚分而已。六月初七、八入南京，兵围瓜洲，十七早即破城，满夷断胫折股，虏马截伤惊驰，浮尸积野蔽江，束手就缚，远近称快，欢哄若雷。逆虏扼江而守，列炮如星，马玉老擐甲直冲，一鼓登陴；虏骑所称彍悍骁雄者，歼夷略尽。大酋管效忠最为桀黠，喙息鼠窜，惟恐不前。廿三日镇江开门纳降，市肆不易。然而纪律时有未严，上情不能下究，有识蚤已忧之。从陆无救焚之策，候风有师老之虞，藩台似谓虏在目中，徒使英雄顿足耳。七月初八、九至南京，其下骄而不戢，涣而不萃；中有一、二要人刚愎贪忌，狃于小胜，不用上命。舍其瑕、攻其坚，不离之使分，反慢而使合。徒效姚苌之覆羗羯，不念苻坚之溃合淝：遂尔一败至此，虽死何足以赎罪（按「纪律未严」、「其下骄而不戢」，盖指余新轻敌不设备就禽之类也。「一、二要人刚愎贪忌」者，成功令六官分理庶政而不得其人；乘军旅殷繁，收敛以富私家，而兼官吏部、（户部潘赓昌等此时从军，盖指此类也）！上游则豫章江黄，迤北则淮阳庐凤，蒿目以待王师拔于水火；输粮运米，会同有绎；送印纳款，惧于后期。民心思汉之诚，于兹大验。一旦辜负之若此，真可大恸。令退守舟山、浙、闽，意在重来；若能自怨自艾，深思前过，则转败为功，直唾手间耳。幸总督忠靖伯陈灿老老成持重，镇定周详；提督马玉老雄豪激烈，吐气吞胡（按据此文，成功部下陈灿、马玉盖铁中铮铮者，而成功传不载二人事，他无所考）。况复谦雅和衷，刚柔相济，分陕犹兴，文武同心，岂不足以复高皇哉！瑜欲附船仍还贵国，往见主者马玉老，一见奋辞，责成大义；瑜十五年间关困苦，原有本情，遂乏一时权宜之说。暂留旬月，约以明夏，复过长崎。不独羊裘钓鱼，无可相助为理，即画荻城合州，何能仰答余大将军也」（舜水文集。此书本集为寄安东守约书。而先辈考云，此书称「藩台」者，非称守约。据围瓜洲、降镇江、至南京而大败及总督忠靖伯陈灿老等语，盖寄郑成功书也。今从先辈考定为与成功书。又按成功所贻舜水之书，世或传之，其大意谓恢复之事，不忘寝食；乞兵于日本，共期报效，勿背旧日之约。而其书真伪未审，故不取焉）。

