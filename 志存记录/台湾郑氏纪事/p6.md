<!-- { "loadSidebar": true } -->
　　二年癸巳（永明永历七年、鲁监国八年、清顺治十年），正月，永历驾在安隆（明史稿、行在阳秋。明清斗记曰；「是月，清主遣将陈某为福建军门，成功共战于角尾所，陈部下兵杀陈而降；清主再遣海利王为军门，成功迎击而大败之」）。二月，先是马得功之袭厦门也，略夺成功家资；至是，刘清泰奏清主曰：「日者抚臣张学圣、道臣黄澍、镇臣马得功垂涎于成功金穴，窥其它出，潜师往袭，悉攫其家资，以致郑逆索偿修怨，海郡沦陷；三臣罪固难遁」。清主敕褫学圣、得功等职，下之刑部（三朝实录）。四月，郝尚久复以潮州内附（行在阳秋）。五月，金固山攻海澄，城坏百余丈；成功亲立雉堞，左右死者山积，指挥自若，益治军，遂不能破。既而矢炮雨下，成功呼曰：「天尚佐我乎」！俄而下息，炮碎其座。一日，空炮频发，成功曰：「敌将逼城」。勒兵令各持斧，令曰：「敌至方斫」。清兵果跳濠登城，一卒速挥巨斧，众从之，随斫随落，濠为之平。固山宵遁，澄守益坚；以卒为都督。是时，滨海骚扰，馈饟不给，令黄恺主饷。恺小有才，然招权贪财，民不聊生，成功收杀之。郑氏兵兴以来，军律肃然，兵士无淫略，故孺子妇人至与军行争道。军饷或乏，乞索富家，不需之小民（郑成功传）。是月，清主封芝龙为同安侯、成功为海澄公、鸿逵为奉化伯、芝豹为左都督（三朝实录、郑成功传）。成功不从；芝豹奉命与嫡母颜氏共入京。成功乘招抚机，上陆纵横福、兴、泉、漳间。九月，清攻潮州，尚久乞援于成功，成功遣兵救之；既而尚久疑不纳，潮终破（郑成功传），尚久死。十月，清陷吴川县（行在阳秋）。是月，芝龙言清主曰：「前者奉招抚鸿逵、成功之命，臣即遣人贻书传圣意，成功不奉命受封」。于是，清主令议政王贝勒大臣确议以闻。十一月，清主敕谕成功曰：「朕惟闽海奥区，兵戎重寄，置资勋冑，以靖封疆。尔成功乃我朝世袭同安侯郑芝龙之子，曩大兵下闽，芝龙首倡来归，虽经叙录，未称报功。缘睿王疑心轻听，不计周全恩养，以致尔疑惧淹留，迹寄海中，情甘化外。朕念父子大伦，慈孝天性，父既为功臣，子岂愿为仇敌？但道阻且修，尔心无由上达。前者李德等持尔家书至，朕令细询口语，悉尔至情，朕恻然念之。推心置腹，何分新旧。即使海隅底定，防镇亦必需人；与其别择他人，岂如任用尔等！朕因加之封爵，畀以事权，聿同开国之功，特赐承家之庆。兹封尔为海澄公，挂靖海将军印，照例食俸。因尔兵卒房地原在泉、漳、惠、潮四府，即命驻此四府地方，止将四府水陆寨游营兵饷，拨尔部官兵，不足不别补正额；钱粮仍行解部。其管民文官俱听部选，尔原辖武官听尔酌量委用；姓名官衔，开册送部，即将归顺官兵数目，详开奏闻。海上诸寇，尔须相机防剿，洋船往来，俱着管理，稽察奸宄；收取课税，交布政司解京。地方官计、民间词讼、钱粮等项，俱系有司职掌，有督抚管理，尔不得干预。尔膺此宠嘉、受兹信任，务殚心竭力以图报称。海滨宁谧，惟尔之功；如果建有殊勋，仍加懋赏。山河带砺，垂于永久；忠孝两全，身名俱泰，岂不休哉！尔其钦承之，毋替朕命」。又曰：「朕临御天下，思与百姓休息，底于太平。有负固不服者则兵之，其有输诚国家、矢忠宣力者爵赏之，曷有靳焉。尔父郑芝龙首先投顺，忠诚可嘉！特畀侯爵，世世延赏。封尔为海澄公，洎尔叔（？）一门恩荣。朕岂惮于用兵如此哉？但以为力服明威，何如布恩示信。尔不祗承敕印，尔仍遣李德等来，尔父持尔书入告。朕览书，内有「君择臣、臣亦择君」之语。尔来投诚，正是择君；朕破格委任，正是择臣。君臣一心，至诚相待，何有不信之处？又曰尔父为贝勒所绐，屈抑数年。尔父在睿王时果有猜疑看守之事，朕亲政以来，优厚大臣，加升尔父官爵，同旧人前列，恩礼罔间，想尔亦已悉知之。又曰「一攻一议，二三其令」。但固山奉命在先，刘清泰招抚在后，及尔差人一到，即令彻兵（按固山围澄，不克遁去，而此云令彻兵者饰言也），何尝失信？又云畀以三省，海寇总令管理防剿，并非沿海地方。前敕甚明，岂可援以为请？又云三府屯兵，并辖三省沿海地。原敕止有泉州等处，并未有三府之说，此传言之误。尔言一府未足屯兵，未为不是。又云「岛上诸绅，藉没已尽」；道、府、县视为奇货，或亦有之；诸人果非叛逆，有司何得执问？既系叛逆，穷究党与，亦未为过。又云：「公为五等上爵，充总兵官，尚在提督之下」；似为有理，故命尔挂靖海将军印。又云：「用人莫疑，疑人莫用」；朕固不疑，故授以封爵，委尔以海上之事；如有所疑，岂敢加封委任？又云：「父亲致力于内，儿尽力于外，付托得人，地方安静」；此言殊不合理。朕再三宣谕，不愿加兵，为地方频年兵火之苦，又为尔家父子间隔之情，尔即多所词说，皆所不计。朕念尔兵卒众多，一府难以安插，钱粮委难支给，仍益以漳州、潮州、惠州三府并泉州四府驻札，即将四府水陆寨游营兵饷拨给尔部下官兵，不足不别补正课；钱粮仍行解部。管民文官俱听部选；尔原辖武官听尔遴选委用，仍将姓名职衔具题造册送部。开洋船只，尔得稽察；收纳课税，送布政司解部。朕待尔推心置腹，毫无猜疑。尔受兹敕谕，便当安插兵丁，防剿海贼，所辖将士，严行约束，勿使侵扰百姓；上以报朕委任之意，下以全尔等归命之忠。尔能积德累劳，仍有懋功懋赏。主臣相得，垂诸史册，岂不休哉」（三朝实录）！

　　三年甲午（永明永历八年、鲁监国九年、清顺治十一年），正月，永历驾在安隆（行在阳秋）。先是，孙可望以钱榖供给行在，而以其终不可倚赖，窃谕李定国以兵来迎；可望知之，至是逼杀朝臣十四人（明史稿）。三月，名振率舟师侵崇明南沙嘴、寿兴沙等所，与清赵光祖等战，失利。五月，清福建提督杨名高奏清主云：「成功虽云就抚，而接诏不开，衣冠如旧；且纵兵焚掠，侵扰延、建，情甚叵测」。清主下事兵部知之。六月，芝龙请和硕郑亲王济尔哈朗等曰：「次子世忠与成功谊切手足，若令与使臣同到成功处，谕以君恩、责以父命，巽言婉导，彼必欣然向化」。济尔哈朗议而奏，清主可之（明清斗记曰：「是夏，成功攻清许良于广东海防南洋岛，破之）。七月，清主谕成功曰：「自古识时俊杰，遇推诚待人之主，披肝效顺，矢忠勿二，方能建立事功，身名俱泰；未有猜疑观望，可称识时知命者。朕承皇天眷佑，奄有万方，海陬一隅，何难偏师戡定。但闽峤苍生皆吾赤子，不忍勤兵。又念尔父郑芝龙投诚最早，忠顺可嘉，故推恩延赏，封尔公，给与敕印，俾尔驻扎泉、漳、惠、潮四府，拨给游营兵饷，养尔部下官兵。朕之推诚待尔，可调至矣。尔自剃发倾心，义不再计。今据尔疏奏，虽受敕印，尚未剃发，冀望委畀全闽；又谬称用兵，屯扎舟山，就近支给温、台、宁、绍等处钱粮：词语多乖，要求无厌，乃复以未撤四府官兵为辞。尔尚未归诚，岂有先撤官兵之理！尔若怀疑犹豫，原无归诚实心，当明白陈说；顺逆两端，一言可决。今如遵照所领敕印，剃发归顺则已；如不归顺，尔其熟思审图，毋贻后悔」（三朝实录）。清主复遣叶、阿二员招抚成功，成功不从。清遂幽芝龙、芝豹于宁古塔（郑成功传。本书云：「置芝龙于高俎」，今从三朝实录顺治十二年文。高俎，地名，而未详其所在）。是月，清议政王贝勒大臣会议：「郑成功屡经宽宥，遣官招抚，并无剃发投诚之意；且寄伊父芝龙家书，辞语夸张，肆无忌惮，不降之心已决。请敕该督、抚、镇整顿兵马，固守城池，勿令逆众登岸，骚扰生民；遇有乘间上岸者，发兵扑剿」。从之（三朝实录）。成功攻漳州，降清守将刘国轩、朴世用等，十邑皆下；乘势略泉州属邑，泉州帅城守（郑成功传）。清主命世子济度为定远大将军，同多罗贝勒巴尔楚浑等统大兵讨成功。清福建巡抚佟国器奏：「成功袭破漳郡，连陷各邑，复围泉州，警连兴化。夫海贼与陆地不同，扬帆所至，随所可犯；贼众亿万攻围，孤城单弱可虞。请迅发满洲大兵荡剿，并敕广东、南赣督抚调发潮州水师直抵厦门，与闽师首尾夹击，海氛可靖矣」；下议政贝勒大臣会议（三朝实录）。时成功兵势大盛，分所部为七十二镇，以中左所为思明州（长崎夜话草曰：「成功志期恢复，州号思明者，寓思明室之意也）。立储贤储材二馆、察言宾客二司，设印局、军器诸局。令六官分理庶政：以壬午举人潘赓昌兼吏、户二官，丙戌举人陈宝钥为礼官，世职张光启为兵官，浙人程应璠为刑官，丙戌举人冯澄世为工官，以邓会知州事。奉监国鲁王、卢溪王、宁靖王居金门，凡诸宗室，颇赡给之。礼待诸缙绅避乱而至者，军国大事时咨询焉；王忠孝、卢若腾、沈佺期、辜朝荐、徐孚远、纪许国等皆其选也。凡有所便宜封拜，乃朝服北向，遥拜帝座，疏而焚之。其所施为，鼓动一世（郑成功传。按卢溪王失传。宁靖王、忠孝、若腾、佺期、朝荐详台湾县志。孚远，文人，与陈子龙结几社；及松江败，遁入于海，见明史）。鲁王后欲复航海，舣于南日山，遭风没于海。南日山在莆田东南滨海，与琉球相望（明史）。初，清入兖州执王，王时年尚幼，诡称牧儿，清兵疑而刃之，三击不中，清人异而不害，得脱。及清兵渡江，马士英、方国安欲执王为贽而降清，然所遣将病俄发，不省人事，王得单骑逸。及台州航海，清兵追及，海中忽有龙升天，清兵没溺，王复免。然至是天命不遂矣（粤游纪闻。按明史稿三王传及三藩纪事鲁藩条云：「顺治十一年甲午郑成功奉王居金门。初至礼待甚恭，既益懈；王积不能平，成功衔之。未几，王将往南澳，成功使人沈之海中」。而据舜水文集，朱之瑜有丁酉岁报鲁王书疏；丁酉，顺治十四年也。考之明史沈宸荃传曰：「鲁王监国擢右佥都御史，已而事破，宸荃弃家从王海外，又从抵厦门、金门；后舣舟南日山，遭风没于海」。然则甲午以后，王尚无恙，至丁酉后，航海而漂没也。明史稿、三藩纪事恐系一时之讹传。且成功以忠义自许，岂有此事哉？黄斌卿之据舟山，结沈王子于海，世或讹传而为成功事欤）？

