<!-- { "loadSidebar": true } -->
　　二年甲寅（清康熙十三年、伪周利用元年），正月，三桂称拥立崇祯第三子而即帝位，改元周启。檄四方曰：「本镇深叨明朝世爵，统镇山海关。一时李逆倡乱，聚贼百万，横行天下，旋寇京师。痛哉毅皇烈后之崩摧，惨矣东宫定藩之颠踣！文武瓦解，六宫纷乱，宗庙■〈目帝〉忽丘墟（「■〈目帝〉」恐「瞬」之误），生灵流离涂炭；臣民侧目，莫可谁何！普天之下，竟无仗义兴师、勤王讨贼；伤哉国运，夫复何言！本镇独居关外，矢尽兵穷，泪干有血，心痛无声。不得已，歃血订盟，许虏藩封，暂借夷兵十万，身为前驱，斩将入关，李贼遁逃。痛心若父重仇，冤不共戴；誓必亲擒贼帅，斩首太庙，以谢先帝之灵。幸而贼遁冰消，渠魁授首。正欲择立嗣君，更承宗社；封藩割地，以谢夷人。不意狡虏遂再逆天背盟，乘我内虚，雄据燕都；窃我先朝神器，变我中国冠裳。方知拒虎进狼之非，莫挽抱薪救火之误。本镇刺心呕血，追悔无及。将欲反戈北逐，扫荡腥氛，适值周、田二皇亲密会太监王奉抱先皇三太子，年甫三岁（按庄烈帝第三子，定王炯也，崇祯十七年国变，年既十四，他无三岁皇子者矣。京城陷，帝崩时，三桂犹驻山海关，未入京，太监王承恩既殉死于煤山，三桂何得会承恩？檄文所言系诈伪，非实事也），刺股为记，寄命托孤，宗社是赖；姑饮泣隐忍，未敢轻举。以故避居穷壤，养晦待时，选将练兵，密图恢复，枕戈听漏，束马瞻星，磨砺兢惕者盖三十年矣。兹彼夷君无道，奸邪高张。道义之儒，悉处下僚；斗筲之辈，咸居显职。君昏臣暗，吏酷官贪，水惨山愁，妇号子泣。以致彗星流陨，天怨于上；山崩土裂，地怨于下；鬻官卖爵，士怨于朝；苛政横暴，民怨于乡；关税重征，商怨于涂；徭役频兴，工怨于肆。本镇仰观俯察，正当伐暴救民、顺天应人之日也。爰率文武臣士，共勷义举。卜取甲寅年正月元旦寅刻，推奉三太子郊天、祭地，恭登大宝，建元周启。檄示俯闻，告庙兴师，刻期并发。移会总统兵马上将军耿、招讨大将军总统使世子郑等，调集水陆官兵三百六十万员，直捣燕山，长驱潞水；出铜驼于荆棘，照玉烛于金汤。义旗一举，响应万方，大快臣民之心，共雪天人之愤。振我神武，剪彼膻氛。宏启中兴之略，踊跃风雷；建尽万全之策，啸歌雨露。倘能洞悉时宜，随风归顺，则草木不损，鸡犬无惊。若有背顺从逆，恋目前之私恩、忘中原之故主，据险扼隘抗我王师，即督铁骑亲征，捣巢覆穴，老稚不留、男女皆诛。若有儒生精谙兵法，奋拔岩榖，不妨献策军前，以佐股肱；自当量材优擢，无靳高爵厚封。其各省官员果有洁已爱民、清廉素著者，仍留仕；所催征钱榖，封贮仓库，印信、册籍，赉解军前。其有未尽事宜，别颁条约。各宜懔遵告诫，毋致血染刃头。本藩幸甚，天下幸甚」（华夷变态。按本文脱下「幸甚」二字，今据本书所载译文补之）。三桂甫出湖南（吴三桂传、华夷变态），遂自僭大号，改常德府为行宫，筑坛行即位礼，国号大周，改元利用。令其婿胡国柱共马宝镇成都，控搤滇、黔，通饷道；遣夏国相、李本深陷湖南，规进取；遣侄吴之茂破甘肃临巩，驻师陇右，谋据关中；侄吴世宾下广西，清定南王孙延龄及提督马雄降；马承荫攻广东，清平南王尚之信降（吴三桂传）。三月，耿精忠据福建，执清总督范承谟，杀建宁同知喻三畏以叛（郑成功传。精忠传系前年者误）。精忠，靖南王继茂子也，父卒袭爵；尝信谶文，久蓄异志。至是，遂从三桂叛，命将出仙霞岭，破金华、衢、严、徽诸州。时天下渐无事，士民忘兵，故精忠兵所向皆捷（耿精忠传）。驰骑传檄，七建皆降。授清提督王进功、海澄公黄芳度、海澄总兵赵得胜、漳浦总兵刘炎以伪官，使其臣黄镛于浙江（华夷变态）。清主遣和硕康亲王征福建、浙江，平南将军赖塔率大兵与耿军相持江上（耿精忠传。本书岁月不详，今姑系于此）。四月，经檄四方曰：「中国之视夷狄，犹峨冠之视残履；故资冠于履，则莫不惋忿，沦夏于夷，则孰不感愧？凡在血气之伦，宁无羞恶之心。但运数使然，莫可奈何。是以犬豕余孽辄干闰位，遂使我明三百年之天下，一旦沦胥为夷狄，岂尽无忠义之士哉？洪惟二祖列宗，丰功伟业，泽润民生，践土食毛，世承君德，即有亡国之祸，非有失道之主；而煤山龙驭，死守社稷，尤忠臣义士所椎心而感泣者也。狡虏徒以诈力夺我天下，窃据之后，为虐益深：烝淫之丑，上及骨肉，杀戮之惨，下逮狗彘；官方贪婪，役赋繁重，历观故元之政，未有败坏如今日之甚者。我先王忘家为国，抗夷于方张之际，固尝败之于海澄、败之于护国、败之于镇江、败之于思明，所至歼其名酋、擒其渠帅者，不可胜计。即予嗣位之初，亦尝败之于乌沙，斩其伪侯马得功；续以粮运不继，因退屯东宁，生聚教训者一十余年。庶几勾践之图，无堕先王之志。今者虏乱日甚，行事乖方，积恶已稔，天夺其魄；以致吴王倡义于滇南，耿王反正于闽中，平南、定南各怀观望，秦、蜀、楚、越莫不骚动。人望恢复之心，家思执棰之遂；正符廿八之谣，遂应大虎之谶；此正夷虏数穷之会、龚行天诛之日也。予组练百万、楼船数千，积榖如山，不可纪极。征帆北指，则燕齐可捣、辽海可跨；旋麾南向，则吴越可掇、闽粤可联。陆战而兕虎辟易，水攻而蛟龙震惊。所愿与同志之士敦念故主之恩，上雪国家之仇，下救民生之祸；建桓文之伟业，垂青史之芳名。凡诸文武官吏，不论满、汉，有能以城邑兵马反正归附者，各照原职加阶委用；其有前系旧将、中道离去者，悉赦不究，一体收录。方今以国事为重，不必以小嫌介意。间有奇才异能者，可赴军前投牒，量才擢叙。大师所过，秋亳无犯，非得罪社稷及抗我戎行者，一无所问。嘉与士民，同建劻复之勋，永快升平之乐。刊布直省，咸俾知闻」。其檄犹称永历正朔（华夷变态）。使礼官柯平入福州，报黄镛之来。是月，潮州总兵刘进忠以城降于精思。精忠并清淑顺公沈瑞军，徙其家于饶平（郑成功传。「淑顺公」，据华夷变态）。五月，精忠令得胜出兵，得胜不从而降经（郑成功传、耿精忠传），经授兴明伯左都督。经以陈永华为留守总制，率侍卫冯锡范、兵官陈绳武、吏官洪磊等奉永历正朔，渡海而西（郑成功传）。自经东迁，安逸日久，故兵甲钝敝，舟亦不多；精忠失望易侮，谓不如弃经而独进取。经从精忠请借漳、泉二府以募兵，精忠难之。于是，耿、郑交恶（郑成功传、华夷变态）。锡范进取同安，守将张学尧降，经授荡卤伯左先锋；精忠始惧，遣都尉王进守泉州。进本清勇将，所谓老虎也，降耿而勇名稍衰。六月，进功子藩锡诱杀清泉州城守赖玉，逐进而降于经。经入泉，授藩锡指挥使；以其国事委锡范与绳武（郑成功传）。是月，三桂遣兵攻梧州。先是，琉球降本邦萨州守，而犹两属于清。其贡于清之涂，东宁兵夺贡船，劫使人、囚士卒、略货物；琉球诉之萨州守，守白之江户。后东宁商船至长崎，长崎奉行责东宁人，令纳银三百贯赎罪，以其银赠琉球。经不平之，其岁止商舶不通长崎。适本邦相马地方舶漂着东宁，东宁民囚而奴焉；经赎之，缮舟给衣粮归长崎。长崎奉行白之江户，幕府称经厚谊，赐银付归船，且托以前所囚琉人还其国。是月，东宁留守杨英遗书长崎奉行曰：「日本与本国通好，彼此如同一家，与琉球不同；日国之民即如吾民，飘风到此，自应送回，岂有受谢之理，可将原银送还。其琉球贡虏船在虏地，吾师自攻虏，孰辨为琉球之船？琉球并无一船来通、一书来说，而兴词投告，以致日国兜留我银，有伤邻谊，过自在彼。倘琉球有书来说，本藩亦不靳发还，敬将原银二千两付官商蔡未绎，请为转启上将军」（华夷变态）。七月，清兵围进忠于潮州城，精忠不能救；进忠纳款于经，经授以定卤伯前提督，遣援剿左镇金汉臣率舟师援之。汉臣败，清兵攻急，进忠竭力守御。九月，精忠命王进与郑师争取泉州，以降将刘炎为犄角。十月，国轩及右虎卫许耀败进于涂岭。三桂使礼曹周文骥平耿、郑之争。十一月，得胜、锡范、佑等攻漳浦，炎降，遂援潮州，败清兵于黄岗（三藩纪事作「北冈），围始解（郑成功传）。是月，经、精忠各出兵战于兴化，互有杀伤；而以强敌未灭，内争非谋，从三桂议，解憾罢兵（华夷变态）。十二月，东宁六官筭丁钱，大征富民饷（郑成功传）。是岁，清兵屯于衢州，精忠将马九玉据九龙山与清军画江相守（耿精忠传）。清陕西总督张勇降于三桂，三桂议令勇与王辅臣共攻北京。精忠将攻南京，与清兵大战于蒋山，败之。三桂遣兵向北京，战于平阳，败绩（华夷变态）。

