<!-- { "loadSidebar": true } -->
　　三年庚子（永明永历十四年、清顺治十七年），正月，永历驾在缅孟坑城外（行在阳秋）。五月，清主命将军达素、总督李率泰发满、汉大兵讨成功。大船出漳州，小船出同安，令广东降将许隆、苏利等会岛上。成功以陈鹏督诸部守高崎，遏同安之师；郑泰出浯州，遮广东之师；自勒诸部扼海门，当漳州之兵。令陈尧策传令诸将，碇海中流，按军不动。令未毕，适风利，漳船俄迫海门，诸将相顾失措；清兵乘之，闽安侯周瑞偕尧策战死焉。日向午，风转东，郑师得上流，泰旋师来会。成功亲手旗而兴，以巨舰横击；风大涛立，北人眩晕不能军，流尸蔽海。同安船师指高崎，陈鹏约降，饬所部勿动，清兵恃应舍船争进；副将陈蟒不与谋，麾其属兵曰：「事急矣，当决一死」。与殿兵镇陈璋合击，清兵陷于淖，死者十七、八，获首领哈喇土星。成功诛鹏，以蟒代之。苏利等后至，见两路败衄，不战而去。达素还福州，自杀。竟成功之世，终不能覆岛焉（郑成功传。明清斗记曰：「是役也，清降将徐耀亦诱陈崎，窃谋叛通信；及战海澄，北兵大逼成功船，成功殆危，诸将苦战得胜。事平，夷耀、崎三族）。六月，清浙江监察御史季振宜上书辨云南转饷糜费曰：「当先守御」；且曰：「郑逆为闽、浙、江南三省重患，今大兵入闽，捣其巢穴。夫彼之巢穴，固不止厦门、舟山等处，而船即其巢穴也。闽、浙造船，且勿论其累民，而我之兵马乘风破浪，不顾万死以前驱，则性命全寄于篙师水手之手；倘逆贼奸细阳为应募，而我兵入其彀中，风水腾涌，弓刀莫施，可不为寒心哉！臣以为闻、浙、江南亦当先守御而后征剿」。清主谓：「奏内事情，关系重大，议政王贝勒大臣详察会议」。翰林学士折库纳疏陈八事，其一辨会议得失。八月，清主命都统宗室罗托为安南将军，统领大兵剿成功；遣内大臣爱星阿为定西将军，领大兵讨李定国。江南提督马逢知与成功交通，清主遣刑部侍郎尼满于江南，查审情实。九月，清江宁巡抚朱国治上疏：「郑逆未靖，欲破狡窟，先度形势；贼众负险坐待，我师远涉风涛，其劳逸不同；贼众熟识海险，我师弓马驰骋，其素习不同；我船较之贼舰大小悬殊，其次取器用不同。臣谓以守寓战，且海边江口多设墩堠烟炮，使贼势困孤，众心必变，乘间攻之，自能擒魁献馘」。清主下议所司（三朝实录）。是月，李定国与白文选入缅关疏请迎驾，不果（行在阳秋）。十二月，清山西道御史余缙言：「浙西三面环海，而宁波一郡尤孤悬海上，往时以舟山为外藩，设师镇守，俾贼不敢扬帆直至，策至善也。迩来行间诸臣多倡捐弃之议，倘形胜之地，逆贼一旦据而有之，非近犯宁波，则远窥江左；应设一忠勇之将，重其事权，随机措置，更徙内地之兵增益营垒，以固疆圉。至杭、绍两境相对处，地名小门，其间江流甚溢，若于此严设防戍，安置炮台，令贼舟不能溯江入犯，则会城永无风鹤矣」。疏下部议（三朝实录）。

　　宽文元年辛丑（永明永历十五年、清顺治十八年），正月，永历驾在孟坑城外。二月，文选又窃疏永历迎驾，永历玺书答之曰：「不五、六日，设浮桥而速去矣」。及期，缅人觉而断浮桥。大学士马吉翔、司礼监李国泰挟驾自重，从官或谋杀二人夺驾，事发觉，吉翔等诬奏杀之（行在阳秋）。

　　成功自金陵丧败，地蹙军孤，永历蒙尘南裔，声问不通，存亡难详，然犹仿天佑、天复故事，奉持正朔，将迁地谋恢复。先是，芝龙去台湾后，本邦边民出没海上，递番据台；而红毛来借地于本邦人，不可，绐曰：「愿假之纔牛皮大，千金不惜」。许之；红夷乃丝剪牛皮而连绵，规画城地里许，曰：「是一牛之皮也」。遂据台地（郑成功传。按清尤侗外国竹枝词咏吕宋曰：「当年失国一牛皮，何处天生金豆枝」？自注曰：「佛郎机以黄金求地如牛皮大盖屋，王许之，乃剪牛皮相续为四围，求地称此，筑城居之，遂灭吕宋」。其事与荷兰夺台湾相类，盖彼此传闻之异耳）。与本邦人约，岁分输鹿皮三万（香祖笔记）。红毛筑安平、赤嵌二城（郑成功传），以夹板船为犄角；虽兵不满千，南北土酋皆畏，听其约束（香祖笔记）。设市于镇城外，与商贾交易，杀土人不服者（郑成功传）。往年日本甲螺郭怀一谋逐荷兰人，事觉，怀一被杀于欧汪。欧汪在凤山县界。此时日本甲螺何斌亦与红毛酋长有隙（香祖笔记），走厦门，为成功盛陈「台池沃野千里，为四省要害，横绝大海，实霸王之区」；且言其可取状。诸部皆难其险远，成功大喜何斌言。三月，扬帆至鹿耳门，门水浅沙胶，纔容数武；此时水适涨丈余，成功得便，战舰衔尾而进。红夷大惊，以为自天而下。成功引兵登陆，攻赤嵌城（参取郑成功传、台湾纪略），逼其酋归一堡；归一死守，攻之不克，环七鲲身逼之（郑成功传、香祖笔记）。五月，缅酋弟莽猛白弒兄代立，窃挟异志，杀武臣沐天波、马吉翔等凡四十二人，惟存永历及宫眷（明史稿、行在阳秋）。八月，定国再攻缅，将迎驾，复为所败（明史稿）。成功铜山将郭义、蔡禄降于清；劫张进，进不从而自杀。十月，清主弃市芝龙及其子孙在京者，杀无孑遗。命迁各省沿海居民，以绝郑氏应接（郑成功传）。莆田黄献臣着武经开宗，尝称芝龙曰：「我闽之有郑飞虹也，胸罗数万甲兵，气吞八九云梦；东南半壁，倚为长城。念楚、广、闽、浙烟水之区，乃鲸、鲵、鲛、鳄潜踪之薮。散家赀巨万，炼精卒数千。依水作营，鼓声偕涛声而夜发；临渊布阵，旌影合帆影以星驰。剪红夷群凶，褫天骄之魄于风霾，千里鱼虾收浪；歼大帽洞寇，犁夜郎之庭于雷击，五路草木飞花。出不意而擒魁奇，驱水深火热之惨；因敌谋而诛锺进，得随机应变之神；置死地而灭刘香，妙亡地能存之用。洪兵备忠肝义胆，当与先世之绩共勒千秋；康巡抚拚死获生，实籍将军之功永垂百世。十余年养兵，不费公家一粒；四五郡凋敝，全资搬运诸艘。大将军自保成功，拟修炼沙门，仿赤松遗意；圣天子轸恤民隐，重干城锁钥，舒南顾之忧。历数古今名将，靖国难、建奇勋，代不乏才；至若自给兵糈，解君忧、苏民困，千古一人而已！先生战功未易殚述，聊掇一二以励后学。自此而忠贞益笃，与国咸休，则在将军勉之耳」。其说在芝龙未降清之前，而颇寓规箴（武经开宗）。芝龙所著兵书有经国雄略云（华夷变态）。十一月，吴三桂入缅甸境，通信于缅酋，使送驾出降。十二月，文选降，缅酋遂内叛，挟永历及太后、后妃、太子如三桂军；三桂以驾南还（行在阳秋）。李定国数谋迎驾，兵少粮乏而不果；及三桂执帝，定国愤郁致病而死（求野录）。是月，成功复攻赤嵌城（郑成功传）；红毛势穷，以十余艘决战。成功用火攻，尽焚之（香祖笔记。明清斗记云：「红毛列大舰五艘于岸头以御之，成功兵自战舰铳窗入，战而夺之。红毛船是交易日本之船也，故一艘遁至长崎」。又曰：「红毛乞援于咬■〈口留〉吧。咬■〈口留〉吧兵将谋谓，捣厦门虚以救台湾，遂攻厦门；厦门守将洪旭等击而走之」）。纵火于城板，归一终不降。成功使告之曰：「台湾，吾先人故地；地归吾，珍宝诸物我无贪之，汝悉载去」。于是，归一降，送之还国。就居其城，改台湾为安平镇、赤嵌城为承天府，总曰东都。设府曰承天，县曰天兴、万年；土酋皆受约束。既而闻清迁界令下，叹曰：「沿海幅员上下数万里，尽委而弃之，令吾无得兹一块土，英雄无用武之地。然田庐为墟，坟墓无主，寡妇孤儿望哭天外，我如之何！但收拾余烬，息兵休农以俟时至，犹未晚也」。于是制法律、兴学校、计丁庸、养老幼，台人大安（郑成功传）。

　　二年壬寅（永明永历十六年、清圣祖康熙元年），正月，永历驾在滇都（行在阳秋）。是月，清主殂，谥曰章皇帝，庙号世祖；遗诏立皇子玄烨为皇太子，释服即帝位，改元康熙，是为圣祖仁皇帝（三朝实录）。二月，或谮忠勇侯陈霸于成功云，贰于清；成功令全斌讨之，霸不战而降于清（郑成功传）。四月，三桂尝令八旗将士等护永历。八旗将士三千将夺驾起兵，事发觉，三桂令人绞永历及太子，并杀八旗将士。是时忽大风霾，黄雾弥天，雷电交作，空中有二龙蜿蜓而逝，滇民无不悲悼焉（求野录）。初，魁楚、式耜等之推戴王也，太妃王氏曰：「吾儿仁柔，非拨乱才」。魁楚等固请而许之（明史稿）。每清兵至，王数出避，式耜苦谏不听；式耜蹉跌而死，中兴之业终不成矣（明季遗闻）。五月，成功病卒于台湾，年三十九。清郑亦邹曰：「自世祖章皇帝王天下，东南夏肄，所在除灭。成功起自诸生，当日落虞泉，而犹屈疆海外，欲遂鲁阳之志。数十年之间，窃号永历，违命倡义，旌旃所指，关河响动，明室遗民，未或非之。夫河东赐姓，犹留虚号，天水高庙，亦拥空名，成功非踵事增华者耶」。台人以成功弟袭为护理（台湾纪略，「袭」作「世袭」）。成功尝令其子经居厦门，经颇耽声色，与乳媪奸生子；成功治家严正，闻之大怒，遣使谕郑泰杀经。诸部惊谓：「成功病革，必乱命，不可从；然子不可拒父，臣不可拒君，泰之于成功为兄行，兄拒弟可也」。克期将举事；未发，成功殁。时清靖南王耿继茂、总督李率泰以成功死，遣人贻书于经招谕。经复书云：「日在鹭、铜，多荷指教。今承惠书，益赐谕诲，所言尚是游说之后谈也。思东宁偏隅，与夷落为伍，僻在海外，与版图渺不相关，何必足问。至贵国宽仁无比，远者不弃，其或然乎？然如方国安、孙可望等，岂非竭诚贵国者乎，而今何在？阁下倘以延揽英豪、休兵息民为念，即共饬部曲，互安边陲；羊陆故事，敢不勉承。若夫疆场之事，一彼一此，胜败之数，自有天在；得失难易，阁下自知；何烦予言」。泰窃包藏异心，与洪旭等议谓：「连年兵革，徒苦人民，不如往台；为桑梓计，且权与清通好」；谓之经，经议照朝鲜事例而与清交。令杨来嘉启清，清主不报。经以全斌为五军都督、陈永华为咨议参军、冯锡范为侍卫，帅师往台。黄昭、萧拱辰奉袭拒经。台之诸部，窃持两端。十一月，昭会诸部攻经，大雾画冥，经众将溃；全斌力战，经射昭殪，而雾适消、日明，昭众惊乱散去。经遂入台，收杀桂应菁、曹从龙，余寘不问，待袭如初（郑成功传）。经遂嗣位。复至厦门，以翁天佑为转运使，任以厦门政；始建庙宇、兴市肆、设街衢（台湾纪略。按本书迭书「癸卯岁」三字，而经嗣位条标癸卯岁者，衍文也）。  

卷之下

