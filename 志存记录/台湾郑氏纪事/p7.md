<!-- { "loadSidebar": true } -->
　　明历元年乙未（永明永历九年、清顺治十二年），正月，永历驾在安隆。前年改州为府。成功遣众侵仙游（郑成功传）。二月，芝龙窃通信成功及鸿逵，佟国器夺书具疏以闻；清主封下兵部密议（三朝实录。明清斗记曰：「是月，成功将取揭阳，资粮榖，据要害，发舟师攻之。揭阳守却尚文战败遁去。成功使宣毅镇吴爷、义武镇陈义等守之）。五月，成功遣洪旭、陈六御攻舟山，清守将降，令六御守舟山。旭又招降清台州镇马信、宁波镇张宏德（郑成功传）。陈其纶应成功，聚兵大柏山，与清兵战，不克而死（三朝实录）。六月，成功破安平镇及惠安、同安、南安三邑（郑成功传）。七月，成功奉书于本邦幕府曰：「洲同瞻部，就一水以判东西；境迩蓬莱，连三岛而橐天地。域占为雷之位，光拂若木之华。百篇古文，蚤得嬴秦之仙使；历代列史，并分上国之车书。道不拾遗，风欲追乎三代；人重然诺，俗尤敦于四维。恭惟上将军麾下，才擅擎天，勋高浴日：铸六十五州之刀剑，雌雄为精；服五百一郡之版图，砾沙皆宝。文谐丹府，屡有表使至金台；释辅儒宗，再见元公参黄蘗。虽共临乎覆载，还独奠其山河。成功生于日出，长而云从，一身系天下安危，百战占师中贞吉。叨世绩之赐李，恩重分茅；效文忠之祚明，情深复旦（「旦」恐「土」之误）。马嘶塞外，肃慎不数余凶；虏在目中，女真几无剩孽。缘征伐未息，致玉帛久疏。仰止高山，宛寿安之在望；溯洄秋水，怅沧海之太长。敬勒尺函，稍伸丹悃；爰赉币篚，用缔缟交。旧好可敦，曾无赵居任于今复往；中兴伊近，敢望僧桂梧如昔重来。文难悉情，辞不尽意；伏祈鉴照，毋任翘瞻（华夷变态）。十一月，清定远大将军庶子王入闽，成功避之岛（郑成功传。按据三朝实录，庶子王，济度也）。

　　二年丙申（永明永历十年、清顺治十三年），正月，永历驾在安隆。孙可望谋移驾；李定国执可望家眷，护跸走云南（参取明史稿、行在阳秋）。庶子王略沿海（郑成功传），败成功所留兵于福州府属高齐、泉州府大营、惠安县海港，焚毁船只（三朝实录。明清斗记曰：「成功以其兵势渐盛，将陷福建而取南京。三月到福建，攻其城，城坚不拔，成功创意制攻城具木城。其制迭木而成砦寨堞墙形，下施车轮，令旋转自由，中设炮，乘夜窃以之逼敌垒，虏军大困」。按木城制见武备志，盖成功遵旧制而加新意也）；遂攻两岛，暴风坏舟，分兵攻鸿逵于白沙，皆弗克而还（郑成功传）。四月，清都察院左副都御史魏裔介上疏，言「天下民生所以不安者，以云贵有孙可望、海上有郑成功。郑逆出没海上三十余年，我欲捣其巢穴，恐水师少而未练，宜择知兵大臣沿海防御，坐而困之；庶荡平有期矣」。下所司议。至明年，定水战跳船升赏例（三朝实录）。五月，成功令苏茂、黄梧攻揭阳，不克。成功素不释然于苏茂尝纵施琅，至是以师行失律斩茂焉。六月，成功将北略，克日解缆，留粮食于海澄，分兵护其诸门。黄梧在东南，茂部将苏明在北。黄梧恐以茂故获罪，窃图降清；而以知明亦有所惧，就明而饮，微言诱之（郑成功传）；斩总兵华栋，率众薙发，以海澄县降。清主遣梅勒章京翁受等入城安抚（三朝实录）。清主以梧为海澄公，驻漳州；明亦得官。梧遂发郑氏坟、害亲党、杀漳商（郑成功传。和汉合运曰：「是月，成功与清兵大战于泉州」。明清斗记曰：「成功攻清提督马得功于泉州，成功战败几危，而以谋杀得功）。十月，庶子王班师。甘辉闻海澄之乱，进攻取蓄积归，遂奉成功破闽安镇，逼福州，转略温、台等郡（郑成功传），平阳、瑞安俱陷，全浙震动（三朝实录）。

　　三年丁酉（永明永历十一年、清顺治十四年），正月，永历驾在滇都（行在阳秋）。舟山之将陷也，朱之瑜豫来本邦；无几，又之安南。安南酋召见之，之瑜长揖不拜；酋大怒欲杀之，之瑜执礼不屈。酋知其伟人，欲臣之，亲贻书，期以太公、陈平佐周、汉之任；之瑜固辞。酋又数咨询时务，之瑜劝之以削平大憝，铭勋复辟在于指顾间。国人始皆憎之瑜，欲乘机下石；后翕然敬爱焉。鲁王尝欲召还之瑜；监国九年三月敕谕玺书，是月附日本船而达安南。文曰：「尔矫矫不折，远避忘家。阳武之椎，尚堪再试；终军之请，岂竟忘情？予梦寐求贤，延伫以俟。恢复事业，当资尔节义文章」！之瑜谢表有言：「臣此时已促装，拟于廿一日往暹罗，亦辗转以求达也。因暹罗更在西南，诚恐主上未察臣苦心，疑为营私背旨，故捧敕惊惧，即止不行。虽臣无节义文章之重，足副主上梦寐延伫之求；至于犬马恋主之诚，回天衡命之志，未尝一刻少弛也。静候夏间，附船前去日本，复从日本方达思明。所以纡回其道者，臣之苦衷，不便明言」（舜水文集）。三月，故镇海将军定西侯鸿逵病卒于浯州，成功回岛。寻遣将城福州峡江牛心塔，令陈斌、林铭、杜辉等守之。清兵来攻，铭、辉弃回，斌降而被诱杀。甘辉、周全斌等攻宁德，满帅阿克襄身体雄伟，勇冠三军，率兵逆战；辉躬搏而获首，首重钧余（郑成功传。按明清斗记载：「翌年四月，甘辉与清阿克商战，克商恃勇战死」。「克襄」、「克商」，恐非别人，传闻之异也）。八月，议政王贝勒大臣奏：「芝龙等所幽宁古塔，地近江海。贼船有水之地，无所不至，芝龙禁后恐有疏虞，应各用铁链三条，手足杻械，令章京兵丁严加看守」。清主从之（三朝实录）。十一月，孙可望降于清，清封为义王（行在阳秋、三朝实录）；后从清主猎，被射杀（行在阳秋）。

　　万治元年戊戌（永明永历十二年、清顺治十五年），正月，永历驾在滇都（行在阳秋）。三月，清师三路向云南（明史稿）。六月，清师取湖南。七月，明李定国秉黄钺出师（求野录）。永历遣使晋成功延平郡王（行在阳秋系八年甲午七月）、甘辉崇明伯、万礼建安伯、黄廷永安伯、郝文兴庆都伯、王秀山祥符伯、张煌言兵部左侍郎，余各赐爵有差。使还，使徐孚远随入滇。孚远为交趾所获，要以臣礼，不屈而还（郑成功传。按黄廷尝仕隆武为都督副将，见明季文字。张煌言，举人也，见明史）。成功决意议大举，先取金陵。部署诸将：以黄廷为前提督、洪旭为兵官、郑泰为户官留守；令力士全身披挂铁甲，但余两目，甲画以朱碧彪文，执大刀，立行首，斫马足，号曰「铁人」，视者以为神兵，左虎卫陈魁统之。甲士十七万、习流五万、习骑五千、铁人八千，凡号八十万。弋船八十，扬帆北上。至浙江，攻陷乐清等州县；次羊山，暴风破舟，泊滃州理楫（郑成功传。和汉合运曰：「是岁九月，成功复请援兵于本邦」；他书所不载，故不取焉）。十月，三路清兵俱集。十二月，七星关失守，定国连败遁走，永历奔永昌（明史稿、三朝实录）。

