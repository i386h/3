<!-- { "loadSidebar": true } -->
　　三年丙戌（隆武二年、鲁监国元年、清顺治三年），正月，崔芝书自长崎达江户。幕府执政议曰：「本邦与明绝往来久矣，虽商舶至，事系私贩，不关官府；然则林高之至，何得容易白幕府」！谢遣而不报（华夷变态。德川系谱曰：「赐以军粮」）。芝龙分兵为二，声言万人，实不满千；以鸿逵为大元帅出浙东、彩为副元帅出江西。隆武仿淮阴故事，筑坛于郊，拜而送之（按明史稿，顺治二年十一月王亲行，鸿逵为御营左先锋出浙江、彩为御营右先锋出江西，筑坛西郊，行推毂礼。夫命将专征，则有推毂之礼；亲征之时，先锋之发，岂有行推毂礼之理哉？盖王亲征与鸿逵等出师，明史稿岁月混杂为同时事，故致此缪耳）。既出关，疏称候饷，驻不行；月余，内催二将檄如雨，切责曰：「畏缩不前，自有国法在」！二将不得已，逾关行四、五里而还，仍疏言饷绝，留驻如故。黄道周愤师不前，因请募兵效死；隆武命芝龙助之资，芝龙不与一钱。兵出徽州，为清兵所擒，不屈而死。蒋德璟请行关察郑师情形督战，隆武许之；至则疲兵弱卒、朽甲钝兵，一无可为，叹息而去。李长倩以饷不继，忧愤而死。赵玉成、张肯堂请以水师取金陵迎陛下，隆武催芝龙造船，芝龙笑诺；会有上疏言，水师诸臣宜留其家眷，事终不果（明纪编年、明季遗闻。芝龙出兵系是月，据明史纪事本末。明史曰：「黄道周字幼平，漳浦人，天启二年进士，改庶吉士，授编修，为经筵展书官，数上书言时事。后翊戴唐王，王以道周学行高，敬礼之；而芝龙班在上，众议抑芝龙，文武由是不和。及为清所执，囚服著书，临刑过东华门，曰：此兴高皇帝陵寝近，可死矣！监刑者从之。道周学贯古今，所至学者云集。铜山有石洞，道周尝居之，故学者称石斋先生」。书画谱曰：「石斋善画，人初不知也。临难前作水墨大画二幅，长松怪石，极其磊落」。明史曰：「蒋德璟字申保，晋江人，天启二年进士，累迁礼部右侍郎，以渊博可备顾问，文体华丽，为礼部尚书兼东阁大学士。后以事罢职。及福王立，召入阁，辞不就；唐王立，召之，明年以足疾辞归。王事败，而德璟适病卒」。绥寇未刻编曰：「崇祯词臣有经世略者，无过德璟，于钱粮士马之数了如指掌，于上前亦能敢言；而帝素恶直，故遂不能用」）。二月，彩出师于杭州，败退（三朝实录）。隆武决意亲征，驻建宁（明纪编年、明季遗闻。接明史稿，顺治二年八月，鸿逵、彩出师，十一月王亲征；然前年芝龙之议兵，既言令冬练兵、明年出师，乃编年、遗闻二书盖得其实，故从之）。清主命多罗贝勒博洛、固山额真公土赖进攻福建、浙江（三朝实录）。楚抚何腾蛟、江右杨廷麟皆疏奉迎隆武；隆武意欲往江右，犹豫未定，而芝龙固请回省。省中人数万呼拥请还曰：「不还则绝天下望」！因驻跸剑津（明纪编年、明季遗闻）。三月，隆武幸延平府。鲁王遣行人林必达来。必达窃通信芝龙，欲私招徕；芝龙闻之隆武，隆武怒囚必达。六月，王子琳原生，进百官爵有差：封芝龙泉国公，寻改平国公；封鸿逵漳国公，寻改定国公（粤游见闻）；封成功忠孝伯（郑成功传）。大赦覃恩，郑氏厮养皆得泽。是月设主考官，取中举人，犹雍雍太平象也。时兵羸饷绝，当路无谈及兵事，举朝如梦，不待识者而知其败坏矣。浙东将士与清兵隔江相距，屡战不胜，全军遂溃。是月，鲁王航海遁矣。隆武素与鲁王相恶（明纪编年、明季遗闻），而芝龙尝上疏荐旧辅马士英于鲁王，鲁王令士英为办事官，入钱塘江上方国安营，共谋恢复（粤游见闻）。及清兵渡江，隆武遣使赉诏犒鲁王军，士英唆国安斩之，鲁王师遂溃矣。鲁王又使都督陈谦奉使命至，而以浙、闽相恶，谦惧祸，趑趄不入关。芝龙与之有旧，招而入；陛见，启函称皇叔父、不称陛下，隆武大怒，下狱。芝龙疏救，不报。谦，武进人。乙酉春赍弘光诏封芝龙为南安伯（按芝龙为南安伯，据明史在前年，盖明史所记发诏之时，而此条受诏时也），比读券，乃误书安南；谦谓芝龙曰：「安南则兼两广，南安仅一邑耳，请留券而易诏」。芝龙大喜，厚赠而别；及半途，而南京变矣。芝龙德之，故力救。监察御史钱邦芑出芝龙门下，得隆武信任，而知芝龙意，故密奏：「谦为鲁王心腹，且为芝龙交厚，不急除，恐有内患」；隆武然之。或以告芝龙，芝龙谓：「谦临刑，途必过我门，救之未晚」。至夜半，内传片纸，徙别所斩之；芝龙闻，哭极哀，私厚葬之，为文以祭（明纪编年、明史纪事本末。「邦芑」，编年作「邦苞」，今从纪事及粤游见闻）。先是，芝龙力请旋跸福京；且云：「倾家相助，入关固守，敌何得飞渡」（粤游见闻）；隆武不听。至是，钱塘既破，寇警日急，疏称：「海寇猝至，今三关饷取之臣，臣取之海，无海则无家，非遄往不可」。拜表即行；中使手敕止之曰：「先生稍迟，朕与同行」。比敕使至，芝龙既飞帆过延平。守关将施福声言缺饷，彻兵还安平（明季遗闻）。先是，隆武令郑为虹巡视仙霞关，芝龙部将夺民舟，为虹叱责之；芝龙诉于王，王为谕解。然是时芝龙既怀异志，令彻守关兵，仙霞岭二百里间无一人（明史）。自芝龙去后，定议幸赣，不设守备；及清兵至，从容过岭（明纪编年、明季遗闻）。七月，隆武出赣州，何腾蛟遣其将迎王。王将至韶州，而清兵已过衢州、抵闽关。八月，王奔至汀州，为清兵所执，死于福州。及永明立，遥谥思文皇帝（明史）。隆武好读书，博通典故（明史稿）；然喜怒无常，号令屡更，督责过严，无爱民之政，是其所短（明史）。清将博洛别遣李成栋、韩固山略定兴、泉、汀、邵、漳等州（明纪编年、明季遗闻。按固山清官名，明官提督之类；记者误为名也，下金固山亦同）。清兵之未至泉州，芝豹先至，闭城门，大索饷，勒乡绅富民家财，不应立枭之，抵暮而得数万金。俄而固山兵至，芝豹兵溃，走安平（明季遗闻、郑成功传）。芝龙妻至自本邦，在围城中叹曰：「遥在异域，事既至此，今惜一死，何面目复见人耶」？登城楼投河水自杀。清兵吐舌曰：「妇女尚尔，倭人之勇可知也」（长崎夜话草。本书为成功走漳州时事，今从郑成功传系于此）。芝龙保安平，军容烜赫，炮声振波涛。前与清招抚使窃通信，又自恃先彻关兵，于清有功，闽粤总兵可立得，然犹豫未敢迎清师。博洛遣人招之，芝龙曰：「我非不慕清朝，恐以立主为罪耳」。时固山兵逼安平，芝龙怒，博洛麾而退之，贻书于芝龙曰：「吾所以重将军者，以能立唐藩也。人臣事主，苟有可为，必竭其力，力不胜天，则乘时建不世之功，此又一时也。若将军不辅立，吾何重将军哉？两粤未平，今铸印以相待」！芝龙大喜（明纪编年、明季遗闻、郑成功传），召成功计事；成功泣谏曰：「父教子忠，不闻以贰；且北朝何信之有」（郑成功传）？子弟皆劝入海，曰：「鱼不可脱渊」。芝龙不听，遂进降表；过泉州，大夸张投诚勋，求官者就议价。至福州见博洛，博洛阳欢，折矢为誓，遂痛饮三日；夜半忽拔营，挟而北矣（明纪编年、明史纪事本末、郑成功传）。芝龙从者五百人在别营，临去不得见，亦不许私通家信；对面逼令作家书，书无忘清朝大恩。芝龙曰：「龙本愿不足虑，子弟多拥兵，倘有不测，奈何」？博洛曰：「此与尔无与，亦非吾所虑也」（明季遗闻）。博洛召成功，成功不至；芝龙日：「儿不至，清朝其疲于奔命乎」（郑成功传）！芝龙既行，彩、鸿逵率所部入海，张肯堂等往舟山从鲁王，芝豹独奉母居安平。芝龙至京陛见，奉朝请（明季遗闻）。鲁王既航海，是月定西侯张名振护王至舟山，守将王斌卿拒不纳；至厦门，芝龙已降，失所据，乃至南澳（三藩纪事）。

　　成功虽遇主列爵，未尝豫兵事，意气容貌犹儒生也。既遭国难，谏父不听，且痛母死非命，慷慨激烈，谋起义兵。诣孔庙，焚所著儒服，拜先师，仰天曰：「昔为孺子，今为孤臣。向背去留，各有所用。谨谢儒服，庶先师昭鉴」。高揖而去。所善陈辉、张进、施琅、施显、陈霸、洪旭等愿从者九十余人。乘二巨舰，断缆行，收兵南澳，得数千人，文移称「忠孝伯招讨大将军罪臣国姓」（郑成功传。按粤游纪闻曰：旗号书杀父报国四字，出没海上」；杀字恐有误）。八月，芝龙使人黄征明赍隆武及芝龙书、彩缎仪物诣长崎乞援兵，幕府下其议宗室三藩及执政（华夷变态。宽永小说，「芝龙」作「成功」，误。和汉合运，「八月」作「十月」。按芝龙之发书在未降清之前，然其书不传，故月日不详）。尾张敬公、纪伊南龙公、水户威公皆欲出援兵（宽永小说）；议未决，长崎奉行报云：「福州既败，芝龙降清」，因令长崎奉行谕使者还，反其仪物（华夷变态）。执政谕诸侯，以援兵议罢（执政谕细川光尚书）。

　　永明王讳由榔，桂王之子，避乱于梧。以福州既失，广西巡抚瞿式耜与两广总督丁魁楚议，十月立王监国，改元永历；以明年为元年，以肇庆府署为行宫（三藩纪事、明季遗闻。「以明年为元年」，据行在阳秋及郑成功传康熙二年癸卯郑经称永历十七年之文；但成功传又曰「成功起隆武元年迄永历十六年凡十七年」者，以隆武即位为明年，故差一年也）。十二月，清兵来攻，王乘舟避西峡（明季遗闻）。

　　四年丁亥（永明永历元年、鲁监国二年、清顺治四年），二月，永历至桂林，清兵来攻；三月，避武岗（明史稿、明季遗闻）。成功遥闻永历即位改元，奉朔自南澳归；时彩、联兄弟据厦门、浯州，乃泊舶于鼓浪屿，屿与厦门纔隔带水。七月，与彩、联共攻海澄，不克。八月，与鸿逵合攻泉州，败清提督赵国佐，追围城；援至解围，成功回岛，鸿逵舣舟泉港（郑成功传、三藩纪事。按三藩纪事记成功始末条，率与成功传同，故下文省烦而不并引）。汀、邵并乱，闽邮为阻（明季遗闻）。是月，清兵进湘潭、攻武岗，永历纔以身遁（明季遗闻、三朝实录）；播越入粤，次柳州，入象州（明季遗闻）。式耜出师克全州；十一月，永历还桂（明季遗闻、行在阳秋）。郑彩从鲁王；是岁，鲁王命彩及名振等杀斌卿，与肯堂谋，将还舟山（三藩纪事）。

