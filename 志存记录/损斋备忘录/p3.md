<!-- { "loadSidebar": true } -->
　　宣庙诗多六言，如过史馆云：「荡荡尧光四表，巍巍舜德重华。祖考万年垂统，乾坤六合为家。」上林春色云：「山际云开晓色，林间鸟弄春音。物意皆含生意，天心允合吾心。」二诗今人家往往有石刻摹本，盖石不在禁中， （「盖石不在禁中」，「盖石」二字原误倒，据明古今说海本改。） 故人多得之。纯又尝于一故家获覩咏撒扇一首云：「湘浦烟霞交翠，剡溪花雨生香。扫却人间炎暑，招回天上清凉。」与前二诗皆一视同仁气象，而此一章尤有克治之意。大抵皆以天地万物为一体，此真帝王之言也。 
　　先孺论文，每称苏子赤壁赋「山高月小，水落石出」之句，天然雄浑，不假雕削，故为可尚。愚谓惟诗也亦然，如太白「天晴一鴈远，海阔孤帆迟。」「三山半落青天外，二水中分白鹭洲」等句，宇宙间亦岂多得哉！ 
　　「忽闻贫者乞声哀，风雨更深去复来。多少豪家方夜饮，贪欢未许暂停杯。」呜呼！此先君子夜闻丐者有感之作也。与前辈蚕妇吟所谓「子归啼彻四更时，起视蚕稠怕叶稀。不信楼头杨柳月，玉人歌舞未曾归」如出一手。然彼方自怨，此乃恤人，其设心更广矣。 
　　人之才质各有所偏，故学者赋诗撰文不能兼美。昔韩子以三代文章自任，诗则让李、杜。至如宋潜溪为国初文章首臣，一时文士谁则过之？然于吟咏性情独亚于当时诸公，盖天之生物实者不华，渊者不陆，固不能兼全也。 
　　古人作诗皆由所养，而不假雕琢，故其气象非后世所能及。如葛覃言告师氏一章，在当时不过直言其实事耳，然熟玩之，便可见其勤俭孝敬之实。他诗大率多类此，初非有意而作也。今人所养既不如古，顾乃劳心焦思于一字一句间，愈工而愈离也，善学诗者盖亦养之于始乎！ 
　　诗最忌用虚字，多则涉议论，非所以吟咏性情也。宋人所以不逮唐者，正为主于议论尔。间有矫其习者，又多刻削太甚，不复有浑然之气象，智巧日滋，太朴日散，虽有作者，亦莫如之何也已。 
　　学选诗不徒要如古人之气象，虽造语命字亦不可涉后世时俗语谚，所谓「装龙似龙，」须如此方始是学。若司马相如子虚、上林赋，文非不工也，而楚辞后语乃独取夫长门，何哉？声之相类然也。然亦不可窃古人所已言而摹仿蹈袭太甚，则刬无新意可厌，要在胸中自有活法。 
　　梅圣俞尝谓作诗之法，必能状难写之景如在目前，含不尽之意寓于言外，然后为至。时以为知言，信矣！然欲状难写之景，非习之熟者莫能精，欲含不尽之意，非养之素者不能有。 
　　写景宜涵蓄，则诵之有余味而不短浅。前贤尝爱「晓日都门道，微凉草树秋」之句，盖清秋萧爽之景诵之如在目前。句中初不尽言也，今人多不识此意。 
　　作诗虽尚谲谏，而亦不可大露，露则不但失诗人温厚之意，亦适以甚闻者之怒耳。故善为诗者，必如昔人所谓使知此意不为无益，使其不知亦非所以取祸而后可。 
　　唐以前诗，即事实以形诸声音而自含义理，所以讽诵之间使人有所兴。今人却直以义理评论事实耳，故无余味。 
　　李太白天才俊逸，诚所谓圣于诗者。如远别离、蜀道难诸篇，浑然豪放，驰骋今古，虽盛唐一时人岂能及！六一作庐山高，自谓与之颉颃，然详视之，终觉说得辛苦生受。赵宋以来，学者多自经业中觉悟，故谈诗者只喜少陵之忠爱，往往甲杜乙李，殊不知二子者互有优劣，正不当执一论耳。 
　　「誓扫匈奴不顾身，五千貂锦丧胡尘。可怜无定河边骨，犹是春闺梦里人。」此唐人陈陶诗后两句，盖谓地远不知其死而尚梦见，命意可谓精到。然读之初，若不经意者，在今人不知费多少说乃尽尔。 
　　昔东坡作韩文公庙碑，有云：「作书诋佛讥君王，要观南海窥衡湘。」鹤山魏氏深以为非，盖人臣谏诤惟冀事之必成，岂有预知无益而姑以钓名之理哉！迩日有送张兼素谪官云：「未下词头曰，犹疑得祸深」，其待今日为何日邪？顾乃自以为得，不亦异乎！ 
　　元人萨天锡秋宫词云：「清夜宫车出建章，紫衣小队两三行。石阑干外银灯过，照见芙蓉叶上霜。」读之初若泛言当时之事者，细味其词，则便有深宫寂寞望幸不到之气象。且造语浑然，追踪盛唐，若此者亦不多见也。 
　　广陵茅大方作诗必傅经义，尝谒孟庙，有「千古难忘义利词」之句，一时作者莫能尚也。洪武末，先祖守淮安时，方任都宪，寄以诗曰：「淮南消息近如何？闻道将军志不磨。纵有火龙翻地轴，莫教铁骑过天河。关中事业萧丞相，塞外功勋马伏波。老我不才无补报，临风一叹一长歌。」其于义利真不忘所择矣！百余年来尚为淮人传诵。 （此段后明古今说海本有如下一段文字：「铁铉，色目人也。为山东布政，抗御靖难师甚力。文皇即位，擒至阙下，不屈而死。二女入教坊，终不受辱，后赦出之，皆适士人。长女有诗曰：『教坊脂粉洗铅华，一片闲心对落花。旧曲听来犹有恨，故园归去已无家。云鬟半绾临妆镜，雨泪空流湿绛纱。今日喜逢白司马，尊前重与诉琵琶。』其妹诗曰：『骨肉伤残产业荒，一身何忍去归娼。涕垂玉筋辞官舍，步蹴金莲入教坊。览镜自怜倾国貌，向人羞学倚门妆。春来雨露宽如海，嫁得刘郎胜阮郎。』」） 
　　蘧伯玉使者称伯玉曰： （「蘧伯玉使者称伯玉曰」，「曰」字原缺，据明朱当■〈氵眄〉(下简称朱氏)国朝典故本补。） 「欲寡过而未能。」先儒谓其言愈自卑约，而其主之贤益彰。作诗须有此等气象方好。今之学者好高，开口便以贤人君子自居，如云：「江山须我到，亲见仲尼来」等句，盖自以为能占地步，不知识者视之，适见其躁妄耳。 
　　杨诚斋闻晦翁足疾，遂于赠人之诗结云：「晦庵若问诚斋叟，上下千峯不用扶。」晦翁见之，笑曰：「我病犹在足，诚斋病则在口耳。」纯谓：「先正亦相戏如此。」孙志同曰：「戏中亦有箴规意，岂我文公欲诚斋谨言也。」纯因自叹所见不及志同，所愿长得一格，则又见得别，正此类尔。 
　　瞿宗吉竹枝词如「月落西边有时出，水流东去几时还。早起腥风满城市，郎从海口贩鲜回」等句，可谓超出铁崖矣。 

　　○论文 

　　文章德行虽物有本末， （「文章德行虽物有本末」，「末」原作「未」，据明朱氏国朝典故本改。） 而传今播后亦互为主宾，故周南、商颂每假重于汤文圬者，梓人则托名于韩、柳。然而有言者称人，有德者称于人，善为学者亦可以知所择矣。 
　　朱文公百丈山云谷等记叙事详到，文辞古雅，略不蹈袭陈言，使杂于柳子游山诸记中，谁复别之？其解经诸作，意在使人易晓，自宜和缓详切，后生小子徒见此，而未见彼，遂妄生论议，何其不自量邪！ 
　　枚乘七发亦偶止于七耳，后人效之，遂以七为体。至柳子晋问，名虽变，而数尚因之。独诚意伯刘公乃作九难，可谓超出前人而不屑屑于往辙矣。 
　　韩退之画记， （「韩退之画记」，「画」原作「为」，据明朱氏国朝典故本改。） 先儒谓其体似顾命，今观之信然。但顾命所言皆经世远图，其所叙载亦皆一时声容礼乐之盛，而退之所记不过游玩禽荒， （「而退之所记不过游玩禽荒」，「退之」原作「画之」，据明朱氏国朝典故本改。） 是可同年而语哉？韩子不以其道得之，又玩而弗置，不几于丧志乎！虽然，画，韩子之所深爱焉者，一旦感赵氏子之言而辄以与之不少吝，其视世之人争尚一物卒至于辱身丧家者异矣。 
　　王荆公读柳宗元传云：「余观八司马皆天下奇才也，一为叔文所诱，遂陷于非义，至今士大夫欲为君子者，皆羞道而喜攻之。然此八人者既困矣，无所用于世，往往能自强以求别于后世，而其名卒不废焉。而所谓欲为君子者，吾多见其初而已，要其终能无与世俯仰以自别于小人者少耳，复何议于彼哉？」 （「复何议于彼哉」，「议」字原本不清，据明朱氏国朝典故本补。） 其儆人谨始善终之意切矣。而近世选文章者乃独取其读孟尝君传一篇， （「而近世选文章者乃独取其读孟尝君传一篇」，「文章者」三字原本空缺，据明朱氏国朝典故本补。） 何邪？ 
　　人有恒言者曰： （「人有恒言者曰」，「恒言者曰」四字原本空缺，据明朱氏国朝典故本补。） 「唐诗、晋字、汉文章」，盖各举其盛也。然谓之各言其衰亦可也。何也？古人作文由充积之盛随感而发，故三代以前纪事纂言浑然不假绳墨，而自中矩度。班、马而下，始有意于铺叙成章，其浑然之气实凿于此。古人之诗所以吟咏性情，非取妍于人也。自律体出，学者渐以声病为务，气格日趋于巧靡，此朱子所以有永依声之叹也。至若字学，虽造自古人，而六书之义实天造地设，历周以降，体或时变，而其意固在。江左诸子狃于旷达，始减省点画，务以妍媚相夸，而六书之义荒矣。故亦可谓各言其衰也。 
　　梁甫吟结句「谁能为此谋？相国齐晏子」，是本诗「谁其尸之？有齐季女」文法。后欧阳子作醉翁亭记一篇，说尽方露出姓名，亦是此体，而变化益巧矣。 

　　○补阙 

　　有子曰：「信近于义，言可复也。恭近于礼，远耻辱也。因不失其亲，亦可宗也。」集注谓：「此言人之言行交际皆当谨之于始，而虑其所终。虽然始固当谨，不幸而或失谨于始，则将如之何？」善乎！张子尝曰：「君子宁言之不顾，不规矩于非义之信；宁身被困辱，不狥人以非礼之恭；宁孤立无朋，不失身于可贱之人。」至哉言也！使悔过者得以有所用力而迁于善，可以补有子之未言矣。 
　　临川吴氏考注周礼一本于尚书周官之文，凡职之合于某官者，则分隶于某官，以是而冬官亦备。又本舜典，以孟子补大司徒之职，尤为有据，可以酬千古之遗恨也。 
　　经礼三百，曲礼三千，今所存仪礼仅十七篇耳。然而圣王之制尚赖此，可见学者苟得其意，而因类以推其余，虽不屑屑于既往之迹可也。 
　　六经于秦火后惟乐经全亡，而蔡西山则补以律吕新书。八卦本于河图、周易详矣，九畴本于洛书乃独无传，而九峯则补以洪范皇极内篇，蔡氏父子其有功于圣门也多矣！ 

　　○拾遗 

