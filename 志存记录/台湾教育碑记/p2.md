<!-- { "loadSidebar": true } -->
　　诸罗县学原在善化里之西，茅茨数椽。康熙四十三年甲申，凤山令宋君永清署篆诸罗，因县署移归诸罗山，就罗山议建。丙戍（康熙四十五年），郡丞孙君元衡摄县事，建大成殿棂星门。戊子（康熙四十七年），宋君再署篆，建启圣祠。乙未（康熙五十四年）九月，飓风大作，屋瓦门墙皆倾。今令君贵阳周侯怃然曰：是吾责也。是岁十月兴工，修其破坏，大成殿、启圣祠皆易故而新之。建东西两庑，以祀先贤先儒。东有名宦祠，西有乡贤祠。又启圣祠之东建明伦堂，西建文昌祠，附西为学舍，便肄业者。棂星门之外以墙，榜曰礼门义路。墙之外为泮池。皆前所未有也。糜白金一千五百有奇，周侯独肩之，不扰民间一丝，丙申（康熙五十五年）六月告成。

　　世远时应中丞雷阳陈公之招，主鳌峰书院。吾友陈君梦林，客游于台。周侯介陈君以书来求记，且曰：诸罗僻居海外，诸生观化聿新，愿有以教之也。世还寡陋何知，爰即鳌峰诸友相与砥砺者而告之曰：君子之学，主于诚而已矣。诚者，五常之本、百行之原也，纯粹至善者也，天之所以与我者也。人之不诚者，无志者也；人之无志者，由不能尽其诚者也。诚以立其志，则舜可法而文王可师也。其原必自不欺始。程子曰：无妄之谓诚，不欺其次也。其功由主敬以驯致之。程子曰：未至于诚，则敬然后诚也。敬也者，主一无适以涵养其本原之谓也。由是而谨几以审于将发，慎动以持于已发，则合动静无一之不诚也。虽然，由明以求诚之方，惟读书为最要。朱子曰：读书之法，当循序而有常，致一而不懈，从容乎句读文义之间，而体验乎操存践履之实；不然，虽广求博取奚益哉。学者率此以读天下之书，则义理浸灌，致用宏裕；虽然，非必有出位之谋也，尽伦而已矣。孔子曰：爱亲者不敢恶于人，敬亲者不敢漫于人。吾父子兄弟肫然蔼然，尽吾爱敬之忱也，克伐怨欲之心，何自而生哉。始于家邦，终于四海，皆是物也。庸近之士，不能返其本、思其终，但以为吾读书、得科名，而吾名成矣，荣闲里、利身家，而吾事毕矣。其幸者得一第，其不幸者老死于布褐而已矣。其天资厚而习染轻者，居是官也，犹可以寡过；其天资薄而习染重者，则贪没焉而已矣。夫此身，父母之身也，天地之身也，民物所胞与之身也。以父母之身、天地之身、民物所胞与之身，顾可不返其本、思其终，以贻父母羞，以自外于天地，以为民物所诟病哉？

　　诸罗虽僻处海外，圣天子治化之所覃敷，三十余年于此矣。巨公名人相继为监司守令其间，风俗日上，萃一邑之秀于明伦堂，相与讲经书之要旨、体宋儒之微言，告之以立诚之方、读书之要、伦理之修。经正理明，则词达气充，科名之盛举积诸，此非徒善人之多也。陈君为我言：周侯清修干固，百废俱兴，引人于善，惟恐不及。吾知所以长育人材、化民成俗者，必有道矣，又何俟余赘言哉。

　　周侯名锺瑄，字宣子，贵阳人，登丙子科，以清德文学世其家。（蔡世远）

　　●重修凤山县文庙碑记（康熙五十八年）

　　——碑在旧凤山县城学宫大成门外左壁

　　文庙之废兴，前人记之详矣。

　　鹏业莅任之初，从邑候李公丕煜行释菜礼。时大成殿、启圣祠以及两庑、棂星门，靡不毕备。圣天子文明之治，渐被海外，猗欤盛哉！

　　越明年冬，飓风作，庙门、棂星门暨两庑围墙椽瓦圯坏甚。盖自是兴者又几于废矣。侯怃然曰：是乌可以已耶？爰取大木，亟命工师仍旧址而建棂星门焉。瓦之塌者补之，门之坏者新之，墙之倾者筑之，两庑之圯者葺之。取其质不取其华，取其坚固而久远，毋取其苟且于目前。

　　庙既新，鹏业因进诸生而语之曰：而亦知侯新庙之意乎？夫宇宙莫大之事业，由于文章；千古不朽之勋猷，本于名教。修身立行者，大儒有用之学也；砥砺名节者，士人经世之具也。古之学者，本穷理之识，以尽乎正心诚意之功，而修齐治平之理寓焉。是故出其所学以献之廷，为王国之桢，本其所学而体诸躬，为有德之彦也。今之学者，不务耕述实修，而孜孜焉帖括是尚，以为弋取功名之具；庸讵知功名非可强求，毋论其必不可得也，即或幸而荀得，终无当于经济之学。呜呼！何其不思之甚也！司马温公曰：先德行而后文学。德行不立，文将焉用。韩退之进学解曰：业精于勤荒于嬉，行成于思毁于■〈髓，忄代骨〉。诸生业患不能精，毋患有司之不明；行患不能成，毋患有司之不公。今之学者，业果能精乎？行果能成乎？若犹未也，将谁之咎哉？朝廷尊师重道，作育人才，立卧碑以教督，而又制训饬士子文颁行天下，务使天下之士，崇正学而黜邪说，敦实行而弃虚声。士苟能惕然自励，以振拔于庸众之流，朴者进于雅，顽者化于秀，海外多士，相与观摩切磋，则从兹以往，文教日成，邹鲁之风，何难再见于今日乎？是则余之所厚望也夫。

　　康熙五十八年月日立。（富鹏业）

　　●重修台湾县学碑记（雍正元年）

　　——碑在安平县学宫内

　　岁壬寅（康熙六十一年），璥奉命巡视台湾。于时寇乱方息，继以大饥。学宫飘摇飓风霪雨间，颓然欲尽。官斯土者，虽目击心伤，不遑及矣。与璥偕来者，贵阳周君锺瑄，前以诸罗令报最为高唐牧，内迁员外郎，至是以贤能特简令台湾，慎其选也。周君既至，设平粜法以苏郡治，运米以赈澎湖，境以内欣欣然更生焉。乃亟鸠工庀材，仍厥旧制，凡殿庑门垣生舍，修者修之，筑者筑之。时诏崇先圣五世王爵，为改建五王祠。不费帑，不役民，皆周君节啬俸薪而独任之。始事于癸卯（雍正元年）季秋，落成于甲辰（雍正二年）仲春。糜白金三百五十有奇。不数时而庙貌聿新，因请璥为记其年月。

　　璥惟学校之设，所以长育人材，一道德，同风俗，教孝教忠也。学者于此，不能穷其指归而得其要领，身体而力行之，沈溺于词章，龎杂于功利、权谋、术数，所谓人材不可问矣。道德奚自而一？风俗奚自而同？今台当更化之后，学者蒸蒸然思复于古，知圣贤之所以教人者，其指归要领，不过欲人尽力于君臣、父子、夫妇、昆弟、朋友之间。父教其子，师勉其弟，日引日上，庶几笃学力行之君子，无徒以词章为梯弋科名之具，无或以功利权谋术数以流入于不肖之归，则道德一、风俗同，庶不负国家养士之隆、与贤司牧师旅饥馑之余，拮据经营之意，实有厚望焉。

　　是役也，董其事者，本学教谕葛炇，例得书于石。（巡台御史黄叔璥）

　　●海东书院记（乾隆五年）

　　——碑在台南府海东书院

　　圣天子临雍讲学，文教遐敷，岁拨帑金如干于直省各立书院，以造天下士；彬彬乎霞蔚云蒸，称极盛焉。

　　台阳海峤，隶闽之东南郡，相去榕城约千余里。诸生一仰止鳌峰，且不免望洋而叹也。郡学西侧，旧有海东书院，为校士之所。前给谏渔庄单公请别置考棚，遂成闲廨。岁已未（乾隆四年），予衔命巡方，视学来兹，凡一至再至焉。中多轩楹，可读可栖；明堂列前可以讲，矮屋通后可以爨。意选内郡通经宿儒充教授，为良师，允堪作育多士，与鳌峰并峙。谋之观察刘公，亦然予言。第以薪水诸费无出，奈何？邑明经施子士安慨然身任之。先请输稻千斤，仍置水田千亩，为久远计。予曰：是可以入告矣。逾数月，议行。刘公捐俸倡修。一时轩窗爽洁，什器周备，焕如也。郡守钱公亦能加意振作，选诸生中文艺有可观者得数十人，以实其中。延教授薛仲黄为师，致敬尽体。二公所编规约数条，详慎之义，历历可见。

　　夫兴文劝士，采风者之责也；敬事图成，良有司之谊也。抒一家之力，供多士之需，义不泯于乡也。取一人之善，成天下之材，恩必出自上也。尔师生各宜锐志精心，无怠学，无倦教。言语文字之中，申以修己治人之道，渐摩既久，当必有明礼致用者出，以膺公辅而扬休明，上慰圣天子棫朴作人之至意，宁云岛屿生色、邻里增荣已哉。予于尔师生有厚期焉！（巡台御史杨二酉）

　　●重修台湾县学碑记（乾隆八年）

　　——碑在安平县学宫内

　　忆予以康熙壬午（四十一年）春调任台令，台邑庙学先为伪辨住宅，湫隘弗称，兼岁久屋材朽蠹，已就倾圯，明伦一堂尚在蔓草中，未有议创者。予以为此为政第一事，不可或后。即具状详请各宪，寻得报可，乃殚力拮据，首于庙左隙地起建明伦堂。以是年冬杪兴工，越岁三月告成。随改造文庙，增旧地而式廓之。选匠往会城购料，业已平基定向，予忽奉文行取，时在甲申（康熙四十三年）初春，捐金留府库为工费资而去。身虽去而寸心惓惓，每以庙学未成为一憾事也。

　　越七年，庚寅（康熙四十九年）秋，予复谬持节东来，谒庙循览，规模虽略粗具，而启圣一祠尚仍旧向，与文庙相左，两庑尚不蔽风雨，心焉憾之。先捐俸委台令周环筑墙以肃内外，因郡庠大费修整，未遑议及邑庠。至乙未（康熙五十四年）春，郡庠幸焕然易旧矣，正在私心经营，而予又忽奉有补授偏抚之旨。予曰：是不可或后，既星夜鸠工庀材；将启圣祠、顺文庙方位改造，两庑撤旧更新，增建名官、乡贤二祠，为吏治风俗示劝，以遂夙志焉。

　　虽然，予非有所利平此而欲自为功也。董子曰：仁人者，正其谊不谋其利，明其道不计其功。夫建庙修学，正谊明道之大端应无出此者。予数年惓惓之苦心，其亦可无复憾也夫！（偏沅巡抚陈璸）

　　●重修府学文庙碑记（乾隆十年）

　　——碑在台南府学宫内

　　余奉调来守台郡，越日，齐祓谒圣，仰瞻庙貌，岿然更新，而匠石尚铣集未竣事。退而谒巡台六、范二公，教以移易风俗，必先培养人材，当思体圣天子崇道兴学之意，以为政治之本。余心识其语，因以知化理之隆，造邦者之大有造于兹土也。

　　郡城文庙，海东风化所关，日久不治。适观察庄公摄府篆，毅然曰：是余之责也。遂简公镪二百五十余缗，属郡司马方君董其役，诏以诚敬之道，务勿烦民。故凡工料，悉给以常值不少减，而民皆竞趋鼛皷如骛。司马周度相视，举上木、斵垩、丹刻等功，精于规画，克恭厥事。将竣，费稍靳，庄公又率余与方司马暨淡水曾司马共捐以成之。庑后两翼为义学，前雷阳陈清端公所建之十二斋也，因并完缮，进师生课诵其中，一时教典并行，甚盛举也。吁！巡方二公惓惓于崇道兴学，睹兹修举宏备，得无欣然而大愉惬乎！

