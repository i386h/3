<!-- { "loadSidebar": true } -->
　　奉天承运皇帝诏曰：朕受天明命，君临万方。薄海内外，罔不来享；延赏锡庆，恩礼攸同。惟尔琉球国，远处海滨，恪遵声教；世修职贡，足称守礼之邦。国王尚元，绍序膺封，臣节罙谨；兹焉薨逝，悼切朕衷！念其侯度有常，王封当继。其世子永，德惟象贤，惠能得众；宜承国统，永建外藩。特遣正使户科左给事中萧崇业、副使行人司行人谢杰，赍诏往封为琉球国中山王，仍赐以皮弁冠服等物。凡国中官僚、耆旧，尚其协心翼赞、毕力匡扶，懋猷勿替于承先，执礼益虔于事上；绥兹有众，同我太平：则亦惟尔海邦无疆之休。故兹诏示，咸宜知悉。

　　万历四年（钤「皇帝之宝」印）九月初九日。

　　皇帝敕谕琉球国故中山王尚元世子尚永：惟尔先世守此海邦，代受王封，克承忠顺。迨于尔父元，畏天事大，益用小心；诚节懋彰，宠恩洊被。遽焉薨逝，良用悼伤！尔为豖嗣，克济厥美；群情既附，宜绍爵封。兹特遣正使户科左给事中萧崇业、副使行人司行人谢杰，赍敕谕封尔为琉球国中山王，并赐尔及妃冠服、彩币等物。尔宜恪守王章，遵述先志；秉礼循义，奠境安民：庶几彰朕无外之仁，以永保尔有终之誉。钦哉。故谕。

　　颁赐国王，纱帽一顶（展角全）、金厢犀束带一条、常服罗一套、大红织金胸背麒麟圆领一件、青褡■〈衤蒦〉一件、绿贴里一件、皮弁冠服一副、七旒皁皱纱皮弁冠一顶（旒珠金事件全）、玉圭一枝（袋全）、五章绢地纱皮弁服一套、大红素皮弁服一件、素白中单一件、纁色素前后裳一件、纁色素蔽膝一件（玉钩全）、纁色妆花锦绶一件（金钩玉玎珰全）、红白素大带一条、大红素纻丝舄一双（袜全）、丹矾红平罗销金夹包袱四条、纻丝二疋（黑绿花一疋、深青素一疋）、罗二疋（黑绿一疋、青素一疋）、白氁丝布十疋；妃，纻丝二疋（黑绿花一疋、深青素一疋）、罗二疋（黑绿一疋、青素一疋）、白氁丝布十疋。万历四年（钤「广运之宝」印）九月初九日。

　　按甲午、辛酉年并该国历世所藏诏敕，其词旨大略与今相同；故不重出。


　　●谕祭文

　　维万历七年（岁次己卯）□月□□朔□□日，皇帝遣正使户科左给事中萧崇业、副使行人司行人谢杰，谕祭琉球国中山王尚元；文曰：惟王早膺封爵，嗣守海邦；顺天事上，诚敬不渝：宜臻寿年，以享富贵。胡为一疾，遽尔告终！讣音来闻，良为悼惜！特兹遣祭，庶克歆承。

　　祭品：牛一只、猪一口、羊一羫、馒头五分、粉汤五分、蜂糖糕一盘、象眼糕一盘、高顶茶食一盘、响糖五个、酥饼酥■〈飠定〉各四个、缠碗五个、降真香一炷、烛一对（重一斤）、焚祝纸一百张、酒二瓶。

　　萧崇业曰：大哉王言，世之所共宗也。九围之内，冠带之伦得天子一字之褒，则必缇■〈纟习〉十重，谨藏诸箧笥，以贻子孙世珍。亡论细民，即搢绅士大夫亦难概显其亲。使无以韦布老，王言之及，盖殊尤矣；矧影末波余，如外服者乎！琉球僻居海峤之中，与魋结群丑正等耳。然继世而王者，率驰请阙下，以为常典。于是主上并遣侍从之臣往封之，其礼数可埒于重藩。生荣死哀，备极霅煜；而宸章藻翰，世世有加焉。岂不伟哉！岂不伟哉！


　　●谕祭祈海神文

　　皇帝遣正使户科左给事中萧崇业、副使行人司行人谢杰，谕祭广石庙海神曰：兹者遣使海邦，远颁封诏；舟航利涉，实赖神庥。爰命使臣，虔祈灵贶；神其歆佑，俾克安宁！谨告。


　　●谕祭报海神文

　　皇帝遣正使户科左给事中萧崇业、副使行人司行人谢杰，谕祭广石庙海神曰：曩者遣使海邦，远颁封诏；赖神之贶，来往无虞。爰命使臣虔修报谢，惟神鉴歆！谨告。


　　●使琉球录卷上

　　户科左给事中临安萧崇业编

　　行人司行人长乐谢杰同编

　　请留诏敕

　　使事纪

　　礼仪

　　造舟

　　用人

　　敬神

　　请留诏敕

　　业按出使外国，彼国中必留诏敕，以为社稷重；此故事也。自祖宗以来凡十数叶，未之有改矣。业受命封琉球国中山王，窃睹故记，其间体要，颇宜兴修者不一；辄不揣攗往裁今，条刺四事以闻，语具「题奏」中。

　　其一曰「请留诏敕」。夫远夷向慕王化，所恃以为镇国之宝者，惟此诏敕而已。前使臣陈侃等比照弘治、正德年间修撰伦文叙、编修沉焘等差往安南国留敕事例，曾经题奉钦依听其请留，案在礼部可据。但臣等系赍捧之官，应否听留？必须出自上裁；义不敢以前例而自专者。合无敕下礼部查议，容臣等临时斟酌：如其意果诚恳，则亦俯顺夷情，听其请留；庶臣等有所遵守，而可以慰远人敬奉之心矣等因。奉圣旨：「礼部知道。钦此」。随该礼部覆题：看得户科左给事中等官萧崇业等题称请留诏敕一节，为照琉球修贡效顺，阅世已久；每遇袭继，例遣使臣赍捧诏敕赐封。盖示小国无敢擅专，必待天朝之宠命也。先是，颁去诏敕，彼国每欲请留；是亦远人知所钦崇之意，在天朝亦何所靳！往年使臣陈侃等奏请及此，本部覆奉钦依，准其请留去后。今本官仍为申明，合候命下，行令到彼临时酌处。如其请留之意委系诚切，亦宜照例与留，以顺夷情。伏乞圣裁等因。奉圣旨：「依议行。钦此」。业等伏睹明命，敢不祗若！

　　萧崇业曰：于戏！世非赫胥，人乖绳治；防轨万肇，情谲丛生。虽萧墙辇毂，亦有藏祸韫奸，参差于曩古者矣。乃琉球以面内寤主，列爵为王，秉忠不贰；朝廷世有誉命，贻之无穷。环观四夷之君，舍箕子故国，其保位持宠，孰若此邦之根柢宁固者哉！彼亲为骨肉，疆土千里，不务遵德检柙，顾湛溺盈溢之欲，以自取隤声褫秩，戮及先人为天下笑者，夫亦藏祸韫奸之流耳；宜没没也。其视中山王，可赧然汗矣！

　　使事纪

　　萧崇业曰：古者列国倾侧扰攘之际，彼此各以使重；大抵出一言，卒解纠纷之难。是以「春秋」内外传所称予者，所谓魁士名豪非乎！秦、汉叔季，如好时，长卿二子，犹以持谕当否詟抑倔强，光流史册。乃今承平之时，士堇堇守寻常，鲜奇策可自表见，其名又甚不荣；故未数禩间，竟同卉腐：即姓与氏，皆泯灭无闻已。于戏！人之声施相越，岂不殊哉！余因参核旧录所载，自宣德迄兹，凡奉使者得若干人，具列之篇中，备考镜焉。

　　宣德二年，钦差内监柴山敕封国王尚巴志（请封自巴志始。父思绍，系追封）。

　　正统八年，钦差正使给事中俞忭、副使行人刘逊敕封国王尚忠。

　　正统十三年，钦差正使给事中陈传、副使行人万祥敕封国王尚思达。

　　景泰三年，钦差正使给事中陈谟、副使行人董守宏敕封国王尚金福。

　　景泰七年，钦差正使给事中李秉彝、副使行人刘俭敕封国王尚泰久。

　　天顺七年，钦差正使给事中潘荣（漳州府龙溪县人）、副使行人蔡哲敕封国王尚德。

　　成化八年，钦差正使给事中官荣、副使行人韩文敕封国王尚圆（长子尚宣威传位一年逝，未及请封）。

　　成化十五年，钦差正使给事中董旻、副使行人司副张祥敕封国王尚真。

　　嘉靖十三年，钦差正使给事中陈侃（浙江鄞县人）、副使行人高澄（顺天府固安县人）敕封国王尚清。

　　以前录无所考，刻之自陈、高始。事具载如左：

　　嘉靖丙戌冬，琉球国中山王尚真薨。越戊子，世子尚清表请袭封；下礼部议。礼部恐其以奚齐夺申生也、又恐其以牛易马也，令琉球长史司复核其实，戒毋诳。越辛卯，长史蔡瀚等核诸舆民勋戚，同然一辞；佥曰：『尚清乃先王真之冢嗣，立为世子有年矣』。具文申部，宗伯韪之。越壬辰春，礼部请差二使往封，给事中为正、行人为副；侃与澄适承乏焉。命下之日，时夏五望也。六月，各赐一品服一袭，侃以麒麟、澄以白泽，俱大红织金罗为表、绢为里；绿罗褡■〈衤蒦〉、青罗褶子，里亦用绢。带以玉，则自备。又各赐家人口粮四名。八月，侃等始治装戒行。

　　越癸巳五月，侃至三山，澄亦以六月至闽。三司诸君承礼部咨文，已将过海事宜会裁已定。七月二日定■〈稳，舟代禾〉修船。十一月，琉球国进贡船至，余等忧闽人不谙海道，喜来得询其详。翼日，又报琉球国船至，乃世子遣长史蔡廷美来迓；则又喜其不必询诸贡者，而有为之前驱者矣。长史进见，道世子遣问外，又道世子亦虑闽人不善操舟，遣看针通事一员率夷梢善驾舟者三十人代为之役；则又喜其不必藉诸前驱，而有同舟共济者矣。

　　越甲午二月，舟始毕工。四月十八日，舟先发于南台。二十六日，余等启行。三司诸君送至南台，酒三行，余等起谢曰：『曩时海国之役，必数年始克竣事，闻之舟不易成也；今未及期月而有航海之期，谁之功也！敢不再拜』！诸君皆歌「烝民」之诗以赠，亦再拜；遂别。是晚，宿于舟中。翼日，至长乐，长史舟亦随行。

　　五月朔，余等至广石，大舟亦始至。二日，祭海登舟，守巡诸君设宴为饯。是日，遂别诸君，慨然登舟。连日风逆，五日始发舟；不越数舍而止，海角尚浅。至八日，出海口，方一望汪洋矣。风顺而微，波涛亦不汹涌；舟不动而移，与夷舟相为先后。出舱观之，四顾廓然，茫无山际；惟天光与水光相接耳。云物变幻无穷，日月出没可骇；诚一奇观也。

