<!-- { "loadSidebar": true } -->
　　风俗：男子去髭须，妇人以墨黥手为龙虎文；皆纻绳缠发，从顶后盘至额。男以鸟羽为冠，装以珠玉、赤毛；妇以罗纹白布为帽。织斗镂皮并杂毛为衣，以螺为饰；而下垂小贝，其声如佩。无君臣上下之节、拜伏之礼，父子同床而寝。妇人产乳，必食子衣。食用手，无匙箸；得异物，先进尊者。死者浴其尸，以布帛缠之，裹以苇草，上不起坟。无他奇货，尤好摽掠，故商贾不通。不驾舟楫，惟缚竹为筏；急则群舁之，泅水而逃。俗事山海之神，祭以殽酒；战斗杀人，即以所杀人祭其神。王所居，壁下多聚髑髅以为佳。所居曰波罗檀洞，堑栅三重，环以流水，树棘为藩；殿宇多刻禽兽。无赋敛，有事则均税。无文字，不知节朔；视月盈亏以知时，视草荣枯以计岁。

　　山川：鼋鼊屿，在国西，水行一日；高华屿，在国西，水行三日；彭湖岛，在国西，水行五日。落漈，水至彭湖渐低，近琉球，谓之落漈——漈者，水趋下不回也。凡两岸渔舟至彭湖，遇飓风作，漂流落漈，回者百无一、二。

　　土产：斗镂树、硫黄、胡椒、熊、罴、豺、狼。

　　按琉球国，在泉州之东：自福州视之，则在东北。是以去必孟夏，而来必季秋；乘风便也。

　　国无典籍，其沿革不能详；然隋兵劫之而不服，元使招之而不从。我太祖之有天下也，不加兵、不遣使，首效归附；其忠顺之心，无以异于越裳氏矣。故特赐以闽人之善操舟者三十有六姓焉，使之便往来、时朝贡，亦作指南车之意焉耳。在昔其国三分，今中山并而为一者，得非沃强晋弱之故欤！

　　风俗：男子不去髭，亦不羽冠，但结髻于首之右。凡有职者，簪一金簪；汉人之裔，髻则结于发之中。俱以色布缠其首，黄者贵、红者次之、青丝者又次之，白斯下矣。王首亦缠锦帕；衣则大袖宽博，制如道服。然腰束大带，亦各如缠首之布之色；辨贵贱也。足则无贵贱，皆着草履；入室宇，则脱之。一则席地而坐，恐尘污；一则以跣足为敬。故王见神、臣见王及宾主相见，皆若是也。唯接见予等，则加冠、具服履；揖逊之间，每见其疾首蹙额，盖弗胜其束缚之劳矣。妇人，真以墨黥手，为花草、鸟兽之形；而首足反无饰。髻如童子之角总于后，而簪珥不加；不知足而为之履，男女皆可用也。第富室，则以苏席藉履底，少加皮缘，即为美观。上衣之外，更用幅如帷，蒙之背上；见人，则以手下之而蔽其面。下裳，如裾而倍其幅；褶细而制长，覆其足也。其贵家大族之妻，出入则戴箬笠，坐于马上，女仆三、四从之；俱无布帽、毛衣、螺佩之饰，亦无产乳必食子衣之事也。其君臣之分，虽非华夏之严；而上下之节，亦有等级之辨。王之下则王亲，尊而不与政也；次法司官、次察度官，刑名也；次那霸港官，司钱榖也；次耳目之官，司访问也：此皆土官而为武职者也。若大夫、长史、通事等官，则专司朝贡之事，设有定员而为文职者也。王并日而视朝，自朝至于日中、昃，凡三次。陪臣见之，皆搓手膜拜；尊者、亲者，则延至殿内，赐坐、赐酒；其卑疏者，则移时长跪于阶下焉。凡遇元旦、圣节、长至日，王率众官具冠服，设龙亭行拜祝礼；盖久渐文教，非复曩者之陋矣。父之于子，少虽同寝；及长而有室，则异居。食亦用匙箸。得异味，先进尊者；及子为亲丧，数月不肉食：亦其俗之可嘉。死者，以中元前后日溪水浴其尸，去其腐肉、收其骸骨，以布帛缠之，裹以苇草，衬土而殡，上不起坟。若王及陪臣之家，则以骸匣藏于山穴中，仍以木板为小牖户；岁时祭扫，则启钥视之，盖恐木朽而骨暴露也。地无货殖，是以商贾不通。若以为防摽掠，则其国小法严，凡有窃物者即加以劓剕之刑，人谁敢犯！朝贡往来，俱乘大航；海边渔盐，亦泛小艇：未尝不驾舟楫而缚竹为筏也。俗畏神，神皆以妇人为尸；凡经二夫者，则不之尸矣。王府有事，则哨聚而来；王率世子及陪臣，皆顿首百拜。所以然者，以国人凡欲谋为不善，神即夜以告王，王就擒之。闻昔倭寇有欲谋害中山王者，神即禁锢其舟，易而水为盐、易而米为沙；寻就戮矣。惟其守护斯土，是以国王敬之而国人畏之也。尸妇名女君，首从动经三、五百人，各戴草圈、携树枝，有乘骑者、有徒行者；入王宫中以游戏，一唱百和，声音哀惨，来去不时。唯那霸港等处不至，以此多不良者家，兼有汉人故也。闽人为王倩作宴者，身亲见之。且传闻封王日，必见天使；是日不来。此则真有，而杀人祭神则非也。王之宫室，建于山巅；国门扁曰「欢会」、府门扁曰「漏刻」、殿门扁曰「奉神」；四围皆石壁，无有「波罗檀洞」之名，亦无「聚髅为佳」之说也。门外有石砌，砌下有小池。泉自石龙口中喷出，名曰「瑞泉」；王府汲之供饮食，取其甘洁也。道路坦夷，曾不设堑树棘以为险；殿宇朴素，亦不雕禽刻兽以为奇。至于赋敛，则窃古人井田之遗法；但名义未详备。王及臣民各分土以为禄食，上下不交征。有事，如昨封王所用布帛、粟米、力役之征，则暂取诸民而不常也。虽无经生、卜士之流，然亦谙汉字、奉正朔；岂至视月盈亏以知时、视草荣枯以计岁哉！

　　山川，则南有太平山，西有古米山、马齿山，北有硫黄山、热壁山、灰堆山、移山、七岛山；盖不止鼋鼊等屿、彭湖等岛而已。落漈不知所在，殆远去琉球，而非经过之处也；昨见古米山水急礁多，闻舟有至此而败者，亦不亚于落漈之险矣。

　　土产：无斗镂树，亦无胡椒；硫黄虽产自北山，而取之亦甚艰。无熊、罴、豺、狼、虎、豹等猛兽，是以多野马、牛、豕。价廉甚，每一值银二、三钱而已；牲虽贱，人有终岁不获食者，贫约故也。凡杀牲，不血刃；但以水泅而火其毛。不畜犬，亦鲜鹅、鸭；莺、燕、鹳、鹊之族俱无，鸟唯乌鸦、麻雀而已。有蛇、蝎，蝎亦螫人，蛇则不为害。闻前使遭蛇怪之惊，无是事也。榖则有稻、秫、稷、麦、菽，蔬则有瓜、茄、姜、蒜、葱、韭等品，果则有芭蕉、甘蔗、石榴、橘、柿之类。人言冬瓜可以解渴、甘蔗巨如碗形，皆非也。至于壁间有虫，形如中国之蝎虎者声噪如雀，则罕异焉。

　　「蠃虫录」

　　琉球，当建安之东，水行五百里。土多山峒，峒有小王，各为部队而不相救援。国朝进贡不时，王子及陪臣之子皆入太学读书，礼待甚厚。

　　按福州梅花所开洋，顺风七昼夜始可至琉球。以水程计之，殆将万里矣。若夫建安，则建宁属邑也，又在福州之西北；而云「水行五百里」，不知自何洋以发舟而若是乎其近易耶！琉球固多山，而崆峒则少。王之子弟虽出分各山，而未尝不听征调；如祭王、封王等日，则各率所部戎服而列伍以防卫，则其有事而相为救援，可知矣。归附国家之初，朝贡固无定期，今每二年而一举。至于令子侄入太学，仅于洪武二十二年而创见之。嗣是唯遣陪臣之子进监读书，大司成教以诵诗学礼，处以观光之馆，夏葛而冬裘、朝饔而夕餐，礼待不亦厚乎！迩如蔡廷美、郑赋、梁梓、蔡瀚等皆俊秀可教，曾北学中国授业名儒，今皆补为长史、都通事等官；进见之时，仪不忒而言有章，未必不自读书中来也。其它，则苦礼法之拘、衣冠之缚矣。

　　「星槎胜览」

　　琉球国，山形抱合而生；一曰翠丽、一曰大崎、一曰斧头、一曰重曼，高耸丛林。田沃榖盛，气候常热。酋长遵理，不科民下。酿甘蔗为酒，煮海为盐。能习读中国书，好古画、铜器；作诗，效唐体。地产沙金、黄蜡。

　　按琉球国之山形，虽南北一带而生，不甚抱合，亦无翠丽等四山之名；且形势卑小，不高耸，林木欉■〈木敕〉不茂密。厥田沙砾，不肥饶；是以五榖虽生，而不见其繁硕也。气候不常热，雨过即凉；秋冬亦雨霜雪，其地近北故也。政令简便，各食分土；故曰「酋长遵理，不科民下」。造酒，则以水渍米，越宿令妇人口嚼、手槎取汁为之，名曰「米奇」；非甘蔗所酿，亦非「美姬含米」所制。其南番酒，则出自暹罗，酽如中国之露酒也。陪臣子弟与凡民之俊秀者，则令习读中国书，以储他日长史、通事之用；其余，但从倭僧学书番字而已。古画、铜器，非其所好；其所好者，唯铁器、绵布焉。盖其地不产铁、土不植绵，故民间炊爨多用螺壳。红女织衽，惟事麻缕。如欲以釜甑爨、以铁耕者，必易自王府而后敢用之；否则，犯禁而有罪焉。至于作诗则弄文墨，参禅乘者间亦能之；而未必唐体之效也。地不产金，亦无黄蜡及玻璃等物。通国贸易，惟用日本所铸铜钱，薄小无文；每十折一、每贯折百，殆如宋季之鹅眼綖贯钱也。曾闻其国用海巴，今弗用矣；然与其用是钱，孰若用海巴之犹涉于贝哉！

　　「集事渊海」

　　琉球，与泉州之岛曰彭湖者，烟火相望。其人骁健，以刀、槊、矢、剑、鼓为兵器。旁有毗舍那国，语言不通；袒裸盱睢，殆非人类。

　　按地之相去，近则可望、远则视之而弗见也。琉球去彭湖不下数千里，山川出云、蜃气作雾，则光景且伏矣；烟火可得而相望乎？闽中士夫常曰：『霁日登鼓山，可望琉球』；盖所望者，小琉球也。若大琉球，则虽离娄之目，亦岂能明见万里之远哉！若曰「其人骁健」，则诚是也。盖生有膂力，耐饥渴劳苦；热壁挽舟之时，虽终日不食、终夜不寝，而亦未尝告病。匪直贱者若是，虽酋长之贵亦惯动动；大风暴雨，虽夜必兴，相与徒行露立于港边以防舟之漂荡焉，而寒湿不能使之疾也。国无医药，民亦不夭札，或壮、或老始生痘疹。地虽卑湿，而不见其疲癃残疾之人：是岂尽出于禀赋哉！亦由其薄滋味、寡嗜欲，元气固而腠理密也。第人尚忿争，有不平，即以刃杀人；度不免，亦剖腹自毙。所用兵器，如刀剑、弓矢之类，亦严利劲直。弓稍长，如握檐；射则树于地而两手弯之，矢可至二百步许。盔甲制以皮革，进退节以金鼓：邻国目为勍敌焉。其国西南则暹逻，东则日本。闻东隅有人鸟语鬼形，不相往来；岂即所谓「毗舍那国」耶！

　　杜氏「通典」

　　琉球国王，姓欢斯氏，名渴剌兜，土人呼之为「可老羊」；妻曰「多拔荼」。居舍大，十有六间。王乘木兽，令左右舆之。凡宴会，执酒者必得呼名而后饮；上王酒者亦呼王名，然后衔杯共酌。歌呼蹋蹄，音颇哀怨；扶子女上膊，摇手而舞。又曰民间门户，必安兽头。

