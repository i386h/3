<!-- { "loadSidebar": true } -->
　　封舟以六月初二日至那霸港，世子遣众官大小数十员迎候。余二人捧诏敕登岸，行至迎恩亭，置诏敕于龙亭中；夷官北向行五拜、三叩头礼，前导入天使馆。龙亭设堂之正中，众官于甬道上行礼毕，问其法司官曰：『世子不出迎诏敕，此系旧规乎』？对曰：『旧规也。从受封以来，凡有诏敕至，世子祗候国门外；系天子守土之臣，不敢越跬步耳』。时亦听其从旧也。世子遣各官祗候惟谨，每五日问安，遣法司一员、大夫长吏各一员持米饼二盒、酒二瓶及牛、羊、海味数物，跽请曰：『天使辱临，世子以未拜君命，不敢先驰走谒，惟是候。馆庳隘，惧无以安从者，谨敬遣下臣躬问无恙！具有不腆，敢为大庖献』。又以牛二只，遍犒从人。余等受之；亦循旧例留夷官一饭。久之，觉其频也，改令十日一献，而牛、羊间多却之；夷人欣然便焉。凡从行指挥等官廪给并各役、船梢人等口粮月粮，俱比旧例从减。夷官欲增之如例，余等再三谕之，以为省一分即免一分之扰；吾众苟可以充用足矣。各官铺陈，并为裁节，总计省什之二、三；夷人又欣然便之矣。越六月三十日，行祭王礼。豫令戒事于其寝庙，祭品皆钦定之数，其纸马等项悉准旧例。先一日宿，设焉。是早，世子率百官于庙门候迎，遣众官请龙亭谕祭文出馆，余等随行。将至庙，世子具素服、众官亦具素服，跪于道左；世子率众官行五拜、三叩头礼。进入庙中，置龙亭于正中，南向；余二人立于亭之左右。其神主居东，西向；世子于庙门外露台上北向及众官序定，俱四拜。宣谕祭文毕，世子及众官五拜、三叩头谢恩。世子由庙门右入与余等相见，行两拜礼；余二人亦答两拜。揖至中堂，分宾主坐；世子令法司跪言曰：『海岛蜗区，辱天使来临，尚未敢瞻谒以走下情。今又辱礼于先人，存没不胜感矣！谨奉杯酒衔欢，暂依光于左右。余二人以世子入庙，有榱桷几筵之感乎，且辞；世子再恳，乃坐。酒数行，欲起；世子仍语法司官恳留。余等稍为款洽，始别。次日，世子遣法司官同众官至馆谢，法司官持折席金二封为献，代致世子悃。余等讶而却之，贻之书曰：『昨奉谕祭，得觌光仪；兼承华宴，情礼周至：既已觇世子肃慎之恭与款洽之敬矣。兼金之馈，似于货交；其何敢承之！谨遣官璧上，并谢；幸为照察！使臣之节，断不以利污义；其毋再勤，使人则厚幸矣！谅谅』！世子得书，啧啧叹服。又二日，复遣法司持书，仍以前金跽恳；余二人复为书却之，遂不敢献。卜吉于七月二十一日，行封王礼。是日黎明，世子令众官皆吉服，候于馆外。余捧诏敕置于龙亭中，取颁赐国王及妃服物置于彩亭中，如仪前导之国；路旁皆陈兵为卫，肃队而立。国里许，有坊匾，曰「中山」；进之，则「首里」坊矣——今匾曰「守礼之邦」，志我中国之声教施及也。自馆而东至此，地势渐平。世子候于守礼坊下，望龙亭至，行五拜、三叩头礼。导之国门，门曰「欢会」。其故宫居南，北向；而其常御之宫则居东，西向。别宫皆连楹左右而钩抱焉，结彩为幄于宫之前。引龙亭入正中，世子率百官于阶下，行四拜礼。余等捧诏敕授官宣读讫，仍置龙亭中；复取赐物，一一传授世子。世子更衣，服赐服，拜舞山呼；由东阶升，问圣躬万福！又复位，四拜，礼毕。王升降周折，肃然如式；盖习之豫也。复更衣，揖余等至北宫，行交拜礼。旧时以受命之初与国更新，即出临，群臣受贺，然后宴宾；王曰：『岂有宾至不陪，且修君臣仪节乎！其以异日』！即手捧酒为寿，洗爵交错，乃即席焉。其肴蔌丰洁，皆借我从行厨人为之者。王复令法司劝曰：『海陬不给于鲜，不堪为从者献。第以寸心为将，愿鉴瓠叶兔首之意，幸依光须臾也』！余二人称谢。小间，即辞；令指挥官整仪从，迎诏敕返。王再拜曰：『幸藉天子宠灵，以有今日；得续世祚表东隅，凭恃尺一之恩诏在耳。我君臣翘企悬望，十有余年于兹；今果不弃于覆帱照临之外，敢不留镇国中，告庙而珍藏之』！又再拜请；因出其历代受封诏敕，称『累朝及今皇帝之恩章俱在，愿勿疑也』！余二人知其诚恳，又先奉有俞旨，遂许之留。别后，王遣法司、长史送宴，余等取其肩猪、肩羊、牲果及刀布少许受之；复函书曰：『窃闻交际有礼，而仪之近利者，终蹈越礼之诮！取予有义，而取之伤廉者，难免非义之愆！此固士君子居身之珍，即平时且不敢少懈检点。况今日远将使命，中外观瞻；其敢苟且冒昧以坏生平乎！咋册典告成，宾筵既洽，已足为成礼矣。席金及代扇布、象牙、木香诸金，果何为者！谨并璧上，惟贤王心谅而鉴止焉！使不佞辈不愆于礼义之闲，以克完其清修之节；其为惠大矣。幸甚』！王见书，复令法司还报曰：『宁以僻壤穷陬，仅循故典，薄致席金，亦曰少将宾筵一缕之忱耳。伏蒙鼎翰谕辞，益增宁荒菲之媿矣！夫台下入境以来，即供给之费，多荷节省；其所以体恤卑国者，甚周。精忠廉察，若揭日月；宁即下愚，亦安敢以货交哉！遣官再献，伏乞鉴纳，以慰鄙情，幸甚』！余等示以断然不受之意，原金付回，因为书以严却之；乃止。越八月初五日，王亲至馆谢。是日早，即着钦赐弁服，乘舆而出，以彰君赐，夷人观者塞道。先拜其寝庙，更衣入馆，乃称觞稽首以谢，见尊主及使意也；余等亦具酌留焉。即以问安供给之物，遍犒其从官。日暮，别去。又数日，王具启请赏中秋。时因风雨，辞之。越二日，复遣法司代请曰：『国王念天使爱之以德，欲时时受教而未敢频亲也。兹逢佳节，正欲借以禀教言而为风雨所阻；愿再恳一临，以少遂亲依焉』。余等以为过期矣，又一番扰费也，复辞之。王不敢复请，乃具启请于九月重阳日。先是，国王欲邀饮水亭，为划龙舟之戏；余等豫止之矣。时于九日，王仍候于水亭，揖余等观焉。

　　其亭翼然西向，水渟泓夹绕上下，可泛小舟；傍岸松、蕉杂植，绿荫引凉、青苹映水，此中之一乐地也。法司官跪言：『遵命不敢划舟』！其棹歌亦不堪听，但歌音亦已演矣，令人以旗招之，迤逦而来；俱官家子弟，各簪花被彩、摇旗跳跃，一唱众和。初歌有「一朝表奏九重天」之句，大抵皆颂德天朝及祝愿使臣语；听之，亦若有抑扬节奏者。由水亭迤逦北上，则圆觉寺也。寺右有亭，其旁为土戴石，王令人舄水为瀑布之景。时正午，亭中具一饭；令夷人为夷舞、复为夷戏，云日本曲调也。迨日少迁，复邀入王宫坐。间出其玉炉一枚，云「正德皇帝赐也」，以见重我中国赐意。是日，尽欢而别。越二十一日，余等应吉出行矣；国王知之，遣法司官具启，于二十五日请饯。是日，适值雷雨，辞之。二十九日，王以累次馈金一无所受，不能恝然；于临行之际，复致所却前金。余复为书固却焉；书曰：『不佞钦奉使命至此，承贤王宴款绸缪，情文兼至；敬而有礼，已醉心矣。屡次宴金返璧，非敢坚拂雅情；诚谓义利之界限甚严、辞受之关系匪细，欲窃附于礼义之交，且以全使臣不辱之节：故宁蹈不恭焉耳！兹承遣官复以前后宴金送至，且遗之书，申意惓惓；虽用情无已，然断不敢堕素节以背初心也！谨以原金共二封，差官璧上，并以申谢；所祈相成以德、相亮以心，勿复更勤后命可胜。幸甚！幸甚』！王得书，乃止。越十月初四日，余二人已戒行矣，乃造王城一别；王具小酌。坐移时，复命法司官劝曰：『辱枉驾，感不可胜量！极知盘飧为亵。但念指日长别，愿加爵，少伸缱绻之私也』！少顷，告别；王持泥金倭扇二柄以赠，余等各以手扇答焉。王脉脉有不忍分袂之意，其法司官并紫巾官各垂泪不能仰视，旁观者亦为之叹息。旧规，别王之日，王送之守礼坊，遂别；是日，王命法司官言其恋恋之意，欲亲之那霸港送焉。续于十一日，王亲诣馆再拜，仍祖饯于馆之门外；又再三恳留，同法司等官酌酒致缱绻之意。余等不得已，许以少留；王同百官若欢、若悲，至日暮而别。至十五日，遂登舟，官民送者猬集于道。欲以十七日开洋，以连日风未定，又迟至二十日乃出港行；国王遣大夫一员及夷梢数十人护送，又遣法司等官驰馈廪饩；而风涛不便，令却之回。次日，法司等官复追送于马齿山而别。其国王所遣王舅等官进表谢恩，则另驾一舟，未同发也。

　　夏子阳曰：琉球，我太祖所称守礼之邦也。以彼累代弗宾，似为尉陀「不知汉大」；乃一旦归命真主，毕献方物，有来雍雍礼可知矣。奕叶相承，其仪不忒，且能爱人以礼也；毋亦先世之教，载在守府乎；奉以周旋，无敢失坠；宜其长为东藩，以光昭嗣服也。

　　造舟

　　水行资舟，古志之矣。第中国之水，即险犹可依山泊岸；不则易而陆焉，舟犹长物也。浩浩沧溟，万里一碧，舍舟奚从焉！夫奉天子之明命以抚柔远人，将国之威德，于是乎布脱有不戒，而委君贶于草莽，毋亦惟是综理之疏略以自贻伊戚，其何以称任使德意！故材有宜、制有式、工有所、费有经，凡举必书；非琐也，是有最重者也。

