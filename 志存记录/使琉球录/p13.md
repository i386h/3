<!-- { "loadSidebar": true } -->
　　高澄「操舟记」曰：『甲午岁四月朔，海舟造完，戒行有日。乡宦谢活水、黄青崖、高文溪、李百竹、林榕江、龚云岗诸公饯余乌后山，询及从行人几何？余曰：「闻前使人各一舟，舟各三百人；计料值三千两有奇，募值亦三千两有奇。兹行欲共一舟，不唯省费，抑亦可以共济也；何如」？诸公以为善；但曰：「二公以千金之躯，奉九重之命；百凡慎重，庶可无虞！盍审诸役孰至琉球、备知海道，立之以司一舟之命，可也」。余曰：「诺」。次日，至舟遍询，无有应之者。初意此辈必通番，恐律有禁，故讳之不言也；孰知皆河口无赖，徒取募值而不知操舟之法者乎！复问诸公，诸公咸笑曰：「知之久矣，第未为二公告。宜速差人至漳州，访知海道者二、三人，乃可」。遂持檄至府。时南风已便，通番者俱开洋矣；唯一舟姑待明日。乃获其持舵者三人，咸惊惶无措；持檄者曰：「适天使琉球封王，募汝辈驾舟；至则有赏无罚，不必惧也」！遂来见余。问其姓名，曰谢敦齐、曰张保、曰李全。「曾至琉球否」？曰：「未」。余曰：「亦不济事」。敦齐对曰：「仆虽未至其地，然海外之国所到者不下数十。操舟之法，亦颇谙之。海舶在吾掌中、针路在吾目中，较之河口全不知者，径庭矣。但不知所造之舟善否？盍往观之」！至则见舟，且哂且戚曰：「几败乃公事」！求其所以；曰：「此舟不善者有三：盖海舶之底板不贵厚，而层必用双；每层计木三寸五分，各锢以铁钉、艌以麻灰。不幸而遇礁石，庶乎一层敝而一层存也。今板虽七寸而钉止尺余，恐不能钩连；而巨涛复冲撼之，则钉豁板裂，虽班师弗能救矣：此一不善也。闻前使二舟，则舱阔人稀，可免疫痢之患。今共一舟，则舱止二十有四，除官府饮食、器用所占，计三十人共处一舱；恐炎蒸抑郁，则疫痢者多，虽卢医弗能疗矣：此二不善也。海涛巨而有力，舵杆虽劲木为之，然未免不坏，亦不免不换也。今舵孔狭隘，移易必难；仓卒之际，谁能下海开凿以易之！舵不得易，则舟不得行；虽神人亦弗能支矣：此三不善也。三者未善，何以利涉大川乎」！闻者悚之。于是思斋忿詈不已，若曰「是孰阿谀权奸，残我辈性命也」？一时藩、臬、府、县董舟诸君，心咸弗安。先是，巡按方公以封王重事也，正月岁首即以「五月舟完，使臣过海行礼」之事题知。至此，虽欲别造一舟，恐踰时违制，亦弗敢也。思斋怒甚，诸公相顾，无可奈何。敦齐乃跪而言曰：「仆，愚民也。今既来此敢不尽心。愿公息怒，待仆处之」！众人忧少释。乃取藤、竹各五千斤，制作巨箍；舟首至尾凡七处，束之。■〈稳，舟代禾〉之缝隙，复钉以铁锔。开其舵孔，旁各寸余。又于船面搭矮凉棚，使舱居者更番上坐以乘风。与夫应用器物，治之靡不精好。五月八日，遂开洋。十三日，至古米山。夜半，飓风作，遮波板架及篐所不到处，尽飘荡无遗。唯船身及■〈稳，舟代禾〉底，屹然不动。使非谢谋，则此舶瓦解久矣。踰旬不至，天气颇炎。船面虽可乘风，舱口亦多受湿；染疫痢者十之三、四，竟不起者七人。使非谢谋，则此辈物故必多矣。海水、飓风，劲不可敌；铁力木之舵叶，果荡而不存矣。遂以榛木者易之，亦幸其孔之有容也。使非谢谋，则旧者不能出、新者不能入，未免覆厥载矣。谢非天授而何哉！然其功之可取者，不特此耳；如观海物而知风暴之来、辨波纹而识岛屿之近、按罗经而定趋向之方、持舵柄而无逊避之意、处同役而存爱敬之心：其所可取者亦多矣。及舟回桅折之夕，众方惊仆，彼独餐饭自如；问之，曰：「无恙也」！余等惧甚，慰之曰：「无恙也」！呜呼！微斯人，则微斯四、五百人矣；谢非天授而何哉！至闽泊岸日，反痛哭流涕向余等曰：「公之不死者，天幸也！仆之慰公者，勉强也。讵知琉球之行，若是其险哉！盖西南诸国，行不二、三日，即有小港以避风；岂若琉球去闽万里，殊无止宿之地，恶能保其行不遇风、风不为害也哉！一舟之人不死者，真天幸也，真公庇也」！言讫，若有苦楚状。询之，乃持舵时身为咸水所拍，北风裂之，故痛不可忍也。遂命医人吴念三疗之，用蜜半斤、淡酒三十斤、防风当归等药末半斤，煎汤浴之；一夕而愈矣。察院三司诸公以渠有劳，厚赏之，得金十余两；语人曰：「我每岁为人募而通番，可获千金；今所得几何！缘诸国皆富，而琉球独贫故也」。尽出所有，与同役者饮酒；唯求一冠带，倩闽人以鼓乐送之，自誓再不通番以延残喘也。敦齐约年三十有余，膂力骁勇，识见超绝；彼二人，则庸琐无足道也。呜呼！天下之事，唯在得人而已。苟得其人，则危可使安、险可使平；苟非其人，则安亦危也、平亦险也。余于操舟之术而悟任贤之理，故僭为之记』。

　　嘉靖三十八年制造封船，照依旧式，长带虚梢一十五丈、阔带橹部二丈九尺七寸、深一丈四尺，分为二十四舱。自官厅至二桅两旁，并无遮浪■〈舟皮〉板。工成，遇倭乱沮行；港内延住至三十九年，秋虫蛀坏。方议改造，陈孔成、马魁道思见船长舱阔梁稀，不免软弱；乃请益为二十八舱，以应二十八宿。各舱通用樟木贴梁，大抵舱狭梁多，尤见硬固。时福匠不知琉球水路多横风浪，外设老鼠桥为美观。及返棹遇风，浪涌入船，倾■〈舟华〉折舵，几至误事。今造封船，计长带虚梢一十四丈五尺、阔二丈九尺、深一丈四尺，舱数、贴梁、龙骨照旧。仍监前谢敦齐之说，制大铁条二十座；自■〈稳，舟代禾〉底搭之两舷，则外势束缚益严，胜藤篐矣。福匠何细二又执老鼠桥式；该孔成等亲历艰险，惩戒往辙，执造漳人过洋船式，两旁加以■〈舟皮〉柱、钉板等料，绸密牢壮，小■〈舟华〉击于■〈舟皮〉外，朴素浑坚，及增重■〈舟咸〉、头极、交拴等十二件，以故船得风，浪不侵，往来无虞。

　　过海防船器械，旧规佛郎机铳二十门、鸟铳一百门、碗口铳十门、袖铳六十门、藤牌二百面、长枪六十枝、镖枪一千枝、铁甲一百副、盔一百顶、腰刀三百把。今酌用佛郎机铳十门、鸟铳六十门、碗口铳四门、袖铳三十门、藤牌一百面、长枪六十枝、镖枪八百枝、铁甲四十副、盔四十顶、腰刀一百五十把；至于弓箭、火药、铅弹等项，各取三分之一：大约省银三百余两。然皆备而不用耳；事完，仍归有司。

　　封舟剩材，往时每为宵人干没；今查所遗吉溪高洋樟、松等项合估价银一百三十四两，还官。荒生刚铁，原派八万九百一十二斤；今除打造铁锚、家火共享过五万九千四百零三斤、随船备用荒铁一万零五百斤，减去一万一千零九斤，还官。黄藤，原派六千五百斤，今减去一千七百零五斤；桐油，原派二万斤，今减去一千四百七十三斤；蛎灰，原派四万斤，今减去四千四百五十六斤；青麻，原派一万八百斤，今减去七百三十八斤：各还官。以上诸料，无非舟中所必须者。大都怕患市井之黠，预领官银，纳不以时；人往往丛奸售敝，倒智囊于锱铢之间。所贵督工良有司清出而核入之，余等数数稽于其上，然后物不苦窳而船得实用云。

　　萧崇业曰：封舟之制，大抵什九式旧；而或变通于篙师者，仅什一耳。余览前录，每详于其钜；而麻、油、灰、铁琐屑之物，皆略而靡纪。夫是数者，船所赖以为固也。一有弗慎，悔无及已。余始亦谓有司之事，稍稍勾阅各行，强半以滥恶相罔；乃辄昈核而程督之，因抶其不勉者。于是狡户少不敢呈其赝，而封舟庶藉之以完。于戏！是可概为琐屑之物而不加之意耶！

　　用人

　　萧崇业曰：相之用人，与将之用人不同。相用人，则录端悫绳检之士；将用人，则收雄俊精悍之夫，而险情赘行弗计焉。两者参错互察以成其用，而大要则固各有攸属也。舟中之用人，殆犹之将而已矣。取其能，不责其素；庸其长，不较其短。是故闾阎壮士投石拔距；夫岂不勇；然以之操舟，则必泥矣。惟漳人以水则习、以事则闲、以力则便健而机警；渡海舍漳人，譬之询道于瞽、辨声于聋，吾惧其罕有济也。传所称「耕当问奴、织当问婢」，其是之类乎！漳人陈孔成、马魁道，乃前郭、李二君所用者，夫亦识途之马耳。所拣长年三老，多出其手云。

　　按造船，以用人为要。故必择有司之贤能者，而以指挥二员副之；此题准新例也。余至闽时，诸司业已遴委海防周同知，而指挥则漳州卫覃显宗、陈震；以漳故习于海耳。然馆多吏冗，势难颛理；卫复客寓，素乏等威：厂中庶务，视为儿戏。乃又白抚、按，委闽县丞陈邦靖分综其事；而以福州卫指挥邢端代陈震，庶彼此相协，威令并行：船务之所由以集也。若夫督采诸木，则延剑节推姚一新、建宁指挥仲世臣、黄河原把总陈孔成、马魁道；趣运则吏目危民怀、主簿蒙希颐、典史郑金土。总理经始，慎出纳，则先周铎；以迁秩行，各行户有去思，后改通判张霆、郑敦复。监厂庀具兼过海竣役，则覃、邢二指挥往往有干局；而天文生蔡锦亦机警，能赞察于耳目之所不周。此皆着劳绩于使事者，法得不泯云

　　省祭三名：一、陈子章，旧管篷、缆、棕、藤、竹、木，过海则提调饮食、器皿、椅桌、旗幔。一、林一鸾，旧管麻、油、硬木棍、舵牙，过海则提调笼柜、纸扎、布绢。一、金庭楷，旧管炭、铁、钉、椇、橹、锚，过海则提调钲鼓、火药、弩鎗、军器。至岸，仍分职充读赞官。引礼通事一名，冯玺；译语通事三名，陈朝用、陈邦秀、冯炳，则各司国中交际、廪饩之仪。医生一名，何继熙；所以备药物、防疾疫，又数百人躯命之所关也。此之为责，岂不重哉！

　　匠人亦有二：其在河口者，经造封船，颇存尺寸；出坞浮水，俱有成规。然笃于守旧，而不能斟酌时宜；又苟且用料，而不必求其当：此其失也。漳、泉之匠，善择木料；虽舵牙、橹棍之类，必务强壮厚实。然粗枝大叶，自信必胜，而不能委曲细腻以求精：此其失也。余弃短取长而两用之，因革损益；倘有可商，使互相参较而无得龃龉，以阴坏其制。至于扶艕做工以帮助舰匠，又厂中之最要者。往时率用铺夫，以其众易集而绪易就也。今有司革去，而代以机兵。第机兵出自市井，每多儇佻之徒，不谙土木；匠不称能而人力掣肘，又无以助之。故今年定致成功之期较之前次独缓，然其舟则坚致牢固；思过半矣。

