<!-- { "loadSidebar": true } -->
　　初五日，入闽城。抚、按、三司俱出劳于郊；谭往道旧，仿佛梦中。凡向之纵险尝■〈难，喜代隹〉、欢奇适胜，指星测水、校雨量风者，允矣木荣之飘尘、好音之过听、浮云之点空、翔乌之驰隙，殆蓦然倏然忘其然而然耳，又何以知蹈海之足以定至危之倪，又何以知宇宙之足以穷至大之域乎！于戏！海哉，海哉！此固孔子之所欲桴而未能、季路之所欲从而未许也。彼有视为畏途，乃仅仅取足于几席襟带间，而不复以上下四方为度内者，诚漆园吏所谓「井蛙不可语于海」耳。若夫保生重己之说，尤浅之乎其为丈夫者哉！

　　高澄「操舟记」（已见「萧录」「造舟」篇）

　　高澄「操舟记」曰：『甲午岁四月朔，海舟造完，戒行有日。乡宦谢活水、黄青崖、高文溪、李百竹、林榕江、龚云岗诸公饯余乌后山，询及从行人几何？余曰：「闻前使人各一舟，舟各三百人；计料值三千两有奇，募值亦三千两有奇。兹行欲共一舟，不唯省费，抑亦可以共济也；何如」？诸公以为善；但曰：「二公以千金之躯，奉九重之命；百凡慎重，庶可无虞！盍审诸役孰至琉球、备知海道，立之以司一舟之命，可也」。余曰：「诺」。次日，至舟遍询，无有应之者。初意此辈必通番，恐律有禁，故讳之不言也；孰知皆河口无赖，徒取募值而不知操舟之法者乎！复问诸公，诸公咸笑曰：「知之久矣，第未为二公告。宜速差人至漳州，访知海道者二、三人，乃可」。遂持檄至府。时南风已便，通番者俱开洋矣；唯一舟姑待明日。乃获其持舵者三人，咸惊惶无措；持檄者曰：「适天使琉球封王，募汝辈驾舟；至则有赏无罚，不必惧也」！遂来见余。问其姓名，曰谢敦齐、曰张保、曰李全。「曾至琉球否」？曰：「未」。余曰：「亦不济事」。敦齐对曰：「仆虽未至其地，然海外之国所到者不下数十。操舟之法，亦颇谙之。海舶在吾掌中、针路在吾目中，较之河口全不知者，径庭矣。但不知所造之舟善否？盍往观之」！至则见舟，且哂且戚曰：「几败乃公事」！求其所以；曰：「此舟不善者有三：盖海舶之底板不贵厚，而层必用双；每层计木三寸五分，各锢以铁钉、艌以麻灰。不幸而遇礁石，庶乎一层敝而一层存也。今板虽七寸而钉止尺余，恐不能钩连；而巨涛复冲撼之，则钉豁板裂，虽班师弗能救矣：此一不善也。闻前使二舟，则舱阔人稀，可免疫痢之患。今共一舟，则舱止二十有四，除官府饮食、器用所占，计三十人共处一舱；恐炎蒸抑郁，则疫痢者多，虽卢医弗能疗矣：此二不善也。海涛巨而有力，舵杆虽劲木为之，然未免不坏，亦不免不换也。今舵孔狭隘，移易必难；仓卒之际，谁能下海开凿以易之！舵不得易，则舟不得行；虽神人亦弗能支矣：此三不善也。三者未善，何以利涉大川乎」！闻者悚之。于是思斋忿詈不已，若曰「是孰阿谀权奸，残我辈性命也」？一时藩、臬、府、县董舟诸君，心咸弗安。先是，巡按方公以封王重事也，正月岁首即以「五月舟完，使臣过海行礼」之事题知。至此，虽欲别造一舟，恐踰时违制，亦弗敢也。思斋怒甚，诸公相顾，无可奈何。敦齐乃跪而言曰：「仆，愚民也。今既来此敢不尽心。愿公息怒，待仆处之」！众人忧少释。乃取藤、竹各五千斤，制作巨箍；舟首至尾凡七处，束之。■〈稳，舟代禾〉之缝隙，复钉以铁锔。开其舵孔，旁各寸余。又于船面搭矮凉棚，使舱居者更番上坐以乘风。与夫应用器物，治之靡不精好。五月八日，遂开洋。十三日，至古米山。夜半，飓风作，遮波板架及篐所不到处，尽飘荡无遗。唯船身及■〈稳，舟代禾〉底，屹然不动。使非谢谋，则此舶瓦解久矣。踰旬不至，天气颇炎。船面虽可乘风，舱口亦多受湿；染疫痢者十之三、四，竟不起者七人。使非谢谋，则此辈物故必多矣。海水、飓风，劲不可敌；铁力木之舵叶，果荡而不存矣。遂以榛木者易之，亦幸其孔之有容也。使非谢谋，则旧者不能出、新者不能入，未免覆厥载矣。谢非天授而何哉！然其功之可取者，不特此耳；如观海物而知风暴之来、辨波纹而识岛屿之近、按罗经而定趋向之方、持舵柄而无逊避之意、处同役而存爱敬之心：其所可取者亦多矣。及舟回桅折之夕，众方惊仆，彼独餐饭自如；问之，曰：「无恙也」！余等惧甚，慰之曰：「无恙也」！呜呼！微斯人，则微斯四、五百人矣；谢非天授而何哉！至闽泊岸日，反痛哭流涕向余等曰：「公之不死者，天幸也！仆之慰公者，勉强也。讵知琉球之行，若是其险哉！盖西南诸国，行不二、三日，即有小港以避风；岂若琉球去闽万里，殊无止宿之地，恶能保其行不遇风、风不为害也哉！一舟之人不死者，真天幸也，真公庇也」！言讫，若有苦楚状。询之，乃持舵时身为咸水所拍，北风裂之，故痛不可忍也。遂命医人吴念三疗之，用蜜半斤、淡酒三十斤、防风当归等药末半斤，煎汤浴之；一夕而愈矣。察院三司诸公以渠有劳，厚赏之，得金十余两；语人曰：「我每岁为人募而通番，可获千金；今所得几何！缘诸国皆富，而琉球独贫故也」。尽出所有，与同役者饮酒；唯求一冠带，倩闽人以鼓乐送之，自誓再不通番以延残喘也。敦齐约年三十有余，膂力骁勇，识见超绝；彼二人，则庸琐无足道也。呜呼！天下之事，唯在得人而已。苟得其人，则危可使安、险可使平；苟非其人，则安亦危也、平亦险也。余于操舟之术而悟任贤之理，故僭为之记』。

　　「琉球录」撮要补遗（琐言附）

　　长乐谢杰着

　　「琉球录」，为使琉球作也；业已备矣。然就中有文而烦者、有阙而略者，余为撮其要而补其遗；盖期于简要，工拙非所论云。

　　原委

　　琉球，于古为流虬地，介万涛间；远而望之，蟠旋蜿蜒，若虬浮水中，故因以名；后更名曰琉球。所辖有■〈米古〉米、太平、马齿、七岛诸山，并隔海外，不相联属；合而计之，亦不当倭什之一。自古不与中国通。隋炀帝时，曾命将一再至其国，仅俘百十人以还，不能臣服；以其凭险，虽武，无所用之也。明兴，慕义来贡；高皇帝嘉其款诚，封为中山王。以其国有三王：曰山南王、山北王，后为所并，故独称中山封之者，仍其旧号也；锡以麟袍、犀带视二品秩，若嫌其与宗藩并者。永乐间，命使为盖宫殿，制颇闳敞；然以板代瓦，亦若嫌其与宗藩之宫殿并者。洪、永二次各遣十八姓为其纪纲之役，多闽之河口人；合之凡三十六姓，并居彼国之营中。子孙之秀者，得读书南雍；俟文理稍通，即遣归为通事，得累升长史、大夫。今所存者仅七姓，缘所居地狭，族类不能蕃故也。每科、司出使，必以河口土著人充通事，谓之「土通事」；七姓充者，谓之「夷通事」。土通事能夷语，夷通事能华语。七姓言语、衣服与夷无别，仅以椎髻别之：髻居中者七姓、居偏者夷种也。七姓男虽贤，不为国婿；女虽美，不为王妃：盖其祖训然尔。国之政事，分委于职官。其最尊者，曰三法司——即国相，率王之母舅、妻父任之。其次有察度官，以司刑名；有耳目官，以资访问；有哪霸官，以理钱榖：其法似以「亲亲兼贤贤」云。大夫、长史则专主封贡，不与其政事。等威以手巾别之——手巾者，裹首帛也：紫手巾最贵，即国相、大夫之类，黄手巾次之，红、绿等手巾又次之，青者为下。王手巾，则兼用五色。我使往封，彼皆易华服来见，不复用彼服色。洪、永时，使者多用内监；不时往使，有至二、三次者。宣德间，改用科、司，始定世及一封；至今因之。关白之乱，闽抚台曾请停封，余有疏从臾之；比得允，闽人皆向余贺。余曰：『未也。关白存，我不遣封，彼亦不敢请。关白若平政，须别议耳』。今果然。余固知夷之必请，又知高庙神灵之必不欲废此典也。

　　使礼

　　二使之往也，衣则科赐麒麟、司赐白泽，玉带则俱自备。己卯之使，科使玉带赠自六科，约六十余金；时省垣官全且玉，价未甚高也。余玉带，本署力不能备，曾多方转借，绝无应者；不得已，私市保定石带以行。然温润去玉远甚，观者咸以为不雅。后本署先辈有任台省者累累，为余叹息；其同差张中贵——号中山者闻之，慨然曰：『谢使君所封中山王，偶与吾别号同，得非有前缘乎』！遂解所束带借余。同寅德之，群然造谢；渠复盛筵相款，盖劳且费云。余归，仍礼而还之。入闽，科、司之礼稍异；以余父母之国，不得不异也。入夷而后，科、司之礼同。封舟抵浒，国相以下跪迎。王时为世子，不迎；以倭舶在近，不免戒心，故尔。至往祭、往封，世子始出郊迎。然迎封拜，迎祭不拜；诘之，辄以旧典为解。余二人谕之曰：『礼可义起，拜封、不拜祭，是重己、不重亲。此自关世子忠孝彝常，使者何与焉』！世子闻言，瞿然亟拜。因志为例，其贤有足多者。甲午、辛酉二使凡六、七赴王城。王滨行，仅一造谢。科使语余曰：『封、祭，上命也；不敢不往。兹事竣矣，宜谢却诸宴；高卧馆中，以待风汛』。余曰：『然』。王知余二人意，遂往拜，亲致请启；而后余二人如例应之，重其款诚也。然王来，百官空国以从，人役约以千计；宴犒之需不赀，非久积亦不能办。实则可一、不可再也者。王受封后，遽束玉带以出；诘之曰：『带赐犀而腰玉，何也』？长史跽禀曰：『王之玉腰，相延已久。不然，国相、大夫束花金，长史束光金，王如腰犀，下人骤见者，似为王之服饰反出国相、大夫之下。愿稍存国体，以释众惑』！余辈姑仍之。宴之日，拜位、坐位俱分宾主；王至使馆亦然。国相等拜二使则并四拜，二使不还拜；其体与待中国属官稍略。王每宴，国相每问安寒暄等语，皆长史辈代致；惟议事紧要语，国相方自言。然数十句，译者仅以数句了之；以华音一字夷音皆三、四字，此不得不简、彼不得不烦也：故始疑而终释然。若王跽问圣躬万福及呼「万岁！万岁！万万岁」！则备极清朗；盖习之旬月而能，虽操华音者不能过之矣。余则词组不通也。

　　封舟

