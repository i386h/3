<!-- { "loadSidebar": true } -->
　　一、祈报海神。臣等查得先给事中陈侃等奏「为乞祠典以报神功事」，奉世宗皇帝圣旨：『礼部看了来说。钦此』。该礼部覆：『看得给事中陈侃等奉使海外，屡遭风涛之险，幸获保全。海神效职，不可谓无；赐之以祭，礼亦有据。随移翰林院撰祭文一道，行令福建布政司备办祭物、香帛，仍委本司堂上官致祭，以答神休』——已经遵行外，臣等窃惟河、渎、海、岳，载在国典；而柴望祭告，原非不经。且鬼神本体物而不遗，君子当无时而可射。与其有急而邀捍御之福，孰若先事而修秩祀之仪。合无敕下礼部，行令福建布政司于广石海神庙备祭二坛：一举于启行之时而为之祈，一举于回还之日而为之报。使后来继今者，永着为例；免致临时惑乱、事后张皇，而神之听之，亦必有和平之庆矣。前件臣等看得：户科左给事中等官萧崇业等题称「祈报海神」一节，为照捍灾御患，载在祀典；祈报之礼，自昔有之。今使臣奉将王命，远涉海涛；虽仰仗皇上威灵，百神自为之效职；然而赐之以祭，是亦所谓「御灾捍患则祀之」之意也。先年已有回还报祭事例，惟启行之祈尚属缺典。相应俯从所请，除报祭文先巳撰去外，合候命下，移文翰林院再撰述祈祭文一道，行令该布政司备丰腆祭二坛；俟本官启行及回还之日，即于海神庙亲自同本司堂上官举行。仍永着为例，后来一体遵行。伏乞圣裁！

　　一、责成有司。夫济险以船、督工以人，二者相因而并重者也。往年委官造船，其品秩稍崇者，则每厌为琐细之务，而不屑于经理；若夫卑官下吏，则又视为奇货可居，而专以侵欺为事。以故用失其人，而器多弗精；往往有中流折柁者。臣等窃惟宫室轮舆之类，坏而复修，犹甚无害；至于船不如法，辄有他虞。即使公输在左、巧倕在右，亦无济于缓急矣。此造船所以不可不慎也。合无敕下该部，转行彼处抚、按衙门遴选所属佐贰之中，或同知、或推官，必有才略而无负志节者，然后委之以造船之务，而又副之以廉干指挥二员。俟船完之日、凡有司、工匠一并随行。夫彼知其异日将不免于同舟也，则必加意督修，而不敢苟且搪塞以饰目前之观。此固先年执事者之所议行，而非臣等敢为此拘牵之说以厚责于人也。前件臣等看得：户科左给事中等官萧崇业等题称「责成有司」一节，为照督理造船，关系委重；往年任使非人，不行加意督修，以致造不如法，辄有中流折柁之虞。本官具题前因，相应申饬；合候命下，行福建抚、按衙门选委廉干府佐官一员督造船只，仍以廉干指挥二员副之。务要责令各官不宜图节省之虚名，惟当核修理之实费；不贵速完以邀敏捷之誉，而务期坚久以为万全之谋。事竣之日，抚、按官详加查核；如有草略完事及任意侵克者，即行指实参奏，以凭重加降黜。至谓欲令有司、工匠随行，先年使臣亦曾议及；但臣等窃谓有司各有官守，似难擅离职役。查得该省都司例拨指挥监军护送，合无将前项选委廉干督理指挥二员即以监军，及与该役工匠一并随行；彼知利害相同，自不敢苟且塞责，而造作可必其如法矣。伏乞圣裁！

　　一、议处人从。夫远涉异国，必阅历时日而后竣事。其间饮食、物用、弓矢、器械之类以及观星占风、听水察土、医卜技艺之流，皆得备具。盖王命所关，故不得不重其事如此也。夫前项供给之需既出官府，则必有所遵奉而后可以动支。若分外多带一人，则不惟过烦公费，而抑且事嫌私交，均足以累使臣而损国体。臣等查得福建都司例拨指挥等官三员、军四百名护送；见今海防巳靖，似宜减去其半，非熟于海道者不用。至于天文生照旧取之南京，其医生二名亦各择其善者以行；与夫驾柁、执帆、船中应用之役，并今题请所不及、但系前时所必用者，容臣等在福建布政司酌量取用。大约贵精而不贵多，毋徒滥带冗杂无用之人，以滋劳费。开船之日，仍令布政司将带过人员、用过钱粮、造过器用等项逐一造册，臣等会同巡按御史题知；此亦防闲节用之一端也。前件臣等看得：户科左给事中等官萧崇业等题称「议处人从」一节，为照远涉海外，岂惟阅历时日，亦且风土异宜；凡一应合用饮食、器械之类及观星占风、听水察土、医卜技艺之流，委不可缺。但谓「见今海防巳靖，所有旧例护送指挥、官军似应减半」及称「不欲分外多带一人以滋公费，且嫌私交」，盖深知使臣之体者；相应依拟。合候命下，本部移咨南京礼部，行令钦天监选取精晓天文生一名；其医生二名，听本官自便，各择其善者随行；凡合用供给之物与夫应该随行之人，俱听于福建布政司酌量取用。夫随带既无有冗滥，则廪饩自不至虚糜，外国亦无所骚扰；其于臣节、国体，有裨多矣。本官启行之日，该布政司将带过人员、用过钱粮、造过器械，一面申呈抚、按官会同本官题知；仍一面核实造册送部，以凭查考。伏乞圣裁！

　　万历四年八月二十二日，本部尚书兼翰林院学士马自强等具题。二十四日，奉圣旨：『依议行。钦此』。

　　礼部一本，为周咨访以备采择事。

　　该吏科等衙门左给事中等官陈侃等题前事等因；奉圣旨：『礼部看了来说。钦此』。钦遵抄出到部。看得吏科左给事中陈侃、行人司行人高澄等题称奉命往琉球国封王礼毕，访其山川、风俗、人物、起居、撰「使琉球录」一册上进，乞要详议备行史馆采择一节，为照琉球国远在海滨，华人鲜至其地；是故国俗、风土，知之者寡。今按「一统志」等书所记，事本传闻，殊有该载未尽者。据左给事中等官陈侃等亲历其地，目击其事；山川、风俗之殊，往来闻见，悉出实录。因采择事迹，撰述成书。既以正载籍之所未尽，且俾后之奉使者有所考；足见各官留心使职，诚可嘉尚！似应俯从。合候命下之日，本部将所进「使琉球录」付之史馆，以备他日史馆采集。伏乞圣裁等因。

　　奉圣旨：『是』。

　　钦差吏科等衙门左给事中等官臣陈侃等谨题：为出使海外事。

　　切照嘉靖十一年五月内，琉球国世子尚清上表请封，钦蒙差臣侃为正使、臣澄为副使，各赐一品服一袭、赍捧诏书一道、敕书一道、谕祭文一道并颁赐仪物等项，前往琉球国祭中山王尚真、封尚真子尚清为中山王。臣等随即陛辞，先至福建造舡。舡大而费亦巨，经始于嘉靖十二年五月，至嘉靖十三年四月始克造完。舡完之日，遂至长乐县广石地方登舡。先期，尚清已遣蔡廷美等过海迎接，令通事林盛带夷梢三十人为臣等驾舡。在五月初八日，解缆开洋。洋中偶值逆风，舡不可往，放回数百里；后遇顺风，复往。因失针路，漂过琉球国交界地方--名曰热壁山，遂泊于此。尚清闻之，差大臣一员带夫四千余名，驾小舡四十余只至热壁，将舡挽回。五月二十五日，方到彼国。尚清即遣仪从及文武陪臣随龙亭迎诏敕、谕祭文至天使馆安奉，择日行礼。六月十六日，行祭王礼。七月初二日，行封王礼。是日，尚清皆迎至国门外，一见龙亭，先行五拜、三叩头礼，步行前导。迎至正殿，一如仪注行礼。开读已毕，设宴款留，礼意恳至。臣等令仪从迎诏敕回馆，尚清令通事致词，欲留为镇国之宝，臣等犹未允；各复令长史捧先朝诏敕来看，臣等始知留诏敕为先朝故事，况已奉有明旨，始许其留。行礼既毕，似应即回；因海中风浪不测，惟顺风而后可行，非可以人力胜者。琉球在福建之北，去以南风、回以北风；故至九月二十日，方可开舡。计在彼国停泊一百十五日，日有廪饩之供、旬有问安之礼、月有筵宴之设；随行人役皆给口粮，使之安饱。行时，复具黄金四十两为赆。臣等在福建时，例有金带、银器等物送用，尚不敢妄受；况外国之物乎！故责以大义、陈以国法。彼亦知敬而不敢强，仍遣通事林盛带夷梢十人为臣等驾舡；又遣王亲宁古、长史蔡瀚、通事梁梓等另驾一舡，进表谢恩。开舡之后，二十一日晚飓风陡作，将臣等舡中大桅吹折、舵亦损坏，舟人皆震恐无措；荷皇上威福，以致神明默佑，得保生还。在十月初二日，入福建省城；同行夷舡今尚不到，或未免漂溺之患矣。

　　除彼自行补谢外，臣等切思三代以降，圣王不作、治化陵夷，以文德被海内者，尚不多见；况覃敷海外者乎！若越裳氏之重译而来，以中国之有圣人耳。琉球国在海外，无虑数千里；汉、唐、宋时皆未尝内附，至元时遣将伐之而亦不从。至我太祖登极，首先臣附，率子弟来朝；此岂区区势力所能服哉！要必有所以感之者耳。我太祖悦其至诚，待亦甚厚；赐以符印、宠以章服，遣闽人三十六姓为彼之役，又许其遣子弟入国学读书习礼。彼亦感激，久而匪懈。迨今皇上御极以来，制礼、作乐，声教四敷；彼知中国之圣人复生，故欲窃余光以夸耀他国，是以不避风涛之险，贡献益勤、请封益笃。今日之举，尤出诚恳：闻钦命，奔迎于海曲；见龙亭，匍匐于道周。非但不敢如缅甸之倨傲无礼，而亦不敢如尉佗之较量胜负也。臣等忝与使事，亦窃尊荣。无任感荷庆幸之至。

　　缘系出使海外事理，备将使事颠末，谨具题知。

　　钦差吏科等衙门左给事中等官臣郭汝霖等谨题：为渡海册封复命事。

　　切照嘉靖三十七年正月内，琉球国世子尚元上表请乞袭封王爵；蒙差臣汝霖为正使、臣际春为副使，各赐一品服、赍捧诏敕并颁赐冠服、仪物等件，前往琉球国封世子尚元为中山王，仍谕祭中山王尚清。臣随即辞朝，至福建省城督有司造船，渡海行事。适值连年倭患，阻迟海口，未得开洋；至今年五月内，海口颇靖，臣等乘隙而出。五月二十八日，在于长乐县梅花地方开洋。闰五月初五日，行至赤屿山，阻风三日，漂过琉球山。一日，幸彼处夷人在山哨望，知为封船，乃发■〈舟华〉牵引，回其境内。至初九日登岸，到于彼国；尚元即遣仪从及举国臣民迎导诏敕至天使馆安奉。择六月初九日，行祭王礼；六月二十九日，行封王礼：世子皆躬率臣民迎导跪拜，踊跃嵩呼；欢声洋溢，俨恪恳至。开读既完，世子仍乞留诏敕以为国宝；臣等令其捧前者来看，因如制许之。大礼既成，臣等在天使馆守候风汛回国。十月初九日登舟，缘风阻哪霸港口；至十九日，始得开洋。二十一日，在于洋中折舵；荷赖圣灵，得保生全。十一月初二日，归至福建省城。其琉球国王尚元遣王亲原德、长史蔡朝器等另驾一舟随同臣等上表谢恩，亦以初十日到于福建海口。

