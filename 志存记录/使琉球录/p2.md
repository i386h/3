<!-- { "loadSidebar": true } -->
　　越癸已五月，侃至三山；澄亦以六月至。闽之三司诸君承礼部咨文，已将过海事宜会裁已定。造船之制，访于耆民得之，大小、广狭惟其制；价计二千五百两有奇。予等初欲各具一艘，见其费之广也，而遂不敢无益于国，而侈其费财之蠹也。惟旧制以铁梨木为舵杆，取其坚固厚重；今以轻价索之而艰于得，易以他木。予等必欲倍价以购，后果得之；财固当惜，舵乃一船司命，其轻重有不难辨者。七月二日，定■〈舟远〉——■〈舟远〉即船之底木。福州府备祭豕二、羊二，予等主祭，三司诸君率府、县官亦与陪焉；重王事也。定■〈舟远〉之后，方鸠舟人僝功矣；侃等与众官时巡督之。十一日，遣承差赍本赴京，谨题：『为求封事。切照嘉靖十一年琉球国世子尚清奉表请封，钦蒙差臣等充正、副使，赍捧诏敕前往琉球封尚清为中山王。臣等随即辞朝，前来福建造船；船完之日，过海行礼。所有赍去诏敕，闻弘治、正德年间修撰伦文叙、编修沈焘等曾差往安南国，因彼国欲留诏敕为镇国之宝，俱曾题奉钦依，听其请留。臣等思得琉球国袭封事例，远年无从查考。万一尚清亦如彼国请留诏敕，臣等坚执不从，恐拂彼敬奉之心；听其请留，又非臣等所敢专擅。如蒙乞敕礼部查议应否听其请留，庶臣等有所遵守，而临期不至错误矣。为此具本，专差承差郑珂赍捧，谨题请旨』。九月，承差至京，赴通政司投进。奉圣旨：『礼部看了来说。钦此』。随该礼部覆题云：『看得钦差吏科等衙门左给事中等官陈侃等题称「赍捧诏敕前往琉球国封世子尚清为中山王，惟恐请留诏敕，乞要查议」一节，既查有伦文叙等事例，合无准其所奏；本部行令各官临时斟酌，如彼国王请留之意果出诚恳，亦宜俯顺夷情，听其请留』等因。奉圣旨：『是。钦此』。十一月，承差赍仪制司手本至闽，侃等伏睹睿旨驭夷以诚，敢不祗若明命。是月，琉球国进贡船至；予等闻之喜。闽人不谙海道，方切忧之；喜其来，得询其详。翼日，又报琉球国船至，乃世子遣长史蔡廷美来迓予等；则又喜其不必询诸贡者，而有为之前驱者矣。长史进见，道世子遣问外，又道世子亦虑闽人不善操舟，遣看针通事一员率夷梢善驾舟者三十人代为之役；则又喜其不必藉诸前驱，而有同舟共济者矣。大蹇朋来，忧用以怿；即此而观，世子其贤矣乎！敬使，所以敬君也；敬君，所以保国也。怀德畏威，邦其永孚于休。越甲午三月，舟始毕工。其舟之形制，与江河间座船不同。座船上下适均，出入甚便；坐其中者，八窗玲珑、开爽明霁，真若浮屋然，不觉其为舟也。此则舱口与船面平，官舱亦止高二尺；深入其中，上下以梯，艰于出入。面虽启牖，亦若穴之隙；所以然者，海中风涛甚巨，高则冲、低则避也。放前后舱外，犹护以遮波板，高四尺许；虽不雅于观美，而实可以济险。因地异制，造作之巧也。长一十五丈、阔二丈六尺、深一丈三尺，分为二十三舱；前后竖以五桅，大桅长七丈二尺、围六尺五寸，余者以次而短。舟后作黄屋二层，上安诏敕，尊君命也；中供天妃，顺民心也。舟之器具，舵用四副，用其一、置其三；防不虞也。橹用三十六枝，风微逆，或求以人力胜；备急用也。大铁锚四，约重五千斤。大棕■〈纟索〉八，每条围尺许、长百丈；惟舟大，故运舟者不可得而小也。小■〈舟华〉船二，不用则载以行、用则藉以登岸也。水四十柜，海中惟甘泉为难得，勺水不以惠人；多备以防久泊也。通船以红布为围幔，五色旗大小三十余面。刀枪、弓箭之数，多多益办；佛郎机，亦设二架。凡可以资戎事者，靡不周具；所以壮国威而寒外丑之胆也。二十五日，出坞——坞即造船之所，亦设祭如定■〈舟远〉之时。其间若竖桅、若浮水、若治■〈纟索〉，皆有祭，行祭礼皆如初。靡神不举、靡爱斯牲者，王事孔艰，利涉大川祈也。

