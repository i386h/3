<!-- { "loadSidebar": true } -->
　　萧崇业曰：澎湖烟火相望，譬昔人千载旦暮之说也；曷足异乎！何者？天下之事得其神，即六合犹一家也；泥其迹，即肝胆犹楚、越也。澎湖虽远，均之，盈盈一水中耳；初非有昆仑、恒、岱为之阂绝也。千载且旦暮之，而矧数百里不可望哉！余前所云以「神视」者，盖有为乎其言之也。是故君子必识大观之义，而后智度宏；智度宏，而后四海之广，不出吾目睫间矣。然则谓鼓山可望琉球也，亦宜。

　　杜氏「通典」

　　琉球国王，姓欢斯氏，名渴剌兜，土人呼之为「可老羊」；妻曰「多拔荼」。居舍大，十有六间。王乘木兽，令左右舆之。凡宴会，执酒者必得呼名而后饮；上王酒者亦呼王名，然后衔杯共酌。歌呼蹋蹄，音颇哀怨；扶女子上膊，摇手而舞。又曰民间门户，必安兽头。

　　按琉球国王姓尚氏，历世以汉字命名；祖有尚忠、尚德、尚真，皆取义之佳者。不知何时曾姓欢斯氏不耶！妃选自民间，土人称王曰「敖那」，称妃曰「札喇」；乃云「可老羊」、「多拔荼」，岂方言或与世更异也。至于陪臣如王亲、法司等官，但以先世及己所辖之地为姓名；若大夫、长史、都通事，则出自三十六姓之后矣。王之居舍，入门向北者七间；以堪舆家不利，乃稍折而东，深数十丈许。又向西者七间，以此为正。殿阁二层，上为寝室，中为朝堂；臣下传侍，立檐柱前。凡阁门，以五色烧土珠为帘栊；桌围如之。中三间，略加金碧承尘，下覆以釆缯。地铺重席，厚寸余；行之，绵软无履声。傍有侧楼，有平屋。有北宫，向南，亦七间，延宾于此；其广阔弘爽，可拟寺观之制，而比侯伯宅较高大云。然梁木质理浑坚，光细如腻；又足称海外殊材矣。王出入，乘肩舆，非木兽；扛具十六人。伞色用五，亦有青碧土珠伞。从者数百，鼓吹前导，戈矛后拥；左右列武士，面蒙鬼貌，酷似中国门神之象，颇虓异可骇。仍以土珠小团扇并大鸟羽扇各四柄、贴金葫芦一对为仪卫；义何所取耶？宴会不时，礼最简朴。陪臣遇吉，每称觞以寿王；王亦与之坐而共饮。夷俗呕喣不峻绝则有之，岂敢遽至于呼名哉！乐用弦歌，酒间度新声，哀怨凄切；尝令夷大夫译其曲，有「海不扬波、舟航利涉」之句，若为余二人而颂者。余虽侏禽无可与辩，然叹老嗟贫、悲睽欢聚之意，大约人情不甚相远如此。更以童子四人，手击柝而足婆娑以舞焉；所谓「蹋蹄歌呼，扶女子上膊」为戏，则目所未摄也。大抵琉俗朴茂，其民不谭智于尺寸之间；故俭多贫而性乃好洁，慎于治室，曩时富家、贵族始得创瓦屋。迩来营窟渐易，栋宇斯兴，周遭叠石为墙以卫；不然，望之宛一睥睨堡也。但其居不联比，往往星散于岩谷中，迹若寥落而生聚实繁；剪茅列筚者，祇什之五、六矣。人复稍习于陶，如瓴甓、钩头、滴水、筒版瓦之类，大与中土无异；而圬者且亦精细不疏卤，惟无兽头耳。虽王宫梵宇，其屋脊角不过累瓦封灰，或绳之以板而止。然今日之鸟迹，固他日之篆籀所由生也；又安知非其渐云。兹传民间门户皆安兽头，此殆以耳视者乎，误矣！

　　萧崇业曰：余闻之「传」曰：「章甫不可以适越」；盖言断发文身无所用之，故适者必见困耳。乃自句践以后，策臣、霸主接踵而兴；非惟章甫不之越，且声名彬彬为方内雄矣。夫越之地，与古等耳；何质文悬绝如此耶？盖其所以渐而靡之者，要非一齐、一傅与一昕夕之骤也，较然矣。琉球颛颛独居一海之中，去华人言服，乖阂远甚。其呼名媟主、歌舞蹋蹄陋故之以，又安知不如杜氏所云。顾今称臣入贡、回面请吏，其已久矣。中间文约之所沾渍，境俗顿更；风教之所周流，情形默夺：习与化移，容或异焉。追感桑沧之论，意者不诬乎！于戏！皇仁施及之远，几将日所出入处也；异时华人必资章甫而适中山矣，猗与休哉！

　　「使职要务」

　　洪武、永乐时，出使琉球等国者，给事中、行人各一员；假以玉带、蟒衣，极品服色。预于临海之处，经年造二钜舟；中有舱数区，贮以器用若干。又藏棺二副，棺前刻「天朝使臣之柩」，上钉银牌若干两。倘有风波之恶，知其不免，则请使臣仰卧其中，以铁钉锢之，舟覆而任其漂泊也；庶人见之，取其银物而弃其柩于山崖，俟后使者因便载归。迩者鉴汨没之祸，奏准待藩王继立，遣陪臣入贡丐封，乃命使臣赍诏敕驻海滨以赐之。此得华夷安危之道，虽万世守之可也。

　　按领封之说，肇自前使占城者正、副畏难，不肯航海以毕事，旷日持久，渠国不获已而领自海滨；非俞旨也。

　　萧崇业曰：余揽旧录内称「国朝赐使臣以极品之章，恩宠渥矣；是以感激图报之下，往往有人」。余窃以为不然。夫人臣之事君，要在无所为而为之；斯可以语忠。若其事在公，其心乃在私焉，非忠也。曷不观古人以明其指乎？昔者，苏武幽置穷窖；当是时，庸勋华艳，皆望外也。武之不屈，岂有爱耶？独以此忠、此义，天地鬼神实鉴临之，必弗以忧愁颠沛而遂失其节耳。故凡身苟可致者，无非人臣职分之常；不谓有宠而故任之、失利而故逃之也。夫海上之风波与窖中之旃雪孰异？第彼犹然膏草野耳。兹奉不赀之躯，侥幸于阳侯之险；其为危道，何俟于言！乃至设桴翼、造水带，又欲藏棺、悬牌令见者瘗之崖谷；此正犹愚夫援入井者之衣，其裾虽绝，顾其人无救已。柱下之言曰：「吾所以有大患者，为吾有身」。夫身且不欲有也，况多方廑虑，觊万一于既溺之余；委曲求全，设厚利以收已亡之骨：则亦何益之有哉！此固奉公忘私者当自信于拘拘谫谫之外，可也。否则，得无嗤余为迂谭乎！

　　「大明会典」

　　琉球自洪武年间，其中山王、山南王、山北王皆遣使奉表笺贡马及方物。洪武十六年，赐国王镀金银印并文绮等物；山南王、山北王亦如之。永乐以来，国王嗣立，皆请命册封。自是惟中山王来，每二年朝贡一次；每船一百人，多不过百五十人。其贡，马、硫黄、苏木、胡椒、螺壳、海巴、生红铜、牛皮、棹子扇、刀、锡、玛瑙、磨刀石、乌木、降香、木香。

　　萧崇业曰：昔在神禹，班赋九州；征其名物，以供邦用。盖言服以内耳，未及乎荒逖之滨也。厥后穷方殊域响慕华风，争各出其土之所有，而珍奇瓌诡，往往布濩上邑，焜煌下陈；殆不止于纤绮、齿革、琛琳、玑翠而已也。然肇天之圣、承纪之主，顾独不以此重焉；是故捐金沉璧、却骏焚裘，淳史赞之、挽世颂之矣。夫琉球遐居海峤，久与中国不相闻，无怪其名寝以不章已。迨我朝统一之初，乃首效服从，禀卬彝训；以故皇祖嘉其义，辄以王礼礼之。而后琉球称臣秉度之名，独冠海以外。今观其入贡也，惟录其悃诚，不第其良窳；即轻鲜鄙朴之产，亦得以苞匦而驿至。视彼回面藏心、怀坻襮琼，徒眩眩于纤绮、齿革、琛琳、玑翠之间者，大径庭矣。此其所以历异代而忠愈固、宠愈隆也。「书」曰：「不宝远物则远人格」；可不谓然乎？

　　题奏

　　礼部为俯竭愚忠，条陈过海事宜，以隆大典、以重差遣事。

　　该本部题：仪制清吏司案呈，奉本部送礼科抄出户科等衙门左给事中等官萧崇业等题：『照得琉球国请乞袭封王爵，该礼部题奉钦依，差臣业、臣杰充正副使，赍捧诏敕前往彼国行礼。臣等窃闻遣人使于四方，古人所慎择也。故仲尼曰：「使乎！使乎」！言其职未易称有如此。因是尝览观汉、唐之际，其有事于远人也，必广求可使绝域之才；无非欲其出虑发谋、殚忠毕力，能取重于外夷，以明中国之有人耳；此岂漫然而尝试之者哉！洪惟我国家日域仰泽、月窟向风，輶轩之使，通驿万国。然其一遇差遣也，率以该衙门轮定资次为准；不屑区区与小邦挈长较短、争寸取尺，以求胜于彼我之间。故如臣等蚊负蠡测之资，皆得滥叨梯山航海之役。日夜循省，感愧交并，惴惴焉深惟无以对扬休命是恐。臣等又思「忠信可行于蛮貊，而不辱以有耻为先」。臣等自幼诵习斯语，颇知向往；其在今日，尤当益励进修，而不敢甘心诿避以为盛明玷也。除臣等各相警勉外，所有过海事宜，辄敢条为四事上请。伏乞敕下该部详议可否，令臣等遵照施行；则事不迟误，而于使职为少尽矣』等因。奉圣旨：『礼部知道。钦此』。钦遵抄出到部，送司案呈到部。看得户科等衙门左给事中等官萧崇业等奉使琉球条议过海事宜款开「请留诏敕、祈报海神、责成有司、议处人从」，俱于使事有裨。相应开列前件，酌议上请。伏候圣明裁定，敕下本部通行各该衙门一体遵奉施行。

　　计开：

　　一、请留敕诏。〔夫远夷向慕王化，所恃以为镇国之宝者，惟此诏敕而已。前使臣陈侃等比照弘治、正德年间修撰伦文叙、编修沉焘等差往安南国留敕事例，曾经题奉钦依听其请留，案在礼部可据。但臣等系赍捧之官，应否听留？必须出自上裁；义不敢以前例而自专者。合无敕下礼部查议，容臣等临时斟酌：如其意果诚恳，则亦俯顺夷情，听其请留；庶臣等有所遵守，而可以慰远人敬奉之心矣。前件臣等看得：户科左给事中等官萧崇业等题称请留诏敕一节，为照琉球修贡效顺，阅世已久；每遇袭继，则遣使臣赍捧诏敕赐封。盖示小国无敢擅专，必待天朝之宠命也。先是，颁去诏敕，彼国每欲请留；是亦远人知所钦崇之意，在天朝亦何所靳！往年使臣陈侃等奏请及此，本部覆奉钦依，准其请留去后。今本官仍为申明，合候命下，行令到彼临时酌取。如其请留之意委系诚切，亦宜照例与留，以顺舆情。伏乞圣裁〕！

