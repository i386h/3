<!-- { "loadSidebar": true } -->
　　越七月二日，封王。是日黎明，世子令众官候于馆门之外，导引诏敕之国。国门距馆路三十里，介在山海之间；险侧高卑不齐，不能如砥如矢。将至国五里，外有牌坊一座，扁曰「中山」。自此以往，路皆平坦，可容九轨；旁垒石墙，亦若百雉之制。世子候于此；龙亭至，行五拜、三叩头礼。导之国门，门曰「欢会」；门内逶迤数步，即王之宫。宫门三层，层有数级之阶；至正殿，巍然在山之巅。设龙亭于正中，行大封拜礼；国王升降、进退、舞蹈、祝呼，肃然如式——先期五日，长史巳请仪注习之熟矣。礼毕，揖予等至别殿，复行见礼，众官亦拜见如初。王暂退，出临群臣。是日维良，受天子新命与一国正始，群臣但四拜为贺。臣之尊者、亲者，奉觞为寿。夷俗以此为敬，君臣之间亦行之。朝罢，别殿设宴，金鼓笙箫之乐，翕然齐鸣。王奉酒劝坐，酒清而烈，来自暹逻者。比之曲米春，醺人更不须一盏；予等但尝之而已。笾豆之实备水陆之珍、膷臐膮之膳，既旨且多；然不能自制也，皆假予等所带庖人为之。盖夷俗席地而坐，无燕享醵会之事，不知烹调和剂之味，故假以文其陋耳。献酬交错，至晡而止。予等令仪从迎诏敕至馆，王再拜曰：『小国无以为宝，玺书以为宝；先朝诏敕，藏之金柜已八叶于兹矣。今辱贲临，幸留镇国！不尔，予小子自底不类，为先人羞』！予等见其词意虽诚，犹未信也；令取其金匮之藏，以验其留否之实。长史数臣各捧一道而来，奎壁辉映，绚釆一堂；遂许留之。王喜甚，重拜而别。予等至馆，王亲一员同长史来馈礼物，厉色麾之，长跪不起；不得已，姑取扇、布二物以答其诚，余不之受。复与一书曰：『士君子立身大节，不过礼、义二者；前书备布，想已知之！贤王亦知朝廷之大法乎？今圣天子御极，议礼制度，万物维新。群工济济，皆秉羔羊之节；晋如鼫鼠者，愁如摧如而已。侃等叨居近侍，万里衔命，正欲播君德于无疆、守臣节于不辱，为天朝增重；乃敢自冒非义，以贻满橐之讥耶！与者、受者，其戾一也；欲馨清议，甘罪不恭』！王见书，令长史来言曰：『圣天子威德被海外，清闻之，常虩虩不自安，唯恐不道为圣朝弃；况天使之陟降左右者乎！敬君之心，华、夷无二。昨闻高谕，敢犯朝箴』！二十二日，复设宴，名曰「拂尘」。使琉球，与使他国不同。安南、朝鲜之使，开读诏敕之后，使事毕矣；陆路可行，巳事遄返，不过信宿。琉球在海外，候北风而后可归，非可以人力胜者。日久，不免会多；会多，不无情亵：势所必至也。踽踽凉凉，岂非一日安耶！是宴之设，笾豆尚楚，而方物不复陈矣。但令四夷童歌夷曲、为夷舞，以侑其觞；伛偻曲折，亦足以观。舞罢，令世子、介子执弟子礼，奉酒三斝。将行，复躬捧玉杯——乃武宗所赐者，引满劝白；辞以不善饮，一酌而止。

　　越二十五日之夕，飓风暴雨倏忽而至，茅舍皆席卷；予馆亦兀兀不安，寝不能寐。起坐中堂，门牖四壁荡然无存。因念港口之舟恐不及系，遣人视之；佥曰：『昏黑不辨牛马，而岐路安可分：盍待之』！风雨果恶，亦不可强。质明而往，王已差法司官率夷人数百守于舟侧矣；询之舟人，乃夜半时至也。法司亦夷官之尊者，路且遥，不避而来；予因叹曰：『华夏之人，风雨晦暝之夕，塞向闭户以避之，犹恐未安。冲风冒雨而行者，必其骨肉颠沛而不容已；孰能视他事如家事而艰险不辞者乎！夷之君臣，其亦可感也夫』！

　　八月中秋节，夷俗亦知为美，请赏之；因得遍游诸寺。寺在王宫左右，不得轻易往来。有曰天界寺、有曰圆觉寺，此最钜者；余小寺不暇记。二寺山门、殿宇弘敞壮丽，亚于王宫。正殿五间，中供佛像一座，左右皆藏经数千卷；夷俗尚佛，故致之多。上覆以板，绘以五彩；下用席数重，清洁不可容履。殿外亦凿小池，甃以怪石。池上杂植花卉，有凤尾蕉一本，树似棕而叶似凤尾，四时不改柯易叶；此诸夏所无者。徜徉良久，尘虑豁然。但僧皆鄙俗，不可与语，亦不敢见。然亦知烹茶之法，设古鼎于几上，煎水将沸，用茶末一匙于钟，以汤沃之，以竹刷瀹之。少顷奉饮，其味甚清。是日，王因神降，送迎无暇，遣王亲侍游。至未刻，邀坐；宴不甚丰，而情意则款洽矣。诸从人皆召至阶下，令通事劝饮；旅进旅退，各以班序，至醉而止。向夕回馆，明月如昼，海光映白，松影筛青；令舆人缓步徐行，纵目所适，心旷神怡。乐兹良遇，忘其身之在海外也。

　　二十三日，王始至馆相访，令长史致词曰：『清欲谒左右久矣！因日本人寓兹，狡焉不可测其衷，俟其出境而后行；非敢慢也』！予等但应曰：『已知之矣』！海外之国，唯彼独尊；深居简出，乃其习也。井底之蛙，其可语以天日之高明也哉！亦具殽核留坐，移时别去。二十九日，请饯行；陈席于水亭中，观龙舟之戏。舟制与运舟之法皆仿华人，亦知夺标以为乐。但运舟者，俱小吏与大臣子弟也；各簪金花、具彩服，虽濡于水而不顾，以示夸耀之意。越九月七日，复请饯。予等讶其烦也，深拒之；恳之再三而后行。至则见其席之所列，皆非昔比。山蔬海错、糗饵粉酏杂陈于前者，制造精洁，味甚芳旨；但止数品，不能如昔之丰。询之左右，乃知前此之设，皆假诸闽人；此则宫中妃嫔亲制，以表献芹之敬耳。临行，长史捧黄金四十两；王乃言曰：『送赆之礼，振古有之，非清敢自亵；其毋辞』！予等曰：『于义可受；轲氏受薛之馈，不以为嫌。但予等以君命来，受此而归，是以君命货之也；恶乎敢』！王愕然曰：『天使言必称君、动必以义，清知过矣』！遂不敢强；复手持泥金倭扇二柄，乃曰：『天使远来赐清以弁服，即清之师也。此别不复再会；挥此，或可以系一念耳』！予等悯其情，受之。各答以所持川扇，彼喜不自胜，再拜而别。

　　十二日，登舟，官民送者如蚁，皆以汉官威仪不可复睹，至有泣下而不忍去者；亦足以见夷人天性之良，莫不羡衣冠文物之美，拘于法而不得入，是可哀也！泊舟之港，出海仅一里；中有九曲，夹岸皆石，惟灭风而后可行。坐守六日，王日使人侍于其侧，且致慰词，仍遣看针通事一员、夷梢数人护送；又遣王亲、长史等官驾昔日所假之舟进表谢恩。十八日，风少息，挽舟而出，亦斜倚于岸。众恐其伤于石，大惊；幸前月亲督修艌，不为所伤，复止。二十日，始克开洋；夷舟同行。二十一日夜，飓风陡作，舟荡不息；大桅原以五木攒者，竟折去。须臾，舵叶亦坏；幸以铁梨木为柄，得独存。舟之所恃以为命者，桅与舵也；当此时，舟人哭声震天。予辈亦自知决无生理，相顾叹曰：『天命果如此，以计免者得之矣！狐死尚正首丘，呜呼！狐之不能若也』！舟人无所庸力，但大呼「天妃」求救。予等为军民请命，亦叩首无已。果有红光烛舟，舟人相报曰：『天妃至矣！吾辈可以生矣』！舟果少宁。翼日，风如故，尚不敢易舵。众皆废寝食以待毙，不复肯入舱止水。同行夷舟遂相失，不知所往。二十三日，黑云蔽天，风又将作。有欲易舵者，曰：『舵无尾，不能运舟；风弱犹可以持，烈则不可救』！有不欲易者，曰：『当此风涛，去其旧而不得安其新，将奈何』！众不能决，请命于予等；予等曰：『风涛中易舵，静则可以生，动则可以死』。中心惶惑，亦不能决。令其请珓于天妃，乃得吉兆，众遂跃然起舵。舵柄甚重，约有二千余斤；平时百人举之而不足，是时数十人举之而有余。兼之风恬浪止，倏忽而定；定后，风浪复厉：神明之助，不可诬也。舵既易，众始有喜色。二十六日，忽有一蝶飞绕于舟；佥曰：『山将近矣』！有疑者曰：『蝶质甚微，在樊圃中飞不过百步；安能远涉沧溟！此殆非蝶也，神也。或将有变，速令舟人备之』！复有一黄雀立于桅上——雀亦蝶之类也，令以米饲之，驯驯啄尽而去。是夕，果疾风迅发，白浪拍天；巨舰如山，漂荡仅如一苇。梢后距水不下数丈，而水竟过之；长年持舵者衣尽湿，则舱中受水又可知也。风声如雷，而水声助之，真不忍闻。舟一斜侧，流汗如雨。予等惧甚，衣服冠而坐，欲求速溺以纾其惧。又相与叹曰：『圣天子威德被海内外，百神皆为之效职；天妃独不救我辈乎！当此风涛中而能保我数百民命，真为奇功矣；当为之立碑，当为之奏闻于上』！言讫，风若少缓，舟行如飞。彻晓，已见闽之山矣。舟人皆踊跃鼓舞，以为再生；稽首于天妃之前者，若崩厥角也。

　　二十八日，至定海所。十月初二日，入城；痛定思痛，不觉伤感！凡接士大夫，叙其所以，无不为之庆幸。区区二人，何德获此；实荷圣天子威福以致神明之佑，不偶然也。今越旬日，同行之舟尚未至；或不免漂溺之患焉。呜呼！危哉！呜呼！危哉！予因是而有所感：浮海以舟、驾舟以人，二者济险之要务也。今官府造作什器，官之尊者视为末务而不屑于查理、官之卑者视为奇货而惟巧于侵欺，以故种种皆不如法，不久即坏。房舍、器用之物，坏则可修，犹未甚害；惟舟之坏，即有覆溺之患。虽有般师在舟，亦无及矣。前所云古米山之险，其明效也。后之使海外者，军官不必三员随行；先择有司贤者二员委其造船，舟完令其同行，彼躯命所关，督造必不苟。且万一藩、臬不从，以之请于上命可也。从予驾舟者，闽县河口之民约十之八；因夷人驻泊于其地，相与情稔，欲往为贸易耳，然皆不知操舟之术。上文所云长年数人，乃漳州人也。漳州以海为生，童而习之，至老不休；风涛之惊，见惯浑闲事耳。其次如福清、如长乐、如镇东、如定海、如梅花所者，亦皆可用。人各有能、有不能，唯用人者择之；果得其人，犹可以少省一、二：此贵精、不贵多之意也。一则可以节国之费，一则可以卫众之生；故不惜辞之烦，为后使者忠告。


　　●群书质异

　　「大明一统志」

　　琉球国，在福建泉州之东海岛中。其朝贡，由福建以达于京师。

　　国之沿革未详，汉、魏以来不通中华。隋大业中，令羽骑尉朱宽访求异俗，始至其国；语言不通，掠一人以返。后遣武贲郎将陈棱率兵至其国，虏男女五百人还。唐、宋时，未尝朝贡。元遣使招谕之，不从。本朝洪武中，其国分为三：曰中山王、山南王、山北王；皆遣使朝贡。嗣是惟中山王来朝，其二山盖为所并矣。

