<!-- { "loadSidebar": true } -->
　　四月十八日，舟先发于南台。南台距海百余里，大舟畏浅，必潮平而后行；日行数里，故先之。架舟民梢用一百四十人有奇，护送军用一百人，通事、引礼、医生、识字、各色匠役亦一百余人。官三员（千户一员、百户二员），官各给银十二两，为衣装之费；余各给工食银五两三钱五分。旧时用四百余人，今革其十分之一；从约也。旧例：犹有金银九十余器、金厢带四条，备二使过海之用；福州府造册开报，回文与之云：『职等素守清约，无事华侈：茶钟、酒盏用银饰者，相应备办；银酒素、银撒盏、银节盂、金厢带，皆不必用。虽旧有成案，似宜遵奉；但裁而行之，存乎其人。毋得妄敛妄费，以污职等名节。造完之日，令首领官一员赍领前去；回还之日，照数给领』。若此者，贞行也，非以要誉也。二十六日，予等启行。三司诸君送至南台，炰肉于几、酾酒于尊，爵三行；予等起谢曰：『曩时海国之役，必数年而始克竣事；闻之舟不易成也。今未及期月而有航海之期，谁之功也！敢不再拜』！诸君皆歌「烝民」之诗以赠，亦再拜；遂别。是晚，宿于舟中。翼日，至长乐。长史舟亦随行，中途为浅所伤，臭厥载；具状伏于阶下，求为之援。予等欲藉其为前驱，即日将行，事已亟，不可辞；判词于提举司，令申海道假环海卫所御寇之舟，暂遣其归：此固为赵、亦为楚意也。适分守海道、都阃诸君继至，海道亦以王事为亟，遂遣之。五月朔，予等至广石，大舟亦始至。二日，祭海登舟，守、巡诸君设宴为饯。是日，北风大作，昼昏如夕；舟人皆疑，予等亦有惧心。有爱之者，劝迟迟其行。迟而得已于行，姑少待焉可也；终不能已，迟之何益！今人既集矣，涣之恐难卒萃。舟不速行，器具易窳，有司费已侈；缓则更倍之。遂别诸君，慨然登舟。连日风逆，五日始发舟，不越数舍而止，海角尚浅。至八日，出海口，方一望汪洋矣。风顺而微，波涛亦不汹涌；舟不动而移，与夷舟相为先后。出舱观之，四顾廓然，茫无山际，惟天光与水光相接耳。云物变幻无穷，日月出没可骇；诚一奇观也。虽若可乐，终不能释然于怀。九日，隐隐见一小山，乃小琉球也。十月，南风甚迅，舟行如飞；然顺流而下，亦不甚动。过平嘉山、过钓鱼屿、过黄毛屿、过赤屿，目不暇接，一昼夜兼三日之程；夷舟帆小，不能及，相失在后。十一日夕，见古米山，乃属琉球者；夷人鼓舞于舟，喜达于家。夜行彻晓，风转而东；进寸退尺，失其故处。又竟一日，始至其山；有夷人驾小舠来问，夷通事与之语而去。十三日，风少助顺，即抵其国。奈何又转而北，逆不可行，欲泊于山麓，险石乱伏于下；护避之远，不敢近。舟荡不宁，长年执舵甚坚，与风为敌；不能退、不能遂，上下于此山之侧。然风不甚厉，浪亦未及于舟，人尚未惧。相持至十四日夕，舟刺刺有声，若有分崩之势。大桅原非一木，以五小木攒之，束以铁环；孤高冲风，摇撼不可当，环断其一。众恐其遂折也，惊骇叫嚣；亟以钉钳之，声少息。原舟用钉不足、艌麻不密、板联不固，罅缝皆开；以数十人辘轳引水，水不能止。众曰「不可支矣」！齐呼「天妃」而号，剪发以设誓；予等不能禁。彻夜不寐，坐以待旦。忽一家人匍匐入舱抱予足，口噤不能言；良久，方云「速求神佑，船已坏矣」！予等闻此，心战神怖，无可奈何；叹曰：『各抱诏敕以终吾事，余非所计也。于此将焉求之，而又将焉逃之』！是时惟长年数人，色不少动；但云：『风不足惧；速求罅缝而塞之，可保无虞』！众亦知其然；舟荡甚，足不能立，心悸目眩，何罅之求！于是有倡议者曰：『风逆则荡，顺则安。曷回以从顺！人心少宁，衣袽有备，尚可图也』！有一人执舵而云：『海以山为路，一失此山，将无所归：漂于他国，未可知也；漂于落漈，未可知也。守此，尚可以生；失此，恐无以救』。夷通事从旁赞之。予等亦知其言有据，但众股栗，啼号不止；姑从众以纾其惧，彼亦勉强从之。旋转之后，舟果不荡。执烛寻罅，皆塞之固，水不能入；众心遂定。翼午，风自南来，舟不可往，又从而北；始悔不少待也。计十六日旦，当见古米山；至期，四望惟水，杳无所见。执舵者曰：『今将何归』！众始服其先见；旁徨踯躅，无如之何。予等亦忧之，亟令人上桅以觇，云远见一山巅微露，若有小山伏于其旁；询之夷人，乃曰：『此热壁山也，亦本国所属；但过本国三百里。至此，可以无忧。若更从而东，即日本矣』。申刻，果至其地，泊焉。十八日，世子遣法司官一员来，具牛、羊、酒、米、瓜、菜之物为从者犒，亦有酒、果奉予等；通事致词曰：『天使远临，世子不胜欣踊！闻风伯为从者惊，世子益不自安，欲躬自远迓；国事不能暂离，谨遣小臣具菜、果，将问安之敬』！予等爱其词雅，受之。时予之舟已过王所之东，欲得东风为顺，夏日诚不易得。世子复遣夷众四千人驾小舟四十艘，欲以大缆引予之舟；通事乃曰：『海中变出不测，岂宜久淹从者！世子不遑寝食，谨遣众役挽舟以行。敢告』。船分左右，各维一缆，迤逦而行，若常山蛇势；亦一奇观也。一昼夜，亦行百余里。十九日，风逆甚，不可以人力胜，遂泊于移山之岙；法司官率夷众环舟而宿，未尝敢离左右。泊至五日，予众苦之；在舟日久，郁隆成疾，求登岸以避之而不可得，泣诉于予。予曰：『乘桴浮海，子路喜之；未知浮海之险若此也！人至四千，力亦众矣，不能挽一舟以行。虎贲三千，犹足以成武功；孰谓浮海为易耶』！二十三日，世子复遣王亲一员，益以数舟而来；风亦微息，始克行。法司官左右巡督，鼓以作气；自夕达旦，夷众亦勇于用力，无少懈。至二十四日，犹未克到，世子复遣长史来曰：『世子闻至移山，刻期拱俟；六日不詹，中心孔棘。恐为从者忧，谨遣小臣奉慰』。予等谢之。二十五日，方达泊舟之所，名曰那霸港。计广石登舟，至此几一月矣。予二人局于一舱，不便出入。暑气熏熏，脾胃受疾，寝食弗安；兼以风涛之险，日惊于心。得保残喘以终王事，呜呼艰哉！是日登岸，岸上翼然有亭，扁曰「迎恩」。世子遣众官大小百余员，随龙亭候于亭下。予等捧诏敕安于龙亭，众官行五拜、三叩头礼；前行，导引至天使馆。馆距港约五里，不移时而至。龙亭安于中堂，众官复行礼如初；进见予等，亦行礼而退。予等呼长史，问曰：『世子不迎诏敕，何也』？对曰：『洪武礼制：凡诏敕至国，世子候于国门之外；数代相承，不敢违制以行』。予等曰：『守制，国之经也，臣之良也。大以字小，惟信之怀。敢为一己是便，而裂信毁制乎』！听之。然世子虽不至馆，馆中皆官正莅事，礼无不肃、用无不周；下逮从人，各有寝舍，时给禀饩，亦使之安。每三日遣大臣一员问安；具酒二壶、果合二架，酌酒于斗，跪而言曰：『世子念天使舍崇丽而卑痹是就，恐不能安朝夕；令小臣问候起居』！予受其酒，乃曰：『宾至如归；不惟其物惟其诚，世子诚矣，胡弗安之有』！饮毕，复献牛、羊、茶、菜、果。初皆麾之；后见其意勤恳，间亦或受。每一馈予等，亦遍及于从人，无弗均。六月哉生明，报长史舟至北山。又越五日，始抵国；较之予舟，浃旬之隔。询之，乃知桅折帆倾，非夷众之熟于操舟，几何而不饫鱼腹也！

　　越既望，行祭王礼。王墓不知所在；有寝庙一所在国门外，即于庙祭焉。封其生者而又祭其薨者，厚也；所以劝天下之忠也。祭先于封者，尊也；所以劝天下之孝也。忠孝之道行于四夷，胡、越其一家矣。祭品皆钦定之数，牲牷维腯、酒醴维醹，罔敢弗洁。先迎至庙，俟设定后，用龙亭迎谕祭文，予等随行。将至庙，世子素衣黑带候于门外，戚乎其容，俨然若在忧服之中；予等拱而入。至寝庙，神主居东，西向；予等居西，东向。龙亭居中，南向；世子居南，北向。宣谕祭文毕，世子出露台，北面谢恩；进与予等交拜。揖至中堂，予等南向坐定，世子令长史致词曰：『清蜗处海角，辱玉趾远临，当匍匐奔迓；有制不敢违越，徒怀惭竦！今又辱贲及先人，幽明倍感！敬具清酤二卣，以献左右；聊用合欢，其敢曰休享』！予等曰：『朝廷之制，臣子所当共守而弗斁焉者也。人欲为善，谁不如我；敢夺人之守乎！宾主初觌，良用合欢；玄堂在迩，恐非其时。敢辞』！世子又曰：『我有嘉宾，鼓瑟吹笙；吹笙鼓簧，承筐是将！礼也。斯可以燕乐嘉宾之心。今皆无之，正以此耳。幸毋辞』！予等爱其言敬不踰制，忠也；乐不忘亲，孝也。忠孝之人，可以言礼；诺之。酒数行，皆亲献；礼仪卒度，罔弗恭。坐少顷别；随遣法司官同长史至馆，致世子词曰：『今日劳从者为先人宠光，小国无以为献，戋具黄金十两为寿』！予等讶曰：『世子知道，而亦以此浼我乎』？令持去，不从。作书与之曰：『君子交际之间，有礼焉、有义焉。礼以将敬，义以揆物；宾主各欲自尽而已。今日之举，君命是将；敬共王事，乃其职也。款我以华筵，亦云厚矣；而又惠我以褭蹄，不已过乎！在贤世子行之固为尽礼，在侃等受之则为非义。授受之间，天理、人欲判焉。辨之明而守之固，敢自欺乎！辞不更赘，惠无再贻』！。世子果知礼义者，得其书，不复再馈；祀事毕。

