<!-- { "loadSidebar": true } -->
博异志 唐 郑还古
    ◎序
    夫习识谭妖，其来久矣，非博闻强识，何以知之。然须钞录，见知雌黄事类。语其虚，则源流具在；定其实，则姓氏罔差。既悟英彦之讨论，亦是宾朋之节奏。若纂集克备，即应对如流。余于志西促宦，北阙因寻往事，辄议编题类成一卷。非徒但资笑语，抑亦粗显箴规。或冀逆耳之辞，稍获周身之诫。只求同己，何必标名。是称谷神子。
    ○敬元颖
    天宝中，有陈仲躬，家居金陵，多金帛。仲躬好学，修词未成，乃携数千金于洛阳清化里假居一宅。其井尤大，甚好溺人，仲躬亦知之。志靡有家室，无所惧。仲躬常抄习不出，月余日，有邻家取水女子，可十数岁，怪每日来于井上，则逾时不去，忽堕井中而溺死。井水深，经宿方索得尸。仲躬异之，闲乃窥于井上。忽见水影中一女子面，年状少丽，依时样妆饰，以目仲躬。仲躬凝睇之，则红袂半掩其面，微笑，妖冶之资出于世表。仲躬神魂恍惚，若不支持。然乃叹曰：“斯乃溺人之由也。”滋不顾而退。后数月，炎旱，此井亦不减。忽一日，水顿竭清。旦有一人扣门云：“敬元颖请谒。”仲躬命入，乃井中所见者，衣绯绿之衣，其制饰铅粉乃当时耳。仲躬与坐而讯之曰：“卿何以杀人。”元颖曰：“妾实非杀人者。此井有毒龙，自汉朝绛侯居于兹，遂穿此井。洛城内都有五毒龙，斯乃一也。缘与太一左右侍龙相得，每相蒙蔽，天命追征，多故为不赴集役，而好食人血，自汉已来，已杀三千七百人矣，而水不曾耗涸。某乃国初方随于井，遂为龙所驱使，为妖惑以诱人，用供龙所食。其于辛苦，情所非愿。昨为太一使者交替，天下龙神尽须集驾，昨夜子时已朝太一矣。兼为河南旱，被勘责，三数日方回。今井内已无水，君子诚能命匠淘之，则获脱难矣。如脱难，愿于君子一生奉义，世间之事，无所不致。”言讫便失所在。仲躬乃当时命匠，令一信者与匠同入井，但见异物，即令收之。至底，无别物，唯获古铜镜一枚。面阔七寸八分。仲躬令洗净，安匣中，焚香以洁之。斯乃敬元颖者也。一更后，忽见元颖自门而入，直造烛前设拜，谓仲躬曰：“谢以生成之恩，煦衣浊水泥之下。某本师旷所铸十二镜之第七者也。其铸时皆以日月为大小之差，元颖则七月七日午时铸者也。贞观中为许敬宗婢兰苔所堕。以此井水深，兼毒龙气所苦，人入者闷绝而不可取，遂为毒龙所役。幸遇君子正直者，乃获重见人间尔。然明晨内望君子移出此宅。”仲躬曰：“某以用钱僦居，今移出，何以取措足之所？”元颖曰：“但请君子饰装，一无忧矣。”言讫，再拜云：“自此去不复见形矣。”仲躬遽留之。问曰：“汝以红绿脂粉之丽，何以诱女子小儿也？”对曰：“某变化无常，各以所悦，百方谋策，以供龙用。”言讫即无所见。明晨，忽有牙人扣户，兼领宅主来谒仲躬，便请仲躬移居，夫役并足。到斋时，便到立德坊一宅中，其大小价数一如清化者，其牙人云：“价直契书，一无遗阙。”并交割讫。后三日，会清化宅井无故自崩，兼延及堂隍东厢，一时陷地。仲躬后丈战累胜，大官，有所要事，未尝不如移宅之绩效也。其镜背有二十八字，皆科斗书，以今文推而写之曰：“维晋新公二年七月七日午时，于首阳山前白龙潭铸成此镜，千年后世。”于背上环书，一字管天文一宿，依方列之。则左有日而右有月，龟龙虎雀并依方安焉。于鼻中题曰：“夷则之镜。”
    ○许汉阳
    汉阳名商，本汝南人也。贞元中，舟行于洪饶间。日暮，洪波急，寻小浦濡入，不觉行三四里，到一湖中，虽广而水才三二尺。北行一里许，见湖岸竹树森茂，乃投以泊舟。渐近，见亭宇甚盛，有二青衣双发若亚，素面如玉，迎舟而笑。汉阳讶之，而入以游词。又大笑，返走入宅。汉阳束带上岸投谒，未行三数步，青衣延入内厅，揖坐云：“女郎等易服次。”须臾，青衣命汉阳入中门，见满庭皆一大池，池中荷艾芬芳，四岸砌如碧玉，作两道虹桥以通南北。北有大阁，上阶见白金书曰“夜日宫”。四面奇花异木，森耸连云。青衣引上阁一层，又有青衣六七人，见汉阳列拜。又引上二层，方见女郎六七人，目未尝睹，相拜问来由。汉阳具述不意至此。女郎揖坐云：“客中止一宵，亦有少酒，愿追欢。”揖坐讫，青衣具饮食，所用皆非人间见者。食讫命酒。其中有一树高数丈余，干如梧桐，叶如芭蕉，有红花满树，未吐，大如斗盎，正对饮所。一女郎执酒相揖，一青衣捧一鸟如鹦鹉，置饮前阑干上，叫一声而树上花一时开，芳香袭人。每花中有美人，长尺余，婉丽之姿，制曳之服，各称其质。诸乐弦管尽备。其鸟再拜，女郎举酒，众乐具作，萧萧冷冷，杳入神仙。才一巡，此夕月色复明。女郎所论，皆非人间事，汉阳所不测。时因汉阳以人间事杂之，则女郎亦无所酬答。欢饮至二更已来毕，其树花片片落池中，人亦落，便失其所在。一女郎取一卷文书以示，汉阳览之，乃《江海赋》。女郎令汉阳读之，遂为读一遍。女郎请又自读一遍，命青衣收之。一女郎谓诸女郎兼白汉阳曰：“有感怀一章，欲诵之。”诸女郎及汉阳曰：“善。”乃言曰：“海门连洞庭，每去三千里。十载一归来，辛苦潇湘水。”女郎命青衣取诸卷，兼笔砚，请汉阳与录之。汉阳展卷，皆金花之素，上以银字扎之。卷大如拱，已半卷相卷矣。观其笔，乃白玉为管；砚乃碧玉，以颇黎为匣。砚中皆研银水。写毕，令以汉阳之名押之。展向前，见数首，皆有人名押署。有名仲方者，有名巫者，有名朝阳者，而不见其姓。女郎遂却索卷，汉阳曰：“有一篇欲奉和，拟继此，可乎？”女郎曰：“不可。此卷每归呈父母兄弟，不欲杂尔。”汉阳曰：“适以弊名押署，复可乎？”曰：“事别非君子所论。”四更已来，命发收拾。挥霍次二青衣曰：“郎可归舟矣。”汉阳乃起。诸女郎曰：“欣此旅泊，接奉不得郑重耳。”怅怅而别。归舟，忽大风云，色斗暗，寸步黯黑。而至平明，方自观夜来饮所，乃空林树而已。汉阳解缆，行至昨晚渡口江岸人家，见十数人，似有非常故，泊舟而讯之，曰：“渡口溺杀四人，至二更后却捞出三人已卒，其一人虽似活而若醉。”有巫女以杨柳水洒拂禁咒，久而乃言曰：“昨夜海龙王诸女及姨姊妹六七人过归洞庭，宿于此处，取我辈四人作酒。缘客少不多饮，所以我却得来。”汉阳异之，乃问曰：“客者谓谁？”曰：“一措大耳，不记姓名。”又云：“青衣言：‘诸小娘子苦爱人间文字不可得，常欲请一措大丈字而无由。’”又问：“今在何处。”已发过也。”汉阳乃念昨宵之事，及感怀之什，皆可验也。汉阳默然而归舟，觉腹中不安，乃吐出鲜血数升，方知悉以人血为酒尔。三日方平。
    ○王昌龄
    开元中，琅琊王昌龄自吴抵京国。舟行至马当山，属风便，而舟人云：“贵贱至此，皆合谒庙以祈风水之安。”昌龄不能驻，亦先有祷神之备，见舟人言，乃命使赍酒脯纸马献于大王，兼有一量草履子上大王夫人，而以一首诗令使者至彼而祷之。诗曰：“青骢一匹昆仑牵，奉上大王不取钱。直为猛风波裹骤，莫怪昌龄不下船。”读毕而过。当市草履子时，兼市金错刀子一副，贮在履子内。至祷神时忘取之，误并履子将往，使者亦不晓焉。昌龄至前程，偶觅错刀子，方知误并将神庙所矣。又行数里，忽有赤鲤鱼，长可三尺，跃入昌龄舟中。昌龄笑曰：“自来之味。”呼侍者烹之。即剖腹，得金错刀子，宛是误送庙中者。昌龄叹息曰：“鬼神之情亦昭然。尝闻葛仙公命鱼送书，古诗有‘剖鲤得素书’，今日亦颇同。”
    ○张竭忠
    天宝中，河南缑氏县东太子陵仙鹤观常有道士七十余人，皆精专修习，法斋戒皆全。有不专者，自不之往矣。常每年九月三日夜，有一道士得仙。已有旧例。至旦，则具姓名申报以为常。其中道士，每年到其夜，皆不扃户，各自独寝，以求上升之应。后张竭忠摄缑氏令，不信。至时，乃令二勇者以兵器潜觇之。初无所睹。至三更后，见一黑虎入观来，须臾，衔出一道士。二人遂射，不中，奔弃道士而往。至明，并无人得仙。具以此白竭忠。竭忠申府，请弓矢大猎。于太子陵东石穴中格杀数虎，或金简玉泊冠帔，或人之发骨甚多，斯皆谓每年得仙道士也。自后，仙鹤观中即渐无道士。今并休废，为守陵使所居也。
    ○崔玄微
