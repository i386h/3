<!-- { "loadSidebar": true } -->
　　今日论吏治，所谓兴利、除害，非易言也；但除其害之显然者而已。大约不外听讼、缉捕两端。而贵境生番为害，则又甚于他处。匪徒尤宜刻刻防闲，不为考成计；我辈岂真恋此官者？但为因果计耳。凡极难为之事，思之！思之！鬼神通之！实心为民，自有善策出来。诚则明，虽蛮貊可行也。果能救人，不必惜费，冥冥中有主之者，终不至累及己身也。临颕不尽。

　　致王子勤书

　　台地旸雨应时，花封当亦丰稔。地僻事简，与蚩蚩者如家人父子，别有一种乐处。此宦场中初读必自集，尚是真正题脉。一任繁剧，则文不对题矣。然认题果真，即随时变幻，究不为风气所汨。上司、同寅全在初出茅庐时留意，入手既正，必不为落卷。诸唯心照。

　　寄张寄琴明府书

　　冬至前接到秋中手缄，在海外已为邮传之极速矣。欣谂荣膺荐剡，蓄极而亨，将见一月三迁，非今日宠荣之速，实半生盘错之久也。总之，出得州县一关，如浮海者得见彼岸：虽以后之顺逆不可知，目前且离坎窞耳。弟三载台阳，心力俱瘁。幸叨庇佑，连年辖属觕安，不至如往年动辄称兵，少杀多少生灵，少费多少国帑，似尚可告无罪于冥冥。然久则生玩，才尽而技亦穷。乃谬膺保荐，又蒙请留，所以未奉调取，正合不乐躁进之心，不但省却行李之费，稍有余存，点缀旧欠，遍身疮疖，偶去一、二，亦觉快然。接东省来文，将流摊一款全行参追，如舟至中流，渐渐可望近港，忽来暴风，当束手无策之时，又下霹雳，始则巨浪排山，继则掀天而至，茫茫前路，莫展一筹。或曰：早顾私橐、不顾公事，何至有此？即有此，亦易为之。今则悔将何及！然尚有官在身，彼坐以待毙者不知凡几，又当何如？祗有一言曰：听天而已。苦死不能苛求属吏、饿死不能贿卖秀才、穷死不能捏报军需，不望人谅，唯望天怜。未增华屋一椽，未置良田一亩，六岁小儿携至海外，顾影自怜，须发如雪，真所谓自作孽不可活矣。此次清查以后，果能从此府库充足，岂不大妙？

　　窃谓亏挪之罪虽同，而究竟官之贤不肖及公私之间似须酌量区别。即如流摊一款，或分缺之大小，定以限制，核实查办。留此一线生路，非为官，实为民也。如堤垄之报险，河湖涨溢，民力不能为，而求之于官。官将谓丝毫不能挪用，须待请题奏而后估办，否则后日之参赔不能免，不知伤财若干、害民若干矣。盗贼横行，兵役犒赏，亦必一钱不能浪用，久之酿成巨案，或竟成军需，恐赔项不足以偿其万一。此外一切公事，皆将废弛，是率天下之能吏而皆为木吏也。

　　钱漕赔垫，而存款尽提、陋规尽裁，廉俸又扣且罚，不知为州县者大半皆寒士出身，即赀郎亦因仕而贫，其父母妻子尚须赡养乎？兄弟宗族亲戚乡邻尚须周恤乎？幕丁之不能不用以及应酬人情之必不能少者，天降乎？地出乎？欲恤民先恤吏，不损国则损民，即今召、杜复生，无米为炊；而某任赔款、某任追款，限如星火，迟即罪之，有官无官，皆无生路，能保其至死不变、守定清白箴乎？是天下皆以为廉吏不可为，而吏治民生恐不可问。是有益于国计者有形，而有损于国脉者无形也。不知自罪，尚复妄谈；不知者以为皆为一己私论，而实则与天下州县同寅同声一哭耳。匏系海外，万不得一知己者痛谈之。临颕依依不尽。

　　戍兵议

　　向例班兵，三年一换，商船配载，源源轮递，即须守候，为时有限，支领半饷，亦为数无多。自改用兵船，内营换戍之兵一日不来，台营班满之兵一日不去，水师哨船以巡洋紧要，每请缓期，以至陈陈积压，半饷益增。或议拨戍之兵，在内营即照台地正饷兑支，台营班满候配者，亦给以内营兵粮，互相抵给，似亦可行。但各兵丁内，如有事故，造报诸多歧错，此项半饷，必不能裁减，而縻费年甚一年。

　　查戍兵一经班满，虽仍在台地，即为内营之兵，聚集日众，登舟无期，难保不闲游生事。半饷尚不敷餬口，若再垫应不及，更属可虞。省城远隔重洋，请领诸多周折，前项未补，后起又来。况正饷未到以前，府无存款，并须设法筹借兼顾。此等支款，尤为竭蹷。

　　窃思旧章不可轻更，而审度时势有必须量为变通之处，亦未可拘守坐视，缄默不言。可否自此次停换班满以后，改为五年一换，头年头起、次年二起，三四起按年以次递换；至第五年，停换一年，以便周转？一年一班，定于春季风■〈日卂〉平顺之时到台。台营兵丁即于夏初内渡，不至待伏秋开驶，屡报遭风，冒险颠沛堪怜。配渡既匀定期，可无漂溺之患，船械亦免损失，并省坐补之烦；而半饷一项撙节，实不可数计。当此军兴孔棘，藉以分要需于目前，并可裕经费于将来，又非徒免府营垫应为难、止为海外一隅地方计安全也。

　　会商各营将备，佥称戍兵到台，甫经熟谙，旋即更易，训练亦难以见效。如此展期，于营务并无窒碍，而操防更便。查近年魏源圣武记载新疆南路兵制，乾隆年间初议三年一班，后改五年一班；上年九月间邸抄：四川督宪为节经省费，奏请将驻防台（？）藏官兵援照新疆之例，亦将三年换班改为五年。原奏情形，与台地吻合，似可查照详请具奏，于国计、海防两有裨益。谨再缕陈，以备采择，伏唯垂鉴。

　　请加增养廉议

　　治道不外理财、用人两端，而目前尤以理财为要，亦以理财为难。不难于理财，而难于无财可理。台地孤悬海外，为最难治，亦最易治；财用足则易，不足则难。无财可理，即无人可用。台属各官员，均由内地简择而来，虽才具不同，而皆可望其有守、有为：然私用不匮，则公物自完，衣食足而礼义生，官民同此一理。官吏救身家而恐不赡，奚暇再讲吏治。即以干一身言之，台地每年养廉止一千六百两，而职兼臬司、学政，谳员薪水、幕友修脯，在在需资；加以船工例价不敷，兼捐养精兵各款，全恃各属旧例致送公费应用。其实即陋规也，因不敢踵而加增，有无亦悉听其便，仅仅敷衍办公。乃东省清查翻腾交案，赔款两项共三万有奇，与州县一律参追，且以现任道府养廉优厚，加紧立限。干自服官三十余年，因公赔累，贫窭如旧，人所共知。但愿罹官欠之议，坐待囹圄，不肯犯贪墨之诛，有玷清白。既须筹备为地方办公，又欲摒挡为自己完项，誓不稍改初心，祗有去官待罪之一法。

　　窃思州县亏挪肥己，罪无可逭。如急公垫赔，因人受累，尽如东省所议章程，即贤员亦不能不惟利是图；或甚敛怨于民，地方从此多事，而国用之耗费更无算矣。即如干两年以来，将向来养用壮勇犒赏兵丁之费，分解东省赔款八千余两。今冬即有匪徒竖旗谋逆之事，幸而及早扑灭，设或蔓延日久，所费帑项，即不可以数计，虽追缴官欠若干，曾何补于毫末？此其为难者一也。

　　台湾府库，从前积储充盈，多至百十余万，道库旧储十余万两，各厅县属亦各充余。自历年辫理叛逆及分类各案，加以夷氛滋扰，而前任道府又诸事挥霍，遂致动用一空。现在道府尚有续发之十余万两，自到任三载以来，并未销用分厘。惟两次灾赈借拨，皆已奏明捐补，此项例不准与府库交涉。然该府每年请领台澎兵饷，除司中划扣外，到台实止八、九万两，仅敷数月支放，余悉划归各厅县就征纳正供银米支放，司库照全数扣存。连年台地商民日形凋敝，年丰榖贱，催科转难，至多不过征至七分，稻谷每石例完一两，市价则每石止售五、六钱，设法比追，终难踊跃。内地商贩不至，更无可流通，民生艰苦，非尽地方惰征之咎。所征不能及所划之数，而兵丁按日计口授食，不容稍有短欠。各属以兵糈关重，设法垫支，万无可垫，惟有府库可借；府库无可借，惟有道库可借。属吏既磬悬无策，戍兵复鼓噪可虞。万一另滋事端，内地声息难通，何从措手？且台营兵丁凶悍异常，近年稍觉安戢，如粮饷不继，焉能约束兵丁？枵腹以待哺不得，何事不可为，势不能不由道库存款少为通融；至来年饷船到台扣还，所余又无几矣。县官终年受弁兵索扰，何暇整饬地方？孰非好官，催征不足、赔垫无方，日坐愁城，而责以缉捕之不可惜费、绳以词讼之不可累民，无非托之空言耳。此为难者二也。

　　台地百姓，漳人、泉人十之六、七，粤人十之二、三。村庄错处，动辄分类械斗，习为故常。近年稍得安辑者，刻刻先事预防，一有蠢动，飞速掩捕，如蝗蝻不令孳生、稂莠不使萌蘖；其得力实在于官民一气，一匪人不能敌百良民，悬赏指拿，如囊探物。

　　总理义民，名为有勇知方，实则贪财图利，巨慈从无漏网，盖良民固鸣鼓而攻，匪徒亦倒戈相向。近见各官吏贫窘已甚，不但兵役未能应手，即士民亦难齐心。日前逆案首要各犯，若非先由道库发银若干从优犒赏，即恐滋蔓难图。此可暂而不可常，必须将各县划饷一节，熟筹善策，俾得办公稍有所余，方可望其除暴安良。否则，久将不可收拾。且海外顽犷之俗，一切不能尽拘定例，或威以极刑、或恩以厚惠，其间不无通融之术。久则其技渐穷。即察吏一节，各属渐稔，知性情情面难以破除，文檄皆成故事，非十分庸劣，重洋远涉，势有不能不姑容者。甚至交代之不能依限结报、奏销之不能按年清厘，皆由于无可理之财，遂至无得用之人。此为难者三也。

　　台属积病已久，惟不讳病始可求药。不揣冒昧，据实率陈，仰祈训诲。抑更有请者，全台责成道员一人，如能将各县向例公费裁革，而请酌增养廉以资办公，则于吏治民生大有裨益，似损而所益实多。此皆非职道所当渎，而素荷垂慈，是以言无不尽，伏祈涵鉴。

　　饬办掳禁勒索案札

