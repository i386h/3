<!-- { "loadSidebar": true } -->
　　咸丰元年，同裕子厚郡守重修先农坛庙告成，因创建雷祖庙于右，每岁耕耤礼毕，祭之，永为例。台湾居海东；震，东方也，宜祀于东郊。龙兴雨作，土脉奋起，百榖莩甲，其得气之先乎！且台地屡震，交夏时有台飓为灾，闻雷则皆止。动于上，故静于下，气畅则弗郁。谚曰：一雷解三台，理固然也。宣幽滞、袪疫疠，民物胥得其所，而隆隆然霹雳所施，可以警奇袤而詟奸暴，兴利除害，有功德于民，祈报乌可已耶？官斯土者，庶藉此以修省致福焉。近年来春旱无雷，今则膏澍优沾，霆声时发，其有感而遂通者与！是为记。

　　高南卿司马行状

　　公讳鸿飞，字南卿，一字伯鸾，世居江苏高邮城北之达沟桥。先世以儒业传家，代有隐德。祖晴峰公，邑庠生。父香亭公，增广生；着有古香堂诗文集。乐善好施，事载邑乘。祖妣张宜人、妣张宜人，并诰赠如例。公天性肫笃，事亲以孝闻。弱冠游学扬州，馆谷悉以供甘旨。频岁歉，家业日替。公承颜养志，未尝以米盐琐琐廑高堂虑。弟四人，皆教之读书成名，家庭间怡怡如也。十五岁，受知于文芝崖学使，补弟子员。旋以优等食饩，肄业梅花书院，为曾宾谷、郑梦白两鹾使所器重。文名噪一时，每试必优等，辛筠谷学使选取优行第一。

　　道光乙酉，登拔萃科。壬辰恩科，以经元举于乡。时香亭公早弃养，贺客毕集，而公则泫然泣下也。居母丧，哀毁骨立；服阕，将庐墓终老，诸同人劝掖赴都。辛丑成进士，廷试二甲第六名，用翰林院庶吉士。初课生徒，垂二十年。是科同榜之甘泉徐来峰（玉丰）、宿迁马变坡（品藻）两太史，皆出门下；其它登贤书者，指不胜屈。壬寅年假归，值夷氛滋扰，建议捐修城垣，董其事，节浮费，以归核实。工竣奖叙，随带军功加一级。甲辰散馆，改选福建福鼎县。次年二月履任，甫下车，访民间利弊，知有火葬其亲者，出示严禁，捐赀埋掩，恶俗以革。暇日课士桐山书院，士习文风，彬彬日上。创建文昌祠，设考棚，缮城堞，重修白淋驿馆。邑多山，淫雨泛滥为患；相地势，筑石坝以遏之，害除而利益溥。任事六月，无命、盗案。大府异之，调摄晋江县。父老涕泣送别，至今犹啧啧称其德政不能忘。晋俗素剽悍，睚■〈目比〉相仇，辄列械斗。公单骑直入其乡，集父老反复劝导，剖析曲直，皆涣然释。有感泣者，谓吾侪早聆斯言，奚至于此！京控三案，历十余年，株连数十姓，公廉得构讼者，置之法，而积牍以清。刘玉坡制府云：不愧读书人，县令中当首屈一指。徐松龛中丞云：老成练达，深明大体。久为上游倚重，因檄令渡台。

　　戊申二月，东渡摄彰化县，旋即调补。彰民好讼，人命多株连，得其情，尽摘释之，无留狱。邑有白沙书院，倡捐置经费，充当膏火。自是肄业者日众，而文风益振。岁旱，步烈日中，至八卦八叩祷，额破流血，雨沛然下。捐救火器具，储水以防不虞。有报火者，不舆盖而往，即返风灭。士民德之。旋调摄凤山县。凤邑居民，闽粤各引气类，举一、二老成人劝导约束，渐相睦。密捕积匪，重治之，盗贼敛迹，民获安。各乡水圳多淤塞，躬往履堪，贷以工费疏浚之，旱不为灾。嗣奉檄返彰化本任。彰邑自前年春后，地大震，学宫、城楼皆圯。至是，次第倡捐修复。贫民有溺女者，创议育婴堂，立条规，皆简便易行，可垂久远。

　　咸丰元年，葫芦墩地方漳泉造谣分类，乡民仓皇迁徙，即会营漏夜驰往，竭十五昼夜之力，弹压抚绥，诛其首祸者，而各庄安堵如故。办治迅速，保全生灵不可以数计。初，因获盗有功，会镇奏准加五品衔，至是复奏奉谕旨，以同知即补。二年，调台湾县，编保甲、清庶狱、绝请托、慎听断，士农商贾翕然感服。余行岁试，县试前十六人皆进取，自来童子试未有如此之公明者。三年四月初，内地寇乱，恐海外骚动，请团练、陈要策数事于当道。旋闻南北两路匪徒揭竿聚众，虑剿除不速、滋蔓难图，随会营拨兵勇于是月二十八日出城二十余里，驻湾里街。侦报贼势已炽，正在禀请添兵，是夜贼麕集，奋力抵御，转战达旦，贼稍却。复飞书告急，其子人镜募壮丁数十人先行，途遇溃卒，纷纷皆云贼众复合，公被困重围，徒步手刃数人，力竭遇害丧其元，丁胥役勇同死者数十人。

　　初，闻内地海澄之变，新晋头衔，谒余谢云：自改外官十六年，未挂珠，今始得之。复诵前人句云：男儿欲报君恩重，战死沙场是善终。不料竟成凶谶也。觅获残骸归殓，百姓哀号之声偏野，士民设位于白沙书院哭之。郡城戒严，孔云驿司马自鹿港集丁壮来援。彰人争随行，云为官报仇。五月初二日，贼迫郡城，土人遥见白须青衫立城上指挥兵勇。乡民往往于日夕时见公乘马执戈往来于郊原磷火间，贼众见之辄骇散。为具疏闻于朝，奉旨从优赐恤。嗣获贼首及戕公者，召诸孤监视剖脔祭之。破贼营，归其元，面如生，英气懔烈，众目同瞻；佥谓公不惜一死而后内外得以次防备，孤城赖以保全。

　　呜乎！生为循吏，死为忠臣；上不负国，下不负民。都人士请建专祠，并附祀名宦祠。尝为制挽联云：捐躯报国面如生，为君洒泪濡毫，飞章上告九重，特恩待恤，杀贼安民魂不散，此地栖神立庙，血食长留千古，名宦昭忠。皆纪实也。公生于嘉庆二年九月十六日午时，致命于咸丰三年四月二十九日午时。配王宜人。子四，蓉镜、人镜、清镜、澄镜；女五，孙某某。

　　陈笋湄先生年谱序

　　士君子以致君泽民为己任，而所遇或不同：有坐而言者，有起而行者。文章、政事，二而一者也。然居秩清要，黼黻皇猷，或不能亲历民间，得尺寸之柄，以展其所蕴蓄。往往未及见之实事而托之空言，或释屩登朝，即剖符作吏。其有德积上章，历阶而进，久且建旄持节，扬历封圻，而陈善闭邪，思有以启沃天心，又未免君门万里之感。且簿书之琐、保障之难，由牧令内跻卿贰者，十不获一。盖非大有为之才不能也。

　　晋江陈笋湄先生，年逾强仕，始通籍。初任临漳县，兴利除弊，善政不可更仆数。教民七年，内升中书科舍人，父老如失慈母，纷纷请留。上台奏闻，以民情爱戴，暂任事。未久，仍召入朝。旋以御史记名，为仪部主政，升太常寺少卿，典试粤东。六旬有余，闻太夫人讣归里，以目疾闲居终老，寿至七十有六。考其经进讲义及封章奏疏，犹见古名臣风烈。夫安上治民，莫善于礼。先生念典勤学，着为谟猷，皆本数十年化民成俗之精意而出之。坐言起行，为经、为法，先生兼之矣。其曾孙淑梯，肄业海东讲院，奉年谱丐为弁言，简书棼如，无暇及之。兹瓜代赋闲，展卷三复，爰叙其崖略，书于简端以付之。是为序。

　　台湾周邠图（维新）岛上阐幽录序

　　曩官山左，历任泰山、高唐、济宁各州邑，仿吾乡阳湖汇报节妇请建总坊之例，详请旌奖者，统计凡数百人。虑其畏难也，刊呈式（□）于乡塾；惧其索费也，备册格存于学宫；恐其徇私也，书姓氏榜于通衢。径禀台司，捐余俸，备官书，防舞文也；告示闾里，奉印文为凭证，杜逛报也；劝富家，鸠众资建总坊，恤贫窭也。或先书额于祠门、或并留名于志乘，潜德幽光，庶不至泯灭无闻耳。自莅台阳，随地谘访，非无白首苦节而茹蘖终身者、非无青年矢志而冰雪为心者；海外风气靡靡，而官师莅斯土者，又以励翼民俗为缓图，多漠然视之。彼穷乡蓬荜，生长深闺，不知激扬为何事；但行其心之所安、率其性之所具，怀清履洁，特立独行于泯棼污浊之中，无所为而为者，不更为难能可贵乎？年来采访条约责之师生，卒无以应。今将回帆内渡，周生邠图以所编岛上阐幽录相质问，虽搜辑不无遗漏，而叙次百余人，已思过半矣。周谘而集成之，是所厚望也。邠图为乙酉拔萃科所取士，维时闻其敦行不怠，乡评翕然，非徒以文采炫者。今而知其能崇尚气节，无负期勉，且自信取士之尚无谬戾焉。是为序。

　　渡海后记

　　甲寅三月初九日，奉檄调省考察，计待罪已六年矣。自咸丰纪元以后，孱躯渐不胜任，屡辞弗许。至癸丑军兴，不敢再作退计。一时告援之书，误为蜚语所中。事平，自奏请罪，仍荷天恩简任臬事，而当道先未知之也。四月初八日卸任，小住过夏五，时伏汛多风，且洋匪充斥，而不敢迟迟吾行，由厦门觅铜底夹板船商夷所合造者，初约放至台郡鹿耳门出洋，直抵福州五虎港口。因官绅有附便回嘉义者，乃收泊五条港口，须移以就彼，盖去处仍来处也。适又有粤艇至，兼用为副驾。前数日卜签于天后宫，有「中流自在任夷犹」之句，是夷船已为之兆也。

　　六月十七日，由郡起程，驻茅港尾。四日行至海滨朴仔脚地方候风。二十一日祭海如初礼。二十二日，东南风起，即登舟。中舱极精洁，而别有臭味，不可一刻居，挈儿女并坐桅舱下。上有方井，可接天光。乡人王礼堂、顾廷栋、族侄荣秋，皆同舟。文武随员程荣春、陈朝安、兵丁杨魁、勇首蔡得胜等，与家丁湛周、金扣、张卷诸人，以及商民之求附渡者，计百余人，群枕藉乎其中。程雨生内侄婿，海儿师也，坐副驾从之；武弁王启亮等随焉。方由港口乘小舟出，风逆潮涌，颇颠簸；近大舟，以红绳缒而登。潮平，风亦定。二十四日寅刻开行，安稳如室中。姬女辈入肩舆眺望，海儿嬉戏于帆樯下。秉烛夜话者，但闻笑声。二十五日辰已间，已见五虎山影，旋入闽安港口。二十六日，泊省垣南台。二十七日，登岸，旋入城。台商米艘联樯相从，一路无萑符之警。自来航海罕有如此之顺且速者。抵省后，上台具疏保留者再，然已因前奏解组矣。

　　吁！有形之风波易涉，无形之风波难行。出瘴海、离愁城，万死得生，仍有余闲课儿读经书，吚唔不离左右间，与二、三知己谈风月，虽前路茫茫、险夷不可知，而眼前则脱坎窞而行康庄也。觉乎？否乎？嘉平月上澣，书于福州五福巷旅邸。

　　觉岸图记

　　放于海为梦，登于岸为觉。人见岸则觉其安而不觉其危，往往失事者，每于近港时或下碇而暴风拔起，或触礁而沙汕搁沈。但得见岸，或觅小舟、或附渔筏，且出坎窞为吉。当其在中流时，似极可危，而卒无害。

　　余舟夜间放洋，风涛声中，忽闻砉然如石破山颓，由悬床左右皆堆积木板釜盖以千百计，每起一浪则滚倒如演团牌阵。既而思之，置于舱面，防有变可持之凫水耳。又闻铮铮金铁声，则排列巨炮，将以御洋盗也。维时生死在呼吸间，而舟人夜语若无事者。

