<!-- { "loadSidebar": true } -->
　　以上姑为目前补救之计。府厅县办公稍裕，如得尽心于地方公事；即如防冬、缉匪、稽查海口一切须有余资，乃能应手。而催科听断中，不失抚字之道。庶几海外苍生，阴受其福，或可望其日久相安，不至生事。若徒恃兵刑，是遏其流而非清其原。且有事以后，必至糜帑殃民，幸而安定，隐患终在。更可虑者，即使地方无事，万一兵丁饷项支给不及，尤难约束。昔人所谓兵数不抽、军费不减，食既不足，众何以安？不安之中，何事不有也。今如期支放，近日虽稍形敛戢，而间有串通匪徒攘夺之事；饷项再不能随时应付，尚可问耶？至道署精兵之经费、船工之赔垫及各前任捐摊，每年须五、六千两。此职道己事，不敢晓渎。惟各属情形，为全台休戚所关，既有所见，不得不据实直陈。为保全地方起见，非为见好属员、轻议纷更、喜事多言，上烦廑虑也。此心无他，谅蒙涵鉴。

　　请变通船政书（一）

　　昔刘晏曰：成大计者，不惜小费。置船场执事者，当先使之私用无窘，则官物坚完矣。诚古今之通论也。曩者台地船工，道府有余项，价宽则易完；舟师有口粮，物用则不腐。是以一船得一船之实用也。

　　查船厂所需料物，有购自内地者；若松杉、若铁、若油、若棕之类，皆由厦口商船配带交厂，例不许民间私售。厂用有余，则发商匠领卖，而交价浮于原值。旧船碇柁等料，亦有厂户承领缴价以津贴工料例价之不敷。如有延欠，同存料并于交案作抵。此官私之皆有利益也。乃日久而利之所在，弊即生焉。今移交册内，孔、刘、邓、平四任流抵一万余两，周、刘、沈等任流抵三万六千余两，姚、熊两任列抵厂料及匠欠九千余两，熊任又抵存厦各料四千余两。某匠欠作抵，是以现存之项为办公之余囊，而以待追之项为悬抵之空账也。

　　又，各属有料差、有匠首承办料物，由各■〈舟彭〉船运厂，向来于差役中点派；有应交公费，亦为厂中工需津贴。如恐其厉民而裁革之，则采伐料物无所责成，或土棍影射滋扰，为害更甚。然官有余资，民少困穷，亦利弊参半，而久则有弊无利矣。

　　今者，道府之存款有减无增，舟师之出巡有名无实，应修应造之船例应由营驾厂，因港道不能疏通，修船者得以卸责。而弁兵亦乐于折价虚报领收，便可搪塞；或购买以补其额，即补额亦为兵丁贩运耳。已修、已造之船，例应由营领驾，因港口不能安泊，驾船者得以借口，而工匠亦乐于草率。埔岸高搁，何须坚固；或粉饰以备验收，即验收亦为兵丁需费耳。由是，而料物之余存者益多，则以发匠领卖为利。由是，而铺匠之积欠者益多，则以移交折抵为便。领售多而完缴愈少，所追者半穷丐之子孙；流抵多而存款愈少，所追者皆寄存之要款。完缴愈少而比追无着，不能不问及保人。追保人，不能不累及铺民。铺民视为畏途，而接充者无人矣。是欲发料物以为津贴，不可得也。存款愈少，而工需急促，不能不取及料差。迫料差，不能不累及匠首。匠首皆苦无嬴余，而愿充者无人矣。是欲藉料差以为津贴，又不可得也。是诚不如不开港、不驾厂之为便也。

　　今一旦力矫其弊而正告之曰：有船必造，有船必修；则应之曰：造必如何而后可用，修必如何而后可用？如其式而造之、修之，则又曰仍不可用也。即用之矣，而终置之无用之地。曰：非不用也，造不如式也、修不如式也。是诚不如不修船而给以修之之费、不造船而给以造之之费之为便也。然而又不应也。曰：料物不能私取也、工匠不能听其使令也。则仍归厂修造，而令水师营员监视之，其奉委者不过千把等官，或曰：此旧料不可用也，作价与我可也；或曰：此新料不必用也，作价与我可也。不得已而与将官亲督之，则工皆实用矣。然而已造之船，桅柁皆完，驾未久而弃置者有之；已修之船，帆索悉备，领未久而折卖者有之。即不准其弃置、不许其折卖，而无兵丁以守之、无炮械以实之；有兵丁矣、有炮械矣，无官弁以统之、无口粮以养之。欲其不变价而不能也，欲其不贩货而不能也，私用窘，则官物焉能全也，将官即知之而无如何也。数年而届小修如是、数年而届大修亦如是，又数年而届折造亦复如是。其间或偶遇风暴，则曰：不堪修葺。甚且以为片板无存，修无可修而造难遽造，久之而文册中有船、海洋中无船矣。

　　嗟乎！洋面无兵船，则洋面皆盗船；洋面皆盗船，则洋面无商船。商船绝，而台民危矣。今盗船渐以台洋为逋逃薮，因循再久，患不远也，势不能不亟起而改图之。全台原设及裁改，应共存战船九十六只。内台协中营十九只：内省造四只、本年新折造二只、本年及来年已届大修四只、小修三只、应造补三只、又应归府厂造补三只；台协左营十四只：内省造六只、新折造一只、应造补一只、届大修一只、小修二只、又应归府厂造补二只、小修一只；台协左营十四只：省造四只、应造补二只、届大修四只、小修二只、应归府厂造补二只、小修二只；澎协左营十七只：省造六只、应造补二只、届大修五只、拨府折造二只、大修二只；澎协右营十六只：内省造一只、届大修十三只、拨府造补一只、小修一只；艋舺营十四只：内省造四只、应造补六只、屈小修一只、大修一只、拨府大修一只、折造一只。除省造二十五只、新造补三只外，未修、未补者尚有六十八只。大同安梭船新造实销银一千零五十两零，内支台耗二百两零，实领司库八百四十七两零，折造实销银六百二十八两零，支台耗一百四十二两零，实领司库四百八十六两零；大修实销银四百七十三两零，支台耗九十二两零，实领司库三百八十两零；小修实销银三百三十七两零，支台耗六十三两零，实领司库二百七十四两；中、小同安梭以次递减。大号白府艍新造实销银二千一百十二两零，折造银一千一百五十八两零，大修八百七十二两，小修六百二十一两零：小号曰府艍又以次递减。例销之价实苦不敷如前，所谓料价等项无可津贴，则赔垫益多。或曰：请将道府两厂应折造造补之二十三只，归道府赶紧办理。其余届限大小修之各船，竟请归台湾镇督饬水师将备各归各营领价承修，勒限报验。其料物仍由道厂支给，照例价于领项内扣收。台协各营即在道厂兴办，由营员经理；澎湖、艋舺各营，由该营将官督修，责成该厅据实查报，或由镇委员验收。既免驾厂之迟逾，又无领驾之周折。如届折造，则以旧船折料运厂，或应造补，即由厂兴工，旧料无用再运。则事以简而易集，工以分而易完矣。或曰：届限大小修之船，大半皆不堪修葺。由修造以后，多搁于海埔，风日暴烈，雨水侵淋，责营承修，亦仍有名无实；不如一概全行由道府折造，以大修两船、小修三船之费，各按大小号折料添补，改为新造一船，庶几工归实在。于原设额数不符，另行筹议造补。其实照原额实备一半，即已得用；余即补足，亦无兵无械，徒虚设耳。或曰：折造造补之船，请全归省厂兴办，例价不敷，由道府将折料变价，再另行筹捐划解省局。配渡到台后，大小修仍归营承办。料物多需于内地，盗船不绝，商船日稀，料物不能源源配渡，不如就省制造之便。所需于台地者，唯樟木耳，回班哨船可带运也。如此，则所谓发料、佥差诸弊之有累于地方者，不过大小修之用；旧例即不能革除，而亦可稍为轻减矣。如循旧由台厂修办，所有厦口料物亦须商哨并运，方无误工需也。择于斯三者而变通行之，全台幸甚。

　　明戚继光言：军工当任武臣，不当任文臣。航海者渔人而造舟者梓人，彼何与利害，而劳苦以经营之、加倍以赔补之？不过苟且塞责而已。国朝佟中丞云：工料本贵，给价不敷，虽造成器具，总属无用之物。所谓惜小误大，其害不可胜言。由此观之，台地之船工，责成舟师大员之贤者，而厚给其值，其为上策乎？不然，积习相沿，徒糜帑项，而海洋之防，仅有虚名，商民之受害，其小焉者也。此可为长太息也。

　　覆玉坡制军书

　　窃思台地得吕镇共事，不但佩知人之明，而深幸同舟协济，受益良多。此间治兵得人，地方一切皆易就理。自抵任至今，文武一家，兵民渐见安辑，彼此毫无间言。而传闻之词，上烦宪廑，实切悚惶。再四思之，其所以有此说者，盖亦有由。

　　向来文武之和，和于外而不和于中。兵丁肆无忌惮，文员不敢过问，恐伤营员和气。其意以为纵容生事，该管将弁终不能自全，只可听之。此文之于武似和而非和也。地方紧要之事及民生休戚所关，武员漠不关心，以避干预之嫌。其意以为地方废弛与武营无干，只可听之。此武之于文似和而非和也。积习已久，人之所谓同寅协和者，如是而已。现在兵丁过犯，不准地方官稍为庇护。此正吕镇所深愿，而人以为此又与武不和也。地方公事，吕镇有所见闻，绝不稍分畛域，知会查办。此正干所深愿，而人以为此武与文不和也。即以一、二事言之。如上年获有行抢刃伤事主之兵丁，立意即行请令杀一儆百。嗣各将弁吁求自行处死，先后皆与吕镇密商，而外人则以为意见不合。又每拟一折，彼此往返札商，各抒所见，总求一是。或应保列人员，向来镇署所定，道无不从；道署所定，镇无不允。故觉其和之至也。今武弁有求于道者、文员有求于镇者，必核其平日居官，考其劳绩。于是，有此准而彼不准之议，而不知皆一心也。从前镇道累月不见一面，现在除朔望谒庙外，每月会晤往来三、四次，官民所共见。遇有要件，往返密商，或于公所谈论公事，各有可否；此不和，正所以为和。即遇有禀达之件，必将原函送阅或面述缘由，从无隐讳。日前有请变通船政等件，亦吕镇商同将实在情形上闻，勿用禀牍。嗣因措词尚多未协，因而中止。而致藩司之函，先已寄至鹿港史丞行馆，附便先发。后与吕镇商明，函致鹿道转达。明知事有难行，无非将下情上陈，预为绸缪之计。彼时鹿港传言，即有镇道各执意见之说。或因此讹传，亦未可知也。

　　总之，同受恩施，至优极渥。凡事但求无过，唯冀地方日久相安，庶稍副鸿慈于万一，必不至营私误公，谅蒙垂鉴。但海洋远隔，传听易讹，不得不缕晰禀陈，上纾远念。

