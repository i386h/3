<!-- { "loadSidebar": true } -->
　　谕粤庄总理、义首、绅董人等知悉。尔等因逆匪滋事，协力剿办，业经据情具奏在案。此时各属文武及各绅董，皆请饬该庄撤堆（粤民自立各营曰堆），以安地方，无非为难民未尽归庄起见。本司道以尔等之不即撤散，自有深意，诚恐投诚之人，有心不测，或虑在逃之犯，死灰复燃，助此声威，仍出自始终急公向义之忱。否则，因闽庄纷纷控告，防闲报复，藉以保卫乡庄耳。

　　自军兴以来，尔粤人出力已久，众堆一日不撤，费用一日不止。闽人不靖，粤人终亦不安，若听之不问，殊非体恤之道。查各难民男妇，进郡甚多，其中岂尽系良善？然重犯则家属缘坐，胁从则罪人不孥，究系逼胁者多。老幼流亡，亦殊可悯。诛除叛逆，义也；安集穷民，仁也。二者不可偏废，朝廷亦有并行不悖之政。尔粤人既助官长以立功，此时何必因难民而任咎？本司道不日亲临，尔总理等即先遵谕撤堆。俟本司道到地，或至埤城，或定适中地方来见，或必须亲往尔等庄内，即先禀知无误，本司道尚有面谕帮办之件。闽粤皆为子民，善恶自有公论也。

　　与闽粤绅士

　　行辕收阅闽、粤互控呈状数百纸，闽人皆以粤堆总理曾史平等纵任焚抢扰害为词，而粤人则以林万掌假义首为逆党及未获各犯贻害为虑。查据凤山县报称：林万掌获送要犯多名。兹拟奏明请旨可否准其投诚？如先逆后顺之人，得因功减罪，则曾史平等究系助顺剿逆之人，即办理不善，未可遽以罪掩功。闽、粤皆有灭贼之人、皆有从贼之人，唯良民受害者，闽人为尤苦。所有闽地禾稼，自应悉归闽人收获。粤庄绅耆，当妥为弹压，以息争端，而昭公允。此时既各归和好，将来万一再有叛逆举动，无论闽、粤、潮、嘉，一庄有犯，各庄仍当公同起义协剿。但围击贼巢，以彰公道，不得焚毁庄邻，以报私仇。如有不遵，鬼神诛殛；其传谕总理人等知之。

　　与将备书

　　启者，兵饷不到，会同贵镇台及裕太守具禀十余次，且七月间将兵丁苦情单衔具奏。余之无过一也。逆案重犯实情，已附片上达天聪。余之无过二也。本年五月，署内实存私橐二千余金，衣箱质当四百元，家丁公凑五百元，归局充饷。此外，绅商铺户如存有本署银钱，现出告示，令其三日内交局放饷。余之无过三也。历年各兵无知犯法之案甚多，因海外征戍，遇事从宽，以全文武和衷之义。余之无过四也。久任不能令兵民相安，请督宪另派能员接任，又单衔奏请严议治罪。余之无过五也。以上各折稿，俱送贵镇辕有案。水陆弁兵出力及因公身故，一一询查奏奖。余之无过六也。祈即传齐各营队目，将以上各情逐一晓谕，令其将何事不可对众之处，明白具禀移覆勿迟！即望回示。

　　谕官兵

　　谕各标营弁队长知悉。照得本年各路逆匪滋事，尔弁兵等同心出力，全军凯旋，并无损折一人。此皆仰赖朝廷洪福，神明保佑。现在曾同镇台分起出奏，是各省军营皆不及台地官兵之战守得力，论功在即，岂可自滋事端。自来杀贼得功，未闻以械闘而得恤赏者。岂可置身命于无用之地？

　　本司道同镇台暨台湾府，因军饷未到，日夜焦思，千方万计，罗雀掘鼠，为众兵糊口之计。譬如父母之于子弟，贫穷无措，各处乞借以哺养之，免其饥寒，而众子弟仍日日扰攘不安，天理何在？各绅士、铺户、居氏，皆帮同设法筹饷。若因此闘抢，不能安身，何从措办？况南北两路甫见安定，如因郡城内枪械斗哄，谣言远播，万一匪徒生事，又须调尔众兵辛苦远征，且为乱民之倡，众兵何能当此重咎？

　　忆道光二十八年，熊前道、武前镇皆已告病，本司道莅台之前，郡城众兵滋事，及到任以后，皆知悔改。吕镇台未经会同奏办，原望其知恩，久久守法。数年以来，尚为粗安。今复藐玩至此。本司道同镇台近在一城，现尚未去官，岂能诿为不知？抚台驻节泉郡，厦口往来船只传言至内地，不曰民乱，而曰兵乱。各营员队长，又何能当此罪谴？

　　总之，此时与往年不同，兵民皆应相安无事。细加访察，并无积仇深怨，果有伤亡，自应跟交正凶，由本司道督同府县秉公审办。本司道于尔等众弁兵，平日开诚布公，言无不尽，凛遵毋违。

　　复春岩制军书（附条陈）

　　窃前月抵漳后，已将裁兵大概情形具报。兹查去年四月间，海澄失守，前镇道因兵力单薄，准楚省散回旧兵投营效用。署提军饶镇，前在中营游击任内，由诏安差旋时，正值贼匪蜂起，又添募新兵，以便分路防剿。当时散回各丁，早经革伍，已为编氓，是收回与新募无异。而新收各丁，并非如平时补伍，取有年貌、箕斗、眷口册结，亦与地方官募勇无异。其中屡次从征出力者，亦不乏人。及六年六月以后，大局安定，饶署提军商同怀署镇以筹饷维艰，兵丁溢额过多，縻费更甚，将新旧各兵当场考验，择其精壮者补伍，稍次者概令归农，是又与地方撤勇无异。本非办理不善，惟其中间有本非募兵而补额在前者，有临阵出力而许其收伍者，不免怨谤交集，或至纠众哓渎。各将备以地方甫经平定，恐复事端，请将实在老弱者裁汰，余均作为寄名，余兵遇有守粮缺出，尽先拔补。每日筹给口粮银三分，经提镇会核出榜晓示，始各安定。此裁兵节费出于万不得已之实在情形也。

　　自七月初五日支给口粮以后，仍照常随营差操。然此项余兵，究竟宜散而不宜聚，聚必恃众，易于滋端；可暂而不可久，久将支饷终难接济。既苦于不能去兵，又苦于不能足食，而兵众难治，即由于食寡难筹也。且署提军饶镇随时收用，复为设法养瞻。在漳一日，自可镇抚一日。如赴任去后，恐办理不免周章。查此项口粮，计日需银十余两，统计五百余名，又非三、四年不能补竣。一旦支应不继，骄悍之习骤难转移，是暂安目前而究未可为经久之计也。愚昧之见，由镇道府县每月各捐银五十两，诏安、平和、云霄、龙岩、同安等五营，各营每月捐银十两，凑成二百五十两，以资津贴。仍将此项余兵阄分匀配，并酌量开除，以次补完，捐项即可停止。

　　谨酌拟章程，另折呈览，如可采择，仰祈檄饬各营遵照办理，并请颁发告示晓谕周知，俾易信从。是否有当？仍求训示。再，提镇俱在漳浦军营，是以未及会衔，合并陈明。

　　一、此项余兵，中营最多，左右、城守计日可以补竣，而中营则待补之人多，不免向隅。筹给口粮，亦无底止。城守将本营余兵补完后，仍酌量阄分中营余丁若干名，以次挨补。

　　一、余兵补伍后，即应轮班戍台。查年逾四十者，例不派戍。此项余兵，如有年逾四十者，即与戍台之例不符。若一并收伍，将来拨戍为难，如有年逾四十者，应行扣除，酌量安置。

　　一、此项余兵，筹给口粮，记名补伍，原因其上年防剿出力，优加体恤，其中尚有字识附名支粮记补者，应核实查明，一概开除，以免冒滥。

　　一、漳营新兵补伍弁目，不无需索，此风亟宜禁革。如违，许该兵丁指名控究，并由该镇认真查察。所有此项余丁，或分配各营后，即阄定名次，以次挨补，或临时拈阄收补，或仍考较技艺，以免钻营，而昭公允。

　　谕各营队长

　　本司前后莅闽有年，众兵皆吾子弟也。任台澎兵备有年，各标均有换班列戍，众兵皆吾爪牙也。今复至漳郡，风闻有逞强多事者，其实每营不过年少无知者数人。祗在各队目公正督率，勿令众人效尤。始则劝之，劝之不改，公请营长处治并令改过，如仍怙恶不悛，即请将备提究。果有大干法纪者，准备请镇军发令以军法从事。如纵之适以害之，用威正所以用爱，惩一儆百，无非望其同成劲旅，为国家出力，将来提镇将帅皆从行伍中来。当兵要人敬重，先要自己敬重。同是朝廷百姓，为兵是众百姓中为皇上出力而保护百姓者。当此用兵之时，较之读书成名，尤为尊贵。除暴安民，剿贼立功，较之登科及第尤为显荣。即或效命疆场，尽忠报国，留名不朽，子孙与有荣施。上天报施不爽，后世亦必昌盛。平日互相诰诫，自重自爱，何至动辄纠众生事，甚至侮官扰民？以一、二人之粗悍，致合营弁兵因之受累。况养兵全恃钱粮，不敬官，粮凭谁催？不护民，粮从何出？军需经费短绌，尔众皆所共知。尤当仰体圣上宵旰焦劳、各官长及营主筹划为难、各属绅商设法劝借，无非为保全地方。如兵不顾民、民不顾兵，则地方不得平定，必至东征西剿。尔众兵岂无父母妻子，亦无安乐之日。

　　本司不惮烦言，谆切劝谕，务必安分耐苦，勿惑浮言，勿萌异念，勿使气犯上，勿恃势欺人，实心实力，勉为善良，立功报效，升拔即在。目前是吾之子弟、吾之爪牙，异日即吾共事之友。忠告善道，其各三思；无忽，特谕。

　　雪夜探营图自记

　　嘉庆癸酉曹滑之变，江南狼山营兵调防淮上，狼镇驻吾乡，将启行。先大夫命之曰：盍往观兵乎？时年十七，甫入庠，随侍至南郊营门，睹军容之盛，窃谓百夫长不易为也。

　　庚辰通籍后，分符山左，宰武城。

　　道光癸未冬，临清教首马进忠纠直隶清河徒党，密为不轨。琦静庵相国时抚东省、讷近堂相国方秉臬，督师往剿，首从悉就捦。武城，州属也，轻骑往军中，鞫犯五旬，事竣。时，连年工赈，合境停征，廉俸无出，扁舟勘灾，贫且病，日食饼一枚。静庵相国语人曰：某衣不蔽体、食不充肠，闻其室人以银钏典质为炊，从军一裘乃假于僚佐者；皆实言也。

　　甲申，调泰安，稍稍补苴，然不敢为身家计。地近兖沂，土匪名掖刀手，徂徕山谷幽邃，向为盗薮。带丁壮深入捕治之。行粮犒赏，悉自备。

　　越甲午，牧高唐州。州属旧有一炷香教，惑众敛钱，其徒有不愿有室而自宫者。一日微服冒雨入其庄，密遣黠役拜为师，同听宣教，尚无悖逆语。乃伏兵于途，而先召其老教首至，余党皆从之来。剀切劝谕，蚩蚩者尽悔悟，薄惩其教首，并令归农；仍按放告之期，齐至大堂，环听宣讲圣谕广训。厥后东昌教匪兴大狱，而高唐无一人。

　　丁酉冬，从经秋山中丞、宝小村廉访，平潍县逆匪马刚之乱。冒雪长征，至春暮班师。是役也，逆匪纔数百人，黎明斩门直入县内衙。时县官林秋崖居西轩，贼至中室，以刀刺其子之颈，见无须，复出，误以委官吕文山为县令，杀之。逆众方拥马犯入，林手枪出，百姓见县官尚在，群起巷战，歼捦首从各犯，无免脱者。嗣搜获余匪，日夜从事谳局，即坐卧于吕委官匶侧，唯一臧获佩刀侍之。

