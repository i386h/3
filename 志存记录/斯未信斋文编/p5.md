<!-- { "loadSidebar": true } -->
　　曩者，■〈口英〉夷犯顺，我成皇帝不忍百姓流离，罢兵议抚，准其通商。其不通商口岸，该夷官自行照会，不准夷人登岸，违者送其领事官治罪。此人人共知者。

　　台湾非该夷应到之地，我百姓知朝廷宽大，许其和约。每有夷人前来，不与抗拒，非畏夷人也，彼既俯首恭顺，我百姓岂敢生事，上烦皇上圣心。如该夷藐视我们，挑衅酿祸，地方官长以和约在先，不便过于争较，我百姓固未尝与之立约也。且所谓和者，但见之不杀耳，非听彼之使命也。彼先侮我，我岂能让彼？我百姓堂堂天朝子民，此地既未准设立马头，岂容任其杂处？如我百姓为夷人所用，是逆犯也，是犬羊之奴也；饿死亦不肯为。我百姓不为他用，不但无罪，而且有功。粤人不许其进城，共受皇恩，可为明证。大众同心仗义，人人武艺高强，何必畏怯走避？我百姓自为义民报国，即在地文武官弁，亦不得而牵制之。如夷人并无异心，本地奸徒从中指引，我们不杀夷人，而杀通夷之人，于抚夷之道，固并行而不悖也。

　　风闻夷人欲于台地贸易，如果成事，贻祸无穷。习教惑众，是子弟罹其害也。占地盖房，是居民遭其殃也。羁揽货税，是商贾绝其生计也。买用男妇，是子女受其荼毒也。台地孤悬海外，无可徙避，亟宜及早图之。一曰：勤瞭望。沿海城乡居民，随时于高处探望，但见夷船踪影，即飞报该管文武衙门。一面探其驶入何口，再行阻截，不得专恃日岸吏胥也。一曰：联声势。夷船前来停泊，并无逞强情形，我百姓们多至千人、少至数百人，暗藏刀棍，排立港岸，以此地不准深入阻之，不与斗狠。静以待之，久则自退。一曰：查奸细。夷人不足虑，虑土匪勾结耳。如有私与交接者，公同拏送文武衙门。如查出确有通夷证据者，或因夷人前来造谣乘间抢劫，应报明地方官，杀毙勿论。一曰：选壮丁。平日无事时，各街、各乡除鳏寡孤独及家无次丁外，每家各出一丁，年岁约在五十以下、二十以上，殷实绅商，各自添备，不拘定数。先造名册，存于各义首处，仍各自安生业，一旦有事，一呼即至；违者公罚。至有事之日，动支口粮，或由官给、或由民捐，临时定议，宜从优厚，事竣必渥受恩荣，即有一、二死伤者定邀褒恤，当无不奋兴也。一曰：筹经费。防堵军需，自有帑项，我百姓仍须储备，同保身家。每街、每乡公议公正绅耆为义首，查明现在经商及田产较多者，每家每日捐钱或数百文、或数十文、或数文，一月一支，零星积存，有成数再妥议生息。除却防夷，不准动用。一曰：备器械。刀枪牌铳，家家皆有，人执一件，即成劲旅。所虑者，夷人之炮耳。然彼炮在船，远不能及，我炮在岸，近而易攻。但令大炮不能登岸，则其技已穷。所虑者，登岸后炮队在前耳。我不必用炮，唯御彼之炮，而其技亦穷。各义首督令每家或三、两家，置遮牌一面，以木板高与身齐，或编竹为之。内安鼻纽，或为长柄，如木挡式，外钉牛皮，铺绵纸，或加网丝，或涂蔗糖，此皆台地所有而易办者。壮士千百人，恃此为前队，炮火不能伤，人人胆壮，勇往向前，有进无退，一鼓而歼之矣。台人有用棉被裹身演习技艺者，如得勇壮之人，以棉被湿水为甲，持利刃而直冲之，亦可破也。再，探明夷人如聚众上岸滋扰，先于附近沟港内埋伏年力壮勇数百人，各带锅煤墨水，将头面、项颈及两手涂黑，混作黑夷，分持刀铳、长矛，俟其登岸，离船渐远，并力从中横冲尾击。万一闯入街市，各店紧闭门板，于板上多开数孔，不必过大，可以望外、放枪、放箭，平日仍用木板遮隔，亦操必胜之法也。

　　以上各条，其大略耳。未尽事宜，尚须大众妥议，以期周备。而其要在先清本原，唯其严鸦片之禁。我百姓有吸烟者，与为娼同。有卖膏者，与为盗同。有贩土者，与谋反同。大家齐心台戒，勒限禁止，万人一心，奸民绝而夷鬼遁，我台地百姓子子孙孙万年太平之福也。此约。

　　全台绅民公约（二）

　　外洋烟土，伤害中国生灵，稍有人心者，无不切齿痛恨。我朝深仁厚泽，中外共享太平之福。今我百姓穷者穷、死者死，而夷人发财得意，是吸烟、贩烟皆助夷以害人且自害，以从夷与反叛何异？公议：自本年十一月初一日起，立限两月，大众洗心改悔，咸与维新。限满以后，先请文武官长查察衙门内外人等，次及绅商士民。闻夷人之计，至死不悟，为国家大患，人人得而诛之也。此约。

　　全台绅民公约（三）

　　台北淡水、鸡笼山一带，为合境来龙，灵秀所锺，风脉攸系。近闻有沿海奸匪，讹言山根生有煤炭，难保无偷挖、渔利之徒。一经伤损，于全台人民不利。合亟公立禁约，如遇前项挖煤奸徒，即行围捕送官。倘敢抗拒，格杀勿论。或内地及各处商贩前来购运，大众协力阻止。若强行开采，富者出资、贫者出力，万人一心，为全台保护山脉。有不遵者，公议惩罚。此约。

　　复范谦庵明府书

　　自丁未年服阕，甫北上，奉命巡台。瘴海迢迢，冒险前往。祗为东省清查，着追至三万以上，藉官俸补苴，不能望洋而返也。癸（□）夏，闽省内地扰乱，全台为之震动，戕官陷邑，无一兵一饷接济，万死一生，得以易危为安，因密请另易总镇，遽以意见不合，立挂弹章，仍责成督办。事平后，自具疏请罪，制军查复，天恩高厚，洊升一阶，得以内渡。登岸，制军复悔前言保荐，于是有引见之行。又经奏留办军务年余，再三恳辞，始于上年三月杪离闽。行至闽、浙交界，广信等处失守，中途又令折回堵御。幸而不日安定。五月间，南旋里门小住。秋间，复到东省一游。知交落落，感慨系之。冬月，抵京。腊杪，奉命驰驿由汴省至归德行营，今已两月有余。年力衰颓，才识短浅，于军务毫无把握，徒滥竽其间，目睹生民涂炭，喟然长叹而已。连日皖、豫各获胜仗，民不能从贼，贼又非不可为民，徒塞其流、治其末，终无完局也。军务倥偬，草草泐布，不尽。

　　答恽次山同年书

　　午帅一到，为一大转机。近已逼近贼巢，豫境渐已肃清。连接捷音，民情更为安帖。此时大局，兼抚为剿，与午帅心心相印、语语投机，或可或否，总求一是，而无我之见存。

　　前在闽时，与陈颂南侍御共事行间甚久，其蹇谔刚直，两人相似，而虚衷协和则从同。夫而后，知万事非得人不理也。

　　归郡情形，诚如来缄所云，下药病已成，又不能通盘筹划，支支节节为之，遂至束手无策。干奉谕以山东情形素熟，驻防刘口，激励乡团，以资扼守；已两月有余。归郡东南一片，尽成焦土；专恃西北蓄聚，接济军民。东省虽有勾结之谣，而南不北来、北不南应。巨、濮一带，间有蠢动，旋即扑灭。曹单毘连各境及萧砀与永夏交界之区，自二月以后，均尚粗安。干初到，不能知彼知此，言守而不敢言战。且与旧游之地相近，士民亦尚见信。合豫东连界各庄，劝其整团，先后曾经点验者，约可得万余人。无事耕市如常，各自为守；有警则给资调用，而不远征。近来渐见有勇，或不至闻风齐遁。昨往曹属一行，附近豫境各庄，麦秋中稔，比户登场。又得时雨沾足，蚩蚩者大有生机矣。善后之策，必须专力于抚。候捣穴捦渠，方可计及。预拟一稿，可否与子怀、雪帆诸先生密商。自内而外，顺而且易，然须慎之又慎，勿令好功者借口于一言之偾事也。

　　再，三省官兵连胜，民团即为之一振。被害已久，如解倒悬，乘势之易而事半功倍。然从贼者，亦从倒悬中来，专用重典，终不得了。各乡团有盘获逸匪送营者，非万无可宽，不即正法。先后共斩十余人，乡民争磔其尸而噬其肉，亦有追获自行格杀者。皆因官军得胜，而民气为之一伸。各巢死守益坚，密谕明晓绅耆，果系被胁勉从，乘间逸出，暂停捕拏，自此散归者甚伙。然欲安其反侧，非奉明文，人心不能大定。昔台湾之乱，钦奉谕旨招安，海外梗顽，且喁喁向化。况腹地子民，非言语不通者。史忠正公云：得一贤令，如得精兵三千；得一贤守，如得精兵一万。所望贤守令守经勿滞、用权得中而已。率泐再布，不尽欲言。

　　寄舒自庵观察书

　　山左别后，于甲辰夏间舟次吴门，得以畅叙一夕，并承厚谊殷拳，至今纫感。以后宦辙分驰，尺素偶通，而缘悭一面。记得海外曾接惠书并新刊各种文集，似已在归田之后矣。今夏到浙，谈及历任监司，而于兄则无不切去思之感。烽烟四起，鱼雁难通，徒深耿结。嗣闻曾至武林小憩，避乱东游。矍铄如常，但须扶杖而行。东省人来，询悉暂隐鹊华，尚未知侄儿就近分符，得以常侍左右。七月十九日，何大使来谒，捧诵赐函，慰悉一切。十余年渴忱稍纾，而不能聚首接膝为恨。清查之案，八月届满，现任不能再展，尚短九竿有零，统计已解至六分以上，能否减议，只可听之。小棠在河南军中时，函札常通，伊家居老境尚佳。干为此项未完，戎马风涛，万死一生。然尚留此命，昔之所谓桑宏羊者，而今安在哉？甘受官亏之议，坐待囹圄；不犯贪墨之诛，有玷清白。自东省章程一出，欲为廉吏而不能者多矣。事到无可如何，唯有一死。否则，敛怨于民，遇变祗有一走。此皆会计刻核之功效，言之可为长太息也。

　　前在台时，不言功而获咎，添出无限周折；谅已早有所闻。幸而生还，仍至历下一游，梦不到此。出都后，由豫而皖，仍由皖而豫，自以为听天位置。尝寄语小棠云：未必得生生更好，未必便死死亦佳。今正在亳州营中，忽奉恩谕，移臬之江，并敕即赴新任。由汴入淮，遶道里门。小儿及孤侄，家垫课读，尚茁壮无恙。稍稍部署数日，即挂帆渡江，由苏至杭。四月二十日，履任视事。积案如山，自军兴以来，未尝问及。开限审招，清厘匪易。加以三面筹防，羽书络绎，警报频来。自无安枕之日。然较之海外一岛，孤立宋营，一面独当，已如在天上。一切得失，当可弗计，活一日、过一日而已。

