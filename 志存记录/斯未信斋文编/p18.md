<!-- { "loadSidebar": true } -->
　　台湾府昭忠祠敕建于嘉庆七年，祀诸阵亡官兵，即附功臣祠之侧。十一年，前道庆置座设位。至道光元年，前道叶、胡始将康熙以来朱逆等各案内死事官员弁兵一并入祀。盖以鲲身七折为国家新隶之岩疆，鹿耳一门尤海外孤悬之地轴。经、塽失险阻而徕归，施、黄乘精锐而深入。自时厥后，卢循、孙恩之衅迭构其狼烽，棘门、灞上之师时陈于鲸渤。其间或纳刀入阵，或拔帜登城；或裹革忘归而弥贞其志，或守陴誓义而卒殉以身。壮矣哉！函先轸之元，丹留一点；埋苌宏之血，碧绣千年。宜其诚格黅阊，恩邀黼座；永存正气，不沫今名也已。乃者乌合之众，复聚于清时；凫藻之心，倍难于前烈。道光十二年，奸民张丙等煽乱，虽运筹甲帐，迄就削平；而流焰申池，几成蹂躏。庭内之悬鱼未腊，惊缴先加；境中之害马难除，寇锋已及。见危授命，再睹阖门殉节之人；临难无生，乃在草檄从军之士。又无论荷戈者之涂膏广野，释甲者之委骨荒沙矣。更有寇兴海鹘、斗起城蛇；秉插羽之书、深林捕伏，张游鳞之网、骇浪追逃。弃躯命如土苴，等浮生于泡幻。至若名登军帖，赴戍年年；事在官书，应差仆仆。唱公无渡之曲，灭顶知凶；效皋某复之呼，招魂欲泣。嗟嗟！烈传横草，固宜哀此惮人；险蹈狂澜，畴非殁于王事？加乘车以再世，而馁而之鬼无灵；宠三襚以殊荣，而块然之形早化。自非亟登禋祀、用享吉蠲，无以慰诸忠之魂，实亦丛守士之责。爰于道光三十年二月，与同官相率捐廉，即于旧祠复加修葺。循嘉庆七年例，增祀张逆各案伤亡官兵，而以奉檄东渡舟覆溺海者附焉。

　　溯自乾隆五十四年功臣祠告成，由府筹拨三官堂原业凤属赤山里租榖岁纳一百六十一石有奇，置守祠者供洒埽。久且就湮，亟为清厘复旧，遴公正绅耆司其会计；复经台湾县知县胡国荣勘度内外地基前后共二十九丈八尺，左右计十八丈七尺，竖立界石，以杜侵占，而昭整肃。于乎！规摸式廓，丹艧重新；咸爇炷而拜庭，宛凌烟而见像。为忠、为烈，俾留后代观瞻；书爵、书名，悉仿史家体例云尔。是役也，董其成者，署澎湖通判张启煊也；鸠金以助之者，淡水同知史密也；监工庀材始终其事者，绅士陈应阶、黄应清、朱世泽、张必中也。并志之。

　　寄爱棠大司空书

　　前肃芜函，敬伸恋悃；迢迢云海，未卜何时得荷青垂也。纪元献岁以来，就谂鼎祺咸萃、履祉丰恒，即晋端揆，定孚额颂。干重洋羁滞，三载眴经，连年叨庇觕安，不至兴师縻项，士民渐见浃洽，番黎亦复相安无事，堪慰远怀。现在为难者，戊冬灾赈及地震劝办工程，业经奏蒙先帝俞允，准照现行常例及豫工二卯事例给奖。海外与内地不同，国用未足，不能不借资民力；且一岛孤悬，别无辅车相依之势，得以协济。历来成案，皆以渥荷天恩，蚩蚩者无弗踊跃从事。今接吏部议覆，改照海疆捐输章程，分别议叙。在官员出力者，无以示劝，犹可云职分所当为，至绅民捐赀，或望官阶寸进、或希章服荣身，今皆不如原议。名器原不容稍滥，而照例声请者，忽尔改更，未信则以为厉已；以后设有事变，呼之不应，殊切杞忧耳。此时筹海别无策，但以固结民心为本。台疆尤不可拘守常例，海外安危所系，公而非私也。贱躯耐劳，豚儿读书渐循规矩，小女茁壮，谨附缕陈。临颕曷胜依溯之至。

　　浮海前记

　　道光丁未秋服阕，九月二十日由里门挂帆入觐，挈海儿与姬女辈同行。二十八日，舟抵淮上；奉命巡台，即折回赴任。在袁浦孙伯醇婿家小住，冬月起程。戊申二月二十三日，至福州。三月十六日，自福州起行。二十一日，至泉州。二十八日，驻蚶江。四月初一日，祭海，为文曰：『维某年四月甲辰朔，某敢昭告乎天后圣母、风神、海神之前曰：恭奉诏命，授职东瀛。吁求圣母，慈悲显灵。诸神保护，稳渡开行。天清日朗，风顺水平。出口入口，无惧无惊。誓尽心力，报国安民。天地鬼神，鉴此丹忱。谨告』。祭毕，回馆。初二日，登舟。舟人，欧进宝也。舵水数十人，儎可四、五千石。中设天后龛，下为悬床，两旁小舱各三间，土名曰「马利」，前后可容数百人。桅三，其一高数十丈，围数丈，席帆十余丈，柁碇将千斤。此为正驾。又副驾二，幕丁分居。同行者，随员唐均、陈恩布、教授徐世昌、友人刘沂泉、朱南垓、潘巽庵、侄荣秋、侄孙醴泉、家人袁升、王洪、毛贵等二十余人。初三、四两日，天气晴明。初五日，即得西北风，出口平稳；将午入洋，风益猛而雨且疾，渐形簸荡。至将夕，更甚。夜间，天昏水暗，如片叶入旋风中，坐卧不能定，器皿门户皆震动；眷属并扑地，稍动则唾呕不止。余初抱儿于手，唯默祷神力保佑；及渡黑水洋时，与儿皆睡而未觉。夜间，儿起坐，索烛、索茶，号泣不止。家人王禄，唾洟蛇行至前，送茶半瓯。儿大呼其母，而顾姬卧于舱下，不能动，动即眩晕。但呼儿，不得近。烛旋灭，昏昏冥冥，风雷澎湃中，微闻母子遥遥呼应而已。久之，忽闻砉然如石破山颓，盖悬床左右皆堆积木版釜盖以千百计，每起一浪则滚倒如演团牌阵。既而思之，所以置于舱面者，防有变可持之凫水耳。又闻铮铮金铁声，则排列巨炮，将以御盗也；惟时生死存亡，在须臾呼吸间。及天将明，每起一浪，即从半天而落。

　　初六日，日出，稍定。问舟人曰：尚有三更路；每更约计六、七十里。顷刻，皆曰即到鹿港口。向来从蚶江对渡，有一定港口，不能移易；乃风帆迅利，不得泊，收之不及，已驶过二百余里，近笨港落帆，入内洋下碇。北风极大，不敢行，终日在风浪中撞打而已。远望副驾二船，不约而同入笨港矣。相距尚数十里，隐约帆樯可辨，四面仍水天混茫，不见一物。至初九日，依然天清日朗，舟中人渐能起坐饮食矣。停泊四日，自谓无恙；然猝起风暴，或撞碎、或漂出，皆未可定，彼时固懵然也。笨港县丞管裕畴，山东旧僚友也。是日破浪而来。嘉义县王令廷干亦至。各以小舟来迎。及初十日，乃促舟人起碇入港。行二十余里，仍以潮落不能行而止，彼意欲折回鹿港口也。于是，以小舟随系而下，挈海儿同登岸，姬女辈后至。是日，水平如镜。初十日，住南港。十一日，住嘉义。十四日，由嘉义至茅港尾。十五日申刻，入府城。十八日，履任。行路凡七月，蹈危赴险，幸赖神佑，水陆平顺。回首思之，犹深惴惴。

　　后闻鹿港口沙汕不易收泊，笨港土名下湖口，易入；且至郡少行陆路二百余里，三船不约而同，亦神助也。副驾船在后见余舟大半侧入浪中，船底高出水上，有绿色灯球在帆樯上下隐现。沂泉见浪花中坐二小孩，身着红衣；有雀入舟中，一立樯上、一入舟，翔视众人而去。余抱儿昏睡时，见有两儿同卧，皆神佛幻象也。初拟抵闽留眷口侨寓省垣，有同行北上之门人王师俭于河干告别时力劝挈儿女偕往，至中流甚悔之。及登岸，又深以为喜。越年，王亦以县令分符闽中。王爱棠总宪眷属由家起程入都，并舟而行，中途有与荣女议婚之说；后裕子厚郡守由京赴任，携聘礼航海至台，亦佳话也。并记之。

　　亦佳室诗文集跋

　　咸丰癸丑冬，台湾平。客有自海上来者，持同安苏鳌石师亦佳室诗文遗集见示，并世兄手函，丐言于余。师以名进土扬历中外垂三十年，初至余乡，惠泽遍桑梓。嗣干以一鹗之荐，终身执弟子礼；后树督幢于西蜀，复以廷尉致仕，睽违函丈有年。洎备兵来闽，师已优游林下，谒见于鳌峰鹭屿间，谆谆以治谱相砥砺，犹亲承衣钵如昔日。干旋以忧去，及服阕，复奉命巡台，再入门墙，窃幸其矍铄如曩时。云海迢迢，时通音问，期勉拳拳，迄以未能登岸日亲杖履为怅。乃不久，而抱心丧之痛矣。

　　师在官所至有惠迹，勤于政事，不屑以文章自显。故诗若文，作于归田后者居其半。然每一摇笔，辄能道其胸中所欲发，如万斛泉源不择地而涌出，无事絺章栉句而自无不与古作者相合；又好为有用之言，世所竞风云月露之词，概屏之勿使犯其笔端。韩昌黎所谓闳其中而肆其外者，殆以人传其诗文，非赖诗文以传其人也。

　　道光庚子、辛丑间，英夷扰我边境。公督江苏粮台，值多艰之会，作不平之鸣，所作尤多。如时论、策书、所闻各篇，悉本忠愤所蓄以发为至当不易之论。至今读之，犹凛凛有生气。其示子士准书，论战阵之法，引杨忠武公之言为训。惜公归道山久，不能与当世将兵者大声疾呼之以作士气而敌王忾。余于此，又不胜泰山梁木之思矣。因书以跋公集之后。

　　祭殉难各官文

　　维咸丰三年岁次癸丑九月某日，某等谨以清酌庶羞瓣香束帛之仪，致祭于皇清敕授宣德郎噶玛兰通判钧伯董君、皇清诰授奉直大夫知州衔调署台湾县知县南乡高君、皇清诰授奉直大夫候补同知调署凤山县知县仲甫王君、皇清敕授登仕佐郎凤山县典史兼兴隆里巡检桐园张君之灵曰：呜呼！古皆有死，至君等之死，而下与河岳并寿，上与日星争光。南乡、仲甫、桐园既于四月二十八、九日先后撄国之难，而授命于小丑之跳梁；某与在事文武，亦曾克殚厥力，歼彼巨憝，以沥祭于俎豆之旁。阅今四越月，甫得顺夷庚之轨道，纾军帖之仓皇；惨接头围王县丞之禀，知钧伯复因缉捕枭匪，遇害于梅州之庄。此皆由某等之不职，不能感化顽梗，致莠民得肆其披猖；而亦初不料台人之蠢野，以戕官为儿戏、以杀越人于货为家事之常。

　　呜呼！君等其谅余之不敏，毋亦天阨我台而毒流乎此邦！兹且勿论宪典之弗克振，兵气之不能扬，第念鲲身七折，孤峙危疆；帝阍道隔，瀛海波长。矧粤氛之未尽，迟鲵观于建康；繄小刀之倡乱，尚豕突于厦漳。我台事之起已告警一十数次，曾不闻一兵之出、一饷之赍，而拯我于驸辙之涸、蚕箔之殭；即今蛤仔滩之兆变，徒叹息于空拳莫张。惟君等生为国家之桢干，死当骖箕尾于云乡。苟灵爽之未沫，异默挽此颓纲。亟通谓于钧轴，以心廑夫边防。俾舳舻之衔接，移辎重与军装。仰神旗之护佑，勿空赍乎盗粮。庶某等得所藉而益奋，消祆火而扫欃枪；一以雪死者之耻，一以表国纪之彰。此私衷之不获已，伸祈祝于苍苍。但愿疆宇底定，驰牍庙堂；葺崇祠以报德，敬世守而弗忘。及今圣天子推恩幽旷，循以死勤事之祀典，必将颁奎藻、垂天章。且赏延尔子孙，知君等之烈传横草，他日大书于史，姓氏历百代而犹香。尚飨。

　　记台湾草木状

