<!-- { "loadSidebar": true } -->
　　窃思旧章未便纷更，垫赔究非长策。求其工归实在、项不虚糜，俾承办之员赔累稍轻，祗有酌减额数。查台营师船，较内地加多一倍，原额共计九十六只。如果依限实在修造，各营祗须一半，即调用有余。令酌减三成之一，定以六十五只。台协中营十九只，拟减七只；左营十四只，拟减四只；右营十六只，拟减六只；澎左营十七只，拟减七只；右营十六只，拟减六只；艋舺十四只，该营为入台门户，拟减一只。共减三十一只，改定六十五只。内除奏明道厂承收之顺一、顺二、济四、顺七、定五、定二、顺十一、济十一、巩一、波三、济十四、波五、济九十三船，又府厂平修之平三、济六、济七、顺五、济十、济十二、绥三、绥七、绥十一、绥十三、巩十一、清十五、波六十三只：共二十六只；又业经道厂报竣之平四、平九、顺三、济三、定六、顺九、波四、顺十四八船，并现在请修之平六、澄一、澄六、顺十三、顺十六五船，请领价交澎营代修之绥一、绥十七、巩十三、巩十四、巩十五、巩十六六船：共十九只。尚有未届限之平五、平七、平十一、顺八、济五、济八、澄七、顺十二、绥四、绥八、绥十二、绥十四、巩二、巩三、巩十三、波一、波二、顺十五、济十六（中有脱漏），共二十只。通共六十五只。细询水师营员，佥谓敷用有余。照原额修造，实无兵可配、无械可装，徒为虚设。物不用则腐，久久停搁，以待届限送修，营员同道厂并增赔累等语。并风闻原船尚有一、二漂失无着，办理过于棘手，必至久仍废弃，势不能不量为变通酌减此数。节省经费之虚糜者不少。如定制不便更张，或将台地减去之三十一只，分拨内地福、泉、漳三厂，以符旧例。各款料物，除樟料外，皆出自内地，较台厂采办为便。设或海洋有事，各营原可临时调遣，至减去各船，仍行配缉。如已朽坏，即由各该营配改小哨，为巡查内洋之用。所有拟减各营船只字号，详晰分注，开列清折，禀祈酌定。

　　职道谬膺剧任，时以纷更喜事为戒。而因循依就，徒托虚名，上负恩慈，实为寝食不安。诚如宪台从前船工奏议所云：赔累难支，难以适用，支发例价，亦与虚掷无殊，徒为具文，仍循故步，情同欺罔。是以不揣冒昧，遇事径直率陈，以备葑菲之采。皆求公事核实起见，非为己私。倘蒙允准，再咨司核议转详。如以格于成例，窒碍难行，唯有竭力尽办，不敢藉词延误。伏乞钧示。

　　澎湖官制议

　　台属地方辽阔，各厅县恃分防佐杂为耳目，而遇事藉以收指臂之助。平日于所管各乡，事无巨细，随时探报，且与绅士、总理比印官易于亲近，往往收息事安民之效。现署笨港县丞之候补县丞张征庸、署猫雾捒巡检之兴隆司巡检王衢，颇能出力。附近地方交秋以后，均尚安戢。此外各属亦俱有分防之员，可资任使。

　　惟澎湖一厅，孤悬海中，为全台门户，岛屿丛杂，港■〈氵义〉纷岐。文职止有通判一员，民事虽简，而分防实为吃紧之区。郡城又远隔鲲洋，鞭长莫及。该厅命盗案件，向由厅勘验后归台湾县详办。如公出巡查海岛，或有紧要公事进郡，设地方出有案件，百姓竟无可控诉之处。包封往返，风■〈日卂〉靡常，又不能定以时日。兵民倘或生事，未便专责武员弹压。然添设官吏，事涉纷更，祗可酌量裁拨。饬据该厅杨倅会同台湾府裕守禀商：各属分防之缺，皆关紧要，唯凤山兴隆司巡检与县城附近，向系典史兼理，久成虚设：可否将此缺裁归澎湖，名为澎岛巡检。该厅海口妈祖宫地方，可以暂置公署，遇有紧要事件，亦可随时差委。庶官守不至旷误，而洋防较为周密。商之吕镇，意见相同。但事关改设官制，如蒙俯准，再由该府厅具详会镇，转请核办。

　　再查该厅管辖洋面七、八百里，共计三十六岛，系有名可指者。此外，岛屿尚多，周围约三百余里。近年生聚日繁，人丁约计有十五、六万，与往昔情形不同。且驻扎兵丁尤众，钤束稽查，不容稍懈。即如上年戍兵林应生因奸谋杀本夫一案，若非张倅星速拿办，几至漏网。想平时奸盗之案，亦所常有。该厅为粮捕通判，如可请加抚民职衔如淡、兰等缺管理民事，而设巡司兼管监押人犯，遇有情重之案，径由厅解府速办，则兵民皆有所畏惮，似更周妥。职道以海防关重，而又远隔郡城，非如台郡本属易以首尾相应，不能不鳃鳃过虑也。　

　　上刘玉坡制军书

　　嘉邑向称多事之区，迭饬文武各员惩劝兼施，渐见安戢。前月有一、二纠斗之处，经该县营分投查办，甫经萌动，即已遏灭。又，近海各庄，闻有分类风谣，乡民已惶惶移徙。该县营周历巡防，妥为镇抚，当即次第归庄。访闻匪徒有截竹为筒，夜间吹声为号，以聚众焚抢谣言，恐吓乡民，待其搬动，乘间攘夺。该县营不动声色，密约绅耆，将造谣首犯侦获，当场格毙。又，歼毙伙匪数人，人心大快。从此远近帖然。设或办理稍失机宜，恐又不免劳师縻饷。该县营筹办妥速，已会镇优加奖谕，并饬查在事绅民，酌量褒赏。

　　附近内山一带一、二著名巨匪，在逃已久。署中营参将曾元福购觅眼线，单骑前往访拿。一面设法令其络续投首前来，已会镇饬府妥为羁縻；即有党援，均可闻风解散。盖向来匪徒非无悔罪自新者，而既已出名，凡有游民纠集劫夺，皆假其名为头目，俾良民闻而生畏，且易以召号余匪。其事主呈控，亦必首列祸魁，冀地方官从重惩办。实则本人非尽知情同行，而无从置辩。自谓终无生路，甘心作恶，欲罢不能；逸犯投奔，或收留自卫，遂致谣诼日生，几于不轨。如办理不善，往往逼假成真，酿成巨案。开一面之网，许其来归，拿犯自赎，亦不至宽而弛法。

　　淡水厅营报获洋盗两起，共二十余名；拟斩枭十六犯，皆事主难民指认确切、且有前案犯供同伙有名者。商同吕镇会委文武各员，请令前往押赴海口正法。当此秋收伊始，俾沿海奸民知所儆惕。其余各口土匪，随时杳拿处治，不令久稽，庶几辟以止辟。容另妥叙奏稿，敬呈核正。

　　本年台洋地面，仰叨庇佑，极为安恬，为近年所罕见。知关慈廑，谨附缕陈。

　　复林少穆制军书

　　敬禀者，窃前闻移节滇黔，万里邮程，未获时伸寸牍。海外荒僻寡闻，安车已返榕城，尚稽肃禀；乃于清和上浣，先奉赐函，盥诵回环，恍亲尘诲。想见优游中褐二疏不得专美于前，而中外苍生未免大失所望也。某承乏嵌垣，倏周两载，连年旸雨应时，大局尚称安帖。唯岩疆剧任，实切冰兢，仰祈训诲遥颁，庶免愆尤丛集耳。

　　再，台地之难，险不在风涛，而在官累；患不在盗贼，而在兵冗；忧不在番夷，而在民困。揆厥所由，贩运漏卮之货有去无来，逋逃漏网之徒有来无去，旷土少而游民多。如水中一邱，蒿莠丛生，非焚薙之，将不能容，是以有「三年一反」之谚。然防之于前、遏之于初、解之于后，未始不可望其苟安。但皆治其标、截其流，而究无术以培其本也。不揣冒渎，伏祈训示。

　　上廖仪卿师书

　　台地大局粗安，盖藏充足，各商运贩各省灾区，而粮价尚未增昂。此间情形，与内地不同，转以米榖稍贵为便。贫民无业者多，半皆只身东渡，富者得利，则贫者仰食有资，佣趁挑负，皆可餬口。粜贩外省，一举两善。然流通于目前，又须筹备于后日。唯在随时留心体察而已。

　　至械闘之风，何能默化，亦无董劝之方。窃谓洗心革面，不责诸民，而求诸官。文武僚属，经制军整顿以后，渐去积习，大约无事。若有事，刻刻防闲，一有萌蘖，即芟夷之，不至如从前之待其滋蔓而后图之，即可望其相安。而有事又须若无事，稍有张皇，难保无幸灾乐祸者从而附和之，激成变乱，非海外蚩蚩者尽为枭猿也。

　　两年以来，奏办匪犯凶盗，汇案具疏，或由地方官酌量外结，未敢姑息养痈。而用贼攻贼，以民防民，宥其胁从之徒，留其自新之路，不拘牵文例，而变通其间，亦因时、因地为之，非敢任意以行。果尔势至燎原，不容稍存成见，自当痛加剿除。要在县官得人，弁兵守法，总可苟安。至近年士习，似觉稍有起色。非能弃末返本、借文字以鼓舞之。不知者或以为事非所急，且近好名，而于地方无益。未知由内地来台者，民固多莠民，士亦少良士。宋富郑公所谓凶险之徒，读书应举，仕进无路，心常怏怏。此辈常在民间密相结煽，纵不成谋，实能始祸，当设法以羁縻之。是诱掖佳子弟之中，实隐以牢笼若辈。且十室必有忠信，得一、二善良者，与官长气脉相联，每默消祸患于无形。各属渐去贪婪之习，于词讼曲直易明，即考试举错之公，顽愚亦闻而心服。似与地方习俗不相涉，而实隐隐相通。此稍见安定之实在情形也。

　　再为政不在文告之烦，而言语不通，不能不以笔代舌，僚友有取以付梓者。谨检数件，恭呈训正，求教于父师之前，非敢轻以示人也。临禀依依不尽。

　　答郭巽帆明府书

　　数日未接手椷，料其抚字心劳，必已巡历乡村，不遑休息，良深佩慰。大学开章曰：亲民。民不亲我，须我去亲他。心诚求之，蛮貊可行、豚鱼可格，事不畏难，顾方寸何如耳。访获包讼劣衿，蚩蚩者自迎刃而解。所谓釜底抽薪，拔其毒根，脓血自尽；禽其军师，大队皆溃也。捐资给总理，自有实效。猎者饲鹰犬而不饱，则獐鹿何来？至恶兽互相残食，既已摇尾驯伏，而欲困之，必且铤而走险。息事而不滋事，可谓切中机宜。在城则虑及乡间，在乡又顾及城内。宰官止此一身，岂能变化？然存此唯恐有事之心，自然无事。昔人所谓思之、思之，鬼神通之，非真正循良不足以语此。

　　上年因时事纷杂，而嘅乎有言，果为咎征。昨接省抄，登极诏书已下，国事、民事皆可稍纾杞忧。我辈微末小臣，何足言此？亦出于天性之不容已耳。某犯等实非善类，若辈如芒硝、巴豆，用之不得法，即至杀人，然亦视地方官为转移。防之不可少疏，惩之不可稍宽，治之亦不必过急，含沙而不能射人，鬼域之技自穷矣。草草泐复不尽。

　　寄嘉义丁令述安书

　　联庄一事，祗在得人，尤宜识人，而莫要于善用人。去贪、去诈，顾用之何如耳；安得各庄皆好人也！用之之法，唯在中无阻隔；一言以蔽之曰：在亲民而已。捕务之弛，一由于不耐烦，一由于惜费。实力为之，仍不出『无欲速、无见小利』二语。所难者非惜费，苦于无费；祗有不惜力以勤查严办。昔人所谓勤以补拙，当云勤以补俭可也。临颕不尽。

　　与兰厅董钧伯别驾书

