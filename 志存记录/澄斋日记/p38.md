<!-- { "loadSidebar": true } -->
初九日阴。闿臣来谈。接少甫、墨缘信。撰马石蘅丈七十寿序。傍晚骑马入城，谒子丹丈，交去《文苑传》，余意欲将《儒林》、《文苑》二传校定后付梓传布，使少年子弟浏览一过，可知学问门径，且易动观感之心。西丈来，为平姬诊疾。五弟约泰丰楼，未往。夜半大雷雨。
初十日阴晴不定，午后复雨。汪作黼自南来，交到兄弟信各两纸。陈菊生、马少蘅均来。寿言脱稿。与五弟论作古文大概。古文断不可不学。凡论事叙事，识见虽好，必须文笔足以达之，方能通达简明。试观古今有名大人物，无不通文笔者，其为用甚大。若骈体一道，以言情怡性，未始无趣，以言有用则未也。灯下看《念庵集》。念庵论学近己着里，体统工夫，精密无弊，故夏峰许为真儒。阅全集，始知《明儒学案》所录不足以尽念庵。余向日所疑（详见二月十五日），因未窥全体耳。念庵之学通寂感动静为一境，而以收摄保聚为第一义，自是濂洛以来相传正脉。（其效忠龙溪处，尤足救王门末流拈本体不说工夫之弊。）
十一日阴晴不定。奉朱笔补授司经局洗马，内阁送科抄詹事府，请上任日期。午后易五品冠服，在祖先前磕头。五伯在江汉关道任务奖花翎，亦于今日开戴。谒正詹瞿子久年丈（鸿禨）、少詹李伯虞年丈（绂藻），商定代奏谢恩。傍晚偕次寅访橘农、恺八，因至广和赴冯渭卿之约。归寓复看《念庵集》，就寝甚晏。
十二日晴。今日放浙江（徐树铭、吴相生）、江西（张百熙、杨家骥）、湖北（黄绍箕、熊亦奇）考官，而余仍不与，大概留放学差矣。撰谢恩呈，嘱次寅缮写，而余则赴钮伯雅处，为其冢妇题主。归路谒岳母，热甚不可耐，餐西瓜一个，顿觉满腹清凉。傍晚至泰丰楼赴冯晓卿之约，座客拥挤，喧呶殊甚，挥汗如雨。席半乌云忽起，雷声隆隆，绕天而行，大雨将至，急附芷沅车先归，车灯骤灭，趁电光而驰，到家始雨。项薇垣来久谈。
新授司经局洗马恽毓鼎谨呈，为恳请代奏恭谢天恩事。本月十一日奉朱笔：“恽毓鼎补授司经局洗马，钦此。”窃毓鼎猥以樗材，忝登芸馆。历跻清职，久佩春华秋实之箴；校理秘文，幸窥天禄石渠之典。未图报称，方切兢惶，兹复渥荷纶音，荣升六局。龙光宠锡，鳌戴情殷。伏思司经职列于《唐书》，洗马名标于《汉志》，允维论思之地，实为侍从之荣。自愧谫愚，难酬高厚，惟有常严素履，益矢丹忱，以冀上答鸿慈于万一。所有毓鼎感激下忱，理合循例呈请代奏，恭谢天恩。谨呈。
十三日阴。
十四日阴，躁热殊甚。连日贺客纷至沓来，有见有不见，不能备载。发第七号家信（附去蒋醉园事）。济帆来，为赞儿诊疾。夜半大雷雨。
十五日子刻雨止。丑刻出门，至西苑门谢恩（正詹载泮香〔萼〕、瞿子久〔鸿禨〕，少詹李伯虞〔绂藻〕、文星〔阶海〕）均到。五点二刻，折发下，遂行至徐、翁、孙三师处磕头，答拜吕镜宇年丈。巳初至詹事府上任，谒圣拜印如仪。午刻，为得子、升官二事祀先。济帆来，为赞儿诊疾。西丈又来，为丙女诊疾。丁卯在松筠庵公局，未往。申刻，至同丰堂，赴沈桐声之约。在朝房以十千文买原板《南宋杂事诗》一部，注中征引宋以后说部朝野琐事甚备，足资骈文诗词之用。即看厉樊榭、赵意林两家。 
十六日阴。拜供。一日看《杂事诗》沈栾城、符幼鲁两家。傍晚，乘马答拜汪作黼，未晤。拟偕次寅访子蔚，甫出门而蔚至，小谈而去。晚饭后中庭纳凉，听盲词有“子路从而后”一阕，演说《论语》甚详，雅于拱立止宿中间添插两人问答情由，能补文中未及之意。
竟夜大雨达旦。
十七日晴。何子襄表弟、效丈、四哥均来。午刻至陶然亭，赴冯润田之约。新霁微凉，山容淡远，车穿苇薄，清绿沾衣，尘烦为之一净。散后在岳母处少坐。次寅以七千文招歌弋腔，颇可听。
十八日晴。看《杂事诗》吴尺凫一卷。饭后答拜各客。为润泽改文。
十九日晴。己丑科公祭南皮文达师，出至孙、廖两师处。拟至北城拜客，以天气太热，改而南辕，拜城外数客。归寓随意看书消遣。申刻至同丰赴四兄之约。微雨。
二十日晴。柔儿弥月。岳母枉过。看《杂事诗》赵功千一卷。傍晚问效曾叔岳母病，又问高阳师病。诣保之师磕头，未值。
廿一日晴。小有不适，卧半日。修史馆《皖志》。志先邀复春，未往。
廿二日晴。放江南（刘思傅、米锡恩）、陕西（柏锦林、刘学谦）考官，今日两起。
余固不作此想，乃同乡、熟人仍无动者，殊为减色。偕五弟入城答拜庾年，又祝叔南太翁寿，面后出城，访冯渭卿、沈桐声，畅吃西瓜归。检《文献通考》，看《兵考》所载各议论，极有益，读之增长识力（严太仆《通考详节》极便记诵，然欲考求法制，为经世之用，究须看全书也）。日斜后偕次寅至郊原散步，甫出门，遇刘心斋，偕至南下洼徘徊良久，共入茶肆，凭窗啜茗，颇有乡村风味。接迎静斋信。王西丈来为采涧诊疾。
廿三日晴。一日阅云峰书院课卷。申刻在广和居请客（徐子贞、沈桐声、何子襄、孙叔玖、刘佥谋、冯渭卿、四兄、五弟），归寓已三鼓，仍看书十馀页，乃就寝，盖余于看书亦若有瘾，非此不得安眠也。
廿四日晴。冯志先、张仲仙（自江右来）来谈。午刻至云山别墅，赴何润夫之约。同座白少植工青衫调，唱《蒲关》一段缠绵顿挫，馀味曲包，自是雅人吐属。听毕觉神味犹悠扬不尽，音之足以感人如此。书业堂以旧板《朱子大全文集》、《王阳明全集》来售，以十金得之（余性素吝，独于书则挥霍不少惜）。灯下看《传习录》，尽三十馀纸，启发甚多。
廿五日阴。润泽来，交去改作。闻高阳师薨逝，悲愕异常，即往吊，伏地痛哭，不觉失声。“人之云亡，邦国殄瘁”，不第为师门私痛也。至江苏馆，常州京官公请公使大臣前常镇道吕镜宇（海寰）、新放常镇道长久山（恒），主人到者十九人，两宾迟至四点钟始到，半席而去。夜归看《传习录》。半夜雨。
廿六日晴。皇上万寿，卯刻诣午门外随班行礼，到者寥寥，不禁太息。归路答拜张仲仙、彭思柔，未晤。因至会馆，与渊丈、四兄略谈归寓。写广东信两封并同乡祝次伯六旬寿礼及余所送寿礼，托孙伟之带。午刻赴志先之约（其阿郎弥月）。席散作手谈，傍晚始归。
冯渭卿约韵华，以先府君忌辰已近（系半夜丑刻），不往。
廿七日晴。拜供。接吴质甫信。浙江解饷委员俞耀珊大令（宗渊）来见。发五伯信，交森昌寄（为潘恩荣、叶滋纯、彭自强、潘志颉、程肇元、李应珏、吕俭锡说项）。润泽来交课作，应时改定而去。至高阳师处知宾，出诣岳母少坐。灯下看《传习录》。因事大动气恼，于养身养心皆不相宜，事平旋悔之，以此见治怒之难。
廿八日晴。中丞公生辰拜供。结己丑用账，以备移交。午后至豫和堂赴吴子和之约。
酷热不可耐，得微雨而解。接潘筱斋信。六点钟后偕次寅步诣龙爪槐，穿禾黍而行，如入田野，其地房屋凉爽，于消夏极宜。窗外蒹葭送青，蝉声幽静，因与次寅持杯对酌，以畅幽情。
归途西山晚霞映带林薄，诗情画意俱在心目间，恨无王孟佳句、马倪名笔传之耳。晚饭后为孟常讲《近思录》。五弟亦有志看宋儒书。
廿九日一日雨不止，闻心斋、孟常言，四乡则自四月至今未见滴雨，禾苗枯槁欲尽， 
何偏枯如此！未刻至同丰堂，赴剑秋之约。接刘彬孙信。灯下看《传习录》，明透处洞达本原，读之使人兴起。
七月初一日孟秋时享太庙，轮应毓鼎陪祀。雨一日夜不止，水深没膝，竟未能往阅房山课卷。饭后西丈来为采涧诊疾。偕次寅至会馆访四兄未值。在渊丈处久谈。雨复大至，冒雨而归。从段春岩处借来《徼书》两本。此书系永新贺子翼先生（贻孙）所著，极为包安吴所重，比之《淮南》、《吕览》。昔在安吴文中见此书名，复从《文苑传》中得其大略。因读之尽一卷，大旨即小见大，因近喻远，多沉挚深练之言，体格文笔均近《吕览》。夜雨达旦。
初二日一日雨不止。阅卷。饭后偕次寅至湖广馆祝劳闿忱夫人寿。观剧至十一钟始归。
夜，雷雨尤甚。
初三日一日雨不止，前后院水深一尺，倘淫霖不已，庚寅之患又将见于今日矣，不胜忧虑。兀坐室中看《文献通考•兵考》。傍晚雨略息，至绳匠胡同一行。高阳师饰终诏下，予谥“文正”，以“守正不阿，忠清亮直”八字褒之，可谓名称其实，犁然有当于人心中。
夜，星斗皎然。
初四日天竟畅晴，非意料所及。岳母枉过。至荣宝斋定会馆课卷，访管丹云丈，偕一刘把总（名凤藻）到教场五条看屋两所，将为会馆置产。归阅房山卷。灯下看《兵考》，反复数过，于两汉兵制略有见。
初五日晴。阅书院卷讫。又出生七月分题目。午刻至同丰赴四兄之约。散后访子蔚。
日入乃归。夜半复雨。
初六日晴雨不定。清晨至会馆，散会课卷，领卷者十八人。午饭后归。接林大令（济）
信。
初七日阴，夜大雨。
初八日晴。至岳母处贺厚官周岁之喜，面后归。访戴少怀前辈，请其评阅课卷。山东（陆宝忠、李桂林）、山西（王祖同、姚舒密）、河南（管廷鹗、华俊声）。
初九日阴。骑马答拜前门东客归，适张啸圃丈在此。午后偕次寅入西城，赴叔南、苏云之约。半途遇大雨。七点钟半席先行，赶宣武门归寓。
初十日晴。先妣忌日，拜供。橘农、宾如、耀珊均来。写五伯信，并采涧寄叔祖母物件托耀珊带。连日心气浮动，看书竟不能入，心之易放难收如此。申刻立秋。
十一日晴，湿热殊甚。清晨祭神谢宅，午刻祀先荐茄饼。饭后写应酬各件。周安生自鄂来。发孙荃伯年丈、吴质甫二信，森昌寄。
十二日晴。接余芷舲信。至会馆答拜啸圃丈，因与诸君剧谈。在四哥处午饭。又冒暑答拜各客，末至橘农处，解衣吃瓜，清谈至晚始归。与橘农论今天下最可忧者在人心风俗（在上者极力提倡西学，而人心渐与之俱化，一旦泰西有事，恐不免从风而靡耳。总之，不向根本处培植而唯考之以西学为务，是直驱民离叛也。可恨可痛），其害实自汉学家启之，使为学、做人分为两事，而学者不复向身心性命上用工，学校无名教，士林无清议，陵夷浇薄，非一朝夕之故也。向使讲学之风犹盛，宋儒之说大行，人心未漓，气运决不至此！相与慨叹者久之。灯下看《传习录》。
