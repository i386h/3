<!-- { "loadSidebar": true } -->
十三日（廿七号）晴。至庄、陈二处，陈病已霍然，可占勿药矣（病本不重，几为吴绎之、米品三所杀）。出城至献廷处贺赘婿之喜。又答拜郑士敬。顺至同生取先妣放大遗像，原像仅六寸，年久减退极淡，今展为二尺四寸，神气转见充足，同生之艺高矣。敬捧以归，悬之内室，朝夕相对，稍可想像慈颜。宝铭夫妇挈升孙归自沪上。澜翁、润泽来夜话。铭媳胞弟晋元来下榻。接大兄信。
十四日（廿八号）晴，大风。隐公偕其友贺逊飞来见。贺江西人，其胞伯尔昌，癸巳同年，又出次远堂伯门下。逊飞癸卯孝廉，考取知事，在京因乱党嫌疑被捕。在狱中晤隐公，论学，遂师事焉。黄次公、聂双江之事，吾见今日矣。坐人力车冒风为庄二姊复诊。 
惠儿亦来，同坐骡车而归。张先生十七日解馆回蓟，邀至益锠饯行。寄宝应刘我山年嫂信，回复求亲。临睡时构思稍苦，陡觉气逆心荡，汗出不止，终宵神魂不宁。真衰象矣。
十五日（廿九号）晴，甚寒。倦不能兴，随意看医书。傍晚力疾祝献廷生日。至便宜坊赴澜翁之约。发天津李宅快信。
十六日（三十号）晴。体中仍不快。饭后思缄来谈。周采丞同年函邀为其孙诊病，梁升未将住址问明，在绒线胡同往返，遍寻不得，因至庄处复诊，二姊将南旋，余诊其尺脉极微，寸脉转大，上壅下虚，恐致猝然眩仆，力尼其行。灯下写经一叶。张先生年底解馆，起身返蓟。
十七日（三十一号）晴。李处请点主，四钟附快车赴津。李宅办丧事，无下榻处，乃住德义楼。在饭店夜餐毕，即至李宅与婿女略谈而返。夜半为廊下电铃所扰，不成眠。
凡声之足以惊人者，以金器为最。金能克木，故胆脏闻金声，其惊倍重。
十八日（二月一号）晴。午刻李宅以马车来迓。未刻点主，刘幼樵、张槐卿襄题，皆玉堂旧侣也。唯便小帽，长袖对襟马褂，著靴，殊不足以尊瞻视耳。归栈，钱新甫、沙紫垣偕来访，同至饭店夜餐，兼约王金子。紫垣作主人。夜，移居楼下一大室，冀可避嚣，乃楼上拖椅移物步履之声，其惊如故也。幸客眠稍早，未受大累，因知欧式居室断不如吾旧式之为安适也。
十九日（二号）夜半即雪，竟日未止，入夜更甚。玉山来谒，偕至第一楼午餐，同坐李宅马车往助执绋，至则知举殡已改明日，因留，与嗣翁、典臣伉俪闲话至夜分始冒雪而归。外间凛冽不胜，而屋中甚暖。
二十日（三号）天竟放晴且和。余因明日定为冯石卿点主，不能留津送殡矣。玉山来，偕餐于饭店，又送余至新车站始下。七钟一刻抵京。
二十一日（四号）阴，大风，极寒。未刻为冯石卿点主。石卿八月间患痢甚剧，术者曾决其今岁必死，故石卿自意必无生望，已备遗嘱，竟为余以十剂药治痊。不料十五日夜眠，为煤气熏毙，次晨家人怪其不醒，呼之不应，抚之已冰。命数之不可强夺如是。至公善堂查核工厂账目，冒风寒而归，抵内屋，即大吐，翻肠倾胃，其苦万状。澜翁入内省疾。接崔子禺丈山西信，并伴函四十元。
二十二日（五号）晴。寅正立春。宝惠黎明附车赴江宁。饭后与夫人同车至庄宅为二姊复诊。又至总布胡同瑞宅诊病（不起之证）。闻小松丈卧病，至贤良寺访之，为诊脉立方。归后又在电灯下写小直幅一件。
二十三日至除夕目疾失记。除夕复谢崔子禺丈信。又许叔屏信。又复萧小虞亲家信。
又复门人范隽丞信。又致李嗣香亲家信。又复王季樵前辈信，均付邮。
 
澄斋日记
乙卯正月初一日（二月十四号）丙子（〔眉〕以后每日皆注干支，为看病之用）
晴。子正焚香谢天。辰正向东北行三跪九叩礼。在祖先神像前行礼。在至圣先师像前行三跪九叩礼。合家贺岁。与夫人同车至南横街三兄处。饭后率酉儿外出拜年。行经景山前，酉儿问地安门内大街两旁有廊丛屋用处，吾告之曰：此即廊房也。帝王建都，左宗庙，右社稷，前朝，后市。地安门正在大内之后，明代由官建此廊房，租与商人卖百货（二十年前抱城之东西荷包巷，今之劝业场、青云阁等犹有此意）。宫中买物，取给于此，即后市之制。清中叶后，房存而市废，遂不知此屋用处。正阳门外之廊房头、二、三条，从前疑亦类此，为夹街有廊之房，浸寻占街建屋，有名无实矣。归寓甚倦。晚，祭先像后卧簃中随意看书。吾年五十三矣，衰病交迫，道德事业，百无一成。唯医学、字学粗有心得，而又不肯专精一志以求之，去古人尚远，愧恨万状。业精于勤而成于专。吾精神常觉懒散，安能猛进！今年当力矫此病。今日开笔，书此两条，揭之壁间以自儆。思缄、授经、吉甫、松泉、朗存、顨圃、澜翁、卿和、孟禄、叔明均来贺岁。
初二日（十五号）晴。饭后至光明殿邓处诊病。又至锡兄、恒裕、珩弟处拜年。锡旋来此。萧小虞亲家过访，遇诸石驸马大街大桥，立谈数语。
初三日（十六号）阴。饭后至邓处及诚玉如处复诊，适琴甫在座，因与鹤怡昆仲共剧谈，以息马力。上灯落神影。珩甫，安期侄婿均来。庄二姊及报子街老姨太太在内室竹戏。余独坐簃中，为将熄之火炉煤气所中，头晕、冷颤、恶逆，急返内，恣啖水果，恩女扶掖行中庭吹风，临睡又得吐，始渐解。使余误认寒疾，在簃榻拥被昏卧，迨夫人夜深客散，出而呼余，必已不省人事矣。寄惠信并伯诚侄辨诬节略。又发禹九弟信。
初四日（十七号）阴。饭后至西斜街刘处复诊。澜翁来夜谈。连日在车中看林琴南同年《韩柳文研究法》全册。昌黎文知而誉之者极多，柳州文则究心者本少，望溪更从而诋之。自来选家只重游记，摹范刻划，抒写幽愤。若其郁荡古艳，直摩《离骚》、西京之垒，冠绝全唐，唯琴南此册宣扬殆尽，可谓千古只眼。昌黎《平淮西碑》，一代杰作，然以一统天子下征三州抗命之藩臣，颂扬武功，几与铭燕然、定天山之耀威境外者同，其发扬蹈厉，只图濡染淋漓，忘却有伤国体矣。读文者能解此旨，始知子厚《平淮夷雅》之严重恰合分量，突过退之一头。接骏侄信。
初五日（十八号）晴。晨起祀神。饭后至刘处复诊。伯葭来自沪上，过簃畅谈。澜翁亦至夜分始去。董润泉、张展云来久谈。
初六日（十九号）晴。颇融和矣。午刻至北城为溥、诚两处诊病。四钟始至文明园观剧。澜翁、锡兄已久坐矣。散后至便宜坊晚餐，专吃烧鸭，澜翁作主人。惠自南归。接隽丞信。作议病三纸，致诚玉如，因其二世兄过于张皇扰乱也。
初七日（二十号）晴。雨水节。未刻至松筠庵议农会事。至韩城馆访吉同年（同钧），拟索观光绪中叶薛云阶师任司寇，执奏太监李进喜抵罪三次奏稿，并详问此案曲折，补叙入《崇陵传信录》中，未晤。夜饭后与妻妾子女推牌九为乐，兼招澜翁与女眷入局。
余无此意兴七八年矣。
初八日（二十一号）。癸未晴。雇马车至溥、诚两处复诊。又至衡宅答拜四昆仲，俱不在家，晤三、五、六表弟妇。至八大（人）胡同赴陶钵民之约，座客群聚樗蒱，余与剑秋闷坐，繙书帖消遣，直至十钟始入座，餐毕匆匆即归，针指子正矣。
初九日（二十二号）。甲申晴。三钟至史康侯处，祝其母夫人九十寿，请余演《盗 
宗卷》，配贾洪林，十钟即归。有从前医学堂学生方姓，素习余书，取余所书范君墓碑，摹仿付石印，托余名以牟利。锡兄买来一册，恶劣万状，且有讹字，可恨已极！十二钟复往史处，五钟始返，天将曙矣。
初十日（二十三号）。乙酉晴。午正始兴。一日颇倦，不出门。
十一日（二十四号）。丙戌阴。前晚吴念慈自岳各庄来，请为程孟常诊病，允以今日往，不意午刻有人来讣，孟常于五鼓殁矣。时正午餐，闻之掷箸而起。孟常为先师藜阁先生之子，自辛卯年由乡入城，寄宿裘家街寓中，又师事余，授以诗书，时年十七岁，相从五载，文理斐然可观。余又两次为之娶妻，助资置产。审判厅初立，荐于徐季龙充录事。
屡经改革，厅员俱受淘汰，孟常以勤奋耐苦独留，累升书记长，月俸七十元，家计粗裕。
乃去岁下乡勘案受寒，误服苏合丸，遽以汗死，年甫四十。哀哉！惨然竟日夕。饭后至溥处复诊。晚，在家设席请袁劭民、何芷庭、萧小虞、赵子敬、程伯葭、六太爷。劭民自津回，下火车后又休息数刻始来，入座已十钟矣。畅观两厅新悬字画，听赵、澜二君唱曲。
十二日（二十五号）晨醒闻中庭铲雪声，问之，云雪深三寸许矣。推枕而起，清润宜人。饭后至回民贾姓处诊疾，沙四代求者，病已不可治。顺至何二表嫂处少坐，见嗣孙二人同年七岁。又至嘉兴馆为萧伯允复诊，可以免死矣。兼晤施孟元。归途忽悟《论语》言仁之旨，左右逢源，听然独笑。宋以后儒者解仁字，逾深远，逾落空，全与圣言不合。
灯下写经一叶。澜又来谈。夜梦至古寺中，若吾母将由此起殡安葬者，搴帏睹母棺，大声呼母，滚地痛哭，为采涧唤醒，泪渍枕衣殆遍。既寤，犹有馀哀。上距先妣之葬，廿五年矣，不知何以触发此象。南望松楸，曷胜於邑。
十三日（二十六号）。戊子阴，雪后颇寒。晨兴向东北行三跪九叩礼祝十龄万寿，汀、振、闰、贵、愉亦效余行礼。饭后希文四叔岳枉过。三兄亦来谈。四钟至溥处复诊。出城至福兴居赴何颂耆之约。席散，又至泰丰楼赴史康侯之约。归途大风。澜翁、润泽均在此。
十四日（二十七号）。己丑彻夜狂风怒号，竟日不息，黄霾曀空，天色昏惨，黄沙积地寸许。坐簃中，写阅俱废。灯下写经一叶。范隽丞自济南来见。
十五日（二十八号）。庚寅清晨风息天霁。夫人四十二岁生日。花好月圆人寿。晨起祭神，午刻祝拜。男客来者极多，一以委诸宝惠。未刻至社政会一行。傍晚上元节祀先。
夜月皎然，几不知昨宵阴曀矣。
十六日（三月一号）晴。未初赴农会议行诸事。申刻赴恒裕之约。席散，又至同兴堂赴韩秀冬之约，座有三德国人，切齿于日本甚深，以一时不能报仇为憾。偕澜翁同车而归。闻外间喉证极盛。节近惊蛰，屋中犹未撤炉火，宜其见此证也。熟权治法，当以清润为主，切忌发汗。夜梦应考试，竟将试卷遗失，大索不获，回顾考具，已为人攫尽，悚急万分，瞿然而寤。只因胸次不舒，梦中遂现出种种窘迫之象，可愧，可愧！
十七日（二号）晴。隽丞来谈，当面写经一叶，详语以作字章法笔法各口诀，此皆吾近年悟到者。隽丞习吾书甚勤，为及门能书之冠。傍晚至福兴居赴陆渭涣之约，专为廿九日做寿戏局而设。钱伯愚为梁季云同年集赙，共得二百元，全数交来。笃于风义，有足多者。因作书复季云夫人。
