<!-- { "loadSidebar": true } -->
二十三日阴。辰刻诣讲习馆，寿州师即临，午餐后归。至三兄处复诊，脉颇不佳，殊棘手。致瑾叔弟书（为陈南琴事）。连日看书稍倦，即朗诵《汉书》数叶，以舒其气。自廿一日至今日，三日读《食货志》一过。孟坚史才不减子长，若论详实整密，足资实用，尽有胜子长处。即如此志，探源三代之制，直从富教立论，是何等识力！吾昨论断代为史之病，再以《三国志》论，司马懿、师、昭父子，纯乎魏臣，其事功皆在魏朝。只缘作史者尊为晋祖，不敢列入魏传，遂使三人事迹，魏史中一字不传。至王祥、陈骞、石苞等，皆魏之大臣，前半世事迹多在魏世，因其官终于晋，《魏志》亦不为立传。然则曹魏一代，前半属之后汉，后半属之西晋，所完全无阙者，只中间一截耳，岂非缺憾！若非补入注中，魏事竟无收场矣。
然魏之所以亡，及亡国时事实，魏史竟无明文，直谓之有始无终可也。
二十四日晴，未刻雨。至三兄处复诊，病势稍稳，以大剂白虎汤清之。午饭后归。
致袁海观制府书，为次寅弟事。酉刻至万福居，赴沙维山大令（祖烈）约。天气渐热，起居注、国史馆、讲习馆皆早堂期，午正即可归家，拟屏谢一切无谓应酬，以避暑而却病。暑天看书宜专静，不宜繁杂，拟扫除群籍，专看《通鉴》及《泾阳全书》二种或读古文一二篇，自明日始。
二十五日阴。巳刻诣讲习馆，余浩吾同年携所著书，拟呈掌院审定，咨送学部，其书师心蔑古，近于邪诬，经仲同年婉劝其收回，怅然而去。浩吾光州人，好学，多深湛之思，所见一偏，遂至于此，举心思才力付之怪诞之涂，余深惜之。古人博学之功，必须明辨审思。
浩吾正因辨之不明，思之不审，致误用精神耳。午餐后至三兄处复诊，暂赴广和居蓝式如同年约，散后再至三兄处诊脉。检《文献通考•宗庙考》四卷（九十一至九十四）细渎之。阅泾阳《东林会约》，余颇思遵此约，约同志十馀人立一学社，月凡二集，研究修己治人、切实有用之学。精选古今论叙之文三十二篇（始贾谊，迄曾文正），授宝铭照录，余以次讲解，令熟读深思，为简练揣摩之本。
二十六日晴。巳刻诣史馆，午餐归。申刻至三兄处诊视，脉稍起，尚无条理。又至长椿寺行吊。看《齐纪•武帝》上之下。杜元懿建言增加西陵牛埭税官格，自任格外可长四百许万，而举腹心分主浦阳南北津柳浦诸埭。此即现今抽厘之滥觞。所谓官格，即今语之额征。
所谓分主诸埭，即今之子卡。而腹心人，即官亲司事也。顾宪之建议驳之，有云“监领者不达其本，各务己功，或禁遏他道，或空税江行”，曲中其弊。又云“若事不副言，惧贻谴诘，必百方侵苦，为公贾怨”，尤肖小人情状。噫！目前榷税如此四语者，吾见其人矣（姑讳其姓名）。
二十七日晴。本家小初叔（祝三）自江西转饷到京（由副榜就职直州判），素未见过 
也。饭后至观音院行吊。在恒裕取回本家福斌官照等共七件。答访胡葆生未值。看《齐纪•武帝》下（附郁林王）。《通鉴》因前一年为武帝永明十三年，次年为明帝建武元年，鉴例只于岁首系一年号，无从夹入隆昌元年，遂并郁林王而不分，究是缺典。
二十八日晴。辰刻诣讲习馆，师相已到，午餐后归。阅浙江刘太史（琨）日记，有论《宋元学案》两段，可为此书定评。余意中所欲言，不能如此深切也。特录于此。其前段谓《宋元》不如《明案》，盖有四失：体例不一，一失也；名目纷歧，派别淆混，二失也（如既有门人，又有学侣及同调，又牵连及于三传、四传之学侣同调）；学统家系，混而为一，眉目不明，三失也；于不当入学案者，勉强拦入，茫无界限（如欧、苏、文、富之类），四失也。梨洲不敢议，百家、谢山两先生为一代通儒，乃亦疏舛若此，是不可解也。其后段则云，梨洲传《明案》，耳目接近，能以己意抉择而口口口口，例简明而谨饬。传《宋案》，则大半得之于搜残补轶，故有闻必录，有见必录，宁存其疑，以待后人之考订，不敢以私意弃取之。百家、谢山又加搜罗而补订焉。有所增无所减，此古人著书忠厚之意（鼎谓此说尚未尽。黄、全两先生之意，则在发潜阐幽，以学案兼学史耳）。凡吾今日所视为烦冗无谓而可删者，当日皆几费苦心搜求而后得之。古人一生行谊，仅得资后人考古之力，以存其一鳞半爪于千载，胡可忽也。余于是恍然于《宋元学案》之作所以异于《明案》之处。从前不满此书之意气，为之骤平，便觉一字一珠一句一玉，眼光、心理为之一变矣。酉刻至三兄处。看《齐纪•明帝》上，其实乃郁林纪耳。郁林之后，尚有延兴少帝，不过三月，然亦俨然共主，不容抹煞也。是时北朝孝文帝为一代令主，南朝武帝亦勤政爱民。此十年中，兵革晏然，四民乐业，为最太平时代。宋齐残杀骨肉，极为惨剧，然只是一家自相戕贼，与世界无预。后世从民族主义起见，固优于隋炀帝、唐德宗时代也。魏韩显宗两疏，切于事情，可称名臣奏议。齐孔觊论钱法疏，最为扼要，与汉贾谊谏放私铸疏，同为古今论钱法者所莫能外。致庄心安丈书，又复黄仙璈书。约史馆倪供事来寓，写《文献通考》书头，凡一百本，为明经厂雕本，纸坚字大，最便观览，既标书头，则寻检尤易矣（癸卯年以六十金购于巴陵方氏，今则二百金不能得之）。本日奉朱谕，皇帝为陆海军大元帅，以贝勒毓朗领军咨府，为皇上之副，将军载搏统禁卫军（庆邸次子，代朗贝勒）。
二十九日大雨如注，至午乃止。一日看《齐纪•明帝》上，《文献通考•宗庙考》。复尚会臣书。酉刻至政治官报局，赴殷楫臣之约。
六月初一日阴。巳初诣史馆。午刻诣翰林院行答拜新到衙门后辈礼。此礼不行久矣。
虽人数无多（后辈仅到六人，前辈到十馀人），犹见玉堂风度也。回寓午饭。看《通鉴•齐纪•明帝》中。
初二日阴。午后大雨。写信。孙师郑铨部（雄，初名同康，常熟人，壬辰同年）以所著书见赠。看其《汉学文编》、《{汉书•五行志）书后》、《请复汉卢植从祀孔庙议》，均可传。
《中国文学讲义》论九流之别，申其学说，亦多卓见。《道咸同光四朝诗史》七集，录同时人之诗极多，盖欲仿《湖海诗传》也。夜，风雨交作，雨声时急时徐，静听墙间薜荔作声，梦亦清绝。
初三日黎明雨止。辰刻诣讲习馆。午初，家中电告吕镜宇年丈枉过，即归。天气溽暑特甚。挥汗写致丁衡甫同年书。又写扇一柄。出城为三兄诊疾。诣讲习馆，阅同馆日记，有数语云：“欲贵者，贱相也；欲富者，贫相也；急欲富贵者，夭相也。”语极精确。余又增一语云：“得一官而遽骄者，必止于是官者也（非死即罢官）。”验之历历不爽。枕上偶思及利字从刀，矜字从矛，伐字从戈，钱字从双戈，人争利争钱，自矜自伐，往往杀机随之。推原字义，可畏哉！明丁长孺谓天下无占便宜的学问，吾则谓天下无占便宜的事。凡自诩便宜者，必有大不便宜在后。顾泾阳以能吃亏勉人，至言也。看《齐纪•明帝》下。
初四日晴。大冶余廷桢介水蕖樵来见（字安卿，史馆议叙通判，分发河南）。傍晚至三兄处复诊。梅叟来夜谈。看《齐纪•东昏侯》上。 
初五日晴。辰初入内值日。在史馆暂坐，盆莲大开，玩赏不已。辰正二刻事下乃出。
振贝子自日本归，往谒，未值。又至涛贝勒、朗贝勒处贺喜。两邸皆谬赏宝惠，悉以文牍委之。余与两邸平日相识，不便置之不理也。午饭后作《升袝昭穆议》，两时许脱稿，清吴先生誊真（另存稿）。车中看《齐纪•东昏侯》下。看《通鉴》始觉萧子显叙事之妙，往往不减休文。看来史学家菲薄《南齐书》，实未能加意寻绎耳。因知吾辈读书未精详，慎勿轻诋前人。
初六日晴。巳刻诣史馆，阅柯凤孙丈所拟复奏阅看《元史新编》折。专门之学，言之娓娓，自非余所能着笔也。大意谓：魏氏此书，只能列入别史，与明柯氏《宋史新编》并行。
若列入正史，则取材既不出旧史，文笔亦无以远过，不能取而代之也。其说甚允。午餐后又校阅地志正本两卷乃行，到家已申初矣。晚凉时至三兄处复诊。看《齐纪•和帝》。注引《荀子》云：“君子不为小人之匈匈而易其行。”此语深当，吾心诵之十馀遍，觉志气为之坚定。
梁武帝杀明帝子孙几尽，而高武子孙则皆保全，天道人心不爽如此。宋齐二明帝诛锄诸王以安其子，而不知窥伺之别有人。其子又皆昏狂，不克负荷。齐鸾之负恩丧心更甚于宋彧。夜，与袁吴两师、子侄女婿坐前院纳凉甚久。此时心无杂念，便有怡然涣然境界。
初七日晴，傍晚雨。半日会客。伍子厚大令（诚）自武昌来见。酉刻出门答拜两客。
接高凉道王荩萱同年（良弼）书（湖南衡州人，壬辰庶常）。看《梁纪•武帝》一。读《汉书•苏武传》。此传与《霍光传》皆孟坚极得意之作。义法之精，波澜之盛，文外独绝之致，虽子长执笔，未能远过也。
初八日晴，燥热不可耐，卯初即起，卯正诣讲习馆，馆员已有到者。以前议交供事代缮说帖，咨送内阁，周政伯前辈愿附名。巳初先散，率妻、妾、儿妇、子、侄、女、婿，往会贤堂赏荷，翠盖红裳，一望无际。凭栏而坐，清风徐来，不知暑气之苦矣。申刻归寓，洗浴纳凉。
初九日晴。巳刻诣史馆，将上车，萧筱渔来谈，到馆已午初矣。午餐后归。炎阳逼人，惮于再出，作柬辞教育会。在史馆见林琴南同年所作宗室寿富行状（寿富字伯茀，竹坡侍郎宝廷子，庚子秋以庶常殉国难）。太史通中西学，尚名节，有奇气，忧时愤世，落落不谐俗，与弟寿薰从容就义，遗书其友华学澜诀别，以侍郎遗集付托，语绝痛。伯茀先仰药，两妹争饮之，一婢从焉，皆不殊。寿薰为结四缳梁间，助使缢，待其气绝解缳，一一舁置榻中，然后就兄缳以死。婢年二十三，名隆儿。夜，大雨达旦，枕上闻之，顿觉心清耳爽，悠然入梦。
