<!-- { "loadSidebar": true } -->
廿五日阴，西风飒飒，颇有秋意矣。夜眠受凉，腹痛体倦极不适。杨莲帅过谈，索炒饭，饱餐而去。饭后力疾至钱总甫处诊病。又赴顺直学堂议事。接次寅信。为郑鹤千致湘藩庄丈信。又复望之族兄信。庄永之（荣）来谒，知其父炳丞大令已逝世。己卯六月，余与炳丞应大兴童试，同案入学，炳丞为案首，余十四名。前年庄心安丈以湘臬入觐，炳丞亦来，三十年旧雨话往事，甚乐，从此遂不复相见。童时朋辈殆尽矣。余对永之，不禁泫然泪下。考察宪政大臣达寿召还，上三疏，论宪政甚详尽，归重于君主自握乾纲，而大臣各担其责任。深得君主立宪之道。唯疏内屡称日皇为明治天皇或径称天皇，殊非本朝臣子立言之体。《春秋》内鲁而外诸侯，尊鲁侯曰公，而诸侯则各称其爵，岂达侍郎未之闻耶？廿六日晴。一日腹痛不解。午前吊李星吾夫人之丧。为陶宝如送行兼晤兰泉，偕至太升堂午餐。申刻，朗轩、亚蘧借精舍请增将军、高仲瑊太守。七下钟遣车马至车站接宝惠夫妇，未到。车中看《明通鉴》一卷。夏氏《明通鉴》、陈氏《明纪》体例略相仿，而夏 
《鉴》尤为详实。欲知前明历史，必宜熟看此书。史书之最有益于世务者，无过《唐书》、《宋史》、《明史》、《资治通鉴》。《唐纪》出范氏祖禹手，详略最有法。毕氏《续鉴》不甚惬意，以其太繁碎，不甚得要领，使人读之少精神（其中须有剪裁归并之法，非条分件系，排日纪载，便可成书也），转不如《宋史纪事本末》之有益。夏《鉴》颇无可议，唯《通鉴》于大臣上皆系其邑里，看似无用，往往于事实有关系，后来不遵此例，不特纪中所谓里居、归里、同乡等文皆无着落，而征文考献，诸多不便。此历来所不着眼者也。
廿七日晴。午后出城，为戴少怀尚书诊病，中西杂糅已月馀，余往承其敝，恐不易奏功。答访兰士，于常昭馆少坐。馆中楹联云：“常建诗名兴福寺；昭明遗迹读书台。”二事皆县中名迹，恰嵌“常”、“昭”二字，可谓工而巧矣。入城至于处复诊。
廿八日晴阴不定。会客十馀。未刻诣铁路公所订定章程，以备督办入奏。散后至文友堂小坐，买原板《唐诗叩弹集》（惜非初印本，然镌刻字体甚工，远胜余旧藏翻本）。《寄园寄所寄》为新安赵吉士所著（字恒夫。康熙时人），凡分十二寄，掌故考证，庄论谐谈，无所不备，为小说类之至佳者，五十年前极风行，士大夫喜观之，茶馀酒后以资谈助，今则无人过问矣。然少年子弟能阅此书，极长智慧。接宝惠电，初一日到京。旋接其来信。
补记星异：廿四日九句钟时，余正与朗轩坐书斋剧谈，忽见窗外电光烁然。急出视，则见一巨星为碗大，自西北向东南而陨，行不甚疾，其高度距地似不过十馀丈，掠屋檐斜飞，其光如电灯，微赤，尾带赤线甚长，谡谡有声。星既陨，馀白线一条，界画半空，直穿明河，良久始隐。次日市井喧传紫微星陨，则诞妄之言。然异象殊可惧也。是夜海淀及崇文门外人家皆见之，而东城人所见则尤低，据云去檐不远耳。
廿九日夜雨晨晴。赵颂眉来辞行。午饭后诣编书处发通考、历史各八卷。闻朗、珩在舍，乃归。兰泉所赠建兰两盆，花箭怒发，每盆十四五箭，可得花一百数十朵。余自得兰后加意培溉，风日雨露皆关心。前五日观之，乃攒叶而不攒花，怅然无望。未三日，竟高下出箭如是之盛，欣喜出望外，当可十日领受清芬矣。详识之，以著养花乐趣。傍晚，偕朗同车出城，至福兴居赴润田之约。连朝疲于会客，只得杜门谢来者，以养心气。午前随意看《寄园》三卷，为消遣，殊觉醰醰有味。余年十四五时，于小说最喜《虞初新志》，借以学古文，志中如《盛此公传》、《孙文定南游记》，当日熟读不厌，至今犹往来胸中。余为古文，实先得力于此。今日子侄辈恐无此心眼矣。即《寄园》十二寄，倘能以此意求之，亦可获益无穷。
子弟第苦不肯用心耳，何书不可得力耶？三十日（此日但署日期，无记。一一整理者注）
八月初一日晴。祖妣生辰拜供。午后吕督办在铁路公所开特别会，四点钟前往，相与订定章程，开列四省总协理衔名，以备入奏。俟奉俞旨，即议公司、领关防、合群办事矣。
宝惠夫妇挈孙女、次孙自汉阳归，上下喧腾，屋为之满。灯下作庆亲王福晋五十寿序（振贝子之生母也），羌无故实，真枯窘题，夜深脱稿，竭力展拓，不足言文矣。
初二日晴。亡弟叔坤生辰拜供。自十点钟至两点钟客来不断。只因待友热心，遂致臣门如市。然可借以留意人才，拯拔寒峻。申刻至太升堂赴山东诸君之约。陪张玉蕖都转（莲芬）为临城矿及改移路线事。散后又至大庆元赴郑蕙之约。宝惠带来根生、持叔、品仲三信。
初三日风、雷，大雨如注，拟诣史馆，不果行。饭后雨止，诣编书处。
初四日晴。兰花大放，清芬喷溢，携书坐花侧，觉天下之乐无逾此矣。人生仕宦，但求适志耳，营营奚为哉！午后至成子蕃处贺喜。诣荣掌院论公事。
初五日阴，颇凉。忽传有非常之耗，惊怛欲绝。缘晨召枢臣，复传旨罢见，人心遂觉皇皇。急诣庆邸祝寿，借探消息，知上近日腰痛特剧，不能起坐，故辍晨朝。惊魂略定。未刻招友赏兰（增瑞堂、效述堂、成子蕃、姚石荃、徐花农、何润夫、杨朗轩、顾亚蘧）。同乡公呈京兆，请奏发公款，立农工会，先从事于森林，推余主稿。因嘱门人黄叔权拟初稿， 
而余删润之，发明森林利益甚备，多古人所未言。夜雨达旦。
初六日冒雨诣史馆，与鲁卿议续进儒林、文苑、循吏、孝友列传，从皇史晟调来咸丰时进呈本（四传各二函）及本馆画一贴黄本，拟断自嘉庆朝。凡奉旨宣付史馆列入四传者，搜访公私事实，接续增修，分季陆续进呈。其未奉旨者，虽系闻人，暂付阙如，以昭公慎。盖千秋论定，非余等一二人所敢去取于其间，唯奉天语为定评，庶几无私无僭耳。
堂餐后散，值雨亦晴。因诣编书处。四点钟出城，祝余子镜太夫人寿。灯下删改农工会呈稿。叔权原稿于征实处极为简明，余所不及，而前半篇笼罩入题处，则眉目不甚分明，由其于公牍文字尚少理会耳。接汤伯温表舅祖湖南书，年八十矣，犹能于红笺作小行楷，自是老辈过人处。因嘱儿辈珍存之。阅邸抄，知已三日不进外折，可见圣躬之不豫。至不叫外起，则月馀矣。
初七日竟日檐溜未歇，夜雨尤甚。天骤凉，须穿棉衣。孟黼臣学丞来访，欲借大宛试馆作劝学陈列会。同里伍渭英（璜）来执贽，生长湖北，新选浙江宣平县。午后为缪子惠作致端午帅书。申刻冒雨至庄邸赴振贝子之约。归坐内斋，篝灯听雨，萧条淅沥，颇增秋感。余性耽清寂，虽处繁盛，常有荒江老屋境象往来心目间，倘世界承平，容我择山水胜处，结茅习静，究竟身心性命之事，庶不虚此一生。此愿其何日偿乎？连日看《明通鉴•神宗纪》，专从当时朝局着眼，是余从阅历后看书识见较从前高一格处。弱冠时在书塾处读史书，与中年登朝后读史书，见地迥不同。弱冠时记性好，中年后悟性好。学固有与年俱进者。
初九日阴。午后诣编书处。因程学川（字伊）所纂《奥大利纪事》体例未画一，嘱其重修。姚石荃、顾亚蘧借吾精舍请客。急雨骤至，且杂冰雹，半时许即晴。儿女辈设酒肴为余暖寿。
初十日晴。余四十六岁生日。亲友门生来祝者五十六人。竟趋日跄跪拜，入夜疲不能行。儿辈唤八角鼓弹唱娱宾兼演小戏数出。客散后坐中庭观之，颇有足资嗢噱者。愉儿满月，提前二日于今日祀先。
十一日竟日阴。拟出门谢客，右腰乃痛楚不胜，聊作半日休息。未老而衰，可发一叹。四点钟赴医学研究会议招生，开医学堂。傍晚，在致美楼预祝袁老夫子五十正寿（系中秋生日），请吴老夫子、朗轩、亚蘧、玉甫、珩甫作陪。夜雨。
十二日雨一日不止，蒸溽异常，恐无晴意。午后诣编书处复看正本。发苏州季文五太爷信并银一千零四十五两六钱九分，合库平银千两，托大德通汇馨斋，让汇费不收。
十三日晴。白露节。晨诣史馆。午后谢西城客，道路泥泞特甚，两手几生茧矣。答访缪子受妹婿（禄保），筱珊年姻丈之子，次远堂伯之第四婿也，现在法政学堂肄业。筱珊丈寄赠新刻《续碑传集》十二册，继钱衎石先生前集而加纂录，随纂随刻，尚未成书，故卷数、目次均未定。其咸丰朝督抚，据《畿辅通志》录先大父中丞公传，叙次简而有要，文亦峻洁。恭读一过，深感缪丈载笔盛心（先大父为道光戊戌科进士，传误戊辰。原籍为阳湖，误武进。曾官两广运使，传失载。先大父薨于咸丰庚申闰三月，传误辛酉三月）。又据汤君义尚所撰墓表录先高叔祖次山中丞。昭代文献纪录，以湖南李氏桓《耆献类征》为最博，浙江钱氏仪吉《碑传集》为最精，平江李氏元度《先正事略》则与钱录相出入。苏州袁尺木《名臣事状》所录虽不多，然皆先生一手撰述，峻整简核，卓然史裁，余嗜读之。欲求三百年官师言行，通知本朝掌故，推究政治学术，必宜将此四书详观博考，再益以缪氏是编，庶乎专门有用之学矣。余虽渐老，犹将以公暇从事焉。即从中秋节后起先读《碑传集》。
十四日晴。至汪家胡同昆师母处贺节，路远难行，疲甚。坐客厅小憩，有老仆年八十矣，与余言道、咸朝时事甚悉，多其目击者。谓侯爵琦善乃福建渔人子。老侯爵任福州将军，途次泊舟假寐，梦邻船一小黑虎伏于舷侧，醒则渔舟在旁，有小儿伏舷侧而眠。因以百金付渔父，抱归子之，托言长妾所生。既长，袭爵。其父母来访，畀以重金，遣仆赴闽，为建屋置田，且怵以祸，嘱勿再来。此儿即琦侯也。媚夷卖国，卒偾大局，致酿今日 
之祸，岂非运数耶？老仆谈次太息不置。又言耆英之赐死也，其时英夷在津骄甚，夷酋巴夏里，乃广东人，姓李，赘于英，耆曾识其人，愤其挟外人以躏宗国，且技无能为力主战。
桂（良）、花（沙纳）二星使不便所为，绐使入都面奏请方略，而飞章劾其畏夷私遁。显庙震怒，遂逮入狱，赐自尽云。所言与世所传说者不同。答拜东城客，归寓略息，又赴江苏馆与四省总协理公请督办吕尚书。夜，月色特佳，坐西院呼吸清气，良久乃寝。
十五日阴。晨起祭神。饭后出城至孙师、王师处贺节。又至三兄处及董宅，顺答谢各客。晚，祀先，合家团園饮酒。发翁寅臣信，为永年款事。又为伍渭英致杭府卓芝南同年书。
