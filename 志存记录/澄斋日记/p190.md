<!-- { "loadSidebar": true } -->
卷后尚有南宋张縯、季良长跋，两帖均遗之。香光又有跋语云：“余所见东坡墨迹三十馀种，以此为甲观，已摹入戏鸿中矣。余特携戏鸿本往对，始知用笔起落顿挫，断非石刻所能传出。往见石本，叹为观止，今玩其顺逆环转之妙，胸中腕下，顿长一格。《烟江叠嶂》之外，再睹兹宝，坡公佑我不浅矣。书用兔颖，且有败锋，乃能圆满如此，岂非神手（中有数字皆系燥笔，石刻乃作飞白，误矣）。”
二十六日（四号）景乔、廓如来商校事，今之为学生者不重道德，不依法律，适足以为乱而已。午刻与三兄接新婿顾安期（循）、蘅侄女双归见面，内外各设席待之。润泽、敬斋、卿和作陪。客散访金筱珊丈。灯下写字三叶。
二十七日（五号）晴。未刻赴农会。傍晚赴江苏公会，思缄来谈。上次远堂伯书。
二十八日（六号）阴。老姨太太杨安人生辰拜供。宝纶奉祀也。看《通鉴》汉顺帝、仲帝纪，国统屡绝，外戚宦官迭倾互起，不待读至终篇而知汉祚之不永矣。朗轩来夜谈。
夜，大风。
二十九日（七号）大雪节。晴。李厚卿、江子厚、张臞仙、萧小隐均来谈。看《通鉴》汉纪质帝、桓帝纪。国家多难，不立长君，贪利幼弱，以展称制之权，亡国乱因，千古一辙。梁太后不立清河王，大臣犹有抗议以争大计者。若我戊申之冬，辅臣如南皮，直逢迎之不暇矣。古今人相去远哉！傍晚赴景枫大观楼之约。闭目坐车中，思《天泉证道记》龙溪四无之说，洞达心理本体，古今儒者无第二人说出，自明至今，无第二人解得。
当作发微一篇以阐其旨。
三十日（八号）晴。未刻赴社政会，有公民会代表胡、常两君来会协商整理自治会事，又提议电车事，盖有所为而为之。至广德楼观剧，泰丰楼晚饭，皆朗轩作东。
十一月初一日（十二月九日）晴。为梁巨川写横格直幅百馀字，临坡公《归去来辞帖》，以寄彼此之意。李师葛归自南京，谈南事甚感慨。以现象观之，大乱在即矣。傍晚与锡兄赴大观楼。宝惠自津回，到楼共餐。
初二日（十号）晴。先君生辰拜供。贾子咏来谈。申刻赴南医会。至大观楼，赴子登约。与宝惠趁西城归。《老残游记》小说，故友刘铁云所作。铁云为周太谷、李晴峰门弟子，主三教同源前知之学。此书成于甲午以后，而于庚子之北拳、庚寅、辛丑之南革，皆预言之。从前不甚风行，自拳革大变之后，世始服其先见，争觅是书，已不易得，宝惠新在津购之。余旧曾阅过，颇觉其异，时以其说往来胸中。昨师葛谈及余去春奏请开缺时， 
曾叩其故。余言八月后大乱将作，起于大江流域，何恋恋一官为（此事余久忘之）。问余何以能前知？余盖以此书为本，而自以理数测之。又证诸天象，遂不幸而言中。吾不解术数，而时有术数思想，以之推度未来事，往往而验，己亦不知其所以然也。（上月江西盛少怡表叔来信云，去夏得余书，谓秋冬间国事将大变，问余何以能预知，余亦不能言其故也。）
初三日（十一号）晴。景乔来商校事。子登在此午饭。饭后思缄亦来谈。申刻赴孔社，余特发表宗旨，同人无不鼓舞。至朗轩处晚饭，与田少白、范诚斋畅话。
初四日（十二号）晴。门人张景韩自青岛来，述东镇风物之胜，鱼虾之美，真避秦桃源也。若岛中为前朝贵人所盘据者，依然富贵气象，生活程度日高，非吾辈野人所宜近也。张臞仙来久谈。接门人范俊丞济南信，字迹极仿余书，特丐余作册叶为临池之助。灯下濡新笔磨墨作复书三纸，俊丞得之，亦可资观摩也。昨夜谢作霖为宝惠言，数月前视举世无一当意者，愤懑几发狂易。近得石印《曾文正日记》全书读之，逐类选摘，以自策励，心气顿平。若作霖者，可谓学道有得君子矣。余闻之愧恨不胜。
初五、初六两日失记。
初七日（十五号）晴。未刻赴廿四属联合会，散后赴社政会，人数太少，茶话而已。
傍晚赴珏生本宅之约，绕前门归。珏生家藏明宣德炉，作鼓墩式，下有铜座，年久为香炭温炙，铜斑现胭脂色，古艳可爱。宣炉缘起，因殿中不戒于火，金银铜宝诸陈列品融合为一，乃合而冶之，故重量异常铜，而时现宝光。真者殊难得，流传半赝品也。
初八日（十六号）晴。宝惠生日，适自津归。近日京津谋事者纷至沓来，疲于接应，吾已为世外人，为人作嫁，憧憧扰扰，厌且苦之，固由廉隅日薄，亦生计困难有以迫之，不得已杜门谢客。未刻至广济寺投省议会票，余投袁锡三。傍晚至天福堂，赴孔幼云之约。
静坐得二十字道德沉九幽，名利浮百怪。夜深花气潮，青灯大自在。
初九日（十七号）晴。竟日看梁任公《庸言报》。傍晚至畅华楼赴顾渔翁之约。赵廓如来商校事。
初十日（十八号）晴。看《通鉴•汉桓帝纪》。申刻赴徽州会馆津浦铁路公所议通运事。刘千里来夜话。奇大兄信，又寄两弟妇信。
十一日（十九号）晨醒，见屋瓦霏花，搴窗帘则广庭积素矣。珏生冒雪来畅谈。三钟赴顺直学校，出正阳门，石路冰滑，马车寸步难行，乃易人力车至校，飞雪满身。学生对于校长毫无感情，刘、岳二生尤桀骜。余勤苦六年，不觉心寒于雪，明年决计辞校事矣。
天下何事不可为，何必恋恋于此，自寻苦恼哉！仍乘人力车至中华饭店，武进同乡公请庄思缄、吴稚晖（敬恒，原名朓）为一局，四省铁路公司公请南来代表郭礼征为一局。到家近十钟，尚会臣兄在簃久候，畅论别后事，一时许始去。看《通鉴•汉桓纪》，国家大议，征意见于太学生，故刘陶屡上疏切言朝政。此汉制之最善者。古来法制之善，莫过于汉。
与珏生论二张之亡本朝，南皮练新军，长沙尊新学生，全为革命出力。余因忆宋南渡诗人叶元素有句云：“种来松树高于屋，借与春禽养子孙。”其命意亦似有所属也。
十二日（二十号）朗晴甚快，坐簃中读《通鉴•汉桓纪》一卷。未刻赴广济寺，投众议院票，适与金筱珊丈相遇，遂互举焉。傍晚，呕吐狼藉，卧不能兴。此疾不发五年矣，今岁忽更加剧，盖心绪使然耳。寄沈汉卿天津信，谢其惠寄《医学白话报》。
偶见街间有以民国新铸钱市物者感吟一绝 
中央官阙半云烟，涉想常疑梦惘然。门外市声犹昨日，担头巳换旧朝钱。
十三日（二十一号）晴。养疾不出门。今年旧疾复发，固是心绪不佳使然，究缘心无所寄，如游丝袅空，动成罣碍。此心既无所寄，则乐趣无自而生，所以茫茫荡荡，日侵苦恼。今日治病良方，当自删除葛藤，收摄身心始。
十四日（二十二号）晴。雪后风寒。狄赓陶（克尧）携李效西同年书介绍来见。谈次始知为庚子旧侣，话当时朋友存亡，聚散之感，悲慨系之。未刻赴社政会，又赴孔社。
又赴廿四属联合会。
寄根荪岁晚行将极，时危正未央。衣冠中夏尽，雨雪北风凉。生计安吾道，前期问彼苍。
遥思东海叟，辛苦老绳床。
十五日（--十三号）晴。午前诣学报社。徐云槎（儴）来谈。看《通鉴•汉桓纪》。
七钟至六国饭店赴王元常之约。肴味甲于北京西餐。地炉尤暖（乃暖气管），上下温适，归途竟不知有严寒。余以坡公墨迹送学报社摄影，社中酬以洗出照片一份，浓淡不匀，照手颇低。然原卷不便卷舒，得此日夕临模，胜石刻十倍矣。
雪后访蕙农（学报同社，湖南人）
邹郏存家法，经师有替人（蕙农本师为王湘绮先生。余昔治《公羊春秋》，实以王笺为导师）。新知独倾盖，大雅共扶轮。冻月交残雪（〔眉〕交字几经锤炼，言月之寒与雪合而为一也），疏梅结古春。沃寥当岁暮，幸缔次宗邻（蕙农下榻郑叔进居，距吾居仅隔巷）。
十六日（二十四号）晴。未刻乘人力车赴农会中农学传习所，钤标文凭。看《通鉴•汉桓纪》。古人论学贵专一，又云熟能生巧，余于史学致力最久，识见亦随阅历而进，决定删除歧路，专心历史一门，以为致用之学。人生世间如电光石火，虽至百年，只如倏忽。
若信得及，见在世情嗜欲，好丑顺逆，种种未了之心，便须全体放下，将精神打并归一，只从省力处做，唯求日减，不求日增。省力处便是得力处（王龙溪《蓬莱会申约》中语）。
史学（但求有用，不讲体例考据）。姚江、念庵、龙溪书（养心）。中晚唐诗（娱情）。
十七日（二十五号）宝师母枉过（己丑朝殿朗轩先师〔宝昌〕之德配）。朗师以侍郎典山东乡试，缘事罢官，再起科布多参赞，乞病归。身后萧条，去年同年醵资为师母筹生计，余亦与焉。此来名为致谢，实为其内侄苏仪仲（凤超）谋事也（苏隐从而来）。三钟至津浦铁路总公所议事。夜，大雪，与郑、张、袁、苏四君坐簃中围炉纵谈，纶、懿侍坐。
十八日（二十六号）雪积四五寸，晨晴。戴重卿（书铭）自山西来，多深切之谈。
饭后坐簃中，唯看《民立报》三日。又随意检《宋琐语》阅数十条。此书为先大夫所赐。
名言隽语，骆驿眼底。熟此，作文作诗自有韵味。傍晚至福全馆赴宝鼎臣、瑞臣昆仲之约。
沿途雪月交辉，胸襟清畅。归已不早，犹看念庵《夏游记》数叶。此记反复十馀过矣，今日读之，尤得真谛。即如龙溪谓今人未辨善是何物，善恶皆随人转。此处不明，纵说进退，皆无着落矣。从前只平平看过，今乃知龙溪见解超卓谛当，洞达真源。诸儒无见及者。
《传习录》“侃去花间草”一段，得龙溪此说而益明。 
十九日（二十七号）晴，雪后苦寒。为孔社作致阮斗瞻书，凡七百馀言，极言孔道不明，将有犯上作乱之祸起于萧墙。胡绥之、马际平偕来。每日读东汉人文，作文时虽未能仿佛万一，而心头腕底，时觉有郁茂之气盘旋。此非可以貌求，非可以言喻。东京文节短韵长，较西京自别，而遒宕之气则一也。自古文有桐城派，竞学韩、柳、欧、曾、王、归，末流遂成匡廓。余十年前亦问津于此，近年则专读西汉文，求其雄奇（雄易见，奇不易见。凡提振转接不测处，即是奇处）。（〔眉〕不知者乃以光怪陆离为奇。）又于《三国志》注中得鱼豢《魏略》，领其清隽之致，大胜于学震川也（鱼氏学史公，得其一鳞片甲）。
此余独得之秘。
二十日（二十八号）晴。富宝弥月，祭祖先，设汤饼宴。傍晚至理发所推发。至汇丰堂赴顺直学校公局。归后写应酬数件。看《宋琐语》数十条。
二十一日（二十九号）晴。李嗣芗前辈请李符曾世兄来求婚，欲为其子彭年聘丙女。
赵廓如来议校事。未刻赴社政会，闻伶人田际云（优名想九霄）当选为大兴县议员，玷辱议会甚矣。又至孔社略坐。又至畿辅学校携彭年小照归示采涧。夜，偕采涧、王妾、丙女、纶、懿两儿往饭于六国饭店。
