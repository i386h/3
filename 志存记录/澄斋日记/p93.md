<!-- { "loadSidebar": true } -->
二十二日晴。午前至王酌升处诊病。病者已愈八九，感余至极，伏枕叩额，作感恩语，若服参芪，此时早在泉下矣。又至王粹夫农部处诊病。又至大兄处。归寓午餐，遂不出门。刑部主事张恩寿来见（字颐伯，丹徒人，甲辰进士），壬午年侄也。接里中诸绅公信，为加赋病民，欲余入告请命（地方官不待旨下，已按二千四百文加征，聚敛之臣与盗何异）。初不知余已于十四日具疏上达矣。乃作复书录疏稿寄去。
二十三日晴，颇热。张哲夫、陈仲伟均来见。督惠、铭检整绿静书屋书籍，拭窗扫几，为静坐避暑之室。傍晚至王粹老处复诊。访梅叟同饮于广和，对谈殊乐。接宋云皋信件。又接湖南庞次淮妹婿书。
二十四日晴。闰儿弥月，在大厅敬设两筵祀先，两宅男女与祭者三十一人，可谓盛矣。徐花老、何润老、褚伯约丈、濮云依、董吉甫、韩秀冬、谢嘉生、张润泽均来贺。留客手谈消暑。日落时偕润老至王粹翁处诊病，在艳香居夜餐，粹老世兄子芬作主人。与大兄细赏房梁公碑。余所藏凡四本：一玻璃影宋拓本（涿州李芝陔丈藏本，世称天下第一本），摄影极精，无浮光，锋颖纤微毕现；一明初拓本，用蝉翼拓，比宋本已少近百字；一明拓本，比前本又少十馀字，而毡蜡较精；一国朝嘉庆拓本，比第三种又少四十馀字，比新拓则所存字尚多。此为登善最得意书，晴丝袅空，娟月映水，极萦拂荡漾之姿，而百炼精金，瘦硬盘屈，正似壮士入阵，左右剸截，所当辄破。非此旧拓，断不能见真面目也。对玩久之，顿忘酷暑。
二十五日阴，微雨时作，凉爽如秋。接左诗肪丈信，随手作答。余自定一法：以后每接外信，遇有要事，三日内必裁答付邮寄，即将来函收起。既免延搁，又清心地，且不使案头杂乱。王叔掖来，谈论汉孝武有功无过。其开西域，攘匈奴，保境宁边，使民离锋镝劫掠之苦，以雪高文两代之耻，实为汉之英主。后人乃以好大喜功议之，致与秦皇同毁，不脱腐儒之见。饭后便服谒寿州师久谈。又至王、刘二家诊病。夜雨尤凉。灯下看书、写字甚适。看徐星伯先生《汉书西域传注》。自来论西域者，多沿袭凿空之词，徐氏独以身所阅历疏通而证明之，故字字精确。张榆风先生序，谓能注书者不必履其地，履其地者又不必能注书。此编实两兼之。真破的语。夜雨达旦。
二十六日一日微雨连绵。午前至编书处。申刻出城，诊粹老病，适梅叟已久候，其 
世兄复邀饮便宜坊。编书处橘农新种竹得雨尽活，青翠可爱。接五弟信。
二十八日阴。为粹老诊病。至长椿寺行吊。未刻至陶然亭赴任觐枫之约。雨后丛苇怒生，绿田数顷，垂杨障日，蝉声聒人，真消夏胜地也。接宝庆汤伯温表舅祖信，即作复邮寄。灯下凉爽，看张注《难经》数条。余虽行医三载，颇获虚名，然自问根柢不深，有时毫无把握，拟专精研虑，以次读《灵素》、《难经》、《伤寒论》、《金匮》，从中搜求精蕴，默契真源，以期确有心得，或能济世活人。
二十九日晴，甚热。至子封丈处为其夫人诊病。在编书处午饭。访陆伯葵尚书议乡里近日疾苦，谋所以纾之。归寓烦燥甚，食瓜果稍解。闻大兄病暑，即刻步往施治。见户部复奏折，据予疏力驳苏抚加赋之非，淋漓痛快，有功民生不小。某抚本以媚邸致通显，抚豫两载无一善政可纪。办理开封沙压地升科操之过亟，致生变，株戮良民无算。移吾省甫三月，信任候补道朱之榛，革道杜俞，革镇郎桂林，行虐民之政。吁！难已。
六月初一日晴。午前为大兄诊病。林诒堂代约至福州新馆为其同乡梁澜平（禹甸，乙酉拔贡）诊病。两点钟到畿辅学堂议事。又至粹、酌两处复诊。终日冒暑奔驰，无非此事也。
酌升约便宜坊对酌，食大比目鱼，甚佳。灯下甚热，勉看农学稿本一卷。大雨骤至，暑气稍清。坐小院纳凉，唤两瞽者说书，与妻妾儿女环而听之，颇有乐趣。
初二日阴雨。
初三日阴。午前出齐化门，至浙江漕运局为曹（晋泰）诊病，十馀年老友也。乃曹君恐余惮于出城，特扶病入城诣余处就诊，遂致相左。归路入东便门，在润田处便餐。车趋西南，越天桥，绕坛根而行，以避泥泞。灯下看《长春真人西游记》，乃道光年抄本，卷末徐星伯、程春庐二跋考订地理极精核。明初修《元史》，秉笔者皆词臣，不通蒙古文字，不谙西北地理，于元太祖开国武功，绝大汉而陵亚欧者，大半阙略。有元幅员之广，空前绝后，亦几无所考见（其地实全有今亚细亚洲）。国朝先哲考古之学卓越前代，其时泰西古籍未入中华，得《元秘史》、《西游记》、《双溪醉隐》诸书，已珍若球图，借以补证《元史》。观于二跋，可见其用功之勤，搜讨之难，为自来舆地家所不及。今则书史大通，成吉思汗之奇功盛绩详载于西史者，皆得而迻译之，而元和洪文卿、顺德李芍农两侍郎《元史补注》、《元秘史注》遂成一代奇书矣。阅邸抄，陕西候补道潘振声丈（民表）服毒自尽。折中谓其贫病交迫。闻友人言，则以新政滋扰而无实济。愤激捐生也。潘丈乐善好施，重气谊，为今之古人，唯迂拘不达时变云。又同里潘蕉生（家怿）为贵州都匀府知府，因办新政筹捐操之稍急，致激民变，蕉生恐干重戾，亦服毒自尽。同邑二人皆姓潘，皆死于非命，亦奇矣。
初四日自夜半雷电交作，大雨倾盆，至晓未息。东院积水三寸。一日雨声滴沥，天气顿凉。坐舫斋静看农学书五卷。
以荷花瓣题诗柬罗舍人荷瓣题诗寄景湘，开函犹带露华香。不嫌骑马泥涂滑，共领蕉窗一味凉。
初五日晴。至兴升店为曹星阶诊病，因在店午饭。拖泥带水，两掌皆生重茧。傍晚，访梅叟，偕至王粹老处复诊，同饮于广和居。大街为路工局挖地成沟，潴水深三尺馀，长几里许，两岸店屋悬灯倒影水中，点点小繁星，大有江南河房风景，真奇绝也。无事读《三国志》三卷。余自癸未岁治此史，二十年中未尝释手，集录诸家评论及余自加按语，写于眉端，丹黄殆遍，每次展读，辄获新知，亦可谓胸有陈癖矣。
初六日晴。午前至编书处。厅堂后新种竹数十竿得雨都活。散后至葛振卿尚书处为其小女诊疾。出城又至聂处诊疾。复盛耔云丈信。刘梅舫自奉天来，谈新奉次帅檄办法库门，新设抚民同知事宜。与论奉政甚详。次帅孜孜求治，而为史绳之（念祖）所蔽，政事 
日堕。甚矣，知人之难也。史为天下劣员，尽人皆知，次帅独倚重之，殊不可解。
初七日晴。董辅臣来见。午后至大川淀为二侄女诊疾。傍晚至夏厚庵、王梓甫两处诊疾。申刻赴赵子登惠丰堂之招，座唯梅舫及任景枫。任即法库门人也。
初八日晴。骑马至兴升店为星阶复诊。至江苏馆赴王清泉之约。刘梅肪约便宜坊，座唯子登、景枫。饭毕杯茗清谈，畅论东三省吏事，处得为之地，操可为之权，乃唯以诇察搜括为事，何以慰来苏之望乎？谈至酉刻，余复作主人，洗盏更酌。散后又为大兄诊病。
初九日晴。至工艺局为黄敏仲诊疾。因诣编书处，与同事办公之暇，浮瓜沉李，谈笑逭暑，亦京曹乐境矣。又至葛、王、夏三处诊疾。因到大川淀，子侄辈设酒肴为大兄暖寿。大兄发热，未能入座，颇觉无聊。
初十日晴。大兄五十岁生日。午前到大川淀拜祝。面后至黄敏仲处祝其夫人三十寿兼为诊疾。归寓大吐眩晕，家中无人，静卧至夜，力疾往看电灯活动影戏。夜雨。
十一日晴。甚热，避暑不出门。看编书处书稿数卷。傍晚至余、夏二处诊疾。接娴女信。
十二日阴。会客半日。午后至北城为博泉丈儿妇诊疾。云沉雷动，疾驰而归。夜，微雨。灯下看编书二卷，接季文太叔祖信。
十三日晴。午刻诣编书处。傍晚至夏处诊疾。接严咏云信，咏云归办吾郡巡警，志专力果，劳怨不辞，寄来城厢站岗图，极精细。余为致函府尊两邑侯主持一切。此举若成，有益闾阎不浅。其实向来保甲之法，何尝非此意，无如相沿已成具文，倘整肃而实行之，亦著大效，然今日时趋，名曰保甲，则诋为不适用，名曰巡警，则震而矜之，翕然推服矣。
阅报纸，载湖南学生滋事情节颇详，麇聚全班，无理混闹，逼死监督（俞姓，伯钧，太史鸿庆之弟）（〔眉〕后知监督未死），詈辱官长（张啸圃廉访前往弹压，几受殴辱）。大吏畏之愈甚，此辈挟制愈横。（〔眉〕地方官视学生如骄子，百姓视学生如教民，而学生自视乃如欧美人。）从前科举之法固不善，然行之三百年，曾有此等暴动乎？在此中求人才，恐牛毛而麟角耳。孟子所谓“非徒无益，而又害之”。灯时至大川淀稍谈。
十四日晴。午后为敏仲诊疾。襥被宿淀园内阁公所（地名八望亭，距宫门里许），屋甚精洁，唯湿气重耳。夜卧月光满身，如濯魄冰壶中，真清绝也。
车中读龚定庵诗偶成一绝我论诗文只贵真，衣冠刍狗漫虛陈。何知唐宋元明派，自写澄斋现在身。
又得诗二句：“红日回光射云脚，绿波摇影上车帘。”
十五日晴。六点钟起，七点钟恭诣宫门外听起，事下即行。归寓少息，未刻出彰仪门赴王卓声之约。
十六日晴。伯母吕夫人生辰，在大兄处拜供。午饭后祝李星桥同年太翁寿，吊袁宝三之母丧。又答拜数客，与顾愚溪前辈谈。夜雨甚寒。
寿李玉书年丈（汉阳人，官训导。星桥编修之父。六月十六日七十正寿。）
柱下传家旧有名，还教上寿比商彭。瘦羊未厌儒官冷，雏凤能贻令子清。江汉风流存老辈，蓬壶日影驻长蠃。遥知觥酌齐眉乐，棣萼芝兰共向荣。
 
