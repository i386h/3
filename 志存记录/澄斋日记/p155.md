<!-- { "loadSidebar": true } -->
余于内典素未研求，有时独抒己见，质之鲁卿，辄叹为直指性宗，自是利根人语。（〔眉〕性学，悟居其六，学居其四。）余因悟阳明、龙溪、念庵之确得圣学真传也。鲁卿说及心光，余谓佛像顶上之大圆光，即心光也。鲁大然其言。至新开路于处诊病。视橼、隽两侄，在学堂未归。归寓石府灿阶在此久候，剧谈而去。灯下评阅札记四份。看王朴庄先生（吴县人，九芝先生之外祖）《读伤寒论心法》一卷，不异开锁之匙也。
初冬忆寄奉天张珍午前辈 
（〔眉〕此诗渐入老境，近来进步也。）
朔风关外来，吹落庭前木。流光惜西骛，停云怅东瞩。隩哉丰镐区，逼处滋他族。
鹑首天帝醉，蜗角蛮触逐。郁郁柔桑林，荒荒荆棘谷。植根苦不早，择荫将安宿。张侯去左掖，三载典藩牧。中朝黯非疏，北门準是托（汲改黯，寇改準。此十字卓然古法）。
公馀还寄声，念我屡削牍。春明文酒欢，日日在心腹。新知积春云，孤怀对秋菊。何当共岁寒，谈诗坐雪屋。
十四日晴，大风。午后谒荣掌院，兼看作霖病。其案头有新排印张廉卿、吴挚甫《评本史记》兼集归、方诸家评语，实为《史记》最善读本，大有益于古文。余剧爱之，因嘱作霖为觅购一部。申刻出城，赴授经之约，绕前门归。冻月皎然，清寒彻骨。见授经有《学津讨原》本《洛阳伽蓝记》，借归以校余本。看王朴庄《回澜说》一卷，诋方中行、喻嘉言不遗馀力（喻尤甚）。喻氏驳斥王叔和《伤寒序例》，王氏则崇信之，许为直接仲景之统，特著《伤寒例新注》昌明其说。
十五日晴。北风甚寒。看寒暑表已是十二月度数矣。午刻诣史馆。至魏家胡同马辉堂处赴朗轩、辉堂之约。陈列瓷器极多，皆系前明及康、乾窑，古质古香，迥非近今所及。
主人磨墨以待，为写联幅七八件，上灯始散。归路又至高碑胡同赴都察院三堂之约。车中看《伤寒例新注》。
宣统二年庚戌十月十六日晴。午后至观音院，董效曾叔岳十周年忌日，唪经行礼。
赴医学研究会。傍晚偕翰臣、珩甫饭于万福居，至广德楼听夜戏（谭鑫培唱《失街亭》、《斩马谡》，一时独步）。子刻归寓。
十七日晴。翰林院考供事，余阅卷。巳刻接知会，即入署。应考者一千二百馀人，四人分阅，余阅三百二十卷，取中一百十卷，亥初刻竣事归寓。
十八日晴。先妣生辰拜供。申刻赴黎露苑太史之约，陈香轮给谏同座，力劝余兼设女医学堂，专习妇人科、产科，说甚有理，唯教习极不易得耳。灯下看《伤寒例新注》讫。深州李广慊来执贽（字子周，吴挚甫先生门人，拔贡就职山西府经历）。寒儒作小官，难以竞争宦场，余悯其才，作函致笏斋为之道地。子周以吴辟疆（闿生，挚老之子）《左传文法读本》见赠。
十九日晴。三松学会第二十九期。张芝生命其二子来见（德馨，字子修，大理院小京官；德滋，字芷庭，民政部小京官）。午后诣史馆。出城赴王保之师及吴雅初妹丈处行礼。灵柩均于明日出都。见雅初一棺在殡，寡妇孤儿零丁无所依，哭之甚恸。珩甫来夜谈。
余因《国民公报》所载顺直谘议局议案甚详，皆吾省大利病所在，极有实用，拟与珩割截而汇存之，以备考证。
二十日晴。汪志恒自鄂来。饭后诣讲习馆。出城祝李嗣香前辈六十寿。朗轩作半日谈。灯下复八叔及翁大妹、庞三妹信。王朴老以汉药方之一两当今七分六厘，一升当今六勺七秒。喻嘉言误认春温为少阴证，以附子细辛主治。余久辟其谬。今读朴老及九芝先生说，其谬益明。芝老解《伤寒论》“太阳病发热而渴不恶寒，为温病”云：“发热为太阳证，而渴不恶寒，则已变为阳明矣。”语极简明。然则治温病宜用葛根、芩连、白虎、承气诸汤，仲师固规矩森然也。李子周以所著文稿铅印本见赠，虽功诣未深，固是桐城派规矩准绳之作。
余尝戏言：仲师所用之方，东方有青龙汤，西方有白虎汤，北方有真武汤，独缺南方，意必有朱雀汤而书佚之。今读《伤寒例注》，汉末皆作崔文行神丹，一名朱雀丸，乃用人参、半夏、乌头、附子四物，正是南方丙丁药，得此而四宿始全。
二十一日晨起见屋瓦皆白，今年第一次雪也。竟日沉阴。先帝两周年忌日，悒悒不怡。
午刻为三兄拜生日，常服而已。 
二十二日晴。先后两周年忌日，毓鼎官虽不达，而知遇之恩特隆，霜露之感不能等于常人也。一日不出门，致沈爱苍贵州信并录去近作七首。张诜侪亲家来谈，携云林真迹见示，乃扬州阮氏所藏御赐文达公者。图为疏林远岫，幅长二尺，宽尺馀，署款“至正东海倪瓒”，上有小玉玺，又有“令人欲仙，稽古阁题”八字，作瘦金体，疑是明内府所题，下有魏府收藏印。画山纯用折带皴，空灵圆活，气脉远出，枯木十馀株皆如天然位置，枝枝欲活。余虽不能画，亦知其空前绝后矣。阮氏索价二千金，非富豪不能得也。余亦出东坡墨迹共赏久之。延杨正甫来为室人诊病。
二十三日晴。门人张吟樵来见。饭后诣史馆。访新甫昆仲及沈幼岑畅谈，至上灯始返。评阅札记全份。李子周自保定邮寄《史记评本》，乃张廉卿、吴挚甫合评，古文义法精详极矣。《史记》以归震川评本为最善。此本似未逊之，熟玩深思，必有妙悟。
二十四日晴。午刻至城内外四处贺嫁娶喜，酬应劳费计两月中逾百元矣。灯下删改《贵州志后案》一篇。禁卫军裁汰冗员，宝惠升一等执事官，月薪百金。《史记》封禅、平准二书，《货殖传》、《孟荀列传》，实天下之奇作，中含无数法门。又思《三国•蜀志》十五卷，自第六卷起，当通合为一篇看，虽写诸人，而眼光左右前后皆注重诸葛公，亦古今奇作也。
二十五日晴。饭后诣讲习馆。酉刻至天福堂，赴大德通之约。复李子周书。写册叶二件。古文有沉郁、冷隽二境，史公实兼擅其胜。欲沉郁，必须往复盘旋，厚集其势。而要诀尤在字少意多，使意常馀于词（多冗字，则为拖沓，而非沉郁矣）。欲冷隽，必须着笔在此，而眼光在彼，使言外别有远致。其根本更在胸襟超旷，天分聪明，方能到此。此境最高最难，未可求之一句一字言也。以一句一字挑逗，反落小家数。
二十六日阴。宝惠拟补陆军部主事，带领引见，奉朱笔圈出，准其补授，钦此。皇恩先荫叨忝实多，撰谢恩折，请锡兄缮正。三松学会第三十期，余讲孔子尊君大义；龙子恕讲“民可使由之，不可使知之”义，此章辨难斡旋，迄无定论，得子恕此说而明（大指根据“荡荡乎民无能名”及“文章可得闻，性天道不可得闻”二处得解）。午刻赴大同相国之约。三点钟赴会馆，约同乡诸君决议王锡怀失银索赔事。四点钟赴黔学堂教育公会，提议三案，皆得余说通过。夜大雪，顷刻二寸许，祥霙早沛，无如今年者，岁事之幸也。灯下读《史记•货殖列传》，既掩卷而胸中犹有震荡絪缊之致。此曾文正所以最重读功也。董遇云：“读书百遍，其义自见。”若古文音节顿挫，尤贵朗诵。
二十七日晨，雪始止，约积四寸许。起居注前序（即进记注表文，相沿谓之前序），轮应许颖初前辈撰文，不知假手何人，既草率又外行，几无一语可用。荣掌院请余改削，只得重做一篇。久不作骈俪文，笔下颇生涩，一日或作或辍。夜间人静，篝灯为之，入后半始见典雅酣畅，戌刻脱稿。一面与珩甫闲谈，以畅文机。此道近少解者，不及十年，恐成绝响。
余拟于诸子中择其笔性好者，令专习词章，留此一线之学。复郭寄坪书。
二十八日大雪竟日夜。辰初刻具折入内谢恩，在史馆坐待，事下而归。公善养济院发棉衣裤，请锡兄代往监放。未刻松筠庵己丑公局，请曹价人、陈延堂、王熙涛三同年。
趁西城归。朗轩冒雪来夜谈。昨夜梦与一友吟诗，吟成一律，意殊自得，为友诵起二句，友击节称赏，瞿然而寤，犹记其句云：“历尽风霜耐尽寒，百花头上笑颜看。”馀六句则忘之矣。今年自正月以来，考举贡，考拔贡，考优贡，考法官，考大学毕业生、游学外国毕业生以及录事、供事之类，几于无月不考，除官至五千人。名器泛滥，至斯已极！忆刘梦得有句云：“金门通籍真多士，黄纸除书每日闻。”古今不相远也。写大兄信并附报条一张。读《史记•平准书》，当于转换斗榫处，求其不提而提、不接而接之妙。跗萼相衔，错综变化，于此稍有入处，方能脱弃平庸。
二十九日阴。雪止风起，寒甚。门人郑祥伯来见，新自吕遂河工来（距顺义县二十里），余详问合龙情形。午饭后至徐齐仲处祝其母夫人寿。为杨康侯同年诊病。答谒缪筱珊丈未值。
灯下写屏联甚多。垂帘围炉，几不知门外风雪凛冽矣。余语锡兄，此即人生大幸福，何必更 
慕富贵乎。寄唁刘世兄济南信并次方师奠份一百两，托瑞林祥寄。读《史记•游侠传序》，稍知构局用意之法。
三十日晴。评阅札记全份。饭后诣讲习馆。新学颇重《说文》，谓上古文明制度，犹可于文字中测之。较之前贤用以诂经，其见解又进一格（徐氏系传，本朝段氏注，王氏释例，皆精要之书）。
十一月初一日晴。午刻诣史馆。宽仲侄充甘肃考试官襄校官，差竣回京。所取四十二员，亦修弟子礼也。夜谈陇事甚悉。长少白制军惠寄宁夏羊皮袍褂各一件。门人李复初亦寄一件。黄叔权寄二十金。、初二日晴。先大夫生辰拜供。饭后至恒裕。又至医学堂。与锡兄、珩弟、宽侄约饭于南园许。同赴东安市场吉祥茶园观演《玉虎坠》全本，情节颇不恶。子正归寓。
初三日阴。三松学会第三十一期。饭后至城内外四处贺嫁娶喜，上灯始归，饥寒交迫。
灯下据《学津讨原》本校《洛阳伽蓝记》，共校十二叶。此书感怀今昔，意思深长，故词藻姿韵之美突过徐庾。作文最争用意。意不足而徒尚词，则为浮藻矣。余嗜此记几三十年，凡校四遍，居然完好可诵。
初四日晴。汀侄、梅孙同生日。姚石老令郎兰生观察自山西来见（名鸿法）。饭后石老亦来，作半日谈。延杨正甫为室人复诊。作霖、筱岩、珩甫均夜谈。灯下为贞盦题印册两叶（诗见上本）。客去又看《伤寒论》王注数叶。
初五日晴。小门生刘晓沧自山右来见。蒋康之来谈。未刻出城为同乡顾范臣中翰点主。
在恒裕易便衣，与润、锡、珩至文明观剧，散后饮于福兴居。
初六日晴。午刻诣史馆，删改黔志一卷。申刻至同丰堂赴李丹孙之约。梅叟来夜谈。
作霖、康之、稚坚迫令王雪槐南归，余送川资一百元，复派健役二人伴送，防其中途逸去。
