<!-- { "loadSidebar": true } -->
初七日早起枯坐，颇有感触。午前大雨。刘琴斋自房山来见，问学之心甚切。看《长编纪事》卷一至卷八（中有三卷缺）。申刻访吴蔚若、王季樵两前辈，均未值。因至方壶斋赴杨荫北之约，座唯八叔及余而已。肴甚精美。门人黄补臣来柬，意欲编纂《国朝掌故》、《泰西政事》二书，皆用表体。余答以二者均于表不宜。《国朝政事》当仿《长编纪事》体例，分代分类以次相从。诏谕奏议皆择要甄录，其大事有关系处，则用温公《通鉴》、豫章《遵尧录》之法，作为论以发明之。《泰西政事》当用编年体，使纲举目张，盛衰利害犁然在目。遇有可法可戒处，亦略加论辨，俾求新者可得其平。补臣用心甚专，识议亦好，倘能独力成此二书，洵盛业也。接刘嗣伯信。
初八日晴。武子彝来，论中国茶业利弊甚悉。午刻子蔚过访，纵谈殊惬。偕至琉璃厂各书肆看时务书，余与蔚各买《海国大政纪》、《英法俄德四国志略》一部而归。灯下略翻阅，笔墨均简要，胜《万国近政参略》远甚。接方燮尹、史挹珊二信。
初九日晴。门斗来报，成儿县试长案取列二十五名。大兴邑尊林文伯（绍清），云南举人，由昌平州调署吾邑。雅初、吉甫来谈。傍晚访张燮钧前辈。燮翁新简驻朝鲜公使，以母老辞。燮翁谓，凡驻外国使臣，最要在探其阴谋。朝鲜虽不须虑此，然俄、日两国刻刻有谋鲜之志。防俄、日以护朝鲜，即所以卫中国也。故首宜联络俄、日驻鲜使臣，庶可得其要领。所论可谓扼要。又在董处晚饭。
初十日晴。先妣忌辰，拜供。八叔在此午饭。与志先本定初九公请盛杏荪、吴季卿、庄心安三丈，黄伯南、沈友卿两同年及八叔，盛、庄诸公以是日不能到，自改今日。余与志先皆有家忌，乃勉改，以便衣从事，约陶端一、丁衡甫作陪，傍晚散。
十一日晴。过节。祭神，谢宅，祀先。荐茄饼。云依来，为娴女诊疾。盛杏丈以新刻《经世文续编》见赠。篇目一依贺氏正编，略有增易。官书私著，编辑颇详。缪筱珊、汪子渊两君任其事，而杏翁总其成，亦犹魏邵阳之于贺氏也。午后写应酬各件。展临苏帖，颇舒胸中郁勃之气。
十二日晴。杏丈过谈，兴辞后即一径登程矣。一日客来络绎，气急头昏，神志恍惚。
此种无益有损之周旋，竟无法以绝之。薄暮稍静，发诸兄弟信。灯下看《长编纪事》卷十，太宗谓田锡奏对“陈词不繁，指事尤切”。此八字是奏疏要诀，吾辈当以为法。
十三日晴。杜门谢客，为黄补臣写五伯及顾紫霞两信。午后吊吴聚垣年丈之丧。复答拜数客。秋热甚炽，因归寓，随意读老泉文，复细玩山水画谱，以领静远之趣。时局日非，无能补益，唯有养心一法，是实落受用也。晚饭时阅邸抄，湘抚陈右铭丈疏保八叔，奉旨预备召见。即诣会馆夜谈。接季兄电。《经世文续编•学术门》所采数篇，多不满意于唐确慎 
《学案小识》。鲁通甫谓，陆清献、熊文端诸公辨姚江于王学方盛之时，犹有可说，若唐氏之时，非特讲程、朱者难得，并讲姚江者亦不可多见，而犹斤斤持此门户，无乃迂阔鲜当乎？（余不记通甫原文，此特撮其大意耳。）余按：确慎立身为学，均无可议。至《小识》之不惬人意之处，诚如通甫所讥。唯《经世编》中录此等文字，殊不关紧要，且亦收不胜收。
十四日阴，微雨生凉，始有秋意。看《长编纪事》卷十、卷十一。未刻至江苏馆，赴张啸圃丈之约，席散在董处少坐。阅邸抄，汰冗官，谕詹事府，通政司，大理、太仆、光禄、鸿胪四寺，一律裁撤。河督，督抚同城之巡抚，不押运之粮道，无盐场之盐道，不管地方之同通佐贰，均裁去。其被裁之督抚、京卿等，另候录用。其馀详细章程，令内阁六部限一月筹议复奏。臣谨按：各官有名无实，久应裁并，我皇上毅然废之，一破宋元以来积习。彼失职者横生非议，何足窥变法之精心哉！唯微臣愚见，圣朝中外一家，将三百载，而满汉之见犹不能融，堂司各官皆重重对设，是每官常增一倍也。又，京师文武大小满官专缺，其数尤繁，斟酌重轻，岂无可议？乃满臣既不肯言，汉臣又不敢言。旷职糜禄，莫此为甚！微臣抱兹孤悃，窃因汰官之谕，聊一及之。接次寅沪上信，海天无恙，颇慰所怀。
十五日阴。秋凉袭人，遂御重袷。午刻至江苏馆，赴沈友卿之约。交去岳母托寄信一封并洋拾元。席散至武阳馆，为友卿送行。在八叔处晚饭。子蔚来谈，三鼓始去。
十六日晴。管养和丈自浙来，作半日谈。饭后杨仁山来访，欲于大学堂设博物院，而举余为提调。余自愧迂疏，恐无能为役也。未刻赴余绶屏同年之约。灯下看书甚久。今日为诸生定简明功课单，复草一柬示诸生，附载于此。
今日世衰道微，邪说蜂起，圣学遂有凌夷之渐，可骇可叹！吾辈为学，原非专为利禄计。正学不讲久矣，正宜趁此师友相处，专一考求，使修齐平治之理，常存于一二人。晦盲丕塞，安知无天清地宁之一日。倘能达而在上，自可出所学以匡济明时；即不幸穷而在下，亦可成己成人，培植来学。孟子所谓守先待后，吾侪亦与有责焉，正不必震为高远也。顷所陈应看各书，如《资治通鉴》，程、朱诸大儒之书，《日知录》，皆当视为毕生身心性命之学，而不可一日离者也。诸君从我游，颇思有所成就，以不负比年相从之雅，故特发数语为诸君劝。务望恢宏志气，相与有成，勿第囿于俗学，孤此启迪，仆实有厚望焉。
十七日晴。为采涧复徐芝田信。午后至恒裕，又访作黼，出示其世兄液池（霖龙）策论数篇，才气颇好。因至小学堂，适黄慎之丈在坐，与王小航共商畿辅水利。甫归寓，八叔来召，复诣会馆，至则八叔已移入内城预备召见。与伟臣、啸圃、季超诸丈，莒生弟略谈而归。大雷雨。
十八日夜半入城，途遇骤雨。至六项公所，送八叔陛见。天明归寓，检《明儒学案》罗念庵语录静阅廿馀段，此卷去冬及今春研究颇专，今日偶一翻阅，如遇故人，遂不忍释手。
傍晚莒弟来约便宜小酌，率成儿同往。
十九日晴。草专责成封奏（此奏未用）。傍晚，橘农在子蔚处相招，往谈至夕。晚饭后与张、苏、程、赵、吴诸生讲学，均觉默默领会。此道不讲久矣，一堂辨论，气象犹佳。
阅邸抄，礼部六堂因阻遏主事王照封奏，为王所讦，怀、许两尚书，堃、徐、溥、曾四侍郎，均革职；王照赏三品顶戴，以四品京堂候补，奖其敢言。
二十日晴。一日缮写封奏，手目俱疲。夜早寝。志先招饮，辞。
二十一日晴。子刻入景运门，递封奏，计二件：一劾广西巡抚黄槐森庸懦欺饰，贻误戎机。请别简谋勇兼裕大员一；面饬湘抚陈宝箴、黔抚王毓藻，严防两省交界处所，杜贼外窜之路。一请在京师建武备大学堂，为各省中小学堂总汇，以储将才，并调操天津练军，俾成劲旅。又呈递膳牌，预备召见。递折后至吏部朝房八叔处小憩。黎明事下。折留中，乃行。 
归寓酣寝。未刻至便宜坊，赴效丈、景丈之约。
二十二日晴。项薇垣来谈。午后答拜管养吾丈。访云依，请其就近至董处为赞、柔、酉诊疾。晚归寓。莒生来。阅邸抄，以昭信股票扰民，特旨停办。我朝忠厚之家法，圣主体民之仁心，均于此见之矣。
二十三日白露节。竟日微雨。写应酬各件。午刻制肴点，迎吴氏妹，与饯行。未刻至江苏馆，赴刘伟臣、葆良、史季超三君之约。散后至吴季丈、董景丈处送行。闻朝议有剪发辫、易西服之意，忧愤填膺，几至食不下咽。归接家信，知大兄即日挈眷北来。为孟常、成儿改甘陵南北部党论二篇。看《理学宗传•姚江门人》一卷，意味津津。独坐至四鼓始就枕。
此学不讲久矣。余独为于举世不为之日，非偏嗜也。正以此心此理之同，触之而无不应，返之而无不惬，意味深长，自令人不能暂释。即如近来为苏、张、程、赵诸生讲授，浸入此学，至议论入心处，佥欣欣点首领会，亦可见心、理之同然矣。
二十四日晴。午刻答拜各客。在八叔处久坐，为其料理封奏，三鼓始归。接大兄沪上电，即日开轮。又接迎静斋信。
二十五日雨。蒋季和来谈。交去李子康同年乙酉帮分六十馀金。随意看书消遣。傍晚拜近处数客。为黄榆庭觅王卉堂信。子蔚过访，知其已改知府，分发四川。平日肺腑之交，遂将远别，一腔心血，郁郁谁语，念及此，不禁泪下沾襟。谈至三鼓方去。送客至门，忽发眩晕，狼狈就枕，不能转侧。
二十六日阴。写应酬各件。杨仁山来谈。傍晚与子蔚、子和、橘农在广和夜谈。闻翰林院有淘汰编检之信（仅留数十人），相对忧叹。东海为掌院十馀年，平日唯知照应私人，受制权要。一旦危机相迫，乃噤不敢发一语，非唯不能护持全局，而因循迂执，且授外人以弹射之资。同类将倾，犹恋恋病躯，不忍舍去，自命心性之学，今日直败露无馀矣。
二十七日阴。甫下床，即会客。午刻诣会馆少坐。至湖广馆乙酉团拜。申刻赴张次山前辈之约。遣郑贵下天津，迎大兄。苏、程两生皆散学。连日酬应冗杂，作种种无益周旋，说种种无益言语，自己正事一例废搁。妻、子轮流患恙，沸耳呻吟，寝食俱为之不快。偶一瞑坐，神志旁皇，学固日堕，身亦将病矣。
二十八日晴。子蔚来，作半日谈。迎云依来，为采涧及赞、柔、丙、酉诊疾。八叔枉过。傍晚客去，头眩不能支，遂狂呕两次，多时宿水，倾肠倒胃而出之。
二十九日晴。疲倦异常，脾胃甚劣。以人参、松术、茯苓、陈皮煎浓汤药之，遂杜门谢客为静养计。看《明道语录》，后世朱子、象山、姚江论学之旨，先生皆有以发之。明道论新法，其言公平广大，吾辈今日所当熟复者也。
三十日阴，微雨。海运委员张雨人（树德）来见。午后迎云依诊疾。吉甫来访。傍晚，郑贵、张寿自津押行李来。
八月初一日晴。祖妣盛夫人生辰，拜供。朱莹如来谈。午后访濮梓泉丈，何颂眉换次伯借据。申刻大兄嫂率两侄女到京，灯后长谈里门近事。采涧病，请王西丈诊治。西丈一病之后，竟大见衰老，披裘拄杖，扶挈而行。拟于廿五日携幼女遄返云南，万里长途，龙钟就道，良用侧然。西丈谈及永昌风土之胜，居家日用之俭，悠然生避地之思。无事检阅《明儒学案》邹东廓、钱绪山语录，复检《理学宗传》中两先生语录阅一过，两家所录全然不同。
精深微妙，耐人寻求，足以见诸儒学派，《学案》为胜。若抉择简当，约而易守，有益身心，则《宗传》尤可玩味也。枕上成一联云：“闭门即是安心法；寡欲斯为却病方。”二语于余最为切当，拟制联书之，悬诸书塾。欲，不必专指色欲。凡有所沾滞牵率，足以累心者皆是。
