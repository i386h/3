<!-- { "loadSidebar": true } -->
故事廷试贡士，阅卷大臣拟前十本进呈，候钦定，然后拆弥封姓名宣布，往往如所拟名次，不更动也。乙未殿试，上念国步多艰，思得气节之士而用之。四川骆成骧名在第十，上见其卷中有“主忧臣辱，主辱臣死”二语，大赏之，拔置第一。
上既亲政，以颐和园为颐养母后之所，间日往请安。每日章疏，上阅后皆封送园中。
丁酉年，毓鼎附片劾太监牛姓在外招权纳贿，请严惩以符祖制。牛姓者，颐和园亲近小奄也。上谓翁师傅曰，此疏若为太后见，言官祸且不测，朕当保全之。乃撤去附片，仅以正折呈园。翁傅后语毓鼎，感激圣慈，至于流涕。
是时权操于上，亦颇有通内营进者。玉昆者，木厂商人也，以入资助园工，得道员，忽授四川盐茶道。召见日，上见其举动粗鄙，心恶之。因询其曾否读书，玉对曾读《百家姓》及《大学》。上授以笔，命书履历，良久，仅能成玉昆二字。上怒斥出，即日罢之。一日，苏松太道缺员，枢臣列单请简，上海道兼莞海关，膏腴甲天下。上命授鲁伯阳，且申之曰，是李鸿章所保。枢臣闻命，相顾错愕。遍稽旧籍，始得其人，尝以微劳列保案，李所奏也。先是，鲁以道员需次金陵，制府及司道皆轻之。鲁颇不平，乃辇巨金输幸门，期必得斯缺。既有成说，扬扬意得甚，预夸示同僚，咸嗤其妄。命下果然。制府刘坤一大惊诧，奏改常镇通海道，旋劾降为通判。方请谒之言得人也，未尝不以人才可用欺上，迨觉其不称，立斥之而不稍一护前。此如日月之食，何足为圣明之累耶？甲午辽东丧师，上愤外难日迫，国势阽危，锐欲革新庶政致富强。环顾枢辅大臣，皆选耎玩愒，无动为大，无足与谋天下大计者。南海康有为，甲午公车，一再上书，上固心识之。戊戌四月，常熟罢去，朝局渐变，张阁学百熙、徐学士致靖先后疏荐有为。召见，以日本改制维新之说进，上大悦。是时二品以上大员黜陟，皆须诣颐和园取进止，上不得自专，故康仅以工部主事在总理事务衙门行走。其门人举人梁启超，仅领译书局，而枢辅阁部大臣，固无力去之也。其时广开言路，庶民皆得实封言事。礼部主事王照疏陈四事，请上游历东西洋各国。尚书怀塔布、许应睽等抑不为代奏，堂司交哄，事闻于朝。上正思借事黜一二守旧大臣，以厉威而风众，闻之震怒，特诏革礼部六堂职，破格拔少詹事王锡蕃、翰林院侍读学士徐致靖署左右侍郎。举朝知上意所在，望风而靡。怀之妻素侍颐和宴游，哭诉于太后，谓且尽除满人。太后固不善上所为矣。会上特擢谭嗣同、杨锐、刘光第、林旭参赞军机事，专理新政，时谓之四贵，枢辅咸侧目。谭、杨愤上之受制，颇有不平语，上手诏答之，大略谓顽固守旧大臣，朕固无如之何，然卿曹宜善调处其间，使国可富强，大臣不掣肘，而朕又上不失慈母之意。否则朕位且不保，何有于国？（此诏宣统元年杨锐 
之子缴呈，监国命付实录馆。）于是蜚语寖闻西朝。御史杨崇伊、庞鸿书揣知太后意，潜谋之庆亲王奕劻，密疏告变，请太后再临朝，袖疏付奕劻转达颐和园。八月初四日黎明，上诣宫门请安，太后已由间道入西直门，车驾仓皇而返。太后直抵上寝宫，尽括章疏携之去。召上，怒诘曰：“我抚养汝廿馀年，乃听小人之言谋我乎？”上战栗不发一语，良久嗫嚅曰：“我无此意。”太后唾之曰：“痴儿，今日无我，明日安有汝乎？”遂传懿旨，以上病不能理万几为辞，临朝训政，凡上所兴革，悉反之。（政变各节，凡已见官书及外间记载者，概略之。以此录非政纪也）。
谭、杨、刘、林及康广仁之死，御史黄桂鋆实促之，疏谓该员罪状已明，可无事审讯。
说者谓桂鋆恐对簿时牵及圣躬也。于是士大夫畏新政如虎，谈之色变。八月前内外所保人才，不能不入都，至者犹召见，见后皆报罢云。
两宫之垂帘也，帝中坐，后蔽以纱幕，孝贞、孝钦左右对面坐。孝贞既崩，孝钦独坐于后，至戊戌训政，则太后与上并坐，若二君焉。臣工奏对，上嘿不发言，有时太后肘上使言，不过一二语止矣。迁上于南海瀛台，三面皆水，隆冬冰坚结，传闻上常携小奄踏冰出，为门者所阻，于是有传匠凿冰之举。上尝至一太监屋，几有书，取视之，《三国演义》也。阅数行，掷去，长叹曰：“朕并不如汉献帝也。”
己亥十月，毓鼎自江南回京，销假日，召见于仪鸾殿。太后偶语及豫省疏报雹灾事，而忘其县名，顾上曰：“皇帝记为何处？”上即应曰：“巩县也。”时马家埠抵永定门新设电车，太后问及焉，复顾上曰“此何国所为？”上应曰：“德使海靖也。”因叹虽一循例报灾之折，数年前所兴之工，上犹留心不忘如此。
常熟罢相为四月二十七日，常熟诞辰也。黎明尚入朝，寂无消息。上冲龄典学，昵就翁师傅，或捋其髯，或以手入怀抚其乳。故常熟在书房廿五年，最为上所亲。尝乞假回虞山省墓，上雅不愿其去，不得已，始允一月假。陛辞日，坚与约曰：“下月今日，朕与师傅相见于此矣。”先是，钱塘汪侍郎（鸣銮）奏对当圣意，屡召见，有所陈，太后闻而恶之。忽传懿旨，以迹近离间褫汪职。因此尤忌翁，猝用朱笔逐之。盖不欲其在上左右也。
八月政变，复坐以举康有为之罪，下诏编管。是年四月二十四日，新进士传胪，状元为贵州夏同龢，恰与常熟同名，未三日而常熟罢，亦异事也。
懋勤殿在乾清宫西廊，屋五楹，列圣燕居念典处。咸丰中叶，湖南主事何秋涛以进《朔方备乘》（原名《北徼汇编》，文宗赐今名），诏在懋勤殿行走。同治后，殿久虚，惟南书房诸臣时就其中应制作书，以其与南斋毗连也。戊戌六月，上有意复古宾师之礼，将开懋勤殿，择康有为、梁启超、黄绍箕等八人待制，燕见赐坐，讨论政事，闻者谓为二千年未有之盛举，竟未及开而罢。
八月以后，内外籍籍，谓将有桐宫之举。每日造脉案药方，传示各衙门，人心悃惧。
于是候选知府经元善在上海联合海外侨民，公电西朝，请保护圣躬。虽奉严旨名捕元善，而非常之谋竟寝。次年己亥，上春秋三十有九矣，时承恩公崇绮，久废在私第；大学士徐桐，觊政地綦切；尚书启秀在枢廷，与徐殊洽：咸思邀定策功。而大学士荣禄居次辅，虽在亲王下，最为孝钦所亲信，言无不从，大权实归之。三公者，日夕密谋，相约造荣第，说以伊霍之事。崇、徐密具疏草，要荣署名，同奏永宁宫。十一月二十八日，启朝退，先诣荣，达二公意，荣大惊，佯依违其词，速启去，戒阍者毋纳客。二公至，阍者辞焉。次日朝罢，荣相请独对，问太后曰：“传闻将有废立事，信乎？”太后曰：“无有也。事果可行乎？”荣曰：“太后行之，谁敢谓其不可者。顾上罪不明，外国公使将起而干涉，此不可不慎也。”太后曰：“事且露，奈何？”荣曰：“无妨也，上春秋已盛，无皇子，不如择宗室近支子，建为大阿哥，为上嗣，兼祧穆宗，育之宫中，徐纂大统，则此举为有名矣。”太后沉吟久之，曰：“汝言是也。”遂于二十四日召集近支王贝勒、御前大臣、内务府大臣、南上两书房翰林部院尚书于仪鸾殿，上下惊传将废立，内廷苏拉且昌言曰：“今日换皇上 
矣。”迨诏下，乃立溥亻隽为大阿哥也。
康熙末年，诸皇子阴谋夺嫡，理密亲王再立再废，诸子各树党羽，互相倾轧，圣祖因此忧愤而殂。泰陵既以智数登大宝，有鉴于前，遂垂永不建储之谕，臣下有请者立斩。晚年金盒缄嗣皇帝名，藏“正大光明”匾上，凭几末命，乃启鐍，传遗诏立之。继此传为家法。穆宗之崩，不嗣子而立弟，光绪戊寅，惠陵奉安，吏部主事吴可读在陵次疏言，异日今上生有皇子，当后穆宗。草疏后，即仰药死。懿旨下廷臣，即当日所称大礼议也，且予可读恤赠。德宗储贰久虚，至是乃立大阿哥，兼祧穆宗，以符前议。溥亻隽者，宣庙之曾孙，惇慎亲王之孙，父为端郡王载漪。其时恭亲王溥伟，贝子溥伦，依伦次皆可当璧，而载漪平日得太后欢心，故立其子，年十五矣，入居阿哥所（在景运门外，即青宫也）。辟弘德殿使读书，西苑则在万善殿。命崇绮充师傅，召陕西陕安道高赓恩入京，与翰林院侍读宝丰、崇寿俱授读，命徐桐照料弘德殿。大阿哥素不说学，有所喜二犬，次日即宣索入宫，识者早有以虑其不终。徐相是日适考校八旗官号，遽以“使之主祭而百神享之，使之主事而事治，百姓安之”命题，盖隐寓推戴之意云。
义和拳之为邪教，即八卦白莲之支与流裔，劳玉初京卿考证最详。顾朝廷所以信之者，意固别有所在。邵陵、高贵之举，两年中未尝稍释，特忌东西邻责言，未敢仓卒行。载漪又急欲其子得天位，计非借兵力慑使臣，固难得志也。义和拳适起，诡言能避火器，以仇教为名，载漪等遂利用之以发大难，故廷臣据理力争，谓邪术不足信，兵端未可开，皆隔靴搔痒之谈也。甲午之丧师，戊戌之变政，己亥之建储，庚子之义和团，名虽四事，实一贯相生，必知此而后可论十年之朝局。
京师演拳，始于三月间，不一月，其势渐盛。涞水至戕弹压武官杨福同。朝廷虽屡严谕拿办，复命枢臣赵舒翘往涿州，名为宣旨解散，实隐察其情势也。舒翘见其皆市井无赖、乞丐穷民，殊不足用，回京，揣太后意向之，不以实对。五月十五日，戕日本使馆书记员杉山彬于马家埠。日日毁教堂，杀教民，株连无辜。二十日，复纵焚正阳门西，火及城楼，二百年精华，一朝而尽。其时使馆街西兵擐甲实枪，严守东西街口，如临大敌。午刻，忽传旨召王大臣、六部九卿入见于仪鸾殿东室，约百馀人，室中跪满，后至者乃跪于槛外。
