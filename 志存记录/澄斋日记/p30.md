<!-- { "loadSidebar": true } -->
初五日雨，竟日不止，檐溜琤琮，中庭积水皆满，寸步不可行。唯以看书消遣。看《思辨录》卷四（“凡案头”一段〔二〕），卷五、卷六（“不识敬天二字”一段〔三〕，“人当心中有事”一段〔三〕，“人不可有胜心”一段〔六〕，“恶念易去”一段〔六〕，卷七（首、次两段，“王范先问”一段〔五〕，“勿忘勿助”两段〔七〕，“凡遇倥偬”两段〔八〕，“禅家一切放下”两段〔八〕）。连日看理学书，心中颇觉清宁，益信前言之不谬。访西丈诊脉改方。
就枕后，忽思《大学》诚意是省察工夫，正心是涵养工夫。诚意是唯精，正心是唯一。余读理学书十有五年，此心本体之明时时呈露，当偶亦彻悟时，觉心中异常清旷，并非不可造就者。乃光阴迅速，因循作辍，自误生平，可叹可恨。雨稍止，徐步中庭，玩花草鲜润，各含生意，心中舒畅者久之。
初六日晴。写广东信。饭后访子蔚，作半日谈。余言火最能耗气，拂逆过甚，则肝火旺，思虑过甚，则心火旺，二火薰灼，真水日耗，水耗则火益炽，势不至枯竭不止。养身之道，莫妙于“心平气和”四字，而平和心气，莫如玩理学书。子蔚言看《近思录》苦无入处，不数纸即昏昏欲睡。余谓此不能勉强，当从白沙、阳明、康斋、念庵、夏峰诸语录入手，涵养性天，变化气质，使此心活泼泼地，久之必有悟处。新会、姚江昔贤讥其近禅，吾辈今日固不必立此门户，但求各人会心、各人自得可也。子蔚深以为然。灯下看《思辨录》卷八、卷九（“人心为风俗之本”一段〔五〕）。夜中雷电交作，天雨如注。
初七日晴。发广东信，全泰盛寄。随意玩味康斋、白沙语录，胸次颇有觉洒然。饭后至岳母处久坐。又访橘农，畅论理学，似此朋友讲论，盖不可多得矣。灯下看《思辨录》卷十。橘农论学，亦主理趣，归于自证自悟。
初八日晴。管丹云丈来谈。接第五号家信（大兄，五、六、七弟），并洋八元。又接椒舅信，并京松银百两。竟日看康斋、白沙、龙溪语录，觉近来见解又高一格。
初九日晴。饭后橘农来谈，因偕访子蔚，纵论今古，至夜分方散。接于智泉信。
初十日晴。至北河泡（又名莲花池），赴段春岩之约。出彰仪门五里而遥，车夫不识路，误涉积潦中，凡一里许始出险。席散，诸君共乘小舟穿绕荷荡而行，花红盖碧，清芬袭衣，薰风徐来，顿解溽暑，亦雅游胜境也。抵家已薄暮。灯下看《理学宗传》中《姚江语录》尽一卷，工夫简易直截，足启发人。
十一日晴，甚热。写吕箴舅信，并吴处聘礼程仪三百金，交百川通汇寄。访子蔚久谈。
至松竹斋买物，又至文友堂，见《王文成全书》（传习录、文集、诗集、年谱），未买。余意欲且就《夏峰集》研究，而会通参证于《理学宗传》，以求进益，一时书集案头，转无暇究心矣。接崔子禺、吕品园两丈信，又孙世兄（廷嘉，号礼仲，伯闻师世兄，向未见过）信，均陆尚志带来。夜，雷电大雨。
十二日晴。二妹五七，至妙光阁上祭，少坐即返。看《思辨录》卷十一、十二。晚，至会仙楼，赴作黼之约。散，至岳母处略谈。
十三日阴，微雨。申刻在广和居偕研甫合饯杨望洲丈并约温丈、赵子衡、谭复生（敬甫年伯三世兄、江苏知府）为曲局，唱和甚乐。
十四日晴。接大兄信，并温丈借款五百金（源丰润来）。复生过谈。入西城吊王芸舫侍郎及熙小舫前辈太夫人之丧。出城答拜数客。饭后酣眠至五点钟方觉。傍晚，访西丈久谈。 
十五日晴。清晨入东城，补祝廖师寿，并拜客。至史馆少坐。归寓，管丹丈来谈。
接五伯信。傍晚，诣杨蓉丈小坐。复谢姚乐泉信。夜雨达旦。都韶臣同年（守化）来谈。
十六日雨。伯父生辰，拜供。午后畅晴，迎岳母来，傍晚又雨，遂下榻于此。校勘《儒林传》一卷半。夜半震霆，大雨如注，马棚颓塌，车骡均无恙。接庄思缄信。
十七日清晨雨止，中庭水深没阶。校勘史馆《儒林传》卷上毕（皆理学诸儒，下卷则经师也）。诸传草率殊甚，其品其学皆不足以传之。缘嘉、道以来，训诂之学盛行，视宋学若土苴，濂洛一脉几成绝响，承修诸公皆不屑置意也。灯下看《思辨录》卷十三、十四，其封建类所欲更张各条，愚意不能无疑。
十八日晴。校勘《儒林传》卷下。诣温丈致大兄信，久谈乃行。看《思辨录》卷十五、十六。傍晚，访子蔚，倚案共读《康斋日录》一卷，叹其进学之勇，克己之严，直从困衡中寻真乐，多体味有得之言。
十九日晴。菊坡前辈过谈，交来己卯浙江同门单。祝岳母五十三岁寿。因至沈太师母处少坐。归寓，校勘《儒林传》。发五伯、八叔、瑾弟信，交森昌寄。接次伯信。看《思辨录》卷十七、十八。
二十日阴雨，午后晴。至财盛馆吊萨年伯之丧。诣李子丹年丈少坐。归寓少憩。至陶然亭赴钮伯雅之约。散后至吴兴馆问姚子湘丈疾。顺访橘农。以车接采涧，余缓步而归。
二十一日晴。本泉来谈。一日校勘《儒林传》，为补汪双池一传。炎热逼人，挥汗如雨，赖有书籍养心，犹不至十分烦燥。灯下看《思辨录》卷十九至二十一。礼类一条云，古人行礼所为可贵者，非谓其一依图说确然不移也，亦谓古人举事处处皆有秩序，皆有仪文耳。
《仪礼》所载，不过写出一规模举止以为楷式。自君子行之，必有本之而稍为变通者，唯不失礼意而不泥礼迹，故能行之久远而无弊也。此段真得礼中精义，自来诸儒未曾说及。
二十二日阴雨。一日校勘《儒林传》，孔（广森）传全载其《公羊通义序》，此最知要，于全经纲领义例，犁然理解，能使读者得其菁华，胜于前史连篇文赋，徒长浮华者矣。
二十三日晴。批阅书院卷，心跳头昏而止。此亦心血不足之一端。信乎，养心之功不可少也！因静坐看《景逸语录》，心气略定。接湖北王仲云信，又四川袁秉道信。午后至源丰润一行。
二十四日晴。诣温丈，交去银款。又访雅初，与季卿丈久谈。见大农筹款奏稿，欲各省督抚海关筹银一千二百万两。平常应解各款仍如数批解外，令其平空解此巨款，不知款从何出。竭泽而渔，可笑可叹！天甚热，仍看《景逸语录》。批书院卷数本。夜间不适特甚。
二十五日阴。诣西丈诊脉、开方。批书院卷。申刻在广和居请客。（补上月十五日晚宴，兼请都韶笙、陆又民。陆辞未到。）邱振声交来史（久华）、金汉良国史馆功课票。
二十六日阴。皇上万寿。五点半钟出门，七点半钟午门外行礼。归寓早餐。率成儿、娴女至妙光阁为二妹断七拜忏。午后归路至岳母处。雨大至，在吉甫榻眠一时许，复进酒点。
冒雨而归。灯下看《思辨录》卷二十二（论乐礼有极精者）前集毕，接看后集卷一。车中忽思《礼记》春秋冬夏、雷霆雨露无非教也，即夫子“予欲无言”、“无行不与”意。又思程子《易传》“体用一原”、“显微无间”，可见日用寻常无非道妙。泾阳每言当下，夏峰每言眼前，皆是此意。
二十七日晴。刘仲鲁同年以《中州名贤集》见赠，凡孙夏峰、汤潜庵、耿逸庵、张敬庵、李礼山、张静庵、冉蟫庵、李文园、倭艮峰九家，分文集、事略、语录、讲义、学规、诗集，浏览一过，持择颇不苟（湘潭黄恕斋〔舒昺〕所辑。黄现掌教河南明道书院）。批阅书院生童卷毕。为孟常改文一篇。管丹丈来久谈。接南昌电。舒宾如（鸿仪）来见。灯下看《思辨后集》卷一（“朱子论理气”一段〔十二〕，“鸢飞鱼跃”一段〔十三〕，“暮春数语”
一段〔十四〕）。复季良信并图章七方，又寄大妹银二十六两，托陆又民带。先中翰公忌辰，家祭。 
二十八日晴。立秋节。先中丞公生辰，家祭。岳母枉过。午刻至广和居赴汪作黼之约。
散，偕子蔚同车访橘农，未晤。又访芋丞前辈，略谈归寓。子蔚坐谈良久，畅论养心养气之道。接六弟信，以余多病，殷殷以不用心不气恼相劝。此后当自寻乐趣，以副吾弟相望之心。
温丈交来复谢大兄信，并笔据一纸。夜半，大不适。写仲梓丈信，托志先附寄。
二十九日阴，微雨。一日养病，校勘《儒林传》。灯下看《思辨录后集》卷二。
七月初一日日食，云阴不见。病体甚疲。写家信数纸。看《思辨录》卷三、卷四，鬼神果报之事，非尽无稽，先生必执以为决无此事，未免太过。唯高景逸有一条说得最好。又谓《太极图说》一篇，主意全在人极上；今人读《太极图说》，不论人极而止论太极，失周子之意。语甚精实。傍晚，西丈诊疾。枕上思释士云：“离一切心即汝真性。”此语颇精微。
盖一切心即妄念也，真性即天理之本体也，但本体见后更须着一番涵养扩充工夫耳。接陆季良信。
初二日晴。接第六号家信（内附姜伯亮信）。发第七号信（内附史久华、金汉良誊录照、功课票），全泰盛寄。校勘《儒林传》。看《思辨录》卷五（“古人多说尽性”一段〔九〕，“仪于性学工夫”一段〔十〕），又卷四（〔三〕“舜光问诚神几”、《通书》之“诚则无事”两段），卷六。子夜，疾复大作。
初三日晴。困惫殊甚。西丈来诊。看《思辨录》卷七至卷九。桴亭先生推崇濂溪甚至，而甚不满意于甘泉。其论恳庵，谓其一生履历皆在清华，遇一足以佐之，其造诣纯粹以此。
因思不肖早年置身翰苑，散列清华，无部员奔走之劳，无州县风尘之扰，又日用皆济自南中，无内顾忧。于此而不痛自砥砺，向身心切实下功夫，岂不辜负光阴，蹉跎境遇！勉之，勉之！
无贻他日悔也。接潘爽卿信。夜雨达旦。
初四日晴。张明诚复来见。看《思辨录》卷十毕。桴亭先生学问甚正，发挥太极人极之旨，以真心学圣贤，为教极为平实，其即气质论性，尤具卓识。未刻至安徽馆赴谢味馀同年之约。散后至文友堂购《高子遗书》而归。《思辨录》有儒家养生诀云：“动静必敬，心火斯定；宠辱不惊，肝木以宁；饮食有节，脾土不泄；沉默寡言，肺金乃全；澹然无欲，肾水自足。”语极精实可行。
初五日晴。养疾。复盛企丈信。又致瑾弟信并殿卷一包，均托张明诚带。看高子年谱、墓志、行状数篇，奋然兴师法之思。效丈招同丰堂，辞。而效丈自来约，只得前往。坐久，觉眩晕，乃先归。泥涂摇杌，归家呕吐狼藉，竟夜头晕，不能展侧。
初六日晴。诣西丈诊脉。一日静看《高子语》（卷一）。接兰生先生信。
初七日晴。校勘《儒林传》讫。傍晚，至近处答拜数客。在岳母处少坐。灯下看《高子语》。写复墨缘信，托志先附寄。
初八日晴。访子蔚久谈。《儒林传》粘签、编目。刘心斋来谈，劝其从事根柢之学。
