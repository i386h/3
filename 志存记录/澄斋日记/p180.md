<!-- { "loadSidebar": true } -->
登最高楼凭眺良久，微雨数点，旋止。归寓，值朗轩在此，新自青岛归，述其风土之美，今之桃源也。大动卜居之思。中原乱事，非三五年不能平也。倘能遁迹于此，读书乐道，以待时清，讵非幸福乎？宝惠奉任命授为镶黄旗汉军副都统。年未三十，即真除二品官，老辈断无此事。惜乎！山河易主矣。
初五日（二十一日）阴。未刻至龙泉寺行吊，为润田太夫人题主。民国不定礼服，庆吊者皆以便服行礼。余以成主大典，不可简亵，特戴翎顶绒冠、硬领、乌靴将事，庶几无礼之礼。至愿学堂赴公益会职员会议。入夜狂风又作，花事不堪问矣。日日吹旱风，黄沙弥空，怒号聒耳，昏昏无复生趣。秦少游论坡公作书，执笔近颖，管微偏向右。李端叔则谓公每作书，磨墨如糊，始染笔。执笔微向下而行甚迟。余自得此法后，觉书道大进，所有推、擫、顿、折、皴擦、回旋之法，皆从此悟入。前人学文学字，俱恃口诀，不肯轻传，此类是也。吾兄孟乐，以中锋悬腕习柳字，得其端劲之妙，乃移其法以习苏书，全然不合。余曾力劝之，不信也。皴擦回旋四字，是吾近年独得处。宋人评坡公翰札最工，笔圆而韵胜。余学苏，专求此五字。坡公得力全出颜平原、杨少师，学苏者不探源于二家，断无入处。《鹿脯》、《韭花》二帖，《蔡明远》、《刘太冲》二序，《祭兄》、《祭侄》二稿，皆当肆力。若欲得其韵致，又当熟临《神龙兰亭》（颍上本极佳）。如此用一番工夫，始可与言坡书之妙矣。一家之功，其难若是，书岂易言哉！
初六日（二十二日）晴。季超丈来午饭。未刻至悦生堂赴社政进行会。三点钟开会， 
余先登台叙述本会宗旨，然后会员题名，纳费，推举职员，修正会章，五钟散会。夜梦与人论国亡之恨，失声大哭，不能止，痛詈执政之误国。既醒，泪珠犹被面也。余于故国之思，顷刻不忘，虽在欢场，偶一触及，则惘惘如有所失。连接萧亲家两书。
初七日（二十三日）晴。亲友多来贺者。饭后李啸溪、陆天池偕来吹笛唱曲。夜又大风，日日如此，几成昏暗世界矣。连日夜间细读《金匮》。自来注《金匮》者少于《伤寒论》。余所见数家，皆不甚惬意。尤氏平稳，苦乏精义。黄氏时有精义，而金木水火土，搅扰无已时。程氏、陈氏各有得失。《金鉴》臆断甚多，遇所不解，则指为讹错，最为劣妄。唯喻氏发挥详尽，能于无字句处窥破奥窔，所得最深矣。徐忠可以喻氏门人，所得亦较深。余读时，时有心得，用朱笔笺于《金匮辑义》之上，为他日作注张本。接五弟妇信，知庆侄女已于上月廿四日适胡氏。刘王三来，请为其妹拟方。又接萧小虞信。
初八日（二十四日）晴。午刻访南园，携小虞书斟酌裁答。壬三追踪而至。昨药颇效，更定一方（病人在涿州）。饭后偕至大舞台观剧，上流社会人垂辫者唯余等一桌而已。
同座谈保帆太史（国楫，广东人，癸巳同年）。戏散，饭于福兴居。趁西城归。复小虞书。
又接徐贞盦翁、笏斋贺函，均随手邮谢。宝惠所辖镶黄旗，兵额四千六百人，月饷七千馀两，米二千馀石。若以八旗二十四部（每旗满蒙汉军各三部），约略计之，得兵十万人，每年耗饷约二百万，坐食习惰，度支安能不病哉！前朝屡议八旗生计，迄未出一策以救其弊，因循坐困，以讫于亡。今若骤议裁节，其不转于沟壑者几希。此真棘手题目也。
初九日（二十五日）晴。杨吉山自津来见。午刻饭于大观楼，锡兄作主人。饭罢偕觐、锡率惠至同乐观剧。戏散至大德通少坐，遇朗轩，又拉至东兴居晚餐。终日荒嬉，借抒郁勃之气。夜月甚佳。社会二字，几为人所恒言，究竟皆不知二字是何意义。即吾辈立社政进行会，不过作市面代名词而已。此二字包罗甚广。人生必有营业，有业必有群，自国以至家庭，无不有群，即无不有群之状态与心理，此社会学之所由起也。有历史习惯，有风俗宗教，有人情物理，此中煞有研究。今吾辈以市面风俗一面当之，但为社会之一部，亦无不可。余拟作《说社会》一篇，为会中言论之前导。
初十日（二十六日）晴。饭后至法律馆访授经。晋甫来久谈。一日倦甚，刻刻思眠，脾郁而困。
十一日（二十七日）晴。有武阳二少年自南京来见，皆革命军中人来供职于陆军部者也。未刻赴社政会，提议数件。一日读《金匮•妇科》讫。傍晚颇有雨意，仍飘数点而止。接大兄信。余今日始束发作道装。
十二日（二十八日）阴。饭后至会馆答拜杨、汤二君。率惠、铭、振在大舞台观刘伶演蔺相如完璧归赵，关目说白俱佳，盖均本于《列国志》也。戏散，饭于大观楼，觐枫作东。归寓值新甫、晋甫两兄及珩甫在此，畅谈，夜分始去。
十三日（二十九日）晴。陈幼衡来见。午刻剑秋约广福楼午饭，遇梁次侯（用弧）、江霞（孔殷）。此闽人所开，特以文君当垆，招徕坐客，可谓精于营业矣。至新开路为适于氏表妹送行。访新甫、晋甫两兄，夜饭后始归。接大女信。每夜为二女、三女讲小学第三册善行门。
十四日（三十日）晴。午刻饭于大观楼。两月来观我朵颐，将军不负腹矣，大体无可养，而养其小体，犹为计之得也。饭罢写扇两柄。觐枫买古文两本为书扇材料。此编为吴挚老授其子辟疆（名启孙）童年读本，上溯周、秦（起《国策》），下迄曾、张，古文菁华，萃于此矣。选注尤有涂辙可寻。简当与湘乡《经史百家简编》相仿，而用意不同。简编重体势，此则兼重义法。合两种不过四册书，然能熟读而详味之，古文之道在是矣。余深爱之，乃向觐枫乞取而归。三点半钟赴愿学堂顺直公益会讨论会规。六钟始散会。昨日江苏全省在省馆开公益会，约余而未往，以公民选举权不得兼跨南北两省。余五世北籍，且先大父曾受宣庙不准改归之谕，完全为顺天人，以法以情，皆不当兼顾苏省，非恝然于 
先茔所在也。寄曹亲家书。
十五日（五月初一号）阴。午刻至小有天闽菜馆，赴李晋臣约。至东城吊孙麟伯之丧。途出东长安门，顿触铜驼荆棘之感，悲从中来，凄然泪下。去岁钱仲甫以旧册子乞书大小各种，因乱久未落笔，今日磨浓墨为临坡书二叶。接曹亲家信（涤新世讲交来）。又接贞盦书并长歌一幅。门口货郎以破帖一堆求售。细检其中有东坡狂草《醉翁亭记》，颜鲁公书《元结碑》，徐浩书《不空和尚碑》，汉荡阴令《张迁表》（碑阴俱全），皆旧拓本，《张迁》、《不空》两帖，墨气尤古泽可爱。又有安素轩原拓《松雪道德经》四叶，馀则黄芦白苇矣。以洋十八元概留之。坡公此记，纵横飞舞，别是一种手法。此种草书，非可对临，但细玩其顺逆出入顿折之法，便可增进一格。若规仿尺寸而学之，则神理全非矣。
十六日（初二号）黎明梦觉，忽闻雨声，辰正再觉，则檐溜琤琮矣。此为交春第一次甘澍也，竟滴沥未止。午刻至东城陆天池同年处，为文烈夫妇及贤子文节书神主，翎顶珠补端坐书之，书毕乃正席南向点主，钱新甫、晋甫两兄襄题。近日庆吊，概着便衣，文烈父子忠于清室，不可不着清代衣冠也。天池备酒肴相款，又久谈始归。西圃花木俱含润气，药阑蓓蕾已辨颜色，得此滋润，大有生意矣。复贞盦书。
十七日（初三号）饭后访亚蘧。又至恒裕。程伯葭自南方来，旧雨重逢，况更丧乱，情意倍洽。为仲甫书册两叶，临坡公“恶酒如恶人”诗帖，一以写隶书法行之，笔笔留，笔笔拗，乃稍得雄厚之致。吾所临为《姑熟帖》，乃南宋初年钩勒上石者，不但笔法呈露，并墨法亦如凝如融（墨法非捶拓所用之墨，盖坡公当日墨彩墨痕也）。居然下真迹一等。当时钩镌之工，其妙如是。收藏家珍贵宋拓，良有由也（一经上石，墨痕何从窥见？此可意会，不能言传也。唯最精之旧拓本始有此妙。吾所藏苏帖至富，皆属上品，然只《和陶诗》及《姑熟帖》有之）。通篆隶法于苏书，是余近日悟出最得力处。生平爱博而情不专。
近来唯有三事，志在必成。一阐明《孟子》学说，通公羊春秋家言于《孟子》（宋、明诸儒以汉唐以后学识看《孟子》，《孟子》之微言大义遂晦）。一研究医学，精求《灵》、《素》、张、孙奥义，以融贯中西。一专精书法，通篆隶及二王法以习苏书，自成一家笔法。
十八日（初四号）晴。午刻约伯霞饭于大观楼。未刻赴社政会。孔仰恭提议民国冠服必须用中国材料，拟具书向参议院请愿。余甚韪其议。归寓稍息，复至武功街赴干卿之约。接量婿、娴女禀。
十九日（初五日）晴。在阳历为端午，节气尚未交立夏，从此古来佳节风景尽废矣。
此虽小事，而词章之将废，其见端也。作霖来访，所戴纱巾，仿戏场诸葛孔明冠制而为之，即名之曰诸葛巾。民国制度不一，事事可以自由，真古今中外所无。未刻乘骡车出朝阳门，至海会寺吊陆文烈父子之丧，往返几四十里，腰腹俱酸。吊官服式各殊。绍仁亭同年纯用道装，俯伏而拜，如道流。程少山同年则缨冠元青褂，仍用大清服式。此外有西装而鞠躬者，并有磕头者，有便衣免冠者。余则免冠盘发。民国成立已三阅月，而礼服至今未定。
大廷广众，致现种种怪相，尚复成何国家！识者有以知共和之难久矣（纯是乱乱哄哄景象）。借款成而中国亡，借款不成而中国即乱。无纲常，无名教，无廉耻，人心亡而中国亦亡。孔仰恭来夜谈。
二十日（初六日）晴。李新吾、李师葛、何承卿、杨绳武、陶矞如均来谈。客去，写册子一叶半。南园来夜谈。
二十一日（初七日）晴。作书致长芦运使陆士枚（安清）催取学堂公款。写册子二叶，匾对三件。连日临帖，作应酬字，下笔遂有法度。写字最忌任意挥洒。日久手滑，自以为渐臻熟境，而不知日趋于俗矣。
二十二日（初八号）晴。门人鲍幼卿来见。午后朗轩邀至同乐观剧，人山人海，几无隙地。以表面观之，已复承平旧景矣。散后在泰丰楼晚餐，亦朗东。接顺直保卫局公函，局中特设赞画，公推余任之。余于军事知识颇浅，当之有愧。 
二十三日（初九号）晴。饭后至社政会茶话。定服制、用国货议，仰恭起草，余为删润，付书记缮正，作为陈请书送参议院。
