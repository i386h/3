<!-- { "loadSidebar": true } -->
初七日晴，稍和。看《言行后录》卷十一、卷十二（王存无甚言行可记，不知何以录之）。申初刻至翰林院上任。谒圣拜文公祠如仪。诣昆师相处磕头。归路至恒裕访冯润田，商借度岁之资。上灯始归，饥疲殊甚。车中读《汉书•霍光传》，前半叙其定策辅政，以至病薨，自始至末一无贬辞。至其因忤意杀李种、王平、徐仁等，贵显幸臣冯子都等，奏事者关尚书先白副封，仇视儒生诸事，则旁见侧出，带叙于后。深服班氏史体之善。
初八日晴。以腊八粥荐灶君及祖考。连接家信三封，详哉其言之。迎云依，为采涧诊。批咸安宫课卷毕，写定甲乙。灯下看《言行录》后录毕。因录中及洮河事，乃检《长编纪事》，看王韶取熙河洮岷一卷。韶此事不无功绩，但无故迎合君相之意，开边黩武，荼毒生灵，耗中国之财，以守无用之土。虽能拓地，实不足言也。汉武帝开拓西北，以断匈奴右臂，其雄才远略，有益边防不小，不得以神宗此举例之。伊仲平、朱古微两前辈，叶鞠裳同年来谈。
初九日晴。大寒节。接于华堂信，即作答寄去。访尹寿人少谈。在效丈处午饭。至广和居，赴杜莜生诗钟之局。同人只以矜奇斗僻为王，绝不加意琢句，余所不喜。掌灯方散。
济帆约福隆堂，辞。
初十日晴。陆凤石师枉谈。午初至咸安宫大课，饭后点名发款。归寓已日斜。少憩，复至福兴居，消寒第四集，费芝云作主人。看《言行录别集》卷一至卷四。此集所录多宣和、靖康忠节之士，唯于言行釆辑殊略，而所记反有不关紧要处，去朱子前后两集远矣。
十一日晴。济帆来谈。午后吊冯星岩同年太夫人之丧，陪吊少坐。答拜城西各客，傍晚始归。复至同丰，赴四哥之约。接五伯信并二百金（折差来）。无事，读龙翰臣《粤西团练略序》，颇爱其说团练利弊，多精理名言。行文纡徐往复，亦近南丰。亟欲登之《古文简要编》（余所选桐城文读本），以资玩读。迨展诵再四时，觉其笔气散缓，条理多不相应。至文字紧要处，辄令人不能畅然洒然。若入南丰先生手，醇茂中仍自遒密，必无懈可乘。古今人才力不相及如此。
十二日晴。溧阳史翥云（源）来见（直隶知县），素不相识也。聆其谈论，尚能留心时事。盛称其同乡缪恒庵（彝）之吏治（直隶候补道），并以《缪武烈公遗集》见赠（名梓，恒庵之父，任金衢严道，殉粤匪之难）。饭后缮崇正学疏。四哥来谈（交去叔明侄官照一纸）。
晚，作同年消寒第六集主人，在寓，用家庖（唯陈孟甫不到）。席散又久谈乃散。
十三日晴。写折毕。又缮疏通翰林片。灯下复五伯信，交折差携回。偶检《唐鉴》，读敬宗至昭宣帝共六卷，唐宋各论，语重心长，大有关系。真有用之文。昔伊川、颍滨晚年专看此书，皆极重之。
十四日晴。午刻赴松筠庵直隶公局，请刘景韩中丞、何润夫京兆、廷绍民廉访。散后入西城访叶鞠裳。归寓适四兄在此，橘农、子蔚继至。蔚谈至三鼓方去。与子蔚考究五代舆地，检欧公《职方考》读之，前后五朝，纵横十国，沿革无常，得失靡定，谱中所列，乃一目了然，如指上罗纹，历历可数。真有经画之才。
十五日晴。伟臣、济帆来谈。饭后出门，答拜各客。
十六日晴。一日人殊不适，杜门谢客。灯下书应酬小行楷二百馀字，略得舒静之趣。
十七日晴。叔祖母八十四岁寿辰，在中街作竟日周旋，二鼓后始归，疲困极矣。夜，大风。接季文太叔祖信，并和余前寄诗原韵数首。
十八日晴。一日缮写封奏。
十九日晴。丑正至西苑门外递折（计一折两片）。在朝房假寐，黎明诣起居注，恭进二十三年记注。屋大而寒，阴气砭骨。同事陆续而来。候至九点半钟，毓鼎折留中，起居注 
折发下。又候半时许，始举铁书柜（满汉书共廿四本），随至内阁大堂昆中堂收验讫，加封舁入大库。疲冻特甚，不暇饮啖而归。傍晚，访效丈及作黼。晚饭后子蔚来，略谈即去。接本家冀林信。
二十日晴。采涧未刻生一女，取名恩官，以志恩遇。效丈，大、四兄均来。
二十一日晴。接史翥云信，并《国朝骈体正宗续编》，乃嘉兴张公束（鸣珂）所辑者。
午后入西城，谒王夔石大农，坐谈良久。余备陈钱荒米贵利害，乞大农早筹善策，夔老亦深以为忧。又答谒陆凤石师，卧病未见。出城贺段春岩同年嫁女之喜。车中读吴仲伦文集，气体清迥，笔墨简静。刘葆良曾品评先生文，谓如世家子弟，一裙一屐，气度自亦闲雅；又如秋山平远，虽无大邱壑，自能涤俗怡情。皆笃论也。（〔眉〕惜抱集》有答仲伦书，以“理当格峻，气清词雅”评吴之文，殊非轻美。）灯下检读惜抱先生文，则醇实渊雅，高出《初月楼》上矣。
二十二日晴。甚和，大有春意。写春联。复史翥云信。小孩洗三。吉甫来。饭后至江苏馆，祝吴楚生太夫人寿。晚至同丰，赴根荪之约。归看惜抱《九经说》两卷。先生论学分义理、考据、词章，其文殆兼之矣。后来足与抗行者，唯曾湘乡，其馀各家皆有厚薄虚实之分（梅伯言最优于各家，然较之姚，则稍不逮）。《经说》多错简、脱行、重篇、缺句之处。
余藏此书系原刻初印本，必非书贾所误。不知当日编锓时，何以疏舛若此。如以先生原稿不免凌乱，刻时未敢轻动，则当于序中及之，而又未明言，何也？接瞿子玖丈银、信。
二十三日晴。傍晚送灶。晚饭后访子蔚，作半夕谈。
二十四日晴。立春节。写春联。写家信（并管淑人小照一卷）。又致钱绍云信，本家寄生信。复钱省三信。四哥来谈。
二十五日晴。写五伯信，均交邮局寄。晚，赴潘经士消寒之约。接赵铸伯同年银、信。
二十六日晴。国史馆臣工划一传告成，请奖，奉旨恽毓鼎赏加三品衔，钦此。即换顶戴，在祖先前磕头。子蔚来，略谈而去。饭后至恒裕一行。接潘筱斋银、信。
二十七日晴。德音蠲缓江苏被灾州县钱粮，同乡京官具折谢恩。黎明登车，辰初事下，在西苑门内行礼。出至聚丰堂便饭。因往北城各师处拜年。灯下读《辽史》各志，以考证其疆域、职官。
二十八日晴，有风。得奖各员具公折谢恩。黎明登车，颇寒，在六项公所少坐，事下而出。归寓因感寒腹痛，至晚未愈。一日料理账目，烦杂异常。
廿九日晴。不适犹甚。还债付款，钱如水流。银缺钱荒，百物昂贵。京师人海，而食货匮乏，乃至于此。时局何以支持？忧心如焚，正不第为长安难居私计也。傍晚至四兄处拜神影辞岁。复诣岳母处。归，先在大兄处祀先，复在家行礼。倦极，略憩假寐，至子初起，接灶。
己亥年，岁在屠维大渊献，皇帝御宇二十五年正月朔日子初起，焚天香。皇太后升皇极殿受贺，皇上率百官行礼。臣毓鼎侍班（着貂朝衣）。巳正入锡庆门（景运门对过），在皇极门外与同事齐班。入门在阶下少憩。午初刻驾到，在皇极门外降舆，步行自东门入。起居注官立于宁寿门外西阶下北上东向。上御貂朝衣，自东阶上，在金殿（殿在门东序）（〔眉〕按此殿不过一间屋，备皇帝临时休憩及更衣之所，宫中通称之曰金殿云尔）少坐。午初三刻，闻鸣炮十声，殿上钟动，乐作，门启，太后升宝座。上在宁寿门槛外行三跪九叩礼。王公拜于阶下。一二品大臣、内廷诸臣拜于皇极门外。三品以下官拜于午门外。礼毕，上仍自东阶下，起居注官随出。上升乾清宫受贺。归寓在至圣先师前行礼，先像前行礼。与大兄嫂拜年。
四兄来，未值。饭后诣武阳馆，在文昌、关圣帝君前行礼，与王先生拜年。复至四兄处拜神影，拜年。又诣岳母处拜年。成儿均偕往。效丈、吉甫来，相左。 
初二日晴。大风。拜城外西北各客。在子蔚处少坐。晚湖广馆内阁团拜。四兄搭灯果相邀，偕大兄同往，亥正归。
初三日阴。拜年。晚，落先像。
初四日晴。饭后游厂，买玩物数种而归。
初五日晴。祝黄慎丈生日。顺道拜年。饭后偕子蔚游厂，买《宋诗钞》一部，价银四两。归少憩。复至兵马司前街，赴曹再韩前辈之约，觥筹交错，夜深始归。
初六日阴，微雪。德音蠲缓顺直钱粮，同乡官在西苑门外谢恩。因至后门外拜年。午后，迎先生开学。晚，在寓设席请先生，效丈、橘农、子蔚、伟臣、根荪作陪。夜，雪积三寸许。
初七日雪竟日未止。接家书，知六弟妇病颇危笃，甚以为虑。晚，大兄在寓请子蔚、效丈、伟臣、四兄。
初八日雪。午刻至伟臣处手谈，子初始散。吉甫约同丰堂，辞。
初九日晴。在家随意看诗消遣。午后，四兄来，偕游火神庙。晚，访子蔚。接陆惕身同年银、信。
初十日晴。子蔚与杨莲府前辈结姻（为佩伯定亲），余与丁衡甫同年作媒。衡甫午初来，同至吴处略进酒点，即押礼诣杨处宴饮，终局复回吴处。易便衣晚宴。席散倦矣。
十一日阴。接李次甫粤东信，并广雅局书目一本。又接陈吟伯（崇礼。乙未荐卷门生）
芜湖来信。饭后，四兄来，同作厂游，路泥淖，几不能行。买《归震川文集》一部。又买花瓶一个。
十二日晴。拜西城内年。在叶鞠裳同年处茗坐。出城诣岳母处。
十三日晴。午刻至松筠庵，赴陈瀁峰丈之召。座有贺紫澜观察（元彬），为先君昔年旧交，谈光绪初年朋辈过从事甚悉。散后复至四兄处赴局，夜深乃归。
十四日晴，天甚和暖。午后偕大、四兄游厂。买磁器数种及文具插屏。连日校读吴挚甫先生古文讫，交还廉惠卿。挚老文有义法。其读《荀子》两篇，记写定《尚书》后两篇，张蓟云墓志，醇古奇逸，皆无愧古之作者，在集中最为高作。其馀好用古字涩句，以震骇耳目。此近数十年号称名士者之本领，微特方、姚诸家所不屑为，即唐宋八家亦无此笔墨也（此种始于樊宗师，然樊岂文之至者）。又，寿序之与墓志，虽同一谀人，然墓文盖棺论定，犹有公道，且体近于史，故其文特尊。若寿序，则直面谀而已。归震川以此取讥于大雅，昔人往往编之外集，为其不甚足存也。若夫巨人硕士如惜抱翁之于刘海峰，张廉卿之于曾文正，名实相副，故读者不以为嫌。否则受者有愧辞，施者即未能称心而出矣。集中寿李合肥者两篇，寿合肥赵夫人及马太夫人各一篇，此外酬应上司之寿文不一而足，在当时既为其属吏，又素负能文名，当操笔之任自不得不尔，若刻集传后，似不必一概存之。余以此意作书致惠卿，劝其斟酌删削，不知以为然否。
