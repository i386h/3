<!-- { "loadSidebar": true } -->
午前坐牡丹、梅花间，携大字《宋书》读列传二卷，清芬满袖，古香盈胸，柴桑北窗无此乐也。颜竣传详载沈庆之、江夏王义恭及竣铸钱诸议，刘宋一朝圜法利弊本末备见于此。其体裁盖仿《汉书•韩安国传》（王恢马邑事），其用意直欲寓志于传，创此体大思精之例也。传论亦绝沉痛，有慨乎其言之。吾尝谓休文史才与蔚宗可称双绝。范史人知重之，沈史则知者独有一郝栖霞耳。颇思俟春融后屏除俗务，专读此书，详加朱墨，以示子侄，未知能践斯言否。辛卯壬辰间甚有暇读书而苦于无书，今则有书而苦于无暇，奈何，奈何！四史而外，《宋书》、《魏书》皆当读。饭后至锡拉胡同，为恩星五（联）夫人看病。星五为敏达公（广寿）
之子。敏达与先世父乙卯、己未乡会同年。访绶金，未晤。出城至大兄处为侄妇看病。晚，放烟火。夜四鼓，眠正酣，忽闻翊虞在窗外相呼，惊醒问之，乃侄媳患痧腹病，颠号欲绝，遣车来迓。披衣而起，炉无火，壶无水，饮烧酒一杯以御寒。满街冻月皎然，愈增寒凛。至莲花寺湾，则已由挑痧者针尺泽、委中，见黑血如墨，诊脉渐起，并无绞乱之象，虽腹痛尚剧，可保无事，嘱家人放心。为开一方，清热通气。归已鸡声四应矣。
十七日阴。间飞微雪。睡觉已交午初。景湘、岷远来谈，偕至豫升堂午饭，抵掌狂谭，无复藩限，共商措置新疆之策，拟具疏陈于庙堂，巩固西北，景湘为考核形势险要甚详。散后至大兄处看病，病势已平。申刻在寓设席，请先生，贡缉熙、李珩甫、黄敏仲、吴雅初、董吉甫、张润泽、濮卿和作陪。诏优给军机大臣满汉章京养廉银，禁绝馈赠，犯者授受同罪。
又优给御前大臣乾清门侍卫津贴。又诏户部每节进银二万两，备赏内廷行走诸臣（如意馆、电灯公所、轮船公所之类皆弄臣也）。闻军机大臣庆王每年六万两，馀则二万四千两；章京按大小分派，多者二千两，少者不及千两。
十八日晴。至润田处为其太夫人看病。未刻至同丰堂赴李嗣香前辈之约，议设畿辅农会，兴修水利，开垦荒田，兼及种树、蚕桑、蔬果、畜牧等事。京师设总会，各府县设分会，皆公举绅耆领之，皆有评议干事诸员。吾直民苦惰，素不知有水利，偶遇旱荒，仰首视天，束手无策，以致动辄赤地千里。即幸值丰岁，收获亦不甚饶。以视三吴农事，相去奚啻什伯。此会若成，实畿辅百年之利。
十九日晴。巳刻出广安门十二里，至兵各庄为程师母诊疾。症系喘促不能卧。诊其脉，左洪滑右细濇，肺气郁塞，胃气不舒，以麻杏石甘汤开之。孟常所居，墙外看山特佳，据云风日晴朗时可望见碧林翠磴。平楚空旷，豁人心胸，徘徊久之。近村有花洞，卖花人刘姓。因往观之，买迎春花、天竹子各二盆。归寓已夕阳西下矣。都人士以今日为燕九节，群至白云观会神仙。云观中必有仙踪杂俦人间，唯有缘者得遇之。红男绿女，举国若狂。
其实妇女艳妆冶游，少年子弟如狂蜂浪蝶，专为看花来耳。余于壬辰年曾偕亡弟叔坤一游，瞬息已十五年，驱车过观前，不禁枨触悲感。晚饭后访景湘，唁其祖太封翁归道山之戚，不晤。顺访孟延，看竹两巡。笏斋、伯齐皆在座。
二十日晴。草经理新疆疏，本景湘稿而修饰之。午后至梅叟处祝表嫂寿，兼为表妹诊病。申刻在宗显堂代大兄请房东周允孙（维榕。商城周文勤之孙），劭予丈、毓如丈、果卿同年作陪，议结焚屋给款事。检大清律例田宅门，凡租屋失火，例不赔偿（其租屋有顶首者，由他处延烧，业主全数算还；若本宅起火，则量还三分之一）。唯周允孙一贫如洗，专靠此房度日，以情而论，不忍竟置不理。由诸公再四磋商，欲以千金买其屋基，而别赠五百金为体恤。允孙犹觖望，然为例所束，无可多作要求也。定三日内给回话。诸公竭力调停，毓如丈代谋尤切。朋友交谊可感可感！本约孟延，闻其不愿为大兄担任，遂不到局。
散后至笏斋处寻大兄复话。
二十一日阴。讲官同僚在江苏馆团拜，到十八人，唯文焕章、华瑞安未来。在中庭实行团拜礼，合拍一照，觥筹交错，尽欢而散。至畿辅学堂集议。上灯后至便宜坊赴孙仲 
山约。晚，微雪。接三兄信。
二十二日晴，大风。水蓄胸中，脾胃大困，终日倦卧，不能举一事。临睡大呕吐。
二十三日晴。午刻至编书处，寿州师来商公事，与闰枝检点进呈书，傍晚始散。至大兄处为大嫂诊疾。大兄自移寓莲花寺湾后，无人不病，无日无病人，此非久居之地也。
宝惠所买南监本《晋书》，配板杂乱模糊，讹脱连篇，几不可读，字虽大而无用，因付还书肆。所贵于旧本者校对精审，刻印整齐，足以豁心爽目也。若迷乱错杂，不复能读，虽宋本奚取焉？此不能与守残佞古者论也。偶读《晋书》三四传，叙次芜冗，殊不快意。因检周氏《晋略》对读之，顿觉其清整峻洁，深得体要，传后各论尤深切有味，语不妄下，乃知其突过前人也。笏来夜谈，余眩吐复作，客逡巡去。
二十四日晴，天稍和。江苏学堂所聘教习徐子山（安仁）来见。徐君通州人，冒鹤亭所荐。对坐略谈，果有学识。黎蔚然来谒。有内城王氏就诊。申刻至广和居赴周允孙之约。大兄以一千六百金买放生园屋基，立契交款，中保人季毓如、冯果卿、郑延青。三载考绩，黜陟大臣，徐嘉定罢相，侍郎李昭炜，仓督刘恩溥，阁学印启、贵昌，副都奕秋，巡抚陆元鼎皆罢。久无此严旨矣。翰林院岁拨起居注银贰百两。起居注有办公经费，自今日始。
二十五日阴。读《晋略》割据、执政、方镇三表序论，皆有精识特见，卓然经世之文。《史记》、《汉书》、《明史》外，无此作也。此等序论不独综括一代治乱利弊，洞达其所以然，且能俯仰千古，以一朝贯异代，乃称良史才耳。午后至广惠寺行吊，在畿辅学堂少坐，至大兄处看病。晚饭后访蔚若丈谈。微雪。
二十六日京察三四五六品京堂引见。天明登车，雪一夜未止，积二寸许，入西长安门，踏雪而行，遥望玉宇琼楼皎然一色。是日适值二品以上大员谢恩，公所列坐殆无隙地。
八点半钟在勤政殿引见，西苑门内雪景尤佳，绝好一幅范宽、马远关山雪霁图也。归寓假寐片刻。午后梅叟来谈，出示新诗数十首，今晨登西爽阁望雪二首，雄骏倜傥，最为佳作。
上灯始去。王保之师竟以计典去官，殊可惜。又理卿王福祥、府尹李希杰均开缺。李自到任以来，不办一事，不见一属吏，唯高卧衙斋。李受北洋所增九千金，以听慰帅节制，真庸材也。灯下修改《儒林•余焕文传》，子厚之尊人也。学宗宋五子，精综经制之学，以仪曹佐刘霞仙中丞戎幕，安辑雍凉，甚著谋略。养母还山，终身不出，德化乡闾，诚感盗贼。庶几匪惟知之，实允蹈之者欤？又读《晋略》孙恩、卢循二传，叙述情势既明，且能有笔力发事外要义。四史后唯欧阳《五代史》时得斯妙。余于史学用功最久，曾于乙酉、丙戌、丁亥年看廿四史一过，诸家论史之书（如钱竹汀、赵瓯北、王西庄诸先生书），所阅不下十馀种，故史例义法略窥梗概。丁亥、戊子两年纂《前秦书》以证所学，共四十卷，纪、志、表、传粗备，积稿四寸，已有规模，再加修改，便可成书。苻氏立国传五主四十馀年，虽不及元、魏，以视南朝之陈、北朝之齐、周，则有过之无不及（幅员之广与元、魏同），只因记注多阙，后人纂辑无从。余据《十六国春秋》为底本而参以晋、宋、魏三史、《通典》、《通考》及六朝著述，人物事迹，远胜南陈。它日终当勒成一编，不虚中年一番心血也。今于十六国形势事实屈指而谈，犹能条分缕析，亦昔日讨论功耳。
二十七日晴，甚和暖，积雪皆融，檐溜玲琮，俨然江南风景。畿辅学堂收考，余往监试，并阅课卷，定甲乙，写草榜。祝孙孟延夫人三十生日。晚，赴子厚之约。接次寅信。
二十八日晴。京察三品以下京堂各官，由外务部左丞陈名侃领衔具折，谢照旧供职恩。八点半钟折下，在西苑门内向照墙行礼。归寓略进饮食。巳正至贾家胡同江苏学堂行开学礼，与吴蔚若丈、于海帆前辈率教习、学生、执事诸君叩谒至圣先师行释菜礼（教习六位，学生到者六十四人）。京官送子弟入学及观礼衣冠而来者廿馀人。午后设两席，请教习，余及蔚、海二公作主人。散后至王保之师处奉慰，兼为姨太太看病。病势已不可为，循保师之意勉开一方。接庞劬帅函件。 
二十九日阴。至保师处复诊。到编书处办公，傍晚始散。岑寂无聊，饮于广和，折柬招亚蘧、笏斋、云依及大兄。
二月初一日晴。天渐和暖，大有春意矣。余每至春日，即动江南之思。午后至保师处诊疾。连次服药，居然渐有起色。至任卓人兵部处吊筱沅中丞之丧。访任觐枫，与谈财政，辄能言利弊所以然，且目光甚远，能见其大，与寻常驵侩争竞近利小利者，有上下床之别，自是商界中人才。余因此尤兴研究计学之志。申刻赴亚蘧广和之约。散后诸君联车访大兄处手谈，余独归。诸史中以文字论，峻洁推《三国志》，渊雅推《宋书》，深永推《新五代史》。
若以经济有实用论，则宋明二史最有益。柯维骐《宋史新编》简明老当，虽胜原书之繁冗，然奏疏规画刊落过多，诸志尤不甚详。故明体例、便记诵，诚为良史；以云济用，尚宜兼看原书。《明史》则体用俱备。
初二日晴。子封丈、子嘉前辈来谈。傍晚，访嗣香前辈。复姚思臣信。发宽仲侄信。
接婿女信。
初三日晴。至保师处看病。病得药力则稍健，不久复作，是生气将尽，不可为矣。
午刻至武阳馆祭文昌帝君。同乡春团，兼请外宫，京官仅五人，寥落甚矣。至畿辅学堂阅学生复试卷。灯下改削疏草。政务处奏裁科道三十员，奉俞旨。
初四日阴。至保师处诊脉。起居注上次照像模糊，丰泰主人任觐枫愿备酒肴约诸君至楼上畅饮，重拍一照，到者二十一人，唯周容阶丈未到。散后为亚蘧夫人诊病。请袁先生与宝惠分缮奏疏，共九扣，详陈新疆事势，请设新甘总督，兼辖陕西、甘肃、新疆三省，使关内外联合一气，新疆屹然为重镇，然后可保蒙古、保川滇以卫京师。东三省焦烂之馀，已无及矣。曲突徙薪之策，西边曷可缓哉！缮毕封固，交起居注供事王俊彦代递。
初五日晴。黎明登车，七点钟在六项公所恭候，膳牌发下始行。二侄女生日，云依招往午面。与耜云、笏斋诸君作半日手谈。又为孟延诊病。晚，云依复设筵款客。夜眠甚酣。
