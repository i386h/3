<!-- { "loadSidebar": true } -->
十三日晴。大嫂五十三岁生日。午前祀前室管夫人，礼毕至大川淀祝寿。面后至门楼胡同诊病，复归大兄处晚宴，倦极早归。
十四日晴。同乡吴吉初（介璘）来谒，安徽武备学堂四品军官，从河北看操来京，持季申兄信求见，与谈，殊有见地，论亦持平。吾乡少年颇有崛起足用之才。吉初与张侠诚皆军界中人材也。午后至葛振老处诊病。申刻至湖广馆赴宝鼎臣昆仲局。接常州信并六房所分二百金。
十五日阴，风甚寒，须着皮衣。六弟妇大祥，因在龙泉寺为其夫妇作佛事。聂献廷来拜。
十六日晴。看《宪法》书二卷。午后诣编书处。晚，在家设席，与大兄合请袁、刘二亲家，并为笏斋作饯，又请潘经士太守、朱祐三大令。总核王大臣复奏新官制，上留中不下。召见庆亲王至六刻之久，然后诸枢臣入见。闻圣意不欲轻发也。濮青士丈寄示《游岱随笔》一卷，凡万馀言。因姚惜抱、吴谷人二记，意在作文，于景物不免从略，乃以聂剑光（钦）《泰山道里记》为本（此记惜抱为作序），就所亲历者步步识之，条而列焉。自来记岱游者未能如是详尽也。文笔疏散历落，自成章法。工于写景，如入画图。摹绘日观峰望日出一段，尤能达难状之景，不减柳子厚。快读一过，不啻身历其间，令人神往。因 
嘱刘孟禄录副藏之。
十七日晴。夜风甚紧，晨起遂结层冰。笏斋赴晋，送之于火车，一揖而别，黯然销魂。予与笏斋恨相契迟而相违速也。与嗣芗前辈午饭于万庆楼，偕诣金台书院新顺直学堂查看课程。近街秽水渟腻，污恶之气触鼻欲呕，大于卫生有碍，而巡警厅、卫生局熟嗅若无鼻，异哉！接湖南吴镜仪信，介其友山阴王靖宣（允猷）致仰慕之意，愿缔神交。予何德能而致此虚誉哉！愧悚交集。（王现为常宁令。）
十八日晴。午后至学堂阅招考新生课卷。高寿农年丈以《竹隐诗存》索序，余因患怔忡，不能构思，久未动笔，高丈将出都，乃于灯下属稿，草创初就始寝。
十九日晴。管夫人忌日，拜供。此后客来，不具载，唯初次来见者，存其名字、邑里，以备稽考。其有事见访者，亦记之。午刻至万福居赴保之师之召。归路答拜数客。将诗序略加斟酌，写送高丈。用诸城笔法作小楷，是近来进步处。灯下习书，为朱祐三写大斗方。又读朱子古文数篇以定心气。复吴镜仪信。
二十日晴。午后至湖广馆祝华弼臣祖翁九十寿，听戏数出。奉旨改定官制：军机大臣（庆亲王、瞿鸿禨仍留。鹿传霖、荣庆、徐世昌、铁良免。大学士世续、广西巡抚林绍年新人）仍旧。内阁仍旧。（此下新旧各衙门均遵新排值日次序。）外务部（尚书那、瞿留任。左侍郎联芳留任。右侍郎汪大燮）。吏部（鹿留任。左侍陈邦瑞。右侍唐景崇）。民政部系巡警部改（尚徐世昌。侍赵秉钧、毓朗均留任）。度支部系户部改，以财政处并入（尚溥颋。侍绍英、陈璧）。礼部以太常、光禄、鸿胪三寺并入（尚溥良、侍景厚均留任。张亨嘉）。陆军部系兵部改，以练兵处并入（尚铁良。侍寿勋、荫昌）。法部系刑部改，专任司法（尚戴鸿慈。侍绍昌、张仁黼）。农工商部系商部改，以工部并入（尚贝子载振，侍唐文治、顾肇新均留任）。理藩部（尚寿耆。侍堃岫、恩顺）。内务府（新添奎俊管印钥）。钦天监、翰林院均仍旧。都察院（都御史陆宝忠，副伊克坦、陈名侃均留任）、宗人府、学部、銮仪卫均仍旧。大理院系大理寺改，专掌审判，升正卿为正二品（沈家本）。邮传部新设（尚张百熙。侍唐绍仪、胡燏棻）。其余太医院，各旗（尚书、侍郎不兼正副都统）、侍卫处、步军统领、顺天府、仓场均仍旧（不值日）。所裁各堂官均以原品食俸，听候简用。其各直省官制陆续编订，妥核具奏。
二十一日晴。午后至编书处。傍晚赴聂献廷吃羊肉之局。父子兄弟叔侄五人。先炒，次烤，次火锅，果腹而归。
二十二日晴。午后梅叟来，偕至三胜馆赴高寿丈之约，三人清谈，上灯始散。刑部尚书葛宝华改授都统，吏部侍郎李殿林、张英麟改授副都统。此本朝三百年来所未有也。
尚书陆润庠以尚书监顺天府尹，侍郎李绂藻以侍郎充国史馆副总裁，诸大员皆安置矣。
二十三日晴。午刻至编书处整齐进呈书。出城至门楼胡同复诊。奉上谕，加翰林院、都察院津贴。翰得三万两，都得四万两，分别匀给。昨闻寿丈述，同治初，两宫皇太后垂帘听政，上坐居中，两宫在帘内分左右坐。恭忠亲王为议政王，立帘前传语。两宫批事不动朱笔，用小铜印镌同道堂三字决事。至光绪初元再垂帘，则用朱笔矣。
十月初一日阴，甚寒。自己亥与先茔叩别，瞬七年矣，南望松楸，不胜悲怅。三兄挈蔆侄女自南来（此廿八日事）。午后至李荫墀丈处诊疾。吕业卿舅枉过，约往便宜坊，并邀缪子许。
九月二十八日与高寿农年丈、何润夫表兄酒楼话旧，用西法摄影，各系以诗，即送高丈赴长沙尘海重逢眼倍青，当年父执已晨星。尊前旧话追天宝，别后相思满洞庭。白发黄花无世态，深衣博带有先型。图成留取它时见，一夕西风上画屏。 
初二日阴。业卿舅得电丁母忧，偕大兄诣店唁之。至阳春居午餐。入城至广宅诊病。
出城又至刘幼樵、王叔掖处诊病，上灯始归。北风峭甚，归寓以酒暖之。
初三日阴，已六日不见日光矣。午后至长椿寺行吊。诣编书处。申刻赴朗轩广和之约。灯下读《三国志》吴传数篇，夜深始就枕。治史学者，自来以四史并称。其实多致力马、班二史，读范史者已少，若陈史则皆连类及之，罕专治者。余于癸未夏，自京师买局本《三国志》归鄂，从赵君元直借何义门评本，用朱笔过录，此为余专治陈史之始。嗣后见评论家语，即录之简端。二十年来，所见不下二十种。书眉纸尾，蝇头细书，排列殆无隙地。余有心得，亦附注焉。较诸凌氏《史汉评林》，有过之无不及。陈氏正文，粗能背诵。
裴注亦十记其三。其中言外之旨，疑难之义，搜剔几尽。自来治国志者，当无有专于余矣。
去冬大兄借去过录，十二月初，余忽强索而还，遂免二十日祝融之厄，若有以偿余之劳者。
近来逐细研求，所见颇进，乃别购一部，拟以余意重为批评，且以传诸子侄。凡经世之方，治兵之法，处事守身之道，获益正自无穷，不特沾沾为史学而已。
初四日晨起见屋瓦白积二寸馀，问之更夫，知子夜后大雪达旦。祥霎早降，殊可喜。
乃约大兄、三兄同饮阳春居，欲啖烤羊肉，以风大而止。复访业舅。申刻赴梁温甫广和之约。
初五日晴。伯父忌日，在大川淀拜供。饭后至天寿堂赴张振丈局。归仍诣大兄处。
与伟臣手谈。受风寒，头痛呕吐，甚苦。
初六日晴。一日谢客。午后约三兄来，共议南中田产，偌大家私，悉付外人经理，任人固不当疑，然稽核亦安可少哉！予立议，兄弟四人在外，每岁必轮一人归家一月，踏勘钩稽，稍杜侵欺之弊。王姬亥刻举一男，第七子矣。宝惠等若能友恭辑睦，则同心协力，多男足以昌家。倘因异母之故，私党乖违，各存意见，异日家庭之忧，正未已也。特书于此。吾死后，汝兄弟阅之，当善体吾怀。宝惠为长兄，尤当善处之。
初七日晴。壬午科公请卓芝南（孝复）、于梓生（宗潼）、王梦渔（维屏）三太守，杨杏城左丞，李伟侯副都统。客皆到，尽欢而散。灯下读《通鉴•汉魏》一卷。三国人才最多，君臣才智各不相下，所以成鼎足之局。其中事实最好看。
初八日晴。小孩洗三。
初九日阴。午后至编书处。申刻至云山别墅赴润田之约。
初十日皇太后万寿，升仪鸾殿受贺。臣毓鼎侍班。黎明由宣武门入西长安门，步行出阙右门，骑马诣西苑，入宫门，沿湖度板桥，经勤政殿前，过旧仪鸾殿瀛秀门外（今改建西式楼房），北行入宝光门，历长廊，与同事会于景福门，在黄幄更衣。太后升殿，上在来薰风门外阶上率王公百官行礼。起居注官朝服序立于阶下北上东向。一二品大员拜于景福门外。礼毕退出。衣重路遥，汗流被体。在六项公所久憩乃归。是日天气晴和，日光晶朗，夜中月色尤佳。
十一日阴。为笏斋、大嫂送行。答拜各客。与周少庭久谈。少庭言河南可兴之利极多，畜牧种树，收效尤易。我辈若买二顷荒田，专心货殖，十年之中，可致巨万。其说确凿易行。今日为士为官，皆不能谋生，唯有经商一法耳。夜与润田、景韩饮于福兴居。饮毕步行游前门大街，电灯牌坊两处，每坊约百馀盏，光明如昼。古人上元之火树银花恐不能如是灿耀也。游人如织，赖警兵弹压，多而不紊。
十二日晴。连日读《资治通鉴•三国》时，从孝献皇帝甲卷起，每日一卷，醰醰有味，寝馈不释。以此编年者为经，以陈志为纬，熟读深思，不特精习一朝人事，经世宰物之学即在其中。余盖屡有微验，知才识所及固异世而同符也。傍晚赴伟臣手谈局。
十三日阴，有风。大兄移寓南横街笏斋宅。自去年十月至今，兄已四易其居矣。饭后往看之。申刻赴景韩福兴居约。接季文曾叔祖信，知高叔祖母逝世，寿八十。来信情真 
语挚，异常沉痛，触我孤露之悲。
十五日阴。怀远凌震如大令（钟伦）来见。客去，至编书处排校副本，以家中事杂，不得静坐也。傍晚始出城至冯公度处行吊，朱湛卿处道喜。复孙仲山信。又唁季文先生信。
十六日阴。午前诣编书处。荣相特来议恩赏津贴事。拟分三级：掌院得六千金；开坊翰林得一万二千金；编检得一万二千金。学士每年可分五百金。荣相去后，即行至刘博老、吴絅斋两处道喜。
十七日晴。甚暖。辰刻至三圣庵行吊。至学堂看补考卷。在堂午饭。吉甫邀万福居，未赴，赴其庆乐观剧之约。与云依及三兄同车而归。篝灯作《游岱随笔序》，经营两夕而后脱稿。有惜抱翁《泰山道里记序》在前，此文不易动笔。予乃另用一种笔墨以避之，而修词之际去冗去俗，涂乙殆遍。甚矣，予之窘也。同乡薛叔平（鸿年）来久谈。
十八日晴。先妣生辰，拜供。孙曾列拜，济济满堂，惜吾母之不及见也。申刻至宗显堂赴余子镜之约。席半，又至便宜坊赴兰泉之约。
十九日晴。午刻诣编书处。至李荫丈处复诊。出城至张处诊病。灯下题徐花农前辈韩亭继咏册，予作七绝三首。
太安驿有碑，乃昌黎使王庭凑时所作诗，年久将坏，花老典晋试过此，作亭覆之，系以四诗书生持节抵雄师，衣血先忠感健儿。虹气蟠空馀片石，二陵风雨数行诗。
天地孤亭古驿秋，当年学使奖风流。于今手版参衙日，谁向韩陵问旧游（花老督学粤东，所留名迹尤多）。
