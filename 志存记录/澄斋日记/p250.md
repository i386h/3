<!-- { "loadSidebar": true } -->
故事，翰林非侍讲幄，不得具折言事。府君夙讲求经世之学，致力司马《通鉴》，历代理乱兴衰得失之故，能洞悉本末而详言其所以然。自以世受国恩，不可无所建白，既任讲官，则益感激奋发，冀得一当，以报国家。拜命之日，即疏陈大江南北，盗贼蜂起，勾结盐枭游勇，所在剽掠，莫敢谁何，请饬地方官严密查辑。未几，江南米贵乏食，会垣莠民勾数百人劫米于市。疏请速筹运粜补救，弛邻省米禁，以通有无。皆寄谕饬行。戊戌，诏开经济特科，疏言朝廷登进人才，必言行相符，而后可蕲实效。请饬内外臣工，不得以有才无行者，滥登荐牍，并援从前观政例，分曹学习，以试其能。明谕嘉纳。当是时，德宗锐意图强，一切变更成法，破向来委靡拘挛之习。于是疏言近日译学盛行，宜广译泰西政治家言，以备考镜。八旗驻防内外蒙古旗丁，宜简练洋操，以资捍御。各部则例，宜删改画一，以杜胥吏鬻权骫法。捐纳宜永远停止，以厉学校真才。所言次第采用。其明年，意大利国欲租借三门湾，益独居忧愤，以为比年以来，德据胶、澳，俄据旅、大，今意又思逞，外侮日逼，密请缮修戎备，以折敌谋。疏入，召见，温语奖励。是日，并举人才缪彝等，先后得优旨。凡京朝官非尚书、侍郎，外吏非督、抚，保荐人员，多不报。兹疏乃邀特允，举朝皆指目焉。初，侍讲学士员缺，吏部具题请旨，府君次居三，越次擢用。文学侍从之臣，以建言承优眷，近世未尝有也。
庚子，拳匪之役，八国联军长驱闯京师，车驾仓皇西狩，人心汹惧。府君独偕吏部尚书敬信公单车入使馆，与各国使臣商保卫地方之策，力争主权。创协巡公所，令司坊官莅所，判决民事，民遂安堵。会事平，特疏吁请回銮。诏行新政，条陈用人理财之道甚备。
厥后，新政耗财，疏言宜节用，以规画军事外交。吏治日窳，疏言州县宜久任，不宜数数更调。请明定公费，以杜趋避。停止刑讯，疏言重案久悬，波累无辜，宜申明承审定限。
其于农政：有谏止清丈疏，谏罢江苏加赋疏。于财政：有印花税不应由官经售疏，农工商部议设富签彩票必不可行疏。于荒政：有请免振灾运粮车费及厘税疏，整顿直省仓谷疏。
于边防：陈广西军务，有疏，经营新疆，有疏。于交涉：南昌教案办法，有疏，晋矿利权，关系过巨，请始终坚持，有疏。前后封章数十上，其非甚切要，此不著，著其尤关国计者。
呜呼，以府君之才，坐言可以起行。所论奏，两宫未尝不称善，骎骎大用矣，乃回翔二十年，而仅止于是，岂所谓命邪？非邪？抑有阴沮之者邪？生平博综群籍，为学不分汉、宋门户。治诗古文辞，皆有心得。善书，神似东坡。邃医理，为人治病辄效。所著有《励学语》一卷，《澄斋奏议》四卷，《杂钞》十卷，《金匮疟病篇正义》一卷，《诗文集》若干卷。生于同治癸亥八月初十日，春秋五十有六。配管夫人，前卒。生子一，即宝惠，镶黄旗汉军副都统，公府顾问。女一，适常熟翁之铨，京兆昌平县知事。继配董夫人，生子四：宝懿，内务部任用荐任职，宝晟、宝润、宝愉。女五：一适天津李宝训，一适吴县邹应菘，一适满州完颜世贤，馀未字。侧室王，生子三：宝襄、宝纶、宝宽。女三，一适嘉兴沈瀛，馀未字。孙十人。孙女二人。宝惠等将以已未年十月二十四日，卜葬于京师西直门外大柳树村新阡主穴，亦府君遗命也。铭曰：函夏鼎沸，莫莫纷纷。阘茸庸显，魁硕湮沦。猗与府君，纯终令闻。纳忠效信，辅主惠人。谓道不行，上嘉鲠直。谓学克显，靡补衮职。为政于家，孝友雍熙。介弟三人，怀才孕奇。中道殂丧，挥泪如丝。教养诸孤，严而兼慈。学《易》知幾，投绂归林。遂遘国变，昊天难谌。理乱不闻，莳花种竹。莽莽中原，何人逐鹿。积善馀庆，贤嗣济济。我铭不欺，昭告万祀。

