<!-- { "loadSidebar": true } -->
三十日阴。起甚晏。未刻至东车站，为意大利署使臣博兰璧拉及其妹送行。遇胡干卿，偕至大观楼便餐，余作东。答拜城外客，与梁长明畅谈。城外泥深没踝，其号称马路者，则大起大落，崎岖过于山路，与西城内如两世界也。灯下写扇两柄。致河南宝兴隆冯石卿信，寄顾表姑母洋三十元，次伯助款也。复读《蜀志》毕。陈氏《蜀志》各传，皆以诸葛公纬之。东云出鳞，西云露爪，所见者云也，实无处而非龙也。大而调遣之方略，赏罚之政令，小而一语之加，一拜之施，皆特书之，奉忠武侯为论定。分之各为片段，合之则为一大片段，创史家未有之奇。先大云公谓史公义法，承祚得其四五，正谓此也。宋明肤儒，龂龂于正统之辨，訾承祚，扬魏抑蜀，甚至轻信报怨之说，几以秽文污之。如此读书，冤屈古人，汩没性灵，遗毒后生，可称三害。
闰六月初二日晴。因学堂筹款借旧火枪事赴津。四点二十分快车开行，七点二刻抵新车站，澜老、承庆侄相迓。与澜老夜谈，下榻上房西厢。黎明两日并出，动荡良久，始合为一（此上月廿一日事，澜翁盖亲见之）。
初三日晴。饭后诣谘议局，无所遇。访赵智庵畅谈。又拜客数家。傍晚赴周芰梁观察之约（名熙年。其令祖乃先大父壬辰乡榜同年）。
初四日阴。拜张都转，恳其拨付学款，久谈而出。谒吕椒生表舅于盐务研究所（新自保安州交卸）。申刻大风雨，继之以雹，大者类核桃。田禾受伤必巨，且闻有头被击破者。余与澜老各择最大一枚而嚼之，甘冽足清内热。冒雨至义聚成赴董子昂（崇仁。山西人）、衍庆之（善。满洲人。其令祖与先大父壬辰同榜）、许仲恒之约（皆候补道）。南马路积水可二尺，浸入车中。
初五日晴。午刻赴张粹然（士谔。新署长垣令）、洪孝斯（翰香观察之侄）之约。申刻赴许汲侯观察（引之。綦慎师之侄，子元太守之子）之约。偶在商务印书馆买书，店人闻余姓，即问恽学士为君何人。不佞姓名，猥为世所知，虚名可愧。
初六日晴。午刻赴李文忠祠，赴郑翔北、何务滋两门人之约。祠中园亭之胜，甲于天津，游人如织。申刻赴谢受之观察（江宁人，名家祜。乙酉同年）之约。连日疲于酒食，甚苦之。抽暇写扇十柄。夜雨。
初七日晴。得张都转回音，公事已了，遂附快车回京。
初八日晴。一日未会客、出门。
初九日晴。饭后诣农务总会。写应酬多件。偕锡兄访朗轩夜谈。
初十日晴。午刻润田邀饭于福兴居，偕至润家为其儿妇诊病。至顺直学堂少坐。壬三邀往其家为女眷诊病。复至乡祠赴李嗣香前辈、刘性庵同年之约。珩来夜谈。卯初二刻，有白气起于西北方，东南亘天，一时始隐。占天家指为兵气。 
十一日晨雨旋晴。会客数人。饭后赴医学堂出考试毕业题两道（少阳阳明合病脉不负为顺，《厥阴篇》少阴负趺阳为顺说；《伤寒论》甘草多用炙，《金匮》甘草多用生论）。
归写应酬字。朗轩、作霖来夜谈。书贾以旧书求售，有原板初印《二冯才调集》极精。又有《倪氏笔法杂记》。倪为香光弟子，从受书法，其名号均未标出。此记乃星沙黄文燮彦和所录。凡三十馀叶。论书具有渊源，皆心得语。余近来学书，颇有独得之见。自谓粗窥古人笔诀，证之是记所言，往往暗合，私喜拙见之不诬。倪氏又谓坡公书系用侧锋，又谓右军内擫、大令外拓，亦是用侧锋。实能发书家之秘，从来无人见及。余尝谓坡书出于大令，得此益信。自来名家，或由妙悟，或由相传口诀，所以能造精诣，未有漫无制裁而能成家者。《东方杂志》第四期有《专心》一篇，语语真切。余年垂五十，脑力日减，尤当力戒兼营。今定一为学宗旨，守之终身。
政治学（五十解组，此心究难忘世，不能不预储学识，为异日行政之权衡。兹所列虽有数种书，实为吾精神所萃，寤寐不忘之要道也）。《三国志》（治此三十年，正文、小注略能上口，每读辄有新得）。管子、商君、王荆公三政治家。张江陵书牍。医学（书不厌博，独此道无约守之理）。书法（专习苏书，上规大令、平原）。
十二日晴。午前写匾六方。饭后至朗轩处为其侄诊病。诣农务总会与张远村、李丹孙启用关防发公文三件。吾辈做事，不可有官气，而旧衙门相传规格，则不可无，非此不能整齐有序也。归已日落矣。阅邸抄，知史益三亏欠公项，革职，监追查抄（五弟妇之胞弟）。不怡者竟日。
十三日晴。王俊卿方伯枉谈（新城人。以史学、古文名一时）。吾直著述家也。余久仰其名，俊老亦猥以虚声见许，相见甚欢。昆甫来作半日谈。日落，热稍杀。因至朗轩处复诊，病势大减。夜饭后归。雷电微雨（东城雨甚大）。梅叟适在话兰簃，又久话乃去。
为慎之言：前人论笔法，有所谓拨镫法、修脚法者，其用笔之法自可见。唯作擘窠及数寸大字，须悬肘正锋，此外则是侧锋。勿为书家门面语所瞒也。
十四日晴，甚热。午刻润田邀饭于玉楼春。饭毕偕至其家复诊。又为其邻王姓儿诊疾。发五妹信。朗轩来夜谈。读王朴庄《伤寒论注及附馀》讫。王氏为元和陆师相太翁九芝先生之外祖，师相刻之《世补斋医书》中，校手太疏，余签其讹误几百数。王氏注多出实测，其见甚卓，殊异诸家。日本丹波氏辑义，采《伤寒》注数十家，王注疏解，往往出其范围之外，而证诸心理实验，实觉其信而有征，有功仲圣不小。
十五日晴。立秋节。未刻偕锡兄、铭侄赴三庆园观剧。同人绳扬伶贾璧云之美于余，特冒暑往观，色艺洵可取。热甚，略坐即行，至福兴居晚饭。微雨。
十六日晴。午初赴畿辅学堂行开学礼。未刻赴医学堂与毕业诸生合拍一照。杨绳武邀饮福兴居。炎天驰逐甚苦。朗轩来，见余治《三国志》甚专，谓观兄之专力此书，无怪文思深细，一字不妄下也。余虽愧斯誉，然其论陈志，则得其要义矣。
十七日清晨大雨，旋晴。午刻在精舍邀王晋老便饭。姚石老、罗镜湘、吴质钦作陪（罗、吴皆晋老门下士）。晋老学问深邃，石老论算学及西北地理娓娓不倦，余深愧不如。
晋老以所著书见贻，其《希腊春秋》、《欧战》二种，皆以史汉文法行之，高出留学生所译书百倍，益知中文不精，无一而可。宴罢坐深廊，久谈乃散。吴子清兄来拜（新简甘凉道）。
下张小云先生关书（蓟州拔贡，延课汀、振、闰、樱四孩）。
十八日阴。润田午刻饯胡海帆同年，请余作陪。饭毕至广惠寺行吊。江苏馆答拜俞幼来方伯，因赴崇文门东为润田儿妇复诊，病减而妊脉见矣。闷热殆不可耐，留连至日落时，冒微雨而归。灯下将所校王氏医书各签，录为校勘记，拟呈元和师相。
十九日晴。未刻至农务总会，以办事章程申送农工商部。问陆相病，未见。夜中天高气清，月光如水，俨然新秋景象矣。为子侄讲梁纂《管子》论法立令行一段，指谪时政之弊，语语搔着痒处。文至此，足当一快字。 
二十日晴。陈少蘅（佩实）来谒。未刻至三眼井为杜氏点主。归寓热甚，一事不可为。傍晚至太升堂赴金搢臣（笏先。己丑年侄）之约。
二十一日阴雨不定。朗轩午前来，申刻始去。酉刻至万福居赴姚石老之约，请王晋老也。晋老以吐鲁番新出土之唐《张怀寂碑》见赠，其足考证古今处甚多，余别为题跋。
晋老又谓中国哲学莫深于《庄子》，科学莫备于《墨子》（《经说》上下篇）。惜自汉以后，无能阐发之者，遂使欧人居为独得之秘，而我中国出洋留学生，不通中学，群震西学之神奇，殊可叹恨。晋老引余为同调，谓可以论学，余滋愧矣。终局后又至泰丰楼践朗轩约，直登三层楼上俯视城闉灯火，可称壮观。
二十二日晴。晚雨稍凉。兰花又出新翦，夏秋两花，可征得气之厚。阶前玉簪、茉莉、晚香玉竞放，秋香满园，沁人心脾。为张润泽写屏对数件。任栋臣来谈，穷饿无以为生，余恻然赠银元四圆，以周其急。灯下静坐话兰簃听雨，读陈氏《蜀志》数篇，体势之妙，上规龙门，自来唯以高简赏之，不知其时有事外远致，使人寻味不尽也。拟别购一本，用张廉卿、吴挚甫评《史记》法评之，专论其文，导世人知读陈志。
二十三日阴，微雨。赵仙洲刺史来见（镜源。癸巳同年。季申兄托带信来），托其带致季兄信。又复朗存信，交邮寄。饭后至东城，吊铭鼎臣将军丧。雨势甚浓，急驰而归。
钱晋甫来作半夜谈。复雨。书贾张姓以旧书求售，留明刻本《野客丛书》（宋嘉定中长洲王楙），凡三十卷，体例近《容斋随笔》，板本甚精，价三十六两。又有元刻《道园学古录》廿四册，纸印清洁，且完整无损叶，元本之至佳者，索价四百二十两，给以百五十两，不肯售。又买旧钞本《伤寒论注释》两厚册，不著姓名，唯印沈璟、毅斋二小印，不知何许人，当遍考之。略检十馀条观之，颇简当，朱笔旁注及圈点甚用意。三代后官制，以西汉为最善。故当官者多能举其职。迨后汉政归台阁，而三公为具员，渐失其本矣。今之议官制者，盍讨论中国西京旧典乎？广东于十九日有匪徒两放炸弹轰击水师提督李准，伤手及腰际。李负伤跃登屋顶，与相持，毙贼一人，生擒一人，馀党遁去。粤乱已三作矣（一、枪毙署将军孚琦，二、轰督署，合此次而三）。总督张鸣岐恐甚，夜眠屡易其处，日夕忧惧，将成心疾。张由岑春煊幕府，不数年窜领兼圻，既无定乱之才，复无镇乱之胆，临事则张皇而失措，事后则铺饰以邀功。真凡材也。执政唯知受其重赂，付以南疆，亦稍为大局计否？夜雨达旦。
二十四日阴，甚凉。延慎之为振儿诊疾。未刻至乡祠赴陈华甫之约。
二十五日阴。慎之再来诊。申刻至广和居赴刘龙伯之约。灯下为仲恒致瑾叔信。又邮寄延平信。
二十六日晴。振儿热加剧，神昏口噤。慎之屡治不中病。余以为不急下且殆，乃用大承气汤下之，加银花、元参、芩连、僵蚕、蝉蜕，兼清上焦温热。服药一时许，头面遍身俱出白疹（又名白痧），密而且透，大便仍不下，腹高神昏如故。因用前剂加大黄至四钱，芒硝二钱半，峻攻之。傍晚始动，下燥粪秽水半桶，神识顿清，热势亦和。仍用前剂，减轻份量，荡涤馀邪。此二刻真生死机关也，使余手段稍软，则危矣。仲师屡示急下之法，不愧救世圣人。乃作书报慎之，俾增阅历。耿伯齐邀万生园，辞之。未刻赴农务总会，同乡公推余为代理总理，使事权归一。复提议办事机关进行政策。五钟散会，出城至全蜀馆，赴己丑月团，趁西城归。粤督劾厚存堂兄，咨回原籍。
