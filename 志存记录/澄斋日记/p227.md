<!-- { "loadSidebar": true } -->
初八日（十九号）。辛酉晴。饭后至城外，为姚景侪夫人诊疾。误服镇坠之剂，小便淋沥不得出，痛苦异常。余断为膀胱上戾，尿管压迫，气化不行，祖千金葵子升麻汤法加桂枝以疗之。热甚，至恒裕少憩。在益锠夜餐，惠付资。夜，雷雨达旦。
初九日（二十号）。壬戌晴。闻二侄女病笃，偕夫人、恩女同车视之，乃病已转疟。
凡大病、重病日久转疟者，皆吉兆也。余昨为姚氏所开之方，今日已传至北城，盖断证奇，疗法奇，而上字又为人所不识也。稍坐即至水獭胡同，为存懋亭夫人疹疾，久坐以歇马力。
懋亭以行商，住库伦十馀年，为余说库恰情形甚悉。发奋出城为姚氏复诊，所苦竟一药而愈。车中看《水东日记》三卷。书凡四十卷，明昆山叶文庄公（盛）著，所记多宣、英两朝朝章国闻，当时文献，不分体次，随手记录。
初十日（廿一号）。癸亥晴。一日不出门，照评《大云山房》五篇。薄暮散步太平湖畔。夜复雷雨一阵。接吴卓如江西信。
十一日（廿二号）。甲子晴。黎明雨，至午乃霁。复谢史持叔，舒宾如、钟瑞臣三处信。至姚处复诊。门人姚景侪、江子厚均自南归。过益锠夜餐。量能婿保送知事核准，今日传询揭晓，以知事用。晚凉，读玉田词，亡国之感，殊难为怀。文与诗不能如此之沁人心脾，凄然欲泪也。“断桥流水，待招来，不似旧沙鸥”，余于旧日同年同署故人已出仕新朝者，常觉懒于往还，正是此意境耳。
十二日（廿三号）。乙丑晴。照评《大云初集》卷一讫。谢作霖来谈。至姚处复诊，风雷雨忽至，一阵即止。入城至裴伯谦处为其世兄诊疾。三兄侧室又生一男。司空曙诗：“黄金用尽教歌舞，留与他人乐少年。”清室新政，练新军，遣学生出洋留学，得毋类是，抑又不止乐少年而已。乃知唐人诗有文外远致，往往如此。此所以非宋以后所及也。
十三日（廿四号）。丙寅晴，颇热。随意看船山《读通鉴论》五代一卷。其痛斥桑维翰引契丹入中国，盖为吴三桂而发。然维翰实为庸鄙媚外之尤。余前记曾论之，船山斥之非刻也。傍晚至姚处复诊，治病先救其最急者，仲师心法如是，难为浅人道也。偕夫人率惠、娴、恩在益锠夜餐。月色皎然，明星满天，无云而大雨如注，真奇景。向晨复滴一阵。
十四日（廿五号）。丁卯午前晴。照评《大云》卷二文数篇。至沈处诊疾。病人夜热铲语，两胁胀痛欲死，块热如火。其儿女惶惶，欲备后事。余认定邪乘血崩而入血室，以小柴胡汤去黄芩加牡蛎治之（增减谨遵仲师法），半日一夜连进三剂，其病若失。据病人言，此药一入腹，顿觉气舒痛减。仲师经方，不啻神丹，世医不知用、不善用耳，乃云“古方不能治今病”，彼讵知古方何等哉！余谓医家熟读《难经》、《伤寒论》、《金匮》三书，而辅以孙真人《千金方》，不患不成神医也。（刘、李、张、朱、喻、叶六家可参看，此外则用力多而收效少。）（〔眉〕张是戴人，非景岳）中途狂风阴晦，疾驰而归，甫入门，檐溜如绳矣。大雨至夜始止，中庭积水尺许。自初四至今，每午后必雨，而午前必晴，赖此不致沉浸。车中看船山宋论十馀首。张小松丈电邀晚饭谈天，惮雨未往。彻夜不能入梦。 
十五日（廿六号）。戊辰阴。饭后至尹署，为沈大京兆两世兄诊疾，路过金鳌玉蝀桥北岸，荷花盛开，马车缓缓而行，凭窗玩赏。又访裴伯谦，兼为其二世兄复诊。夜复微雨。接宝铭禀，述省垣西关水火灾情，惨然者半日。宝惠挈樱、保附早车至津，接乘津浦快车赴宁。
十六日（廿七号）。己巳阴。世父资政公生辰拜供。饭后至沈步洲、姚景侪两处复诊。步洲之弟星五病温热甚剧，余合白虎、承气为一方治之，连进三服而愈，竟不烦改方。
薄暮偕张师、锡兄至牌楼旁聚仙居小楼夜餐，局面较龙海轩稍大，颇可一饱。三人联步踏月而归。车中看《通鉴•陈文帝纪》毕。北齐虽昏乱之主相继，而却能制法，如定律授田，隋唐皆取以为法，是其心犹在民事也（〔眉〕愧煞今日）。
十七日（廿八号）。庚午晴。至顺天府及裴伯谦处复诊。余所藏坡公《烟江叠嶂诗》真迹，伯谦拟借付珂罗版影印，将取以镌于壮陶室丛帖中，希世之珍从此流传，亦快事也。车中看《通鉴》陈临海王、宣帝纪。接史持叔石首信。大兴、宝坻、武清各县蝗灾。
十八日（廿九号）。辛未晴。饭后微雨一阵。至沈处复诊，风雨骤至，遍体淋漓。典臣自津来。接彤伯信。近日无事辄看《礼记•檀弓篇》（钦定汇纂本）。此篇多为无礼之礼而设，圣贤酌中立制，或缘义起，或本情生，或因其时之习惯，虽非传自孔门，而传之者必为一再传之门人，其诸多出于游、夏之门欤？十九日（三十号）。壬申晴。幼盦来谈。未刻至尹署复诊，行至单牌楼，风雨骤至，逾半里，截然而止。又至二侄女处诊视。天际轻阴，凉爽可喜。六钟归，过石驸马大街，则见行潦纵横，抵寓则积水数寸，尚未消也。询知自三钟至五钟，大雨滂沱，雷电交作。
而东北城竟一点俱无。谚云“夏雨隔一条绳”洵不虚也。其晴雨界画，则在缸瓦市南。同时由北而南者，衫屐徐行；由南而北者，蔽帷张盖，岂非奇观。接惠江宁禀。为儿女讲《史记•河渠书》。瓠子歌云：“鱼沸郁兮柏冬日。”下三字颇不可解，注改柏为迫，谓鱼行如迫天日也。无论词旨难通，而冬字又作何着落？二十日（三十一号）。癸酉阴。彻夜不得眠，倦甚。心气衰耗至于此极，真废人矣。
至沈处复诊。在馀庆堂洗浴修脚甚适，因叹无论何事，凡专门之学，熟极自能生巧也。为儿女讲《史记•平准书》，示以作文用排偶之法。惠由南京寄来一百六十元。
二十一日（八月一号）。甲戌半日晴。未刻至农会。拟往视二侄女，黑云怒涌，雨脚低垂，疾驰而归，中途大雨。思缄阻雨，在此久谈始去，旋电邀余过饭，兼至裴处复诊。
李直绳形容前粤抚德寿情状，维妙维肖，笑不可仰。如此人物，久领疆圻，无怪排满风潮之激烈也（革党史坚如第一次放炸弹，即谋击德也）。化石桥泥深没踝，京师不能废骡车。
在伯谦处恭瞻清室三祖七宗御容摄影缩照册。太祖尊严若天神。圣祖蔼然若老儒，而眉目别具龙风之姿。高宗具福寿相，望而知为太平天子。宣宗以下则颐颔短削，气象迥非前代之比，殆亦运使然耶？今日赴康侯之约，与王晋卿晤谈，知黄初之局将成，为之三叹！
二十二日（二号）。乙亥阴。八点钟即为阮斗瞻处电话催去诊疾，斗瞻中暑甚剧。至二侄女处复诊，午餐。又为沈星五复诊，前病愈而又发，仍以白虎合承气两剂而瘥。归寓，史益三久候，畅谈而去。傍晚，阮处以汽车迎复诊。阮住东安门内南河沿，途中往返、诊脉、开方，钟移不过两刻耳。
二十三日（三号）。丙子晴。午前至阮处复诊，病已十愈五六。归写武进馆门额。申刻至浦信公司，应李啸溪同年曲局。亥正始归。
二十四日（四号）。丁丑晴。午刻至阮处复诊，开一清馀邪养津液之调理方。闻三兄病剧，换车往诊，为史绶紫误药，颇可危，急以大剂白虎汤救之。又至会馆为骆丽笙诊。
又为沈星五诊。归家九钟始进晚饭。甚热，甚疲。斗瞻之病为暑入心包（凡病之入心者，皆是心包络，若直犯心君，顷刻死矣），西医必指为脑气筋病。其实心气上通于脑，中医之旨一也。观于沉思悬想者，或仰面而思，或俯首而忆，或以手按额角，则心与脑通明甚。 
余用药以羚羊角为主，辅以昌蒲、朱砂。羚羊挂角而眠，其灵气全在角，角之性直达巅顶，故用以祛脑气热昏之邪。此理为余所悟出，屡用以治惊狂，无不立效。医家但知其能清肝经血热，或透血中伏热，未能尽其功用也。申初刻两日并出，众咸见之，日旁有单珥。
二十五日（五号）。戊寅晴。饭后视三兄。昨晚今晨进药三碗，则已热和泻止，神思顿清矣。此方可为神效。史绶紫庸劣胆大，其罪可诛。温病而服温燥药，若再进一剂，疾不可为矣。至姚处复诊。又入城至阮、盛两家复诊，闷热欲昏，得微雨而稍解。夜十一点钟，斗瞻因陡患腹痛，遣汽车来迓，不过积滞为盂，乃至大惊小怪。所喜更深人静，车开极足，其速率过于火车，凉爽甚觉快意。接惠禀。
二十六日（六号）。己卯阴。至三兄及姚处，又至马冠五处诊疾。夜雨。
二十七日（七号）。庚辰阴。凉爽如秋。先大夫忌日拜供。饭后至阮处，啸溪在彼专候，斗瞻已全愈，相与剧谈。又至二侄女处。葛荫梧以其尊人毓珊户部《爱日吟庐书画录》见贻，计正录、续录、别录共十六卷，体例仿《江村消夏录》。别录则皆册页、扇面、楹帖，为著录家别开生面矣。
二十八日（八号）。辛巳
二十九日（九号）。壬午
三十日（十号）。癸未澜翁枉视疾，在内室久谈。
七月初一日（十一号）。甲申阴，微雨。至（应为自一一整理者注）廿八日至今，齿痛龈肿苦剧，几废寝食。延房星桥医治，视右龈有一孔溃烂出脓，深可二分。年来屡溃屡痛者此也。敷拔毒生肌药以杜再发。思缄来视疾。电灯下勉写余氏祠额四大字，每字大可二尺。又以八言大联写四言，濡染淋漓，腕力尚健。今日寅刻日有食之。北京食四分一；福建最甚，食八分一（应为食二分一一一整理者注）。
初二日（十二号）。乙酉晴。龈伤略减。李仲权来，坚邀为斗瞻再诊一次，即可放胆入直公府。勉为一行，病已复元。廿七日所诊斗瞻之弟妇、侄妇、侄女均着手安全。接惠禀。又接铭禀。又广州萧小隐信。又天津嵩岑叔祖信。中兴之中，有平、去二音，杜诗“今朝汉社稷，新数中兴年”；又云“神灵汉代中兴主，功业汾阳异姓王”，是两音并用。
初三日（十三号）。丙戌晴。姚氏病极难着手，前已辞之（其家中人有半知医者，时时以私意开方挠乱，而服药又不中节度，最为医家所忌）。今又苦邀，不得已往诊，病弥不可为矣。又视三兄疾。夜雷雨。
初四日（十四号）。丁亥阴。饭后至京兆署诊疾，往返经金鳌玉蝀桥上，翠盖红裳，凉风送馥，凭车窗徐赏，心旷神怡。冯公度在织云公所为太夫人庆寿，遣纶、懿代行。寄惠信并家存红素绸幛共五份，托禁卫军带。又看《水浒》末一回宋江等诈降，张叔夜责之曰：“我若今日赦免你们时，后日再以何法去治天下？况且狼子野心，正自信你不得。”此书施耐庵成于明初，惜乎明末熊文灿诸人未读此书，致以招抚流贼亡明社稷，莫谓稗官无正论也。
初五日（十五号）。戊子阴。饭后至王粹老处诊疾，年八十二矣。又至社政会少坐。
