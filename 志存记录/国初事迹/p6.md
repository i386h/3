<!-- { "loadSidebar": true } -->
　　两淮、两浙盐场，俱系张士诚地面。太祖以军民食盐难得，令枢密院经历司给批与将官家人，驾船往马驮沙界首，以货易盐，到京货卖军民食用。后得诸暨，于唐口关立抽分所。得处州，于吴渡立抽分所。许令外境客商就两界首买卖。于是绍兴、温州客人用船载盐于唐口、吴渡交易，抽到盐货，变作银两，及置白藤、硫黄等物，以资国用。及太祖即位后，议立盐法，许令客商运米于边塞城池中盐，乃不劳耕种而兵食自足，是以北京、大同、永安、云南皆得盐粮，军不缺食。 

　　太祖改枢密院为都督府，以朱文正为左都督。后改五军都督府。 

　　太祖曰：“各卫知事，就令大都督府选除，于本府考满。宣使及各卫役满令史，同给与诰命。” 

　　佥事陈养吾作诗曰：“城南有嫠妇，夜夜哭征夫。”太祖知之，以为伤时，取到湖广，投之于水。 

　　太祖曰：“陈友谅犯我建康，败回至太平，弑徐寿辉自立为帝，建都江州。曾令胡大海遣人间行江西探听消息，未报。”辛丑六月，友谅遣伪平章李明道领兵五万围我广信，胡大海率领救援，杀败贼众，就擒获李明道及部帅王汉二等一十八名。明道致书汉二兄王溥，以建昌来降。明道至京，太祖大喜，即授以江南行省平章。因得友谅之虚实。以明道为向导，太祖亲率舟师先取安庆。友谅闻之，弃江州，退居武昌。太祖克江州，俾明道往武昌说胡廷瑞，廷瑞遣人赍书降。壬寅正月，太祖至南昌，入城安民。饶州吴宏以城降。及临江等郡皆降，惟熊天瑞据守赣州。后遣常遇春围其城，天瑞亦降。江西悉平。 

　　乙未年，太祖领兵出哨，失身于敌。敌之帅首者亦为我军所擒。彼此来相和解，未有先发者。时徐达挺身往敌代太祖，敌遂纵太祖归。太祖既归，即以敌帅纵之而易达归。 

　　李保儿于甲午年见太祖于滁州，太祖亲甥也。太祖大喜，赐名“文忠”，择师教之。太祖察其可任大事，当习之马上，遂以舍人领兵。 

　　按：李文忠，初，幼孤遭乱，流离琐尾，几不能存。而我圣祖以亲甥而教育之，后为元勋名将，贵极王公，同休于国。盖无往而非天地储才以隆我皇明一统之盛业也。呜呼，岂偶然哉？ 

　　常遇春原隶群盗刘聚部下，闻太祖驻兵和州，领众十人弃聚来归。太祖曰：“尔之来为士卒绝粮故，就食耳。尔自有主，安得而留之？”遇春请之再三，至于涕泣。太祖曰：“尔姑从我渡江，候克太平，委身事我未晚也。”太祖先抵采石，元兵阵于矶上，猝难登岸。遇春快舸继至，太祖麾之使前，遇春即挺戈先登，遂拔采石。 

　　张士诚遣兵来围镇江，城中官军与仓夫出城杀败，贼众登船退去。太祖亲率战船既至，直追黄石、永沙，不及而回。郡人叙太祖功迹，立碑于西城，文末写龙凤年号。太祖命毁之。 


