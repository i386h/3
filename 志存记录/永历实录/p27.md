<!-- { "loadSidebar": true } -->
　　堵胤锡之南奔也，与忠贞营相失，西走桂、蓝，将入志建军。延年时屯永州西，知志建阴贼，必害胤锡。以书投胤锡曰：“延年谓相公不追及忠贞营，则当入行在。乃闻尚留此间，延年甚惑之。祈留意图维，勿忽。”比书达胤锡所，胤锡已至道州。志建尽坑杀其部卒三千人，劫胤锡入关矣。延年密遣人导胤锡达何图复砦。胤锡遂诣肇庆。志建怒何图复，令延年旋军攻之。延年缓兵，攻不力，经六月不下。志建劫敕使诱图复杀之，破其砦。微得延年纵胤锡、图复状，含忿欲杀之。延年叹曰：“吾逸堵公，正以全曹公，而顾欲杀我，匹夫终不足与共成事，吾行吾志耳。”会清小王子大举攻镇峡关，延年死战，自辰达未，斩首□数千。小王子已退走，延年曰：“吾不及今日死，为忠鬼以报国，而死于匹夫手乎？”单骑迫敌，深入，遂遇害。始，志建欲杀延年，或说延年当降清以免祸。延年曰：“吾以名义故，开衅曹公，而以叛终之，顾令彼骂我为反虏乎？有死而已。”延年死，志建遂不能成军，以至于亡。

　　何图复者，广西富川人。父廷相，万历丁未进士，官御史。图复入赀为太学生。粤、楚乱，结砦自保。闻志建之劫胤锡也，密遣人迎胤锡入其砦，赍送赴行在。志建举兵围之，不克。敕授图复监军佥事，令志建释兵。志建佯奉诏，与图复和，诱与相见，执而磔杀之。

　　吴学，湖广湖乡人。以材勇雄于闾里。起里胥，从副将罗安邦剿天王寺土冠，有功，授把总。张南忠之乱，学收土兵保乡曲。已而奉李乾德檄复湘乡县，以功加游击将军。何腾蛟开府长沙，使学召募千余人为亲军，守湘阴，转战平江、袁、宁间，擢副总兵。

　　永历元年，长沙陷，学收部卒屯湘、邵间，反攻湘乡，格斗四五月，兵溃败。被执，械至武昌系狱。令剃发，不听。清总督罗绣锦会文武吏群鞫之。学至庭，植立呼曰：“大明驱胡虏，爱养天下垂三百年。尔等皆中土人，骨血从谁豢养？父母埋谁土宇？乃改头换面，倨坐堂上，而械忠义士于阶下耶！天地能容尔身，必不能容尔子孙。岂不闻洪武初，尽谪叛降官吏妻女充掖庭乎！”因大叫呼天，目眦尽裂，引颈触柱，血流被面。遂驱赴黄鹄矶，遇害。武昌居民罢市往观，皆呜咽流涕，禁之不能止。

　　●卷二十四◎佞幸列传马吉翔，顺天大兴人。通文墨，工将迎挟持。以武进士出身，历官至广东都指挥使。弘光元年，罢官。闻郑鸿逵拥思文皇帝至福建，吉翔往依，附推戴，擢锦衣卫都督佥事。与锦衣郭承昊比。奉敕至湖南劳军，福建陷，吉翔走广东。至肇庆，会上践阼，复与定策。事王坤、庞天寿，皆得其欢心，遂升左都督，掌卫事。从驾至全州，结刘承胤。承胤为请封伯爵，御史毛寿登驳参之。吉翔与周鼎瀚构蜚语，激承胤怒。奏上，系寿登及刘湘客、吴德操、万六吉，削其职，由是深为瞿式耜所恶。已而与承胤比，胁上幸武冈，吉翔遂封文安伯。武冈陷，上自靖州走苗峒，出柳州，两宫洎车驾蒙尘草莽。上不能骑，吉翔奉篮笋，步行扶掖，行羊肠，夜则通夕巡警，勤敏有加。慈圣太后与上益眷倚之。加少保，晋封文安侯。上在柳、象，敕旨皆出吉翔手。其幕客吕尔，狭邪子也，稍知文义，与吉翔共操大政。瞿式耜疏：“请上揽大权，明赏罚，严好恶，亲正人，闻正言，以服远近。”上嘉纳之。吉翔因夏国祥诉之太后，谓式耜间己，不容皇上有患难亲臣，言遂不用。桂林溃，上在南宁。吉翔虽委票拟于内阁，不合其意，辄以朱批改票。结陈邦傅为外援，王化澄倚之为重。广东反正，李成栋迎上幸肇庆。瞿式耜请出桂林，节制江、楚、黔、蜀，迎使络绎。吉翔惮式耜，遂结王化澄、朱天麟，力劝上东幸。楚师解纽，何腾蛟莫能弹压，以至偾败，皆吉翔酿之也。

　　上在肇庆，吉翔犹执朝权，金堡入奏，谓吉翔有扈卫之功，酬以侯封足矣，不当使与国政。吉翔复因左右诉，上切责堡。吕尔市权招贿，由中书舍人内批擢监察御史。堡两疏力攻之，尔落职。吉翔愈怒，挑陈邦傅与堡相讦奏。廷论不平，邦傅辞诎。严起恒从中裁制，吉翔稍戢。以是怨堡入骨，并衔起恒。时上立三扈卫：李元胤督禁旅，庞天寿督勇卫，吉翔督戎政。吉翔所部步兵二千人，皆市井乌合，不堪见敌。起恒乃请上开事例，节冗费，立御营库，招练亲军，从上亲征。以刘远生协理戎政，金堡改兵科，监纪之。吉翔恶其分己权也，嗾夏国祥以慈圣宫旨取库金糜之，事遂寝沮。吉翔屡于太后及上前，言堡结袁彭年、刘湘客、丁时魁、蒙正发把持国政，目无君上。太后及上惑之，诸不逞者皆依附之。吉翔为言除去堡等，则皆如其愿。吉翔又乘间言式耜、起恒皆主张党人以挟持上，使不得有为，且沮抑忠义为国家，离人心，不如化澄能爱君忧国。上素贱化澄，至是遂向用之，而薄式耜、起恒，言皆疑沮。

　　永历四年春，清兵陷南雄，吉翔乘之为蜚语达内廷。言杜永和、李元胤心不测，且要驾为降资，两宫震恐。吉翔欲杀堡，逐起恒，夺式耜兵柄，而以陈邦傅为外援，藉之胁上。欲上至梧，密迩浔南，使邦傅得逼朝廷处分，遂嗾夏国祥以太后驾先登舟，胁上必行。严起恒、瞿式耜交谏上，不宜弃广东。不听。吉翔念诏狱且兴，而己欲避其名，乃自请留肇庆督援东军，以锦衣卫印授其党康□□，使得逞。上至梧州，吴贞毓等遂群攻堡等，下锦衣卫掠治。王化澄复入直，召朱天麟、雷得复讦奏起恒，起恒称疾求去。胡钦华奏式耜老奸误国，以于元晔督楚、粤师，夺式耜权，以至于亡，皆吉翔主之也。

　　吉翔外巽内惨，以曲谨奉慈圣，凡所欲为，皆令夏国祥达太后，令必行。上虽知其不可，而慈圣命严，上不敢违。物论起，则慈圣于帘中引群臣涕泣，言：“予唯一死以殉社稷，不似尔等可去可降，以国家为戏。”群臣莫能对，上亦不能以意行也。吉翔以援东为名，翱翔肇庆，所将兵既寡弱，不敢出峡，而畏忌诸勋帅，不欲朝廷调发东下，虑致轧己。唯陈邦傅率舟师数千至，亦羸疲，畏见敌。吉翔日与邦傅征乐纵酒，遥执朝政，置广州不恤，杜永和困久不能支。清兵复西破平、梧，上奔浔南，吉翔之师遂溃，南走浔州。上奔南宁，吉翔知大势倾覆，遂不复从。匿浔州山中，久之，出降，挟重赀北归，不知所终。

　　郭承吴，江西泰和人。故都御史郭子章之孙也。以子章军功，荫授锦衣卫千户。崇祯间，谄事内竖，屡官至都督同知、太子少保。驰驿归里，以货殖豪纵为乡里患。

　　隆武元年，赴闽陛见，以积资掌锦衣卫事。闽陷，走粤，依附拥戴，加左都督。与王坤、马吉翔比。从上至全州，结刘承胤。承胤为请封伯爵，御史毛寿登参劾之，被削。承昊遂得封泰和伯。承昊挟宝玉金币巨万金，女乐十余人，从上至武冈。以女乐分馈承胤、吉翔，相比为奸。江、楚无赖求仕进者皆附之。已而随承胤降清，见杀。

　　严云从，江西分宜人。严世蕃之曾孙也。以武进士历官参将。上即位，云从依附拥戴，擢锦衣卫指挥使，加都督同知。与马吉翔、郭承昊比，事刘承胤为外援。承胤为奏封清江伯。毛寿登疏言：“云从等无一矢之功，而援边镇例晋封五等，何以鼓人心而匡国难？”奏上，寿登夺职。

　　武冈陷，云从随上走粤西，加太子太保、左都督，掌后军都督府事。自以一品覃恩，乞封其高祖嵩、曾祖世蕃。部议：严嵩父子为昭代奸臣称首，百年公论不容，世蕃身伏诛谴，国法昭垂；云从即功侔李、郭，亦不能翻七朝之国宪，而以恩纶被戎首，况其羁绁之劳，承恩受爵者乎？乃但封其父祖，而不及世蕃。

　　云从视吉翔差谨，不敢执朝权，碌碌充位而已。上自梧州奔浔南，云从北走，匿怀集山中。将取道归江西，李定国收粤、楚，云从致书馈求见。定国知其茸陋，不之答。云从展转岭南北，不知所终。

　　侯性，河南归德人。兄恂、恪，崇祯中皆官至九卿，与周延儒为死党。性家世豪贵，骄纵不法。补弟子员，粗通制义举业，习骑射，好纳响马贼，为无赖行，邑令梁以樟以法钤束之，性拳击以樟仆地，不数日死。性亡命走，从十余骑，劫商旅于河北，得资数万，用赂内臣王化民，恂、恪复为之地，窜军功籍，以白衣径授镇守广东西宁参将。

　　上即位于肇庆，性依附拥戴，丁魁楚庇之，擢御营都督同知。从上入武冈，谄事傅作霖，援马吉翔例，封商邱伯。上自武冈奔靖州，性与车驾相失。先由新宁至柳，于右江劫行旅，得金帛数万。上至柳，服御皆匮，性以其所劫献慈圣、慈宁两宫，上及中宫充服御，三宫大喜，加性太子太师、左都督，掌中军都督府事，从上自南宁至肇庆。

　　性素畜无赖健儿，将百人，沿两江东至三水，劫掠仕宦商贾，多得金资。以豪侈与戚畹王维恭及马吉翔、李元胤日夕征歌纵酒，颇干预国政，引荐文吏。给事中金堡论劾之。书奏，不省。性黠慧，通文墨，堡所上章奏，性皆译解示吉翔，文稍深僻者则曲释之，指为诽讪两官。以是慈圣恨堡，必欲杀之。性往往以珍异进奉内庭，尤为宫禁所喜。其母奉佛，自剃为尼，敕赐号静慧大师。紫袈裟，金钵盂，出入以朱棒前驱，入宫禁，称说外事。慈圣信之，往往辄强上行。国事之坏，性实阴持之也。梧州陷，性降于清。

　　●卷二十五◎宦者列传李国辅，顺天人，为司礼太监韩赞周养子。崇祯九年，授御马太监，奉命守沿北关口，已而撤回，随赞周守备南京。圣安皇帝立，国辅附拥戴功，改司礼监，提督勇卫。赞周于弘光中以伉直为群小所嫉，引疾乞休沐。国辅居宫中，常侍左右。马士英进秘戏，导上为淫乐，国辅每从容泣谏。士英忌之，而欲夺勇卫以授其幼子锡，乃奏上，徽、池、严、信之间有云雾山，乔木蔽山，宜采为大工用。遂请敕国辅往。国辅不知其绐，因欲行。给事中吴适奏云雾山必不可开采，国辅亦自悟，请勿行。乃遣人驰视，果如适言。然士英已夺勇卫，授锡以锦衣都督提督矣。南京溃，国辅随太后走浙，遂自闽入粤。

