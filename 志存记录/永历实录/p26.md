<!-- { "loadSidebar": true } -->
　　永历元年四月，衡州陷，章旷退屯永州，使人召兴玮，弃城从己军中。兴玮辞曰：“兴玮不欲受民社，而先生强我；既已膺百里之命，则早盟之五内，期以颈血溅城头土耳！不能应先生教也。”督士民婴城守。时湖南北六十余州县，望风靡走，无一守者，唯临武不下。清兵来攻，乘堙距战，凡五昼夜。清兵佯退，兴玮督民兵开门蹑之，伏起，民兵溃败，兴玮被执。送孔有德，令下吏索降。清巡使李茂祖劝诱之。兴玮大骂曰：“李兴玮□□男子，读圣贤书，岂汝辈从□□求食者所能诱耶！”茂祖怒，系之狱。

　　兴玮未有妻子，唯一髯苍头相随，亦不肯剃发，自请同系。兴玮于狱与闻大成唱和，作诗数十篇，佚不传。茂祖知不可屈，报有德，杀之。兴玮将赴刑，南向叩首，已，顾大成曰：“吾与君今日乃得毕此一大事！”遂遇害。其髯苍头自请同死。刑者以无杀苍头令，不听。苍头夺刀斫杀兴玮者，遂亦见杀。

　　闻大成，字子上，湖广罗田人。江北陷，人士多受贼伪命。大成弃家走湖南，以贡受监纪推官。湖南陷于清，大成于酃县山中招义旅。将起，清兵至。被执，与李兴玮同系衡州狱。大成因狱卒沽酒与兴玮饮，醉则悲歌慷慨相唱和。无纸，皆裂襟裳袜布书之，多佚不传。唯《题狱壁》一篇，好事者为诵传之。云：“读书怀古道，服官素所期。论文惭太傅，舞剑学要离。忠孝千古事，生死旦夕之。不共戴天日，从容就义时。”亢志不剃发，与兴玮同日遇害。临刑，从容引颈就刃。见者皆为垂涕。大成顾挥手谢曰：“无劳诸君以泪送我。诸君悲我死，抑知我之悲诸君生乎！”

　　朱学熙，字维四，广东清远人。工诗文，为岭海知名士，所著有《禺峡志》行于世。补弘光恩选贡生，素结海上豪族。广东陷，与清远卫谭指挥纠众起义。陈子壮帅义兵围广州，学熙举众自上流应之，断飞来寺峡口，拒北兵援路，南攻三水县，下之。子壮檄授兵部主事。子壮败没，义旅骇散。李成栋来攻，拒守清远县，城破被执，不屈，死之。

　　周师文，字期岐，湖广大冶人。以制义名家，兼工诗，豪隽不屑羁绁。武昌陷，匿兴国山中，潜招义旅。江西反正，师文起兵应之。军败，走九江，文德翼资送之。至吉安，刘季矿为题授职方司主事。时耒阳义民谢昌、龙尚可等纠众起抗清，师文入其军，尝以身先士卒掠阵。何腾蛟顾不喜之，师文乃返酃县。盖遇时自江西奔酃、郴间，师文与遇时遇。说令收溃卒，联义旅，图复吉、袁。遇时奉师文监其军。已而遇时意变，欲降清，师文涕泣，称说大义以止之。遇时怒，遂见杀。遇时降。

　　鄢见，字无识，江西丰城人。中崇祯己卯乡举。隆武元年，南昌陷，见走抚州，与佥都御史傅鼎铨同起义兵。鼎铨以见老成刚介，恒所谘行。事闻，授职方司主事。已而鼎铨败没，见走吉安东界，与刘季矿同图复楚。湖南再陷，见遂隐湘，醴间。经十余载，衣冠不改，训村塾以给食，壬寅岁，为茶陵人所讦，清吏捕系之。至则自请一刃以死。清吏诮之，遂大骂不绝口。清吏怒，捶之，系狱中。不食死。

　　是岁，有陈有功者，亦江西人，不知其所自起，曾授监军职方司主事。时天下已尽沦陷，有功怀敕印流寓郴、耒间，衣冠不改，卖药以食，为清吏所执。自言：“国亡愿一死久矣！今日且得明白领取白刃，所志得就，更复何辞！”系送武昌，遂遇害。

　　●卷二十三◎死节列传（下）

　　萧旷，字逸然，湖广汉阳人。以武举授黎、靖中军都司。刘承胤为黎、靖参将，旷属焉。从承胤征峒苗有功，历升至副总兵。上在武冈，承胤为总镇楚、黔，挂大将军印，解黎、靖事，旷遂以总兵官都督同知，行黎、靖参将事，守靖州。

　　永历元年秋，武冈陷，承胤降。上南奔至靖州，旷迎跸，具备勤敏。上大悦，召旷陛见，谕令解黎、靖，扈从入粤。旷奏言：“臣职在守土，自当以死谢国恩，扈跸非臣职也。臣以死捍靖。迫至，当杀臣而后能进，则大驾达柳州矣。”上既行，旷督其标兵，乘堙修守具。召部民至庭，涕泣劝慰，勉以死守。已而承胤驰书召旷降。旷大骂，焚其书。俄而清兵大至，兵民惊溃，旷独率内丁十余人登城射之。敌冲郭门入，旷短兵接，巷战。力尽，遂遇害。

　　旷虽武士，而志慕文雅。颇读书，知大义。为承胤属，能不附承胤意。见承胤骄悍，意欲自远，故请守黎、靖以避其熏灼。尝曰：“我受朝廷命为刘公属，固难与刘公所置私人比。”其雅志如此。故承胤全部皆随承胤降，而旷独不屈。

　　朱如，字宗臣，广西临桂人。中武举，部除把总。候选归里，随焦琏起兵定靖江庶人之乱，琏用为左部营将，题授游击将军。粤、楚乱，琏益召募。如散家财万金，号召丁壮成一军，马仗精好，为琏一军最，琏甚倚之。如短小精亻票，两目奕奕有光。性戆直慕义，折节下文吏，尤恭谨，循法度。

　　永历二年，从琏复阳朔、平乐，战甘棠渡、大榕江，皆有斩获，以功历副总兵官都督佥事。琏下攻全州，留如守平乐，辑兵政，民得安堵。时何腾蛟率赵印选、胡一青及马养麟、周金汤、熊兆佐之兵下全、永，留老营于桂林，骄纵为暴于城野。给事中万六吉奉敕至桂林，催师出，榜饬责之，语侵腾蛟。腾蛟闻之大怒。六吉旧以劾马吉翔，忤刘承胤，有旨降处，部拟谪经历。未几，仍复职用。腾蛟驰檄召经历万六吉赴军前效用，令材官健儿数十人往召，密令捶械之，即死勿论。时六吉已去桂，居平乐，未知也。如侦得其详，大怒曰：“督师乃欲捕系天子近臣，无人臣礼至此极乎！欲作曹操杀孔融、朱温，诛清流耶？此义士致命之秋也。”请六吉至其署，置酒饮以待，部署甲士于门。腾蛟所遣捕六吉者索六吉，知在如署，扣门求入。如佯为不知，延之入，同酣饮。持檄者见四壁甲士皆露剑立，如亦目眦欲裂，时时援佩刀，不敢动。如顾问曰：“君奉何令？欲何为？当以相告。”持檄者色动，起立曰：“督师令请万公。”如索请启，持檄者奉檄示。如读未半，碎檄，拍食案起，大叫曰：“万公天子言官，以军政戒饬士卒之暴民者，惜未执杀之尔！督师庇骄卒虐民，惜未参劾尔！区区一榜文，而督师遽欲遣狗鼠辈持牒辱之，置天子于何地！督师反耶？如破家捐身为朝廷效死，督师蔑天子，即如敌仇。狗辈敢衔人衣，当齿我刀。”拔刀斫持檄者，六吉掣其袖。持檄者脱走，甲士噪起，如介马弯弓追之，至郊外，擒一卒，捶而告之曰：“狗子！速归告督师，朱如不畏死，为一隅君臣存分义，督师若欲杀我者，我自来。万黄门已赴行在，不可得也。”遂送六吉诣南宁，而自署其门曰：“如得罪督师，为朝廷存一线君臣之义，故不敢拥兵以自求活，重挠军政，今解兵待谴。诸军愿归农者听，愿充伍者赴焦公听调度。”遂尽籍其粮储、甲仗、马匹、旗帜以归焦琏，而自葛巾布衣诣平乐知府听羁。持檄者归报，腾蛟大怒。方食，堕杯箸。然腾蛟能以威钳士大夫，而慑于诸将。畏琏，不敢逮治如，而以书诉之琏，求杀如为己刷耻。琏遣摄如。如囚服就琏。琏诘之，对曰：“如以一时之义激，不自量，为朝廷存纲纪。今已使督师无擅执言官之愆，如之志已伸，唯求一死以正军法，为裨将亢督师者之戒尔。”琏心重怜之。瞿式耜亦重如之义，语琏宽贳之。琏收其军赀而别责二干金为腾蛟寿。腾蛟喜，遂移书琏，令释如，而谓如能，劝琏仍令将兵。如由是以义侠知名。顾畏腾蛟衔己，谢事闲居者久之。腾蛟败没，琏强之起。奏复如职，使统旧部守平乐。时诸将卒虐民侮吏，而如独以谦谨有节制闻。加总兵官，挂镇西将军印。

　　永历四年冬，清孔有德犯广西，遣马蛟麟间道攻平乐。琏方援曹志建于贺县，敌猝至，如独率麾下健卒城守。兵民皆惊溃，敌兵大至，战不胜，敌乘城入。如乃入署中，杀妻子，南向拜，焚敕毁印，易进贤冠、大绛袍，手剑端坐署中。清兵入署，望见如如塑神像，愕眙不敢进。如大呼曰：“身是镇西将军朱如，□□何怯，不前杀我也。”清兵自堂下射之，中颊。如复呼曰：“□□不济事！”遂援剑自刎而死。

　　满大壮，湖广辰州人，故太常寺卿满朝荐之族子也。满氏世以武传家。朝荐以刚直居谏垣，益用名节劝奖其子弟，故大壮慷慨慕义。何腾蛟开府长沙，召募将材，大壮奉檄招练辰、麻峒兵二千人为腾蛟亲军，随章旷守湘阴两载，拒清兵于新墙，大小数十战，清兵不能南犯。复与覃裕春大破清兵于潼溪，斩获数千计，积功擢副总兵官都督佥事。

　　永历元年二月，孔、耿、尚之兵大举南犯，攻湘阴。大壮方拒战，王进才之兵先溃，烧湘阴城，大掠而南。大壮遂不能支，战且走，至长沙，腾蛟已走衡州，大壮奉旷屯湘潭，求救于腾蛟，腾蛟已不能令其军。清兵尽力攻大壮，遂大败，蹑追二百里至衡山。大壮收余兵转战，麾下士死殆尽。大壮谓旷曰：“公且先走，为卷土重来计，大壮为公力拒后，终不再见公矣！”旷去，大壮北驰迎敌，敌纵骑乘之，马尾相衔，走二十里，短兵接，格杀十数人。马中矢踣，乃遇害。

　　杨进喜，陕西延安人。与马进忠俱起，为进忠前营副将。进忠之擒杨么与麻河之战，皆进喜先陷阵，骁勇为三军最。永历三年春，随进忠会何腾蛟于湘潭。清兵猝至，进忠军惊溃。进喜方理发，闻兵溃，大叫起曰：“朝廷不惜高爵养我辈何为？况吾营迎何公至而忍弃之乎！”约发，不及戴兜牟，挥刀驰马出，求腾蛟，与清兵巷遇，相格斗，手刃数人。露额中流矢，贯颅，死。腾蛟遂陷。

　　惠延年，陕西西安人。少客湖南，有拳勇，习骑射，应募为曹志建裨将。志建驻镇峡关，倨怠不亲军旅。延年恒率兵出，复道州、宁远、江华、郴、桂，围永州，下之，皆延年功最。屡擢总兵官都督同知。

