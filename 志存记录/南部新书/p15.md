<!-- { "loadSidebar": true } -->
　　张循宪为侍御史。长安中为河东采访使，荐蒲州人张嘉贞材堪宪官，请以己官秩授之。则天见，垂帘与之语。嘉贞奏曰：「以臣草莱，得入谒九重，是千载一遇也。咫尺之间，如隔云雾，竟不睹日月；恐君臣之道，有所未尽。」则天遽令卷帘，与语大悦，擢拜监察御史。
　　郭太后贵极终八朝：代之外孙，德之外生，顺之亲妇，宪之皇后，穆之母，敬、文、武三帝祖母。
　　建中中，戴竿三原妇人王大娘，首戴二十八人而走。
　　大历年中，河南尹相里造剥洛阳尉苗登有尾长二尺余。
　　贾耽为滑州节度使。酸枣县有一下俚妇，事姑不敬。姑年甚老无目，晨飧，妇以饼裹犬粪授姑，姑食觉异，留之。其子出还，姑问其子：「此何？向者妇与吾食。」其子仰天大哭。有顷雷震发，若有人截妇人首，以犬首续之。耽令牵行于境内，以戒不孝者。时人谓之「犬头妇」。
　　李佑为淮西将，元和十二年送款归国。裴令公破元济入城，汉军有剥妇人衣至裸体者。佑妇姜氏，怀妊五月，为乱卒所劫，以刀划其腹，姜氏气绝踣地。佑归见之，腹开尺余，因脱衣襦裹归。一夕复苏，傅以神药，满十月生一男。朝廷以佑归国功，授一子官，字曰行循。年三十余，为南海节度，罢归，卒于道。
　　河东裴章者，其父冑尝镇荆州。门僧昙照道行甚高，能知休咎。章幼时为照所重，言其官班位望，过于其父。章弱冠，父为娶妻李氏女。及四十余，章从职太原，弃妻于洛中，过门不入，别有所牵。李氏自感其薄，常褐衣髽髻，读佛书蔬食。又十年，严绶尚书自荆州移镇太原，昙照随之。章因见照叙旧，久之谓曰：「贫道五十年前言郎君必贵，今则皆不何也？」章自以薄妻之事启之，照曰：「夫人生魂诉于上帝，以非命处君。」后旬日，为其下以刃划腹于浴器中，五脏堕，伤风遂死。
　　王缙为相，为妾造宝应寺，宏丽无比，为识者所嗤。
　　郑覃历官三十余任，未尝出都门，便登相位，以至于终。
　　贞元初，丹阳令王琼，三年调集，遭黜落。琼甚惋愤，乃赍百金，诣茅山道士叶虚中，求奏章以问吉凶。虚中年九十余，强为奏之。其章随香烟上天，缥缈不见，食顷复堕地，有朱书批其末云：「受金百两，折禄三年。枉杀二人，死后处分。」后一岁，无疾而卒。
　　太宗文皇帝虬须上可挂一弓。
　　唐李佐，山东名族。年少时，因安史乱，失其父。后擢第有令名，为京兆少尹。阴求其父，有识告佐，往迎于殡葬徒中。归而跪食，如是累月。一旦召佐曰：「汝孝行纯也。然吾三十年在此党中，昨从汝归，未与流辈诀绝。汝可具大猪五头、白醪数斛、蒜□数瓮、薄饼十盘，开设中堂，吾与群党一醉申诀，无恨矣。」佐承教，数日乃具。父出召客，俄而市善薤歌者百人至，初则列堂中，久乃杂讴，及暮皆醉。众扶佐父登榻，而薤露一声，凡百皆和。俄相扶坌出，不知所往。行路观者亿万。明日，佐弃家入山，数日而卒。
　　唐韩干善画马，闲居之际，忽有一人，朱衣玄冠而至。干问曰：「何得及此？」对曰：「我鬼使也，闻君善图良马，愿赐一匹。」立画焚之。数日出，有人揖而谢：「蒙惠骏足，免为山川跋涉之苦，亦有以酬效。」明日，有人送素缣百匹，不知其来，干取用之。
　　河间王孝恭，才知识略特出于众。初受诏征辅公祏，座上有水一器，倏然变成血，满坐惊畏，左右不测。孝恭曰：「自无负神明，此变应是公祏受首之兆。」座客始安。至淮南，乃枭公祏以献。时人服其先见。
　　明皇御勤政楼，下设百戏，坐安禄山于东间观看。肃宗谏曰：「历观今古，无臣下与君上同坐阅戏者。」玄宗曰：「渠有奇相，我有以禳之故耳。」又尝与之夜宴，禄山醉卧，化为一猪而龙头，左右遽告。帝曰：「渠猪龙，不能为也。」终不杀之，卒乱中原。
　　元德秀贫时，其兄早亡，有遗孤。期月，其嫂又丧，无乳哺之。德秀昼夜哀号，抱其子即以己乳含之，涉旬而有汁，遂长大。德秀官鲁山令，有清政，化惠于一邑，阖境歌之。
　　卢群居郑之圃田，读书业成，东游淮海，求索得千缣，西之长安。闻桑道茂善相术，车马阗门，群倾囊奉之。桑生曰：「吾常以善恶鉴于时，士所惠者涓埃而已。今贶余盖以多，其旨何哉？」群答曰：「少为业已就，西来求官，以天下之人信先生之口，将求一言得乎？」桑生曰：「有何不可？」群曰：「乞自三事以下造问公者，唯言近有一卢群自东来，十年持世间重柄，贵不可及，即是愿一作配。分。」于是桑生昌言于时贤。不旬辰之内，凡京国重位名士皆造群门，同力申荐。代宗闻其名召见，一拜拾遗，累官至郑滑节度使。
　　大宗谓虞世南一人而有五绝：「一曰博闻，二曰德行，三曰书翰，四曰辞藻，五曰忠直。」图形凌烟阁，年八十一终。
　　清泰朝，李专美除北院，甚有舟楫之叹。时韩昭裔已登庸，因赐之诗曰：「昭裔登庸汝未登，凤池鸡树冷如冰。如何且作宣徽使，免被人呼粥饭僧。」
　　长兴四年，李遇奏尹拙自著作佐郎除左拾遗直史馆。谏官直馆，自拙始也。迩后畿赤尉稍不登矣。
　　王居敏为秦王六军判官，素不协意。及从策拥兵之际，与高辇并辔，指日影曰：「明日如今，已诛王詹事矣。」
　　史洪肇尝与大臣饮于窦贞固之第，以夙愤激苏逢吉，举爵曰：「安朝廷，定祸乱，直须长枪大剑，至如毛锥子安足用焉？」三司使王章曰：「虽有长枪大剑，若无毛锥子，赡军财赋，自何而集？」肇默然而散，自此苏史有□。
　　阳□起于小吏，及为相，常言曰：「为国家者，但得帑藏丰盈，甲兵强盛。至于文章礼乐，并是虚事，何足介意。」自此后始不在清议。
　　王师范，非名族，世承姑息。及其死也而无辞，辄有长幼之序。三川之士多焉。
　　汉隐帝赐诸伶锦袍玉带，史肇夺之还官，曰：「健儿戍边，寒暑未有优恤，尔辈不当也！」其凶戾也如此，然至理得中。
　　武皇嘉明皇之功，以其属五百骑，号曰「横冲都」，侍于帐下，故两河间目为李横冲。
　　于邺除工部郎中，时尚书卢文纪讳业，甚不平，陶铸欲请换曹；其夕邺雉经。卢尚书贬石州司马，于、卢之器固小也，然过在执政。
　　赵光逢为司徒致仕，光裔入相有日。省问其兄，语及政事。他日光逢署其户曰：「请不言中书事。」其端静也如此。葛从周有殊功，镇青社，人语曰：「山东一条葛，无事莫撩拨。」
　　杨尚书昭俭退居华下，自题家园以见志，曰：「池莲憔悴无颜色，园竹低垂减翠阴。园竹池莲莫惆怅，相看恰似主人心。」
　　近有锺离令王仁岫，善工算，因集八卦五曹算法云：「用十二文牌子布位，先须正坐其身，以坐位便居北方也。每牌子拘一位，每位从一至十起，坎为初巡指八方，以方为首。八卦既毕，却取其阴，横九竖十，积为前位，常以九九正文，颠倒呼命，瞻前顾后，逐位取了。须是明其九九正文，进退精熟，方可入于诸法，次第加减。一位因望折倍减，五门不杂于五曹，五曹秤尺地仓金，五数悉通于一位。或遇前后隔位，即以辰次而空之。或遇除减并繁，别以闰牌而贴之。□而存亡除留，自然明其向背。既转移而得理，则丝忽而无差。但用诸法径门，取其简要，若类鼓珠之法，且凝滞于乘除。比法乃至开方、立方，求一立一，皆可通其体例耳。」
　　法眼姓鲁，雪峰姓曾。或问：「雪峰师何姓也？」答曰：「鲁人不系腰。」却问：「法眼师何姓也？」答曰：「雪峰系腰带。」
　　卢文进，幽州人也，至江南，李氏封范阳王。尝云：「陷契丹中，屡入绝塞，正昼方猎，忽天色晦黑，众星灿然。问蕃人，云：『所谓笪却日也。以此为常。』顷之乃明，方午也。」又云：「尝于无定河见人胫骨一条，大如柱，长可七尺。」
　　后唐太祖尝随火征庞勋，临阵出没如神，号为「火龙子」。
　　王审知起事，其兄潮唱首。及审知据闽中，为潮立庙。庙水西，故俗谓之「水西大王」。
　　梁祖初革唐命，宴于内殿，悉会戚属。又命叶子戏，广王忽不掷，目梁祖曰：「朱三，你爱他许大官职，久远家族得安稳否？」于是掷戏具于阶，抵其盆而碎之。
　　刘坦状元及第，为维扬李重进书记。好酒，李常令酒库：「但书记有客，无多少供之。」寻为掌库吏颇吝之，须索甚艰。因大书一绝于厅之屏上云：「金殿试回新折桂，将军留辟向江城。思量一醉犹难得，辜负扬州管记名。」未几重进望日，复谒于坦，读之忽悟，曰：「小吏吝酒于书记也。」立命斩之。坦不怿，凡数月，悔而成疾。
　　正衙宣枢密使制，自周祖始，汉隐帝嗣位之初故也。
　　有米都知者，伶人也。善骚雅，有道之士。故西枢王公朴尝爱其警策云：「小旗村店酒，微雨野塘花。」梁补阙亦赠其诗云：「供奉三朝四十年，圣时流落发衰残。贪将乐府歌明代，不把清吟换好官。」近有商训者，善吹笙，亦籍教坊，为都知。能别五音，知吉凶。复得画之三昧，山水不下关、李。
　　王延彬独据建州，称伪号。一旦大设，为伶官作戏辞云：「只闻有泗州和尚，不见有五县天子。」
　　马全节为邺都留守，以元城是桑梓之邑，具白□，诣县庭谒拜。县令沈遘避之，节曰：「父母之乡，自合致恭，勿让也。」州里荣之。
　　孙光宪从事江陵日，寄住蕃客穆思密，尝遗水仙花数本，植之水器中，经年不萎。
　　后唐庄宗年十一，从晋王讨王行瑜。初令人觐献捷，昭宗一见骇异之，曰：「此子有奇表。」乃抚背曰：「儿将来国之梁栋，勿忘忠孝于吾家。」乃赐□□酒卮、翡翠盘。十三读《春秋》，略知大义。骑射绝伦，其心豁如，采录善言，听纳容物，殆刘聪之比也。又昭宗曰：「此子可亚其父。」时人号曰「李亚子」。
　　杨恽内侍，字道济。僖皇末，权枢密，出为浙西监军。朱梁篡后，窜身投武肃，居越中。长八尺，有黄白法，善壬课，事馔至精，四季皆榜厨。手写九经三史百家，用蒲薄纸，字如蝇头。年九十余卒。
　　四明人胡抱章，作拟白氏讽谏五十首，亦行于东南，然其辞甚平。后孟蜀末，杨士达亦撰五十篇，颇讽时事。士达子举正，端拱二年进士，终职方员外郎。
　　长兴元年二月，郊祀赦。内外群臣职带平章事，兼侍中、中书令，与改里乡名号。
　　伪蜀韩昭，仕王氏，为礼部尚书丽文殿大学士。粗有文章，至于琴棋书算射法，悉皆涉猎，以此承恩于后主。朝士李台瑕曰：「韩八座事艺，如拆袜线，无一条长。」时人韪之。
