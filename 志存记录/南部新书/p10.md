<!-- { "loadSidebar": true } -->
　　卫中行自福察有赃，流于播州。会赦北还，死于播之馆，置于臼塘中。南人送死，无棺椁之具，稻熟时理米，凿木若小舟，以为臼，土人呼为「臼塘」。
　　范液有口才，薄命，所向不偶，曾为诗曰：「举意三江竭，兴心四海枯。南游李邕死，北望宋珪殂。」
　　进士周逖，改次《千字文》，更撰《天宝应道千字文》，将进之，请颁行天下，先呈宰执，右相陈公迎问之曰：「有添换乎？」逖曰：「翻破旧文，一无添换。」又问：「翻破尽乎？」对曰：「尽。」右相曰：「『枇杷』二字，如何翻破？」逖曰：「唯此两字依旧。」右相曰：「若如此，还未尽。」逖逡巡不能对。
　　御史旧例，初入台，陪直二十五日，节假直五日，谓之「伏豹直」。百司州县初授官陪直者有此名。杜易简解伏豹之义云：「直宿者，离家独宿，人情所违。其人初蒙荣拜，故以此相处。『伏豹直』者，言众官皆出，此人独留，如藏伏之豹，伺候待搏，故曰『伏豹』耳。」韩琬则解为爆，直言如烧竹，遇节则爆。封演以为旧说南山赤豹，爱其毛体，每雪霜雾露，诸禽兽皆出取食，唯赤豹深藏不出，故古人以喻贤者隐居避世。鲍明远赋云：「岂若南山赤豹，避雨雾而深藏。」而言伏豹、豹直者，盖取不出之义。初官陪直，已有伏豹之名，何必以遇节而比烧竹之爆也。
　　近代通谓府廷为公衙，即古之公朝也。字本作「牙」。诗曰：「祈父子王之爪牙。」祈父司马，掌武备，象兽以牙爪为卫。故军前大旗谓之牙旗，出师则有建牙□牙之事。军中听号令，必至牙旗之下，与府朝无异。近俗尚武，是以通呼公府公门为牙门，字称讹变转为衙。
　　官衔之名，盖兴近代。当是选曹补授，须存资历。闻奏之时，先具旧官名品于前，次书拟官于后，使新旧相衔不断，故曰官衔，亦曰头衔。所以名衔者，言如人口衔物，取其连续之意。又如马之有衔，以制其首，前马已进，后马续来，相似不绝者。古人谓之衔尾相属，即其义也。
　　薛宜僚，会昌中为左庶子，充新罗册赠使。由青州泛海，船频阻恶风雨，至登州，却漂回青州。邮传一年，节度乌汉贞加待遇。有籍中饮妓段东美者，薛颇属情，连帅置于驿中。是春薛发日，祖筵呜咽流涕，东美亦然。及于席上留诗曰：「阿母桃花方似锦，王孙草色正如烟。不须更向沧溟望，惆怅欢娱恰一年。」薛到外国，未行册礼，旌节晓夕有声，旋染疾，谓判官苗田曰：「东美何故频见梦中乎？」数日而卒。苗摄大使行礼。薛旅榇还及青州，东美乃请告，至驿素服奠，哀号抚柩，一恸而卒。情缘相感，颇为奇事。
　　沈询嬖妾有过，私以配内竖归秦，询不能禁。既而妾犹侍内，归秦耻之，乃挟刃伺隙杀询及其夫人于昭义使衙。是夕，询尝宴府中宾友，乃更歌着词令曰：「莫打南来雁，从他向北飞。打时双打取，莫遣两分离。」及归而夫妇并命，时咸通四年。
　　顾非熊少时，尝见郁栖中坏绿裙幅，旋化为蝶。张周封亦言百合花合之泥，其□经宿，亦化为大蝶。
　　胡淛者，吴少诚之卒也，为辩州刺史，好击球。南方马庳小，不善驰，淛召将吏蹴鞠，且患马之不便玩习，因命夷民十余辈肩舁，据辇□杖，肩者且击，旋环如风。稍怠，淛即以策叩其背，犯鞭亟走，淛用是为笑乐。
　　三藏，谓大乘中及薛婆多部。诸小乘经量部师，唯立二藏。比西天宗部各异。一素怛缆藏，此云契经，能契于理及摄生故。《佛地论》云：「能贯摄故名为经。」佛初成道，为五俱轮等说、四谛十二行法，即《三转法轮经》为首，此幻化相而谈名幻性说。初成正觉，为诸菩萨称法界性说。《华严经》譬如日出先照高山，尔时声闻在会，如此方时，即四十二章经为首。《开元录》即《大般若经》为首。二毗柰耶藏，此云调伏，如期所应为调伏。故《摄论》云：「调和控御身语等业，制伏灭除诸恶行故。」律即以四分戒经为上首，即佛成道十二年中说。若约教至此方，即以遗戒经为首。又律有大乘、小乘律令。此律藏即以《菩萨地持经》为首，亦名为论，亦名《菩萨戒》，此《开元》次第也。三阿毗达磨藏，达磨此云法，阿毗有四义，此云对法、数法、伏法、通法。对法向无注涅盘。故又有通释契经义，故此藏亦名《邬波提铄》。古云《优波提舍》，此云《论议》，又曰《摩呾里迦》，古曰《摩德里迦》，此云本无。自佛在世及灭度后，大小乘各有制造，不可见其先后。若依《开元录》，即《大智度论》为首，龙树菩萨造。圣贤集传，契经、应颂、记别、讽诵、自说、缘起、譬喻、本事、本生、方广、希法、论议，亦名为十二部经，谓部类也。以转法轮三周，□说十二行相，能铨彼教分类，故分十二。又破十二有支，入十二处所说法，亦为十二示。
　　王蜀刑部侍郎李仁表，寓居许州，将入贡于春官。时薛能尚书为镇，先缮所业诗五十篇以为贽，濡翰成轴，于小亭凭几阅之。未三五首，有戴胜自檐飞入，立于案几之上，驯狎良久，伸颈□翼而舞，向人若将语。久之又转又舞，向人若如是者三，超然飞去。心异之，不以告人。翌日投诗，薛大加礼待。居数日，以其子妻之。
　　濠州西有高塘馆，附近淮水。御史阎敬爱宿此馆，题诗曰：「借问襄王安在哉，山川此地胜阳台。今朝寓宿高塘馆，神女何曾入梦来。」轺轩来往，莫不吟讽，以为警绝。有李和风者至此，又题诗曰：「高唐不是这高塘，淮畔江南各一方。若向此中求荐枕，差参笑杀楚襄王。」读者莫不解颜。后因失印求新铸，始添「濠」字。
　　乔琳，天宝初自太原赴举。过大梁，有申屠生善鉴人，谓之曰：「惜其情反于气，心不称质。若交极位，不至百日；年过七十，当主非命。」咸如其言。复在相位八十七日，七月七日生，七月七日诛。
　　萧颖士，开元中年十九，擢进士第。儒释道三教，无不该通。然性褊躁，忽忿戾，举世无比。常使一佣仆杜亮，每一决责，便至力殚。亮养疮平，复为其指使如故。人有劝，曰：「岂不知。但以爱其才而慕其博奥，以此恋恋不能去。」卒至于死耳。
 
第八卷     南部新书辛 
　　三余之士，具庆之下，多避忧，阙除则皆不受，对易于他人。
　　大历来，自丞相已下出使作牧，无钱起、郎士元诗祖送者，时论鄙之。
　　海内温汤甚众，有新丰骊山汤、蓝田石门汤、岐州凤泉汤、同州北山汤、河南陆浑汤、汝州广城汤、兖州干封汤、荆州沙河汤，此等诸汤，皆知名之汤也，并能愈疾。骊山汤甫尔京邑，帝王时所游幸。玄皇于骊山置华清宫，每年十月舆驾自京而出，至春乃还。百官羽卫，并诸方朝集，商贾繁会，里闾阗咽焉。山上起朝元阁，上常登眺，命群臣赋诗，正字刘飞诗最清拔，蒙赏之。右相李林甫怒飞不先呈己，出为一尉，竟不入而卒，士子冤之。丧乱以来，汤所馆殿鞠为茂草。《博物志》云：「水源有石硫黄，其泉则温。」天下山泉，由土石滋润，蓄而成泉耳。如硫黄煎铄，久久理当焦竭。汤之处皆不出硫黄，有硫黄之所，不闻有汤，事可明矣。
　　卢常侍□牧庐江日，相座嘱一曹生，令署郡职，不免奉之。曹悦营妓名丹霞，卢阻而不许。会饯朝客于短亭，曹献诗云：「拜玉亭间送客忙，此时孤恨感离乡。寻思往岁绝缨事，肯向朱门泣夜长。」卢演为长句，和而勖之曰：「桑扈交飞百舌忙，祖亭闻乐倍思乡。樽前有恨惭卑宦，席上无聊爱靓妆。莫为狂花迷眼界，须求真理定心王。游蜂彩掇何时已，却恐多言议短长。」令丹霞改令罚曹，霞乃号为《怨胡天》，以曹状貌甚胡。满座欢笑，卢乃目丹霞为怨胡天。
　　有范师姨者，知人休咎，为颜鲁公妻党。颜尝问之：「官阶尽得五品否？」范笑曰：「邻于一品。颜郎所望，何其卑也。」颜曰：「官阶尽得五品，身着绯衣，带银鱼，儿子补斋郎，余之满望也。」范指座上紫丝食单曰：「颜郎衫色如是。」
　　吴行鲁尚书，彭城人。少年事内官西门思恭，小心畏慎，每夜尝为温溺器以奉之，深得中尉之意。一日当为中尉洗足，中尉以足下文理示之，曰：「如此文理，争教不作军容使。」行鲁拜曰：「此亦无凭。」西门曰：「何也？」鲁曰：「若其然者，某亦有之，何为常执仆厮之役？」乃脱履呈之。西门嗟叹谓曰：「汝但忠孝，我当为汝成之。」后为川帅。
　　元万顷为辽东道管记，作檄文讥议高丽，曰：「不知守鸭绿之险。」莫之离报云：「谨闻命矣。」遂移兵守之。万顷坐是流于岭南。
　　驸马韦保衡之为相，以厚承恩泽，大张权势。及败，长安市儿忽竞彩戏，谓之「打围」。不旬余，韦祸及。
　　吕衡州温，祖廷，父谓，俱有盛名，重任。而吕氏家风，先世碑志，不假于人，皆子孙自撰，云：「欲传庆善于信词，儆文学之荒坠也。」
　　柳芳，上元中为史臣，得罪窜逐黔中。时高力士亦徙巫州，因相遇，为芳言禁中事，芳因论次其事，号曰《问高力士》。后着唐历，此书不复出。
　　开元皇帝初即位，曾醉中杀一人，自此覆杯，四十年不尝酒味。
　　真定帅王公，一日携诸子入赵州院，坐而问曰：「大王会么？」王曰：「不会。」师云：「自小持斋身已老，见人无力下禅床。」王公尤加礼重。翌日令客将传语，师下禅床受之。侍者问：「和尚见大王来，不下禅床；今日军将来，为甚么却下禅床？」师云：「非汝所知。第一等人来，禅床上接；中等人来，下禅床接；末等人来，三门外接。」
　　端州已南，三日一市，谓之「趁虚」。
　　南中解毒药，谓之「吉财」。俗云：「昔人遇毒，其奴吉财得是药，与其主服，遂解，因名之。」又谚曰：「秋收稻，夏收头。」即妇人岁以截发而货，以为常也。
　　长沙岑和尚，因问话蹋倒仰山，仰山曰：「直下是个大虫。」自此诸方号岑山为大虫。长沙嗣南泉，法名景岑也。
　　安邑县北门，县人云：「有一蝎如琵琶大，每出来不毒人，人犹是恐，其灵积年也。」
　　吕太一为户部员外郎。户部与吏部邻司，时吏部移牒，令户部于墙宇自竖棘，以备铨院之交通。太一答曰：「眷彼吏部，铨总之司，当须简要请通，何必竖篱种棘。」省中赏其清俊。
　　开元二十七年，明州人陈藏器撰《本草拾遗》云：「人肉治羸疾。」自是闾阎相效割股，于今尚之。
　　开元二十八年，天下无事，海内雄富。行者虽适万里，不持寸刃，不赍一钱。
　　开元二年，以江宁县置金陵郡。
　　天宝四载，改尚书无颇字为陂。
