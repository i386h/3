<!-- { "loadSidebar": true } -->
　　朱耶赤心者，或云：「其先塞上人，多以骑猎为业。胡人三十辈于大山中，见飞鸟甚众，□鸠于一谷中。众胡就之，见一小儿，约才二岁已来，众鸟衔果实而饲之。众胡异之，遂收而众递养之。成长求姓，众云：「诸人共育得大，遂以诸耶为姓。」言朱耶者讹也。
　　天成中，帝谓侍臣曰：「自古铁券其事如何？」赵凤对曰：「此则帝王誓文，赐其子子孙孙，长享爵禄。」帝曰：「先朝所赐，惟三人耳。崇韬、继麟，寻皆族灭。朕之危疑，事虑朝夕。」嗟叹久之。赵凤曰：「帝王所执，故知不必铭金镂石。」帝曰：「敢不深诫。」
　　忠懿王在钱塘，显德中，有民沈超者，负罪逃匿。禁其母，凡百日不出；及追妻鞫之，当日来。首判之曰：「母禁十旬，屡追不到，妻絷半日，不召自来。倚门之义稍轻，结发之情太重。领于市心，军令处分。」又大貂曹公镇青海，有盗魁累犯当死，皆会赦。至公在任又犯，有司以赦文举之。公判曰：「三遇赦文，天子之恩合免；屡为民患，将军之令必行。」乃从极典。
　　陶谷小名铁牛。李焘常有书与之曰：「每至河源，即思令德。」唐彦谦之孙也，以石晋讳，改姓焉。
 

