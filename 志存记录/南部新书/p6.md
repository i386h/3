<!-- { "loadSidebar": true } -->
　　沈既济生傅师，傅师生询，询生丹，丹生牢。牢，巢寇前为钱唐监使，生藻。后移刺鄱阳，巢寇乱，不知其终。时藻与家人不随之任。藻后仕吴越钱氏，为永嘉令。藻生承谅，为定海丞。谅咸平三年进士及第，今为都官员外郎，知处州。
　　王师鲁在孔鄈幕中，尝言曰：「半臂亦无文，房太尉家法不着。」
　　张九龄尝见安禄山，曰：「乱天下者，此胡也。」谏杀之，不听。紫石英，广管泷州山中出。
　　紫石英其色淡紫，真质莹彻，随其大小，皆五棱，两头箭镞。煮水饮之，暖而无毒，比北中白石英，其力倍矣。泷州又出石斛，一本作解。茎如金钗股，亦药中之上品。
　　蚺蛇胆，雷罗州有养蛇户，每年五月五日，即檐舁蚺蛇入府，只应取胆。
　　鸡兔算，国史谱纪之尚不明。上下头，下下脚，脚即折半下，见头除脚，见脚除头，上是鸡，下是兔。
　　裴肃在越多斋，此外惟嗜兔，日再食。
　　陆贽在忠州，不接人，惟篡药方，并行于世，号曰《集验》。
　　黄巢本王仙芝贼中判官，芝死，贼众戴之为首，遂日盛。
　　杜□公先达，人谓之「老杜相公」。杜审权晚，人谓之「小杜相公」。
　　刘□精于儒术，常看《文中子》，忿然而言曰：「才非殆庶，拟上圣述作，不亦过乎？」客曰：「《文中子》于六籍如何？」□曰：「若以人望，《文中子》于六籍，犹奴婢之于郎主耳。」后人遂以《文中子》为六籍奴婢。
　　博陵崔倕，缌□亲同爨。贞元以来，言家法者，以倕为首。倕生六子，一登相辅，五任大僚。太常卿□、太府卿酆、外台尚书郾、廷尉郇、执金吾鄯、左仆射平章事郸。□及郾五知举，得士百四十八人。□昆弟自始仕至贵达，亦同居光德里一宅。宣皇闻之，叹曰：「崔郸家门孝友，可为士族之法矣。」郸尝构小斋于别寝，御笔题额，号曰「德星堂」。今京兆民因崔氏旧里，立德星社。
　　秦中绿李美小，谓之「嘉庆李」，此坊名也。
　　贞元十三年，始制文武官隔假三日，并行朝参。
　　开曜二年，始以外司四品以下知政事者，遂为平章事。时初命郭待举、郭正一、魏玄同中书门下平章事也。
　　进士试帖经，自调露二年始也。
　　宝应二年，以羽林大将军王仲升兼大夫。六军兼宪官，始于此也。
　　建中元年，沈既济议改《则天纪》为《皇后传》。
　　元和二年，始令僧道隶左右街功德使。其年方于建福门置百官待漏院，旧但于光德车坊而已。
　　大中十一年贺正，卢钧以太子太师率百僚，年八十余矣，声容明畅，举朝称服。明年，柳公权以少师率班，亦八十矣。自乐悬南趋至龙墀前，气力绵惫。误尊号中一字，罚一季俸，人多耻之。
　　开元二十五年西幸，驻跸寿安连曜宫。宫侧有精舍，庭内剎柱高五丈。有立于承露盘者，上望见之，初谓奸盗觇视宫掖，使中官就竿下诘之。人曰：「吾欲舍身。本是知汤前官，被知汤中使邀钱物，已输十缣，索仍不已。每进汤水，辄投土其中，事若阙供，责怒必死，宁死于舍身尔。」具以闻，诏高力士召知汤中使赍绢于竿下谢之，仍命彻尚舍卫尉幕委积于竿下。其人礼十方毕，以身投地，坠于幕外。举体深红色，初尚微动，须臾绝。诏集文武从官于朝堂，杖杀中使，敕府县厚葬殒者。
　　西京寿安县，有墨石山神祠颇灵。神龙中，神前有两瓦子，过客投之，以卜休咎，仰为吉而覆为凶。
　　开元初，郑瑶慈涧题诗云：「岸与恩同广，波将慈共深。涓涓劳日夜，长似下流心。」
　　开元四年，中丞王怡以□获赃钱，迭石重造永济桥，以代舟船，行人颇济焉。在寿安之西。
　　开元末，功臣王逸客为闲厩使，庄在泥沟西岸，数为劫盗，捕访不获。严安之为河南尉，以状白中丞宋遥，遥入奏，始擒之，并获贼脚崔□。□在安定公主锦坊，俱就执伏，搜得骸骨两井。逸客以铁券免死，流岭表。从此洛阳北路清矣。
　　咸通中，举子乘马，惟张乔跨驴。后敕下不许骑马，故郑昌图肥是有嘲咏。
　　郑少师熏，于里第植小松七本，自号「七松处士」。异代可对五柳先生。
　　初制节度使天下有八，若诸州在节度内者，皆受节度焉。其福州经略使、登州平海军使，不在节度之内。
　　李瘫之诛也，二婢配掖庭，曰郑曰杜。郑则幸于元和，生宣皇帝，是为孝明皇后。杜即杜秋，《献替录》中云：「杜仲阳即杜秋也，漳王养母。」
　　长孙无忌之父晟，于隋有功；魏征即长贤之子；令狐德棻之父曰熙，皆《北史》有传。
　　李太尉以大中二年正月三日，贬潮州司马。当年十月十六日，再贬崖州司户。大中三年十二月十日，卒于贬所，年六十四。
　　白乐天任杭州刺史，携妓还洛，后却遣回钱唐。故刘禹锡有诗答曰：「其那钱唐苏小小，忆君泪染石榴裙。」
　　唐制，湖州造茶最多，谓之顾渚贡焙。岁造一万八千四百八斤，焙在长城县西北。大历五年以后，始有进奉。至建中二年，袁高为郡，进三千六百串，并诗刻石在贡焙。故陆鸿渐与杨祭酒书云：「顾渚山中紫笋茶两片，此物但恨帝未得尝，实所叹息。一片上太夫人，一片充昆弟同啜。」后开成三年，以贡不如法，停刺史裴充。
　　鲜于叔明嗜蟠虫，权长孺嗜人爪甲，此亦刘雍疮痂之类也。
　　高宗朝，四品以下有名称者，皆知政事。以平章事为名，自郭待举始也。仆射是正宰相，自房乔始也。
　　韦承庆出相，除礼部尚书，嗣立入拜鸾台侍郎平章事。时人语曰：「大郎罢相，小郎拜相。」
　　京兆户曹月俸一百八索，故谓之「念珠曹」。
　　李太尉太和七年，自西川回，入相。上谓王涯：「今日除德裕，人情怕否？」对曰：「忠良甚喜，其中小人亦有怕者。」再言曰：「须怕也。」涯时为盐铁使也。
　　太和中朋党之首：杨虞卿、张元夫、萧瀚。后杨除常州，张汝州、萧郑州。
　　丞相乘肩舆，元和后也。
　　裴休，大中中在相。一日赐对，上曰：「赐卿无畏。」休即论立储君之意。上曰：「若立储君，便是闲人。」遂不敢言。
　　长安戏场多集于慈恩，小者在青龙，其次荐福、永寿。尼讲盛于保唐；名德聚之安国；士大夫之家入道，尽在咸宜。
　　崔造将退相位后，言曰：「不得诸道金铜茶笼子，近来总四掩也。」遂复起。
　　柳芳与韦述善，俱为史学。述卒书未成者，皆续成之。
　　升平公主宅即席，李端擅场。送王相之镇，韩翃擅场。送刘相巡江淮，钱起擅场。
　　武黄门之死也，裴晋公为盗所刺，隶人王义捍刃而毙。度自为文祭之。是岁进士撰王义传者三之二。
　　李瘫之诛也，大雾三日不开，或闻鬼哭。内疑其冤，诏许以葬。
　　都官故事，吏部郎中二厅，先小铨，次格式。员外郎二厅，先南曹，次废置。刑部分四覆；户部分两税；度支案郎中判入，员外郎判出。
　　旧说，吏部为省眼，礼部为南省，舍人、考功、度支为振行，比部得廊下食，以饭从者，号「比盘」。
　　张直方者，世为幽帅，癖于鹰犬。后以昭王府司马分务洛师。洛阳四旁，翥者攫者，见皆识之，必群噪长嗥而去。
　　长孙无忌奏别敕长流，以为永例。后赵公犯罪敕长流，此亦为法自弊。
　　江融为左史，后罗织受诛，其尸起而复坐者三。虽断其头，似怒不息。无何，周兴败。
　　鱼思咺性巧，造匦函。
　　朱泚败走，昏迷不辨南北，因问路于田父。父曰：「岂非朱太尉耶？」源休止之曰：「汉皇帝。」父曰：「天地不长凶恶，蛇鼠不为龙虎，天网恢恢，去将何适？」遂亡其所在。及去泾州百余里，泚于马上忽叩头称乞命，因之坠马，良久却苏。左右问其故，曰：「见段司农。」寻为韩旻枭之。
　　杨收之死也，军容杨玄价有力焉。收有子为寿牧，见收乘白马，臂朱弓彤矢，有朱衣天吏控马，曰：「上帝许我仇杨玄价，我射中之，必死。」俄而价暴卒。
　　忻州刺史是天荒阙，盖历任多死。高皇时，有金吾郎将永此官，果有蛇怪，后亦绝之。饶州余干县令宅亦如此。
　　天宝时，翰林学士陈王友元庭坚撰《韵英》十卷。未施行，而西京陷胡，庭坚卒。
　　文明已后，天下诸州进鸡，牝变为雄者极多，或半已化，半死，乃则天之兆也。
　　冯衮给事亲仁坊有宅，南有山，庭院多养鹅鸭及杂禽之类，常一家人掌之，时人谓之「鸟省」。
　　大中初，女蛮国入贡奉，其国人危髻金冠，璎珞被体，故谓之菩萨蛮。当时倡优遂制《菩萨蛮曲》，文士亦往往声其词也。
　　宣皇在藩时，常从驾堕马，雪中寒甚，困且渴，求水于巡警者，曰：「我光王也。」及以水进，举杯悉变为芳醪。
　　明皇为潞州别驾，有军人韩凝礼，自谓知五兆，因以食箸试之。既而布卦，一箸无故自起，凡三偃三起。
　　徽安门，旧洛城北面最西门也。楼上元多雀鸽，后亦绝无。至清泰中，帝上此楼自焚，今俗谓之「火烧门」。
　　开元六年，西幸至兰峰顿。乘舆每出，所宿侍臣皆从。既而驰逐原野，然从官分散，宰相即先于前顿朝堂列位，乘舆至，必鞭揖之方入。是日，上垂鞭盛气不顾而入，苏、宋惧。盖怒河南尹李朝隐桥顿不备也，解之方息。
　　兰峰宫在永宁县西，显庆三年置。
　　鹧鸪飞数逐月数，如正月一日飞而止，但窠中不复起矣。十二月十二日起，最难彩，南人设网取之。
　　大中九年，日官李景亮奏云：「文昌暗，科场当有事。」沈询为礼部，甚惧焉。至是三科尽覆试，宏词赵拒等皆落，吏部裴谂除祭酒。
　　天宝八年，馆驿使宋□奏移稠桑路向晋王斜。王斜者，隋炀帝在藩邸，扬州往来经此路，盖避沙路费马力也。
　　野狐泉店，在潼关之西，泉在道南店后坡下。旧传云：「野狐掊而泉涌，店人改为冷淘，过者行旅止焉。」今法馔中有野狐泉者，以粉为之，亦象此也。
　　路嗣恭在江西，并奏部下县为紧望。
　　天后问张元一曰：「在外有何事？」元一曰：「外有三庆：旱降雨，一庆；中桥新成，万代之利，二庆；郭霸新死，百姓皆欢，三庆也。」霸，酷吏也，为侍御史。
　　崔敬嗣，武后时任房州刺史。孝和安置在彼，官吏多无礼，嗣独申礼待供给之。及即位，有益州长史崔敬嗣，既同名姓，名拟皆御笔超拜。后引与语，知误。访嗣已卒，崔光远即其孙也。
　　太和中，上颇好食蛤蜊，沿海官吏先时递进，人亦劳止。一旦御馔中有擘不开者，即焚香祷之。俄变为菩萨，梵相具足。
　　天后时，有献三足乌者，左右或言一足伪耳。天后笑曰：「但令史册书之，安用察其真伪。」
