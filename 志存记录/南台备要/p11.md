<!-- { "loadSidebar": true } -->
　　至正十二年二月二十六日。准御史台咨。承奉中书省札付御史台。呈据监察御史福安刘绘。检会到至正条格内一欵。大德六年八月。兵部议得逃亡消乏站户。合令亲管州县保勘。具申总管府委不干碍五品以上管民官。亲行体覆是实。开具元佥增损。目今实有丁差。申覆省部定夺。监察御史。廉访司体察。但有不实。将保勘体覆等官验数多寡责罚。标附过名。任回降等迁叙。主典人吏。勒停都省准拟。又泰定四年五月。兵部议得各处。水旱站赤消乏。有司迁延。不肯保勘。廉访司以体察。例不回文。徃复数年。不能补替。致将同甲贴户。一并靠损。参详站户消乏。例合随即佥补。虽有呈准通例。令亲管官司保勘不干碍五品官体覆。监察御史廉访司体察。为无所立程限。徃覆淹延。民受其害。今后拟合自动文字日为始。至监察御史廉访司体察了毕。通理不出一年。须要完备。若有限外不完去处。从监察御史廉访司常加体察。都省准拟承此。依奉宪台札付。廵历京畿东道至三河县。照刷出本县文卷内一件。夏店驿站户赵信刑运成等。贰拾肆户陈告贫难消乏。累经数载。迁延不与从公保勘体覆。又檀顺二州平谷昌平等县。似此事理。迟慢者众。已将随处官吏。量情责罚外。切详比年以来。水旱站赤。葢因诸衙门给驿泛滥。使客频繁。以致逼临日渐消乏。及至陈告到官。各处亲管州县官司。以保勘不完为由。故行迁调徃复。动经数年。不能随即补替。致使站户愈加靠损。其中质男鬻女。应役者有之。抛家弃业。逃亡者有之。灼其民病。莫甚于斯。虽有旧章。不出一年。须要完备。多不遵守。葢为别无定立限外罪名。因而拘该有司。视同泛常。徒为文具。今既呈准。虚申站户。消乏逃避。保勘不实。并将贫下小户。虚捏事产。妄作富实人户佥充。巳有关防所定罪名。遍行各处。并大德六年任回降等。主典人等勤停通例外。其出违程限一节。若不严立科条。必致年复一年。踵习前弊。又系前日虚文也。今后站户果有消乏逃亡。从各户赴当该站役官司告称。端的不能当站。贫乏缘由。及或有在逃人户。不行应役。津纳同甲贴户差发。实时行移元籍官司。照依该载事例扣筭首尾。不出一年。须要保勘体覆完备。随即飞申本管上司。于相应户内。依例从公佥补替换。若有出违程限去处。当该亲管州县正官首领官。比例照依户数多寡坐以责罚罪名。标附其拘该上司。并不干碍体覆等官。如果限外迟慢。临时详情究问。从监察御史。廉访司严加体察。非惟站赤少苏。亦且官吏知畏。事无迟滞。所据罪名等第。宜从宪台具呈都省。令合干部分。明白定拟遍行。为例遵守相应。具呈照详得此。送据兵部呈。本部议得监察御史建言。逃亡消乏站户。亲管官司。保勘不干碍体覆等官。出违程限。定立罪名等第。已有呈准定例。遍行各处。别难再拟。如蒙准呈。宜从都省札付御史台。本部依上施行。具呈照详得此。已经札付本台照验。依上施行。去讫。又据御史台呈。监察御史福安刘绘元言。今后站户。果有消乏逃亡者。各户赴亲管站役官司告称。端的不能当站。贫乏缘由。及有在逃人户。不行应役。津纳同甲贴户差发。实时行移元籍官司。照依该载事例扣筭首尾。不出一年。须要保勘体覆完备。随即开申本管上司。相应户内。依例从公佥补替换。若有出违程限去处。当该亲管州县正官首领官。比例照依户数多寡。坐以责罚罪名。标附其拘该上司。并不干碍体覆等官。如果限外迟慢。临时详情究问。从监察御史。廉访司体覆。今奉照到通例。止是虚申站户逃亡消乏。元申体覆官司。各各不实罪名。具呈照详得此。送据兵部呈。议得建察御史刘绘等建言。水旱站赤。比年以来。诸衙门给驿泛滥。使客频繁。以致逼临。日渐消乏。及至陈告到官。亲管州县以保勘不完。故行迁调徃复。动经数年。不能补替。致使站户愈告靠损。其中质男鬻女。应役者有之。抛家弃业。逃亡者有之。询其病民。莫甚于斯。虽有旧章。不出一年。须要完备。多不遵守。葢为别无定立限外罪名。因而视同泛常。徒为文具。若不严加科条。必致年复一年。踵习前弊。以此参详监察御史所言。整治站赤。事关急务。今后水旱站户。果有端的消乏贫难。或有逃亡。委无亲族同户丁产者。并听当该站官受理。随即行移元籍。亲管州县委官体勘。不出两月。不干碍五品官体覆。不过三月申达省部定夺。一年之内。须要于相应户内。依例佥补了毕。毋致躭悬歇役。若过违程限。本年事不结绝者。亲管州县。每一户至五户。正官罚俸半月。首领官罚俸一月。司吏笞决七下。五户以上至十户。正官罚俸一月。首领官笞决七下。司吏一十七下。十户以上至二十户。正官七下。首领官一十七下。司吏二十七下。二十户之上。罪止正官一十七下。首领官二十七下。依旧勾当。司吏三十七下。革役别叙。其不干碍五品官。或引本厅司吏。承管公文。顾忌违程。不行体覆回报者。验户多寡。与亲管州县官吏一体论罪。如拘该本管上司路府州县。准所属申解。苟延不依程限催行。以致相L站役。逼临见户代当者。正官罚俸一月。首领官笞决一十七下。司吏二十七下。通行标附。从监察御史廉访司官。严加照刷。体察究治。庶几站赤少苏。而官吏知所警畏。如蒙准呈。宜从都省移咨各省。札付御史台。本部遍行为例遵守相应。具呈照详得此。都省准拟除外。合下仰照验就行。依上施行。承此。除外本台咨请依上施行。准此。　奏事。

　　至正十二年七月初十日。准御史台咨。承奉中书省札付。至正十二年三月二十四日。笃怜帖木儿怯薛第三日。兴圣殿东鹿顶里有时分。速古儿赤朵儿只云都赤朵儿只。给事中忻都等有来。脱脱荅刺罕太傅。右丞相。特奉圣旨。世祖皇帝时分。不分诸色人等。有才学的选择着勾当里委付有来。近间将南人省院台里。不曾委付上头。偏付的一般。有天下四海之内。都是咱每百姓。有如今依着世祖皇帝时分用人例。南人内有才学的好人有呵。省院台里交用者么道圣旨了也。钦此。除钦遵外。都省合下仰照验就行。钦依施行。承此。咨请钦依施行。　译史人等。　至正十二年七月初十日。准御史台咨。承奉中书省札付。至正十二年闰三月十六日。咬咬怯薛第三日。明仁殿里有时分。速古儿赤不荅失里。云都赤。朵儿只等有来。脱脱荅剌罕太傅。右丞相定住。平章月鲁不花。平章普化。平章帖理帖穆尔。参政偰哲笃。参议脱火赤。参议汝中栢。郎中伯颜帖木儿。员外郎完者帖木儿。都事等奏。各衙门译史怯里马赤。知印宣使奏差职官相参用者么道。奏着为例行了来。各衙门职官阙里用了白身人。有要罪过呵。经革了。有即目行事之际。各处差使用人有。如今至正十二年正月二十一日已前职官阙里参了的。译史怯里马赤宣使奏差勾当。差使去办事的不为例。自公参月日为始。与他每准设。今后职官阙内再参补不应人呵。依例要罪过呵。怎生奏呵。奉圣旨那般者。钦此。除外都省合下仰照验就行。钦依施行。承此。咨请钦依施行。　开读。　上天眷命。皇帝圣旨。惟天惟祖宗。混一函夏。全付眇躬。朕承丕基。兢兢图治。罔敢暇逸。不谓近者河南反贼。乘此承平之久。诬惑愚民。弄兵构难。剽掠城邑。荼毒黎元。是用将司捕擒获渠魁。戮以狥众。余党狂猘。尚逋严诛。亦尝肆宥。开以自新。怙终不悛。致烦师旅太傅右丞相脱脱。勋旧忠贞。朕所眷倚。爰自贼发。迄今屡请董师致讨。重以心膂之亲。固难其请。而期于自效。诚恳益坚。朕惟事体之大。付托实难。匪资匡济之材。孰胜戡定之任。乃命依前以荅刺罕太傅中书右丞相。慎简官属。分省于外。督制诸处军民。爵赏有功。诛杀有罪。修举庶政。辑安斯民。绥顺讨逆。悉听便宜从事。枢密院御史台各分官属。从行禀受节制。毋或有违。务使将帅一心。士卒用命。廓清妖沴。永底隆平。于戏太傅实左右朕躬。其行在安靖天下。故分总揆之重。属以讨贼之劳。尚克钦承。懋建丕绩。咨尔多方。体予至意。故兹诏示。想宜知悉。　剿捕反贼。

