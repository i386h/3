<!-- { "loadSidebar": true } -->
　　癸酉（十一日），谕军机大臣等：『此次剿捕台湾逆匪，军书筹笔，宵旰焦劳；一切紧要机宜，朕思虑所及，随事指示。福康安等禀承方略，擘画周安；仰赖上苍眷佑，于三月之间生掳二逆首，全郡贼氛扫荡无遗。见在大功告蒇，所有办理此事颠未，曾亲制「记事语」二篇及「平定台湾功臣像赞序」一篇，备述用兵机要及赏功罚罪诸大端，而一本于敬天勤民、孜孜不怠之一心；宜勒之贞珉，以昭彰瘅。着将御制文三篇用清、汉字书写，发交福康安、李侍尧于台湾府城及厦门二处建碑碣三座，照依尺丈，慎选石工妥为镌刻；俾岩疆海徼，咸喻朕勤政爱民、明慎用兵之意』。御制「剿灭台湾逆贼生擒林爽文记事语」曰：『平伊犁、定回部、收金川，是三事皆关大政，各有湍文勒太学；诛王伦、翦苏四十三，洗田五，是三事虽属武功，然以内地怀惭，弗芗其说。至于今之剿灭台湾逆贼、生擒林爽文，则有不得不详纪颠末以示后人者。向之三，予惟深感天恩，蒙厚贶；次之三，予实资众臣之力，得有所成。若兹台湾逆贼之煽乱，乃猝然而起；兵出于不得已，而又不料其成功若是之易也！盖自康熙二十二年平定台湾之后，历雍正逮今乾隆戊申百余年之间，率鲜卅岁宁静无事；而其甚者，惟朱一贵及兹林爽文。朱一贵已据府城，僭年号；林爽文虽未据府城，然亦僭年号矣。朱一贵虽据府城，蓝廷珍率兵七日复之，不一年遂平定全郡；林爽文虽未据府城，亦将一年始获首渠，平定全郡：则以领兵之人有贤否之殊，故曰「事在人为，不可不慎」也。林爽文始事之际，一总兵率千余兵灭之而有余；及其蔓延猖獗，全郡骚动，不得不发劲兵、命重臣，则予「迟速论」所云「未能速而失于迟，予之过也」。然而果迟乎，则何以成功？盖迟在任事之外臣而速在筹策之予心，故始虽迟而终能成以速；非夸言也，盖纪其实而已。若黄仕简、任承恩初迟矣，而予于去年正月即命李侍尧速往代常青为总督办军储，常青往代黄仕简、蓝元枚往代任承恩司剿贼之事，而郡城与仕简弗致失于贼手，是幸也、是未迟也。既而常青止能守郡城，蓝元枚忽以病亡，是又迟矣。而天启予衷，于六月即自甘省召福康安来热河，授之方略。八月初，即命福康安、海兰察率百巴图鲁及各省精兵近万往救诸罗；是又未迟也。福康安至大担门开舟阻风，风略定而启行，又以风遮至崇武澳不能进；是又迟矣。然而候风之际，后调之兵毕至，风平浪静，一日千里，齐至鹿仔港；是仍未迟也。夫迟之在人，而天地神明护佑，每以迟而成速，视若危而获安；有如昔年「开惑论」所云者，予何修而得此于天地神明之锡祉哉！如是而不益深敬畏，勤政爱民、明慎用兵，则予为无良心者矣；予何敢、抑又何忍乎！夫用兵岂易言哉，必也懔天命、屏己私、见先几、怀永图，方寸之间日日如在三军前，而又戒掣肘、念众劳。且予老矣、老而精神尚健，不肯图逸以遗难于子孙臣庶，藉以屡成大勋；此非天地神明之佑乎？亦岂非弗失良心，得蒙天鉴乎？福康安等解围歼贼以及生擒贼渠诸功绩，已见「联句」之诗之序，兹不赘言；独申予之不得已用武、又深惧用武之意如是，以戒后世。占验家以正月朔旦值剥蚀，为兵戈之象；远者固无考，自汉至明屡逢其事，然亦有验、有弗验。若昨丙午，可谓有验矣。以予论之，千岁日至可坐而致，剥蚀亦可笇而定也。既定矣，其适逢与不逢原在依稀惝怳之间；且亦乏计豫使之必无也。若使之无，是为诈也；不惟不能避灾，或且召灾。故史载：宋仁宗朝第二次康定元年春正月朔，当日食；司天杨惟德请移闰于庚辰岁，则日食在正月之晦。帝曰：「闰所以正天时而受民事，其可曲避乎」！不许。夫日食必当在朔，可知古称月晦日食者，多移闰曲避之术耳！至于不得已而用兵，惟在见机而作、先事以图，迟不失于应机、速不失于不达；惟敬与明，秉公无私，信赏必罚。用兵之道，其庶几乎！夫行此数端，甚不易矣！知不易而慎用兵，又其本乎！凡军旅事，必当有「方略」之书。书成，即以此语冠首篇，亦不更为之序矣』。御制「福康安奏报生擒庄大田纪事语」曰：『昨生擒林爽文，则剿灭逆贼事可称蒇大端；兹生擒庄大田，则肃清台湾事方称臻尽善。二逆狼狈为奸，得一而不得二，余孽尚存，虑其萌芽。且彼既闻首祸被获，则所以谋自全而幸逃生；入山固易追，赴海则难捕矣。是以先事周防，屡申饬谕。兹福康安尽心画策，凡港口可以入海者无不移舟设卡。因闻庄大田带同匪众俱在柴城，初二日欲往蚊率社：经番众极力抵御，复行退回。初五日黎明，官军由风港发兵，越箐穿林，遂有贼匪突出拒敌；我兵迎击，海兰察率领巴图鲁侍卫奋勇齐攻，杀贼三百余，生擒一百余。追至柴城，贼愈众多；然恐攻扑过急，庄大田或临障被杀、或乘间窜逸，转不能悉数成擒。福康安分兵数队，以徐合攻，自山梁布阵抵海岸；适乌什哈达所率水师得顺风，连樯齐至，沿海进围，水陆合剿。自辰直至午刻，杀贼二千余；群贼奔溃投水，尸浮海如雁鹜。而独庄大田伏匿山沟，以致生擒；是岂人力哉！天也。二逆以么■〈麻上骨下〉小民敢兴大乱，杀害生灵无虑数万；使获一而逃一，未为全美。斯皆生致阙下，正国法而快人心；反侧潜消，驯良乐业。福康安，海兰察等画谋奋勇，不负任使，固不待言；然非天佑我师，俾获万全，岂易致此耶！更查康熙六十年四月朱一贵于台湾起事，提督施世骠、总兵蓝廷珍于五月由澎湖进兵，至六月收复台湾府城，计阅七日；于闰六月始擒获朱一贵，计阅一月余。至雍正元年四月，而余党悉剿尽。自朱一贵起事至台湾全郡平定，始末阅两年。兹林爽文于五十一年十一月起事，其黄仕简等前后误事经一年；福康安等于上年十一月由鹿仔港始进兵，其间解诸罗县之围、克斗六门、攻破大里杙贼巢，至本年正月获林爽文，计阅四十二日。继获庄大田，计阅三十二日。自林爽文起事至台湾全郡平定，始末共阅一年三月；于较之蓝廷珍等成功，更为迅速矣。夫逆贼入内山，生番非我臣仆，性情不同、语言不通，其遵我军令与否未可知也。福康安示之以兵威，使知畏；给之以赏项，使知怀。其经画周密，贤于施世骠、蓝廷珍远甚；又得海兰察率百巴图鲁攻坚陷锐，遂得前后生获二囚。且李侍尧悉心董理军储，无误行阵。使不以李侍尧易常青之总督则军储必误，不以福康安易常青之将军则成功必迟；兹尽美尽善，以成功于三月之间：则上天之所以启佑藐躬，俾以望八之年而获三捷之速，则予所以深感昊慈，岂言语之所能形容也哉！自斯以后，所愿洗兵韬甲，与民休息；保泰持盈，日慎一日，以待归政之年庶不远矣。虽然，仔肩未卸，必不敢以娱老自怠；所为犹日孜孜，仍初志耳』。御制「平定台湾功臣像赞序」曰：『近着「剿灭台湾逆贼生擒林爽文纪事语」，以为伊犁、回部、金川三大事各有专文，王伦、苏四十三、田五次三事不足芗其功；若兹林爽文之剿灭介于六者间，虽弗称大事，而亦不为小矣。故其次三，讫未纪勋图像。而兹福康安、海兰察等渡海搜山，竟成伟勋、靖海疆；吁！亦劳矣，不可湮其功而弗识；故于紫光阁纪勋图像，一如向三大事之为。然究以一区海滨，数月底绩，故减其百者为五十，而朕亲制赞五十者为二十；余命文臣拟撰，一如上次之式。夫用兵岂易事哉！昔汉光武有云：「每一发兵，头须为白」。况予古稀望八之年，须鬓早半白；而拓土开疆过光武远甚，更有何冀而为佳兵之举！诚以海疆民命，不得不发师安靖；所为乃应兵，非佳兵也。然亦因应兵非佳兵，幸邀天助顺而成功速；此予所以感谢鸿贶，不可以言语形容而又不能已于言者也。昔人有言：「满洲兵至万，横行天下无敌」。令朕所发巴图鲁侍卫章京等纔百人，已足以当数千人之勇。绿营兵虽多，怯而无用；兹精选屯练及贵州、广东、湖广兵得近万人，统而用之，遂以归巢穴、缚逆首。是绿营果无用哉？亦在率而行之者为之埋根首进，有以鼓励之耳！若福康安未渡海以前，台湾绿营已共有四万余兵，何以不能成功？则以无率而行之者，岂不然哉！且台湾一岁三收，蔗、薯更富；朕若微有「量田加赋」之意以致民变，天必罪之，不能如是成功速也。后世子孙当知此意，毋信浮论富国之言；爱民薄敛、明慎用兵，庶其恒承天眷耳。近日以宫商三百，逐章餍饫其义，竟如幼年书室学诗之时；然彼时但知读其章句，乃今则究其义味。因思「釆薇」、「出车」诸章乃上之劳下，其义正，斯为正雅；「祈父」、「北山」诸什乃下之怨上，其义变，斯为变雅。夫上劳下，可也；下怨上，不可也。我满洲旧风，以不得捐躯国事、死于牖下为耻；其抱忠知义，较「祈父」、「北山」之怨上为何如！是则绿营之多恇怯思家，伊古有人；无足多怪矣！然为上者不可不存「釆薇」、「出车」之意，更不可不知「祈父」、「北山」之苦。如其一概不知而但欲开疆扩土，是诚佳兵黩武之为；望其有成，岂非北辕而适越乎！故因为功臣图赞而申其说如此，以戒奕叶子孙、并戒万世之用兵者』。

　　己卯（十七日），谕：；『台湾获盗无论首从，皆按律正法。俟五年后，再照旧例分别奏请』。

