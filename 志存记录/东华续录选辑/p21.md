<!-- { "loadSidebar": true } -->
　　癸未（二十二日），谕：『常青于柴大纪贪黩不法一案徇隐不奏，曾降旨将伊革职，交福康安审讯。经福康安奏明审讯录供，令伊来京交部治罪，固属咎由自取；但念常青由将军简用总督，在任未久即值台湾逆匪滋事，非富勒浑、雅德历任年久、因循贻误、讳饰袒庇者可比。其到台湾后，于柴大纪种种劣迹固易访查，但彼时正值办理军务匆迫，其不即查参亦属可原；且伊年逾七旬，带兵驻守郡城保护无虞，其功过尚可相抵。常青着加恩免其交刑部治罪；俟到京后，候朕酌量加恩，另降谕旨。朕办理庶务一秉至公，罪之轻重固视其人之自取；而于功过相抵之处，亦必斟酌其平，不肯稍有畸轻畸重。即编户小民尚不使一夫冤仰，何况封疆大吏转不为之经意乎！富勒浑、雅德亦当惭服并自知悔惧也。将此通谕知之』。

　　庚寅（二十九日），谕：『福康安、徐嗣曾奏「审讯骫法营私之革职总兵柴大纪及有心徇隐之道员永福分别定拟」并「请将得受陋规及逢迎馈送之文武员弁分别革职治罪」各折，已交军机大臣会同大学士九卿法司复议具奏矣。台湾地隔重洋，文武各员自应各矢洁清，力图整顿；乃不肖员弁竟敢需索陋规、废驰营伍，甚至纵令兵丁等包赌窝娼、从中染指，以致酿成巨案。此而不严加惩创，何以儆官邪而靖海疆！至柴大纪身系台湾总兵，于每次出巡时不但令各营伍备办供给，且折收夫价银两，赃私累累。国家设给养廉，于大员特加丰厚，原以备伊等因公之用；若巡阅营伍时，仍须该管弁兵代办夫马饮食一切，则内地之督、抚、学政、提、镇于出巡按试时，途次夫马等项亦必令地方官代为置办，又安用优给养廉为耶！嗣后督、抚、提、镇及学政等凡遇巡查、出考，途次所需夫马等项，均着自行备用，毋得令经过各员代办。并令文武互相纠察，如有仍前需索扰累者，即各行据实参奏，从重治罪；如或徇隐不奏，别经发觉，朕亦必将徇隐之员一并治罪，决不姑贷，勿谓朕不教不诫也。将此通谕知之』。

　　六月丁酉（初六日），谕：『福康安等奏「清查台湾积币，酌筹善后事宜」一折，已令大学士九卿议奏矣。内称：「向来台湾各营自总兵至守备衙门，皆有兵丁听候差遣；分为旗牌、伴当、内丁、营班四项目，各有目兵管领。总兵署内多至三百人，副将以至守备依次递减，至少亦有三十余人。请嗣后将四项名目全行禁革，各署内酌留该班兵丁轮流亲自上班」等语。额设兵丁，原以备差操、防守之用。乃台湾镇将各署内竟设有旗牌、伴当等四项名目管领额兵，总兵署内至有三百余人之多，以致各该兵丁分班轮值；其余俱在外自谋生理，甚至有挂名在内、贴钱包差代班差操等币，实属不成事体，不可不严加禁革！披阅之下，殊为骇异。但台湾既有此等情弊，恐别省提、镇将弁各署亦有似此者；着各省督、抚即行详悉严查，毋许各提、镇将弁设立旗牌等名目，私令所辖兵丁在署差用。设或署中需人差遣，原不妨酌留数人听用。如有仍前设立名目任意役使兵丁至如许之多者，即将该提、镇将弁严参治罪；务令额兵一体照常操演，毋许藉端旷伍，致滋他弊。至台湾镇、道各员恃有重洋间阻，督、抚耳目难周，无不通同徇隐，尤为恶习。前已降旨，令将军、督、抚大员分年巡察。第恐日久因循，不能认真整饬。嗣后该将军等于每年轮往查察，即将镇将及道、府、厅、县各员通行查核，出具考语具奏；其备弁佐杂各员应行考察咨部者，亦一体留心查核，一面报部、一面据实具奏。务宜实力整顿，秉公办理，毋得稍有徇隐袒庇情事。倘在台各员有贪纵殃民款迹，别经发觉，即将未经参劾之人从重治罪。再，台湾远在海外，如遇有紧要案件，该处道同虽原准与总兵会衔具奏；但镇、道本不相统辖，若必待会衔，易启扶同瞻徇之弊。且海洋风信靡常，往来商办，动稽时日，亦多未便。前将万锺杰补放台湾道时，特令加按察使衔；原欲令该员遇有应奏事宜，得以自行陈奏。嗣后凡遇有补放台湾道员者，俱着加按察使衔，俾得自行奏事。该道膺兹重任，倍当激发天良、尽心办理，实力整顿，方为不负任使』。

　　乙卯（二十四日），御制「平定台湾告成热河文庙碑文」曰：『昨记平定台湾、生擒二凶之事，亦既举平伊犁、定回部、收金川为三大事专文勒太学，其次三为诛伦王、翦苏四十三、洗田五以在内地，怀惭弗芗其事。而平定台湾介其间，固弗称勒太学；然较之内地之次三，则以孤悬海外、事经一年、命重臣发劲兵三月之间擒二凶、定全郡，斯事体大，讫不可以不纪。因思热河文庙虽承德府学耶，而余每至山庄，必先展拜庙貌；秋仲丁祭，常遣大学士行礼：则亦天子之庠序矣。且予去岁筹台湾之事日在于斯，天佑予衷，命福康安、海兰察率百巴图鲁以行；及简精兵近万，亦发于斯。而诸臣涉重洋、冒艰险，屡战屡胜，不数月而生擒二凶，且无一人受伤者；是非上苍默佑、海神助顺，曷克臻斯！则予感谢之诚、兢业之懔，亦实有不能已于言者。筹于斯、发于斯、臻于斯，文庙咫尺，我先师所以鉴而呵护者亦必在于斯。「记」所谓「受成告成」，正合于斯地也。则平定台湾、告成热河文庙，所为「礼以义起，非创实因」。且予更有深幸于衷而滋惧于怀者：予以古稀望八之岁，五十三年之间举武功者凡八，七胥善成；其一惟征缅之事，以其地卑湿瘴疠、我军染病者多，因其谢罪求罢兵，遂以振旅，是此事究未成也。近据云南总督富纲奏报缅甸谢罪称臣奉贡之事，命送其使至热河，将以赐宴施惠；是则此事又以善成于斯矣。夫奉天佑民，百王谁不为天子；而予以凉薄，仰赖祖宗德施，受天地恩眷独厚。近八旬之天子，蒇八事之武功，于古诚希，示后有述；使一事尚留阙欠，予之怀惭终不释也。自今以后，益惟虔巩持盈，与民休息；敢更怀佳兵之念哉！夫天地，天子之父母也。子于父母之恩，不可不言报；中心感激，弗知所云已耳。系之辞曰：「瀛壖外郡，闽峤南区；厥名台湾，古不入图。神禹所略，章亥所无；本非扼要，弃之海隅。朱明之世，始闻中国。红毛初据，郑氏旋得；恃其险远，难穷兵力。每为闽患，讫无宁息。皇祖一怒，遂荒南东；郡之、县之，辟我提封。一年三熟，蔗、薯收丰；渐兴学校，颇晋生童。始之畏途，今之乐土。大吏忽之，恣其贪取；既嬉其文，复恬其武。匪今伊昔，叛乱屡睹。向辛丑年，昨丙午岁；一贵、爽文，其乱为最。水、陆提督，发兵于外；奈相观望，贼益张大。天启予衷，更遣重臣；百巴图鲁，勇皆绝伦。川、湖、黔、粤，精兵万人；水陆并进，至海之滨。至海之滨，崇武略驻；后兵到齐，恬波径渡。一日千里，以迟为速；百舟齐至，神佑之故。驰救诸罗，群贼蜂拥；列阵以待，不值贾勇。如虎搏兔，案角陇种；顷刻解围，义民欢动。斗六之门，为贼锁钥；大里之杙，更其巢落。长驱扫荡，如风卷箨；夜携眷属，内山逃托。生番化外，然亦人类；■〈忄木〉之以威，赉之以惠。彼知畏怀，贼窜无地；遂以成擒，爽文首系。狼狈为奸，留一弗可；自北而南，居上临下。海口遮罗，山涂关锁；遂缚大田，略无遗者。二人同心，其利断金：曰福康安，智超谋深；曰海兰察，勇敢独任。三月成功，勋扬古今。既靖妖孽，当安民庶。善后事宜，康安并付；定十六条，诸弊袪故：永奠海疆，光我王度。凡八武成，蒙佑自天；虽今耄耋，敢弛惕干！如曰七德，实无一焉。惟是敬勤，励以永年」』。

　　秋七月丁丑（十七日），谕：『李侍尧自调任闽浙总督办理军需，诸皆妥协；本欲俟大功告竣后，仍将伊原袭伯爵赏还。嗣因其于柴大纪种种营私舞弊不据实参奏，咎实难辞；是以未经给与。第念该督系在事后赴任，于柴大纪未经觉察，尚属可原；且驻扎泉州厦门承办军需及调度一切，始终无误。李侍尧，着加恩仍赏还原袭伯爵。至李奉尧承袭以来，并无过失；今既将伯爵给还伊兄，李奉尧并着赏给提督衔。此系朕宥过赏功，恩施格外；李侍尧等宜倍加感激奋勉，以副委任』。

