<!-- { "loadSidebar": true } -->
　　天顺日录　　（明）李贤 撰 


　　正统十四年间，上在位未尝有失德事。当时王振擅权，致有土木之变。上既回銮，入南城，天下人心向慕不衰。及景泰淫荡无度，臣民失望，一闻上皇复位，无不欢忭鼓舞。及石亨、张軏辈窃弄威权，人又失望。有御史杨瑄自河间来者，言石亨家人霸占民田，上谓贤与徐有贞曰：「御史敢言如此，实为难得。」亨辈遂谓贤与有贞主使，不然御史安敢如此，遂于上前诉其迎驾夺门之功，且言贤等欲排陷之，悲哭不已。上不得已，依其所言，召言官劾贤与有贞，下之狱。是时，士大夫莫不惊惧，方喜上嘉御史敢言，以为朝廷清政可卜，不料如此。是日，忽雷雹大作，大风拔木，承天门灾，京师震恐。翌日，即将贤等降除参政等官，人以为感召天变如此其速。亨辈之家，大木俱折，冰雹尤甚，皆恐惧不安，遂有此处置。不然贤等安得即出。上心亦知此辈之非，但以初复位，亨等又自以为功，日在前后左右，只得徇从。越二日，上曰：「近日主张行事皆是徐有贞一人，李贤在朕前未尝有妄言，今与有贞同责，于心不堪。」即召吏部尚书王翱曰：「李贤不可放去，还欲用之。」 （「李贤不可放去还欲用之」，「欲」原作「与」，据明朱氏国朝典故本、明古穰文集本改。） 遂转吏部左侍郎。 
　　上之复位，天下人心无不欢戴。若无亨辈搅扰左右，前后皆得正人辅导行事，三代可复。不幸而遇亨辈，谗言一人，未能遽解。数年之久，言路犹塞，所谓「开国承家，小人勿用」，可不戒哉！ 
　　上留贤为吏部左侍郎，时石亨闻之，愕然而怒，然无可奈何。及见贤，忸怩有惭色，已而反加亲厚， （「已而反加亲厚」，「已」字原缺，据明朱氏国朝典故本、明古穰文集本补。） 且以杯酒接殷懃之欢。或有宣召同事，喜见于面；若独召贤，心便生疑，惟恐毁其短。久之，见贤推诚无伪，方不介怀。但数日不蒙宣召，心便不安，必假以事而进。出则张大其言及宠恩所加，使人畏其势而羡其荣。然所言大抵私情十八九，在朝文武之士，疏者虽正以为邪；其趋媚亲附者虽邪以为正。原其所存，不知天理为何物，惟利是尚，欲其不败难矣！ 
　　天顺改元复位之初，学士陈循辈斥去，惟徐有贞等三人。众谕谓贤宜入阁。石亨闻之，密谓贤曰：「请子入阁。」贤即固辞曰：「不可。」时贤为吏部右侍郎。亨即言于上曰：「吏部尚书王翱老矣，可令致仕。」即报，翱上疏自陈，已许之矣。亨见贤曰：「翱已休致，君代之矣。」贤曰：「朝廷不可无老成人。翱虽老，精力未衰，以贤辅之可也，贤何敢当此重任。」亨曰：「事已成矣，为之奈何？」贤恳求不已。明日，亨言于上，曰：「李某以翱不可释，左右亦赞其说。」遂留之。众论复欲贤入阁。翱闻贤留之，不乐曰：「吾计已决，何故是沮！」贤曰：「所以留之者，非为公计，为朝廷虑也。」已而，贤为石亨辈嫉而黜为福建参政，上召翱曰：「李某非其罪，不可释去。」 （「李某非其罪不可释去」「不」字原缺，据明朱氏国朝典故本、明古穰文集本补。） 翱曰：「既不去福建，令往南京可也。」上曰：「南京亦远，留为吏部左侍郎。」翱不得已，从之。翱之欲贤远去者，非恶贤也，恐亨辈害之，幸使离此，庶免其害耳。 
　　天顺改元之初，天下人心莫不忻悦。徐有贞以迎立有功，命入阁与议国事。贤亦为众论所推入阁，与有贞同事。上锐意委任，宠眷极隆。贤自念遭逢之难，助有贞展尽底蕴，知无不言，谓太平可立而待，凡用人行事，一以公道处之，左右遂不能堪。 
　　初，太监吉祥以有迎立功与国政，不通文墨，恐事归司礼监，以此极力赞说凡事与二学士商议而行，意欲笼络附己。及论荐文武士有狥私者，贤等持公道以沮之，祥亦不悦。会有御史杨瑄言太监吉祥、总兵石亨家人占夺民田，乞加禁约，上嘉其敢言。祥在旁见斥其名，初甚惭惧，已而盛怒，欲罪之，上不许，乃已。及石亨出兵回，听左右言，忿然诉御史不实，意有贞与贤主使，且激祥曰：「今在内惟尔，在外惟吾，彼欲排陷， （「彼欲排陷」，「欲」原作「与」，据明朱氏国朝典故本、明古穰文集本改。） 其意非善。」初，祥见亨滥冒升赏，意甚不平，每讦其短。及闻亨言，其势遂合。曰：「内阁专权，欲除我辈。」上初信其说而从之，遂置有贞与贤于狱。是日晚，雷电大作，雨雹如注，大风拔木。祥之门老树皆折，亨之宅水深尺余。明日，即赦而出之。 
　　初，言官欲论亨不能振作兵威，虏复入寇，又历数不法事情。附势者潜泄于亨，亦谓有贞主使。其都御史、御史逮之一空，朝野愕然，莫不失望，言路从此不通矣。 
　　景泰间，山东连岁灾伤。天顺初，人犹饥窘，已发内帑银三万两赈济，有司以为不敷，乞增之。上召有贞与贤曰：「可从否？」贤对曰：「可。」有贞怫然曰：「不可。不知其弊者以为可。臣常见发银赈济，小民何尝沾惠？俱为里老书手得之。」贤曰：「虽有此弊，犹胜于无银。」上曰：「增银是也。」吉祥亦曰：「朝廷钱财如山，不必吝惜。」有贞不得已从之，遂增银四万两。有贞退而不乐，贤曰：「先生误矣！朝廷欲出内帑济饥民，而我辈反沮之，万一迫而为盗，责将谁归？」盖其初不论可否，惟欲事事出于己，古之人惟其事之当而从之， （「古之人惟其事之当而从之」，「古之」原作「故耳」，据明朱氏国朝典故本、明古穰文集本改。） 不必出于己也。后上亦觉有贞之非，尝曰：「如增银济民一事，有贞不然先生之言，其谬如此。」 
　　天顺初，副都御史年富被石亨侄彪奏害，自大同逮系至京。上曰：「此人何如？」贤对曰：「行事公道，在彼能革宿弊。」上曰：「此必石彪被富沮其行事，不得遂其私耳。」贤曰：「陛下明见。真得其情，须早辨之，幸甚！」明日，上召锦衣卫指挥门达曰：「年富事情，务在推问明白。」已而进状，果多不实。贤曰：「须遣人体勘，庶不枉人。」上曰：「然。」乃遣给事中、郎中二人。上曰：『再遣武职一人同往。不然，纵得其实，彼必以为回护。」贤曰：「陛下所虑极是。」勘回，果无实状，富遂致仕而归。 （此段下原脱一段文字，今据明朱氏国朝典故本补于下：「天顺初，石亨招权纳赂，文武大臣多出其门，奔竞成风，士大夫不知廉耻为何物，贤深忧之，思欲息此风。适廷试举子，以『求贤』、『安民』二事问之，欲得真才，止奔竞，以正士习。时都御史缺员，有行贿于权贵之门者，荐其名，上知其不可，问贤可以胜此任者，且曰：『若耿九畴何如？』贤曰：『陛下得人矣，此人廉名素着，士林重之。』未几，九畴自陕来，遂拜都御史。上召见，戒谕谆切，深惬舆论」。） 
　　天顺初，上以郕王薨，欲令汪妃殉葬。贤因奏曰：「汪妃虽立为后，即遭废弃幽闭，幸与两女度日。若令随去，情所不堪。况幼女无依，尤可矜悯。」上恻然曰：「卿言是。朕以为弟妇且少，不宜存内。初不计其母子之命。」一日，上曰：「汪妃既存，不宜在内。欲移居旧府，何如？」贤曰：「如此诚便。但衣服用度不可缺减。」上曰：「朕更欲加厚，岂可减乎！其原侍宫人悉随之，复遣老成中官数人以备使令。」由是母子保全，甚得其所。 
　　天顺初，虏酋孛来近边求食，传闻宝玺在其处，石亨欲领兵巡边，乘机取之。上曰：「何如？」贤曰：「景泰以来，连年水旱灾伤，府库空虚，军民疲困已极。陛下初复位，正宜与之休息。况酋虏虽近边，不曾侵犯，今无故举兵伐之，恐不可。若宝玺乃秦皇所造、李斯所篆，亡国之物，不足为贵。」上曰：「卿所见极是，莫若只遣通事赉赏赐以与之。」贤曰：「圣虑如此，庶几允当。」明日，召亨曰：「且未可举兵，先遣通事探其逆顺，俟其回报处置。」亨意方止。于是遣都督马政往见孛来，厚与赏赐，深知感恩。但其余部落为梗， （「但其余部落为梗」，「但」字原缺，据明朱氏国朝典故本、明古穰文集本补。） 得孛来保送使臣而回。 
　　贤自再入阁，立意退避，必待宣召方趋侍，不然只在阁内整理文书封进。虽十日不召，亦不往。上久而觉之，且厌石亨辈朝退频入见，或因小事私情，或无事亦报入见。一日，上召贤曰：「先生有文书整理，每日当来。其余总兵等官无事亦频来，甚不宜。令左顺门阍者今后非有宣召，不许擅进。」上意谓贤当来，贤亦不自入，必有宣召而后入。然上意渐加向从，凡左右荐人，必召贤问其如何，贤以为可者，即用之；不应者，即不行。但贤惟以正对，上亦渐觉。 
　　二年郊天后，上一日顾曰：「朕居南宫七年，危疑之际，实赖太后忧勤保护。罔极之恩，欲报无由，可仿前代尊上徽号，何如？」贤顿首曰：「陛下举此，莫大之幸也。」于是，命拟徽号。贤定四字，曰「圣烈慈寿。」诏示天下，人心大悦。庆贺礼成，太后深慰喜之。复加赠其亲以荣，所自太夫人董氏，寿方九十；兄弟五人，长荫会昌侯，次皆高品。子孙数十人，皆爵禄之。左右又有为其次兄求升者。一日，上谓贤曰： （「一日上谓贤曰」，「日」字原本空缺，据明朱氏国朝典故本、明古穰文集本补。） 「外戚孙氏一门亦足矣，复希恩泽以为慰太后之心，不知太后正不以此为慰。比者授其子弟官时，请于太后，数次方允，且不乐者累日。曰：『有何功于国家，滥受禄秩如此。然物盛必衰，一旦有干国宪，吾则不能救。』今若闻此，必见怒矣。」贤曰：「此足以见太后盛德。」因问：「祖宗以来，外戚不与政，向为侯者与政，不审太后知乎？」上曰：「太后正不乐此。初为内廷近侍惑以关防之说，至今犹悔。」 （「初为内廷近侍惑以关防之说至今犹悔」，原无，据明朱氏国朗典故本、明纪录汇编本补。） 贤曰：「此尤足以见太后之高。但侯为人惇谨，后不可为例耳。」上曰：「然。」 
