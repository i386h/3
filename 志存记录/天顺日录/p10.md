<!-- { "loadSidebar": true } -->
　　吏部尚书魏骥，浙人，初为松江教官，汲汲成就人材。诸生在学居者，候一更尽，必携茶往视之，见书声者，供茶一瓯而反。至三更将尽，必携粥以随，尚有诵书者，供粥一碗，且嘉其勤。如此者亦不频数，间旬一行，士子咸感激。后出其门者显宦甚盛。为考功员外郎，有声，迁太常少卿，拜吏部侍郎，寻至太宰。笃尚斯文，惟好吟咏，臞然若不胜衣。中官王振亦重之，呼为「先生」。贽见，惟帕一方，振亦不较。以引年致仕，士林嘉之。 （「士林嘉之」，「嘉」原作「喜」，据明朱氏国朝典故本、明古穰文集本改。） 
　　陈鉴为人忠厚端谨，为都御史镇陕西，民赖以安者十余年。见其美髭髯，呼为「胡子爷爷。」每还朝， （「每还朝则遮道送之」，「每」字原缺，据明朱氏国朝典故本、明古穰文集本补。） 必遮道送之，不能舍。及赴镇，必欢忻鼓舞，迎之数程。或久旱必得雨，饥必赈济，民益戴之。但其心仁恕，流为私恩，同列少之，亦不与较。居台端而激扬之志缓，不失为长者。而以疾致仕，识者羡之。 
　　学者先要去一「矜」字，能去者百无二三。大抵天质美者自然谦下，不自夸大，不然鲜有不矜者。 （「不然鲜有不矜者」，「有不」二字原本误倒，据明朱氏国朝典故本、明古穰文集本改。） 静观接谈者必言己所行事如何，往往言其所行之美事，而过恶之事则不肯言，与古之君子善则称人，过则称己者异矣。 
　　物我无间之心学者，诚不能存。亦尝体验自己，每有家人买物之多者则喜，或有亏者则怒，是知有己而不知有人也。虽欲勉强平心，云不要亏人，未尝嫌其多也。此等克己功夫诚欠，若更不勇力行之，望入圣贤之域难矣。尝于静时体验自己，所思偏要思在富贵、利达上去，情意乐然。有时觉得所思是人，欲转思向道德上去，终是勉强，以此觉得遏人欲存天理之功甚难。且所思不正，便能知之，即奋然欲止之，只在心上驱遣不去，急引正道思之，亦不能夺，以此觉得素无存养之功，大抵中人以下之资皆如是也。 
　　古之豪杰之士所见未尝不同，诸葛武侯曰：「臣鞠躬尽瘁，死而后已，至于成败利钝，非臣之明所能逆覩也。」范文正公曰：「为之自我者当如是，其成与否有不在我者，虽圣贤不能必。」韩魏公曰：「人臣当尽力事君，死生以之。至于成败，天也，岂可预忧其不济， （「岂可预忧其不济」，「其不」二字原本误倒，据明朱氏国朝典故本、明古穰文集本改。） 遂辍不为哉！」李忠定公曰：「吾知事君之道，不可则全进退之节，祸患非所恤也。」由是观之，则四公之心合而为一者也。奈何今之事君者惟顾利害，事有当为者稍涉于害，即止而不为，自以为得计；或有不宜为者，有利存焉，则勇于必为，由无四公之见故也。嗟夫！若四公者，真所为豪杰之士，虽无文王，犹兴者也。 
　　霸州守张需，长于治民。先佐郑州，有声。渠有淤者，废水田数十年， （「废水田数十年」，「十」字原缺，据明朱氏国朝典故本、明古穰文集本补。） 守相继者莫能疏。需甫至，守言及此，惮于动众。需往相之，曰：「若得人若干，三日可毕。」守怪以为妄。需乃聚人得其数，各带器物，分量尺数，争效其力，三日遂毕。守往视之，大惊，以为有神助。洎守霸，见其民游食者多，每里置一簿，列其户，每户各报男女大小数口，派其合种粟、麦、桑、枣，纺绩之具、鸡豚之数，徧晓示之。暇则下乡，至其户簿验之，缺者罚之。于是民皆勤力，无游惰者，不二年，俱有恒产，生理日滋。盖以生道使人，其易如此。后以觐礼至京，遂受旌异之典。寻畿内蝗作，捕之有法，吏部侍郎魏公巡至其郡， （「吏部侍郎魏公巡至其郡」，「魏公」原作「伍公」，据明朱氏国朝典故本、明古穰文集本改。） 异之，下其法于诸郡，人皆便之。有牧马者扰其民，需笞之，领牧者谮于宦官王振，捕之下狱，捶■〈楚〉几至于死，竟谪戍边城，人咸惜之而莫能救也。 （「人咸惜之而莫能救也」，「能」字原本空缺，据明朱氏国朝典故本、明古穰文集本补。） 
　　兵部尚书邝埜，初任陕西臬司副使，有声。其父家教至严，尝以俸易一红褐寄之，父大怒曰：「此子不才如此！汝掌一方刑名，不能洗冤泽物以安其民，乃索此不义之物污我！」即封还，以书责之。埜欲见其父不可得，以父为教职居闲， （「以父为教职居闲」，「居」原作「不」，据明朱氏国朝典故本、明古穰文集本改。） 因秋闱聘典文衡者谋于僚友，往请其父。 （「谋于僚友往请其父」，「请」原作「谓」，据明朱氏国朝典故本、明古穰文集本改。） 父大怒，曰：「此子无知，汝居宪司，吾为考官，何以防范？且将遗诮于人。」又以书骂之。埜一念之孝为此举，不恤其它，迎书跪诵，泣受其教而已。后为府尹，益励其操，声价愈高。召为兵部侍郎，端谨小心，行事缜密。没于土木，士林惜之，清议无所贬云。 （此段后原脱一段文字，今据明朱氏国朝典故本、明古穰文集本录于下：「予榜状元曹鼐，为人疏通俊爽。初为教官，不乐，愿得繁剧一职。改泰和典史，益进学不倦，复修举子业，遂登进士第。西杨先生嘉其志，荐入经筵。复入阁与政，士林荣之。自东杨没后，议大事多决于鼐，明敏之才多相类焉。虽王振恣横，亦曲加礼敬。没于土木之难。」） 
　　刘子钦，江西人，为举子业最工。由省元至会元，将殿试，解缙在翰林会间称之曰：「状元属子矣。」子钦自负，略不逊避。缙少之，密以题意示曾棨。明日廷对，棨策最详，殆及万言，遂为状元。列十人之后，方及子钦，压其负也。后子钦终于教职，名位淹不显云。 
　　曹端为教职，留心穷理之学，在霍庠造就士子，务躬行实践。弟子出门者，亦循循雅饬，遵其教不忍违。后调蒲庠，霍庠士子争之不释，竟终于霍。一郡人罢市巷哭，童子亦悲泣。座下足着两砖处皆穿，静专之功多。方岳重职不敢以属礼待，至其郡必敬谒之。凡考校诸庠生，必请端主其去取，事毕而还。父好善信佛，洎闻端言圣贤之道，即从之，于是作夜行烛一书，与父诵之。所著四书详说、太极图解、诗文数十卷，传于世。 
　　襄城伯李隆，丰资凝重，器宇宏远。守南京数十年， （「守南京数十年」，「十」字原缺，据明朱氏国朝典故本、明古穰文集本补。） 镇之以静。最识大体，富贵尊严拟于王者。雅重斯文，接儒者之礼尤恭，以此上下官僚无不敬畏。若祭酒陈敬宗先生造宅，务欵留之，无醉无休，士林嘉之，仰慕丰采。三杨学士极爱重之。正统中，以得人心见疑，召来京师，始近声妓为自安计，数年终于第。自后代者数易其人，终莫能继。 
　　都御史轩輗，天性廉介。初为进士，往淮上催粮，时冬寒，舟行忽落水，即救出，衣尽湿，得一绵被裹之不能出。有司急为制衣一双，却之，只待旧衣干。后为御史，独振冰蘗之声，用当道者荐，为浙江按察使。前使林实在任，富贵拟于王者，服食器用极其精巧。洎輗在任，一切供给皆罢之，俸资之外，一毫不取。自着青布一袍，无间于四时，破则补之。蔬食不厌，午则烧饼一枚而已。与僚属约，三日各以廪米特置买肉一斤，口数多者亦如此， （「口数多者亦如此」，「亦」字原缺，据明朱氏国朝典故本、明古穰文集本补。） 皆不能堪。有减回故乡者， （「有减回故乡者」，「减」字原本空缺，据明古穰文集本补。） 或故旧经游会晤者，留供一饭，至厚者杀一鸡，僚属见之惊异，此举不易得也。自余盘肉一味而已。忽闻丧，明日就行，虽僚属尚有未知者。及夺情复任，颇以廉自负，又嗜酒，或公筵，或僚友相燕乐，必至醉，弄酒詈人，士林以此少之。及居台宪， （「及居台宪总理南京粮储」，「台宪」二字原无，据明朱氏国朝典故本、明古穰文集本补。） 总理南京粮储，清操愈坚，张都宪设席会诸僚，独不赴，既以桌食馈之，亦不纳，人皆以为僻。盖古者狷介之流，虽或过中，有激贪风，嗟夫，今之仕途中，若此真鸟中之孤凤也。 （此段后原脱一大段文字，今据明朱氏国朝典故本、明古穰文集本录于下：「处士吴梦，字与弼，抚州人。司业溥之子。读书穷理，累辟不就。不教人举业，弟子从游者讲道而已。父在京师，命还乡毕姻而来。及至亲迎后，不行合卺之礼，另舟赴京，拜父母毕始入室。禁酒胡俨，父执也，自京还家，梦往谒之。至大门，四拜而退。明日又造其宅，方请见。曰：『昨日已行拜礼，今惟长揖。』问其故，曰：『先生，父执也，若面拜，恐劳尊。』凡行类此。有来从学者，不纳贽见之礼。或极其诚敬，姑收之，不动，后或有过，即以所收者还之，辞而不教。非其力不食，一介不以取于人。或亲农事，弟子亦随而助之，多不能堪。躬行书践，乡人化之。往时闽中盗起，四方摇动，闻抚之贫者亦欲乘机劫富家，梦早觉之，即晓其富家曰：『宜散积粮。』于是皆从之，一方遂安。能自重，不妄交人，师道尊严。好书，字奇古，自成一家。不立文字，暇则咏物运兴，胸襟高迈，凡经史子集、天文兵法、阴阳医卜，无不晓悉。杨溥先生深重之，两荐不起。尝曰：『宦官、释民不除而欲天下治，难矣。必除之，吾可出。』人皆笑其迂。曾见咏桃一诗云：『灵台清晓玉无瑕，独立东风玩物华。春气夜来深几许，小桃又放两三花。』有吾与点也，气象方岳。名公皆重其为人，分巡至，多造其宅。」） 
　　运使韩伟，温州人，魁梧端重，为御史有声。获妖盗有功，酬以男妇数口。出巡河南，镇静有体，一方倾赖，阖省上下咸谓前出巡者十数辈，或过于刻，或猛而严，或贪而懦，或矜而眩，或佻而轻，或奸而谲，或愚而暗，未有如伟者。自后继者十数辈，亦莫能及。后迁运使于河东，清操甚着，多所建明。创立学官，得师儒，择其属户子弟之秀者教之，继登科第，人材遂兴。天性至孝，以母垂白在堂，屡乞致仕，兼以软疾，两足不能行，朝廷亦不释，终于任所。士林惜其位不满德。 
