<!-- { "loadSidebar": true } -->
　　次日至营，见也先，问曰：「你是何官？」答曰：「都御史。」曰：「两家和好许多年，今番如何拘留我使臣，减了我马价？与我缎疋，一疋剪为两疋，将我使臣闭在馆中不放出，这等计较关防如何？」答曰：「此先汝父差使臣，则我太宗、宣宗皇帝前进马不过三十余人，所讨对象十与二三也，无计较，一向和好。如今差来使臣多至三千余人，一见皇帝，每人便赏织金衣服一套，十数岁孩儿也一般赏赐。殿上筵宴为何？只是要官人面上好看。临回时又加赏宴，差人送去，何曾拘留？或是带来的小厮到中国为奸为盗，惧怕使臣知道，从小路逃去，或遇虎狼，或投别处，中国留他何用？若减了马价一节，亦有缘故。先次官人寄书一封着使臣王喜送与中国某人，会喜不在，误着吴良收了，进与朝廷，后某人怕朝廷疑怪，乃结权臣，因说曰：『这番进马不系正经头目，如何一般赏他？』以此减了马价、缎疋。及某人送使臣去，反说是吴良诡计减了，意欲官人杀害吴良，不想果中其计。」也先答曰：「者，者。」胡语云「者」，「然」辞也。又说买锅一节，「此铁锅出在广东，到京师万余里，一锅卖绢二疋。使臣去买，止与一疋，以此争斗。而卖锅者闭门不卖，皇帝如何得知？譬如南朝人问使臣买马，价少便不肯卖，岂是官人分付他来？」也先笑曰：「者。」又说：「剪开缎疋是回回人所为，他将一疋剪做两疋，送与官人充做课程，若不信去搜他行李，好的都在。」也先曰：「者，都御史说的皆实。如今事，已往都是小人说坏。」 （「已往都是小人说坏」，「坏」原作「原」，据明朱氏国朝典故本、明古穰文集本改。） 因见说的意思和了，又曰：「官人为北方大将帅，掌领军马，却听小人言语，忘了大明皇帝厚恩，便来杀掳人民。上天好生，官人好杀，将无罪人掳去，有想父母妻子脱逃者，拿住便剜心摘胆，高声叫苦， （「高声叫苦」，「苦」字原缺，据明朱氏国朝典故本、明古穰文集本补。） 上天岂不闻知？」答曰：「我不曾着他杀，是下头人自杀。」又说：「今日两家和好如初，可早出号令，收回军马，免得上天发怒降灾。」也先笑曰：「者，者。」问：「皇帝回去还做否？」答曰：「天位已定，难再更换。」也先曰：「尧、舜当初如何来？」答曰：「尧让位于舜，今日兄让位于弟，正与尧、舜一般。」有知院伯颜帖木儿说：「将这使臣留下，再差人去问来，还着这皇帝做，然后放去。不然，不要放去。」也先曰：「当初问他要大臣来迎，既差来，又去问，是我失信也。着他迎皇帝去罢。」有平章昂克说：「汝来取皇帝，将何物来？」答曰：「若将物来，后人说官人爱钱了。若空手迎去，见得官人有仁义，能顺天道，自古无这等好男子。我监修史书，备细写上，使万代人称赞。」也先笑曰：「者，者，都御史写的好者。」 
　　次日，方见太上皇帝。明日，也先设筵宴与上皇送行，也先自弹琵琶，妻妾奉酒。也先曰：「都御史坐。」上皇曰：「太师着坐便坐。」对曰：「虽居草野，不敢失君臣礼。」也先顾羡曰：「好礼数。」宴毕，也先送上皇去。 
　　明日，又设筵宴与使臣送行，至午而罢。又明日，伯颜与上皇送行。又明日，与使臣送行。次日，驾启行，也先率众头目罗拜而别。伯颜帖木儿领大军护送至野狐岭，痛哭回去，仍命大头目率五百骑送至京师。行未数里，忽有五十余骑追来，上皇失色大惊。及至，乃是平章昂克，因猎射获一獐来献，受而去。驾入关，送的头目紧随上皇不离左右，至东华门，住乘舆，揭帘，视见候入大内，然后就馆。 
　　此事虽是也先辈累受朝廷恩惠，一念之善不可遏，向非使臣负忠义之气，发于言词， （「向非使臣负忠义之气发于言词」，「于」字原缺，据明朱氏国朝典故本、明古穰文集本补。） 应对不穷，有以竦动观听，因折凶恶而开其向善之心，则彼未必不犹豫迟留，以索利于再四，安得一旦慨然首肯无疑，以回乘舆于不可出之境。前代若晋，若宋，数帝陷入者迎之不得，祇见其辱耳。嗟夫！使臣若此，千载一人而已！ 
　　古今人所见亦有略同者。予尝疑天以为有极，不知极外又是如何？以为无极，凡物岂有无尽之理？曾质疑于薛瑄先生，以为不必疑也，但曰：「圣贤云其大无外，其小无内。」又予谓彼以理之无形者言，此以气之有形者言，薛仍以为不必疑。及见朱子语略，云其六七岁已忧此事，至今未见如何，可见其疑终不释也。且天一日运转一遭，岂有无边际俱转之理？必有限也。既曰有限，不知限外又是何物？虽再有千万亿个天，也无了期，诚不可知而可疑也。予尝又疑穆姜言「随之四德」，时孔子未生，而孔子又言为「干之四德」，可疑。又尝见汉儒上疏每引易语曰：「正其本，万事理，差之毫厘，谬以千里。」易经中无此语，可疑。又尝见左氏言：「绛县老人历甲子有『亥』字之义，」 （「又尝见左氏言绛县老人历甲子」，「人历」二字原缺，据明朱氏国朝典故本、明古穰文集本补。） 不能解。及看刘元城语录，乃见前辈亦尝致疑留意，于此「四德」，知非孔子语；于「正其本」数句，知为古太傅之言；于「亥」字之义，推之甚明白。由此观之，学者读书不可草草。 
　　李时勉在翰林，直言进谏，仁庙怒，命力士打数瓜，不死。洎宣庙即位，察其忠，复召入翰林，拜学士，自后不闻直言矣。 
　　按：仁庙自临御以来，孜孜以求言纳谏为务，以讳言拒谏为戒，而将终乃有此举，何耶？昔者帝谕士奇曰：「朕有过不难于改，虽一时不能容，然终知悔。」时勉之得罪，使帝非弥留不远，其翻然而改必矣。抑愚犹致恨于当时诸臣，何嫌何疑而不为时勉一申救也？如西杨，号得君，称能言，而当此亦默默，虚受图书之赐，于是益怀惭矣。有君无臣，不能不动千载志士之一慨云。 
　　正统时为国子祭酒，仿胡季安定教条， （「仿胡季安定教条」，「胡季安」原作「胡安」，据明太祖实录卷二三０，弇山堂别集卷六三国子监祭酒年表改。） 随其器而造就之，诸生勃然兴起，人材遂盛于一时。待诸生恩义兼尽，有病者委医调治，死者助其棺衾，为文以祭之。后王振怒其持儒礼，构以罪，枷于监门，诸生不忍，愿代者众。获免未几，乞归，士林高之，亦可谓明哲保身矣。 
　　锦衣指挥马顺，正统初欲作威，被御史讼之。洎王振擅权，顺乃媚附之，以为爪牙。翰林侍讲刘球进言：「权不可下移。」振怒，欲置之法，顺阿之。适有翰林官董璘亦进言，愿为太常卿以事神。顺即阿振意苦拷，令招球画此谋，当朝捽去，支解其体。由是，人益惮顺，自府部台宪而下，莫敢谁何，听其指挥。奔竞之徒请托者满门，贿赂苞苴，殆无虚日。振益宠爱之。洎振土木之败，众情切齿，劾其擅权误国状，顺犹回护，当阙扬言。众怒不可忍，直前捽之，乱殴至死，人情始舒。顺体肥，暴其尸于长安门外，恨者犹殴之不释。众欲没其产，属中官沮之。可为附权者之戒。 
　　刑部尚书魏源，为人倜傥，豪迈不羣。尝为河南布政，临事直前当之，民感其惠。凡出巡者亦让之。在刑部不刻，其时僚属有所见或不合，即盛怒若不可解，既过，或别事相合，即嬉笑与语，若未尝怒者。僚属以此敬之。但为御史时，被同出巡者搜得私物，收击于京。后数十年，其人以别罪谪配，人以罪解部，犹报怨，决而辱之，清议以此少之。然亦名材大夫之流也。 
　　植物亦有知觉，试观有蔓者必附物而缠绕之，物有远近，则舍远而就近物，或远者必斜长而附之，若有见焉。然则人岂有无知觉邪？人物各有所能，而不能相通。但人为最灵，其所能者非物之能比，然物之所能者，人亦不能为。如蜘蛛吐丝结网，人岂能为？其为网也，布置不紊，今日拂去，明日又成，其速如此。且以两树并列，枝干参差，亦能高牵于两树梢端，结网于中间，甚可怪也。以此推之，物皆有能，山川之生俱有理。予尝遍历蜀川，登高而望，万山杂乱，诚不可辨。若沿川而行，亦如树之枝干然，各有条理，以此溪涧之水未尝有壅阻而不流者。且岷江自岷而出，以至于海，数千里之远，若非山川自有条理，岂能通达？ （「岂能通达」，「达」字原缺，据明朱氏国朝典故本、明古穰文集本补。） 大禹疏凿，不过因其自然之势，而去其两旁石之阻者。予尝经三峡，见两山壁立万仞，而中则通焉，此造化之玅有非人力所能也。且众水之流俱来附合，初无障蔽而不附者，此见得有理存焉。 （「此见得有理存焉」，「存」字原缺，据明朱氏国朝典故本、明古穰文集本补。） 
　　读书有三到：「眼到，口到，心到。」大抵以「心到」为要。心苟到矣，眼、口未有不到者。若眼、口到而心不到，所谓视而不见，听而不闻，食而不知其味者也。予每尝读书，心忽思念他事，眼虽看书，口虽念书，只茫然过去，却收心复看，如未尝见者。孟子谓：「学问之道无他，求其放心而已。」 （「学问之道无他求其放心而已」，「无他」二字原无，「求」原作「收」，据明朱氏国朝典故本、明古穰文集本补、改。） 即此可验。 
　　过则相规，善则相勉，惟朋友能然。 （「惟朋友能然」，「然」原作「言」，据明朱氏国朝典故本、明古穰文集本改。） 今之交友尽此道者绝少，士习所以卑陋也。且人之不幸，莫大乎不闻过，若如子路闻过而喜，人犹肯告，若恶闻者，如讳病忌医，谁肯告？而况在高位者乎！ 
　　都御史洪恩，福建人，原中会元，为文选主事。辞藻新奇，迁考功郎中，士林重之。寻升山东左布政，历转都台，未曾至，京中官不识其人。洎往浙江考察官员，被黜者妄诉之，且加谤毁，朝廷不及察而罢之，令致仕。二三大臣虽知其故，莫能扶持，朝士皆后进，不知其为人。既去，方惜之。真儒雅君子，动履似迂而处世若泛然者，以此见笑于谲智云。 
　　刑部尚书王质，始由教官荐授御史，历升参政、布政、侍郎，俱纔一考，或未及者。在蜀以廉称，出巡惟蔬食而已，蜀人呼为「王青菜」。在山东有惠及民，召拜地官，舆论欢然。及迁刑部，僚属不乐，言行或少变于前，未几，以失囚左迁。其学甚博，为文或滞，论者谓如蜂采花，不能酿成蜜也。 
