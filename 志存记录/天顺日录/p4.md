<!-- { "loadSidebar": true } -->
　　冬十一月间，上一日屏去左右，召贤从容言政治得失。贤因极言不情之弊：往往差锦衣卫官校出外提罪人，然此辈嗜利， （「然此辈嗜利」，「嗜利」二字原无，据明朱氏国朝典故本、明古穰文集本补。） 其势如狼虎，所过无虚，必饱其欲而后已，动以金银千百计，有司不胜其扰，略达此情。上初不许，且曰：「今后但不可多差耳。」不意差者多左右贵近所嘱，因而谮毁，谓贤多言，彼有犯者自当其罪。上听之，从而见疏。贤初亦觉之， （「贤初亦觉之」，「亦」原作「不」，据明朱氏国朝典故本、明古穰文集本改。） 不知所由，已而，左右传说如此，贤谓：「此弊九重之邃何由得闻？贤既得亲近，岂忍隐蔽而不言乎？言而得罪，亦所甘心！」越旬日，复召时，待之如前，盖圣鉴孔昭也。 
　　时小人欲求幸进者，多不能得，谓贤沮之，莫不怨恨，乘隙诽谤。时刑部尚书缺人，已取山东布政陆瑜，即乘此驾说瑜用贿赂求而得之，朝士纷然，以为瑜至必不用。又谓石总兵已达于上，谓贤必然见害。后瑜至，上召贤议之，仍以瑜为尚书，羣小愕然，众毁方息。 
　　上初虽听谮，怒言锦衣之弊，复密察之，皆得其实，尤有过于贤所言者，召其指挥者戒之曰：「自后差人，敢有似前者，必重罪不宥。」由是收敛，不敢纵意求索。人或为贤危之曰：「先生招怨如此，奈何？」贤曰：「若除此一弊，怨亦不辞！」 
　　先是，安远侯柳溥在凉州任虏寇抢掠，不敢出兵。监察御史刘浚奏其畏怯，以致折损官军。上怒其所言，且曰：「与贼对敌，安能不损？使将校闻此二旨，岂不解体！」欲加之罪。贤对曰：「御史是耳目官，所见当言。用其是，舍其非，不宜见谴。」上乃止。终不以为然。后因锦衣之怨，谓贤护向秀才，且曰：「如某御史多言，便以为当说。」浚后代还，竟下狱。寻亦悔悟，轻其罚，降职外补而已。 
　　太傅、安远侯柳溥，以御寇无功取还。既至，上召贤曰：「溥为主将，畏缩如此，若不惩治，何以警众？且有罪不罚，人谁畏法！」即命言官弹劾，罢太傅闲住。越数日， （「越数日」，「越」字原缺，据明朱氏国朝典故本、明古穰文集本补。） 溥以马驼进，上怒掷其奏曰：「溥无状如此。庄、凉之人，既被虏寇抢掠， （「庄凉之人既被虏寇抢掠」，「庄凉」原作「在京」，据明朱氏国朝典故本、明古穰文集本改。） 头畜殆尽，复为总兵所索，不然从何而得？况无功戴罪，朝廷复受其所献可乎？」遂却之，且责其非。溥惭惧而退。 
　　冬十一月，圣节及冬至例宴羣臣于奉天殿，上顾谓贤曰：「节固当宴，不惜所费，但计牲畜甚众，尚有正旦、庆成，一岁四宴，朕欲减之，如何？」贤曰：「大礼之行，初不在此，陛下减之亦是。」由是每岁二宴，至正旦亦或不宴，惟庆成一宴岁不缺云。 
　　景泰不豫，文武羣臣不过俟其不起，请上皇复位耳，时武清侯石亨、都督张軏掌大兵，小人欲图富贵者以为少保王文、于谦与中官王诚等欲取宗室立之之说以激亨等，借其势而成之，亨等遂以迎驾为功，杀王文、于谦等，再贬谪陈循等数十人。亨封忠国公，軏封太平侯，乃固宠揽权，冒滥官爵，黩货无厌。方复位之初，人心大悦，及见亨等所行，人皆失望。干动天象，彗出星变，日晕数重，数月不息，乃羣阴围蔽太阳之象。而亨恬不知戒，贿赂公行，强预朝政，掠美市恩，易置文武大臣、边将以张其威，有不出于门下者，便欲中伤。中外见其势焰，莫不寒心，敢怒而不敢言。亨侄彪，颇骁勇，骤升都督，性尤贪暴。初立边功，大肆凶恶，谋镇大同，邀人奏保。朝廷觉其不实，使人廉察，果得虚诈。置彪于法，人心皆快。已而罪连亨，朝廷初念其功，累宥之。未几，家人传说怨谤，有不轨之谋，于是置亨于法，籍其家，受祸甚烈，议者以为天道好还如此。人见其名位、势力如泰山之安，一旦除之，曾不少阻，盖幽明冤枉从此伸气。虽朝廷大法有所不免，亦其罪恶贯盈，人神共愤，助力于其间。当时若以彪镇大同，诚为可惧。且在京武官多在亨门下，而亨又握兵权，天下精兵无如大同，稍有变动，内外相应，其祸可胜言哉！此时虽欲扑灭，力不能及。今辨之，于早除此大害，非上之刚明果断，不能如此。而亦祖宗在天之灵有以默相之，社稷绵远程兆于此。 
　　天顺四年，天下诸司官吏朝觐至京。上召贤谓曰：「朝觐之弊，不可不革。」贤曰：「诚如圣虑。」即出榜禁约，不许与京官交通，馈送土物，亦不许下人挟仇告害。由是肃然不犯。上召贤谓曰：「黜陟之典，亦当举行。」贤曰：「此祖宗旧制。」即敕吏部、都察院退不职者数百人，旌其才行超卓、政绩显著者布政以下贾铨等十人，赐以衣服、楮币，礼部筵宴，命太监牛玉、吏部尚书王翱及予三人侍宴，以励其众。舆论欢然。随于其中召布政萧晅为礼部尚书， （「随于其中召布政萧晅为礼部尚书」，「萧晅」原作「萧暄」，据明朱氏国朝典故本、明古穰文集本及明史卷一三七桂彦良传附传改。） 贾铨为副都御史。先时，吏部举铨可大用，以其名重，欲任以户部尚书。上问贤：「以为何如？」贤对曰：「闻其名则可，未见其人。」及铨至京，命贤观之，貌不称名，乃别求之。贤以副都御史年富执法不挠，可居此职。上亦以为然。不意左右不悦富者甚众，谓贤曰：「上不喜此人，不可再举。」贤以为实。然一日上召贤谓曰：「户部之缺，果谁当之？恐非年富不可。」贤曰：「此人不悦者众，愈见其贤。」上曰：「富之执法正，宜居此。国计所关，岂顾私情不悦者。」遂召为户部尚书。士林咸以为宜。 
　　内府库官奏： （「内府库官奏」，「府」字原缺，据明古穰文集本、明纪录汇编本补。） 「今岁用计之不数年而尽。」于是，敕户部议，欲以苏、松、嘉岁折粮银折金五万两。 （「欲以苏松嘉岁折粮银折金五万两」，「嘉」原作「加」，「五万两」原作「四五万两」，据明朱氏国朝典故本、明古穰文集本改。） 上召贤谓曰：「国家钱粮出在东南，而金非其所产。今欲折金，价必涌贵。」贤对曰：「诚如圣虑。」因论云南各处土人有岁办金银，遂令以银折金数千两，待十年后不足，再议而行。 
　　会昌侯孙继宗，因冒报迎驾功升官者俱有首其子弟冒报者，亦二十余人，具奏辞免。上召贤谓曰：「此事何以处之？」贤对曰：「以正法论之，尽当革去。但念国戚，于亲子弟存之，革其家人冒升者，庶全恩义。」上曰：「然。但此事若白于太后，必尽革去，虽侯爵未可保也。」贤对曰：「惟陛下裁之。上不失母后之心，幸甚！」上曰：「须如先生之言，然后允当。」卒从之。 
　　上天资英武，益明习政务， （「益明习政务」，「政务」原作「政治」，据明朱氏国朝典故本、明古穰文集本改。） 天下奏牍，一一亲览，或有毫末差失，便能察见，凡有发下裁断，贤等一出至公。上知其无私，委任益隆，凡事不肯轻易即出，必召问其可否。或遣中官来问，务得其当，然后行。是以政事无大差失，法度振举，人心惊惧，平昔纵放者莫不收敛。其中官惟一二耆旧特加重焉，其余虽一时宠眷至厚，一旦有失，即置于法，略不假借，用是不敢肆然。 
　　法司奏石亨等冒报升官者俱合查究，上召贤问曰：「此事可否？恐惊动人心。」贤对曰：「若查究则不可，但此等冒升职者，自不能安，欲自首，犹豫不决。若朝廷许令自首免罪，事方妥帖。」上曰：「然。」遂行之。于是冒升职者四千人尽首改正，人心皆快。或有议欲追其支过俸粮者，贤曰：「不可。」户部奏请，得旨乃免，人心皆安。石亨既置于法，平日出入门下者无不惊惧。一日，贤言于上曰：「元恶既除，宜戒谕羣臣，且安人心，不究其余。」遂行之，中外释然，无不感戴朝廷之恩者。 
　　初石彪事发，言官密奏。明日，大班劾之，即有漏泄于彪者。上召贤曰：「羣臣党恶如此，不可不戒！」贤对曰：「诚如旨意。」乃敕谕百官：「今后文武大臣，无故不许往来，近侍官不许造大臣新宅，锦衣卫官亦然。」于是，莫不肃静。天下闻之，亦皆悚息，交通之弊遂止。 
　　石亨下狱死，法司请瘗其尸，上召贤曰：「如何？」贤曰：「如此行之，未为尽善。法司宜执法论罪，欲枭首示众，朝廷从宽，特全其首领，尤见恩义尚存。」上曰：「然。」即从之。 
　　一日，从容言及迎驾夺门之功，贤曰：「迎驾则可，『夺门』二字岂可示后？况景泰不讳，陛下宜复位，天命人心无有不顺，文武羣臣谁不愿请，何必夺门？且内府之门，其可夺？『夺』之一字，尤非顺。幸赖陛下洪福，得成其事。假使景泰左右先知此事，亨辈何足惜，不审置陛下于何地！」上曰：「然彼时何以自解？」方悟此辈非为社稷计，不过贪图富贵而已。贤曰：「臣彼时极知此举之非，亦有邀臣与其谋者，臣不从。以臣之愚见，景泰果不起，率文武羣臣请出陛下复位，安用如此劳扰！虽欲升赏，以谁为功？老臣耆旧依然在职，岂有杀戮、降出之事致干天象？而羣小之计无所施矣！招权纳赂何由而得？忠良之士亦无排挤之患，国家太平气象岂不由此而盛？易曰：『开国承家，小人勿用。』言其必乱邦也。于此验之，为尤信。」上曰：「然。」 
　　按：天顺初，以迎驾为功者大开贿赂之门，在朝文武之士靡然从风，奔走其门，惟恐或后。以财宝先投者先得美职，无复论才之贤否，风俗大坏，不可胜言。上亦颇知其非，但复位之初，俯而从之。明年，稍自振作，十从其四五。又数月，十从其二三。又明年，凡百自断，其贿赂之门徒开而已。初时有美要职事一缺，谋之者如蝇聚腥，争欲得之，自后缺虽多，而谋之者无一人，盖用人之柄在上，权贵不与焉。虽欲贿赂，何所投乎？向日奔竞之风，一变而为恬退之习，可见士风之振否，顾上之人力行何如耳！ 
　　天下气候关于朝廷，验之果然。景泰时不孝于亲，不敬其兄，不睦其室，至而朝廷之上怨恨，忧郁之气充满，是以六、七年间水旱灾伤遍天下。天变于上，气乖于下，一年甚一年。自天顺初上复位之后，敬天尊祖，孝亲睦族，宫室之中，有恩以相爱，有礼以相接。岁时调和，年谷屡丰，海内之民无饥寒流离之苦。由是观之，朝廷之气和，天下亦和；朝廷之气乖，天下亦乖。中庸所谓「致中和，天地位焉，万物育焉。」圣贤之言，信不诬也。 
