<!-- { "loadSidebar": true } -->
　　礼部请太子出阁读书，上召贤谓曰：「东宫读书当在文华殿，朕欲避此往居武英殿。但早晚朝太后不便，姑以左廊居太子。卿可定拟讲读等官，卿宜时常照管。」且曰：「先读何书？」贤对曰：「四书、经史，次第讲读。宜先大学、尚书。」上曰：「书经有难读者，朕读至禹贡及盘庚、周诰诸篇，甚费心力。」贤曰：「读书经法，先其易者，如二典、三谟、太甲、伊训、说命诸篇，明白易晓，可先诵读。」上曰：「然写字亦须用心。朕初习字，侍书者不曾开指下笔法，任意写去。及写毕，令其看视，又不校正。以此写字不佳。」贤对曰：「写字亦不必求佳，但点画不苟，且率易为善。」上曰：「然。」及定拟讲读等官将二十人，上一一品其人物高下，皆当其才，明哲如此。 
　　四月中，上召贤谓曰：「如今各边革去文臣巡抚，十分狼狈，军官纵肆贪暴，士卒疲惫。」且曰：「朕初复位，奉迎之人纷然变更，以此不便，只得依从，今乃知其谬。卿为朕举进才能者用之。」贤因请曰：「辽东、宣府、大同、延绥、宁夏、甘肃六处要人最急。」上复曰：「卿与王翱、马昂商议推选，务在得人。」且曰：「多举数人，择而用之。」于是议推十二人，明日进呈，遂定浙江布政白圭在辽东，山东布政王宇在宣府，佥都御史李秉在大同，监察御史徐瑄在延绥，山西布政陈翌在宁夏， （「山西布政陈翌在宁夏」，「翌」原作「翼」，据明朱氏国朝典故本、明古穰文集本改。） 陕西布政芮钊在甘肃，俱以京官巡抚其地。上曰：「武人所以恶文臣者，只是不得遂其私耳。在任者即日遣使召之。」兵部尚书马昂以贵州贼情甚急，速得一人往理其事，于是复以白圭往。时圭适以考绩至京，即升右副都御史，赞理贵州军务。复以太仆卿程信为佥都御史，巡抚辽东。 
　　会昌侯弟显宗家人私起店房，专利以病客商。事闻，上召贤曰：「皇亲岂可如此！法之不行，自上犯之。」贤对曰：「若陛下以至公断之，谁不畏服！」乃命毁其房，家人抵法，显宗姑免其罪而戒之。侯初病，既出见上，为其弟乞恩，终不允。上召贤谓曰：「侯者不知自责，反乞恩泽，朕终不允。又以母老为辞，求之良久，竟从公法。」贤顿首曰：「真可谓王者不私矣！」 
　　吏部左侍郎孙弘闻丧，上召贤曰：「孙弘岂胜吏部？」贤曰：「诚如圣谕。盖弘以知县考满赴京，为忠国公石亨乡里，嘱留京官。又因奉迎有功，升工部侍郎，复极力谋求得此，士林鄙之。」上又恐其谋夺情，即令守制。复召贤曰：「吏部侍郎乃天下人物权衡，非他部比，必得其人。先生以为谁可？」贤曰：「以在朝观之，无如礼部二人，可择一用之。」上复问其优劣，贤曰：「邹干为人端谨，但规模稍狭；姚夔表里相称，有大臣之量。」上曰：「然。」遂用之。命下，士类皆悦。 
　　礼部郎中李和托一释子嘱权近求为侍郎，士论纷然不平。上问贤：「此人何如？」贤对曰：「不知。」上悟其意，复问吏部尚书王翱，亦不甚许。他日，以学士李绍对。上复问贤，贤对曰：「此公论也。」上遂决。奉天门朝毕，召吏部发玉音，除绍为礼部右侍郎，舆论大惬。 
　　兵部尚书陈汝言坐脏下狱，忠国公石亨因斋宿来予朝房内议当此任者，难其人。贤曰：「以在朝言之，惟都御史两人中择一人焉。」又问：「谁可？」贤谓：「马昂行事平易。」亨尚犹豫，复会尚书王翱议，翱荐工部尚书赵荣。贤以为不可。翱意顷其所厚，又以昂是乡里，避嫌。贤颇不然，云：「此议对之天地鬼神，务出至公。」翱与亨谢而从之。一日，上召贤问：「此任谁可？」贤以昂对。上以为然。贤请敕廷臣共举堪任者，若高于昂，当用之；不然，方用昂。洎佥议亦以昂， （「洎佥议亦以昂」「洎」字原本空缺，据明朱氏国朝典故本、明古穰文集本补。） 遂除兵部尚书。 
　　上躬理政务，凡天下奏章一一亲决，有难决者必召贤商议可否。且厌左右干预，察知无非私意。尝于静中召贤， （「尝于静中召贤」，「贤」原作「对」，据明朱氏国朝典故本、明古穰文集本改。） 叹曰：「为之奈何？」贤对曰：「惟在独断，可以革之。」上曰：「非不自断，如某事某事，某人某人，皆不从其说。」贤对曰：「若常如此，可矣。」上曰：「但依则悦，不从便拂然见于辞色。」贤曰：「于理果不可行者，宜从容谕之。」上曰：「今后彼欲用人不当者，先生亦当执而沮之。」贤曰：「臣若频沮其势，必怨。惟陛下明见，自以为不可，庶几渐能革之。」上曰：「然。」 
　　上复位之后，因思建庶人辈无辜淹禁将五、六十年，意欲宽之。一日，谓贤曰：「亲亲之意，实所不忍。」贤即对曰：「陛下此一念，天地鬼神实临之，太祖在天之灵实临之，尧、舜存心不过如此。」上遂决。即日白太后，许之。左右或以为不可，上曰：「有天命者，任自为之。」左右闻之，皆愧服不能止。乃遣中官于凤阳造房屋。毕日，上召贤曰：「今可送去。」敕军卫有司供给柴米，一应噐用悉令其完具，以安其生。听其婚娶，以续其后。自在出入，给与阍者二十人、婢妾十数人。遣太监牛玉入禁谕其意，建庶人闻之，且悲且喜，不意圣恩如此。时庶人年五十六、七矣。吴庶人已殁，尚有庶母姐■〈女孕〉、老妇五六人，有年八十以上者。庶人入禁时方二岁，出见牛马亦不识。上召贤，谓：「可发旨意。」贤谓：「此非细事，宜谕文武百官。」上曰：「然。」次日宣毕，人人感叹，以为真帝王美事。既而，又有浅见者以利害之言沮之，上不听。 
　　按：成祖登极初，谓建文自焚，尝葬以天子之礼，无贬黜之文。天顺初，英庙又悯建文子庶人之无辜，释其囚而听其婚娶，出入自在。今日推祖宗之心，加以谥号，使得比诸景皇帝，固无不可也。 
