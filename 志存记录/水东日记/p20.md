<!-- { "loadSidebar": true } -->
　　万奎言显宗状元及第，唱名前一夕，高皇梦双丝坠地，后任国子祭酒，往江西起义兵，不知所终。又尝记徐侍讲元玉云闻之钱侍郎习礼。钱，吉水大族，本亦练子宁踈远姻亲，一时虽脱祸，而恒为乡人所持，举族不敢一吐气，习礼既入翰林犹然。习礼不可奈何，以告建安杨公，公一日独对毕，即以其事闻。太宗欣然曰：「立贤无方，使练子宁今日在此，朕固当用之耳。」即下令禁止之。文皇帝之盛德至矣。

　　○二程遗书 

　　「右程子遗书二十五篇，二先生门人记其所见闻答问之书也。始诸公各自为书，先生没而其传寖广，然散出并行，无所统一。传者颇以己意私窃窜易，历时既久，殆无全编。熹家有先人旧藏数篇，皆着当时记录主名，语意相承，首尾通贯，盖未更后人之手，故其书最为精善。后益以类访求，得凡二十五篇，因稍以所闻岁月先后第为此书，篇目皆因其旧，而又别为之录如此，以见分别次序之所以然者。然尝窃闻之，伊川先生无恙时，门人尹焞得朱光庭所抄先生语，奉而质诸先生，先生曰：『某在，何必读此书？若不得某之心，所记者徒彼意耳。』尹公自是不敢复读。夫以二先生倡明道学于孔、孟既没千载不传之后，可谓盛矣。而当时从游之士，盖亦莫非天下之英材，其于先生之嘉言善行，又皆耳闻目见而手记之，宜其亲切不差，可以行远，而先生之戒犹且丁宁若是，岂不以学者未知心传之要而滞于言语之间，或者失之毫厘则其谬将有不可胜言者乎？又况后此且数十年，区区掇拾于残编坠简之余，传诵道说，玉石不分，而谓真足以尽得其精微严密之旨，其亦悮矣。虽然，先生之学其大要则可知，已读是书者诚能主敬以立其本，穷理以尽其知，使本立而知益明，知精而本益固，则日用之间，且将有以得乎先生之心，而于疑信之传可坐判矣。此外诸家所抄尚众，率皆割裂补缀，非复本篇。异时得其所自来，当复出之，以附今录；无则亦将去其重复别为外书，以待后之君子云尔。右附录一卷，明道先生行状之属凡八篇，伊川先生祭文一篇，奏状一篇，皆其本文，无可议者。独伊川行事本末，当时无所论著，熹尝窃取实录所书、文集内外书所载，与凡它书之可证者，次其后先，以为年谱，既不敢以意形容，又不能保无谬误，故于每事之下，各系其所从得者。今亦辄取以着于篇，合为一卷，以附于二十五篇之后。鸣呼，学者察言以求其心，考迹以观其用，而有以自得之，则斯道之传也其庶几乎。干道四年岁在着雍困敦夏四月壬子新安朱熹谨记。」
　　「二先生遗书，近岁既刊于建宁，又刊于曲江，于严陵，今又刊于长沙，长沙最后刊，故是编为尤密。始先生绪言传于世，学者每恨不克覩其备，私相转写，人自为本，及是书之出，裒辑之精，亦庶几尽矣，此诚学者之至幸。然而传之之广，得之之易，则又惧夫有玩习之患，或以备闻见，或以资谈论，或以助文辞，或以立标榜，则亦反趋于薄矣，先生所以望于后之人之意为逾甚也。学者得是书，要当以笃信为本，谓圣贤之道繇是可以学而至，味而求之，存而体之，■〈氵亟〉泳敦笃，斯须勿舍，以终其身而后已，是则先生所望于后之人之意也。敢敬书之，附于卷之末。干道九年夏四月戊子广汉张栻谨志。」
　　「右遗书四册，平湖沈琮氏所藏，云购之金陵公主府中旧藏，张宣公跋尾，亲笔入刻也。宋时所刻书，其匡廓中折行上下不留黑牌，首则刻工私记本版字数，次书名次卷第数目，其末则刻工姓名，予所见当时印本书如此，浦宗源郎中家有司马公传家集，往往皆然。又皆洁白厚纸所印，乃知古于书籍不惟雕镌不苟，虽模印亦不苟也。」

　　○西湖俗谣 

　　杭州西湖傍近，编竹节水，可专菱芡之利，而惟时有势力者可得之。故杭人有俗谣云：「十里湖光十里笆，编笆都是富豪家。待他十载功名尽，只见湖光不见笆。」

　　○推命论相近事 

　　推命论相，人云自有此术，至如相衣、相手、相押字、相门户之类，其说尤多。学亦有浅深，理极微妙，而存心立德，有善有恶，则又系乎其人，故验有不同，但非常道，固圣贤所不言也。今以近岁所闻之特异者列于后，以资谈噱，若因其偶然而遂信其所未然，此固明者弗为也。
　　景泰中，四明袁忠彻尝谓白布政圭曰：「子固非我浙藩人也，王都御史、于尚书尚何不退？」白问：「何为？」曰：「王面无人色，其名曰沥血头，于双目常上视，其名曰望刀眼。」
　　保定伯梁、都御史王来归自湖、贵，过济宁，见王驴儿曰：「吾行面君矣。」曰：「奚面君为？不行可也。」二公大诟之，已而中道得旨还镇，乃厚遗焉。年户部尝为予言，驴儿并能言其人性情心术，某君子某小人，往往皆中，若鬼魅然。及究其所繇，则惟以五行立论推焉。
　　韩都御史雍坐事被收，西江术者周季龙曰：「此都御史官也。」及左迁按察司，人复以为问，曰：「此都御史官也。」其预言石氏之祸尤验。
　　李景瓒占命闻京师，至山东，谓陆布政瑜曰：「刑部刘尚书休矣，公宜促装代之。」已而果然。景瓒馆钱翰林原溥家，原溥酷好谈星，尝中夜相对细推，景瓒被酒，言：「公五十左右得金带，不可受，傥一得之，则明早便当远行矣。」原溥不觉怒而捶之。昨闻原溥有调外之命，则此说又偶中矣。闻景瓒所占不皆中，凡此偶中，则亦甚奇也。

　　●水东日记卷十五 

　　陆放翁家训 
　　杨大理诗谑 
　　吕尚书驼峰之戏 

　　○陆放翁家训 

　　今山阴陆氏谱有唐观察使庶吴郡陆氏四十九枝族谱，欧阳修唐书陆氏宰相世系表，平江府慧感夫人家藏谱序，衢州陆氏太常左卿纬遗谱，宋余杭陆氏周宰谱，庆元陆氏宗系后谱录，吴郡陆氏家乘，山阴陆氏重修二十九枝宗系。盖自齐元侯通为一世，至今凡六十又三世矣。兹录放翁家训于此，元题曰太史公绪训。
　　「昔唐之亡也，天下分裂，钱氏崛起吴越之间，徒隶乘时，冠履易位。吾家在唐为辅相者六人，廉直忠孝，世载令闻。念后世不可事伪国，苟富贵，以辱先人，始弃官不仕，东徙渡江，夷于编氓。孝悌行于家，忠信着于乡，家法凛然，久而弗改。宋兴，海内一统，祥符中天子东封泰山，于是陆氏乃与时俱兴，百余年间文儒继出，有公有卿，子孙宦学相承，复为宋世家，亦可谓盛矣。然游于此切有惧焉。天下之事，常成于困约而败于奢靡。游童子时，先君谆谆为言，太傅出入朝廷四十余年，终身未尝为越产，家人有少变其旧者辄不怿。其夫人棺纔漆四会，婚姻不求大家显人，晚归鲁墟，旧庐一椽不可加也。楚公少时尤苦贫，革带敝，以绳续绝处。秦国夫人尝作新襦，积钱累月乃能就，一日覆羹污之，至泣涕不食。太尉与边夫人方寓宦舟，见妇至喜甚，辄置酒，银器色黑如铁，菓醢数种，酒三行以已。姑嫁石氏，归宁食有笼饼，亟起辞谢曰：『昬耄不省是谁生日也。』左右或匿笑，楚公叹曰：『吾家故时数日乃啜羹，岁时或生日乃食笼饼，若曹岂知耶？』是时楚公见贵显，顾以啜羹食饼为泰，愀然叹息如此。游生晚，所闻已略，然少于游者又将不闻，而旧俗方以大坏，厌藜藿，慕膏梁，往往更以上世之事为讳。使不闻此风，放而不还，且有陷于危辱之地，沦于市井，降于皂隶者矣。复思如往时，父子兄弟相从居于鲁墟，葬于九里，安乐耕桑之业，终身无愧悔，可得耶？鸣呼，仕而至公卿命也，退而为农亦命也，若夫挠节以求贵，市道以营利，吾家之所深耻，子孙戒之，尚无坠厥初。干道四年五月十三日，太中大夫、宝谟阁待制游谨书。」
　　「吾见平时丧家百费方兴，而愚俗又侈于道场斋施之事，彼初不知佛为何人，佛法为何事，但欲夸邻里为美观尔。以佛经考之，一四句偈功德不可称量，若必以侈为贵，乃是不以佛言为信。吾死之后，汝等必不能都不从俗，遇当斋日，但请一二有行业僧诵金刚、法华数卷或华严一卷，不啻足矣。如此为事，非独称家之力，乃是深信佛言，利益岂不多乎！又悲哀哭踊，是为居丧之制，清净严一，方尽奉佛之礼。每见丧家张设器具，吹击螺鼓，家人往往设灵位辍哭泣而观之，僧徒衒技，几类俳优，吾常深疾其非礼，汝辈方哀慕中，必不忍行吾所疾也。且侈费得福，则贪吏富商兼并之家死皆升天，清节贤士无所得财，悉当沦坠，佛法天理，岂容如是！此是吾告汝等第一事也，此而不听，他可知矣。
　　升济神明之说，惟出佛经，黄老之学，本于清净自然，地狱天宫，何尝言及？黄冠辈见僧获利，从而效之，送魂登天，代天肆赦，鼎釜油煎，谓之炼度，交梨火枣，用以为修，可笑者甚多，尤无足议，聊及之耳。
　　墓有铭，非古也。吾已自记平生大略以授汝等，慰子孙之心，如是足矣，溢美以诬后世，岂吾志哉！
　　吾平生未尝害人，人之害吾者，或出忌嫉，或偶不相知，或以为利，其情多可谅，不必以为怨，谨避之可也，若中吾过者，尤当置之。汝辈但能寡过，勿露所长，勿与贵达亲厚；则人之害己者自少。吾虽悔，已不可追，以吾为戒可也。
　　祸有不可避者，避之得祸弥甚，既不能隐而仕，小则谴斥，大则死，自是其分。若苟逃谴斥而奉承上官，则奉承之祸不止失官，苟逃死而丧失臣节，则失节之祸不止丧身。人自有懦而不能蹈祸难者，固不可强，惟当躬耕绝仕进，则去祸自远。
　　风俗方日坏，可忧者非一事，吾幸老且死矣，若使未遽死，亦决不复出仕，惟顾念子孙不能无老妪态。吾家本农也，复能为农，策之上也。杜门穷经，不应举，不求仕，策之中也。安于小官，不慕荣达，策之下也。舍此三者，则无策矣。汝辈今日闻吾此言，心当不以为是，他日乃思之耳，暇日时与兄弟一观以自警，不必为他人言也。
　　气不能不聚，聚亦不能不散，其散也或遽或久，莫或致诘。而昧者置欣戚于其间，甚者祈延而避促，亦愚矣。吾年已八十，更寿亦不过数年便终，固不为夭，杜门俟死，尚复何言？且夫为善自是士人常事，今乃规后身福报，若市道然，吾实耻之，使无祸福报应，可为不善耶？
　　吾承先人遗业，家本不至甚乏，亦可为中人之产，仕宦虽龃龉，亦不全在人后。恒素不闲生事，又赋分薄，俸禄入门，旋即耗散。今已悬车，目前萧然，意甚安之，他人或不谅，汝辈固不可欺也。
