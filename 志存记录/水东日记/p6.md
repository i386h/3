<!-- { "loadSidebar": true } -->
　　程明道先生外舅彭侍郎思永行状云：「蜀人以交子贸易，藏腰间，盗善以小刃取之稠人中如己物。公捕获一人，使疏其党，得十余辈，黥流之，盗遂绝。」此即今京师小李之类。小李云者，意为昔时此贼之首，犹徤讼者所云邓思贤耳。

　　○朱文公论用韵 

　　朱文公答巩仲至曰：「用韵多所未晓，古韵虽有此例，然在今日，却恐不无讹谬之嫌耳。然『林』与『兴』叶，亦是秦语，以『兴』为韵，乃其方言，终非音韵之正。今蜀人语犹如此，盖多用鼻音也。」又题黄叔垕楚辞协韵谓：「傅景仁云：『汉书高惠功臣侯表「符」与「昭」韵，西南夷两粤传「区」与「骄」韵。』盖本大招『昭』与『遽』同韵。王岐公集铭诗中用『遽』字入『招』韵，正出此耳。盖字之从『处』声者，噱、臄、醵平读音皆为强，然则大招之『遽』当自强而为乔，乃得其读也。」公又有楚辞辩证上下卷，此论尤多，学者不可不知。

　　○郁氏钱氏先墓 

　　予在邑庠时，庠友吴芳廷实家畦菜得故冢，志石见，题云：「高平郁氏之墓。政和六年葬。」常熟医学训科郁晢智，其家相传先世葬昆山高平桥西，但不知其处耳。至是得墓铭拓本，与谱合，欲讼之官，繇是墓归郁氏，至今封树蔚然。景泰中进士蓟州钱源者，尝以公事至昆，访其祖垄，钱云：「闻之乃祖，吾家坟在学之西北，故郁氏姻也。」学西北郁氏墓旁虽多地，据地者以无所考，不可得。沈通理为出其家藏杂录诗文小册，有洪武七年县人卢熊所作钱瑞妻章氏墓铭一通，其文曰：「葬县治西南，郁氏先茔之东北。」据地者始无可辞。钱且访郁，考其故谱，乃知郁之婿有钱道判官，郁衰，有功于郁，郁因以一子后之，冒钱姓云。两家今通谱。此二事出一家，固甚奇，亦可见墓文之不可无也。

　　○郭定襄整暇 

　　定襄伯郭登，治大同廉而尚谋，有古良将风。一日，达贼迫城下，人心汹汹。自登城视师，酣战间马溺于前，左右急呼：「用草裹去！」公笑曰：「草菓好吃，鸡生也。」此亦能示整暇，以安人心。

　　○余尚书遗事 

　　余尚书茂本熂，父尝为镊工，茂本既贵，每造谢邻曲，不遇辄曰：「烦为道，余待诏儿来拜也。」盖吴俗称镊工为待诏云，人以是贤之。茂本美风姿，有俊才，为县学生。御史行香，见茂本曰：「此子外材好，内材何如？」茂本应声曰：「熂有诗八句，其首句曰『外材争似内材高』，余不能记。」又一日，茂本方与诸生会馔，一微行老御史坐明伦堂，诸生出见，御史曰：「『黄米饭香青菜熟』，诸生有能对此者乎？」茂本应声曰：「白头人老赤心存。」

　　○长陵所赏书画家 

　　范启东言长陵于书独重云间沈度，于画最爱永嘉郭文通，以度书丰腴温润，郭山水布置茂密故也。有言夏珪、马远者，辄斥之曰：「是残山剩水，宋僻安之物也，何取焉！」暹之内父钱塘蒋晖，字法欧阳率更，多清劲，屡不称旨，晖官久不进，亦坐是云。

　　○霹雳 

　　霹雳于边墩高处，岁恒有之，震死者或不见其人，其击屋柱桅杆之类常见。其破处，有痕似铁线路，或云蛰龙所藏，或云龙变化而起，又或云毒虫被击，皆不可知。又云雷神极巧，如人被击，火或烧其着体衣一层无遗，其外衣仍存。若一伞，或竹骨皆化，惟盖柄则皆如故。如击塔庙，数佛并坐，其一粉碎，其傍诸佛俨然，亦有移置他处者，此类甚多。惟击发之时，雨辄骤，辄有火，有硫黄气，此则皆然也。先儒于此成说多矣，而亦不悉其故，岂亦以神不当语故耶？

　　○鸦鹘石 

　　中贵有再遭营火者，珍珠皆灰化，玉器窑器，或裂或变浅黑色，惟诸色鸦鹘石愈精明。

　　○不弃残纸 

　　尝见胡毘陵应酬诗文藳，皆片纸满书，闻其虽破纸少许，见辄用补窗罅，不弃也。今日闻王盐山凡属公牒藳，皆用所受外封，既誊毕，即以作绳绞，仍渍以剩蜡，俾照夜，皆俭德云。予每作书牍，或写鄙作，字误辄涂改，有所更易，辄令人洗，虽不喜涂洗，然终不忍易他纸，岂亦性然哉！

　　○误用古人爵谥字义 

　　文章家误用古人爵谥文意字义，近世虽名人不免。熊敬方、胡祭酒皆以程明道所答「御吏」之问为「御史」，马状元、陈侍郎以余襄公为「忠襄」，许道中诗多以「擅场」为「擅扬」之类是也。

　　●水东日记卷四 

　　仿宋王十李三诗 
　　车字尺遮切 
　　苏松依私租额起税 
　　刘洗马谑语 
　　瞿泰安 
　　钱子予 
　　陈祭酒至诚 
　　王抑庵诵古诗自宽 
　　卢公武兄弟 
　　范启东述前辈语 
　　欧苏书迹多少 
　　聂大年警句 
　　杨洪委任甚重 
　　记会议异同诸事 
　　国朝状元官位 
　　请嗺 
　　鲜于困学圹志小像 
　　土官名同实异 
　　仄多平少 
　　大学经传次序 
　　晦翁论追礼外氏书 
　　方言暗合古韵 

　　○仿宋王十李三诗 

　　正统四年，廷试榜出，华亭钱溥原溥仿宋人王十李三之诗，自诵曰：「举头暂且窥张大，伸脚犹能踏小张。」或者以其言近于忿，易之曰：「头上小张纔踏过，举头又见大张来。」盖会试昆山张穆敬之第二，溥第三，廷试第二甲昆山张和节之第一，溥第二，而和则穆之母兄也。

　　○车字尺遮切 

　　予马营小诗有「天门行看六龙车」，陈少卿和韵有「将军还数李轻车」，或者非之。不知唐人「飞步登云车」、「垂鞭直拂五云车」、「太平天子驻云车」、「君王正候五云车」、「来往五云车」、「应将性命逐轻车」，车字皆尺遮切，昧者概以九鱼切车字尔。

　　○苏松依私租额起税 

　　长洲民杨芳，景泰中尝以十事上巡抚邹都御史，其「均税额」以为：「古昔井田养民，而秦废之。汉初轻田租，十五而税一，文、景三十而税一。光武初行十一之税，后三十而税一。晋隆和亩收二升，五季钱氏两浙亩三升，宋王方贽均两浙田亩一斗。元耶律楚材定天下田税，上田亩三升，中田二升五合，下二升，水田五升。我朝天下田租亩三升、五升、三合、五合，苏松后因籍没，依私租额起税，有四五斗、七八斗至一石者。苏在元，粮三十六万，张氏百万，今二百七十余万矣。」

　　○刘洗马谑语 

　　刘洗马定之朝遇王伟兵侍，王戏之曰：「吾太仆马多，洗马须一一洗之。」刘应声曰：「何止太仆也，诸司马不洁，我固当洗之耳。」闻者快焉。

　　○瞿泰安 

　　余姚陈惟寅先生教谕昆山，颇喜谈风鉴，尝曰：「举子梁昱当甲科，瞿泰安不失副榜，况家贫，宜亟就也。」未几，部檄先生会试同考，昱、泰安治礼记，先生本房也。比揭晓，泰安名在第五，昱不第。先生尝谓余曰：「吾宦不达，忝预主司，兢兢焉图称任使，榜未出之夕，犹停烛阅首卷，加精考焉。以为亦天下士，孰意为吾泰安也，使知为泰安，吾诚避嫌，当弃之矣。拆卷时，尚书以下皆属目，首得岳正，众皆曰得人，次陈鉴、次某，众皆云然。至泰安，吾为之惊愕，且无一人有言。少间，幸监试白御史圭曰：『此亦当在此，我知之矣，我同官项御史曾推此人。』使无御史言，吾汗流面热，恨不即死也。」噫！名闻不扬，朋友之过，诚然矣。泰安于经学有工夫，但岳、陈等素有声太学，泰安举自乡县，未为都人士所知耳。昱美丰度，有孝行，学亦纯粹。萧祭酒亦许其文必在甲第，竟以国子生选平定知州。泰安官至刑部郎中，与昱先后皆死矣，惜夫！

　　○钱子予 

　　临安钱宰子予，武肃王之裔，元末老儒也。高庙礼征，同诸儒修纂尚书，会选孟子节文，公退微吟曰：「四皷冬冬起着衣，午门朝见尚嫌迟。何时得遂田园乐，睡到人间饭熟时。」察者以闻。明日，文华燕毕，进诸儒，谕之曰：「昨日好诗，然曷尝嫌汝？何不用忧字？」宰等悚愧谢罪。后未几，皆遣还，宰以国子博士致仕。家会稽，宦业至今不绝。宰尝自书门帖曰：「一门三致仕，两国五封王。」唐昭宗赐勑，宋宣和所赐「吴越家宝」铜印，一斤重，今藏其家。铁券王像在台郡长房。

　　○陈祭酒至诚 

　　国子祭酒四明陈先生，遇僚属诸生极严，有怀忿而讼之者，法司将覆请就逮。周文襄公其同年，谓先生当具疏申雪，遂属笔于公，未免有迁就之辞。先生见之，惊曰：「某如此具本，无乃得诳君罪。」公笑曰：「在法，惟奏事不实耳。」闻者乃或迂先生，而先生不亦纯臣哉！

　　○王抑庵诵古诗自宽 

　　王抑庵先生典选，遇不如意事，好诵古人诗以自宽。一日，有新得给事中，即欲干挠选法者，曰：「偶然题作木居士，便有无穷求福人。」御史有言吏部进退官不当，则曰：「若教鲍老当筵舞，更觉郎当舞袖长。」要多切中云。

　　○卢公武兄弟 

　　昆山卢熊字公武，洪武初名儒，大通篆籀之学。尝为兖州知州，既视篆，即具奏，以印文「兖」字误类「衮」字，上不怡，曰：「秀才无礼，便道我衮哩。」几被祸。弟熙字公暨，睢州同知，有贤名。公武寄以诗，有「虀盐清梦稳，铁石古心存」之句，时人称之。公武后卒坐累死。今其家尚存中书舍人告身，高皇圣制也，官署印欵，时尚循宋制云。

　　○范启东述前辈语 

　　范启东闻之前辈云，士大夫游艺，必审轻重，且当先有迹者。谓学文胜学诗，学诗胜学书，学书胜学图画。此可以垂名，可以法后；若琴弈，犹不失为清士，舍此则末技矣。启东善花鸟，有谈论，馆阁名公多重之。老于京师，人称范苇斋先生云。

　　○欧苏书迹多少 

　　欧阳文忠公平生聚观金石刻，动数百卷，题识真迹甚多。尝自言：「平生喜学书，见笔辄书。」又云：「惟贤者之书能久存。」何今世见欧书仅仅少也？惟东坡居士书崖镌野刻，几徧天下。予尝戏谓东坡平生必以石工自随，不然何长篇大章，一行数字，随处随有，独异于诸公也？

　　○聂大年警句 

　　聂大年诗，三十年来作家绝唱也，有文集若干卷。袁衷主事爱其醉后跌起口占诗云「老我不胜金谷罚，傍人应笑玉山颓」之句。王翰林称其「愿得明朝又风雨，免教行李出都门」。而吾友张筱庵喜诵其送僧「十年湖海孤舟别，万里云霄一锡飞」，以为不能忘之。但未知大年曾以此为极致否？

　　○杨洪委任甚重 

