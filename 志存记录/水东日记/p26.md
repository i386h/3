<!-- { "loadSidebar": true } -->
　　南雄杨氏谱，本蜀唐祭酒派，两淮运副有文正统初所重修，宗人东里公有序。有文一弟在太学，一子为弟子员，家藏虞文靖公所撰衡州府君墓碑犹存，予今已得两阅其谱矣。为存虞公一帖于此，见前辈虽数字一简，关系亦甚大，可以示法后人也，「诗书门户，真情相问」两语是已。「集记字奉复子牧孝廉贤表侄：前年别后，正以不得一信，常在怀抱。敬仲来，知克襄大事，而又有季父之感，何庆门之连有变故如此？出蜀万里，诗书门户之托不轻，窃惟节哀自疆，以副故人亲友之望。君怀令叔远馆，时节方一归，去年丧母，丧女，丧媳妇，更自贫苦，然老人夫妇却粗安耳。此后有便，真情相问，不必作为文章，但得时相知，足慰老怀也。地远无繇相见，贤昆仲各宜保爱。不宣。集再拜。」

　　○雪庵长语西斋和陶集 

　　张筱庵有秋台清话，未成卷，间见其断简云：景泰甲戌冬，予以考满便道东归，养痾于郡城定慧寺，见玹上人壁庋上有旧书曰雪庵长语、曰西斋和陶集，皆蠹侵鼠食，编简错乱。取而阅之，惜其文之奇而将就湮泯也，录其一二于左，以备遗忘云。
　　雪庵者，元僧，云中人，头陀教大宗师，任昭文馆大学士，雪庵盖其号也。俗姓李氏，字玄晖。其题显宗墨竹诗云：「春满承华睿思舒，墨君别有圣工夫。如何整顿乾坤手，不写皋陶大禹谟。」题三山万岁峯诗云：「一沼曾教役万民，一峯曾使九州岛贫。江山假设方成就，真个江山已属人。」范蠡归湖图云：「名遂功成泛五湖，知几千古擅良图。向教勾践堪同乐，不识先生肯退无？」夷齐图云：「乾坤分得圣中清，一节能为万世经。殷灭周衰几今古，首阳山色愈青青。」题平阳龙神张诚叔别业长歌云：「姑山之东山之隅，龙神风物美且都。泉清树茂田膏腴，中有大古仙民居。云是先人之故庐，龟趺千字存遗墟。右冈左林跨修途，前潭后阜开画图。柳塘竹坞当门闾，药畦花圃相萦纡。三间茅屋藏堪舆，延宾有斋爨有厨。壁间县琴架积书，文揪在榻酒在壶。棣花春风欢友于，紫兰芝草罗庭除。田蚕舂硙贾陶渔，牛羊骡马鸡豚鳬。丝麻委婢耕委奴，岁时足以供百需。打门未始惊追胥，遶屋时闻幽鸟呼。主人况乃非世儒，王门旧曳邹枚裾。胸中素有廊庙谟，冥鸿未可世网拘。振衣归来弗踌躇，青鞋布袜竹杖扶。南窓寄傲忘居诸，一觞一咏日自娱。高情澹澹寄太虚，出岫野云同卷舒。宽兮绰兮矩不踰，优哉游哉乐有余。人间有此赡养区，辋川盘中未必如。平生我亦山泽癯，所经佳胜神与俱。田园至乐独让渠，知君之乐孰若吾。自笑才非陶谢徒，作诗尽荒其可无。」
　　西斋亦元僧，其谢事檇李归和陶归去来辞韵曰：「归去来兮，至今十年初得归。山川欝其在目，霜露惨以增悲。登高台以远望，见蜚鸟之相追。老冉冉而多病，视蒙蒙而半非。临沧浪以濯足，制荷芰以为衣。忘余身之固陋，究圣学之玄微。长江东注，急景西奔，落叶掩地，寒风动门。齿刚斯毁，舌软则存，嘉此散水，鄙哉牺樽。纵眉斧以伐性，恃神药而驻颜。肃远宾而傲主，家不知其所安。历七日以来复，始一阳之闭关。积涓埃之近效，进海岳以遐观。庄梦中而蝶化，丁华表而鹤还。古同风于丹宂，今异俗于乌桓。归去来兮，请集书而燕游。文或繁而或寡义，余取而余求。因翰墨以写怀，乐簟瓢以忘忧。植春蔬于近圃，观秋稼于平畴。野人扶杖，童子命舟。览烟云之变态，吊草木之荒丘。水有源而难竭，萍无根而易流。何许繇之耿介，却唐尧以归休。已矣乎，假令千载终有时，金玉满堂岂可留？正当委运随所之。寒暑随迁谢，去来不失期。幸道苗之蕃茂，等农事之耘耔。招彭泽以入社，拟寒山而吟诗。齐大椿于朝菌，良自信而绝疑。」其和闲情赋作正情赋曰：「若有思于明哲，表独立以冠群，服兰荃与蕙茝，芳酷烈其弥闻。恐严霜之早降，俾众草之不芬，无长绳以系日，矫壮志以凌云。及芳馨之未衰，求榘矱而自勤。嗟王事之靡盬，悯民徭之方殷。欲从今以变节，非学古之所欣。尚丹青之炳耀，贱黑白之纠纷。欝潜居而昼短，块危坐而宵分。月色入户，松声满轩，游鱼跃波，栖鸟在山，聊赋一章，或挥五弦。炉熏静泛，灯火余妍，俨神交于梦寐，应易象之文言，必中正而为吉，苟淫邪而作9。勉纯诚于终始，消悔吝于后先。神要渺而莫测，体虚徐而屡迁。梦春和而命驾，涉原野以寻芳，惧流连而不返，狥声色之无央。梦朱夏而饮冰，托华榱以芘身。惧余心之内热，衣被汗而求新。梦步月于秋郊，喜良友之随肩。惧悲欢之沓至，犹薪火之交煎。梦玄冬而塞向，任沙砾以飘扬。惧玉妃之见欺，添青女之晨妆。梦杨舲于巨海，问蟠木之春秋。惧波涛之汹涌，遵平陆而改求。梦祝融之故墟，绕衡岳以回旋。惧炎埃之咪目，中怵惕而难前。梦流沙之可度，指华夏以正东。惧身热而首痛，惊壤隔而不同。梦大荒之遐裔，考金阙之几楹。惧寒风之烈肤，并龙烛而失明。又升降于两仪，曾不能以一握。忽睡觉而形开，竟天悬而地邈。如吕生之授枕，若昭氏之废琴。野苍茫而向曙，鸡寂寞而收音。索梦境而不□，妄缠绵于此心。吐阳光于东岭，韬晦魄于西林。蠲六慕之浮想，惜四时之分阴。启生灵之大本，发旷古之幽襟。就深厉而浅揭，违枉尺而直寻。伤圣道之将绝，出蓬门而永叹。日逍遥以舒忧，岁荏苒以异颜。燕当去而逼社，鴈初来而戒寒。送归云于陇首，迎落叶于林端。嗅岩菊以延伫，望沙鸥之往还。悼干戈而俗弊，空杼轴而财殚。汨流殍以相接，余何心而独安。瞻凤阙之九重，冀龙鳞之一攀。于时燕台露冷，易水风凄，顾影踯躅，临岐徘徊。庶写情于金镜，容抗论于玉阶。必皇天之无私，惟苍生之可哀。补衮衣之有阙，扶柱石之将摧。矧米盐之细务，又何足以萦怀。虑虎豹之守关，待凤凰之来过。凤翱翔而远引，泛舟楫以济河。但含毫于草泽，徒洒泪于烟波。寄扪虱之远韵，续饭牛之高歌。愿时康而物阜，岂室迩而人遐。」和九日闲居诗云：「闲居爱重九，使我念陶生。但取杯中物，不贪身后名。季秋霜始降，向晚月初明。草际乱虫语，林稍残叶声。踈篱采丛菊，小嚼扶衰龄。美酒既满樽，一吟还一倾。田园自可乐，圭衮何足荣。贵贱各有志，好恶吾无情。所以君子怀，悠然岁功成。」其居秦川正月初追念畴昔和游斜川诗云：「日月更出入，何时得番休。古人厌长夜，常欲秉烛游。散乱北归翼，苍茫东逝流。轻颵拂海雾，远景分沙鸥。适野见渔樵，杖藜赴林丘。羣松何错落，乃与杂蔓俦。譬彼丈夫雄，儿女互相酬。却立冰雪间，尔曹无愧否。阳春降德泽，草木解阴忧。但事食与眠，其它非我求。」和怨诗楚调示庞主簿邓治中云：「渊明性嗜酒，烛理本昭然。楚调岂怀怨，宋诗犹纪年。明征性有在，造物初无偏。均彼雨露功，异此肥硗田。庞邓又相知，往来同故廛。论文终朝乐，枕曲竟夜眠。但使名万古，何须岁三迁。亲朋满中外，图史散后前。时复写我怀，陶泓染松烟。悲歌亦不恶，适意斯为贤。」闻新蝉和郭主簿前篇云：「新蝉何处来，鸣我高槐阴。流水欲入屋，好风自开襟。床头一束书，壁上三尺琴。琴以散哀乐，书以通古今。所幸车马稀，非邀里人钦。虚名如北斗，有酒不能斟。纵洗鶢鶋耳，宁知钟皷音。陶潜初罢官，苏轼未投簪。莫改麋鹿性，常怀烟瘴深。」仲秋有感和后篇云：「皇天分四时，白露表佳节。最爱潭水清，犹如镜容彻。蟾蜍出复没，络纬声欲绝。静卧深夜起，仰观众星列。流光可嗟吁，附势非俊杰。身即大患本，家无不死诀。且餐篱下菊，兼吸杯中月。」中夏示张养元和和胡西曹示顾云：「何人制团扇，为我邀凉飔。新竹已解箨，早莲欲垂衣。高堂金博山，山中碧缕微。欵客稍进簟，呼童剩烹葵。洒然烦襟静，觉此暑力衰。蕉叶映棐几，援毫时一挥。居闲不胜乐，见事无乃迟。坐念十载前，奔走令心悲。」广戍阻风和庚子岁五月中从都还阻风规林前篇云：「自古叹行役，我今始知之。山川一时旷，巽坎难与期。崩浪聒天响，长风无息时。久游恋所生，如何淹在兹。静念园林好，人间良可辞。当年讵有几，纵心复何疑。」送董国贤任奉化州别驾和于王抚军座送客云：「沧江风露冷，绿野花草腓。天远孤鸟没，海深众流归。高贤少许可，盛德方瞻依。昨旦欣来聚，兹晨怅言违。直因山川近，良免徒驭悲。握手多交旧，名藩借光辉。疲民望已深，别驾未可迟。簿领有余暇，道路不拾遗。」

　　○范文正公家书 

　　天顺四年过南京，见夏时正寅郎中手临范文正公与监簿兄家书一，因亦临得此本，■字即互字也，此书较集本同，缺处是「问也」二字，「不备」以后集无。「仲淹拜上三哥监簿：伏惟尊体起居万福。 【 仲淹】 近蒙制恩擢贰枢府，此盖祖宗之庆，下及家世，累让不允。今月二日已签署勾当，至十二日蒙恩，改参大政，寻面陈利害，已得旨，依让且在西府，相次必出巡边，不知甚日入京相见。小三郎已就圣节奏得试监簿，诸骨肉各安吉，相次专差人去存问。互相戒约，勿烦州县，如輙兴词讼，必奏乞深行。请三哥指挥儿侄知委，保重保重，不备。弟仲淹拜上监簿三哥座前。三嫂郎娘各安。」

　　○三苏文集 

　　邵复孺先生家藏老苏大全文集四十五卷，东坡大全文集东坡集四十卷，东坡后集一十卷，东坡奏议十五卷，东坡内制集十卷，乐语附，东坡外制集上中下卷，东坡和陶渊明诗四卷，东坡应诏集十卷，栾城集五十卷，栾城后集二十四卷，栾城第三集十卷，栾城应诏集十二卷。老苏集前，书坊识云东坡大全集一百七十卷。实则不足，杨文贞公云尝录于胡祭酒家，东坡外集起二十五卷至九十卷。若然，则此书尚多也。此是细字小本，老苏板稍大。松江启东白和尚所藏大本东坡集四十卷，又二十卷，奏议十五卷，内制十卷，外制十五卷，前有御制赐苏峤序。又有小字大本，前有诰词并峤谢表及黄门所为乃兄志铭云。邵书今陈宗信买得，东白书今在吉安周文襄公家。

　　○文山文集 

　　吉安程源伊知府处见文山文集、道体堂元编二书，共八册，元序俱大字行书，刻亦精明，但二册是钞本，乃知吉之士人家固宜尚有之，不独禁中也。

　　○记辛未廷试事 

