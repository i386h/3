<!-- { "loadSidebar": true } -->
　　馆阁诸公，无不喜用名印，虽草庐吴公所尚质朴，亦所不免。惟揭文安公绝不用其制，吾竹房论著甚详。然其所用，却又多不合作，赵文敏有一印，文曰「水晶宫道人」。在京与李息斋、袁子方同坐，适用此印，袁曰：「『水晶宫道人』，政可对『玛瑙寺行者』。」阖座绝倒。盖息斋元居庆寿寺也。鲜于郎中一印曰「鲜于伯几父」吾子行曰：「可对『尉迟敬德鞭』。」滑稽大畧相同。子行尝作小印，曰「好嬉子」，盖吴中方言。一日，魏国夫人作马图传至子行处，子行为题诗，后倒用此印，观者曰：「先生倒用了印。」子行曰：「不妨。」坐客不晓。他日文敏见之，骂曰：「个瞎子，他道倒好嬉子耳。」太平盛时，文人滑稽如此，情怀可见，今不可得矣。余座主张先生仲举，在杭一印曰「平皋鹤叟」，盖用杭州三山名，临平、皋亭、黄鹤也。古人亦有如此者，如云烟过眼录载姜白石印文「鹰扬周郊」「凤仪虞廷」，盖以其姓字作隐语。辛稼轩印曰「六十一上人」，又以破其姓文。米元章书史言「刘巨济符」，「符」字亦好奇耳。云门山樵张绅，书于朱伯盛印谱后，云门此跋真迹，予得之萧墅张世昌家，因徐尚宾借录失去矣。云门「水晶宫道人」一说，与陶南村所记不同，盖小说异事，出于传闻，固多如此，诚实不妄，如司马温公犹或失之，不足怪也。朱伯盛名珪，昆山人，工刻画，通六书之学。性高洁，不娶，无子，今孙绍先者，其女兄之孙云。

　　○制敕符玺 

　　尝见勑内阁杨学士，盖「勤民之玺」，皇太后遗诰，盖「弘德昭顺之宝」，皇后制书，盖「厚载之记」。诏书制谕羣臣诰命，皆「制诰之宝」。近年诏书，盖「皇帝之宝」，云始于李学士贤。勑命勑谕，皆「勑命之宝」。又尝见正统中手折印本勑谕，盖「广运之宝」。朝觐勅谕，亦手折印本，盖「敬天勤民之宝」，勑则盖「广运之宝」。勑今皆谓勑书，盖「手勑」耳。惟景泰初，勑谕亦盖「广运之宝」，或曰以失守重造未成故尔。遣勑于外，皆黄纸外封，用三图书，疑是牙刻，其文曰「丹符出验四方」。初不识「出」字，尝以问曾任翰林中书者，皆莫能对。前年议事，朝下，因问诸公，如赵尚书荣、杨侍郎鼎，皆前中书翰林，皆不知。少顷，阁下办事一小中官过，赵走扣之，乃云然。每事问之，必不可忽也，有是夫。

　　○玉带生卷 

　　刘廷美主事求作乃翁合葬挽辞，以玉带生轴为贽，谨录如左。「紫之衣兮绵绵，玉之带兮卷卷，中之藏兮渊渊，外之泽兮日宣。呜呼，■〈石靡〉尔心之坚兮，寿吾文之传兮。庐陵文天祥造」。此小篆书砚阴拓本，居首，下有朱孟辩楷书释文，次则铁崖真迹，其文曰：「杨子七客者，有一客曰玉带生，玉带生者，庐陵宋丞相文天祥砚也。砚得于文丞相客冬青谢先生翶，黄太史溍尝为余记之，李著作孝光又为予歌之。兵变中，余腰砚走富春山，而诗卷则失之矣。玉笥生张宪为砚补歌，沧洲生朱芾打砚背籀文，并释音一通，写宪诗于左，与好事者传之。至正二十一年春三月初吉。杨子维祯廉夫在芾类村居，试奎章赐墨，谨识。」又其次则孟辩所自隶玉带生歌并引，后有「至正辛丑云间朱芾书一通」十一字，歌与玉笥集所载数字不同，文丞相铭亦有一二字与他本不同，此皆不重录。

　　○俳优语 

　　「天不生仲尼，万世如长夜」两语，其来已久，而优人尝以为言。闻有举子卷中曾具此，考官遂以俳优语黜之，误矣。又尝见陈通政琏作隐畊陈处士墓文，述其题竹，有「常在眼前人不识，化龙飞去见应难」之句。然予在岭北时，亲见优人道此两句，不知为何人语也。

　　○丰文庆复清敏故园 

　　丰布政文庆，世居鄞，宋清敏公稷之后也。高祖庚六徙居奉化，曾祖茂四徙定海，考寅初洪武中授训导，升九江德化教谕，正统间卒。庆扶柩还鄞，将合葬祖茔，访遗墓故址，无知者。侨寓无聊，有语庆者曰：「大卿桥南废紫清观地，实城西之胜，盍图之？」道遇卜者，得「丰」之「革」，庆喜曰：「卦符吾姓，意者地必吾所有乎？」继而得元袁学士桷所修郡志，云紫清观去县西三里，丰清敏故园也。庆益喜，倾意请复。又有得观之砧基旧簿于乡人，备载圃地三十余亩，为其邻所侵，寻皆倍直赎之。既而先墓前石翁仲等皆以渐而复，今家焉。庆念自清敏公薨，迄今三百余年，其故园沦于他姓，而庆始克复之，作园居十咏以志喜贻后。往年在科中语予极详云。

　　○沈孟端 

　　沈孟端先生方学，虽本世医，而通知古今，有儒者风。寓南京最久，卿大夫若南郡杨公、东莱黄公、祭酒陈公、太常魏公，皆极爱重其人。初，节之见先生于旅邸，以士为问，先生曰：「杨鼎、黄琛其人也。」二公时在太学，与文敏游。今杨右侍郎，黄左布政使云。先生以愚、鲁、质、讷名其四子，其志可知也。羣行见文敏所著行实。

　　○陈嗣初文章 

　　陈简讨嗣初，以文章擅名翰林。一日，见同官于碑志中叙还金事太繁者，曰：「使继为之，则十二字尔。」扣之，则曰：「尝得白金于道，伺其主而还之。」又尝以文示后进，诧之曰：「吾此文何出？」后生应声曰：「气脉颇类下武诗。」嗣初默然。

　　○金英辟南迁议 

　　己巳虏骑之薄都城，朝野汹汹，廷议有以南迁为言者，盖亦寇准所非王钦若之议耳。太监金英，一日宣言：「□众死则君臣当一处死尔。有以迁都为言者，上命必诛之。」众心稍定。明日，监察御史涂谦上疏极论兹事，因又谕旨禁饬焉。

　　○何文渊自经 

　　壬申易立之诏既下，何文渊尝告人曰：「诏语『天佑下民作之君，父有天下传之子。』出自手笔。」既归里，又屡以告郡邑亲识，人皆知之。天顺改元，乡人固虞文渊必及祸，谓在旦夕。一日，报陈都御史将至，邑人益惊信，文渊因自经死。未几，至者盖广东陈副使泰，取便道过家耳。陈以都宪改职，因误传云。

　　○喜宁之叛 

　　苏武传「扬名匈奴，功显汉室」，即昌黎「春猿秋鸐」之类。李陵欲效曹柯之盟，是虽追咎无补之言，然近年论者，谓喜宁叛，亦繇早籍其家故耳。

　　○蔡琰南归图 

　　钱选舜举有蔡琰南归图，今在前临海丞夏佑存贤家，元人多有题咏，偶记其一绝云：「二雏回首泪千行，肠断胡笳十八章。三嫁流离身未老，至今人惜蔡中郎。」

　　●水东日记卷八 

　　刘詹事遗事 
　　张文翔 
　　衣和庵主 
　　交谊厚薄 
　　郑氏先世回定仪状 
　　苏公清虚堂诗 
　　顾魏二公归荣令终 
　　方希直不拜佛 
　　范氏家谱世系 
　　陈古庵经纪梁氏 
　　杨文贞公遗嘱 
　　论黄霸丙吉 
　　宰相须福德才量 
　　东坡赤壁赋真迹 
　　元金台集刻本 
　　张养浩全集 
　　韩令公真赞 
　　诧异等字 
　　兴学勤教 

　　○刘詹事遗事 

　　詹事刘先生简静，端恪士也，久在翰林，初为祭酒，人或以不更事为先生疑，久之始大服。祭酒所苦诸生出身资格为权要所挠一事，先生曰：「此易耳。」立诸生而与之约曰：「有不守规格图出身者，必同馆诸生合辞共推即遣行，不然不可得也。」他日有图之者，动为诸生所哗，至不能容，繇是此风遂绝。尝见吕洪御史言：「闻之乃祖，先生一日家中作祀事，忽外间云：『高先生使人来，言有保荐矣。』先生不怡者终日，曰：『尔自保荐，何与我事？高世用亦为是耶？』盖先生与高最厚，高初以有旨即入谢，欲先生知之耳。盖出无心，而先生之言如此，则其为人可知已。」

　　○张文翔 

　　张翼字文翔，太仓人。性嫉恶，至不容人小过。御史按吴中不律，翼忿忿不能平，因建白数事，指斥颇多，竟为众所倾，谪开平数年，以宥还。予亦以其或惩于是矣，一日来，偶及后御史之不律者，其事尤详。或从旁窃笑之，翼犹瞋目骂曰：「使得一碗凉水，已吞之矣。」盖方言云。翼善书，学欧、颜二大家，得意处谓能逼真。岭北察院公馆及温泉等处，题壁极多，大者至如方斗，终日挥洒不倦。盖其书于题壁尤长，予谓龙门谏院题名记尤超伟，非流辈所可及。

　　○衣和庵主 

　　衣和庵主，苏州昆山人也。隐居雪窦之栖云，畜二虎，恒跨之以游。后徙二灵终焉。初，雪窦妙高峯左千丈岩巅有藤一枝，蜿蜒其上，下临不测，乃蟠结成龛，为藏修之所，故号栖云。大德丁未毁于盗，更二十年不克复，虎乳其墟，为民害。咸谓庵复而和祠，则虎祸其息。至元丙子复其庵，肖其像，于是二虎前伏，餐慈饮和，屈猛从仁，不为害。和师在日，有四偈咏藤龛偈云：「竹笕两三升野水，窗前五七片闲云。老僧活计只如此，留与人间作见闻。」「十方世界目前宽，抛却云庵过别山。三事衲衣穿处补，一枝藜杖伴身闲。」「黄皮裹骨一常僧，坏衲蒙头万虑澄。年老懒能频对客，披萝又上一崚嶒。」「自从南岳来雪窦，二十余年不下山。两处住庵身已老，更寻幽谷养衰残。」此出奉化志，节之自浙录寄广中云。

　　○交谊厚薄 

　　山东参政海宁孙子良，与同年进士西昌杨相交游极厚，相为主事，坐谷府累卒。子良惧，不敢往吊，繇是为东里杨公所薄，子良累膺荐举，辄不果，虽未必繇杨公，而士论固云然矣。正统中，都察院因陈智、李庸事，奏去御史五人，三人出苏州。而成规敢言之士，章珪亦无大过，颇为公论所少。杨仲举先生时为王府长史，以「去国一身轻似叶，高名千载重如山」分韵要诸公赋诗送之。或以忤当道为言，先生毅然曰：「彼固得罪于朝廷，不得罪于乡里，交际之礼，何可废耶？」然苏人轻薄之谤，始于此矣。又尝见好问言：右都御史耿公初以石氏事补外，继而及好问，门外逻者犹纷纷未已，好问治装间谢绝亲友，非至亲亦无敢入门者。而惟白御史侃日一至焉。 【 「白御史侃」，明弘治本作「孙状元贤」。】 好问以彼此无益谢之，则答曰：「谁无朋友！」噫，此所以为君子也欤！ 【 「君子」二字，明弘治本作「状元」。】 

　　○郑氏先世回定仪状 

