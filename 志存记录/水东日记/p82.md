<!-- { "loadSidebar": true } -->
　　公器识深长，学问笃实，内行慎独，外交尽忠，性不能酒，长夏盛暑，衣冠俨然，书不释手。为贫谋养，不择禄仕间，关外补四十余年，僦屋以居，籴市以食。亲故尝靳之曰：「君位劣禄薄，亲年又高，何狷介至是？」公笑曰：「为臣当廉，何有大小之别。记独不云『小臣廉』乎？」宋夫人年二十八居婺，守节自誓，迄公成人，教育甚至。公逮事终身，子职无阙。司征长沙，作彩衣堂，以志其乐。宋夫人病利，力求去职侍疾，寝食为废。初丧号恸，绝而复苏。旅殡原上，苫块庐墓者三年。每昼端坐木下，状如泥塐，樵夫牧竖迫而视之，始惊为公。年踰五十，时祭必哭，哭必致哀。丧礼仿古，不用缁黄，人始议其俭，及送终之厚，祀事之丰，莫不愿习行之。既祥，非疾病蔬面不撤。临江之除，讶吏再四，必后其妻孥，守丘垄乃去。今长沙人即公庐墓之地作书院，以表其孝，请于中书得永额，所植松柏，爱护之成林。晚岁研精理学，易箦之年，正月朔日，命诸子讲周子太极图说，至原始反终，慨然而叹，因论人生修短，有若将终焉之意。舅氏宋君宝，早年择师训公，遇若己子，公迎养以礼，有子，为娶令族，俸入尽以资之。始生彰德之东程冈，因以东冈为号，后更号真拙。着经济录四卷、女教六卷，尤长于诗，有东冈小藳传于世。仁庙初策进士，汉人赐绯者十有一人，唯安阳公年财二十有九，父母具庆，时人歆之，每以为义方之劝。公在会福，安阳公官已卿士，而公身教严厉，安阳公出入必咨，廪然前修家法。公疾，祷神谒医，靡不极至。公薨，贫不能治敛，又思得美槚，哀慕不知所为。朝廷闻而厚赙之，始克归葬。公葬，墓土未燥，安阳公数迁，遂至宰辅，故赠亲之典，备极哀荣。惟公生平种德行义，自厚其躬，而逡巡退托，未尝有几微责报于天，求上于人之意。迨夫积善之报，在理必然，则人固莫之与京，天亦莫之或违也。状公行者，为今南台侍御史济南张公起岩，志公圹者，为今御史中丞浚仪马公祖常，至玄为神道碑，三人皆安阳公同年进士。呜呼！斯亦他贵臣家所难，而鲁公有焉。
　　铭曰：允矣鲁公，生而敦庞。为儒则通，治吏不尨。儒通不穷，若岁徒杠。吏尨则蒙，乃昬然釭。发声粤禺，初武之跫。婴身事冲，不振不摐。忧民有忡，遇事无■〈忄双〉。或纵尔于罿，或逸尔于鏦。或觹尔倥侗，或鞣尔幻哤。世涂憧憧，公志悾悾。蒍于沨沨，与俗异腔。且行且■〈辶〈垂马〉〉，孰搏孰控。盘桓令终，德厚信矼。荆士景从，鹿隐维庞。江夏向风，黄孝无双。酾河为灉，导岷为江。溯源之鸿，沿流漎漎。高阳丰彤，庭坚龙降。仲才栋隆，仲力鼎扛。公也亢厥宗，仲也爽我邦。洹水浺瀜，太行崆■〈山〈亠凶几，上中下〉〉。偭山为雄，厌水勿洚。若堂其封，坚珉如玒。石人载砻，其树如幢。仲词春容，铭诿友蠢。公当如崇，仲盍表于泷。翰林侍讲学士、通奉大夫、知制诰、同修国史兼国子祭酒欧阳玄撰，翰林学士承旨、荣禄大夫、知制诰兼修国史赵孟俯书篆，能静处士茅绍之集勒。至正四年岁在戊寅八月吉日建。

　　○集句成谶 

　　天顺七年，予在广东肇庆军前用旧韵集赵子昂诗五绝句寄永熙，致之羣公，首章云：「我来君去苦相违，萧索山川树影稀。知己如今居鼎鼐，休文何事不胜衣。」时永熙甫自关北迁兵部也。明年五月予入议，过浙时，永熙迁官，在藩司留连数日别去。夫孰知不久，而予再为关北之行。又不久，而永熙起巡二广，而此诗竟成前谶耶，不偶然也。近又简交游集，景泰中，予在赤城，钦谟自史馆集唐诗二首见寄，首章亦曰：「南征复北还，离居不可道。封侯竟蹉跎，志士白发早。平生一片心，未得展怀抱。」斯又谓之偶然可乎？吁！亦异矣。

　　○海市 

　　登州蓬莱县纳布老人言，海市惟春三月微微吹东南风时为盛，多见者。城郭、楼观、旗帜、人物皆具，然变幻非一，或大而为峯峦林木，或小而为一畜一物，皆有之。其色类水，惟青绿色。大率风水气旋而成，西风北风无之，故冬月则罕见也。苏东坡有海市诗云。

　　○土薄岁入少 

　　朱子答张仁叔之问曰：「李悝百亩而收百五十石者，粟也，晁错百亩而收不过百石者，似恐是米，然则其多少固有不同矣。粟一石直钱三十文，一岁而止用三石，可见古来钱重。然其卖买皆然，则人亦不以为病也。」又按宋郑宣抚镇蜀时，于关外四州营田二千六百余顷，除粮种外，岁入官十四万斛有畸。及其于金州营田五百余顷，岁入却止万八千余斛。以此观之，其为不同者，或者四州田腴，金州田薄之故。则晦庵粟米之分，所料亦恐未为的当也。宣府官田，成化二年所种四千余顷，收粗细粮止及七万四千之上，较之吾昆旱麦水稻田土每亩岁收米麦四石之上，则关北地土可谓最薄也已。

　　○缉事军 

　　军中探听贼中动静消息，及专备急干使令之人，如宋时西边所谓急脚、急步者，今湖湘谓之健步，西北二边称夜不收，惟广中则称缉事军。此辈固自有得力人，但其间尽多虚诳坏事，受贿通贼小人，顾亦在于用之者何如耳。

　　●水东日记卷三十二 

　　石亨新第 
　　晦庵真迹 
　　山西疆里图 
　　龚钝庵民风诗 
　　虞雍公奏议序 

　　○石亨新第 

　　英宗皇帝一日御祥凤楼，恭顺侯吴瑾、抚宁伯朱永等被召入侍。时忠国公新第成，上顾问左右曰：「此何人居也？」永等谢不知，瑾独叩首对曰：「此王府耳。」上笑曰：「非也。」瑾曰：「非王府，则谁敢如此？」上顾太监裴当曰：「尔闻若所言乎？」盖忠国新第极其宏侈，上久疑之，而亨昏愚不自知，此亦骖乘之萌耳。平胡将军、总兵官、抚宁侯景昌云。景昌曾被眷遇，能谈旧事，其言亦不妄。惜师行匆匆，不暇他及，姑记此一事，尚有俟于他日也。

　　○晦庵真迹 

　　宋刘文节公光祖，蜀简州人，与晦庵同时同道，端人正学，晦庵极其推重敬服。朱子大全正集有与刘德修书一通，续集所编三通内重出，即前正集一通，别集又有一十一通，后又有三通，皆题曰后溪之曾孙曾元家藏。顾山周拱维瞻以朱范遗墨卷见贻，晦庵真迹片纸，盖即别集之前第十书也。但首尾月日、具礼官位、寒暄叙次数语特完耳。卷中有吴思庵先生题字，考论既当矣。而予颇以大全编次前后失伦，略为叙正，录附其后。德修书次另一小帖，亦出亲笔，但疑其非与德修者，兹不复论。若范石湖书，则析出别装也。
　　二月十一日熹顿首再拜上记德修官使、直阁左史舍人老兄：顷因阁中人还报状，不知已达未也。不闻动静又许久，向往德义，未尝去心。比已春和，恭惟燕居超胜，台候万福。熹自去冬得气痛足弱之疾，涉春以来，益以筋挛，不能动转。悬车年及，不敢自草奏，又懒作羣公书，只从州府申乞誊上，乃无人肯为作保官者。近方得黄仲本投名入社，亦未知州郡意如何。万一未遂，即不免径自申省矣。机穽冥茫，不容顾避，姑亦听之而已。去岁数月之间，朋旧凋落，类足关于时运气脉之盛衰，下至布衣之士，亦不能免，令人怆恨，无复生意，然此岂人力之所能为也哉！偶刘主簿还蜀，附此草草。邈无会面之期，惟冀以时自爱，为吾道倚重，千万，至恳不宣。熹顿首再拜上记。

　　○山西疆里图 

　　山西疆里图，盖山西左布政使丘凌封来印本， 【 此句明弘治本作「此图盖据今山西左布政史丘陵封来印本缩而为之者也」。】 名山大川，如恒、霍、黄河之类，间见一二，若太原有晋王府，大同有代王府，其分封支邑尚多护卫等属，此皆不具。所具者，都、布、按三司，行都司一，行太仆寺一，河东陕西都转运盐使司一，府三，州二十一，直隶者五，府属十者六，县七十五，直隶者十七，州属者五十八，卫二十，所一百九，守御所八，卫属所一百一，内磁州守御所别在河南界中，此之直隶宁山卫蒲州守御所盖在山西境内，所谓犬牙相制云。
　　抑予于斯图有感焉。景泰壬申夏，以参政之任驻太原，不过旬日，即为云中、上谷之行。未几，有协赞独石之命。自是望并州如故乡，不复得西辕也。兹复临边，虽山西之民间得再见，然亦一切从事于刍粮征纳督过之而已，盖无毫发之惠及于山西之人。而吾昔者固尝食其廪而役其力矣，情何如哉！当时号同官者颇多，以不坐藩司，亦有至今不相识者，谩记于后，正恐不能无遗漏焉耳。
　　左布政使：杨鼎廷器，扶沟县人。
　　张茂景芳，咸宁县人。
　　右布政使：侯复，昌平县人。
　　陈翌冲霄，虹县人。
　　左参政：王英，闽县人。
　　刘训忠言，麻城县人。
　　右参政：王庾仲京，江夏县人。
　　杨璇叔玑，无锡县人。
　　左参议：祝颢维清，长洲县人。
　　右参议：郭恕安仁，鸡泽县人。
　　魏琳廷珪，肥乡县人。
　　于泰伯亨，德州人。
　　毕鸾冲霄，井陉县人。

　　○龚钝庵民风诗 

　　昆山龚钝庵老先生今年八十七矣，硕德奥学，岿然乡邦之重。偶于书笥中得其景泰中寄来关北民风诗数章，有杜荀鹤时世行风致，以其与流俗辈所为空言无补之诗不同，且于吾徒在人上者有警也，录置册中云。
