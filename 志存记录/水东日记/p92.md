<!-- { "loadSidebar": true } -->
　　也先迫都城，请罢内府军匠备征操。又请令有司储粮料给战士，遣散卒取军器于天津，以张外援。三日间，章七八上，多中机宜。寇退，进都给事中。言：「劝惩之道，在明赏罚。敢战如孙镗，死事如谢泽、韩青，当赏。其它守御不严，赴难不力者，皆当罚。」大臣陈循等议召还镇守居庸都御史罗通，并留宣府都督杨洪掌京营。盛言：「今日之事，边关为急。往者独石、马营不弃，驾何以陷土木？紫荆、白羊不破，寇何以薄都城？今紫荆、倒马诸关，寇退几及一月，尚未设守御。宣府为大同应援，居庸切近京师，守之尤不可非人。洪等既留，必求如洪者代之，然后可以副重寄而集大功。」帝是之。寻命出安集陈州流民。
　　景泰元年还朝，言：「流民杂五方，其情不一。虽幸成编户，而斗争雠杀，时时有之，宜专官绥抚。」又言：「畿辅旱蝗相仍，请加宽恤。」帝多采纳。京卫武臣及其子弟多骄惰不习兵，盛请简拔精壮，备操守京城。勋戚所置市廛，月征税。盛以国用不足，请籍其税佐军饷。皆从之。明年，上弭灾防患八事。帝以兵革稍息，颇事宴游。盛请复午朝故事，立报可。当是时，帝虚怀纳谏，凡六科联署建请，多盛与林聪为首。廷臣议事，盛每先发言，往复论难。与议大臣或不悦，「彼岂少保耶」，因呼为「叶少保」。然物论皆推盛才。
　　擢右参政，督饷宣府。寻以李秉荐，协赞都督佥事孙安军务。初，安尝领独石，马营，龙门卫、所四城备御。英宗既北狩，安以四城远在塞外，势孤，奏弃之内徙。至是廷议命安修复。盛与辟草莱，葺庐舍，庀战具，招流移，为行旅置暖铺，请帑金买牛千头以赋屯卒，立社学，置义冢，疗疾扶伤。两岁间，四城及赤城、鵰鹗诸堡次第皆完，安由是进副总兵。而守备中官弓胜害安，奏安疾宜代。帝以问，盛言：「安为胜所持，故病。今诸将无踰安者。」乃留安，且遣医视疾。已又劾胜，卒调之他镇。
　　英宗复位，盛遭父忧，奔丧。天顺二年召为右佥都御史，巡抚两广。乞终制，不许。泷水瑶凤弟吉肆掠，督诸将生擒之。时两广盗蜂起，所至破城杀将。诸将怯不敢战，杀平民冒功，民相率从贼。盛以蛮出没不常，请自今攻劫城池者始以闻，余止类奏。疏至兵部，驳不行。盛与总兵官颜彪破贼砦七百余所。彪颇滥杀，谤者遂以咎盛。六年，命吴祯抚广西，而盛专抚广东。
　　宪宗立，议事入都，给事中张宁等欲荐之入阁。以御史吕洪言遂止，而以韩雍代抚广东。初，编修丘浚与盛不相能。大学士李贤入浚言，及是草雍敕曰：「无若叶盛之杀降也。」盛不置辨。稍迁左佥都御史，代李秉巡抚宣府。请量减中盐米价，以劝商裕边。复举官牛官田之法，垦田四千余顷。以其余积市战马千八百匹，修堡七百余所，边塞益宁。
　　成化三年秋，入为礼部右侍郎，偕给事毛弘按事南京，还改吏部。出振真定、保定饥，议清庄田，分养民间种马，置仓涿州、天津，积粟备荒，皆切时计。
　　满都鲁诸部久驻河套，兵部尚书白圭议以十万众大举逐之，沿河筑城抵东胜，徙民耕守。帝壮其议。八年春，敕盛往会总督王越，巡抚马文升、余子俊、徐廷璋详议。初，盛为谏官，喜言兵，多所论建。既往来三边，知时无良将，边备久虚，转运劳费，搜河套复东胜未可轻议。乃会诸臣上疏，言守为长策。「如必决战，亦宜坚壁清野，伺其惰归击之，令一大创，庶可遏再来。又或乘彼入掠，遣精卒进捣其巢，令彼反顾，内外夹击，足以有功。然必守固，而后战可议也。」帝善其言，而圭主复套。师出，竟无功，人以是服盛之先见。
　　八年转左侍郎。十年卒，年五十五。谥文庄。
　　盛清修积学，尚名检，薄嗜好，家居出入常徒步。生平慕范仲淹，堂寝皆设其像。志在君民，不为身计，有古大臣风。

　　水东日记四十卷 （明）叶盛撰
