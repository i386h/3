<!-- { "loadSidebar": true } -->
　　景泰辛未廷试，盛预弥封，徐侍讲珵受卷，陈御史同年叔绍等监试。正午忽大风骤起，黄尘涨天，侍讲曰：「今日譬之人家纳妇赘婿，而变异若此，进士中他日其有小人偾事者乎？」良久，一贡士纸卷为风所扬半空去，呼之至，乃浚县王越也。云文已成，尚有藳底在，盛谓叔绍：「当入奏，庶不误此生三年。」叔绍遂执笔，至奏尾，思而未得。盛曰：「以全盛典。」侍讲曰：「当矣。」偕叔绍至兵科，适书奏监生皆已出，不得已，盛为自书之。既而得旨，礼部再给纸卷。是科诸进士纸卷皆盛手封，惟王越卷独长，成凯卷以病，录正不完，不得封。二卷人皆能识之。抑庵王先生谓成卷不胡说，王越策能引汉传「士修于家，而坏于天子之廷」语，众以其能言，皆传观焉。又是日东阁读卷，陈阁老已得三卷，赴南房向西纸窓圈点，三卷外尚余周舆等六七卷未有所归。盖先是二甲三甲卷皆陈手自判定，封置他所，商弘载至，以两甲既皆定，因判六七卷之外封曰头等，予所亲见也。俄顷，王抑庵拉陈至户外附耳数语，陈仓皇入内，索所谓六七卷者，即得首卷，喜而入。颇闻此卷始得柯状元潜，而初三卷内换出一卷，则吴汇也。
※※※※※※
古典小说之家备份区　http://club.xilu.com/wave2002/
 
本帖地址：http://club.xilu.com/wave99/msgview-950484-83661.html[复制地址] 上一主题：《松窗梦语》　　（明）张瀚 撰 下一主题：心经(七种版本) [楼主]  [2楼]  作者:沉思曲 发表时间: 2008/11/30 16:34 [加为好友][发送消息][个人空间]回复 修改 来源 删除
《水东日记》　下　（明）叶盛 撰

　　●水东日记卷二十一 

　　周益公词科旧稿跋 
　　乡饮酒礼 
　　王叔英祷雨文 
　　黄氏日钞 
　　吴正道六书之学 
　　小说戏文 
　　李易安春词 

　　○周益公词科旧稿跋 

　　丞相益国周公词科旧稿后刻益国亲书一跋，云：
　　绍兴丙子四月，予任行在和剂局门官，适乳媪姚氏病甚，问占黑象，其繇云：「药不蠲痾，财伤官磨。困于六月，盍祈安和。」此人数为予画卦影多验。五月旦，姚媪果没，深以六月为忧。迨晦日，同僚举酒相庆，而是夕焚庐之灾作。初所居在漾沙坑，与运属王某共席屋数椽，动息相闻。王夜醉登圊，其婢插纸灯于壁，火然而走，延烧首及予家，老幼已熟寝，比惊寤，小儿方在襁褓，仅能挈之以逃，生计一空。其实被焚纔数十室，而周枢密茂振麟之为著作佐郎亦预焉。其从叔方崇执法殿中，而冯舜韶为监察御史。宰相欲媚方崇，张大其事，以为茂振地，自三省枢密院至三衙，皆致银绢，未阅月迁著作郎，随擢起居舍人。时临安帅韩尚书仲通知火自王氏，以其为冯舜韶妻弟，不敢问，执予小童，抑使伏辜。于是三省勘会，周某系见任官，不能防谨火烛，致延烧居民，理宜惩戒，有旨放罢。朝士多劝予讼寃，力既不敌，又卦影明言「财伤官磨」，岂复尤人。径参部欲拟福州永福簿，会外舅王彦光葆守广德，携孥依之。将买舟还江西待次，外舅力勉予试词科，予以未尝经意辞，外舅激曰：「君怀安耳。」迫令撰所业二十四篇投礼部，适姻戚吴武陵为郎官，即给符收试。小儿未周岁，吐利颇殆。外舅曰：「我能调理，君自入都。」岁莫，怏怏而行。适值高宗更化，汤中丞鹏举知贡举，人惮其严，怀挟传义顿绝。予与韩旡咎元吉颇记旧书，而韩笔力远出予右。初闻欲取二人，众议不同，予偶中选，循一资堂差金陵教授。周茂振已为正字，制词云：「左迪功郎周必大，国家自绍圣以来，设词学一科，搜取异能之士。行之既久，所得为多。肆朕中兴，斯文益振。今试子春官数十辈，而尔以粹文独与斯选。拔尤若此，升秩匪褒，姑游泮宫，以竢甄擢。」其后忝历清贯，实基于此，乃知事皆前定，人力何有。因龙泉彭元之以闽中刊予程文及所业相示，请正讹谬，并书以遗之，为安分不争者劝。嘉泰壬戌重阳日，平园老叟周必大书。
　　王彦光先生，吾邑人，高、孝两朝名臣，其事行略见邑志，盖尤以知人见称。他如侍御史乐庵、江都李衡布衣流落，一见即归以女弟。参知政事石湖范成大，蚤孤废业，勉喻切至，加以诘责，留之席下，程课甚严。后来周丞相、李乐庵、范石湖，皆卓卓大儒名臣。然则先生之鉴裁，亦何可得哉！惜乎后嗣无闻，遗墓湮晦，已作燔尸之所。志石近年亦被盗发，属之他姓，独旁近一桥尚呼王官人耳，奈何！

　　○乡饮酒礼 

　　乡饮酒，盛礼也，古先圣王皆致重而不轻，我太祖皇帝尤注意焉。尝观前吏部尚书昆山余忾茂本所为乡饮礼序，似始于洪武十二年，及考余干县志所载，则又云行于五年、八年，未知孰是。并录于此，以竢考征。余序曰：
　　皇帝龙飞十二载，特诏天下行乡饮礼。昆山县人臣李无逸尚义读书时为万石长，奉诏惟谨，乃即其乡宾礼耆英，远近毕至，则有若周寿谊，年百有十二岁，皤然在席；九十、八十、七十者坐以齿，盛升降揖让拜俯周旋之仪，献酬有容，读法胥告，观者如堵墙，莫不感化翕然。已而醉者扶，归者歌，髫白欣欣，笑言载途，乡士大夫纪其事而咏之。吾友余彦智以书走京师，求余引其端，久弗克为，其请益坚。呜呼！乡饮不行久矣，黄鲐之老，耳不闻鹿鸣之歌，目不识宾介之仪，盖百有余年矣。皇明出而四海一，举累代之旷典，一旦而复之，何其易哉！而无逸生逢圣世，获覩盛礼之行，乃能率先乡人，峩冠博带，与庞眉儿齿雍容揖让于尊爼之间，且以忠君孝亲睦闺门比乡党为劝，可谓不惑流俗，笃信古道者矣。世有藏镪数百万，即为富家翁烹羊炰羔，举觞浮白，挟吴姬，侍赵女，弹筝搏拊，歌呼呜呜，以极一时之乐，乌识所谓乡饮酒礼者哉！闻无逸之风，亦可少愧矣。使乡乡如无逸，则古礼不难复，而况孝弟可兴，风俗可厚，其机一寓于是乎！吁！纷纷百卉中，见此孤蕙兰，亦君子之所与也。为我谢曰：圣天子在上，善自律以化其乡人，它日玺书惟汝嘉尚勉旃哉。洪武己未春正月既望，承勑郎同县余忾叙。
　　志曰：里社乡饮酒读律仪式并图。洪武五年五月初四日，朝廷降乡饮酒读律仪式，命有司官会同儒学官率士大夫之老者行之，使民知礼知律。每岁孟春正月，孟冬十月，百家为一会，共备酒肴。有粮长者，粮长为主席；无粮长者，里长为主席。如坐，以宾之年最长者居中，众则序齿居左右，主席者居其末。坐定，选一人读律，及宣申明戒谕。既毕，行饮酒礼拜，则年长一倍之上者坐受，长十岁者立受，相若者抗，盖参酌唐、宋之制也。时本县未之行，八年，又命下知县毕福行之，每都以大户率士民于申明亭上读律戒谕，饮酒致礼，风俗翕然而变，可谓盛矣。

　　○王叔英祷雨文 

　　王叔英字原采，天台人。洪武戊寅知汉阳县事，多惠政。有四月祷雨文三首，其词曰：
　　维年月日，具位某官敢昭告于风云雷雨之神、本府山川之神、本府城隍之神曰：天不施霈泽于兹土，殆三越月矣。斯土之民，实以官多役众，大困于差徭，固有得雨而不暇耕者，况失雨而使之不得耕乎？固有已耕而不暇种者，况失雨而不得种乎？且今时将夏半矣，及今而雨，则秧未老者犹可种，已老者犹可再育；过此不雨，则秧既老者不可种，欲再育而时已失。夫种而不获者有矣，孰有不种而获者乎？民于此时，固有乏食已久而屡窘于饥馁者矣，况至秋而无获，其何以为生乎？是则民命生死之机，实决于此。为官而禄食于是土者，视民失所而不能救，固为官者之耻也；为神而血食于是土者，视其民失所而不之救，岂非亦神之羞乎？借使神谓为县令者徒有爱民之心而未有仁民之政，徒有忧民之志而未能去民之疾，或以是而警之，或以是而罚之，则斯民何罪而被此波及之祸乎？今叔英谨斋洁以告于神，如或者以县令莅事未久，终能苏息是民而姑待之，姑恕之，则宜即赐之雨，以慰斯民之望；或者以县令终无能为，或反有病于是民，则宜亟罚之，亟诛之，及其身足矣，不当使斯民亦蒙兹滥罚也。叔英今谨待罪于坛墠之次，自今日至于三日不雨，至四日则自减一食，至五日不雨，则减二食，六日不雨，则当绝食饮水，以俟神之显戮，诚不忍见斯民失种致饥以死而独生。惟神其鉴之，惟神其哀之。
　　某自今月二十二日祷雨于神，神于是日及夕即大降之雨，次日之晨以神之施惠未已，不敢自休，以亵灵贶，谨告于神，俟命于斋宿之所。至于今日，雨意有加未已。窃以即今惠泽既已厌足，不可有加。盖雨三日为霖，过则为灾，况今田麦尚有未收获者，多雨则腐不可食，而禾田雨多则水溢而秧不可种，近种者亦浸荡而不可活。过则为灾，其实如此，神不可以不鉴而悯之。自今日以前之雨，神如果以悯斯民之病，从其县令之请而降也，则乞神之大惠止于今日。今既告于神，宜还俟命于次，必待神之敛惠，天色霁朗，然后敢辞谢而退。如至明日雨复不止，是必神有罪于县令也，亦不敢复谒于神矣，当自二十七日始如前日之誓，日减一食，如不得命，必至于绝食，以俟神之显戮，惟神察之。
