<!-- { "loadSidebar": true } -->
　　某于今月壬戌以天久不雨，斯民过时失种，必将致饥以死，故于其夕斋宿于神之坛次，翼日癸亥，用祷于神，神即日大赐之雨。甲子，某以神惠未已，不敢自休，以亵灵贶，故俟命于次。乙丑，以雨势未已，又惧其过而为灾，复祷于神，乞以敛惠，又即于其夕云收天霁。通邑人民莫不欢喜，祈雨而雨，祈晴而晴，感应之速，捷于影响，顾我何修，而能致此。方其初欲祷雨于神也，或者以谓时将雨矣，何以祷为；及其既雨也，或者以谓雨自降耳，岂祷之能致。及乎雨势未已，欲俟神之敛惠而后退也，或者以谓此梅月之雨，宜未即已，不可以俟。某皆不顾乎人言，而独求乎神意，卒致感应若此，神之意岂不以某虽未有仁民之政，而已有爱民之心乎？虽未能去民之疾，而已有忧民之志乎？是则神之于此，非徒以劝某也，乃所以劝凡为民牧者，使以爱民为心，忧民为志，则可以交于神明也，岂徒为某一人之私哉！某之为是言，非敢夸功于人也，乃归功于神耳；非敢求德于民也，乃归德于神耳。夫神之功德若此，虽有牺牲，不足以为谢，惟当念神之功而益以勤民为职，体神之德而益以恤民为务，是乃所以为报也，是乃所以为谢也。若夫区区世俗菲礼，适足以为神之渎耳，故不敢施于神。惟神其鉴之！

　　○黄氏日钞 

　　黄氏日抄九十七卷，宋干淳中慈溪黄震东发所著。一之三十三读孝经、论语、孟子、毛诗、尚书、周易、春秋、礼记、周礼、三传、孔氏书，三十四之四十五读周、程、张、朱、南轩、东莱、勉斋、龟山、上蔡、和靖、横浦、象山、复斋、温公、元城、上蔡、延平、徂徕、安定诸儒书，四十六之五十读史记、汉书、三国志、南北史、唐书、五代史、宋名臣言行录，五十一之五十四读苏子古文、 【 「文」原作「史」，今据刻本黄氏日钞改正。】 汲冢书、国语、战国策、吴越春秋、越绝书、春秋世纪、春秋臣传、东莱大事记诸杂史，五十五之五十八读老子、庄子、荀子、杨子、文中子、曾子、子华子、管子、列子、墨子、文子、亢仓子、关尹子、鹖冠子、鬻子、商子、韩非子、邓析子、慎子、 【 「慎」原作「真」，今据刻本黄氏日钞改正。】 公孙龙子、尹文子、淮南子、抱朴子、刘子、聱隅子、化书、子家子、吕氏春秋、素书、新语、贾谊新书、新序、说苑、春秋繁露、论衡、申鉴、乾坤凿度、易纬纪览图、易通卦验、参同契、古三坟书、孙子、吴子、司马法、李卫公问对、尉缭子、三略六韬、阴符经，五十九之六十八读韩、柳、欧阳、东坡、南丰、荆公、涪翁、浮溪、石湖、水心诸家文集，六十九至终卷则其所自着奏札、申明、公移、讲义、策问、书、记、序、题跋、启、祝文、祭文、行状、墓志铭。其为言一主濂洛关闽之说，多所发明，盖岿然一正学老儒也。又有古今纪要十九卷，起三皇终宋神宗君臣事略，当与曾先之史略并传，最便于箧衍行李及初学之士；惜乎有未精详处，其亦未成之书欤。

　　○吴正道六书之学 

　　于越志 【 今余干县】 云：「吴正道，东隅人，明六书，许慎说文有不足者补之。临川吴文正公澄问曰：『模、楷二字，假借乎？』曰：『取义也。』曰：『何以取木为义？』曰：『昔模木生周公冢上，其叶春青，夏赤，秋白，冬黑，以色得其正也。楷木生孔子冢上，其余枝踈而不屈，以质得其直也。若正与直可为法，则况在周、孔之冢乎？』问曰：『出何书？』曰：『出淮南王安草木谱。』又问禽兽二字，曰：『禽即兽也。』曰：『两翼为禽，四足为兽，何以为？』即曰：『礼不云乎，猩猩能言，不离禽兽；鹦鹉能言，不离飞鸟。』澄大敬之。有六书通证、六书渊源图，澄为作序。」

　　○小说戏文 

　　今书坊相传射利之徒伪为小说杂书，南人喜谈如汉小王 【 光武】 、蔡伯喈 【 邕】 、杨六使 【 文广】 ，北人喜谈如继母大贤等事甚多。农工商贩，钞写绘画，家畜而人有之；痴騃女妇，尤所酷好，好事者因目为女通鉴，有以也。甚者晋王休征、宋吕文穆、王龟龄诸名贤，至百态诬饰，作为戏剧，以为佐酒乐客之具。有官者不以为禁，士大夫不以为非；或者以为警世之为，而忍为推波助澜者，亦有之矣。意者其亦出于轻薄子一时好恶之为，如西厢记、碧云騢之类，流传之久，遂以泛滥而莫之捄欤。尝考之吕文穆公微时渴睡汉饐瓜亭寒炉拨灰事，颇见传记，今从而饰之曰：他日相府退衙，片雪沾衣，欲斩执役人，其妻因反拨灰诗讽之，云云。又尝有鸱吻诗讽之曰：「兽头元是一团泥，做尽辛勤谁不知；如今抬在青云里，忘却当初窑内时。」噫，岂其然乎？

　　○李易安春词 

　　李易安武陵春词：「风住尘香花已尽，日晚倦梳头。物是人非事事休，欲语泪先流。闻说双溪春尚好，也拟泛轻舟。只恐双溪舴艋舟，载不动许多愁。」玩其辞意，其作于序金石录之后欤？抑再适张汝舟之后欤？文叔不幸有此女，德夫不幸有此妇，其语言文字，诚所谓不祥之具，遗讥千古者矣。

　　●水东日记卷二十二 

　　周礼序 
　　府卫官旗军人数 
　　守卫四城官军揭帖 
　　杨文贞归田趣词 

　　○周礼序 

　　周礼一书，汉以下名儒率有评议，然莽用于汉，安石用于宋，皆不効者，虽非其人，要之时异势殊，斟酌损益，难乎其人矣。善乎先儒之言曰：「有关睢、麟趾之意，然后可行周官之法度。」斯言尽之矣。吕成公尝序周礼，陈龙川有周礼发题，叶水心亦有黄文叔周礼序，皆不可不知。
　　序曰：周礼，古帝王之旧典礼经也。始于太古，成于周，故曰「周若。」昔生民有欲，而无礼乃乱，胥戕胥虐，人类且尽，惟皇上帝哀我民无尽刘，首生圣人，本性植礼，以养天下。惟尔灵承，罔敢暇逸，乃始仰干顺坤，以奠崇庳，沿山袭川，以位贵贱。相生者为父祖子孙，相治者为君臣民物，相合者为兄弟夫妇宾主朋友，三者建而天下之为大纪者定，民始得胥敬爱，胥保惠，以有其躬，以至于兹今日。皇乎笃哉，皆古礼之遗泽也。然自剖极立元，创规兆榘，民生未繁，王业未巨，以故朴而弗雕，伉而弗文。若作室家，既基既宇，而丹雘涂墁之未具，日增月加，以至于大成，实有待于来世也。粤若稽古陶唐氏作，视包牺之礼已浸克有成，九族万邦黎民四时百工之道，固已焕乎其不可掩也。有虞氏、夏后氏率沿而增贲之，礼乐日新，法度日着，稽典揆谟，维见可覩。若七政，若六宗，若五瑞，若四狩，若九官十二牧，若六府三事三壤庶贡，皇皇乎帝王之备典也。而繇后视前，尚曰弗缛，忠质相病，未有殚极，及于周而王道成焉。当是时也，世变极，治体备，文、武、成、康，四圣代作；周、召、毛、毕，众正悉登。九土清晏，八荒会同，于是纂四代之弥文，为万世之极则。乘时应机，若昼必熭，确乎其不可拔也。越成王即位之七年，太师兼冢宰臣旦定都于洛京，以措太平于千万年，始具经礼，勒为成书，识一国号，兹用诏久传远，垂范无极。盖自尧、舜至是凡二千余年，而是书始出，则礼既大备，而不可复加矣。尝试迹之，凡宇宙之间，一物一名，无巨细，无远近，无幽明生死，罔有丝毫遗轶不具以勤后业之补苴者，浩乎博哉！圆生方育，海渟岳萃，不足以议其博也，非圣人其孰能修之？然尝辑其凡有三，而所以尽者一。何谓三？曰天，曰地，曰人。何谓一？曰中。爰自祭祀推步占卜祓禳之官立，而天事备；国都郊野道路险固之官立，而地事备；治教刑政礼乐事土之官立，而人事备。惟兹三者，以有目咸觐，乃若厥中，则罔攸觌。六官之元，圣意微见，其辞若曰，以为民中。大哉言乎！民非中弗克胥正，以生中非礼罔与范天下与来世。兹实上帝佑民之本旨，而尧、舜、禹、汤所以陈轨立度，以启我后人而底于大成也。圣人抽关发钥，俾遐迩是训，亦了然着矣。惟古作书，必序厥指。易有序卦，书有孔氏之文，诗有卜商、毛苌、卫宏，春秋三传有杜预、何休、范宁；惟兹大典，阙然弗修。杜子春、郑兴、康成，更授迭释，维训诂句读，是究是图，莫有秉笔以揭励宗统，不亦陋哉！是用追述端绪，以订于前。
　　发题曰：周礼一书，先王之遗制具在，吾夫子盖叹其郁郁之文，而知天地之功，莫备于此。后有圣人，不能加毫末于此矣。世儒之论，以为治至于周公，而术已穷，穷则不可复继，周之后必为秦，吾夫子盖逆知之而不言也。呜呼！果其穷也，则周公之志荒矣。自伏羲、神农、黄帝以来，顺风气之宜，而因时制法，凡所以为人道立极，而非有私天下之心也。盖至于周公，集百圣之大成，文理密察，累累乎如贯珠，井井乎如画棋局，曲而当，尽而不污，无复一毫之间，而人道备矣。人道备则足以周天下之理，而通天下之变。变通之理具在周公之道，盖至此而与天地同流而忧其穷哉！夫周家之制既定，而上下维持至于八百年，诸侯既已擅立，周之王徒拥其虚器，蕞然立于诸侯之上，诸侯皆相顾而莫之或废，彼独何畏而未忍哉？岂非周公之制有以维持其不忍之心，虽颠倒错乱而犹未亡也。当是之时，周虽自绝于天，有能变通周公之制而行之天下，不必周，而周公之术盖未始穷也。秦徒见其得天下之难，以为周公之制盖非其所便，并与夫仅存者而尽弃之，而不知周家之制既尽，而秦亦亡矣。人道废则其君岂能独存哉？始夫子之言曰：「其或继周者，虽百世可知也。」盖以为后之王者，必因周而损益焉。自是变通至于百世而不穷，而岂知其至此极也。汉高帝崛起草莽而得天下，知天下厌秦之苛，思有息肩之所，故其君臣相与因陋就简，存宽大之意，而汉家之制，民亦以是安之，而汉祚灵长，绝而复续者，几与夏、商等。自是功利苟且之政，习以为常，先王不易之制，弃而不讲，人极之不亡者几希矣！此有志之士所以抱遗书而兴百世之叹，反复讨究而冀其复见天地之大全也。然自秦火之余，此书已非其全，而驳乱不经之言，盖如黑白之不相入，尚可考而知也。虽然，文、武之政，布在方册，其人存则其政举。自周之衰，以迄于今，盖千五百余年矣，天独未厌于斯乎，故将与诸君参考同异，以有待焉。
