<!-- { "loadSidebar": true } -->
　　苏天爵为右司都事时，所类元诗文，名曰国朝文类，凡七十卷，以古赋、骚、词、乐章、四言诗、五言古诗、乐府歌行、七言古诗、杂言、杂体、五言律诗、七言律诗、五言绝句、七言绝句、诏、赦、册文、制、奏议、表、笺、箴、铭、颂、赞、碑文、记、序、书、说、题跋、杂着、策问、启、上梁文、祝文、祭文、哀辞、谥议、行状、墓志铭、墓碣、墓表、神道碑、传为序。元统中监察御史南郑王理序之。夫有元名人文集，如王百一、阎高唐、姚牧庵、元清河、马祖常、元好问之焯焯者，今皆无传，则所以考胜国一代文章之盛，独赖是编而已。尝见至正初浙省元刻大字本，有陈旅序，此本则有书坊自增考亭书院记、建阳县江源复一堂记，并高昌偰氏家传云。

　　○碑刻撰书人皆非实 

　　古人好尚多简而实，后世则繁而伪矣。如碑刻一事，亦可见。汉、魏碑多不著书人姓名，唐碑多书其人，而亦多实，欧、虞、颜、柳、李北海等碑是已。今人诗文尚有伪为他人姓名，若碑志中所题书篆人，则例借名公显人官■〈御，亍代卩〉姓名，间虽有一二从实者，亦不多见也。近年胡祭酒文，多求蒋廷晖书入刻，东里诗文集序皆出程南云隶书。吴思庵惩乡人伪作张宗海修撰之文之故，晚年文字皆自书，今印行祥刑要览序可考，此意犹为近古。若如予前所记元人金台集前后序跋之类，悉出名人亲笔，则又加少也。

　　○唐英卫二公坟制 

　　宋元佑中游师雄为陕府转运判官时，刻石纪唐李英、卫二公坟制，如卫公云赠司徒并州都督，陪葬昭陵之左，坟制如卫霍 【 去病冢象祁连山】 故事，起冢象铁山、积石山以旌殊功。冢为三山之状，主山与西山迤逦相属，而东北者势若断绝，别为二山，疑其一象积石，一象铁山也。其高五十五尺，东西七十五步，周围一百五十四步，神道碑座元无鳌制，规模皆削于英公，未详其然。盖英公冢象阴、铁、乌德鞬山，高七十五尺，东西绵延与卫公同，周围二百步。有羣峯高下崔嵬之状。神道碑高二丈二尺，广五尺八寸五分。鳌座甚伟。乃仪凤三年高宗御制御书云。吾尝见姑苏灵岩山下韩世忠墓穹，碑高□丈有余。乃知前代于勋臣，其待遇之厚盖如是也。

　　○吴思庵题钱氏画像 

　　吴思庵先生题钱武肃画像卷云：「昔彦强王先生志谦斋钱苏墓，称其先本吴越武肃王后。谦斋之孙宣，予子婿也，一日奉画像卷求题。抑闻洪武庚戌，我太祖高皇帝将剖券大封功臣，遣使诣台郡，访唐和陵所赐武肃铁券，十五世孙尚德捧券及五王像以进，蒙宠遇优渥。已而还其券与像，以礼敦遣而归，至今藏于其家。此卷画像十二，前即五王，次则彭城郡公惟演父子，后乃驸马景臻至玄孙像祖，小传叙景臻而下五世皆窆于台，则知此像亦出台之族矣。呜呼！世之葆姓受氏，孰非神明之冑。武肃保障吴越，实季世之事，际兹盛时，无足言者。若谦斋之硕学醇德，覆帱厥后，子子孙孙，止宜积学循理，躬行孝友，勉尽继绳之实，此诸画像，惟在什袭珍藏而已。」予尝观之，今东南钱氏类多喜宗吴越，而妄冒者屡屡也。先生此跋，首言王立中墓志为钱宣家，以此为其证据也。次考尚德家事，而断其像之所从来，原其实、明其所自也。乃复继之以感叹数言，则字字着意矣。意谓凡今之人，要皆古人之后，非有传承之的，不必远宗他人，近而求之尔之祖父足矣。而「循理」二字，尤为钱氏对病之药。盖钱富室，恒失之奢，失之豪也。近年讼讦者，遂以钱晔自称，王孙为词，钱几至破家。则先生者，不惟其文谨严可称，而其先见之明，亦何可得哉！又尝见近世文章者流，不考虚实，不察贤否，一惟其人之口与其妄自撰造涂饰之文，是凭是信，作为文章，贻讥于世者，吾见亦多矣，吾不得而徧举之也。凡若此者，其即思庵先生所谓宵人瞽说非耶？呜呼！其视先生何如哉！

　　○寰宇通志 

　　景泰中初修寰宇通志，采事实凡例，一准祝穆方舆胜览。予窃以为祝氏此书，赵宋偏安之物，不可为法。况此书初为四六设，今欲成盛代混一之书，要须有资军国，有益劝戒，如地图道里户口之类，皆未可阙。必如永乐中志书凡例，而充益之可也。主议者其或未之思乎？近尝以请于翰林友人，则曰当时亦有以户口为言者，泰和陈先生执议不从，曰：「此非造黄册子，何用户口耶？」后闻此书竟以屡见状元之名可厌而改为之矣。夫状元及第，不问贤否，固已不泯，顾其人何如耳；此非科举录，何为而详列进士之名，又何为而一一书状元？岂惟无识，其亦类乎愚也已。

　　●水东日记卷二十六 

　　录诸子论诗序文 
　　于王两公高致 
　　南京两法司故事 
　　张泰拒石彪索瓶 
　　江浙文物之盛 
　　岳季方答客语 

　　○录诸子论诗序文 

　　七言集句诗序：「予尝欲以唐人七言绝句分为十类，如王建宫词：『金殿当头紫阁重，仙人掌上玉芙蓉。太平天子朝元日，五色云车驾六龙。』『绣幙珠帘窣地垂，微风吹动万年枝。金笼鹦鹉耽春睡，忘却新教御制诗。』凡此类谓之台阁。王建林亭『绿树重阴盖四邻，苍苔日厚自无尘。科头箕踞长松下，白眼看他世上人。』杜牧汉江：『溶溶漾漾白鸥飞，绿凈春深好染衣。南去北来人自老，夕阳长送钓船归。』凡此类谓之山林。司空图归山：『水阔风惊去路危，孤舟欲上更迟迟。鹤羣长绕三珠树，不借人间一只骑。』杜牧赠郑瓘：『广文遗韵留樗散，鸡犬图书共一船。自说江湖不归去，阻风中酒过年年。』此类谓之江湖。岑参送封大夫：『汉将承恩西破戎，捷书先奏未央宫。天子预开麟阁待，秪今谁数贰师功。』『官军西出过楼兰，营幙傍临月窟寒。蒲海晓霜凝马尾，葱山夜雪扑旌竿。』此谓之边塞。杜牧宫词：『监宫引出暂开门，随例虽朝不是恩。银钥却收金琐合，月明花落又黄昏。』张籍秋思：『洛阳城里见秋风，欲作家书意万重。复恐匆匆说不尽，行人临发又开封。』此类谓之闺合。韩翃送齐山人：『旧事仙人白兔公，掉头归去又乘风。柴门流水依然在，一路寒山万木中。』许浑送道士：『卖药修琹归去迟，山风吹尽桂花枝。世间甲子须臾事，逢着仙人莫看棋。』此类谓之神仙。李涉开圣寺：『宿雨初收草木浓，羣鸦飞散下堂钟。长廊无事僧归院，尽日门前独看松。』秦系明惠山房：『檐前朝暮雨添花，八十胡僧饭熟麻。入定几时还出定，不知巢燕污袈裟。』此类谓之僧释。赵嘏灵岩：『馆娃宫畔千年寺，水阔云多客到稀。闻说春来倍惆怅，百花深处一僧归。』杜牧秦坑：『竹帛烟消帝业虚，关河空鏁祖龙居。坑灰未冷山东乱，刘项元来不读书。』此类谓之怀古。王建玉蕋花：『一树茏葱玉刻成，飘廊点地色轻轻。女冠夜觅香来处，惟见阶前碎月明。』钱起归雁：『潇湘何事等闲回，水碧沙明两岸苔。二十五弦弹夜月，不胜清怨却飞来。』此类谓之体物。 【 元阙一类，不知何谓。】 凡此十类，引而伸之，诗之格律槩不越乎此矣。诸体之诗，以此求之，无有出于范围之外者矣。唐诗世有见本，学者按此成例，自加编较可也。七言律诗篇帙尤繁，今择其精粹明白，人所传诵者，亦以十类，括为集句，凡若干首，其未完者，则以同类他诗足之，期于成章而已。予居秘府时，见唐人八百家诗，洪容斋编唐人七言绝句，且一万首，撑梁柱栋，不暇遍览，间尝信手抽阅，其音响节奏亦与今行世者无异，则穷乡晚进，固不必以未见为多恨也。又有晏窝先生者梅花集句，凡五百首，宋人早朝集句三十余首，文丞相天祥集杜句亦百余首。虽其玩物丧志，不为醇儒庄士所称，然其猎涉弘博，亦可谓至矣。予之所编，非不欲夸多而鬬靡也，钩玄索隐，已为古人所先，孤陋蹇拙，倦于搜罗，姑存简约，冀示久远，聊以致远恐泥，借口掩其不敏之愧，而于初学诗者亦不为无补云。洪武庚申十月既望，翰林典籍迪功佐郎五羊孙蕡仲衍书于西庵。」
　　律诗类编序：「近代言诗者，率喜唐律五七言，而唐律之名家者，毋虑数十人。以予观之，大都有四变：其始也，以稍变古体而就声病，宜立于辞焉尔；其次也，则风气渐完，而音响亦以之盛，其于辞焉弗论也固宜；又其次也，作者踵继之，音响寖微，然犹以其出之兴致者，成之寄寓也，虽不皆如向之所谓盛者，而犹不专于其辞也；又其次也，则辞日趋工，而音响日益以下也又宜。况于宋氏徒以学识而声律之，元人徒以意气而韵调之，则夫其变愈宜其未已也。然则善言诗者，必于其辞其音而观之焉，而古今之变，不其可论也欤。四明王莹宗器，喜言律诗者，自唐初以及今人之作，皆博搜而深味之，乃以十四类为纲，汇编类次，凡若干卷，而五言不与焉。其志良亦勤矣，而于其辞其音，殆必有取乎尔也，是岂不足以传焉。吾友玉融黄儒亨固为之征予序其编端，余弗获让而为书之，盍以质之知音者观焉。永乐十三年仲春下澣史官林志序。」
　　和唐诗正音序：「襄城杨士弘集唐音行于世，其论次以初唐为始音，盛唐为正音，晚唐为遗响。然初唐尚有六朝气习，体制未纯；盛唐则辞气混厚，不求奇巧，自然难及；晚唐则有意于奇，语虽艰深，意实短浅。就唐音中此三等之异，就三等中又人自为异，大抵盛名之下无虚士，名之盛者其言工，其余互有得失。永乐初，尝见朱中书季宁先生手抄五百家唐诗，凡语意精良者，已传于世，其不传者，可略也。今人学唐者，多以三体为法。律诗贵乎敦厚浑融，过巧则失之流丽；绝句则贵乎字少意多，浅近则失之忽略。诵之皆能使人歆动，有风人之体，特所感有浅深邪正之不同耳。吾方致思于其间，将求其善者为之师，而未能窥其奥。监察御史张楷式之学优德赡，心平气和，将托声诗以观己志，摘唐音中律诗绝句尽和之。里生钱昌录以示余，三复之余，得其词意，即予所谓辞气浑厚，不求奇巧，自然难及者也。上无六朝气习，下无晚唐流丽，得正音之体制者也。凡予致思而未得者，皆能洞发其奥，盖以己之志意酬酢盛唐诸名公，虽不能一一模范之，要之自成一家之言，可尚也已。若欲刻意求胜，则不出于自得也。然弄珪玉者必有温润之气，佩椒兰者必有酷烈之气，曾谓和唐诗者无唐人之气习乎？有以予言为不然，更请质之思庵公云。正统二年秋九月九日致仕行在翰林院修撰同修国史事承务郎东吴张洪序。」
