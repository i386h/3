<!-- { "loadSidebar": true } -->
　　「皇元混一海宇，南讫海外，咸暨声教。广为南海一都会，肃政廉访司、宣慰元帅府所亲莅，皆以敬教劝学为第一义，于是礼殿壮丽甲于南方。元贞初尝一修之，速成苟简，遄底蠹圯，势不得不改作。乃相与谋，鉴前欲速，图后可久，因没官巨材，复买其半以足用，凡买砖甓础石诸物，悉从市贾，工匠夫役皆顾募。廉访使朵儿只卜公天璋创其始，副使迭列思八公成其终，副使李公德厚，佥事张公世荣、范公致毅、撒里蛮公，经历董邦用，知事王淑，照磨戴从龙众史，协心同力，帅府以副帅王公从政董其事，帅幕穆齐英、佐史周南、梁晟从副帅日至督视。材必坚良，工必精致。庙殿经始于丁巳之春，塐像肇作于丁巳之冬，而毕成于戊午之秋。仪门廊庑，新与庙称。凡用匠以工计者二万，役夫倍之；钞中统以贯计者六万，米以石计者四百。其半取于赡士之余，其半有司征布以给之。物无疆贾，民无横役，财无滥用；对圣贤而无愧，勒金石而可书。教授陈学礼殚其心力，迄用有成，述其始末，书来请记于熊朋来，且曰：『昔廉访李公致道构尊经阁，余公琏新明伦堂，今使者归侵疆，核隐租，购羣书，明载籍。于是教养悉备，广学固有，春秋祭乐，今创二亭，前曰思敬，后曰正德，以为肄乐之所，幸并书之。』余之为瑟谱也，盖阅诸学之谱而正其讹，酌献之曲，必按月律，江广诸郡多用之。因其来请，授以藏诸书阁，肄乐则按谱取声，奏诸新殿，尚其足以招和气之祥，而蒙斯文之福。且夫圣人道高德厚，教化无穷，与天地参而四时同，宗庙之美，百官之富，游圣门者犹曰不可见，岂比异端以殿宇之雄为夸美哉！特为礼乐之官，任民社之寄者，舍是无以见奉诏之勤。吾诵其诗，读其书，洋洋在上，如亲见之矣。皇明方耀，科举肇兴，虽岭海如在殿陛前，人物粤产不多见，见必奇杰，必有应文运而起于南海之滨者。延佑六年正月日，豫章前进士熊朋来撰。」

　　○清风岭碑 

　　王妇者，夫家临海人。至元十三年，王师南下，王妇夫舅姑俱被执师中。千夫将见王美丽，乃尽杀其舅姑与夫，而欲私之，王妇愤痛即自杀，千夫夺挽不得死，责俘囚妇人杂守之。妇欲死不得间，自念当被污，即佯曰：「若杀我舅姑与夫，而求私我，所为妻妾我者，欲我终善事主君也。我舅姑与夫死，而我不为之衰，是不天也。不天，君焉用我为？愿请为服期月。若不听我，我终死尔，不能为若妻也。」千夫畏其不难死，许之，然愈益置守。明年春，师还，挈行至剡水上。守者信之滋，益懈。过清风岭，妇仰天窃叹曰：「我知所以死矣。」乃啮拇指出血，写口占诗山石上，已，南乡望哭，自投崖下以死。或视血，则渍山石间，已尽化为石。天且阴雨，复见血坟起如始日。当是时，后妃嫔媛不死之，三公九卿不死之，郡国守边大吏不死之，而贞妇独守死，下从舅姑与夫，独何仁也。夫人秉彝之性靡不有，乃匹夫匹妇出之，遂以惊动万世。若人人虑此，则金汤不足谕其固矣，钩戟不足谕其强矣，志士仁人不足谕其知矣，何有去国偾家之忧？彼贞妇何为者，顾奋为烈丈夫之所不必为。唉，宜为而有不为，悲夫！
　　至治间，其邑丞徐端为起石祠，树碑祠中，以旌其魂焉。余曰：始我见长老言贞妇所从死，不能悲也。后身过其地，见拇血化为石，追念贞妇决死时，旁皇悲伤不能去，岂其魂未泯，尚犹感人邪？嗟乎！匹夫匹妇，颠沛流离，诚能动天如此，夫天岂远人哉！天岂远人哉！永嘉李孝光记，亚中大夫绍兴路总管兼管内劝农事泰不华书，四明王永仁刻，兼善侍郎迁绍兴总管诸公分题作诗饯行，得「清风岭」，乃为赋清风篇。
　　康里巙：「清风岭头清风起，佳人昔日沉江水。一身义重鸿毛轻，芳名千载清风里。会稽太守士林英，金榜当年第一名。一郡疲民应有望，定将实惠及苍生。」右二碑白野状元篆，子山行草，皆今司马祭酒在科中时所惠书，刻之精不必论已，独念达公后来竟以浙东元帅节死于海，不愧贞妇，不负科目。盖观公之好尚，亦可以知其人矣。是虽本于公志操之素定，然李先生平日讲习之功，子山公朋友期待之切，要亦不为无助云。

　　○史官以心术为本 

　　信史，古今所称。欧阳子曰：「有欲书而不得书，有欲书而不敢书。」则遗漏，一也；讳，二也。曾南丰曰：「公以龃龉终，功行不得在史氏记，藉令记之，当时好公者少，史其果可信欤。」则拘于着令，三也；偏私不公，四也。朱子曰：「一时馆职，岂尽刘向、扬雄之伦。」则史官之才不足，五也。斯五者，盖当常有之，固不敢谓无于是乎。信史诚有未足信者矣。虽然，揭文安公尝论史官不当专尚史才，必以心术为本。而杨文贞公亦云：「天下万世之事，当以天下万世之心处之，苟出于私意，无论厚薄，皆当获罪神明。」然则修史者，又必有揭、杨之心之才而后可。噫！「尽信书不如无书」，斯言其果信矣夫！

　　○李安成十九首注 

　　祭酒安成李先生于刘履风雅翼常别加注释，视刘益精焉。尝见魏瑶县丞卷子有先生手书十九首注，惜不能全记。其「行行重行行」注曰：「此古诗十九首之一也。刘先生补注云，贤者不得于君，退处遐远，思而不忍忘，故作是诗。言初离君侧之时，已有生别离之悲矣。至于万里道远，会面无期，比之物生异方，各随所处，又安得而不思慕之乎？夫以相去日远，相思愈瘦，而游子所以不顾还返者，第以阴邪之臣上蔽于君，使贤路不通，犹浮云之蔽白日也。然我之思君甚底于老，宜何如哉？惟努力加飡饭而已。窃尝反复详玩，以为『行行重行行』者，有迟迟不忍去之意。曰『生别离』者，不当别而别，虽曰生别离，而有死别离之悲之意存焉。『重行行』，其行盖不远，至于万里道阻，会面无期，则君臣之心不相投合，有如胡马越鸟，南北背驰，相去日远，相思益深，而不觉其憔悴益甚也。然相思虽深，犹幸君心一悟而召己，及其谗邪之臣蛊惑君心，终以不悟，如浮云之蔽白日，故长往而不复顾念还返也。中之意犹冀君心悔悟，则其思有时而已，今而君心既不悟，则其思至于老死而后已。吁！忠爱不忘君之情，何其至哉！末二句聊以自宽譬云耳，盖亦无可奈何之辞也。」

　　○正统辨 

　　杨廉夫正统辨，诚亦万世公论。解学士大绅所作元乡贡进士周君墓表，其言曰：「宋承中华之统三百余年，致治几于三代，不幸辽、金二虏，孽牙其间，至元氏遂以夷狄入而代之，诚有天地以来非常之变。然一统者亦几百年，有不得而废之者，于是正统之论，益纷纷矣。当元至正中，危素始建言修宋史，而二虏皆有故臣，遂为三史。于时以布衣慨然争之，不合径去者，吾家季大父伯中与里人周公以立也，岂非伟男子哉！盖当是时，得入史馆以为至幸，一俛首听事，即富贵可指日得，而二公不屑也，其视区区之富贵为何如哉！以立所上书万言，其略曰：辽与本朝不相涉，又其事首已具五代史，虽不论可也。所当论者，宋与金而已。然本朝平金在先而事体轻，平宋在后而事体重。宋之为宋，媲之汉、唐而有光；辽、金之为辽、金，比之元魏而犹歉。或曰，金人尝甘心于徽、钦，靖康统绝，则金当续矣。臣愚应之曰，周幽王尝陷犬戎之难，平王东迁，宗国黍离矣；仲尼作春秋，乃明尊周之义，周之统未尝繇幽王而绝也。晋怀愍亦罹青衣之辱，元帝南渡，神州陆沈矣；朱子述纲目，亦申帝晋之义，晋之统未尝随怀愍而遂亡也。圣贤经世立法，正以存天下之大防焉耳。书奏不报。伯中复上书，揭文安公与二公言合，同馆皆嚾然以为狂。揭公深是之，而不能主也。呜呼！是虽一时废不用，万世之下，虽与日月争光可也。」
　　予谓其言可以佐佑廉夫之说，虽然，岂惟是哉！在元有巨儒吴文正公，亦曰：「元氏宅土中神，皇主天下，书传三千年，未有如此者。夷夏之变，岂不明甚矣乎！」我太祖皇帝谕孔氏之诏曰：「吾率中土之士，奉天逐胡，以安中夏。」大哉王言矣！后来吴思庵讷岳武穆褒忠录序，亦皆是说之舆卫羽翼，世必有是其说而与数书并传者矣。

　　○东里宁国府学记 

　　东里集诸庙学记，皆精当，惟晚年所作宁国府一篇可疑。盖文昌事既不经，而国学制亦无，此独书之。欧阳文忠公云「不知祭义者，以孔子官立祠祭为尊为荣，为有德之报」，至斥为谬论，而张文昌亦尝以韩子用事谬误，以其巍然端坐语不合古祭用主之义也。况宋学士太学碑已言我朝祭木主能革千载夷习矣，而此文乃云「冕服南面以崇报也」，何耶？

　　○高元之变离骚 

