<!-- { "loadSidebar": true } -->
　　「洪武己巳之秋，予隶兵籍都　城艮维之姚坊门，乃九月八日与其侪输作于公，晨自龙江之次舁巨木，抵门乃归，则寘担繂牖下，治蔬食，食毕，仍以日之余力销彘肪乎缸。旋以读书，比夜漏下二十刻许，罢极而睡，梦一神人，赧如其形，歘如其声，瞋色盛气指余，谓曰：『吾宁女雠也耶？何今日毒我之力也？』予矍然问曰：『子为谁？何毒也？』其神曰：『女终日毒我，不识我耶？我托形汝面，居中岳下山林间，我口神丹朱也，汝顾诿以不识，非妄甚欤！』予俛默良久，徐谓之曰：『子神而尸予口，予其思子是毒乎？今子谓予毒子反而不得也，敢问毒子何若？』口神曰：『若欲言若毒也邪？女他日固恒毒我，而莫甚今日，请为子数之。启明在地，翰音未呼，蓐坐而食，饭粝蔬麄，畧弗下咽，子强致予，子之毒我一也；出厕徒旅，傫然就途，或骄而歌，或悲而吁，颐撼莫合，息窒罔纾，子之毒我二也；众其举任，子肩弗胜，众呼倡子，邪许以噟，奄奄缀息，叩叩联声，子之毒我三也；弛担作肆，我谓稍闲，号咷以恸，于邑而叹，奚体之劳，而予之烦，子之毒我四也。往复三舍，繇昕踵曛，伛投圭荜，淅炊是亲，复饮食予，犹昔所云。含此四毒，庶夜而欣。若之何比暮而犹予勤也，膏赋弗耀，目眵弗舒，拥筴据几，复书于劬，兀兀矻矻，伊伊吾吾。使吾属罗千、虎贲、正轮之徒，举頟頟焉而摇，熇熇焉而歊，烁烁焉而焦。吾苟非子雠，何子毒吾之饶邪？吾见托形于他人之面者，食前方丈，已饫膻芗，左丝右竹，已龤宫商，代言敷奏，已宣词章，居则漱乳，觐则含香，液津流润，辅靥生光，此固富贵者为然。然至托于贫贱者，视我犹愈也，彼歌则不哭，劳则不读，乞匄杯炙，亦餍膏馥。独我不幸而为子所毒也。』予复之曰：『子之言止是乎？吾惧真有毒于子也。言苟止是，则子之托形于吾乃大幸也，而非有毒也。吾语子大幸，设子不幸托形于便佞之人，截截善谝，营营忒忮，如簧覆邦，危机生厉，则人将恶子，而目子为利矣。设子不幸托形于乱世之人，卷智囊括，束辩縢缄，下祸之惴，上谤之监，则人将戒子，而谓子为箝矣。设子又不幸托形于深中之人，鬼蜮幻诈，狙率狼谲，谋以秘成，害乃昭发，则人将冀子之灭而并躯之馘矣。其或伤于辩而折罗千，悖于詈而拔正轮，怙于不顺而斧虎贲，是皆若属之不幸者，其毒若此，而子不闻乎？今吾之处子也，食必正，茹必寿，哇不义，谢嗟来，是自子而入者无违，而子可无麄粝之辞矣。道法言，颂雅诗，禁躁妄，屏支离，是自子而出者咸宜，而子可无劬书之讥矣。羹味虽不足，犹暮盐而朝虀，有言虽不信，犹正理而达辞，用能守子如瓶，而善千里之枢机。凡此数者，皆子之大幸，顾谓余毒子，何是非之背驰欤！若夫劳而歌其事，哭而宣其悲，呼以相其力，吁以泄其思，是皆人情之常，吾不虞子之栖栖也。』于是口神恧缩内顾，噤不得语，惭谢而去，予亦遂寤，则趣趣五皷而自公召之者在户矣。亟召墨卿，录其所臆，秉担与繂，复趋厥役。」

　　○唐孙府君志石 

　　袭阳武侯家，因凿池得唐故幽州衙前讨击使乐安郡府君孙公墓志铭石二方，一尺二寸四分。其盖石题字不在下，以其上方四角削棱■〈求刂〉螭，文取其中；一方七寸，篆「孙公墓铭」四大字。公讳绪，字宗绪。五世祖伏伽，大理卿；大父世元，云麾将军、左骁卫、幽州衙前兵马使、简较太子宾客。边书之次，书「乡贡进士高哲」，不言书撰也。此石今在通判黄谏家。

　　●水东日记卷十四 

　　宋元綘闵忠诗石刻 
　　王抑庵绝句 
　　题清风岭诗 
　　厉布衣 
　　庐陵李布政祯 
　　波罗蜜树实 
　　耽犁手卷 
　　二程遗书 
　　西湖俗谣 
　　推命论相近事 

　　○宋元綘闵忠诗石刻 

　　皇佑四年夏五月，邕僚劫库兵称乱，陈船顺江，绝数郡。郡之守臣狃狎承平，弛武备，辄委符管避贼，独封、康二州将提罢卒数十力战以死。明年春，予传车过二州，问其吏民，皆为出涕，愀然感之，作闵忠诗，书于康州三洲洞石。广南东路转运使、尚书司封员外郎、直集贤院武林元綘题赠光禄少卿康州赵使君师旦：「使君亲门城谯间，一日矢尽，军吏请避，使君麾之曰：『士不死敌，非壮也。』城门既开，度必死，坚坐廷上，贼捽而害之，至绝诟詈不已。一子在褓中，其母拥持遯去，力屈蹳弃，三日还视，尚呱嗁草间，闻者异之。『转战谯门日再晡，空弮犹自冒戈殳。身垂虎口方坚坐，命弃鸿毛更疾谑。 【 协韵。】 柱上杲卿余断节，绔间杵臼得遗孤。吁嵯天下英豪气，不愧山西士大夫。』」赠太常少卿封州曹使君觐：「使君烈考、季父，皆以谠言介节有名当世，予昔介江西刺举，使君方佐章幙，尝以劲正有守荐于朝。贼之至州也，使君转战数刻，杀伤大当，已而贼合围急攻，军吏潜遯，力穷被擒，使之拜，又啖以伪官，皆不屈。『仓卒蛮鼙上水滨，使君忠愤独忘身。平明戈剑摧城阖，俄顷衣冠落路尘。志士一门能许国，老夫当日亦知人。朝廷赠襚哀荣极，青骨千年合有神。』」按方舆胜览所载前赵师旦一诗在封州，又悞以为魏矼作，亦讹数字，幸真迹石刻尚存三洲岩中可考也。予既得石本，装褫之云。

　　○王抑庵绝句 

　　王抑庵先生还政归泰和日，有叹落花一首：「最爱东园桃李花，可堪飘荡委泥沙。人生荣谢皆如此，不用临流起叹嗟。」春雪一首：「东风万树发青条，信宿都随雪色雕。惟有前林松与柏，依然苍翠拂云霄。」其亦有所感寓而作欤！

　　○题清风岭诗 

　　王贞妇清风岭事，昭然在金石，烨然在简册，可征也。夏宪使言，昔有一人以为无是事，作一诗非之，其诗曰：「啮指题诗似可哀，斑斑驳驳上青苔。当初若有诗中意，肯逐将军马上来。」后其人绝嗣，惜乎其人姓名逸之矣。噫！世有小人好诬善为恶、指正为邪、蔑忠为奸、目廉为贪者，视此其亦可以少警哉。

　　○厉布衣 

　　东广人言其地有宋坟，无唐坟，盖自宋南渡后，衣冠家多流落至此，始变其俗事丧葬也。相传嘉定中有厉布衣者自江右来广，精地理之学，名倾一时。有经其葬，至今故老犹能言。其处广州林某者，宋元富家，永乐初中衰，以术者言祖穴向稍偏所致，因发地而得石，书云：「布衣厉伯韶为林某葬此千载谷食之地，后学浅识，不许轻改。」徐视之，盖下向与土封微不同耳，遂揜之。今林氏颇振，庚午举人林弁、癸酉举人林汝思、林廷辉皆其族也。广人土音称「赖布衣」云。

　　○庐陵李布政祯 

　　庐陵李祯字昌祺，河南左布政使。为人耿介廉洁，自始仕至归老，始终一致，人颇以不得柄用惜之。尝自赞其像曰：「貌虽丑而心严，身虽进而意止。忠孝禀乎父师，学问存乎操履。仁庙称为好人，周藩许其得体。不劳朋友赞词，自有帝王恩旨。」盖亦有为之言也。景泰中，韩都御史雍以告之故老进列先贤祠中，祯独以尝作剪灯余话不得与。祯他为诗文尚多，有运甓等集行世，其余话诚谬，而所谓至正妓人行，亦太袭前人，虽无作可耳。

　　○波罗蜜树实 

　　岭南地偏气异，草木虫鱼之类固多别于中州，予所见者，青蛙好登几席，高树之杪，往往亦见有之。南海祠前波罗蜜树，其实大者至数十斤，癸未冬所收尤大者至三十斤，皮青黄色，多角，颇类刺猬。子味似茨菰，肉甚厚，以蜜渍之，可调汤云。

　　○耽犁手卷 

　　广州府学教授长乐郑万奎藏其父躭犁手卷，有洪武甲戌国子博士临安钱宰所著躭犁生传、辛巳春三月晦日庐陵胡靖光大读躭犁生传一首，又有建安张智、苏伯厚等诗文，多不尽录，录练子宁、张显宗二文于后。
　　躭犁赋：「闽粤之区有生号躭犁者，耕于宽闲之野，而老于熙皥之乡，以告松月居士曰：『吾拙于进取，而惟犁锄之是躭，安于蹇穷，而惟稼穑之是务。方吾犁之在手也，茫乎其无思，熙乎其自怡，不啻执圭秉璧之荣，而运斤游刃之适也。夫是以取而自名，子其为我赋之。』居士曰：『嘻，子知所以得遂夫躭犁之乐者乎？天生蒸民，纷然有欲，强则凌弱，众则暴独，非圣神之首出，孰克为之？司牧蔼德礼于春生，凛威刑于秋肃，夫妇以别，父子以属，彝伦是惇，风俗返朴。夫是以士得遂其诗书，商得通其贩鬻，工得以措其巧于方圆，农得以尽其力于穜稑。昔者尧、舜在上，皥皥熙熙，康衢击壤，幼恬老嬉。汤、武革命，应天顺人，渐仁摩义，颂声以兴。洎战国之争雄，遂下逮夫秦、楚，开阡陌而废井田，穷干戈而渎威武。民生斯时，何所控诉？汉祖大度，文、景无为，光武、明、章，世绍丕基，蔼黎民之醇厚，几刑措于斯时。魏、晋以降，五胡纷争，裂冠毁冕，膻秽相仍。伟唐室之开基，繇太宗之神武，感魏征之仁义，叹封彝之莫覩。曾未几何，藩镇跋扈，更历五季，民无常主。及乎宋室之兴，削平僣乱，开文明之景运，几跨唐而轶汉，休养生息三百余年。彼番番之黄发，咸没齿而无怨。元氏之衰，羣雄奋起，鹿逐鲸吞，瓜分鼎峙。哀苍生之纷籍，转沟壑而未已。赫焉大明，如日之升，搀抢涣其冰释，魑魅匿而无形，接统乎千岁，受命于穆清，偃武修文，生致太平，出斯民于涂炭，化愁怨为欢声。是以四海之内无一夫之不获，皆女织纴而男农耕。向使世途方艰，真人未出，于斯时也，救死而恐不赡，又何暇躭犁鉏而乐沟洫？自今知之，服膺勿失。虽耕田与凿井，皆歌咏夫帝力。贫穷相资，患难相恤，租必先公，食必先粒，耕必让畔，以同归乎吾皇之极。』于是躭犁生仰而谢，俯而揖，请书诸绅，服之无斁。洪武三年冬十月既望清江练子宁。」
　　「夫古人平居未达，率躬耕以乐其道，务本力穑以敦其业，工贾逐末之事不与焉。若伊尹之于有莘，郄缺之于冀野，德公之于鹿门，孔明之于南阳，皆是物也。闽人郑琳，读书播耨，执勤耒耜，而不求闻达，自号躭犂生。吾友吏部侍郎练公子宁为赋以宣道其意，音韵铿锵，而甚得体。国子助教郑孟宣氏恳余数语其后，予嘉其陶然乐于畎■〈亩攵〉之中，非决性命之情以饕富贵者比，特为书焉。建文二年夏四月十八日临汀张显宗跋。」
