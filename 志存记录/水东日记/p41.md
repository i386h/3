<!-- { "loadSidebar": true } -->
　　民风诗七言近体八首：「种田生计如蝉翼，非横其如贪暴何。散者每廉收者厚，得之常少失之多。鳏孤未免为沟瘠，官府何曾媿槖駞。莫为清高风雨隔，蓬仙须听玉川歌。」「疫疠饥荒相继作，乡民千万死无辜。浮尸暴骨处处有，束薪斗粟家家无。只缘后政异前政，致得今吴非昔吴。寄语长民当自责，莫将天数厚相诬。 【 后政指某，前政指某。】 」「昨过任溪南北村，百家能得几家存。春秋旦暮常愁饿，父母妻孥半病瘟。荇粉磨成连浊土，榆皮剥尽到深根。相逢无复人形状，两颊何曾断泪痕。」「釜可生鱼甑有尘，此言今日始知真。极贫只为无他业，大患皆因有此身。顾行耻随偷作伴，惜名乐与死为邻。西风昨夜动寒信，冻杀不知多少人。」「赋得田家苦楚吟，一番歌咏一伤心。妻孥命贱等黄土，薪米价高同白金。四隅常有盗贼警，百里寂无鸡犬音。相逢父母聚头哭，泪滴洪波到底深。」「自怜须鬓白如银，不道今年遇此迍。数亩薄田俱付水，百般老病尽随身。念渠漂泊无家者，与我同为失所民。终夜悲吟声不绝，半因忧己半忧人。」「一经水旱便流离，风景萧条思惨凄。到处唤春空有鸟，连村报晓寂无鸡。颓垣弃井荒芜宅，苦调哀音冻饿妻。更有社公同寂寞，年来不复享豚蹄。」「说与农夫听我吟，我吟真是汝规箴。虽然此岁遭斯戹，未必明年复似今。宁使鸢乌餍腐肉，莫同鼠狗丧良心。只今父母深怜汝，日夜悲哀泪满襟。 【 新令郑公有爱民心。】 」
　　五言近体四首：「岁运遭凶厄，民风可奈何。不禁潮汹涌，莫御雨滂沱。尽浸千家屋，都沉万顷禾。乾坤浮日夜，岂必洞庭波。」「潮挟兼旬雨，登时水横流。鲤从床下跃，鸥向枕前浮。措手知无地，将何望有秋。野翁如杜老，日夜为民忧。」「骨肉流离苦，江湖岁月长。露栖同鸟雀，草食似牛羊。到处即居处，异乡非故乡。问渠愁几许，洪水共汤汤。」「为问水荒子，何年归种田。岸塍俱坏尽，屋舍久无全。父母饥难忍，儿孙冻可怜。一朝如一岁，安得到来年。」
　　七言绝句五首：「无食无家种种难，风霜渐迫敝衣单。已知性命同蝼蚁，不死饥中定死寒。」「常年村鼓响冬冬，知是田家乐社公。不道今朝逢社日，但闻人哭水声中。」「自从父母育微身，叨长吴中七十春。虽道几番遭水旱，不曾饥杀许多人。」「常岁朝曦夕照边，千村万落暗炊烟。如今百姓流移尽，只有滔滔水拍天。」「缺食小民方困苦，忧时野老正辛酸。聊成短述将何用，或备仁明得采观。」
　　右拙作写毕，复得一绝，并书奉上：「锅无粒粟灶无薪，只有松楸可济贫。半卖半烧俱伐尽，可怜流毒到亡人。」

　　○虞雍公奏议序 

　　丞相雍国忠肃公奏议序：「士不观其常，观夫处其变而不失其常者，斯可以为士矣。常也者，天地之大经，君臣之大义，中国夷狄之大分，而天下国家之大计也。当平居无事时，孰不陈大经，明大义，别大分，语大计，昌言放论，若不可以斯须忘。及一朝遇其变，而忽然忘之，视古今之常道，万世之正理，乃安其所甚屈而莫之恤，曾匹夫之勇不若也，可胜叹哉！」
　　余读雍国忠肃虞公奏议二百二十有七篇而慨然有感焉，世但知采石之战有七千之卒而却虏兵四十万，其功甚伟，不可得而没其实也。然忌者犹曰：「是适然而已也。」曾岂知公于绍兴辛巳之前，已因轮对面奏，虏必叛盟，兵必分五道，正兵必出淮西，奇兵必出海道，宜令良将劲卒备此二境。其先事之识，已绝出乎众人之表矣。逮夫出疆归阙，又极论之，繇是高宗皇帝擢为中书舍人。而亮果叛盟，上令侍从台谏集议，公独曰：「今令成闵以五万人守御上流，未之得也。上流固当益兵，然虏兵必出两淮。窃料虏以虚声分我之兵，使行在虚弱，以成其出两淮之奸谋。」因白宰相陈福公康伯宜速奏知，令成闵五万人到池州驻池州，到江州驻江州。它日虏重兵出上流，则荆湖之军扞于前，江、池之军进而援之。虏重兵出淮西，则池州军出巢县，江州军出无为，可为淮西官军之援。是因一军之出而两用之，最为得计。丞相善其言，亦未奏行也。公于集议反复陈之曰：「不如是，臣不知税驾之所。」及遣公劳师于采石，事已大坏。公以书生收合亡卒，激厉诸将，旋置于仓卒之际，而破虏于俄顷之间。呜呼！非胸中素所蓄积，忠诚足以动天地、感人心而作士气，未易成此伟绩也，而曰「是适然而已也」而可乎？自昔狃胜者必忽其余忧，公又令设备于瓜州，其它区画，悉各精密而不苟，虏遂遁去，乃徐请车驾还行都，皆历历见于奏疏也。
　　孝庙嗣位，公出入往来两淮、荆襄、秦陕之间无宁岁，抚御诸军，协和大将，怀来中原之民，预计兵食之阙，其规摹何如也。志未尽展，而议弃陕西新复之州，议弃唐、邓、海、泗藩篱之地，议发回归正忠义之人，其论已纷然而出，公连年举之凡四十余奏不置也。而远不胜近，外不胜内，寡不胜众，卒使大经不明，大义不着，大分不立，大计不行。公虽居将相之任、台鼎之司，而没有余恨。余窃尝妄论本朝多议论而少成功，虽盛时犹然也，而况于积习消靡之后。夫使人皆喜逸而恶劳，谁则任其劳？使人皆图安而惧危，谁则当其危？中兴以来，前有魏国张公，后有雍国虞公，为国家仕其劳而当其危者也。彼曾不少愧焉，又忍妄短毁之乎！今残虏奔播，有可乘之机。公之奏篇，当使流传海内，俾有志之士读之兴起，用其遗策，而复我旧疆，雪我大耻，是公九原之心也。前年余与东漕魏了翁尝跋公之友卫国文定赵公雄所述干道辛卯乌林答天锡慢侮紫宸殿上，而公从容折之之事，所当刊之于奏篇之后，不然世岂尽知之欤？因公之孙刚简欲序其篇端，乃并及焉。嘉定十年冬十月显谟阁直学士、太中大夫、提举隆兴府玉隆万寿宫、阳安县开国伯刘光祖序。
　　刘文节公文章世不多见，偶从虞氏得此篇，而适有感于公所谓远近内外劳逸安危之说，谨具录之。

　　●水东日记卷三十三 

　　兰亭禊图诗序石刻 
　　韩魏公坟 
　　巡按御史 
　　西园雅集图临本 

　　○兰亭禊图诗序石刻 

　　王右军羲之兰亭诗有「咏彼舞雩」之言，亦可见其襟抱不凡。其与桓温戒谢万之言，又其浅者耳。呜呼贤哉！世之好言右军者，顾独取其字画，又甚而泥于笼鹅之说，此不几于以戏剧处先贤耶？惜哉！惜哉！李伯时禊图，淳佑改元辛丑庐陵曾宏父刻于其凤山别墅，今在绍兴，古意犹存，非诸处翻刻本可及。然岁久搨多，损剥亦甚。间录其诗文，而唐柳谏议、宋米元章二公真迹附焉。宏父诗跋，及其所考订诸杂记等诗文多，故弗录。若宋高宗一札，以高宗非明于知人者，虽有右军，当亦不知用其眷赏之勤拳，盖特艺焉而已，故亦无取焉。
　　永和九年，岁在癸丑，暮春之初，会于会稽山阴之兰亭，修禊事也。羣贤毕至，少长咸集。此地有崇山峻岭，茂林修竹，又有清流激湍，暎带左右，引以为流觞曲水，列坐其次。虽无丝竹管弦之盛，一觞一咏，亦足以畅叙幽情。是日也天朗气清，惠风和畅。仰观宇宙之大，俯察品类之盛，所以游目骋怀，足以极视听之娱，信可乐也。夫人之相与俯仰一世，或取诸怀抱，晤言一室之内，或因寄所托，放浪形骸之外。虽取舍万殊，静躁不同，当其欣于所遇，暂得于己，快然自足，曾不知老之将至。及其所之既倦，情随事迁，感慨系之矣。向之所欣，俛仰之间，以为陈迹，犹不能不以之兴怀。况修短随化，终期于尽。古人云，生死亦大矣，岂不痛哉！每览昔人兴感之繇，若合一契，未尝不临文嗟悼，不能喻之于怀。固知一死生为虚诞，齐彭殇为妄作。后之视今，亦繇今之视昔，悲夫！故列叙时人，录其所述。虽世殊事异，所以兴怀，其致一也。后之览者，亦将有感于斯文。
　　一十一人诗两篇成，一十五人诗一篇成，一十六人诗不成，各罚酒三觥。
　　郡功曹魏滂：「三春陶和气，万物齐一欢。明后忻时丰，驾言暎清澜。亹亹德音畅，萧萧遗世难。望岩愧脱屣，临川谢揭竿。」
　　右将军王羲之：「代谢鳞次，忽焉以周。欣此暮春，和气载柔。咏彼舞雩，异世同流。亹亹齐契，散怀一丘。」「仰视碧天际，俯瞰渌水滨。寥閴无涯观，寓目埋自陈。大矣造化工，万殊莫不均。羣籁虽参差，适我无非新。」
　　散骑常侍]昙：「温风起东谷，和气振柔条。端坐兴远想，薄言游近郊。」
　　荥阳桓伟：「主人虽无怀，应物贵有尚。宣尼遨沂津，萧然心神王。数子各言志，曾生发清唱。今我欣斯游，愠情亦蹔畅。」
　　前余杭令谢藤。
　　侍郎谢瑰。
　　王凝之：「庄浪濠津，巢步颍眉。冥心真寄，千载同归。」「烟熅柔风扇，熙怡和气淳。驾言兴时游，逍遥暎通津。」
　　颍川叟友：「驰心域表，寥寥远迈。理感则一，冥然斯会。」「去来悠悠子，披褐良足钦。超迹修独往，真契齐古今。」
　　行参军事丘旄。
　　前余杭令孙统：「茫茫大造，万化齐轨。罔悟云同，竞异标旨。平、勃运谋，黄、绮隐几。凡我仰希，期山期水。」「地主观山水，仰寻幽人踪。回沼激中逵，疏竹间修桐。因流转轻觞，冷风飘落松。时禽吟长涧，万籁吹连峯。」
　　琅琊王友谢安：「伊昔先子，有怀春游。契兹言执，寄傲林丘。森森连岭，茫茫原畴。回霄垂雾，凝泉散流。」又五言：「相与欣佳节，率尔同褰裳。薄云罗景物，微风翼轻航。醇醪陶丹府，兀若游羲唐。万殊混一象，安复觉彭殇。」
　　行参军曹茂之：「时来谁不怀，寄散山林间。尚想方外宾，□□有余闲。」
　　府主簿任凝。
　　左司马孙绰：「春咏登台，亦有临流。怀彼伐木，肃此良俦。修竹阴沼，旋濑营丘。穿池激湍，连滥觞舟。」右一。「流风拂枉渚，停云荫九皋。莺语吟修竹，游鳞戏澜涛。携笔落云藻，微言剖纤毫。时珍岂不甘，忘味在闻韶。」右二。
　　颍川庾蕴：「仰想虚舟说，俯叹世上宾。朝荣虽云乐，夕毙理自因。」
　　王献之。
　　王肃之：「在昔暇日，味存林领。今我斯游，神怡心静。」「喜会欣时游，豁尔畅心神。吟咏曲水濑，渌波转素鳞。」
　　镇军司马虞说：「神散宇宙内，形浪濠梁津。寄畅须臾欢，尚想味古人。」
　　府主簿后绵。
　　参军孔炽。
　　行参军杨模。
　　任城吕系。
　　参军刘密。
　　王玄之：「松竹挺岩崕，幽间激清流。消散肆情志，酣畅豁滞忧。」
