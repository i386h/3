<!-- { "loadSidebar": true } -->
　　城隍神，祀典无之，吴越有之，风俗水旱疾疫必祷焉。有唐干元二年秋七月不雨，八月既望，缙云县令李阳冰躬祷于神，与神约曰：「五日不雨，将焚其庙。」及期而雨，合境告足，县官与耆老羣吏人自西谷迁庙于山巅，以答神休。此宋宣和中缙云以阳冰篆书旧文重勒诸石，今尚存。欧阳公则云当时天下皆有城隍神，而县则少也。范文甫尝问于程伊川，到官三日例谒庙。伊川曰：「正如社稷先圣，又如古先贤哲谒之。」又问城隍如何，曰：「城隍不与土地之神，社稷而已。」张南轩治桂林，毁淫祠，诸生日从游雅歌堂，后见土地祠依城隈，令毁之，曰：「此祠不经甚矣。况自有城隍在。」问：「既有社，莫不须城隍否？」曰：「城隍亦为赘也。然载在祀典，今州郡惟社稷最正。」陆游尝记镇江府城隍庙，谓自故时祠汉纪信为城隍神，莫知其所以始，因以为为善之报，亦正论也。又尝云唐以来郡县皆祭城隍，今世尤谨，守令谒见，其仪在他神祠上；社稷虽尊，特以令式从事，至祈禳报赛，独城隍而已。礼不必皆出于古，求之义而得，揆之心而安者，皆可举也。元吴草庐亦尝记江州城隍庙云：「江右列郡，以汉颍阴侯灌婴配食，或者以侯尝定豫章诸郡而然也。」我朝洪武元年，诏封天下城隍神，在应天府者以帝，在开封、临濠、太平府、和、滁二州者以王，在凡府州县者以公以侯以伯。三年，诏定岳镇海渎俱依山水本称，城隍神亦皆改题本主，曰某处城隍之神。四年，特勑郡邑里社各设无祀鬼神坛，以城隍神主祭，鉴察善恶。未几，复降仪注，新官赴任，必先谒神与誓，期在阴阳表里，以安下民。盖凡祝祭之文，仪礼之详，悉出上意。于是城隍神之重于天下，蔑以加矣。

　　○于少保文山像赞 

　　张遂郎中持文山像求题，上有少保兼太子太傅兵部尚书钱塘于谦赞，且云于公座侧每悬置此像，数十年一日也。其辞曰：「呜呼文山！遭宋之季，狥国忘身，舍生取义，气吞寰宇，诚感天地。陵谷变迁，世殊事异，坐卧小阁，困于羇系，正色直辞，久而愈厉。难欺者心，可畏者天，宁正而毙，弗苟而全。南向再拜，含笑九泉，孤忠大节，万古攸传。我瞻遗像，清风凛然。」

　　○虞雍公诛蚊赋 

　　「江水乡蚊蚋甚恶，予方穷居，日以为苦，因裒腹笥，得蚊事廿有七。古圣贤无一言之褒，是为可诛也。作诛蚊赋。其辞曰：惟朱明之肇序兮，迨白藏之纪时。火烁金而方炽，露漱玉而易晞。眷羲和之自东，起咸池 【 日所出处】 而徂西。迈崦嵫 【 日所入山也，见离骚】 以顿辔，归曚汜 【 日所宿处也，见选杂体诗】 而匿晖。□羣阴之绰绰，袭夜气之索索。爰有黍民， 【 古今注号蚊蚋为云云。】 出于庐霍，呼朋引俦，讶雷车之殷殷； 【 聚蚊成雷，见前书。】 填空蔽野，疑云阵之漠漠。 【 梅圣俞诗云。】 利觜踰麦芒之纤，狭翅过春冰之薄。其赋形而至眇，其为害而甚博。岂泰山之能负， 【 荀子云蚊负山。】 讵九年之可搏。 【 汉书：搏牛之蝱。】 较尔力以何施，念尔欲而甚约。饮不过于满腹，性无餍而肆蠚。若乃皓魄之亭亭，万木之欣欣，悼永昼之执热，徙绿荫以怡情。遽见□而稍稍，复轻扬以营营。 【 白鸟见下注。】 念炎熇之未去，曾须臾而靡宁。伺人于燕息，则东家之梦何缘而见姬旦；嬲 【 宋子京有蚊蝱嬲人之句】 人于尊俎，则鹿鸣之燕何繇而娱嘉宾？以是而肆毒于人，何名乎仁？载引其类，载鼓其翅，但知进而忘退，不顾害而贪利。葬仙鼠 【 古今注以蝙蝠为云云】 之腹，而莫追莫悔；投秋虫 【 罗隐赋谓蜘蛛为云云】 之网，而自捐自弃。冲郁攸而致燔，望银缸而还坠。以此而速祸于己，孰名乎智？仁既不足以强名，智又不足以自蔽，徒肆情以饕餮，竞鼓吻而唼噬。宜先哲之永叹，谓通夕而不寐。 【 老子云蚊蝱噆肤，则通夕不寐，见庄子。】 慨蠢蒙其何识，亦炎凉而绝义。故有荪壁琰■〈媲，木代女〉，椒房璇题，疏寮豁其文绮，绣甍焕其陆离。围鲛绡以云障，焚椒兰而雾迷。乃戢翼以远遯，纵含毒而莫施。以贵嫔之被宠，而不噆不螫； 【 南史孔贵嫔本传。】 畏长逊之当路，而莫近莫窥。 【 南史长逊本传。】 其或柴扉槿居，蓬室桑枢，方亲闱之定省，政黉堂之卷舒。或漂流于覊旅，或迫促于郊墟，乃引利喙以竞进，共逞贪心而自腴。致晋室孝子，独当以身； 【 晋书展勤。】 而高邮贞女， 【 高邮有露筋小娘子庙。】 莫全其躯。嗟乎蚊乎，贵者要者，既屏息以远止；贫者贱者，又穷欲而纷如。顾余躬而何较，念尔虐其有余。其间别种，禀性尤酷，实尖其觜，实班其腹，实细其身，实丰其毒。感变化于天工，载惆怅于羽族。仙禽远害，必翔于九皋；神鸟览辉，乃集于王谷。传信之鴈，目断而莫至；报喜之鹊，日聆而不足。此固旷然而难见，尔乃颓然而难逐。可怜尔之轻而翾，不耻人之厌且辱也。盖尝究厥谱系，考于典集，实蚩尤之余孽，始涿鹿之诛殛。仅存肤血之遗余，致滋种类之蕃息。 【 见幽冥录。】 或别派于腐坏，或聚族于幽湿，惟可夜游，鲜从门入。骤致身于云台，而羽翼翾翾； 【 鹖冠子：云台之高，而蚊蚋适以翾翾。】 遽逞威于河内，而人马籍籍。 【 古今注：河内有人尝见黍米许大人马满地，取火烧之，皆化蚊蚋飞去。】 但类非出于华冑，实尽■〈御，亍代卩〉于毒螫，宜见憎于世俗，夫岂间于今昔。惟小白之昏昏，卧柏寝而悒悒。念白鸟之阻饥，褰翠幮而听入。 【 见金楼子。】 曾丑类之莫去，宜竖刁之僭逼。此鉴既明，汝恶既极，将不复汝容而搏之，特吾一振手之力尔。因又将駈空中之蛂，挫汝之精。 【 空中有物，其名为蛂，闻蚊虫之声，则挫其精。】 僇江东之鷏，而不复孕汝之形。 【 尔雅：江东呼鷏为蚊母，此鸟■〈虫土〉蚊故名。】 举所为蚋者，而族烹于秦镬； 【 秦谓之蚋。】 取所谓蚊者，而筑观于楚廷 【 楚谓之蚊。】 永灭蚩尤之裔，庶使天下之为人臣者，得以安其君；大慰勤猛之志，又使天下为人子者得以宁其亲。不复使无用之物，无穷之毒，存于世。此诛蚊赋之所以名也。」
　　「右先太师丞相雍国忠肃公所著也。先公文集，旧刻蜀中，成书未久，焚于兵火。曾叔祖宝庆府君将求而刻之湖南，亦未及如志，而运革内附后，先参政广求之不能得。眉州故人史公孝祥守兴化，闻黄伯固家有之，邈不可得也。集在京师，属闽教授谢中物色之，来报云有军官好书购得此，欲藉手，与集相见，然终不能得之。先参政至淛，从亲戚韩大则得诛蚊赋，草于侯颐轩道士处，盖大德庚子岁也。故人闲上人亦蜀中同出东南之家，以旧故，自吴山访集临川山中，问此物所在而视之，则得之三十六年矣。而先参政亦弃诸孤十七年，诗书之绪，不绝如线，感慨今昔，血涕随之。偶得此卷，录送上人，贵得存遗珠于既失，尚故物之可求也。元统乙亥三月二十七日，集谨识。」
　　「宋之南，其宰执唯虞雍公为最贤，观其诛蚊赋，所谓『使天下之为人臣者得以安其君，天下之为人子者得以宁其亲』，则知公之志诛恶鉏奸者，欲以宁君亲也。其以忠孝教天下后世者至矣。伯生世其家学，能于圣时致身西清，被宠眷也殊甚。及闲寂中乃书先太师此赋以赠人，其志亦有所在乎？闲上人再见伯生，其为我谂之，和林鲁威叔重父题。」
　　「因读诛蚊赋，深怜爱国情。三公登间谍，四海失升平。早觉文章贵，争期德业成。云仍蒙世禄，翰墨负时名。丹丘柯九思赋。」
　　「黍民肆毒不胜诛，屈宋文章太史书。沧海遗珠留得在，白云深处伴僧居。洛生王敬方。」
　　「父作更生佛儿，为命世英。西州暏威凤，南国剪长鲸，不厌朝廷小，终扶日月明。诛蚊赋重录，妙墨世从衡。遂昌郑元佑。」
　　「观雍公少年之作，可以豫见报国之志；观邵庵详书之意，可以深惟追远之情。忠孝蔼然，萃于一门。呜呼盛哉！闲上人同是蜀人，故独得之，当刻石寺中，以传永久，庶不为他时夜壑舟也。年月日后学苏大年顿首谨书。」

　　○晦庵答王子令二书 

　　予往年在广中，有均平徭役，痛折豪右不礼答京官，不容生员，虐利膳钱等事，近复来边，首饬边墙壕堑数万丈，次修筑屯堡五百余座，以及黜去赃贪老耄将佐等事，不过琐琐効职，亦所以扶植贫穷，保全地方之意。奈何得谤纷纷，莫能止息。虽间见奏牍，亦不能什一敷露，或付之呵呵，不则仰屋切叹而已。偶读晦庵答王子令二书，乃知前人亦曾受此苦楚也。书曰：
　　「示喻曲折，具晓所谓，但区区之意，初见彼间风俗，鄙陋污浊，上不知有礼法，下不知有条禁，其细民无知，犹或可怜，而号为士子者，恃强挟诈，靡所不为，其可疾为尤甚。故于此辈，苟得其情，则必痛治之，盖惟恐其不严而无以警动于愚俗。至于廉退好修之士，柔良鳏寡之民，则未尝以此加之也。细民藉藉，不知此意，妄生恐惧，而彼为士者，亦何遽至畏缩而不敢来相见乎？若果有之，即是其见识不高，趋向凡下，无以异于愚民，为政者亦安能每人而悦之哉！至如经界一事，固知不能无小扰，盖驱田里之民，使之随官荷畚持锸，揭竿引绳，以走于山林田亩之间，岂若其杜门安坐，饱食而嬉之为逸哉！但以为若不为此，则贫民受害无有已时，故忍而为之，庶其一劳而永逸耳。若一一恤此，必待其人人情愿而后行之，则无时而可行矣。且如此间绍兴年间正施行时，人人嗟怨，如在汤火之中，是时固目见之，亦以为非所当行，但讫事之后，田税均齐，里闾安靖，公私皆享其利，遂无一人以为非者，凡事亦要其久远如何耳。但惜乎此事未及下手，而上下共以私意坏之，使人预忧其扰而不见其利，此则非熹之罪，而当世自有任其责者，尚何言哉！然当时若更施行，则其扰不但土封而已，不知噂沓又复如何也。若便指土封为扰，而谓经界之不善，则如子令者亦未究此利害也。桂林之行亦引此自列，然后得免，后世当有知此心者耳。」
