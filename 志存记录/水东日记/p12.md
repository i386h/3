<!-- { "loadSidebar": true } -->
　　郑太师府佥判位本贯开封府开封县，今寓平江府昆山县。三代曾祖南，皇任国信所亲属。祖端，皇任修职郎、池州司法参军。祖母赵氏，前知兴国军与燔娣。父元德，见拟将仕郎。母王氏，前军器监簿中实孙，沂国文正公后。亲祖姑长适前湖南运使陈贵谨，次适见任淮西运司帐管卢复孙。从伯元方，见任从政郎，前严州桐庐县丞；元哲，见任将仕郎，待铨；从叔元寿，见任儒林郎，新宜差信州军事判官。主婚从叔祖竦，见任朝奉大夫，前知宝庆军府事，主管建康府崇禧观；■〈立需〉，见任朝奉郎，前监尚书六部门本位。长女庆一娘，年一十四岁，十二月十一日巳时生，今与潘少卿宅知县万八新恩为亲，奁租五百亩，奁具一十万贯，十七界。缔姻五千贯，十七界。景定元年二月初三日，元德具状，忝眷朝散大夫新知韶州军州事兼管内劝农事提点银铜坑冶事郑竦谨专送上少充侄孙女庆一娘回定之仪。伏惟亲慈俯赐容纳本宅礼书三缄，双金鱼袋。开合销金缬一疋，开书利市彩一疋，籍用玉红文虎纱。官绿公服罗一疋，画眉褐织一疋，籍用玉红条纱。转官球■〈须上巾下〉掠一副，迭金箧帕女红五事，籍用官绿纱条。迭迭喜■〈须上巾下〉掠一副，盛线箧帕女红十事，籍用金褐择丝。劝酒孩儿一合，籍用紫纱。茶花三十枝，籍用红缬。果四色，酒二壶，媒氏生金条纱四疋，官楮二百千省。景定三年四月　日谨状。大明天顺六年太岁壬午春正月六世孙进士文康录此卷。时又寄至梧州，予为跋焉。

　　○苏公清虚堂诗 

　　苏长公雪中饮王定国清虚堂诗真迹，自注云：「旧说佛经所言，如人入薝卜林中，只齅薝卜，不嗅余香，盖中华栀子花也。百花皆五出，惟栀子、雪花独六出。」

　　○顾魏二公归荣令终 

　　都察院右都御史太康顾公佐，洪武庚辰进士。永乐初，自庄浪令为监察御史，升江西按察司副使，入为应天府尹，转通政司。宣德初，进掌台事，疾，上遣医往视。再阅岁，降勑慰问，俾致仕，赐楮币，永复其家。刑部尚书南昌魏公源，永乐丙戌进士，监察御史、浙江副使，入署刑部右侍郎事，升河南左布政使。赈饥三年，为刑部右侍郎，进尚书。尝奉勑整饬北边武备，简禁兵。晚以足疾辞，诏免常朝，再辞，赐勑褒美，给舟车以还，复其家。二公尝同道为御史，同大拜执邦法，俱尝典留守，声名相上下，归荣令终亦同。而廉介公正，人于太康无间言云。

　　○方希直不拜佛 

　　尝闻宋景濂先生过佛寺，方孝孺实从，先生见佛参拜，孝孺不为礼。或以为请，先生曰：「后生未到老夫田地故耳。」先生岂亦主尹和静拜观音之说耶？

　　○范氏家谱世系 

　　「吾家唐相履冰之后，旧有家谱，咸通十一年，一枝渡江，为处州丽水县丞，讳隋。中原乱离，不克归，子孙为中吴人。皇宋太平兴国三年，曾孙讳坚、垌、墉、埙、埴、昌言六人，钱氏归朝，仕宦四方，终于他邦，子孙流离，遗失前谱。仲淹蒙窃国恩，皇佑中来守钱塘，遂过姑苏，与亲族会追祖宗，既前谱未获，复惧后来昭穆不明，乃于族中索所藏诰书家集考之，自丽水府君而下，四代祖考及今子孙，支派尽在。乃创义田，计族人口数而月给之。又葺理祖第，使复其居，以求依庇。故作续家谱而次序之。皇佑三年正月八日，资政殿大学士、金紫光禄大夫、行尚书、户部侍郎、知青州军州事兼管内劝农事使、充青州淄潍登莱沂密齐州淮阳军安抚使范仲淹谨述。」此谱见于今广西参将都指挥使范信所谱叙，文正公子纯仁生正思，第三子，正思生直方，直方生公兴，第二子，公兴生良史，良史生士选，长子，士选生光祖，第三子，光祖生文炳，长子，文炳生伯莱，伯莱生叔冑，叔冑生子圉，第二子，子圉生仁杰，第三子。仁杰四子，其第三名檀州，盖信父也。信之言曰：「吾祖国初辰州教授，谪吏密云，家焉。教授之子习武事矣。」谱近年所修录，询其元本，曰：「同楮钱焚之矣。」信有将畧，而素以墨闻，其言虽未可凭，予甚爱公文之简而质也，故录之。

　　○陈古庵经纪梁氏 

　　翰林编修梁禋先生既病，语家人曰：「朋游中，惟邻居同年陈汝同心地好，且有家法，孤子女可托也。」汝同盖国子祭酒致仕陈古庵先生云。梁病笃，先生往视之，已不能言，惟指以手，左右具述其言，先生垂涕诺焉。后梁氏凡居第嫁娶等事，皆先生为经纪之，至冒谤毁而为之，始终如一。嫁女得今肇庆知府黄瑜，瑜今日偶及此。噫，友道雕丧久矣，如陈先生，何可多得哉！

　　○杨文贞公遗嘱 

　　杨文贞公传，王抑庵尚书作。公尝三致书商确书削，再致润笔，且求其亲书，俾子孙宝藏。王忠毅公行状亦公无恙时口授指画为之，假王盐山名。至如其临终，于神道碑、墓铭、书旐、题主之类，某出何人，某出何人，皆公所自定。岂豪杰之士，固亦不忘身后之名欤？然亦可见前辈于死生之际，其不苟如此。文贞公遗嘱数条，如不用孝帛等事，真足以警流俗，悉附于此。
　　「吾在世已久，踰越分愿，无所遗憾。但官品崇重，国恩未报，此虽死不能瞑目。身后数事，务示子孙，此吾之治命，其遵行之，不可违也。一、只用幅巾深衣，殓须用绞衾，庶几柩归，经过闸埧，可得稳当。一、吾平生不曾用僧道，死后亦勿用，只依家礼祭祀。祭物随时所有，不必丰，但设我平日所用冠带袍服，于中行礼。祭告之文，亦用家礼，不必新作。一、凡今丧家，遇亲朋来吊者，皆散孝，此是北方风俗，南方素无此礼，古礼亦无。盖吊是常礼，孝是凶物，岂可进凶物请他人为己持孝？大非礼。非礼，吾死后切不可行。或有缙绅大夫来吊，待宾者明谢以非礼，不敢亵渎，实非慢也。一、吾病久，数数累公卿大夫垂问，感愧甚矣。今不能报，烦院中一僚友，干浼少保先生、宗伯先生、冢宰先生三大人，遍叩列位公卿大人，一切遣祭遣赙，并止不行，至叩至叩。同院僚友，乡里亲交，及归途有相知者，欲行祭赙，皆谢却之。此吾之中恳，非矫情也。力辞力辞。一、作急写书，托徐尚书大人，傥有驰驿上广东者，寄去报导，令急急作坟楮原，龙州随择一处干燥平稳无凶祸者，便选日兴工，切不可求子孙利达，如此然后易成。盖要利达，须力学修德，不在风水也。砖石石灰，务要坚固，于外只作一大土馒头。必须自费，不可吝悭，庶得早完。若延缓稍迟，必累及乡里，重吾过矣。一、柩到家，可且安置于学后正厅，却择日葬，亦不可久停。盖死者复土则安矣。一、启行回去，凡书籍文字，并须逐一收拾，包裹爱护，舟中尤须谨备雨水漏湿，片楮只字，不可损坏遗落，图画皆然。」

　　○论黄霸丙吉 

　　黄霸只是州郡之才，为宰相而事钩距，固无如许精神，天下亦将无所容，而弊将不胜其多矣。若丙吉，则又伤于大鹘突。易曰：「易简，得天下之理。」孟子曰：「智者行其所无事。」宰相之道，其在是乎？

　　○宰相须福德才量 

　　元人为宰相须福德才量四者兼备之说，诚亦前人所未道也。然君子所务，亦惟曰德才量而已。

　　○东坡赤壁赋真迹 

　　东坡赤壁赋真迹，寄傅尧俞者，尝于俞尚书家见之。「洗盏更酌」，「更」字下自注一小「平」字。

　　○元金台集刻本 

　　元诗人葛逻禄乃贤马易之金台集前后序、题跋，出虞伯生、欧阳元功、黄晋卿、张起岩、余廷心、曾子白、危大朴等，篆隶真行小楷，皆出诸公亲笔入刻，极其精妙。尝从钱原溥简讨借观，留余所者数月，后再从借观，则托辞却去矣。

　　○张养浩全集 

　　张文忠公养浩全集有欧阳圭斋序，今在故副都御史云中孙廷瑞家，盖齐府旧物，廷瑞得之青州库中。

　　○韩令公真赞 

　　韩令公真赞在欧阳外集，末句作「丞相卫公」，而题云「魏国」。黄文献乃云末句作「魏公」，且云在居士集，当别考也。

　　○诧异等字 

　　诧异、差 【 去声】 异、阘靸、衰飒、录续等字，非必古有所出，亦迁就彷佛耳。

　　○兴学勤教 

　　天地间事，凡有人用如此工夫，则必有如此效验；有是工夫，无是效验，虽间有之，然亦鲜矣。姑以予幼学时所闻所见事明之。庐陵彭祖期先生，以监察御史提督南畿学政，化诱型范，皆有法。礼部会试，三甲之魁与高等，多出苏、松、应天。如状元施盘、探花倪谦，二甲一二名张和、钱溥，三甲之莫震是也。 【 「三甲」原作「二甲」，据明弘治本改。按莫震为正统四年三甲第一名进士。】 吴县旧学卑隘，科目屡阙，巡抚侍郎周公忱始一新之，未几，邑生施盘状元及第。庐陵孙鼎宜铉教授松江，一时东南称善教者无踰焉。正统辛酉京闱，乡士百人，松举十五人，五经魁占二人。昆山教谕嘉兴朱士章先生，季考月试，勤而且严。其考二场文字，厌人作诏诰，以字数少不能衬贴，论文必欲其习四六，作表且授以作表之法，曰：「起语必切题，不尔，则号大家幞头矣。」昆山科举虽不乏，而未有刊文字者。正统二年，南京所刻进新唐书表，为昆山郑文康，六年敬天图表，则予所为，后科则太仓军生陈铨，皆刊表，皆先生门人。盖先生自昆升镇海、太仓卫学教授也。凡是皆不可谓之偶然，有志者，其监之哉。

　　●水东日记卷九 

　　圭斋题彭氏程文 
　　酌定白鹿书院记 
　　夏忠靖鸱吻诗 
　　院画皆有名义 
　　东里抑庵春帖 
　　刘三吾与陈南宾书 
　　宋儒批选文章 

　　○圭斋题彭氏程文 

　　予性颇不喜场屋程文，异时所作四书经义亦不多，惟书经大小题俱有破题，又有删节王滹南书义一帙，此外惟论十数通、表二十余道耳。乙丑叨第后，即为人持去，无一存者，迄今亦不留意。偶见欧阳圭斋所题彭氏一经，乃知前辈之于程文，其不轻乃尔。徐图访得，以示儿辈。圭斋文今附录焉。
