<!-- { "loadSidebar": true } -->
　　厚葬于存殁无益，古今达人言之已详。余家既贫甚，自无此虑，不待形言。至于棺柩，亦当随力，四明、临安倭船到时，用三十千可得一佳棺，念欲办此一事，窘于衣食，亦未能及，终当具之，万一仓卒，此即吾治命也。汝等第能谨守，勿为人言所摇，木入土中，好恶何别耶？
　　近世出葬，或作香亭、魂亭、寓人、寓马之类，一切当屏去，僧徒引导，尤非敬佛之意，广召乡邻，又无益死者，徒为重费，皆不须为也。
　　古者植木冢上，以识其处耳，吾家自先太傅以上，冢上松木多不过数十。太尉初葬宝峯，比上世差为茂郁，然亦止数亩耳。左丞归葬之后，积以岁月，林樾寖盛，遂至连山弥谷。不幸孙曾遂有剪伐贸易之弊，坐视则不可，禁止则争讼纷然，为门户之辱，其害更甚于厚葬。吾死后墓木毋过数十，或可不陷后人于不孝之地，戒之戒之。
　　石人、石虎之类，皆当罢之，欲识墓处，立一二石柱可也。守墓以僧，非旧也，太傅尝为乡邦，其力非不可置庵赡僧，然终不为，岂俭其亲哉，盖虑之审耳。坟墓无穷，家资厚薄不常，方当盛时虽可办，贫则必废。又南方不族墓，世世各葬，若葬必置庵赡僧，数世之后，何以给之？吾墓但当如先世置一庵客，岁量给少米，拜扫日给之酒食及少钱，此乃久远事也，若云赖僧为福，尤为不然。
　　吾少年交游多海内名辈，今多已零落，后来佳士，不以衰钝见鄙，往往相从，虽未识面而无定交者亦众，恨无繇徧识之耳。又有道途一见，心赏其人，未暇从容，旋即乖隔，今既屏居不出，遂不复有邂逅之期，吾于世间万事，悉不贮怀，独此未能无遗恨耳。
　　人生才固有限，然世人多不能克尽其实，至老必抱遗恨。吾虽不才，然亦一人也。人未四十，未可著书，过四十又精力日衰，忽便衰老，子孙以吾为戒可也。
　　人与万物同受一气，生天地间，但有中正偏驳之异尔，理不应相害，圣人所谓『数罟不入污池』『弋不射宿』，岂若今人畏因果报应哉！上古教民食禽兽，不惟去民害，亦是五谷未如今之多，故以补粒食所不及耳。若穷口腹之欲，每食必丹刀几，残余之物，犹足饱数人，方盛暑时，未及下箸，多已臭腐，吾甚伤之。今欲除羊彘鸡鹅之类，人畜以食者， 【 牛耕犬警，皆资其用，虽均为畜，亦不可食。】 姑以供庖，其余川泳云飞之物，一切禁断，庶几少安吾心。凡饮食，但当取饱，若稍令精洁以奉宾燕，犹之可也。彼多珍异夸眩世俗者，此童心儿态，切不可为其所移，戒之戒之。
　　世之贪夫，溪壑无餍，固不足责。至若常人之情，见他人服玩，不能不动，亦是一病。大抵人情慕其所无，厌其所有，但念此物若我有之，竟亦何用？使人歆艳，于我何补？如是思之，贪求自息。若夫天性澹然，或学问已到者，固无待此也。
　　人士有与吾辈行同者，虽位有贵贱，交有厚薄，汝辈见之，当极恭逊己，虽官高亦当力请居其下，不然则避去可也。吾少时见士子有与其父之朋旧同席而剧谈大噱者，心切恶之，故不愿汝曹为之也。
　　吾惟文辞一事，颇得名过其实，其余自勉于善，而不见知于人，盖有之矣。初无愿人知之心，故亦无憾，天理不昧，后世将有善士，使世世有善士，过于富贵多矣，此吾所望于天者也。
　　居丧之礼，不可不勉，人固有体气素弱不能常去肉食者，礼亦许之，然亦不得已耳。至若寝苫于地，东南卑湿，决不可行，食去盐酪，亦非南人所堪。如此之类，小有出入，固有不得已者。若夫饮酒及广设殽羞，以至招客赴食之类，乃可以守礼而不守者，亦是近世礼法陵夷遂至于此！汝辈各宜勉之，若不能人人皆行，则行者自行而已，兄弟相驳，亦无如之何也。
　　诉讼一事，最当谨始，使官司公明可恃，尚不当为，况官司关节，更取货贿，或官司虽无心，而其人天资闇弱，为吏所使，亦何所不至？有是而后悔之，固无及矣。况邻里间所讼，不过侵占地界，逋欠钱物，及凶悖陵犯耳，姑徐徐谕之，勿遽兴讼也，若能置而不较，尤善。李参政汉老作其叔父成季墓志云『居乡则以困畏不若人为哲』，真达识也。
　　吾居贫，不喜为人言，故知者少，今启手足之后，乃至不能办棺殓，度不免以累亲故，然当痛节所费，但或入土则已矣，更不可借口干人，以资他用。
　　九里袁家■〈山奥〉大墓及太傅、太尉、左丞、少师、荣国夫人、康国夫人诸墓，岁时切宜省视修葺。近岁族人不幸有残伐扰害者，吾竭力禁止之，虽遭怨詈诬讼者，皆不敢恤。一二年来，方似少止，以后固不可保，然已蒙郡中给榜严戒。他日援此有请，既非创始，必易为力，然须汝辈念念不忘，举措必当，然后可耳。
　　『余庆』藏书阁色色已具，不幸中遭扰乱，至今未能建立，吾寝食未尝去心。若神明垂佑，未死间或可遂志，万一赍志及泉，汝辈切宜极力了之，至祝至望。此阁本欲藏左丞所著诸书，今族人又有攘取庵中供赡储蓄及书籍者，则藏书于此，必至散亡，不若藏之于家，止为佛阁，略及奉安左丞塑像可也。此事本不欲书，然势不可不告子孙，言及于此，痛心陨涕而已。
　　子孙才分有限，无如之何，然不可不使读书。贫则教训童稚以给衣食，但书种不绝足矣。若能布衣草履，从事农圃，足迹不至城市，弥是佳事。关中村落有魏郑公庄，诸孙皆为农，张浮休过之，留诗云：『儿童不识字，耕稼郑公庄。』仕宦不可常，不仕则农，无可憾也。但切不可迫于衣食，为市井小人事耳，戒之戒之。
　　后生才锐者最易坏，若有之，父兄当以为忧，不可以为喜也。切须常加简束，令熟读经子，训以宽厚恭谨，勿令与浮薄者游处，如此十许年，志趣自成，不然其可虑之事盖非一端，吾此言后人之药石也，各须谨之，毋贻后悔。」

　　○杨大理诗谑 

　　南京大理少卿宜兴杨公复能诗，有盛名，其家僮往往于玄武湖壖取萍藻为豚食，吴思庵时握都察院章，以其密迩厅事拒之，杨答以小诗云：「太平堤下后湖边，不是君家祖上田。数点浮萍容不得，如何肚里好撑船？」盖谚有之宰相肚里好撑船。此尝闻诸节之。

　　○吕尚书驼峰之戏 

　　吕尚书震与学士解公缙一日谈及食中美味，吕曰：「驼峰珍美，震未之识也。」解云：「仆尝食之，诚美矣。」吕公知其诳己，他日从光禄得死象蹄胫，语解曰：「昨有驼峯之赐，宜共飨焉。」解因大嚼去，吕寄以诗曰：「翰林有个解痴哥，光禄何曾宰骆驼。不是吕生来说谎，如何嚼得这般多。」此亦节之闻之京师人云，不知果有此事否。

　　●水东日记卷十六 

　　宋名臣言行录 
　　铜鼓 
　　编类诗集误收 
　　打呵欠 
　　真清二韵不通用 
　　进士题名录 
　　武安阳武两侯遗事 
　　毛牛饕羊 
　　荣辱进退等事有命 
　　文字等语谶宜避 
　　庐山野灯 
　　东里还家诗 
　　议论诗中用事 
　　刘宗器送行诗 
　　江氏谱记赖布衣事 

　　○宋名臣言行录 

　　今印行宋名臣言行录，前集赵普、曹彬、范质、窦仪、李昉、吕蒙正、张齐贤、吕端、钱若水、李沆、王旦、向敏中、陈恕、张咏、马知节、曹玮、毕士安、寇准、高琼、杨亿、王■〈目署〉、王曾、李迪、鲁宗道、薛奎、蔡齐、吕夷简、陈尧佐、晏殊、宋庠、韩亿、程琳、杜衍、范仲淹、种世衡、庞籍、狄青、吴育、王尧臣、包拯、王德用、田锡、王禹偁、孙奭、李及、孔道辅、孙甫、尹洙、王质、陈搏、种放、魏野、林逋，附胡瑗、 【 「胡瑗」，原作「胡琼」，据明弘治本改。】 孙复、石介、苏洵；后集韩琦、富弼、欧阳修、文彦博、赵槩、吴奎、张方平、胡宿、蔡襄、王素、刘敞、唐介、赵抃、吕诲、彭思永、范镇、曾公亮、王安石，司马光则康附，吕公着则希哲附，曾巩、曾肇、苏轼、苏辙、韩绛、韩维、傅尧俞、彭汝砺、范纯仁、王存、苏颂、刘挚、王岩叟、刘安世、范祖禹、陈瓘、邹浩、邵雍、陈襄、刘恕、徐积、陈师道，为五朝云。朱夫子纂集，太平老圃李衡较正，有宝佑戊子庐陵李居安跋；续集黄庭坚、任伯雨、江公望、丰稷、陈过庭、陈师锡、吴敏、曹辅、孙传、许份、钱即、种师道、傅察、刘韐、程振、李若水、欧阳珣、宇文虗中、洪皓、张邵、朱弁、张叔夜、郑骧、张克戬、向子韶、孙昭远、郭永、杨邦乂、吕祉；别集李邴、权邦彦、张守、陈康伯、范宗尹、朱倬、张焘、郑瑴、滕康、王庶、沈与永、汪彻、周麟之、叶梦得、程瑀、王大宝、廖刚、胡舜陟、卫肤敏、陈公辅、陈戬、张阐、王缙、杜莘老、黄龟年、辛次膺、汪藻、綦崇礼、吕本中、王居正、胡寅、潘良贵、吴玠、吴璘、周葵、王庭珪、范如圭、翁蒙之、向子諲、向子忞、陈规、赵密、王德、张子盖、李宝、李彦仙、赵立、魏胜；外录周敦颐、程颢、程颐，张载则戬附，邵雍、吕希哲、范祖禹、朱光庭、刘绚、李吁、吕大钧，吕大临则大忠附，苏昞、谢良佐、游酢、杨时、刘安节，尹焞则张绎附，马伸则孟厚、侯仲良、周行己附，王苹、李郁、胡安国、胡宏、胡宪、刘子翚、刘勉之、李侗、朱松、朱熹、张拭、吕祖谦、魏挺之、刘清之、陆九龄、陆九渊、陈亮、蔡元定、蔡沈。后集于吕希哲、邵雍曰详见外录。有景定辛酉浚仪赵崇硂引，云其外孙朋溪李幼武士英所辑，且云朱子所编止八朝之前，士英则南渡中兴之后四朝诸名臣也。
　　今观别集，一卷有李纲，二卷有吕颐浩，三卷有张浚，皆另在卷前，不在目录中。又缺残脱板甚多，颇疑其非朱子手笔，为后人所增损必多。盖朱子纂缉本意，非为广闻见也，期有补于世教，而深以虚浮怪诞之说为非。今其间吕夷简非正人，而记剪髭赐药之详，余襄公正人，而有杖臀怀金之耻，苏子瞻苏木私盐等事，亦无甚关系，若此者盖不一也，岂李居安所谓剪截纂要，其是之谓欤？尝见章副使绘有此书巾箱小本，又闻叔简尚宝家有宋末庐陵锺尧俞所编言行类编举要十六卷前后集，尚俟借观，以祛所惑。
