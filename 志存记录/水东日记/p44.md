<!-- { "loadSidebar": true } -->
　　张曰：「岁丁未夏六月初吉赴召北上，发自镇阳，信宿过中山。时积阴不雨，有顷开霁，西望恒山之绝顶，所谓神峯者，耸拔若青盖然，自余诸峯历历可数，因顾谓同侣曰：『吾辈此行其速反乎？此退之衡山之祥也。』翌日出保塞，过徐河桥，西望琅山，森若剑戟，而葱翠可挹。已而繇良门、定兴抵涿郡，东望楼桑蜀先主庙。经良乡，度泸沟桥，以达于燕。居旬日而行，北过双塔堡、新店驿，入南口，度居庸关，出关之北口，则西行经榆林驿、雷家店及于怀来县。县之东有桥，中横木，而上下皆石，桥之西有居人聚落，而县郭芜没。西过鸡鸣山之阳，有邸店曰平舆，其巅建僧舍焉。循山之西而北，沿桑干河以上，河有石桥，繇桥而西，乃德兴府道也。北过一邸曰定防水，经石梯子至宣德州，复西北行，过沙岭子口及宣平县驿，出得胜口，抵扼胡岭下，有驿曰孛落。自是以北诸驿，皆蒙古部族所分主也，每驿各以主者之名名之。繇岭而上，则东北行始见毳幕毡车，逐水草畜牧，而已非复中原之风土也。寻过抚州，惟荒城在焉。北入昌州，居民仅百家，中有廨舍，乃国王所建也。亦有仓廪，隶州之盐司。州之东有盐池，周广可百里，土人谓之狗泊，以其形似故也。州之北行百余里有故垒隐然，连亘山谷。垒南有小废城，问之居者，云此前朝所筑堡障也。城有戍者之所居。自堡障行四驿，始入沙陀，际陀所及，无块石寸壤，远而望之，若冈陵丘阜然。既至，则皆积沙也。所宜之木，榆柳而已，又皆樗散而丛生，其水尽咸卤也。凡经六驿而出陀，复西北行一驿，过鱼儿泊。泊有二焉，周广百余里，中有陆道达于南北。泊之东涯有公主离宫之外垣，高丈余，方广二里许，中建寝殿，夹以二室，背以龟轩，旁列两庑，前峙眺楼，登之颇快目力。宫之东有民匠杂居，稍成聚落。中有一楼，榜曰『迎晖』。自泊之西北行四驿，有长城颓址，望之绵延不尽，亦前朝所筑之外堡也。自外堡行十五驿，抵一河，深广约什滹沱之三，北语云翕陆连，汉言驴驹河也。夹岸多丛柳，其水东注甚湍猛，居人云中有鱼，长可三四尺，春夏及秋捕之，皆不能行，至冬可凿冰而捕也。濒河之民，杂以蕃、汉，稍有屋室，皆以土冒之，亦颇有种艺，麻麦而已。河之北有大山，曰窟速吾，汉言黑山也。自一舍外望之，黯然若有茂林者，迫而视之，皆苍石也。盖常有阴霭之气覆其上焉。自黑山之阳西南行九驿，复抵一河，深广加翕陆连三之一，鱼之大若水之捕法亦如之。其水始西流，深急不可涉，北语云浑独剌，汉言兔儿也。过河而西行一驿，有契丹所筑故城，城方三里，背山面水，自是水北流矣。繇故城西北行三驿，过毕儿纥都，乃弓匠积养之地。又经一驿，过大泽泊，周广约六七十里，水极澄澈，北语谓吾悞竭脑儿。自泊之南而西，分道入和林城，相去约百余里。泊之正西有小故城，亦契丹所筑也。繇城四望，地甚平旷，可百里外皆有山，山之阴多松林，濒水则青杨丛柳而已，中即和林川也。居人多事耕稼，悉引水灌之，间亦有蔬圃。时孟秋下旬，麻麦皆槁，问之田者，云已三霜矣。繇川之西北行一驿，过马头山。居者云上有大马首，故名之。自马头山之阴转而复西南行，过忽兰赤斤，乃奉部曲民匠种艺之所。有水曰塌米河注之。东北又经一驿，过石堠。石堠在驿道旁，高五尺许，下周四十余步，正方而隅，巍然特立于平地，形甚岢峻，遥望之，若大堠然，繇是名焉。自堠之西南行三驿，过一河，曰唐古，以其源出于西夏故也。其水亦东北流。水之西有峻岭，岭之石皆铁如也。岭阴多松林，其阳帐殿在焉，乃避夏之所也。迨中秋后始启行，东道过石堠子，至忽兰赤斤， 【 山名，以其形似红耳也。】 东北迤逦入山，自是且行且止，行不过一舍，止不过信宿，所过无名山、大川不可殚纪。至重九日，王师麾下会于大牙帐，洒白马湩，修时祀也。其什器皆用禾桦，不以金银为饰，尚质也。十月中旬，方至一山崦间避冬，林木甚盛，水坚凝人，竞积薪储水以为御寒之计。其服非毳革则不可，食则以膻肉为常，粒米为珍。比岁除日，辄迁帐易地，以为贺正之所。日大宴所部于帐前，自王以下，皆衣纯白裘。三日后方诣大牙帐致贺礼也。正月晦复西南行。二月中旬至忽兰赤斤，东行及马头山而止，趁春水飞放故也。四月九日，率麾下复会于大牙帐，洒白马湩，什器亦如之。每岁惟重九、四月九，凡致祭者再，其余节则否。自是日始回，复繇驿道西南往避夏所也。大率遇夏则就高寒之地，至冬则趋阳暖薪水易得之处以避之，过以往，则今日行而明日留，逐水草，便畜牧而已。此风土之所宜，习俗之大略也。仆自始至迨归，游于王庭者凡十阅月，每遇燕见，必以礼接之。至于供帐、衾褥、衣服、食饮、药饵，无一不致其曲，则眷顾之诚可知矣。自度衰朽不才，其何以得此哉！原王之意，出于好善忘势，为吾夫子之道而设，抑欲以致天下之贤士也。某何足以当之，后必有贤于隗者至焉。因纪行李之本末，故备志之。戊申夏六月望日太原张德辉谨志。」

　　○元重建羊太傅碑 

　　晋故使持节侍中太傅巨平成侯羊公之碑：公讳祜，字叔子，泰山巨平人也。其先晋羊舌大夫之冑。当汉中兴，始自南阳，家于岱野，缨冕相继九世于公矣。显祖南阳太守，皇考上党太守，咸有名。公承俊烈之高风，应明哲之盛代，德擅规模，仁诚慈惠。夫其器量弘深，容度广大，浩浩乎固不可测已。其志节言行，卓尔不羣，游神玄府，散志青云，弘之以道籍，博之以艺文。于是仁声远耀，芳风流遐。年十有七，上计吏察孝廉州辟，皆不肯就。羣公休之，四府并命，盘桓累载，乃公交车征拜中书郎、秘书监。于时当晋之盛，□扬英儁，乃引公为相国从事中郎，迁中领军。遇革命之期，任受禅之会，秉文经武，以集大晋之祚。皇采增晖，帝威远御。纬绝代之风，弘虞、唐之绪。帝嘉厥庸，雠以大国。公乃逡巡固让，裁居小邦，天子詹咨，仍复拜公中军将军、散骑常侍。内厘王度，外绥区域，严恭寅畏，帝命允饬，运国威于钩陈，握皇枢于紫极，于时之盛，未有上公者也。拜卫将军、尚书仆射，以揆天机，崇成大业。帝道缉熙，泰阶允肃。以江寇未夷，乃命公都督荆州诸军事、侍中、车骑将军，开府辟命。公乃养民阜财，开斥国界，创筑五城，以防寇卫境。然后阐敷皇风，怀远以德，□大同之业，思王道之则，齐其人，均其泽，军无虞警，民不疲劳，农功□畴，百姓布野，羣黎被德，殊俗望风，吴人感服，襁负而至者四万余口。进位征南大将军。公虽享茅土，历登台阶，吐飡下士，二于姬公。方将殪戎吴□国吊民，然后寝甲戢兵，辞功退身，以优游乎初好，此公之素志也。会遘笃疾，春秋五十有八，咸宁四年十有一月庚寅薨于京邑。天子痛悼，遣使持节追赠侍中、太傅、南城侯印绶，赙吊加□常也。及其葬，上亲临过车骑，谥曰成侯。天子以公德高勋大，而屡辞封爵，故复建南城之国，特以封公。公誓让终始，上未之许。及其薨也，夫人夏侯氏追公克让之志，遂不以敛。公自出身以暨于终，忠言不辍于口，嘉谋不废于心，成其业，不处其功，勤其勋，不荣其禄，仪形言行，动为世范。暨六年春平吴，策诏曰：「故太傅、巨平侯羊祜造建平吴之规，潜谋远略，与众殊虑，勋业不遂。然荡灭之计，卒如祜策，用能夷旷世之寇，捄黎民之患。勋烈弘着，而宠不逮身，其遣使以克定之功，策告祜庙。昔汉氏封萧何夫人为侯，以崇显元功，亦古之令典，封祜夫人为万岁乡君，五千户，赐绢万匹。」于是故吏高文、奚廉等佥以公德高而志卑，位优而行恭，徽猷被于江汉，□□□于羣生。涉其风者，皆贪夫反廉，懦夫立志。虽夷、惠之操奋乎百世，曷以尚德□□□□未殒奇谋，潜略清□，□功遗绪，靡所置心，乃共碣石，刊勒盛■〈车丸〉，永表风烈焉。
　　其辞曰：天临有晋，乃降皇辅。猗与惟公，应期协矩。聪哲神睿，乃文乃武。□□□虞，□渊其度。翼翼□明，孝思以形。乃耀高风，辞爵让荣。为而不有，志凌泰清。如何不吊，中年殒□。□□□□□□□末□□□刊□□是表是旌。
　　此碑吾邑大夫襄阳郑达所惠后题云：至正四年甲申秋九月，昭勇大将军襄阳万户杨克忠重立，庐陵罗琛镌。考之许文忠公有壬尝云：太傅之功业见于史，其未就交辟，郭奕以为今之颜子。其论三年之丧，欲革汉、魏之薄，兴先王之法，以敦风俗，盖有儒者之风。使及孔门，殆庶几乎。此其立德立言又备矣。陆抗谓乐毅、诸葛孔明不能过，未为尽之。堕泪碑繇梁及今至于四刻，若今访旧文而刻之石，繇京师而致之岘首者，编修官杨伊志卿也。今观是碑多阙字，其字体结构虽彷佛当时，亦恐有遗漏失真之弊。其即编修之所为，抑亦万户别为之，皆不可知已。谩记之云。

　　●水东日记卷三十六 

　　诗林广记参评

　　○诗林广记参评

　　诗林广记，元至正中蔡正孙氏所著，前集十卷，以晋陶渊明，唐杜甫、李白、韦应物、刘禹锡、韩退之、柳子厚、王摩诘、李义山、王建、杜牧、孟郊、贾岛、孟浩然、卢仝、郑谷、李贺、唐彦谦、韩偓、杜荀鹤、陆龟蒙、白居易、（元稹附）、薛能、王驾、张佑、薛道衡、李涉、王播、韩翃、张继诸人诗，证以名人评议，间附己见，亦多可观。闲中偶见此本，为赘一二，与同志者商榷焉。
　　陶渊明诗，刘后村云云。
　　后村此语虽不失为尊坡，谓之至论，则未也。
　　附王介甫桃源行，高斋诗话云云。
　　此诗槩言秦乱，犹言嬴氏父子不道久矣。初非于此，以世次先后叙列言也，高斋过矣。此却与东坡二疏赞不同。
　　杜子美诗，朱文公云云。
　　文公此语，万世不易之论。盖取法于上，自当如此。作文皆然，学者不可忽也。近世士人惑于苏文生「啜菜羹熟吃羊肉」之语，更不肯做向上工夫，卒之又下于苏数倍也，何怪？
　　杜子美和早朝大明宫诗，梅圣俞金针诗格云，胡苕溪云，山谷之言云云。
　　山谷说当矣。
　　杜子美樱桃诗，诗眼云云。
　　潜溪所谓搜求事迹，排比对偶，出于勉强之言，甚当。
　　附韩退之谢赐樱桃诗，胡苕溪云云。
　　色香味在，名果多具此，况又樱桃耶？苕溪之议过矣。
　　杜子美九日诗，杨诚斋云云。
　　诚斋二说，学者所当知。
　　杜子美绝句诗，室中语云云。
　　后山诗语与王、杜二诗未伦，以为无媿前人，恐误后学。
　　杜子美羌村诗，杨诚斋、冷斋夜话云云。
