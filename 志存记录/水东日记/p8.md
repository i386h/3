<!-- { "loadSidebar": true } -->
　　国朝将官专生杀，如都督韩观守广西尚然。观师行庆远，生员迎候，悉命斩之，曰：「我知此亦贼耳。」山忠毅公代观，则有间焉。闻公盖惩英国杀黄参将事故耳。予所见时将，有名莫如杨洪、石亨，洪自百户至封侯，威名闻岭北，未尝专杀一人，而亨尤甚。也先犯土城，亨与于尚书等在军中，损军败将颇多，然将士失律无被谴罚者。兵科以为言，上命特示亨等，而亦如故。后闻尚书言：「辇毂之下，自专诛戮，非宜。」王忠毅公麓川之举则异是，人多能道之云。

　　○广西先后守将优劣 

　　广西守将韩都督观，英武有文，颇喜诛杀。山忠毅公继之，则光前绝后矣。公深沈有将畧，用兵如神，而其廉其正，文臣中比肩者，亦不多见，当别有纪载。其驭土官，一以威严，秋期调征，无敢违限三日。有惊而成疾者，有毙于杖下者，有调兵官致死不敢归复者，其严如此。后来柳安远则反是，一以恩结人心，始劳以酒食，答其把饭，然犹有善处，未尝有心于掊敛，待之如一，不以其把饭厚薄为轻重。其最可称，则却田州知府岑绍银事。初，绍奏幼子镛正出当袭，其家奴挟其庶长子奏请袭，安远折之曰：「父子间事，当从其父言。」镛遂得袭。绍德之，怀银一千两为谢，则却之曰：「我岂为此而为之！汝杀贼报国足矣。」是年绍亲率土兵随征，俘馘甚众，盖有以感动之也。都督陈旺始有心掊刻，与柳大异，然犹能文饰笼络，支吾度日。至武进伯朱瑛则扫地矣，其畧亦见盛奏中。政之治忽系乎人，灼灼可凭如此。聊一及之。

　　○聂大年桃符 

　　聂大年诗翰著名一时，不得预京衔。或曰大年尝署桃符云：「文章高似翰林院，法度严如按察司。」以此见忤达官。其然，岂其然乎？晚年被征修前史，至京而卒。予尝比之梅圣俞，宜也。

　　○郑武安刚正 

　　武安侯郑亨守大同，年已七十余，刚正有为，一志为国。而性稍褊，每议事，辄不欲从中贵言。既卒，人谓中贵衔之，中贵乃悼惜之不已，盖其心本公能服人故耳。予曩在宣府，中贵栢玉酒间辄追念侍郎刘公琏，以为好人难得。询其故，曰：「玉每有事干之，无肯从者，然我至今思之。盖侍郎所执是，其不从我者，我非是也。」两事颇相类。郑卒时，语不及私，惟云：「此大同，我国家后门，我死矣，后来者何人，勿坏我家事也。」布政张文昌时为断事云。

　　○徐兴安论将 

　　兴安侯徐亨，正统中守关中。一日，御史张文昌语及时将，徐云：「以亨观，今之将官，无一人可当朝廷大事者。」御史问曰：「今总戎成国公何如？」曰：「强虏视之婴儿耳。」又举负时名二边将问之，曰：「彼何尝临大敌？琐琐仅得名耳。」曰：「其必为公。」曰：「我非其人。」曰：「然则为谁？」曰：「无如英国公，屡典大兵，且威严胜，将佐无敢犯，可赴水火。公为大将，彼有时名者为之偏裨，所向无前，而彼亦可备他日之用矣。」

　　○敕词与部奏违异 

　　故事，凡各部请勑行事，该部备词奏请，既得旨，移文翰林，即令文渊阁下学士依奏草勑，不能异也。景泰六年正月，奖励独石杀贼一勑独不然。兵部奏奖励，勑词则多谴责，且当时有旨：「发兵是宣府总兵等官所请，无预独石。」而勑独石云：「尔等奏要发兵，又全非事实，予甚讶焉。」盖维时阁老以权臣自任，不复顾惮，惟其意之所欲为矣。

　　○英庙友爱至德 

　　上复宝位二三日间，诸文武首功之臣列侍文华殿。上喜见眉宇，呼诸臣曰：「弟弟好矣，吃粥矣。事固无预弟弟，小人怀之耳。」诸臣默然。时都督刘深亦带刀在侍。深亦以复位功进左都督，后充总兵官，挂征蛮将军印来广西，为盛偶及此，其语尤详。呜呼！上之德，尧、舜之德也，敢不有记？

　　○张夏各推所长 

　　张学士士谦、夏太常仲昭，两人同登第，乡谊甚密，皆及与陈嗣初、王孟端诸人游，皆有志作文写竹。一日，馆阁命「石渠阁赋」题，士谦藳先就，仲昭见之，即不复下笔。既而士谦以仲昭写竹石愈己也亦然。两人竟各以所长名世。

　　○氏族大全多误 

　　近代杂书著述，考据多不精。如翰墨全书以彭思永为明道母舅、事文类聚以「闲门要路一时生」为「侯门要路一时生」之类，至传写刊刻皆然，所谓氏族大全尤甚。汤公让指挥以博学强记自许，一日，刘草窗家偶及赵明诚，汤以为赵抃之子。予偶记抃之子■〈山亢〉■〈山几〉，明诚则宰相挺之子也。汤大以为不然。徐元玉在座，亦不能决，曰：「明日当考书，负者作东道耳。」汤退，既详考得实，乃携氏族大全叫呼而来，曰：「本子误我矣。」近考广州十贤，李朝隐一作李尚隐，因讹而为李商隐，亦出氏族大全云。

　　○珠池采珠法 

　　珠池居海中，蜑人没而得蚌剖珠。盖蜑丁皆居海艇中采珠，以大舶环池，以石悬大絙，别以小绳系诸蜑腰，没水取珠，气迫则撼绳，绳动，舶人觉，乃绞取，人缘大絙上。前志所载如此。闻永乐初，尚没水取，人多葬沙鱼腹，或止绳系手足存耳。因议以铁为耙取之，所得尚少，最后得今法。木柱板口，两角坠石，用本地山麻绳绞作兜如囊状，绳系船两傍，惟乘风行舟，兜重则蚌满，取法无踰此矣。

　　○采珠数 

　　珍珠初采一万四千五百余两，大约三石五斗。次年采九千六百余两，每百两余四五两，大约一升重四十六七两。次年大者五十余颗，计一斤重，云价近白金五千两。御史吕洪云。

　　○范德机书海角亭记 

　　范德机隶古见推当时，近见廉州海角亭记，为其自书无疑。此碑亦用汉、唐碑法，题额四篆字居首，下方就书文不复重出亭记字。高平范文并题额，俱就在文后，不复分书也。

　　○刘廉夫左迁绝句 

　　刘侍郎廉夫 【 清】 ，余同年乡举，自负文武才，筹边论兵，历历如见。景泰初为庶吉士，上书论时事，遂见用。也先犯土城，诸公主保卫京师，廉夫主追击，颇忤意。既而出赞湖、贵军事，王靖远、都御史王来皆有论荐，还朝，吏部拟迁本科，内批特升刑部右侍郎。廉夫性嗜酒，不拘细行，颇不满士论。天顺初，改四川参政。闻有诗云：「一封诏下九重天，台省诸公尽左迁。自笑风流老参政，画船箫鼓下西川。」

　　○内阁机宜不密 

　　文渊阁宥密之地，外臣非公事不能至，廷陛机宜，无敢泄者，杨文贞、文定、文敏三先生典刑尚存。文贞间遇知己，或问「近日外间有何事」，或「某事便否」，亦甚鲜也。后来者则有稍稍传闻于人，甚而方面官见辞后，必造谒，或拘举子入考文字。又甚而造膝之言、代言之笔，不待暮出禁门，而已徧告多人，斯极矣。此不惟系大体之得失，而才器之大小、福量之薄厚，亦于是见焉。

　　○广西帅府隶郑牢 

　　广西总帅府一郑牢者，老隶也，性鲠直敢言。都督韩观威严不可犯，亦知牢。观每醉后杀人，牢度有不可杀者，辄不杀，留竢其醒，白以不敢杀之故，以是观尤德之。观卒，山忠毅公云继其任，公固廉正贤者，下车首延高年耆德，询边事。有以郑牢言者，云进之曰：「世谓为将者不计贪，矧广西素尚货利，我亦可贪否？」牢曰：「大人初到，如一洁新白袍，有一沾污，如白袍点墨，终不可湔也。」公又曰：「人云土夷馈送，苟不纳之，彼必疑且忿，奈何？」牢言：「居官黩货，则朝廷有重法，乃不畏朝廷，反畏蛮子耶？」公亦笑纳之。公镇广西踰十年，廉操终始不渝，固不由牢，而牢亦可尚云。

　　○杨文敏论进谏有方 

　　夏太常仲昭尝闻之杨文敏公荣曰：「吾见人臣以伉直受祸者，每深惜之。事人主自有体，进谏贵有方。譬若侍上读千文，上云『天地玄红』，未可遽言也，安知不以尝我？安知上主意所自云何？安知『玄黄』不可为『玄红』？遽言之，无益也。俟其至再至三，或有所询问，则应之曰：『臣幼读千文，见书本是「天地玄黄」，未知是否。』文敏之言如此，不审明者以为如何？

　　○近事所始 

　　近年大臣各醵白金送寺观，祈报行礼，云始于陈汝言。万寿节亦然，云始于杨鸿胪。左阙门上红墙下黄瓦小直房，旧为内臣所居，今为大总戎候朝处，云始于石亨。东长安门榨子外各堂上官，团作一揖，而后各就舆马，亦云始于亨。予前年入京见此，岂皆所谓时变耶？

　　○于节庵遗事 

　　于节庵以兵部侍郎巡抚河南、山西，迁大理少卿，前后几二十年。其入京议事，独不持土物贿当路。汴人尝诵其诗曰：「手帕蘑菇与线香，本资民用反为殃。清风两袖朝天去，免得闾阎话短长。」

　　○吴思庵小学集解 

　　耿恒庵云，吴思庵集解小学「翟黑子」章，取熊氏所解「脱」字二十一字，可删。盖「吾自导卿脱」，与下文「吾欲为卿脱死」脱字同，非但文字可凭，而「我导尔脱」，词理亦皆无可疑也。

　　○李祭酒哭侄诗 

　　李祭酒先生哭侄诗，所谓「朝餐对案浑无味，暮骑逢人不记名。」其死生骨肉之情，溢出言表，真不媿于祭十二郎文矣。

　　○卢重斋遗事 

　　中书舍人卢儒字为己，号重斋，昆山人。博学能文，善笔札。文学韩、柳，书法欧、颜，自负甚高，诚亦时流罕及。或请文藳，曰：「吾有腹藳耳。吾昔备顾问翰林，一日上促雪赋急，诸公未即就，小子一扫，萧状元见之，吐舌走去。」其文今多不传，然其为人，颇类迂僻。陈孟东者招饮，入门偶见胡仲子文一册，席间饮食外，手读此文不已，不与众接一谈，虽诮之，不复顾也。一日，乡显宦往候之，读书阁中，久不出。其子侄请之至再，曰：「客候久矣。」遽答之曰：「尔何知彼曾读何书来！」

　　○奏旌脱纲王晟死节 

　　景泰中，盛奏旌褒用兵地方死节之臣，以浙江都指挥脱纲、佥事王晟为首，盖两人皆有贤能之誉。又其死，纲出仓卒，晟极惨酷，最灼灼在人耳目也。后数月，偶得御史林廷举按两浙时封事藳，亦止以两人为首。吏部议覆，不果行。乃知此等事，不约而自同，固出于人心士论之公，岂亦忠义余烈足以感动夫人也欤？

　　○山歌 

　　吴人耕作或舟行之劳，多作讴歌以自遣，名唱山歌，中亦多可为警劝者，谩记一二。「月子弯弯照几州，几家欢乐几家愁？几家夫妇同罗幛？多少漂零在外头？」「南山头上鹁鸪啼，见说亲爷娶晚妻。爷娶晚妻爷心喜，前娘儿女好孤恓。」

　　●水东日记卷六 

　　参赞军务 
　　马良失宠 
　　纪载张大太过 
　　大同贼妇节烈 
