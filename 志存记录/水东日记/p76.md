<!-- { "loadSidebar": true } -->
　　我朝诗道之昌，追复古昔，而闽、浙、吴中尤为极盛。若孙西庵，岭南才子，国初着大名，而林尚默、张宗海，皆近时名士，已上序文三首，亦不可谓为无见。他如苏平仲以唐音编选未精；王止仲以元遗山鼓吹偏驳之甚，而尤罪赵子昂；若刘子高不取宋诗，而浦阳黄容极非之，容又并杨廉夫、高季迪而疵议之。又有钱塘瞿宗吉则为鼓吹续音，盖以宋、金、元律诗并称，至云举世宗唐，恐未公为言。数子者之言皆行世，必有知诗者明辨而去取之。黄容一文传者恐不多，兹亦录之于左。
　　江雨轩诗序：「理之所在，倚形寓物，必有天机，遇感而动，则气血者尤焉。鸟之春音，蛩之秋韵，谁使之耶？匹夫匹妇覉臣贱妾之悲忻喜怒，劳逸惨舒，发于歌谣叹咏，皆有感于天机不能已者，而泄其鸣。繇于天理自然之公平易和，正无穿凿诡怪偏曲之私，足以形是理之妙。先王采圣贤之格言，雅、颂并列，为感善惩恶之具。故诗之作，无不本诸此。然世降末流之异，昔人论虞夏之下，晋魏以上，气格未相远也；晋宋颜、谢至唐初，高下虽殊，古法未大变。律诗出后，至于大盛，参以仝、贺、郊、岛、元、白之谲怪寒瘦，鄙俚之风兴，沿流鬬靡，劲晚唐之论，此何也，盖诸子才气豪放，穷思远索，务求人所未道，以快其高，不知繇其豪放穷思远索穿凿之私，遂与古法平易遐矣。至宋苏文忠公与先文节公，独宗少陵、谪仙二家之妙，虽不拘拘其似，而其意远义该，是有苏、黄并李、杜之称。当时如临川、后山诸公，皆杰然无让古者。至朱子则洞然诸家之短长，其感兴等作，日光玉洁，未易论也。何者？一本于理尔。圣人一言以蔽之论，岂非所谓平易和正，足以形是理而已，任高任奇，能外是乎？呜呼！好恶不同之害，欧阳子不喜杜诗，李泰伯不喜孟子，二子人豪，发言若斯，而评诗者往往以片言只字断其一生，以尽弃其所长，是启效尤之弊甚矣。近世有刘崧者，以一言断绝宋代，曰宋绝无诗。他姑置之，诗至三百篇至矣，何子夏、毛苌之伦，尚遗所昧，寥寥千五百余年，至朱子而始明，宁无一见以及崧者？人不短则己不长，言不大则人不骇，欲昡区区之才，无忌惮若是，诟天吠月，固不足与辨。然关于类，至于贼道，不容己者。崧之时，会稽杨维祯、吴中高季迪，皆鸣于诗，其过高者凌厉险怪，痛快者巧中物情，读之如入宝藏之中，绮罗之筵，骇目适口，视古作槩淡如也，亦其迈逸豪放尔。后之肤学务异之徒，视其佶屈冶媚，激其险淫之心，咀得粕味之一二，广诵长吟，以夸座客，直欲繇之以尽革古法，乃以嫫姆蹙西施之頞，童稚攘冯妇之臂，句雕字锼，叫噪赘牙，神头鬼面，以为新奇，良可叹也。昆山偶武孟翁以诗一帙示予，曰：『平昔遇有所感，一寓于此，凡若干卷。虽无望于流远，有孙数辈在故里，愿序其端遗之，俾以知吾趋向之勤也。』余阅其命题造语，悲乐不至于伤淫，嘅叹不深于怨怼，状物达理，质而不俚，无雕锼谲怪之病，一本于天机不能自已者而发，不期合古而自合古矣，是则岂惟可遗其诸孙，他日采诗者能弃乎？且为学诗者楷模，何媿也。噫！所谓好恶者，予言若是，特以当崧与慕杨、高之侪，未知其以为何如云也。予恐孩提之习，莫先嫫姆之口，使崧之说行，后生少年，不胜望洋凌躐之患矣；慕杨、高之风竞，则古法澌矣。予愠二家之久，幸翁之托，故发其端为序而归之，以少省人焉。翁曰桓，家居娄江，以江雨名轩，所作故题曰江雨轩藳。近客京都，老病无为，一得于酒，凡所题咏，别见醉吟录云。岁癸巳浦阳黄容述。」

　　○于王两公高致 

　　于节庵公旧居小苏州巷，与予南北邻，其自河南以大理少卿葬父回，始相识，一再往来。后予亡妻金氏物故，相见即有悼惜语，且慰问儿子辈。适张筱庵书来，云金氏如是贤，有是不幸，宜得名公题语志之。予亦重其意。窃以为必求墓文，无踰公者，因偕董仲鲁谒于朝房，盖时董又西邻也。公读行状既，曰：「嘉木易伐，甘泉易竭，柰何？」不数日，为是年十一月八日德胜门军马躏死，予等举劾，诏原之。是日午，郎中王伟持墓表来还，且云：「少保今日朝退，坐堂上，曰：『科中叶公近日求作一文，不意今日有此事；若稍迟，则俗矣。』即命纸一挥而成。监生凈本呈，仅改定一字，此本是已。」当时皆以高致称之。又尝闻叔简尚宝言，其从兄相与抑庵尚书王公同为庶吉士，一日，内府考文字，杨先出，而王之家僮有问，杨戏曰：「尔家官人作不出文也。」王后颇与相为憾。景泰中，叔简欲乞王公作相之妻杨节妇传，而以为疑，不得已请焉。公闻唯唯，次日即答槀。叔简以知公不深自媿。此亦可见二公者尚有前辈风致云。

　　○南京两法司故事 

　　律，凡京官及在外五品以上官有犯，奏闻请旨，不许擅问。今刑部都察院于京官五品以下提问，南京都察院亦然。刑部则又具奏往年南京两法司曾论此事，云查出永乐中北巡时有留守事宜数条，事多有相因而行，至今不改者，当求得录之。此亦政体故事也。

　　○张泰拒石彪索瓶 

　　张泰都督镇宁夏踰廿年，绰有贤声。石彪充游击将军，巡边，将至宁夏，有赵缙者，宁夏人，道语彪曰：「都督家一古瓶，可宝也。」彪即为书，仍伪为石亨书，使人索之。张得书不答，既而彪至，以不得瓶故，百方窘辱之，张殊不为意。最后使人要迫之。其子中夜告之曰：「彼时人，何可拒！瓶所直仅百金耳。」张艴然不悦曰：「尔非张泰子矣！吾岂吝百金，顾此瓶吾祖宗所贻，岂可自我为权贵失之？彼总兵能百年，我总兵能百年否耶？」明日，泰称病不出，子袭官。往时刘征蛮为余道此事甚悉也。

　　○江浙文物之盛 

　　国朝七十年来，文物之盛，江浙之秀，如王景彰学士、张宗海修撰之文章经术，沈民则兄弟、程南云之以词翰笔墨遭际荣遇。医而能诗如刘原博，方外如刘渊然者，而皆出于南云，士大夫多夸异之。

　　○岳季方答客语 

　　岳季方在内阁，不久被黜。有士人告之曰：「先生犯孔子戒矣。」问之云何，则曰：「未信而谏，是也。」季方应之曰：「初，上用我左右，责任教诫甚至，敢不尽心。若子以谏官处我，则恐未然。杜佑旌儒庙碑阴以为秦之儒者不居其位，而是非当世，以自取祸；又引后汉党锢事，以横议激讦为戒。是亦士人之见而已耳。夫士风如此，士论如此，尚足与语得失也哉！」

　　●水东日记卷二十七 

　　姚文公陈希亮碑 
　　李杜器识不同 
　　幼善属对 
　　虞邵庵三像 
　　高昌王世勋碑 
　　曹濮河水之患 
　　烟墩收贮粮食柴水 
　　纠劾多出上旨 
　　三母俱被荣命 
　　堂上官出自甲科 
　　结衔有一定之序 
　　偏忌不喜甲科 
　　桂孟平六诗 
　　怀来石桥遗址 
　　宣府儒学圣像 
　　于节庵夫妇画像 
　　史记所载非实 

　　○姚文公陈希亮碑 

　　姚文公燧撰宋太常少卿陈希亮神道碑，其略云：「大德戊戌，燧舟游湖湘，而陈公元凯方持宪节使湖之南，既求追撰妣夫人李氏埋铭，为粗叙陈、姚同为有虞遗裔矣。后五年，燧持宪节使江之东，而公以总管来莅建康，驰书请曰：『吾八 【 当作七】 世祖宋太常卿公以治平二年卒，葬洛阳，其后子孙以官为家，死不返葬，顾于太常墓失其地所。曾祖少中公访而得之，笔地之名，与距城几何里步，以诏后昆，志亦懃哉。会洊罹大兵，终无有能至者，六十余年矣。 【 「六」明弘治作「七」。】 元凯始成其志，如所笔发墓验之，果得范公镇所撰志铭，摹以蜡纸，副吾家乘，愿为铭树石以表墓道。』燧受读之。其先颍川人，唐迁于京兆。广明中避乱于蜀，家眉之青神。其可系者，琼生延禄，延禄生赠兵部侍郎显忠，兵部生希亮，即太常公。太常生京东转运使忱，转运生简州司士参军挥，司士生金儒林郎灏，儒林生国子监丞克基，国子生耀州三白渠规措使仲谦，规措生皇东平劝农使膺，农使生嘉议大夫建康路总管兼管内劝农事，则元凯也。子敬立。最之凡十二世。
　　闻者慨息，以为非清风素望之门，孰能完有家乘，得其传次如是之多哉！燧曰：是足为多乎哉！苟推其世德而上之，之十二世者又十二世而一耳。尝读太史公书，至其叙传于司马氏受姓所从，上起颛顼，子孙官居功烈文辞，下及其身而止，岂显亲者不嫌自明宜然耶。故燧例之。繇谱，姚氏亦远本曰黄帝生昌意云云，其自轸至机三十九世，晜弟列者止书其传，自广明至治平实百八十七年，以三十年一易世率之，为六世，太常而上四世，其不可推知者二世耳。呜呼！籍载以来，不陨其世德者，惟独一门。吾姚氏则自梁高平令可系，而至今者二十有六世，其上则或绝或续，匹夫之家其可少觊哉！呜呼！亦有甚可感者。古人为志，纳之壤下，必载其世次官勋，用备世变时迁，人有窃发，知为何代大贤君子，揜之不忍及其匶焉，初不预为裔孙克念其祖求征而谋也。今元凯悼陈氏入蜀中微，太常公始震而耀之，亦其家之鼻祖也。故既发视玄石，而得其真，大封树之碑，表墓道刻石人兽，如其始窆于三易代八世之后，亦古未闻者。故燧感之且敬焉。推吾远本三千岁之上，皆有稽于竹帛者，详次授之，非足止慰元凯，于生死而有知，亦必曰吾同姓表章及此，其庶几乎孝子不匮，永锡尔类者耶？」
　　今按希亮即苏文忠公尝为其父子作传陈公弼也。元凯得文公所为文，固已不朽，而其发墓得志，不亦天地间奇事，旷数百年而难一见哉！吾叶之先，仅有传家数语，其遗墓则惟自五世祖以下可知，盖尝踟蹰嘅叹于兹者屡矣。而吾友夏玑德干所感亦同于予，尝就予商确，有发墓求石之言，予未尝不悲其志意之同，而固有未能之对也已。读文公之文，感元凯之事，情何如哉！情何如哉！

　　○李杜器识不同 

　　李、杜诗虽齐名，而器识敻不同。子美之言曰「庙堂知至理，风俗尽还淳」；「舜举十六相，身尊道何高」；「秦时任商鞅，法令如牛毛」；「用为羲和天道平，用为水土地为厚」。其志意可知。若太白所谓「为君谈笑静胡沙」，又如「调笑可以安储皇」，此皆何等语也。

　　○幼善属对 

