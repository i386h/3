<!-- { "loadSidebar": true } -->
　　又尝见宣府举人林春有元苏天爵所编名臣四十七人事略，许有壬诸公皆刻有亲笔序，其人盖木华黎、安童、伯颜、阿朮、阿里海涯、月吕禄那演、月赤察儿、土土哈、完泽答剌罕、不忽木、彻里、耶律楚材、杨惟中、汪世显、严实、张柔、张弘范、刘秉忠、史天泽、廉希宪、张文谦、窦默、姚枢、许衡、王恂、郭守敬、刘肃、宋子贞、杨果、张德辉、李德辉、商挺、赵良弼、贾居贞、王鹗、王盘、李■〈日上永下〉、徐世隆、杨奂、李冶、杨恭懿、董文炳、董文用、董文忠、郝经、刘因，其曰太师、鲁国、淮安、河南、楚诸王公之勋伐，中书令丞相耶律、杨、史之器业，宋、商、姚、张之谋猷，保定、藳城、东平、巩昌之方略，二王、杨、徐之辞章，刘、李、贾、赵之政事，兴元、顺德之有古良相风廉，恒山康军国之有士君子操，太保、少师、三太史天人之学，陵川、容城名节之特，司徒文正公尊主庇民之术。欧阳圭斋序云事略凡十五卷。噫！宋元邈矣，我国朝圣圣相承，历八朝几百年，名臣硕辅盖多矣，而未有紫阳、天爵者出，何哉？

　　○铜鼓 

　　南海神庙中铜鼓二，黄寇毁其一，今存者一，径□尺□寸，围□尺□寸，高□尺□寸，面圆不甚厚，边突起状蟾蜍者六，边地仍出口外寸许，以次层细如腰束，然下复大与面等，面与四围皆细波纹，中心高起寸许，圆围□寸，径□寸□分，盖控击处也。或曰二广铜鼓皆马伏波时作，南海天妃庙旧亦有之，广西蛮夷土官最多，若云南、贵州，则武侯作，今夷酋宝蓄之以集众云。

　　○编类诗集误收 

　　元人挽文丞相近体之字韵诗，史家以为翰林王盘作，或又云徐世隆作，未知孰是。赵松雪集怀德清别业第二诗，唐钱起诗也，但「花尽」作「花落」不同耳，岂公尝手书之编类者，遂误收入集耶？荆公临川集亦有类此者。近黄谏侍讲集解学士文，以宋景濂送张藻仲归娶诗亦编入，又不知广西有宣成书院，遂妄改其诗题为宣圣书院，至诗中不可念，则又改曰文宣书院，皆可笑之甚者也。

　　○打呵欠 

　　今人以大舒气作声为打呵欠，韩昌黎诗「噫欠为飘风」，注「噫」焉界切，「欠」或作「吹」。方云聚气为噫，张口为欠。说文：欠，张口气悟也。宋孟顗以亢声大欠被劾。旧本作噫歆，盖警神声也，见郑氏礼注，音于其切者非。

　　○真清二韵不通用 

　　真清二韵本不宜通用，张筱庵兄弟云切知忌此，但诗与楚辞多有之，盖时或一见焉。杜工部百舌诗亦然。

　　○进士题名录 

　　读湖广新编国朝进士题名录，惜其任己意为之，如永乐甲申、丙戌两科第二甲所刻策皆略去，且洪武中甚脱略，殊无足观。题名记，王抑庵云自洪武辛亥至正统丙辰二十科，陈德遵云自洪武乙丑岁至景泰五年进士题名太学者二十四榜，两人故史官，其言不甚同如此。如抑庵言，则洪武三年庚戌开科，辛亥会试，至洪武二十七年甲戌张信榜，前尚有五科，盖自张信至丙辰周旋则十五科也，但辛亥至甲戌二十三年中不知五科者的在何年也。如陈言，则自洪武十七年甲子开科，乙丑会试，至甲戌为四科，则是景泰五年为二十四科，较之抑庵所云，则又当作二十六科矣。虽陈似止言题名太学，以今题名录考之，乙丑、辛未二榜未知为谁，碑之有无，又未可知。又闻杨文贞公云，洪武辛亥至宣德丁未，临轩策士十有六，盖又有不同焉者。因念前代名臣事迹，如宋之言行有录，奏议文鉴有编，详备可考，下至军旅医药，亦有武经总要、大观本草等书，皆有成书，皆可师法。今而登科一事，即洪武中事，已无能悉者，然则当兰台芸馆之任，擅玉堂金马之清，有金匮石室之富，予盖不能无待于今日之诸君子焉。

　　○武安阳武两侯遗事 

　　独石参将黄瑄往日言，少尝迨事武安侯郑亨、阳武侯薛禄两总戎，如斯人，今皆不可复得已。武安治大同极有威严，前呵一出，街头狗豕皆走避之，瑄所目击，当时人亦大异此事。不谒神祠，惟骑马过城隍庙前则举手曰：「大哥好照顾。」余寺观祠宇，一不顾也。阳武筑独石、隆庆诸城，躬勤早暮，军中肃然，不毫发科扰，寻以病还朝，继之者修武沈清，则贪浊之风作矣。瑄故予部将也，颇有廉声，将略亦在优等，盖知慕前辈者云。

　　○毛牛饕羊 

　　庄浪属环雪山之地产毛牛，毛杂黑白二色，长甚，凡军中红黑缨皆用之，红即茜染白毛也。毛牛与黄牛合，则生牛，亦颇类毛牛，又有山中野牛亦相类。又有饕羊，土人岁取其脂，非久复满腹，盖地接西番偏方，气使然耳。

　　○荣辱进退等事有命 

　　凡人荣辱进退等事，固亦有命，所谓饮啄有前定，况死生祸福其大者耶！兹举一二所闻于后，虽然有性焉，君子不谓命也。
　　正统丙辰廷试，阁老将进读卷，问同事诸公曰：「孰能识周旋否？其人物何如？」浙人有误听者，答曰：「面白而伟。」盖所问者温人周旋，而所对则淳安周瑄也。
　　己巳冬，虏将入寇，兵部郎中罗通守居庸，复以给事中孙祥守紫荆，廷议皆授佥都御史。时殿下方御极，面命吏部，误云副都御史，遂因之云。
　　统幕溃围，一戍卒尝语其家人曰：「乱歼丛中，吾见一神人谓曰『尔非此中人，豆腐闸儿人也。』既而得脱还，然莫晓所言何谓。」未几虏犯土城，官军接战，此卒竟殁于豆腐闸阵中。
　　余在兵科，急欲询将官应诏，同年夏季爵主事曰：「闻南京陈旺者，正统中黄尚书福荐来，不果用，今在陕西。」予闻之跃然。盖以尚书卓然名臣，其所荐必佳士也，他日旺以贪败，始得之人曰：「旺不为尚书所容。」其所荐者，宗载尚书耳。

　　○文字等语谶宜避 

　　文字著述、官制称谓、器物名号，以至歌谣谶语、戏谑之言，多有征应，亦皆有当讳避者，前古固多有之，近世亦然。文字如王言制策之类，视草者尤不可不慎也，智者详之。汉高帝忌柏人之名，岑壮侯恶彭亡之地，宋神宗改元大成丰亨之议，三省台印反戾倒屈，宣抚使印从亡之应，刘原父、梅都官、郑都官之戏，欧阳公内地招讨之疑，刘羲叟编锺之论，赵世长送灯台之诗，后皆有验可考也。吴之马鞍山阴叠浪轩，面湖水数百顷，宋时有识者曰「车干水宜良田」，今湖为桑田久矣。贾似道福华编诚覆华矣。咸淳中将作监杨文仲两侍经幄，屡得赐诗，中有「一元肇始」「大元壹正」之语，盖未十年而宋运讫矣。宣府有朝元观，胡毘陵尚书扈从寓宿，易之曰「朝玄」。王翰林玉，初名子璠，乡试当魁，时初平高煦，拆卷以其音类「王子反」也，已之。正统中京师旱，小儿舆土龙祷雨，类云「雨地雨地，城隍土地，雨若大来，谢了土地」等语。又尝有羣儿环绕一人，按月问答，事尤为特异也。陈皥者自号安止，任会稽知县，后调淳安，竟坐事罢官。

　　○庐山野灯 

　　朱晦庵庐山纪行诗有曰「斯须暮云合，白日无余晖。金波从地涌，宝焰穿林飞。僧言自雄夸，俗骇无因依。安知本地灵，发见随天机。」注云：「天池院西数步有小佛阁，下临绝壑，是游人请灯处。僧云灯非祷不见，是日不祷，而光景明灭，顷刻异状。诸生或疑其妄，予谓僧言则妄，而此光不可诬，岂地气之盛而然耶？」又有观野灯诗：「飞萤腐草寻常事，作底兹山独耀芒。须信地灵资物化，金膏随处发精光。」他日又云：庐山下有宝，故常有光。吾江南平畴旷野，夜中常有磷火点点，往来不定，或自一而百千，或乱千百而卒归于无，俗云鬼火，岂所谓昭明焄蒿凄怆者耶？

　　○东里还家诗 

　　东里居士还家诗，一则曰「犹有黄花待我回」，二则曰「定有黄花待客回」，岂亦昌黎「留花不发待郎归」之意耶！

　　○议论诗中用事 

　　数十年来，号知诗者称杨东里公，而好议论者，或以公「千古葬灵輀」，谓灵輀非可葬也；「素行元不忝」，谓素其位而行，经语非可诗也。此岂所谓不知诗者耶！虽然，黄山谷云「尔雅山有穴为岫」，谢玄晖「窗中列远岫」，徐浩「孤岫龟形」，皆是误用字。后来黄东发遂以山谷「晴岫插天如画屏」为自背其说，又以其「顾我今成丧家狗，期君早作济川舟」，丧字本平声，不当作去声用。盖在古人已然矣。山谷、东发皆名儒，愚于此未敢以其说为然。

　　○刘宗器送行诗 

　　正统十三年，彭时榜进士，诏选北士为庶吉士，命儒臣教督之，长洲刘詹事先生宗器、公安王祭酒先生伯宣亦尝同事。时山东士二人，尹旻同仁、孙昱廷昭也，同仁之言曰：「两先生言行皆可师法。刘先生一日出送行同官之任南京诗一律，命书之，诗成恸哭不能语，忠诚之发，左右莫不感动。其诗曰：『一尊倾罢雨萧萧，客思离情总不消。十载禁林同侍讲，五更清琐共趋朝。 【 「青琐」，原作「清琐」，据明弘治本改。】 西风鸿鴈南归急，落日云烟北望遥。此际送君无限意，踈踈杨柳玉河桥。』」

　　○江氏谱记赖布衣事 

　　予尝记宋嘉定中地理厉伯韶事，兹读开化江氏谱，见秉心纪善贽曾学士求作墓记书，云桂岩去开化县治东南二十五里，西塘又去桂岩西南百步，侍御景房之墓在焉，松槚蓊欝，冈峦屈曲，势若蜿蜒。然宋季有相地者赖布衣过之留记，云此墓是已。乃知称赖布衣者，不独岭南人也。

　　●水东日记卷十七 

　　释清浚广舆疆里图 
　　都御史题名 
　　御史迁谪 
　　两广地图 
　　两广方岳郡守题名 

　　○释清浚广舆疆里图 

