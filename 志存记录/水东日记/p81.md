<!-- { "loadSidebar": true } -->
　　又一书云：「所喻土封事，当时却无人来论诉，亦无人仔细说及。熹又寻即去郡，故其事不及露，而失于究治耳。但如来谕所云，所费不多，不能与之讼于官府，则其为害应亦不至太甚；但今已不行，无可得说，便且借此为话端而兴谤议耳。若果尽行，则熹自料，虽使更用严刑峻法，此等小扰，亦恐终不能免，其谤必有大于此者，而如子令者亦将有番悔青苗之议矣。此可付一笑也。少时见所在立土封，皆为人题作李椿年墓，岂不知人之常情，恶劳喜逸，顾以为利害之实，有不得而避者耳。如禹治水，益焚山，周公驱猛兽，岂能不役人徒而坐致成功，想见当时亦必须有不乐者。但有见识人，须自见得利害之实，知其劳我者乃所以逸我，自不怨耳。子令议汉事甚熟，亦曾看汉高初定天下，萧何大治宫室，又从娄敬说徙齐、楚大姓数十万于长安，不知当时是费几个土封底工夫，而不闻天下之不安，其于今日事势何如也？」
　　及考之与留丞相等数书内，拳拳切切及经界事，而竟以漳州进士吴禹圭等沮而罢。先生所以有伉拙奇蹇，一出而遭唐仲友，再出而遭林黄中，今又遭此吴禹圭，天实为之之叹。噫！好事难成，固亦久矣。

　　○传神 

　　予自癸未岁广州病后，切欲图写陋容，以贻于家。甲申八月，东朝房每举以告，知友如姚大章尚书、岳季方翰林诸公，乃各举所知宛平陈启阳、扬州史政辈凡五人，稿亦十余易，无一肖者，已之矣。是年九月，抵宣府，得云中李芳，始能彷佛一二。诸公尝云，貌有不易写者，闻之久矣。中书舍人东阳吴正希纯尝写东里杨公坐立像及其诸子随行像，一一皆逼真。建安公一日见之大惊异，且曰：「吾平生传神，不啻数十人，无一得真，希纯乃能若是！」即躬造希纯请焉，希纯亦为之屡易稿，卒无一似，此亦事之不可晓者。

　　●水东日记卷三十一 

　　江南浑潮塞北风沙 
　　偷驴贼 
　　圭斋许氏赠公碑 
　　集句成谶 
　　海市 
　　土薄岁入少 
　　缉事军 

　　○江南浑潮塞北风沙 

　　江南并海之河江港■〈氵义〉通潮汐者，土人谓之浑潮。来一日，泥加一箬叶厚。故河港常须疏浚，不然淤塞不通舟楫，旋成平陆，不能备旱涝矣。塞北风沙，数日辄一作，作或连日，尘几扑窗，至不辨物色。近日打扫积年封闭卷房，尘沙积地踰尺，其细如粉，所谓尘世浊世者是已。

　　○偷驴贼 

　　戏谈于凡四方人，多以其土名或土俗土物为标榜，如南人曰「蛮子」，西人曰「豹子」之类。独河南人曰「偷驴贼」、曰「版肠」，不知何说。尝见河南一士人云：宋祭酒尝过雒，士人挽留之，不从，以其步蹇藏去。公怒，作诗曰：「蹇驴掣断紫丝缰，却去城南趁草场。绕遍雒阳寻不见，西风一阵版香。」又云：宋学士也，夫因诗得名，因诗定品。如唐罗隐，盗得之，欲其赋诗等事，世多有之。但二宋在国初皆以文章德行致大名，故无此事，亦决非其言，岂亦薄俗驾托一时戏谑之言耶？吴越间又有一等，谓之俚鄙文，讥刺上下，无所不有，且极其工巧，人畏恶之。古者异言有禁，如此之流，不谓之异言而何。

　　○圭斋许氏赠公碑 

　　前人所作墓文碑志序，称述子妇者甚少，详书其子之行实生卒，及妇家之世出，以及系男女之名者加少也。圭斋之于圭塘家独然，岂亦变例欤？又其叙祖考官讳亦皆异，而孙妇让封于祖姑，此亦有元时制，而于是碑有考。况斯铭隔句双韵，语险辞严，尤奇也，是以具录之。
　　有元赠中奉大夫、湖广等处行中书省参知政事、护军、追封鲁郡公许公神道碑铭有序。安阳公居政府之五年，一日得请于朝，既释机务，将归省其先茔于洹水之阳，以显考鲁公行状命其友欧阳玄文诸神道之石。玄惟方今公卿大臣，辞翰擅美无以右安阳公，两都有大营缮，诸臣僚家先世碑版，咸以奏请属笔安阳公为荣。于法当援吾宗兖文忠公例，自表厥考，崇公之阡，又自书之为宜。安阳公坚辞以为不可，乃勉叙其行实而铭之。
　　鲁公讳熙载，字献臣，姓许氏。生七岁孤，太夫人挈之依外家。公幼有异质，处羣髫中，终日持重寡言。稍长，攻读书，习为儒。二十能举子业，有儁誉。年及受室，娶里中名家。外舅仕湖广行省，公欲就学东南，因往焉。遂为当道所知，以行省檄辟德庆路提控按牍。繇是以本职历永衡两路、湘潭一州，凡三考成，资调长沙税使，迁临江、抚州两路总管府照磨，进将仕郎、湖广行中书省理问所知事，改从仕郎、会福院照磨，兼管勾承发架阁库。位不满德，而所至称职，吏服其能，民怀其惠，不可悉数。其一二存诸简书，略见始末者，若在德庆时，邻獠轶境，州将赵往督捕，府无他官，以次摄事。公料丁壮，输糗粮，高城深池，备御有法。会城中民饥，比驰状请粟，而先以赈贷，民用无他虞。将士俘卤有愬非辜，宣慰部使者杂讥之。渠帅利所获，从□执争。公驳之曰：「寇徒胁从，犹当理出。王民躏入贼众，又从而臧获之，可乎？」上官用其议。薄有左验，皆免为民。公以新进下僚代总郡寄，一切兴发事皆己出，当道意颇諅之。寇平，吏民咸称其应变方略有余。又见其面折元戎，脱民于俘，乃更赏叹，共剡荐之。在永，永尚巫鬼，里社舁土木偶相，昏晨服食，共具以侈相夸，民坐凋攰。公臮樊侯毁淫祠数百区，以窒其妄。又撤其材，以给黉舍、公廨、仓库之用，公私便之。在衡，安仁盗袁舜一怨苦播州饷，负险挻乱。既诛，朝廷宥其余党甚众。民有越军砦为窃攘者，有司得之，独以强论不赦。公曰：「彼从盗为乱，犹贳殊死。此因乱为盗，乃服上刑，不可，请并舍之。」议上，卒从其言。在湘潭，范重二者尝过友家，乘虚撢供佛镴器以归，友踪迹甚急，范惭怖而返之物。游徼发擿之，拘范及友于官。公推谳得实，既而有赦。吏欲墨范臂，景迹其身。公谓词未送官，物先入主，法不湼，亦不当锢。范卒为良民。在长沙，征算不苛，羡增秋毫归官。在抚州，豪民有龚胡者，为造楮币十余年 【 「为」字明弘治本作「伪」。】 ，转鬻闽、浙，声已狼藉。计蹙，自首官。疑有隐，索之，阙地得宿用版印襁数皆倍所首。狱输，朝廷遣使分道处决。龚厚赀祈免，姻族又助其营救，已议减死。公持不可，曰：「首寡隐多，去末存本，与未首同。」众莫能蔽，乃置诸法。末奉祠在京，祠禄优暇，而年近休致，诸子又皆显融，力请谢事，未报，得痞疾薨于官。生以中统二年辛酉十一月丁亥，薨以泰定四年丁卯二月癸酉，寿六十有七，葬以是年十一月壬午，祔安阳武官原新茔。
　　许氏世居许昌，曾高已上，金乱失谱。祖考隐德旷僚，讳信。考赘彰德汤阴，因徙家焉。初赠亚中大夫、彰德路总管、轻车都尉，追封高阳郡侯，再赠嘉议大夫、佥书枢密院事、上轻车都尉，追封鲁郡侯，讳毅。妣以孙妇赵氏让封，初追封汤阴县君，再封高阳郡君，累封高阳郡夫人，进封鲁郡夫人，姓宋氏。公初赠嘉议大夫、礼部尚书、上轻车都尉，追封高阳郡侯，进赠中奉大夫、湖广等处行中书省参知政事、护军，追封鲁郡公。配高氏，万宁县尹荣女。初封恭人，再封汤阴县君，累封高阳郡君，进封高阳郡太夫人，追封鲁郡夫人。恭谨令淑，孝敬事姑，惠慈睦婣，性多愍恻，尤乐施予。闻故旧家有丧，致废饮食。拯闾里贫病，如救溺焚。鲁公待客好丰，诸子隆师蓄书，尝鬻簪珥以继其资。虽居中馈，经营弥缝，能使夫子处约之久，不失令名，有古贤媛之风焉。至顺二年辛未五月庚子卒于扬州，寿六十有七。繇佥枢而下，皆以安阳公贵推恩。
　　伯子有恒，大宁路儒学正，调大理路军民总管府知事。笃于养志，力于干蛊。鲁公年四十，不亲细故，内获夫人俭勤之助，外藉伯子开敏之资，用能安居乐道，专致教子，以有今日。先鲁公祥之二日卒，年四十有五，时论惜之。娶李继狄，集贤直学士文中之女。仲子有壬，是为安阳公，登延佑二年进士第，初授同知辽州事，历山北廉访司经历、吏部主事、南台内台监察御史、詹事院中议、中书左司员外郎、右司左司两郎中、两淮都转运盐使，两为参议中书省事、治书省御史，升中奉大夫，兼奎章阁学士院侍书学士，同知经筵事，拜中书参知政事，转通奉大夫，以本官知经筵事。在位有相业，临事决议，不愧古人以封让祖姑者。其初娶景州儒学教授永平赵兼善女，金源世科进士家也。继室赵氏，银青荣禄大夫、中书平章政事、鲁国公世延女也，并封鲁郡夫人。叔子有仪，经筵简讨、武昌水陆事产副提举，娶刘平江知州杰之女。季子有孚，国学上舍生，登至顺元年进士第，授承事郎、湖广等处儒学副提举，改湖广行省简较官。娶张继贾，安庆总管汝三女也。女二，长巽贞，适江西行省都事赵彝。次安贞，未嫁而卒。孙男四，宝山、燕山、白耇、黑耇。孙女五，小茶、三茶、增茶、顺茶、相茶。
