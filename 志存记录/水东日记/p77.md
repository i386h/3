<!-- { "loadSidebar": true } -->
　　今驸马都尉周景文、前监察御史秦颙，耿恒庵尚书所荐士也。闻之恒庵，颙在邑庠年最幼，善属对，有名御史谓曰：「颖悟圣门称子贡。」颙即应曰：「聪明彰德说秦颙。」又闻季聪都宪云，御史举生员，县官以季聪故教官子对，御史曰：「尔父为人师，有对乎？」答曰：「我君作民主。」大加赏异。华亭李志刚尚书子源初登第，孙桓垂髫见客，客曰：「令尊新进士。」桓对曰：「家祖旧尚书。」桓今为南京□府经历。所闻如此者甚多，大抵异于人者，从幼不凡也。

　　○虞邵庵三像 

　　吴江虞拳言家有邵庵三像，其一玉冠竹杖，其一有自书邈乎千载之赞，其一则归休戴笠图，有自书四律诗，今道园学古录、道园遗稿皆无之。其词曰：「浮云满空无所依，高冈独行来者希。仙人冉冉遗松老，鸣鹿呦呦生草肥。伐木远闻何处谷，倾筐近得故时薇。山中欲雨雾先合，此日先生戴笠归。」「南园多竹暑气微，游来结屋相因依。挂巾石壁昼雾湿，沐发池水朝阳晞。频年车马践霜雪，六月裳衣无绤絺。邻翁问旧坐来久，此日先生戴笠归。」「老去悬车百虑灰，西风独爱菊花开。田家酒熟邀皆去，茅屋诗成懒更裁。欲及天清餐沆瀣，要观日出上蓬莱。赤松有约应相待，此日先生戴笠来。」「莫问乡人驷马车，老身全不要人扶。云霄一羽山头杜，风雨孤村海上苏。薄命长馋寻积雪，多情破帽落轻乌。莫围玉带垂朱绂，此是先生戴笠图。」

　　○高昌王世勋碑 

　　高昌王世勋碑，虞雍公叙之详矣。此碑尚存副，在帖睦儿补化之五世孙宣府前卫指挥使宁家。盖帖睦儿补化二子，长不答试里嗣，亦都护高昌王尚阿哈也。先忽都公主卒，传子和赏；次子伯颜不花的斤，字苍岩，为太常典簿，鲜于枢之甥，官至江东廉访副使、浙东宣慰使，介立不羣，草书逼真舅氏。和赏嗣亦都护高昌王，镇甘肃。国朝洪武三年，宋国公西征，全部士马金印归附，除和阳卫指挥同知，洪武七年卒，赐葬聚宝门外。子伟字怀英袭职，后调宣府前卫，卒，子永传。宁云，伟之姑妙光，适莽速者，前庐州宣让王世子之子，廿五孀居。伟遗腹子，三岁母亡，赖姑以生；宁亦遗腹子云。

　　○曹濮河水之患 

　　冯昱御史，濮州人。云曹、濮受河水之患极惨，间有发地深数丈，见全骸两两卧土炕尚分明者，盖水至，顷刻间不能避也。又云父老言水多自三年至，如洪武三年，永乐十三年，正统十三年，皆是也。其亦异哉！

　　○烟墩收贮粮食柴水 

　　景泰三年四月十日，独石都督孙安奏墩军言永乐年来每墩有预备余粮二石，柴水一月，遇警食用，乞如例。金荣襄时为户部，以未审有无事例，查行宣府守臣，亦云查无见行。近■〈门外充内〉纂修旧册，内永乐十年七月十二日巳时总兵官武安侯钦奉勅书：「各处烟墩务要增筑高厚，于烟墩上收贮五个月粮食柴薪，并置药弩于上。就于烟墩傍边开井，井外包围烟墩相平，使外面望之只是一个烟墩，不知其中有井，务要坚厚，勿致坍塌，钦此。」此事与邓錤交易银两事颇类，但墩傍开井一事本难行，至今无能行之者，不知当时武安曾覆请否。

　　○纠劾多出上旨 

　　山西参议孙敬，前兵科给事中，云天顺中，科道纠劾，多出上旨，或召对面谕，且戒以勿泄，赐酒馔而退，亦或赐果核焉。其劾安远侯柳溥西边玩寇章，出内府揭帖，盖阁中人笔也。且云上或先扣问兹事可否举劾，英皇之盛德其至矣哉。

　　○三母俱被荣命 

　　国朝定制，母止封两人。正统中曹文襄公陈情，乞封前母，诏从之，不为后例。景泰七年冬，盛亦冒昧自陈，蒙恩得封前母。天顺改元四月二十七日，命下，今上龙飞，为天顺八年，是年八月，盛自东广赴阙。时佥都御史已逾二考，吏部以闻，而先母淑人、今老母太淑人复俱被荣命。闻之得封前母者甚少，而封母三人者尤少，如邹侍郎干等皆未得如愿。噫！上之德如此，盛何以为报也。

　　○堂上官出自甲科 

　　近年论两京堂上官出自甲科者，以宣德五年为最，次则正统七年，五年至尚书者杨宁江渊薛希琏萧维祯□□□□尤未若七年则今姚尚书白尚书王尚书一时联官，尤为罕见也。

　　○结衔有一定之序 

　　故事，朝官结衔皆有一定之序，近年有初拜一品即书光禄之衔，且云掌文渊阁事。夫文渊供事始于文皇，当时无此名，且阁在御府大内，非人臣所可掌也。又有三品官，以繇从二品外升书进通奉大夫者，予皆不知其为何说也。阁老三杨先生止书同知经筵事，以知经筵属英国，盖亦崇尚勋德之义，今亦异矣。

　　○偏忌不喜甲科 

　　人性好恶偏忌，虽中人以上不能变。石璞太保、寇庄愍左宪、年尚书富，皆一时显官重任。三人皆不繇甲科，皆不喜进士。石在工部，遇观政进士如无人。郎中庞胜言，年尚书一日越常规于考满主事三人各考论一道，稍劣者辄叱曰：「尔进士为此文耶！」展毓御史亦云寇公考进士，问刑者诟骂不已，至屡有挞辱，而遇监生，则每温言改容导之。因念杨文贞公布衣教职，官至帝师，且擅当时文柄，而其于进士科第，其称艳夸道，盖拳拳然，世传其诗文可考也。信乎人之材量器识不能同也。

　　○桂孟平六诗 

　　睦人桂衡孟平，钱塘儒学修业斋训导，迁山东，转谷府奉祠，后卒于长沙。予尝得其诗文手稿一帙，皆纸背也，盖洪武二十年在钱塘学馆所作。其正则其学者日课题目，制作字画，皆有可观。予既幸其稿之遇予，而又惧夫久而逸也，命万全训导张升选得六篇焉。其送王惟中代屠先生云：「秋来忽得桂衡书，又报王郎去听除。若有乡情须记我，便生官况也从渠。山中岁月三逢雁，客里饔飡两馔鱼。此去上林方较猎，要图奏赋识相如。」其苏李泣别云：「我生自恨不如死，君死谁知更得生。十九年前今日泪，都无一滴为功名。」送孙性初主簿兴化云：「新柳色未匀，北郭镫尽试。买舟吴山驿，送子为贡士。杨柳阴满地，荷叶大如钱。送子浙江亭，去作闽中官。为士必作官，未有如子快。读书取青紫，信若俯拾芥。虽繇读书力，亦荷明主恩。子尚夙夜思，何以答至尊。惟皇有大诰，善恶靡不载。善者子当师，恶者子当戒。恭惟大诰言，昭若日月悬。为民父母者，不出于此编。子能遵守之，万无一不济。岂惟免疵疠，亦可长富贵。父母愿子安，师友愿子贤。子有万金书，到任及早传。」其九日陪陈广文贡有道游伏龙冈新庵云：「久客思归未赐环，登高且上凤凰山。空将青眼看重九，不见黄花露一班。老境更从天卜健，僧房常许客偷闲。广文不是无官舍，那得清幽似此间。」其春暮云：「忍将愁眼看韶华，桃李无言日自斜。晚白菜肥蚕出火，冬青花落燕成家。归田谁复如宾馌，入室今惟对影嗟。无可奈何聊且睡，不劳春梦绕天涯。」 【 时孟平丧偶。】 其云涛轩云：「高台图画自天开，下有轩居亦壮哉。云气四时多似雨，涛声八月大如雷。直看槎泝天潢去，莫遣舟来雪夜回。拟待他年具轻檝，中流小试济川才。」其安节堂云：「晚节何繇得此安，阿儿能孝母心宽。蝤蛑晓馔来江浦，络纬秋声上井阑。松柏耐于花易过，衣裳偏是彩宜看。登堂为尔歌眉寿，春酒香浓奈子丹。」

　　○怀来石桥遗址 

　　今怀来城东南旧石桥遗址，坏柱犹存。闻之故老云，桥前元所建，甚宏壮，栏楯状刻虎形，俗因名五虎桥，又名白虎桥。洪武中，文皇帝兵北出道此，厌其名，即命毁之。今城隍甃筑，皆是物也。又闻如狼山，如土墓、猪窝等处，当时皆不驻营，居人多能言其事云。

　　○宣府儒学圣像 

　　宣府儒学圣人土像，初谭总戎以银帛作心脏之属，不久盗穴其背而去，后易以锡，最后惟易以帛，而莫不然，盖今凡五易矣，未可止也。因悟古人作主之意， 【 「悟」原作「语」，据明弘治本改。】 无论其它，即此一事，亦足知其可行而无弊也。尝见兵后复守独石等八城，人家瓦屋中脊无不断裂，盖流俗，凡建宅第中，脊中或置银钱故也。又凡厚葬，墓园多遭盗发之惨，盖亦是耳，可不戒哉。
　　国初孔庙、城隍皆木主，今虽太学，亦皆以像塑为常，不知其自何时始也。岂亦流俗传讹，袭弊而然乎？颇闻广州城隍庙旧设木主，景泰中太子太保左都御史今冢宰王公易塑像云。

　　○于节庵夫妇画像 

　　于节庵养子于康，颇好聚图画。天顺中自边宥还，将以节庵柩归葬于乡。一日无聊中坐裱褙巷人家，见卖画人负数轴来，呼而取观之，则两轴者节庵夫妇画像也，纳微价而得之。初，节庵家图画皆被籍，自分不可得矣。盖同时籍入者，太监卢永后被旨宥免，籍物皆给还，两画像乃误给还卢氏物也。若于氏有此事，不亦一奇幸哉。张郎中座中言如此。

　　○史记所载非实 

　　史记所载，如纣囚西伯于羑里，闳夭求美女文马奇怪物以献，乃赦西伯，又云西伯阴行善，此类甚多。尝以为闳夭事未必实，阴字未必当。此史迁之所以为史迁，去六经远矣。

　　●水东日记卷二十八 

　　杨文贞叙谱至多 
　　文章正宗叙论 
　　许文宗交吴闲闲 
　　许中丞旧第 
　　杀虎及射野豕法 
　　旧碑石 
　　前元加封孔子制碑 
　　论兴安 
　　禽声类人言 
　　禀受厚薄 

　　○杨文贞叙谱至多 

　　庐陵胡文穆公、杨文贞公两人同被文皇馆阁之命，一时文誉，固有定价。然文穆颇厌为人序谱，以其多牵合不实也。文贞平生所叙谱几五十余家，自昔文人序谱，盖莫盛于斯。文穆之严近于义，文贞之厚近于仁，然文贞文与位称，享有高寿，而亦丁夫承平熙洽之时，士大夫皆惇本务礼，此亦可为世道之幸，而彼自薄者，则又在所不足议焉。

　　○文章正宗叙论 

　　文章正宗，西山谓：
　　「正宗云者，以后世文辞之多变，欲学者识其源流之正也。自昔集录文章者众矣，若杜预、挚虞诸家，往往湮没弗传，今行于世者，惟梁昭明文选、姚铉文粹而已。繇今视之，二书所录，果皆得源流之正乎？夫士之于学，所以穷理而致用也。文虽学之一事，要亦不外乎此。故今所辑，以明义理、切世用为主，其体本乎古，其指近乎经者，然后取焉；否则辞虽工，亦不录。其目凡四，曰辞命，曰议论，曰叙事，曰诗赋，今凡二十余卷云。绍定执除之岁，正月甲申，学易斋书。
