<!-- { "loadSidebar": true } -->
　　晋宁在河东为古今名郡，庙学罹地震，仆而复建；讲堂西四贤堂故基，独芜秽不治。今总管仇侯理棼举坠，劝农敦学，岁复告丰，治捷桴鼓，顾瞻隙地，慨然有怀古之思。会监察御史赵君亦以祠乡贤为言，遂捐俸金，倡僚属士庶，而复为堂焉。经始至正二年孟春，迄功二月，乃取隋文中子而下凡若干人，设主以祭。前国子司业王君走书京师，请记于愚。
　　愚惟万物并育而不相害，道并行而不相悖。物之所以育者道也，道之所以行者人也。道之统在圣，而其寄在贤，或晦或明，或绝或续，有不得而殚论者。大抵先王承天之道，所以维人纪于万世者，礼而已矣。礼之目有五，而祭统乎吉。然而有公于天下者，先圣先师是也；有专于一乡者，各贤其贤，祀于其地者是也。公于天下者，以其道被天下也；专于一乡者，道之所著莫先于乡，而乡人之所感，视众人为尤易，繇是而国而天下矣。王豹处于淇，而河西善讴；绵驹处于高唐，而齐右善歌。曲艺且然，而况为圣人之学者乎？晋当变风变雅之余，有忧深思远之意，俗美且厚。人生其间，虽德之大小不同，而位之显晦亦异，要其所至，有足以任斯道之寄者。若文中子，若唐裴文忠公、宋司马文正公，其出处勋德为如何？他如裴弘中、赵元镇之相业，阳亢宗、司空表圣之节操，赵伯循、孙明复之经术，与夫金源百年以迄我朝，其行足以范世而轨俗，其风足以廉顽而立懦，其学足以垂后而淑人，不待亲炙而有得者多矣，乡先生之功不亦大乎！生为晋人，没为晋神，其秩于祭，宜也。然其中固有从祀孔庙而又班之斯堂， 【 「祀」原作「事」，据明弘治本改。按下又云「从祀，公于天下者也」，则以作「祀」为是。】 何哉？从祀，公于天下者也；斯堂，专于一乡者也。使熏德而善良者，益寓其没世不忘之思，非黩也。昔魏杜畿为河东太守，开置学官，执经教授，郡中化之，以多儒闻，其功不在蜀文翁、闽常衮下，而未闻有祠。今举而祀之，可也。夫以陶唐之故墟，际皇元之嘉会，魁奇材德之生，盖鼎鼎也。明其晦，续其绝，廓圣人之学，而任斯道之寄者，岂无其人，又有嗣而秩之者已。
　　侯，燕人，名济，字公度，化民有礼，其杜畿之流乎。司业名士元，字善甫，御史名承禧，字宗吉，皆郡人也。」

　　○银青金紫 

　　欧阳文忠公云，汉以来有银青金紫之号。青紫，绶也；金银，其所佩印章，绶所以系印者也。后世官不佩印，此名虚设矣。随唐以来，有随身鱼，而青紫为服色，所谓金紫者，乃服紫衣而佩金鱼尔。唐李宗闵谓崔能赐紫衣金印，曰金印，缪也。今世自以赐绯服鱼袋、赐紫金鱼袋结入官衔矣。今有阶至金紫光禄大夫者，遂于结衔去赐紫金鱼袋，皆流俗相承，不复讨正也。予尝于今容县拓得元次山小像，其衣腋垂一物，似鹿皮纹而长，盖即鱼袋也。

　　○巧对 

　　内府对类书后有巧对，尝见近臣被赐本，惜不能记也。陈刚中集有「二人土上坐，一月日边明」，杨东里集有「人从门内闪，公向水边沿」。又闻昔有善为是者，如「红荷花，白荷花，何荷花好；黑葚子，赤葚子，甚葚子甜」，「五行金木水火土，四位公侯伯子男」之类。一人赴愬于官云：「小人告大人。」上官就令其对，即曰：「上士倍中士。」近时浙江承差归安举子程敏政，皆以此著名。要之似此者亦不多见。

　　○王交山论寇准李纲 

　　括苍王交山先生 【 廉】 ，论寇准奉驾亲征之非曰：「余尝读宋史，至真宗时契丹寇河北，寇准为相，力主车驾幸澶州，以镇军心。夫天子外建诸侯以守疆场，内置宰臣以为辅弼，天子但垂拱而治，疆场有事诸侯当致其力，朝廷不宁宰臣斯任其责，此不易之论也。准则昧之，而必欲真宗亲征，则将焉用彼相矣。当是时，天下方盛，祖宗将相犹有存者，准主议牢不可破。幸而契丹请和，车驾坦道而南，苟或王师失利，车驾失驭，不惟河北沦于敌境，而天下之事去矣。准虽远迁，何补于国哉！王钦若虽曰奸邪，其以投琼为喻，岂虚语也。繇百世之后，等准之意，莫能遁其非矣。」
　　其论李纲请固守京师之非曰：「宋徽、钦时，金虏入寇，李纲力主固守京师以卫社稷。夫死社稷，诸侯守土之职，非天子之事也。李纲不此之悟，而欲留二帝固守京师，以待勤王之师，与虏背城一战，以决胜负。若纲者，贤则贤矣，不几于知常而不知变者乎！昔者太王常避狄人之逼，孟子又常以对滕君矣。夫太王、滕君，皆侯国也，及其行权，圣贤犹许之，况于万乘之尊乎？故唐玄宗幸蜀以避禄山之祸，代宗幸陕以避吐蕃之难，德宗幸奉天以避朱泚之乱，卒赖勤王之师，再造唐祚。使当是时三宗皆如李纲之议，则安禄山、吐蕃、朱泚之惨，三宗能不震惊乎？纲力主其议，二帝从之，幸而斡离不寻以师退，京师赖以无虞。及纲罢以后，朝臣不达行幸之议，至冬虏复入寇，何■〈〈卤，仌代乂〉上木下〉又执纲议，钦宗以足顿地，誓死社稷，朝臣乃不复言，遂至二帝北巡，贻宗庙之羞，遗人民之祸，实自纲、■〈〈卤，仌代乂〉上木下〉知常而不知变之罪。当时之计，莫若从太王避狄之谋，而袭三宗出幸之事，命康王为元帅，李纲为相，权之不挠，用之不疑，诏征天下勤王之师以卫王室，斯善之善者也。即有不虞，亦无北迁之祸。顾乃为守土臣之计，致二帝身亡国削，哀哉，哀哉！」
　　今按交山之说固然，惟宣德中汉庶人事，时议亦汹汹莫定，赖杨文敏数公者力劝亲征，事以克济。正统十四年冬，徐元玉先生以占天候气为言，土木之溃既验，即蓄南迁之议。幸而其议不行，不然，事未可知也。杨诚斋云：「天下之事，不难于议，而不易于处。」斯言当矣。

　　○李性学文章精义 

　　临川李性学古今文章精义，仅百条，门人益都于钦止至顺中跋云二百八条，岂刻者之误欤？后又有署云「文章作法绪论，凡十一条」，宋玄僖语也。卷末又有论述，其云：「袁清容文长于应制，欧阳原功文未离赋体，未见切当。」不知何人所评，岂亦出玄僖也。览者详之。
　　夫六经而下，左丘明传春秋，而千万世文章实祖于此。继丘明者司马子长，子长为史记，而力量过之，在汉为文中之雄。继子长者韩子，深醇正大，在唐为文中之王。继韩子者欧阳公，渊永和平，在宋为文中之宗。他若班孟坚之详赡，柳柳州之精核，曾南丰之峻洁，王临川之简淡，苏长公之痛快。国朝之文，若赵江汉如星斗着天，行列森罗，而光气焕发；刘静修如御车广路，轮辕坚壮，而驰骋自得；姚牧庵如豫章拔地，深根而巨干，故枝叶挺茂；程雪楼如王侯第宅，门庑堂室，内外莫不完壮；元清河如项籍将兵，人人足用；冯海粟如苻坚总师，以多而败；虞邵庵如长江大河，清畅浑浩，会归于海而后止；黄金华如洪陂巨泽，风浪不惊，湛然一碧；揭豫章如明珠在囦，光辉不露，而自然人知其为至宝；马石田如彝器陈于宗庙，无甚华饰，而质雅可观；柳待制如礼家之备节文，秾缛重复；李五峰如秦汉间人，语言崭绝而顿剉。至如袁清容博奥敏捷，长于应制；如欧阳圭斋庞硕铺舒，未离赋体；俊迈如陈莆田，雅驯如程黟南，平顺而气亦盛如贡宣城，洁净而力稍弱如危太朴，是十数公，虽时有后先，皆以文而知名者也。

　　○孟氏祖庭图记 

　　世有可鄙庸人俗子，变雅为俗，易正为邪，冥行妄作，强名解事，或从而妄自矜诩，而不知遭其不幸者多矣，如所谓劈琴煑鹤、花上晒裈之类是已。孔承文上舍尝惠予孔林数碑，内一通题曰孟氏祖庭图记，卷第一皆界为格子，曰断机，则有一妪一男；曰传食诸侯，则车骑两两；曰思孟传受，则两人对坐；曰问利，曰问治国，则为王者、儒生坐立之状，且引堂下一牛。既甚可鄙，其字画标目、书手刻工，尤为庸俗之甚，细观之，则其中隐隐有磨去字痕。唉！安知其非汉、唐时碑刻耶？此岂孟氏不才后人所为，或庸俗上官使然耶？政亦可惜。吾恐天地间似此者尚多，又奚伤乎是碑也。

　　○薏苡仁治疝疾 

　　宦游录云：辛稼轩自北初还朝，留建业，忽患■〈疒頺〉疝之疾，重坠大如桮。遇一道人，教以取叶珠即薏苡仁用东方壁土同炒，黄色去土，用水煑烂，入砂盆内，擂成膏，每用二钱，以无灰酒调，数服渐消。程沙随亦得此疾，稼轩以此授之，亦效。如不及时，只于药铺买干者亦佳。按本草，薏苡仁上品，为君臣养心，久服轻身不老，味甘平，无毒。

　　●水东日记卷二十四 

　　释老侮孔子图 
　　熊天慵修大成殿记 
　　清风岭碑 
　　史官以心术为本 
　　李安成十九首注 
　　正统辨 
　　东里宁国府学记 
　　高元之变离骚 
　　魏国公临丧有礼 

　　○释老侮孔子图 

　　宋理宗朝巨珰有侮吾夫子者，令马远画一佛，中坐老子，侧立孔子问礼于前，俾江古心子远赞之，子远立成曰：「释迦趺坐，老聃傍睨。惟吾夫子，绝倒在地。」张筱庵初登第，施状元盘一日出释老侮孔子图，即口占云：「释老猖狂侮大儒，书生为尔发长吁。不知过宋围匡日，还似于今画里无？」又曰：「拂须挥鼻彼何人，放诞能无愧此身。名教万年齐日月，须知鲁国一儒真。」盖亦相题游戏云耳。

　　○熊天慵修大成殿记 

　　豫章熊天慵先生，二百年前江右大儒也。其遗文世不多见，偶见其重修广州路学大成殿记一篇，其辞曰：
