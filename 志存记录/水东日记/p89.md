<!-- { "loadSidebar": true } -->
　　上御文华后殿，召内阁杨荣面谕之，且赐镀金银刻图书五颗，曰「方直刚正」，曰「忠孝流芳」，曰「关西后裔」，曰「建安杨荣」，曰「杨氏勉仁」。杨氏自记如此，王抑庵作公传不具此，盖传惟载公行事之大者，体当然也。东里、江陵二杨公作碑志，东里略及图书，江陵不一及。而东里公云：「凡今文士感公之德，述公之行，虽有之矣。若交之久，知之深，言之信者，余两人其庶几可无愧也。」此语有斟酌。考之建安谢世之后，如抑庵公，如临川王公英，吉水钱公习礼、周公叙，皆有文字，皆有感公知己之语，而抑庵语尤切。盖抑庵之去翰林为礼部侍郎，出东里公意，而建安公则尝惜之也。

　　○葬穴昭穆 

　　陈淳安卿问曰：「某问志石之制，在士庶当如何题？温公谓当书姓名，恐所未安。夫妇合葬者所题又当如何？」朱子曰：「宋故进士 【 或云处士。】 某君，夫人某氏之墓。」 【 下略记名字、乡里、年岁、子孙及葬之年月。】 又问：「某欲改葬前妣，祔于先茔，以前妣与先父合为一封土，而以继妣少间数步，又别为一封土，与朋友议以神道尊右，而欲二妣皆列于先茔之左，不审是否然？程子葬穴图又以昭居左而穆居右，而庙制亦左昭右穆，此意何也？」曰：「某闻之昭穆但分世数，不分尊卑，如父为穆，则子为昭，又岂可以尊卑论乎？周室庙制，太王、文王为穆，王季、武王为昭，此可考也。」又问明器亦君子不死其亲之意，曰吾家不曾用。

　　○达达试马 

　　达达试马，凡驹生百日后， 【 「百日」，明弘治本作「百余日」。】 以骒马置山巅，羣驹见母奔跃而上，一气及山巅者上也，息而后能至者次之，再息而后至者则又次矣。

　　○马莲花子 

　　北方田野人患胸腹饱胀者，取马莲花子击碎，凉水下，即泄数行，幸而愈者有也。

　　●水东日记卷三十八 

　　太宗时任事十臣 
　　黄东发社仓记 
　　海角亭记全文 

　　○太宗时任事十臣 

　　太宗皇帝以任事十臣者问解缙大绅，各以实对。十人者，黄福最优，次蹇义、夏原吉、郑赐、陈洽，最下者则方宾、李至刚、刘儁。然至刚寿终，儁以节死交址，得赠谥。古亦有之，王伦尝为胡忠简公所骂，后亦尽节云。

　　○黄东发社仓记 

　　宣府军民预备仓之举，予往来于怀者两年矣。去年七月，御史张海亦尝言之。顾以数年来颇有多事之名， 【 天顺四年议事回，姚大章侍郎语予云云之详。】 亦鉴耶律文正王省事之说，又尝见黄东发抚州金溪县李氏社仓记文，以是欲为复止，至今犹豫焉。近得本院咨知商学士弘载言八事，其一曰广储积，户部覆请，乃以其所言鳏寡废疾无依者作养济院，数取息一斗，则依拟行之。不知有司里胥之弊有在，而所谓养济院何尝得尽鳏寡废疾无依之人。若取息之说既不合抵斗还官旧制，亦为不才官司添一骗局名目矣。民之重困如此哉，然则东发之言亦可念矣。
　　咸淳七年，余承乏抚州，适岁大饥，赖抚之贤士大夫相与讲求赈贷，因多有以社仓事来谂。临川县李君德杰首以书来曰：「乡有李令君捐粟六百石为倡，将成社仓，幸因以风厉其余。」余报曰：「甚矣！社仓之法之良之可慕也。亦甚矣！社仓之弊之苦之可虑也。余前岁负丞广德，见社仓元息二分，而仓官至取倍称之息，州县展转侵渔，而社仓或无甔石之储。其法以十户为率，一户逃亡，九户赔备。逃者愈众，赔者愈苦。久则防其逃也，或坐仓展息，而竟不贷本，或临秋贷钱，而白取其息，民不堪命，或至自经。佥谓此文公法也，无敢议变。余谓非变其法也，救其弊耳。乃为之请于朝曰：『法出于黄帝、尧、舜，尚当变通。法立于三代盛王，尚须损益。安有法本先儒，而不可为之救弊。使法本于儒先，坐视其弊而不救，岂儒先所望于后之人哉！』朝廷可之。既又念临以官司之烦，不若听从民间之便也。又为之请于朝曰：『朱文公社仓法主于减息以济民，王荆公青苗法亦主于减息以济民，而利害相反者，青苗行之以官司，社仓主之以乡曲耳。故我孝宗皇帝颁文公法于天下，令民间愿从者听，官司不得与。广德社仓创于官，故其弊不一。请照本法一切归之民。』朝廷又可之。余遂得穷年余之力，经理更革，以其收息买田六百亩，永代人户认息，且使常年不贷，惟荒年则贷之，而不复收息，凡费皆取办于六百亩官田之租。甫集而余去官，未知近何如，至今犹念念不能忘此。余亲历于广德者如此。若凡他州各县之有社仓者，闻其弊往往而然，殆不胜述。及来抚州，社仓幸皆乡曲之自置，有如文公初立之本法。然亦间有名虽文公而人不文公，其初虽文公而其后不文公，倚美名以侔厚利者，亦已不少。余方为之悚然以惧，何敢更以官司预社仓之事哉！大抵小民假贷，皆起于贫。贷时则易，还时则难。贷时虽以为恩，索时或以为怨。傥稍从而变通之，鸠钱买田，丰年聚租，荒年赈散，不惟不取其息，并亦不取其本，庶乎有利而无害。」凡皆余答李君之说如此，而未敢以为信也。未几，金溪李君沂复以社仓法来俾余为记，阅其始末，盖一家自为之计，而依法惟取二分之息，不借势于官，不鸠粟于众，故能至今无弊，利民为博。今岁之歉，一邑赖之。置仓如此，信能以文公之济人者济人矣。然有治人无治法，良法易泯，流弊难防。君能如文公，更望君之子孙世世如君也。因录所报李君之说以遗之。先是，郡之新丰饶君景渊亦尝以社仓求余为说，其法取息视文公尤轻，贷而负者去其籍，而不责其偿，事益省而民益安，并书以遗之。咸淳七年冬至日承议郎权发遣抚州军州事节制军马黄震记。

　　○海角亭记全文 

　　钦、廉、雷在百粤，距中国万里而远，郡南皆岸大洋，而廉又居其折，故曰海角。有亭在城西南隅，昔人以是名之。岁远代易，废亦久矣。延佑三年秋，余使过郡访其地，得于荒芜乱水之间，欲复之未能也。属之郡吏，曰诺。明年来告成，请记之。夫土木之靡，工人之用，虽未获谂。至于云霞之暎带，坞陼之出没，梦寐所历，犹见其处，亦殊方之胜槩也。然廉为侯邦， 【 「侯」字明弘治本作「郡」。】 亭有地胜，居是者虽拥高爵厚禄，亦往往有悲愤无聊之感者何哉？盖尝因是而亿之，地僻远，加瘴疠，自古以来，非谪徙流离之士鲜至焉。故吾无为而得之，宜其人之戚戚尔也。抑尝推昔朝廷之于士大夫，苟非甚过极恶，未尝不欲曲受而优容之。万不得已，则又非深放远屏无以启其摧痛自反之忠。古之人臣思尧君而心魏阙者，每惓惓于畎亩之间，江海之上，彼萧墙之内，固有负不扶不持之忧者多矣。然则甚疏之者，乃所以甚亲之也。于此见圣王忠厚之至也。而居者从未思也，思而或未之求也。登斯亭者，有能驱去流俗之悲，涵养孤忠之气，把酒赋诗，凭高瞰远，反而求之，何往而不得所适哉！又岂独夸结构之华，从临眺之乐而已。于是记之，俾刻亭上。后之览者，其不参有所感发矣乎！前翰林国史院编修官、今授将仕佐郎、海北海南道肃政廉访司管勾承发架阁库兼照磨高平范文，承直郎佥海北海南道肃政廉访司事燕山大都题额。
　　此吾家所藏范德机先生海角亭记石本，书出汉八分隶，先生笔也。惟草庐先生之次虞、范、揭、杨、欧阳圭斋、危太朴，皆元之季世文章大家，当时刊刻誊写文集甚多，今予所见者，草庐支言集一百卷，虞道园学古录五十卷，遗稿六卷，范诗书坊本七卷，揭诗书坊本三卷，揭曼硕集五十卷，内阙十三卷，杨诗书坊本八卷，危有手笔诗文十余册在危山处，予从潮州人家追还，其借去二册，止存一册，未分卷。他如草庐诸经著述，范燕然等诸稿，危云林等集，皆未尝见。圭斋虽宋学士所序，七年寓燕之作，亦皆不复可见，仅有其家近年收录三册耳。固予寡陋而然，要之其所存亦鲜矣。噫！诸公人品高下，固自有定论，而其文章论议，皆一代奇伟，后学所不可不知者。今仅踰百年，而皆不可得见，惜哉！吾家虞文有补遗，揭文有续录，欧阳有第三册，自余有得则姑附漫录中，吾家子弟尚有以知予意也。

　　●水东日记卷三十九 

　　寰宇通志序表凡例 

　　○寰宇通志序表凡例 

　　寰宇通志有景泰七年五月十五日御制序，是月初九日所上表，陈德遵笔也。总裁则阁中五人，纂修彭时等四十二人，有引用书目，有凡例。此书印装已备，方欲下颁，适天顺改元，遂已。之后有重修之举，即大明一统志也。兹用略具当时序表凡例如左。
