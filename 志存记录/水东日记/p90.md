<!-- { "loadSidebar": true } -->
　　序曰：昔孟轲氏之意，以谓天之高也，星辰之远也，苟求其已然之迹，则其运有常，虽千岁之久，其日至之度，可坐而致。朕亦以为地之大也，山川之邈也，苟求其已然之迹，则其理有定，虽万邦之广，其事物之实，可坐而得。故古之人求博于其约，求难于其易，务简以尽烦，务迩以尽远，率犹是也。嗟夫！深居九五而欲知四海万邦之详，不出户庭而欲究古今兴替之悉，自非大有所从事焉，则虽役耳目于宵旰，疲精神于简编，安能得博，且难尽烦，且远于务求之顷哉！是必如尧、舜之知不徧物，急先务乃可耳。于戏！禹贡不可尚矣，周礼职方氏亦成周致治之书。至于后世纪胜之类尤多，然皆述于偏方，成于一手，非详于古则略于今，非失于简便则伤于浩繁，不足以副可坐而得之意。肆朕皇曾祖考太宗文皇帝尝思广如神之知，贻谋子孙，以及天下后世，遣使分行四方，旁求故实之凡有关于舆地者，采录以进，付诸编辑。事方伊始，而龙驭上宾，因循至今，而先志未毕，则所以成夫继述之美者，朕焉得而缓乎？窃尝观之，善其事者莫先于知，知者所谓务求其已然之迹也。是故语上而不察日月星辰之丽乎天，四时五行之成乎岁，则徒见夫形而上者，其何以参高明覆帱之功？语下而不察百谷草木之丽乎土，山川岳渎之别其区，则徒见夫形而下者，其何以赞博厚持载之力？语人而不察圣愚贤否之殊，其情可予、可夺、可亲、可疎；语物而不察洪纤高下之各，其类可裁、可培、可倾、可覆；以至语为天下而不察古今事物之异，其域与时可兴、可观、可因、可革、可损、可益、可劝、可惩，而志其实，其何以副祖宗思尽财成之道，辅相之宜，以左右民之志于悠久哉！此朕之于是编所为惓惓而不敢少缓也。间与二三儒臣商之，使或先后有一未备，不足以全其美，乃复遣人采足，其继俾辑成编，为卷凡百一十有九，名曰寰宇通志，藏之秘府，而颁行于天下。盖不独以广朕一己之知，而使偏方下邑，荒服远夷，素无闻见之人，咸得悉覩而徧知焉。则知之尽，仁之至，庶几乎无间于远迩先后矣。
　　表曰：光禄大夫、少保兼太子太傅、户部尚书、文渊阁大学士、同知经筵事臣陈循，光禄大夫、少保兼太子太傅、工部尚书、东阁大学士、同知经筵事臣高谷，光禄大夫、少保兼吏部尚书、东阁大学士、经筵官臣王文，资政大夫、太子少师兼户部右侍郎、翰林院学士、经筵官臣萧镃，通议大夫、兵部左侍郎、翰林院学士兼左春坊大学士、经筵官臣商辂，伏蒙皇帝陛下命臣等充总裁官，修寰宇通志，兹者编辑已成，凡百一十有九卷，谨用缮写装潢进呈。臣循等诚惶诚恐，稽首顿首上言，伏以仰一人而定天下，作之君，作之师，睹万国之在目中，有其人，有其土。虽疆宇广大而无外，惟声教渐被之有余，诚旷古所罕逢，实今日之幸遇者也。粤稽虞廷，五服五千，大禹任土而作贡，商家九围九有，成汤缵服以建中，与周礼之职方，暨秦皇之分郡，日月所照，霜露所坠之域，在圣世莫不尊亲，「溥博如天，渊泉如渊」之仁绥万邦，均陶化育。惟古帝王之统御，咸资简册以考求。气习刚柔，缘高山大川之限隔；物生丰啬，繇来今往古之差殊。固分野应干象而分赖，民彝匪坤维能易，随时因革，为郡为县为州；循分高卑，相统相承相属。征输贡赋有无之攸见，巡狩朝觐道里之所经。上而宫室城邑国都，制有关于礼度；下及人伦德行道谊，事有补于劝惩。凡当景范于前闻，或足表章于后代，如金玉珠玑之为至美，犹布帛菽粟之不可无志。虽纂于胡元，奈篇帙浩繁之靡恃；书尝肇于圣祖，适承明制作之未终。夫既有所启于先，信当无少稽于后。况圣作物覩，车同轨而书同文，道洽政通，化愈隆而德愈盛之时乎！恭惟皇帝陛下圣神文武，富贵崇高，孳孳乎惟文教是崇，业业乎惟皇图是保。继志述事，成欲就未就之功勋。制度考文，授当行而行之法式。锐圣情于要典，运神算于渊衷。谓九山九川以尽禹贡之九州岛，与四荒四裔以至尔雅之四极。自东西，自南北，无远迩悉入于编摩；若秦汉，若晋唐，暨后先咸归于纂辑。舟车所至，人力所通，形胜名望，录奚彼此之分；诗书所称，史传所纪，人物才良，载靡古今之间。俗不嫌于鄙，雅贤岂论，夫穷通咸在，所收均为可述。详其大而略其细，惟故实之是珍；存所信而遗所疑，必见闻之足据。辞可以兴观羣怨，微巨兼该；事或关常异盛衰，取舍惟当。比之前志，其文须省，其事须增，是乃全书，勿求为同，勿求为异。欲使抚卷帙，洞烛乎八埏；庶几坐庙堂，克知夫四表。岂徒资翫一时而已，将与天下后世共之。此诚圣明知周乎万务，上符祖宗，高出于百王者也。臣循等章句末学，樗散凡材，挟册登朝，本以任夫粗浅；按图应制，实未达于精深。以管窥蠡测之微，究天覆地载之大，敢不效慎勤于笔札，期酬报于简编。虽义类凡例，大有据依，奈词意腐庸，鲜能称惬。次第无法，详略过中，文采弗彰，事迹未备。望特垂于原宥，赐弘运于斧斤。有社稷，有民人，万载永昭于图籍；得禄位，得名寿，四海溥戴于生成。无任瞻天仰圣激切屏营之至。谨奉表随进以闻。
　　凡例曰：一、凡建置、沿革、郡名、山川、形胜、风俗、土产、城池、祀典、山陵、宫殿、宗庙、坛壝、馆阁、苑囿、府第、公廨、监学、学较、书院、楼阁、馆驿、堂亭、池馆、台榭、桥梁、井泉、关隘、寺观、祠庙、陵墓、坟墓、古迹、名宦、迁谪、留寓、人物、科甲、题咏等类，各司府州，或载或否，皆从其所有无，所载之下书州县名。而州县字，或有或无，悉从旧文，庶不失实。又如名宦、人物等类，书乡贯州县否亦然。其楼阁、堂亭等类下，或有不注废毁等字者，见其尚存也。一、各司府州之城，牵连附书于山川等类下，独两京之城大书，并书各类视他处较详者，重京师也。一、郡名止书前代所名，今不因者，庶省重复。一、各司府州所通有而名异，如山川之类者，皆书通有。而名同，如土产、谷米等食物，又如公廨、县非附郭，及其所属仓库、税课、造作、织染司局，阴阳、医学等类杂职官司，额止一所，无多寡有无之异者，则皆杀烦不书。独学较不杀者，崇文教也。其僧道司则以寺观为其所统，故于司府州县所在寺观之下附见。一、通志所引用，如书则曰「某书」，非书则曰「某云」，非引用者，据实书也。一、书法或有不一者，盖仍旧文而然。不拘书法，而仍旧文，惧穿凿失真也。一、凡事核而所自出之书或涉不经，亦所不弃。一、所进通志表多举纂修类例，可以互见，故不复赘于此。若书目多不能具，今大明一统志家有而人见之，云多李少保、吕逢原所为，彭则进总裁也。

　　●水东日记卷四十 

　　详记瀛国公事 
　　杨鼎自述荣遇数事 
　　脱脱封谥 
　　人肉油点不圆 
　　代邸金符册宝 
　　刘江本名荣 

　　○详记瀛国公事 

　　日记三十七卷已载瀛国公事，近见寰宇通志、政和志、符台外集，乃知此诗余应作，袁忠彻以为虞先生作，非也。通录于此。
　　通志云：「国朝之初，闽儒余应因读元虞集所草庚申君非周王己子之诏作诗曰：『皇宋第十六飞龙，元朝降封瀛国公。元君诏公尚公主，时蒙赐宴明光宫。酒酣舒指爬金柱，化为龙爪惊天容。元君含笑语羣臣，凤雏宁与凡禽同。侍臣献谋将见除，公主夜泣沾酥胸。瀛公晨驰见帝师，大雄门下参禅宗。幸脱虎口走方外，易名合尊沙漠中。是时明宗在沙漠，缔交合尊情颇浓。合尊之妻夜生子，明宗隔帐闻笙镛。乞归行宫养为嗣，皇考崩时年甫童。文宗降诏移南海，五年仍归居九重。壬癸枯干丙丁发，西江月下生涯终。至今儿孙主沙漠，吁嗟！赵氏何其隆。维昔祖宗受周禅，仁厚绰有三王风。虽因浪子失中国，世为君长传无穷。』」
　　政和志云：「福建政和县儒学训导余应悲宋室以仁义亡，因览虞文靖公为文宗皇帝所草顺皇帝非周王己子之诏，撰诗以述其事。」诗同，但「赐宴」作「锡宴」，「仍归」作「乃归」，「祖宗」作「宋祖」。
