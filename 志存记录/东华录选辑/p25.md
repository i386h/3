<!-- { "loadSidebar": true } -->
　　冬十月丁亥（初三日），浙江福建总督刘兆麒奏：伪宁远将军林伯馨、伪都督施轰率伪官百四十四员、兵千六百九十名、船三十只自台湾赴浙江投诚。下部议叙。

　　－－以上见康熙朝「东华录」卷二（原康熙六至十）。

　　庚熙十年辛亥（一六七一）春正月戊辰（十六日），靖南王耿继茂奏：『臣父子、祖孙受国厚恩，忝列王爵；捐躯报效，乃臣职当然。乃臣自去年八月至今，旧疾日剧；闽省滨海重地，盗贼蠢动不测，病躯岂能料理。臣长子耿精忠侍从多年，在臣军前阅历又经四载，尽堪报效；伏祈恩赐管理军务，俾祗奉简书，以任国事』。得旨：『览王奏积劳成疾，情词恳切；准伊子耿精忠暂管军务，王仍加意调理痊愈，副朕倚任至意』。

　　夏六月丁未（二十八日），以故靖南王耿继茂子和硕额附耿精忠袭爵。

　　秋八月乙酉朔，福建总督刘斗奏：『海寇自撤水师之后，帆樯出没，侵犯靡常；甚至在各岛屿盖造房舍。臣等密商机宜，配发水陆官兵陆续搜剿，今已搜剿六十余岛，斩溺贼众五千三百八十余人』。

　　冬十月乙未（十七日），靖南王耿精忠奏：台湾伪总兵柯乔栋率伪官五百四十九员、船十一只投诚。下部议叙。

　　十一月壬戌（十五日），平南王尚可喜以疾奏请其子之信回粤暂管军务。从之。

　　康熙十一年壬子（一七六二）冬十月壬子（十一日），以范承谟为福建总督（由浙江巡抚迁）。

　　－－以上见康熙朝「东华录」卷三（原康熙十一至十四）

　　康熙十二年癸丑（一六七三）春三月壬午（十二日），平南王尚可喜奏：『臣年七十，精力已衰，愿归老辽东；有旧赐地亩、房舍，乞仍赐给。臣量带两佐领甲兵并藩下闲丁、孤寡、老弱共四千三百九十四家，计男妇二万四千三百七十五名口。其归途夫役口粮，请敕部拨给』。得旨：『王自航海归诚，效力累朝，镇守粤东，宣劳岁久。览奏年已七十，欲归辽东，情词恳切；具见恭谨，能知大体，朕心深为嘉悦！今广东已经底定，王下官兵家口作何迁移安插？议政王大臣等会同户、兵二部确议具奏』。

　　辛卯（二十一日），吏部议覆：『平南王尚可喜奏：臣年老且病，请以王爵令臣子尚之信承袭。查藩王见存子无移袭之例，应无庸议』。从之。

　　丁酉（二十七日），议政王大臣等议奏：『平南王尚可喜奏请复归辽东，应如所请。但该王之子尚之信仍带领官兵往居粤东，则是父子分离，而藩下官兵父子兄弟宗族亦至分离。今粤省已经底定，既议迁移，似应将该藩家属兵丁均行议迁。惟广东左、右两营绿旗官兵仍留该省作何归并之处？交兵部另议』。从之。

　　夏四月甲辰（初五日），兵部奏：『平南王藩下向有绿旗左、右翼总兵官二员，游击、守备、千总各八员，把总十六员，兵六千名，俱驻扎广州府。今平南王尚可喜父子已令迁移，此缘旗官兵应仍留广州府，令广东提督管辖；其官员升转，亦照各省缘旗官员例』。从之。

　　秋七月庚午（初三日），平西王吴三桂奏：『臣驻镇滇省，臣下官兵家口于康熙元年迁移、至康熙三年迁完。虽家口到滇九载，而臣身在岩疆已十六年。念臣世受天恩，捐糜难报；惟期尽瘁藩篱，安敢遽请息肩。今闻平南王尚可喜有陈情之疏已蒙恩览，准撤全藩；仰恃鸿慈，冒干天听，请撤安插』。得旨：『王自归诚以来，克殚忠盖，戮力行间，功绩懋着；镇守岩疆，宣劳岁久。览奏请撤安插，着议政王大臣等会同户、兵二部确议具奏』。

　　丙子（初九日），靖南王耿精忠奏：『臣袭爵二载，心恋帝阙。只以海氛叵测，未敢遽议罢兵。近见平南王尚可喜乞归一疏已奉俞旨，伏念臣部下官兵南征二十余年，仰恳皇仁，撤回安插』。得旨：『王祖父以来，世殚忠盖，戮力行间，功绩懋着；及王袭封镇守，劳着岩疆。览奏请撤安插，恭谨可嘉！今福建已经底定，王下官兵家口作何搬移安插？着议政王大臣等会同户、兵二部确议具奏』。

　　乙未（二十八日），议政王大臣等议奏：『福建今已底定，地方有防守官兵。靖南王既请自福建迁移，应将王本身并标下十五佐领官兵家口均行迁移』。从之。

　　八月癸卯（初六日），议政王大臣等议奏：『平西王吴三桂具题请撤安插，应将王本身并所属官兵家口均行迁移在山海关外，酌量安插。云南地方有土司、苗蛮杂处，不得稍疏防御；今既将王迁移，应暂遣满洲官兵戍守。俟戍守官兵到日，该藩起程。满洲官兵如何派拨及四营缘旗官兵作何归并？该藩沿途须用钱粮人夫等项，俱听该部详议』。又一议：『吴三桂镇守云南以来，地方平定，总无乱萌。今若将王迁移，不得不遣兵镇守。兵丁往返与王之迁移，沿途地方民驿苦累；且戍守之兵系暂居住，骚扰地方亦未可定。应仍令吴三桂镇守云南』。得旨：『吴三桂请撤安插，所奏情词恳切，着王率领所属官兵家口俱行搬移前来。其满洲官兵不必遣发；如有用满兵之处，该藩于起行时另行奏请，然后遣发。俟官兵到后，王来亦不至迟误。余依议』。

　　壬子（十五日），差侍郎折尔肯、学士传达礼往云南，户部尚书梁清标往广东，吏部右侍郎陈一炳往福建，经理各藩撤兵起行事宜。

　　乙卯（十八日），命侍卫传谕福建总督范承谟：『尔向有贤声，与他人不同。且福建边疆重地，海氛未靖；尔其益加勉励，副朕委任。于常例赏赐外，加赐衣帽及内厩鞍马一匹』。

　　壬戌（二十五日），议政王大臣等议奏：『投诚官兵慕化来归，若移驻别省，则离故乡；亲戚未免苦累。以后将投诚官兵停其移驻』。从之。

　　冬十一月己巳（初四日），平西王吴三桂奏：『臣部下官兵家口，三十年来蒙恩豢养，生齿日众；恳将赐拨安插地方较世祖章皇帝时所拨关外至锦州一带区处更加增廓，庶臣部下官兵均沾浩荡之恩矣』。得旨：『王所属官兵家口迁移远来，自应安插得所，俾有宁居，以副朕怀。此所请增赏地方，着速议具奏』。

　　十二月丙辰（二十一日），差往贵卅备办吴三桂夫船刍糗事务兵部郎中党务礼、户部员外郎萨穆哈驰驿到京，奏称：『云南贵州总督甘文焜向臣等言：吴三桂于十一月二十一日杀云南巡抚朱国治，以所部兵反。前差往搬移吴三桂家口侍郎折尔肯等被留，臣等星夜驰驿来京』。上召议政王大臣等面议曰：『今吴三桂已反，荆州乃咽喉要地，关系最重。着前锋统领硕岱带每佐领前锋一名兼程前往保守荆州，以固军民之心；并进据常德，以遏贼势。前往官兵若沿途住歇，秣马必至迟误；着派户部贤能司官于每日宿处齐备草豆应付。其陆续遣大兵征剿之处，着议政王大臣等速议具奏』。寻议奏：『派八旗、满洲、蒙古每佐领前锋各一员、护军各七名、骁骑各十名，汉军每佐领骁骑各五名，官员酌量兵数派出』。从之。

　　丁巳（二十二日），四川湖广总督蔡毓荣奏：『吴三桂反，伪称「天下都招讨兵马大元帅」，以明年甲寅为周王元年；贵州提督李本深叛应之。......』。

　　停撤平南、靖南二藩，召梁清标、陈一炳还。

　　以广西境邻贵州，授孙延龄为抚蛮将军、以线国安为都统，令统兵固守。

　　己未（二十四日），命顺承郡王勒尔锦为宁南靖寇大将军，总统诸将；贝勒察尼、都统觉罗朱满、鄂内、伯宜理布、觉罗巴尔布、护军统领伊尔度齐、额司泰、前锋统领硕岱，参赞军务；都统范达礼、王国诏、副都统鲁西巴图鲁、托岱、穆舒浑、希福、阿晋泰、肯齐、赫苏虎、济根特、祖泽纯、宜思孝、柯彝、赵赖等同往。

　　壬戌（二十七日），命都统赫业为安西将军，率兵同将军瓦尔喀等由汉中入蜀；护军统领胡礼布为副将军，偕署前锋统领穆占、副都统颜布往。

　　康熙十三年甲寅（一六七四）春正月庚辰（十五日），湖广总督蔡毓荣奏：『贼于十二月二十九日陷阮州，总兵官崔世禄被执；澧、辰路梗』。上命大将军顺承郡王勒尔锦于所领兵内每佐领先出骁骑二名，以都统一员领之；继都统巴尔布之兵，速往荆州。并令都统巴尔布、护军统领伊尔度济、额司泰等于所领护军内简选肥马，以护军统领一员领之；继前锋统领硕岱之兵；驰赴荆州。

　　己丑（二十四日），四川巡抚罗森、提督郑蛟麟、总兵官谭弘、吴之茂等以四川叛，降贼；声言将分路寇汉中，下夔州。命彝陵总兵官徐治都自常德仍回彝陵防守。

　　二月辛酉（二十七日），广东广西总督金光祖奏：『广西将军孙延龄反，杀都统王永年、副都统孟一茂等，执广西巡抚马雄镇』。

　　癸亥（二十九日），谕兵部：『江西一省，东接福建、南界广东、西通湖广，为三省要地；令前往兖州副都统根特巴图鲁、前往安庆副都统席布率兵速赴江西省城，原驻江宁副都统马哈达将自京所带甲兵移驻安庆。其察哈尔左、右两翼官兵于兖州秣马之后，左翼官兵赴江宁，听将军统辖；右翼官兵赴安庆，听马哈达统辖』。

　　三月壬申（初八日），谕大将军顺承郡王勒尔锦等：『朕览都统觉罗巴尔布、护军统领伊尔度齐、额司泰、前锋统领硕岱等奏，皆云以八月进兵，恢复疆土；朕思云、贵尚未可轻进，必俟四川全定，方图进取。但湖南地界，南连粤右、东抵江西；近据报长沙副将已降贼，兵船尽为贼有。今惟富相机速取常德、以断长沙后路，使贼彼此不及应援。更以将军尼雅翰、都统朱满等统兵进偪长沙，则长沙之贼非来降、即弃城遁矣。如此，则贼胆自落，百姓早得归耕；于我进取云、贵之师，大有裨益。若不急取，使贼势渐增，妨民稼穑；我兵深入，刍粮转运，区处倍难。朕据理拨度如此，兵在千里之外，岂能遥为一一指示！但民心业已摇动，广西音信又隔；倘江西更有贼警，势必遣发禁旅。不惟馈饷浩繁，且恐兵民之心又生叵测。尔等前出师时，皆言进取云、贵之期不过八月；令贼犹未至，而已叛之长、澧，常德诸处乃亦欲待至八月，设各处再有变者，王将兵以讨否乎？分之则兵单，以次剿取则马疲。今惟先取常德、长沙，以寒贼胆，方为制胜。王宜集众议以行』。

　　庚辰（十六日），杭州将军图喇奏：『耿精忠据福建反。总督范承谟骂贼不屈，贼幽之；巡抚刘政降贼』。

　　甲申（二十日），江西巡抚董卫国奏：『长沙张、夏二贼欲犯江西，袁州、吉安地方重要，请拨兵防御』。得旨：『着副都统根特巴图鲁率见驻南昌官兵前往相机剿御、提督赵国祚率官兵驻防南昌』。

