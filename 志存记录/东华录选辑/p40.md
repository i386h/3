<!-- { "loadSidebar": true } -->
　　八月壬子（十三日），福建水师提督施琅奏：『七月十五日，郑克塽遣伪官冯锡珪等，伪侯刘国轩、伪伯冯锡范遣其弟伪副使刘国昌、冯锡韩等赍降表文稿诣臣军前，请缴伪册印，率众登岸，以求安插。臣随遣侍卫吴启爵、笔帖式常在同冯锡珪等持榜示往台湾晓谕伪官兵民，验视薙发；即令郑克塽等缮写降表，并伪册印一并赍送，以便代奏。至台湾虽在海外，地方千余里、户口数十万；或弃、或守，伏候上裁』。得旨：『海洋远徼，尽入版图；积年逋寇，悉皆向化：具见卿筹划周详、剿抚并用，克奏肤功，朕心深为嘉悦！在事有功人员，该部一并从优议叙；余令议政王大臣会议以闻』。寻议：『台湾应弃、应守，俟郑克塽等率众登岸，令侍郎苏拜与该督、抚、提督会同酌议具奏』。从之。

　　戊辰（二十九日），福建水师提督施琅奏：『臣于八月十一日，率领官兵自澎湖进发；十三日，入鹿耳门，至台湾。十八日，郑克塽及文武官俱已薙发；宣读敕诏，郑克塽等欢呼踊跃，望阙叩头谢恩。所有郑成功之子伪辅政公郑聪等六人，郑锦之子郑克塽及其弟伪恭谨侯郑克塽等九人，伪武平侯刘国轩、伪忠诚伯冯锡范等子弟及明裔朱桓等十七人，并续顺公下官兵家口、海澄公家口，俱拨船配载，官兵陆续护送，移入内地；并移咨侍郎苏拜及督，抚，听其安插。其余伪文武各官家口，见在趣令起行；兵丁有愿入伍及归农者，听其自便。至于江浙、闽、粤各省被获男妇，臣仰体皇仁，已悉令回籍。其册印、扎付，已次第追缴；仓库人民户口册籍、船艘军器，俱令巡海道线一信等察收』。下所司知之。

　　九月戊寅（初十日），谕吏部、兵部：『向来海寇窜踞台湾、出没岛屿、窥伺内地，扰害生民。虽屡经剿抚，余孽犹存；沿海地方，烽烟时警。迩者黔、滇底定、逆贼削平；惟海外一隅，尚梗王化。爰以进剿方略咨询廷议，咸谓海洋险远、风涛莫测，长驱制胜，难计万全。朕念海氛未靖，则沿海居民勿获休息；特简施琅为福建水师提督，前往相度机宜，整兵进征。该提督忠勇性成，韬钤夙裕；兼能洞悉海外形势，力任克期可奏荡平。遂训练水师、整顿战舰，扬帆冒险直抵澎湖，鏖战力攻，大战贼众，克取要地，立奏肤功。余众溃遁台湾慑服兵威，乞降请命；已经纳土登岸，听候安插。自明朝以来逋诛积寇，始克殄除。滨海远疆，自兹宁谧。此皆该提督矢心报国，大展壮猷，筹划周详，布置允当；建兹伟伐，宜沛殊恩。施琅，着加授靖海将军；封为靖海侯，世袭罔替，以示酬庸。前进剿云南官员曾各加一级，兵丁赏赉一次；顷因该提督所统官兵出海进剿，勤劳堪念，已经照云南例加级赏赉。复思官兵远抵海疆，冒险剿寇，非滇、黔陆路用兵可比；着再各加一级，兵丁赏赉一次，以示特加优渥至意』。

　　冬十月己亥（初二日），予澎湖阵亡平阳总兵官左都督赠太子太保朱天贵祭葬，谥「忠壮」。

　　丁未（初十日），九卿、詹事、科道以海寇底定，请加尊号。上曰：『加上尊号，典礼甚大。台湾属海外地方，无甚关系；因从未向化、肆行骚扰，滨海居民讫无宁日，故兴师进剿。即台湾未顺，亦不足为治道之阙。朕观古来史册，盛世无屡赦之事；此时虽颁赦加恩，小民未必均沾实惠。治天下之道，但求平易宜民而已，何用矜张粉饰！且吴三桂剿后，颁赦未久；今又以升平行赦，殊觉太烦！但愿以平治之道图久安长治，不愿烦扰多事。可将此意传谕九卿，科道、詹事知之』。寻大学士奏：『臣等遵旨传谕诸臣；诸臣言台湾虽在海外，乃海贼历年占踞，凭恃其险，侵扰沿海居民；今皇上指授庙略，剿抚兼施，海贼遂尔向化；皇上威德加于海外，自古以来未有能及。臣等非不知皇上以易简之道治天下，不尚粉饰；惟皇上功德实越古昔帝王，非加上尊号无以慰臣民仰戴之愿』。上曰：『海贼，乃癣疥之疾。台湾仅弹丸之地，得之无所加、不得无所损。若上尊号、颁恩诏，即入于矜张粉饰矣。不必行』。

　　乙丑（二十八日），福建提督施琅奏：『舟山等处伪总兵有兵丁船只在海岛者，俱遣人招抚；令聚集一处，以杜奸宄』。上曰：『施琅所奏招积各岛船只，筹划周详，甚为可嘉！此等见在海岛船只及伪官兵丁，着施琅严加确察，俱行收抚；务尽根株，毋贻患』！

　　命吏部侍郎杜臻等在闽、粤、江、浙勘沿海边界，招垦荒地，复诸迁民业。

　　十二月丙辰（十九日），调施维翰为福建总督（由浙江调）。

　　康熙二十三年甲子（一六八四）春正月丁亥（二十一日），福建提督靖海将军侯施琅奏：请设台湾镇守官弁。上问大学士等曰：『尔等之意若何』？李霨等奏曰：『据提督施琅奏云：台湾有地数千里、人民十万，弃之必为外国所踞；奸宄之徒窜匿其间，亦未可料。臣以为守之便』。上曰：『台湾弃取，所关甚大。镇守之官，三年一易，亦非至当之策。若徙其民人，又恐失所；弃而不守，尤为不可。尔等可会同议政王大臣、九卿、詹事、科道再行确议具奏』。寻议政王大臣议覆：行令福建督、抚、提、镇详议。从之。

　　三月辛未（初五日），浙江巡抚金鋐奏：海上乌洋舟山伪将军黄锡鹏、周云隆、伪都督阮继先率伪官百员、兵四千一百余名投诚。

　　壬申（初六日），以福建投诚伪将军刘国轩为直隶天津总兵官。

　　夏四月丁酉（初二日），天津总兵官刘国轩陛辞；上谕：『台湾地方阻声教者六十余年，尔素怀忠诚，值施琅督兵进剿，首先归命。是以特授为总兵官，以示优眷。但天津地方近在畿辅，与别省不同。尔宜加意抚辑，使兵民相安，盗贼屏迹。且尔从闽海来，并无亲知故旧，当尽职以副朕怀』。又谕：『朕嘉尔海外倡率归诚，且孤身远来；今当赴任，殊为可念！故于常例之外，赐尔白金二百两、表里二十疋、内厩鞍马一匹，以示异数』。

　　己酉（十四日），差往福建料理钱粮侍郎苏拜会同福建督、抚、提督等奏：『台湾地方千余里；应设一府、三县，设巡道一分辖。应设总兵官一、副将二、兵八千，分为水陆八营。澎湖应设副将一、兵二千，分为二营。每营各设游、守、千、把等官』。从之。

　　辛亥（十六日），九卿等议准：『工部侍郎金世鉴奏：皇上德威遐布，海外悉宁。浙江沿海地方，请照山东诸处见行例，听百姓以装载五百石以下船只往海上贸易、捕鱼；豫行禀明该地方官，登记姓名、取具保结，给发印票，船头烙号。其出入，令防守海口官员验明印票、点明人数；至收税之处，交与该道计货之贵贱、定税之重轻，按季造册报部。至海口官兵，请于温、台二府战船内各拨二十只，平定台湾所获哨船拨八十只，令其分泊，防守巡逻』。从之。

　　五月丙寅朔，调王国安为福建总督，裁浙江总督。

　　秋七月乙亥（十一日），奉差福建、广东展界内阁学士席柱复命，奏曰：『臣往海展界，福建、广东两省沿居民群集跪迎；皆云『我等离旧土二十余年，已无归乡之望。幸皇上威德，削平寇盗，海不扬波。今众民得还故土，保有家室，各安生业；仰戴皇仁于世世矣』。上曰：『百姓乐于沿海居住，原因海上可以贸易、捕鱼。尔等明知其故，前此何以不准议行』？席柱奏曰：『海上贸易，自明季以来，原未曾开，故不准行』。上曰：『先因海寇故，海禁不开为是。今海氛廓清，更何所待』？席柱奏曰：『据彼处总督、巡抚云：台湾、金门、厦门等处虽设官兵防守，但系新得之地；应俟一、二年后，相其机宜，然后再开』。上曰：『边疆大臣，当以国计民生为念。向虽严禁，其私自贸易者何尝断绝。凡议海上贸易不行者，皆总督，巡抚自图射利故也』！席柱奏曰：『皇上所谕极是』。......

　　丙子（十二日），召问学士席柱曰：『朕前日未曾问及提督万正色、施琅；伊等品行若何』？席柱奏曰：『陆路提督万正色为人忠厚和平，居官亦优』。上曰：『万正色前督水师时，奏台湾断不可取；朕见其不能济事，故将施琅替换，令其勉力进剿，遂一战而克。万正色、施琅二人，今相睦否』？席柱奏曰：『二人阳为和好，阴为嫉妒』。上曰：『施琅何如』？席柱奏曰：『施琅人材颇优，善于用兵；但行事微觉好胜』。上曰：『粗鲁武夫，未尝学问；度量褊浅，恃功骄纵：此理势之必然也』。

　　八月乙卯（二十二日），以黄桂为福建按察使（由江南驿盐道迁）。

　　九月甲子朔，谕大学士等：『向令开海贸易，谓于闽、粤海边生民有益。若此二省民用充阜、财货流通，各省俱有裨益。且出海贸易，非贫民所能；富商、大贾懋迁有无，薄征其税，不致累民，可充闽、粤兵饷，以免腹里省分转输协济之劳。腹里省分钱粮有余，小民又获赡养。故令开海贸易。今若照奉差郎中伊尔格图所奏，给与各关定例款项于桥道、渡口等处概行征税；何以异于原无税课之地，反增设一关科敛乎？此事恐致扰害民生。尔等传谕九卿、詹事、科道会议具奏』。

　　丙子（十三日），兵部题：『原任福建总督姚启圣修理兵船、兵器，浮冒钱粮四万七千余两，应行追赔』。得旨：『姚启圣攻取台湾，着有劳绩；着免其追赔』。

　　己丑（二十六日），兵部等衙门遵旨会议：『续顺公沈瑞，于康熙九年袭伊叔沈永兴公爵。康熙十三年，逆贼刘进忠反，沈瑞被掳台湾，虽受伪印，但其时沈瑞年纔十二，尚在幼小，且不忘国恩，协谋内应，以待我大兵至。康熙二十年十一月，为同谋伪镇朱友出首，全家被害；此公爵仍应世袭。俟查明应袭之人，具题承袭』。从之

　　冬十月丁巳（二十五日），弛海禁，惟不得以火药、军器出洋。

　　十二月甲辰（十三日），先是，侍郎苏拜等奏：『郑克塽、刘国轩、冯锡范、明裔朱桓等，俱令赴京；其武职一千六百有奇、文职四百有奇，或愿回籍、或愿授职，应听部察例议叙。兵四万余人，愿入伍、归农，各听其便』。上命郑克塽家口亲族及刘国轩、冯锡范本身家口，俱令遣发来京。其伪官并明裔朱桓等，俱于附近各省安插垦荒。余如议』。至是，郑克塽等至京。上念其纳土归诚，授郑克塽公衔，刘国轩、冯锡范伯衔，俱隶上三旗；仍令该部拨给房屋、田地。

　　－－以上见康熙朝「东华录」卷八（原康熙三十一至三十四）。

　　康熙二十四年乙丑（一六八五）春二月乙未（初五日），以张汧为福建布政使（由贵州按察使迁）。

