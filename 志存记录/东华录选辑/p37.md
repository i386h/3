<!-- { "loadSidebar": true } -->
　　甲寅（二十三日），昭武将军福建提督杨捷奏：『江西贼首伪都督吕贵等率贼三千余人犯崇汛，建宁城守游击李英破贼于岑阳山，悉歼其众』。下部议叙。

　　己未（二十八日），奉命大将军康亲王杰书奏：靖南王耿精忠、平南将军都统赖塔等遣兵败「海寇」于鳌头山。下部议叙。

　　十二月壬戌朔，先是，湖南总督蔡毓荣奏：『大兵进取辰龙关，必由枫水岭一路齐进；请专责一人总统之』。至是，议政王大臣等以蔡毓荣、周有德二人请旨简用；上命蔡毓荣为绥远将军，赐敕谕曰：『大兵进剿云、贵，各路绿旗官兵必须专责一人总辖调遣，始克允济。特授尔为绥远将军，总督常德、武冈等处所有各省调拨官兵；及湖广全省绿旗兵马，听尔酌量调度前进，底定疆圉。总督董卫国、周有德、提督桑峨、赵赖、周卜世俱听尔节制，商酌而行。一切平定云、贵及剿抚事宜，惟尔专责。至楚中见任文职官员。听尔遴选贤能，携赴军前调用。如有能备刍粮克济军机及官兵有能首先夺关、冒险直入击败贼众者，尔即开列劳绩具疏奏闻，论功加等议叙。如有临阵退缩、运粮违误者，副将、知府以下各官，即以军法从事；其以上各官，指名飞章参劾，从重治罪。水陆兵将不相习者，尔即具奏酌行更调。尔定期进取恢复地方，将破贼事宜密行知会广西等处王、将军、提督等齐乘机会而行；尔须严督兵将相机前进，力行剿除，毋得迟延，坐失时会。仍严加侦探，毋致疏虞。大兵一到，抗拒不顺者戮之；有先被贼胁从，实时迎降者，俱免诛戮。有能擒杀贼渠投诚者，分别升赏。须严禁兵将、申明纪律，经过地方毋得骚扰百姓，归顺良民加意抚恤。尔膺兹重任，宜掳忠竭力筹划周详；剿抚兼施，早奏肤功，以副朕简擢至意』。

　　丁卯（初六日），免福建海澄等十三县被兵逋赋。

　　己巳（初八日），福建水师提督万正色奏：『新船虽竣，旧船尚在督修；且檄调诸路兵及炮手，犹未悉至。臣即以新船配官兵先赴定海训练，俟舟师辏集，定期水陆夹攻』。上谕：『江南总督阿席熙速选善用炮者二千人送该提督军前，福建总督姚启圣等亦速遣士卒、修整舟舰。提督万正色其严饬将士，凡大兵所至，务当抚绥被寇之人，毋妄肆滛掠，负朕恤民至意』。

　　庚午（初九日），上召侍郎达都问曰：『尔自福建来，海寇形势如何？今岁有荡平之机否』？达都奏曰：『臣来时，厦门、金门贼势大挫，贼船较前甚少。闻海中粮米无从凑集，贼不能久待，不日可以底定』。上曰：『今海禁已严，贼粮何从而来』？达都奏曰：『贼所恃屯粮之处，俱为大兵所有；惟向广东高州海岛稍稍窃运而已』。上曰：『当贼匮粮之际，我大兵速取海澄要害之处，则贼失所凭依；全闽地方，可不久大定。若谓贼势较前已减，姑俟相机徐图，则贼何时可尽灭乎！夫师行既劳，民力重困；若能一举灭贼、地方速平，则大兵无野处之苦，民困亦自此苏矣』。

　　癸酉（十二日），福建水师提督万正色奏：『臣标前、后二营已设官兵，尚余新募水师万人；请增置援剿左、右、前、后四镇，各设总兵等官，即以投诚总兵林贤等补授』。下议政王大臣等集议行。

　　康熙十九年庚申（一六八○）春正月丙申（初六日），谕奉命大将军康亲王杰书：『王所奏据实指参事，已经览悉。朕思凡行一事，必前后计虑；果有裨于国家，始可举行。若轻率妄动，必致舛错。今广西、湖南、汉中、兴安等处俱已底定，逆贼余党引领以冀归正者。不止百千。若将耿精忠即行正法，不但已经投诚之人，以为后日亦必如此声明其罪；即未经投诚之人，睹此寒心，亦未可知：关系重要。前朕手谕欲令耿精忠来京者，盖撤回福建一半满兵之意；非欲即行处决，俾其先来也。如王善能劝谕令至京师，诸事皆得平安。王但加意开导之，不可轻举；彼如必不赴京，再行详悉密奏候旨』。

　　二月辛酉朔，谕议政王大臣等：『今成都、保宁皆已恢复，宜乘此机会速定云、贵。四川既平，湖广已属内地；其令顺承郡王勒尔锦、贝子准达、都统范达礼等尽率所部兵沂江而上，规取重庆；顺承郡王等即于重庆驻守，将军吴丹、鄂克济哈与赵良栋等同进取云、贵。吴丹、鄂克济哈于顺承郡王军中简精锐马兵，将之前行。总督杨茂勋、提督王之鼎驻守成都，王进宝驻守四川，徐治都还军守彝陵、荆州诸处』。

　　广西巡抚金俊奏：『海贼谢昌、李积凤等不时侵掠沿海地方，请调平南王藩下都统王国栋等前往剿御』。得旨：『都统王国栋等身在省会，不宜纵贼狓猖；着同副都统尚之璋、总兵官宁天祚等率藩下舟师速图剿御。贼退之后，更有侵犯内地者，即与巡抚金俊会商扑灭』。

　　癸未（二十三日），先是，命福建总督、巡抚、提督酌定进剿「海寇」机宜。巡抚吴兴祚奏：『臣询之习知贼中情形者云：贼■〈舟宗〉虽多，不如我新造鸟船坚固便捷。今郑锦悉调舟舰，皆在海坛齐集；宜乘风汛甚利、将士方锐，先攻取海坛，破贼藩篱，则厦门、金门俱可乘势而下。臣已与提臣万正色决策：万正色以水师直攻海坛，臣率标兵赴同安同督臣姚启圣、提臣杨捷调陆路兵规取厦门』。万正色亦奏：『荷兰国船迟速莫必，转盼三、四月间南风一作，我舟师即难前进。今新旧大小船只俱集定海大洋，抚臣吴兴祚前来阅视，知其可用；臣已决计进讨。吴兴祚率标兵驰赴同安，为臣声援；督臣姚启圣、提臣杨捷调陆路兵据围头，以遏贼出入。臣定于二月初四日，进取海坛』。至是，万正色奏：『臣统率官兵由定海进发，于本月初六日抵海坛；贼乘舟逆战，臣分前锋兵为六队直冲而入，亲统巨舰继之。又以轻舟绕出其左右，并力夹攻。炮火齐发，击沈贼船十六艘、溺水死者三千余人，余贼溃遁；我舟师遂驻泊于海坛』。上谕：『巡抚吴兴祚、提督万正色灼见贼势，乘机进剿，已经克复海坛；将军赖塔、总督姚启圣、提督杨捷其会商分拨满洲绿旗水陆官兵，以策应进剿之师』。

　　三月辛卯（初二日），建威将军吴丹奏：『二月十六日大兵至重庆，伪文武官出城迎降；于是达州、东乡、太平、新宁、南江、安岳等州县悉定，伪将军杨来嘉、彭时亨、伪总兵江有仓等亦各遣人诣军门缴印归诚』。得旨嘉奖，下部议叙。

　　乙未（初六日），平南王尚之信下护卫张永祥、张士选赴京首告尚之信谋叛事；上命刑部侍郎宜昌阿、郎中宋俄托等以巡视海疆，赴广东察其状。谕之曰：『尔等携带张永祥、张士选以往，密询都统王国栋、副都统尚之璋；若事有实迹，王国栋等自任能执尚之信，即一面奏闻、一面赴潮州。顷尚之信具奏，自请撤还省会；尔等抵广东日，详察情形，如应撤还，即具疏言省会不可无尚之信，彼时当独调之还。尔等临时之时，无多株连。倘有意外，听酌便行事』。是日，宜昌阿等启行。

　　癸卯（十四日），福建水师提督万正色奏：『我师既攻复海坛，逆贼朱天贵遁据南日、湄州等岙。臣咨会抚臣吴兴祚陆路声援，臣亲率水师于二月十四日自海坛进剿。逆贼南遁，我师尾至平海岙，与抚臣会师。朱天贵复合伪将军林升驾■〈舟宗〉三百余只踞崇武岙，臣于二十日乘风自平海南下，贼率■〈舟宗〉迎战；臣挥兵掩击，大败贼众，沈贼■〈舟宗〉二十余只，阵斩伪总兵吴丙、伪副将林勋等，擒杀甚众，克复湄州、南日、平海、崇武诸岙』。得旨嘉奖，下部议叙。

　　奉命大将军康亲王杰书奏：『海中大定、小定地方疆近厦门、金门，系我师必由之道。逆贼郑锦遣伪将军张志屯粮聚众，欲踞此地以与我师抗拒。臣遣驻防杭州副都统吴申巴图鲁率满洲绿旗官兵齐进大定地方，奋勇剿杀；贼不能支，皆逃往小定。我兵尾追，贼众不得船者淹入海中；焚毁贼巢，迁回百姓，大定、小定悉行恢复』。得旨嘉奖，下部议叙。寻又奏：『二月二十三日，大兵水陆分进，规取玉洲；贼首刘国轩向石马、海澄奔窜，我兵追剿甚急，刘国轩复走厦门。伪总兵苏堪等守海澄，随遣官谕以投诚，苏堪即开西门迎接官兵入城；玉洲、石马、海澄等地方悉行恢复』。得旨嘉奖，下部议叙。

　　福建总督姚启圣奏：『臣等见水师提臣万正色孤军独下，于二月二十三日同总兵赵得寿、黄大来、平南将赖塔分统水陆官兵七路进剿，将弁俱各奋勇，攻破陈州、马州、湾腰山、观音山、展旗等寨一十九处，杀贼甚众』。下部议叙。

　　乙巳（十六日），福建巡抚吴兴祚奏：『二月二十六日，臣同宁海将军喇哈达、总兵王英等由同安进剿逆贼，至■〈氵丙〉州、浔尾等地方，宣谕伪将献城投降；随分三路径渡厦门，逆贼溃败。二十八日，进厦门城，安抚人民，即遣官兵进取金门』。得旨嘉奖，下部议叙。

　　甲寅（二十五日），浙江总督李之芳奏：『海逆连■〈舟宗〉飘突，臣密饬定海舟师操练精熟，遇警即行剿灭。二月十八日，游击卫圣畴等于孝顺洋瞭有贼船，率领官兵血战，沈贼船十四只，烧毁五只；阵斩伪参将童耀等一十九员，擒获伪官兵一百余名』。下部议叙。

　　夏四月戊寅（十九日），靖南王耿精忠奏请陛见；得旨：『耿精忠着来京』。

　　戊子（二十九日），福建水师提督万正色奏：『闽省之患，海甚于山；防守之宜，水重于陆。海澄、厦门、浯屿、金门、围头、海坛、平海、定海、烽火门、日湖、獭窟、永宁、铜山、南澳等十四处，或孤悬海上、或滨海要冲；若以兵三万人设镇分防、不时巡缉，则贼不能肆犯，我兵得以乘机灭寇矣』。上谕：『海防设兵，所关最要。令兵部侍郎温代前往，会同尚书介山、侍郎吴努春及总督、巡抚、提督亲诣诸处详阅定议』。

　　五月甲辰（十六日），平南将军都统赖塔奏：『四月二十一日，臣会同提督侯袭爵大败海寇于潮州府大濠堡、磊石等处』。下部议叙。

　　丙午（十八日），奉命大将军康亲王杰书奏：『平南将军赖塔等遣发官兵追剿海贼刘国轩，于三月十二日克取铜山，焚毁贼巢』。得旨嘉奖，下部议叙。

　　丁未（十九日），奉命大将军康亲王杰书奏：『宁海将军喇哈达等陆续招抚伪总兵杨禄、张辉等大小伪官兵二千五百余员，兵丁二万五千九百余名』。下部议叙。

　　丁巳（二十九日），恤赠福建殉难总兵吴万福、知府王之仪、同知俞三畏、知县刘嘉猷、李埙等官爵谥荫。

