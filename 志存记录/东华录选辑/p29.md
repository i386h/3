<!-- { "loadSidebar": true } -->
　　闰五月壬辰（初五日），宁南靖寇大将军顺承郡王勒尔锦等奏：『贼两路出犯南漳、均州，与我兵对垒。迩来虎渡口诸处贼船日增，闻吴逆身在松滋，声言渡江与我兵战，且欲决堤水灌荆州，使我岳州大兵不得援荆。今吴三桂既犯荆州，余贼或犯他处亦未可料；贼势甚炽，我兵力单，请添发满、汉官兵赴援』。上责之曰：『初闻吴三桂叛，即发大兵，遣前锋统领硕岱、都统巴尔布、护军统领伊尔度齐率前锋护军，日给刍秣，令其疾驰。巴尔布至荆州时，贼尚未至常德、沣州也，所率前锋护军每佐领下五名，兵力不为弱矣；乃不急渡江，耽延迟误，而常德、沣州遂叛。王亲率大兵至荆州，又不即渡江进取，致令吴三桂一至，而常德等处遂为所据。都统朱满率兵至武昌时，岳州、长沙犹未叛也，又不急趋镇守，逍遥武昌；六百里之程行逮一月，而岳州、长沙又陷。巴尔布等畏懦不前，坐失险要，使逆贼从容得据守湖南，致我兵难以攻取。且糜费粮饷倍于他处，究之寸步不能前进。因贼渠与我精兵相持荆、岳间，而广西孙延龄、福建耿精忠遂相继变叛，贼寇蜂起。又前谕王云：「荆河口以内，何处宜设兵防守」？王疏称「贼船上下江中，俱取道荆、岳，易以侦知。俟有事之时，就近调遣，可以立至」。令复称「吴三桂来犯荆州，余贼或从他路出。贼众我寡，特请增兵。何前后舛错，一切军机忽略至此！今禁旅遣发已多，纵发亦难骤至。时方盛夏，贼或冒死渡江，亦未可知；应调附近官兵星驰赴援。今安亲王复建昌，大兵已回南昌；江南徽州，又有满洲、蒙古兵镇守。其令驻池州署副都统苏朗率蒙古兵一千至武昌换兵五百，速赴荆州。安亲王或由宁州入湖南、或由袁州进长沙，其便宜以行』。既而简亲王喇布奏：江西贼寇窥伺池州诸处。上乃命苏朗止以蒙古兵六百行至日，合武昌满洲、蒙古兵仍足一千，速赴荆州。

　　壬子（二十五日），平南王尚可喜奏：『虎门副将李印香等于碣石、白沙湖等处败贼，烧毁贼船百余只』。下部议叙。

　　六月丁丑（二十日），先是，平南王尚可喜奏：『海澄公标下游击黄蓝来请援兵，臣即与将军尼雅翰议发满、汉官兵赴援。寻原任总兵官黄芳泰来言海寇围漳州，臣思潮、武未克，闽贼方张，目下在在需兵，更有意外之虞，势必至于束手。请就近速调兵来援广东』。上命安亲王于每佐领下发满兵一名，令副都统一人率赴广东。至是，将军尼雅翰奏：『粤东四面受敌，广州兵少。平南王又渐衰迈，臣才识短浅；设邻近有警，恐难支守。乞令见在江西护军统领桑遏率兵前来总统兵马，粤东可保无虞』。上谕：『桑遏仍留江西，所发每佐领兵一名，前锋统领觉罗舒恕率赴广东，同将军尼雅翰商酌以行』。

　　秋七月丙甲（初十日），宁南靖寇大将军顺承郡王勒尔锦奏：『伪将军张以诚、王会等句连杨来嘉犯南漳，都统宜理布会同总督蔡毓荣奋勇鏖战，阵斩三千余级』。下部议叙。

　　八月己卯（二十四日），敕谕耿精忠：『尔祖父宣力累朝，勋猷茂着；俾世袭王爵，格外加恩。逮尔父病殁，令尔袭封，仍镇闽疆。方谓尔克绍前猷，殚忠报国；不意尔反为吴逆狡谋所惑，蹂躏土地、戕害生民！朕犹念尔父前功，终不忍绝；将尔在京诸昆弟及所属人员概行宽宥，给还官职，恩礼如常。今大军云集，时势昭然；尔自知之。朕复念尔变乱必有所由，或为逼迫所致：故复敕书遣尔弟耿聚忠赍至军前，明谕朕意。尔若即悔罪率众归诚，当复尔王爵，仍旧镇守。所属人员职任，俱各如故；兵民人等，照前安插。倘能剿除海寇，共奏肤功，仍优叙，加以爵赏。前使臣周襄绪等不遣之归，或别有故；朕不介意。朕以诚心待天下，断不失言。尔勿听信煽惑之言，终怀疑惧，负朕始终保全至意』。

　　九月癸丑（二十八日），奉命大将军康亲王杰书奏：『八月十一日，耿逆伪将军马九玉下副将李廷魁等率贼数千屯衢州府北元口山上，断我粮道；平南将军都统赖塔等攻贼木城，围其三面。乘夜攻击，至天明冲入，贼败走；官兵追剿，斩获甚众，木城俱毁。贼犯江家山之营，平阳总兵官王廷美大败贼众』。下部议叙。

　　冬十月庚申（初六日），宁南靖寇大将军顺承郡王勒尔锦奏：『贼将杨来嘉等分道入寇，命将军噶尔汉自河南帅师赴襄阳，仍留兵防守河南』。

　　十一月己亥（十五日），福建巡抚杨熙奏：『九月二十九日，臣同少傅公尚之信等领兵入闽，克鲜水关，招抚伪参将葛习猷等。十月初六日，于永定县击败贼众，复县城』。得旨嘉奖，下部议叙。

　　壬寅（十八日），广东广西总督金光祖奏：『叛镇马雄同滇贼王宏勋等至高州，高、雷、廉叛兵合计约有十万；臣率兵深入高州，恐逆贼孙延龄乘隙犯梧。尚可喜无兵可调，乞添发大兵前来应援』。上谕：『逆贼率众来犯广东，不可不速遣大兵。大将军简亲王于留守江西兵内，即选择精锐每佐领二名，命才能夸兰大率之；速赴广东，听平南亲王尚可喜、将军舒恕、总督金光祖商酌调遣，余兵仍着舒恕统辖。江西兵既发往广东，山东兖州蒙古兵六百名，令署副都统科尔科代统之，即赴江宁。科尔科代既到江宁，江宁所有乌喇盛京兵一千，令副都统尼满雅、秦扬古代统之，即赴江西。更发禁旅每佐领兵二名，一半赴江宁，同蒙古兵六百名俱听将军哈尔哈齐统辖；以其半赴山东，同原驻蒙古兵听将军布颜统辖』。

　　己酉（二十五日），以姚启圣为江西布政使（由米道迁）。

　　十二月甲寅朔，浙江总督李之芳奏：『招抚温、台等处贼寇伪总兵等二百余员、兵四千余名，救出难民十一万余口』。下部议叙。

　　壬戌（初九日），定远平寇大将军安亲王岳乐奏：『伪总兵张存遣使来言：闽逆军饷匮乏，恣意剥削；军士逃亡，百姓怨讟。张存有兵八千人屯于顺昌，不听耿逆调遣。又伪总兵罗元生等，统兵固守其地。邵武总兵彭世勋虽降逆，而按兵不动：此皆耿逆之内患也。若大兵自江西进闽，伊等即为内应。但臣见赴长沙，克期进发。伏乞睿鉴详度，无失事机』。上谕：『招徕逆贼，克取福建，令大将军简亲王、副将军希尔根、将军额楚、总督董国卫等相机以行。至于进攻长沙，剿灭吴逆，惟王是赖。但恐逆贼觇知我兵进取长沙，固守袁、吉阻我兵行。王或扬言取道别路，出其不意；或合兵前进、或兵分数道，在王必有定见。其筹划万全，速行之』！

　　癸酉（二十日），平南亲王尚可喜奏：『逆贼刘进忠句引郑锦入潮州、祖泽清句引马雄至高州，雷、廉失守，粤东十郡竟失其四。将军舒恕、总督金光祖退回肇庆，事势危急。闻和硕安亲王由袁州进攻长沙，恐时当春水泛溢，且吴逆全力集于常、澧，守御必坚；请以公倭赫之兵仍驻袁州，安亲王赴广东剿贼』。上谕：『吴三桂未灭，故诸贼得以猖狂。今安亲王进取湖南，则粤东之势自缓。若由粤东进兵，则道路迂回，稽延时日；前以粤东危急，已命大将军简亲王发每佐领甲兵二名，驰赴应援。此兵到日，平南亲王与将军舒恕等公议固守疆圉，翦除逆贼』。

　　乙亥（二十二日），宁南靖寇大将军顺承郡王勒尔锦奏：『臣等若不速行渡江前进，必致饷匮师老，马匹疲乏。细筹之，若得满兵每佐领十名，则战守自足。今调集各路兵，合在荆之兵，每佐领得四名半；乞再发禁旅每佐领五名，便可渡江剿贼』。上责之曰：『方吴三桂之初叛也，即命大将军顺承郡王勒尔锦等率精兵往讨。贼来甚速，其力必疲；勒尔锦等不乘此时击之，但顿兵荆州，故贼得以其暇据有湖南。厥后大兵齐集，又不克期渡江，贼于是得固守要害，犯我彝陵。揆厥所由，实因勒尔锦及参赞巴尔布、伊尔度齐、硕岱等耽延时日，不急讨贼；故逆贼滋蔓，耿精忠、孙延龄相继叛乱。前因欲渡江击贼，请发官兵，已添发满洲蒙古兵数千、绿旗兵一万，而究未得湖南尺寸地。今复请兵，岂果欲速灭贼寇，亦不过冀免逗留耳。巴尔布、伊尔度齐、硕岱等，着俱解参赞，留任效力赎罪』。

　　康熙十五年丙辰（一六七六）春正月甲午（十一日），湖广总督蔡毓荣奏：副将四十六等破贼杨来嘉于黄宝山，杀获无算。

　　丁酉（十四日），随征福建中路总兵官黄芳世奏：『海逆郑锦围漳州，臣弟海澄公黄芳度率众坚守。康熙十四年十一月二十日，总兵官吴淑等引贼入城，臣弟奋力巷战，势不能支，遂赴开元寺投井身死。贼复捞尸寸磔，全家男妇全被杀戮。故叔海澄公黄梧亦遭劈棺抛弃，标下将弁蔡隆、朱武等悉遭惨杀。臣见在少傅公尚之信军前，闻信惨切，具疏报闻』。得旨：『海澄公黄芳度保守孤城，力拒逆贼；矢志忠贞，劳绩素着。今据奏叛弁通贼，以致城陷；黄芳度全家殉难，深可悯恻！作何恩恤，着从优议叙』。

　　戊戌（十五日），浙江巡抚陈秉直奏：『招抚遂安县等处耿逆下伪官汪飞龙等一百五十五员、兵五千名』。下部议叙。

　　二月癸丑朔，平南王尚可喜奏：『臣病日剧，寇在门庭，臣子尚之孝又统兵在潮；臣躯恐有不测，则粤省渐至危急。请遣威望大臣星驰抵粤，以资弹压』。得旨：『王累世勋旧，奇猷重望；久镇岩疆，劳绩懋着。自逆贼变乱以来，王笃守忠诚，殚抒筹略，训练士卒，保障地方；剿御贼寇，朕所倚毗。今览王奏，称年老渐衰，身婴痾疾；请遣大臣经理广东事务。具见王实心为国，计虑周详。朕与王情同父子、谊犹手足，览疏未竟，朕心恻然！但王属官兵驻镇日久，地方宁谧，措置咸宜，军民依赖；若别遣大臣前往，恐该省之事一时未能周知，所关匪细。王可于诸子中择才略素优者遣赴潮州，整理军务；大将军平南王尚之孝回省城，待王左右，捍卫封守。王其加意调护，期于平复，以慰朕忧虑眷念至意』。

　　戊午（初六日），平南王尚可喜奏：『逆贼马雄、董重民等乘高、雷变叛，益肆猖獗，满、汉大兵退驻肇庆；潮逆刘进忠引海寇入犯，提督、平南大将军等皆退至惠州。请大兵兼程赴援』。谕兵部：『顷据简亲王报，以每佐领护军一名、骁骑一名交副都统额赫纳于正月初十日前赴广东。今粤省告急，可令额赫纳等倍道速进』。又奏：副都统穆承格等复始兴县。得旨嘉奖，下部议叙。

