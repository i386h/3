<!-- { "loadSidebar": true } -->
　　壬子（二十七日），摄政睿亲王令南来副将韩拱薇、参将陈万春等赍书致史可法曰：『予向在沈阳，即知燕山物望，咸推司马。及入关破贼，得与都人士相接见，识介弟于清班，会托其手勒平安，拳致衷绪；未审以何时得达！比闻道途纷纷，多谓金陵有自立者。夫君父之仇，不共戴天。「春秋」之义：有贼不讨，则故君不得书「葬」、新君不得书「即位」；所以防乱臣贼子，法至严也。闯贼李自成称兵犯阙，手毒君亲；中国臣民，不闻加遗一矢。平西王吴三桂介在东陲，独效包胥之哭；朝廷感其忠义，念累世之宿好、弃近日之小嫌，爰整貔貅，驱除狗鼠。入京之日，首崇怀宗帝后谥号；卜葬山陵，悉如典礼。亲郡王、将军以下，一仍故封，不加改削；勋戚文武诸臣，咸在朝列，恩礼有加。耕市不惊，秋毫无扰。方拟秋高气爽，遣将西征；传檄江南、联兵河朔、陈师鞫旅，戮力同心：报乃君国之仇，彰我朝廷之德！岂意南州诸君子苟安旦夕，弗审时机；聊慕虚名，顿忘实害：予甚惑之！国家之抚定燕都，乃得之于闯贼，非取之于明朝也。贼毁明朝之庙主，辱及先人；我国家不惮征缮之劳，悉索敝赋，代为雪耻。孝子仁人，当如何感恩图报！兹乃乘逆寇稽诛、王师暂息，遂欲雄据江南，坐享渔人之利。揆诸情理，岂可谓平！将以谓天堑不能飞渡，投鞭不足断流耶？夫闯贼但为明朝祟耳，未尝得罪于我国家也。徒以薄海同仇，特申大义。令若拥号称尊，便是天有二日，俨为勍敌。予将简西行之锐，转旝东征；且拟释彼重诛，命为前导。夫以中华全力，受制潢池；而欲以江左一隅兼支大国，胜负之数，无待蓍龟矣！予闻君子之爱人也以德，细人则以姑息。诸君子果识时知命，笃念故主、厚爱贤王，宜劝令削号归藩，永绥福禄。朝廷当待以虞宾，统承礼物；带砺山河，住在诸王侯上：庶不负朝廷仗义讨贼、兴灭继绝之初心。至南州群彦翩然来仪，则尔公尔侯，列爵分土，有平西之典例在；惟执事实图利之！晚近士大夫好高树名义，而不顾国家之急；每有大事，辄同筑舍。昔宋人议论未定，兵已渡河；可为殷鉴。先生领袖名流，主持至计；必能深惟终始，宁忍随俗浮沈！取舍从违，应早审定！兵行在即，可西可东；南国安危，在此一举。愿诸君子同以讨贼为心，毋贪一身瞬息之荣，而重故国无穷之祸，为乱臣贼子所笑；予实有厚望焉！「记」有之：惟「善人能受尽言」；敬布腹心，伫闻明教！江天在望，延跂为劳。书不宣意』。可法旋遣人报书，语多不屈。书曰：『大明国督师兵部尚书兼东阁大学士史可法顿首，谨启大清国摄政王殿下：南中向接好音，法随遣使问讯吴大将军，未敢遽通左右；非委隆义于草莽也，诚以「大夫无私交」，「春秋」之义。今倥偬之际，忽捧琬琰之章，真不啻从天而降也。循读再三，殷殷致意；若以逆贼尚稽天讨，烦贵国忧，法且感且愧。惧左右不察，谓南中臣民偷安江左，竟忘君父之怨；敬为贵国一详陈之。我大行皇帝敬天法祖、勤政爱民，真尧舜之主也。以庸臣误国，致有三月十九日之事。法待罪南枢，救援无及。师次淮上，凶问遂来；地坼天崩，山枯海泣。嗟乎！人孰无君，虽肆法于市朝以为泄泄者之戒，亦奚足谢先皇帝于地下哉！尔时南中臣庶，哀恸如丧考妣，无不拊膺切齿，欲悉东南之甲，立翦凶仇；而二三老臣谓「国破君亡，宗社为重」，相与迎立今上，以系中外之心。今上非他，神宗之孙、光宗犹子，而大行皇帝之兄也。名正言顺，天与人归。五月朔曰，驾临南都，万姓夹道欢呼，声闻数里。群臣劝进，今上悲不自胜，让再让三，仅允监国。迨臣民伏阙屡请，始于十五日正位南都。从前凤集、河清，瑞应非一；即告庙之日，紫云如盖，祝文升霄，万目共瞻，欣传盛事。大江涌出枬梓数十万章，助修宫殿：岂非天意也哉！越数日，遂命法视师江北，刻日西征。忽传我大将军吴三桂借兵贵国，破走逆成；为我先皇帝后发丧成礼，扫清宫阙，抚辑群黎。且罢薙发之令，示不忘本朝。此等举动，震古烁今；凡为大明臣子，无不长跪北向、顶礼加额，岂但如明谕所云「感恩图报」已乎！谨于八月薄治筐篚，遣使犒师；兼欲请命鸿裁，连兵西讨。是以王师既发，复次江、淮。乃辱明诲，引「春秋」大义来相诘责；善哉乎！推言之，然此文为「列国君薨，世子应立，有贼未讨，不忍死其君」者立说耳。若夫天下共主身殉社稷、青宫皇子惨变非常，而犹拘牵「不即位」之文、坐昧「大一统」之义，中原鼎沸，仓卒出师，将何以维系人心、号召忠义？紫阳「纲目」，踵事「春秋」。其间特书，如莽移汉鼎，光武中兴；丕废山阳，昭烈践阼；怀、愍亡国，晋元嗣基；徽、钦蒙尘，宋高缵统：是皆于国仇未翦之日，亟正位号。「纲目」未尝斥为自立，率以正统予之。甚至元宗幸蜀，太子即位灵武；议者疵之，亦未尝不许以行权，幸其光复旧物也。本朝传世十六，正统相承；自治冠带之族，继绝存亡，仁恩遐被。贵国昔在先朝，夙膺封号；载在盟府，宁不闻乎！今痛心本朝之难，驱除乱逆；可谓大义复着于「春秋」矣。昔契丹和宋，止岁输以金缯；回纥助唐，原非利其土地。况贵国笃念世好，兵以义动；万代瞻仰，在此一举。若乃乘我蒙难，弃好崇仇；窥此幅员，为德不卒：是以义始而以利终，为贼人所窃笑也。贵国岂其然！往先帝轸念潢池，不忍尽戮；剿抚互用，贻误至今。今上天纵英武，刻刻以复仇为念。庙堂之上，和衷体国。介冑之士，饮泣枕戈；忠义民兵，愿为国死。窃以为天亡逆闯，当不越于斯时矣。语曰：「树德务滋，除恶务尽」。今逆贼未服天诛，谍知卷土西秦，方图报复；此不独本朝不共戴天之憾，抑亦贵国除恶未尽之忧。伏乞坚同仇之谊；全始终之德。合师进讨，问罪秦中；共枭逆贼之头，以泄敷天之愤：则贵国义闻照耀千秋，本朝图报惟力是视。从此两国世通盟好，传之无穷；不亦休乎！至于牛耳之盟，则本朝使臣久已在道，不日抵燕奉盘盂从事矣。法北望陵庙，无涕可挥；身蹈大戮，罪应万死。所以不从先帝者，实为社稷之故。传曰：「竭股肱之力，继之以忠贞」。法处今日，致命遂志，克尽臣节，所以报也。惟殿下实昭鉴之！弘光甲申九月十五日』。

　　九月辛卯（初六日），招抚山东、河南侍郎王鳌永启言：『杨威系故明总兵刘泽清委用之官，泽清南奔，威遂盘踞登莱，假称山东前锋恢剿副总兵名色，肆行焚戮。乞敕大兵速剿，以杜乱萌』。从之。

　　癸巳（初八日），平定山西固山额真叶臣、觉罗巴哈纳、石廷柱等启言：『故明兵部尚书张缙彦已遣人招至，缙彦自言有死罪，不敢入朝。其开封、卫辉、怀庆等府业已委官署事，并酌留官属兵丁驻防』。

　　辛丑（十六日），遣梅勒章京和托、李率泰、额孟格等率宁远驻防兵定山东、河南。

　　乙巳（二十日），平定山西固山额真叶臣等奏：『潞、泽所属州县，俱委员管理。有董学礼者，原系故明副将降贼受职，驻扎怀庆；后为我军击败，遁往潼关。以书招之，学礼遂降，愿率兵驻防黄河西岸；因给与总兵扎付。又少林等五寨贼首李际遇，明季屡攻不克，授以总兵职衔；后与刘贼相持，我兵至怀庆，差人招抚，即将所据一府、二州、十二县大小山寨千余兵二十七万赍书来降。......』。报闻。

　　庚戌（二十五日），招抚江南副将唐起龙奏：『臣抵清河口，闻南来总兵陈洪范已到王家营；臣随见洪范，备颂大清恩德并赍敕缘由。洪范叩接敕书，开读讫，所赍进奉银十余万两、金千两、段绢万疋。其同差，有兵部侍郎左懋第、太仆寺卿马绍愉。臣先差官赵钺驰报，即同洪范北上。其行间机密，到京另奏』。报闻。

　　冬十月戊寅（二十四日），檄谕河南、南京、浙江、江西、湖广等处文武官员军民人等曰；『尔南方诸臣，当明国崇祯皇帝遭流贼之难，陵阙焚毁，国破家亡；不遣一兵、不发一矢，如鼠藏穴：其罪一。及我兵进剿，流贼西奔；尔南方尚未知京师确信，又无遗诏，擅立福王：其罪二。流贼为尔大仇，不思征讨；而诸将各自拥众扰害良民，自生反侧，以启兵端：其罪三。惟此三罪，天下所共愤、王法所不赦。用是恭承天命，爰整六师，问罪征讨。凡各处文武官员，率先以城池地方投顺者，论功大小，各升一级；抗命不服者，本身受戮，妻子为俘。若福王悔悟前非，自投军前，当释其前罪，与明国诸王一体优待。其福王亲信诸臣，早知改过归诚，亦论班次大小，仍与禄养。檄到之处，民人无得惊惶、农商照常安业。特兹晓谕，咸使闻之』。

　　己卯（二十五日），命和硕豫亲王多铎为定国大将军，率师征江南。

　　十一月乙酉朔，伪弘光使臣陈洪范南还。于途次具密启，请留同行左懋第、马绍愉，自愿率兵归顺，并招徕南中诸将。摄政王令学士詹霸等往谕，勉其加意筹划；成功之日，以世爵酬之。遂留懋第、绍愉。

　　丁亥（初三日），河南巡抚罗绣锦奏：『故明兵部尚书张缙彦、主事凌駉不即遵旨来京，拥兵河上，观望游移，人心惊惑。副将郭光辅、参将郝尚周数调不援，复叛从贼。请速发兵靖乱』！得旨：『定国大将军和硕豫亲王多铎擒缙彦、駉治以军法，光辅、尚周着该抚拏问』。

　　癸丑（二十九日），山东沂州总兵夏成德奏：『解宿迁县围，杀贼兵六千余人，获马骡、旗纛等物。又遣游击刘范德、守备孙万寿、文成功往取赣榆，擒斩伪都司王有年、守备王建仁，拔其城』。报闻。

　　十二月丙辰（初二日），河南巡抚罗绣锦奏：『河南土寇叛乱已久，狡猾性成；前招降李际遇，将近两月，未见来归。以此类推，降诚难信。况中州南有明兵，西临流寇；有报贼抵河南府立营者，有报许定国、高杰等兵马俱临河岸者，有报张缙彦已受明山西直隶河南总督职者，又有报凌駉结连土寇以书招董学礼过河者：种种情形，以臣度之，彼皆伺我兵所向，以乘其隙耳。如我军南下，则就中行其叵测；如我军西入，则乘虚以犯河北：二者必居一于此。乞亟赐熟筹大军南渡，或将南岸沿河一带土孽先行扑灭，去其肘腋之患，则河北可保无虞』。下所司速议。

　　戊辰（十四日），定国大将军豫亲王多铎奏：『兵至孟津，遣护军统领图赖先率精兵渡黄河，流贼伪都司黄士欣、果毅将军张有声遁，沿河十五寨堡兵民望风归顺；睢州伪总兵许定国、五寨首领李际遇等各拥众四、五万，亦遣人来降。随拨兵防守，各处大军向潼关进发』。

