<!-- { "loadSidebar": true } -->
　　平南王尚之信等奏：『臣等共议，将军莽依图、舒恕等同将军傅宏烈守梧州，臣驻封川县，总督金光祖驻肇庆府，将军额楚等驻德庆州；如有机会，一面奏闻、一面举行』。上谕：『今长沙、岳州诸处俱已恢复，伪将军、总兵、文武官员、船舰、兵卒来归者甚众。又彝陵州对岸之镇荆山，盘踞贼寇尽行潜遁；分逐诸路溃败之贼，多所斩戮。大将军顺承郡王等已渡江平定湖南，安亲王又进取衡州诸处；宜乘此各路贼寇涣解之际，平定广西。大将军平南王尚之信、将军莽依图、舒恕、额楚、傅宏烈、总督金光祖等勿失事机，速定广西』。

　　乙亥（初十日），奉命大将军康亲王杰书等奏：『据福建总督姚启圣等启：进取厦门、金门，须发江、浙巨舰二百艘，增闽省兵二万，迅调荷兰舟师来会，方可大举；进剿之期，必俟入秋北风起后。彼时战舰、师旅一切不误，自能奏功』。得旨：『翦灭海寇，事綦重要。其令江南浙江总督、京口将军发江、浙战舰各百艘，于进剿期内送至福建，仍许福建增兵二万；大将军康亲王等并檄荷兰国迅调舟师，务令如期而至』。

　　辛巳（十六日），谕议政王大臣等：『今岳州、彝陵之贼以舟来降，长沙之贼焚舟溃遁。诸处贼寇困蹙逃窜，无有舟楫；宜固荆、襄，乘机速灭贼党。贝勒察尼酌留官兵于岳州，水陆齐进，速会顺承郡王军，合力亟取常德、沅州、镇远诸处。至恢复常德诸郡之后，顺承郡王勒尔锦、贝勒察尼等会同安亲王、简亲王等作何进取云、贵？定议具奏。其大兵进讨云、贵，宜设将军、总督、巡抚、提督，随大兵进剿。吏部、兵部开列应补者以闻』。寻吏部、兵部以应补官列名具奏，上谕：『云南将军不必添设，可调湖广提督桑峨为云南提督、湖南提督赵赖为贵州提督、四川总督周有德为云贵总督，以原任云南巡抚李天浴为云南巡抚、副都御史杨雍建为贵州巡抚』。

　　三月戊戌（初二日），昭武将军福建提督杨捷奏：『臣会同平南将军赖塔等于下坑山等处击败逆贼，擒斩甚多』。下部议叙。

　　庚戌（十五日），奉命大将军康亲王杰书等奏：『臣等已将征调舟师敕谕令荷兰国人赍往，因赶塘、石碑洋诸地为海寇所阻不得行，故未达而还』。上谕：『顷因定海舟师少，已特增兵。今荷兰国人为寇所阻，何以不行扑灭，俾得前行！音问既未能通，舟师必不能如期而至。如此，则我兵遇有机会，可不俟荷兰舟师，即进剿耶？抑必俟彼船至日，方举事耶？兹以剿荡海寇增调师旅、修理战舰糜费军饷甚多，大将军王等宜规取厦门、金门，速靖海氛，不必专候荷兰舟师』。

　　甲寅（十九日），福建总督姚启圣奏：『伪总兵廖琠、黄埥等率众踞水晶坪，联络山海贼寇，为害地方。臣遣官招抚廖琠等率伪官三百余员、兵一万二千余人诣军前降』。下部议叙。

　　己未（二十四日），广东广西总督金光祖奏：『潮洲地方滨海，贼艘出没；臣遣提督侯袭爵大败海贼杨金目等于山头仔，斩首千余，沈烧贼船二百余只』。下部议叙。

　　夏四月戊辰（初四日），湖广岳州水师总兵官万正色奏闽海情形、水陆战守机宜。上谕：『万正色剿寇洞庭，着有劳绩。今岳州、长沙诸处悉已恢复，无烦水师。且万正色闽人，稔知水性；兹剿灭海寇之际，从优加太子少保，调为福建水师总兵，率所部官兵速赴闽中。其标下兵有不谙水性者仍留岳州，以见在投诚兵内习水性者补额携往。至闽之日，即以所条奏事宜与大将军康亲王等会议酌行』。旋以万正色为福建水师提督，统辖全闽水师营务。

　　壬午（十八日），谕议政王大臣等：『览学士孔郭岱等报，广西悉已底定；宜速移文令简亲王及穆占等之兵不必进广西。但莽依图、舒恕、额楚等兵力稍单，亲王及穆占等兵内选有马精兵每佐领三人或四人，遣前锋统领希佛率赴莽依图等军前，于通云南要路，宜从何路协力前进？公议进发。至于广西，见无官兵；平南王或宜同大兵前进、或宜驻广西适中要地，亦同将军大臣等共议而行。其彝陵兵徒尔坐守，似属无用；宜整缮甲兵，自归州、巴东作进兵状以制之。巴尔布本在彝陵，即遣彼在归州、巴东效力。并令都统噶尔汉等率兵同总督杨茂勋、提督佟国瑶等前进，宜由何路协力扑灭山贼或规取兴安？听其酌使而行』。

　　福建总督姚启圣奏：木武镇伪总兵陈士恺率伪文武五十五员、兵一千四百三十一名投诚。下部议叙。

　　福建总督姚启圣奏：海逆总伪兵郑奇烈率伪官五十三员、兵丁千余投诚。下部议叙。

　　五月庚戌（十七日），奉命大将军康亲王杰书奏：『海贼伪总统刘国轩等侵犯江东桥，平南将军赖塔等统官兵迎击，贼败走太平寨，追杀千余』。下部议叙。

　　甲寅（二十一日），先是，湖南用兵，令江南造鸟船百艘送岳州军前。至是，岳州既复，无须舟舰。上谕议政王大臣等：『万正色赴闽时，即令其领在岳鸟船并水手以行。至江南、浙江，更选战舰共百艘携往，以资征剿』。

　　秋七月庚子（初八日），户部郎中布詹等奉差浙江巡海，上谕之曰：『浙江沿海地方，关系紧要。尔等前往详察，设立巡海官兵；如额兵单弱，即酌议增设。至于奸恶兵民贩卖粮米，因内地利少、出海利多，冒死越界句连贸易者有之。欲灭海寇，必断内地私贩。尔等宜加巡察，如将军、督、抚、提、镇所属人员有犯禁者，即鞫审以闻；务期不时访缉，杜绝往来贩卖，庶奸宄屏迹，海氛可靖矣』。

　　八月癸亥朔，谕议政王大臣等：『攻击海贼营垒，宜用火炮。内造西洋炮甚利，且轻便易运；可令湖广巡抚张朝珍以湖广所有西洋炮二十具，委官递送福建总督姚启圣军前，用资剿御』。

　　福建总督姚启圣奏：『海逆郑锦以台湾为巢穴，志必不降，断不可遣人招抚。其伪武平侯刘国轩乃贼中渠帅，颇能用兵；请赦其前罪，授以公爵。伪将军吴淑本无反志，由部将追胁；请赦其前罪，授以侯爵。至伪总兵陈昌、林升、江钦、吴潜，均请畀以总兵官，实授管事。此数人若解体投诚，则郑锦势孤，海寇根株立可芟灭』。上谕：『凡逆贼有率众来归及献城纳款者，必俟投至之日，方论功议叙；岂有未经投顺，先爵以公、侯之理！刘国轩等果输诚立效、率众来归，富赦其前罪，仍行论功。该督可遣人以此意往谕之』。

　　先是，总督姚启圣奏：『平南将军赖塔久镇潮州，兵民俱已心服；今在漳州，宜令兼辖潮州』。上允之，命赖塔兼辖潮州。至是，赖塔奏：『臣身在漳州与贼对垒；且满洲大兵系大将军康亲王杰书统辖，潮州地处遥远，实难兼辖』。上谕：『成命已颁，仍令将军赖塔兼辖潮州。如须用满洲大兵，许一面酌量调遣、一面申报大将军康亲王』。

　　先是，海澄公黄芳泰题请暂驻汀州，为其殉难兄黄芳度营葬。至是，总督姚启圣奏：『汀、漳二郡多有冒称海澄公家人者；即有奸宄，有司不敢问。且伪将军吴淑、吴潜等曾害黄芳度，因黄芳泰在汀，不敢来漳归顺。黄芳泰不宜久留汀州』。上命黄芳泰携家赴京师。

　　癸酋（十一日），福建巡抚吴兴祚奏：『招抚伪总兵蔡冲琱等三员、伪官八十五员、兵丁一万二千五百一十七名，招回岛民三千一百九十余名；共获大小船六十七只，分拨水师营用』。下部议叙。

　　乙亥（十三日），奉命大将军康亲王杰书奏：伪总兵杨彩、黄柏、伪水师三镇总兵吴定方、伪副将陈化甲等各率伪官兵丁投诚。下部议叙。

　　九月辛亥（十九日），命简亲王喇布率守桂林、莽依图进师云南。

　　冬十月己卯（十八日），广东提督侯袭爵奏：『海逆盘踞井洲诸岛，臣与潮州镇臣马三奇等率兵水陆夹击，攻破井洲岛，焚烧贼船、贼巢，斩杀甚多；生擒伪参将等员，获器、伪札无算」。下部议叙。

　　癸未（二十二日），福建总督姚圣奏：『双头洞系浙、闽交界，贼首陈起万等啸聚。臣会同提臣杨捷、抚臣吴兴祚于五月初九日至流江地方，水陆夹击，大败贼众；杀伤无数，获其船只、器械』。下部议叙。

　　甲申（二十三日），兵部议覆：奉命大将军康亲王杰书请题参将曾承补授兴化总兵。上曰：『总兵封疆要职，自当遴选。总督既未列名，岂可遽将参将超补！况地方渐次平定，必须遴选得人，庶不至贻误军机也』。

　　谕奉命大将军康亲王杰书曰：『自数年用兵以来，所费钱粮不赀，以致民力疲困。今大破湖南贼寇，余孽遁入云、贵，扼据险要，抵死支持；其势旦夕殄灭。惟福建海贼窃踞海澄，倚厦门、金门为营窟；骑兵无所用其力，惟藉水师楼橹攻取，甚属紧要。王等曾言今岁荷兰国船若到，于八月内进攻海寇；倘荷兰国船愆期，当内徙边海人民，坚壁清野以待其困。今岁因荷兰国之船未至，故前议不行。近者福建绿旗兵丁较取厦门、金门时渐增数倍，即无满兵，止以绿旗兵丁剿灭贼寇，未为不足。见在福建满兵甚多，应即撤一半以省粮饷，以苏民困；但耿精忠尚在闽中，虞有意外之变，故暂为停止。朕思即令耿精忠来京，此辈惶恐疑畏，或生他故；如留耿精忠在彼，王亲率满兵一半回京，似属不可。设必候诸处底定，则福建需用粮饷，较之他省不啻什百。为今之计，王当开谕耿精忠，令其陈奏请安，诣京陛见。倘耿精忠因王之言具奏，止可令其自来；若耿精忠未能即行，王独率满兵一半先回，则势更有所不可也。此事关系甚为重大，王当详细筹划具奏』。

　　庚寅（二十九日），奉命大将军康亲王杰书奏：『都统喇哈达遣副都倭申巴图鲁于十月二十六日进抵东石，系败贼众，杀伪参将林英，擒伪总兵陈深等及贼兵一百六十三名』。下部议叙。

　　十一月庚子（初九日），宣义将军尚之孝奏：『大将军康亲王咨称：福建、江西接壤之地，尚有逆贼江机、杨一豹扰害建宁、邵武诸处，令臣速进兵剿灭。臣星夜至汀洲，整顿甲兵进剿』。上谕：『尚之孝速先平建宁诸处之贼，仍遵前旨率兵赴江西，与总督、巡抚、提督等共商剿抚江西余寇』。

　　庚戌（十九日），福建总督姚启圣奏：『臣以进攻厦门、金门等岛，酌拨兵一万四千名赴水师提督万正色军前。第沿海诸汛地兵力单弱，请召募新兵补额』。得旨：『进取厦门、金门诸处，事关重要。该督调拨兵丁，听万正色统领，克期破贼。其所请募兵补额，俟大将军康亲王题明满兵应撤、应留之处再议』。

