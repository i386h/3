<!-- { "loadSidebar": true } -->
　　◎师竹轩诗保山为南永昌府附郭之县，去京师一万一千余里，本古哀牢国，今为西南徼外重镇。人物繁庶，诸葛武侯所谓敦直者也。乙卯、丙辰间，余宫中书，在吾师何赓卿侍郎家，尝闻侍郎称保山刘君景韩，惜未一识其面。后三十余年，予权臬直隶，刘君适观察清河，昔日神交之友，同官一城，真前生香火因缘，喜可知矣。公暇出《师竹轩诗集》见示，沈静酝藉，语语从性情中流露。明发眷怀则有省亲之什，缠绵骨肉则有寄弟之章，而当戎马倥偬，室家迁徙，感时纪事，坦平练达，借讽咏以见其抱负不凡，此大较也。录其五言古云：“子云颂剧秦，灵均骚怀楚。文藻并玄曜，心迹难俦伍。士行苟不亏，一节自千古。涉世由正路，立身终有主。载涂诵《皇华》，来谂歌将母。临风念往事，思仁以为辅。”“长途何漫漫，悠悠我心伤。中夜独展转，揽衣下匡床。徙倚步前庭，寒风吹我裳。徘徊将何之？明月辉高堂。音响西北来，比翼云中翔。延伫怀所思，感物摧衷肠。”七言古《蜀中吟》云：“西蜀地形天下险，层峦叠嶂画难染。雄才割据多偏安，成由忠良败谗谄。”允为历来君臣龟鉴。《汉江阻风》云：“物理静观各有得，茫茫天意难窥测。安排喜雨赋新诗，翻见皓月照颜色。”盖有慨乎世态推移，人情冷热，忽雨忽月，境迥不同焉。其他律诗中如《雪霁出三峡》云：“云横千树短，雪压万山低。”《白帝城》云：“千山齐拱卫，万壑判阴阳。”《雨后偶成》云：“篙添三尺浪，帆趁半江风。”《宝鸡道中》云：“千涧陡悬人影直，万峰倒入马蹄尖。”《凤县》云：“花落无言知俗俭，草深不觉官清。”《过五丁关竹丛》云：“山围四壁天成斗，河溉千畦水作云。”皆能脱去凡近，饶有大历十子风调。又《登黄鹤楼》一律云：“滔滔流日夜，鹤去景还新。树拥楼头月，梅开笛里春。朝宗三楚水，旷代一诗人。纵有登高兴，留题莫效颦。”乾隆间黄仲则咏黄鹤楼用崔颢韵，人以为胆大，及读其“坐来云我共悠悠”，咸相惊服。景韩此作，不在两当轩下也。古今咏杨妃者最多，或曰“终是圣明天子事，景阳宫井又何人”，或曰“自从妃子入深宫，大被长衾冷如水”，或曰“姚宋不亡妃子在，胡尘那得到中华”，卓著人口。景韩《经马嵬驿》云：“直到蒙尘无一策，捐躯还让美人先。”是则古今诗人见之，定当点首矣。景韩名树堂，历官卓具循声，年未六十，好学不倦，老去篇章应更进而愈上，欲《骚》俪《选》，岂过誉哉！

　　◎菜根香室诗存闺秀诗不能尽工，但取有风致，清婉可诵而已。其卓然可传者，吾见盖罕。善化杨仲霖（国俊）出其母氏吴孺人《菜根香室诗》一册示予。予读之，诚所谓有风致而清婉可诵者。《送春》云：“落花如雨柳如烟，画里春光欲暮天。何处飞来双燕子，呢喃犹绕绣帘边。”《题落花胡蝶图》云：“飞花片片落枝头，红到溪边水共流。谁道多情惟蛱蝶，任他春去不知愁。”《咏雪罗汉四绝句》云：“玉戏搏成清净身，是空是色悟前因。花开仿佛无人境，流水空山自写神。宝相庄严绝点瑕，玉楼银海拟无差。东风吹堕寒梅瓣，一笑拈花又散花。冰霰为肌玉作胎，聪明一点澈灵台。云阶权当蒲团坐，记向峨眉顷上来。尘埃何处许相侵，幻相参将五蕴深。夜色寂寥天地净，惟留明月证前身。”断句如《春夜》云：“人静徘徊惊月影，酒阑惆怅奠诗魂。”《寻梅》云：“横琴此地偏迷路，吹笛谁家又隔林。”《七夕》云：“如何修到神仙侣，更比人间离恨多。”《对菊》云：“虽喜黄花拂径开，那堪红树催人老。”《送春》云：“无知小鸟不解事，犹带夕阳上柳枝。”“可恨千条万条柳，系愁曾不系春光。”皆洒落可喜。他如《咏雪》云：“人抱此心同一洁，天留片月照双清。”《对菊》云：“霜信任催风任紧，此花偏耐晚香时。”《春阴》云：“石研入水日低树，山寺开门云蔽僧。”此数联即置之名集中，亦不多让矣。仲霖言其母氏谦挹，不欲梓其诗。予故录之以见梗概，且以志仲霖之孝思云。

