<!-- { "loadSidebar": true } -->
　　◎西湖雍正二年六月，福、浙总督满保、浙江巡抚黄叔琳疏称：“杭城地当省会，附郭之县仁和在东北，钱塘在西南。自仁和而迤东，则为海宁三县，田亩数万顷，全藉省城上下两塘河水灌溉。而两河之水源，则皆自西湖所流注者也。湖居省城之西，聚南北诸山之水，汇七十二泉之源，潴而为湖。《旧志》：周围三十余里，水由涌金门入城，纡回环曲，而出于钱塘、武林、艮山诸门。其出艮山门者，入上塘河，由临平而达于海宁。出钱塘门者，由三闸而至松木场、桃花港，与武林门之水共注响水闸，凡湖墅、支河与古荡、西溪沿山十八里之田，皆资其利，有余之水，归入下塘河，而仁和北乡以及钱塘之下八乡实沾荫焉。此西湖水源出入之大概。唐臣白居易所谓‘每放湖水一寸，可溉田十五顷。每一复时，可溉五十顷。若蓄泄及时，则濒湖千顷可无饥岁’者，此也。然西湖之所以灌溉利溥者，由湖界直接山脚，沿湖诸山之水，畅流入湖，而无所壅遏。一由山水所来要口，俱设小闸，以阻浮沙，使之不能淤塞，一由上塘五十里外临平镇之西南有东湖，即古临平湖，以为之停蓄。故其来也有源，其去也有归，含泓蕴涵，而无涸竭之患，无泛滥之虞。则西湖与上河、东湖，其利害实相为表里者矣。自明季来，各闸废坏，而沙土多淤，继且并其淤者而听佃于民，则山与湖隔绝，而西湖之源不能充裕。上河淤浅，东湖壅塞，则水无容纳，而西湖之流不能停蓄。源流既损，而湖利遂微，三县之田，旱不兼旬，即忧枯槁，由来久矣。我皇上宵旰忧勤，凡利益民生之事，无一不廑圣怀，况开浚水利，所关甚大。（臣）等奉命详慎查勘，谨按《西湖旧志》，三十余里有先被民人占为田荡，于康熙三年丈入鱼鳞图册者，计四百四十二亩零，每年共征粮银二十两七钱零，共征粮米一十五石五斗零，其田埂内种植桑柏树，共一万九千三百三株，并荡内栽荷蓄鱼等项管业之家，每年约收租息银三百四十四两零。又未经丈入鱼鳞图册者，计二百一十八亩。若较额征之数，每年亦止银十余两，米七石余斗，其田埂内种植桑柏树共八千四百二十七株，并荡内栽荷蓄鱼等项管业之家，每年约收租息银一百二十三两零。此项田地，原属官湖，渐为民占，在亘塞湖心者，固为妨碍水道，即去湖较远者，亦皆阻遏水源。况所纳于官者，每年仅银三十余两，米二十余石，即所利于民者，每年亦止花息银四百九十三两零。其为官民利益者甚微，而所损于三县民田者实不止于巨万。今荷圣恩，轸念民生，修复水利，所当仰请皇仁，豁除粮额，照西湖旧址尽行清出归湖，去其梗塞，开通水源，以贻万世无穷之利。其从前所种桑柏等树，或移植于附近提岸，或移植他处，以收花息，各听民便。至现存湖址二十二里四分有奇，通计里外湖面一万一千三百一十五亩零，淤浅、硬沙、葑滩共三千一百二十二亩，应将浅涸者挑深，淤塞者开浚，芟除葑草，以复故址，而畅湖流。其次序则先里湖而后外湖，先硬土而后葑滩。其深浅则或五六尺、三四尺，各就湖面形势，分别挑浚。其淤泥、葑草则雇用小船，搬运帮筑于各旧堤之上，加阔加高，以坚堤址。其保护则沿堤钉桩编竹，不使淤泥坍入湖中。里湖各桥建闸启闭，不使沙土流入湖内。其委任则令盐驿道率同府、县、佐贰，实心料理。其工费则令布政使会同盐驿道将府、县原估，再加丈勘，节省确估，造册详送抚（臣）核明，具题请旨酌动海塘捐监银两，于今年揪成后兴工。抚（臣）就近不时查看督率，俟工成之后，即交于盐驿道每年查看照管，俾永远不致淤塞。如此则西湖之水无忧涸竭，而仁、钱、海三县民田旱涝有备，亿万小民受益无穷，于国计民生实有裨益矣。”全疏载《西湖志》中。谨按：乾隆二十二年，复奉谕旨，不许民间侵占，经疆臣亲历相度，将占垦及淤浅之滩，逐段勘明，分别有无妨碍水道，酌量办理。计展复小有天园迤西、一天山脚下、金沙港庙后、锦带桥内湖、钱塘门迤南、清波门西首长桥等处，共清出有碍水道之地荡淤滩约一里有零，悉刨挖归湖。其已成田者，概免刨挖，其小民栽荷蓄鱼之荡，止许用竹箔拦隔，以通水道，不许私筑土埂，为日后占垦张本。内将小有天园门前圈占之水荡清出，建筑马头，又于柳浪闻莺处即将开挖圈占之土方筑堤一道，计长一百余丈，直至涌金门马头，以作界限。其余不齐之处，悉行裁直，淤滩开浚深通。现在实丈湖面已有二十一里二分，较前清出一里有余。于湖之四面，立石永禁，不许再行侵占。每年责令地方官查丈一次，如有侵越，立押刨废，照例治罪。所有免其清出之田亩地荡，分别酌量征租，解盐驿道存贮，充岁修西湖之用。其清出之堤岸，悉照苏堤之式，沿岸栽种柳树，以杜小民侵占。二十七年，又经委员查丈具奏。仰见两朝圣人仁恩覆载，民隐时廑，绵远湖流，实为东南利赖。兵燹以来，名胜之区化为灰烬，有心水利者，当能修复而还厥旧观也。

　　◎玉户开种《后汉书襄楷传》襄上桓帝疏云：“前者宫崇所献神书，专以奉天地、顺五行为本，亦有兴国广嗣之术，其文易晓，参同经典，而顺帝不行。”章怀太子注：“《太平经典〔兴〕帝王篇》曰：”问曰：“今何故其生子少也？”天师曰：“善哉子之言也！但施不得其意耳。如令施其人欲生也，开其玉户，施种于中，比若春种于地也，十十相应和而生。其施不以其时，比若十月种物于地也，十十尽死，固无生者。真人欲重知其审，今无子之女，虽日百施其中，犹无所生也。不得其所生之处，比若此矣。是故古者圣贤不妄施于不生之地也，名为亡种，竭气而无所生成。今太平气到，或有不生子者，反断绝天地之统，使国少人。”云云。按：开其玉户，施种于中，语已近于淫亵，至云无子之女，日百施其中，犹无所生，又云不得其所生之处，又云圣贤不妄施于不生之地，试问如何得所生之处？如何得不妄施之地？此是何等事，而欲人君行之？不几几乎讲容成之术耶？且楷疏中一则曰“陛下嗜欲不去”，再则曰“陛下淫女艳妇，极天下之丽”，既以嗜欲淫艳为当戒，而复劝以读宫崇之书，谓之可以广嗣，然乎？否乎？楷习天文阴阳，历陈天象，使桓帝恐惧修省可也，乃杂以不经之言，则真妖妄不经矣。

　　◎双双《春秋。宣五年》：“冬，齐高固及子叔姬来。”《左》曰：“冬来反马也。”《公羊》曰：“其诸为其双双而（俱）至者与？”孔颖达曰：“法当遣使，不合亲行，故经、传具见其事，以示讥。”浚师按：高固胁而求昏，书逆叔姬，讥其不当逆而逆也。书及子叔姬来，讥其不当来而来也。双双而至，不过曰固何为而夫妇偕来耶，与《左氏》“来反马也”四字，皆于言外用其讥讽，辞极明显。乃唐徐彦疏曰：“旧说双双之鸟，一身二首，尾有雌雄，随便而偶，常不离散，故以喻焉。”盖因何休注“双行匹至，似于鸟兽”，遂附会言之。然旧说出自何人，彦未尝著明。考之《山海经》，有云：“南海之外，赤水之西，流沙之东，有三青兽相并，名双双。”郭璞注云：“言体合为一。《公羊传》所为‘双双而俱至’者。”彦所本如此。然《山海经》与彦说不同，以之解经，真荒唐奇怪之极。国朝刘氏逢禄、凌氏曙皆深于《公羊传》者，于此等处绝无一语驳正，何耶？刘安世曰：“读《春秋》者，以为《公》、《》、《左氏》三家皆不可信，非三家之不可信，实不善解经者之起人不信耳。”苏氏谓何休为《公羊》之罪人，愚谓徐彦亦何休之罪人矣。（按：星家衍心星为狐，《二十八宿真形图》心星有牝牡两体。《异物志》：“灵狸一体，自为夫妇，故能媚人。”《山海经》：“有鸟焉，其状如乌，五彩而赤文，名曰奇余，自为牝牡，食之不疽。有鸟焉，其状如雌雉，而五彩以文，自为牝牡，名曰象蛇。”又丛“爰之山有兽焉，状如狸而有髦，其名曰类，自为牝牡。”又《唐韵》注：“有鸟名炎离，能自为牝牡。”又《物理小识》云：“《庄》注言类自为牝牡，犹藏经之言半变也。”今广东所产有一兽，予曾亲见之，遍体斑毛，名不求人，自为阴阳，殆即灵狸也。天下之大，何所不有，存之以广异闻。若解经引以为证，其污秽圣人著作，可胜诛耶？因论双双而附记于此。）

