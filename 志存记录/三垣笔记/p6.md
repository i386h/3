<!-- { "loadSidebar": true } -->
凡御史至会极门上疏，必赠收本官银三钱，六科则无，惟裹疏大纸四张而已。黄翰林道周上三疏，一言杨嗣昌不当夺情入阁，一言方一藻【天启壬戌，歙县人。】 抚北事与俺答不同，一言不必又起复陈新甲为宣大总督。其言一藻与新甲两疏，俱在未枚卜之先，五月间已缮完，命班役投会极门，班役以道周方在枚卜，望其万一起用，则己即为中堂。班役又知此疏一上，必忤旨不用，乃架言会极门中贵索银八两，道周无以应。至枚卜既下，班役绝望，乃并投三疏，故上诘道周：「当用新甲时，何不即言？直待枚卜不用乃言，明系挟私。」道周亦不能对。至召对后，语人曰：「都是几个班役把朝廷大事误了。」
予同籍屠翰林象美 【崇祯辛未，平湖人。】 有婢红叶，因内笞棰死，或曰以不谨死。瘗之郊，忽苏，呼声闻于外，发视则活。锦衣卫勒象美贿不得，奏闻，寻冠带闲住。时予以言善，同辞朝，人嘲之曰：「李给谏风节，屠翰林风流。」
金冏丞光辰与予别，切齿曰：「司寇毒恶乃尔，可计倾也。」予曰：「彼以计倾我，我亦以计倾彼，相当耳。出尔反尔，先贤格言，曾见周兴、来俊臣辈终为牖下老乎？弟非徐有功之官，而实有功之言，今归矣，行坐观其败。」不数月，果为厂缉，云受钱霖贿下诏狱，此淑攻予一事也。当淑入狱时，闻狱中绅民皆欲痛击，叶主政国华时提牢，恐其致毙，乃以狱官房处之，命诸囚无得近，犹诟詈。数日。然受贿者实其子也。淑刻而不贪
万历间，诸谏官以藩幕谪者，抵任即归，以待内迁。然初谒院道，犹用手本，冠以旧衔，而列今衔于后，院道皆辞不见。徐乃往拜，以素服迎，用主宾礼。惟项词林煜【天启乙丑，吴县人。】 谪浙幕，独持书投帖，仍大字，院道反往拜，葛给谏枢遂踵为故事。独予以为自尊固体非所以共君命也，欲仍如前，会丁内艰，不行。



补遗
上命杨辅嗣昌督师讨张献忠，亲作诗饯之云：「盐梅今暂作干城，上将威严细柳营。一扫寇氛从此静，还期教养遂民生。」其属望嗣昌若此。初败张献忠于玛瑙山，几获，已窜入蜀，复袭破襄阳，事遂大坏。未几，嗣昌愤悒死，或曰饮酖也。
凡六垣上陵归，必送同垣枣栗等四种。又册封回，必各送青布一疋，犹有简朴古风。
凡按院出巡，用精微批，先送刑科签押，于直隶巡按监察御史某准此，则用朱笔大直。如按院直推知法，于批后又书「候回还日缴」五大字，送中官用印。予曾顾同垣笑曰：「我辈下笔如此纵放，若上入宫，见必怒矣。」一日，果命中官至垣诘责，因告以旧例，取历年所缴批进览，次日发出，亦莫稽其故也。大约科臣签押，疑代皇后为之者。
内臣刘若愚先为霍给谏维华、 【万历丁丑，东光人。】 杨侍御维垣 【万历丙辰，文登人。】 所纠，拟绞系狱。
予于朝审时犹及见之狱中所著酌中志略，略次大内规制井井，而所纪客氏、魏忠贤骄横状，亦淋漓尽致，其为史家必采无疑。然以如此博洽宏才，而迫于太监李永贞唤召，又知永贞必败而不能见几托病以去，致自罹网罗，可叹也。后竟毙于狱。
姚都谏思孝，主持声气，及以谪出国门，送者倾都，应接不暇。不二月，予亦以谪行，送者寂然也，止同郡顾给谏国宝、姚都谏耀一至，饮数杯即行。孤立无倚者，喧寂迥异乃尔。岂知他日同列名赐环，而独蒙钦点者乃予也。
予读滇志，载洪武间傅天锡历官郡守，以谪滇，遂家于滇，为傅颍公友德后，名山藏史，概皆因之。及予给谏刑科，晤傅司马宗龙，问公信颍公后否，宗龙但云：「上世传闻如是耳。」因忆杨学士慎【正德辛未状元，新都人。】 传内谓某方伯将聘修滇志，而因乡士大夫有欲冒嗣友德以觊世爵者，慎不可，遂去。其言良有指也。宗龙即天锡玄孙，其曾祖良弼，嘉靖时给谏，与慎同时。欲冒嗣以觊世爵者，必指此。
崇祯十二年己卯，上召对候考选诸推知于中左门，命先将吏部所试奏疏大意各奏其概。韩城左邑侯懋第所奏未详，已奏次员职名，复命懋第再奏。及诸臣各奏讫，复出御题就试阶下，又命中使设冰水一瓮于侧，内贮四竹筒。少顷，命中使移诸臣试桌东廊下，以避日色，其曲体若此。后御定懋第为第一，授户科给事中。懋第与御定之刘状元理顺，俱先后死难，亦佳话也。


三垣笔记 中
崇祯二
予于崇祯十五年五月得环召报，初不解所以，继得汪简讨伟书，乃知上从张侍郎肯堂 【天启乙丑，华亭人。】 言，录谪降诸臣，而吏部以名闻者十八人。复命取诸臣去国原疏与阁臣面议，或指及某某，则曰：「此喜事者。」故止点四人复职，而予与焉。此伟书语也。虽济济名贤，实不止此，然蒙恩者再矣。
予同邑内中九十六名者二人，一魏少司马应嘉，一予也，俱司李，又俱给谏，又俱刑科。及予被谪归，晤应嘉于里，乃知往年谪官时，所补为浙江布政司照磨，而予亦此地此官也，后赐环补吏科，无不同者。又予降调前一日，梦口诵二句云：「古木阴云里，时时见月明。」至是，与阴给谏同赐环，又同守制。所谓古木者，或取风木兴悲义，若阴云见月，则与阴同环召耳，异哉。
予起补吏科不数日，即闻边警，以主恩深重，冒险北上。行至淮安，方遇予师倪少司马元璐、周仪曹镳、 【崇祯戊辰，金坛人。】方中丞孔照 【万历丙辰，桐城人。】 等，议同行。一日，闻周仪曹昌时改文选正郎，倪愀然曰：「恐非其福。」又闻廖给谏国遴、杨给谏枝起 【崇祯甲戌，金山人。】 为孙侍御凤毛【崇祯庚辰，莱阳人。】 所纠，相顾太息，谓凤毛不知何所凭借，辄排挤善类，岂知有不然者。
予与倪少司马元璐 【天启壬戌，上虞人。后殉难，谥文正。】 寓淮，有客献议，谓开登州某路以通漕运，可省贴款银二百万两。倪以为奇，于召对及之，不一月，即改户部尚书。上意欲节此费耳。后予询前后巡漕诸公，佥云：「贴款无几，客妄言也。」
予行至济宁，与河道黄总督希宪 【天启乙丑，原名金贵，分宜人。】 晤，希宪故应抚，坐次间，言首揆必败。予愕问故，希宪云：「往在江南时，见首揆弟名正仪，今为新同袍者，每得乃兄手书，即遍示亲知，招摇纳贿。」又云：「差役自长安来，见首揆门如市，朝廷耳目广，终以此败耳。」首揆者，予师周辅延儒也。
予与倪少司马元璐行抵济宁，忽飞骑传北兵至，城中如沸，妇女啼号载道。诸公皆惶惑欲遁，倪走书约予，矢不他移，且拟次日与周仪曹镳、钱寺簿位坤同登城犒兵，诸公惭而止。又行至一小堡，值北兵攻某城，炮声甚逼，诸公又惶惑欲遁，倪曰：「吾当以死守堡耳。」次日方徐徐登道。时与北兵虽分道，然相去仅三十里，一横冲便至，倪不惧也。
予过德州，与同乡雷佥宪演祚 【崇祯壬午特用榜，太湖人。】 晤，演祚乙榜，刚愎。时范督志完 【崇祯辛未，归德人。】尾北兵，德州兵横甚，不杀贼杀良。又行牌仰道，演祚以非所辖，怒抗，不令入城。未几，疏纠，有「凭借大力」等语，盖暗指周辅延儒也。时周犹荷眷顾，责令指实回奏，演祚迁延未上，予问故，演祚曰：「未见部咨到。」予曰：「见邸报即是，何必部咨？」演祚不能答。
予与倪少司马元璐行至雄县，传闻北兵弥近，周仪曹镳、钱寺簿位坤决意不行。诸仆皆止予，予曰：「倪，吾师也，背师独生不可。」遂联舆行。行二日，有传倪与予皆陷身北兵者，众咸懊叹，惟镳抚掌大笑曰：「前行者竟何如！」时位坤与同行诸公皆以此薄之。
予与倪少司马元璐行过涿州，忽冯旧辅铨 【万历癸丑，涿州人。】 以飞骑至，邀回州款语，半日方旋。予问倪曰：「冯何言？」倪曰：「惟言不敢与声气左耳。」
予入吏垣，始与吴都谏麟征 【天启壬戌，海盐人。】 晤，语次间，询廖、杨两给谏被纠状，吴云：「两人自入户垣，从不守科发钞，非匍匐政府，则奔走吏部，以除奸扶正为名，卖官纳贿为实耳。」予方知孙侍御凤毛之纠，非过也。杨给谏枝起与铨曹昌时，儿女戚也。昌时纳仁和令培昌多金，以雁行呼，谋引至黄门。而枝起怒其贿不及己，遂唆宁侍御承勋纠之，即枝起所草疏也。昌时闻而大恨，知陈中书龙正与枝起交故，亦百计相倾，以闱事牵致龙正坐谪。时枝起与廖给谏国遴、曹侍御溶【崇祯丁丑，秀水人。】 等，皆以考选一事干周辅延儒不遂，怒欲返戈延儒，事寻泄。此孙侍御凤毛纠疏所自来也。闻泄国遴等谋于延儒者，乃马给谏嘉植，而泄枝起言于昌时者，又徐侍御殿臣。【崇祯甲戌，鄞县人。】 一时贪横变诈气习，殊可想见。
孙侍御凤毛纠廖、杨疏，以密封下，予取视，疏言国遴、枝起宜纠，且谓凤毛密封亦不可训。及晤左给谏懋第，方知凤毛本露章，上自密封发科耳。予询衙门前辈云，密封之起，由前宋给谏权【天启乙丑，商邱人。】 始时颜都谏继祖深非之，例转本此。
予抵京后，韩给谏如愈 【崇祯辛未，兴化人。】 与予言，每过吴辅甡寓，吴仪曹昌时必在。又甡过昌时寓，亦留连竟日，率以为常。
旧例，吏部繇别部调者，不过主政。天启时，赵冢宰南星 【万历甲戌，高邑人。】 在部，始调兵部邹员外维琏 【万历丁未，新昌人。】于吏部，时犹大哄。若以礼部正郎调吏部文选司正郎，则又自昌时始。予邑辅甡与密，讽之曰：「闻文选司一官必起家久任，后辈无先者，公或以稽勋验封带管文选何如？」昌时正色曰：「天子欲为天下得人，故特简一文选，况目前铨部诸君皆予手援，彼后辈也。」未几竟败。
上一日语周辅延儒等曰：「往例，巡按出皆微服访民间，近高牙大纛，气凌巡抚。且衙门前后皆启窦通贿，每奉差竣，富可敌国，宜重惩以警。」时予叔侍郎嗣京，福建巡按也，与周辅延儒善，又吴辅甡同里至戚吴铨曹昌时，以甡督师有离心，故借口上所指者嗣京，欲重处以媚延儒。时郑冢宰三俊议转年例，亦坚不从也。毛佥宪士龙【万历癸丑，宜兴人。】 之纠缘此。
吴铨曹昌时既破格调，思以奇策坚上意，且箝制台省口，春季例转皆自己出，吏科吴都谏麟征、掌河南道祁侍御彪佳， 【天启壬戌，山阴人。】并未商也。科五道十，几两倍旧额。盖因上疑台省横，屡旨申饬，且恐他日有指摘，则以例转挟忿为言耳。时浙江同乡诸公集议，本省新吏部昌时、麟征、彪佳皆往，咸努目视，惟向侍御北【崇祯甲戌，慈溪人。】 诟谇尤力，几饱以拳。
