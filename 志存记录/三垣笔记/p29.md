<!-- { "loadSidebar": true } -->
闯贼李自成陷京师，誓灭东方方僭号，传吴帅三桂已上表请降，止因闯党权将军刘宗敏闻三桂所娶妓陈沅 【「沅」抄本甲作「元」。下同。】色艾，陈沅者，田皇亲弘遇游南京所携归名妓也，田还北京病死，三桂使人持千金取沅去。至是，刘宗敏系三桂父襄，索沅不得，拷掠甚酷。三桂闻之，忿而中改，遂募兵七千，据山海关敌自成。自成杀襄家属，执襄东行。四月十九日，攻山海关城，围之，又从关西一片石出口，东突外城，薄关门。三桂先已约北兵，至是趋之，驻兵岭上，高张旗鼓以待。三桂突围出外城，驰入北兵壁中，薙发称臣。三桂为先锋，九王居后队，其兄弟号八王、十王各统万骑，一从西水关入，一从东水关入。于是三桂复入关，尽抚其民，开关门迎敌。自成犹不知是北兵也，见之惊阻，北兵望尘起，乘势攻之，自成大败，立枭襄首，悬之旗而返。北兵逆击之，闯复大败，奔还，弃京师而奔。时刘少司马余佑以京师无主，摄事三日，忽闻三桂奉太子至，咸欢迎，及北兵入，乃知非也。出榜云：「昔在我国，时欲与明朝和好，永享太平。屡致书不答，致深入者四，惟事属既往，不必论。今雪尔朝君父之仇，破釜沈舟，一贼不灭，誓不返辙。所过州县，若削发纳款，即与爵禄，世守富贵，抗违者，尽行屠灭。」且令兵皆屯城上，无下掠，民遂定。
质慎库图书百万卷，皆宣和所藏，为金自汴梁运入燕者，历元及国初无恙。徐达下大都时封记宛然，至国破，皆失散不存，闻者惋叹。
金驾部铉 【崇祯戊辰，武进人。】 于壬午七月晦日读邵子，记其后曰：「甲申之春，定我进退，进虽遇时，外而弗内，退若苦衷，远而弗滞，外止三时，远不卒岁，优哉游哉，庶没吾世。」及甲申死闯难，人始见之。又铉初以驾部巡视皇城，每过御河，辄流连不能去，归语其弟曰：「吾一见御河，若依恋不能舍，何也？」竟投御河死。铉之死，妾王氏与弟錝俱随母章氏入井。南渡后，但赠章恭人，然不知王氏与錝之死也。
内监吕胖子，忘其名，闯贼陷京城，金驾部铉投御河死，胖子见而叹曰：「公曾疏纠我辈，不比于人，吾初亦怨之，然公能死，吾独不能死乎？公生欲远我辈，我今以义近之，必不拒我地下也。」遂从死。已，二尸并浮，为一内监收掩。及北兵入，铉诸弟往觅其尸，惟乱骨二丛耳，遂并葬御河侧。
崇祯十三年，闽有平和县生员金惟镇，忽得心疾，尽薙其发，大言曰：「此世界不属大明矣。」或问属谁，乃书三字于壁间曰「大清国」。因言城内犹可，城外不忍言，又指其族人曾庆曰：「有无限兵马。」及北兵至，庆果起兵，从者甚众，已，败死城外，如所言。至「大清国」后复书「大安国」三字，则不知何解也。
严州钱太守广居尝为予言，其同籍任邱人边大绶，曾令米脂，乃闯贼故里也。自成叛后，边令发其三世祖茔，剖棺视之，一棺骨生绿毛，长二寸，一棺骨色如玉，一棺骨生青毛，长三寸。已，见一大蛇从圹内出，射之，伤一目走。后自成果以中箭伤其一目，亦异事也。
癸未，上将祭庙，卤簿已设，忽见黑气自空而坠，如有妇人衣白者疾飞入宫，军人皆见之。及仲夏大雨，沾衣如血，雷霆通夕不止。次日，见太庙神主或横或倒，诸铜器为电火所击，皆融而成灰。又有人见太庙中鬼皆啸呼而出。
闯贼入京，命诸臣俱于二十一日廷见，是日百官毕集，一象独仰视大内，泪如泉注。四驿馆复有回回使者六人，亦俱入，不拜。贼怒，欲置重辟，使者曰：「吾君知大明天子，不知易姓，若归告吾君，以贡献来朝，则舞蹈何辞？今无君命，故不敢。」终莫能屈。
闯贼入宫后，出长平公主尸，碧血委顿无生理，然按之体微温。嘉定伯周奎舁归，灌米汁，遂苏，自是育奎家。后北兵入燕，以主适周世显，即崇祯时所选将以降主者也。主喜诗文，善针纴，右颊三剑痕即上所击。御臧获阳笑语，隐处即饮泣呼皇父皇母，未尝不泪尽继以血也。以是生羸疾，怀孕五月，以丙戌年八月卒，年仅十有七。



三垣笔记附识 下
弘光
福王登极南都诏至楚，左宁南良玉返自承天，驻兵汉阳，意不可测。未读诏，何抚军腾蛟往汉阳，以剑自随，曰：「社稷之安危在此，若不开读，此身有付三尺剑耳。」幸良玉私置正纪卢鼎者力以为当拜，且语良玉云：「方今四镇合心，同戴新君，若拥兵而下，能保必胜乎？不胜，无乃身家两亡乎？」良玉时已耄老，乃曰：「是固当拜耶。」乃拜诏。
江西黄直指澍入朝，拟进何抚军腾蛟为总督，己为巡抚，面许荐永州司李 【「司李」原作「司理」，据抄本甲改。按此书「理」字皆讳改作「李」，此处不应独异。】 晋锡 【崇祯庚辰，江人。】 为代巡。及与马辅士英相诋，不胜而归，鞅鞅失望，已又革职提问，愈怒。适传假太子至，澍阴乘小舆，夜见左宁南良玉，谓拔营往南，可图大事。良玉夙有此志，以督抚调和止，一闻澍言，从之。又念何腾蛟负中外望，欲屠武昌，劫取其印，一切文移皆用之，耸动人心。时民万余人惧为良玉所屠，入避腾蛟署内，腾蛟坐于门，向内坐，听民人入。良玉复传令从院后破垣入，举火焚之，匿者悉死于火。腾蛟即解印付家人，令速出城，无为所得。良玉至，索腾蛟印，腾蛟故觅印腰间，不获，反尤良玉曰：「何太匆匆，致此印失抢攘中耶？」良玉无奈，拥之行，欲与腾蛟同舟，腾蛟不可，良玉另与一舟，遣四副将守之，置舟于后。黎明，各船俱发，腾蛟舟次汉阳门，跳入万丈江涛，守者惧诛，赴江死。腾蛟顺流十里许，至竹牌门，遇一渔舟救之起，登岸视之，则关帝庙，而怀印出走之仆亦在，相视大惊，喜亟，觅渔舟，不知所之。说者以为神救也。是晚宿民家，乘肩舆从江右宁州小路转入浏阳，抵长沙。监军司李晋锡语腾蛟，以为「良玉在时，抚军有权，不得自繇。今既弃省去，湖南北兵饷皆在掌握，应破尽从前局面，大为整顿，总计饷数，配合兵数，以各府之饷练各府之兵，督抚任大帅，司道任副将，府州县任参游，以文臣理武事，则令出惟行，生杀予夺，抚军以一人操之。维楚有材，择可为大将者若而人，择可为偏裨者若而人，悬殊格以待有功，则真英雄自出。湖南北一带应设水陆连珠营，十里一炮台，一方有警，号炮辄 【「辄」原作「所」，依抄本甲改。】 发，千里百里皆应。所练之兵孰勇孰怯，抚军不时单骑按行部落，即以此程殿最，縻饷者正军法。居守之兵若干，征调之兵若干，一纸书集师数万，如是者三年，可告成功。」腾蛟善其言，然卒为人阻格，不得行。
张献忠破成都，执蜀王，将杀之。王素仁厚，军民皆为祈免，献忠不许。将行刑，雷霆大至，行刑者为之请，不许。已，雷霆又至，复请，献忠乃仗剑仰呼曰：「苍天苍天，生我张献忠杀人，乃独不许杀是人耶！」一时雷霆俱息，王遂被杀。
张献忠破成都，行特科，先以保甲法试文士，一人不赴试，戮及十甲。文士畏罪尽至，邛州生徒心知其奸，以为特科特杀我耳，歃血不赴者六十余人。献忠遂发兵屠邛州，录赴试文士三万人，围而杀之。妇人奸淫后，即以试刃，名曰砺石。成都所属三十余县人民尽歼。
张献忠破成都，尽断男子左手积如山，至今山谷间有倩人置担于肩为糊口计者，累累不绝。其蜀王宫内锦数十楼，悉焚之，金银数十万，悉投于江。
弘光末，北兵渡淮，扬城失守。五月初七日，杨江抚文骢命黔浙郑兵往瓜洲，及门，见辫发者，遂惊溃。北兵进至江口，郑兵亦极力御之。晚浮棹于江，蔽以帷席，中置灯，南来郑兵遥见发火炮【「炮」原「器」，依抄本甲改。】 矢石，不知其误我也。初八日，大雾，兵守京口。北兵则自上游七十里七里港渡，早以五骑来，浙兵及郑兵追之，不数里，遇大雾，矢蔽天如蝗飞，众乃不战而溃。郑兵有船者入海，无船者走丹阳，与浙兵夺舟，而南黔之骑则走金陵，而镇江遂降。丹阳狱囚越狱，村民入掠城中，遂火城外民居，北兵实未至也。其镇江城外民居，官欲焚，北兵止之，得全。
北兵南下，朱保国公国弼等屏人密奏，上慨然曰：「太祖陵寝在此，走安往？惟死守耳。」至是早，渡江信至，中外大震。驾薄暮开通济门，仓皇出狩，百官犹不知，但夜闻甲马声而已。时马辅士英亦不知，惟戎政李司马希沆【崇祯戊辰。庆阳人。】 先知，遂行，士英犹后之也。百官多遁，惟携家者瞻顾不能遽行，诸门尽闭，太息而已。
北兵既渡江，马辅士英惶急，张侍御孙振往见，士英掷刺于地，詈之曰：「若辈误我，使天下之事一朝至此，何见为？」孙振惭阻而退。
阮戎政大铖许钱宗伯谦益入阁，谓必疏纠侯纳言峒曾、 【天启乙丑，嘉定人。】 夏铨部允彝乃可，业具疏稿矣，会国亡不果。
伪太子王之明屡讯，百官皆知伪，然民间犹啧啧真也。至是，一二劣衿为首，率乱民拥立之，御殿三日。又折往赵忻城之龙寓，邀百官入朝，之龙手斩为首劣衿三人，乃退，执之明系狱。刘广昌良佐无拒北意，惟于水西门外纵火焚掠。百姓恐攻城，彻夜惊呼，乃议推保国公朱国弼为留守官。之龙密遣使渡江，启迎北兵。时诸臣犹不知，集议钱宗伯谦益所，谦益太息曰：「事至此，惟有向小朝廷求活耳。」拟启稿送之龙，之龙置不用。内库银绢米豆服玩弓刀之属皆被劫罄，掳马士英及朋党家，又合力剿士英标下川兵几尽。
初，王辅铎潜遁，有识者指众曰：「若误太子，辜先帝恩。」众捶之，铎大呼曰：「此马士英所为，我不与，士英秦桧，我岳飞，若曹无认飞为桧也。」众犹不释，铎须发尽秃，挟至之龙处，汹汹欲扑杀之，之龙佯下之狱，故免。室内所蓄书画极多，与赀俱尽矣。
王辅铎与倪宗伯元璐同籍同官，称莫逆交。及元璐殉难，予持乃弟揭，以谥文正为言，铎拂然曰：「倪年兄以身殉国，不谥亦足不朽，何必文正？予已言之仪部矣。」言虽正而意实薄，此即忘君事仇之先兆也。
北兵将至城外，文臣钱宗伯谦益、梁少司马云构、张侍御孙振、刘侍御光斗、宋中翰灏等五人，武臣赵忻城之龙先行 【「行」抄本甲作「迎」。】，余皆续往。时李少司马乔、姚廷尉思孝已薙发为僧，之龙亦勒之出，同谒豫王，赐饮食，席地噉。之龙靖难功臣赵彝后，至是，启门降。刘诚意伯孔昭，独率麾下兵先斩关出走。豫王勒各官具花名手本画卯，不到者搜捕，咸加皮鞭。点名者王辅铎、蔡辅奕琛也。
