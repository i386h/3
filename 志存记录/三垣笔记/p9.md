<!-- { "loadSidebar": true } -->
吴辅甡将出都，语予曰：「幸语龚给谏，弗言及首揆，人将谓吾教之。」及行后，鼎孳出疏纠劾，胪列六十余款，又密疏一封，力言王应熊【万历癸丑，巴县人。】 为延儒私交。疏上，皆留中。周辅之逮，与应熊他日之至而旋斥，皆由此。噫，密疏已非体，又延儒行时，鼎孳远送，伛偻舆前，其叵测又如此。或云，鼎孳诸  ，皆得之给谏廖国遴、杨枝起往入幕时所记也。
吴辅甡行后，黄辅景昉 【天启乙丑，晋江人。】 语予曰：「  公必有后祸。」予问故，景昉曰：「每阁中见劾周疏，必云发踪由吴，恐浸入圣听，祸同连鸡耳。」其意盖指陈辅演也。演素与甡不协，故云。
予入吏垣时，江之南北各推同乡二政府为主，遂分南北党。既又以光给谏时亨、龚给谏鼎孳为一党，以予及方给谏士亮、韩给谏如愈为一党，以予辈三人皆江北，独孤行无傍，故外之也。
沈少宰惟炳 【万历丙辰，孝感人。】 居言路时，以东林为魏珰削夺，至是复与江北左。时吴辅甡以督师候集兵未行，惟炳楚人，疏请甡速之楚，甡以事不先商，相见时辞色甚峻，惟炳遂劾甡逗遛。及甡罢，惟炳来谒予，言：「此劾本非得已，因尔时家报至，云武昌陷，不惟合家飘零，亦阖城涂炭，故愤恸交迫，疏言吴公早行，必不至此耳。」时陈给谏泰来【崇祯辛未，新昌人。】 疏，亦点缀数语，劾甡者两人而已。
光给谏时亨有疏及周辅延儒，云「利归众小，玷集厥躬」。人皆以为当，延儒闻之，亦首肯。
吴辅甡督师时，光给谏时亨自请监军，以甡不行止。后又乞慰安惠藩差，时应以此差行者，沈都谏胤培也。胤培是岁应入春闱，曾都谏应遴以胤培科资先己，恐不行则己入闱无阶，阴唆龚给谏鼎孳止时亨行，遂已。时亨失身闯贼，致罹刑辟，若辈误之也。
往例，科员入闱皆论资先后，是科应入闱者四人，首吴都谏麟征，次吴给谏甘来，次沈都谏胤培，次予，次曾都谏应遴也。吴铨曹昌时、龚给谏鼎孳皆与应遴密，为图入闱，雷佥宪演祚之参胤培，半由此。至是，予以两叔入闱，坚欲乞差，应遴自幸唾手可得，不意前辈辜给谏朝荐又至。时予以吏科右应转工科左，而应补吏右者，朝荐也。于是应遴与昌时计，谓不转予则朝荐无缺可补，无官何缘入闱？未几，以本至会极门，复追回，然一面追回，又一面以单报吏科，踰二月旨不下。一日，朝荐语予曰：「公未升？」盖疑予也，予骇，往查果然。时具黄门非假升之官一疏，将入告，闻蒋侍御拱宸【崇祯甲戌，丹徒人。】 疏上，念乘危下石不可，遂焚稿。
上召对知推，俱以圈点为高下，蒋侍御拱宸初得圈，自负必科，然上以巡方任重，欲概置御史。会有觊科者谋之吴铨曹昌时，时北兵新入，昌时言于周辅延儒，示意张司马国维。于是荐候考知推十二人察视诸郡城守，谓已有巡按，非科不可，皆借题也。拱宸以不得科，有怨言，昌时复嗾当路，以拱宸监赵督光抃军，时范督志完尽调重兵堵所守口，而光抃诸守口甚严，拱宸惧获罪，促光抃战，战辄大败。昌时又致书光抃，劝以催战罪拱宸，光抃不从，以书示拱宸，合疏上闻，谓往日以不战挫，今以战小挫，未可深罪也。会昌平内官以大挫报，上怒。时拱宸疑昌时嗾之，故冒险发通内诸侍，昌时激之也。吴铨曹昌时通内，每阁票一旨，必先知，是以众论沸腾，具疏乞休，拟票云：「吴昌时准回籍调理，病痊起用。」闻周辅延儒票也。旨未下，昌时已宣言于人，谓已得温纶。及与蒋侍御拱宸质御前，拱宸几屈，惟所纠预闻旨一，上取原票阅之，果是，故败。
吴铨曹昌时与吴金吾孟明密，及骆金吾养性以楚人继，尽革孟明诸厂役与昌时相通者，昌时怒，欲除养性，以己心腹代。适朱侍御国昌【崇祯甲戌，合肥人。】 疏纠养性，养性所费几及十万方解，或云周皇亲奎力。周辅延儒亦有易养性意，故养性并怒焉。
蒋侍御拱宸劾吴铨曹昌时有通内数帙，闻上日置案前亲阅，阅讫纳袖中，不令内官见。及旨下，乃御票也。往御票诸疏真草相半，此独楷书，止一画带草耳。黄侍御耳鼎【崇祯丁丑，蕲水人。】 亦有疏纠，在拱宸先，独不下。
陈辅演者，吴铨曹昌时乡试大座师也。自周、吴二辅行后，昌时与曹、龚二给谏又百计图演。闻演亲过昌时寓，致殷懃，且托人语曰：「俟入春闱讫即行。」然恨昌时入骨矣，其得祸本此。
上御中左门，召蒋侍御拱宸与吴铨曹昌时对质，命锦衣卫备刑具，昌时初诋拱宸监军时匿失机不奏，上诘之，拱宸对多支饰，命拿送朝房候旨。又诘昌时通内各侍，昌时坚执不认，命锦衣卫加刑，吏科吴都谏麟征奏曰：「臣闻祖宗朝刑人不于朝廷，昌时罪无所逃，宜下司寇治，以明国体。」上曰：「吾患刑部多所瞻顾，不能尽法耳。」时昌时足夹几折，不胜痛，呼号曰：「臣俱承认便是。」遂下狱。事讫，上复作色语曰：「两辅臣负朕！朕待延儒厚，乃纳贿行私，罔知国法。又朕命甡督师，百计延挨，为推卸地，延儒被纠，甡何独无纠？」既而曰：「朕虽言，知终无纠之者。本宜一同逮治，姑念国体所关，着锦衣卫俱唤来候旨。」时携皇太子同出，立久，亦倦极凭地。盖陈辅演孽甡于内，骆金吾养性构延儒及甡于外，然激成两辅臣祸，使群小藉为口舌者，曹、龚两给谏也。
吴辅甡得罪被逮，南京史司马可法 【崇祯戊辰，祥符人。】 疏言：「甡赈秦抚晋，素有重名，日者奉命督师，以调集兵马延时日，但甡拜命时，即将布置情形移书于臣。又虑镇臣左良玉不为用，即委良玉差官持檄慰勉之，身虽依于阙下，心已属于行间。至于虑将帅跋扈而力请多兵，亦非得已，察督师、楚抚原各有兵万余，自左镇倡议勤王，尽为收去，江督袁继咸【天启乙丑，宜春人。】 屡次索取，仅发三百余名，而楚抚王聚奎 【崇祯戊辰，郿县人。】 则求一名不得。若辅臣视师，兵力不厚，岂不损兵威而辱国体乎？臣于六月间晤甡淮上，责以君恩未报，相对欷歔。一时偶误，其罪或可原，向后自赎，其效犹可责也。」疏奏留中。
吴铨曹昌时先陷故辅薛国观、内阁王中翰陛彦以乙榜坐罪弃市。至是，人梦陛彦曰：「吾已诉上帝，夙冤获伸，昌时不日祸及矣。」未几，难作。
周辅延儒软美，凡门生故人有求，鲜不应，故疵议遂集。吴少廷尉履中尝曰：「若周相去其欲，则周、召何远之有？」予曰：「不然。若吴公去其偏，则周、召何远之有？」甡赈秦抚晋，声望赫然，然减于为相时。盖缘认门户太扬，论是非不论真伪，故偏也。郑冢宰三俊亦同此累。
郑庶常鄤，吴铨曹昌时，皆奸人也，一附黄翰林道周，一附郑冢宰三俊。人欲击鄤，恐累黄公，欲击昌时，恐累郑公。故上独断诛两人，即孔子诛少正卯不过是也。
黄给谏云师 【崇祯庚辰，德化人。】 号雷岸，王侍御燮号雷臣，皆疏纠贺冏丞王盛， 【崇祯戊辰，丹阳人。】 时人有二雷击一贺之笑。时辨疏先纠疏下，云：「贺王盛已有旨了。」竟不知何旨，越月余，云师疏方下。
予为刑垣时，见言路诸疏以四日下，间改票亦六日下，及此番入垣独异，或数月，或半年一年。尤可异者，督抚或请兵饷，或补官，皆中阁。又北兵已退半载，而边臣诸告急疏犹续下传者，以为北兵再至也。
赵督光抃猛率喜谈兵，以北兵入口，方赴召，闻于某山下遇敌，诸将欲走，惟光抃坐地不起，以死自誓。诸将迫之，方敛兵稍避，得免。然卒与范督师志完同诛，人颇以为冤。盖上因白广恩一事愧且恨，不尽因失机也。
冯司马元飙与倪司农元璐同心剔厘，请兵则核饷，请饷则核兵，此两部通算法也。后元飙以忧劳成疾，上遣中使往视，赐酒米等物，名赐实瞷也。寻以真病得放。
天津冯抚军元扬 【崇祯戊辰，慈溪人。】 耄，言路诸公皆知不胜任，然无敢纠，云恐得罪正人。后闯势渐迫，不得已始代归，与元飙相继卒。元扬清挺，元飙机敏，介不如兄也。两公居乡甚善，故皆以功名终。
陈少司空必谦， 【万历癸丑，常熟人。】 声气夙望也，予往谒，语予曰：「往东林初起，皆仗楚人为先锋，今不与合，反与角，若用其锐以反攻，吾党败矣。」不数日，【自「人为先锋」至「不数日」二十五字，据古学汇刊本补。】 周、吴两政府相继败，时人皆谓骆金吾养性所为，养性楚人。
往，给谏初入言路，或劾纠，或条陈，见邸钞不绝至左右，则渐跫音矣，然都垣尤甚。大抵散员迁至都谏，则视京卿为掌中物，得失交战，故所言必少必平。间奉旨条陈，则又独后，官前而言后，罔愧也。予赐环后，转右，旋转左，一载得十疏，时写本者阻予曰：「数矣。」予曰：「何谓？」对曰「散员以月谏，左右都以季谏。」予笑曰：「我不愿为季给谏。」
陈启新以无赖滥竽省垣，但诸公所劾　　实莫须有，谓不如是不足耸圣听耳。然启新非无欲，而人不敢贿，恐以为奇货故也。时奉旨下抚按察奏，启新已逃。后予过淮安，访之史总督可法，可法止笑云：「渠贫耳。」若可法以为虚，则言官姜给谏采等必获罪，若以为实，则所坐数千谁偿？或云，可法故纵之，其妙用也。
钱塘刘烈女者，幼许吴生嘉谏，年十九。邻有富儿张阿官屡窥之，一夕掇梯入，女呼其父共执之，候晓鸣官。阿官侄遂倡刘氏诲淫缚人取财之说，鸣金聚众，众皆信之。女哭告父曰：「向未污吾身，犹可活，今污吾名，不可活也，我当死告鬼求直耳。」即自缢。官验之，时盛暑，暴日下无尸气。其夫嘉谏初惑人言，不哭，及令人薙眉察之，知其真女也，伏尸大恸。女目忽开，迸流血泪数行，若对泣者。阿官延讼师丁二，坚执前说，女见形于丁二曰：「若以笔污我，吾先杀汝！」二立死。时江涛震吼，裂崩岸，上下人以为女冤，官遂杖杀阿官并侄。
宫中有秘室，久锢不启，上特命启之，见箧内有元人朝会图一册，胡人华人皆分行坐，上见之不悦。此吴铨曹昌时亲得之内侍口者，外传启画三轴，非也。已，北兵入燕，其言始验，时昌时死久矣。
予一日与某同籍谒周辅延儒，自午至暮，不得见。一长班耳语曰：「有四人方巾便服，径入后宅矣。」予问之，其一铨曹，一仪曹，一兵曹，一同乡闲署也。予归而叹曰：「吾师必败矣。他且弗论，安有以趋热铨曹夤夜入相君宅而不起物议者！」不数日败。铨曹者，吴选郎昌时也。
张司马缙彦 【崇祯辛未，新乡人。】 初入都召对，忽传范司空景文接密封已出，对诸廷臣长吁言曰：「新大司马经济乃尔！」及询之，则缙彦奏周府金银数百万皆汴河，欲选慎密司官作速打捞故也。会国亡，不果行。
