<!-- { "loadSidebar": true } -->
陈中书龙正， 【崇祯甲戌，嘉义人。】 喜谈理学，屡疏条陈，皆深当上意。最后西北垦荒一疏，尤为实务。时持国计者，皆以加派为长策，龙正既疏陈其事，复着议数千言，大略谓：「金非财，惟五谷为财，兴屯不足以生谷，惟垦荒可以生谷，起科不可以垦荒，惟永不起科可以垦荒。五谷生则加派可罢，加派罢则民生可安。」上特下旨取龙正议入览，为设总理司道，专董其事。而垦屯迄无定指，竟寝。
往例，考选科道，内用中行评博，外用推知，自部属改授之例出，于是六部各司官，视升郎中如锢地狱，视管繁差如坐缧绁，惟日夤缘科道为华选地。或知府司道缺出，吏部阁笔不敢升，若升一贤能往，则大怨大谤随之，惟阘懦乃行。予尝见襄阳知府缺，以一昏醉司官王承曾补之，到任未久城陷。
往例，考选科道多用甲科，乙榜则间见，明经竟绝迹矣。自一体考选之旨行，于是乙榜、明经，无人不催科，正饷杂项，无一不考成。其实甲科初选，半系腴壤，间补瘠邑，不久辄调。若乙榜、明经，大约瘠邑多于腴壤，以钱粮难完之地，而人人思为科道，求其必完，此民所以多病也。予尝过恩县，见乙榜令催比钱粮，血流盈，可叹。
上初即位，便严于钱粮，部议知府非完钱粮不得升司道，推知非完钱粮不得与考选。于是松江方郡伯岳贡、 【天启壬戌，谷城人。】苏州陈郡伯洪谧， 【崇祯辛未，晋江人。】 有住俸数十次，降至八十余级者。若推、知考成钱粮，只不过京边辽饷，后又益以杂项，时户部堂司皆穷于磨对，惟书手为政，若得贿，便挪前推后，指未完作已完，不则已完亦未完也。故一时谣言有「未去朝天子，先来谒书手」之诮。
上屡用人不效，思用保举，初所举者，犹知名士以数奇困场屋者，最后皆铜臭。予入垣后，有求予保举者，先议以三千两赠，若包揽部考，为讨美缺，则再以一千两赠。予愧且忿，与解给谏学尹【崇祯戊辰，兴化人。】 立志不保，然亦不被谴也。
朱别驾术珣， 【辽王府裔。】 宗室也，以钦召入京，授户部主政，管草场。乃具疏云：「以奉旨钦召，亲承召对之官，一出门外，便被户部尚书拿去买草。」又陈给谏启新【山东武举。】 册封某藩，赐之带，中途失，乃具疏云：「各役言此中多狐，窃人物。」观者传笑。
陈启新以武举为吏科，后转刑科右。时宋都谏玫 【天启乙丑，莱阳人。】 每入，必与言医药卜筮事，娓娓不倦。启新喜甚，谓：「都掌科亲我。予与同乡，但呼老掌科，不呼老亲翁，渠亦喜甚。间以事他出，托守科或代签驾帖，俱欣然不辞。每俟予辈出，辄呼诸书手与语云：「吾亦从此中来，若尔等尽心奉公，吾官即汝官也。」」盖启新先又为书手，故其言如此。
边报钞传有禁，故自本兵、兵垣外无知者。第闻九门俱闭，刘辅宇亮 【万历己未，绵竹人。】 戎服乘马，阅内外城京兵，内丁持械，而行路交错，各门列执斧执棍者各五十人，然斧阔不二寸，棍皆柳木，殊不堪用。每巷内辄有兵十人，执械坐卧，城门经数刻一启。时尘埃蔽天，有小车骡驴载妇女老稚，其面皆如土偶之落尽金漆者。问之，云：「闻北兵来，故避入城。」薄晚见兵科钞，亦未言兵犯某地，但见京营提督疏请盐菜行粮，吏部请拨大臣及勋臣分守各门，司礼监、锦衣卫、都察院、吏科亦各请拨司礼监臣、锦衣卫官、御史给事分坐各门，管理城守。官催办悬帘油烛，或请令惠安伯催督煤入城，则兵已入口矣。
北兵南下，上召对群臣。兵科姚都谏思孝 【崇祯戊辰，江都人。】 面奏，谓：「北兵虽南，恐其分兵窥关，宜命总监高起潜回守，而以遏敌重任专委总督卢象升。【天启壬戌，谥忠烈。】 「意亦微矣。上疑象升难独任，不允。北兵以二十三日破墙子岭，进据牛栏山。初二日，卢总督象升以兵二千至，屯德胜门外，入觐，上赐之银弊，慷慨以破敌自任。出朝门，杨阁部嗣昌【万历庚戌，武陵人。】 邀于直房，讽以和，象升毅然曰：「此来不能尽孝，也须尽忠。」嗣昌知其讽也，怫然，象升跃马去。自此军中所请多格。
卢督师象升驻德胜门外，兵甚多，屡檄高总监起潜兵合击不至，上疏期以望夜袭敌李家桥，迄旦不见捷音，疑京兵颇有丧失。司礼内监曹化淳驻城楼上，有以首级来者，辄赏元宝一锭，令部辨验。兵部核，西虏之首，面阔口短，东人多系辽阳，与中国无异，无可验驳。繇是兵益杀良为功，有以湿草鞋击去网巾痕，蒸其首使涨大充敌首者，赏虽费，敌无损焉。
卢督师象升故督宣、大二镇，兵稍用命，然亦有规避去者。上以地屡失，责战急，刘辅宇亮、杨阁部嗣昌均请督师，上乃命宇亮出，削象升职，寻镌其尚书秩，以侍郎总督。象升知忤嗣昌意必为所陷，亦急欲杀贼自赎。贾庄之役，以卒六千迎敌，势不支。虎总兵大威劝其暂避，图再举，不可，乃力战死。败报至，云象升以紫衣双刀奋马出，后不知所在，忌者乘之，以为偷生。上严诘死状，后得其尸，面中二镞，身有三创。及山东颜抚军继祖【万历己未，龙溪人。】 等以失机立决。徐都谏耀顾予叹曰：「若象升不死，必为肆市之魁矣。」
杨司马嗣昌父鹤 【万历辛丑。】 为三边总督，以失机逮，缘嗣昌现任关内监军道，薄戍鹤，未几复原秩。上之以大司马起嗣昌也，生其父，故以夺情责报耳。嗣昌以夺情代父报，何辞？但先不请缨，后复入阁，此其罪耳。时黄翰林道周【天启壬戌，漳浦人。】 等皆以夺情罪嗣昌，惟保举监生沈寿民疏云：「嗣昌以居丧起用，业一年矣，汉儒创金革无避之说，君子犹谓罪人。令甲有墨衰从事之科，或者施于武弁，乃若遭时孔棘，寇迫门庭，君父总属大伦，臣子势难偏尽，则有仓皇奉命，慷慨誓师。宋刘珙之六诏不起，非所宜言，周伯禽之哭以征戎，恐在当效。下可报其先人，上即酬其殊遇。讵有支吾旦夕，安枕京畿，于以蔑天常而昧国宪若嗣昌者。」又云：「所尤痛者，乞罢之疏屡闻，而反复无虑十数，冀逭斧钺之或加，最擅欺者，从军之请曾见，而后先仅掇数言，预杜肺肝之如见。」又第二疏论嗣昌并及熊督文灿【万历丁未，永宁人。】 抚张献忠 【陕西肤施人。】 事云：「据其筹兵，则似罄中外之精良，无当于用，而惟借力于余孽，始克振畅天威。据其告捷，则似诸将士之俘斩，未为有无，而一恃降寇为先声，便已铺张殊绩。」又云：「古人之剿不失抚者代有之，而要其施为，固有序也。耿弇大破张步于临淄，僵尸相属，步始窘促，负斧锧于军门，任其传诣行在，罢十余万归乡里。冯异大破樊崇于崤底，东走宜阳，崇始弃甲兵如山，肉袒献所得玺绶，时但待以不死，给田宅终其身。古人先剿后抚，成效章明，诚以威不极则惠不深，力不穷则心不帖耳。而为文灿者，愦然不知擒纵之有方，妄狃海上之前规，侥幸于再试。为嗣昌者，夷然不顾养痈之可虑，复将未盖之父愆，仍袭为便图，遵此术以往，难远宽几岁之限，更累数年之民，卒恐荡贼无期，而漫欲告成于旦暮，不亦诞哉。」张纳言绍先【万历丙辰，巨鹿人。】 惧嗣昌怒，托言字逾格，阁不上。寿民复约其语上闻，辞不达意，遂留中。
赵职方光抃， 【天启乙丑，德化人。】 时推边材，其出抚密云，总监内臣邓希诏失守封疆，自有正罪。乃县得奸细梁四供云：「希诏尝受敌驼马之赠，实与敌通。」黄少参衷赤鞫，以为信。光抃列上之，希诏争辩，下镇抚司，悉反原招，以为道与县锻炼，乃逮光抃、衷赤及密云令王应元【崇祯甲戌，通州人。】 云。
北兵方深入，山永冯抚军任 【万历丁未，慈溪人。】 报四王子尝征朝鲜中创，今疮发已死，舆归。阁部遽以闻，已察知其伪，中外笑之，任遂解职。
北兵以正月望焚王府，大驱辎重而北。时言敌既重有所忌，必多瞻顾，且无必死心，利于邀击。然自济至通，莫敢尾追，况截杀乎？上严旨令无纵出口，杨抚军绳武【崇祯辛未，宜山人。】 亲服戎服，执旗立口上指挥，发铳破敌，敌逡巡不出，寻繇分监内臣孙茂霖所守地脱去。人谓孙及部下皆得重贿，凡一人出，率予五两，乃不发炮而俾之逸。夫敌亦何惧？乃以贿来，直将士不敢击耳。茂霖后以纵敌，与邓希诏骈斩。
北兵入犯，连破数十城，无敢撄者。孙总督传庭 【万历己未，振武县人。】 亦云：「我麾下百战兵，为流贼望而胆落者，遇北兵辄股栗。偶一日，与北兵隔河相望，我兵詈云：「吾淫若妻女。」北兵大笑，驱营中妇女百数十出，皆红紫成群，指与我兵曰：「此若辈妇女，尽为人淫，反欲淫人耶？」语未毕，以数十骑浮渡，我兵数千皆走，如失魂魄，蹂践死者甚。」
崇祯九年八月初，北兵入塞，陈给谏启新时派守门，有新安官生杨光先历阶而上，责以不请缨而守门。启新惭，但答：「一死无益。」光先曰：「公以口舌得官，既荷殊恩，当有异报，乃惮一死耶？」拂衣欲出，启新复揖之入室。光先责以先不当受职，又责以「受职后，国计民生兵马钱粮四项绝不侃侃直言，而今日一疏，色衣穿朝，明日一疏，御街走马，后日一疏，护日不敬。岂未为官时，天下便有许多可痛哭流涕处，一为官后，便人人迁悔改过，事事革故鼎新，天下遂到无一事可言处？」又曰：「公一味真方假药，恕己责人，寻人小疵，搪塞了事。异日被上看破，讨不得个明哲保身，思予言晚矣。」启新怒甚。后如其言。
上因杨辅嗣昌请勉从众议，然犹欲隐其名。会黄翰林道周疏驳，中寝。及北兵入犯，上抚膺叹曰：「大事几成，为几个黄口书生所误，以至于此。」道周之逮肇此。
杨司马嗣昌，值北兵交横，羽书填积，握豪如夙构，俄顷数纸，人服其敏。但以救郭少司马巩 【万历癸丑，迁安人。】 戍，为姚给谏思孝所纠，遂结怨门户，未免先私仇而后公家之急。及夤缘入阁，一手握定，凡兵部覆疏，皆自上自票，他阁臣无敢睨视，上委任之专如此。及北兵入犯，五案失机，诸臣皆骈首西市，嗣昌虽名革职，犹眷倚如故。
刘辅宇亮自请督兵，至军中，诸将皆不奉约束，无如之何。于是召诸将前，设席拜之，激使力战，然骄懦如故。盖总兵不能令偏裨，偏裨不能令士卒故也。宇亮竟获谴。然请缨之首辅褫官，而坐啸之薛辅国观，反扼其吭而夺之席，此任事者所以灰心也。
