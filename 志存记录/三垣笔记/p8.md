<!-- { "loadSidebar": true } -->
周辅延儒出征，邀方给谏士亮 【崇祯辛未，歙县人。】 从行，与予皆门人也。时周门客猥杂，予语之曰：「凡观人当于其骨，今日颐指，他年下石，无两人也。若非门生，须不屡邀不往，若门生，亦不邀不往，方可信耳。军中暇时，幸及此。」然已无及。
周辅延儒出征时，识者知上意疑之，必有朝行夕伺者。及至军中，用刘总兵泽清 (东平伯。) 为中军官，诸大将及偏裨奔走如猬，犹居长安时。内官密以闻，上始大疑。
癸未正月二日，大风昼晦，次晨稍霁。又三日午后，传各殿脊烟起，疑有火灾。诸阁臣出视，见各殿及门脊上冉冉若炊烟而微淡，久之乃息。亦异云。
崇祯癸未三月，湖广塘报李自成 （米脂人。） 攻陷襄阳，承天失守。上召对，陨涕谕吴辅甡曰：「卿向历岩疆，可往湖广督师，以图恢复。」甡请发劲兵，假便宜以往，命条奏来看。甡疏言：「李贼蹂践两河，聚众数十万，我兵怯弱，未敢一矢加遗。总镇左良玉退避汉阳，不肯用命杀贼，而乘乱肆掠。臣此行必得精兵三万，与敢战之将统之南征，方可恢复承、襄，扫清陵园。南京丰重地，恐贼窥伺，亦当兼顾。而两河则责秦督孙传庭出师，南北夹剿。」疏入，不下。甡请面对，上御文昭阁，召入，谕以：「所需多兵，难以猝集，南京隔远，似不必退守。」甡奏左良玉跋扈，近阁部督师，九檄征兵，一旅不发。又河南总督羸卒数千，仅充舆从，臣即凭借国灵，不过仍如阁部。而良玉退据江汉，更有甚于河南。若臣督领战将，自统精兵，进可追剿勍寇，退可驾御骄帅。若仅张空拳，节制不行，徒损威重耳。南京从襄阳顺流而下，窥伺甚易，敢不兼顾，非退守也。」时陈辅演【天启壬戌，井研人。】 言：「督师出，则督抚之兵皆其兵。」甡言：「臣之请兵，正为督抚无兵耳。使臣出而仰面强镇，束手待贼，然后呼吁，事机一失，臣有不忍言者。」上始怡然曰：「先生言是。」乃命下兵部议。张司马国维【天启壬戌，东阳人。】 请以唐通兵七千、马科兵二千、京营兵一千应。又言：「此项兵马，皆发去防边，必俟师旋，方可调度。」上曰：「姑俟兵集，启行未晚也。」已，北兵退，演复具揭留唐兵，已得旨，甡又揭请集所调兵。时上命兵部另议征调，实无一兵，迁延久之，甡遂得罪。初，杨阁部嗣昌出视师，九调良玉兵而九不至，嗣昌怏怏死。丁总督启睿【万历己未，永城人。】 代之，则往来依违，为良玉调遣文书，时人诮为左府幕客。甡之所言，不为无见。但良玉素服甡威名，闻其至，必倾心听命，且欲屈节以见，而甡不知其意，且欲集兵以制乃驯。至龃龉停待，成命中格，而国事亦随之。事乃关天，非独甡之过也。
吴辅甡奉旨剿寇，久未行，适周辅延儒奉旨代征，朝拜命，夕出都。时蒋辅德璟言于倪司农元璐曰：「上欲吴公速行，缓语相慰者，试耳，观首揆疾趋可见。」予闻倪言，即往告甡，甡曰：「无兵安往？」时孙都谏承泽【崇祯辛未，顺天人。】 亦力言宜速，甡皆不以为然。盖因甡屡奏请行，以无兵为言，上曰：「徐之，边事静则兵集，独卿往何益？」然圣意实欲甡先行，而以兵继之也。初，甡奉命后，孙督传庭将出兵剿闯，上以语甡，甡力言宜持重，无信间谍，以堕贼计，上不以为然，则已窥见其端矣。
吴辅甡面奏，欲疏请蠲楚赋，谓：「民久困兵火，征必不能应，且令仁声先路，则安民即剿寇胜甚耳。」允之。及疏入，留中，盖不欲恩归臣下也。
白总兵广恩本流寇，麾下兵数万，甚锐。时赵督光抃为人粗率，先未告广恩，密请召广恩入京，锡之宴，用为武经略。时上频诛大帅，又故袁经略崇焕【万历己未，藤县人。】 亦以召诛。广恩先失机，心疑，拥兵不至，以索饷为名，盘桓真定城下。时辅甡欲上严旨治罪，而己为力救，率之剿寇自赎，以密揭请，广恩甚感。不数日，上命内臣二人赍银二万犒其军，且谕以温旨，广恩意骄，遂不为甡用。
秦督塘报，左良玉 【宁南侯，临清人。】 兵驻武昌，贼船过汉阳，为左兵追杀，复退。上密遣中贵金币往营谕之。未几，楚按臣疏至，并无追杀有功情状。吴辅甡具揭，言：「左镇坐视承、襄之陷，退避湖南，方怀疑惧，今复遣内臣往，若追杀报虚，疑惧愈甚，乞暂停遣，俟察实命兵部差官照常赏赍未晚也。」御批云：「左良玉之退，亦由地方官不为措给粮饷，朕故加意激劝，留此一枝劲兵，助先生徂征半臂耳。中使已发，不及停矣。」上宽假左帅若此。
吴辅甡语予曰：「我日请兵，兵不集，若足迹先越春明，恐当事者愈作秦越人视耳。」及边警弛，先所请唐总戎通兵，又为陈辅演揭留，云关门不可无备，不得已刻期辞朝。行之前一日，出劳从骑，上犹命内官赐银牌给赏。越一宿，忽责其逗遛，命辍行入阁。或云，骆金吾养性之媒孽也。
吴辅甡既奉旨杜门待罪，予往谒，适龚给谏鼎孳至，曰：「必首辅所为。」甡正色曰：「不然。适苍头自阁至，见首揆揭缴圣谕，且力争，既缴复发，安有一面媒孽，一面解释者。」鼎孳无以应。方知两辅水火，皆若辈构成也。不数日，首辅看议旨亦下。
周辅延儒应对票拟，机敏称上意，吴辅甡自言不及。然门客猥杂，酬酢纷纭，竟若忘为雄察主也。及北征归，犹锡之宴，手玉卮赐饮。又失机范督志完、赵督光抃等或戍或徒，【抄本乙作「又失机督臣范志完、赵光抃等或戍或徒」。】 不由刑部，由阁拟皆从轻，悉俞允。不数日，命九卿科道会议，惟五府一单，称其有功无过，余九卿科道议单，皆褒贬相半，独曾都谏应遴被论注籍，出一议单，托同官持至，议独峻，未之用。及予辈入垣，见是日新下一疏，乃应遴数日前所上也。中二语云：「首辅之功，何减韩、范。」观者失笑。
周仪曹镳抵京，逢生辰，周辅延儒躬往拜之，若甚密者。及延儒奉旨放归，镳欲自解，正色语予曰：「吾欲纠首辅。」予曰：「当首辅得志时，不独公宜纠，即予为门生亦宜纠，不纠诚负国。今乘危下石，非君子所为。」镳乃止。
往例，科道疏互驳皆控御前，无抄参者，抄参则抚按及部疏也。会刘给谏昌 【天启乙丑，祥符人。】 于数月前纠赵督光抃，又云范督志完可用。志完，河南人，与昌同乡，光抃，江西人，与曾都谏应遴同乡也。及疏下，志完已决裂，故不直昌疏者众，但应遴抄参过耳。昌怒，疏劾应遴，历数反复罪，中有云：「譬如倚门妖态，送故迎新，爱憎易心于转盻。譬如傅粉梨园，扮男饰女，黑白换形于须臾。」疏上，留中。曾都谏应遴与韩给谏如愈皆兵科，或言散员不宜纠都谏，如愈正色曰：「若都谏贤则敬之，若都谏奸则纠之，吾忝居言职，敢恤寮谊而欺明主哉！」遂疏纠，有云：「应遴先为杨嗣昌私人，便辟庭中，喔闼侧，故繇兵部改兵科者，嗣昌力也。迨嗣昌既死，则力攻嗣昌，疏请剖棺戮尸。夫嗣昌即有罪，即应剖棺戮尸，而岂应遴之摇尾生前反唇死后者所宜以怨报德哉！其反复一也。嗣昌既殒，则附薛国观，然谁为介绍而进之者，国观同乡词林卫胤文【崇祯辛未，韩城人。】 也。迨国观遣归，又疏弹胤文为解免地。时胤文征色发声，云彼手书在，应遴始惶惧求解，得冥无言。其反复二也。国观既毙，则又附周延儒，近于公座语人云：「我一生不负周老先生。」迨延儒奉旨看议，则又从注籍中仓皇送单，读其议，凛然霜钺矣。及臣归垣发钞，则云首辅之功，何减韩、范，又应遴疏也。议单方出，媚牍旋下，诋延儒，抑诋韩、范耶？其反复三也。昔吕布【后汉九原人。】 始反丁原，再反董卓，则为二反；刘牢之 【汉元王交裔。】 初反王恭，继反司马元显，终反桓玄，则为三反。应遴之反，二耶三耶？且偶牢之而过布矣。」次日上，置红匣中，命一内官送阁拟票，阁批有「该部参看」等语，竟留中。或见应遴与铨部昌时同谒一大珰，疑其有妙用也。
韩给谏如愈以同垣后辈纠曾都谏应遴，旨虽未下，传诵遍长安。独龚给谏鼎孳不平，欲约同时兵垣救应遴而劾如愈。时右给谏公甘来 【崇祯戊辰，新昌人。后殉国难，谥忠节，国朝改谥庄介。】 不从，遂止。甘来，应遴同乡，鼎孳，如愈同乡也。如愈与同门陈计曹道晖最洽，及迁广平守，又疏言其非才，是能不徇情面者。
杨司马嗣昌条奏机宜，自一至数十，绳绳不绝，人笑其以口击贼耳。及曾主政应遴改兵科，亦踵故智，北兵入，日具一疏，上一日召，诘曰：「汝为兵科，严战守，劾功罪，约言不烦足矣。日疏何赘也？」应遴惭而退。
魏编修藻德， 【崇祯庚辰状元，通州人。】 前科状元也。先上屯田御敌等疏，平平耳，留中。至是忽召对，褒其前疏，语毕云：「朕将大用。」藻德逊谢，上曰：「尔不闻「惟辟作威，惟辟作福」耶？」越数日，大拜，周辅延儒奉旨看议。
袁给谏彭年 【崇祯甲戌，公安人。】 先以司理转礼部，因病乞归，及起补复，疏求考选，陈辅演严驳，不行。彭年又托周仪曹仲琏言于周辅延儒，再疏，票允，始授科。至是，乞差不下，杜门养病。及见会议旨，遂首纠延儒，疏列多人，而不敢及仲琏，仲琏太息，每指阶前石语人曰：「此某跽天指心，誓不负政府处也。」
周辅延儒看议甫数日，武德道雷佥宪演祚回奏即到，大僚则范公景文 【万历癸丑，吴桥人。后殉闯难，谥文贞，国朝改谥文忠。】等，词林则方公拱干 【崇祯戊辰，桐城人。】 等，言官则朱公徽、 【崇祯辛未，进贤人。】 沈公胤培、袁公彭年等，景文虽周同籍，然甚疏，每谒则辞不见。拱干新入都，徽与胤培皆门生，人谓发踪指示者，同乡龚给谏鼎孳也。疏中所劾，御笔涂抹处，若甚怒首辅者。且召演祚见，越数日抵京，又越数日方入对，上意若不属者。及见，召方翰林拱干与质，拱干辨晰甚明，且云：「臣不敢自谓贤，即果大不肖，欲为志完行贿，而敌骑充斥，安敢载数千金入都？且志完与延儒门生也，又有子为金吾，贿岂籍外人？」演祚遂屈。不数日命复任，亦无优擢。人谓陈辅演密间之也。
雷佥宪演祚因参周辅延儒，召见，扬扬有骄色，以总宪自居。其掌扇大书云：「不要钱，不怕死。」武德道已命复任，始气沮。
周辅延儒既奉旨放归，犹疑曹、龚二给谏有言，托吴辅甡代解。不数日，良直纠疏忽上，时甡尚未出都，良直不时过从，故人愈疑之。甡与予云：「彼晋人，以吾抚晋，故云门生，渠自为之，我不知也。」疏下，涂抹与雷疏同。然良直数日前又频过周，若甚款，殊不可测也。
