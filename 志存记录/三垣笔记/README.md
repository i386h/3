<!-- { "loadSidebar": true } -->
三垣笔记 明 李清撰 


自序
三垣笔记者何？崇祯丁丑，予以司李内召入京，其明年戊寅，蒙毅宗烈皇帝亲策，简入刑垣。又明年庚辰，予以大司寇不职，屡牍规之，为所噬，迁外。未及任，丁内艰，会司寇以罪废，上念予言，壬午，蒙恩赐环，补吏垣。癸未春，闲关淮济入京，转本垣右，已转工垣左。其秋，奉命册封淮藩，明年甲申春三月，方脂辙，值北变，随复命金陵，晋掌工垣，斯则所云三垣也。曰笔记者何？盖自丁戊讫甲乙凡九年，举予所闻见，以笔之书，非予所闻见，不录也。所上诸疏，止录其留中者，其已报，则亦弗悉录也。盖内之记注邸钞，多遗多讳，外之传记志状，多谀多误，故欲借予所闻见，志十年来美恶贤否之真，则又予不敢不录也。然犹以目见与耳闻，不无疑信之别，故先举予所灼见以笔之书，其因闻而记者，犹云附述，终致其慎焉，而总以数言括之，则于己恩，固不敢饰瑜，即于己怨，亦不敢益瘢，惟存其公且平者云尔。予初读蔡孝来《尚论录》，或曰：「此君子之言也。」然予不尽是其言，其言之非，间有之，间有非，则偏。继读吴纯所《吾徽录》，或曰：「此小人之言也。」然予不尽非其言，其言之是，间有之，间有是，则愈偏。独夏彝仲《幸存录》出，乃得是非正，则以存公又存平，斯贵乎存耳。若予作是记，与是录相先后，时殊事殊，而惟无偏无党以立言则不殊，苟彝仲见此，无乃首颔是记亦如予首颔是录，而又以存我心之同然为幸也。



三垣笔记 上
崇祯 一
上于崇祯戊寅四月，忽一日御门召诸推知入对，一无问难，惟五人一班，听其自言。或语琐碎不可了，上必云：「减省些。」或误称臣为知县，或误称上为老大人，旋觉误，仓皇称老皇上者，上微笑。问毕，人给一卷，试题亲洒宸翰，贴于壁，惟判题不同。盖亦仿唐人身言书判故事也。
上召对推知，于姓名单上分别圈点，及卷入，复留中六七日，时位置已定矣。一日忽发送阁阅，时薛辅国观、 【万历己未，韩城人。】 孔辅贞运 【万历己未，句容人，谥文忠。】 等谓听其为政，遂置私人于前列，而抑其不悦者居后。数日旨下，皆上亲定，阁拟并不允，相顾失色。
予为宁波司李，与同乡慈溪令汪伟 【崇祯戊辰，江宁人。国朝顺治九年改谥文毅。】 相善，即后殉闯文烈公也。伟先以入觐留部候考选，予时以署篆钱粮被部参罚，不敢离任。伟跨瘦马行烈日中，为予营解，始得开复。迨入都，或语予曰：「汪旧属，应逊若居先。」予曰：「彼位置久定，且尽心于我，奈何以负心报？」后伟得简讨，予得给谏，皆上特擢。予笑曰：「若从人言，相见汗颜矣。」
御擢诸词林，皆彬彬文士，惟江西曾翰林就义 【天启乙丑，宁都人。】 卷云：「各县令拆封多私火耗，宜用司李监收。」又浙江虞翰林国镇 【崇祯戊辰，义乌人。】 卷云：「宜罢诸廪生粮银，用充兵饷。」又广东李翰林士淳， 【崇祯戊辰，程乡人。】 年耄矣，时田冢宰惟嘉 【万历丙辰，饶阳人。】 议将推知不应登台省者先转部曹，诸人欲疏辨，而惮以为首获谴，遂不告士淳，首其名，士淳惧且怒，大哄。上以为首者必知名士也，士淳遂得翰林，余四人皆授御史。四人者，任公浚、 【崇祯辛未，益都人。】 王公章、 【崇祯戊辰，武进人。殉闯难，谥忠烈，国朝顺治九年改谥节愍。】 涂公必泓、 【崇祯辛未，南昌人。】 予叔嗣京 【崇祯戊辰，兴化人。】 也。
上御试毕，台省科道皆属钦定，已亲策十八卷，发部议行，予卷亦在内。时诸御史以例往朝房谒阁臣，孔辅贞运独曰：「皇 【「皇」字依抄本乙补。】 上所发十八卷，其说皆难行，首卷更难行。」随言屯盐亦难行。郭侍御景昌 【崇祯戊辰，洛阳人。】 曰：「王道无近功，安边永远之法，莫过屯盐。」贞运曰：「难其人。」景昌曰：「此屯盐且难行，则北敌可听其犯顺，而终不扫乎？流寇可任其纵横，而终不翦乎？」贞运曰：「愈难其人。」景昌曰：「有人不能识，不能举，岂可以难之一字委弃？此全在执政择人用之。」贞运怫然无以对。景昌遂具疏纠其胡涂阘懦，有「揆席岂养济院，为彼伴食素餐之资」等语，贞运卒以此去。
朝议以国计不足，暂借民间房租一年，于是怨声沸京城，呼崇祯为重征。犹海刚峰 【名瑞，谥忠介，琼山举人。】 疏内呼嘉靖为家净，谓家家俱净也。
予初入刑垣，郑司寇三俊 【万历戊戌，建德人。】 获谴归，予就寓谒，问刑部何事最冤，三俊惨然曰：「无过盗情。若欲平反，不过云秋后处决尔。」予愕然曰：「何谓？」三俊曰：「此皆从东厂缉获者，司官不敢反，堂官何繇反？惟择无赃无证，情可矜疑者，缓以秋决，或可从容解网也。」相与叹息久之。三俊有清正名，下狱时，风埃暴起，翳日无光，行路莫不吁嗟。田冢宰惟嘉，以考选不公，为杨翰林士聪 【崇祯辛未，济宁人。】 所纠。传闻惟嘉素通内，故先得稿，以辨疏进，后复为士聪所纠，责以参疏未下辨疏先上之故，奉旨回奏，茫无以应，执惟嘉仆四人送镇抚司。一时吏部重贿，俱夤夜运入锦衣，人有「吏部囊空，锦衣地重」之诮。
予初入刑垣，闻东厂盗最冤，每厂役获盗，必加以五毒，择肥而攀，俟罄掳既饱，然后呈厂。厂上疏皆历历有词，不四日便下部拟，不十余日便依样招奏，又不四日便会官处决。曾有一盗赴市，太息云：「我贼也不曾做，如何诬我为盗？」一日，予晤刑部一司官，以平反劝，惨然曰：「不敢。」予曰：「何也？」对曰：「天下有一介不取之官，而无一介不取之吏，若一翻厂招，异日借题罗织，官吏并命矣。」一时干和招灾，莫此为甚。
上寄耳目于锦衣卫，称为心膂大臣，托采外事以闻。吴金吾孟明，缓于害人，而急于得贿，其子邦辅尤甚，每缉获州县送礼单，必故泄其名，沿门索赂，赂饱乃止。东厂亦然，尝有某知县送银二十四两，求胡编修守恒【崇祯戊辰，舒城人。】 撰文，时尚未受，亦索千金方已。一时士大夫皆重足而立。
刑部诸招，屡奉内旨严驳，刘司寇之凤 【万历丙辰，中牟人。】 惧，司官呈稿，概蓄缩不发，司官间往叩署，亦不见。刑部希哲 【崇祯辛未，淳安人。】 进按季摘参本，盖故套也，发改票数四。时上意欲处之凤，方辅逢年 【天启壬戌，遂安人。】不寤，遂诘责去国。逢年尝醉，误以拟票直书本上，具揭请罪，上虽暂宥，心不宁也。
东林诸公素矜节义，以劾宦官为名高。后冯给谏元、 【天启壬戌，慈溪人。】孙给谏晋 【天启乙丑，桐城人。】 等倡为法门广大说，于是吴仪曹昌时 【崇祯甲戌，吴江人。】 始与东厂比，一切行贿受贿间被缉获，必托昌时以数千金往方免，昌时亦扬扬居功，不以为愧。予亲于徐给谏耀【崇祯戊辰，泰州人。】 家见之。
新建伯王文成守仁 【弘治己未，余姚人。】 卒，子正亿嗣，正亿有二子，嫡承勋，庶承恩。及卒，承勋嗣，承勋嫡妻无出，惟妾沙氏有三子，长先进，次先达，季先道。先道以早殇无后，先进生一子业昌，先达生二子业弘、业盛。【「业盛」下抄本甲有「时并无异言也。沙氏生三子后，故宠渐弛，因罪被黜」二十字。】 先进子业昌殀， 【抄本甲作「已，先进子业昌又殀」。】 请于弟先达，欲继其长子业弘，以待袭爵。时先达妻章氏悍，与伯嫂不相睦，厉声曰：「何继为？阿伯无子，袭爵应自我夫耳。【抄本甲作「阿伯无子袭爵，应自我夫袭爵耳」。】 繇夫及子，爵安往？」先进怒且自伤，改立今王司马业浩 【万历癸丑，山阴人。】 亲弟业洵为嗣。业洵者，守仁父华【成化辛丑状元，余姚人。】 后也。于是承勋室宇赀财并承袭祭田数百顷，皆为业洵所有。已，业浩为业洵谋，谓己非文成后，例不应袭，袭者终是先达耳。 【「是」字依抄本甲增。】袭爵必索产，遂诽谤先达为乞养，而另推承恩子名先通者嗣。不过谓非其爵而爵，则感出意外，自有产不问耳。由是先达与先通争袭，数十年不决。及奉旨下抚按勘，乃予司李宁波时也，同绍李郑瑜【崇祯辛未，番禺人。】 与台李张化原会审。时先达亡，惟子业弘与先通对质，予问曰：「何以前后两子皆真，而中子独伪？又何以无后之两子皆真，而有后之中子独伪？且何以沙氏既有子兼有孙，乃预知两子一孙之或绝或殇，而中抱一乞养？」先通无以应，不过曰：「承勋曾具疏，万历时指先达为继，今留中耳。」予曰：「留中疏有据乎？」先通曰：「禁地深严，【抄本甲作「宫禁邃密深严」。】 一字不漏，阅简自见。」予曰：「若简而有，则业弘父伪，爵合归尔。若简而无，则汝言诞，爵合归业弘。」于是先通、业弘皆叩首承服，然实无从简也。讯毕，化原举首指天谓：「先通之承服，天道乎！」瑜亦叹曰：「业弘实不伪，但【抄本甲「但」下有「予司李是邦」五字。】 柰予乡公祖何？」郑广东人，时业浩方总督郑乡， 【抄本甲「郑乡」作「两广」。】 故云。及予入刑垣，事犹未决，拟具疏稿，以伸公议。业弘不知，托叶姓者至寓，求予一言，且谓袭爵后当割二岁俸为寿。予作色曰：「若如此，不独愧文成，且上欺君父，当立焚稿耳。」迟一月方上，旋奉旨速核。时简承勋留中疏不得，然诸公侯皆为贿动，遂首倡去疑存信之说，以先通嗣。业弘持疏入禁地，举刀抹颈，且云：「以留中一疏有无定两家真伪，有原问官刑科李清可问。」疏闻，下狱拟罪，竟不问予也。先通袭爵仅四年，京城破，为闯贼所杀，业弘反免。
予入都后，见此番考选最为奔竞，时王侍御万象 【天启乙丑，掖县人。】 以齐人掌河南道，尤喜贿。故予同乡数人，转易如流，问其故，皆以贿之增减为升降耳，一时争高下者，遂至相殴。而江右理学之薮，亦以同籍兼至戚争高下相詈，詈殴之声哄于长安。予入垣后，有当路问予曰：「何以江南风波乃尔，而江北独无？」予曰：「予江南两同籍皆以第一第二位置非词林即科，然必不肯舍词林就科，两虎相斗，遂至俱败。予入都最晚，前三人位置已定，无计跨越，安分而已。彼居第二而不甘，予居最末而忘言，所以有今日之滥竽也。因此悟功名退步处最为得力。」
