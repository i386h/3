<!-- { "loadSidebar": true } -->
杨副总戎德政疏请府添设守备，县添设把总，且请裁府之通判，县之主簿，以其俸薪改给二官，另募兵听练。予谓：「国初止有卫所设官与军，今以积弛不可用，已添设流官兵民，奈何又增此扰？」因言：「德政所谓守备、把总，即卫所指挥千百户等官，而所谓府州县之兵，亦即卫所之军，宜绥抚巡道，集指挥以下及于应袭等员，皆比试枪法，择其力扼虎射饮羽者，以当守备把总等官。至所谓兵，则合军与军余，各简弓马优长者以补，而务精不务多。其官止给以通判主簿之柴薪，其军亦稍益以民壮之工食，而禄与米银仍资之卫所原额足矣。若不此之务，而增官增兵，可商有三：欲取科于武科，既罗布未充，欲搜官于白衣，岂钻营无窦？则官之可商一也；欲聚兵于屯守，则鸡犬难静，既恐惊下乡之蚕鱼，欲集兵于召募，而风鹤忽传，岂尽效当关之虎豹？则兵之可商二也；欲资饷于司农，而三空四尽之余，既难为点金之应，欲派饷于闾阎，而剜肉敲骨之下，岂能为炊石之供？则饷之可商三也。夫创一事者，计利必兼防害，而虑远乃可忧近。倘饷犹未裕，而遽言募兵，则已设之官可以复罢，既聚之兵难以骤散，存则骈指，割则决瘤，将奈何？臣闻神孙之于圣祖良法也，譬如作室者，稍加补葺，便成轮奂。若俯鉴臣议，按部酌行，则官即为将，军即为兵，军粮即为饷，一举而三备矣。」疏上，留中。
予署篆时，袁同官恺忽入，预与予别，予惊问故，恺袖出一稿示曰：「已上。」余阅之，言甚激。其一言上不可过宠宗室，以鱼肉小民。其二言上不宜滥开保举，以混浊仕路。其三言上不宜赘设总监臣，以掣诸督抚肘。其四言上不宜戮辱大臣，致罪轻罚重之刑部尚书刘之凤身罹重辟。中一段有云：「近上决意兴河工，同官夏尚 【崇祯辛未，大兴人。】 切切言之，亦未重谴也，诸臣皆不言，何耶？」末云：「辅臣薛国观是忠是佞，更望详察，以听自裁，无令久妨贤路。」予阅讫，举手贺曰：「直哉！公一身不惜，何有一官？」越数日，竟留中。或云上是时已疑国观，故不处恺。国观闻而衔之，每恺具一疏，不曰殊属沽名，则曰何得市恩。若上一改票，便加降调耳。阁臣休容之度一时乃尔。
袁给谏恺，每具疏，皆孤行己意。时台省以年例为升转，然非尽公道，半锄异己耳。恺忽具疏云：「凡科道升缺，宜一内一外，如旧制，不得越次外迁，启排挤异己之路。」时虽奉旨未允，然前辈及瓜者皆为努目。
上于阁臣拟票及刑部诸招，间不适意，则或抹或叉。阁臣必繇浅之深，刑部亦繇轻之重，然上意渊微，原未可测，乃附会者之过耳。闻阁臣遇台省诸疏微涉逆鳞，则以该部知道尝试，若一改票，便从严。时刑部诸司官蓄缩尤甚，刻者加一等以防驳，巧者留一等以待驳，一驳则重，再驳则再重。甚有假此勒贿，动云上意不测者。噫！律例荡然矣。
上于刑部诸招多驳，每繇轻之重，然时有繇重之轻者。如某氏女已嫁夫，夫出不归，复寓母家。一奸棍心涎其艾，恳伊母求娶，母不允，怒甚，诱杀母并幼子。时母现怀孕，刑部援杀一家三命律，拟凌迟。上谓以孕作一命，太重，命改斩。又刑部失陷封疆一案，拟道臣李梴、【天启壬戌，蕲州人。】 王鸣辟，上命改戍。又拟弃城知县刘贯与迎贼知县刘业嵘 【崇祯丁丑，乐安人。】 不时决，上命改弃城者为秋后。其矜慎如此。
往例，朝审时刑科必具一疏，不过故套耳。时用法惨急，故予疏有云：「近见皇上批驳诸招，或曰所拟未足蔽辜，或曰还欠确拟具奏。夫谓所以未足蔽辜，是罪浮于法，未可轻出也。谓确拟具奏，是情未合律，非必尽入也。乃谳狱者不能仰体，致举确拟具奏与所拟未足蔽辜者，一概从轻之重，误矣。」时阁臣见此数语，恐拂上意，止批该部知道。上以朝审大典，欲申饬数语，又发改票，阁臣疑上怒，闻拟票末句云：「李某不必袭陈。」仍不允，始改票云：「朝审矜慎，圣谕已详，参与审各官虚公祗遵，以成明允。」上改朝审为二审，又加圣谕为十年圣谕。其精详如此。
予为给谏时，每逢节庆，必在导驾列，见上升御座时，手足浮动，及下座，两臂挺起，玉体摇曳，黄袍亦荡漾不止，将入御屏，必回顾，率以为常。
上每阅章疏，必召皇太子同观，且语之曰：「凡阅科道疏，须观其立意，或荐剡市恩，或救解任德，此立意处。若铺张题面，娓娓纸上者，借耳，无为所欺也。」
姚辅明恭致政，一词林作诗赠别，内有「免为太庙牺」句，人哂其言。及后薛辅国观、周辅延儒 【万历癸丑状元，宜兴人。】相继赐死，人始以其诗为谶。
上好文墨，初读史，司礼监内臣多阅史，后多延师习时艺，兼务博综。司礼秉笔六人，名下各有六人，六部、两直、十三省各有专司。故阁部台省讹舛，靡不订正者，乃阁臣多假手深年中书。浅学庸流，葫芦依样，一命改票，模揣周张，故为上所轻，致无暖席。
上感念皇生妣，从群臣请，加皇后为皇太后。时予导驾，见上御殿，凄怆动容，及奉上册宝，以手拭泪，潸然不能止。
礼科徐都谏耀长躯多髯，声气主盟也。杨司马嗣昌忽以边才荐，一日上召耀与杨侍御绳武对殿前，绳武吐言如流，画地成图，耀平平数言耳。同乡姚都谏思孝，生平尚气，面尤之。耀俟思孝退，语予曰：「予书生耳，若令披甲彀弓，实不能，不能而弗自以为能，此予之能也。」
予同年左给谏懋第， 【崇祯辛未，莱阳人。】 忠正士也，言：「太夫人陈氏喜读书，尤好谈节义。予时上 【「上」字依抄本乙补。】疏，为 【「为」字依抄本乙补。】 开国靖难惨死诸忠请谥。太夫人阅之，辄击节称快。其好尚如此。」后懋第以兵部侍郎使北，竟不屈死，或得之母教居多。
徐都谏耀声气自矜，然时有委蛇。谢冢宰升 【万历辛丑，德州人。】 将起，言官多阻之，惟耀独婉解得推。予曾密问曰：「何推异己耶？」耀曰：「彼羽翼已成，知其必不能遏而故阻之，此正人君子他日隐忧也，不如从而玉成。犹昔人所云宽一分则受一分之赐耳。」
吴仪曹昌时为大行，旁若无人。旧例，每遇考选，必同乡诸公为政，其视同乡葛给谏枢 【崇祯辛未，丹阳人。】 等，皆藐如也。及考选，得礼部，愠甚，又思攫吏部一席。枢言于太宰，急推王大行重【崇祯辛未，沂州人。】 上闻，故三部衙门皆不得。
、兵科沈给谏迅疏云「即不能如唐臣傅奕所言，命僧尼匹配，增户口数十万，亦宜量汰」等语，一时哄然讹传，谓不日议行。于是京城诸尼，或易装越城，远匿村墟，皆以偶僧为惧。闻者莫不传笑。
绩溪县民李世选自称韩国公李善长 【定远人。】 十世嫡孙，捧高皇御笔龙封，自云善长赐死后，驸马都尉李祺 【长子。】 嫡子李盛庆贬绩溪为民，即临安公主 【高皇长女。】 出也。因主号泣上前，故赐之龙封，封面书云：「敕赐皇亲外孙李盛庆，尔祖善长因国事罚贬去守龙关，二百十六春为民，依数满我封。此旨到京，见主开拆，复忠臣勋爵护国，永远世世不忘。刘、李、徐勋臣，保障我为主，收伐陈友谅，【伪汉王，沔阳人。】 天下俱服。十大功劳，秋毫无犯。洪武二十三年出给李盛庆收执。」又封内密谕末云：「勋臣善长，群臣诈称伪，坐胡惟容，不晓自犯，向后复查，毫不干你事。李善长保障开国，十大功劳，秋毫无犯。忠臣与我股肱心腹，你为国为民，我不忍忘，天誓我常怕。你先年同刘基【诚意伯，青田人。】 一时败友谅十六万大兵。今你男李棋外孙福缘已故，止存三外孙，李盛庆长孙贬罚二百十六春为民，取复护国，准旨到京见主，复韩国公，收过家资钱粮，数万国用养老，三万还你开国勋臣，敕赐皇亲」云云。时上辨验龙封，云长字、二字、臣字、爵字相似，余不尽似。又书胡惟庸为容，书祺为棋。且善长之死在洪武二十三年五月乙卯，而此又云仲春月，故阁臣以为疑。适钱少宗伯谦益 【万历庚戌探花，常熟人。】 出都，以所钞阁中奸党录示宋给谏鸣梧， 【万历己未，沂州人。】且云善长之狱已有招，妻妾与火者俱有招，实录犹多讳，安得有此？故鸣梧疏诋其伪。及下抚按查，云盛庆以三岁贬，与世选为善长后，俱实，但龙封真伪不可知。时熊给谏维典 【崇祯辛未，建昌人。】 先为绩溪令，语予云：「自下车以来，便闻世选为善长后，龙封相传已久，士大夫及里民俱知，非新假者。」予时为刑垣，疏请，世选方得宥逐，然已系狱十年矣。龙封真伪卒莫能辨。惟郑司寇三俊有批云：「若善长之功，虽百世宥之可也。」此言为得。
沈枢曹迅，博学多才，与张枢曹若骐 【崇祯辛未，登州人。】 皆以邑令考选，因书帕未周，触杨翰林士聪怒。士聪尝语人曰：「某司李冷曹，尚以同谱，薄致殷勤，吾同里同籍，乃漠置耶？」其纠两人以此。迅寻改兵科，杨司马嗣昌意也。独若骐不得，嗣昌胸中固有优劣，观两人末节可见。
涂侍御必泓在台，日与同年王侍御范 【崇祯辛未，内江人。】 争差大哄，闻于上，故范以云南改浙江，必泓以浙江改云南。
往时词林见前辈，皆矩步偻躬，每同赴宴，非前辈帖邀则逡巡不敢至，迨推知与选气稍骜。一日早朝，某词林以臂格吴编修伟业，【崇祯辛未榜眼，太仓人。】 抑使下其前辈也。又翰林院一送卷官，以小事触怒，笞三十，此官泣诉，前辈云无例，沈简讨延嘉 【崇祯辛未，鄞县人。】 笑曰：「此某四府某太爷，未可以庶常忽视也，若笞固宜。」
姚给谏思孝、孙给谏晋皆气高，遇考选，独不与陈给谏启新互商，启新怒。故往者有考选预定之纠，而江南考选知县陆自岳 【崇祯辛未，武进人。】 遂以访单书「公举翰林」四字坐谪外。及姚、孙去国，徐都谏耀每事与之商，启新始喜。会江北铨部缺，耀不敢坐名，以阄置瓶中，夹取得张大行一如， 【崇祯辛未，芜湖人。】 思孝深病之。其实启新在座，唯唯而已，虽预定，亦不纠也。
李方伯光春 【万历丙辰，乐清人。】 破例推佥院，御史中有昔为巡按曾疏荐光春而今作属员者，光春心歉，每御史来谒，俱往答，非体也。上廉知，不旬月罢。
