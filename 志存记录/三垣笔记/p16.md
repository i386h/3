<!-- { "loadSidebar": true } -->
童氏自河南至，谬云帝元妃，刘良佐令妻往迎，叩其颠末，云年三十六岁，十七岁入宫册封，为曹内监。 【按此句疑有脱误。】时有东宫黄氏，西宫李氏。李生子玉哥，寇乱不知所在。氏于崇祯十四年生一子，曰金哥，啮臂为记，今在宁家庄。语甚凿凿，妻信之，跽拜如见后。良佐素惮妻，闻之亦信，童氏由此愈骄。凡所经郡邑，或有司供馈稍略，辄诟詈，掀桌于地，间有望尘道左者，辄揭帘露半面，大言曰免，闻者骇笑。至京，上以为僭，命送镇抚司鞫。初犹云真，及刑拷，乃云周王妃，误闻周王作帝，故错认耳。说者谓不讯之禁内，而拷之狱中，非礼也。童氏将至，马辅士英具揭帖请于上，言：「皇上元良未建，奸党宗藩尚怀觊觎，若此信果真，当先迎童氏归宫，密令河南抚按设法迎致皇子，以消奸宄。若谓童氏流离失散，不便母仪天下，则当置之别宫，抚育皇子。昔汉高祖开基英主也，吕后为项羽所获，置军中者数年。唐德宗母为乱兵所掠，终身访求不得。宋高宗母韦氏、后刑氏皆为金掳，韦终迎归，邢亦遥加后号。古帝王遭时不造，如此等事多矣，况童氏寄居外家，又何嫌焉！」疏成，以从龙诸臣皆云诈伪，且潜邸宫人无生子者，遂止。至是复刊其疏，欲自明，然人终不信也。
王之明以伪太子至，少司农何楷 【天启壬戌，镇海人。】 同验时，见阮司马大铖等轩骜状，密语予曰：「若辈目无人主矣，太子至，【原本无「至」字，据古学汇刊本补。】 其惧而少戢乎？犹清流幸也。」至是，实见之明，因疏请毁得功刊疏，允之。
上宽慈寡断，小相倚为奸，流言喧民间，故一闻太子至皆喜，而二三民望，言足征信，如高辅弘图、徐太宰石麒、刘总宪宗周辈，又无立朝者，故愈疑愈辨，亦愈辨愈疑。上不得已，发马辅士英留中疏昭示臣民，疏盖初闻太子至议保全者也，然无信者。
上以三月十九日忌辰祭先帝先后，于奉先殿举哀，群臣皆祭太平门外，以东宫二王附祭。时群臣多哭失声，诚意伯刘孔昭哭毕，昌言曰：「阻驾致先帝崩者光时亨，今霜露已移，而视息犹存，何以慰在天之恫！」言已，又大哭。将散，阮司马大铖始传呼而至。
姚学士希孟定惨死诸臣谥，止及杨副宪涟， 【万历丁未，应山人，谥忠烈。】 而不及左佥宪光斗， 【万历丁未，桐城人，谥忠毅。】又止及周铨曹顺昌、 【万历癸丑，吴县人，谥忠介。】 魏都谏大中，而不及缪翰林昌期、 【万历癸丑，江阴人，谥文贞。】 周给谏朝瑞 【万历丁未，南城人，谥忠毅。】与周宗建、袁化中、 【万历丁未，武进人，谥忠毅。】 黄尊素、李应升四侍御，其胸中似有优劣。然杨、左并称，何得独遗？而宗建以力伸王佥宪德完 【万历丙戌，广安人。】与大中相诋，议本铮铮，况连参客、魏，大中亦心折。所云「上殿相争如虎」，谓「何而以此见遗」？若昌期此言可斩一语，诋叶辅向高 【万历癸未，福清人。】 或过激，而光斗于李选侍以垂帘听政相侵，虽夏铨曹允彝【崇祯丁丑，嘉善人。】 亦病其过，自不能讳也。
崇祯时，言者屡为左佥宪光斗等请谥，皆中格，予亦言之。南渡后，予复申其说。时阮少司马大铖辈方用事，嫉杨、左如仇。黄侍御尊素子宗羲等抵京，将为父请谥，见时势不可，决计归。幸予前疏内惨死一案，原合正德与天启并言，故礼部复疏前列蒋钦数十人，而后及光斗辈，当事者不疑，一概批允。于是光斗与周中丞起元、【万历辛丑，海澄人，谥忠惠。】 缪翰林昌期、周给谏朝瑞暨四侍御袁化中、周宗建、李应升、黄尊素皆得谥。而万工曹 、 【万历丙辰，新建人，谥忠贞。】 顾副宪大章【万历丁未，常熟人，谥裕愍。】 亦与，即诸忠后人，亦自谓意外也。
虞给谏廷陛，当魏珰方炽时，有「要典既明，纷嚣宜息」一疏，挽救良苦，且所纠乃孙司农居相， 【万历壬辰，沁水人。】而逆案中误谓纠赵太宰南星，故徐冢宰石麒、夏铨曹允彝亦为称善。又吕司马纯如 【万历辛丑，吴江人。】 原无颂疏，而逆案误以为颂，或曰纯如实有颂，因霍戎政维华见珰当败，为削去之，亦莫须有也。一起一雪，皆各有辞，惟乔抚军应甲抚秦贪，亦与复官，公论非之。
毅宗闻城破，传朱谕至阁，命朱成国纯臣总督内外诸军，托以东宫。会阁臣俱出，遂留之案上，然纯臣不知也。已，李自成入，见之，故纯臣即日被杀。至是，忽命赠王，比之张辅。说者谓伊子元臣南窜议处，惧不得袭，故欲崇纯臣，以自为地也。
近例，抚军皆升亚卿，间升纳言，廷尉则稍抑之矣。至是，应安程抚军世昌【崇祯辛未，光山人。】 忽升太常，盖因为民阮大铖先往谒，世昌不亲答而送刺，故恨，将重处，世昌托大铖婿救解，乃已。名升实抑之，且为朱抚军大典 【万历丙辰，金华人。】地也。
李翰林明睿 【天启壬戌，南昌人。】 当闯逆入都，曾被夹，后仕北为礼部左侍郎。其谥先帝怀宗端皇帝备十六字，又谥周后端皇后，皆所拟也。已，以失仪削职，遂泛海南归。疏中所言「逼勒入朝，见小酋不拜，几被杀，幸乘间逃归」者，皆饰词也。既抵南都，与同志阮大铖等酬饮城外数日，竟不入觐，识者非之。
北兵与流寇方相持河南，忽于十七年十二月某日午时，有荥泽东南三十里郭村现大城一座，楼垛门扇毕具，北兵望之亦惊骇，踰二时方灭。人以为中州鼎沸之象。
上命台省开列从逆诸官，予以侯总督恂 【万历丙辰，商邱人。】 名送部，倪给谏嘉庆 【天启壬戌，江宁人。】 以恂旧司属，婉解之。予曰：「昔为刑垣时，渠方以司徒坐系，谮者谓予宽刑数疏，皆为伊解免地，故及于谪。已，赐环北上，遇于途，见其以奔丧大臣衰绖去体，仆从皆鲜华。故以当日不孝而疑今日不忠也。」嘉庆默然。
张太宰捷，先为北少宰时，曾荐逆案吕戎政纯如为太宰，南垣将继北垣后合疏攻之，杨给谏兆升独不从，其被察以此。至是，捷决意予环，不月余，连擢至户科都谏。初，兆升将复官，吏科张都谏希夏钞参之，谓不宜以察员复，捷不听，每语人云：「我为吏科钞参所苦。」此亦其一也。
袁江督继咸密遗何少司农楷、倪给谏嘉庆等书，言：「左良玉虽无邪心，左右骨鲠者少，势已成畸重，宠溢不骄，贤者所难。朝廷宜稍假督抚权，示相维势。」二人言之，当事漠然也。至是，因伪太子一案，喧传楚地有言蓟国公吴三桂送太子于史督辅可法，可法又转送兴善寺者。有言上遣二监韩赞周、卢九德往识认，见即叩头，独马辅士英往视以为伪者。又有言旧讲僚方翰林拱干出叹息声，几得罪，人遂不敢言者。然可法实无此事，而士英则偕诸臣视，非独视。若拱干，又士英遗书阮大铖自苏州召验，亦未以叹得罪也。良玉闻之疑，疏言「此事未可决于二三左右，应决于国人天下，使太子不失王封，皇上不失至德，群臣不失忠荩」等语，语颇正。及再疏，至乃云束身赴阙，代太子受罪，虽录讯词以示，疑自若也。适下锦衣卫刑鞫，穷诘之楚之闽，致中外竞骇，谓大狱将起。时革职黄澍留楚，心衔士英，而良玉诸部将又畏闯逼，遂力赞良玉借太子为名，焚武昌东下。
江督袁继咸闻闯贼南渡，恐由岳犯沙，则袁、吉危，乃以邓林奇、郝效忠、陈麟三将守九江，自统副将汪硕画、李士元等援袁、吉。已登舟矣，闻左良玉反，复旋九江，移诸将家眷入城，系兵心，诸将列兵城外拒战。九江士民环集，言：「众寡十不及三，激之祸不测，不若俟良玉至，谕以理。」诸将亦请敛兵入守，相机行。继咸谓入城示弱，不可。乃逆弁郝效忠兵则已不待令，随家口先入矣。良玉舟抵北岸，书言：「愿握手一别，为皇太子死。」九江士民泣请继咸往晤，纾一方难。继咸曰：「宁南语虽顺，举动与前殊，往必堕计。」士民请益坚，遂同监纪余有灏会良玉于舟中，良玉言及太子下狱事，大哭。次日，移舟南岸，云欲请教，继咸以良玉入城不便，同各镇以单骑往。良玉袖出皇太子密谕，劫诸将盟，继咸正色曰：「密谕从何来？先帝旧德不可忘，今上新恩亦不可负！」良玉怒，监纪余有灏阴蹑继咸足，曰：「再激事立变！」继咸遂不复言，与良玉成宾主礼而别，约不破城。继咸归，集诸将城楼，洒泣曰：「兵谏非正，晋阳之甲，春秋所恶，可同乱乎？予已说宁南易檄为疏，屯扎候旨矣。」时继咸方约诸将坚守，而效忠先阴与良玉约，部将张世勋又故与良玉部将张国柱善，潜调其兵，夜入城纵火，扑一火，复一火发。世勋与效忠遂夜半劈门出，诸将惧罪，俱出城，与良玉营合。良玉兵溷入城杀掠，九江人不能复辨识，妇女财物俱席卷去。继咸正冠带将就死，黄澍入署，拜且泣曰：「宁南本无异图，公以死成其为乱，大事去矣。」副将李士春密禀曰：「隐忍到前途，王之明之事可图也。」继咸以为然，出城面责良玉，良玉疾方据，望城中火光，大哭曰：「予负临侯。」呕血数升，是夜死。秘不发丧，共推良玉子梦庚为留后，急移舟东。
往例，诸臣入朝， 【「入朝」二字依抄本甲及古学汇刊本补。】 皆服不一色，自毅宗 【抄本甲「毅宗」作「先帝」。】即位，始命专服玄，人以为玄北方色也，阴盛不祥。至是，予言于诸辅，谓宜仍国初服色为便。诸辅诺而未行，卒为北兵所灭。
凤阳皇陵未灾时，里氓遥见陵中二人，一衣朱，一衣青，殴击甚苦。寻闻号泣不辍，乃率数十人持杖入，惟二犬踉跄走，识者以为不祥。
惠宗与孝愍皇后谥后又谥靖难诸臣，咸谓大典备矣，独张仪曹采语予曰：「若独不念惠宗弟若子乎？封爵未复，谥号犹悬，如普于诸臣，而靳于若主之弟若子，犹缺典也。」予复为疏请，于是孝康三子之降为郡王者，公主之降为郡主者，与惠宗太子之未谥及少子文奎之为庶人者，或复爵，或补封，皆予谥。时太庙未建，又奉先殿不设位，予言于张奉常元始，【崇祯戊辰，上海人。】 始以帝后附祭孝、康陵，诸子皆附，二百余年，仅有此祭。历冬至、岁暮、春分，三祭而国亡。
易佥宪应昌 【万历丁未，临川人。】 素负舆望，至是耄矣，初抵郊外，戴给谏英纠之，不辨亦不辞，竟抵任。及转少司空，又为王给谏士鑅【崇祯辛未，金坛人。】 所纠。奉旨不必深求，次日谢恩，亦不辨，人以为凤德之衰。
陈侍御以瑞， 【万历己未，进贤人。】 当天启时，弹射多人，至絓逆案，寻亦削夺，故得复。时张侍御孙振掌道，欲畀以瑞，以嗾纠某某，皆不应。每对乔侍御可聘言，追悔前过，誓不为已甚。孙振不悦，遂不得掌道。
