<!-- { "loadSidebar": true } -->
山东颜抚军继祖未败时，徐都谏耀梦继祖囚服阶下，惨然捉耀手曰：「奈何？」又梦吏持一卷前，耀揭视，触目戈戟，伤者死者累累纸上，又揭数页过，旁有人谓耀曰：「若已免矣。」未几，继祖果以失机诛。后杨司马嗣昌荐耀边才，及召对，仅平平数言，示不能状，盖有惕于梦也。
北兵将攻高唐，阖州绅衿惶惧。适江西解官以银至，逼知州出库银，并借此项解银合十万馈敌，因免攻。事闻，下刑部，州之正佐官无不拟辟。时王进士正中【崇祯丁丑，宛平人。】 丁艰里居，以知州姻娅过从，又主簿同里人朱佳毂，以青衿馆谷衙内，皆坐不能谏正拟徒，得旨云：「王正中、朱佳毂还确拟具奏。」一时堂司罔测，遂援教诱人犯法律以辟拟。予疏言之，姚辅明恭 【万历己未，蕲水人。】 不为票明，止云该部知道。后以朝审先后请宥，上悉允之。
北兵破蠡县，有刘印妻李氏，兵欲逼污，以死拒之，被杀，既死，犹手护其衣带不解。生员边逢圣妻刘氏，兵欲牵之，坐地寸步不移，亦为兵斫死。时李十九岁，刘二十岁云。
旧例，六垣有差，不守科宿科。予巡视十库，念同垣中止同年袁给谏恺 【崇祯辛未，聊城人。】 一人仍旧守科，夜有内官捧红匣至科，乃处决失机督抚监镇等官者，以事系刑垣，云非本科官不授。其实六科除兵科外，五科皆轮流入宿，以防接本，而是晚应轮宿者，又户科辜给谏朝荐【崇祯戊辰，揭阳人。】 也。内官觅刑科不得，哄甚，不得已，命书手邀户科至，而朝荐又未入，内官怒，以予是日守科，遂指名报。越数日奉旨：「李某为何不直科，自行回奏。」予商之恺，恺曰：「公不应守科，但以予回奏，若再责予回奏，予直指户科，何疑？」予曰：「不然，若公指辜，辜必重处。惟予不应守科而守，但据实认罪，或可以勤慎邀宥耳。」是晚草疏，明晨即上，恺与朝荐俱不知也，若已置一官于度外矣。越八日旨下，竟免究。
上处决五案，自督抚、监军而下，并县令、青衿，共三十余人，即内官所捧红匣也，旨娓娓数十言，皆上御笔。诸臣为封疆受过，一死何辞？然子弟奴仆，俱奉旨逐出，至委骸不收数日，亦可伤也。予晤一同垣先辈云：「上初即位，欲决杨经略镐、王抚军化贞【万历癸丑，诸城人。】 等，阁臣或言中宫将诞，宜少宽，上曰：「祖宗封疆不能保，何有于儿孙？」遂处决。自是督抚失机，累累骈首矣。
张给谏作楫， 【崇祯戊辰，富阳人。】 为人朴讷，入兵垣后，止上三疏，一议罚，二议处。作楫时顾予叹，谓不利如是，且停封事耳。忽北兵入犯，奉旨条陈，作楫疏有「提兵十万，逗遛不前」等语，奉旨指名，时实无提兵十万者，知不免处，遂参高总监起潜纵兵殃民，兼为敌护送辎重，并及杨司马嗣昌。上怒甚，涂抹不绝，至「皇上」二字，亦加一大叉。人谓必廷杖，及回话疏上，止从重议处。一时直声动内外，然初无意建言也。
崇祯十一年六月十一日，谕总督东厂王之心：「今年火星逆度两次，为灾猛烈，深可惊悼。夫刑罚所以诛不仁，缉访欲得真事，苟或加之良窳，饰虚为实，大犯命官之戒，必干天地之和。近来人情奸者固多，雠诈者亦复不少，今后凡有首报事件，旗番止许拘人，或求亲审。叮咛刑官查质，真者据实参奏，诬者实时开释。仍将首报之人，反坐示戒，不许径自拿人，私行拷打。彼卑官小民，以衙门为活计，惟知嗜利，罔有良心，是以有钱者放，无钱者方来呈禀。所以真者不胜其狼狈，诬者即使放去，亦家财尽矣。甚至张冠李戴，增少为多，或久禁暗刑，或苦打屈服，可恶情状，令人一见辄怒。全凭尔心腹近臣，以清严作标，虚公为准，固不可疏忽偏听。若事果偶误，纵或上本，仍应简举改正，别衙门偶有平反，亦须公听。旧有平反原衙门无罪之例，如坚持人罪，偏执己见到底，护短遂非，轻视人命，非惟有孤任使，且损阴功。亦不许因此推诿，滋旷溺职。戒之戒之，特谕。此密谕也，不发钞。」
予为宁波司李，见郑庶常鄤 【天启壬戌，武进人。】 被参下狱，时王侍御章为鄞令，鄤同邑也，语次间极薄鄤。予曰：「慎行孙宗伯【万历乙未探花，武进人。】 贵邑端人，何独鄤？」章曰：「宗伯喜读书，左右数人无不饱鄤贿，每宗伯阅某书，必驰报，越数日往谒，凡宗伯帐中之秘，鄤皆口诵如流。宗伯因大服，不知其阴习也。」
郑庶常鄤贪横，惟同年黄翰林道周偏信之。予以问鄤同里之贤者，咸曰：「黄尝寓鄤家，渠皂帏瓦器，事事同荆素，每宴坐，必入询母数四，或餐或药，皆躬亲。及黄与眷属行，鄤又奉母亲送，煦煦承颜。黄太夫人曾诮黄曰：「尔事我能如是乎？」舟发，母先辞归，惟鄤不忍别，作数日送。一日，忽愀然抚胸曰：「吾心痛，必家慈感疾，曩恒如此。」须臾，僮至，果以太夫人病告，遂仓皇归。【原作「须臾，数僮果以太夫人病告，逆仓皇归」，此依抄本甲改。】 或曰，彼舟中母，亦假一老妪为之。」及处决旨下，犹神色不变，徐整衣帽，先拜天，次拜二亲，方就市。时监斩卢侍御世 【天启乙丑，德州人。】 以他事东行，驰骑召之，往返几二十余里，鄤缚市曹待者踰时，惨矣。
靳考功光先 【天启乙丑，汾阳人。】 性刻，每奉旨议处各官，皆深文巧诋，无幸脱者，时人谓吏部中有刑部。及郑庶常鄤处决，责科道不言，一概议处。光先看语有云：「皆为不鸣之寒蝉，孰是指佞之屈轶？」于是各降级有差。次日入朝，徐都谏耀顾同官笑曰：「何蝉之多！」
予司李宁波，郑庶常鄤已下狱，及奉旨处决，犹予署刑部前一日事耳。上以诸科道不早言，俱令回话，以六垣人可尽言，不专责刑科垣也。时五垣都谏升京卿近，皆惮以为首处，谓疏下刑垣，宜刑垣为首。予与同垣袁给谏恺曰：「若吾二人坚辞，是小胆也。宁以独奏，自谢牛后之名，亦无以首奏，予人附骥之便。」遂不入五垣疏，另为一疏，皆奉旨议处。时先任宋都谏之普，【崇祯戊辰，沂州人。】 系薛辅国观年侄，遂置守制、奉差、升任于不问，止处现任者，予以署篆降二级，余皆分别带降。某侍御以奉差先一日离京，遂免议。又某侍御以服阕补官方三日，遂降二级。
予入刑垣，见一切廷杖拿送并处决，必锦衣卫送驾帖至科，俟签押持去。予初谓故套，及署印，以赴廷推归，见校尉森列，持杖不下，一应杖官已解衣置地。予问何待，答曰：「非科签驾帖，则不得杖耳。」然后知此为封驳设也。今仅作承行耶！予召数老书手问封驳云何，皆云不知。
予署篆后，见一书手把 【按抄本甲「把」字傅以礼均校改为「抱」字。】 册而前请用印，予问何册，旁一书手 【按抄本甲「书手」傅以礼均校改为「书吏手」。】答曰：「此名史书。」盖汇刑部诸招疏送翰林院，为他日修实录地也。予取阅，见中有去取，因问把册书手：「此谁为政？」其人瞪目张口，不知所答。旁一书手曰：「若聋耳。」予不得已，以口逼耳再三呼，方点额曰：「小人为政。」予叹曰：「彼何知，误收犹可，误遗奈何？」因命此后钞送皆听予手酌。未几予以言谪，恐又书手为政矣。
熊总督文灿，先抚闽寇郑芝龙， 【南安人。】 张献忠，猾虏也，屡抚不就。时少宗伯姚明恭系文灿儿女戚，闻予叔嗣京侍御疏纠留中，怒曰：「独不闻座师姻娅耶！」明恭，湖广人，与杨司马嗣昌同乡，两人俱力主文灿说，卒致决裂，文灿骈首，而明恭致政，幸哉。
田贵妃幼时，父弘遇曾携至扬州，寓予表姑阎姓家。表姑母与予语，妃性寡言，虽酷暑热食，或行烈日中，肌无纤汗，枕席间皆有香气。予后巡视十库，内官复为予言，往时驾往东西二宫，暴行巷中，贵妃入，乃置篷覆其上，往来无阻。无乃祖宗用意良深，而后人未可遽变耶！又于西宫建一台，置小洞，与上同玩月，非公事上殿，则首不加笄，每着衣，必日更数色。又上所冠平天冠，旧时多用鸦青石，而间以珠，妃则取珠大如弹丸者缀之，皆备重价购得，冠上石少珠多，所以光明炫目。
田妃之宠，周后颇不能容。一日，妃疏列后过，上曰：「妃可无礼于后耶！」命罚处某宫半年。其实妃不能文，上故命为之，以讽止后，又量示罚处，以存大体耳。此亦十库内官为予言者。又云，凡东西宫对上言，皆自称女儿。
上自田贵妃入宫后，凡衣鞋之类，悉用南制，贵妃母扬州人，岁制以进。又宫中灯皆以金四周，仅窍可通光，贵妃命去其一，蒙以夹纱。上甚悦，命宫中尽易之，旧制靡存矣。
上一日于宫中闻贵妃窃抚琴，疑之，问在家师谁，贵妃以母授对。次日即召其母入，与妃对弹，始释然，赐而遣之。先朝后妃母罕入宫者，惟孝宗张后母金夫人时得入见，盖继于周而数于田也。
田弘遇挟贵妃宠，恣行结纳。一日，邀同郡台省共饮，中堂陈设甚盛，酒数巡，肉数簋，即止。中席后，掩门邀予辈至后堂，初以为酣饮，及明烛卷帘，则歌姬罗列，曲度新奇，达旦方启户出。后一二风流学士以不简闻，予耻之，不复再往。
旧例，兵垣非机密边情不密封，间有密封，五垣亦得借观。自杨司马嗣昌力主  议，恐别垣有言，于是先锄异己之姚都谏思孝，而以沈枢曹迅、【崇祯辛未，蓬莱人。】 曾枢曹应遴 【崇祯甲戌，宁都人。】 等前后改入兵科，自此科员如属员，一听指麾矣。或旨竟发兵部，或发兵垣转发别垣，无敢窥者。时刑垣与兵垣近，予谓兵垣诸公曰：「昔人谓耳属于垣，今亦垣，独不许耳属耶？」【抄本乙作「今敝垣独不许耳属耶」。】 诸公默然。
张侍御孙振 【崇祯戊辰，霍山人。】 巡按山西，为吴抚军甡 【万历癸丑，兴化人。】 所纠，逮狱。或言欲拟戍恐甡嗔者，予曰：「不然。此事曲在孙振，彼纠一介执之文宗已误，奈何牵及吴公？又欲指无干饷金入吴公罪，吴之纠以不得已应耳，而况于杀？安有君子以怨杀人且杀同乡者？是薄待吴公也。」其人无以应。时徐给谏耀在坐，以争宋、颍二公谥与予微隙，遂以予私孙振为言。立言之难如此。
