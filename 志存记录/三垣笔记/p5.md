<!-- { "loadSidebar": true } -->
上每于科道升京卿，必诘是边才与否。予在刑垣时，见同官数人，皆借边才二字铺张数语，遂蒙钦点。然京卿外迁巡抚者，重则下狱，轻亦带降。惟留内，不数年便至部堂。如山东颜抚军继祖，本旧科臣，以失机诛。又如江西解抚军学龙，【万历癸丑，兴化人。】 亦旧科臣，以钱粮带降，不迁者九载。又如徐都谏耀，力辞边才，不二年便以少卿转佥都。比比皆然，上亦不能察也。
戴玺丞澳 【万历癸丑，奉化人。】 居乡贪横，后以京卿陪推巡抚，澳念先陪后正，可翘足待，非有以中上所喜，恐不点。时惩贪最严，遂疏陈贪利为害，上命指名具奏，仓卒无以应，再四追诘，不得已，遂参及嘉兴司李文德翼、【崇祯甲戌，德化人。】 平遥令王凝命。 【崇祯辛未，呈贡人。】 德翼素有文名，而凝命则旧李福州，以强项降补。闻两人单据，皆临期丐取。沈给谏迅不平，疏驳之。未几，下澳镇抚司拷讯。或曰，吴仪曹昌时与德翼乡试同门，颇有力，然亦自取也。
故李侍御应升 【万历丙辰，江阴人。】 之舅蔡士顺，自号东林乡人，着尚论录，凡列声气二百余人。书贾携数十部至京，时礼科徐都谏耀克己有名，恐为异己所构，遂以重价尽市之，秘不出。刊者固好事，而市者亦小胆。古有上书耻不与党者，独何人也？
陈司马新甲 【四川举人。】 入都，风埃四塞，黄雾酸鼻，见者以为不祥，后卒弃市。
孙冏丞三杰先为吏科，以连参温辅体仁 【万历戊戌，乌程人。】 被谪，转今官。时薛辅国观日与东林诸公构，而刘都谏安行【万历己未，襄阳人。】 曾先任礼垣，国观都而安行左也。国观往阅卷，曾驳举人曹某卷数语，将题参，安行以伊婿，故力解。于是三杰疏发其事，谓安行以属处，则国观当以受属处耳。上见疏，命取原卷进，止下安行狱，而以国观先驳，置不问。未几，三杰以他事为同里所牵，国观亦挟忿屡驳，竟郁郁卒于官。
王给谏文企 【崇祯戊辰，江夏人。】 先以庶常散，甫得报，即丁艰归。及服阕补官，首以民穷财尽言，奉旨降调。一生止一疏。
上忧国用不足，发万历中所储辽参出外贸易。予时市其中者，上有微孔，色坚而味永，与他参迥异，惟吴仪曹昌时所市最多，皆取其上者。闻此番贸参，获可数万金。
蔡少司空国用 【万历庚戌，金溪人。】 以会推阁员不与，心怏怏，及召对，言曰：「近来党比成风，国家大事皆为数人把持耳。」声色俱激，上默然。既退，冯给谏元与予言曰：「彼欲以此激上，为点用地耳。今上无言，气折矣。」越数日，竟入阁。
范廷尉复粹 【万历己未，横县人。】 与予比邻，不数日大拜，予往谒，见其中庭置案奉佛像，晨昏跪拜而已。时张辅四知【天启壬戌，费县人。】 与蔡辅国用皆庸，予与同年申铨曹佳胤 【崇祯辛未，永年人。后殉闯难，谥节愍，国朝顺治九年改端愍。】 曰：「若辈纵不能益国，或不至害人耳。」佳胤曰：「不然。彼无识又无力，闻所票拟或驳，则心手俱战，极力附会，恐庸之害甚于忮也。」果然。
傅司马宗龙 【万历丁未，昆明人。】 初入见，谆谆以民穷财尽为言，云饷不可加，兵不可增。上初云：「卿言是。」时宗龙指天画地，言愈力，上始不悦，语宗龙曰：「卿但当料理寇敌耳。」既退，语阁臣曰：「宗龙所言，半言官唾余，何也？」自此兵部诸疏无一俞者，未几下狱。
刑科葛给谏枢曾具条陈疏，有「自礼乐工虞以及水旱盗贼，边兵之议增议汰，京饷之额出额入，远而治乱兴亡，近而得失败，无一非辅臣启沃，则无一非辅臣职掌」等语，上加大圈十九，命阁臣票进，遂以说得是拟。枢见疏喜，予曰：「公祸自此始矣。」未几，疏陈边务，批葛某不谙。未几，疏救刘司寇之凤、周郡伯光夏，【天启乙丑，杞县人。】 又批葛某市恩，再发改票，遂降调。一时阁臣以私怨处人若此。
仙居过邑侯周谋， 【崇祯戊辰，新城人。】 熊铨曹文举 【崇祯辛未，新建人。】 同乡也。曾遣二仆入都求迁，宿娼家，酒后泄言，为厂役缉获。其与文举一禀云：「所送尊翁宅者，乃王者兴必有名世者之数也。」又云：「敝座师首揆处业有善意。」东厂以闻，薛辅国观甚不悦。时冯少常元飙奉差回籍，其保举邑令秦姓者，亦以书礼馈被厂缉获，吴仪曹昌时敛金亲友，力解乃息。国观密以闻，于是阁厂水火。而昌时自为大行，即树东林帜。及考选时，见上于部拟各衔多所改定，诸阁臣颇得操议。于是又托国观私人，拜为门生，然国观疑其狡狯，弗信也，卒改科为部，仇隙日深。国观刚愎，夙与东林为难，然不闻有贪秽声。月前，昌时忽语人曰：「国观辈必败，吾已于厂遍处张四面网矣。」国观等知之，然无如之何，不数月果败。予曾询钱主政位坤，【崇祯辛未，长洲人。】 云：「有之。」但视吏部升一美官，昌时必以小纸报东厂，云国观得银若干，厂皆以闻，他日赐死追赃本此。
甄司寇淑性刻，及代刘司寇之凤为尚书，愈深文。每语司官云：「但将应拟杖者拟徒，应拟徒者拟戍，应拟戍者拟辟，则可不驳。」故一时诸司官无不以残刻为事。自安之道，在人之死，岂圣世所宜见耶！
云南二将张铨、彭大道，以失机先经抚臣拟戍，及事下刑部，甄司寇淑改辟，俞之。时事关兵部，杨司马嗣昌仍拟戍，亦俞之。予心语曰：「此正可借题洗发，使上知法官深文如是，又使在下知上无意深文如是也。」故疏云：「此一事也，而忽轻忽重，非兵部纵，则刑部苛。臣为此一事言，而实不止为此一事言。」淑见疏怒，欲是兵部，则己为失入，当引罪；欲是己，则兵部为失出，亦当引罪。时嗣昌以部臣兼阁臣衔，遂不敢言而止，恨予刺骨矣。
傅司马宗龙以复疏拂上意下狱，入门即索钱，及行至天下太平一门，钱尽，监门者闭不使入。宗龙彷徨门外，俟续取钱至方入。又原任谢少司马启光【万历丁未，章邱人。】 下狱，为牢头索诈不遂，被击数掌。予时以久旱，疏请宽刑，且列二事于疏末，有言「不知提牢官所司何事，而致令狱吏之贵，移为牢头之横」等语。时提牢官宋秋曹翼明，【崇祯甲戌，山东人。】 薛辅国观门生，许秋曹璟， 【崇祯戊辰，莆田人。】 姚辅明恭门生也，不悦，责予以不得暗有把持，不过谓上所恶者把持，一改票即处耳，幸不改票。遂蓄怒不已。偶一日，上召甄司寇淑至，语曰：「若司官卖法，尔部即参处。」淑承旨，又曰：「若他官把持，尔部亦参处。」淑不对，退。时明恭系淑同乡，又挟恨，从后呼淑曰：「命公参把持者，不承旨为何？」于是明恭主议于上，两提牢官传语于下，此淑劾予一疏所由来也。阁臣批云：「明系暗有把持，姑且回将话来。」一二同志见旨严，忧不测。予草疏讫，慨然曰：「吾不受赂，又不徇情，虽人非徐有功而言，则其言欲回人于生而自陷于死，无此天道也。况又有圣明可恃耶！」旨下，仅命议处，吏部复降二级照旧，竟改为降一级调用，阁臣意也。
甄司寇淑疏下，或劝予托人两解，予笑曰：「宁败吾官耳！彼险且很，若以求解上闻，吾气节堕地矣。」又郭侍御景昌素恶淑，出其数十单据授予，欲予入告，予曰：「吾为谏官时，即对天自誓，止就事论事，从不开人单据。盖恐谏官疏下，必播之海内，若以莫须有之事玷人名节，无论是公难于自容，独不为他人之孝子慈孙地乎？初誓固在，岂以新怨改？且有言不先，而待淑操戈方言，若圣明反诘，将何辞对？」卒不上。
予自入刑垣，见厂卫暨刑部日事苛杀。或上闻取数事及于宽政，则录置案头，入之疏内，以赓扬当开导。是岁元旦，朝贺罢，戴给谏明说【崇祯辛未，沧州人。】 执予手曰：「若今岁册封矣。」予曰：「不然。近拟宽刑数疏，将次第奏，恐未耸圣听，先触时忌，已不能待耳。」又王给谏文企以极陈催科之害处，予往谒别，且曰：「公以薄税敛请，予又将以省刑罚请，徐之，公先我继耳。」果如言。
予降调后，金冏丞光辰 【崇祯戊辰，全椒人。】 为予言，往伊为侍御时，每同官以言谈，则共制锦帐，不称慰，称贺。又胡编修守恒语予云：「往吴给谏家周，【天启乙丑，歙县人。】 以劾温辅体仁。时先耸之言者，孙给谏晋也。往谒，苍头与主人皆努目视。」予闻而笑曰：「两公言往事，吾言近事。近葛给谏枢被贬，有谓渠太痴徒抛弃好官者，今予又贬矣，彼固无帐相贺，想当代予努目耳。夫公论郁于上，则清议明于下，今两者俱无，世道忧也。」二公太息退。
予奉旨谪外，门可设罗，惟刘翰林理顺， 【崇祯甲戌，吴县人。后殉国难，谥文正，国朝顺治九年改谥文烈。】 从未识荆，独命骑顾予，且袖扇赠，有诗曰：「丰彩追仪凤，好生矢拜扬。中心如皎日，世事付黄粱。湖上峰峦远，天边雨露长。宣公祠宇下，相对且飞觞。」时予谪补浙幕故也。又语人曰：「吾读彼数疏，犹知逆鳞耳。」刘公，【甲戌状元，吴县人。】 为同袍二十八年，所居止茅屋。其子以庚午登贤书，偶关说一事，遂挞其子而返其物。及中鼎元，乡人扁其门曰：「天从人愿。」后殉闯贼难。
予同年乔侍御可聘 【崇祯辛未，宝应人。】 巡浙归，梦吾邑魏少司马应嘉 【万历甲辰，兴化人。】 书耆英会，其一自书，其二少司马甡，其三姚都谏思孝，其四乔，其五予，皆同郡人也。时应嘉与甡致政，惟予三人现任。未几，思孝与可聘俱谪，又未几，予亦谪。同时徐都谏耀、顾给谏国宝，【天启壬戌，通州人。】 亦同郡人也，饯予城外，慨然曰：「两弟嗣归耳。」予笑曰：「弗忧，乔公梦中无二公。」寻皆卒于京，惟予辈五人家居。
傅冏少永淳 【天启壬戌，灵寿人。】 先巡按陕西，劾予叔抚军乔 【万历己未，兴化人。】 遣戍。及予给谏命下，对人言辄惴惴，首谒予于宅者即永淳也。王少司马道直【天启壬戌，旌德人。】 晤予，言傅司马宗龙入狱，为牢头所诈。予据以入告，后以此疏为甄司寇淑反噬，奉严旨回话。道直又惴惴，托人言于予，求回话疏无牵及。未数年，道直总宪而永淳冢宰，乃知为大官者必须小胆。
