<!-- { "loadSidebar": true } -->
钱宗伯谦益博览群书，尤苦心史学，当作开国功臣事略时，闻予家有傅颍公三代庙碑，三走书江北，期必得乃已。又自言读王弇州史料，有定远侯王弼赐死，家至籍。见楚昭王行实之说，即驰书托某亲知往楚府求昭王行实至，乃知弇州言非。至是，疏言留心国史三十余年，请在家开局纂修，上命在任料理，谦益志也。然以久于门户，一老翁而诋东林，荐逆案，不知作史时何以措毫？后国亡，史稿皆付绛云楼一炬，殊可惜也。
应天府张教授丁干 【崇祯辛未，光山人。】 罢职回中州， 【钞本甲「州」下有「籍」字。】 遇流贼，耳鼻皆被割。至是，秉铨者怜其流寓，补今官。【原作「补京官」，依钞本甲及古学汇刊本改。】 每入朝，耳鼻皆以木代，观者以为不祥。
宁南侯左良玉疏云：「臣提师在途，恐百万之众，发而难收，震惊宫阙。且声逆贼马士英罪状，正告陛下，自先帝之变，士英利灾擅权，事事为难。逆案先帝手定者，士英手翻之，要典先帝手焚者，士英复修之。思宗改谥，明示先帝不足思。罪一也。国家提衡文武，恃名器鼓舞人心，自贼臣柄国，卖官鬻爵，都门有「职方贱如狗，都督满街走」之谣，如越其杰以贪罪遣戍，不一年立升部堂，张孙振以赃污绞犯，不数月夤缘仆少，袁弘勋与张道浚同诏狱论罪者也，借起废径复原官。他如杨文骢、【天启辛酉，贵阳人。】 刘泌、王燧、黄鼎等，或行同犬彘，或罪等叛逆，皆用之当路。罪二也。阁臣司票拟，政事归六部，至于兵柄不得兼握。士英已为首辅，用腹心阮大铖为添注尚书，济其篡弒。两子枭獍，又操重兵以为呼应，司马昭复生于今。罪三也。陛下选立中宫，典礼攸关，士英居为奇货，先择其尤者以充下陈，罪通于天。而又私买歌女，置阮大铖家，希图进选，计乱中宫。罪四也。陛下即位初，恭俭仁恕，士英百计诳惑，进优童艳色，以损圣德，每对人言，恶则归君。罪五也。国家遭此大变，须宽仁慈爱，以收人心。士英自引用大铖，睚眦杀人，如雷演祚、周镳等，搏炼周内，株连蔓引，尤其甚者。借三案为题，将生平不快意之人，一网打尽，令天下士民重足解体。罪六也。九重秘密，岂臣子所敢言，士英遍布私人，凡陛下一言一动，无不窥伺。又募士窜伏皇城，诡名禁军，以观陛下动静，动曰废立由我。罪七也。今皇太子至，授受分明，士英、大铖一手拏定抹，杀的识认之方拱干，而信朋谋之刘正宗。忍以先帝已立七年之嗣君付诸幽囚，凡有血气，皆欲寸磔士英、大铖等以谢先帝。此非臣私言，诸将士之言，亦天下忠臣义士愚夫愚妇之公言也。伏乞立肆市曹，传首抒愤。」
予以奉差祭禹陵，已领辞朝票，闻左帅良玉反，缴不行，曰：「无事享其荣，有事避其难，臣道乎？」会黄侍御耳鼎一仆自武昌至，谬言良玉未动，讹传耳。乔侍御可聘以告予，而马辅士英闻之，亦张筵贺诞，朱衣填门。予曰：「是不可留矣。」复领辞朝票，先士英诞期一日行，越二日，破安庆报至，北报亦旋至。人生遭际，亦有数耶。
自马、阮秉政后，诸臣日忧潞藩睥睨，且以东林不忘拥戴，借题芟翦。予曰：「但移惠、桂二藩于近畿，以待皇太子之生，若犹未生，自有亲藩在，彼藩耳，何睥睨，亦何拥戴？」时皆然予言。后命二王并安仁、永明二郡王赴近畿居住以此，会国亡，不果。
袁江督继咸与袁侍御弘勋屡疏争三案，左镇良玉亦有疏助之，人疑其相比，故两推刑户侍郎，将伺其入而阱焉。上怒曰：「彼地需继咸耳，此地何需继咸？而一拟再拟！」皆不点用。
袁江督继咸先为异己所忌，不自安，而吴应箕、 【贵池副榜。】 张自烈皆知名士，与继咸善，应箕贻继咸书，劝其求解刘泽清，借援左良玉，安身以安朝廷。独自烈书争之，言：「从古未有端人善类赖权臣羽翼自全者，此枉尺直寻之说耳，无论各镇反侧不足恃，即幸为我用，赖以苟全，此日播之远近，何以彰国宪？异时书之史册，何以谢清议？况各镇阴贼险狠，彼此牙角，转盼糜烂不可救，安能为吾党屏蔽耶？」又言：「良玉恣睢日久，若借援于彼，得安其位，必窃谓江督博我声援，宜德我，如是必事事惟良玉意所欲为，少与龃龉，必致憾，不肯下。且中外又谓良玉久据上游，使正人不受祸，寇贼不敢肆，皆其首功，良玉自此成尾大之形，它镇自此贻跋扈之渐，恶在能安身以安朝廷哉！」时皆韪其言。
予为开国功臣廖永忠 【楚国公永安弟，巢湖人。】 请赠谥，得追封庆国公，谥武勇。既而永忠后人具呈予处，言：「昔文皇帝灭方孝孺十族，九族外以门人为一族。时永忠孙二人先皆受业孝孺，一论死，一论戍。至万历年间，屠侍御叔方【万历丁丑，秀水人。】 具疏，请还诸忠族人之永戍者，始蒙恩宥，独不知孝孺以门人为一族，故疏未之及。迄今犹勾军不已，世受其害，乞移呈兵部，特为豁免。」予见而恻然，亟向诸枢曹言之，会国亡，遂已。
徐冢宰石麒等公疏请封于忠肃谦后为伯，其疏，黄侍御澍草也。内云「与寿亭侯比烈」，又曰「都城隍之号空悬」，盖不知汉寿为封邑，故云寿亭侯，都城隍乃齐东语，岂可入告？又为左良玉草疏，「改谥思宗，是以先帝为不足思」，不知思乃谥义，非思不思之谓。不学无术类此。
左良玉兵半若盗，甚淫毒，每入民家索贿，用板夹爇之，肥者或脂流于地。又所掠妇女，公淫于市，若入舟后，或注目岸上，望父若夫泣，则身首立分。予同年吴户曹应恂，【崇祯辛未。】 先为楚令，对予言之犹欷歔。若入南都，其荼毒必有不可言者。
袁督继咸屡疏，与左帅良玉相应，人疑其比于良玉。及良玉反，兵抵九江，继咸为众所胁，出迎，遂失九江，内外哄然。皆以为与良玉同谋，虽同乡万冏少元吉【天启乙丑，南昌人。】 亦密语乔侍御可聘曰：「有之。」后抗节死，北人始谅其无他。
湖广巡按王中丞骥 【崇祯戊辰，丹徒人。】 家居京口，质库遍城内。每鸡羹一盂，非腿不食，庖人必杀三鸡充之，余肉皆抛弃。又烹鱼时，必先置燕窝腹内方食。所用木器瓦器尽花梨古窑，其豪奢乃尔。时北兵告急，骥方以巡抚入觐，未至国门，已加兵部侍郎矣。
姚少廷尉思孝为给谏时，持门户甚力，至是，以考察为忧，予曰：「非当察而察，吾何畏？若公道昭明，洗雪前枉，则今日坠渊之人，正异日登仙之人也。」后予奉差出都，思孝又言当事者委之守城，予与书曰：「诸君貌顺心险，未可云好相知也。」思孝不能决。已，北兵入都，薙发为僧，复为人所逼，遂出见。
左兵与北兵交逼，上召对群臣，姚廷尉思孝、乔侍御可聘、成侍御友谦 【崇祯甲戌，海门人。】 皆扬人也，奏：「左良玉稍缓，北尤急，乞无撤江北兵马，固守淮、扬，控扼颍、寿。」上曰：「刘良佐兵还，宜留江北防守。」马辅士英时立御前，戟手詈曰：「尔辈东林，犹借口防江，欲纵左逆入犯耶？北兵至，犹可议，若左逆至，则若辈高官，我君臣独死耳！臣已调良佐兵过江南矣。宁死北，无死逆。」举朝为失色，有贾似道弃淮阳之诮。时上虽忧形于色，犹顾友谦曰：「若成某耶？」盖往者播徙时，曾饷上于危也。
左良玉反后，九卿十三道合疏声罪，既上，已两得旨，惟六垣疏未上。吏科吴都谏希哲初大言曰：「今日所重不在楚，宜出公疏纠揆地，并请固守江、淮。」然逡巡未敢也。已，上防江公疏，后以无疏讨良玉，罚六科俸。
．金吾于之英既借谦后，又恃奥援多，几冒伯。乔侍御可聘以非谦嫡系，言于掌道张侍御孙振，十三道无画题者，遂祗封谦临安伯。时称浙有三大功臣，刘基诚意伯、王守仁新建伯，至是谦复赠伯。
周礼曹镳、雷佥宪演祚赐死，王侍御懩以吉服承旨入狱。懩先有疏请斩二人，演祚曰：「王懩能断得我首否？」镳觉，对曰：「不断我首，吉服何为？」各作家书讫，又互书先帝遗臣四字于腹，就缢。演祚遗命弗葬，置棺雨花台，仿子胥抉目意。不一月，京师失。
刘总宪宗周以声气故素重周仪曹镳。一日，晤章吏部正宸，问曰：「如周可谓粹品否？」正宸曰：「不纯。」宗周问故，正宸曰：「言有余而行不足。」宗周默然。又祁少司农逢吉，【天启壬戌，金坛人。】 镳同里人，及赐死，梁少司马云构 【崇祯戊辰，兰阳人。】 在坐，语逢吉曰：「贵邑一日杀二贤耶？」逢吉曰：「一贤耳。」盖以周庶常锺为贤也，其恶镳若此。噫，斯言过。
杨副宪维垣首攻崔逆，列名逆案遣戍，故夏铨曹允彝幸存录亦以为过。独一生大误在攻熊经略廷弼，廷弼功多于罪，至指附邹总宪元标与赵冢宰南星者皆为邹党赵党，而欲与熊党并锢，尤谬。及起任南都，议或偏而行无疵，幸殉国一举，足洗前非。乃诬其杀妾潜逃，为乱兵所杀，舌可犁也。
