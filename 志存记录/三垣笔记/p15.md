<!-- { "loadSidebar": true } -->
沈侍御宸荃 【崇祯庚辰，慈溪人。】 以大行考选，乡人爱之者曰：「马相君方收俊乂为用，请以千金贽。」宸荃作色拒之。已，是人复至，云：「不必金，但微服投一门生刺，立千金券可也。」宸荃曰：「空言恐不足取信，微服相见，恐累相君。且始以贿进，相公亦安用此龌龊人为？」已，赴考得台，初疏为阁臣侧目，复见忤同乡及掌道，不六月外转。外转疏将上，其书办童姓者曰：「部疏上，惟内阁可挽，愿代措千金，但乞发一门生帖耳。」宸荃曰：「若用书办千金，我将为书办用，且向不肯作门下士，今有急相投，彼岂相信？」遂得外。
彭侍御遇（风岂）以幸进，且滥鬻官爵，纵兵激变。佥谓年例当用遇（风岂）或陈侍御潜夫， 【钱塘举人。】 不则王侍御孙蕃。乃遇（风岂）为马辅士英所庇，潜夫、孙蕃欲重处，遂议用游侍御有伦、【崇祯庚辰，婺源人。】 贺侍御登选。 【崇祯甲戌，鄱阳人。】 有伦屡疏忤，时登选则与黄侍御耳鼎纠荐相左者，经数日，又易有伦以高侍御允兹， 【崇祯甲戌，利津人。】临开送铨部，则又以沈侍御宸荃易登选。宸荃居乡，遇废籍袁侍御弘勋，薄弘勋，以为不同道当处，而掌道张侍御孙振又憎其疏有「党邪丑正」四字，故外。
张侍御孙振嗜贿，某侍御面乞某差，屈二指，孙振以为二千，开颜诺之。次日，以二百金至，忽庄容大言曰：「若贿差当纠！」某侍御失色退。
沈侍御宸荃例转，乔侍御可聘过，慰之曰：「目今所忌而欲除者仇怨也，次异己，次中立，次将及调停。但须考察时作一网空，此后似并归一路矣。然毕竟自相蹄啮，又一哄散耳。」时东林现任已同抱蔓，惟在籍未处，故张掌道孙振请以改元察，虽京察有期，不及待也。孙振坚握河南道印，欲俟京察方迁。刘侍御光斗、袁侍御弘勋，以资深不得，皆恨。故可聘及之。
沈常少胤培谕祭周藩归浙，邀友陆云龙 【钱塘人。】 同行，云龙曰：「公在北以使事出都，不半月变作，今又行矣，时事如何？」胤培曰：「君以为何如？」云龙曰：「似乎要败。」胤培曰：「还似等不得要败。」时蔡少宰奕琛起用，予谑胤培曰：「同乡至，佥院入掌矣。」胤培曰：「弟今日上策，当循序迁一冷曹耳，佥院岂可为耶！不为用则速败，为用则败稍缓，然名位俱失。予即不能出上策，何至出下？」
乔侍御可聘掌河南道，有同乡门生以一杯镌号进，三往皆回。吏垣章都谏正宸尤峻，一同乡托沈常少胤培转致书札，胤培笑云：「老虎头上敢抓痒耶？」又曰：「他人怒时可畏，惟章格庵笑时亦可畏。」一时掌科掌道，清操凛凛。
闯伪防御使武愫 【崇祯癸未，泾县人。】 至徐张示，谓「自」为「字」，「成」为「丞」，避李自成讳也。郭佥宪维经先为廷尉时，以刑部未解审，止送招画题，遂题请，故动色疏争，驳愫不宜死，盖未见此示也。时邹少京兆之麟涎佥宪缺，唆保国公朱国弼纠其庇逆，遂以此去。
杨纳言维垣巡按河南时，以祥符季邑侯寓庸 【天启壬戌，泰兴人。】 首荐，故此番又列名荐疏，与虞给谏廷陛 【万历丙辰，嘉兴人。】等并列。后吏部复疏，以廷陛等复原官，而寓庸不得复。铨部止云候服阕起任烦剧，盖因言官前以贪纠，故难之也。时寓庸守制，闻报，即解衰绖，易乌纱帽，圆领角带，与亲友宴旬余。
傅给谏櫆 【万历癸丑，临川人。】 当天启时，连疏纠左佥宪光斗、魏都谏大中等，诚过，然狎邪之汪文言自宜纠。解给谏学龙曾为予言，一时颇称快，后因纠魏忠贤，服阕后，终珰世不出。乃以杀光斗等为櫆赞导者，亦过。张太宰捷屡称其枉，然不起，亦不雪。或曰，崇祯时先经杨纳言维垣疏谪，意不许也。
僧大悲屡经会讯，语言颠谬，有「潞王施恩百姓，人人服之，该与他作正位」等语，几构大祸。上召对阁臣于内殿，皆请包荒以安反侧。独张侍御孙振审词有：「大悲本是神棍，故作疯僧，若有主持线索。」又云：「岂是黎邱之鬼？或为专诸之雄。」语多挑激。时孙振与阮戎政大铖欲阱诸异己，有十八罗汉、五十三参、七十二菩萨之说，非上宽仁，大狱兴矣。闻马辅士英亦不欲，故止诛大悲。
蔡辅奕琛自是才人，其入相，杜铜臭，入部院词林，杜纳贡选教职，罢冒滥职方，禁部札参游守把为害地方，严核请乞及铨选之伪冒者。又严束金吾，不许添役收受词状，亦有一番厘振。惜腹心已溃，支吾何补，且大节已丧，不足录也。
陈侍御丹衷巡按湖广，未行时，丹衷与马辅士英密，周仪曹镳系狱，托丹衷致书币求解，未投，被厂役缉获，故例转长沙知府。
许定国欲图高杰，多选诸妓，以二妓縻杰一兵，又选四艳妓侍杰。及中夜伏兵发，一兵已为二妓所掣，故败。
福建郭文宗之奇， 【崇祯戊辰，海揭人。】 以庶常散馆仪部转今官。王辅铎素与之奇善，因陆直指清源 【崇祯甲戌，平湖人。】疏荐，径批还，翰林而超擢，旧例所无也。寻以张抚军肯堂有言，复调外。忽内忽外，有同儿戏。
旧例，言官赐环，必需建言，由京察得者三人。戴给谏英 【崇祯甲戌，宜兴人。】 以房师薛辅国观累，既例转，复察处不谨，赐环后，纠韩翰林四维【崇祯辛未，嵩县人。】 从逆，不应复官。又纠王济抚燮、王东抚潆不赴任，颇凿凿。吴给谏希哲以察降，赐环后，气稍平，言不欲为已甚。惟杨给谏兆升 【天启壬戌，武进人。】以醇谨称。
或构予于张太宰捷，谓将唆吴给谏适纠之。予闻而笑曰：「予生平从不为此。昔作刑垣时被谪，有同郡徐都谏耀仆语人曰：「我主居言路久，每后进有言必过商，独李不然，知有今日久矣。」又乔侍御可聘夙称莫逆，然亦不相商，尝语之曰，吾所言平，则无可商，若戆，则内断耳。脱与知己相商，将令我卑之爱官，中之爱身，抑高之爱君父乎？生平不受人教，乃教人耶？」构者为惭沮。
旧例，六科抄参，皆于部复时入疏中上闻。然用人行政大事，则以疏争，钞参其琐务耳。张都谏希夏时为吏科，独以钞参为常，如戴给谏英等皆察处，不宜与建言同环召，又陈都谏尔翼荐崔呈秀为本兵，不宜以逆案录用。皆不具疏争，止以钞参结局，又已隐其名，而以移署吏科之给谏适当其咎，皆巧卸也。适下狱胎此。
甲申十二月间，高鸿胪梦箕 【河间人。】 仆穆虎自北而南，中途遇一稚子，挟与偕，薄暮解内衣，灿然龙也。虎惊询，谬云：「我王子。」既益狎，乃易语太子。行抵京师，望孝陵辄伏地哭。梦箕初犹疑，留与深语，每言及先帝先后，则长号。又问：「闯贼入宫，何以呼尔？」稚子涕泪交下，故作羞恨状曰：「儿我。」间娓娓宫中事，梦箕无以辨也，乃始信之。初欲疏闻，继谓此先帝胤，出恐不免，密送杭州宅内。稚子至，益骄，每酣饮则狂呼，间大言阔步，梦箕侄不能禁也。惧，书达梦箕，箕亦惧，命载送金华之浦江，然外人已啧啧矣。不得已，于正月疏闻，上亟遣内臣冯朝进追回，至绍兴方及，命府部大小九卿科道旧日东宫讲读等官前去辨验。时诸讲官刘中允正宗、【崇祯戊辰，安邱人。】 李司业景濂皆云：「太子眉长于目。」而北使左少司马懋第密疏至，亦云北有一太子，不知真伪。询西宫袁妃，妃曰：「太子有虎牙，足下有痣。」至是验之，无一合。继问讲读何所，则误指端敬殿为文华殿，问讲读先后，则误以先读为先讲，问讲读既完，所写何字，则以孝经为诗句，问字写几行，则误以描摹十大字自写小字于旁为全写。又问：「当日讲读曾问难数次，尚记忆几何？」曰：「不记。」又问：「讲案上何物？」曰：「不知。」虽正宗、景濂亦不识也。已，戴给谏英前问以崇祯十六年曾廷鞫吴昌时，携皇太子于中左门，何事何语？又问嘉定伯何姓何名？亦不能对。时吴犹无言，惟阁臣铎大言曰：「假！」遂退。未几，李总宪沾同数人升阶，始跽地乞怜，自云王昺孙之明，非太子，为穆虎所教，手书付沾，遂据实奏闻。午后，上召对，谕曰：「朕念先帝身殉社稷。」言出泪落，连拭不成语，继乃曰：「朕今日侧耳宫中，惟望卿等奏至，若果真，即迎入大内，仍为皇太子，谁知又不是。」慨伤久之。
王之明再讯，张侍御孙振命搜穆虎衣，得高梦箕侄高成家书，内有「二月三月往闽往楚」等语。时之明与梦箕未到，而穆虎又坚云不解，问之，乃新自杭郡至，猝被执，犹未授梦箕书也。遂奏覆。至是，乃命各官鞫之明等于廷，官民俱得入视。甫讯，黄得功提塘前，忽出所刊疏，有「先帝子即皇上子，若速处治，恐东宫诸臣即识认亦不敢出头取祸。」于是旁观益疑，时得功疏犹未上也。
王之明三讯，三御史登大理寺堂，安圣旨于中，三法司与锦衣卫皆侧坐，御史坐稍后，前此未有也，指挥皆由张侍御孙振、李总宪沾，虽堂官亦唯唯而已。梦箕等既到，咸以甘言诱之明，以严刑加虎。然明旨所云「二月三月所成何局？往闽往楚欲干何事？并主使附从，实繁有徒」数语，皆抵死不供也。先是，梦箕曾为史阁部可法买硝黄，人疑欲阱可法，至是，梦箕无所及，惟口谇之明，仰天叹曰：「我为无赖子所愚耳。然一念痴忠，天地可鉴也！」法官无如之何，乃以提高成等请。
王之明四讯时，高成已自杭郡解至，复严刑鞫，所言闽楚，含糊而已。回奏，命再讯，梦箕惟请死，是日梦箕与之明始刑。张侍御孙振等持闽楚语甚坚，独葛廷尉寅亮【万历辛丑，钱塘人。】 密言曰：「公等度朝廷兵力，能声左良玉、郑芝龙之罪，而制其死命乎？若其供也，含忍则无法，搜剔则激变耳。」孙振等始微悟，言之士英，自此不复究矣。初，高司寇倬【天启乙丑，忠州人。】 拟稿，必请正寺院三御史亦往，而孙振纵笔涂抹，手自为稿入告，皆其所拟也。
