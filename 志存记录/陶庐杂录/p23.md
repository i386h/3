<!-- { "loadSidebar": true } -->
　　《涌幢小品》。弘治间，令州县选民壮。先是，天顺初令招募民壮，鞍马器械，悉从官给。本户有粮，与免五石。仍免户丁二丁，以资供给。如有事故，不许勾丁。至是令州县选取年二十以上五十以下精壮之人。州县七八百里者，每里佥二名。五百里者，每里佥三名。三百里者，每里佥四名。一百里以上者，每里佥五名。春夏秋每月操二次，至冬操二歇三。遇警调集，官给行粮。

　　又土兵法起于宋，所谓陕西义勇刺为兵者是也。然唐藩镇与汉郡国所用，独非此类乎？胡深在缙云，当元末盗起，慨谓其友人曰：“军旅钱粮，皆民出也。而今日之民，其困已甚。”遂请于上，令有田者，米十石出一人为兵而就食之。以一郡计之，米二十万石，当得精兵二万人。军无远戍之劳，官无养兵之费。而二十万之粮固在也。行之数年，使所在兵强而财阜。此制最善。然元法度宽纵，又当扰攘时，故可行，且不独深有此言。章溢父子兄弟固已亲行之矣。成化二年，用陕西抚臣卢祥之言，选民丁之壮者，编成什伍，号为士兵。原佥民壮，亦入其中。量加优恤，凡得二万人。时毛里孩方强盛窥边。惮之不敢深入。世宗庚戌以后，建议欲练苏卒而不及士兵，终无成功。王思质以此受祸，唐荆川以此受谤。

　　彭躬庵云：“少陵稷、契自许，为谏官。当肃宗兵兴，李辅国、鱼朝恩辈谗构两宫，逼挟诸大帅，噤不一言。独房谪。以私旧殚力申救。安在其为稷、契。”论甚正。及读汪钝翁《少陵像赞》序云：“老杜诗，避人焚谏草，骑马欲鸡栖。又，明朝有封事，数问夜如何。盖其所谓一夕不忘君者如此。”史氏轶之，刘句固不足道，宋景文、欧阳文忠尤不免于漏失。岂避人而焚之者，果有其事耶？语较和平，躬庵不知得及闻此否？

　　刘文成《新春》诗：“我发日已白，我颜日已丑。开樽聊怡情，谁能计身后。”于忠肃《自叹诗》云：“寒暑互凌侵，凋我好颜色。齿牙渐摇脱，鬓发日已白。”衰飒之况，不可卒读。其后一佐命，一定国，皆为社稷臣。君子随遇而安，信然。

　　《东谷赘言》。都御史东阜刘公抚蜀，有门生在谏垣。以书来求作司谏箴。东阜复书曰：“老悖学殖荒落，安能办此。曾见前科程文载邦有道危言危行一篇，其中讲语曰：”事关利害，有举世所不敢言，而己独言之。机伏隐微，有举世所不能言，而己独言之。‘请以此语，书之座右，为司谏箴可也。“门生得书，读之竦然。

　　《陔余丛考》。古来用兵，往往兵多者败。盖兵过多，则号令不齐，势气不贯，必不能有臂指相使之用。且为将者有恃众之意，而谋多疏。为兵者亦有恃众之心，而战不力。亦足以备一说。

　　《后汉书。度尚传》。尚破贼，卜阳、潘鸿等犹未殄灭，而士卒骄富，莫有斗志。尚乃令军中恣其出猎，密使人潜焚其营，珍积皆尽。猎者归皆泣。因劳之曰：“贼财宝山积，足富数世。诸君但不努力耳？”乃人人争奋，大破平之。

　　《翰苑丛钞》。贾宣伯有神药，能治三虫。止熬黄柏木，以热酒沃之，别无他味。一日过松江，得巨鱼。置于水罟中，投小刀圭药，鱼吸中即死。后吴江有怪，土人谓蛟为害，宣伯数刀圭投泽中，明日老蛟死，浮于水。水虫莫知数，皆为药死。山人此药，云本仙方，而涉海者，亦或需焉。

　　又景三年五月，诏中外臣僚，许以家书附递。明告中外，下进奏院，依应施行。盖臣子远官，孰无坟墓宗族亲戚之念。其能专人驰书，必达官贵人而后可。此制一颁，则小官下位，受赐者多。今所在士大夫私书多入递者，循旧制也。

　　长庆二年，度支张平叔画粜盐之策，请检责所在实户，据口团保，给一年盐，使其四季输价，为韩愈所驳而止。即今户口食盐法也。今虽不觉其扰，直为文具，无益于国计。而相沿日久，不究其根柢，亦付之文具而已。

　　汉币用黄金，杂以泉货。唐纯用钱。开元天宝间，天下钱铸九十九炉，岁八百万。至元和长庆间，铸才十余炉，入方十五万。盈亏之较，可睹矣。其时两河太原，杂用铅铁，岭南杂用金银丹砂象齿。他皆用钱，白金犹未多用也。宋始用白金及钱，间以交子。元宝钞盛行，与银钱并用矣。今惟白金与钱，黄金不用为币。

　　元时钞法有三。初造中统交钞。历岁既久，复造元宝钞。又三十余年，改造至大银钞。钱法有二，曰至大通宝，一文准银一厘。曰至元通宝，一文准银一分。

　　台谏风闻言事，考之令典，无所证据。唐史武后以术制群下，谏官御史得以风闻言事。自御史大夫至监察御史，得互相弹劾，率以险陂相倾覆。此风闻言事之始也。

　　欧阳修游随州，得韩愈遗稿，读而慕之。苦心探赜，至忘寝食，遂以文名天下。彼时韩公之文，犹未盛行于世。欧公从断简遗编，遂受正法眼藏，可谓天授。今韩、欧之文，布满天下，有能苦心探赜而得其元珠者，几何人哉。苏氏之文，出于孟子。其时孟子之书，未列学宫，固侯鲭之一味也。乃今举世服之，如布帛菽粟，人人厌饫，而无知其味者矣。自古艺文经籍，得之难则视之必重，见之少则入之必深。何也？得之易则不肯潜心，见之熟则忘其为贵也。今夫墨池之士，临折旧帖，多于残编断简得其精神，不以其难且少耶。试使为文者如折帖之心，则兰亭数语，峄山片石，用之不竭，何以多为。不然，即积案盈箱，富于武库之藏，亦不足为用矣。

　　选诗所载，无诸王诗。法帖所集，无诸谢字。古今才士，亦无兼长如此。

　　唐渭南尉刘延佑，弱冠登进士第，政事为畿县最。李谓曰：“足下春秋甫迩，遽擅大名，宜稍自贬抑，无独出人右也。”此时风俗尚淳，后进少年为长者所诲如此。以上数条，见《谷山笔麈》。

　　《刘宗周劾温体仁疏》。昔唐德宗谓群臣曰：“人言卢杞奸邪，朕殊不觉。”群臣对曰：“此乃杞之所以为奸也。”臣每三复斯言，为万世辨奸之要。故曰。“大奸似忠。大佞似信”。频年以来，陛下恶私交而臣下多以告讦进，陛下录清节而臣下多以曲谨容，陛下崇励精而臣下奔走承顺以为恭，陛下尚综核而臣下琐屑吹求以示察。凡若此者，正似信似忠之类。究其用心，无往不出于身家利禄。

　　《范景文抚贼未可轻信疏》。从来治盗之法，曰剿曰抚，权可兼行，势难偏废。谁不知之。但剿而后抚，求抚在彼，而权在我。不剿而抚，求抚在我，而权在彼。权在我可操纵自如，权在彼则叛服不常。且抚之不效，已非一矣。此抚彼叛，朝抚暮叛，外抚中叛。非抚事之局变，无法剿之以制其死命耳。

　　潘少保季驯，嘉靖己丑，受命治河，至万历庚辰工成。著有《宸断大工录》。先后四总河务，晚辑《河防一览》。其大指谓通漕于河。则治河即以治漕，会河于淮。则治淮即以治河，合河淮而同入于海。则治河淮，即以治海。立意在筑堤束水，借水刷沙，以此奏功。

　　薛文清《读书录》云，偶见一伶人，于三层卓上，头顶一小童，可谓危矣。因笑自喻曰，“此伶此童此际俱无邪心”。何也？以恐惧之心胜也。贱技且然，君子学道，必常存戒惧之心。如处至危之地，斯无邪心矣。苟安于怠惰放肆，则无限之邪心。窃从而生矣。

　　魏公子无忌从车骑虚左，迎侯生。生直上，载公子上坐。此载字亦加载之意，与老子屈子、扬子载魄之载字同义。

　　《静志居诗话》。肃皇帝信蓟州人李升、嵩县人刁腾之言，分遣中贵崔闵、主事沈应干、千户仝爵、李钅宏，至其地相视银矿。是时辽东卫军姜贤亦奏开盖州归州之矿，遂以贤为矿长。至万历间，陈开矿之利者纷纷，于是中贵四出，海内骚然。姚公思仁为巡按，仿郑侠《流民图》，撰《开采图说》进呈，力请罢役。不听。既而开矿者争相仇杀，群盗蜂起。畿甸则齐本数、李庸、史籍、周言、张世才、石宾河，南则张住、朱世安、赵仲保、兰一枝、王西安，山西则张守清、郭贵三、张尽忠、许廷珍，宁夏则杨戬。本欲利国，而国几危矣。

　　宋太祖于太庙寝殿夹室镌一碑，谓之誓碑，封闭甚严。新天子即位，礼启默诵，虽腹心大臣近臣皆不知。靖康之变，方得纵观。其词三行，一云，柴氏子孙，不得加刑市戮，连坐支属。一云，不得杀士大夫及上书言事人。一云，子孙有渝此誓者，天必殛之。

　　元朝送终之礼，用香枕木分为两片，凿空其中，肖类人形小大，合为棺，置遗体其中。加髹漆毕，则以黄金为圈三。圈定，送至园寝之地深埋之，则用万马蹴平。俟草青，则已漫同坡。不穷财，不殉女子，不崇山坟，无复考志遗迹，岂有发掘暴露之患哉。

　　元兵事急能致风雨，突围而走。盖有赭丹随身。赭丹者，马腹中所产之物。用之念咒，即致风雨。如狗宝牛黄之类。

　　宋有《叠阵法》，吴所作也。其法前一行刀。蹲伏以俟，其阵最低。第二行矛戟大枪，立地以俟，其阵稍高。后一行骑兵弓矢，其阵最高。互相倚恃，迭为赴援。最低之阵于蹲处掘地，取足容身，更蔽以云幢而参之柁戟，则矢镞莫加。其在陆也，则纵横掘堑以为地网。其遇泉也，则勾引停蓄以为水柜。然敌骤来，或在地网水柜之外，则有电扫雷丸之用矣。其为器也，管用七尺而以铜为之。小管七寸而以药发之。用人少而成功多，费省而兵卒强。易于进战，不俟威迫也。

　　叶文庄公盛巡抚宣府时，修复官牛官田之法。垦地日广，积粮益多，以其余岁易战马千八百余匹。其屯堡废缺者，乃修筑之。不数月，完七百余所。

　　唐贞元元和间，张公瑾为代州都督。瑾为置田，以省馈运。李绛奏，振武天德左右，良田可万顷，请择能吏置营田，省费足食。卒以卢坦经度，四年得谷四十余万斛，岁省度支钱二十余万缗。韩重华东起振武，西逾云州，极于中受降城。列栅二十，垦田三千八百处。韩魏公云，代州宁化军禁地万顷，宜如草城川募弓箭手，给地计租，以备征御。此皆已试明验。后来军政弗修，寇警时至，遂乃归罪田畜，禁民勿耕。是谓惩噎废食也。

　　李佶言，每正盐一引，带余盐二引。霍韬议，每正盐一引，带余盐三引。或令商人于缘边报申，或令商人于盐场买补。如此则公私兼利，商灶两便，私盐不待禁而自无矣。且每正盐一引，带余盐二引或三引，是国家获额外二三倍之利，而灶丁亦得二三之息也。此外纵再有遗余，当尽捐以予之，任其流通货卖，不复拘禁，尽变私盐为官盐。则亦可以尽变盐徒为良民矣。

