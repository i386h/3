<!-- { "loadSidebar": true } -->
　　《诗存分编》二卷，卓娱图辑八旗人诗。一卷拉歆以下八人。二卷峻德以下九人。似非完书，偶然刻之者也。然此十七人之诗，时有佳篇。每人诗末，各著评跋，颇见眉目。

　　《南邦黎献集》十六卷，鄂尔泰辑。文端于雍正三年官江南布政使，下车延访真才，建春风亭会课，所得佳编，裒集成卷。类编付梓，颇称好事。甄拔之士，一时翘楚。

　　《南州诗略》十六卷，当涂朱滋年辑。滋年祖辂讲学南州，录其乡里之作，凡宦游流寓题咏山水及与南州士夫唱酬者，皆散见于卷中。滋年补缀，刻于乾隆三十八年。并以其祖辂、父敏闻诗暨己作附后。沈归愚尚书序之。

　　《云间杜氏诗集》无卷数，青浦杜世祺分体编次，成书于康熙十四年。自明初杜隰以下至杜天锡九十三人，补遗十一人。前有沈荃、董俞、张锡怿、吴懋谦、徐允哲五序，后有朱在镐、吴三省二序。

　　《董氏诗萃》二十卷，乌程董编。自宋董贞元以下，凡四十八人，闺媛六人，刻于乾隆十年。镂版甚精致可爱，字画细劲，仿宋椠本。

　　《冈州遗稿》六卷，顾嗣协编集广东新会人之诗，自元罗蒙正以下五十九人。刻于康熙四十九年，嗣协弟嗣立为序之。中云：“余向在四朝诗馆加意搜罗，独至冈州作者竟寥寥无闻焉。”斯集信可宝也，版刻极佳。

　　《国朝姚江诗存》十二卷，张廷枚辑。黄宗羲编姚江逸诗十五卷，倪继宗刻逸诗外七十余家，此殆沿其例而续之者也。一卷至十一卷黄宗羲以下一百五十五家，十二卷闺秀方外十家，皆余姚人之作。刻于乾隆四十一年，邵晋涵、陶廷珍序之。邵序论余姚诗甚详，陶序论余姚诗极核，皆精妙之篇。

　　《国朝江右八家诗选》，曾燠编。八家者，陈允衡、王猷定、曾畹、帅家相、蒋士铨、汪轫、杨、何在田。其自序云：“余汇钞江西历代诗，本朝得二百二十余人，八家盖杰出者也。”

　　《诗持》凡三集，魏宪编。一集四卷，二集十卷，三集十卷。汇刻于康熙九年。宪仿石仓例欲补其缺，版式悉照石仓旧本，意甚良也。后又有百家之刻，统校一过。复沓沿袭，颇染坊间陋习。然闽诗赖以存者不少。

　　《西江风雅》十二卷，乌程沈澜编。澜号柏村，以骚坛耆宿自期许。官江右时辑此书。仁和金侍郎德瑛视学江右，称之。刻于乾隆十八年。前有华亭王兴吾、仁和汤聘二序。采录起雍正癸卯迄乾隆癸酉二十年之诗。虽未该备，而于乾隆初年西江名作，网罗殆尽，去取颇有别裁。《湖北诗录》，钟祥高士熙编。不分卷，而依湖北各郡排比。首武昌，次汉阳，次黄州，次宜昌，次荆州，次安陆，次德安，次襄阳，次郧阳，大抵安陆一府之诗居十之四。盖士熙为其郡人，易于搜讨耳。乡曲之见，亦未能免。镂版于乾隆三十七年，版式局促。殊伤大雅，何得有大力者为重刻之。

　　《新年杂咏》，杭州吴锡麒及弟锡麟、黄朴、姚思勤、项朝荣、舒绍言所作。不分卷数，以类相从。刻于乾隆四十年。前有王鸣盛、顾光旭二序。

　　《淮海英灵集》二十二卷，阮元辑扬州一郡之诗也。其凡例云：通州、如皋、泰兴旧隶扬州，今诗托始国初，未便区分畛域。分卷仿顾嗣立选元诗例，以十干为次。甲集四卷，乙集四卷，丙集四卷，丁集四卷，戊集四卷，皆以得诗先后为序。壬集一卷，闺秀诗。癸集一卷，方外诗。己庚辛三集，虚以有待。考校审定，足备扬州文献云。

　　《岭南五朝诗选》三十五卷，番禺黄登编，刻于康熙三十五年。前二十卷，诗之为岭南作者。后十五卷，岭南人之诗。卷首载袁景星、鲁超、刘茂溶、秦桂、王士礻真、梁佩兰、欧阳隽、陈恭尹、李长华九序。决择未见允当，搜罗尚称富有。

　　《金华诗录》六十卷，外集六卷，别集四卷，朱笠亭编次，乾隆三十七年汉州黄彬知金华府刻之。前有彬序。卷一卷二，唐骆宾王以下十二人，诗六十五首。卷三至卷十，宋胡则以下七十七人，诗三百五十六首。卷十一至卷十九，元许谦以下三十七人，诗五百五首。卷二十至卷四十四，明宋濂以下二百八十二人，诗一千三百九十四首。卷四十五至卷五十四，国朝朱之锡以下一百四十五人，诗六百一十七首。卷五十五至卷六十，补遗唐冯藻以下共一百六十九人，诗三百七十六首，内三人已见前。外集名宦六卷，六十三人，诗一百四十九首。别集联句，卷一二十二人，诗五首。卷二月泉吟社，冯澄以下二十二人，诗二十六首。卷三石洞贻芳，刘过以下三十五人，诗五十三首。卷四诗论句论。多而有纪，足资博雅之助。后有夏苏一跋，论金华诗源流最悉。

　　《苔芩集》二卷，附录二卷，王鸣盛编。鸣盛前有《十二家诗选》。兹于乾隆丁亥年服阕里居，复辑此集。专录现在之人，已往者不载，与诸选本不同。江南一时知名之士，尽入网罗。诗则仅及其所见者决择之，未必即其人杰构。以诗存人可也。

　　《松陵诗征》十七卷，寓贤一卷，方外一卷，闺秀一卷。袁景辂编次吴江人诗也。一卷朱鹤龄起，十七卷杨兆麟止。十八卷王崇简起，王思岵止。十九卷影起，王彰止。二十卷沈倩君起，钱珂止。每人辑以小传，采诸家评语附焉。景辂闲著诗话于后，铺叙典章文物，繁简得宜，仿佛静志居笔意，近人中所罕觏者，较周廷谔《诗粹》为尤精。

　　《青浦诗传》三十四卷，王昶纂。第一卷职官，屠隆起，王希伊止。第二卷至三十卷，陆机起，李大成止。第三十一卷，闺秀释子道士仙鬼之作。第三十二卷至三十四卷，词附之，王起，陆凤池止。人各系以小传。闲著《蒲褐山房诗话》，论诗论事，皆具只眼。诗料抑史材也。

　　《今诗所见集》六卷，黄承增辑，未成之书。虽皆一时交游酬答篇什，拣择颇严。因诗存人，因人存诗，交有所赖。

　　《杭郡诗辑》十六卷，吴颢编其郡人之诗。自黄机起，凡一千四百余人。刻于嘉庆五年。卷一顺治年间有科目者，卷二顺治年间无科目者，卷三康熙三十年以前有科目者，卷四康熙三十年以前无科目者，卷五康熙六十年以前有科目者，卷六康熙六十年以前无科目者，卷七雍正年有科目者，卷八雍正年无科目没乾隆二十年以前者，卷九乾隆十五年以前有科目者，卷十乾隆二十年以前无科目者，卷十一乾隆十五年以后有科目者，卷十二乾隆四十年以前无科目者，卷十三乾隆四十年以后无科目者，暨时代无可稽者附之，卷十四无名氏遗民流寓，卷十五闺秀，卷十六方外。其自序云：名家有集行世，仅存一二，其名位未显，姓氏将湮，或后嗣式微，则勉为多收。所采除专集及诗观、别裁外，有孙以荣《湖墅诗钞》、赵时敏《郭西诗钞》、柴杰《浙人诗存》。又于朱文藻处得二百余家，而同里梁山舟、叶古渠、同年叶绛岩、龚匏伯各汇交数十家。闺秀一门，芷斋汪夫人所集，壁池蔡夫人加朱墨者。盖以诗存人之意，多非讲求声律者比。

　　《滇南诗略》十八卷，补遗二卷，流寓二卷，保山袁文揆编，嘉庆四年刻版。自序云：“王畴五、张月槎两太史，赵永锡大尹，孙髯翁布衣，杨裕如孝廉，征诗有启，讫未成书。伯兄仪雅纂《胜国遗诗》成，揆愈不敢弗终厥事。编国朝滇南诗，始顺治辛丑迄嘉庆辛巳。题曰《国朝滇南诗略》，从伯兄纂前明诗例也。”搜辑之功，可谓勤矣。金碧苍洱间奇气，何幸荟萃于此笔。

　　阮芸台中丞督学两浙时，有《两浙辅轩录》。己未年夏，芸台官侍郎，退直，邀余至琅环仙馆读画品诗，遂以此书委勘。尚未分卷数，束为十六捆。余约十日阅两捆，历三月始毕，间有为增入者。今其书分四十卷，得三千一百三十三人，诗九千二百四十一首，刻版于嘉庆六年。翁覃溪先生《涛音集》序云：“《涛音集》八卷，掖县人诗。盖西樵教授莱州时，阮亭省兄于学舍，因撰次其邑人之诗。往往有两先生系评云。予访此书三十年不得见，今按试于莱，始见之。是集之成，在顺治十四年丁酉，正先生昆季盛年驰声艺苑之时。其后渔洋作西樵年谱，于《然脂》、《涛音》二集，皆追叙之。盖已不能无陈迹之感。乾隆五十七年掖县儒学开雕。卷一毛宗鲁以下十二人，卷二孙镇一人，卷三宿凤翥以下九人，卷四赵士哲一人，卷五王汉以下十八人，卷六宿孔晖以下四人，卷七张端以下五人，卷八赵涛以下二人。

　　《宋诗钞》一百二卷，吴之振编。共一百家。其无专集及不及五首者弗录。每集各系小传，叙论甚详。有录无书者十六家，刘、邓肃、黄干、魏了翁、方逢辰、宋伯仁、冯时行、岳珂、严羽、裘万顷、谢枋得、吕定、郑思肖、王柏、葛长庚、朱淑真。

　　《宋元诗会》一百卷，桐城陈焯编。焯字默公，顺治壬辰进士，官兵部主事。《诗会》自序云：“散录零钞，或得诸山水图经，或得诸崖碑摩拓，以及市坊村塾，道院禅宫，敝簏残蹄，穷极搜求，积累岁时，成兹巨帙。凡九百余家。”前有周疆、曹溶二序及溶手札，溶盛称其宋诗讨论精详，元诗则有未备之憾。

　　《元诗选》一百一十一卷，长洲顾嗣立编。凡三集。初集元好问以下百家，二集段克己以下百家，三集麻革以下百家。人各存原集之名。每集分十干，癸集有录无书。

　　《宋百家诗存》二十卷，曹廷栋编。廷栋以吴之振所选《宋诗钞》有有录无书，潘讠刃叔《宋诗钞》、陈名扬《十五家诗》为未备，续为是编。皆有本集传世者。吴、潘、陈已采，不复入。始魏野《东观集》，终于僧斯植《采芝集》。贺铸北宋末人，而置魏野之前。廷栋缘所素爱而创为此例耳。

　　《南宋杂事诗》七卷，沈嘉辙、吴焯、陈芝光、符曾、赵昱、厉鹗、赵信等撰。七人皆杭产，以其乡为南宋故都，所为诗主纪事典故，故皆注诗下。所引书几千种，可谓博矣。

　　《元诗选癸集》，顾嗣立原编有录无书者也。其甥孙席世臣于嘉庆三年校勘补刻，版式一如其旧。分卷则曰癸之甲，癸之乙，癸之丙，癸之丁，癸之戊上戊下，癸之己上己下，癸之庚上庚下，癸之辛上辛下，癸之壬上壬下，癸之癸上癸下，共十六卷。世臣有补遗一编。今未梓行。其目余尝借钞之，甚详备。

　　《宋诗记事》一百卷，厉鹗纂。其自序云：“访求积卷，兼之阅市借人，历二十年之久。披览既多，颇加汰择。计所钞撮，凡三千八百一十二家。略其出处大概，缀以评论本事，咸著于编。其于有宋知人论世之学，不为无小补矣。”乾隆十一年刻行之。选诗兼以著史，应推此书。

