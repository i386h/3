<!-- { "loadSidebar": true } -->

　　《唐书。食货志》，宪宗以钱少，商贾委钱诸道进奏院及诸军诸使。以轻装趋四方，合券取之。号飞钱。王圻《稗史类编》，谓置关子是也。方以智《通雅》，卢坦请许于三司飞钱，每千增百钱。顾炎武《日知录》，谓飞钱即今之会票。

　　《元史》，刘宣曰，“交钞汉唐以来未尝有。宋绍兴初，军饷不继，造此以诱商旅，民甚便之。稍有滞碍，即用见钱。尚存古人子母相权之意”。赵孟ぽ亦言钞乃宋时所创，施于边郡。

　　宋真宗时，张咏镇蜀，设质剂之法。一交一缗，以三年为一界而换之。六十五年为一十二界，谓之交子。富民主之。后富民赀衰，转运使薛田、张若谷请置益州交子务，私造者禁之。大观元年诏改为钱引务。后增印日多，以十年为一界。曾巩《隆平集》曰，“天圣中，民讼不已，知益州寇请禁之。上曰：”蜀民用交子久矣，罢之可乎？‘“李心传《建炎以来朝野杂记》，大观元年改交子为钱引，分一贯及五百。

　　《楮币谱》。蜀民制楮为券，表里印记隐密题号，朱墨间错，私自参验书缗之数，以便贸易。谓之交子。凡遇出纳，本一贯取三十钱为息。后官为置务。熙宁间，戴蒙请置钞纸院，改交子务为钱引务。所铸印凡六。曰敕字，曰大料例，曰年限，曰背印，皆以墨。曰青面，以蓝。曰红团，以朱。六印皆花纹，红团背印则以□。故事监官一员，元丰元年增一员。掌典十人，贴书六十九人，印匠八十一人，雕匠六人，铸匠二人，杂役凡一十二人。所用之纸，初自置场，后虑其有弊，以他官董其事。隆兴元年特置官莅之，移寓净众寺。绍兴五年始创抄纸场于寺旁。抄匠六十一人，杂役三十人。凡引一界满，纳旧易新。率千人取钱六十四，曰贯头钱。其纳换不尽者，曰水火不到钱。今一界所收，并贯头钱，凡一百九十万道，总领所榷取以供军储。所印之数，自元丰元年兼收两界之后，屡增其额。至庆元三年（凡一百二十年），合四千九百三十七万一千六百八十道矣。而又伪造窃行，引日益增，钱日益销，子母不能相权。然有称提之法。以钱称提者，引价低，则官出藏镪增价与民市引是也。以法称提者，凡民以钱输官，当折引，则以一贯二百八十为限是也。盖有钱则有引。天圣所印之数，视钱以为准者也。自军兴增科，凿空为钱。天下大计，仰给于纸。犹幸守和议，引之出纳有常。半藏诸司之库，半流转于民，维持不坏。识者有忧，其在军旅之际乎。

　　宋潞州交子。熙宁三年，转运司以其法行则盐{樊石}不售，奏罢之。

　　陕交子，文彦博言其不便。

　　《宋史。食货志》。潞州交子务，熙宁二年置。陕西交子务，熙宁四年置。京西北路交子务，熙宁三年置。行在交子务，绍兴六年置。

　　高宗绍兴元年，神武军分屯婺州。朝廷以水道不通，始置见钱关子，召商人入中。其法入见钱于婺州，执关子赴杭越榷货务请钱。

　　《食货志》。绍兴三十年，户部侍郎钱端礼造会子，储见钱于城，内外流转。明年，诏会子务隶都茶场。三十二年，定伪造会子法。《洪容斋三笔》。印造益多，不胜其弊。寿皇出内库银三百万两售于市，以钱易楮。《文献通考》。乾道元年户部侍郎林安宅乞别给会子背印。宋世钞制有交子、会子、关子之别，钞之名始见于此。赖有《楮币谱》，文字形制，约略可考。邱谓宋之交会，南渡后取纸于徽池。犹是别用纸为之，而印文书字于其上。金元之钞，则以桑皮就造为钞而印以字纹也。

　　金自贞元至大安中间，交钞之制凡四改。始大小钞并行，后专行小钞。春明《梦余录》。金人循交子法置交钞，自一贯至五贯五等，谓之大钞。自一百至七百五等，谓之小钞。《稗史类编》。一贯至五贯，名大钞。一百文至七百文，名小钞。以七年为限，新旧易迹。

　　金元钞制，以桑皮故纸为之。《金史》言钞制，为阑作花纹，其上衡书贯例。左曰某字料，右曰某字号（《大学衍义》补曰，左书号，右书料）。料号外篆书伪造交钞者斩。告捕者赏钱三百贯。料号衡阑下，曰中都交钞库准尚书户部符承都堂札付户部覆黠勘。令史姓名押字，又曰圣旨印造。逐路交钞，于某处库纳钱换钞。更许于某处库纳钞换钱，官司同见钱流转。其钞不限年月，如字文故暗，钞纸擦磨，许于所属司库纳旧换新，支钱换钱，克工墨钱，官为押字。《稗史类编》所云经由行换之法及印章花押者是也。贞元初，设印造钞引库及交钞库。钞文云不限年月，则是章宗以后更定者。泰和七年十月，杨序言交钞料号不明，年月故暗。虽令赴库易新，然外路无设定库司，欲易无所。远者直须赴都。上以问高汝砺。对曰：“今官军凡纳钞者，受而不支。于钞背印记官吏姓名。”是官吏姓名又有印记于钞背者。范成大《揽辔录》。七年纳，换到给钱，七十为陌。与《金史》稍异。其曰七年纳。盖大定钞制如此。至兴定四年，镇南军节度使温迪罕思敬上书言，宜令以银铸钱为数等，文曰兴定，而未之行。至元光，珍货以绫印制。则又钞制之异者矣。元之中统银货所由也。

　　《元史。食货志》。钞以物为母，钞为子，子母相权而行。世祖中统元年造交钞，以丝为本。苏天爵《元文类》。银五十两易丝钞一千两，每一贯同交钞一两，两贯同白银一两。王恽《秋涧集》。诸路通行壹拾文、贰拾文、叁拾文、伍拾文、壹伯文、贰伯文、叁伯文、伍伯文、壹贯文省、贰贯文省（元注：文省如七十足陌，八十足陌，若使同铜钱，便省官私利益。钞文故先作“文省”二字）。叶子奇《草木子》。元海运自朱清、张始，朝廷以二人功，赐钞印，听其自印。钞色比官造加黑，印朱加红。《辍耕录》。叶公李献至元钞样，世皇嘉纳，使用铸版。春明《梦余录》。世祖后造至元钞大行，以一当五，名曰金钞子。道园《学古录》。至大银钞，视中统一当其二十五。自中统元年至天历二年，七十五年中，中统钞共一千五百九十三万五千三百九十五锭，至元钞共三千六百一十八万一千九百二十九锭，至大银钞一百四十五锭（外三百六十八锭，字阙，不知是某钞），共计五千二百一十一万七千八百三十七锭。可谓富盛矣。惟至大三年所印止五百一十三锭，盖是年兼行钱法也。至顺元年以后，三十九年中所印造钞数，《元史》未载。元至正十一年后，每日印造，不可数记矣。

　　《明史。食货志》。太祖洪武七年设宝钞提举司，明年始诏中书省造大明宝钞，命民间通行。以桑穰为料。其制方，高一尺，广六寸，质青色，外为龙文花栏。横题其额曰，“大明通行宝钞”。其内上两旁，复为篆文八字，曰“大明宝钞，天下通行”。中图钱贯，十串为一贯。其下云，“中书省奏准印造”。大明宝钞与铜钱通行使用。伪造者斩，告捕者赏银二十五两。仍给犯人财产。若五百文，则画钱文为五串。余如其制而递减之。其等凡六。曰一贯，曰五百文、四百文、三百文、二百文、一百文。每钞一贯，准钱千文，银一两。四贯准黄金一两。十三年以钞用久烂，立倒钞法。令所在置行用库，许军民商贾以钞纳库易新钞，量收工墨直。会中书省废。乃以造钞属户部，铸钱属工部，而改宝钞文中书省为户部，与旧钞兼行。十五年置户部宝钞广源库广惠库。入则广源掌之，出则广惠掌之。二十二年诏更造小钞，自十文至五十文。二十五年设宝钞行用库于东市，凡三库。各给钞三万锭为钞本，倒收旧钞送内府。令大明宝钞与历代钱兼行，钞一贯准钱千文。提举司于三月内印造，十月止。所造钞送内府充赏赉。明年罢行用库，又罢宝泉局。时两浙、江、闽、广民重钱轻钞，有以钱一百六十文折钞一贯者，由是物价翔贵，而钱法益坏不行。成祖永乐二年设北京宝钞提举司。帝初即位，户部尚书夏原吉请更钞版篆文为永乐，帝命仍其旧。自后终明世皆用洪武年号云。宣德初，民间交易惟用金银，钞滞不行。天顺中，钞一贯不能直钱一文。隆庆初，宝钞不用，垂百余年。天启时，给事中惠世扬复请造行。崇祯末，有蒋臣者申其说，擢为户部司务。倪元璐方掌部事，力主之，然终不可行而止。春明《梦余录》曰，宝钞局始于洪武八年，永乐仍建局于北京，后废。造钞之法，用桑穰料。其制方，高一尺，阔六寸许。以青色为质，外为龙文花栏。横题其额曰，“大明通行宝钞”，内上两旁复为篆文八字，曰“大明宝钞，天下通行”。中图钞贯状，十串则为一贯。其下曰，“户部奏准印造”。大明宝钞与铜钱通行使用。伪造者斩，告捕者赏银二百五十两。仍给犯人财产。若五百文，则画钞文为五串，余如其制而递减之。每钞一贯，折铜钱一千文，纹银一两。其余以是为差。其等凡六。曰一贯，五百文、四百文、三百文、二百文、一百文。每钞四贯，易金一两。禁民间不得以金银货物交易，违者治罪。按明初有银禁，恐其或滞钱钞也。而钱之用不出于闽、广。宣德正统以后，始用于西北。白天顺成化以来，钞之用益微。《稗史类编》曰，今之钞盖始于金而元承其制也，本朝沿袭之。闻洪熙宣德间犹有百文钞。今但有贯文者，每贯值银三厘，钱二文，非复国初之直矣。今钞之制以桑楮皮为之，竖长一官尺，横八寸，额上横作楷书云，“大明通行宝钞”，中作楷书“一贯”二字，字下图一贯钱形。左右作叠篆各四字，云“大明宝钞，天下通行”，其下楷书钞法禁例。上下钤户部印，四围花文阑。张尔岐《蒿庵闲话》曰，明朝宝钞之制，用绵纸，厚如钱。色青黎，外用墨栏周界。界内上端横书“大明通行宝钞”六字，其下复为龙文栏。界宽寸许，中一横墨线，界为两方。上方横书“一贯”二大字，字上画钱索之形。两旁篆书“大明宝钞天下通行”八字。下方细书七行，书云“户部奏准印造，大明宝钞与铜钱通行使用。伪造者斩，告捕者赏银二百五十两，仍给犯人财产，洪武年月。”识以两朱印，印文不可辨。背面下截为花文栏，界内横书“一贯”两大字，字下亦为钱索形。上截空处，亦识以一朱印。一贯、五百文、四百文、三百文、二百文、一百文，凡六等。制并同。惟横书字钱索形，各如其数。尝闻之一木工云，钞正面墨栏之长，即钞尺也。墨栏之一长一横，即民间市尺也。语似有本。又曰，世传明钞，大学生课本仿纸为之，其青黎色是纸墨杂合所致。按宋孝宗造湖广会子，亦下江西、湖南漕司根刷举人落卷及毁抹茶引，应副抄造。以宋例明，当不诬。

