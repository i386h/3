<!-- { "loadSidebar": true } -->
　　赵一清书徐贞明遗事，吾读《明史。徐贞明传》，绎其言西北水利事而善之，以为宜可见诸施行也。盖关中自郑国、白公、史起、郑当时，引泾渭以溉诸田。《史记。河渠书》、《汉书。沟洫志》具载之。后代弃而不都，故诸渠废绝，不复可踪寻。明定鼎燕京，尤急漕务。惟资给东南之粟，讲求输运之便，已尔浚河以通漕。护漕则河伤，竭三吴之民力，上供天府之储，而财用常忧其不足。我朝世庙悯闾阎之疾苦，思往哲之善政，特开水利营田府于近畿，诚至计也。观于贞明奏议及其首尾兴革之由，实足以资采择云。贞明字孺东，贵溪人，隆庆五年进士，历官尚宝司丞。建言在为工科给事中时，后竟罢归。其父九思官工部郎。治张秋河，筑减水桥于河滨，工成永为利。赵文华出视师，九思不迎谒。坐以老致仕，亦循吏也。贞明之言曰：“神京拥据上游，兵食宜取之畿甸。今皆仰给东南，岂西北占称富强地，不足以实廪而练卒乎？夫赋税所出，括民脂膏。而军船夫役之费，尝以数石抵致一石，东南之力竭矣。又河流通变，运道多梗，窃有隐忧。闻陕西、河南，故渠废堰，在在有之。山东诸泉，引之率可成田。而畿辅诸郡，或支河所经，或涧泉自出，皆足以资灌溉。北人未习水利，惟苦水害。不知水害未除，正由水利未兴也。盖水聚之则为害，散之则为利。今顺天、正定、河间诸郡，桑麻之区，半为沮洳。由上流十五河之水，惟泄于猫儿一湾，欲其不泛滥与壅塞，势不能也。今诚于上流疏渠浚沟，引之灌田，以杀水势。下流多开支河，以泄横流。其淀之最下者，留以潴水。稍高者皆如南人筑圩之制，则水利兴，水患亦除矣。元虞集欲于京东滨海地，筑塘捍水，以成稻田。若仿集意，招来南人，俾之耕艺。北起辽海，南滨青、徐，皆良田也。宜特简宪臣，假以事权，毋阻浮议，需以岁月，不取近功。或抚穷民而给其牛种，或任富室而缓其征科。或选择健卒，分建屯营。或招来南人，许其占籍。俟有成绩，次及河南、山东、陕西，庶东南转漕可减，西北储蓄常充，国计永无绌矣。”尚书郭朝宾以水田劳民，请俟异日，事遂寝。及贞明被谪，至潞河。终以前议可行，著《潞水客谈》，以毕其说。其略曰：“西北之地，旱则赤地千里，潦则洪流万顷。惟雨时若，庶乐岁无饥。此可常恃哉？惟水利兴，而后旱潦有备。利一。中人治生。必有常稔之田。以国家之全盛，独待哺于东南，岂计之得哉。水利兴则余粮栖亩，皆仓庾之积。利二。东南转输，其费数倍。若西北有一石之入，则东南省数石之输，久则蠲租之诏可下。东南民力，庶几稍苏。利三。西北无沟洫，故河水横流，而民居多没。修复水利，则可分河流，杀水患，利四。西北地平旷，游骑得以长驱。若沟浍尽举，则田野皆金汤。利五。游民轻去乡土，易于为乱。水利兴则业农者依田里，而游民有所归。利六。招南人以耕西北之田，则民均而田亦均。利七。东南多漏役之民，西北罹重徭之苦，以南赋繁而役减，北赋省而徭重也。使田垦而民聚，则赋增而北徭可减。利八。沿途诸镇有积贮。转输不烦。利九。天下浮户，依富家为佃客者何限。募之为农而简之为兵，屯政无不举矣。利十。塞上之卒，土著者少。屯政举则兵自足，可以省远募之费，苏班戍之劳，停摄勾之苦。利十一。宗禄浩繁，势将难继。今自中尉以下，量禄授田，使自食其土，为长子孙计，则宗禄可减。利十二。修复水利，则仿古井田，可限民名田。而自昔养民之政，渐举行。利十三。民与地均，可仿古比闾族党之制。而教化渐兴。风俗自美。利十四也。”谭纶见而美之曰：“我历塞上久，知其必可行也。”御史苏瓒、徐待、给事中王敬民，俱疏荐之。乃进贞明少卿，赐之敕，令往会抚按勘议。瓒亦献议曰：“治水与垦田相济，未有水不治而田可垦者。畿辅为患之水，莫如卢沟、滹沱二河。卢沟发源于桑干，滹沱发源于泰戏。源远流长，又合深、易、濡、泡、沙、滋诸水，散入各淀。而泉渠溪港，悉注其中。以故高桥、白洋诸淀，大者广围一二百里，小亦四五十里。每当夏秋淫潦，膏腴变为卤，菽麦化为萑苇，甚可惜也。今治水之策有三，浚河以决水之壅，疏渠以杀淀之势，撤曲防以均民之利。并下贞明相度。”户部尚书毕锵，亦力赞之。采贞明议为六事，以渐劝率。宜黍宜粟者如故，不遽责其成效。召募南人，给衣食农具，俾以一教十。能垦田者，百亩以上。即为世业，子弟得寄籍入学。其卓有明效者，仿占孝弟力田科，量授乡遂都鄙之长。垦荒无力者，贷以谷，秋成还官，旱潦则免。郡县民壮，役止三月，使疏河芟草，而垦田则募专工。帝悉从之。命贞明兼监察御史，领垦田使，有司挠者劾治。贞明乃先诣水平，募南人为侣，垦田至三万九千余亩。又遍历诸河，穷源竟委，将大行疏浚。而阉人勋戚之占闲田者，恐水田兴而己失其利，争为蜚语。流入禁中。御史王之栋。家畿辅，遂言必不可行，且陈开滹沱河不便者十二。帝惑之，令停役。并欲追罪建议者，用阁臣言而止。贞明识敏才练。慨然有经世志。京东水利，实百世利。事初兴，而即为浮议所挠，论者惜之。初议时，吴人伍袁萃谓贞明曰：“民可使由，不可使知。君所言得无太尽耶。”贞明问故。袁萃曰：“北人惧南漕储派于西北，烦言必起矣。”贞明默然。已而竟如袁萃言。此万历十三年事。终明代名臣，无有能及之者。

　　李富孙《书〈潞水客谈〉后》，《潞水客谈》一帙，明贵溪徐贞明所著。以西北之地，泉深土泽，皆可成田。而萑苇弥望，尽旷废之。议兴水利，垦辟疏引，如南人圩田之制。噫，徐子之议，牧养斯民之急务也。水利之说，三代无有。盖井间有沟，成间有洫，同间有浍，以时其蓄泄，故无水旱之虞，不必有水利之名也。自秦人决裂阡陌，古制荡然。后之智者，各因川泽之利，引水溉田。郑、白之渠，人称其功，而水利之说以兴。自后人兴其利，莫不变荒瘠而为膏腴焉。元徙都燕地，始仰食于东南。漕运之苦，有不可胜言者。而西北之地，鞠为茂草，未有知垦以成田。当时虞文靖议开京东濒海之田，极措置之详。事阻不行。及至正间，海运不继，始议举行，而国势已莫之救矣。明嘉靖中，汪钅宏奏云：“三代之时，皆建都西北，未尝仰给东南。山东、山西、陕西、河南等处，皆为列国。其时干戈ㄈ扰，亦未尝取他邦。良以沟洫之制尚存，故旱潦有备，国用常充。”其言诚当。徐子阅历山海京东数处，如指诸掌。为工科给事中，尝请兴西北水利，未果行。及累谪太平，犹对客谈其疏之所未竟。为《西北水利议》，亦名《潞水客谈》。还朝，给事中王敬民荐之。会巡抚张国彦方开水利于蓟，遂命贞明兼监察御史，领垦田使。先议于水平等处募南人为倡，明年二月，已垦三万九千余亩。又遍历诸河，周览水泉分合，将大行疏浚。而宦寺勋戚之占田者，争言不便，遂罢。至崇祯十五年，曾颁是书于户部，令议兴复水利，而已无及矣。噫。徐子之议，因势利导，实有裨于民。当今之时，有能举行之者，垦荒闲之地，疏水泉之利，如南人田而耕之。一亩数钟，可得谷岁倍万万。则西北之民，可致赡给而称富饶，东南百万之漕，亦可省已。民力有不大纾也哉。竹坨先生诗云：“东南民力愁先竭，西北泉源弃尚多。”盖亦有慨乎此也。按贞明字孺东，贵溪人，隆庆五年进士。盛柚堂先生问《水漫录》，载是议颇详。谓言水利者不可不知，故备识于此。

　　贺详《西北水利议略》：“当今经国︳谟，其大且急，孰有过于西北水利乎？虽然，概行之则效远难臻，骤行之则事骇未信。盖西北皆可行也。盍先畿辅，畿辅诸郡皆可行也。盍先之京东永平之地，京东永平皆可行也。盍先之近山濒海之地，近山濒海皆可行也。盍先之数井，以示可行之端。则效近易臻，事狎人信，又恐其难遥度也。则又裹粮属二三解事者，走水平濒海近山之境，相度经略，既得其水土之宜，疆理之详，始信其事必可行。惜乎未有举其议而实见诸行者。”中叙行之利凡十四，词甚详赡。并言久而不行者，一难于得人，二惮于费财，三畏于劳民，四忌于任怨，五狃于变习。终言井田之法，非独为均田制禄，所以阴寓设险守图之意。与果亲王《屯田论》立义同。

　　许承宣《西北水利议》：“天下无无水之地，亦无不可以溉田之水。古者众建诸侯，各食其地之所入。其时称沃饶者，率在西北，不闻其仰食东南也。鲁僖十三年，晋乞籴于秦。明年，秦乞籴于晋。又明年，晋饥，秦伯饩之粟。盖天行远不过千里，故告饥于邻封，即粟行五百里之意也。夫西北之所以沃饶者，以沟洫之制未坏也。水之流盛于东南，而其源皆在西北。用其流者，利害常兼。用其源者，有利而无害。其或有害，则不善用之之过也。”义云：“行之久而西北之粟米日增，即东南之岁漕可渐减。国家漕运，岁费镪四百余万，仅得米四百余万石。比民间中岁之直已过之，而民之加折增耗不与焉。况乎河漕大臣，下至闸务诸冗职经费，以及每岁治河所需椿木麻柳薪刍等费，尤不可胜计者哉。又况东南亢稻之田所资以灌溉，率江湖河淮下流之水。一旦奔腾冲激，时有漂土没稼之患。未町常恃以实西北。岂若治其上流，开沟洫以行水，筑堤岸以障水，为梯田以受水，浚陂池以潴水，桔槔以导其出入，闸坝以时其启闭，有全利而无小害也哉。是则燕、豫、秦、晋、齐、鲁，皆可通行，不必虞集之京东濒海也，不必脱脱之河间、保定、密云、顺义也。将见所在皆腴壤。东南漕粟，可尽改为折色，民无兑粮之费，不蠲赋而筋力以舒。国家岁省四百余万之金，不烦输将而天庾常满。亦何惮而久不为也。”

