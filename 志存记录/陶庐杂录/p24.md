<!-- { "loadSidebar": true } -->
　　通惠河，元郭守敬议开，引昌平白浮村神山泉，过双塔榆河，引一亩玉泉诸水，进都城，统至通州，置闸以宣节之，后渐淤废。嘉靖间，准御史吴伸议，修筑立五闸。闸置剥船六十。每米一石，减陆挽费银四分五厘，岁省漕夫脚价银十万余两。吴伸之疏甚详，可考也。

　　李乐《见闻杂记》，言官谕劾大臣，必须一段公心，是非不枉。两下对证，而我毫无愧色。至如论元辅太宰本兵，须先下工夫，看见眼前何人可代。得代者必贤于去者，必有益于国家。此善于进言，亦忠于进言者也。若只做得这篇文字，打出自己名头，毫于国家无补，不如缄口不言。反于言责无损。

　　于慎行《读史漫录》。陆贽云，锋镝交于原野，而决策于九重之中。机会变于斯须，而定计于千里之外，非计也。今各边总兵巡抚见一寇，出一军，赏一功，罚一罪，必须奏请。令不得行，事由中制，互相推调，常致误事。由于将权不重故也。

　　《析酲漫录》。渊明墓，失百余年无寻。李空同得其墓山，封识之。又得其故屋祠址田，令其裔领业，真盛事也。

　　狄梁公有姨，公欲官其子。姨曰，我儿是男汉，他不肯事女主。姚少师有姊，公欲官其子。姊曰，和尚且休。老身止此子，不要教他歹事。此真是绝对。

　　世谓外域无硝黄。洪熙元年，哈密贡硫黄。

　　吕新吾曰，余少时曾泄当密之语，先君责之。对曰：“已戒闻者，使勿泄。”先君曰：“尔不能必尔之口，而能必人之口乎？且戒人与戒己孰难？小子慎之。”

　　叶绍翁《四朝闻见录》，赵忠定季子崇实，与余商榷骈俪，以为此最不可忽。先公居政地，间以此观人。至尺牍小简亦然。盖不特骈俪。或谓先公曰：“或出于他人之手，则难于知人矣。”先公曰：“不然。彼能倩人做好文字，其人亦不碌碌矣。”此先公抡才报国之一端也。

　　唐明宗焚香祝天之言，有尧舜公天下之心。宋仁宗曰：朕不欲留人过失于心。此皇极之道也。

　　汉光武治盗。当郡国群盗并起时，帝遣使者下郡国，听群盗自相纠摘。五人共斩一人者，除其罪。以一人而脱五人之死，此五人者，岂有不协力哉。盗贼中虽有桀黠者，日夕疑畏，亦求斩人，以脱己死。所谓以贼杀贼者矣。又吏虽逗桡回避故纵者，皆勿问，听以擒讨为效。其牧守令长，界内有盗贼而不收捕者，又以畏忄Й捐城委守者，皆不以为负，但以获贼多少为殿最。此尤为得策。武帝唯立沈命法，又遣绣衣使者诛斩守相。故郡国竞蔽，而盗贼益炽。见王贞善《法言》。

　　宋初平江南，岁铸钱七万贯，白后稍增广。至天圣中，岁铸一百余万贯。庆历至三百万贯。熙宁六年以后，岁铸铜钱六百余万贯。

　　《东轩杂记》。有范延贵者，为殿直，押兵过金陵。张忠定咏为守，因问曰：“天使沿路来，还曾见好官员否？”延贵曰：“昨过袁州萍乡县，邑宰张希颜著作者，虽不识之，知其好官员也。”忠定曰：“何以言之？”延贵曰。自入萍乡县境，驿传桥道，皆完葺。田莱垦辟，野无惰农。及至邑，则廛肆无赌博，市易不敢喧争。夜宿邸中，闻更鼓分明。以是知其必善政也。“忠定大笑曰：”希颜固善矣，天使亦好官员也。“即日同荐于朝。

　　晦翁云，天地一无所为，只以生万物为事。人念念在利济，便是天地了也。故曰宰相日日有可行的善事，乞丐亦日日有可行的善事，只是当面蹉过耳。

　　徐可先《佩韦编》云，莆田一寺建大塔，工费钜万。或告陈正仲曰：“当此荒岁，兴无益土木，公盍白郡禁之。”正仲笑曰：“寺僧能自为塔乎？莫非佣此邦人也。敛于富豪，散于窭辈，是小民藉此得食而赢得一塔也。当此荒岁。惟恐僧之不为耳。”

　　范文正公在杭时，子弟以公有退志，请治园第为逸老地。公曰：“年逾六十，来日有几，乃谋第圃，何时而居乎？吾患位高难退，不患退无居也。西都士大夫园林相望，为主人者，莫得常游。而谁独障吾游者？岂有诸己而后为乐耶？”

　　王阳明曰：“凡人言语正到快意时，便截然能忍默得。意气正到发扬时，便翕然能收敛得。忿怒嗜欲正到腾沸时，便廓然能消化得。此非天下大勇者不能。”

　　陆深《溪山余话》。宋时漕运，自荆湖南北，米至真阳交卸，舟人皆市私盐以归，每得厚利。故舟人以船为家，一有损漏，旋即补葺，久而不坏，运道亦通。太宗尝谓侍臣曰：“篙工柁师有少贩鬻，但无妨公，不必究问。”真帝王之度哉。

　　明洪武十四年，令天下编黄册。在城曰坊，近城曰厢，乡都曰里。编黄册，册首为一图。里有一百十户，以十户为长，余百户为十里。里甲首董一里一甲之事。鳏寡孤独不任役者，附十甲后，为奇零。其册凡十年一更定。此即今编审之制也。

　　朱子社仓，即王安石青苗之法。然而青苗害民，社仓便民。何也？青苗以钱贷民，而收二分之息钱。社仓以谷贷民，而收二分之息谷。钱与谷不同也。青苗钱必贷于县，社仓谷则贷于乡。县与乡不同也。青苗之出纳，官吏掌之。社仓之出纳，乡人士君子掌之。官吏之与乡人士君子不同也。青苗意主于富国，故岁虽不歉，民虽不急，亦必强之而贷取其息。社仓意主于救荒，故必俭岁贫民愿贷而后与之。强贷与愿贷不同也。青苗虽帑藏充溢，犹收息钱。社仓始惟借府谷六百石，至十四年之后，还六百石外，尚余三千余石，足以备荒。遂不复取息，但每石加耗米三升而已。取息与耗米不同也。此利害之所由分欤（刘鲁田预备仓贷谷私议）。

　　早晨蝗沾露不飞，如法捕扑。至大饭时，蝗飞难捕，民夫散歇，日午蝗交不飞再捕。未时后蝗飞复歇，日暮蝗聚又捕。夜昏散回。一日止有此三时可捕（李秘园《捕蝗记》）。

　　蛟似蛇而四足细颈，颈有白婴，本龙属也。其孕而成形，率在陵谷间。乃雉与蛇当春而交，精沦于地，闻雷声则入地成卵，渐次下达于泉。积数十年，气候渐足，卵大如轮。其地冬雪不存，夏苗不长，鸟雀不集。土色赤，有气，朝黄而暮黑。星夜视之，黑气上冲于霄。卵既成形，闻雷声，自泉问渐起而上。其地之色与气，亦渐显而明。未起三月前，远闻似秋蝉鸣闷在手中，或如醉人声。此时蛟能动不能飞，可以掘得。及渐起离地面三尺许，声响渐大。不过数日，候雷雨即出。

　　蛟之出，多在夏末秋初。善识者先于冬雪时视其地围圆不存雪，又素无草木。复于未起二三月春夏之交，观地之色与气。掘至三五尺，其卵即得。大如二斛瓮。预以不洁之物，或铁与犬血镇之，多备利刃剖之，其害遂绝。又蛟畏金鼓及火。山中久雨，夜立高竿挂一灯，可以辟蛟。夏月，田间作金鼓声以督农，则蛟不起。即起而作波，但叠鼓鸣钲，多发火光以拒之，水势必退。以上诸说，皆得之经历之故老，凿凿有据者也。二则陈文恭公笔。

