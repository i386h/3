<!-- { "loadSidebar": true } -->
　　责备贤者，须全得爱惜裁成之意。若于君子身上，一味吹毛求疵，则为小人者。反极便宜。而世且以贤者为戒矣。若当君子道消之时，尤宜深恕曲成，以养孤阳之气。《涧泉日记》，范纯仁谏神宗，引汉文帝身衣弋绨事，以致天下丰富。上曰：“致天下丰富，亦须有政事。若但人主服皂细袍皮履，遂欲天下丰富，亦无此理。”氵虎因思此语所以启王安石青苗之论。惜乎范忠宣公不能再进言于君。若因而谏之，谓以有限之财，济无穷之用，恐难以丰富。则神宗亦必感动。进言不尽其说，适足以稔祸，不足以弭祸。

　　熙宁中，新法方行，州县骚然。邵康节闲居林下，门生故旧仕宦者，皆欲投劾而归。以书问康节。答曰：“正贤者所当尽力之时。新法固严，能宽一分，则民受一分之赐矣。投劾而去，何益。”

　　大中祥符中，天下大蝗。真宗使人于野得死蝗，以示大臣。明日他宰相有袖死蝗进者，曰：“蝗实死矣，请示于朝，率百官贺。”王文正公独以为不可。后数日，方奏事，飞蝗蔽天。真宗顾公曰：“使百官方贺，而蝗如此，岂不为天下笑。”诸公皆谢曰：“王旦远识，非臣等所及。”

　　陈晋公为三司使，真宗命具中外钱谷大数以闻。恕诺而不进。久之，上屡趣之，恕终不进。上命执政诘之。恕曰：“天子富于春秋，若知府库之充羡，恐生侈心。”

　　伍文定与宸濠江中殊死战，忽出一大牌，书“宁王已擒，我军毋得纵杀”。贼见之惊扰，遂大溃。

　　淮阴初见汉高，论刘、项优劣。不待垓下之役，而坐谈之顷，已灼见楚之并于汉矣。诸葛亮初见昭烈，言吴在所当交，荆益在所可取。不待披舆地图，而天下鼎足之势，指诸掌上。李纲之御金人，谓可守而后可言战，可战而后可言和。虽高宗不能用，大都南宋之势，不出此二语。此经纶草昧手，故言皆得其要领。

　　自秦以历汉唐宋，其所以灭亡之故，俱出阉宦。尝试论之。秦若无沙邱之诏，安得有望夷之刃。汉若无蕃、武之戮，安得有董卓之进。唐若无甘露之变，安得有白马之祸。宋若无灭辽之举，安得有二帝之行。故刘、项、曹操、朱温、阿骨打，此灭秦代汉篡唐蹙宋之人。而赵高、曹节、王甫、仇士良、田令孜、童贯实启之。上下数千年，败亡如出一辙。

　　宋英宗时，王广渊除集贤院。司马光言：“广渊奸邪不可近。昔汉景帝为太子，召上左右饮，卫绾独称疾不行。及即位，待绾有加。周世宗镇澶渊，张美掌钱谷。世宗私有求假，美悉力应之。及即位，薄其为人不用。今广渊当仁宗世，私自结于陛下，岂忠臣哉？”

　　曹武惠王彬尝曰，吾为将杀人多矣，然未尝以私喜怒辄戮一人。韩忠献公琦语，章相在北门，颇姑息三军。公曰：“御军自有中道。严固不可，爱亦不可。若当其罪，虽日杀百人何害。人自不怨。夫不以私喜怒戮人。虽杀人多，而非伤己之仁。当其罪杀人，虽日杀百人，而不取人之怒。”

　　纵贼饮酒，岂云翦恶。绝缨茹汤，非以防邪。汉文帝馈金钱，唐太宗给布绢，俱非刑赏正道。

　　于公谦、王公文临刑时，以迎立外藩之故。文称冤，谦但云亲王非有金符不可召，当辨之。时印绶尚宝诸内官。闻之，简阅各王府符俱在，独无襄王府者。众皆疑，不知其故。乃问一退任内官。云尝记宣德间，老娘娘有旨取去，但不知何在。老宫人某尚在，必知其详。遂往问之。云是宣庙宾天时，老娘娘以为国有长君，社稷之福，尝欲召襄王。及取入后，以三杨学士议不谐而止。符今在后宫Й阁中。老娘娘，张太后也。于是启太后求之，果得某处。盖以积尘，埋没寸余矣。此老阉老妪不存，则典守之死于冤者，亦有之矣。其后英宗悟二人之冤而悔者此也。断大狱者，可不慎哉。

　　韩魏公不分别小人，然后能去小人。蘧伯玉耻独为君子，然后能成君子。

　　做人要脱俗，而不可存一矫俗之心。应世要随时，而不可起一趋时之念。

　　司马温公为相，每询士大夫私计足否。人怪而问之。公曰：“倘衣食不足，安肯为朝廷而轻去就耶。”内翰贾公廷试第一，往谢杜祁公，公独以生事有无为问。贾退谓祁公门下士曰：“黯以鄙文冠天下，往谢公。公不问，而独问生事。岂以黯为不足魁乎？”公闻而言曰：“凡人无生事。虽为显官，不能无俯仰依违。今贾君名在第一，则其学不问可知。其为显官，又不问可知。衍独惧其生事不足，以致进退皆为廪禄所拘管耳。”贾为之叹服。唐王起扬历省寺，三任节镇，而昧于理家。俸入，尽为仆妾所有。耆年寒馁，至于伶人分月俸以启给。议者曰：禄仕之士，不能撙节，稍丰则饫及狗彘，稍歉则困彼妻孥。晚节苟得，尽弃其平生者多矣。以王相国德望名品，而有此累，人可不思俭以自足乎。呜呼。若认作求田问舍，则前语醍醐，翻成毒药。

　　武后谓仁杰曰：“卿佐汝南有善政。然有讠赞卿者，欲知之乎。”谢曰：“陛下以为过，臣当改之。以为无过，臣之幸也。讠赞者乃不愿知。”后叹为长者。

　　唐高宗告武后以上官仪教我废汝。此君不密而失臣也。陈蕃乞宣臣章以示宦者，此臣不密而失身也。

　　范文正公《淮上遇风》诗云：一棹危于叶，傍观欲损神。他年在平地，无忽险中人。又李文靖公乞去，《题六和塔》云：经从塔下几春秋，每恨无因到上头。今日始知高处险，不如归去卧林邱。

　　初开口便似煞尾语，初下手便似尽头著。此人大无含蓄，大不济事。

　　《野客丛书》。贡禹上书曰：“臣犬马之齿八十有一，凡有一子，年十二。”禹年八十一而有子十二，是六十九岁方有子矣。其艰得嗣息如此。观其晚年上疏，论民间以产子三岁出口赋钱重困，生子辄杀。宜令儿七岁出口钱。其词甚切。想禹艰得嗣息，故推是念。又观北魏永平间，将诛元愉妾李氏，群臣无敢言者。敕崔光为诏，光逡巡不作。奏曰：“元愉妾怀妊，戮至刳胎。桀纣之主，乃行斯事。陛下春秋日长，未有储体。皇子襁褓，寻至夭失。乞舒李狱，以俟育孕。”帝欣然纳之。是亦以后嗣为念，免至杀胎。夫魏主以残忍之性，恣行诛戮，宜若不可回。然一闻是语，甚为之恻然，少弛刑禁。则知人谁无是心。有能动其机，挽回仁念，差直易耳。因观二公之言，其利甚溥。又思世有不为利益后嗣计者，顾以惨刻为术，求媚于时。呜呼，哀哉。

　　《焦氏笔乘》。屯田营田不同名，则其制必有异。《通典》载宇文融括天下隐田之法，曰，浮户丁共作一坊，官立闾舍。每丁给田五十亩为私田，任其自营种。每十丁于近坊更共给一顷以为公田，共令营种。十丁岁营田一顷，一丁一年役功三十六日外，官收共为百石。此外更无租赋。既是营田户且免征行，必不流散（营田户是融本语）。如此，弃地即为公田矣。案此名营田者，是给公田令浮户为官营种。十丁一年共种公田一顷，不与编户给田纳租同，故云营田也。若屯田，则咸屯兵为之。赵充国、邓艾、羊祜皆是也。故云屯田。今江南民租官田者，皆名屯田。盖国初时本以屯田兵为之。今人民户，犹仍故名也。山东巡抚都御史多带营田，则是营种官田。恐此名始于宇文，而其制已具晁错传矣。其异者，错行诸边上，融行之民间也。

　　欧阳公知开封日，承包孝肃政猛之后，一切循理，不事风采。或以包之政励公者。公答曰：“凡人材性不一，各有长短。用其所长，事无不举。强其所短，政必不逮。吾亦任吾所长尔。”闻者服其言。

　　司马文正公作相日，亲书榜稿揭于客位曰：“访及诸君。若睹朝政阙遗。庶民疾苦，欲进忠言者，请以奏牍闻于朝廷。光得与同僚商议，择可行者进呈，取旨行之。但以私书宠谕，终无所益。若身有过失，欲赐规正，即以通封书简，分付吏人传入。光得内自省讼，佩服改行。至于整会官职差遣理雪罪名，凡干身计，并请一面进状。光得与朝省众官公议施行。若在私第垂访，请不语及。”

　　真宗朝李沆、王旦同时执政，四方奏报祥瑞，沆故灭裂之。如有灾异，则再三疏陈，以为失德所招。上意不悦。旦退谓沆曰：“相公何苦违戾如此，似非将顺之意。”沆曰：“自古太平天子志气侈盛，非加威四夷，则耽酒色，或崇释老，不过以此数事自败。今上富于春秋，须常以不如意事裁挫之，使心不骄。则可为持盈守成之主。沆老矣，公他日当见之。”旦犹不以为然。至晚年，东封西祀，礼无不讲。时沆已薨，旦绘像事之。每胸中郁郁，则摩腹环行，曰：“文靖，盖服其明识也。”

　　庆历中，一近侍犯法，罪不至死。执政以其情重，请杀之。范希文独无言。退而语同列曰：“诸公劝人主法外杀近臣，一时虽快意，不宜教手滑。”诸公默然。

　　御史台有阍吏，隶台中四十余年，善评其优劣。每以所执之梃，待中丞之贤否。中丞贤则横其梃，否则直其梃。此语喧于缙绅，凡为中丞者，唯恐其梃之直也。范讽为中丞，闻望甚峻。一日，视事次，阍吏忽直其梃。范大惊，立召问曰：“尔梃忽直，岂睹我之失耶？吏初讳之。苦问，乃言曰：”昨见中丞召客，亲呼庖人以造食，指挥者数四。庖人去，又呼之，复丁宁者数四。大凡役使者，授以法而观其成。苟不如法，有常刑矣。何事喋喋之烦。若使中丞宰天下，不止一庖人之任。皆欲如此喋喋，不亦劳可厌乎？某心鄙之，不知其梃之直也。“范大笑惭谢。

　　旧皆用小铁钱，十当铜钱之一。景德二年，令知益州张咏、西川转运使黄观，同裁度嘉、邛二州所铸大铁钱。每贯用二十五斤八两，成直铜钱一，小铁钱十，相兼行用。后以铁重，多盗为器。每二十五斤，鬻之直二千。大中祥符七年，知益州浚策言，钱轻则行者易赍，钱小则者鲜利，请减景德二年之制。其现使旧钱，亦令仍旧行用。从之。

