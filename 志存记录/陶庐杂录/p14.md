<!-- { "loadSidebar": true } -->

　　南昌彭文勤公云：魏叔子成室，越日即与其妻谢孺人异寝，终身不同居处。叔子辞征聘，以庚申十一月十有七日卒于仪征。讣至，孺人呼号连日，不食死。故叔子无后。叔子尝曰：“吾有三男，左传经世为长男，日录为中男，集为三男。”彭躬庵曰：“由三者进而广之，其子孙千亿，无有穷极。则是叔子未尝死也。”

　　《黄氏扌残集》，梨洲征君手订也。梨洲著述甚富，独此集不传，为昆山徐氏所称许。余偶于坊肆买归，版刻甚精。黄文《僖公集》，黄文焕《开州集》，黄韶《道南先生集》，黄嘉仁《半山先生集》，黄嘉爱《颍州集》，黄元釜《丁山先生集》，黄尚质《景州集》，黄伯川《蛰庵先生集》，凡八家。梨洲有序。

　　《诗的》六十卷，长沙陶煊辑，同里张灿参订之。刻于康熙六十年。前有陈鹏年、孙、杜诏、程梦星、王棠、先著、周仪、许炳、费锡潢九序。满洲一卷，盛京二卷，直隶二卷，江南十七卷，江西二卷，浙江八卷，福建二卷，湖广十卷。附《石溪诗》（陶煊著）。一卷，《石渔诗》（张灿著）。一卷。山东二卷，河南二卷，山西一卷，陕西二卷，四川一卷，广东一卷，广西一卷，贵州一卷，南一卷。凡例所云颜以的者，固以张射者之鹄，亦以挽既颓之波，语涉矜夸。虽未必然，然仿三百篇遗意，兹称鸿裁。余久欲仿而为之，工程浩钜，望洋而已。田茂遇、董俞纂十五国风、高言集，以一省之诗为一编，亦此例也。惜今无存。

　　泰州邓汉仪选《诗观》，凡三集。初集十二卷，刻于康熙十一年。二集十四卷，别集二卷，刻于康熙十七年。三集十三卷。别集一卷，刻于康熙二十八年。盖初二集为应诏征举以前所辑，三集则在京师有澄观录之选。放归，重辑为此二集。自序有勉将菽水以遂乌私之语，其志殆不在精核矣。

　　王新城尚书《感旧集》十六卷，德州卢见曾所重编，乾隆十七年补刊于扬州者也。作者三百三十三人，诗二千五百七十二首。竹序云凡五百余首者，与此不合。此本出宛平黄昆圃侍郎家，为新城晚年更定未成之书耳。其诗多主神韵，宛然一家言。

　　四库书目载，魏宪字惟度，福清人，选百名家诗，因曹学十二代诗选止于天启，故补之。自天启甲子至康熙壬子，缙绅方外得百人，人各立一小引，宪诗附后。余见宪辑自魏裔介讫宪凡九十一家，所列叶方蔼十家目已芟去，殆后人重刻本耳。卷前恭载康熙二十一年正月十四日御制升平嘉宴诗。

　　《山左诗钞》五十六卷。家集一卷，闺秀一卷，流寓一卷，方外青衣仙鬼合一卷，共六十卷。德州雅雨山人卢见曾纂。得人六百二十余家，诗五千九百有奇，又附见诗一百十九首。成于乾隆二十三年。每人各系以小序，颇称详备。其自序云，用以上继遗山，殆是集之微意欤。

　　《山左明诗钞》三十五卷，德州宋弼选，益都李文藻于乾隆辛卯年刻于广东新安县署中。李序是书选刻始末甚详。昔新城欲辑海右五十家诗而弗果，兹合路中允斯道、惠文学栋两家选本，又幸卢氏旧藏稿本失而复得。终获行于世，斯可宝也。

　　《粤西诗载》二十五卷，附词一卷，桐乡汪森编。森字晋贤，官桂林府通判。在粤西采缀遗佚。归田，借曝书亭所藏书补成之。自汉迄明，分体各载。

　　新安朱观，字自观，选《国朝诗正》八卷，裴之仙序之，刻于康熙五十三年。观有《岁华纪胜》、《群芳纪胜》诸书。

　　《于野集》十卷，青浦王原选而序之。朱霞、姚廷谦、陆昆曾，陈、董杏燧、张琳、徐是效、姚翱、姚培之、朱奕、何默、胡映{山隆}、陆钅式、王集所作。刻于康熙六十年。

　　《梅氏诗略》十二卷，梅清集定。唐梅远由吴之宣城为掾，家焉。自远迄翱，凡一百一十六家。一门风雅，可谓盛矣。前有汤燕生、梅钅二序，钅序作一百八家。

　　《蜀雅》二十卷，罗江李调元选。调元字雨村，刻书甚富。惜卷帙繁重，不克风行海字。此书虽于全蜀诗人不能完备，而亦足觇大凡矣。闻有续刻，未见。

　　《韩江雅集》十二卷，胡期恒、唐建中、程梦星、马曰、汪玉枢、厉鹗、方士庶、王藻、方士&lt；广&gt；、马曰璐、陈章、闵华、陆钟辉、全祖望、张四科、方士序十六人所作。前有沈归愚尚书乾隆十二年序。

　　《东皋诗存》四十八卷，汪之珩征辑。之珩字楚白，如皋人。是集选其邑人诗，自宋胡瑗迄之珩自作。详略不能悉当。乾隆三十一年刻行。前有袁简斋序，盖其时之珩已没矣。

　　陈毅字古渔，纂《所知集》，初编十二卷，成于乾隆三十一年。袁枚、蒋士铨序行之。二编八卷，成于三十九年。卢文召、何忠相序行之。三编十卷，成于五十六年。其时古渔已没，怀宁潘瑛刻之，王宽作序。

　　《晋风选》十卷，序、几例一卷，目次一卷，顺治庚子赵瑾编于京邸。前有沙澄序云，选内姓名里爵，灿若指掌。试一屈指，强半忠臣孝子老师宿儒之所为。而瑾序中亦有学诗必破万卷书作千年想语，其自命亦不凡矣。惜康熙年以后之诗阙如，分体排次亦未安。

　　《二南遗音》者，关中之诗也。三原刘绍编。始孙枝蔚、李因笃，一百四十人，凡四卷。履贯略具。刻于乾隆二十八年。

　　《据经楼诗选》十四卷，分体类编，彭廷梅禀紫琼道人意所辑，故多高澹之音。道人序其端云，矫其性者，损而除之。正气勃勃从纸上出，毫无乖气相戾，可以知道人之寄托焉。乾隆七年刻。

　　阮学序《连枝图》云，连枝图者，武陵许君默斋为其弟仲昭既没而绘者也。一时题咏，颇有可观。吾师曹文恪公亦为作序，有初集次集之刻。默斋名承基。

　　长沙廖元度汇集《楚诗纪》二十二卷，方外一卷。顺治乙酉起康熙癸酉止。《楚风补》二十六卷，拾遗一卷。皆明代之作，共五十卷。刻于乾隆十八年。天津周人骥、河南吕肃高作序。《四库书总目》则载《楚风补》五十卷，不载《楚诗纪》，且谓此书成于康熙甲子丙子之间。乾隆丙寅，长沙知府吕肃高删定刻之。意主贪多，冗杂特甚，摘其舛漏附会数条。此殆吕所订者，非元度原本，与余所见不同。《正声前集》八卷，《续集》八卷，桐城项章辑。前集随见随刻，无所选择。续集则采诸坊间选本者，亦乏卓识。但其间颇有不传之作，赖此以存，亦可珍也。刻于乾隆三十四年。

　　《练音集补》，王辅铭编。辅铭字翊恩，嘉定人，明翟校采嘉定人诗，自宋天圣迄明弘治，辑为七卷。板毁于倭，辅铭厘定，搜补颇备。

　　《国朝练音集》十二卷，共三百人，略仿翟例。而载现存之人甚多，并其子之诗亦附入。识者讥其滥焉。刻于乾隆七年。前有张鹏、沈德潜二序。

　　河南自明赵彦复、江元范刻《梁园风雅》后，迄今无专刻。余见《梁园风雅》三十七卷，为商邱宋牧仲重镂本，甚工。

　　《吴会英才集》二十卷，尚书毕沅辑，其宾佐之。诗名篇秀句，往往而在。作者十二人，多为余旧识。各有专集行世，此皆其少作。

　　《诗品》十八卷，附二卷，天长陈以刚选，刻于雍正十二年。自吴伟业以下三百四十余家，方外三十余家，闺秀十九家。虽有世故之见存，时时有具只眼处，不可没也。

　　《携李诗系》四十二卷，平湖沈季友编其一郡之诗。前有朱彝尊、金南英二序。一卷汉晋陈唐五代，二三卷宋，四五六卷元，七卷至二十二卷明，二十三卷至二十九卷国朝，三十卷至三十三卷方外，三十四三十五卷闺秀，三十六卷仙鬼，三十七卷至四十一卷题咏，四十二卷谣谚。去取精当，辑录家最善之本。

　　《沽上题襟集》，乾隆五年宛平查为仁选刻，钱塘厉鹗、嘉定张鹏序之。厘为八卷。第一卷刘文煊诗一百一首，附三首。第二卷吴廷华诗七十五首，附四首。第三卷查为仁诗七十三首，附七首。第四卷汪沆一百四首，附一首。第五卷陈皋诗五十八首，附四首。第六卷万光泰诗九十七首，附五首。第七卷胡睿烈诗六十八首，附四首。第八卷查学礼诗一百三首，附六首。新颖之篇甚多。锓木印纸，俱极工雅。

　　《七十二峰足征集》，诗八十六卷，词二卷，吴定璋编。定璋字友篁，吴县人。采历代文人产太湖七十二峰间者，录其所作为是集。不分时代，每姓类从，题曰某氏合编。人系小传，意主该洽。前有沈德潜、秦蕙田二序。刻于乾隆九年。

　　《梁溪诗钞》五十八卷，顾光旭集。汉一人，晋一人，宋一人，唐一人，北宋九人，南宋十二人，元十四人，明三百人，国朝七百余人。流寓闺媛方外附焉，凡千一百十人。仿《中州集》例，小传简而该。前有老人王一峰序。刻于乾隆五十九年。

　　《三泷诗选》十卷，罗定彭沃选其一州人之诗，而以己诗与其子诗附焉。罗定建于前明，万历文教始兴。能以声律相砥厉，亦可尚也。前有何梦瑶、陈华封二序。刻于乾隆二十五年。

　　《广东诗粹》十二卷，顺德梁善长编。第一卷唐六人，五代一人，宋二十二人，元四人。第二卷明二十三人。第三卷明三十八人。第四卷明四十三人。第五卷明三十八人。第六卷明三十一人。第七卷明三十九人。第八卷明□十□人。第九卷明□十□人。第十卷明二十人。第十一卷国朝十九人。第十二卷国朝五十九人。虽收明人诗过多，甄核称审确，论粤诗数则亦简当。印镂甚精，成于乾隆丁卯年，前有王之正序。

　　《海沱集》无卷数，顾邦英选定，刻于乾隆十七年。前有陈士、李锴、喻世钦序及邦英自序。而汪松、顾邦英、甘运源、王麟书、甘运瀚五人之诗也，虽偶然乘兴为之，不足觇作者蕴蓄，然时见一斑矣。

　　《宛雅初编》，梅鼎祚辑。《二编》施闰章、蔡蓁春续辑。《三编》张汝霖、施念曾补辑。而刻于乾隆十七年，刘方蔼、梅成序之，并载梅鼎祚、施闰章、蔡蓁春、李士琪、陆寿名原序于前。初编诗十卷，六百四十六首，唐二人，宋九人，元五十九人，明洪武至正德二十一人。二编诗八卷，四百五十一首，明嘉靖十二人，隆万四十三人，天崇十八人。三编诗二十卷，一千四百一首，唐三人，五代一人，宋三人，元五人，明三十人，国朝二百十五人，闺阁四人，方外十七人，伎女一人。联句逸句一卷。诗话三卷。

　　《邗上题襟集》、《续集》、《后续集》无卷数，南城曾燠辑。始于乾隆癸丑年，陆续付雕。皆其朋好唱酬赠答之作，颇称繁富。

