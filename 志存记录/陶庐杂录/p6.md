<!-- { "loadSidebar": true } -->
　　朱竹谓偶吏目桓所选元诗为独开生面，而以缺七言绝句为憾。余尝欲补之而未就也。因忆文渊阁校四库书，所阅元人诗佳者辄录存。多《四朝诗选》、《元文类》、《宋元诗会》、《元诗体要》、《元风雅》、《元诗选》、《元诗癸》集中所未载者。将来合诸集甄综之，以复吏目旧观。竹翁其许我乎。艾性夫《春溪》云：晚溪晴稳麦风斜，桥影倾欹水见沙。十里荒陂自春色，一双涑杨花。雨香云嫩散春泥，细草初肥绿满溪。无数落花莺背上，避人都入柳阴啼。《题僧阁》云：芦竹丛高旧石阑，菩提香远出林端。雁声忽断梧桐雨，草阁秋深倚暮寒。张观光《闻角》云：谁送寒声入梦中，遥知人在戍楼东。明朝梅岭花飞雪，未必都因昨夜风。《江景》云：寒生雁背天将雪，冷入鱼腮水欲冰。钓艇归来江路暝，舟人分火点渔灯。王奕《过江》云：玉勒金台逐去尘，十年多少渡江民。中流试扣金山老，曾有深衣过鲁人。杨弘道《迎祥观即事》云：牵牛延蔓覆檐青，凉气著人如酒醒。天外晚风收积雨，石炉灯水白泠泠。尹廷高《江乡夜兴》云：极浦霜清雁打围，渔灯明灭水烟微。天寒想是鲈鱼少，犬吠空江船夜归。释大《题孤屿图》云：澹烟疏树月朦胧，路隔寒潮断复通。添个茅庵分住我，明年飞锡海门东。侯充中《汴梁郊行》云：大梁城下草连云，千古河山对夕曛。一掬贾生忧国泪，西风吹上信陵坟。刘鹗《九日峡江舟中》云：秋风如此客辞家，重理平生旧帽纱。不是故山无白酒，年年奔走负黄花。宋无《山中》云：半岭松声樵客分，一溪春草鹿成群。采芝人入翠微去，丹灶石坛空白云。《咏兰》云：分向湘山半野蒿，偶并青草入离骚。清名悔出群芳上，不入离骚更自高。洪焱祖《中秋宿贵义岭无月》云：乱山深处遇中秋，只有风湍拍石头。赖是今宵无月色，若令月出转添愁。唐元皆《春亭》云：自家意思窗前草，满目红酣川上花。十二阑干风雨霁，有人来此岸乌纱。李存《赠卖楮士》云：门前柿叶未堪书，窗外芭蕉雨后疏。正恨新诗没题处，故人携纸过庭除。朱希颜《自题》云：乘兴风波万里游，清如王子泛扁舟。早知鲸背推敲险，悔不来时只跨牛。周伯琦《夜坐偶成》云：清夜严城玉漏迟，杏花疏影散书帷。红尘不到扬雄宅，石鼎焚香读楚词。纳新《京城春日》云：官闸冰消绿漫堤，落花流水五门西。黄鹂不管春深浅，飞入南城树上啼。张仲声《壁上小景》云：半林斜日带晴霞，仿佛柴桑处士家。千里田园归未得，只疑北地有黄花。陈镒《道经东崖砦》云：荒村寂寞两三家，故垒东边石径斜。岩树不知人死尽，春来还发旧时花。李继本《对月同宗兄赋》云：窗里娟娟纳月光，床头顾影转凄凉。束书几日还山去，露坐弹琴秋树傍。沈梦麟《涌金门即事》云：涌金门外步阳春，旧日轩楹尽劫尘，却笑柳州新燕子，飞来不识白头人。同恕《归棹》云：冲烟去即比邻共，载月归时老稚迎。鱼少水多生事了，一溪晴碧有谁争。张仲深《溪上》云：溪南溪北燕交飞，溪上人家客未归。翠壁夜闻山鸟叫，金炉烬冷水沈微。赵文展《亦周墓》云：竹刺藤梢未易攀，一否红酒酹荒菅。携儿不敢高声哭，僧录新来住此山。王沂《看山》云：昔年骑马看青山，曾与青山共往还。今日君家亭子上，依然山在白云间。《过潼关》云：天风吹袖下云台，玉井芙蓉为我开。行过潼关却回望，半空飞翠逐人来。程端礼《闲步》云：城上寒梅白雪花，城边嫩柳黄金芽。平林望尽意不尽，回首城西日欲斜。胡行简《青山白云》云：忆从扈从过居庸，北望迢迢万玉峰。独恨昆仑犹未识，至今长被白云封。陈宜甫《老农》云：老农村里别无营，饱饭惟知乐太平。天子驾来应不顾，低头鞭犊自春耕。陆文圭《早春》云：草色青青没烧痕，山川满目酒盈樽。只愁逋客回家日，先被春风紧闭门。《次伯机》云：梅天风雨一江寒，失却滩头旧钓竿。自着渔蓑沽酒去，路逢贾客问长安。胡祗《玉堂偶成》云：瓠篱蔬圃雨余香，林影蝉声午梦凉。一日闲情如两日，阅书终日未残阳。张之翰《闻雁》云：燕中五见雁南下。今岁雁来余始还。堪笑余生不如雁，雁归常在一年间。《宿柯亭》云：好山似恨客西行，便比朝来减旧青。我自笑余忙个甚，满船风雨宿柯亭。王旭《杂诗》云：东流江水不西还，六代兴亡一梦间。行客有怀谁会得，凤凰台上看东山。《南湖雨中》云：气涵云外草堂虚，末风来午梦余。起逐邻翁上船去，藕花深处看叉鱼。三年身不到江湖，惭愧烟波旧钓徒。今日扁舟复何处，卧听风雨闹黄芦。荷叶青青水湿衣，南湖日暮采莲归。菱歌一曲风生浦，几处冲烟白鸟飞。《有怀》云：春风花落紫藤枝，正是山蔬可撷时。惆怅故园归未得，兴来空咏《采薇》诗。《晚步》云：草没行踪一径斜，西风开满蒺藜花。行歌曳杖不知远，转过青林又几家。宋禧《题画》云：松林日落碧云开，野老溪头坐石苔。隔岸好山招不到，一篙流水待谁来。滕安上《村居》云：幽居一日胜两日，故友十人无五人。村北树阴余亩大，肯来{般皿}礴乐闲身。王结《次韵》云：折得寒桃雨后花，自怜白发照乌纱。陌头杨柳撩春思，掩映茅亭卖酒家。耶律铸《赠人》云：不知何事伤游子，漫折闲花尽日吟。转觉忘机是啼鸟，静依芳草说春心。

　　汪钝翁《题高季迪槎轩集》云：按王文忠公《缶鸣集。序》云，诗十二卷，九百三十七首。张子宜《哀辞。序》则云：先生自类其诗千五百首。今考周氏本，总千有一首。其数与序不合。外又有是集十卷。诗七百二十三首。《姑苏杂咏》一卷，诗一百二十三首，内惟五首重出。余俱《缶鸣》所无。合集共得一千八百四十余首。他如徐氏本虽名《大全》，而实轶去者多矣。《列朝诗选》于先生诗率取诸《缶鸣》、《大全》，岂犹未见是集耶。集为余塾所藏，乃成化间张习企翱所刻也。今四库书馆祗《大全集》十八卷，外有《凫藻集古文》五卷。钝翁所藏，不知归于何所。

　　李天生评许生洲《华岳集》云：“处处言情，却处处是景。建安而后，惟杜少陵耳。公诗乃能之，则其推挹之者至矣。生洲督学秦中，得诗最富。所刻《华岳集》是也。”李天生所选订。天生与生洲同膺鸿博之荐，气谊尤笃，故说诗最合云。

　　施耦堂侍御为诗人竹田之子，丙戌通籍，年已逾四十岁矣。以诗文自豪，尤精赏鉴。辨周秦物，丝毫不爽。贤士大夫皆乐与之游。晚年风流放诞。优伶徵逐。酒觞丝竹，无日无之。故其所作，亦皆率情便意。较少年倜傥雄直诸篇什，如出两人。

　　覃溪先生告余云：“山谷学杜，所以必用逆法者。正因本领不能敌古人，故不得已而用逆也。若李义山学杜，则不必用逆，又在山谷之上矣。此皆诗家秘妙真诀也。今我辈又万万不及山谷之本领，并用逆亦不能。然则如之何而可？则且先&lt；齿交&gt；着牙忍性，不许用平下，不许直下，不许连下，此方可以入手。不然，则未有能成者也。”

　　归安吴隆元以散馆归班进士随军营效力，议叙得会考司主事。雍正元年癸卯二月分校顺天乡试。至八月会试，仍充分校官。官已至翰林学士。即蒙特命隆元一人教习本科庶吉士，二年充江南正考官。旋以罪戍关外，卒于戍所。不数年间，升沈显晦，变幻无常，皆非人能逆料。富贵利达之念，睹此可以稍释矣。

　　查隐君晚号海上迂人，居龙山。与黄梨洲、陆丽京雅意切靡刂，所著文二卷、诗二卷、词一卷，皆其婿朱达裒集之者，非全本也。论古诸作，颇具卓识。读之令人慨然。

　　毛初晴选唐人试体诗，附载其里人王锡数章，他手不与。矜重之抑已至矣。锡杂咏诸作，世盛传称，实多平近率直语。然其情闲致逸，于此亦略见一斑。

　　德清徐志莘虽由门荫得官，殊不自矜贵，沾沾以诗自豪。生平向往眉山，下笔清辨滔滔。老年放浪溪山，与渔樵为侣。所作尤雄洁可喜。裘马之气，一洗而空。

　　国朝书家无爵位而名著者，查二瞻为最，收藏家多秘惜之。余观所书诗句，亦清矫拔俗。惜其《种书堂遗稿》不可问矣。

　　沈归愚尚书云：“郁植字大木，号东堂。江南太仓人，诸生。八岁应试，作《五伦论》。吴梅村祭酒见而奇之。既长，研穷古学，为王新城赏鉴。康熙己未以博学鸿词荐，未应试卒。诗体裁盛唐，不落元和以下。读《悲歌》六章，可以见其生平。而《吏牍钞存》等书遗其名，当据此补之。

　　师荔扉喜刻书，宰望江，令搜访邑人龙宫允诗。半就沦没，仅得《和苏集》，梓而行之。卷首序多己未诸征士撰作，推许甚挚，惜未见其全也。世顾赏其《琼花梦》、《芙蓉城传奇》，何哉。

　　徐东痴与顾亭林、王端士、费此度诸名士于康熙己未膺荐举，俱辞不就试。王渔洋与东痴为中表兄弟，称其诗近陶渊明、孟东野。辛亥秋，余邀翁覃溪学士过筠圃草堂阅旧本书，有东痴、渔洋手校边仲子诗本，内跋语二则，东痴墨书，渔洋朱书。学士摹成神似，今藏余斋，题者甚众。

　　严海珊咏李副使诗，有“西涯衣钵委而去”语。又云北地虽非西涯门人，然如王九思以仿西涯体中选。其余诸子，多有亲承指授者，皆夺于北地之炎。改辕背之，犹之北地背之也。子衡、孟独抵排尤力。吴、楚继起祧西涯祢北地皈依弗替者，石文隐、罗文肃、邵文庄数人耳。或海珊不知西涯为北地癸丑座主。

　　余于书肆买一画册，不著款。淡墨抒写，得大痴山人笔意。及验其私印。则崔华也。按华太仓人，渔洋山人分校所取士。诗亦清拔绝俗，为山人所称许。

　　余尝病《元史》最为谫陋，近日钱竹汀少詹《廿二史考异》中《元史》颇精详。及观仁和邵詹事远平所辑《元史类编》，叹其为良史。而詹事叙录中以和礼霍孙、赤老温未立传，后妃传无徵致憾。今世喜读书熟悉有元一代朝章典故、能补订此书者，吾不能不有望于凌仲子广文、陈稽亭水部也。

　　黄瑚初主吴梅村，继主叶讠刃庵，尝为二公代草。年三十八殁。后七年为康熙己未，诏内外臣僚举博学鸿儒备顾问。叶学士主其事，首屈指及先生，而先生死矣。见《顾栋高传》，顾于先生为表叔，其言自确。然则瑚实未列名荐牍。而《苍岘先生文集》中乃谓叶学士以瑚名上，徵书下，病厉不行而死。误矣。

