<!-- { "loadSidebar": true } -->
　　欧阳公为西京留守推官，事钱思公。一日，群游嵩山，取颍阳路归。暮，抵龙门，雪作。登石楼，望都城次，忽烟霭中有车马渡伊水者。既至，乃思公遣厨传、歌妓，且致俾从容胜赏毋遽归之意。思公既贬汉东，王文康公晦叔为代。一日，讶幕客多游，责曰：“君等自比寇莱公何如？莱公尚坐奢纵取祸，况其下者。”众不敢对，欧公取手板，起立曰：“以某论之，莱公之祸，不在杯酒，在老不知退尔。”四座伟之。是时文康年已高，为之动。故欧公六十五即休致，门生或有言：“公德望为朝廷倚重，且未及年，岂容遽去？”公答曰：“某平生名节，为后生描画尽，唯有早退以全晚节，岂可更被驱逐乎？”以是知公未老告归，盖以文康公为戒，且践畴昔之言也。或云欧公游颍阳，见山中石壁上丹书“神清洞”，即此时也。一小说名《默记》，内一条云：尹师鲁性高而褊，在洛中与欧、梅诸公同游嵩山，师鲁曰：“游山须是带得胡饼炉来，方是游山。”诸公咸谓：“游山贵真率，岂有此理！”诸公群起而攻之。师鲁知前言之谬，而不能胜诸公，遂引手扼吭，诸公争救之，乃免。煇见前辈云：“一时失言，有所不免。若曰愧而扼吭，无是理也。”著《默记》者亦不当书此。
　　○《侍儿小名》
　　洪驹父集《侍儿小名》三卷，王性之续一卷，好事者复益所未备。虽曰择之不精，采摭未尽，亦足为尊俎谐谑之助。士大夫昵裙裾之乐，顾侍巾栉辈得之惟艰，或得一焉，不问色艺如何，虽资质凡下，必极美称。名浮于实，类有可笑者。岂故矜炫，特偿平日妄想，不足则夸尔。或谓“若把西湖比西子，澹妆浓抹总相宜”，“总宜”之名为佳，特恐无敢承当者。
　　○关永坚
　　赵忠简公秉政日，使臣关永坚亦西人，趋承云久，乃丐官淮上。贫不办行，欲质息女。公怜之，随给所须。永坚乞纳女，公却之，请力，不得已，姑留之。后永坚解秩还，公一见，语之：“尔女无恙。”永坚谓宿逋未偿，公笑不答，且助资送费，嘱求良配，遂归监平江梅里镇宗室汝霖。女言：“虽累年日侍丞相巾栉，及嫁，尚处子也。”汝霖与知泗州王伯路厚，语其详。王云：“前辈于此等优为之，特今之人为难能。”司马温公、曾鲁公各有似此一事传于世，文多不载。
　　○花信风
　　江南自初春至首夏，有二十四番风信。梅花风最先，楝花风居后。煇少小时，尝从同舍金华潘元质和人《春词》，有“卷帘试约东君问，花信风来第几番”之句。潘曰：“宫词体也，语太弱则流入轻浮。”又尝和人《腊梅词》，有“生怕冻损蜂房，胆瓶汤浸，且与温存着”，规警如前。朋友琢磨之益，老不敢忘。潘墓木拱矣。
　　○野艇
　　山谷云：“野艇恰受两三人。”别本作“航”，“航”是大舟，当以“艇”为正。今所谓航船者，俗名轻舠。如“航湖”、“航海”，亦为常谈。
　　○郴州词
　　秦少游发郴州，反顾有所属。其词曰：“雾失楼台，月迷津渡。桃源望断无寻处。可堪孤馆闭春寒，杜鹃声里斜阳暮。驿寄梅花，鱼传尺素，砌成此恨无重数。郴江幸自绕郴山，为谁流下潇湘去。”山谷云：“语意极似刘梦得楚、蜀间语。”“泪湿阑干花著露，愁到眉峰碧聚。此恨平分取，更无言语空相觑。断雨残云无意绪，寂寞朝朝暮暮。今夜山深处，断魂分付潮乃去。”毛泽民元祐间罢杭州法曹，至富阳所作《赠别》也。因是受知东坡。语尽而意不尽，意尽而情不尽，何酷似少游也。乾道间，舅氏张仁仲宰武康，煇往，见留三日，遍览东堂之胜。盖泽民尝宰是邑，于彼老士人家见《别语》墨迹。
　　○善博日胜
　　苏东坡云：“如人善博，日胜日负。”王荆公改作“日胜日贫”。坡之孙符云：“元本乃‘日胜日贫’。”吕正献尤不喜人博，有“胜则伤仁，败则伤俭”之语。
　　○毁《通鉴》
　　了斋陈莹中为太学博士。薛昂、林自之徒为正、录，皆蔡卞之党也，竞尊王荆公而挤排元祐，禁戒士人不得习元祐学术。卞方议毁《资冶通鉴》板，陈闻之，因策士题特引序文，以明神宗有训。于是林自骇异，而谓陈曰：“此岂神宗亲制耶？”陈曰：“谁言其非也？”自又曰：“亦神宗少年之文耳”。陈曰：“圣人之学，得于天性，有始有卒，岂有少长遬旌？”自辞屈愧叹，遽以告卞，卞乃密令学中敞高阁，不复敢议毁矣。毁《通鉴》，非细事也，诸公未有纪之者，止著于《了斋遗事》中。国子监旧有安定胡翼之祠，绍圣初，自为博士，闻于朝，彻去。
　　○猫食
　　客言：苏伯昌初筮长安狱掾，令买鱼饲猫，乃供猪衬肠。诘之，云：“此间例以此为猫食。”乃一笑，留以充庖，同寮从而遂日买猫食。盖西北品味，止以羊为贵。
　　○莫安排
　　诏赐楚州孝子徐积绢三十匹，米三十石。积从胡瑗学，一见，异待之。尝延食中堂，二女子侍立。将退，积问曰：“门人或问见侍女否，何以答之？”瑗曰：“莫安排。”积闻此言，省悟，所学顿进。此段不但见于诸公纪闻，亦载在《哲宗实录》，乃元丰八年事也。岂警后学，要妙在“莫安排”三字，故史臣从而书焉。徐字仲车。
　　○仲车杂著
　　仲车《杂著》数十条，临川、山阳板行。其一云：“陈力就列，不能者止。近世拜官，徒为饰词，已足耻矣。而朝廷又为之法曰：‘至某官乃得辞免。’是教人为伪也。其两府有除拜，未受命，必先押入，其名已不正。盖贤者以礼进，以义退，既可押入，必可押出。”此固然矣。但立法有素，岂易顿革。柄臣为国具瞻，既膺大拜，不应偃然即当其任，故三辞、再辞。次及从官、台谏，一辞而已。此岂由衷，特拘以法。其不应辞者，岂官微任轻，进不系时之重而然欤？两府初除，固已受命，特未受告耳。凡降旨日下供职者，皆未受告也。
　　○说食经
　　食无精粝，饥皆适口。故善处贫者，有“晚餐当肉”之语。煇家与宗室通婚姻，常赴其招。家家类留意庖馔，非特调芼应律令，且三字“烂、热、少”。烂则易于咀嚼，热则不失香味，少则俾不属餍而饫后品。煇顷出疆，自过淮见市肆所售羊边甚大，小者亦度重五六十斤。盖河北羊之胡头，有及百斤者。驿顿早晚供羊甚腆，既苦生硬，且杂以芜荑酱，臭不可近。若用前二说制以饷客，岂不快屠门之嚼哉！王荆公解“美”字从羊、从大，谓羊之大者方美。而东坡亦有“剪毛胡羊大如马，谁记鹿角腥盘筵”之句。山谷《简何斯举治具待客》亦谓“软烂则宜老人，丰洁则称佳客”。今日蔬食，起《权舆》之叹。说食经而偶及此。
　　○行纪
　　煇自四十以后，凡有行役，虽数日程，道路倥偬之际，亦有日记。以先人晚苦重听如干蛊次序、旅泊淹速、亲旧安否，书之特详，用代缕缕之问。记向年货田句金不遂，取涂三茅，得新刊山图而归。濡滞良久，殊失倚门之望。因思昔渊才久出，其家日望其归，归止携一布囊，人谓其间必珍货也。后数日会亲戚，启囊，乃欧阳公《新修五代史》稿数帙、李庭珪墨一笏而已。煇用此书于日记后，先人为之一笑。自隆兴癸未至绍熙辛亥恰一世，伏书泫然。
　　○投献取知
　　王立之《诗话》书：张宗古自堂后官守登州，祈雪获应，一判官以诗为贺。宗古曰：“玩我。”欲缴进，为人劝止。先人任饶幕，与邵武黄坚叟为代。一日，郡宴鄱江楼，黄作《木兰花词》上别乘，有“监郡风流欢洽”之语，亦贻怒缴申。郡牒问“风流欢洽”实迹，黄历考古今风流欢洽出处，辩答甚苦。尝取吏案以观而得其详。要知投献本求人知，又当视其人如何，庶不反致按剑。特未知宗古所谓“玩我”何说，其亦“锦衾烂兮”之类乎？
　　○池鱼
　　张无尽尝作一表云：“鲁酒薄而邯郸围，城门火而池鱼祸。”上句出《庄子》，下句不知所出。以意推之，当是城门失火，以池水救之，池竭而鱼死也。《广韵》“池”字韵注云：“池，水沼也。古有姓池名仲鱼者，城门失火烧死。谚曰：‘城门失火，殃及池鱼。’”白乐天诗有“火发城头鱼水里，救火竭池鱼失水”，初不主姓名之说。然《广韵》所载当有所据。
　　○代王言
　　词臣代王言，赏功罚罪，若雷风鼓舞天下。要当采公论载于训词，以昭示惩劝。某除某官，若其人非素所与者，必微寓诋诮于一二字中。审其人不应此除，曷不循缴还之制？顾假命令以快我之好恶，其可乎？
　　○彭门会
　　晁无咎贬玉山也，过彭门，而陈履常废居里中。无咎出小鬟舞《梁州》以佐酒，履常作小阕《木兰花》云：“娉娉袅袅，芍药梢头红样小。舞袖低垂，心到郎边客已知。金尊玉酒，劝我花前千万寿。莫莫休休，白发簪花我自羞！”无咎云：“疑宋开府铁心石肠，及为《梅花赋》，清便艳发，殆不类其为人。履常清通，虽铁心石肠不至于开府，而此词清便艳发，过于《梅花赋》矣。”
　　○下水船词
　　元丰己未，明略、无咎同登科。明略所游田氏，姝丽也。一日，明略邀无咎晨过田氏，田氏遽起，对鉴理发，且盼且语，草草妆掠，以与客对。无咎以明略故，有意而莫传也，因为《下水船》一阕：“上客骊驹至，鹦唤银屏睡起。困倚妆台，盈盈正解螺髻。凤钗坠，缭绕金盘玉指。巫山一段云委。半窥鉴，向我横秋水。斜领花交镜里，淡拂铅华，匆匆自整罗绮。敛眉翠，虽有愔愔密意，空作江边解佩。”顷在上饶，得此说于晁族。无咎跋云：“大观庚寅四月十三日，伯比、季良、无咎集国东之逆旅，话此四事，季良云可书也。”伯比、季良当是群从，风流酝藉，寓诸乐府。虽曰纤丽，不妨游戏于杯酒间。余一说，乃陈袭为钱唐妓周子文作四诗词，洪内相已载在《夷坚庚志》，语皆合。余一未详。
　　○军帅起复
　　军帅丁忧，诏起复。迨服阕，犹以“起复”二字入衔。或晓之，答曰：“自抛了娘子，却加得此官，二年未曾迁转。”又一辈衔内必带“宜差”二字，有俾除去，乃云：“元被受差札上带下来，怎敢擅除。”一添差酒官不厘务，坚要供职，人亦语之：“在法只合闲坐请料钱。”其人言：“朝廷令某不离务，迩办课利，岂敢闲坐请他料钱。”三者可补《笑林》之遗。
　　○御府折食钱
