<!-- { "loadSidebar": true } -->
　　车驾每出至大庆殿前，三馆职事官就彼起居。朝奉郎杜球言：「永熙幸佛寺塔庙祷雨，至大庆，三馆起居。因驻辇问曰：『天久不雨，奈何？』或对天数，或对至诚必有应。一绿衣少年越次对曰：『刑政不修故也。』上颔之而行。归复驻辇，召绿衣者问状。对曰：『某土守臣犯赃，法当死，宰相以亲则不死。某土守臣犯赃，不当死，宰相以嫌卒死之。』翼日，上为罢宰相，天即大雨。绿衣者，寇莱公也。」

　　寇忠愍遭遇永熙，始未至大任，然王体国论率预谋断。一日，咨及储贰，寇辞以天下之本，非臣所得知，愿博釆廷议。已而，章圣既入春宫，三日，谒太庙，上遣人伺之。百姓观者皆合手叩额云「新天子」。又一日，莱公因对，上谓曰：「建储本为天下计，前日还宫，见有泣者。及太子诣庙，令人察之，百姓乃云『新天子』，便有去朕意。」莱公于是再拜曰：「臣贺陛下得人。」此亦毅夫云。

　　李文定同丁晋公相章圣，以刚介嫉恶，议多不合。一日，因奏对，以笏击晋公。由是并罢相，以本官归班。既而中使押晋公复入中书，文定出知郓州，盖天禧五年冬也。原校：杨有又字。明年，改元乾兴。二月十九日，真宗晏驾。神文即位。章献垂帘。晋公挟前愤。三月，贬文定卫州团练副使。宣献当行制诰，禀所以责者。晋公曰：「此无它。《春秋》之义，君亲无将。汉法所谓大不道耳。」宣献退思之，文定安至是耶，遂命以别辞。然晋公常切齿焉，竟增两句云：「罹此震惊，遂至沉殒」。钞本作陨。未几，晋公擅移永定皇堂，贬崖州司户。复当宣献行制，于是首云：「无将之戒深着于鲁经，不道之诛难逃于汉法。」予与文定兄之孙朝奉大夫孝广、原校：杨作光。世美同贰闽漕，世美为予言之。

　　范文正好论事。仁宗朝有内侍怙势作威，倾动中外。文正时尹京，乃抗疏列其罪，《言行录》有疏字。欲上，凡数夕环步于庭，以筹其事。家有《言行录》作所。藏书，预《言行录》作有。言兵者悉焚之。《言行录》有仍字。戒其子纯佑等曰：「我今上疏言斥君侧宵人，必得罪以死。我既死，汝辈勿复仕宦，但于坟侧教授为业。」既奏，神文嘉纳，为罢黜内侍。圣贤相遇，千载一时矣。毅夫云。

　　神文时，庆历间淮南有王伦者啸聚其党，颇扰郡县。承平日久，守臣或有委城而去者。事定，朝廷议罪。郑公在枢密，凡弃城，请论如法。范文正参顶大政，争之，以为不可。今江淮郡县徒有名耳。城壁非如边塞，难以责城守。神文睿德宽仁，故弃城得减死。郑公忿谓文正曰：「六丈欲作佛耶？」范曰：「主上富于春秋，吾辈辅导当以德。若使人主轻于杀人，则吾辈亦将以不容矣。」郑公叹服。

　　郑毅夫为三司盐铁判官、时文禁颇宽略，余尝入省见之。张伯玉公达与郑同部，余幸数听二公持论。张尝谓郑曰：「李邕当则天时，面折廷争，众甚危之。李出，笑谓人曰：『不颠不狂，其名不彰。』」公达曰：「古人处己如此，何有于富贵哉！」余常心记其说。




惠政

　　鄂州诸邑皆有茶税，民苦之。独崇阳一县不产茶，而民间率艺桑，而税以缣，人甚乐输。盖兴国初，九河张公咏登进士第，以大理评事知县事，禁民种茶，而教以植桑，易税以缣。夫贤臣君子所至利民亡穷也。

　　咏在崇阳，登喜丰亭，见人市菜归，呼问之，乃田家子也。曰：「若自有地，岂地不足以艺蔬耶？顾从邑而市之，真游惰者。」于是笞而遣之。以浅丈夫论之，则为暴政，决无罪人矣。

　　范纯仁于至和间，宰汝之襄城，民困徭役。盖籍家赀满三百千，则充衙前之役，民间至不敢艺桑者。公遇吏民有小过，则课本户罚艺桑，各有数人，亦不欺，而至今称之。后值营奉永昭，计司科买麻履数万，期会既迫，民间虽有金而莫能得履。公为科营妇鬻履者，稍增其直，与之为约，如期而办。又科材木甚众，公敷于五等户，优估以市之，计里之远近，令以次输送。公乃设棚于县宇之前，致榻于棚上。公据棚下瞰，使民听唱名而前，拥木以立，遂令过，人莫之晓。盖于棚榻潜有寻尺钞本作丈。之度，以视其长短也。由是吏胥、匠石钞本作役。无一高下其手，而民无所用赂。当时畿右诸邑，民莫不劳弊，惟独襄城为不然。

　　闽人生子多者，至第四子则率皆不举，为其赀产不足以赡也。若女，则不待三。往往临蓐以器贮水，才产即溺之，以上九字，钞本作贮水溺之四字。谓之洗儿，建、剑尤甚。四明俞伟仲宽宰剑之顺昌，作《戒杀子文》，召诸乡父老为人所信服者，列坐庑下，以俸置醪醴，亲酌而侑之，出其文使归谕劝其乡人，无得杀子。岁月间活者以千计，故生子多以俞为小字。转运判官曹辅上其事，朝廷嘉之，就改仲宽一官，仍令再任。钞本无仲宽仍令四字。复为立法，推行一路。后予奉使于闽，与仲宽为婚家，法当避，仲宽罢去。予尝至其邑，闻仲宽因被差他郡还，邑有小儿数百迎于郊，虽古循吏盖未之有也。以上九字，钞本作古循吏也四字。




利疚

　　事有变古而行之，愈久必不废者。如赵武灵王因用胡服，舍车而骑，秦始皇以隶易篆，武后诏「父在母朞，增为三年」之制。又有戾古而便时，为时所须而不可去者。如齐摘山煮海，汉之榷酤、六畜之租，唐之间架竹木之税是也。若稽古执义而行，行之有所不安。如王莽之复井田，苏绰之建五等，房琯之用车战是也。盖徇名则失实，放于利而忘义。《易》曰：「通其变，使民不倦。神而化之，使民宜之。」

　　六路租茶通商以来，蠲减外，岁计三十三万八千六十八贯有畸。湖北独当十万二千三钞本作五。百三十一贯有畸，而鄂一州所敛无虑三万九千缗。诸邑之中，咸宁又独太重。尝试访之，其茶凡三名：一曰供军税茶，盖江南李氏所取以助军也；二曰酒茶，乃景德以前，因扑买县酒，其课利计茶以纳，后因败欠，遂以其数敷出于民；三曰市茶，景德三年岁荒，官许额外货茶以济其艰食，所入既倍，而监场官因亦被赏，竟不复减。议者数乞均此无名之额以入诸邑，盖非通论也。夫以一邑之患而欲困诸邑，尤无名矣。

　　湖北一路，唯安、复、汉阳三州军无茶租，盖民不种以资利耳。尝按茶之起，谓之根税茶，盖以茶株均敷其多寡而已。今水田湖泽之地，无茶株而有茶税矣。又茶园户，坐享厚息以自丰。议者欲以所重均于所轻之邑，以所有均于所无之州。是大不知为政者也。

　　安州在唐，隶淮南；入本朝，属荆湖北路，景佑间忽入京西。民间既禁海盐而食解盐，以辇贩之远，颇病淡食。方是时，西鄙用师，官科橐驼、黄牛，皆非山川所出，而俗所未尝用者，于是人情厌苦不安。康定初，左丞范雍自延安谪守，乃会常入之课，以钱五万缗岁输京西漕司，复还安州于湖北，朝廷从之。民既德公，多立生祠。然岁课仅足以支费，而京西之输是增赋也。已而，有司不胜其困。议者不烛本末，或欲乞为京西，以纾目前之急，此非体恤民情之论也。予向为京西漕属，见架阁得割安州为京西元旨，止以京西缺财用为言。盖出于一时苟简之请，而听之者亦未尝图久计。其岁输钱率附漕舟，转江入汴，然后至京西。又发运司计兵稍等费，凡受一万五千缗，而京西所得才三万五千耳。抑累岁未尝得之。切尝筹之，郡则王土也，人则王民也，何尝有彼此之限。初以五万缗是买路分尔，已为缪举。为今计，莫若旷然蠲之，则京西无受虚利，而湖北当蒙实惠也。

　　古之圭田，取圭洁之义。今之职田岂其遗制耶？视职高下以限顷亩，着于令甲矣。然郡县始因其所有之田而占射之，故多寡未必如令。今有职田处，多贻民患。岁有旱乾水溢，官病失其所入，往往不受民诉，纵或受之，灾伤之十不过蠲其四五而已。予切以敛职田之租入于常平，会见州县所得职田之数，以所有均于所无，以所多均于所少之处，估其中直，以常平之缗月随俸以给。如此，庶几养廉吏而息贪污也。

　　安陆郡城枕溳水。惟州城基钞本多城字。皆紫石，不为水所囓。自大安门外至所谓上下津，地悉无石。钞本悉无石作庑右。每夏潦涨集，水道益东，民庐十沦五六矣。近岁水才溢岸，即行西濠。识者以谓久必自溳津门，由景陵门以去，为正河道矣。若自大安门外，白兆廨院以北石岸尽处为水约，以杀湍锐，庶几保上下津居人，及免入城之患。张全公朝议与予洎士人、僧俗同列状，以诉于州，乞置水约。州委安陆令。而守令皆暗远图，而惮于有为。第申漕司，乞差濠寨。漕司果以旧未尝有此役为难，遂寝其事。




贤德

　　寇忠愍、范文正二公俱守邓，施设之迹虽或钞本无或字。不同，而同为善政。故去思在民，至今不忘。若忠愍，则家家画像事之，止曰相公而不言姓。其祠宇在州宅后，民间祈祷无虚日。大则刲牲献乐，小则焚纸币酹酒而已。百花洲中初未有土地，文正在任，令建庙貌。匠者请神之像于公，公曰：「即我钞本作我即。是也。」乃以公为祠。二公之祠不惟邦人神明之，士大夫经过者亦多造焉。官为设醮，二公与汉之召、杜在其列。呜呼，生泽其民，殁列于神，可谓盛德矣！

　　王侍郎古说：元宪宋公以言者斥其非才，罢枢相，守洛。有一举人，行橐中有不税之物。公问：「何缘而发之？」吏言：「因其仆告。」公曰：「举人应举，孰无所货之物，未可深罪。原本作举人应举人孰无货其情未可深罪，从《言行录》改。若奴告主，此风不可长也。」僚属曰：「此犯人乃言官之子也。为其父尝有章及元宪，意欲激其报耳。」《言行录》作之。公曰：「弗可。」《言行录》作公不答，其下有但字。送税院倍其税，仍治其奴以罪而遣之，众服之。

　　牛李之党，唐之名卿、才士大夫孰非其徒。独退之卓然无所附丽，乐天以高退不近祸。二公各行其所学，可谓一代之伟人。

　　令狐子先，安陆乡先生也。筮仕齐安理掾，岁满还里，卜筑于溳钞本作郧，下同。溪之南，耕钓之外，着书弹琴而已。时入城，至集贤张君房之第借书。布衣林希逸善绘事，乃拟摩诘写浩然故事，以为《令狐秋掾雪中渡溳溪图》。其序略曰：「张侯畜书万卷，掾常就阅，或假辍以归。每出入跨羸马，顶戴华阳纱巾，着墨襂布缀，系縧。小童携书簏负琴以随。冬中复来假书，时值微雪飘洒，景物萧索。掾渡溪以归，常服外加以皂缯暖帽，委辔长吟曰：『借书离近郭，冒雪渡寒溪。』闻者毛骨寒耸。是知至人操履卓越，风韵体裁，乃与天地四时之气相参焉。」先生讳揆云。

