<!-- { "loadSidebar": true } -->
　　王冠，乌纱帽，双翅倒冲，上向：盘金朱缨，垂颔：又有皮弁。燕居，亦裹五色锦帽。臣下之帽，以薄樫木为骨：蒙之以帕，前七层或九层，后十一、二层。红锦花最贵，紫次之，黄与红又次之，绿为下。医官、乐工及官役，着片帽，以黑绢为之；漫顶，下檐作六棱。雨笠，以麦茎及藤为之。又有皮笠，黑漆其外，而朱其里。衣服，王着蟒袍，犀角白玉带。官民衣服，男女皆宽博交衽，袖广二尺许，长不掩指；缺其右襟之末。男女皆竖领，项上一钮、胸右一带。夹衣，可两面着，无钮带；名曰「衾子」。里衣，短小；古无襦裤，今皆有之。外衣，男子束之以带。别有大带，长一丈四、五尺，宽五、六寸，围于腰；以锦花为最贵，次黄地龙蟠，次赤地龙蟠，次杂色花。七品至九品，冠、带俱同六品。女人不设带，两手曳襟行。国维王着靴；贡使至中国始着，归即去之。臣民无男女，皆着草靸，名曰「三板」——编细蓆草为底，上横平梁，中界寸绳；举足入梁，纳于拇指、二指之间。袜最短，及踝而止；别为一窦，栖将指，着草靸中。
　　王肩舆，仿中国国相以下。轿高不踰三尺，席地趺坐，四围以席，远望如笼榼；或用罗汉杉木雕镂，金漆锦边绘里，纱縠为蔽。皆用两人，以木杠贯其顶而抬之。
　　祀法
　　明洪武八年，附祭琉球山川于福建。我朝天威震叠，海岳效灵；遣封谕祭，崇报弥隆。该国渐染文教，俎豆尼山，宫墙炳焕，前古未闻；而春秋祭享，庞乱不经。臣故列其祀法，欲俾式我仪章，正其纰谬；庶知祭法、祭统，毋僭毋渎云。
　　王祭国中山川，于社坛。十月下种，迎龙神像升龙舟，设坛祭。祈再于丰见城之雨坛，又令官祈雨于首里崎山东苑内之雩坛。旱甚，各寺令僧祈祷，王亲诣躬祷。又有天尊庙（即雷神庙），亦祈雨之所。五、六月收获后，令各地方蜡祭、春秋祭，始教树艺之。阿摩美久，正、五、九月祭山海及护国神于辨岳。王嗣位、受封，皆亲祭辨岳。又八头岳、佳楚岳、名护岳、恩纳岳皆有祠宇，与辨岳称为五岳。又有城岳（有泉名旺泉，为中山八景之一）、姑场岳、苏姑那岳、砂岳，各有祠祀。关帝庙、水母庙，皆岁致祭。
　　文庙建于康熙十三年，在久米村泉崎桥之北，南向；红墙朱扉。左右立下马牌，内棂星门三。进庭，方广十余亩，上设拜台。大殿三间，中奉圣像，又设木主。两旁二龛，设四配像及主，像各手一经（「诗」、「书」、「易」、「春秋」）。中梁，摹御书「万世师表」匾一。五十六年，复建明伦堂。又建祠，祀启圣并四配父；但启圣神主尚仍公号，殿上未祀十二哲，亦未建两庑祀先贤、先儒。乾隆二十二年，经册使举直省诸郡邑庙祀典制移咨国王，王乃命其臣以次崇祀如典礼。祭仿内地，其本国所无之祭品，以上品土产代之；三日斋。前一日，演礼省牲。至期，遣法司官祭文庙、紫金大夫祭启圣祠，皆行三跪九叩头饮福受胙礼。
　　天妃封号，肇自宋、元。考「会典」，四海龙神各有封号，东海称「显仁龙王之神」、西海称「正恒龙王之神」、南海称「昭明龙王之神」、北海称「崇礼龙王之神」；有司岁时秩祀。而天妃亦称「海神」，康熙十九年，敕封海神天妃为「护国庇民、妙灵昭应、弘仁普济天妃」；二十年，允福建提臣万正色之请，诏封「昭灵显应仁慈天后」。五十九年，允册使海宝等之请，奉旨：『册封琉球，于怡山院祭天妃；并准地方官春秋致祭，编入「祀典」』。乾隆二年，允闽督郝玉麟之请，钦定加封「福佑群生」四字。二十二年四月内，允册使〔全〕魁等之请，嗣后谕祭天后祈、报文二道，书明天后封号，仍于怡山院天后宫致祭，加封「护国庇民、妙灵昭应，弘仁普济，福佑群生、诚感咸孚天后」；别颁谕祭南海神祈、报文二道，于江岸望祭。该国尤尊信，庙宇辉煌：一在那霸天使馆东，曰下天妃宫；一在久米村，曰上天妃宫；一在姑米山。岁时致祭甚虔，历封册使各有匾、联。
　　天孙氏长女曰君君、次女曰祝祝，为国守护神；一为天神，一为海神。今寺院有三首六臂女神，手执「日」、「月」，名曰「天满大自在天神」（「汪录」云：名「辨戈天」），崇祀特隆。
　　春秋祭先王庙，或亲祭、或遣官。三日斋，乐用「天孙太平歌」。圆觉寺、天王寺、天界寺内本宗香火，有时祭、有月祭，名兰盆祭，三日斋；忌辰，有特祭。朔、望，献茶。先王庙，舜天以下及本宗王位皆在焉。舜天居中，南向；余分左、右，东、西向：共三十位。圆觉寺内，奉祀本宗。尚圆居中一龛，正中；中左祀尚贞、尚益，中右祀尚能、尚敬。左一龛，正中祀尚稷，左祀尚清、尚丰，右祀尚永、尚质。右一龛，正中祀尚真，左祀尚元、尚贤，右祀尚宁。天王寺内，亦于佛堂之左一龛，奉祀尚稷、尚久。旁二主，为王妃；右一间四主，皆王妃。天界寺内，奉尚懿神主；余皆女神主，为王妃及王姊妹之出嫁者。诸庙寺，皆以僧守之。
　　兵刑
　　琉球负重洋之险，恃铁板沙之坚，凭三首六臂易水为盐、化米为沙之天神，往往讳言师兵。顾其先世，三王争强，日寻干戈。尚德王时，奇界岛叛；尚真王时，八重山叛；尚清王时，乌父岛叛：皆发兵攻讨。迨尚宁王之世，见辱倭人，久乃释归：则知兵固未可废也。至于刑章，视内地尤严；盖亦有「明罚敕法」之意焉。
　　城池，惟首里砺石为垣，高四、五丈，广四、五里，仿内地丽谯为内城——皆无雉堞外，间切及各岛之以城名者，实无城郭也。那霸港口中流有巨石，名「马加」。四围皆铁板沙，沙坚踰铁，嵌空嵯岈，沿海皆然；潮长则没，舟误触，无不碎者。南北沿海筑长堤，两炮台并峙，聚兵守之（姑米山、马齿山亦有炮台，名烟台；为往来舟楫举号火处）。那霸见世馆（土名「亲见世」），每年犒属岛头目酋长于馆中；有罪者，即于此决之：亦设兵防守。
　　国少铁，盔甲与刀犹坚利（「隋书云」：『刀薄小，多以骨角助之。编紵为甲，或用熊、豹皮），诸矛戟皆脆弱。弓长七尺余，卓地高齐屋檐，射可百余步。箭较内地稍短，射必卓地，矢必扣于下方狭处扣弦发；矢皆用决拾，如古制。火药炮位多用铜铸，备舟舰水战之用。辻山旁，有演武场。武职有仪卫使、武备司，余皆文官兼之。兵制仿古制五家为伍，五伍又各相统。亲云上、筑登之以下皆习弓箭，家有刀、甲；有事，则各领其民，如百夫长、千夫长之属（隋书」：『国有四、五师，统诸洞。洞有小王，统诸村。村有鸟了帅，并以善战者为之，有刀槊、弓箭、剑铍之器。王乘木兽，左右轝之而行，导从不过数十人。小王乘机，镂为兽形。国人好攻击，骁健善走，难死而耐创。诸洞各为部队，不相救助。两阵相当，勇者三、五人出前，跳噪相詈辱，因相击射；不胜，则一军皆走，遣人致谢，即共和解。取斗死者共聚而食之，仍以髑髅陈王所；王赐之以冠，使为队帅』。「周录」云：『诸洞，疑即今之间切；小王，疑即按司；鸟了帅，疑即庇椰之属』）。
　　国中不设官廨，无听讼之所。执法甚严；即贵倨如法司、紫巾官，有犯亦抵法。止令坐地，不绑缚，轻则流徙太平山，锢之终身。长官之父子、兄弟犯法者，不丝毫曲庇。民有罪者，大夫闻之法司；法司察其重轻，重者或刳其腹、轻者徙，皆不系狱迟留。又轻，则令自闭室中，不得出户；或三年、或二年，乃纵之。近亦设榜掠之具，然不甚施用（犯法重者，多自刎、投缳；不敢妄辨求生）。犯淫者，有夫之妇、有妻之夫皆死；鳏、旷，末减。
　　死刑三：一凌迟、一斩首、一枪刺（用木桩作十字架，捆手足，以枪剌其心死；仍枭于桩，桩倒乃止）。轻刑五：一流（有流至某岛，不准放还者；有限年令其改过，不悛仍徙远岛者；有缚重罪手足置于独木小舟，配遣西马齿山转递外岛，听其漂没者）、一曝日、一夹、一枷（轻者数十斤、重者至数百斤）、一笞（窃盗最严，初犯笞若干、夹一次、曝日一次；再、三犯，递加，或立斩、或立配流外岛）。
　　风俗
　　象寄鞮译，皆有安居、和味、宜服、利用、备器。圣王修其教，不易其俗；齐其政，不易其宜：盖于因之之中，寓化之之权焉。故曰一道德，以同俗。
