<!-- { "loadSidebar": true } -->
　　王国之官，有王子（总理一郡或二郡，或世领一郡，称某间功按司）、按司（一为王子及贵臣遥领之按司，一为各土着世业之按司；或授以朝列、或充王婿，皆令常居首里。王子、按司不系品，有才德者授国相职）、国相（左、右二员，正一品）、法司官（三员，从一品）、紫巾官紫金大夫加法司衔（正二品）、紫巾官紫金大夫（从二品）、耳目官（四员，正三品）、正议大夫加耳目官衔（从三品）、吟味官（「徐录」作「赞议」）、正议大夫（俱正四品）、御琐侧、那霸官、中议大夫、史长、都通事、察侍纪官（俱从四品）、正殿遏闼理官（正五品）、副通事（从五品）、正殿势头官（正六品）、加势头官（从六品）、里之子亲云上（正七品）、筑登之亲云上（从七品）、正殿里之子（土名「察度奴示」，正八品）、里之子座（从八品）、正殿筑登之（正九品）、筑登之座（从九品）。久米府设紫金大夫（四员）、正议大夫、中议大夫、都通事官。又于紫金内选一人，总理唐荣司；于正中议、都通内选二人为长史，专主朝贡礼仪文移，兼治其府事。有大事，则总理司集诸大夫会议裁决，皆久米秀才习汉文者任其职而递陞之。各府旧制，遣按司莅治之；权重兵争，后改令聚居首里、遥领其地，岁遣察侍纪一员知其府事。属岛有世袭头目，王给黄帽，为酋长；又遣中山黄帽官莅治之，名监抚使——三岁一易，土人称之曰「在番役」（「徐录」有元侯、郡侯、郡伯、邑伯等官；今皆无之）。禄糈三等：有俸米，按时给领；官罢则已。有釆地，或一郡两郡、或一邑数邑、或计亩；子孙以次递减，至曾孙则不减，永为世禄。有功米（俗讹称「切米」），视功为额，于俸米、釆地之外，加数百石或数十石；有终其身者，有限其年世者，有永为世案者。
　　田赋（食货附）
　　凡居民，财必因天地寒煖燥湿、广谷大川异制。琉球地居炎徼，常煖而少寒；隆冬无冰，霜雪希降。草木常青，蚊至冬不收声。岁以十月布秧，五、六月熟。七、八月后多大风拔苗，故田止一种。米惟王族、官家食之，小民止食番薯。厥田厥赋，均曰「下下」。自入贡中朝，藉以贸迁有无，供其国用。欣逢我列圣轸念穷藩，屡免方贡马匹，弛海舶市货之禁；物力更纾焉。至其土产之充贡、献供、投赠者，举无足罗列。浙、闽人遇何楼所市至，举以相訾謷曰：『琉球货』！其土性然也。然而曝日献芹，情余于物。又况猥琐荒怪，出于山经、海志之外；飞车妈砮矢、豹鼠鯷鱼，固与昆刀火浣均非可遗。观月令、辨土宜、定田制、别赋役、考农功、察民用，凡鸟兽、草木、蔬果之为食货者悉附焉。
　　田有公田、有私田。王府田公，民耕之；输米于仓，岁有常额。各官釆地公田，亦民耕之，官民均分；应派公费，出于官分之半，不派民也。二项田，俱不得卖买。私田，则民所应募开垦者。每亩量纳官米，听为世业，仍许卖买；价值甚昂，亩约二、三百金。平时上下各食其土，无他诛求。易世请封，则豫派取各府暨属岛榖米、苎布，积数年以供宴犒诸用；事毕，乃止。力役之法，每岁各地头比户派定人数，有事按名受役，每人役二日；大事，则尽役之。官府胥徒——即种釆地之人，视官秩为多寡，月一更之。至鸡豕、薪米，亦计米石之数而以时供之。
　　榖之属：稻、赤粳米、黄小米、黍、粱、麦（有三种）、菽、麻、芝麻、番薯（茎叶蔓生，瘠地可种，生熟可食。民以为粮。按此物内地多有；「徐录」不知，乃以为异产）。
　　货之属：丝（粗黑。乾隆二十八年，国王奏：求于内地照旧配买丝斤。礼部援例驳奏，奉旨「特加恩许其买丝」）、棉（少出；价极贵）、绸（土绸、茧绸）、棉布、丝布（丝经麻纬，一名罗布）、蕉布（缕芭蕉皮为丝织之）、麻布（各布皆花纹相间，綦组斓斒，亦用五色染之）、草蓆、茶（间有出者）、盐、酒（国中出烧酒，味甚烈。太平山出红酒，名「太平酒」；八重山出者，名「蜜林酒」。土噶喇出醇酒，以米肌，从女子口中嚼汁而成；形如乳酩，而味淡甘。埋之土中经年，取作烧酒，味醇无比）、油、蜡、烛、棕、糖、烟、扇、金（偶出）、银（作长条或弹子大，多自日本来；闽人谓之「球饼」。旧饼一两，抵纹银八钱；新饼一两，抵七钱）、钱（自铸小钱、铅、铁、铜杂用。大不及鹅眼，无轮廓、文字。每贯一百，长寸许；或三十、或五十、或一百一十，皆各成贯。以纸封固，钤之以印。亦有私铸者。中国钱甚少，或日常用日本宽永等钱）、珠（螺蚌中间有之，圆而无光）、苏铁、刀、漆器、石、珊瑚、松纹、硫磺（充贡物）、纸（棉纸、清纸、护寿纸；又有花纸，可裱围屏）、笔（鹿毛为之，管最短）。
　　鸟兽、草木、蔬果，往往与中国同。但兽无驴、骡、兔、獐与虎、豹、豺、狼、熊、罴耳。其异产，则蔬之属，有红菜、鸡脚菜、麒麟菜、松露、辣荞；果之属，有蕉实（芭蕉花开，一穗数尺，紫红色。瓣落，结实如手指揸开，色绿；采而覆之以草、糠，则黄。味如薯而甘，名甘露）；草之属，有雷山花、山苏花、吉姑罗（植墙上，可辟火；呼为「福禄木」）；木之属，有樫木（一名罗汉杉；木理坚腻，用之为梁柱）、福木（四时不凋；实如橘，可食）、呀喇菩（叶纹对缕如织，中边映日通明，作金黄色；花似梅，实可榨油。与福木俱号「君子树」）、铁树（一名凤尾蕉，又名海棕榈。叶劲挺，对出如铁，■〈衤离〉褷如凤尾；根可为粉粮）、福满木、地分木、梯沽（树极高大，叶如柿。每叶抽作「品」字形，对节生。四月初，开花；朱红色，长尺余。每干直抽，攒花数十朵，花叶如紫木笔吐焰。出太平山）、阿呾呢（连蔓坚利，可为藩墙；叶可造蓆，根可绞索）；竹之属，有观音竹（丛生，长尺许，宽三、四寸；紫色）；禽之属，有古哈鲁、麻石、乌凤、恨煞、容蕊、石求读、莫读史；鱼之属，有佳苏鱼（以马交鱼脊为腊，泡以温水，包蕉叶中煨之。薄切成片，渍以清酱，颇可口）、海马（鱼身、马首）；介之属，有绿螺（大如盆、如罁，常以充贡）、寄生螺（小蟹生螺壳中，见火则半出，冷复入）、海胆（背生刺如蝟，蠕蠕运行；可腌食）；虫之属，有四脚小青蛇。凡蛇皆毒，伤人立毙。
　　按诸录异产最多，今仅录其最异者如右。
　　制度
　　先王之制，荒服者王。其国之制度，胥听其便；不强使同也。「隋书」称琉球『王所居，曰波罗檀洞；堑栅三重，环以流水，树棘为藩』。其时栋宇之制，盖犹未备。今则閈闳轮奂，阶戺轩崇；于安奉诏敕馆舍、使臣之所，尤加谨焉。至其衣冠、簪缨，亦迥异卉服之旧。我朝朝会大典，诸属国许各服其服；故「王会」有图，服装各别：懿乎铄哉！「易」「比」之五曰：『显比吉』。其彖曰：『不宁方来，称是占矣』。
　　王城在中山省之首里，周回三、四里；有马道，无雉堞。由万松岭东上数里许，衢道修广，有坊，牓曰「中山道」。南有安国寺，对街为世子第。中路砌石为大墩，内植凤蕉一丛。更进，又一坊，牓曰「守礼之邦」（用万历中制词语）。道左，有天界寺；寺西南，为王茔。对街，为大美殿。更进，为欢会门；即王府城也。高踞山巅，砺石砌成；削磨如璧，苍黝磊历：远望如聚髑髅（「隋书」因其形似，误谓『王所居，多聚髑髅其下』）。城外石崖上，左刻「龙冈」、右刻「虎崒」。城四门：前西向，即观会门；后东向，曰继世门（「汪录」：『世子嗣位，由此门入』）；左南向，曰水门；右北向，曰久庆门。欢会上崖有门，西北向；牓曰「瑞泉」（徐葆光镌「中山第一」四字于碑）。左右甬道，有左掖、右掖二门通入王宫。更进有楼，西向；牓曰「刻漏」（上设铜壶滴水）。更进有门，西北向；为广福门——即王府门也。王殿在山顶，前为奉神门，左右三门并峙。门与殿皆西向，取「一时西拜尽倾心」之意也。殿九间，左右夹室各一间。殿前月台，建穹亭覆之。中阶七级，石栏周护；雕刻花鸟，颇工整。殿上有楼，为御书楼；高敞壮丽，钜梯当楹立。中奉圣祖仁皇帝御书，左奉世宗宪皇帝御书，右奉皇上御书；下为王听政之位。中壁悬上古伏羲画卦像，龙马负图立其前（「汪录」作孔子像）；绢色苍古，微有剥蚀，非近代物。殿庭方广数十亩，分砌三道，方砖铺之。左厢北向，为南楼；窗尽垂帘。楼隅隙地亩许，错植蟠松、凤蕉于奇石之间：汪楫题曰「听涛」。右厢南向，为北宫，匾曰「忠顺可嘉」（亦用前制词语）。殿屋皆固朴，柱础一间至用二十余。屋梁甚低，以处山冈，防海飓也。世子府第在安国寺南，别有世子殿在中城。
　　天使新馆，在那霸；去迎恩亭里许，面南：一仿中朝公廨。旧馆，在其西南，或云「弥世公馆」。那霸又有公馆二，为管理那霸钱榖、讼狱二官之公所。姑米岛亦有公馆二。
　　冬至、元旦，王皮弁执珪，拜岁为德，遥贺万岁。礼毕，登殿，受群臣朝贺，如明制：就班，一揖；跪，三拜，兴，一揖；跪，又三拜，兴，又一揖。礼毕，各官易常服；王亦易宽博锦衣、戴五色锦帽，坐阁二层。众官跪阶下，唱「太平曲」；卑者按拍和歌，尊者捧觞为寿。王以等级，赐酒肴。每月之望，赐诸臣茶，赐久米大夫以下茶、酒。上元及王诞日，皆如之。各官俱于王诞日计功升迁；有大庆，增秩禄有差。
　　凡王视朝，群臣皆具国服，搓手膜拜；过先王庙，必令下马行。百姓见官长过，男女皆脱屐伏道旁，俟过而后去。若官长坐，过之则两手据地如蚁行。
　　男子十五，剔顶发，惟留四余为小髻（前明时，不剃顶发，亦不戴网巾）；插短簪一、耳挖一。簪，王及妃皆以金，王龙头、妃凤头。贵官起花金簪，次以金头银柱，又次银；妻视其夫。民以铜，民妇以玳瑁：皆倒插髻中，翘额上。
