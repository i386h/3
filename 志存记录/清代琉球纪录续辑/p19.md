<!-- { "loadSidebar": true } -->
　　朱子「白鹿洞教条」云：『父子有亲，君臣有义，夫妇有别，长幼有序，朋友有信』（五教之目）。『博学之、审问之、慎思之、明辨之、笃行之』（为学之序）。『言忠信，行笃敬；惩忿窒欲，迁善改过』（修身之要）。『此其谊，不谋其利；明其道，不计其功』（处事之要）。『己所不欲，勿施于人；行有不得，反求诸己』（接物之要）。
　　程、董二先生「学则」云：『凡学于此者，必严朔望之仪、谨晨昏之令。居处必恭，步立必正；视听必端，言语必谨；容貌必庄，衣冠必整；饮食必节，出入必省。读书必专一，写字必楷敬；几案必整齐，堂室必洁净。相呼必以齿，接见必有定。修业有余功，游艺以适性；使人庄以恕，而必专所听』。
　　真西山「教子规」云：『一曰学礼：恭敬顺从，遵依教诲。与之言则应、教之事则行：毋得怠慢任意』。二曰学坐：定身端坐，齐脚敛手；毋得伏■〈般上足下〉靠背，偃仰倾侧』『三曰学行：笼袖徐行，毋得掉臂跳足』。『四曰学立：拱手正身，毋得跛踦欹斜』。『五曰学言：朴实语事，毋得妄诞；低细出声，毋得叫唤』。『六曰学揖：低头屈腰，出身收手；毋得轻率慢易』。『七曰学诵：专心看字，断句慢读，须要字字分明；毋得目视东西，手弄他物』。『八曰学书：专心把笔，字要齐整圆净；毋得轻易糊涂』。
　　朱子「小学题辞」云：『元亨利贞，天道之常；仁义礼智，人性之纲。凡此厥初，无有不善；蔼然四端，随感而见。爱亲敬兄，忠君弟长；是曰秉彝，有顺无强。惟圣性者，浩浩其天；不加毫末，万善足焉。众人蚩蚩，物欲交蔽；乃颓其纲，安此暴弃！惟圣斯恻，建学立师；以培其根，以达其支。小学之方，洒扫应对；入孝出恭，动罔或悖。行有余力，诵诗、读书；咏歌、舞蹈，思罔或逾。穷理、修身，斯学之大；明命赫然，罔有内外。德崇业广，乃复其初；昔非不足，今岂有余！世远人亡，经残教弛；蒙养弗端，长益浮靡。乡无善俗，世无良材；利欲纷拏，异言喧豗。幸兹秉彝，极天罔坠；爰辑旧闻，庶觉来裔。嗟嗟小子，敬受此书；匪我言耄，惟圣之谟』。
　　程子「视箴」云：『心兮本虚，应物无迹；操之有要，视为之则。蔽交于前，其中则迁；制之于外，以安其内。克己复礼，久而诚矣』。「听箴」云：『人有秉彝，本乎天性；知诱物化，遂亡其正。卓彼先觉，知止有定；闭邪存诚，非礼勿听』。「言箴」云：『人心之动，因言以宣；发禁躁妄，内斯静专。矧是枢机，兴戎出好；吉凶荣辱，惟其所召。伤易则诞，伤烦则支；已肆物忤，出悖来违。非法不道，钦哉训辞』！「动箴」云：『哲人知几，诚之于思；志上厉行，守之于为。顺理则裕，从欲惟危；造次克念，战兢自持。习与性成，圣贤同归』。
　　朱子「敬斋箴」云：『正其衣冠，尊其瞻视；潜心以居，对越上帝。足容必重，手容必恭；择地而蹈，折旋蚁封。出门如宾，承事如祭；战战兢兢，罔敢或易。守口如瓶，防意如城；洞洞属属，罔敢或轻。不东以西，不南以北；当事而存，靡他其适。勿二以二，勿叁以三；惟精惟一，万变是监。从事于斯，是曰持敬；动静弗违，表里交正。须臾有间，私欲万端；不火而热，不冰而寒。毫厘有差，天壤易处；二纲既沦，九法亦斁。于乎小子，念哉敬哉！墨卿司戒，敢告灵台』。
　　朱子「学古斋铭」云：『相古先民，学以为己；今也不然，为人而已。为己之学，先诚其身；君臣之义，父子之仁。聚辨居行，无怠无忽；至足之余，泽及万物。为人之学，烂然春华；诵数是力，纂组是夸。结驷怀金，煌煌炜炜；世俗之荣，君子之鄙。维是二者，其端则微；眇绵不察，胡越其归！卓哉周侯，克承先志；日新此斋，以迪来裔。此斋何有？有图有书；厥裔伊何？衣冠进趋。夜思昼行，谘询谋度；绝今不为，惟古是学。先难后获，匪亟匪徐；我则铭之，以警厥初』。
　　朱子「求放心斋铭」云：「天地变化，其心孔仁；成之在我，则主于身。其主伊何？神明不测；发挥万变，立此人极。晷刻放之，千里其奔；非诚曷有，非敬曷存！孰放、孰求？孰无、孰有？屈伸在臂，反复维手。防微慎独，兹守之常；切问近思，曰惟以相之』。
　　吕维祺（介孺）四译馆训士三箴，其「言行总箴」云：『心官则思，言行分职；谓士枢机，于斯树极。匪枢胡运，匪机曷发；户弩犹然，士轨乃识。口则兴戎，动或罔益；惟圣达时，退藏于密。知语知默，知动知息。其次克己，主敬宅一；非礼勿言，惠迪趋吉。闭邪存诚，爻象斯立。言满寡尤，淑仪弗忒；六宇之内，弗易厥质。思之思之，有物有则；思则得之，不思曷得』！其「言箴」云：『思言胡慎，曰忠与信；匪口是缄，惟心斯印。人心之灵，禀于至诚；物欲蔽之，欺伪丛生。厥口则言，厥心未然；信既远义，易诺屡迁。言巧色令，是名为佞；不信不忠，曷存厥性！厥性既非，众恶斯归；多言数窘，食言貌肥。我思动物，宁在鼓舌；所以至诚，豚鱼可格。此非袭取，忠信是主；易训进德，三复斯语』。其「行箴」云：『何以思行，盖云笃敬；笃敬维何？主一而静。一则不杂，静则不竞；天君守舍，百司从令。胡为憧憧？朋从靡定；以二以三，乃纵乃横。浮薄长傲，失其性命；既溃厥堤，靡知所竟。我思古人，精义入神；天之明命，以物其身。上帝临汝，如见大宾。静一无欲，乃敬乃笃；夫然后行，百行维榖。是故君子，必慎其独』。
　　朱子曰：『读经要反复精详，方能渐见旨趣。诵之宜舒缓不迫，令字字分明。更须端庄正坐如对圣贤，则心定而义理易究；不可贪多务广、涉猎卤莽，才看过了，便谓「已通」。小有疑处，即便思索；思索不通，即置小册子逐一抄记，以时省阅。切不可含糊护短，耻于质问；而终身受此黯暗以自欺也。起居坐立，务要端庄，不可倾倚；恐至昏怠。出入步趋，务要凝重；不可剽轻，以害德性。以谦逊自牧，以和敬待人。凡事切须谨饰，无故不须出入。少说闲话，恐废光阴；勿观杂书，恐分精力。早晚频自点检所习之业，每旬休日将一旬内书温习数过，毋令心少有放佚；则自然渐近道理，讲习易明矣』。又「示长子受之」曰：『早晚受业请益随众例，不得怠慢。日间思索有疑，用册子随手劄记，候见质问；不得放过。所闻诲语，归安下处思省；要切之言，逐日劄记。不得擅自出入；人来相见，启禀，然后往报之。此外，不得出入一步。居处须要恭敬，不得倨肆惰慢；言语须要谛当，不得戏笑喧譁。凡事谦恭，不得尚气凌人，自取耻辱。不得饮酒，荒思废业；亦恐言语差错，失己忤人，尤当深戒。不可言人过恶及说人家短长是非；有来告者，亦勿酬答。交游之间，尤当审择。虽是同学，亦不可无亲疏之辨；皆当请于先生，听其所教。大凡敦厚忠信、能攻吾过者，益友也；其谄谀轻薄、傲慢亵狎、导人为恶者，损友也。但恐志趣卑凡，不能克己进修，则益者不期疏而日远、损者不期近而日亲；虽有贤师长，亦无救拔处矣』。
　　右先儒教学遗规，不能详录；然得此而玩心焉，固终身用之不能尽也。
　　窃念诸生地居炎徼、人慕华风，缘国典以陈言，邀天恩而入学；儒途远大，经义渊深：问学宜勤，率由匪易。其各仰遵前轨，恪听师言。有物有恒，毋荡闲而踰检；自卑自迩，庶行远而登高。今将学中规条，开列于后。
　　一、每月朔、望早起、沐浴、正衣冠，候大人拜庙后，随班拜庙三跪九叩首，次拜后殿三跪九叩首，次谒文公祠一跪三叩首。已随诣彝伦堂，上堂打三躬；退，诣讲堂打三躬。
　　一、未领衣冠时，服该国冠服；已领之后，即服所赐冠服。
　　一、每日早起，沐浴、正衣冠，诣讲堂听讲「小学」数条；「小学」完，讲「近思录」。饭后，讲经数条，临帖。灯下，讲四六古文各一篇、诗一首，次日背诵。
　　一、讲书之时，诸生以齿序立，专心听讲；或有语言不通、意义未晓者，须再三问明。
　　一、听讲之后，各归本位肄习，衣冠必整肃；出入必恭敬、行步必端庄，不得笑语喧譁。
　　一、逢三日，作诗一首，不拘古律。逢八日，作四六一篇或论序等类一篇。
　　一、跟伴须各自约束，不得恣其出入、听其傲慢，有乖礼法。
　　答问
　　数年「答问」，积成卷帙；于初入学数条，亦足以见其大凡。录之于篇，以示心同理同，罔殊遐迩也。
　　问：『学生之学，以何者为先』？臣以为学，莫先于定趋向；故即其所明者而告之曰：『邦畿，为万国攸止之区。故中山僻处海南万有余里而北拱神京，必自姑米开洋，柹更沙漏，经飓翻台吼之险，昼夜一针；或兼旬、或十数日，始收帆乎榕城。已而由琼河过钱塘，越金陵、历山左水陆之程，四、三月方抵畿辅，入广宁门，止四译馆。乃欣睹天子圣德神功，仰观官阙之壮、城池苑囿之大、人物衣冠礼仪之盛、亲贤士大夫之光耀，然后叹为天下之大观，而私心自慰；曰：「向之所志者，今仍得止于斯也」。维诸生之于学也，亦然。夫道之在天下，虽有明晦绝续之不同；而道外无人、人外无道，极乎天覆地载之遥。苟有血气，无不同此心而同此理；又况琉球近属牛女星纪之次，与扬州吴、越同一分野哉！我皇上以尧、舜之君，兼孔、孟之师；肫谕太学士子，务以圣贤为志，不溺于俗学、异学与夫权谋术数一切就功名之说。而声教暨讫，一视同仁；弗忍穷徼绝岛一处一人之晦肓否塞，特允诸生遵例入学：深恩厚泽，视前代之所以待乎新罗、百济子弟者，不啻什伯。诸生恭承天诏，负笈来学，学固在于先立其志也。程子曰：「言学，便以道为志；言人，便以圣为志。故「大学」之道，端重知止。煌煌圣谕，诸大人师长之宣扬之者，提命谆切；六馆数百人无不遵也，诸生岂能自外！且夫学者之病，大半在于以取利禄为急务。今诸生世禄、世官，富贵本所自有；奔竞之习、得丧之念，既不庸萦于怀来，其于学也甚易。诚能志于正学，先取「小学」立教，明伦敬身；稽古内外之篇，讲习而服行之，得其培根达支之教，有以收其放心而养其德性。然后取「近思录」一书而诵读之、而践体之，凡夫求端用力、修己治人、辨异端、观圣贤之道，皆能见其梗概。由是，可以进究乎「四子」、「六经」而求圣贤之大全。盖修身大法，备于「小学」；义理精微，详于「近思录」。近思录者，「四子」之阶梯；「四子」者，「六经」之阶梯也。仰模范之甚近、念教规之至详，窃不自知其庸陋，而愿与诸生共勉之』！
