<!-- { "loadSidebar": true } -->
    上以澶渊之功，待准至厚，群臣无以为比，数称其功，王钦若疾之。久之，数承间言于上曰：“澶渊之役，准以陛下为孤注，与虏博耳。苟非胜虏，则为虏所胜，非为陛下画万全计也。且城下之盟，古人耻之；今虏众悖逆，侵逼畿甸，准为宰相，不能殄灭凶丑，卒为城下之盟以免，以足称乎？”上由是浸疏之。顷之，准罢而天书事起。
    王旦久疾不愈，上命肩舆入禁中，使其子雍与直省吏扶之，见于廷和殿。劳勉数四，因命曰：“卿今疾亟，万一有不讳，使朕以天下事付之谁乎？”旦谢曰：“知臣莫若君，惟明主择之。”再三问，不对。是时张咏、马亮皆为尚书。上曰：“张咏如何？”不对。又曰：“马亮如何？”不对。上曰：“试以卿意言之。”旦强起举笏曰：“以臣之愚，莫若寇准。”上怃然，有间，曰：“准性刚褊，卿更思其次。”旦曰：“他人，臣所不知也。臣病困，不任久侍。”遂辞退。旦薨岁余，上卒用准为相。直省吏今尚存，亲为元震言之。前数事皆元震闻其先人所言也。元震先人为内侍省都知。
    真宗晚年不豫，寇准得罪，丁谓、李迪同为相，以其事进呈，上命降准小处知州。谓退，署其纸尾曰：“奉圣旨：除远小处知州。”迪曰：“向者圣旨无‘远’字。”谓曰：“与君面奉德音，君欲擅改圣旨以庇准邪？”由是二人斗阋，更相论奏。上命翰林学士钱惟演草制，罢谓政事，惟演遂出迪而留谓。外人先闻其事，制出，无不愕然，上亦不复省也。
    真宗时，王文正旦为相，宾客虽满座，无敢以私干之者。既退，旦察其可与言者及素知名者，使吏问其居处。数月之后，召与语，从容久之，询访四方利病，或使疏其所言而献之，观其才之所长，密籍记其名。他日，其人复来，则谢绝不复见也。每有差除，旦先密疏三四人姓名请于上，上所用者，辄以笔点其首，同列皆莫之知。明日，于堂中议其事，同列争欲有所引用，旦曰：“当用某人。”同列争之莫能得。及奏入，未尝不获可。同列虽疾之，莫能间也。丁谓数毁旦于上，上益亲厚之。
    曹玮久在秦州，累章求代。上问旦谁可代玮者，旦荐枢密直学士李及，上即以及知秦州。众议皆谓及虽谨厚有行检，非守边之才，不足以继玮。杨亿以众言告旦，旦不答。及至秦州，将吏心亦轻之。会有屯驻禁军，白昼掣妇人银钗于市中，吏执以闻。及方坐观书，召之使前，略加诘问，其人服罪，及不复下吏，亟命斩之，复观书如故。将吏皆惊服。不日，声誉达于京师。亿闻之，复见旦，具道其事，谓旦曰：“向者相公初用及，外廷之议皆恐及不胜其任；今及材器乃如此，信乎相公知人之明也。”旦笑曰：“外延之议，何其易得也。夫以禁军戍边，白昼为盗于市，主将斩之，事之常也，乌足以为异政乎？旦之用及者，其意非为此也。夫以曹玮知秦州七年，羌人服，边境之事，玮处之已尽其宜矣。使他人往，必矜其聪明，多所变置，败坏玮之成绩。旦所以用及者，但以及重厚，必能谨守玮之规摹而已矣。”亿由是益服旦之识度。
    真宗既与契丹和亲，王文正旦问于李文靖沆曰：“和亲何如？”文靖曰：“善则善矣，然边患既息，恐人主渐生侈心耳。”文正亦未以为然。及真宗晚年，多事巡游，大修宫观，文正乃潜叹曰：“李公可谓有先知之明矣。”
    苏子容曰：王冀公既以城下之盟短寇莱公于真宗，真宗曰：“然则如何可以洗此耻？”冀公曰：“今国家欲以力服契丹，所未能也。戎狄之性，畏天而信鬼神，今不若盛为符瑞，引天命以自重，戎狄闻之，庶几不敢轻中国。”上疑未决，因幸秘阁，见杜镐，问之曰：“卿博通《坟》、《典》，所谓《河图》、《洛书》者，果有之乎？”镐曰：“此盖圣人神道设教耳。”上遂决冀公之策，作天书等事。故世言符瑞之事始于冀公成于杜镐云。晚年，王烧金以幻术宠贵，京师妖妄繁炽，遂有席帽精事，闾里惊扰，严刑禁之乃止。
    陈恕为三司使，真宗命具中外钱谷大数以闻，恕诺而不进。久之，上屡趣之，恕终不进。上命执政诘之，恕曰：“天子富于春秋，若知府库之充羡，恐生侈心，是以不敢进。”上闻而善之。
    太宗疾大渐，李太后与宣政使王继恩忌太子英明，阴与参知政事李昌龄、殿前都指挥使李继勋、知制诰胡旦谋立潞王元佐。太宗崩，太后使继恩召宰相吕端，端知有变，锁继恩于阁内，使人守之而入。太后谓曰：“宫车已宴驾，立嗣以长，顺也，今将何如？”端曰：“先帝立太子，正为今日。今始弃天下，岂可遽违先帝之命，更有异议？”乃迎太子立之。寻以继勋为使相、赴陈州本镇，昌龄为忠武行军司马，继恩为右监门卫将军、均州安置，胡旦除名、流浔州。
    真宗既于大行柩前即位，垂帘引见群臣，宰相吕端于殿下平立不拜，请卷帘，升殿审视，然后降价，率群臣拜呼万岁。
    真宗尝谓李宗谔曰：“闻卿能敦睦宗族，不陨家声，朕今保守祖宗基业，亦犹卿之治家也。”
    真宗初即位，以工部侍郎郭贽知天雄军，郭贽辞诉不肯赴职，上不许。贽退，上以问宰相，对曰：“近例亦有已拜而复留不行者。”上曰：“朕初嗣位，命贽为大藩而不行，后何以使群臣？”卒遣之。
    石熙政知宁州，上言：“昨清远军失守，盖朝廷素不留意。”因请兵三五万。真宗曰：“西边事，吾未尝敢忘之，盖熙政远不知耳。”周莹等曰：“清远失守，将帅不才也，而熙政敢如此不逊，必罪之。”上曰：“群臣敢言者亦甚难得，苟其言可用，用之；不可用，置之。若必加罪，后复谁有敢言者？”因赐诏书褒嘉焉。
    真宗东封还，群臣献歌颂称赞功德者相继，惟进士孙籍献书言：“封禅帝王之盛事，然愿陛下慎于盈成，不可遂自满假。”上善其言，即召试中书，赐同进士出身。
    秦国长公主尝为子六宅使世隆求正刺史，真宗曰：“正刺史系朝廷公议，不可。”
    鲁国长公主为翰林医官使赵自化求尚食使兼医官院事，上谓王继英曰：“雍王元份亦尝为自化求遥郡，朕以遥郡非医官所领，此固不可也。”
    驸马都尉石保吉自求见上，言：“仆夫盗财，乞特加重罪。”上曰：“有司自有常法，岂肯以卿故乱天下法也。”又请于私第决罚，亦不许。
    真宗即位，每旦，御前殿，中书、枢密院、三司、开封府、审刑院及请对官以次奏事，辰后入宫上食。少时，出坐后殿，阅武事，至日中罢。夜则召侍读、侍讲学士，询问政事，或至夜分还宫。其后率以为常。
    真宗尝读《易》，召大理评事冯元讲《泰卦》。元曰：“泰者，天气下降，地气上腾，然后天地交泰。亦犹君意接于下，下情达于上，无有壅蔽，则君臣道通。向若天地不交，则万物失宜；上下不通，则国家不治矣。”上大悦，赐元绯衣。
    真宗重礼杜镐。镐直龙图阁，上尝因沐浴罢，饮上尊酒，封其余，遣使赐镐于阁下。镐素不饮，得赐，喜，饮之至尽，因动旧疾，忽僵不知人。上闻之，惊，步行出至阁下，自调药饮之。仍诏其子津入侍疾。少顷，镐稍苏，见至尊在，欲起，上抚令卧。镐疾平，然后入宫。方镐疾亟时，上深自咎责，以为由己赐酒致镐疾也。
    种放隐于终南山豹林谷，讲诵经籍，门人甚众。太宗闻其名，召之，放辞以母老不至，诏每节给钱物供养其母。咸平元年，母卒，真宗赐钱二十万、帛三十匹、米三十斛以葬。明年，复赐钱五万，诏本府礼遣，亦辞疾不至。五年，又遣供奉官周圭，赍诏至山召之，仍赐钱十万、绢百匹，放应命至阙。上甚喜，见于便殿，赐坐与语，即拜左司谏、直昭文馆，赐居第、什器，御厨给膳。明年，放上表请归山，上令暂归，三两月复来赴阙。因拜起居舍人，宴饯于龙图阁，上赋诗送之，命群臣皆赋。景德三年，迁右谏议大夫。祥符元年，迁给事中。从祀汾阴，拜工部侍郎。
    真宗祀汾阴，召河中府处士李渎、刘巽。巽拜大理评事，致仕，乃赐绯；渎以疾辞。又召华山郑隐、敷水李宁，对于行宫，隐赐号正晦先生。又召陕州魏野，亦辞疾，不应命。
    先朝命郭后观奉宸库，后辞曰：“奉宸国之宝库，非妇人所当入。陛下欲惠赐六宫，愿量颁之，妾不敢奉诏。”上为之止。
    ●卷七
    枢密直学士张咏知益州，有巡检所领龙猛军人溃为群盗。“龙猛军”者，本皆募群盗不可制者充之，剽悍善斗，连入数州，俘掠而去。蜀人大恐。咏一日召钤辖以州牌印付之，钤辖愕然，请其故，咏曰：“今盗势如此，而钤辖晏然安坐，无讨贼心，是必欲令咏自行也。钤辖宜摄州事，咏将出讨之。”钤辖惊曰：“某今行矣。”咏曰：“何时？”曰：“即今。”咏顾左右张酒具于城西门之上，曰：“钤辖将出，吾今饯之。”钤辖不得已，勒兵出城，与饮于楼上。酒数行，钤辖曰：“某愿有谒于公。”咏云：“何也？”曰：“某所求兵粮，愿皆应副之。”咏曰：“诺。老夫亦有谒于钤辖。”曰：“何也？咏曰：“钤辖今往，必灭贼；若无功而返，必断头于此楼之下矣。”钤辖震栗而去。既而与贼遇，果败，士众皆还走几十里。钤辖召其将校告之曰：“观此翁所为，真斩我，不为异也。”遂复进，力战，大破之，贼遂平。
    张咏时，有僧行止不明，有司执之以白咏，咏熟视，判其牒曰：“勘杀人贼。”既而案问，果一民也，与僧同行于道中，杀僧，取其祠部戒牒三衣，因自披剃为僧。僚属问咏：“何以知之？”咏曰：“吾见其额上犹有系巾痕也。”
    真宗造玉清昭应宫，张咏上言：“不审造宫观，竭天下之财，伤生民之命。此皆贼臣丁谓诳惑陛下，乞斩丁谓头置于国门，以谢天下；然后斩咏头置于丁氏之门，以谢丁谓。”上亦不罪焉。
    真宗判开封府，杨砺为府僚；及登储贰，因为东宫官；即位，为枢密副使。病甚，真宗幸其第问疾，所居在隘巷中，辇不能进。左右请还，上不许，因降辇，步至其第，存劳甚至。
    杨砺，太祖建隆初状元及第。在开封府，真宗问砺何年及第，砺唯唯不对。真宗退问左右，然后知之，自悔失问，谓砺不以科名自伐，由是重之。
