<!-- { "loadSidebar": true } -->
    明日平旦，平所部步兵尚未至，平与元孙还逆之，至二十里马铺乃遇步兵。及德和、政、遵各所部兵皆会，凡五将，合步骑近万人。乃引兵东行，且五里，平下令诸军唱杀齐进；又行五里，至三川口，遇贼。是时平地有雪五寸许，贼于水东为偃月阵，官军亦于水西作偃月阵相向。贼稍遣兵涉水为横阵，郭遵及忠佐王信先往薄之，不能入；既而官军并进，击却之；贼复蔽盾为阵，官军亦击却之，夺其榜牌，杀获及溺水者八九百人。平左耳后及右胫皆中箭。会日暮，军士争挈人头及所获马，诣平论功，平曰：“战方急，且自记之，悉当赏汝也。”语未竟，贼引生兵大至，直前荡官军，官军却二三十步。
    是时黄德和在阵后，先率麾下二三百人走上西南山，众军顾之皆溃。平子侍禁宜孙追及德和，执其马，拜之数十，曰：“太保且当勒兵还，与大人并力却贼，今先去，欲何之？”德和不从。宜孙又请遣兵一二人还访其父，德和不与，宜孙遂与德和俱走。
    平使军校以剑遮截士卒近在左右者，得千余人，力战拒贼，贼退水东。平率余众保西南山下，立寨自固，距贼一里所。贼夜使人至寨旁问曰：“寨内有主将否？”平戒军士勿应。贼又使人诈为汉卒，传言送文牒，军士知其诈，斫杀之。至四更，贼使人绕寨诟曰：“几许残卒，不降何待？”平使指挥使李康应之曰：“狗贼，汝不降，我何降也？”且曰：“救兵大至，汝狗贼庸足破乎？”
    及明，平命军士整促甲马，再与贼战。贼又使骑临阵呼曰：“汝肯降乎？我当舍尔。不则尽杀之。”平又使李康应曰：“我来巡边，何者为降？汝欲和者，当为汝奏朝廷耳。”贼乃举鞭麾骑自四山下，不可胜计，合击官军，死者甚众。至巳时，平与元孙巡阵东偏，贼骑直前冲阵中央，阵分为二，平与元孙皆为贼所虏。平仆夫王信以颉敦负留后印及宣敕从平在阵，与平相失，贼尽夺其衣服并颉敦等，信逃窜得免。
    是时，黄德和自山中南走，出甘泉县北，稍稍收散卒，得五六百人，缘道纵兵士剽窃民家避寇者货财，及饮酒，杀其牛畜食之。二十五日，至州。二十六日，虞候张政自战所脱归，德和问曰：“汝见刘太尉、石太尉乎？后来如何？”政当时实与刘、石相失，不能知其处，道中闻散卒言“刘太尉以亡失多，不敢归，已降贼矣”，因言于德和曰：“刘太尉二十四日再与贼战，士卒死伤且尽，太尉令军士曰：‘汝曹勿复发箭，今日败矣，吾不能庇汝曹，当解甲降之耳。’贼遂执其马而去。”德和曰：“果然，吾与汝曹当诡言二十四日不肯降贼，力战得出，作奏上之，不惟解罪，亦可收功，汝曹皆有赏矣。”政出，因播其言于市里，云平降贼。散卒继至者，皆言平降贼，以顺德和意。有蕃落将吕密，实见平与元孙为贼所虏，并所得官军旗帜，收卷以去，德和问之，亦顺指意，言：“平与元孙降贼，贼以红旗前导而去。”德和喜，命所亲吏戚睿作吕密等状，仍增损其语，使与己意相傅会。睿意谓状中有名者皆应得赏，乃更私益兵士曲荣等数人名于其中。德和即以密等状为奏云：“二十三日，贼生兵冲破大阵，臣与刘平等阻西山为寨。二十四日，再与贼战，平以其卒降贼，臣等义不受屈，与数百人力战得出。”
    会平仆夫王信自延州来，德和与知州张馆使杂问之，信私念其主为大将，而为贼所擒，可丑，因绐言：“贼使李金明来约和亲，平令李康往答之。既而康还，言元昊欲与太尉面相约结，平既乘马入贼军中，从者不得入，皆见剽剥，信独脱归。”德和起诣东厢，召信诘曰：“军士来者皆言平降，而汝独言平往约和，何也？”信曰：“此非信之所知也。”数日，德和召信诣其馆，谓曰：“汝太尉降贼，人人皆知之，我已取军士等状奏之矣。汝今言乃异同，朝廷将有制狱，汝何能受其榜楚乎？我丐汝银钗一枚，汝鬻之，速去，勿留矣。”信拜受之。是时州使人监守信，信欲亡不得，身无衣，寒甚，乃为书遗平子曰：“信从太尉与贼战不利，太尉入贼中约和亲。今人乃言太尉叛降贼，朝廷将有制狱，信当以死明太尉忠赤，保太尉一家。今信衣装为贼所掠，饥寒不可忍，愿具衣及钱粮，速寄以来。”有庖人将如庆州，信与书寄之。延走马承受薛文仲遇之，得其书，以闻。
    二月一日，德和将其众归延州，及州城南，范雍使人代领其众，遣德和归州听朝旨，寻又徒之同州。德和始惧，奏言：“臣尽忠于国，范雍诬言臣弃军走。”又以书抵钤辖卢守勤及薛文仲求救，云：“有中贵人至者，当为力营护之，死生不敢忘。”守勤等悉上其书。十一日，朝廷遣殿中侍御史文彦博、入内供奉官梁知诚即河中府置狱按之。先是，有诏：“平仆人王信乘传诣阙。”既而，复械送河中府彦博按治。德和及信等不能隐，皆服其实。时河东都转运使王沿又奏言：“访知延州有金明败卒二人自虏中逃还，云刘平、石元孙、李士彬皆为贼系缚而去，平在道不食，数骂贼云：‘狗贼，我颈长三尺余，何不速斩我，缚我去何也？’”彦博牒延州求二卒，皆不知处。四月十五日，具狱以闻。中书、枢密院共召大理寺约法，准律：主将以下先退者斩之。又，部曲告主者绞。二十二日，两府进呈，奉圣旨：黄德和于河中府腰斩，枭其首于延州城下；王信杖杀。
    ●卷十二
    范帅雍在延，命李金明士彬分兵守三十六寨，勿令虏得入寨。其子谏曰：“虏大举，将入寇，宜聚兵以待之，兵分则势弱，不能拒也。”士彬不从。康定元年，虏兵大至，士彬所部皆降，其子力战而死，士彬遂为所擒。
    金明既陷，安远、塞门二寨在金明之北，知延州赵振不能救，遂弃安远，拔城中兵民以归。又移书塞门寨主高延德曰：“可守则守，不可守亦拔兵民以归。”延德守半岁，救兵不至，遂帅众弃城归，虏据险邀之，举众皆没。及元昊请降，遂割其地以赐之。
    宝元元年九月十六日，延路都钤辖司奏：今月五日，六宅副使、金明县都监、新寨解家河芦关路巡检李士彬申：四日戌时，男殿直怀宝及七罗寨指挥使妹，引到宥州末藏屈己团练侍者末藏福罗，以赵元昊所给宥州山遇令公及侄屈讹相公、从弟吃也相公告身三通来云：山遇先在元昊处为枢密，兄弟室家皆居细项，与屈己为婚姻，屈己居宥州南没姑川，元昊数诛诸部大人且尽，又欲诛山遇。八月二十五日，山遇妹夫易里遇乞令公以告山遇，山遇自河外与侍者二人逃归，既济河，集缘河兵断河津三处。二十八日，山遇还至细项，使其弟三太尉者将宥州兵监河津诸屯。二十九日，山遇使侍者乞召屈己至细项。九月一日，山遇与屈己坐帐中，召福罗告以事状，山遇哭且言曰：“去年大王弟侍中谋反，欲杀大王，赖我闻之，以告大王。大王存至今日，我之力也，今乃欲杀我！汝为我赍此告身三通，赴金明导引告延州大人，我当悉以黄河以南户口归命朝廷。今已发兵在细项，朝廷欲得质者，以我子若我弟皆可也。大王来追，我自以所部兵拒之。汝至南，得何语，当亟来，我别以马七八百匹献朝廷，更令使者自保安军驿路告延州。我此月三日集宥州，监州兵之河上，悉发户口归朝廷也。”福罗既得告身，屈己送至长城岭南而还。福罗至金明，以状言。
    本司契勘，前此元昊所部有叛者，为元昊所诛，已具闻奏。今山遇云欲归明，本司商量，已录白下告身，令士彬复以告身付福罗，自从其所告谕福罗，以元昊职贡无亏，难议受其降款，已遣还。臣等仍恐虏为奸诈，已戒缘边刺候严备去讫。
    又奏：六日，保安军北蕃军巡检、殿直刘怀中状申：“知山遇相公、屈己相公、二太尉、三太尉、吃也相公等于二日起兵，有余二千余人，劫掠村社族帐，只在宥州境内。”寻得保安军状云：“五日寅时，山遇及弟二防御、三防御、侄屈讹相公、从父弟吃也相公，将麾下一十五骑，皆披甲执兵，抵归娘族指挥使罗家，云欲归命朝廷。”臣等已令保安军诘问山遇等所以来事故，勒令北归。仍令缘边部族首领严兵巡逻，或更有北来户口，皆约遣令还，毋得承受，别致引惹者。
    诏延路都钤辖司，严敕缘边诸寨及蕃官等，晨夜设备，遣人讠候，如虏人自在其境互相攻战，即于界首密行托备，毋得张皇；或更有山遇所部来投告者，令李士彬等只为彼意婉顺约回，务令安静。所讠知事宜，节次驿置以闻。仍下环庆泾原路部署司、麟府路军马司准此。是时知延州、管勾延路军马公事、刑部郎中、天章阁待制郭劝，都钤辖、四方馆使、惠州刺史李渭，知保安军、供备库副使朱吉。
    高继隆等破后桥寨康定元年正月十八日，延环庆路经略使范雍奏：“体量到洛苑使、环庆路钤辖高继隆，礼宾使、环庆路驻泊钤辖、知庆州张崇俊部领兵马，入西贼界，打破贼后桥寨。先令蕃官奉职、巡检李明领蕃部围寨，继隆、崇俊领大军继进，与贼斗敌相杀；又分擘兵甲，令柔远寨主、左侍禁、阁门祗候武英，监押、左侍禁王庆，东谷寨监押、奉职张立，左侍禁、阁门祗候、北路都巡检郝仁禹攻打寨城，其武英先打破寨北门，入城；又令淮安镇都监、西头供奉官、阁门祗候刘政，东谷寨主、左侍禁贾庆，各部领兵马入贼界驻泊，牵拽策应，破荡却吴家、外藏、土金、舍利、遇家等族帐；又令入内西头供奉官、走马承受公事石全正把截十二盘路口。其殿侍、军员、兵士及蕃官使唤得力，或斫到人头，或伤中重身，系第一等功劳者，凡一百一十五人。伏乞体念今来此贼不住来沿边作过，正当用人之际，特与各转补名目，所贵激赏边臣及军士各更效命。”奉圣旨：高继隆、张崇俊于见今使额上各转七资，刘政、郝仁禹以下各转官有差。
    康定元年秋，夏虏寇保安军、镇戎军。九月二十日，环庆路部署、知庆州任福谋袭夏虏白豹城及骨咩等族，以牵制虏势，使东路都巡检任政、华池寨主胡永锡击骨咩族，使凤川寨监押、殿直刘世卿将广勇、神虎二指挥会华池，又使淮安镇都监刘政、监押张立将兵趣西谷寨，与寨主等共击近塞诸族，期以二十日丑时俱发。
