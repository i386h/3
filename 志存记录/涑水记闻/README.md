<!-- { "loadSidebar": true } -->
涑水记闻 宋 司马光
    ●卷一
    建隆元年正月辛丑朔，镇、定奏契丹与北汉合势入寇，太祖时为归德军节度使、殿前都点检，受周恭帝诏，将宿卫诸军御之。癸卯，发师，宿陈桥，将士阴相与谋曰：“主上幼弱，未能亲政。今我辈出死力为国家破贼，谁则知之？不若先立点检为天子，然后北征，未晚也。”甲辰将旦，将士皆擐甲执兵仗，集于驿门，欢噪突入驿中。太祖尚未起，太宗时为内殿祗候供奉官都知，入白太祖，太祖惊起，出视之。诸将露刃罗立于庭，曰：“诸军无主，愿奉太尉为天子。”太祖未及答，或以黄袍加太祖之身，众皆拜于庭下，大呼称万岁，声闻数里。太祖固拒之，众不听，扶太祖上马，拥逼南行。太祖度不能免，乃揽辔驻马谓将士曰：“汝辈自贪富贵，强立我为天子，能从我命则可，不然，我不能为若主也。”众皆下马听命，太祖曰：“主上及太后，我平日北面事之，公卿大臣，皆我比肩之人也，汝曹今毋得辄加不逞。近世帝王初举兵入京城，皆纵兵大掠，谓之‘夯市’。汝曹今毋得夯市及犯府库，事定之日当厚赉汝；不然，当诛汝。如此可乎？”众皆曰：“诺。”乃整饬队伍而行，入自仁和门，市里皆安堵，无所惊扰，不终日而帝业成焉。
    明道二年，先公为利州路转运使，光侍食于蜀道驿中。先公为光言太祖不夯市事，且曰：“国家所以能混一海内，福祚延长，内外无患，由太祖以仁义得之故也。”
    天平军节度使、同平章事、侍卫马步军副都指挥使韩通为京城巡检，刚愎无谋，时人谓之韩瞠眼。其子少病伛，号韩橐驼，颇有智略，以太祖得人望，尝劝通为不利，通不以为意。及太祖勒兵入城，通方在内阁，闻变，遑遽奔归。军士王彦升遇之于路，跃马逐之，及于其第，第门不及掩，遂杀之，并其妻子。太祖以彦升专杀，甚怒，欲斩之，以受命之初，故不忍，然终身废之不用。太祖即位，赠通中书令，以礼葬之。自韩氏之外，不戮一人而得天下。
    周恭帝之世，有右拾遣、直史馆郑起上宰相范质书，言太祖得众心，不宜使典禁兵，质不听。及太祖入城，诸将奉登明德门，太祖命将士皆释甲还营，太祖亦归公署，释黄袍。俄而，将士拥质及宰相王溥、魏仁浦等皆至，太祖呜咽流涕曰：“吾受世宗厚恩，今为六军所逼，一旦至此，惭负天地，将若之何？”质等未及对，军校罗彦瑰按剑厉声曰：“我辈无主，今日必得天子！”太祖叱之，不退。质颇诮让太祖，且不肯拜，王溥先拜，质不能已，从之，且称万岁，请诣崇元殿，召百官就列。周帝内出制书，禅位，太祖就龙墀北面再拜命。宰相扶太祖登殿，易服于东序，还即位，群臣朝贺。及太宗即位，先命溥致仕，盖薄其为人也。又尝称质之贤，曰：“惜也，但欠世宗一死耳。”
    太祖将受禅，未有禅文，翰林学士承旨陶在旁，出诸怀中而进之，曰：“已成矣。”太祖由是薄其为人。
    周恭帝幼冲，军政多决于韩通，通愚愎，太祖英武有度量，多智略，屡立战功，由是将士皆爱服归心焉。及将北征，京师间喧言：“出军之日，当立点检为天子。”富室或挈家逃匿于外州，独宫中不之知。太祖闻之惧，密以告家人曰：“外间宫如此，将若之何？”太祖姊或云即魏国长公主，面如铁色，方在厨，引面杖逐太祖击之，曰：“大丈夫临大事，可否当自决胸怀，乃来家间恐怖妇女何为邪！”太祖默然而出。
    太祖之自陈桥还也，太夫人杜氏、夫人王氏方设斋于定力院。闻变，王夫人惧，杜太夫人曰：“吾儿平生奇异，人皆言当极贵，何忧也。”言笑自若。太祖即位，是月，契丹、北汉兵皆自退。
    太祖初即位，亟出微行，或谏曰：“陛下新得天下，人心未安，今数轻出，万一有不虞之变，其可悔乎！”上笑曰：“帝王之兴，自有天命，求之亦不能得，拒之亦不能止。万一有不虞之变，其可免乎！周世宗见诸将方面大耳者皆杀之，然我终日侍侧，不能害我。若应为天下主，谁能图之？不应为天下主，虽闭门深居，何益也？”由是微行愈数，曰：“有天命，者，任自为之，我不汝禁也。”于是众心惧服，中外大安。《诗》称武王之德，曰：“上帝临汝，无贰尔心。”又曰：“无贰无虞，上帝临汝。”汉高祖骂医曰：“命乃在天，虽扁鹊何益？”乃知聪明之主，生知之性如合符矣。
    太祖尝见小黄门损画殿壁者，怒之，曰：“竖子可斩也。此乃天子廨舍耳，汝岂得败之邪！”
    太祖将亲征，军校有献手过者，上问曰：“此何以异于常过而献之？”军校密言曰：“陛下试引过首视之。过首，即剑柄也。有刃韬于中，平居可以为杖，缓急以备不虞。”上笑，投之于地，曰：“使我亲用此物，事将何如？且当是时，此物固足恃乎？”
    太祖尝罢朝，坐便殿，不乐者久之。内侍行首王继恩请其故，上曰：“尔谓天子为容易邪？早来吾乘快指挥一事而误，故不乐耳。”孔子称“如知为君之难也，不几乎一言而兴邦乎”，太祖有焉。
    太祖平蜀，孟昶宫中物有宝装溺器，遽命碎之，曰：“自奉如此，欲求无亡得乎？”见诸侯大臣侈靡之物，皆遣焚之。
    太祖初即位，颇好畋猎，尝因猎坠马，怒，自拔佩刀刺马杀之。既而叹曰：“我耽于逸乐，乘危走险，自取颠越，马何罪焉？”自是遂不复猎。
    开宝九年，群臣请上太祖尊号曰应天广运一统太平圣文神武明道至德仁孝皇帝，上曰：“幽燕未定，何谓一统？”遂却其奏。
    太祖尝谓左右曰：“朕每因宴会，乘欢至醉，经宿，未尝不自悔也。”
    太祖亲征泽、潞，中书舍人赵逢惮涉山险，称坠马伤足，止于怀州。及师还，当草制，复称疾，上怒，谓宰相曰：“逢人臣，乃敢如此！”遂贬房州司户。
    太祖遣曹彬伐江南，临行谓之曰：“克之还，必以使相为赏。”彬平江南而还，上曰：“今方隅未平者尚多，汝为使相，品位极矣，岂肯复力战邪！且徐之，更为我取太原。”因密赐钱五十万。彬怏怏而退，至家，见布钱满室，乃叹曰：“好官亦不过多得钱耳，何必使相也。”太祖重惜爵位，不肯妄与人如此。孔子称：“惟器与名，不可以假人，君之所司也。”
    太祖尝弹雀于后园，有群臣称有急事请见，太祖亟见之，其所奏乃常事耳。上怒，诘其故，对曰：“臣以为尚急于弹雀。”上愈怒，举柱斧柄撞其口，堕两齿，其人徐俯拾齿置怀中。上骂曰：“汝怀齿欲讼我邪？”对曰：“臣不能讼陛下，自当有史官书之。”上悦，赐金帛慰劳之。
    太祖幸西京，将徙都，群臣不欲留。时节度使李怀忠乘间谏曰：“东京有汴渠之漕，坐致江淮之粟四五千万，以赡百万之军，陛下居此，将安取之？且府库、重兵皆在东京，陛下谁与此处乎？”上乃还。
    潞州节度使李筠谋反，其长子涕泣切谏，不听，使其长子入朝，且讠朝廷动静。太祖迎谓曰：“太子，汝何故来？”其子以头击地，曰：“此何言，必有谗人构臣父耳！”上曰：“吾亦闻汝数谏争，老贼不汝听耳。汝父使汝来者，不复顾惜，使吾杀之耳。吾今杀汝何为？汝归语汝父：我未为天子时，任自为之；我既为天子，汝独不能少让之邪？”其子归，具以白筠。
    筠谋反。有僧素为人所信向，筠乃召见，密谓之曰：“吾军府用不足，欲借师之名以足之。吾为师作维那，教化钱粮各三十万，且寄我仓库，事毕之日中分之。”僧许诺。乃令僧积薪，坐其上，克日自焚。筠为穿地道于其下，令通府中，曰：“至日走归府中耳。”筠乃与夫人先往，倾家财尽施之。于是，远近争以钱粮馈之，四方辐辏，仓库不能容。旬日六十万俱足。筠乃塞地道，焚僧杀之，尽取其钱粮，遂反。引军出泽州。
    车驾自往征之，山路险狭多石，不可行。上自于马上抱数石，群臣、六军皆负石，即日开成大道。筠战败于境上，走入泽州。围而克之，斩筠，遂屠泽州。进至潞州。其子开城降，赦之。
    太祖初登极时，杜太后尚康宁，常与上议军国事，犹呼赵普为书记，尝抚劳之曰：“赵书记且为尽心，吾儿未更事也。”太祖宠待赵韩王如左右手。御史中丞雷德骧劾奏赵普强市人第宅，聚敛财贿，上怒，叱之曰：“鼎铛尚有耳，汝不闻赵普吾之社稷臣乎？”命左右曳于庭数匝，徐使复冠，召升殿，曰：“今后不宜尔，且赦汝，勿令外人知也。”
    昭宪太后聪明有智度，尝与太祖参决大政，及疾笃，太祖侍药饵，不离左右。太后曰：“汝自知所以得天下乎？”太祖曰：“此皆祖考与太后之余庆也。”太后笑曰：“不然，正由柴氏使幼儿主天下耳。”因敕戒太祖曰：“汝万岁后，当以次传之二弟，则并汝之子亦获安耳。”太祖顿首泣曰：“敢不如母教！”太后因召赵普于榻前，为约誓书，普于纸尾自署名云：“臣普书。”藏之金匮，命谨密宫人掌之。
    及太宗即位，赵普为卢多逊所谮，出守河阳，日夕忧不测。上一旦发金匮，得书，大寤，遂遣使急召之，普惶恐，为遣书与家人别而后行。既至，复为相。
    赵普尝欲除某人为某官，不合太祖意，不用；明日，普复奏之，又不用；明日，又奏之，太祖怒，取其奏坏裂投地，普颜色自若，徐拾奏归，补缀；明日，复进之，上乃寤，用之。其后果称职，得其力。
    太祖时，尝有群臣立功，当迁官。上素嫌其人，不与，赵普坚以为请。上怒曰：“朕固不为迁官，将若何？”普曰：“刑以惩恶，赏以酬功，古今之通道也。且刑赏者，天下之刑赏，非陛下之刑赏也，岂得以喜怒专之？”上怒甚，起，普亦随之；上入宫，普立于宫门，久之不去。上寤，乃可其奏。
    太祖既得天下，诛李筠、李重进，召赵普问曰：“天下自唐季以来，数十年间，帝王凡易十姓，兵革不息，苍生涂地，其故何也？吾欲息天下之兵，为国家建长久之计，其道何如？”普曰：“陛下之言及此，天地人神之福也。唐季以来，战斗不息，国家不安者，其故非他，节镇太重，君弱臣强而已矣。今所以治之，无他奇巧也，惟稍夺其权，制其钱谷，收其精兵，则天下自安矣。”语未毕，上曰：“卿勿复言，吾已喻矣。”
