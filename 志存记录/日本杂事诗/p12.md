<!-- { "loadSidebar": true } -->
　　髹漆之器，最称能品。泥金、描金、洒金，作云烟山水花木鸟兽，虽巧画手亦复不如。又有缥霞彩漆，烂烂射人，而意采飞动。螺钿之器，雕嵌入微，手拭之，若无痕者。《七脩类稿》谓诸制皆创自日本。天顺间，杨倭漆最工效之。然究不及。若我宋、元之攒犀（用朱黄黑三色漆，雕刻诸象，攒其间处，使层见叠出。又名西皮，亦名犀皮，即《楚词》之犀毗，宋、元人所作至佳），张、杨之剔红（用厚朱漆镂之，名日剔红。元朝西塘有张成、杨茂最得名），吴、越之戗金。东人得之，则锦囊绣帙，什袭不啻，效之亦不如我也。
　　开关转得丸泥力，修月还将七宝装。何意鸽金螺钿外，更能炼石补天荒。
　　陶器自盘金描花以外，有名七宝烧者，亦用铜丝作匡廊，杂采云母琉璃螺纹贝锦诸物以作采色，斑斓陆离，其光煜煜。此又本漆器螺钿、铜器商金之法而用之磁器者。日本铜器多用鸽金陷银法，《诗》：“鞗革有鸧。”郑笺云：“鸧，金饰貌。”《稗史类编》云：“尝见夏雕干戈，铜上相嵌以金。”古谓刻为商，又名商金。《宋史》百官鞍勒有陷银，《元史》作简银，即此法也。
　　十三行竹袖中收，宝扇家家爱聚头。藏得秋山平远画，鸦青纸认摺痕留。
　　摺叠扇实始于东人，一名聚头。削竹为十三行，长三四寸，插之腰间。亦有长二尺者。用泥金纸，乌木柄。《张东海集》称“永乐中倭国以充贡，成祖分赐群臣，又仿其制以供赐予，遂遍用之”。盖源义政称臣于我，以之充筐篚者也。然宋时既有流传，东坡谓：“高丽白松扇，展之广尺许，合之止两指许。”又江少虞《皇宋类苑》云：“熙宁末，游相国寺，见卖日本扇者，琴漆柄，以鸦青纸如饼揲，为旋风扇，淡粉画平远山水，笔势精妙。”即摺扇也。日本人喜书画，藏前明名家、国初诸老扇面至多。
　　轻于蝉翼薄于纱，阑画乌丝整又斜。不用文人愁纸贵，淡黄遍种瑞香花。
　　造纸不以竹，用构用楮之法，同于中土。更有用芫花荛花瑞香花制者。瑞香或黄或白，皆可制。以荛花制者，名雁皮，皆至薄极韧，色洁白无纤毫垢，以之钩摹碑帖，实上品也。余又闻人言，凡树皮草根，熬之成浆者，多可造纸云。近仿西法，复以败絮为之。《使东杂咏诗》注曰：“败絮，机器揉碎熬烂，视其白而茸也，用水调匀，由机出之，机轮递转，泻浆成幅，腐者新，厚者薄，湿者干，顷刻即就，坚致如雪。”
　　西京城比锦宫雄，吴织何如汉织工？菊叶葵枝盘大绿，飞鱼天马簇真红。
　　《三国志》所著倭锦，未知何如？史言雄略十四年，吴人遣汉织吴织女工来，始有织。西京所出锦至佳。《杜阳杂编》曾称女王国有明霞锦，光耀芬馥，五色相间，可知其美艳矣。菊为王家徽志，葵为旧将军徽志，故织此甚多。真红天马锦、真红飞鱼锦，皆沿蜀锦名。
　　入网青鲨化虎难，皮留饰器味登盘。鼠肠鱼翅均珍错，借箸同筹补食单。
　　近海多产鲨鱼，渔者折翅干之，贩卖中土，以为海错佳品；东人未有食者。海鼠（即海参）刳其肠，蓄之以瓶，东人以为极品；顾中人未有食者。
　　紫带青条择海苔，如云昆布翠成堆。珊瑚七尺交柯好，合与王家斗富来。
　　中人购海物者，以鳆鱼为大宗，次干鳕，次海苔，次场，次昆布。昆布，吾辈呼为海带者也。珊瑚或红或白或黄，每有六七尺者。
　　异鱼怪乌兼奇兽，图象争陈博览场。几辈守株犹待兔，何人歧路哭亡羊？
　　《后汉书》谓其无虎豹牛马羊鹊，今有牛有马，而无虎豹。开港之初，见白兔诧为异物，或不吝数十百金买之。以毳毛为衣，曾无一羊，后乃从北直购千头归畜。然补牢既晚，且未知能蕃滋否耳？至奇异乡物，有不经见者，兽则海驴、海豹、海马产北海。鸟则松鸡似鸡而色白，产加贺；海鸟红啄绿首，粉面黑身，足惟三趾，东人名为乌堕乌，产奥（按：澳）州。鱼有蛇婆、有黑鱼，似蜕而小，四足；有马鞭鱼，似鳝而长嘴；有琵琶鱼、有鹦哥鱼、有人面鱼，皆肖形名之；翻车鱼形如提鼓，而有两翅；鱼虎形圆有毛，似猬；海牛似牛首而全身有坚甲；鲭鱼有鼻。博物馆中皆有之。
　　纪事只闻《筹海志》，征文空诵送僧诗。未曾遍读《吾妻镜》，惭付和歌唱《竹枝》。
　　《山海经》已述倭国事，而历代史志，于舆地风土，十不一真。专书惟有《筹海图编》，然所述萨摩事，亦影响耳（《明史艺文志》有李言恭《日本考》五卷、侯继高《日本风土记》四卷，书皆不行于世。余从友人处假有《风土记》抄本，不著撰人，未审是侯本否？书极陋，不足观）。唐人以下，送日本僧诗至多，曾不及风俗。日本旧已有史，因海禁严，中土不得著于录。惟朱竹坨收《吾妻镜》一部，故不能详。士大夫足迹不至其地，至者又不读其书，谬悠无足怪也。宋濂集有《日东曲》十首，《昭代丛书》有沙起云《日本杂咏》十六首。宋诗自言问之海东僧，僧不能答，亦可知矣。起云诗仅言长崎民风，文又甚陋，至尤西堂《外国竹枝词》，日本止二首。然述丰太阁事，已谬不可言。日本与我仅隔衣带水，彼述我事，积屋充栋，而我所记载彼，第以供一噱，余甚惜之。今从大使后，择其大要，草《日本志》成四十卷，复举杂事，以国势、天文、地理、政治、文学、风俗、服饰、技艺、物产为次，衍为小注，串之以诗。余虽不文，然考于书，征于士大夫，误则又改，故非向壁揣摩之谈也。第不通方言，终虑多谬，愿后来者订正之耳。此诗征引日本书籍，不能不仍用其年号。《日本史》中土少传本，惟近世李氏申耆《纪元篇》、林乐知《四裔年表》，虽偶有误，尚可考其世也。余别作《中东年表》附《日本志》。诗中所有年号世系，今不复详注。光绪龙飞纪元五年春三月，遵宪自识。
　　此诗，光绪己卯上之译署，译署以同文馆聚珍板行之。继而香港循环报馆、日本凤文书坊又复印行。继而中华印务局、日本东、西京书肆复争行翻刻，且有附以伊吕波及甲乙丙等字，衍为注释，以分句读者。乙酉之秋，余归自美国，家大人方榷税梧州，同僚索取者多，又重刻焉。丁酉八月，余权臬长沙，见有悬标卖诗者，询之，又一刻本。今此本为第九次刊印矣。此乃定稿，有续刻者，当依此为据，其他皆拉杂摧烧之可也。戊戌四月，公度又识。
