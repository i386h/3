<!-- { "loadSidebar": true } -->
    律文罪虽甚重，不过绞斩而已。凌、迟二条，五季方有之，至今俗称为法外 云。  
    姚平仲，字希晏，世为西陲大将。幼孤，从父古养为子。年十八，与夏人战 臧底河，斩获甚众，贼莫能枝梧。宣抚使童贯召与语，平仲负气不少屈。贯不悦， 抑其赏，然关中豪杰皆推之，号“小太尉”。睦州盗起，徽宗遣贯讨贼，贯虽恶 平仲，心服其勇，复取以行。及贼平，平仲功冠军，乃见贯曰：“平仲不愿得赏， 愿一见上耳。”贯愈忌之，他将王渊、刘光世皆得召见，平仲独不与。钦宗在东 宫，知其名。及即位，金人入寇，都城受围，平仲适在京师，得召对福宁殿，厚 赐金帛，许以殊赏，于是平仲请出死士，斫营擒虏帅以献。及出，连破两寨，而 虏已徙去，平仲功不成，遂乘青骡亡命一昼夜，驰七百五十里抵邓州，始得食。 入武关，至长安，欲隐华山。顾以为浅，奔蜀至青城山，上清宫人莫识也。留一 日，复入大面山，行二百七十余里，度采药者莫能至，乃解纵所乘骡，得岩穴以 居。朝廷数下诏物色求之，弗得也。乾道、淳熙之间始出，至丈人观道院，自言 如此。时年八十余，紫髯郁然，长数尺，面奕奕有光，行不择崖堑荆棘，其速若 奔马。亦时为人作草书，颇奇伟，然秘不言得道之由云。此陆放翁所作《平仲小 传》也。放翁亦尝以诗寄题青城山上清宫壁间云：“造物困豪杰，意将使有为。 功名未足言，或作出世资。姚公勇冠军，百战起西陲。夭方覆中原，殆非一木支。 脱身五十年，世人识公谁但惊山泽间，有此熊豹姿。我亦志方外，白头未逢师。 年来幸废放，倘遂与世辞。从公游五岳，稽首餐灵芝。金骨换绿髓，然松杪飞。”     后守新定，再作诗托上宫道人寄之云：“太尉关河杰，飞腾亦遇时。中原方荡覆， 大计易差池。素壁龙蛇字，空山熊豹姿。烟云千万叠，求访因难知。”
    汉张汤、韩安国皆以御史大夫行丞相事。曹以列侯、臣贺以太仆行御史大 夫事。刘歆以太中大夫行太常事。乐成以少府行大鸿胪事。臣安行以太子少傅行 宗正事。少府忠行廷尉事。王温舒为右辅行中尉。张良以列侯行太子少傅事。黄 霸以廷尉监行丞相长史事。盖宽饶以谏大夫行郎中户将事。王尊守京兆都尉行京 兆尹事。翟义以南阳都尉行太守事。盖汉制，官阙则卑者摄为之之谓行，亦有以 同列通摄者。靳石以大常行太仆，韩延年以太常行大行令，刘德以宗正行京兆尹 之类是也。九卿三辅皆同列也。今著令以寄禄高于职事官者为行，异于古矣。  
    《容斋》辨陈正敏之妄，梁颢非八十二登科是矣。与时因记《玉壶清话》载 仁宗问梁适：“卿是那个梁家”适对曰：“先臣祖颢，先臣父固。”曰：“怪卿 面儿酷似梁固。”按《国史》：“适乃颢之子，固之弟。小说家多不考订，率意 妄言，观者又不深考，往往从而信之，如此类甚多，殊可笑也。     
    ●卷九
    《诗》：“诞弥厥月”。诞，大也，朱文公则以为发语之辞。世俗误以诞训 生，遂有降诞、庆诞之语。前辈辨者多矣。《书》曰：“诞膺天命。”诞亦大也。 范晔赞光武，乃有“光武诞命”之语。尤不可晓。《殇帝纪》云：“诞，育百余 曰”。亦误。    
    寇恂自颖川太守徙汝南，又入为执金吾。会颍川盗起，光武将亲征隗器，欲 复使出守颍川，从驾至郡，盗贼悉降，遂已。百姓遮道曰：“愿从陛下复借寇君 一年。”是时恂去郡已久，百姓以其为王朝之卿，故谓之借。今人作太守，在任 垂满者，书启多用借寇事，似不类也。
    《夷坚 戊志》载裴老智数谓绍兴十年七月临安大火，延烧城内外室屋数万 区。裴方寓居，有质库金及珠肆在通衢，皆不顾，遽命纪纲仆分往江下及徐村， 而身出北关，遇竹、木、砖、瓦、芦、苇、椽桶之屋，无论多寡大小，尽评价买 之。明日有旨，竹木材料免征税抽解。城中人作屋者皆取之，裴获利数倍过于所 焚。后阅张芸臾所著《浮休阅目集》书焦隐事云：“一日京师火，隐晨出之木场， 凡木皆以姓字题识，后至者率诣隐市材。”始知《夷坚》指为裴老者，误矣。虽 曰富家智略往往相似，然不应如是之同也。    
    “娶妻当得阴丽华”，唐与政谓观此语，知郭后之必废。然予观《刘植传》 载刘、杨起兵附王郎，众十余万，光武遣植说杨，杨乃降，光武因留真定，纳郭 后，后即杨之甥也。故以此结之。则是郭后之纳，已非光武之情矣。何待阴丽华 之语，而后占其废乎范晔不以此书之《后纪》，故前辈议论未尝及之。
    余尝撮城隍爵号，后阅《国朝会要》，考西北诸郡、东京号“灵护庙”。初 封“广公”，后进“佑圣王”。大内别有城隍。初封“昭贶侯”，后进爵为公。 拱州昭灵庙惠烈夫人，盖俗传为宋襄公之胃，开德府显应庙感圣侯，解州灵佑 庙镇宝侯，浚州黎阳县显固庙灵护伯，它皆无闻。盖东南城隍之盛，多起于近世， 此数者亦徽庙朝锡命耳。  
    马援平交贼，封新息侯。击牛酾酒，劳飨军士。因从容及从弟少游之语， 吏士皆伏称万岁。又冯鲂赦郏贼延褒等，亦皆称万岁，是东都之臣不以称万岁为 嫌。独窦宪出屯北威，与车驾会长安，尚书以下欲伏称万岁，韩棱正色曰：“礼 无人臣称万岁之制。”议者皆惭而止。若棱者，可谓不为俗所移矣。然万岁之称， 三代盛时所无有。盖自蔺相如奉璧入秦，田单为约降燕，冯谖焚孟尝君债券， 见于简牍，至汉为盛。棱之所谓“礼”，岂古之所谓“礼”耶吴虎臣引虎拜，稽 手“天子万寿。”谓“万岁”发于此。然此特咏歌之辞耳，非可与后世呼万岁者 同语也。
    世俗{比}字当作枇，与枇杷之枇字同而音异。后汉济北孝王次丧父，至孝 梁太后下诏增封有曰：“头不枇沐。”《魏志》：徐季龙取十三种物，使管辂占 之，辂先说鸡子，后道蚕蛹，遂一一名之，唯以梳为枇耳。陆云《与兄机书》， 案行视曹公器物，其中亦有枇字。《类篇》枇凡四音，其一毗志切，栉属，《集 韵》同。又按《说文》：栉，梳比之总名也。汉文帝遗匈奴单于比疏一，或作比 余一。颜师古注曰：辫发之饰也，比音频寐反。则知枇字亦通作比。惟{比}字 无所经据，《博雅》篝筌谓之{比}，盖捕取鱼虾之具，边迷频脂二切与此不同。 虽《集韵》枇亦作{比}，《类篇》{比}又毗至切，栉属。然二书晚出，当从 古。《诗》曰：其比如栉，又知三代以前未有枇之名，但通谓之栉而已，有相迫 比之义矣。
    范晔《后汉书 杨震传》载安帝时，河间男子赵腾上书指陈得失。帝怒收考， 诏狱结以罔上不道。震上疏救之，帝不省，腾竟伏尸都市。《张皓传》又载顺帝 时，清河赵腾上言灾变，讥刺朝政，收腾系考。皓上疏谏，帝悟，减死一等。安 顺两朝时世相接，河间、清河二国壤地相邻，不应皆有一赵腾上书，皆指言时政， 皆为人主所怒，又皆有大臣救解，虽其末一生一死，然亦不应如是之同，疑只一 事，而晔误以为二耳。    
    汉武帝征枚乘，乘道死，诏问乘子，无能为文者。后乃得其孽子皋，皋字少 孺，乘在梁时，取皋母为小妻。又《孔光传》：淳于长坐大逆，诛长小妻乃始等 六人。《佞幸传》张彭祖为小妻所毒薨。《外戚 许后传》后姊靡寡居，与淳 于长私通，因为之小妻。后汉赵惠王乾居父丧，私聘小妻，削中邱县。注云：小 妻，妾也。又窦融女弟为大司空王邑小妻；陈王钧取掖庭出女李娆为小妻；乐成 靖王党取故中山简王传婢李羽生为小妻；梁节王畅上疏辞谢，有曰：臣畅小妻三 十七人，其无子者愿还本家。陈球与刘辈谋诛宦者，因小妻之父程璜而事泄。 《东观记》又载彭城靖王子男丁前物故，恭子侮丁小妻，见恭传注。周益公行 归正人萧中一次妻耶律氏，制谓次妻二字，别无经据，乞政称小妻。札子中注云 出《汉书》，指此。《董卓传》又有少妻之称，疑即小妻也。裴松之注《三国志  孙皓传》引《江表传》载张ㄈ事，亦曰取小妻三十余人。又《骆统传》：统母 改适，为华歆小妻。晋宋挺本刘陶门人，陶亡后，娶陶爱妾为小妻。隋王世充祖 支颓褥死，其妻少寡，仪同王粲纳之，以妻为小妻。则不独见于汉史云。
    君子食无求饱，居无求安，非恶饱而欲饥，恶安而欲危也，但不可求耳。君 子之求也，惟当求道，求在我者而已。外此而有所求，皆非也。所谓求之有道， 得之有命者，亦谓尽其在我，而非志于得也。他如“求为可知，夫子之求之也” 之类皆此意。    
    向为身死而不受，今为宫室之美为之；向为身死而不受，今为妻妾之奉为之， 此二者固志士之所羞也，若为所识穷乏者得我而为之，似亦可矣。而均之为失其 本心，何耶此犹易解，亦如孔子罪乞醯之意耳。经德不回，非所以干禄也。言语 必信，非所以正行也。干禄固非美事，若正行则何不可者。今为学而不事正行， 果何所事耶惟能识此意，而后可与言学矣。    
    康节先生《左衽吟》云：“自古御戎无上策，惟凭仁义是中原。王帅问罪固 能道，天子蒙尘争忍言。二晋乱亡成茂草，三君屈辱落陈编。公闾延广何人也， 始信兴邦亦一言。”盖预谶靖康之祸也。篇末虽托二晋以为词，然因王师问罪而 致寇，惟燕山之役为然，二晋所无也。深切著明如此，而读者多不察。余闻之友 人曾幼与而始悟。因记康节《观有唐吟》有云：“凭高始见山河壮，入夏方知日 月长。三百年间能混一，事虽成往道弥光。”亦寓微意。又《观盛化吟》有云： “生来只惯见丰稔，老去未尝经乱离。”其子谓乱离之语太过。康节叹曰：“吾 老且死矣，汝辈行且知之。”
    唐人称县令曰明府，而汉人谓之明廷。见范晔书《张俭传》。明府以称太守， 山阴老臾称刘宠，刘翊称种拂，高获称鲍昱皆然。
    杨文公《谈苑》谓元稹？作《春深》题二十篇，并用家、花、车、斜四字为 韵。白居易、刘禹锡和之，亦同此韵次。韵起于此。高承著《事物纪原》取其说。 余按《梁书 王规传》：普通六年，高祖于文德殿饯广州刺史元景隆，诏群臣赋 诗，同用五十韵。则唐以前固有之矣。
