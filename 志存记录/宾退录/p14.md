<!-- { "loadSidebar": true } -->
    颜渊、子夏为地下修文郎，陶宏景为蓬莱都水监，马周为素雪宫仙官，李长 吉记白玉楼，其说荒唐，不可究诘，然近世此类甚多，见于传记，班班可考。大 抵名人才士，间钟异禀世不多得，使无神仙则已，设或有之，非斯人之徒，其孰 能当之第怪神之事，圣人不语，六合之处，存之可也。石曼卿卒后，其故人有见 之者，云恍惚如梦中，言：“我今为仙也，所主者芙蓉城。”庆历中，有朝士晨 赴起居，道见美妇三十余行前，丁观文按辔继之而去，朝士问之，最后一人答曰： “诸女御迎芙蓉馆主也。”时丁在告，顷之闻其卒。右侍禁孙勉监元城埽，有巨 鼋穴一埽下，埽多垫陷，伺其出，射杀之。后昼卧，梦吏来逮，行若百里，见道 左宫阙甚壮，问吏何所，曰：“紫府真人宫也。”“真人为谁”曰：“韩忠献也。”     勉私念乃韩公故吏，祝门吏入见之，望韩公坐殿上，衣冠若神仙，侍立皆碧衣童 子。勉再拜以情祷焉，公遣之归，遂寤。王平甫，熙宁癸丑，直宿崇文馆，梦有 人邀至海上，见海中宫殿甚盛，其间作乐，题其宫曰“灵之宫”，邀者欲与具往， 一人隔水止之曰：“时未至，且令去，它日当迎之。”恍然梦觉，时禁中已钟鸣。 平甫颇自负，为诗记之曰：“万顷波涛木叶飞，笙箫宫殿号灵芝。挥毫不似人间 世，长乐钟来夜半时。”后四年，平甫病？卒，其家哭讯之曰：“君尝梦往灵芝 宫，信然乎当以兆我。”是夕，暮奠若有声音接于人者。其家复卜以钱，卜曰： “然。”吕献可在安州，一日坐小轩，因合目，见碧衣童云：“玉帝南游炎州， 召子随行，纠正群仙。炎州若热，赐子清凉丹一粒。”吕拜而吞之，若冰雪然， 自知不久于世。后朱明复见吕跨玉角青鹿于湘江道中，金甲吏从数百人。刘景文 知忻州，一日谓一曹掾曰：“天帝召君，吾且继往。”未几，掾无疾而逝，景文 亦继亡。经夕蹶然而苏，索笔作三诗，有“中宫在天半，其上乃吾家”及“仙都 非世间，天神绕楼殿”等语。黄伯思，字长睿，邵武人，自称云林子，尚书右丞 相履之孙，登进士第，仕至秘书郎，博学能文，好仙佛之说。政和七年，在京师 梦人告：“子非久在人间，上帝有命典司文翰。”明年二月，果卒。李伯纪铭其 墓略曰：“玉楼成，上帝有诏，往司文翰，脱履尘淖。”盖纪此事。陈伯修，宣 和三年寓居京口，自称闲适先生。一日昼寝，梦至帝所，如人间上殿之仪。帝曰： “卿平生所上章疏，可叙录进呈。”一天官引至廊庑间，帷帐甚设，几上有笔墨、 砚石，皆精妙可玩，傍有大帙，用青绫装饰，信手运笔，捷疾如神，畴昔所上者 不遗一字。帝批览再三，颜甚喜，谕旨曰：“已于第六等授卿官。”即下殿谢 恩，闻金钟玉磬之声，竞作乃寤。以告其子，且云：“丰相之临终，得梦亦如是。”     俄命驾，遍别知旧，白府丐致仕。夜过半，命其子举左足压右足，手结弥ヌ印， 端坐而绝。后七日，一僧云夜宿瓜州，梦官人服银绯跨马，导从数十，履江水如 平地。心异之，问：“为谁从者”曰：“陈殿院赴召也。”黄冕仲挽诗，有“凌 波应作水中仙”之句。张子诏云：“不须更草玉楼赋，已作神仙第六人。”皆谓 此。李庄简南迁，其子孟博卒于琼州。先是数月，孟博梦至一所，海山空阔，楼 观特起，云霄间有轩，榜曰“空明”。先世诸交环坐其中，指一席曰：“留以待 汝”，遂寤。临终，云气起于寝，冠服宛然自云中苒苒升举。琼人悉见之。孟博 苦学有文。绍兴五年，进士第三人及第，庄简有诗悼之云：“脱屣尘寰委蜕蝉， 真形渺渺驾非烟。丹台踏杳无归日，白玉楼成不待年。宴坐我方依古佛，空行汝 去作飞仙。恩深父子情难割，泪滴千行到九泉。”朱希真《梦记略》云：绍兴戊 寅除夜，体中不佳，三更方得睡，至一山馆，与一客行至门外，望山下一居舍甚 潇洒，客指曰：“此某人居也，盍往访之”乃同至其家，柴扉茅舍，门前张一画 图，作一仙人乘云腾空，下临海山，唐人画也。俄而主人出，竹冠草履，握手大 笑，如旧相识，引入，至一小阁，又进登一阁，稍大，阁中皆陈列法书、图画。 大阁北壁，盖其人自画山林岩石、隐逸之趣，其上作云烟出没、浓淡云中，隐隐 有章草细字可读。云：“吾初东游至黄河，向河再拜，饮河水一杯而渡，至某处 见某人授《易》《书》，某处见某人授种莳法，至某处见某人授酒法，乃归。复 至黄河，复再拜饮河水一杯欲渡，大风河浪汹涌，众不敢登舟，予独乱流而济， 至家，始营小阁，日与客饮酒，阁破二作三间，酒器用铁铛、木杓、磁杯，已而 少有余，复建大阁，它日又有余，复买银作铛杯，无日不留客，客必剧饮，饮必 醉，醉必睡，或数日不醒也。”此后字杂云烟不可读矣。与予语，极朴质，间及 道理，则元妙高远，其人风姿盖神仙真人之流。独与予慷慨剧谈，坐间先有数客， 不复与语，予亦连酌数杯，酒味非人间曲蘖可及。欢饮方狎，忽惊起，索灯火， 目想心思，纵笔为记。次日己卯岁旦，子孙环侍，朱出此记示之，且云：“所游 甚乐，悔不便为住计。”后八日，又自云：“好去！好去！？自有快乐。”三更 初，端坐启手足，神色不乱，寂然而逝。七日方敛，举体柔软，气貌如生。韩公 事见刘斧《青琐高议》，吕公事见斧《韩府名谈》，斧著书多诞妄，故观者例不 敢信。石、丁二事，东坡《芙蓉城》诗已用之，灵芝宫，东坡亦记其事，若刘、 若黄、若陈、若李、若朱，则又耳目相接，皆可信不诬。唐白乐天亦有诗云：   “近有人从海上回，海山深处见楼台。中有仙龛虚一室，多传此侍乐天来。”   《夷坚 乙志》又载：方朝散为玉华侍郎。事甚详。方之名不著于世，故不录。 《真诰》、《丹台灵》诸书所载，如武王发为北斗君，召公为南明公，贾谊为 西门都禁郎，温太真为监邯国伯，魏开帝为北君太傅，孔文举为后中卫大将军， 陶侃为西河侯，秦始皇为北帝上相，周公旦为北帝师伯，夷叔齐为九天仆射，墨 翟为太极仙卿，庄周为太元博士，孔子为元宫仙之类，凡数十人，不可悉书。古 今圣贤几无遗者，岂尽如其说乎
    富郑公奉使契丹，虏主言欲举兵。公曰：“北朝与中国通好，则人主专其乎， 而臣下无所获，若用兵，则利归臣下，而人主任其祸。故北朝群臣争劝举兵者， 此皆其自谋，非国计也。胜负未可知，就使其胜，所亡士马群臣当之欤抑人主当 之欤”是时语录传于四方。苏明允读至此曰：“此一段议论，古人有之否”东坡 未十岁，在傍对曰：“记得严安上书云：‘今徇南夷，朝夜郎；略州，建城邑； 深入匈奴，燔其龙城。议者美之，此人臣之利，非天子长策也。’正是此意。” 明允以为然。洪文敏又记魏太武时，南边诸将表称宋人大严将入寇，请先其未发 逆击之，魏公卿皆以为当。崔伯深曰：“朝廷群臣及西北守将，从陛下征伐，西 平赫连，北破蠕蠕，多获美女、珍宝，南边诸将闻而慕之，亦欲南钞以取资财， 皆营私计，为国生事，不可从也。”魏主乃止。其论亦然。余谓：严、崔之说， 皆陈于其君，非若富公以和战利害，别白于异域而能见听。独唐郑元使突厥， 谓颉利曰：“今掠资财劫人口，皆入所部，可汗一不得，岂若仆旗接好，则金玉 重币一归可汗”颉利当其言。时自将攻太原，遽引还，正与富公之事合。文敏偶 忘之，何耶然富公岂蹈袭它人之语者盖理之所在，古今所同，推诚以告之，虽蛮 貊之邦行矣。    
    《容斋五笔》载饶州庆元四年九月十四日严霜连降，晚稻未实者，皆为所薄， 不能复生。诸县皆然。有常产者，诉于郡县，郡守孜孜爱民，有意蠲租，然僚吏 多云：“在法无此。”又云：“九月正是霜降节，不足为异。”案白乐天《讽谏 杜陵叟》一篇：“九月霜降秋早寒，禾穗未熟皆青干。长吏明知不申破，急欲暴 征求考课。”此明证也。岂非昔人立法之初，所谓早霜之类，非如水旱之田可以 稽考，惧贪民乘时，或成冒滥故，不轻启其端，今日之计，固难添创条式，但凡 有灾伤出于水旱之外者，专委良守令推而行之，则实惠及民，可以救其流亡之祸， 仁政之上也。此皆洪说。余按《北史 虏勇传》：山西霜俭运，山东租输皆令实 载，违者罪之。唐马周奏疏云：往贞观初，率土霜俭，一匹绢才易斗米，而天下 帖然者，百姓知陛下忧怜之故，人人自安，无谤ゥ也。”《北齐书》、《隋书》 亦有直云霜旱者，由是推之，唐初以前，必皆有蠲租故事，中世方不然，又知其 名为霜俭霜旱，有能援以言上，圣明之朝当无不从也。    
    后汉以六曹、尚书、并令仆为八座。魏以五曹、尚书、二仆、一令为八座。 唐太宗尝历尚书令，人臣不敢居此官职。林犹谓：唐与隋同窦苹。《新唐书 音 训》则谓唐以两仆射、六尚书为八座。高承《事物纪原》又谓：隋唐至今令仆射 为宰相，故六尚书及左右丞为八座。未知孰是。
    《青箱杂记》载李泰伯一绝云：“人言落日是天涯，望极天涯不见家。已恨 碧山相掩映，碧山还被幕云遮。”识者曰：“此诗意有重重障碍，李君其不偶乎” 后果如其言。吾族人紫芝亦尝赋一绝云：“数日秋风欺病夫，尽吹黄叶下庭芜。 林疏放得遥山出，又被云遮一半无。”气象略相似，仅脱选而卒。何月湖尚书少 时登高峰坛，有“天近风转清，地高日难挽”之句。林黄中侍郎见之，即知其异 日必贵且寿。视前二诗不侔矣。 
    ●卷七
