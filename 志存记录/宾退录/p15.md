<!-- { "loadSidebar": true } -->
    汉文帝用宋昌为卫将军，位亚三司。章帝命车骑将军马防班同三司。延平中， 拜邓骘为仪同三司。本此，后世遂又有开府仪同三司之名。三司者，三公也。唐 高宗、武后之时，屡兴大狱，多以刑部尚书、御史台、大理寺杂案，谓之三司， 其后有大狱，或直命御史中丞、刑部侍郎、大理卿充三司使，次又以刑部员外郎、 御史、大理寺官为之，以决疑狱。时因有大三司使、小三司使之别，皆事毕罢。 盐铁度支，唐中世已置使，亦有判户部者矣，然未总命一使，亦未谓之三司也。 后唐同光中，敕盐铁、度支、户部三司钱物并委租庸使管辖，踵梁之旧制。长兴 元年，罢租庸使，额分盐铁、度支、户部为三司，其年始以前许州节度使张延朗 行兵部尚书充三司使。三司使自此始。国朝因之。元丰官制行，始罢三司之名， 三置使者二而各不同。读史未熟者，多疑惧，故别之。    
    北齐源师摄祠部属，孟夏以龙见请雩，时高阿那肱为录尚书事，谓为真龙出 见，大惊喜，问龙所在。云：“作何颜色”师云：“此是龙星初见，礼当雩祭， 非谓真龙。”肱，北人，不知书，何足责。唐杜牧，一代文士，其赋阿房，意远 而辞丽，吴武陵至以王佐誉之。后世称诵不绝。然有云“长桥卧波，未雩何龙。 复道行空，不霁何虹”，既以桥比龙，则是以龙见为真龙矣。牧之赋与秦事抵牾 者极多。如阿房广袤仅百里，牧谓“覆压三百余里”。始皇立十七年始灭韩，至 二十六年尽并六国，则是十六年之前未能致侯国子女也。牧乃谓”王子王孙辇来 于秦，为秦宫人，有不得见者三十六年。”阿房终始皇之世，未尝讫役，工徒之 多至数万人。二世取之以供骊山。周章军至戏，又取以充战士，歌台舞榭元未落 成，宫人未尝得居。秦《本纪》所谓殿屋复道、周阁相属，所得诸侯美人、钟鼓 以充入之者，谓渭北宫宇，非阿房也。牧顾有“妆镜晓鬟脂水”之句，凡此，程 泰之《尚书雍录》皆尝辨之，故不详及。独“未雩何龙”之语，不免与高阿那肱 为类，尤可怪也。洪《驹父诗话》载鲍饮止之说，谓古本作“未云何龙”，然未 知何所据。
    知钦州林千子，坐食人肉削籍，隶海南。天下传以为异，谓载籍以来未之见。 余记《卢氏杂说》：唐张茂昭为节镇，频吃人肉，及除统军到京，班中有人问曰： “闻尚书在镇好人肉，虚实”笑曰：“人肉腥而且臊，争堪吃”《五代史》：苌 从简家世屠羊，从简仕至左金吾卫上将军，尝历河阳、忠武、武宁诸镇，好食人 肉，所至多潜捕民间小儿以食。《九国志》：吴将高沣好使酒，嗜杀人而饮其血。 日暮，必于宅前后掠行人而食之。又本朝王继勋，孝明皇后母弟，太祖时屡以罪 贬，后以右监门卫率府副率分司西京，残暴愈甚，强市民家子女以亻给使，小 不如意即杀而食之，以椟贮其骨，弃之野外。女僧及鬻棺者，出入其门不绝。 太宗即位，会有诉者，斩于洛阳市，则知近世亦有之。若盗跖及唐之朱粲，则在 所不足论也。    
    吴传朋出己意作“游丝书”，世谓前代无存。然《唐书 文艺传》吕向能一 笔环写百字，若萦发然，世号“连绵书”，疑即此体也。  
    世人疟疾将作，谓可避之它所，闾巷不经之说也。然自唐已然。高力士流巫 州，李辅国授谪制，时力士方逃疟功臣阁下。杜子美诗“三年犹疟疾，一鬼不销 亡。隔日搜脂髓，增寒抱雪霜。徒然潜隙地，有腼屡鲜妆。”则不特避之，而复 涂抹其面矣。    
    享有体荐，宴有折俎。体荐，谓半解其体，荐而之设，几而不倚，爵盈而不 饮，肴干而不食，所以训其俭，亦谓之房，即《聘义》所谓“酒清人渴而不敢 饮，肉干人饥而不敢食”者也。折俎谓体解节折，升之于俎，物皆可食，所以示 慈惠，亦谓之淆。若祭宗庙、郊祭天地，全其牲体而升于俎，则谓之全。 今人会客，于淆核之外，或别具盛馔，或馈以生饩，或代以缗钱，皆不食之物。 近于古之体荐者，而举世呼为折俎，正与《左传》、《国语》本文背驰然。今人 误用古语者极多，不独此也。
    沈约《宋书 礼志》云：汉建安十年，魏武帝以天下雕弊，下令不得厚葬， 又禁立碑。魏高贵乡公甘露二年，大将军参军太原王伦卒，伦兄俊？作《表德论》 以述伦遗美云，祗畏王典，不得为铭，乃撰录《行事》就刊于墓之阴。此则碑禁 尚严也。此后复弛替，非也。余按《集古》、《金石》、《隶释》、《隶续》诸 书：益州太守高颐碑立于建安十四年，绥民校尉熊君碑立于建安二十一年，横海 将军吕君碑立于魏文帝黄初二年，庐江太守范式碑立于明帝青龙三年，皆在魏武 下令之后，甘露之前。惟巴郡太守樊敏碑立于建安十年三月，是月或未下令。约 又谓晋武帝咸宁四年诏：石兽、碑、表既私褒美，兴长虚伪，伤财害人，莫大于 此，一禁断之。其犯者虽会赦，皆当毁坏。至元帝大兴元年听立顾荣碑，禁遂渐 弛。义熙中裴松之复议禁断，亦不然。太康四年，郑烈碑距咸宁之诏方五载。此 后云南太守碑、彭祈碑、陈先生碑、裴权碑、向凯碑、成公重墓刻之类，续续不 绝，岂虽有此禁，而皆不能尽绝欤欧阳公父子、赵德夫、洪文惠诸公议论不到， 此何邪天下碑录又有数碑。洪文惠谓碑录不可尽信，故不著。
    《宋书 后妃传》：文帝袁后母王夫人，当孝武时，追赠豫章郡新淦县平乐 乡君。今新淦无此乡名，漫书之，或可为它日修方志者之一助。    
    “不耐烦”，《宋书》庾登之弟《仲文传》有此语。  
    谢景仁居宇净丽，每唾必唾左右人衣。殷冲则不然，小史非净浴新衣，不得 近左右。均之好洁，相反如此。
    汉建安二十四年，吴将吕蒙病，孙权命道士于星辰下为请命醮之法，当本于 此。顾况诗“飞符超羽翼，焚火醮星辰”。姚鹄诗“萝磴静攀云共过，雪坛当醮 月孤明”。李商隐诗“通灵夜醮达清晨，承露盘甲帐春”。赵嘏诗“春生药圃 芝犹短，夜醮斋坛鹤未回”。醮之礼，至唐盛矣。隋炀帝诗“回步回三洞，清心 礼七真”。马戴诗“三更礼星斗，寸匕服丹霜”。薛能诗“符咒风雷恶，朝修月 露清”。此言朝修之法也。然陈羽《步虚词》云：“汉武清斋读鼎书，内官扶上 画云车。坛上月明宫殿闭，仰看星斗礼空虚。”汉武帝时已如此。此高氏《纬略》 所纪。余按：周公金滕，子路请祷。自古有之，后世之醮盖其遗意，特古无道士 耳。《黄帝 内传》虽有道士行礼之文，但谓有道之士，非今之道士也。《太霄 经》云：周穆王因尹轨真人制楼观，遂召幽逸之人置为道士。平王东迁洛邑，置 道士七人。汉明帝永平五年，置二十一人，魏武帝为九州置坛，度三十五人。魏 文帝幸雍，谒陈炽法师，置道士五十人。晋惠帝度四十九人。故用道士请命。孙 权之前无所见，高所书诸诗，亦有非为道士设者。
    神仙修炼之术，非亲涉其门庭者不能了解。近见息庵王思诚序陈泥丸《翠虚 篇》略云：采时唤为药，炼时唤为火，结时谓之丹，养时谓之胎，其实一也。所 产之处曰川源山海，所藏之器曰坛炉鼎灶；所禀之性有铅汞水火之名，所成之象 有丹砂元朱之号。惟一物也。古人剖析真元，分别气类，所以有采取交会、煅炼、 沐浴之说，以抽添运用之细微，遂有斤两之论，辨析名义，比它书粗为明白。漫 书之牍。
    妇人统兵，世但称唐平阳公主。余又记晋王恭讨王国宝时，王聚众应之， 以其女为贞烈将军，且尽以女人为官属，顾琛母孔氏为司马，其一也。
    胡幼度帅广，传其《答州县官启》二首。其一云：“蒙恩分阃，入境问民， 皆言法令顿宽，遂致传闻不雅，欲销此谤，岂属他人官廉则蚌蛤自回，虎在则藜 藿不采。”其一云：“兹分帅阃，特辱长笺，固知能作于文章，然亦须闲于法令， 人言度岭多酌贪泉，久知此谤之未除，愿与诸君而一洗。”
    绍兴间禁中呼秦太师为太平翁。翁见《陆放翁诗注》。
