<!-- { "loadSidebar": true } -->
    沈存中《笔谈》云：颍昌阳翟县有一杜生者，不知其名，邑人但谓之杜五郎。 所居去县三十余里，惟有屋两间，其一间自居，一间其子居之，室前有空地丈余 即是篱门。杜生不出篱门凡三十年矣。黎阳尉孙轸曾往访之，见其人颇萧洒，自 言村民无所能，何为见访孙问其不出门之因，笑曰：“以告者过也。”指门外一 桑曰：“十五年前亦曾到此桑下纳凉，何谓不出门也但无用于时，无求于人，偶 自不出耳，何足尚哉”问其所以为生，曰：“昔时居邑之南，有田五十亩，与兄 同耕，后兄之子娶妇，度所耕不足以赡，乃以田与兄，携妻至此，偶有乡人借此 屋，遂居之。惟与人择日又卖□药以具饣粥，亦有时不继，后子能耕，乡人见 怜，与田三十亩，令子耕之，尚有余力，又为人佣耕，自此食足。乡人贫，以医 自给者甚多，不当更兼其利，自尔择日卖药，一切不为。”又问：“常日何所为” 曰：“端坐耳，无可为也。”问：“颇观书否”曰：“二十年前亦曾观书。”问： “观何书”曰：“曾有人惠一书册，无题号，其间多说《净名经》，亦不知《净 名经》何书也。当时极爱其议论，今亦忘之，并书亦不知所在久矣。”气韵闲旷， 言词精简，有道之士也。盛寒但布袍草履室中，枵然一榻而已。问其子何如，曰： “村童也，然质性甚淳厚，未尝妄言，未尝嬉游，惟买盐酪则一至邑中，可数其 行迹，以待其归，径往径还，未尝傍游一步也。”蔡绦《铁围山丛谈》云：靖康 末，有避乱于顺昌山中者，深入得茅舍，主人风裁甚整，即之语，士君子也。怪 而问曰：“诸君何事挈孥能至是耶”因语之故。主人曰：“乱何自而起乎”众争 为言。主人嗟恻久之，曰：“我父乃仁庙朝人也，自嘉末卜居于此，因不复出， 以我所闻，但知有熙宁纪年，亦不知于今几何年矣。”洪文敏《夷坚志》有云： 陈元忠少魏，漳州龙溪人，客居南海，尝赴省试过南安，会日暮，趋城尚远，投 宿野人家，茅茨数椽，竹树茂密可爱。主翁虽麻衫草履，而举止谈对宛若士人， 几案间有文籍散乱，视之皆经子也。陈叩之曰：“翁训子读书乎”曰：“种园为 生耳。”“亦入城市乎”曰：“十五年不出矣。”问：“藏书何用”曰：“偶有 之。”因杂以它语。少焉暴风雨作，其二子荷蓑负锄归。大儿可十八九，小儿十 四五，倚锄前揖，人物可观，绝不类农家子。翁进豆羹享客，不复共谈，迟明陈 别去，至城以事留一日。偶适市，见翁仓惶而行，陈追诘之：“翁云十五年不入 城，何为到此”曰：“吾有急事，不容不出。”问其故，不肯言，固问之，乃大 儿于关外粥果失税，为关吏所拘。陈为谒监征，至则已捕送郡。翁与小儿偕诣庭 下。长子当杖，翁恳白郡守曰：“某老钝无能，全藉其子赡给，若渠不胜杖，则 翼日乏食矣，愿以身代之。”小儿曰：“大人岂可受杖某愿代兄。”兄又以罪在 己，甘心焉。三人争不决。小儿来父耳旁语，若将有所请，翁叱之，儿必欲前， 郡守颇疑之，呼问所以对。曰：“大人元系带职正郎，宣和间累典州郡。”翁急 拽其衣使退曰：“儿狂妄言。”守询诰敕在否儿曰：“见作一束置瓮中，埋于山 下。”守立遣吏随儿发收，果得之。即延翁上坐，谢而释其子。次日枉驾访之， 室已虚矣。三事略相似。世之慕纷华、汨利禄、事表暴者，闻其风Г其颡矣。杜 生真有道之士。南安翁弃官而晦其迹，亦人所难能。顺昌山中主人避世者耳。南 安翁大儿不能保身，几祸其父，其亦有愧于杜生之子矣。  
    颜之推《家训》云：昔侯霸之子孙称其祖父曰家公，陈思王称其父曰家父， 母为家母，潘尼称其祖曰家祖。古人之所行，今人之所笑也。今南北风俗，言其 祖及二亲无云家者，田里猥人方有此言。之推北齐人，逮今几七百年，称家祖者 复纷纷皆是。名家望族亦所不免。家父之称，俗辈多有之，但家公、家母之称名 少耳。山简谓“年几三十，不为家公所知。”盖指其父，非祖也。  
    吴曾《能改斋漫录》云：仁宗尝御便殿，有二近侍争辩，声闻御前。仁宗召 问之，曰：甲言贵贱在命，乙言贵贱由至尊。帝默然，即以二小金合各书数字藏 于中。曰：“先到者保奏给事有劳推恩。”封秘甚严。先命乙携一往内东门司， 约及半道，命甲携一继往。无何，内东门司保奏甲推恩。仁宗怪问之，乃是乙至 半道足跌伤甚，莫能行，甲遂先到。与时按：唐张《朝野佥》载魏征为仆射， 有二典事之长参。时征方寝，二人窗下平章。一人曰：“我等官职总由此老翁。” 一人曰：“总由天上。”征闻之，遂作一书遗曰此老翁者，送至侍郎处，云与此 人一员好官。其人不知，出门心痛，凭由天者送书。明日引注，由老翁者被放， 由天上者得留。征怪而问焉，且以实对，乃叹曰：“官职禄科由天者，盖不虚也。”     二事盖只一事，曾传闻之误耳。圣君、贤相一，一笑，犹当爱之，岂肯激于一 夫之言，而轻用庆赏郑公之事已不足信，而我仁宗皇帝岂为是哉    
    开禧丙寅，眉州重修图经，号《江乡志》。末卷《杂记门》云：佛日，大师 宗杲每住名山，七月遇苏文忠忌日，必集其徒修供以荐。尝谓张子韶侍郎曰：   “老僧东坡后身。”张曰：“师笔端有大辨才，非老先生而何”乡僧可在径山 为侍郎者亲闻此语。今按杲年谱，盖生于元四年己巳，而东坡卒于建中靖国元 年辛巳。此时杲已十三岁矣。杲生平尊敬东坡，忌日修供或有之，必无后身之说， 可之妄也。    
    封国公者，先小国，次次国，后大国。已至大国者，许于本等内改封，国朝 之制也。洪忠宣以子贵，追封邹，徙封卫。乾道三年十二月改封魏矣。至七年四 月又再封魏，其诰前衔称赠太师，追封魏国公，余如故。范文穆《行词》略云： “魏，大名也，其命维新。”或谓既不改封他国，何必命词给告他人，未见有重 复如此者。然余读许崧老《外制》，有大礼封赠曾祖，追封杨楚国公赠太师者， 逸其姓名。注云：元赠太师，追封杨楚，今再封。制略曰：封兼杨楚，位极公师。 虽宠数不可以复加，而申命用昭其无ル。则知已有前比矣。
    《后汉 陈宠传》云：十三月阳气已至，天地已交，万物皆出，蛰虫始振， 人以为正，夏以为春。又《隋书 牛宏传》云：今十一月不以黄钟为宫，十三月 不以太蔟为宫，便是春木不王，夏土不相，则知正月亦可称十三月。鲁氏自备， 但记陈宠一事云。
    今世男子初入学，多用五岁或七岁。盖俗有男忌双，女忌只之说，以至笄冠 亦然，按《北齐书 李浑弟绘传》：绘，年六岁，便自愿入学，家人以偶年俗忌 约而弗许，伺其伯姊笔牍之间，而辄窃用，未几，遂通急就篇，内外异之，则其 来久矣。
    陶《五代乱纪》载：黄巢遁免后，祝发为浮屠。有诗云：“三十年前草上 飞，铁衣著尽著僧衣。天津桥上无人问，独倚危栏看落晖。”近世王仲言亦信之， 笔于《挥尘录》，殊不知此乃以元微之智度师诗窜易磔裂，合二为一，元集可考 也。其一云：“四十年前马上飞，功名藏尽拥禅衣。石榴园下擒生处，独自闲行 独自归。”其二云：“三陷思明三突围，铁衣抛尽纳禅衣。天津桥上无人问，闲 凭栏干望落晖。”
    齐己《折杨柳词》：“低似中陶潜酒，软极如伤宋玉风。”以中酒之中为 去声，于义为长。徐邈中圣人《三国志》，既无音，未可悬断为平声也。
    “毋持布鼓过雷门”，汉王尊语。师古注：谓雷门，会稽城门也，有大鼓， 越击此鼓，声闻洛阳，故尊引之也。布鼓谓以布为鼓，故无声。曾文清诗“败鼓 无声强自挝，不堪持过阿香家”，似用王语点化，而误以雷门为雷霆之雷。洪文 敏《续笔》谓城门名用一字者为雅驯，历举《左氏》、《公羊》诸书所载，亦独 遗此。
    鲍明远《行路难》首云：“奉君金卮之美酒，玳瑁玉匣之瑶琴。七彩芙蓉之 羽帐，九华蒲萄之锦衾。”黄鲁直《送王郎》：“酌君以蒲城桑落之酒，泛君以 湘累秋菊之英。赠君以黟川点漆之墨，送君以阳关堕泪之声。”正用其体。    
    汉儋耳郡，本朱崖之地，唐为儋州，本朝为昌化军。中国极南之地也。《山 海经》：“儋耳之国，在大荒北，任姓禺号，子食谷北海之渚中。”郭景纯注云： “其人耳大下儋，垂在肩上。朱崖、儋耳镂画其耳，亦以放之也。”《吕氏春秋  审分 览任》数篇亦曰：“东至开梧，南抚多<婴页>，西服寿靡，北怀儋耳。” 高诱注云：“北极之国。”又《恃君览》云：“雁门之北，鹰隼所鸷，须窥之国， 饕餮穷奇之地，叔逆之所，儋耳之居，多无君。”注云：“北方狄无君者也。” 则是极北别有一儋耳。朱崖之名盖晚出云。    
    古今论天体者，言人人殊。然天主乎动，地主乎静，未有谓地动者也。惟考 灵曜曰：“地有四游，冬至，地上北而西三万里；夏至，地下南而东三万里；春 秋二分，其中矣。地恒动不止，譬如人在舟而坐，舟行而人不觉。”其说独异。
    陆放翁《入蜀记》载其入沌后，见舟人焚香祈神云：“告红头须小使头，长 年三老莫令错呼错唤。”问：“何谓长年三老”云：“梢工是也。”长读如长幼 之长。乃知老杜“长年三老长歌里，白昼摊钱高浪中”之语盖如此。因问：“何 谓摊钱”云：“博也。”按梁冀能意钱之戏，注云：即摊钱也。则摊钱之为博亦 信矣。予以世人读杜诗者，多以长字为平声，故载陆语。   
    ●卷五
