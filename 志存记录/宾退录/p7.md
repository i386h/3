<!-- { "loadSidebar": true } -->
    世俗谓自辨解曰分疏，颜师古注《爰盎传》不以亲为解曰解者，若今言分疏。 又《北齐书 祖传》：高元海奏不合作领军，并与广宁王交结，亦见帝， 令引入，自分疏。则北朝暨唐已有是言矣。  
    英宗于仁宗为从子，宣仁后于光献为甥。自幼同鞠禁中，会温成有宠，英宗 遂还宫邸，宣仁亦归其家。洎温成薨，仁宗竟无子。一日，谓光献曰：“吾夫妇 老无子，旧养十三、滔滔各已长立，朕为十三，后为滔滔，主婚使相娶嫁。十三， 英宗行第，滔滔，宣仁小字也。时宫中谓天子娶妇，皇后嫁女。事具邵伯温《闻 见录》。与时按：汉成帝欲与近臣游宴，张安世元孙放以公主子，且开敏得幸。 放娶皇后弟许嘉女，上为放供张，赐甲第，充以乘舆、服饰，亦号为天子娶妇、 皇后嫁女。又唐中宗时，萧至忠以女妻韦后舅崔从礼子，帝王萧，后主崔，时谓 天子嫁女、皇后娶妇。此皆非可与圣世同年而语也。姑记其语之适同而已。    
    王孝先谥文正，王子明谥文贞，避仁庙嫌讳，亦称文正。后来称孝先者多称 其封国以为别。子明封魏国，人罕称也。韩参政谥忠宪，韩魏公谥忠献，字虽不 同音则莫辨。此四臣者，皆名臣也。至于赵阅道谥清献，而赵正夫谥清宪，则几 于武夫乱美玉矣。    
    丝竹、管弦，汉《张禹传》语，王右军《兰亭序》承用之。四字，实二物耳。
    今职制令，诸县有繁简难易，监司察令之能否，随宜对换，仍不理，遗阙。 按薛宣为左冯翊，频阳县比当上郡西河，为数郡凑，多盗贼。其令平陵薛恭，本 县孝者，功次稍迁，未尝治民，职不辨。而粟邑县小，辟在山中，民谨朴易治。 令钜鹿尹赏，久郡用事吏，为楼烦，长举茂才，迁在粟。宣即以令奏赏与恭换县。 二人视事数月，而两县皆治。则汉已著此令矣。近世监司未尝行也。
    吾夫子论君子、小人之情状，与时既书之以自警。然邵康节先生诸诗，尤能 推广圣人之意，不暇悉载，特取其尤深切著明者一篇，以谂观者。《处身吟》云： “君子处身，宁人负己，己无负人；小人处事，宁己负人，无人负己。”持此诗 以观人，君子小人如辨白黑。所恶于上，毋以使下，所恶于下，毋以事上；所恶 于前，毋以先后，所恶于后，毋以从前；所恶于右，毋以交于左，所恶于左，毋 以交于右。此君子洁矩之道，小人何足以知之子贡谓：“我不欲人之加诸我也， 吾亦欲无加诸人，无加诸人足矣，人之加诸我者，安能绝之”夫子曰：“赐也， 非尔所及也。”盖未然其言耳。康节又有诗云：“人如负我我何预，我若孤人人 有词”孟子亦谓：“自反而仁矣，自反而有礼矣，自反而忠矣。”其横逆由是也。 此亦妄人也已，又何难焉。学者当知此意。    
    九江琵琶亭，壁间题咏甚多。嘉泰初，撤而新之，俱不复存。时族父石埭府 君丞德化，被郡檄督工，独取成都郭宗丞一诗刻之石，真绝唱也。其诗云：“香 山居士头欲白，秋风吹作湓城客。眼看世事管虚空，云梦胸中无一物。举觞独醉 天为家，诗成万象遭梳爬。不等时人皆欲杀，夜深江上听琵琶。贾胡老妇儿女语， 泪湿青衫如著雨。此公岂作少年梦，与世浮沈聊尔汝。我来后公三百年，浔阳至 今无管弦。长安不见遗音寂，依旧匡庐翠扫天。”夏文庄尝有《寄题琵琶亭》二 绝云：“流光过眼如车毂，薄宦拘人甚马衔。若遇琵琶应大笑，何须泣泪满青衫。”     近时陈益之待制谦又赋《续琵琶行》有云：“青衫夜半何曾著，引兴参差杂椒糈。”     亦皆有新意。《倦游杂录》载史沆尝题诗亭上：“坐上骚人虽有泪，江边寡妇不 难欺。若使王涯闻此曲，织罗应过赏花诗。”沆早登进士第，坐事迁谪而死，生 平好持人短长，世以凶人目之，故虽古人亦妄肆诋訾云。  
    近岁，金虏为鞑靼所攻，自燕奔汴，有《南迁录》一编盛行于时。其实伪也。 卷首题通直郎秘书省著作郎骑都尉赐绯。张师颜编虏之官制，其于士民，须知独 无通直一阶，其伪一也；虏之世宗，以孙原王为嗣，储父曰允恭，立，追尊 允恭为显宗。《录》乃谓为允植之子，其伪二也；虏之君臣皆以小字行，然各 自有名，粘罕名宗维，兀术名宗弼，《录》乃称忠献王罕，忠烈王术，其伪三也。 虏事，中国不能详，然灼知其伪者已如此，而士大夫多信之。 
    ●卷四
    班孟坚作《扬雄传》，独载所为文，历官行事顾列于赞中。它传皆不然。韩 退之作《刘统军碑》，惟书门人故吏之言，而世系、事实悉具于铭词，正用此体。 近世惟胡忠简作《赵龙学墓铭》亦然。志特书世系、葬日而已。    
    龚遂自渤海征至京师，议曹王生从。遂将入宫，王生从后呼止遂曰：“天子 即问君何以治渤海，君不可有所陈对，宜曰：‘皆圣王之德，非小臣之力也。’” 遂至前，上果问以治状，遂对如王生言，天子说其有让，笑曰：“君安得长者之 言而称之。”遂因前曰：“臣非知此，乃臣议曹教戒臣也”。王生必素知遂不能 为此言，然后教之。宣帝必素知遂非长者，然后疑之。然遂始能受王生之言，而 又终以实对，是亦长者也已。
    西汉两万石君石奋及四子俱二千石，景帝号奋曰“万石君”。冯扬，宣帝时 为宏农太守，有八子皆二千石，赵魏间荣之，亦号曰“万石君”。又严延年兄弟 五人俱二千石，东海号其母曰“万石严妪”。东汉有“万石秦氏”、唐有“万石 张家”。
    庆历间，广西戮欧希范及其党凡二日，剖五十有六腹。宜州推官吴简皆视详 之为图，以传于世。王莽诛翟义之党，使太医、尚方与巧屠共刳剥之，量度五藏， 以竹导其脉，知所终始，云可以治病，然其说今不传。  
    广陵所刻《梦溪笔谈》第十八卷《积罂之术》注中：又倍下长得十六当作二 十四；并入上长得四十六，当作二十六。士夫知算术者少，故莫辨其误，漫记之。
    宋明帝名，而其子后废帝名昱。元魏献文名宏，而其子存文名宏，皆声绝 相近似，当避也。周厉王名胡，其七世孙僖王名胡，齐尤可怪，周人以讳事神， 而犹有此，何欤  
