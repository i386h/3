<!-- { "loadSidebar": true } -->
    唐《小说辨疑志》载明皇时姜抚先生，不知何许人也。常著道士衣冠，自云 年已数百岁，持符录，兼有长年之药、度世之术。有荆岩者，颇通《南北史》， 问抚何朝人也。抚曰：“梁朝人也。”岩曰：“梁朝绝近，先生亦非长年之人。 不审先生梁朝出仕，为复隐居”抚曰：“吾为西凉州节度。”岩曰：“何得诳妄！ 上欺天子，下惑世人。梁朝在江南，何处得西凉州只有四平、四安、四镇、四征 将军，何处得节度使”抚惭恨数日而卒。蔡绦《铁围山丛谈》：政和间，有处士 王卓者，亦遭遇时主，自言五百岁矣。人视之若不过七八十岁，容状光泽，颇挟 容成术，无它异也。鲁公稍异之，一日鲁公命吾延卓坐，吾询其迹，则曰：“生 隋末，唐李征高丽尝作裨将，因擅纵降卒数十，被黥配之五岭南繇。是遇异人， 授以不死方，曾不一瞬间，忽至今矣。”吾问：“还识狄梁公否”卓曰：“识也。”     感它狄相公封卓为白云先生。又问：“当开元天宝间，明皇帝好道，而方士辈出， 先生出乎”曰：“卓时反不出。”问：“何故”则曰：“卓时与罗家争气，意自 不喜出耳。”罗盖公远也。遂历问唐诸帝、武后及名臣之情状，则或合或不合。 又言当肃宗时，卓始一出，亦蒙封号。吾问：“果尔，则必识李辅国，辅国状若 何”卓曰：“正得辅国见爱而封，辅国面大且方，美须髯也。”吾笑曰：“先生 败矣。”二事正堪作对，信乎！？作伪之难也。抚，《唐史》有传，亦言其妄， 然不及此云。    
    葛文康《评古》谓汉文帝改后元年，景帝又改中元后元年，武帝屡更年号， 亦有后元，不知当时何所据而分中与后。谓之后，则疑若有级，乃不讳避，何耶 将当时有先知之谶耶，余谓不然。汉之诸帝不过改元年耳，后人因其有二元，则 别以为后，因其有三元，则复冠以中，非当时本称也。武帝虽屡更年号，偶最后 不曾命名，独称元年，后人因其崩也。亦以后称焉耳。惟东都建武中元，恐是当 时所命也。
    西汉诸帝多自立陵庙名，后世不复然。至于及其生而自命以某祖某宗而使万 世不祧者，古今所无也。惟于魏明帝见之，孙盛讥之是矣。彼谓顾成之庙称为太 宗者，臣下假设之辞耳，非此之比也。
    徐陵《鸳鸯赋》云：“山鸡映水那相得，孤鸾照镜不成双。天下真成长会合， 无胜比翼两鸳鸯。”黄鲁直《题画睡鸭》曰：“山鸡照影空自爱，孤鸾舞镜不作 双。天下真成长会合，两凫相倚睡秋江。”全用徐语点化。《容斋随笔》谓：鲁 直末句尤精工。余幼时不能解，每疑鸳鸯可言长会合，两凫则聚散不常，何可言 长会合后乃悟鲁直所谓长会合，特指画者耳。  
    《新唐书 进表》谓其事则增于前，其文则省于旧。夫为文纪事，主于辞达， 繁简非所计也。《新唐书》之病，正坐此两语。前辈议之者多矣。晋张辅云：   “司马迁叙三千年事，惟五十万言。”班固叙二百年事，乃八十万言。以此为迁 固优劣。殊不思司马子长追述上世，故不可得而详。班孟坚纪录近事，有不容于 略。《春秋传》所谓所见异辞，所闻异辞，所传闻异辞，正谓是也。洪文敏论   《史记 卫青传》，书校尉李朔、校尉赵不虞、校尉公孙戎奴、各三从大将军获 王。以千三百户封朔为涉轵侯，以千三百户封不虞为随成侯，以千三百户封戎奴 为从平侯。《前汉书》但云校尉李朔、赵不虞、公孙戎奴各三从大将军。封朔为 涉轵侯，不虞为随成侯，戎奴为从平侯，比于《史记》五十八字，中省二十三字， 然不若《史记》为朴赡可喜。又论《檀弓》纪石祁子事云：石骀仲卒，有庶子六 人，卜所以为后者。曰：“沐浴佩玉则兆。”五人者，皆沐浴佩玉。石祁子曰： “孰有执亲之丧而沐浴佩玉者乎”不沐浴佩玉。谓今之为文者不然。必曰：沐浴 佩玉则兆，五人者如之。祁子独不可，曰：“孰有执亲之丧若此者乎”似亦足以 尽其事。然古意衰矣。此论得之。崇仁吴德远《环溪诗话》载其少时谒张右丞， 右丞告之曰：杜诗妙处，人罕能知。凡人作诗，一句只说得一件物事，多说得两 年，杜诗一句能说得三件、四件、五件；常人作诗但说得眼前远不过数十里，杜 诗一句能说数百里，能说两州军，能说半天下，能说满天下，此其所以为妙。且 如“重露成涓滴，稀星乍有无。”也是好句，然露与星各只是一件事。如“孤城 返照红将叙，近市浮烟翠且重。”亦是好句。然有“孤城”也，有“返照”也， 即是两件事。又如“鼍吼风奔浪，鱼跳日映山。”有鼍也，风也，浪也，即是一 句说三件事。如“绝壁过云开锦绣，疏松夹水奏笙簧。”即是一句说四件事。至 如“旌旗日暖龙蛇动，宫殿风微燕雀高”。即是一句说五件事。惟其实是以健， 若一字虚，即一字弱矣。公但按此法，以求前人，即渐难为诗。吴又问：“如何 是说眼前事，以至满天下事”右丞云：“如‘独鹤不知何事舞，饥鸟似欲向人啼’ 只是说眼前所见。如‘蓝水远从千涧落，玉山高并两峰寒’即是说数十里内事。 如‘三峡楼台淹日月，五溪衣服共云山’即是一句说数百里内事。至如‘浮云连 海岱，平野入青徐’即是两州军。如‘吴楚东南坼’即是一句说半天。至‘乾坤 日夜浮’即是一句说满天下。”吴因取前辈之诗，参而考之，谓东坡惟有《美堂》 一篇最工，然“天外黑风吹海立，浙东飞雨过江来”止是一句能言三件事。如   “令严钟鼓三更月，野宿貔貅万灶烟”是一句能言四件事。如“通印？子鱼犹带 骨，披绵黄雀尚多脂”、“鹤间云作氅，驰卧草埋峰”每句亦不过三物。如“酒 醒风动竹梦断，月窥楼深谷留风”、“终夜响乱山，衔月半床明”、“风花误入 长春苑，云月长临不夜城”、“云烟湖寺家家镜，灯火沙河夜夜春”则是三物而 不足至。如“峰多巧障日，江远欲浮天”、“翠浪舞翻红罢亚，白云穿破碧 玲珑”、“叶厚有棱犀甲健，花深少态鹤头丹”等句不过用二物矣。山谷则有   数联合格，如“轻尘不动琴横膝，万籁无声月入帘”、“饭香猎户分熊白，酒熟 渔家擘蟹黄”、“苦楝狂风寒彻骨，黄梅细雨润如酥”皆是一句能言三件事。如 “河天月晕鱼分子，槲叶风微鹿养茸”、“桃李春风一杯酒，江湖夜雨十年灯” 即是一句能言四件事。至荆公，则合格者稍多。如“帚动川收潦靴鸣，海上潮已 无船舫”、“犹闻笛远有楼台，只见灯山月入松”、“金破碎江风吹水，雪崩腾 阳浮树外”、“苍江水尘涨，原头野火烟”即每句皆能道三件事。以至“庙堂生 莽卓，岩穴死伊周”、“和风满树笙簧杂，霁色兼山粉黛重”、“坐见山川吞日 月，杳无车马送尘埃”、“霁分星斗风雷静，凉入轩窗枕簟间”即是一句能言四 件事。然竟无一句能用五物者。至用半天下、满天下之说求之，尤未见其有也。 然后知诗道之难如此，而古今之美备在杜诗，无复疑矣。此论尤异。以此论诗， 浅矣。杜子美之所以高于众作者，岂谓是哉若以句中事物之多为工，则必皆如陈 无已“桂椒楠栌枫柞樟”之句，而后可以独步，虽杜子美亦不容专美。若以“乾 坤日夜浮”为满天下句，则凡句中言天地、华夷、宇宙、四海者皆足以当之矣， 何谓无也。张辅喜司马子长五十万言纪三千年事，张右丞喜杜子美一句该五物， 识趣正同，故并录之。    
    邵伯温《闻见录》载：康节先生治平间与客散步天津桥上，闻杜鹃声惨然不 乐曰：“洛阳旧无杜鹃，今始至。不二年，上用南士为相，多引南人，专务变更， 天下自此多事矣。”客曰：“闻杜鹃何以知此”曰：“天下将治，地气自北而南； 将乱，自南而北。今南方地气至矣。禽鸟飞类得气之先者也。”与时按康节《首 尾吟》，其一云：“尧夫非是爱吟诗，诗是尧夫访友时。青眼主人偶不在，白头 老叟还空归。几家大第横斜照，一片残春啼子规。独往独来还独坐，尧夫非是爱 吟诗。”疑亦此意也。    
    古今《咏史》诗，求其议论精当。康节先生《题淮阴侯庙》十篇可以为冠。 读者当自知之。“一身作乱宜从戮，三族全夷似少恩。汉道是时初杂霸，萧何王 佐殆非尊。据立大功非不智，复贪王爵似专愚。造成四百年炎汉，才得安宁反受 诛。生身既得逢真主，兵事何须作假王。谁谓祸胎从此始，不宜回首怨高皇。一 时韩信为良犬，千古萧何作霸臣。彼此并干名教罪，罪犹不逮谓斯人。韩信事刘 元不叛，萧何惑主竟生疑。当初若听蒯通语，高祖功名未可知。虽则有才兼有智， 存亡进退处非真。五湖依旧烟波在，范蠡无人继后尘。若非韩信难除项，不得萧 何莫制韩。天下须知无一手，苟非高祖用萧难。汉家基定议功勋，异姓封王有五 人。不似淮阴最雄杰，敢教根固又生秦。韩信恃功前虑寡，汉王负德尚权安。幽 囚必欲擒来斩，固要加诸甚不难。若履暴荣须暴辱，既经多喜必多忧。功成能让 封王印，世世长为列士侯。”
    首卷书王平甫所云花蕊宫词三十二首，今考王恭简《续成都集》记才二十八 首，尽笔于此。庶真赝了然。
    “五云楼阁凤城间，花木长新日月间。三十六宫连内苑，太平天子坐昆山。”
    “会真广殿约宫墙，楼阁相扶倚太阳。净玉阶横水岸，御炉香气扑龙床。”
    “龙池九曲远相通，杨柳丝牵两岸风。长似江南好春景，画船来去碧波中。”
    “东内斜将紫禁通，龙池凤苑夹城中。晓钟声断严妆罢，院院纱窗海日红。”
    “殿名新立号重光，岛上高楼尽改张。但是一人行幸处，黄金阁子锁牙床。”
    “安排诸院接行廊，水槛周回十里强。青锦地衣红绣毯，尽铺龙脑郁金香。”
    “夹城门与内门通，朝罢巡游到苑中。每日日高祗候处，满堤红艳立春风。”
    “厨船进食簇时新，侍坐无非列近臣。日午殿头宣索脍，隔花催唤打鱼人。”
    “立春日进内园花，红蕊轻轻嫩浅霞。跪到玉阶犹带露，一时宣赐与宫娃。”
    “一面宫城尽夹墙，苑中池水白茫茫。亦从狮子门前入，旋见亭台绕岸傍。”
    “离宫别院绕宫城，金板轻敲合凤笙。夜夜月明花树底，傍池长有按歌声。”
    “御制新翻曲子成，六宫才唱未知名。尽将篥抄新谱，先按君王玉笛声。”
