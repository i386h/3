<!-- { "loadSidebar": true } -->
    子夏问曰：“巧笑倩兮，美目盼兮，素以为绚兮，何谓也”子曰：“绘事后 素。”曰：“礼后乎”谓礼必以忠信为质也。余谓学者始以持敬为本，而穷理尽 性以终之，亦绘事后素之意。
    “吾不试，故艺。”余妄意夫子天纵之圣，艺皆不学而能，非若常人尝试而 为之。故其多能皆本于自然，而非有意于多能也。古今诸家皆无此说。余亦未敢 自以为是。
    《穆天子传》书八骏之名，一曰赤骥，二曰盗骊，三曰白义，四曰逾轮，五 曰山子，六曰渠黄，七曰华骝，八曰绿耳。《王子年拾遗记》载穆王驭八龙之骏， 一名绝地，二名翻羽，三名奔霄，四名超影，五名逾辉，六名超光，七名腾雾， 八名挟翼。二说不同。    
    神仙赤松子见于书传多矣。惟《淮南子》称赤诵子。  
    嘉眉多士之乡，凡一成之聚，必相与合力建夫子庙。春秋释奠，士子私讲   《礼》焉，名之曰乡校。亦有养士者谓之小学。眉州四县凡十有三所，嘉定府五 县凡十有八所。他郡惟遂宁四所，普州二所。余未之闻。  
    刘卞功，字子民，滨州安定人，弱不好弄，六岁误触瓮碎，家人更谯之，神 色自若。曰：“俟钉校者来当全之。”复谯其妄，曰：“人破尚可修，矧瓮耶” 语未绝，钉校者至，相与料理，顷之如新。自是筑环堵于家之后圃，不语不出者 三十余年，或食或不食。徽宗闻其名，数敕郡县津致间驰近特名之，对曰：“吾 有严愿，不出此门。”上知不可夺，赐号高尚先生。王子常侍郎，其外兄也。尝 问以修行之术。书云：“非道亦非律，又非虚空禅，独守一亩宅，惟耕己心田。” 又云：“以手扪胸，欲心清净，以手上下，欲气升降。”又云：“常人以嗜欲杀 身，以货财杀子孙，以政事杀民，以学术杀天下后世，吾无是四者，岂不快哉！” 靖康之变，不知所终。    
    周宣王，中兴之贤君也。然考之于《诗》，曰箴，曰规，曰诲，曰刺，不一 而足。第序《诗》者不能直书其事，故后世儒者无敢訾议。余观《国语》所载， 如不藉千亩，拒虢文公之谏，而致姜戌之败。舍括立戏，激鲁人之变，而致诸侯 之不睦。及丧师之后，复为料民之举，虽仲山甫之言，且不用焉。文武成康之治 岂如是哉周之东迁，乌得尽委其责于幽、平二王乎其所由来者渐矣。《史记》但 书不藉千亩、料民太原二事之目，不若《国语》之详也。  
    《容斋随笔》谓近世所传《云仙散录》、《开元天宝遗事》、《老杜事实》 皆浅妄绝可笑，而颇能疑误后生。然但辨《遗事》中数事，余二书无说，《老杜 事实》世不多见。葛常之《韵语阳秋》云：老杜诗云：“东阁官梅动诗兴，还如 何逊在扬州。”按《逊传》，无扬州事。而《逊集》亦无扬州梅花诗。但有《早 梅》诗云：“兔园标物序惊时，最是梅御霜当路。发映雪凝寒开枝，横却月观花 绕凌。风台应知早飘落，故逐上春来杜公。”前诗乃逢早梅而作，故用何逊事。 又意却月、凌风皆扬州台观名。尔近时有妄人假东坡名作《老杜事实》一编，无 一事有据。至谓逊作扬州法曹，廨舍有梅一株，吟咏其下，岂不误学者。以上皆 葛语。若《云仙散录》则余家有之，凡三百六十事，而援引书百余种，每一书皆 录一事，周而复始，如是者三。其间次序参差者，数条而已，编集文籍岂能整齐 如此已可一笑。《序》称：天元年，金城冯贽取九世典籍，撮其膏髓，别为一 书，庶兵火煨烬之后，来者不至束手，今百书逐无存者，则贽可谓前知矣。《崇 文总目》成书，时距天未甚久。隋唐以前书籍存者极多，贽家之书无一著录， 虽有《金銮密记》之类一二种，而所编三事本书反无之，又其造语尽仿《世说》， 后阅馆本《逊集》，葛所引梅诗尚脱第四联，“朝洒长门泣，夕驻临邦杯。”  
    胡忠简之贬，李似之侍郎书卞事以赠。一曰有天命，有君命，不择地而安之。 二曰唯君子困而不失其所亨。三曰名节之士犹未及道，更宜进步。四曰境界违顺， 当以初心对治。五曰子厚居柳筑愚溪，东坡居惠筑鹤观，若将终身焉。六曰无我 方能作为大事。七曰天将任之必大有摧抑。八曰建立功名非知道者不能。九曰太 刚，恐易折，须养以浑厚。十曰学必明心。记问辨说皆余事。
    古乐府《木兰词》，文字奇古，然其间有云：“归来见天子，天子坐明堂。 策勋十二转，赐物百千强。可汗问所欲，木兰不愿尚书郎。愿驰明驼千里足，送 儿还故乡。”按：木兰诈作男子，代父征行，逮归家易服，伙伴方知其为女。当 其见天子之时，尚称男子，而曰“送儿归故乡”何哉儿者，妇人之称也。
    熙宁青苗法行，计息推赏，否则废黜，官吏畏罪希进，所散惟恐不多。知祥 符县李敦颐，视前政独贷三之一，宰相怒甚，遂通判广信军。敦颐，字子修，棣 州阳信人。苏文定公奏疏所言即此也。
    太宗尝谓宰相曰：“流俗有言，人生如病疟。于大寒大暑中过岁，寒暑迭变， 不觉渐成衰老。苟不竞为善事，虚度流年，良可惜也。”李文简书之《长编》， 而《宗门武库》载五祖亦有此语。又唐《摭言》载赵牧《对酒诗》，亦有“人生 如疟在须臾，何乃自苦八尺躯”之句。
    中书侍郎旧称中书，今转为中书舍人之称。近岁有以六部侍郎兼中书舍人者， 遂直呼中书侍郎，尤非是。官制：前左右丞、六部侍郎通谓之丞，郎今有称郎官， 寺监丞为丞郎者矣，皆失之不考也。若称中书舍人为中舍，则《容斋》之辨之矣。
    前代东官官于皇太子，皆称臣。隋开皇中，尝更其制，至唐而复。真庙为皇 太子始辞之。    
    《临汉石经》与今文不同者殊多。《东观余论》略记之。如书女母翕侮成人， 今作女母侮老成人。保后胥高，今作保后胥戚。女永欢忧，今作汝诞劝忧。女有 近，则在乃心，今近作戕。女比犹念以相从，今作汝分猷。各翕中，今作各设中。 尔惠朕曷祗动万民以迁今作尔谓朕曷震动天既付命，今付作孚。曰陈其五行，今 作汨陈。严恭寅畏，天命自亮，以民祗惧，今亮作度，以作治。怀保小人惠于矜 寡，今人作民，于作鲜。母兄曰，今作无皇曰。则兄自敬德，今兄作皇。旦以前 人之微言，今作受人之徽言。是罔显哉厥世，今哉作在。文王之鲜光，今作耿光。 通殷就大命，今作达殷集大命。《论语》意与之与，今意作抑。孝于惟孝，今于 作乎。朝闻道夕死可也，今也字作矣。是鲁孔丘与，曰：“是知津矣”，今作是 鲁孔丘与，曰：“是也。”曰：“是知津矣”。不辍，子路以告，子怃然，今 作而不辍，子路行以告，夫子怃然。置其杖而耘，今置作植。其斯已乎！今作 如斯而已乎！譬诸宫墙，今诸作之。贾诸，贾之哉！今贾作沽。恨不见其全也。
    顾命一人冕执锐。《陆氏释文》：锐以税反。今礼部韵尹字下有钅允字注云： 侍臣所执。《书》：一人冕执钅允。《古文尚书》亦作钅允，不知承误作锐自何 时始也。
    晁伯，字载之，《昭灵夫人祠》诗：“安用生儿作刘季，暮年无骨葬昭灵。” 陆务观《黄州诗》：“君看赤壁终陈迹，生子何须似仲谋。”
    自唐以纪年改梁州曰兴元府，本朝绍兴、隆兴、庆元诸府皆循用。故事县名 亦多有之。独嘉州以庆元初嘉定府。越三十年方改元嘉定，与诸府不同。
    韩文公记梦诗百二十刻须臾间。《方氏举正》载董彦远云：世间只百刻，百 二十刻以星纪言也。《朱文公考异》云：星纪之说未详其旨，但汉哀帝尝用夏贺 良说刻漏，以百二十为度矣。余谓：“董说固妄，夏贺良之说行之不两月而改， 且衰世不典之事，韩公必不引用。”按：古之漏刻，昼有朝、禺、中、哺、夕， 夜有甲、乙、丙、丁、戊。至梁武帝天监六年，始以昼夜百刻布之十二辰，每时 八刻，仍有余分。故今世历家百刻举成数，尔实九十六刻也。每时余分别为初、 初正、初刻，一日合二十有四，每刻居六分刻之一，总而计之为四刻，始合百刻 之数。刻虽有大、小，其名则百有二十。韩诗恐只取此止，正不须求之远也。  
    熙宁间，赐岐王颢、嘉王κ玉带各一。二王固辞，不听。请加佩金鱼以别嫌。 诏并以玉鱼赐之。王仲言《挥麈录》谓玉带为朝仪始此。其后尝赐王安石。安石 以辞不从，不得已受诏。次日即释去。至徽宗朝以赐蔡京，京请佩金鱼以自别于 诸王，从之。自是何执中、郑居中、王黼、蔡攸、童贯皆受赐。余按：唐永徽二 年，敕问府仪同三司及京官文武职事四品、五品并给随身鱼。上元初，敕文武官 三品以上服金玉带—元中，敕珠玉锦绣，既令禁断，准式三品以上饰以玉，四品 以上饰以金，五品以上饰以银者，宜于腰带及马镫、酒杓，余悉禁断。《董晋传》 谓五品而上金玉带。所以尽饰以奉上。《史》传载：赐玉带，及臣下私以玉带相 赠，遗者班班可考。韩文公诗亦云：“不知官高卑，玉带悬金鱼。”则知唐已然 矣。五代，汉隐帝尝以赏郭威之功，既又召杨辈数人悉赐之。然不足稽也。杨 文公《谈苑》载：国朝赐带之制，谓驸马都尉初迁尚，赐白玉带。亲王皇族皆许 通服雕玉、白玉等带，则不始于岐、嘉二王审矣。玉鱼，安重荣亦尝自为之。  
    或问陆文安公何不注释诸经以垂世陆曰：“六经乃注我者也。”
    州县治率南向，然“南面”二字，人臣不得用也。惟山谷《送徐隐父宰余干》 诗云：“地方百里身南面。”岂别有所本欤恨读书不多，不能详也。
    《章贡志》谓汉高帝六年，命灌婴略定江南，令天下城县邑，始置雩都县。 按《高纪》，六年冬十月但书令天下郡邑城而已，余皆无所见。雩都置县，《地 理志》不书岁月，考纪及传，灌婴踪迹未尝到江南。凿空著书，可付一笑。洪驹 父《豫章职方乘》亦谓灌婴在汉初定江南，故祀以为城隍神，今江西郡县城隍多 指为灌婴，其实非也。友人萧子寿考《功臣侯表》，始知其为陈婴。盖婴自定东 阳为将，属楚项梁，为楚柱国。四岁，项羽死，属汉，定豫章、浙江，封堂邑侯， 都渐。颜师古谓：“渐，水名，在丹阳黝县南蛮中。”婴既定诸地而都之。《地 理志》注：黝，音伊字，本作黟，其音同，始知定江南者为陈婴，流俗所传不为 全无所据，但误其姓耳。   
    ●卷二
