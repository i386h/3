<!-- { "loadSidebar": true } -->
    神宗时，韩子华为中丞，劾奏宰臣富弼：人言张茂先为先帝子，而弼引为管军。郑公丐罢，子华亦待罪。仍牒阁门更不称中丞，及不朝参。今中书密同谏议以为管军人无间言，绛欲以危言中伤大臣，事既无根，徒摇众听，兼绛举措颠倒，不足以表率百官，于是子华削职知蔡州，子方亦请外知荆南。敕过门下，何郯知封驳事，封还，子方乃留。
    仁宗时，梓州妖人白彦欢能依鬼神作法，以诅人至有死者，狱上请谳，皆以不见伤为疑，梁庄肃曰：“杀人以刃尚或可拒，以诅则其可免乎？”竟杀之。
    张尧佐以温成之故复除宣徽使，唐质肃时为御史里行，争之不可得，求全台上殿，不许，求自贬，不报，于是劾宰相并言事官皆附会缄默，乃又援致旧臣。帝急召二府，以其章示之，子方犹立殿上，梁庄肃为枢副，曰：“宰相岂御史荐耶？”叱使下殿，殿上莫不惊愕相视。于是贬春州别驾，又改英州，宰相谏官明日亦皆罢逐。
    真宗不豫，荆王因问疾留宿禁中，宰执亦以祈禳内宿，时御药李从吉因对荆王叱小黄门，荆王怒曰：“皇帝服药，尔辈敢近木围子高声？”以手中熟水泼之。从吉者自言与李文定是族人。仁宗既即位，从吉使其徒乘间言于上曰：顷时先帝大渐，八大王留禁中者累日，宰执恐有异谋，因八大王取金盂熟水，李迪以墨笔搅水中，八大王疑有毒药，即时出禁中去。上曰：不然，安有是事？若八大王见盂中黑水，便不会根究？翰林司且渲笔在熟水中也，则甚计策？当时八大王才到禁中，便要出去，却是娘娘留住，教只在禁中，明日即去。直是无此事，必是李从吉唆使尔辈来说。上即位未及一年，英悟已如此。
    余少时尝与文潜在馆中，因看《隋唐嘉话》，见杨祭酒赠项斯诗云：度度见诗诗总好，今观标格胜于诗，平生不解藏人善，到处逢人说项斯。因问诸公：唐时未闻项斯有诗名也。文潜曰：必不足，观杨君诗律已如此，想其所好者皆此类也。
    韩庄敏一日来予子弟读书堂，遍观子侄程课，喜甚，谓门客曰：“举业只须做到这个地位，有命时尽可及第。自此当令日日讲五经，依次第观子史，程文不必更工，枉了工夫，若无命时，虽工无益。”
    东坡在雪堂，一日读杜牧之《阿房宫赋》凡数遍，每读彻一遍即再三咨嗟叹息，至夜分犹不寐。有二老兵皆陕人，给事左右，坐久，甚苦之，一人长叹，操西音曰：知他有甚好处，夜久寒甚不肯睡，连作冤苦声。其一曰：也有两句好（西人皆作吼音）。其人大怒曰：你又理会得甚底。对曰：我爱他道天下人不敢言而敢怒。叔党卧而闻之，明日以告，东坡大笑曰：这汉子也有鉴识。
    秦观南迁，行次郴道，遇雨，有老仆滕贵者久在少游家，随以南行，管押行李在后，泥泞不能进，少游留道傍人家以俟，久之，方珊策杖而至。视少游叹曰：学士学士，他门取了富贵，做了好官，不枉了恁地，自家做甚来陪奉他门，波波地打闲官，方落得甚声名。怒而不饭，少游再三勉之曰：没奈何。其人怒犹未已，曰：可知是没奈何。少游后见邓博文，言之大笑，且谓邓曰：到京见诸公不可不举似，以发一笑也。
    子瞻爱杜牧之《华清宫诗》，自言凡为人写了三四十本矣。
    仁宗时，大名府有营兵背生肉，蜿蜒如龙。时程天球判大名，囚其人于狱，具奏于朝。上览其奏，笑曰：是人何罪哉？此赘耳。即令释之。后其兵辄死，上颇疑焉。一日对辅臣言，大名府兵士肉生于背，已是病也，又从而禁系，安得不死。又其后，天球在延州累立功，上欲大用，辄曰：向来无故囚人，至今念之也。
    元符三年，立贤妃刘氏为后，邹至完上疏言不当立：五伯者三王之罪人也，其葵丘之会载书犹首曰无以妾为妻，况陛下之圣高出三王之上，其可忽此乎？万一自此以后士大夫有以妾为妻者，臣僚纠劾以闻，陛下何以处之，不治则伤化败俗，无以为国，治之则上行下效，难以责人，先帝在位动以二帝三王为法，今陛下为五伯之所不为者。哲宗读至此，震怒，诏浩言多狂妄，事实不根，除名勒停，新州羁管。当时人见至完之贬大峻，而未见其疏，遂有士人伪为之者，不乐至完者录其伪本以进，有商王桀纣之语，言至完外以此本矫示于人以邀名，其实非也。上愈怒，故行遣至完尝所往来之人甚众。
    曾纡云，山谷用乐天语作《黔南诗》。白云：霜降水返壑，风落木归山，冉冉岁将晏，物皆复本原。山谷云：霜降水返壑，风落木归山，冉冉岁华晚，昆虫皆闭关。白云：渴人多梦饮，饥人多梦飧，春来梦何处，合眼到东川。山谷云：病人多梦医，囚人多梦赦，如何春来梦，合眼在乡社。白云：相去六千里，地绝天邈然，十书九不到，何以开忧颜。山谷云：相望六千里，天地隔江山，十书九不到，何用一开颜。纡爱之，每对人口诵，谓是点铁成金也。范寥云寥在宜州尝问山谷，山谷云：庭坚少时诵熟，久而忘其为何人诗也，尝阻雨衡山尉厅，偶然无事信笔戏书尔。寥以纡“点铁之语”告之，山谷大笑曰：乌有是理，便如此点铁。
    人问邵尧夫：“人有洁病，何也？”尧夫曰：“胸中滞碍而多疑耳，未有人天生如此也，初因多疑积渐而日深，此亦未为害，但疑心既重，则万境皆错，最是害道，第一事不可不知也。”
    山谷在宜州服紫霞丹，自云得力，曾纡尝以书劝其勿服，山谷答云：公卷疽根在傍，乃不可服，如仆服之，殆是晴云之在川谷，安得霹雳火也。
    山谷之在宜也，其年乙酉，即崇宁四年也，重九日，登郡城之楼，听边人相语今岁当鏖战取封侯，因作小词云：诸将说封侯，短笛长吹独倚楼，万事总成风雨去，休休，戏马台南金络头。催酒莫迟留，酒似今秋胜去秋，花向老人头上笑，羞羞，人不羞花花自羞。椅栏高歌，若不能堪者，是月三十日果不起，范寥自言亲见之。
    范寥言，山谷在宜州尝作亥卯未军肫，又作未酉亥军肫，寥皆得享之。
    王沂公每见子侄语话学人乡音，及效人举止，必痛抑之，且曰：不成。登对后亦如此。
    李公择每饮酒至百杯即止，诘旦见宾客，或回书问，亦不病酒，亦无倦色。
    老苏初出蜀，以兵书遍见诸公贵人，皆不甚领略。后有人言其姓名于富韩公，公曰：此君专劝人行杀戮以立威，岂得直如此要官职做。
    忠宣公范尧夫居常正坐，未尝背靠着物，见客处有数胡床，每暑月蒸湿时，其余客所坐者，背所着处皆有污渍痕迹，惟公所坐处常干也。公所着衣服每易以瀚濯，并无垢腻，履袜虽敝，亦皆洁白。子弟书室中皆坐草缚墩子或杌子，初无有靠背之物。有一幕客好修饰边幅，其衣巾常整整然，公未尝以目视之。每遇筵会，公不以上官自居，必再三勉客，待其饮尽而后已，惟劝至此幕客，一举而退，然此客不悟，每遇赴席，愈更洁其服而进。予每举此以戒吾家子侄。
    王荆公《谢公墩诗》云：千枝孙峄阳，万本母淇奥，满门陶令株，弥岸韩侯簌。贡父云不成语。
    张天觉好佛而不许诸子诵经，云彼读书未多，心源未明，才拈着经卷便烧香礼拜，不能得了。
    范蜀公镇每对客，尊严静重，言有条理，客亦不敢慢易。惟苏子瞻则掀髯鼓掌，旁若无人，然蜀公甚敬之。一日，有客问公：何为不重黄庭坚？公曰：鲁直，一代伟人，镇之畏友也，安敢不加重。又问：庭坚学佛有得否？公曰：这个则如何知得，但佛亦如何恁地学得。
    彭汝砺久在侍从，刚明正直，朝野推重。晚娶宋氏妇，有姿色器资，承顺惟恐不及，后出守九江，病中忽索纸笔大书云：宿世冤家，五年夫妇，从今以往，不打这鼓。投笔而逝。
    晏文献公为京兆，辟张先为通判，新纳侍儿公甚属意。先字子野，能为诗词，公雅重之，每张来即令侍儿出侑觞，往往歌子野所为之词。其后王夫人浸不容，公即出之。一日子野至，公与之饮，子野作《碧牡丹词》，令营妓歌之，有云：“望极蓝桥，但暮云千里，几重山几重水”之句，公闻之，怃然曰：人生行乐耳，何自苦如此。亟命于宅库支钱若干，复取前所出侍儿，既来，夫人亦不复谁何也。
    陈莹中云，岭南之人见逐客，不问官高卑，皆呼为相公，想是见相公常来也。
    一长老在欧阳公座上见公家小儿有小名僧哥者，戏谓公曰：公不重佛，安得此名。公笑曰：人家小儿要易长育，往往以贱名为小名，如狗羊犬马之类是也。闻者莫不服公之捷对。
    裕陵尝因便殿与二三大臣论事，已而言曰：尝思唐明皇晚年侈心一摇，其为祸有不胜言者，本朝无前代离宫别馆，游豫奢侈非特不为，亦不暇为也，盖北有狂虏，西有黠羌，朝廷汲汲然左枝右梧，未尝一日不念之。二虏之势所以难制者，有城国，有行国，古之夷狄能行而已，今兼中国之所有矣，比之汉唐最为强盛。大臣皆言：陛下圣虑及此，二虏不足扑灭矣。上曰：安有扑灭之理，但用此以为外惧则可。
    温公无子又无姬侍，裴夫人既亡，公常忽忽，不乐时至独乐园，于读书堂危坐终日，常作小诗，隶书梁间云：暂来还似客，归去不成家。其回人简有云：草妨步则之，木碍冠则芟之，其他任其自然，相与同生天地间，亦各欲遂其生耳。可见公存心也。
    石曼卿一日在李驸马家，见杨大年写绝句诗一首云：折戟沈沙铁未消，自将磨洗认前朝，东风不与周郎便，铜雀春深锁二乔。后书义山二字。曼卿笑云：昆里没这般文章。涂去义山字，书其榜曰牧之。盖两家集中皆载此诗也，此诗佳甚，但颇费解说。
    熙宁四年，吕诲表乞致仕，有曰：臣本无宿疾，偶值医者用术乖方，不知脉候有虚实，阴阳有逆顺，诊察有标本，治疗有后先，妄投汤剂，率任情意，差之指下，祸延四肢，浸成风痹，遂难行步，非徒惮跖之苦，又将虞心腹之变，势已及此，为之柰何。虽然一身之微固未足恤，其如九族之托良以为忧，是思逃禄以偷生，不俟引年而还政。於戏，献可之论可谓至矣。
