<!-- { "loadSidebar": true } -->
道山清话    宋 无名氏
    李常为言官，言王安石理财不由仁义，且言安石遂非喜胜，日与其徒吕惠卿等阴筹窃计，思以口舌以文厥过，以公论同乎流俗，以忧国为震惊朕师，以百姓愁叹为出自兼并之言，以卿士佥议为生乎怨嫉之口，而又妄取经据传会其说，且言理财用而不由仁与义，不上匮则下穷矣。臣自知朝夕蒙戮，不惮开垂闭之口，吐将腐之舌，为陛下反覆道之。凡数千言。上览之，惊叹再三，抚谕曰：“不意班行中乃有卿也，从前无臣僚说得如此分明，待便为施行。”明日，安石登对，神宗正色视安石：“昨览李常奏，岂不误他百姓？”安石垂笏低手，作怠慢之状，笑而不对。神宗愈怒，遂再问之，安石略陈数语，人不闻安石所言何事，但见上连点头曰：“极是，极是。”常之奏竟不见降出。常后对人言，不知安石有甚狐媚厌倒之术。
    司马君实洛中新第，初迁入，一日，步行见墙外暗埋竹签数十，问之，则曰：“此非人行之地，将以防盗也。”公曰：“吾箧中所有几何？且盗亦人也，岂可以此为防。”命亟去之。
    人之叩齿，将以收召神观辟除外邪，其说出于道家者流，故修养之人多叩齿，不闻以是为恭敬也，今人往往入神庙中叩齿，非礼也。
    唐明皇名隆基，故当时改太一基为棋，至今因之不改。何也？予尝两入文字不报。
    秦观少游一日写李太白《古风诗》三十四首于所居壶隐壁间。予因问：“‘燕昭延郭隗，遂筑黄金台’之诗，史但言筑宫而师事，不闻黄金之名，太白不知何据。”少游曰：“《上谷图经》言，昭王筑台置千金于其上，遂因以为名。”阅之，信然。
    正献杜公尝言，人家祀祖先非简慢则渎，得其中者鲜矣。
    天圣中，诏营浮图，姜遵在永兴毁汉唐碑之坚好者以代砖甓。当时有一县尉投书启具言不可，力恳不已，至于叩头流血，遵以其故沮格朝命，按罢之，自是人无敢言者，遵因此得进用。何斯举诗云：长安古碑用乐石，虿尾银钩擅精密，缺讹横道已足哀，况复镌裁代砖甓，有如天吴及紫凤，颠倒在衣吁可惜。斯举，黄州人，少年识苏子瞻，初名颃，字颉之，后名颉之。黄庭坚鲁直极推重之，尝与斯举简云：老病昏塞不记贵字，欲奉字曰斯举，取“色斯举矣，翔而后集”，但恐或犯公家讳字尔（遵自谏议大夫知永兴军，即除枢密副使）。
    斯举又作《黄绵袄子歌》，其序言，正月大雨雪，十日不已，既晴，邻里相呼负日，曰：黄绵袄子出矣。
    子瞻尝言韩庄敏对客称，仁宗时，一夜三更以来，有中使于慈圣殿传宣，慈圣起，著背子不开门，但于门缝中间云：传宣有甚事？中使云：皇帝起，饮酒尽，问皇后殿有酒否？慈圣云：此中便有酒亦不致将去，夜已深，奏知官家且歇息。去更不肯开门纳中使。
    王陶为中丞，劾韩琦曾公亮不押班，有“背负芒剌”之语。参政吴奎言，不押班盖已久来相承，浸成废礼，非始于二人，陶以台制弹劾举职便可，何至引用背负芒剌跋扈之语，且言陶天资险薄，市井小人，巧诈翻覆，情态万状。邵安简亢反攻奎，言阴阳不利咎由执政。奎乃言由陶所致，所言颠错，奎遂罢。
    魏公一日至诸子读书堂，见卧榻枕边有一剑，公问仪公何用，仪公言夜间以备缓急。公笑曰：“使汝果能手刃贼，贼死于此，汝何以处？万一夺入贼手，汝不得为完人矣，古人青毡之说，汝不记乎？何至于是也。吾尝见前辈云，夜行切不可以刃物自随，吾辈安能害人，徒起恶心，非所以自重也。”
    神宗时，文州曲水县令宇文之邵上书极言时政，且言奸声乱色盈溢耳目，衢巷之中父子兄弟不敢肩随，孰谓王者之都而风俗一至于此。神宗乃遣一二内侍于通衢中物色民言，竟以无是事而止。予谓纵物色得其言，如何敢举于上前。刘贡父常对人言，内官如听得，只道是寻常文谈。
    魏公在永兴，一日，有一幕官来参公，一见熟视，蹙然不乐，凡数月未尝交一语。仪公乘间问公：“幕官者公初不识之，胡然一见而不乐。”公曰：“见其额上有块隐起，必是礼拜，当非佳士，恁地人缓急怎生倚仗。”
    哲宗御讲筵所，手折一柏枝玩，程颐为讲官，奏曰：“方春万物发生之时，不可非时毁折。”哲宗亟掷于地，终讲有不乐之色，太后闻之，叹曰：“怪鬼坏事，吕晦叔亦不乐其言也。”云不须得如此。
    温公在永兴，一日，行国忌香幕次中，客将有事欲白公，误触烛台倒在公身上，公不动亦不问。
    韩持国为人凝严方重，每兄弟聚话，玉汝子华议论风生，持国未尝有一言。
    邵康节与富韩公在洛，每日晴必同行至僧舍，韩公每过佛寺神祠必躬身致敬，康节笑曰：无乃为佞乎？韩公亦笑，自是不为也。
    章子厚与苏子瞻少为莫逆交，一日，子厚坦腹而卧，适子瞻自外来，摩其腹以问子瞻曰：“公道此中何所有？”子瞻曰：“都是谋反底家事。”子厚大笑。
    庆历中，亲事官乘醉入禁中，上遣内侍谕皇后贵妃使闭阁勿出，后听命不出，贵妃乃直趋上前。明日上对辅臣泣下，枢相乘间启废立之议，独梁相适厉声曰：“一之为甚，其可再乎？”其事乃止。
    契丹遣使论国书中所称大宋大契丹，以非兄弟之国，今辄易曰南朝北朝，上诏中书密院共议。当时辅臣多言此不计利害，不从，徒生怨隙，梁庄肃曰：“此易屈尔，但答言宋盖本朝受命之土，契丹亦彼国号，令无故而自去，非佳兆。”其年贺正使来，复称大契丹如故。
    京城界多火，在法放火者一不获，则主吏皆坐罪。民有欲中伤官吏者，至自其所居，罢免者纷然。时邵安简为提点府界县镇寨公事，廉得其事，乃请自今非延及旁家者，虽失捕勿坐，自是绝无遗火者，遂著为令。
    仁宗时王文正公为谏官，因论王德用所进女口，上曰：“正在朕左右。”文正曰：“臣之所言正恐在陛下左右。”上色动，呼内侍官，使各赐钱三百贯，令即今便般出内东门。文正谓：“不须如此之遽，但陛下知之足矣。”上曰：“人情皆一般，若见涕泣不忍去，则朕决不能去之。”既而，上即闲说汉唐间事，又言太宗黜李绩，使其子召用，大是入思虑来，喜见于色，忽内侍来奏云：已出内东门去讫。上复动容。乃起其废郭后也，台臣论列尚美人，上曰：“随即斥去矣，岂容其尚在宫中也。”上之英断如此，盛矣哉！
    苏子瞻诗有“似闻指麾筑土郡，已觉谈笑无西戎”之句，尝问子瞻，当是用少陵“谈笑无西河”之语？子瞻笑曰：故是，但少陵亦自用左太冲“长啸激清风，志若无东吴”也。
    予一日在陕府官，次年，见一官员与人语，话因及守将怒，一孔目官始效守将奋髯抵掌厉声之状，次又作孔目官皇惧鞠躬请罪，至于学传呼杖直之声。一少年方十二三，冠带在众中坐，忽叱曰：“是何轻薄举止。”一坐惊笑，后问知是蔡子正家子弟。
    元八年，吕大防因讲筵言及前代宫室多尚华侈，本朝宫殿止用赤白；前代人君虽在宫禁中，亦出舆入辇，祖宗皆步自内庭，出御后殿止欲涉历黄庭，稍冒寒暑；前代多深于用刑，大者诛戮，小者远窜，唯本朝用法最轻，臣下有罪止于罢黜。至于虚己纳谏，不好畋猎，不尚玩好，不用玉器，不贵异味，御厨止用羊肉，皆祖宗家法，陛下不须远法前代，只消尽行家法。既而，上退至宫中，笑谓左右曰：吕相公甚次第好。
    微仲为人刚而有守，正而不他，辅相泰陵八年，朝野安静。宣仁圣烈上仙，因为山陵使，既回，乃以大观文知颖昌，时元甲戌三月也。公既行，而左正言上官均言其以张耒、秦观浮薄之徒撰次国史，以李之纯为中司，来之邵、杨畏、虞策为谏官，范祖禹、俞执中、吕希纯、吴安诗，或主诰命，或主封驳，皆附会风旨，以济其欲。时监察御史周秩及右正言张商英连上疏交攻之，微仲遂落职，犹知随州。秩等攻之不已，至循州安置，未逾岭而卒，人颇冤之。
    程伊川尝言医家有四肢不仁之说，其言最近理，下得“仁”字极好。
    馆中一日会茶，有一新进曰：“退之诗太孟浪。”时贡父偶在座，厉声问曰：“‘风约一池萍’谁诗也？”其人无语。
    苏子瞻一日在学士院闲坐，忽命左右取纸笔，写“平畴交远风，良苗亦怀新”两句，大书小楷行草书，凡写七八纸，掷笔太息曰：好好散其纸于左右给事者。
    张文潜尝言，近时印书盛行，而鬻书者往往皆士人躬自负儋。有一士人尽掊其家所有，约百余千，买书将以入京，至中涂，遇一士人取书目阅之，爱其书而贫不能得，家有数古铜器，将以货之。而鬻书者雅有好古器之癖，一见喜甚，乃曰：毋庸货也，我将与汝估其直而两易之。于是尽以随行之书换数十铜器，亟返其家，其妻方讶夫之回疾，视其行李但见二三布囊，磊鬼然铿铿有声，问得其实，乃詈其夫曰：你换得他这个，几时近得饭吃。其人曰：他换得我那个也，则几时近得饭吃。因言人之惑也如此，坐皆绝倒。
    刘贡父一日问苏子瞻：“‘老身倦马河堤永，踏尽黄榆绿槐影’非阁下之诗乎？”子瞻曰：“然。”贡父曰：“是日影耶？月影耶？”子瞻曰：“竹影，金锁碎又何尝说日月也。”二公大笑。
    常秩之学尤长于春秋，或问秩：孙复之学何如？秩曰：此商君法尔，步过六尺与弃灰于道者有诛，大不近人情矣。
    周重实为察官，以民间多坏钱为器物，乞行禁止，且欲毁弃民间日近所铸者铜器。时张天觉为正言，极论其不可，恐官司临迫，因而坏及前代古器。重实之言既不降出，愤懑不平，谓同列曰：“天觉只怕坏了钹儿磬儿。”
    吕晦叔为中丞，一日报在假，馆中诸公因问：“何事在假？”时刘贡父在坐，忽大言：“今日必是一个十斋日。”盖指晦叔好佛也。
    洛中有一僧欲开堂说法，司马君实夜过邵尧夫云：“闻富彦国、吕晦叔欲往听此，甚不可，但晦叔贪佛已不可劝，人亦不怪，如何劝得彦国。”尧夫曰：“今日已暮矣，姑任之。”明日二人果偕往。后月余，彦国招数客共饭，尧夫在焉，因问彦国曰：“主上以裴晋公之礼起公，公何不应命。又闻三遣使，公皆卧内见之。”彦国曰：“衰病如此，其能起否？”尧夫曰：“上三命公不起，一僧开堂，以片纸见呼即出，恐亦未是。”彦国曰：“弼亦不曾思量至此。”
