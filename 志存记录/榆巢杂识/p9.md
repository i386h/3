<!-- { "loadSidebar": true } -->
　　○卫河卫河，即南运河也，亦曰永济渠；亦曰御河。源出河南卫辉府辉县之苏门山百门泉。东北会淇、漳诸水，过临漳，分流为二：其一北出，经大名，至武邑以入滹沱；其一东流，经大名东北，出临清，合会通河至直沽，会白河入海。自山东德州界入直隶景州，经吴桥、东光、南皮、沧州、青县、静海，至天津府北三岔口入海，计长八百余里；自德州桑园至临清板闸，计长三百五十里，皆曰卫河。其间建闸、开渠，为漕、农之交赖者有三：一曰小舟河，乃卫河迤西之分支；一曰百泉，乃卫河发源之正派；一曰洹河，乃卫河迤北之分支。三处分泄，均入卫河。其流似众，然在春水未长，仅涓涓泉流，设遇亢燥，则泉流更细。漕运、民田，均需调剂，故有“三日纹水济漕，一日闭口灌田”之例。

　　○汶文汶上县分水之处，在元时为会源闸，即今济宁之天井闸也。元人遏汶水北出阳谷以通卫水，南出济宁以通泗水。然按地势，南自沽头以达河、淮，殊为便利。而北由安居至南旺，南旺地高于天井，安能激水逆流而使之分乎？故当时虽多设闸坝，常患漏竭。至明永乐时，总督河道宋礼用老人白英之计，筑戴村坝以遏汶，导之出鹅河口，入南旺湖，然后分流南北，从分水口为水脊，因势均导，南得四分，北得六分，增修水闸，以时启闭，漕运遂通。今南北流惟吾所用，如浅于南，则闭南旺北闸；浅于北，则闭南旺南闸。湖、泉并注，南北合流，虽有旱，靡不有济。每岁东南漕艘，无或滞留，此皆白英遏汶水之功也。

　　○星宿海黄河发源星宿海，后人遂以星海之名，疑黄河从天上来，非也。康熙间，上遣侍卫西穷河源。至星宿海，蒙古名鄂敦他腊，地上飞泉杂涌，成水泡千百，从高下望，大小圆点粲如列星，故名星宿耳。

　　○白粟米粟米，有黄、白二种。黄者有黏有不黏，《本草》注云：“粟黏者为秫，北人谓为黄米是也”。惟白粟则性皆不黏。康熙时，乌喇地方树孔中生白粟一科，土人以其子播获，生生不已，遂盈亩顷。味甘，性柔，或以此贡献，上命植之山庄，茎、干、叶、穗较他种倍大，熟亦先时。作为糕饵，洁白如糯稻，而细腻香滑尤过之。是可补农书所未有也。

　　○哈密哈密地方终岁不雨。间有微雨，沾土即止。亦无雾露，惟冬月有雪。而每年庄田丰熟，无乾旱之虑者，以引雪山之水，大者为渠，小者为沟，足资灌溉。非如内地必仰藉雨泽也。

　　○谷穗变蚊策妄阿喇布坦地方多种水田，无旱潦之患。惟或一年，谷穗变蚊而飞，视之，为水或为血耳。

　　○察哈延山黑龙江西有山名察哈延，穴窍中白昼则吐焰，晚则出火，经年不熄。近嗅之，气味如煤，其灰烬白色，如牛马矢，之即碎。亦内地所未闻也。

　　○绝处日影黑龙江以北地方，日落后亦不甚暗，个半时日即出，盖地当绝处，日影所射也。

　　○山海关澄海楼山海关澄海楼，旧所谓关城堡也，直峙海浒。城根皆以铁釜为基，过其下者，覆釜历历在目。考之志册，仅载关城为明洪武间所建，而基址未详筑于何时。盖城临海中，涛水激射，非木石所能久固。昔人巧出此想耳。

　　○哈密瓜哈密瓜，古瓜州近域，其瓜较内地甜美。体甚钜，长尺许，两端皆锐，彼国中遍种之。每熟时，人唯啖之以代谷食，遂觉气体丰腴，有逾平昔。

　　○土鲁番西瓜土鲁番在哈密之西，其地产西瓜，种尤佳。每熟时，人入瓜田，必相戒勿语，悄然摘之，恣其所取，瓜皆完美，一闻人声，则尽坼裂无全者。亦异闻也。

　　○三门陕州砥柱一山，屹立河中，禹凿之三穿，使河出其间，有似门状，故曰“三门”也。俗云南为鬼门，中为神门，北为人门。三门之险，鬼门为最。

　　○沙蓬米沙蓬米，凡沙地皆有之，鄂尔多斯所产尤多。枝叶丛生如蓬，米类胡麻而小，性暖，益脾胃，易于消化。好吐者食之，多有益。

　　○泰山之脉恭读圣祖《御制文集》，泰山山脉自长白山来。圣论精确，实为古人所未及。敬记其略云：绵亘乌喇之南，山之四围，百泉奔注，为松花、鸭绿、土门三大江之源。其南麓分为二干。一干西南指者，东至鸭绿，西至通加，大抵高丽诸山，皆其支裔也。其一干自西而北，至纳禄窝集复分二支：北支至盛京，为天柱、隆业山，折西为医巫闾山；西支入兴京门，为开运山，蜿蜒而南，磅礴起顿，峦岭重叠，至金州旅顺口之铁山。而龙脊时伏时现，海中皇成、鼍矶诸岛，皆其发露处也。接而为山东登州之福山、丹崖山，海中伏龙于是乎陆起。西南行八百余里，结而为泰山，穹崇盘屈，为五岳首。此论虽古人所未及，而形理有确然可据者。或以界海为疑。夫山势联属，而喻之曰龙，以其形气无不到也。班固曰：“形与气为首尾”。今风水家有过峡，有界水，渤海者，泰山之大过峡耳。宋魏校《地理说》曰：“傅乎江，放乎海”，则长白之龙放海而为泰山也固宜。且以泰山体位证之，面西北而背东南，若云自函谷而尽泰山，岂有龙从西来，而面反西向乎？是又理之明白易晓者也。

　　○黑龙江麦黑龙江产麦最佳。相传中国麦种之佳者，系西域携来。鄂罗斯地在西陲万里有余，黑龙江上流原系鄂罗斯所居，其种亦自西来，所以麦之佳较他处尤胜也。

　　○堪达罕索约尔济等地方有兽，名“堪达罕”，鹿类也。色苍黑，项下有肉囊如繁缨，大者至千余斤。其四蹄能驱风，凡转筋等症，佩于患处，为效甚速。

　　○土鲁番土鲁番地方去雪山不过百里之内，天气极热。其人皆入夜始出耕种，若日出以后，则暑不可耐。且其地多碛石，赤日中石热如火，触之有焦烂之患。

　　○西北丝绵西北回子地方产丝绵，以之制甲，其坚固胜于中土，约四十层，可敌浙江之丝八十层。

　　○白龙堆圣祖《御制文集。杂著》云：“白龙堆，古沙碛也。汉时为楼兰、姑师地。今蒙古部落敖汉、奈曼等居其东，阿霸垓、阿霸哈纳尔、鄂尔多斯等居其西，巴林等居其北。四十九家半界于龙堆。考《边卫志》云：”龙堆，沙形如土龙身。高者二三丈，卑者丈余。东倚三危，北望蒲昌，为西极要路‘。北巡时亲履其地，见所谓龙堆者，长者十数丈，短者亦三四丈，形蜿蜒如龙，非可以高卑论也。土人云：“龙形皆头向东南，尾朝西北’。验之信然。又其形无定处，今日隆然而起者，明日已为平沙，而或左或右之间，又隐隐聚成龙形矣。是非仅风力所能散聚，盖其灵气凝结，变化无方，真似龙耳。史志所记，未能详也。”

　　○元之苗裔西北回子种类甚多。当日元太祖征服回子诸国，悉有其地，因命诸子分统之，是为部落之主，岁月既久，语言行事及服食器用，遂习回子风俗，无复蒙古之旧。而其实皆元之苗裔也。

　　○盐之种类盐之种类不一。南方所用海盐、井盐、皆须煎熬烹炼。山西解州盐池，如耕者之疏为畦陇，引水灌其中，俟夏秋南风一起，即结成盐印。故昔人以为海盐、井盐资于人，解盐资于天也。独阿霸该部落及张家口外牧围之地有盐一种，出水泽中，不待煎熬而自成，亦不待南风而后结。土人就近取之。其块大小不等，色青黑，味甚佳，不减于中土所产者。始知天生百物，以备民用，随在各足。《礼记》所谓“天时有生，地利有宜”也。

　　○马口柴前明宫中用马口柴。其柴长四尺许，整齐白净，两端刻两口，以绳缚之，故谓之马口柴。康熙初年炊爨还用此，今惟天坛焚燎用之。

　　○西洋大红西洋大红，出阿末里噶。彼地有树，树上有虫，俟虫自落，以布盛于树下收之，成大红色，虫名“各作泥腊”。

　　○李之种类李类甚繁，林檎其一。树不甚高，枝叶皆如李，花白，唐人谓之“月临花”。实如李而差小，有黄、红二种。《本草》所谓“金林檎、红林檎”是也。独核有仁，味甘津，亦名“来禽”，亦名“蜜果”，此果味如蜜，能来众禽于林，故得林檎、来禽、蜜果诸称。《学圃余疏》谓花红即古林檎，误矣。花红，李属也。李有数种，其树皆疏直，叶皆大而厚，花带微红。其实之形色各以种分；小而赤者曰李子；大而赤者曰槟子；白而点红，或纯白，圆且大者，曰婆果；半红白脆有津者，曰花红；绵而沙者曰沙果。《西京杂记》所以有素柰、青柰、丹柰之别也。盖李子与柰，其枝叶花实固区以别，而其子核之异，尤最易辨。坚而独者李类，柔小而四五粒者柰类。草木诸书多以林檎附于柰内，恭读圣祖《御制文集》，记其辨论于册，以见圣人格物之精如此。

　　○丰泽园水田丰泽园有水田数区，每岁布玉田谷种，至九月方刈获登场。圣祖一日幸园中，时方六月下旬，谷穗方颖，忽见一科高出众穗之上，实已坚好。因命收藏其种，待来年验其成熟早否。明岁六月时，此种果先熟，从此生生不已，岁取千百。每年内膳所进，皆此米也。其米色微红而粒长，气香而味腴，以其生自苑田，故名“御稻米”。仰见天眷圣人，故诞降嘉种以充王食。

　　○俄罗斯枪俄罗斯制枪最精，能拆开如钟表内之螺丝圈，玲珑缭绕，莫测其巧。彼国少铁，枪孔极细，不需火绳，置石屑于关捩处，发之即中。凡从树上打坠灰鼠、银鼠等类，犹必寻其铅子携回，以备复用。天朝与之交易，禁售铅、铁器，彼国亦如之。

　　○窝集窝集，东至海边，接连乌喇、黑龙江一带，西至俄罗斯。密树丛林，冬夏不见天日。松柏大树各以类相从，不杂他木。林中落叶，常常积数尺许，泉水、雨水、至此皆不能流，尽为泥滓，人行甚艰。其地有熊及野豕、貂鼠、黑白灰鼠等物，皆资松子、橡栗以为食。又产人参及各种药料，人多有不能识者。

　　○瀚海玛瑙蒙古部落咸在郭毕，即瀚海也。其地多砂石，少草木，一望斥卤，无溪涧、山谷。沙中产玛瑙石子，五色粲然，质清而润，或红或白，或如螺蛤，或如蝉蝶，种种尚形，纤毫毕备，三年核楮之巧，未能遇也。又有白质黑章，若画中小景，林木山桥，点缀宛然，奇奇怪怪，莫可敷陈。造化生物之巧，一至此乎？

　　○英吉利刀英吉利国，冰铁制刀，纯软如绵，可围绕腰间。使臣来京师，乘车驰石道上，闻轮声心惊，尝解所佩刀斫地，伸屈如意。亦一异也。

　　○台湾多地震台湾多地震，往往月辄数动。泛海者遇地动，无风而舟自荡摇，舟中人辄知之。京房言地震云：“于水则波”，信然。

