<!-- { "loadSidebar": true } -->
　　尝读宋史所载二王之事，何其略也！夫其立国亦且三年，文、陆、陈、谢之外，岂遂无人物？顾闻陆君实有日记、邓中甫有填海录、吴立夫有桑海遗录，当时与文、陆、陈、谢同事之人，必有见其中者；今亦不闻存于人间矣。国可灭，史不可灭；后之君子，能无遗憾耶？乙酉丙戌，江东草创，孙公嘉绩、熊公汝霖、钱公肃乐、沉公宸荃，皆闻文、陆、陈、谢之风而兴起者。一时同事之人，殊多贤者；其事亦多卓荦可书。二十年以来，风霜销铄，日就芜没！此吾序董公之事，而为之泫然流涕也。

　　公讳守谕，字次公；汉孝子黯之裔，由慈溪徙鄞。曾祖澜、祖晔。父世登，赠户部主事；母陶氏，赠太安人。公以孤童，自奋身于学。十七岁，补弟子员。其为制义不苟袭蹈，排奡边幅之外。甲子，举于乡。于时文体一变。浙所指名者，翁鸿业、姜思睿，其一公也。七试南宫，不第。然达官高第，海内庸有不知，而无不知甬中董次公者。东江初建，公犹偃息衡门。李司农白春谯政府曰：今小朝廷殊非多士，如董某者，宁可听其不出乎？国命倚于饷司，非董某不可。乃以户部贵州司主事召之。

　　当是时，孙、熊二公皆书生，不知兵；迎方、王二帅，拱手而授之国成。凡原设营兵卫军，俱隶方、王，而召募奇零之街卒田儿，则身领之。方、王既自专，反恶诸公之参决，而分饷、分地之议起。分饷者，以诸公之师谓之义兵，食义饷；以方、王之师谓正兵，食正饷。正饷田赋所出；义饷，劝分无名之征也。分地者，某正兵支某邑正饷，某义兵支某邑义饷也。有旨会议，方、王司饷者皆至，殿陛哗然。公厉声进曰：公等今日所为何事？而不为咫尺天威地乎？于是跪奏王前曰：分饷、分地非也，当以一切正供悉归户部，核兵而后给饷，核地而后酌给之先后。所谓义饷者，虽有其名，不可为继。义兵食义饷，是散遣义兵之别名。王以为然。方、王诸帅虽怒，无以难也。

　　无何，王帅请税渔舟。谓其客胡中书曰：今日所恃者，人心耳。科及渔舟，其细已甚，民弗堪也。昔吴越王有西湖渔税，由罗隐之诗而罢，至今以为美谈。传语武宁，使某得继隐之后尘可乎？王帅又请塞鄞之金钱湖为田，又请行税人法，又请官卖大户祀田。三疏既上，兵士抽刃公门以待覆。公疏湖不可塞，祀田不可官卖，税人必至激变。王帅大怒，谓行朝大臣尚不敢裁量幕府，何物竖儒，乃尔事事中格乎？上言：得孟轲百，不如得商鞅一；得谈仁讲义之徒百，不如得鸡鸣狗盗之雄一。遂折简召公。王虽惜公甚，不能为力，阴使公避之。公慷慨对曰：饷司命吏，生杀听于主上，非武宁所得端。桓温、刘裕，何许奸雄，亦必托言晋阳之甲，无敢擅出一檄，执朝臣而去者。臣归死上前，武宁能以臣血溅丹墀则可。举朝忿忿，皆言若武宁杀饷司，直反耳；何复义旗？王帅亦迫大义而止。

　　丙戌三月十九日，思陵大祥，廷议寂然。公请朝堂哭临，三军缟素；君子以为知礼。武林陆行人培、王同知道焜皆死节，廷议谥培不及道焜。公争曰；两人同死，何由分其优劣？岂以道焜非进士乎？今之进士而卖国者，累累也。道焜乃得谥节愍。王累欲迁公官，而难于代者，乃兼公经筵日讲。

　　江东内附，异时宦为大官者，皆自削去。举人则复求会试；公曰：嘻！吾故司农也，焉能为还魂举人哉？扫轨著书。一日，滃洲破，张相国之俘入；其孤欲还里，无有为之保者。公作而曰：此吾事也。入言于监司。公之干涉当道者，二十年中，惟此而已。

　　公生于丙申十月初四日，卒于甲辰十二月二十日，年六十有九。两娶皆陈氏，赠封安人。嗣子诸生道权。女子二，长字庠生余遵生，先卒；次适贡生邱承嗣。孙一，孙符。女孙三，长字戴煊，余幼。

　　启、祯间，社文盛行，甬中知名者，公与陆符文虎、万泰履安三人。而公之议论，务不欲与人同；故虽与文虎、履安同里相好，其意见时有出入。海内望之者，亦知三公之俱为正人；然文虎、履安则牵连而举，公则孤行。岂知公之不欲同同社者，其后即不欲同方、王，不欲同诸失职者之所为乎？公自此远矣。公苦心易学，聚古今言易数十家，考其异同。甲午冬十二月，余访公。公自言丙戌以前所读书，不脱场屋余习；丙戌以后，始知有读书一事耳。已又以草庐易纂言为问，余疏其卦下之义答之。以余之固陋，而公不弃之如此，则无以见公之不欲与人同也。所着有读易一抄、二抄、卦变考略、易韵补遗、春秋简秀集、公车录；公车录仅存，董■■集藏于家。

　　某年某月某日，将葬公于某处。道权撰次行实，介万言贞一以志铭见属。余虽不足以知公，犹冀传其十一。后之君子，网罗放失，必有取乎此也。铭曰：北都巍巍，温、陈屠之；南国渠渠，马、阮俘之。于时董公，七上公车。蕞尔江东，公理军输。人身虎齿，环以武夫；履而不咥，易道不孤。翠华不返，沧海为桔。公侯卿相，直视如奴。董公突兀，故官旧儒；非官为重，重此身躯。曰董■■，春秋特书。

　　·邓起西墓志铭

　　君名大临，字起西，别号丹邱；常熟人，邓黻曾孙。黻举于乡，以母老不上春官；及母殁服阕，黻仍不上。曰：吾向以母在不往，今往，是利母之殁也。时称为真孝廉。起西幼孤，稍长，即能力学，从游于江阴黄介子毓祺。

　　岁乙酉，江阴城守不下，介子与其门人起兵竹塘应之；起西募兵于崇明。事败，介子亡命淮南，以官印印所往来书，为人告变，捕入金陵狱；起西职纳橐饘。狱急，介子以其所着小游仙诗、圜中草授起西，坐脱而去。当事戮其尸，起西号泣守丧锋刃之中，赎其首联之于颈，棺殓送归；有汉杨匡之风。当时称介子之门有徐趋、邓大临；趋则抗节而死者也。

　　起西师死之后，遍走江湖，欲得奇才剑客而友之，卒无所遇；遂侘傺而死。闻者伤之。

　　当辛丑，余读书双瀑院，起西来访。双瀑万山之中，人迹殆绝。起西何以知之？问其所自。曰：甬东。视其所肩之行橐，累累有道士印数十颗。曰：吾已窜身为黄冠矣。唱和旬日，与之偕至武林，起西上玉皇山去。甲辰，余至虞山，起西以其精舍馆我。款对数人张雪崖、顾石宾，皆其道侣也。随访熊鱼山于乌目、访李肤公于赤岸，皆起西导之。比余返棹，起西送至城西杨忠烈祠下，涕零如雨。余舟中遥望，不可为怀。然不意其从此不再见也。

　　嗟乎！桑海之交，士之不得志于时者，往往逃之二氏。此如缚虎之急，势不得不迸裂而倒行逆施。顾今之逃于释氏者，钟鼓杖拂，投身浓艳之火；是虎而就人之豢，其威尽丧。起西之在元门，苦身持力，无异于全真之教；有死之心、无生之气，以保此悲天悯人之故我，无愧师门。即邓牧、张雨，亦不愿为是谷音中人物。然而世眼易欺，禅师语录，流通颇不寂寞。世无杜清碧，起西名氏已自销沉。

　　乙丑，余过昆山，顾景范以所作邓丹邱传属余志之。当今日而有举及起西者，恐此外更无人矣。铭曰：门生守丧，不避犴狴。东汉以来，此风如洗。谁其嗣之？黄门高弟。防风一节，足概全体。

　　·移史馆熊公雨殷行状

　　熊公讳汝霖，字雨殷，世居余姚之天花街。祖某，父某。公登崇祯辛未进士第，授同安知县。为政不避强御，直行己意。红毛入寇，公渡海败之于下门。考选户科给事中。辛巳，江南荒疫，人死且半；米价四两有余，转运不至。命给事中七人催督漕粮，公当江南上江，黾勉从事，不使病民。辽练正耗二百四十一万石，如期而集。沿途见闻，无不入告。

　　上以朝臣不足任使，所用文武踰绳越契，而左官外附之徒，竞张空虚以邀荣路。公以为破格不如循常，听声不如采实。武臣只用甲科行伍，凡叙功御览名色，一切报罢。会推大将，亦须保举。事败，连坐举主，庶杜债帅之门。又言时值艰难，安危省括，悬于督抚；以臣裁量，多不可以备仓卒也。关督范志完，事口舌而习调欺；顺抚潘永图，何所优长，况当军旅；宣督江禹绪，阳和兵噪，风裁扫地；宣抚李鉴，忸忧小利，不持士节；保督侯恂，凡偶近器；凤督马士英，妪■〈女禹〉名势；秦抚蔡官治，威恩浅薄；襄藩陷而楚抚晏然，南阳破而郧抚无恙；皖抚黄配玄，仅百里之才；保抚杨进，非锁钥之选。臣非敢薄待天下士，谓方今督抚，尽皆非人；大声疾呼，欲使其内乎扪心、量力自陈耳。力言孙传庭不宜急战；不听而败。京师戒严，公分守齐化门，随时条陈。四月之间，三十余疏，皆切中机宜，多所弹治。上亦嘉其敢言，召对咨诹。公言：行间诸臣，去彼数百里而军，不敢一望颜行；大约南去则我随其后，北返则我出其前。如厮隶之于贵官，负弩前驱，望尘靡及耳。兵士一闻督战，便汹汹欲叛。如此则将不能御兵，何名为将？督师不能用将，何名督师？兴言及此，督将之肉，其足食乎？巡按陈昌言奏：淄川乡官孙之獬，梦关壮缪语之：尔等安心守城，我以神兵出战。迟明瞻像，汗下如雨。公言：山东州县十去七八，而独效灵一缁川；壮缪正神，而独降梦一之獬，此何为者乎？之獬逆案中人，士论弃之；岂神偏鉴之乎？为此言者，不过欲借神异之说达其姓名于御前，以为异日燃灰之地。县官从而和之，奇矣。按臣不加驳正，而据以入告，何异梦中说梦也！窃谓淄川之梦、涿城之守，同一机关；远法王钦若之闭门诵经、近类杨嗣昌之华严退蝗，可怪也。公于朝廷，举动失当，知无不言，言无不痛。熊开元、姜采两给事之狱，蕺山、全椒之去，龂龂廷诤，不肯但已。当时号为能谏者，亦必揣摩宛转，以纳其说，而公之发言粗梗，有敌以下所不堪受者。有犯无隐，盖其天性然也。止以降谪而去，烈皇可谓之能容谏臣矣。公言：杨嗣昌负国，尚未处分，谁为嗣昌画练饷之策，驱中原百姓为盗者，沉迅也；谁为嗣昌运筹，以三千守襄而贼以十七骑入城遂出逃者，余爵也。谁为嗣昌援引乙榜，开府受事即败者，宋一鹤也。情面贿赂，断送封疆，二祖列宗之灵，能无饮泣地下乎？执政既苦其诮让，上以饮泣一语致怒，降福建按察司照磨。

