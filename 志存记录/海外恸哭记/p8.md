<!-- { "loadSidebar": true } -->
　　陈龙正，号几亭，嘉善人。甲戌，刘夫子题忠节之主，余同舟而归。几亭拜夫子于舟中，投书一卷。言天下之风气，操于绍兴；今之利病，无不操于书办。为六部各衙门书办者，皆绍兴人；书办之父兄子弟，皆在绍兴。使为郡县者，能化其父兄子弟，则在京之书办亦无不化矣。余览之曰，迂论。夫子曰，今之人谁肯迂者。余甚悔其失言。

　　彭期生，字观我，海盐人；亦拜夫子于舟中。后死赣州之难。丙辰，余过其家，夫人年八十外，犹在。

　　林增志，字可任，温州人。壬午，北京往还，后嗣法石奇，改名法幢。

　　陈函辉，字木叔，临海人。余初遇之严印持座上。庚辰，至其家。所居四面皆水，围以阑干，非舟不可登其堂。越中初立，木叔以少宗伯从事。其后死节。

　　刘同升，字孝则，江右人。癸未，来湖上。酒阑，与沉昆铜论荆溪，孝则颇右之，相争无已；余解之，方散。

　　苏桓，字武子，江右人。其寿吾母四十岁诗，仿风雅体为之，甚美。

　　邓锡蕃，字云中，金坛人；嵊县知县。余弟司舆补弟子员，为公所荐。余至嵊，馆余于寺，卧雪者数日。于是有「大雪封山城寂寞、老僧刺血字模糊」之句。

　　龚立本，字渊孟，常熟人。慷慨喜事。知崇德县；余入其署中，谈时局甚悉。

　　吴炳，号石渠。长于填词，所着有西园情邮、画中人、疗妒羹、绿牡丹，虽多剿袭，而不落俗。徐虞求先生甚不喜之；曰：五院本，乃石渠之五经也。以三司首领，摄余姚县事。先公谕祭，石渠董其事。后从亡而死。

　　徐枋，字昭法，九一先生之子。甲辰，余上灵岩，继起馆于天山堂。一时来会者，周子洁、文孙符、王双白，而昭法后来。余箧中有文数篇，昭法见之，嗟赏不已；以为此真震川也。因相与论著述，欲以通鉴为经、二十一史为纬，重翻局面；亦未知其后曾拈动否也？其苦节，当世无两。谢绝往来，当道闻其名者，无从物色。馈遗，一介不受。半菽不饱，以糠粒继之。其画神品；苏州好事者哀其穷困，月为一会，次第出银以买其画，以此度日而已。

　　汪沨，字魏美，武林人。改革后，不入城市，寄迹于僧寮、野店。丁酉，余同宿于孤山，赠余诗三首，余次韵和之。同上山顶葛仙祠，三宜迹至，为设汤饼。已而山下待者奔来，言无处不寻和尚，有庵主轿十乘来。三宜曰：方欲与居士快谈，奈何以此俗事扰人？汝等宜即回之。余曰：不然，庵主来，必有香信；公宜下山受之以供我辈，不亦可乎？三宜笑依余言。己亥，笑鲁迎余及魏美至其庵中，夜月明甚，笑鲁以卧榻让我两人；止有一被，五更不胜其寒，魏美与余贴背相磨，少取暖气。明日，余上云居，至城门而别。

　　巢明盛，字端明，嘉禾人。鼎革，不离墓舍，种匏瓜用以制器，香炉、瓶盒之类款致精密，价等金玉；为大匏赋以见志。乙巳，闻余馆语溪，破戒相访。夏彝仲有幸存录，言三案之事，得之山东张延登；是非刺谬，余作汰存录以正之。彝仲死节，存此录，使后人致议，为不幸也。端明序汰存录，以为彝仲亡后，他人假托其名为之。使出自彝仲，则是非可信耳。癸丑，太夫人八旬，为文以祝。寓书曰：侍慈帏于迟暮，振家学于后昆。白首穷愁，亦复何憾！

　　顾大韶，字仲弓，常熟人。其文纵横似国策。月旦不稍假借，邑人甚畏其口。余于己卯见之。其寻瞳使者说敬十八房文，于科举之敝，嘻笑甚于怒骂矣。

　　附明文授读注百家云：仲弓即大章，谥裕愍之弟；与裕愍孪生。

　　钱谦益，字牧斋，常熟人。主文章之坛坫者五十年，几与弇洲相上下。其叙事必兼议论，而恶夫剿袭；词章贵乎铺序，而贱夫凋巧：可谓堂堂之阵、正正之旗。然有数病：阔大过于震川，而不能入情，一也。用六经之语，而不能穷经，二也。喜谈鬼神方外，而非事实，三也。所用词华，每每重出，不能谢华启秀，四也。往往以朝廷之安危、名士之陨亡，判不相涉，以为由己之出处，五也。至使人以为口实，掇拾为正钱录，亦不以取之也。余数至常熟，初在拂水山庄，继在半野堂绛云楼下；后公与其子孙贻同居，余即任于其家。拂水时，只言韩、欧乃文章之六经也。见其架上八家之文，以作法分类，如直序、如议论、如单序一事、如提纲，而列目亦不过十余门。绛云楼藏书，余所欲见者无不有。公约余为老年读书伴侣，任我太夫人菽水，无使分心。一夜余将睡，公提灯至榻前，袖七金赠余曰：此内人（即柳夫人）意也。盖恐余之不来耳。是年十月绛云楼毁，是余之无读书缘也。甲辰，余至，值公病革，一见即云以丧葬事相托。余未之答。公言顾盐台求文三篇，润笔千金，亦尝使人代草，不合我意，固知非兄不可。余欲稍迟，公不可。即导余入书室，反锁于外。三文，一顾云华封翁墓志、一云华诗序、一庄子注序。余急欲出外，二鼓而毕。公使人将余草誊作大字，枕上视之，叩首而谢。余将行，公特招余枕边云：惟兄知吾意，殁后文字，不托他人。寻呼孙贻，与闻斯言。其后孙贻别求于龚孝升，使余得免于是非，幸也。是时道士施亮生作法事，烧纸，惟九十二字不毁。公已八十有五，人言尚余五年，亦有言九十乃卒字之草也。未几，果卒。

　　闻启祥，字子将。余每至杭，舍馆未定，子将已见过矣。子将风流蕴藉，领袖读书社。

　　严调御，字印持；领袖读书社。忆与陈木叔饮其家，偶言宋之问诗「桃花红若绶」，只此一语。其无刻不忘富贵乃尔。

　　孙爽，字子度，崇德人。以其门士连染，受笞三十。子度不以为意也。桑间败屋，图书精致，吟咏自如。庚寅，余自吴门返，访之；方欲与之剧谈，而陆丽京闻余至，强之入城。

　　卓人月，字珂月，杭之塘栖人；蚤有时名。丙子，余兄弟以应试寓涌金门黄家庄，珂月夜遇余，索酒与泽望棹舟湖中，笑声震动两岸，犬声如豹。

　　陆培，字鲲庭，杭人。与陈元倩交恶。元倩无乡里之行，武林出檄攻之。鲲庭寓书于余，欲东浙为应。余告同社，于是绍兴王元趾为首、宁波陆文虎为首，皆出檄。元倩几无以自容，而以死节一洒之。

　　陆圻，字丽京，鲲庭之兄也。为文长于俪体。乱时，避至东浙，馆于吾家。言当此兵戈载道，无不闭门听难；而宾客满座、盗贼不犯者，唯朱湛侯与黄氏两家耳。庚寅，同宿吴子虎家。夜半，推余醒，问旧事，击节起舞。余有怀旧诗：桑间隐迹怀孙爽，乐笼偷生忆陆圻；浙西人物真难得，屈指犹云某在斯。史祸之后，丽京以此诗奉还，云自贬三等，不宜当此，请改月旦。其后不知所终。人有见之黄鹤楼者，云已黄冠为道士矣。

　　章止宸，字羽侯。从刘夫子讲学东浙。为少宰，特疏荐余。国亡遁去。骆宾王之遁于僧，名捕之也；羽侯无故而遁，加一等矣。

　　鲁■，字季■，会稽人。辛亥，邂逅论文，见余所作，能得其意之至处，鉴赏不已。及论时之有名誉者，多所不满。问其何所师法，以为先人与徐文长同学数年，故能知文之首尾也。自后余至郡城，必相过从。季■不以文名，而其所造如此；故知以名下为优劣者妄矣。

　　冯元扬，字尔赓，慈溪人。天津巡抚，以海船迎驾南迁。国亡，忧愤而卒。余为弟泽望求婚于刘瑞当，瑞当夫人未允；公坐于帏外，与夫人言，无失此佳婿，乃定。先公建祠西石山，同邑之党逆者不利，公率其弟邺仙及冯元度、冯正则、冯自昭、陆文虎、万履安会哭祠下，祭文传播，党逆者咋舌而死。丙子，招余入太仓阅卷；公以勤王行，余始辞出。

　　冯元飙，字尔韬。以本兵回里；留仙病于武林，药铛溺器，公皆身亲之。留仙卒，公亦以忧愤相继卒。辛巳，公为南通政。塘栖卓大丙年十六、七，其妇翁引之见余。余言于公，即为致书杭司理宋璜。大丙由此得补弟子员。余书僮冒余书，中多别字，公以示诸子跻仲。跻仲曰：伪也。公曰：汝等学问浅，太冲所写，必有来历，无贻后日之笑也。哄堂而止。

　　姜思睿，字端愚，慈溪人。尝于公所相会时，有自省中归者，以前辈自居，高视浅揖；公曰：此姚江黄太冲也，公不识之乎？

　　刘应期，字瑞当。始与端愚齐名，人称曰姜、刘；后与元度齐名，人称曰刘、冯。此时溪上多名士，而瑞当裁量其间，不少假借，人亦畏其清议。冯正则曰：瑞当亦有疵处，然可件而尽也；吾等非无好处，然可件而尽也：吾等与瑞当相去远矣。是时一方名士，皆有录学使者至。以公书进之，大略准之为上下。余尝执笔，名士十数人列坐，皆无毫发私意，必众论相谐而后定。慈溪冯跻仲有盛名，余以瑞当为首，跻仲次之。跻仲不悦，无以难也。

　　冯家祯，字吉人。长于度曲；丧乱之际，结为歌社。时慈人陈谟，以无赖委署宁绍道；好作声势，恐喝乡里。公登场宾白：黄和尚有成亲日，岂可人无得意时；莫笑陈谟今富贵，他年情事有谁知？谟闻之大怒，以他事构之下狱。狱吏待之颇慢，公即唱「西楼怪相逢」款待；疏节曼声按拍，无不绝倒，初不知其为患难也。然每对余言，则无非新亭之泪。

　　华夏，字吉甫。其为制义简洁，自成一体。以黄斌卿事坐累死，其夫人亦自尽。余选同社之文，吉甫入于文统。

　　陆符，字文虎。为人慷爽，能面折人之是非。余之交文虎也，吴来之言贵乡陆文虎志行之士，子何不友之？于是遂为登堂拜母之交。故余之学始于眉生，成于文虎。余之病痛，知无不言；即未必中，余亦不敢不受也。家居无月不往来，北都同读书于万驸马北湖园中者半年，生平凡事不相隐。壬午，北榜将发，余与王敬载、冯跻仲、冯沛祖及文虎饮园中；而徐心水监场，使人至，文虎出与耳语，还座复饮，斯时已知中式而不言也。其后向余悔之。生平唯此一事耳。乙酉十月十日，从越城返而遇我，叹息事已莫可为。明年十月十日，奴子自小溪来言，见文虎坐轿中，用布束缚，将入城小敛也。其闻讣与相别同日，岂非冥契哉！

　　万泰，字履安，余之交，犹文虎也。癸酉老母四旬，与文虎刻沉昆铜寿启，至期来祝。癸未，又来。己丑，至甬上，时履安丧失家道，抱疟未痊；相对秉烛，疟不复发。庚寅，晦木为冯跻仲连染，而固山之记室与履安有旧，由是得免。癸巳，老母六旬，文虎已故，履安踽踽独行，出其正气堂寿序，读之不觉失声而哭。甲午冬，余嫁第三女于朱氏，入寓寒松斋；履安使其子任劳，余受成而已。履安游粤，余两年频遭患难，望其返棹，一泄吾心之所甚痛，而履安已死于九江舟中矣。

