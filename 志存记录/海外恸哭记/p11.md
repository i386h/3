<!-- { "loadSidebar": true } -->
　　丁亥六月，斌卿又杀忠威伯贺君尧，劫其赀。君尧帅温州，尝贼杀礼部尚书顾锡畴，为众论所不与。温败入闽，复至温之玉环山，收其渔税，挟重赀入舟山。其标将欧兴有郄于君尧，潜告斌卿。斌卿遣盗杀之中途。

　　十二月，攻宁波不克。甬诸生华夏、屠献宸、杨文琦、文瓒、董德钦、王家勤使人走舟山，约斌卿入为内应，斌卿诺之。夏等又约义旅之在沿海者王翊，其帛书为侦者所得，乡绅谢三宾又讦夏等以实之。夏等入狱，而岛师始至。斌卿固无攻城掠地之志，徒望内应成功，己享其利耳。楼船泊桃花渡，仰视城上，绝无动静；北人以大炮击之，即退。当事诘夏之同谋者，夏慷慨而对曰：此事更有何人。无已，则太祖高皇帝、崇祯先帝耳。当事曰：然则帛书所谓布置已定者何耶？夏曰：直为大言鼓动人心。当事利三宾财，亦诬以同谋，令夏引之。夏曰：若谢三宾者，龌龊鄙夫，建义之事，胡可假之？三宾在旁，搏颡以谢，夏等皆论死。杨文瓒妻张氏、华夏妻陆氏、屠献宸妻朱氏、杨文琦妻朱氏，皆自缢死。

　　斌卿既返，甚悔其一出。刻意为保聚之计，限民年十五以上，即充乡兵。男子死，妻不得守制，田即入官。年六十无子者，收其田产，别给口食。初，舟山田土，大半属之内地大户。至是不敢渡海，尽籍为官田。官居其二，民居其一。斌卿之意，并欲收其一分，如土司之法，为不侵不叛之岛彝而已。

　　张名振之丧师而归，斌卿每事侮之；遂去舟山，而别营于南田。平西将军王朝先亦失欢于斌卿，而别屯于鹿颈。两人皆恨斌卿，第孥帑皆在舟山，未得间也。

　　已丑七月，闽地尽陷。监国在沙埕，名振往迎之，与阮进同扈跸于南田，旋复建跳所以处监国。阮进军饥，恃昔日保全舟山之功，以百艘泊舟山，告急于斌卿，斌卿不应。斌卿喜收海盗用之，资其劫掠。有黄大振者，善劫，获番船数万全以馈，斌卿不餍。大振无以应，逃匿朝先营内，驾危言以动朝先。朝先遂与名振、阮进合谋，上疏监国，有旨进讨。斌卿遣将陆玮、朱玖御之，数战辄败；求救于安昌王恭■〈木枭〉、大学士张肯堂。上章待罪：所不改心以事君者，有如水。又议和于诸营曰：彼此皆王臣也，兵至无妄动，候处分。九月二十四日，胥会于海上。初，安堵无恐，俄而陆玮、朱玖背约出洋；阮进疑斌卿之逃也，纵兵大掠，砍伤斌卿，沉之水中。二女从死。

　　十月，监国驻跸舟山，历庚寅至辛卯。八月，发舟山。九月，北师破其城，以巴臣兴（或作巴成功）守之。

　　乙未十一月，延平王朱成功遣英义伯阮骏、总督陈雪之（又作陈六御，一作云之）率师围舟山，巴臣兴降。

　　丙申八月二十六日，北师复取舟山。阮骏、陈雪之俱赴海死。

　　丁酉，北人以舟山不可守，迁其民过海。追之海水，数日之间，溺死者无算。遂空其地。

　　史臣曰：当浙、闽立国之时，诚能悉发舟师，一屯于舟山、一屯于崇明，相为首尾，窥伺长江，断其南北之援；即需之岁月，亦可使疲于奔命矣。孙恩、徐海之徒，以盗贼之智尚能及此，而况国家之大计乎？逮夫闽、浙既亡，穷岛孤军，亦何能为？以此形胜之地，仅仅以田横岛结局，悲夫！

　　·日本乞师纪（行朝录之六）

　　周崔芝，号九京，福清之榕潭人也。少读书不成，去而为盗于海。其人饶机智，侪辈听其指挥。尝往来日本，以善射名；与撒斯王玛结为父子。日本三十六岛，每岛各有王统之。其所谓东京者，乃国主也。国主曰京主，拥虚位而已。一国之权，则大将军掌之。其三十六国王，则如诸侯之职，撒斯玛（即萨摩）于诸岛为最强，王与大将军相为首尾。

　　崔芝既熟日本，故在海中，无不如意。微行至家，为有司迹捕；系狱三年，贿吏得解，乃变姓名为盗如故。久之，招抚以黄华关把总，稽察商舶。乙酉秋，思文皇帝加水军都督，副黄斌卿驻舟山。其冬，崔芝遣人至撒斯玛，诉中国丧乱，愿假一旅，以齐之存卫、秦之存楚故事望之。将军慨然，约明年四月发兵三万，一切战舰军资器械，自取其国之余资，足以供大兵中华数年之用。自长琦岛至东京三千余里，驰道桥梁驿递公馆重为修辑，以待中国使臣之至。崔芝大喜，益备珠玑玩好之物以悦之。参谋林钥（一作学）舞为使，期以四月十一东行。钥舞将解维，而斌卿止之曰：大司马余煌书来，曰此吴三桂之续也。崔芝怒而入闽。

　　福州既破，郑芝龙劫众议降。安昌王恭■〈木枭〉、尚书张肯堂、侍郎朱永佑、忠威伯贺君尧、武康将军顾乃德，皆言不可。崔芝涕泣而谓芝龙曰：崔芝海隅亡命耳，无所轻重；所惜明公二十年威望，一朝堕地，为天下笑。请得效死于前，不忍见明公之有此举动也。抽刀自刎，芝龙起而夺之。后数日，芝龙竟去。丁亥三月，崔芝克海口、镇东二城。遣其义子林皋随安昌王至日本乞师，不得要领而还。

　　戊子，御史冯京第谓黄斌卿曰：北都之变，东南如故，并使其东南而失之者，是则借兵之害也。今我无可失之地，比之前者为不伦矣。斌卿于是使其弟孝卿同京第往。至长琦岛，其王不听登陆。始有西洋人为天主教者入日本，日本佞佛，教人务排释氏，且作乱于其国；日本勒兵尽诛教人，生埋于土中者无算，驱其船于岛口之陈家湖焚之，绝西洋人往来。于五达之衢置铜版，刻天主像于其上以践踏之。囊橐有西洋物，即一钱之微，搜得必杀无赦。方是时，西洋人复仇，大舶载炮而来，与日本为难；日本请解，始退。退一日而京第至，故戒严于外国。京第即于舟中，朝服拜哭不已。■东京遣官行部如东国巡方御史，秃顶坐蓝舆，京第因致其血书。撒斯玛王闻长琦王之拒中国也，曰：中国丧乱，我不遑恤，而使其使臣哭于我国，我国之耻也。与大将军言之，议发各岛罪人。京第还，日本致洪武钱数十万。盖其国不自鼓铸，但用中国古钱；舟山之用洪武钱，此由也。孝卿假商舶留长琦。长琦多官妓，皆居大宅，无壁落，以绫幔分为私室。当月夜，每室悬各色琉璃灯，诸妓各赛琵琶，中国之所未有。孝卿乐之，忘其为乞师而来者，见轻于其国。其国发师之意益荒矣。

　　己丑冬，有僧湛微自日本来，为荡胡伯阮进述请兵不允之故。且言金帛不足以动之，诚得普陀山慈圣李太后所赐藏经为贽，则兵必发矣。进与定西侯张名振上疏监国，以澄波将军阮美为使，上亲赐宴。十一月朔，出普陀。十日，至五岛山，与长琦相去一程。是夜大风，黑浪兼天，两红鱼乘空上下，船不知所往。十二日，见山，舵工惊曰：此高丽界也。转帆而南。又明日，乃进长琦。凡商舶至国，例拨小船讥出入，名曰班船。阮美喻以梵箧乞师，其王闻之大喜。已知船中有湛微者，则大骇。初，湛微之在日本也，长琦岛有三大寺：一曰南京寺，中国北僧居之；一曰福州寺，闽、浙、广僧居之；一曰日本寺，本国人居之。南京寺住持名如定，颇通文墨，国人重之；湛微拜其位下。湛微所能不若师，而狡狯多变，乃之一岛名■〈月斐〉泉者。其岛无中国人往来，不辨诗字之好丑，湛微得妄自高大，恶札村谣，自署金狮子尊者。流传至于东京，大将军见之，曰：此必西洋人之为天主教者，潜入吾国。急捕之，以其为江西僧，逐之过海。日本不杀大唐僧，有犯法者止于逐；再往，则戮及同舟。湛微欲以此举自结于日本，阮于是始知为其所卖也。遂载经而返。然日本自宽永享国三十余年，母后承之，其子复辟，改元义明，承平久矣。其人多好诗书、法帖、名画、古奇器、二十一史、十三经，异日价千金者，捆载既多，不过一、二百金。故老不见兵革之事，本国且忘备，岂能渡海为人复仇乎？即无西洋之事，亦未必能行也。

　　史臣曰：宋之亡也，张世杰尝遣使海外某国借兵，陈宜中亦身至占城借兵，崖山既陷，两国之师同日至，遂不战而还。今日之事，何与之相类耶？忠臣义士，穷思极计，海水不足较其浅深；徒以利害相权如余煌，真书生之见也。

　　·四明山寨纪（行朝录之七）

　　四明山，在汉、晋以前，通谓之天台；其后，分裂天台以为四明。盖周围八百里，连山叠嶂，豁险之极。唐咸通元年，裘甫之裨将刘纵简率壮士五百，奔至大兰山，据险自守；诸将共攻破之。大兰山，即四明之山心也；则四明之为山寨旧矣。

　　丙戌六月，浙东师溃。宗羲时率师渡海，规取海盐、海宁二城；报至而还。十日，散遣余众，愿从者归安茅瀚（字飞卿）、梅溪汪涵（字叔度）二帅。以五百人入四明，屯于杖锡。宗羲意结寨固守，徐为航海之计。因诫二帅连络山民，方可从事。二帅违宗羲节制，取粮近地。二十日，宗羲令二帅守寨，出行旁舍；山民相约数千，乘二帅不备，夜半焚杖锡寺。士卒睡中逃出，皆为击死，二帅被焚。

　　丁亥，余姚人王翊、王江聚兵于沿海，为黄斌卿内应。斌卿攻宁波，不克而去，翊遂入四明。戊子三月，破上虞，杀摄印官，浙东震动。北人合两郡之师，由清贤岭入，义师屯丁山以待之。待久而弛，按甲空弮。北师骤驰之，义师狼顾失措，一时为所屠者四百人。有孙说者，闻丁山败，救之；中流矢死，其立不仆。御史冯京第自湖州军破，亦间行至四明，与王翊合军杜岙，守关禡牙，军容甚整。北抚勒兵东波下，教乡聚团练攻杜岙，破之。其别部邵不伦亦见获，京第匿民舍；翊以四百人走天台，依定远将军俞国望。翊谓诸将曰：是皆团练之罪也。北兵虽健，吾视其锐则避之、懈则击之，非团练为之乡导，彼敢行险地如枕席乎？然北兵团练岂能相守？吾卒虽残，其破团练尚有余力。乃自天台至四明，击破乡聚之团练者；随道收兵，一月至万余人，而京第亦出。

　　己丑春，又破上虞，走其知县，得县印。当是时，浙东山寨，萧山则石仲芳，会稽则王化龙、陈天枢，台州则俞国望、金汤，奉化则吴奎明、袁应彪，皆掳掠暴横；而平冈张煌言、上虞李长祥，又单弱不能成军。惟王翊一军，蔓延于四明八百里之内，设为五营、五内司。王江则专主饷，劝分富室，单门下户安堵如故。履亩而税，人亦无不能乐输者。平时不义之徒，立致重典。异时巡方访恶徒为故事；翊所决罚，人人称快。浙东列城，为之昼闭。胥吏不敢催租缚民，惴惴以保守一城为幸，皆荐陈忱讲解。翊计天下不能无事，待之数年，庶可以为中原之应也。自上虞出，东徇奉化。北师方攻吴奎明，奎明力不支而遁；北师追奔至河泊所，翊猝遇之而战，北师大败。

