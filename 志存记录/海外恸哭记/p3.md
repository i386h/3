<!-- { "loadSidebar": true } -->
　　已而彩又与义兴侯郑遵谦交恶。上次闽安镇，从亡诸臣之室俱保琅琦。彩裨将李茂守琅琦，汝霖奴子与之争口。正月望，汝霖自上所休沐，熊、郑两家以簪瑱相问遗。李茂奔告于彩，彩疑熊、郑合而图己也，授意其下杀之。

　　郑彩杀义兴候郑遵谦。

　　郑遵谦字履公，余姚临山卫人也。父之尹，按察司佥事。遵谦少喜任侠，不为绳墨之士所理。南都官属闻虏渡江，皆弃弘光帝而逃。马士英至浙江省、阉人屈尚忠至越，左都御史刘讳曰：凡系逃臣，皆可斩也。于是分守宁绍于颍系尚忠以待，遵谦出而殴杀之。曰：此刘先生之命也。绍兴府通判张愫，以城降虏，虏即以愫守绍兴府，而别迁彭万里以为会稽知县；弘光元年闰六月十一日遵谦建义，皆斩之。而召其故所知少年数千人，应九江道孙嘉绩。先是知府王期升梦有持谒入者，觉而记其姓殷；问于推官陈子龙。子龙曰：此会稽守殷通也。君梦见之，越乱兆矣。自遵谦斩张愫而梦验。浙江失守，遵谦依郑彩。彩以同姓弟畜之，使领陆兵于牛田。海中洋舶，皆统于彩；遵谦强取二舶，资万计。由是交恶。遵谦为人疏诞，不能虑患；大学士熊汝霖见杀，复不秘其辞色。彩乃诈扑部将吴辉，辉扶伤就遵谦求书投郑鸿逵。遵谦入辉船送之，被擒。辉既擒遵谦而难于面之，伏舱底不出。遵谦呼曰：汝郑彩厮养，杀我岂出汝意？而相避乎？辉出，遵谦乞只鸡盂黍，哭奠熊汝霖既毕，蹈海死。遵谦之妾金四姐者，故倡也；尝笞杀其侍婢王氏。诸不理遵谦者，必欲致金四姐于狱，遵谦以千金脱之，遵谦死，金四姐束草象郑彩，每食，斩草人以侑食。彩闻之，沉金四姐于海中。

　　二月，以兵部尚书钱肃乐为东阁大学士。

　　虏帅郭天才来降。

　　江西虏帅金声桓遣郭天才援闽，与虏抚佟国鼐有隙，故降；封为忠勤伯。后声桓反正，天才乃返江西。

　　三月，虏陷兴化，吏科给事中林嵋、兴化道汤棻死之。

　　林嵋字小眉，自缢。汤棻字方侯，嘉善人。绯衣坐堂上遇害。

　　虏陷莆田，大学士朱继祚、知县都廷谏死之。

　　廷谏，杭州人。

　　虏陷永福，兵科给事中鄢正畿、御史林逢经死之。

　　鄢正畿字德都，永福人也。赋绝命篇，投溪水死。林逢经字守一，以文名于闽中，有通鉴甲子图行世。城破，赴水死。

　　余姚人王翊起兵四明山，克上虞，执虏摄印推官刘章志斩之。

　　虏陷长乐，御史王恩及死之。

　　王恩及，长乐人也。以县令归里，上征为御史。城破，服毒自尽，妻李氏同死。

　　闰三月，虏陷建宁，王祁死之。

　　王祁，江西人也。城破，祁犹巷战，自焚死。上在闽中，先后复三府、一州、二十七县；虏调江、广、两浙之兵来救，所复府县皆陷。至是，仅留宁德、福安二城。

　　江西虏帅金声桓反正。

　　金声桓者，故楚帅左良玉之部将也。良玉死，良玉之子梦庚降虏，虏俾声桓仍统其军。大学士黄道周督郑鸿逵、郑彩二军出杉关，声桓故曾役于道周，乃阳为送款，而使别将张天禄袭之，道周被执。由是得镇江西。上取闽，虏调各省之兵复陷其地，声桓之力居多。虏抚以声桓降将，故轻之；从之取贿，不得。声桓私居尝改旧服，于是虏抚上变，言声桓谋反。声桓使人窜之中途，得其书，乃置酒召虏抚，以书示之。虏抚失色，遂斩之。奉永历皇帝正朔，受爵豫国公，江西郡县皆定。当是时，南都震动，以为声桓旦夕且下，虏官豫拟降附。而虏之守赣州者不从声桓，声桓欲攻之。守赣州者曰：吾不动以待汝，汝得南都，则吾以赣下。乃为声桓之谋者，以宁庶人之败急于顺流，故使新建得制其后；今门庭之寇未除而勤远略，是追庶人之偾车者也。声桓遂急攻赣，赣守愈坚。各省之援虏大集，围声桓困之；数月食尽，部曲斩声桓，降于虏。

　　夏六月戊戌，郑彩杀大学士钱肃乐。

　　钱肃乐字希声，鄞人也。举崇祯乙丑进士，授太仓知州，迁刑部主事，转员外。九江道孙嘉绩建义，会稽诸生郑遵谦应之。鄞诸生华夏等谋起事，而缙绅谢三宾不从。时定海总兵王之仁已降虏，三宾寓书之仁，谓宁郡潝潝訿訿，起自诸生，需公以兵威胁之。亡何，夏等奉肃乐为主，之仁亦以其军听命。上监国，进佥都御史，代熊汝霖为东阁大学士。刘中藻起兵福安，已攻福宁州将破，而虏帅涂登华诣彩降。彩使其私人守之，中藻不可，于是与彩交恶。彩横甚，视诸大臣若无有。肃乐恶之，欲以中藻之力制彩。其在彩营，以阴事泄之中藻。故恐彩之疑也，为深言尝彩，令备中藻；而彩之伏听者已得肃乐密书，彩阑及书中一、二语。肃乐大惊，呕血，明日死。

　　冬十月，大学士马思理卒。

　　马思理，长泰人也。崇祯时，户科给事中，坐侍读学士黄道周党，下狱。隆武起升礼部侍郎，加尚书。上入闽，召授今官。卒沙埕舟中。

　　以工部尚书沈宸荃、吏部尚书刘沂春为东阁大学士。

　　四年（己丑）春正月辛酉朔，上次沙埕。

　　二月，王翊破上虞，虏官施凤翊弃城走。

　　三月癸卯，虏陷宁德。

　　夏四月，虏陷福安，大学士刘中藻死之。

　　刘中藻字荐叔，福安人也。崇祯庚辰进士，授行人司行人。隆武皇帝登极，以兵科给事中使浙。上至闽，中藻起兵其邑，复数县，累进至工部尚书、东阁大学士。中藻能激昂富人，使出其财，故一时聚兵益盛。郑彩专制闽事，惟中藻不相下，由此有隙。上使大学士沈宸荃解之，不得也。中藻在福安，虏前后攻之，所杀伤四、五千人。三年十月，虏大集，傅城十里掘濠树栅环之，中藻不得战。明年四月，食尽，中藻为文自祭，吞金死。部将董世尚等同死者数百人。

　　六月，定西侯张名振复建跳所。

　　秋七月壬戌，上次建跳所。

　　闽地尽陷，张名振迎上至浙，从亡者为大学士沈宸荃、刘沂春、礼部尚书吴钟峦、兵部尚书李向中、兵部左侍郎孙延龄、御史黄宗羲、兵部职方司郎中朱养时、主事林瑛。

　　壬午，虏攻建跳。乙酉，虏退。

　　分使使山寨授官。

　　萧山石仲芳、会稽王化龙、陈天枢、台州俞国望、金汤、奉化吴奎明皆将军，四明山冯京第右佥都御史，王翊河南道监察御史。黄宗羲奏曰：臣观诸营长，文则自称都御史、侍郎，武则自称将军、都督，未有三品以下者。上嘉其慕义，亦遂因而命之。唯王翊不自张大，使者颁书授以御史。御史在承平固为要官，然其号令不可行之侍郎。御史诸营或不及王翊一小小部，故诸营于王翊，虔若小侯之事大国。自今以后，若诸营事翊如故时，则无贵王命。若因王命，使翊之令不行于诸营，将山中自此多故。方今草昧，时多假借，慎重名器，不宜独薄王翊一人。大学士刘沂春、礼部尚书吴钟峦皆以为然，定西侯张名振持之不肯下。初诸营迎表，皆因名振以达；唯翊不关名振，名振恶之。

　　上命黄宗羲为左副都御史，辞不受。

　　封平西将军王朝先为平西伯。

　　时朝先营奉化之鹿颈山，有兵万人，宁城为之昼闭。

　　八月壬辰，世子生。

　　世子母李氏。

　　九月乙丑，大学士刘沂春、礼部尚书吴钟峦、定西侯张名振盟于雒江。

　　大明监国鲁四年，太傅兼太子太师定西侯张名振治兵于台州。夏六月，长乐刘沂春宅揆统均，毘陵吴钟峦掌秩宗，从上至自闽。三人者，皆先朝遗老，同守臣贞、共奖王室者也。越二月，定盟于雒江之上。于时重九，天高气肃，云物屏彻，秋阳杲然，荐牲爇香，神人若接。司盟者举爵而招曰：今日之事，君事也。义莫大于君臣，交莫良于朋友。合朋友之交以笃君臣之义，时乃功。勖哉夫子。于是三人者上各受爵进于神，拜手稽首致词曰：岁在甲申，中原逐鹿，痛深共主之悲；暨及乙酉，于屋瞻乌，迸落孤臣之泪。惟是二三黄发，耄逊于荒，爰订斯盟，永以为好。既盟之后，业务修而交劝，过必纠而从绳。役在社稷，竭蹶而争后先；政在朝廷，和衷而商可否。功名不必出诸己，恩怨一切任诸人。矢靖献之无欺，期恢复之克济。吾三人者，无愧怍于天地，留榜样于子孙。奉身而退，共咏太平，不亦休乎！司盟者受词而载之书。君子谓斯盟也，盖三有礼焉：尚齿一也，诗有之曰：三寿作朋。尚贤，二也，诗有之曰：正直是与。尚功，三也，诗有之曰：邦家之基。司盟者乃锡爵而称曰：神之听之，介尔景福。于是三人者受爵，下而饮。

　　丁酉，定西侯张名振、荡湖伯阮进、平西伯王朝先，杀黄斌卿。

　　黄斌卿之在舟山，保坞自豪，不欲奉上入城，分其兵赋。于时隆武皇帝崩四年矣，犹称隆武五年，以拒监国之朔。先是，张名振从崇明败归，斌卿每事侮之。虽结婚姻，而意相猜忌。阮进扈跸至建跳所，军中乏食，进念保全舟山之力，以百艘泊舟山告急。总制尚书张肯堂谓斌卿曰：上飘泊海中，宜奔问官守；阮进之请，不当违也。不听。于是，张名振、阮进皆因王朝先以谋斌卿。朝先同张国柱、王鸣谦出海，斌卿强使出其部下。三年之间，未尝任之以事。朝先郁郁，请徇边海至鹿颈，四、五月而致万人，边海皆赋其军。斌卿又使其私人以夺朝先之赋，朝先恨之。有黄大振者，故闽盗也。劫商舶得金数万，分馈斌卿，不餍；大振惧诛，亡抵朝先。朝先之孥帑寄舟山，大振伪使人以鱼舟赴朝先曰：威虏以某日尽杀平西妻子矣。朝先遂与张名振、阮进合攻舟山，斌卿与二女皆赴水死。

　　十月己巳，上驻舟山。

　　以张肯堂为东阁大学士、孙延龄为户部尚书。

　　时，刘沂春与张名振不合，返闽。

　　五年（庚寅）春正月乙卯朔，上驻舟山。

　　夏五月，御史王翊烹虏使。

　　江南久不宁，虏主患之。其抚臣马国柱欲自以为功，尝以语其客。其客与所善会稽人严我公谋之。我公曰：此吾处通候之一时也。清之用兵江南良苦，使得见吾于抚军，吾得山海要领，能口舌下之。乃伪为告身银印；曰：吾行朝之都御史也。

