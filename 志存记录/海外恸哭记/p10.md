<!-- { "loadSidebar": true } -->
　　梨洲先生杂着，其见于浙江进呈书目者，有易学象数论、深衣考、今水经；其见于家传者，有汰存、思旧、待访三录、宋史补遗、台宕纪游、匡庐纪游，皆秘本也。丙申夏，余得张太史损持手钞汰存录，已校登新编矣。思旧录，则客岁于明文授读题识内，摘录成帙。今知不足斋主人复举二老阁刊本见贻，因参互其异同，汇为一编。当年承盖扶轮，气求声应，固历历如绘也。

　　丙午午日，震泽杨复吉识。

　　·赣州失事纪（行朝录之二）

　　隆武二年丙戌三月二十四日，江西吉安失守。督师万元吉、都宪陈赓、兵曹王其宖议列栅守张家渡，而溃兵势不可止。陈赓收散亡入赣，万元吉退守皂口，惟安远营汪起龙兵三百人。苏观生以阁部督师于赣，冏卿李陈玉、杨仁愿、兵桓杨文荐、兵曹范六吉、周远、待诏刘季矿，皆请发师援皂口。观生止发新威营二百人，元吉以监纪程亮督之，下守绵津滩。楚帅曹志建以二千人至，一夕即噪而去。

　　四月六日，北师至，新威营先溃，汪兵继之。元吉守未数日，竟奔回赣。赣城仓皇争窜，元吉杀其妾之出署者，人心乃定。

　　十一日，杨文荐自任城守。命中书范康生乞师于南雄，旧赣督李永茂遣副将吴之蕃、游击张国祚率粤兵五千人至。

　　十七日，北师至赣，苏观生率所部退守南康。北势方张，滇、粤诸军，先后至南康者以数万计，皆惴恐莫敢即下。

　　二十九日，阁部杨廷麟，自雩都力促新抚阎总及张安各营兵四万余至赣。江抚刘广胤自宁都召募二千人亦至。未经一战，俱以五月一日，先后溃散。刘广胤被执，所失士马器械无算。此后援兵益不敢前。

　　苏观生、陈赓多方鼓舞，六月十五日，吴之蕃、张国祚两营奋勇出战，与北师相遇于李家山、九牛之间，数战皆捷。北师疑援兵大至，遂撤城下之围，退屯水西；之蕃、国祚亦退守南康。时赣城守已两阅月；奉诏劳苦，改名忠诚府，加杨文荐右都御史。

　　二十四日，汪起龙率师数千，滇帅赵印选、胡一清率师三千，南安同知刘清名引兵三百，苏观生部下遗师三千，粤帅余卒三千，杨廷麟收散亡数千，大司马郭维经、侍御姚奇胤召募滇、闽兵八千，阁部丁魁楚部下遣师四千，先后至，营于城外，不下四万余人，皆欲一当敌。先是，中书袁从谔出募沙兵三千人，铨曹龚棻、兵曹黎遂球出募水师四千人，留滞南安。万元吉以为必待水师之至，并力一战，安危在此一举。王其宖曰：今水涸不能泛巨舟，且其帅罗明受，故海盗也，桀鷔不驯。龚、黎二公如慈母之奉骄子，岂能如约？

　　八月二十三日，将至，北师以是夜截之于江上，焚巨舟八十余，兵士被杀者数百。罗明受遁，舟中火器皆为北人所获。列营无不丧气。

　　二十八日，北师破广营。

　　二十九日，破滇营。自是东南城外，遂无一卒。

　　九月三日，攻西门。北人将登，元吉、文荐缒死士格堕之。

　　九日，北人据南康。滇、广诸营既溃，人无固志，皆稍稍引去。城中所留者，汪起龙罢卒三百人，汪国泰、金昌振四百人，徐日彩招虔人二百余，郭维经部下三千余；城外，惟水师后营黄志忠二千余而已。内外既单弱，给事中万发祥及王其宖招集乡勇，为不得已之计。而参将赵之良拥众万余于雩都，粤西狼兵八千人踰岭亦不即至。赣人登陴日久，勉强支吾旦夕。

　　十月三日，城内有缒城出者。北人获之以为乡导，夜由小南门而上，乡勇犹巷战久之。

　　四日黎明，北兵大至。城上发炮皆裂，遂陷。杨廷麟投水死。万元吉出城登舟，已而叹曰：一城人，吾杀之也。巾帻赴水死。郭维经入嵯峨寺，焚死。此外，翰林院兼兵科给事中万发祥、太常寺卿兼守道彭斯生、吏部主事龚棻、御史姚奇胤、兵部主事于斯昌、周瑚、王其宖、黎遂球、柳昂霄、鲁嗣宗、钱谦享、户部主事林珽、中书舍人袁从谔、刘孟鍧、刘应泗、赣州推官署府事吴国球、同知王明汲、临江府推官胡缜、知县林逢春、监纪通判郭宁登、乡官卢象观、举人刘日佺、万兴明、马芝、贡生杨廷鸿、黄尚实、胡国伟、王明、管声元、戴绂、诸生段之辉、朱长应、刘斯镐、赖尚佑等数十人，不死于兵火，则自罄投水耳（此篇全用范康生所记）。

　　史臣曰：赣之守与死者，皆三百年以来国家之元气也。万元吉清苦绝伦，而自用颇专；杨廷麟志节之士，而见事迟、听事不广；郭维经称下士，而遴才太滥。赣事三人为政，然皆承平贤者；扶危定倾，非其所长也。

　　·绍武争立纪（行朝录之三）

　　绍武皇帝讳聿镇（镇系英宗讳，恐误，或曰聿■〈金粤〉），思文皇帝第四弟也。隆武改元，封唐王，以主唐祀。闽败，浮海至广州。

　　时，大学士丁魁楚、瞿式耜已奉桂王监国于肇庆。隆武大学士苏观生从赣入广，故与魁楚有隙，以为由隆武而言，则宜及其弟；乃与大学士何吾驺、布政司顾元镜、在籍侍郎王应华于丙戌十一月癸卯朔，请王监国。使主事陈邦彦通好桂王。初五日，王即帝位，以广州都司署为行在，改明年为绍武元年。自旧辅观生而外，何吾驺仍为大学士，顾元镜、王应华皆为东阁大学士，以军国事专属观生。邦彦至肇庆，桂王见于舟中，皇太后垂帘，丁魁楚侍立。言战与平孰便？邦彦曰：天潢之序，固应属王，何平之有？以言乎战，外患方殷，宁可寻踪谭尚，贻笑千古。不如早正大位，以属人心。魁楚然之。遂以是月十八日，桂王即位，加邦彦兵科给事中，赍诏至广州。邦彦至而唐王已正位号，遂不敢入。以诏致观生。观生颇不自安。

　　已而桂王命总督林佳鼎、武靖伯李明忠领兵至三水，帝使督师陈际泰御之（非西江陈大士）。二十九日，战于城西，唐兵大败。佳鼎兵昼夜兼行，十二月二日遇唐兵于海口。唐兵皆大舰，乘东南风发火箭、火球以焚桂舟。桂兵登岸，淖深三尺，人马陷，全军皆覆。林佳鼎中炮死，李明忠仅以数十骑免。

　　唐、桂方相持，而北帅佟养甲、李成栋自闽入广，潮、惠皆开门降。遂用两府印文移广州，报无警。观生泰然不为备。

　　当是时，广州陆寇则有花山砦；水寇则有石、徐、马、郑，谓之四姓兵。观生皆抚之为用。然桀鷔不听节制，白昼杀人市中，悬其肠于官府之门，莫敢向问。七门之外，号令不行。十五日，北帅李成栋遂以十七骑疾趋广州，门者纳之。帝方幸学阅射，群臣朝服行礼。俄报北兵至，观生曰：此妄言，为敌间者。斩之。既而汹汹，犹以为花山砦人。未几，红笠载道。宿卫万人，仓卒不及集。帝变服踰垣，匿王应华家。寻缒城遁至洛城里，为逻者所获，安置东察院。成栋使人馈食；帝不食；曰：吾若饮汝一勺水，何以见先帝于地下？自缢而崩。

　　观生遇吏科都给事中梁鍙问计。鍙曰：死耳。观生乃大书「大明忠臣义士固当死」九字于壁而缢死。太仆寺卿霍子衡、国子监司业梁朝宗、行人梁万爵死之。十八日，杀诸王之在广州者十六人。何吾驺、顾元镜、王应华皆降，而元镜尤丑。

　　史臣曰：唐、桂之构，外惧方张，又生内忧。苏观生之罪，又何逃焉！然观生受思文特达之知，其立绍武也，与荀息之不食言，可以并称矣；岂仅仅修丁魁楚之隙哉！若帝之从容遇难，追配毅宗，所谓亡国而不失其正者，宁可以地之广狭、祚之修短而忽之乎？

　　·舟山兴废（行朝录之五）

　　舟山四面皆海，元为昌国州。昔越王勾践，欲置夫差于甬勾东，即此地也。今并入宁波之定海，设参将一员以镇之。

　　崇祯间，黄斌卿为其地参将三年。斌卿号虎痴，福建兴化卫人。少随其父于京邸，流落不能归。后以恩例当授把总，苦于无赀；有妓刘氏助之，得办。刘氏乃为其妻妒死。自参将升江北总兵。南都既亡，遁归。思文即位，斌卿得附劝进，上言：舟山为海外巨镇，番舶往来，饶鱼盐之利；西连越郡，北绰长江，此进取之地。上善之。封为肃卤伯，赐剑印，率兵屯舟山，得便宜行事。复上疏，乞周崔芝自副。斌卿为人猜忌，而崔芝慷慨下士，来者多归崔芝。由是与斌卿不合而归。

　　乙酉，出师窥崇明，战败。以周瑞，得还军。斌卿怯于大敌，而勇于害其同类。丙戌，副使荆本彻至舟山，屯小沙岙；斌卿奉乡民杀之。本彻，松江建义兵，败入海，其将士善射，斌卿忌之。本彻不能辑士卒，所至为民患。斌卿乘民怒，造为流言，民单里从斌卿以攻，本彻遂遇害。六月，浙东事败。富平将军张名振扈监国鲁王出海，投舟山，斌卿不纳。然名振故与斌卿为儿女姻，其兵势相倚藉。宁国王之仁、王鸣谦至舟山，斌卿诱击之，尽并其众。叛将张国柱，乃悉定海舟师以攻舟山。国柱有弓箭手五百名，号饶勇。斌卿知陆战不能胜之，使百姓乘城，而身率水师以出洋，力战三昼夜，犹不能当国柱；赖名振之水营将阮进精于水战，以四舟冲国柱营，秋涛方壮，乘之发炮，无不糜碎。国柱仅以身免，乃劫元妃、世子而去。斌卿得其楼船百号，声势益振。

　　阮进者，尝为海中小盗；名振拔之，使管水营，其德名振实甚。斌卿妒名振之有是人也，以计间之，使进背名振，取其船二十艘、军资器械数万，脱归闽海。

　　未几，而有吴胜兆之事。胜兆，守松江之北帅也；颇怀反正之志。吴中失职之士，相聚幕中，为之计划。内以招抚之名，结太湖义旅；外以蜡书求援于海上；斌卿犹豫不敢应，翰林张煌言、御史冯京第俱在舟山，劝名振以其兵就约，名振诺之。时斌卿已进爵肃卤侯，其肃卤伯故印犹在。名振请即以其印封胜兆为据。四月二十六日（丁亥年），胜兆之聚谋者既众，人人谓事成在旦夕，肆言无忌；而所就抚之义旅，多不受约束，欲凌主兵出其上，主兵恨之刺骨。其未经招抚者，亦不忌北人而昵就之；捕之见胜兆，胜兆无以自解，辄斧锧以徇。义旅且惑胜兆中变。名振渡海，至崇明而海啸，楼船丧失八、九，踉跄归舟山。煌言、京第，间道得脱。胜兆因海上之失约，区画无序，义旅遂劫胜兆，斩北官之不从者。而胜兆之部曲，既与义旅异志，又不见海上之兵，视湖中所抚，其力易制，于是詹世勋矫胜兆之命召义师次第入，斩之毕而执胜兆。北人杂治其狱，陈子龙、侯曾岐、沉廷扬、徐式谷、戴武功皆死之。有周长吉者，亦牵连入案。北人鞫之，长吉自承与詹世勋谋叛，非胜兆也。北人并杀世勋。

