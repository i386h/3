<!-- { "loadSidebar": true } -->
　　吴胜兆以兵守松江，颇怀故国。吴中崇仁励义之士，欲因以为功。于是相聚幕中，为之计画，而以招抚之名，内结太湖义旅戴之俊、周天等，外求援于海上兵部尚书陈子龙。蜡书至黄斌卿，斌卿犹豫不敢应，张名振乃召其兵就约。时斌卿进爵为威虏侯，其肃虏故印犹在，名振请得之，赍使者以拜胜兆，期四月二十六日渡海。胜兆之聚谋者既众，人人谓事成在旦夕，遂肆言无隐，而所招之义旅，又不就约束，欲陵虏卒出其上。虏卒恨之次骨。其未经招抚者，亦不忌■而昵就之，虏捕之于胜兆；胜兆无以自解，斧质以徇。义旅既惑胜兆中变，名振渡海碇崇明沙，飓风海啸，楼船自相激撞，飘没者什八九，军资器械都尽。名振与翰林张煌言、御史冯京第单舸脱走，而右都御史沈廷扬见获。胜兆因海上之失约，区雾无序，义旅遂劫胜兆，斩虏官之在松江者。而胜兆之部曲既与义旅异志，又不见海上之兵，视湖中所招，其力易制，于是虏中军以胜兆之命，召义旅之帅次第入，斩之；胜兆未知。已而执胜兆，虏酋巴山陈锦杂治其狱，诛戴武功、吴鸿、钦浩、张谢、石乔垲、侯美汉等三十三人。其所连染，复数百人。

　　兵部尚书陈子龙赴水死。

　　陈子龙字卧子，青浦人也。父所闻，天启壬戌进士。子龙天才绝出伦辈，少而知名于时，与檇李夏允彝为生死交。崇祯丁丑登第，授绍兴府推官。十六年，寇患已深，朝野之议，有欲出皇太子降南京以防未然。东阳人许都颇好事，游学于檇李，其师何刚谓之曰，天下多事，将及于江南，子所居，江南精兵处也，盍结其豪杰以待变：此江右夷吾之业也。都信之，归而聚众数千。东阳知县桐城姚孙乐家富美，以其乡邑不可居，迁其资于官所；都众无粮，囚孙乐劫其资。都不得已，遂攻下三城，浙东震动。子龙知都非欲反，往说降之，誓以不杀；而巡抚御史左光先斩都，子龙仓卒，不能得之光先，深以为恨。迁南京吏部文选司主事，终养祖母。毅宗伟其定乱，改兵科给事中。子龙闻寇逼京畿，与夏允彝、何刚等操练水师，欲从津门入援，而北都已陷。弘光即位，马士英自以援立不狎人望，尽疑当世高名之士意在潞王，而子龙以知兵见忌。虏渡江，允彝缢死。子龙建议守松江三月，上加总督兵部尚书兼右都御史。亡何，城陷，子龙旁皇山泽，作诗歌为变征之声。虏意吴胜兆狱，子龙为之主，获子龙一奴，谓嘉善钱旃檇李黄涛舍匿子龙；索之不得，已得之嘉定侯岐曾之丙舍。虏酋见之，子龙不屈钳釱，置于战舰，洎松江跨塘桥，子龙伺隙投水死。子龙少为古文词，宗历下、太仓，于欧、曾蔑如也。江右艾南英为长书刺之，相遇南中，至于相搏。其后子龙学益进，文章尔雅，一变其少时之作。天下丧乱，子龙、南英皆建义不成而死。所谓白首同归者非耶！侯岐曾字雍瞻，兄左通政峒曾，并以文名。峒曾守嘉定不下，城破而死。岐曾复以客子龙见捕，亦不屈死。徐式谷字似之，吏部尚书石麒之养子也。嘉兴陷，石麒死之。吴胜兆之降，式谷与谋；虏穷竟得之，亦死于难。

　　虏杀举人杨廷枢。

　　杨廷枢字维斗，长洲人也。阉人魏忠贤乱政，逮吏部郎中周顺昌，吴人相聚搏其官校杀之，诸生廷枢为之魁。两京既陷，隐迹吴江之芦墟。吴胜兆事败，虏搜村落之伏听者，到芦墟。廷枢曰，必为我也。即诣虏大骂。四月二十九日被缚，饿五日不死；为诗十二章，俘于大■杀之。妻费氏、女观慧，皆骂贼而死。总制尚书张肯堂、兵科给事中徐孚远、平海监军朱永佑，避地至舟山。

　　三人皆依周鹤芝于海口，海口既陷，故北至舟山依黄斌卿。

　　五月甲辰，永嘉诸生叶天章自尽于狱。

　　叶天章一名尚高，虏令剃头发，天章佯狂自免。赋诗讪谤，马草诗曰：可怜昨夜选为被，和泪拖来到马栏。胡服诗曰：安得蜉蝣易生死，犹存楚楚好衣裳。上丁释菜，天章入文庙痛哭，虏守朱从义执而笞之下狱。天中节前一日，为绝命诗曰：待斟蒲酒心先醉，未浴兰阳骨已香。饮鸩卒。

　　六月攻漳州，我师败绩。

　　安昌王与御史冯京第乞师日本。

　　冯京第自崇明归，张名振之军，丧失且尽，而黄斌卿又志在自守。于是至日本乞师。先是，欧罗巴国欲行其教于日本。其教务排释氏，中国之所谓西学也。日本佞佛，乃杀欧罗巴之行教者。欧罗巴精火器，所发能摧数十里，举国雠日本，驾大舶、置火器向其城击之。日本谢罪，大舶始退。退一日而京第至长旗岛。日本新遭外国之侮，闻外国人至，一切不听登陆。京第遥望而哭，昼夜不绝声。会日本巡方者篮舆过长旗，收血书，达其国主。京第还舟山，使斌卿之弟孝卿从商舶待命，而孝卿出入妓馆，日本益轻之。

　　舟山行洪武钱。

　　日本始用洪武钱，后始铸其国号。而旧钱不敢销毁，藏之库中。至是尽发黄赋卿，助舟山国用。

　　秋七月初五日，攻福州，我师败绩。八月己卯，上次长垣。

　　上亲征，会郑彩、周瑞、阮进、周鹤芝之师攻福州，石田僧宋惺以其义旅应之。

　　丙戌，克连江。

　　冬十月，长乐虏帅逃，永福、闽清皆下。罗源虏知县朱丕承、宁德虏知县钱楷以城降，福宁州虏帅涂登华、章云飞全师来归。督师大学士刘中藻起兵福安，新建王克大田、沙县、尤溪等路。朱成功克同安等县。曹大皋克建阳。

　　以熊汝霖、马思理入阁办事。刘沂春吏部尚书、林正亨户部尚书、吴钟峦礼部尚书兼通政使，钱肃乐兵部尚书，余扬左都御史，林嵋吏科给事中，黄岳吏部考功司郎中。

　　邓藩审理陈世亨复安固，兵败死之。

　　陈世亨，温之瑞安人也。浙东建义，授中书舍人，改邓藩审理。虏渡瓯江，晦迹山中。闻上至闽，十月初四日，以一旅复安固；援兵莫继，被执，骂虏而死。

　　吏部文选司主事林垐起兵攻福清，不克，死之。

　　林垐字子野，福清人也。崇祯癸未进士，授海宁知县。隆武立，迁吏部文选司主事，抑绝侥幸，已而叹曰：此润色太平之事，顾岂今日之所急耶！乃辞去。募兵得数千人，而闽事一禀郑芝龙，垐不得自行其志。于是，散遣其众入山。制棺一具、布衣一袭，上书大明孤臣之柩。自为挽诗曰：绕厢风雨莫归愁，灯暗心明泪不收。易舍妻拿惟有父，无惭肤发但多头。复仇到底落人后，做鬼应居最下流。门外长江知我恨，年年涛卷未能休。上既复闽，垐约平虏伯进攻福清。当是时，其门人来访，将归海宁；垐送之诗曰：天地荒荒已如此，君今归去去何方？山川麦秀伤心泪，日月刀头带血光。屠狗市中声忽变，采兰泽畔志徒芳。寄言父老休相念，我死魂犹到此乡。明日临阵，垐不避矢石，杀虏过当；会日暮，虏冲其营，遂殁。垐之友人叶子器者，初垐在营中，为虏所获。虏使作书招垐，子器受纸笔，书一诗授之。其末句云：到得死时方是我，纵然活去不成人。虏杀之。垐起兵时，有诗云：兰蕙当门不怨秋，■■■尽也空休。拋它七尺留千恨，何必三■■■楼。月肯照人云作怪，龙方潜壑蚓遨游。谁能终古留高响，博浪声中五世仇。

　　兵部左侍郎林汝翥攻福清，兵溃死之。

　　林汝翥字心泓，福州人也。释褐，知沛县。妖贼徐鸿儒之乱，汝翥城守有功，考授御史。阉人魏忠贤干政，汝翥巡城，遇火者曹进、傅国兴攫金于途，汝翥杖之，中旨逮汝翥。先数日，逮工部郎中万璟，内侍数百人殴璟至死。于是汝翥援「大杖则走」之义，亡至遵化。托抚臣邓仪具疏投狱，廷杖得不死。上至闽，征拜兵部左侍郎，总督义师。攻福清，兵溃，被执。虏欲降之，不屈，除夕服金屑死。

　　十二月庚午，黄斌卿攻宁波，不克。

　　甬诸生华夏、屠献宸、杨文琦、文瓒、董德钦、王家勤谋起兵内应。而御史李长祥亦结会稽豪杰以待，皆使人走舟山，约斌卿入。亡何，长祥为人告变，亡命。姚江人王翊聚兵于海山，华夏以帛书约之，为虏所得。降人谢三宾，又讦夏等于虏，夏等入狱，而水师始至。内无应者，斌卿之兵遂去。虏诘夏之同谋者，夏对曰：太祖高皇帝、崇祯先帝。虏曰：然则汝帛书所谓布置已定者何耶？夏曰：直为大言，鼓动人心耳。是时虏利三宾之财，亦诬以同谋，故令夏引之。夏曰：若谢三宾者行同狗彘，建义之事胡可假之！三宾在旁闻其言，搏颡以谢。明年五月初二日，夏与屠献宸、杨文琦、文瓒、董德钦、王家勤皆论死，妻子为奴。杨文瓒妻张氏，杭州人。文瓒既敛，张氏从容语其舅曰，儿不从死，无以成夫之志。出簪珥分饷姊姒，闭户自缢。华夏妻陆氏、屠献宸妻朱氏、杨文琦妻朱氏，皆自缢。

　　礼部尚书兼通政使吴钟峦上申明职掌疏。

　　时远近章奏，武臣则自将军都督、文臣自称都御史侍郎，三品以下不计。而江湖游手之徒，假造符玺，贩鬻官爵。偃卧兵园，而云联师齐楚；保守妻子，而云聚兵千万。故钟峦请加严核，募兵起义者，则当问其册藉花名；原任职官者，则当辨其敕书札付。

　　三年（戊子）春正月丁酉朔，上次闽安镇。

　　同安伯杨耿、大学士朱继祚攻兴北，克之。

　　虏守道彭遇颽，故弘光时之御史也。至是纳款。杨耿攻兴化，遇颽令其守将出战，登陴立大明帜；守将不敢入。

　　癸丑，郑彩杀大学士熊汝霖。

　　熊汝霖字雨殷，余姚人也。举天启乙丑进士，授同安知县，考选户科给事中。汝霖抗直敢言，谓今日以情面贿赂，断送封疆，二祖列宗饮泣地下；降福建按察使知事。弘光立，复补给事中。是时四镇迎立之功，逼取淮扬，朝臣莫敢议其进退。左都御史刘讳，言刘泽清、高杰之弃淮北可斩也。泽清遣刺客伺刘讳，刺者不忍而去。汝霖独论之曰，一镇之饷多至六十万，势必不供；即仿古藩镇法，亦当在大河以北。曾奥窔之内，遽以藩篱视之，已争阮大铖之用。其议论皆不遂，归。虏渡大江，汝霖入省，欲发罗木营兵拒之，不得。刘讳将死，念诸人悠悠，无可与计事者，独以建义属之汝霖。汝霖聚兵又不得。九江道佥事孙嘉绩既斩余姚虏知县王玄如，汝霖始出领兵，渡海宁，战三昼夜，败归。上监国，加兵部左侍郎右佥都御史。汝霖虽不知兵，然趋死不顾利害。当是时，总兵方国安、王之仁所领皆营兵，而分别召募者以为义兵，同汛未尝敢均粮糒，至汝霖则未敢易之。三吴之豪杰，欲为应者，皆因汝霖而来。鲁元年，又加东阁大学士。浙江失守，从亡至闽。闽之诸镇，郑彩以商舶为事，唯闽安伯周瑞勇敢可任。汝霖批答，右瑞而左彩，彩积恨之。

