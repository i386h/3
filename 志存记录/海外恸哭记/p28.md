<!-- { "loadSidebar": true } -->
　　郑子禹梅随父秦川先生溱谒公于续钞堂。选姚江逸诗。公平日于诸家文集，凡关涉本邑者必为记别；是年始选定（凡十五卷，已校梓。后又辑姚江文略、姚江琐事，尚未梓）。作赠少保施忠愍公传，并议立其弟之子铭为后（议载文定后集）。

　　十二（年癸丑），公六十四岁。

　　适甬上，范友仲引公登天一阁，发藏书；公取其流通未广者钞为书目，遂为好事者流传。昆山徐尚书健庵干学，使门生誊写而去。太夫人八十寿辰，孙征君夏峰先生奇逢（时年九十矣）寄到理学宗传一部，并寿诗一章；李征君映碧先生清，寄所着鹤龄录为寿，巢孝廉端明亦为文以祝。公有谢祝寿诸君子诗。

　　十三年（甲寅），公六十五岁。

　　时群盗满山，奉太夫人至海滨第四门，寓诸九征来聘书室。室容一几，三几之内，寝灶图书咸在焉。暇则泛汝仇湖，历牛屯岙、泊九龙亭，观石壁凿像；访东山寺，略临山以观海。发箧，得半山（讳嘉仁）、景州（讳尚质）诸公诗稿、缩斋文集（泽望公集），皆为之校正作序。唐陆鲁望、皮袭美有四明山倡和诗，分为九题；后之言四明名胜者，莫不渊源于是。公作四明山九题考，并各系之以诗。

　　十四年（乙卯），公六十六岁。

　　南山乱定，闰五月还故居。秋，孙千顷过访，遂同游永乐寺。八月，有客自长洲来，接沉眉生四月二十日手书；而眉生于五月三日逝世，此书盖绝笔也。车厩谒杨慈湖先生墓。明文案选成，共二百十七卷（钞入四库全书。后广为文海四百八十二卷，■钞入四库全书）。

　　十五年（丙辰），公六十七岁。

　　二月，之海昌。安阳许侍郎酉三三礼为邑令，以公曾主教于越中、甬东，戒邑士大夫胥会于北寺，昆山徐果亭秉义宫詹来，健庵大司寇遣门人彭羡门孙遹来；公曰：诸公爱民尽职，实时习之学也。留两月，省觐归；作留别海昌同学序。顾宁人先生炎武寓书于公，以所着日知录呈请抨弹。六月己未（八日），叶安人卒；公嘱郑子禹梅作墓志铭。九月，复之海昌，与朱止溪先生嘉征剪烛论文。九日，同仇沧柱、陈子棨、子文、查夏重、范文园出北门，至范文清东篱；有句云：如此江山残照下，奈何心事菊花边。读苏子美哭师鲁诗，次其韵哭沉眉生征君；公尝谓终身偲偲之力，眉生与文虎二人而已。许公约十月朔日至海盐云岫山（即鹰窠顶）观合朔；前一日，公与仇沧柱、邵蓼三、陈彝仲至其地，许公迟之寺中。五更时起观之，遇雨（有鹰窠顶观日月并升记）；遂至胡考辕先生家观藏书，其子令修为公发其故箧。集忠端公祠墓碑铭为正气录，刻之。明儒学案成，共六十二卷（钞入四库全书。安阳许氏、甬上范氏各刻数卷而辍，故城贾氏所刻杂以臆见。惟慈水郑氏续完万氏所未刻为善本。厥后莫宝斋侍郎晋重梓之本，亦有贾氏搀入处）。后又辑宋、元儒学案，尚未成编；遗命主一公成之（甬上全谢山太史祖望又续修之，共一百卷。慈水冯五桥云濠校刊，板旋毁；道州何子贞编修绍基重刊）。

　　十六年（丁巳），公六十八岁。

　　仍主海昌讲席。公每拈四书或五经作讲义，令司讲宣读；读毕，辨难蜂起。公曰：各人自用得着的，方是学问。寻行数墨，以附会一先生之言，则圣经贤传，皆是糊心之具；朱子所谓譬之烛笼，添得一条骨子，则障了一路光明也（公在海昌凡五载，得公之传者无闻焉。惟勾股之学，陈言扬得其传耳）。甬上董子在中自京来，寄到叶讱庵学士方蔼五古三百五十字，怂惥就道；公即次其韵，勉其承庄渠之绝学，而告以不出山之意。陆文虎先生之丧尚在浅土，公闻之泫然叹曰：是余之罪也夫！乃告于世之为郭元振者，而使契弟子充宗董其事，且忆其生平之崖略而志之。甬上钱鲁恭来求忠介公肃乐传；公谓二十年来，乘桴之事若灭若没，停笔追思，不知流涕之覆面也。李杲堂先生文允至，为会稽余若水增远求铭；公仿叶水心并志陈同父、王道夫之例，作余若水、周唯一齐曾（甬人）两先生墓志铭。杲堂又谓公曰：文山属铭于邓元荐，以元荐同仕于行帐也。今行帐之臣无在者，苍水（张司马煌言）之铭，非子而谁？公乃按奇零草、北征录次第之以为铭（司马葬杭之南屏）。冬，嘱郑子禹梅作忠端公集序。

　　十七年（戊午），公六十九岁。

　　诏征博学鸿儒，掌院学士叶文敏公方蔼以公名面奏。圣祖仁皇帝且移文吏部，公门人陈常庶怡庭锡嘏大惊曰：是将使先生为叠山、九灵之杀身也。因代为力辞，乃止（行状作己未年事，今从神道碑系戊午）。至海昌，许公酉三从，受漳海黄忠端公（石斋先生讳道周，亦谥忠端）三易洞玑及授时、西洋、回回三历。登龙山，拜徐忠襄公墓。

　　十八年（己未），公七十岁。

　　天一阁范左垣重订书目，介门士王文三锡庸来求藏书记。之海昌，季子主一公随侍。秋，之杭，与陈子夔献同寓吴山。至六一泉，拜忠端公神位（六一泉有两朝忠烈祠，寻改为广化寺）；南屏，寻张苍水司马墓。监修明史总裁徐立斋元文、叶讱庵方蔼两学士，征公门士万处士季野斯同、明经贞一言同修；公以大事记（忠端公所记）、三史钞授之，并作诗以送其行。

　　十九年（庚申），公七十一岁。

　　正月庚子（十日），姚太夫人卒（年八十有七）。立斋徐公谓公非可召使就试者，或可聘之修史；乃与前大理评事兴化李映碧先生清两人，特举遗献。奉旨：着该督抚以礼敦请。公寓书制府李公之芳、抚军李公本晟，代以老病疏辞。已又奉特旨：凡黄宗羲有所论着及所见闻有资明史者，着该地方官钞录来京，宣付史馆。李方伯士贞因招季子主一公至署，校勘若干册，使胥吏数十人缮写进呈（公长于史学，尝欲重修宋史而未就，有丛目补遗三卷。又辑明史案二百四十四卷，故虽不赴征书，而史局大案总裁必咨于公。如历志出于吴检讨任臣之手，乞公审正而后定。其论宋史别立道学传为元儒之陋，公谓明史不当仍其例。时朱检讨彝尊方有此议，汤公斌出公书以示众，遂去之。至于死忠之藉，尤多■核；地志亦多取公今水经为考证）。徐公又延主一公参史局；公以书戏之曰：昔闻首阳二老托孤于尚父，遂得三年食薇，颜色不坏；今我遣子从公，可以置我矣。上太夫人事略于史馆（入明史列女传）。徐果亭宫詹访公黄竹浦，谓胜于过柴桑问浣花也。秋暮，天童山晓本晰过访，不值；题诗于壁云：短杖拄泥深尺许，远随牛迹辨荒村；先生乘兴看花去，惆怅斜阳立板门。适海昌，过郡城，适轮庵禅师（文文肃公从子）开法于能仁寺，公相见话旧，怆然者久之。谢吊过桐溪，休阳汪氏三子（时侨寓桐溪）周青、晋贤、季青，出其诗稿求序。自订南雷文案，授门人万子充宗校、郑子禹梅序（甬上门士校梓）。

　　二十年（辛酉），公七十二岁。

　　适海昌徐公燮为其祖忠襄公求神道碑铭；公谓白发青镫，回理前绪，犹可彷佛其六、七也。作吏部侍郎章公格庵正宸行状、熊公雨殷汝霖行状，上之史馆。九月，公与慈邑刘仁规访陈子禹梅于黄过草堂，以箑书寿序，祝其父秦川先生溱七十。甬上万子公择自淮归，过访。

　　二十一年（壬戌），公七十三岁。

　　至郡，遇百岁翁陈孝廉赓卿箴，以所用拄杖见赠，赋诗志谢。七月既望，与门士陆鉁俟、蒋万为、洪晖吉各赋诗一章。旋里，遇十月之望，又赋诗一章。嘉善魏允札来求其父子一先生学濂墓铭；公谓子一之大节，四十年尚然沉滞，则党人余论锢之也，因为之发其沈屈。华亭张孝廉守求其父司马澹若公履端家传，公追忆五十年前以身所见闻者，铨次其事；家国之恨，集于笔端，不觉失声痛哭。

　　二十二年（癸亥），公七十四岁。

　　正月杪，甬上后学陈辛学汝咸（介眉先生子）从万子充宗来问学；公谓人曰：是程门之杨迪、朱门之蔡沉也。四月，吴门周子佩先生千里来访，上化安山，拜忠端公墓。作金陵怀旧诗十章，寄仲子直方公。平阳寺天岳诣黄竹浦，求公作山翁禅师文集序（公诗第三卷天岳评点）。五月，之郡城，同门友董无休玚、门人施胜吉敬观徐文长题壁，即次其韵，并有寻禹穴宋六陵怀古诗。同轮庵钦虞咨牧阳和书院，时唱阮大铖词，其语多刺东林；公有句云：故翻党锢作新题。七月，之杭。王九公邀集湖舫，同会侯许霜岩、王廷献赋诗志感。闻万子充宗卒于寓，往哭之。至昆山，主徐司寇家，观传是楼书。朱之铨以其父文靖公行状丐墓铭，公乃按状而铭之。

　　二十三年（甲子），公七十五岁。

　　之杭，游南山，过法相寺。童、王两校书乞诗还天台。

　　二十四年（乙丑），公七十六岁。

　　往姑苏，访周子佩先生。时先生有僧舍，法东坡坐道堂四十九日，厚自炼养。因公至，破关出见。往昆山，顾景范以所作邓丹邱（即起西）传，请公志之。八月，返里。万子公择自语溪返，过访。岁暮，之甬上，并问陈子介眉病；介眉即以千秋相托。

　　二十五年（丙寅），公七十七岁。

　　督学王公颛庵掞，考图经，知忠端公故有祠，饬即故里官埭浦口老屋三楹，肖像存旧；王明府嵩伊委沉教谕辰令煋摄二月祀事，公有记。三月，忠端公入祠乡贤。公留城数日，值赛神之会，举国若狂，作姚江春社赋。淮上顾在瞻諟自甬过竹浦，公谓在瞻如剑客奇材，当是稼轩同甫路上人物。六月丁丑（二十五日），仲弟晦木公卒（详全太史鹧鸪先生神道表）。迁居周家埠。

　　二十六年（丁卯），公七十八岁。

　　王颛庵督学刊子刘子文集；公取家藏底草与伯绳先生原本（公次女婿茂林，念台先生冢孙也。家藏此本）逐一校勘，必以手迹为据（有刻子刘子全书启，见未刻稿）。淮阳门士田守典来谒。闻陈子介眉、陈子夔献讣音，作二律。衢州叶静远书来，有传公已物故者；公以诗戏之曰：岂邀美酝同丁讽（宋丁讽人传其死，京师诸人致奠美酝盈室），却喜流传似子瞻（子瞻在日，人亦讹传其死）。

　　二十七年（戊辰），公七十九岁。

