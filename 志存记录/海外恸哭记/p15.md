<!-- { "loadSidebar": true } -->
　　未几，而五虎之门户起。五虎者，左都御史袁彭年、副都御史刘湘容、吏科都给事中丁时魁、兵科都给事中金堡、户科都给事中蒙正发也；皆以李成栋之子元胤为主。堡在桂林，拟上十事，参马吉翔、陈邦傅、庞天寿、李成栋及大学士王化澄、严起恒。至肇庆行朝以示时魁等，时魁削其牵连成栋者二事，而以八事上之。成栋见其所论之人，皆己之所不悦者，故使其子亲之。化澄、起恒俱欲辞位；公言二辅历尽颠沛，所谓同患难之臣也，不宜听其去。首辅瞿式耜当令回朝，内定纷嚣，外资发纵。十二月二日，召对，王谕：肇基伊始，百尔功臣方赖中外拮据；科臣弗悉艰难，说现成话，或寒其心，岂不误事？日来改票，朕与辅臣再三商确，岂不容朕改一字？何云中旨？公奏：科臣金堡，前朝卓竖风裁；纪纲初立，方赖纠绳。用舍人材、谟画军国，倘有故违佥论，出自斜封墨敕者，方为中旨。今虽无此，言官防微杜渐，言之未始不可。袁彭年条陈宪规，察御史履历；适陆枢回道，刺书下御。彭年劾请逮问，上批未允；彭年随劾起恒。而丁时魁、金堡单疏、公疏，劾起恒及马吉翔、庞天寿者无已时。太后召公票拟，面谕：当武冈危难之时，今日诸臣安在？非马吉翔等二、三人左右圣躬，焉有今日？先生严加票拟，不可隐徇。公奏：武冈扈从，大功固不可泯；然宪垣所争，亦是职所当言。还望皇太后、皇上宽宥，以开言路。太后复谕：先生只管严拟来看。随命内臣笔札赐坐，公票拟两解；太后不允。改票至再，内有「那得如许更端聚讼」语。彭年大怒。疾呼于朝堂曰：当时不惜铁骑三千，犹得作此景象耶？起恒遂抹前旨，以逢其意。彭年怒犹未平。二十三日立春，王令诸大臣盟于太庙，而后入贺。顾水火愈甚。己丑正月，陈邦傅愤金堡参之也，上疏言堡谓臣无将、无兵，滥冒封爵，请即遣堡为臣监纪，以观臣十万铁骑。堡昔为临清知州降贼，受官逃回；今日湖南来，未必非北人间谍。公与起恒在直，得邦傅疏，抵几大笑曰：金道隐善骂人，今亦被人骂倒耶（道隐者，堡之字也）？遂拟票：金堡辛苦何来？朕所未悉；所请监纪，着即会议。其谓「辛苦何来」，用杜子美「喜达行在所，辛苦贼中来」成语，非有他意；而堡以为讥其从贼。时魁等率科道官青衣哭于朝，掷印免冠，入阁大噪。公曰：公等岂以小朝廷，遂无君臣之礼耶？彭年曰：不关我事。公曰：总宪者，总朝廷之法也；公为总宪，法纪荡然，焉所谢责！王召诸臣，勉之收印视事；时魁等不从，令李元胤给之。初，时魁等以票拟出自起恒，欲进阁殴之。是晨侍郎刘远生至公舟，阻其入朝；询其故，远生以告。公曰：不知可以不入；既知矣，事不辞难。遂至阁自认，魁等为之稍阻。公随乞去；王遣鸿胪卿何骧敦趣入直，不可。陛辞涕泣，王亦垂泪曰：卿去，朕益孤矣。二月初六日也。此与唐昭宗欲相韩渥，朱温欲害之而出，昭宗握渥手流涕曰：左右无人矣。又何殊也。

　　公栖迟庆远。九月，王复敕入觐；跂予悬望，更勿久延。公言：两粤兵民，情涣势促，路人能言之。好建言者，绝置不论。须知近地可危，方克谋及御远；知迩形可惧，奚遑漫采浮言？而乃琐屑一人、一事，掉头以争，矫命还封，曰：我古遗直也。今而后，毋以四方无利害之章奏悻悻见面，认为极痛、极痒而哄焉。使我一人终日知危、知惧，仅知此焉而已。王念之不置，俾返棹端溪。公自庆远至象州，而王已退跸梧州。上疏言：端州终岁偷视，兹因一番震荡，毅然有为。自今日为始，东省勤奋，各有寨兵汛艇曾举义于昔者，自可号召于今。高、雷、廉、琼额解两广盐利，土弁、客兵禅其根括，有兵而不知发、有饷而弃诸人。毋若向之谋国者曰：义兵可散归农也、土狼寨岛兵不可用也；终日以毛锥从事，一惊、再惊，至有今日。又言：宋高宗渡江航海，偏安一隅，有退地也。今日之事，退地何居？卞无行台、上无行阙，中露、中泥，无地非战场也，无日非战期也。可云此为三公九卿属内欤？彼为使相调将属外欤？二、三年间，摇惑内权，麾之难去；轻畀外爵，招之莫来。皇上当奋然自将，勿判内外文武诸臣，悉擐甲将兵以从。臣请持经略江南、岭南使节，拣砦兵、择土豪、抽峒丁、募水手，自近逮远，招集四方流徙之人，训阅以充御兵，佐我皇上云集龙斗之力。否则，徒责票拟，调停文武水火，以为主持政本；呜呼！今日政本何在乎？

　　庚寅七月，以文渊阁大学士、吏兵二部尚书入直梧州，赐图书曰「理学名臣」。先是，云南督师杨畏知说滇寇孙可望反正，同乡官龚彝赴肇庆，进可望表，请王封。金堡首言本朝异姓止有赠王，三百年定制，不宜坏自今日。众皆以为然。畏知曰：不与无益，彼固已自王也。一旦降号公侯，而能欣然受命者，此纯臣之节，宁可望于若辈？今因其向义，使之感恩，庶几收助于万一。且法有因革，时异势殊；土宇非故，而犹执旧法乎？议数月不决。临发，乃赐一字亲王章，而无封号。畏知西行过梧，遇堵胤锡曰：可望业自王云南，今赐之印而无国名，是犹靳之也。激猛虎而使噬人，奈何？胤锡然之，为补牍入，始封定辽王。武康伯胡执恭者，故陈邦傅中军，驻防泗城洲；地与滇近，闻可望求封，先以书约封秦王，可望悦。执恭即具疏闻，且谓机不容缓，臣已便宜铸印，填空敕赍执行矣。执恭至滇，可望郊迎甚恭，所部额手交贺，俨然以秦王临其下矣。比畏知回，始知其诈，顾深耻之；曰：为帝、为王，我所自致，何藉于彼？而屑屑更易，徒为人笑欤！遂不受朝命。至是，可望复遣使至梧，自称秦王，且以不愿改号为请。从官集议，公与王化澄以为许之便，严起恒、文安之、郭之奇以为不当许。公厉色争之，而起恒等持之益坚。及两广俱破，大兵日迫，王奔南宁；辛卯，始封可望为秦王，而可望已视之甚轻。

　　五月，可望请移跸云南，从亡诸臣议之；阁臣吴贞毓、御史王光廷、徐极等议幸钦州，依李元胤。公言：元胤屡败之余，众不满千，栖依海滨，其不足恃明矣。云南山川险阻，雄师数十万，北通川、陕，南控荆、楚；可望既怀好音，必弗遽萌他志。不若因其迎而依之，亦推诚之道。佥议未协，迁延者累月。公忧扈从单薄，奉命经略左、右两江土司。兵众未集，大兵已迫南宁。王踉跄入滇，公扶病随行。壬辰正月，至广南府，病剧不能前进，暂寓西板村，土官侬绍周架屋居之。是年八月十八日卒。有「孤忠未展、遗恨无穷」疏，遣人至安隆所上之。王览疏悲泣，赐祭十一坛，赠少保建极殿大学士，谥文靖。

　　粤稽永历立国，筚簬篮缕，自救无暇；与宋之二王无异。惟肇庆之时两、三年间，可以进取有为，而又为五虎所把持，薄文细故，事事争执，以法祖制、慎名器，依傍为题目，庙堂之上，流矢影风，救过不遑；而于兵食战守绸缪呼吸之大计，一切置之不讲。夫未进呈曰票拟，既落红即圣旨；圣旨一不当意，即追究票拟之人而欲殴之。此与「狗脚朕」之詈何殊？袁彭年等不足责，金堡颇持士节，顾乃昵近凶慝、取谋豺虎，与之共济乎！明朝异姓不封王，犹汉之非刘氏而王者天下共击之一也。孙可望之求王于明，亦犹韩信之求王于汉也。顾汉未尝不王信，堡执承平之言以绳创业，得乎？彼求我则我重，我求彼则我轻；我不能操重之权，直至零丁失所，我出其下而后奉之，则为其所轻也固宜。不王异姓与谏南迁之议，皆愚儒不知通变者也。文靖公之学，所谓积榖做米、把缆放船，其于儒门尚未臻于自得；顾鞠躬尽瘁，死而后已。堡则深契禅宗，佞口铦笔，一以机锋出之；坏人家国，视为堕甑。而又别开生面，挝鼓上堂。〔入〕世、出世间，总属无情。于此可以知儒、释之分矣。

　　公端志读书，栖心重仞，即行街术间，亦不彻吟诵。壬午，在京师，余每过之，谈学亹亹，汗漫恍惚，非章句之所轨辙。着有道统、治统二录、七观斋文集、雉城诗、集孝诠、一弦草藏于家。娶沈氏，封一品夫人。子二人：宿垣，监察御史。斗垣，给事中；册封巩昌王行至板桥，孙可望犯跸，抗节而死。孙之铨，甲子武举人。某某。

　　康熙壬寅，丧车还里。癸丑，葬于雉城之湖滨。又十年，余至昆山，之铨以墓铭为请。先忠端公之难，门人唯徐冢宰石麒职纳橐饘，公与金知县浑仓惶奔赴；余时童稚，执手而号。徘徊家国存亡之故，执笔泫然。浑字宜苏，吴县人，亦死节于英德。铭曰：国之兴亡，虽曰天数，天之所废，由人摧仆。鼎悬一丝，啮之未错。景炎新造，危如朝露。犹以台谏，排论宿素。蕞尔两粤，乃兴朋党。咫尺堂陛，殷雷扰攘。昔之台谏，奉行宰相；今之宰相，台谏厮养。于唯文靖，争此呼吸。群枉哗然，卷堂相逼。寄命舟航，时危复入。朝服搵泪，桐棺瘴湿。一家百口，寄处蛮巢。经年十九，存者寥寥。故乡昼锦，丹旐飘飖。死而不亡，视此霜毫。

　　·兵部左侍郎苍水张公墓志铭（丁巳）

　　语曰：慷慨赴死易，从容就义难。所谓慷慨、从容者，非以一身较迟速也。扶危定倾之心，吾身一日可以未死。吾力一丝有所未尽，但不容已；古今成败利钝有尽，而此不容已者，长留于天地之间。愚公移山、精卫填海，常人藐为说铃，贤圣指为血路也。是故知其不可而不为，即非从容矣。

　　武林张文嘉、甬水万斯大与僧超直葬苍水于南屏之阴。余友李文胤谓：文山属铭于邓元荐，以元荐同仕行朝也。今行朝之臣无在者，苍水之铭非子而谁？余乃按公奇零草、北征录及公族祖汝翼世系，次第之以为铭。

　　公讳煌言，字玄箸，别号苍水。宋相张知白之裔也。曾孙集贤修撰袭，自沧州徙平江；集贤子吁，又自平江徙鄞。九传至景仁，避元末之乱，泛海至高丽；洪武初，始返乡里。又四传，而张氏以雍睦名。长伯祥，举成化癸卯贤书；次珽，次玠，次璟，里人以孝友名之。玠生锡，锡生淮，淮生尹忠，尹忠生应斗。应斗生圭章，字两如，天启甲子举人，仕至刑部员外郎；公之父也。妣赵氏，封宜人。公幼颇跅弛不羁，好与博徒游，无以偿进，则私斥卖其生产；刑部恨之。然风骨高华，落落不可一世。年十六为诸生。时天下多故，上欲重武，试文之后试射。诸生从事者，新射莫能中；公执弓抽矢，三发连三中，暇豫如素习者。观者以为奇。崇祯壬午，举乡试。

