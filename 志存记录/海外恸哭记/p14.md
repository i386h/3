<!-- { "loadSidebar": true } -->
　　当是时，宜兴当国；兴化后起，而声价稍高。一时台省各相依附，为反复憸滑之术，以构两相。于是附宜兴者为南党、附兴化者为北党，章疏诡绐激讦，莫不有谓；上亦心知言官之横而恶之。有无名子疏二十四气，达之御前。上益信，手敕申戒。给事中姜采，言上中谣言单辞，厌薄言官；行人熊开元，屏人密奏宜兴过失。上皆疑为捭合故智，下之诏狱。且欲赐死狱底。蕺山于召对，犯颜救之；蕺山革职。公言：皇上欲求变通趋时之臣，举朝不乏；若欲求廉顽立懦、维风易俗之臣，舍宗周无与归矣。不听。然上亦凛于公论，收回密诏，改下刑部。公轻拟不徇上意，奉旨闲住。公去而国事益急，彷徨一旅，冀赴贼俱死，而北变已至。

　　江左嗣兴，起公为右都御史；未至，改吏部尚书。大业草创，人心未附，闻公与蕺山、漳海之出，天下始无寡弱之忧。公以国家之败，由官邪也。方欲条品人物、简落狐狸，易危亡之辙；而马、阮传通奸赂、毁裂恩仇，孽勋悍将、宫奴市侩，时相为市。中旨贤于部推、私门热于庙堂，黔首嚣然。公犹以祖宗之法，汰彼已甚；不因流极之运，刓其方圆也。马士英希心列侯，中人韩赞周请加恩定策，五等延世。公覆：世宗以外藩入继，拟封辅臣杨廷和、蒋冕伯爵，皆谦让不遑；方今国耻未雪，扼腕拊心，诸臣岂肯裂土自荣？俟神京克复，大统告定之后，议之未晚。又言福王殉难，先帝尚遗一勋臣、一黄门、一内侍，验审含敛；今先帝梓宫何处？封树若何？仅遣一健儿应故事，则群臣之悲思大行，祗具文耳。士英苦其折让，凡公所上考选年例，少所称可。御史黄耳鼎恨公例转，蹄尾纷然，谓公杀枢臣以败款局。公历叙和议始末，从前小人闪揄卖国情状始露。公与蕺山先后去国；黄童白叟，皆知南都不能立矣。

　　乙酉四月，余过嘉兴，劝公避地四明山。公曰：不可。吾东向一步，则马、阮谓我拥立潞王；西向一步，则马、阮谓我与卧子将兴晋阳。惟有死此一块土耳。别后三月，干戈满地。嘉兴城守将破，公在城外，至城下呼曰：吾大臣不可野死，当与城存亡。城上人哗曰：我公来矣。开门纳之。越宿而城陷。公朝服自缢死，闰六月二十六日也。僧真实藏之柜中；踰二旬收敛，颜色如生。其时蕺山在越城，饿经七日。曰：此降城，非我死所，乃出城而死。两公死相反，而其义则一。海内为作「降城叹」、「我公来」乐府以美之。

　　烈皇拨乱反正之才，有明诸帝皆所不及。承熹宗芜秽之后，锐于有为。向若始事，即得公等六、七人而辅之，开诚布公，君臣一体，全不堤防，其于致治也何有！自蒲州出而失望，见制于小人。所谓君子者，往往自开破绽。烈皇遂疑天下之士，莫不贪欺；颇用术辅其资好，以耳目隐发为明。陆敬舆曰：驭之以智则人诈、示之以疑则人偷，然后上下交战于影响鬼魅之途。烈皇之视其臣工，一如盗贼，欲不亡也得乎？故蕺山进告，先欲救其心术。公随事消息，归于忠厚，虽累逢投杼，而过后思之不置。盖其性原不与小人合也。乌程、韩城、武陵、井研，能亡烈皇之天下，而不能使猜忌刻薄之名加于烈皇者；观两公之遇合，而可以解于后世矣。南渡沸鼎，斗筲而叨天业；苟非公等数人虚名润色，讵能免于闰位，亦犹文山之存德佑也。公清修绝俗，造次布素；官物贮库，苞苴戒门。通籍二十余载，位至冢宰，所余不过谈尘歌钟而已。宏奖后进，士有纤芥之长，依以成名；尤急人之患难，虽侧踵焦原，不忘援手。竹亭败后籍没，公力言当事，止没其田产而卷握之物不与。雠竹亭者，又欲窜其子弟于许都叛党之内；公复理而出之。孝廉祝渊上书颂蕺山，缇骑逮问；公嘱吴金吾勿杀义士。渊得生出狱户。一门之内，孝友濡染，义尽情至。兄弟三人，惟伯兄一子，相埋者言当迁；公曰：有兄在，吾不敢为主也。母党式微，公折契田庐曰：俾无忘太夫人之德。公初以疏属尔榖为子，已二十六年；甲申，始立柱臣为后。或问后与子异乎？曰：然。子可私也，后不可私也。子惟父之所爱即子之；后非荐于祖祢而祖祢用馨、告于宗族而宗族不疑，不敢后也。故诗曰：螟蛉有子，蜾蠃负之；即人皆可为子之证也。传曰：鬼不馨非类、神不馨非族；是人不可皆后之证也。其议礼之精如此。公条贯经史，而尤熟于朝章国纪。故其章奏尺牍，见闻周洽，凿然皆可施行，非经生是古非今之腐谈也。而又旁通九流之学；尝推施公子禄命，谓人曰：施四明佳人，奈何此郎不任香火！已而果绝。

　　公生于万历戊寅，殁于宏光乙酉。年六十八。娶顾氏，继冯氏，俱赠一品夫人。子尔榖、柱臣；女五人，唐尧臣、潘涣、张守、虞景尧、祝文管，其婿也。孙二人，功燮、申。

　　余覆巢孤露，公以稚弟畜之。所不至陨越于沟壑者，繄公是赖。且少不知学，泛滥无根，公每训之曰：学不可杂，杂则无成。亦无将兵农礼乐，以至天时地利、人情物理，凡可佐庙谟、裨掌故者，随其性之所近，并当一路，以为用世张本。此犹苏子瞻教秦太虚多着实用之书之意也。公死生师友之谊，过于彭宣；余感伤旧恩，不能及李燮之于王成，能无愧乎？公葬海宁园花镇之龙山；余两过墓下，丰碑未立，但有腹痛。辛酉，距公之殁已三十七年矣，功燮来求铭。白发青灯，回理前绪，尚可彷佛其六、七也。铭曰：国之兴亡，岂以事功。曰诚曰术，何途之从。吁嗟烈皇，求治太急。一念刑名，佥壬斯集。公亦有言，王道平平。至诚透露，即是机权。行其所学，以匡烈皇。帝虽曰俞，举国若狂。南渡爝火，专树饕餮。公于其间，六月霜雪。大厦将倾，犹抽梁栋。泛泛沟中，以俟一哄。御儿鸳水，黑云压城。蓑城毅魄，耿耿孤城。血碧龙山，魂骑箕尾。千秋万岁，光芒斧扆。

　　·文渊阁大学士吏兵二部尚书谥文靖朱公墓志铭

　　公讳天麟，字游初，别号震青；以沈天英举乡试，后始复姓。世居吴江之太湖滨，为农家；至公而徙昆山。幼好学，家贫，无力从师。年十岁，随父素庵之黎里。其地有道士陆逸庵，公之亲也。精舍幽雅，公欲留而读书。素庵不可，携之还家。越二日，里人有鬻薪于黎里者，公不告于家，附舟而往。家人迹之使归；公曰：吾不欲以农夫没世。逸庵亦劝学甚力，聘名师教之，历八寒暑而学成。

　　万历戊午举贤书，出先忠端公之门。登崇祯戊辰进士第，授饶州府推官。政事之暇，唯务谈学。所谓豫章四子者，陈际泰、艾南英、罗万藻、章世纯皆从之。何心隐传泰州之学，为江陵所害；弇州据其爰书作传，人遂以游侠外之。公观其遗录，有所发明，刻之，众毁之。中兼官摄印，皆有惠政。建祠者三地。

　　戊寅，上御中左门，召考选诸臣，问兵食之计；拔公为翰林院编修。庚辰，充武经大全纂修官。

　　甲申正月，差祭淮王；至山东而京师陷，一恸几不起。大兵南渡，公欲为即墨之守，而人心已去，航海而南。至定海登陆，复自浙之闽。遇闽立国，公以少詹事兼侍读学士署国子监祭酒，诸生亦千余人。隆武廷试贡生，选十二名为萃士，其冠服比庶常，三年后赐同进士出身；以公为教习。未几，公见郑芝龙跋扈，乞假至粤。

　　闽事败，又自东粤至西粤，入土司安平州。桂王立于肇庆，移梧、移桂、移全永；丁亥四月，依刘承胤于武冈，遣官以礼部侍郎召公。公上疏，请上自将为前锋，毋徒踵辙承平；今日拜一相，明日设一官，坐失事机。戊子四月，王在南宁，升礼部尚书，寻兼东阁大学士；召入直，公力辞：今何时也，营官晋秩，臣实耻之；愿押选土兵，勤略江、闽。不听。公不得已，至行在。会李成栋请幸肇庆，公扈跸过浔州。浔帅陈邦傅请世守粤西，如黔国故事；公票拟不允。邦傅意在必得，以印剑掷公胁之；公仍不允。时两粤新复、豫章通款，何腾蛟、堵胤锡经略三楚，肇庆晏然以小朝廷自处。公上言：为今之计，亲贤选将，询尔仇方，夙缵旧服尔。乃惟听孔壬諓諓，日以口舌快忿；即旰日横经，榷商繁牍，亦奚以为？顾议者谓何必亲征，我以地方官官彼、人以地方饷饷各兵，即我官、我兵也。汉高所云马上得天下者，欲以笔端收之。臣望皇上效周宣自将，以世臣元老姜曰广、黄景昉、瞿式耜、何腾蛟、堵胤锡等为今莅止荆淮之穆公、方、召。即以迎銮诸勋镇兵合为王旅，仿旧制京营、神枢等十二以隶众师，内以神机一营，领兵一万二千五百人属中枢，戎政辖之；使表里策应，悉听命于行阙。亟颁亲征之诏，舍此更无他道。王优诏答之而不能行也。

