<!-- { "loadSidebar": true } -->
　　野史氏曰：『噫！何辞之费也。越南自兼真腊、并占城，阮氏代兴，我中国曾张挞伐，屡勤我师而后臣服。其俗强□□驯，法人□□□□□一时亦难猝定。秉钧者沈几观变，必能宏此远谟；所谓「卧榻之侧，岂容他人鼾睡」也。海上琉球，自□□□□□□□□。明太祖赐以闽、广善操舟者三十六姓，贡舟来往免征其税；国人赖之。故仰中国，□慈母而自□于婴儿。万历、天启间，始有日本之难。林亭顾氏所著「天下郡国利病书」云：『册使至琉球，见日人露刃拒胁，纲纪荡然』。逮入我朝，日人虽曾□执其王，以其地属诸侯国，比于附庸；竟得释归，王其国如故。「海国图志」、「瀛寰志略」所谓「贡使中绝几二十年」者，以此。夫琉球臣属我中国与日本孰后孰先？以时考之，何烦置辩；犹复委曲周旋，未即以军礼见者，盖冀日人深悔斯举之过当，效法前人之所为，复其国而存其祀，用成日本之名，洵「□人为善」之美意；惜日人之不悟也！至于台、澎之役，防兵十倍于东军，无论矣；以二十五倍之地、百倍之众，何怯于一战！第以王者有分土、无分民，不忍两国生灵之命消沈于鎗林弹雨中；圣君贤相胞与之宏恢乎无外，□可以常情测诸』。 

　　客唯唯而退。爰以「释问」名其篇。 

　　九月初九日（公历十月二十日——即礼拜五） 

　　船局琐闻 

　　局中煤炭将罄，已列前报。兹闻自七月下旬派「永保」、「海镜」两轮船赴台北装煤备用，已于八月初三、初六两日内渡；共装载煤炭千墩有奇，约敷月余用场。现又拟派「琛航」、「万年清」两船再赶装千墩；一俟装竣，即将此船送台郡乡试各士子回家也。 

　　九月初十日（公历十月二十一日——即礼拜六） 

　　筹捐助赈 

　　台湾淡水中西诸善士近以江、浙、皖、粤、湘、鄂等处各有偏灾，劝得洋银一千元，由汇丰银行汇交本馆代收，代交赈寓。昨已收到上海规银七百二十七两五钱，当即送交本埠电报局赈寓，掣回收条，封固寄回台湾。所有诸善士在台劝捐之启，附录如左： 

　　且夫救灾如解倒悬，垂怜涸鲋；恤邻不分畛域，为念哀鸿。矧江、浙属在毘连，鲸波屡侵；粤西原非沃土，鲵浪频掀。蛟腾则襄、皖汪洋，都成泽国；晁吼则湖、湘汜滥，半是灾区。其荡析离居，可胜道哉！我辈幸沐□和，安居乐土。然痌瘝念切，能无致叹为鱼；苟饥溺情同，不免兴悲死兔。爰告同人，矜兹旡妄；清俸慨分乎鹤，巨款速集于鸠。汇寄申江，交馆主人而管领；统登乙册，刊诸君子之芳名。庶几薄助筹捐，对鹄形以散粟；稍资赈恤，苏蚁穴以编茅：则万户灾黎，籍兹续命；而九霄默鉴，定尔延厘！是为序。 

　　九月十八日（公历十月二十九日——即礼拜日） 

　　闰省琐闻 

　　台湾设有海关验船一员。前月，「万年清」轮船由粤回台，带有布疋、草帽、小镜各物，约皆千余件；虽请有免税单，而物与单内之数不符。该委员认真查验，溢出二千余件；即经禀明穆将军在案。嗣为台湾镇、道合禀请予免究，穆将军批云：『据禀各物皆卖给生番，以为笼络之具。虽与私带货物不同，但各件数目太浮，与免税单所差甚巨。姑念事属因公，此次从宽免究。而该委员认真办事，不避嫌怨，深堪嘉尚！嗣后仍须秉公查验，毋负委任』等语。查近来官轮船恃符带货，安得贤大吏本身作则以挽颓风耶！ 

　　岑宫保于去冬创建台北大甲溪长堤，今春告竣。乃四月中旬溪水暴涨，冲坏堤身二十余丈，当即修好。及六月下旬，溪涨于内、浪激于外，加以大雨浃旬；七月初，又风雨交作，连宵达旦：遂撼陷长堤，化为乌有。刻下两岸依旧平沙，只剩铁笼十余个飘泊溪边、大石数堆隐现溪中而已。至台北沿路所筑之碉楼十六座，亦于六日间为雨浸润，渐就顷圮；七月初旬以后，陆续塌倒。现在欲坍未坍者，尚有两座。行人过此，多疾行数步，恐为危墙所压也。 

　　「长胜」轮船向派在台湾差遣，现因回工修理；刘观察颇嫌此船小而笨重，已留「万年清」差遣。故「长胜」刻已改派厦门守口，以备载运官员来往之用；于中秋日展轮前去矣。 

　　九月二十一日（公历十一月初一日——即礼拜三） 

　　壬午科福建乡试题名录（节取） 

　　蔡国琳（台湾）、陈大猷（台府）、陈咏芝（新竹）、张宗华（嘉义）、余绍赓（台北）、王兰石（台县）。 

　　九月二十四日（公历十一月初四日——即礼拜六） 

　　不祀忽诸 

　　琉球开国之祖日天舜氏，历传至尚泰三十四代，春秋祭祀，从无缺略。今者该国王旅居日京，恐祖宗庙祀自我而斩，爰在旅邸妥祭先灵。呜呼！帝阙上书，徒效包胥之哭；故宫回首，谁兴箕子之悲！问五庙以安存，鬼犹求食；望九原而洒泪，魂兮归来！语云：「瓶之罄矣，维罍之耻」；我岂独为该国王惜哉！ 

　　十月十八日（公历十一月二十八日——即礼拜二） 

　　福州杂事（二则） 

　　台湾道刘兰洲观察，于上月十八日乘坐「万年清」轮船内渡；二十一日，晋省谒宪。适因台北需石应用，即派「万年清」船装载石条、右块赶赴台北，于二十二日展轮启行；约月抄，可回马江。现闻刘观察拟于十月初东渡料理各案，再行内渡云。 

　　南洋大臣左宫保□制快船，以备防海之用；已列前报。兹闻九月初旬，已咨会福州船局黎星使转饬吕提调督率员绅商办，并派委员汪栋臣赴闽会商估价；快船拟制五号、巡江船拟制十号，限五年完工。刻下船局大费踌躇，不制不能、欲制又不敢也。汪委员已催促回文，尚未定夺云。 

　　十一月初五日（公历十二月十四日——即礼拜四） 

　　船局琐闻（一则） 

　　岑宫保于去冬创筑大甲溪堤岸，曾托福州船局制造铁笼，委知府卓维芳太守赴香港购办铁条十余万斤；内有万余斤系以铁板剪成条者，并非拉成之件，故不能拚制铁笼，剔留水缸厂中作为废件。今秋七月间，许总监工代卓太守具禀，请船局购用，奉批照准；已由支应处给价二百余金承受，发交广余所收存。即此一端，可见船局无废材也。 

　　十一月初六日（公历十二月十五日——即礼拜五） 

　　台湾近信 

　　闽省之台湾府孤悬海外，实为东南半壁之咽喉。曩岁奏定：闽抚半年住台，随时规画机宜；又奏定：督、抚轮巡一次，以均劳逸而察民情。故每逢新抚莅任后，必该渡台。今秋张又山中丞抵闽不久，即校阅武闱；故渡台之期，拟订冬月。现闻何小宋制军以督闽六载未阅台防，于心似有未安；业与张中丞熟商，让其先行渡台察看各属情形；诹吉于冬月初八、初十、二十三等三日内，定期启行。且俟节旄遄发之时，再纪斧钺宣扬之绩；谨先纪大略于此。 

　　又闻台北府有硫油井一区，向归煤务局兼办。前岁有粤人某，纠集股分合成万金，请洋师到局开办。乃未及一年，而万金已化为乌有。然硫油苗虽不旺，而地脉颇厚；如果开采得法，必有利可收。惟洋师辛俸岁给二千余金，各匠价亦不赀；加以当事者及经手之人均非老练，故只见支销银钱而硫油竟无从挹注，爰于本年夏间停办，而有股分诸公竟一无所获，殊堪深惜也！ 

　　闽省多疫 

　　福州自九月望后，或连日发风，或间一、二日发风；虽未吹坏房屋，而风声竟日夕不绝。十月初间，仍复如是。初八至十一日，颇晴暖，无风；而十一夜，又起大风。故「琛航」船赴台北月余，迄今尚未内渡。「万年清」于九月二十二日开赴台北，计程二十三日可到；乃船至五虎口外，即泊而不去，日候一日。至十月初八日，风势已定，始敢展轮；行海者岂能克期而至哉！近则寒暇不常，感受者类多头痛吐舄之症；往往病发不及一时，即溘然气绝，医药无所措手。如先吐后舄者，可救十之五、六；倘先舄后吐，十不救一。故居人闻有泻症，无不栗栗危惧。然大半粗作人患此，想因平时饮食未得其平耳。 

　　十一月十八日（公历十二月二十七日——即礼拜三） 

　　福州近事（一则） 

　　福建台湾府孤悬海外，向例奏定督、抚每年渡台一次巡阅。今秋督宪兼权抚篆，故未出巡；张中丞到任后，又以武场在即，亦未即去。现闻督宪定期十一月二十日东渡，而抚宪又欲封篆前赶去；督宪以抚宪如此急行，因不作东渡之想矣。 

　　十一月二十六日（公历正月初四日——即礼拜四） 

　　连日地震 

　　台湾地震，曾经列报。兹闻该处自上月二十九日后半夜起、至本月初七日，此数日内无日不地震，每日或二、三次不等。该处中外居人，莫不惴惴。甚至晚间不敢在室安寝，恐遭覆压之祸；皆于矿地搭篷安榻以卧。即有居该处二十余年者，咸以为从未见此等连日地震之事也。 

　　十二月初一日（公历正月初九日——即礼拜二） 

　　闽抚渡台 

　　闽抚张又山中丞，将循例渡台；已列前报。兹悉诹吉于十一月十九日申时，由署动身，戌刻到马尾；翌日已刻，乘「扬武」轮船由罗星塔展轮。随员只带五人，并闻拟于封篆前赶回。然由台北至台南，陆路崎驱，驰躯匪易；不识一月内能否趱程也。 

　　十二月初五日（公历正月十三日——即礼拜六） 

　　纪念碑 

