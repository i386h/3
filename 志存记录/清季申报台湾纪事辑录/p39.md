<!-- { "loadSidebar": true } -->
　　七月十八日（公历八月二十九日——即礼拜六） 

　　译「字林报」语 

　　「字林西报」又论及镇江兵不听调往台湾之故云：传说兵士闻不过一火船，以为不足以应敌；须有兵舶数船，始克以保无虞耳。然此说，想西报犹未得其详细也。 

　　中国新购火船 

　　传得中国在上海买就一火船名「勒文」者。按此船，向为英国之船也；以之驶往重洋互相交战，其取胜焉必矣。 

　　师船器械整齐 

　　中国旁轮船曰「天镜」者，昨由吴淞驶进上海浦江内，相传待道宪之命。今船上共置螺纹钢炮十一尊，船上员弁及水手共一百二十人云。 

　　东洋战和无信 

　　昨日东洋之事，无复新闻。须俟下次天津有火船到来，庶几可知详细也。 

　　七月二十日（公历八月三十一日——即礼拜一） 

　　再复日本游客书 

　　昨奉复函，足征卓见，曷胜钦佩！但敝馆之设，缘为采列新闻起见；岂有中外交涉之事，反肯缄默不言乎！然敝馆所列，亦非漫不经心、毫无选择，尽行登报也。于以往之事，必系确有实据；于未来之事，亦须在人意中：而后方载于报也。连日列陈贵国之事，加以议论；证以古事，岂有他哉！不过欲邀贵国之君有所闻见，改过迁善，休兵息民；不至使两国赤子，罹于锋刃之祸耳。故于谣传台湾中、东之兵业已接仗，为日已久；并不录列。何也？此事大有关系两国和局。又不言其胜负如何，亦恐摇惑而关人心，故不敢采列。执事观此，亦可以察敝馆之用心矣。尊函本欲代列，缘仔细详阅中□一事，未免失予检点。盖上海一区既多游手好闲之人，常有遇事生风之举；三月十八日之事，岂非明鉴乎？安可再示之以往事，启之以衅端乎！故仔细思之，不如不□之为愈也。 

　　至来函谓「小民不应干预国政」，此恐系贵国之礼；惟独不见商人弦高以牛犒秦师、壶关三老以策干汉祖，一以全郑国、一以开肇基，彼均非小民乎！何以关心国事如此也？若言非礼，何以书之经史、传之宇宙也！吾，西人也；熟悉西国之事而已。西国于承平无事之时，君民一体，尊卑之分不甚悬隔，而下情易于上通。至争战有事之时，君民一心，休戚之念互相关切，而国政视如己事；虽不敢谓倚为腹心，亦不至于等诸陌路也。今者，东西既结和好，不敢谓东洋之荣辱，无与于西人也；又况贵国之君改行西法，若有非义之举，人不谓东洋效法之未善，岂谓西国立法之不美也！中、西亦结和好，不敢谓中国之忧乐，无与于西人也。又况我等贸易，身家均在中国；倘中国多事，我辈岂能高枕无忧、安乐如故哉！又安能如秦人之视越人，不关肥瘠也。 

　　细阅来函，知执事亦必博古通今人也；请详陈贵国与中国之事焉。贵国之通中国，自隋代始。唐、宋两朝，中、东和好，彼此相安于无事。元、明之后，两国始开兵端。有明一代，贵国之兵扰乱中国者几至二百余年。万历年间，贵国兵至高丽，业已夺其王都；然卒不能占踞中国及高丽尺寸之土者，非不欲也，盖势有所不能也。其间用兵之际，贵国之君府库耗空、贵国之民肝脑涂地；其中之获利者，惟贵国用事之诸臣及中国勾通之奸民而已。今者，台湾之役，无论贵国未必即能据有其地；即令如愿以偿，居然能据其地而有之，去春结约和好、今春败盟构兵，中国纵不与较，而其余和好相与之国见之，能不寒心！又况中国尚未必不与较乎？两国兵端一开，从此兵连祸结，则两国有用之银钱耗归无用、两国无辜之军民尽陷有辜；有识之人，能不为感慨叹息而恨救正无法乎？夫人生于世，与人交接所最贵者，信义耳；倘使反复无恒，在身受者必至防之，在旁观者必至疑之。夫人乃至使人相防、相疑，安得不自危乎！又况堂堂人主乎！此吾所以深为贵国惜也。若能即此罢兵、即此修睦，尚可挽回于末路，俾中、东仍全和好之交，而各处共享升平之福；不徒两国之幸，抑亦天下之幸也！不然，危矣！语曰：「良药苦口，利于病；忠言逆耳，利于行」。吾愿为苦口之良药，不知能治贵国之病否乎？愿进逆耳之忠言，不知能挽贵国之行否乎？ 

　　来函之意，微露贵国有不战欲和之心。倘果和议一定，望即赐知，俾列于报，庶可以释群疑而安众心；盼甚、祷甚！ 

　　敝馆墨枯笔秃，力劝贵国与中国释怨修好者，敝馆岂有私意于其间哉！亦不过聊以尽吾新闻馆之职分而已。望执事原鉴焉！临颖不胜企祝之至。 

　　七月二十一日（公历九月初一日——即礼拜二） 

　　香港来信 

　　香港报云：东兵近已舍琅■〈王乔〉而另屯兵于别处，形势孔固，猝难以取胜也。 

　　中东情势 

　　现据东洋各处来报，则东人之志实似不欲与我国相战也；不过欲存体面，乃可撤兵。故诸报之意，以为今之战否，全在中国自择之。近日京师虽无甚消息，然风传柳原公使曾已显露此意；与本馆前日所论，实相符合。我国夙尚敦睦，度亦无所窒碍也。故以今势揆之，则两国或不至卒蹈兵祸；斯非中、东人所深幸者哉！ 

　　译横滨报语 

　　横滨西报论及大臣哦古坡之出使北京曰：相传经奉御命，中国若肯认曰东洋于出师往台并无越理，实系事所应得；乃可与议撤兵而不从占踞番地之先计也。设使至京之际，见中朝实惧东洋铁甲船并各精器等，乃可以索赔项。总之，须相机而行。西报又曰：大抵两国各怀疑惧，中国之为计，在于延时以藉练兵士，而精励其器；东洋之为计，欲即动手，不使中国办买铁甲船及精器各事也。 

　　东国招募兵士 

　　据神户西报于十九日所传，则前日开往长崎、后为旋风搁浅之火船名「马大士」者，共载有兵士二千人，皆调往台湾者也。长崎新报又曰：本埠积兵颇多，大抵除「马大士」船之外，将另行以所泊载兵之船遣发云。然此言，亦不过一人之见而已。本月初五日，船名「大加跌可马鲁」自台湾回长，带有病士三十人。横滨又报曰：到一火船名「江西」，系自台湾来者，带有病士三百人。故东国业经下令，欲招募以增兵额也。 

　　李珍大入都 

　　美国人李珍大于礼拜六乘「北京」轮船前往京师，大约襄东使哦古坡商议大局也。 

　　东人拟拯铁甲船 

　　闻上海祥生造厂之洋行兼有厂在长崎者，经为东人拯举前沈之铁甲船名「士多尼瓦」。盖此行备有起船机器，吸水极速；即船底有大孔而吸出内水实捷于进水，而船藉以自起也。然修补处，或须以时日，亦未可知。据所传，此船于未沈时曾拟发往台湾；其知者，皆曰「此船不善于驶洋」。现在正当恶风辄发之际，台湾滨海地方尤甚于他处；故未经遄发而旋遇此厄云。 

　　七月二十二日（公历九月初二日——即礼拜三） 

　　译录香港报语 

　　香港新报有论及英人现为中宪任用以供兵事之非；又将英例一条载录。其例曰：若有别国与中国相战或国内有作乱者，而英民膺任于中朝以从军事，非由英朝廷先许之者，即以妄行论。事发而审明属实，苦以监禁，至久以两年为期，或在监内作苦功；或坐监外，更科以罚锾之例，从少至多有罚至五千圆者；或仅罚银而不禁监，亦有之：总皆由公堂酌情裁断也。于是「字林新报」驳其论曰：中国尚未动兵；若果有交战之事，则各英人仅有两道：一则舍任而去、一则冒例而行耳。 

　　七月二十三日（公历九月初三日——即礼拜四） 

　　中国已购得铁甲船 

　　昨得英京前日传来电报云：中国已向丹国买就铁甲船一艘，想此数月内当可到矣。本馆前曾闻华官已付银两，向泰西购取；或即此船欤！按中国购办铁甲船，前已屡次说及；兹则系的确实信也。 

　　闽省水师拟仍请西人训练 

　　有自福建或相报曰：是处官宪经议定，此后水师内各务须复行延用西人教导。盖中国各员弁于驾船出洋事，究未能称精熟；便即舍去西人，未免失之过早。又曰：福建至厦门一路所拟设立电线，尚未开工云。 

　　中东所议须迟日有信 

　　据昨日烟台来信，则东使哦古坡实未在该埠，转搭「恰便」轮船驶往天津；惟在烟台耽搁数日，仍复坐铁甲船以前往耳。按「恰便」火轮即系前日回沪者，相报在海洋曾见过铁甲船及炮舶两艘，皆已至附近天津之海面。至于东钦使抵北京后，其所议如何？想尚须八日，上海或可得此音信也。今音信未来，则东洋一事固犹虚悬而未容测定耳。 

　　东国铁甲船已浮至海面 

　　闻东洋「士多尼瓦」铁甲船既浮水后，细加察阅，知无大受损处。又「马大士」载兵火船曾自长崎出口，往附近海岛某处，即以兵士七百人回长焉。该兵士，传闻今仍奉调赴台湾云。 

　　译长崎西报语 

　　长崎西报云：有东洋船名「大古撒可马鲁」，于英二十七日——即华七月十六日曾出海赴台；然未说有搭兵与否。该报亦曰：东人现在台湾建造房屋既坚且大，盖将使兵士得以度岁也。则观于此，东人似尚无意于撤兵矣。 

　　西宪评隲 

　　传得总理衙门经将台湾一事与东人先后往返各文牍，皆抄写而交与驻札京师之各钦使，盖以便其察悉两造之曲直也。闻西宪以一端甚为奇异，即东洋久延时日不照复中国之各文书者，以为大失两国相交之常礼也。 

　　载兵各船已回 

　　前自镇江载兵开往台湾之各火船，今已回来矣。其内一船名「永清」，带回有煤，已进口来沪；其余「伊敦」、「利运」及官轮船三只，相传皆已回镇江，欲依旧搭兵再往台湾也。据船上诸人所报，各船一路平安。惟甫抵打狗，而大风陡作，诸船迫于驶往澎湖各山之下，停泊两日以避风焉。甫经掷锚，见东洋大兵船从远而来，在诸船较远之处而湾泊焉；及至起锚欲往打狗，东船逼尾其后，直从之至打狗。旋于各船拟开回之早一日，东船始去往别处巡海。于是，中国各船前诣鸡笼取煤而回云。此事系由通闻馆所译出。 

　　七月二十四日（公历九月初四日——即礼拜五） 

　　东船窥伺华兵 

　　昨传中国载兵诸船在台湾为东船尾伺一事，今据「字林」所报，则此船名「逆亲」，于英七月二十八日自东洋而开往台湾者也。中国载兵停泊澎湖二日，该东船窥伺亦两日而不稍相离；继见华船驶行，而东船又尾之往打狗，且拢近而泊焉。及两船卸兵已毕、解炼北行，东船始亦解炼而与之同出口。据相传曰：此船后往琅■〈王乔〉云。 

　　七月二十五日（公历九月初五日——即礼拜六） 

