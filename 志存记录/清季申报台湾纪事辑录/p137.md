<!-- { "loadSidebar": true } -->
　　余曰：『孔子之论管仲也，曰：「岂若匹夫匹妇之为！谅哉，自经于沟渎而莫之知也」。管仲不能一死，而孔子犹谅之；并以管仲前所事之子纠实非可与图成之人，故管仲不必为之死。若琉球之为国，本属政教不兴，国王又复不闻有勃然奋兴之举；该二臣即怀振兴之志，亦虑不能藉手。而况地方狭隘，僻处偏隅；一有变更，益足以招强邻之衅。转不若因陋就简，人或不动席卷之心夫！是以不敢有所作为。而孰知狡焉思逞者，乃终不肯释然也！至此而琉臣之意悔与忧并、愤与恨俱，急欲图报复之举而卒不得；斯时而不死，则平时素餐负国之罪，益不可以挽回。此自刎者所以不惜丧元、绝食者所以深惭负腹也。呜呼！琉球有此二人，琉球虽亡而不亡矣！子乃犹不释于怀耶？春秋战国之时，势与今日本属悬殊，而情形颇觉相似。琉球之在春秋，则莒、小邾、共、滕而已。昔宋王偃患其国小不振，奋然而兴，而恃其力、不布其德，灭滕、败齐魏之兵，专以夷灭为威、以杀戮为强；其后卒遭众怒，而爝火之明一焰即灭。琉球虽不幸而遭夷灭之惨，而海内之士皆莫不同声叹惜，诚如其冤也。今复有此遗臣效包胥秦庭之哭，而继之以死；吾知泪尽成红、血将流碧，即求诸古今载籍之中，当亦无与相埒！虽宋之李若水、明之金黄诸臣，皆不得专美于前矣。设或有鉴其孤忠，□为之竭力谋复，则琉球可以亡而复存；或有鉴其血诚，而恻然动念还以故土，则琉球亦可绝而复续。即不然，琉球宗社终无复祀之时、琉球民人迄无故君之返，而此二臣者，其忠心义气足以照耀古今、震烁史乘。后人修琉球纪传，必将秉笔大书曰：「琉球亡后某年某月某日，其遗臣某某死之」；是亦足以千古矣，又孰敢该其后也哉』！ 

　　客唯唯而退。 

　　闽省近闻 

　　闽抚岑宫保由贵州调去之兵，陆续渡台；已列前报。继知驻扎马尾者，尚有千名。前月二十八日，何军门秀林部下所辖五百名，已派船局「扬武」轮船载往台北，驻扎鸡笼防守。至去冬所募楚军四营，宫保已饬孙军门遣散，即将此饷银移给黔军；大有除旧更新之象云。又闻本月初八日辰刻，宫保往马尾船政局勘视所造之铁笼，即由「永保」船装载十四个运台。宫保是日未刻，登船渡台。先于船上祭告天后、江神，申刻开行。因东北风迅利，是夕泊于馆头。连日阴霾寒冻，恐起飓风；待至十三日天色稍霁，乃敢出口。此次随行黔军，只带百名。时蔡军门所带黔军一营，暂驻马尾；望后，附轮东渡也。又闻宫保此次渡台，系督饬赶造大甲溪两岸沿□，防来春水涨云。 

　　闽督何（璟）奏参革局员审办片（十一月初四日京报） 

　　何璟等片： 

　　再，据署台北府知府陈星聚禀称：『前管八斗煤局委员补用同知邓秉钧呈报煤局工本银两被劫一案，经署淡水县知县顾镕会营先后获犯杨来、陈炎及家丁王贵、局差陈玉、邵禄、邵家声到案，讯有该局司事即同知邓秉钧之弟试用从九品邓秉铨雇令假装劫抢情形，请示办理』。当经臣批饬将邓秉铨及各犯提省审办，并饬同知邓秉钧旋省候质。并据藩、臬两司转据福州府知府解煜详：『遵提研鞫，据局差陈玉供称：「本年五月二十八日，该局司事邓秉铨与家丁王贵因亏空公项，适有工本解局，随嘱该局差雇倩杨来、陈炎于是夜四更时分假装抢劫情形，在外喊抢；并令邵禄、邵家声先将门窗撬破、银桶四个毁坏，并在局内放鎗喊贼助势」等语。质之杨来、邵禄、邵家声，供亦相同。惟陈炎与家丁王贵狡供不认；而司事邓秉铨等亲供，亦恃符饰辩。详请将试用同知邓秉钧、试用从九邓秉铨先行奏咨革职，以便审办』等语前来。 

　　臣等查此案该局司事邓秉铨亏空公项，辄敢嘱雇陈炎等假装抢劫情形、侵吞工本，已有陈玉、杨来等供词可据；实属罪不可逭。至于试用同知邓秉钧，于工本重款并不亲解工所，传各工匠当同散给；竟敢派人解交伊弟邓秉铨收管，更难保无串同舞弊情事。似此贪诈之员，未便姑容。相应请旨将试用同知邓秉钧、试用从九邓秉铨一并先行革职，以便严刑按例审办，而儆官邪。 

　　除咨部查照外，臣等谨附片陈明，伏乞圣鉴训示！谨奏。 

　　军机大臣奉旨：『着照所请。该部知道。钦此』。 

　　十一月二十九日（公历正月十八日——礼拜三） 

　　煤矿兴旺 

　　台湾鸡笼山煤矿，为中国矿务之大宗。统计公历一千八百八十一年内所□出煤斤，共有五万四千墩。查一千八百八十年□□煤四万一千墩，多至一万三千墩：是亦可见该处矿务之兴旺矣。□下该处地方，亦极热闹。去年外国轮船、帆船之至该处装煤者，计有六十六艘；而兵船尚不在此数。刻下尚有八船在彼等候装煤；想今年该矿必较去年更胜，是可为中国贺也（说见香港西字报）。 

　　十二月十二日（公历正月三十一日——礼拜二） 

　　福州琐闻 

　　闽抚岑宫保由黔调到之兵，陆续赴台；迭列前报。兹闻驻扎马尾之一营系蔡军门标统带，亦于上月二十日由「扬武」轮船载赴台北。其铁笼，已派「探航」轮船装运，赶赴大甲溪候用矣。 

　　去冬改修「万年清」轮船，至今秋告竣。兹闻九月杪，「万年清」船载兵赴台；十一月杪，始由台回工。因船尾车旁之铜车叶未经修理，致开行时水入船舱约有四、五尺。回工后，即上槽勘视；现已估工再修，方能稳载。查此船修理将及一年，约计工料在十万元之谱；今则仍须重修，所费诚属不赀也。 

　　十二月十三日（公历二月初一日——礼拜三） 

　　县丞拐妇 

　　闽有候补贰尹某（姑隐其姓氏），生平好持斋礼佛，入庙拈香。去年于厦门某寺遇一孀妇，台湾人，年约三旬；其妹约十八、九岁。挈二婢，肥瘦各一。妇与妹及婢亦好茹素诵经，家道颇裕。某既得妇欢，约携赀远遁；兼挈其妹、婢同去，妹与婢亦乐从之。前月，由厦门搭轮船出口，拟赴外洋；为海关验得行李甚都、女眷并丽，询妇履历，妇颇愧涩，形迹可疑；被关上扣留，不准出口。某见事有破绽，立即飞逃，已如黄鹤翔空，不知踪□。现经妇之伯氏控追，禀内叙窃洋万余元，金银饰器、衣物约万元，请厦门道转禀上台追缉；自督、抚以下各署，备文存案。惟该妇等不认某拐带，其中岂有别情耶！ 

　　轮船失修 

　　福州船政局之「扬武」轮船式样之妙、工料之固，为局中各船之冠。往年常有差使，时加修葺，愈觉□观。近因管驾者但求安逸，每月坐获薪水、公费银六百余金，终年停泊罗星塔江中。船上人等概事游戏，无暇察看船中器机及船底木料有无损坏；至车房家伙，更不及查看。近闻奉宪饬展轮赴台，船上人等心皆危惧。因船底之木已有松损，而水缸、火炉又多罅裂，临时始见各要害，深悔平时疏忽；欲请修而不敢动禀、欲掩饰而无可措词，转辗□□请能言者乘便进词，以图卸过而已。但造此「扬武」兵船计费银六、七十万两，加以每年养船经费亦糜四、五万金；自成船以来，所费约及百万。兹乃任其停泊损坏而悉付罔闻，能不代为可惜乎！ 

　　发抄旨一道（十一月二十二日京报） 

　　何璟等奏「查明台湾阵亡病故各员请恤」，奉旨：『唐得胜等，均着照所请，交部照例该恤。单并发。钦此』。 

　　十二月十四日（公历二月初二日——礼拜四） 

　　发抄旨一道（十一月二十三日京报） 

　　岑毓英奏「抚恤台澎遭风难民」，奉旨：『知道了。即着该督、抚督饬地方官妥为赈济，毋任失所。钦此』。 

　　十二月十九日（公历二月初七日——礼拜二） 

　　建桥待料 

　　闽抚岑宫保于前月赴台赶造大甲溪桥，已列前报。兹闻由船政局代制之铁笼，建方横、直一丈；每次轮船渡台，只能载十余个。到奎隆后，无船接运；须拆开铁条、铁槽，以民船陆续载赴大甲溪边，颇觉费事。宫保屡催卓太守、毕司马两委员赶解铁笼，限年内即须清楚；而船政局已定期腊月十一日停工、新正二十一日开工，则铁笼未造者亦从此歇手矣。宫保竭蹶以图，不遑朝夕；而诸事尚多掣肘，不识将来能否告成！故委员之急公者，无不共筹创始之规焉。 

　　十二月二十一日（公历二月初九日——礼拜四） 

　　侯相接篆 

　　左侯相自长沙启节，闻年内总可抵任；此已列报。兹阅「字林报」称：侯相已于十八日节抵金陵，业经接篆任事矣。 

　　十二月二十二日（公历二月初十日——礼拜五） 

　　琉臣琐尾 

　　东瀛日报称：琉球有遗臣两员于京都殉义，曾照译于前月十八日报中。兹本馆接天津来信，知此两臣一系世子、一系郡□。琉球灭后，到津作秦庭之哭；即去年报登寓居河北大王庙者也。住津两年，于事无济；家亡国破，时切隐忧。连月欲进不能、欲归不得，徘徊歧路，狼狈殊深！世子系承统继绪之人，焦思尤甚；早已染病，日甚一日，几不能瘳。升任津海关道郑玉轩京卿在任时，彼所有旅费，均由关道供给；仰人鼻息，事已难堪。迨京卿奉命出洋，此二臣更贫病交逼；然而一线尚延，并未双殉国难也。闻于冻河前，业已去津矣。 

　　闽浙督何（璟）等奏拣员请补海外同知员缺折（十二月初一日京报） 

　　闽浙总督臣何璟、福建巡抚臣岑毓英跪奏：为海外同知员缺紧要，拣员请补以资治理；恭折仰祈圣鉴事。 

