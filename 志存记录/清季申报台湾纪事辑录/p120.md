<!-- { "loadSidebar": true } -->
　　香港「循环报」称：近阅大坂各日报详录琉球岛民乱一事，其为乱者非琉球本岛，乃美冶高小岛也。是岛远隔内地，而居民性甚愚蠢；自昔以来，相约臣服琉球，岁纳贡献。后闻琉球一国为日本所并兼，改为郡县，由日人设官治理；因此惊惶骚扰，于心大为不平。曾屡具禀，乞请日廷复其国王、还其大臣。后因日廷置之不理，是岛之人即集众设誓；其款凡四：其一、隆古以降，永远进贡于琉球，誓不臣服别国；日人之命断不能从，惟有任其恫喝而已。其二、若日人强为驱逼，惟有以性命相抗而已；断不能从。我一准诸理，以存此岛于将来。其三、日人指挥各事，我等坚持不允。其四、毋许与日人私自相通。如有故违此四款誓章者，将其人及其家拟以军罪。立誓之日，乃在公历六月中；誓章均各给印为凭。其中有一童名闪摩治，曾在日人差馆为走役，亦在其列；誓后不辞日人之役，故岛人谓其有违誓章，哄然集众会该，欲将是童拟定罪案。是童戚属转托日人巡差代为保护，而即令辞其职役；巡差请长老谕众，勿致生乱。不知岛人闻之，其怒益烈；即将此童骈杀，流其家人于邻岛伊厘标，谓其有违第四款之誓约云。 

　　八月二十四日（公历十月初九日——礼拜四） 

　　附录来稿 

　　昨读「申报」译登横滨西字报论琉球一则，所论之是与非与？吾固不得而知也。窃以吾辈之旁观臆度，诚恐论者其中犹有知彼而未知此也。兹仅摘略而略辩之。 

　　盖闻琉球一岛属于日本，固在千古之前。嗣于洋历一千六百年时因琉球怠慢赋役，日本命萨摩藩侯领兵入琉问罪征服，更立章程正其赋贡，继令琉人不得私与中国贸易等事；即此已足征为日本之属岛矣。又洋历一千八百七十四年日本入台为琉民复仇一事，西报载以大久保与总理衙门所定条约曾无一「琉」字、一「球」字，第言「有国者当保护己民而已」之语；所谓「己民」者，未尝非并琉民而统言己民也。若有区别，则当对他国而直称曰「日本之民」也。是琉球为日本部落，又可知矣。至条约外，另有凭单内载「前日本人在台被害，情属可悯！中国给银十万两恤其家属」等语；此单之称「日本人」者，何尝非直指「琉民」而言耶，实非指称「备后人」也。且中国既视琉球为己属，则所给之银即为抚恤己民之款；又何必交托他国而任其予夺耶！至于日本于近数年内时派文武官员赴琉视其政令得失，渐行斟酌改章，经已有年；初不闻有该其非者。是中国之于日本，前则任其所为、今则非其所为，是诚何心哉！兹吾辈以为论者似觉未悉琉球之于中、东自有宾主轻重之别，岂徒恃笔墨之所可争衡也哉！故为论。 

　　旁观臆度人呈稿。 

　　八月二十五日（公历十月初十日——礼拜五） 

　　遣使论事 

　　日本报谓日廷刻该遣大臣水西麦为正使，前来中国京师陈明日本取琉球之原委；行期何日，则尚未明。 

　　闽浙督何（璟）奏为请旨简放道员折（八月十三日京报） 

　　闽浙总督兼署福建巡抚臣何璟跪奏：为福建台湾道员因病出缺，请旨迅赐简放；恭折仰祈圣鉴事。 

　　窃臣于光绪五年七月初□日，据署台湾府知府周懋琦禀称：『台湾道夏献纶于六月□九日因公由省回台途中，感受暑邪；复遇风暴，巨浪山立，□甚颠簸，头晕气喘，遍身发热。又于澎湖守风四日，未得医治。及抵安平，扶掖坐竹筏冒险进□；涌浪过颡，衣履尽湿。当经延医诊□，谓系心气久亏、外邪入里，恐成内陷。其时府、县往谒犹，能谕□卧榻前，告以台南北海口防务，断续数千言，未尝有一语及私。然自此药竟无灵，病益增剧；至六月二十三日出缺』等情前来。 

　　臣伏念已故台湾道夏献纶经管台事几□□年，艰险备尝，□绩卓著。一病不起，慨惜同深！查该郡为闽□门户，现虽番情已定，而海防急待布置；非得□权互用、□识兼优、熟悉军情者，未易胜此监司重任。所有台湾道员缺紧要，相应请旨迅赐简放，以重职守。□将道员出缺缘由恭折具陈，伏乞皇太后、皇上圣鉴！ 

　　再，现在福建抚篆系臣兼署，毋庸会衔；合并声明。谨奏。 

　　奉旨已录。 

　　闽浙督何（璟）奏请优予故员恤典片 

　　何璟片： 

　　再，已故台湾道夏献纶自同治三年随同前闽浙督臣左宗棠移师入闽，总理营务、赞画戎机，深倚为重。旋令署理汀漳龙道篆，安良除暴，颂声翕然。迨后一领□纲、□权藩篆，至十一年补授是缺。前后在任七年，勤求吏治，惠爱在民。其功绩之足多者，□莫如从前琅■〈王乔〉驿骚，该故员昼夜简料军实；一面驰赴苏澳相机筹划，卒弭衅端。嗣复该开办抚事宜，深入内山奇险之地，戡定积年梗化之番；至今台地晏然，无论知与不知，皆以该道□□力焉。犹虑营务之或弛也，必严定其操练；知饷源之已竭也，必精核其度支。劳怨弗辞，心力交瘁。营中□窦，无纤悉不察；用意似刻，而□□绳之以苛：以故□□皆严惮用命。而其注意尤在海防，虽病至弥留，犹传谕府、县至卧榻前，举头顾虑□所欲为而未竟者，一再□告：其忠□亦可概见。至地方创办之举、中外交涉之事，亦靡不斟酌缓急，措置裕如。臣本□□□老□才可为异日封疆之寄；不图年仅四十三岁，数日之病，竟至不起：闻者莫不太息同声！合无仰恳天恩，俯准将已故台湾道夏献纶照军营立功后积劳病故例优予恤典之处，出自逾格鸿施。谨附片吁恳，伏乞圣鉴训示；谨奏。 

　　奉旨已录。 

　　闽浙督何（璟）奏委署道员片 

　　何璟片： 

　　再，台湾为闽洋重镇，抚番、防海，在在均关紧要。夏献纶因病出缺，所遗台湾道篆，亟应由臣先行委员前往接署，免致矿□。查有调省办理通商事务之本任台湾府知府张梦元，干练勤明，才具开展。察其近□办事，均属精细；而于□务，尤能缓急得宜。且离台未久，从前夏献纶经理台事情形，可以得其原委；而该府在台居官行政，闻亦深协舆情。臣与前署福建巡抚综理船政臣吴赞诚往返函商，意见相同，堪以□令□署。除檄饬遵照外，谨附片陈明，伏乞圣鉴！谨奏。 

　　军机大臣奉旨：『知道了。钦此』。 

　　八月二十八日（公历十月十三日——礼拜一） 

　　闽浙督何（璟）奏遵限查明未接案件片（八月十六日京报） 

　　何璟片： 

　　再，闽省京控交审未结各案，向系半年汇奏查参。嗣准部咨：如实因要证未到、未能依限完结，准予展限等因；节经奏咨展限在案。兹届半年汇奏之期，查奏交案件，有未结彰化县职妇林戴氏、福鼎县寡妇周徐氏、漳浦县民李渎、陈风烈、南靖县民张龙光及续奉奏交海澄县武生蓝忠庸、南安县附贡生杨鼎泰共七案；其咨交案件，除彰化县民林达生、南安县革生许瞻云二案业经分别奏咨完结、诏安县世职吴宗锜一案现经由司详办外，尚有未结彰化县革员林奠国、闽县民林在忠、福清县贡生俞瑞年、长泰县民张讲、郑乌定及续奉咨交南安县监生梁国勋、诏安县民妇林吴氏共七案。或传提人证未齐、或行查尚未覆到，致稽狱谳；委非无故迟延，亦非提解不力。由司详请展限，并声明「彰化县民林应时、黄连蒲、洪壬厚三案应归林戴氏案内办理，已先将查讯情形另详请奏等情前来。除分咨吏、刑部暨都察院、步军统领衙门查照并饬分别催提解审查覆外，臣谨附片具陈，伏乞圣鉴！ 

　　再，闽浙总督系臣本任，毋庸会衔；合并声明。谨奏。 

　　军机大臣奉旨：『知道了。钦此』。 

　　闽浙督何（璟）奏请补同知折 

　　闽浙总督兼福建巡抚臣何璟跪奏：为拣员请补海疆要缺同知，以资治理而重地方；恭折仰祈圣鉴事。 

　　窃照泉州府厦防同知李锺霖，于光绪五年三月二十六日因病出缺，经前抚臣李明墀具题开缺，照例以病故日作为出缺日期，归三月分截缺。所遗泉州府厦防同知系沿海冲、繁、难题补要缺，例应在外拣选题补。该同知向有稽察海船、巡防口岸之责，近复兼办洋务，在在尤关紧要；非慎选廉干勤能、熟悉情形之员，不足以资治理。臣与藩、臬两司在于记名分发候补各员内逐加遴选，非到闽不久、即人地不宜，一时实无堪补之员。惟查有补用同知台湾澎湖通判程起鹗，年四十二岁，浙江山阴县监生；由捐纳府经历于克复漳州城池案内出力保奏，奉旨「免补本班，以通判仍留福建遇缺即补」，请咨赴部引见。旋补澎湖通判，筹饷劝捐出力保奏，同治十三年六月十三日奉上谕：『着俟补缺后，以同知用。钦此』。考试取列二等，委署晋江县；卸事，现署侯官县□县。该员廉勤明达、沈毅有为，前宰晋江，循声卓著。晋江与厦防相近，尤为熟悉情形；以之请补泉州府厦防同知，洵堪胜任。合无仰恳圣恩，俯准以补用同知澎湖通判程起鹗补授厦防同知，俾要缺治理得人，实于地方有裨。如蒙俞允，该员系由补用同知澎湖通判请补同知，衔缺相当，例免核计参罚；仍俟准到部覆，给咨引见。所遗澎湖通判缺，另行由外拣调。据署藩司卢士杰、臬司叶永元会详，前抚臣李明墀未及核奏，移交前来。除咨部外，臣谨恭折具陈，伏乞皇太后、皇上圣鉴，敕部该覆施行！ 

　　再，闽浙总督系臣本任，毋庸会衔；合并陈明。谨奏。 

　　军机大臣奉旨：『吏部该奏。钦此』。 

　　九月初四日（公历十月十八日——礼拜六） 

　　论日本宜与中国联络以保亚洲大局 

　　古之所谓智勇之君，必有深谋远虑之思，敦友邦和睦之谊；树犄角之形势，防强邻之侵凌。诚以顾大局者，不计小嫌；御外侮者，尤需共济。君子观于赵国廉、蔺大夫不以小忿而害国家、不因私怨而外召患，未尝不服其揆情度势，深悉利害。十余年间，卒使秦兵不敢觊觎、荡我边陲，谓非二三老臣同心戮力，计安社稷者哉！臣一国且然，君一国亦何莫不然。试观虞乘虢，则折而入于晋矣；楚绝齐，则折而入于秦矣。秦败六国之纵，而六国破；吴启荆、襄之衅，而孙、刘危。往古如斯，蓍龟借鉴；我辈读书论世，不禁盱衡往事、蒿目时艰，乘大敌未压之秋，立先事预防之策。中、东联络，互相救援；载在盟府，太史志之。当无事也，则申画郊圻，以固吾圉；及有事也，则整我师旅，志切同仇。纵使敌人狡然思启，吾知越国鄙远，攻之不克、围之不继，如秦师无功而归耳。 

