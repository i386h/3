<!-- { "loadSidebar": true } -->
　　本馆前所述中、东和音一篇，系得诸中国官场所传；其后陆续所得之信，乃自西人处邮来者也。以西人所传者而揆之，似乎该和音之言，为述之过甚。然据西人所自认，则京都之议甚秘。以理论之，则华官之预知大局先得准信，不当更详于西人乎！本馆今衡量各处所得各闻，则和议已有八、九分可成云。先是，哦古坡之赴京也，旁观之人咸料其来势汹涌，必将以数言而决一和战之局也。今见该钦使之嗫嚅于开言、延缓于进议，则揣其国君临轩策遣之时，当必有谆谆告语，令其以结和为要着；但又嘱其须善于持议，以求得遂其好利之欲而已。既观该东使之举动，益可见其谨慎；不欲以匆遽而言，而徒致于不能挽回战议，兼欲以老成持重示尊国体之地步耳。盖哦古坡之赴京，固早挟一「和」字而来者也。想我国外务各大臣，当早已洞悉其意；故遂传有停购军械等说。特是盟议之各条既未曾妥为商定，是以和事尚不可谓之成局也。又因和未就绪，而准备防守之举亦不可一日不兴。盖于持论之间，彼让此侵，其机难测；则唯准备防守之举乃大关紧要之事，未可付之大意也。顾哦古坡之难也，虽以和议居心，亦殊难以辱命而返国。若果一无成说，则哦古坡实不能见江东父老；与其如是而自取终生之戾，则宁使其国有决战之祸也。此其实难之隐情也，不知有何法以济之乎！或曰：哦古坡之举动，莫非故意延缓，以出其后计欤？曰：此事已稔思之，想亦必不然也。若但欲为缓兵之计，何必将国内最尊、最贵操握全权之臣而□奉行人之选乎；但使两国之间书问往来、互相驳诘，不亦为缓兵之上计也乎！ 

　　杭城近闻杂录（一则） 

　　兹日人在台未退，各处调兵陆续前赴。至各海口及江口，皆整理防堵。愚民不知细底，屡有谣言，人心惶恐；不知官宪何以不出一告示以定民心，殊属不解！ 

　　九月初四日（公历十月十三日——即礼拜二） 

　　东洋西字报 

　　横滨有西字新报，先登录天津信息云：和局已成，疆场危事一定可免矣。盖中国肯输银，日人肯退兵云。至次日，报中则又云：和议并未全安。现在日人又竭力准备战阵事宜，又购办战舶数艘以助声势。又云：前日从台回东有一提督阿喀麦□，传述日兵在台十分纳闷，咸有「距跃三百、曲踊三百」之意，惟望櫜弓挟矢、戮力戎行云。又登有东京来信云：京都各属，皆各准备战事；凡号衣、倭刀之属，无不制办。夫西国战法所以不用短刀相接者，以刀法为日人专长也。故此时国中皆愿另备雪铍、星剑，固以为利器独操矣。 

　　长崎有西字报云：日人多究心于操练兵士之举，每日早晚必须按部就班演习击刺等事云。 

　　神户西字新报云：现在日官皆用力勉强募人从军，甚至有出于逼迫者。自二十二岁起、至二十五岁止诸人，皆招赴官署阅验，择其身材长大、精力富强者，则令以前驱执殳之役。凡为所选入行间者，无不怨恨朝廷，大有「车粼马萧」之叹云。又闻其凡属家男，皆不在此列焉。但一经入选，则将号头、名姓编入册籍，以备征调云。 

　　又有横滨新闻云：倘两国必出于交绥，则华兵无足畏惧也。盖日兵之在台也，规矩整齐、号令严肃，凡向市人买物，皆无勒索等弊；实能按照万国战例云。然则由此观之，则华商之在东国者，必能按照公法加以保卫，而无虐待泄愤各情矣。然而事未可知；倘或东人失律而还，则其别有他祸也，亦诚有未敢预必者耳。 

　　天津信息 

　　「字林报」登有天津来信曰：文中堂前虽患病，而仍在总理衙门视事。至前月二十一日东洋水师提督意多从北京回船，而文中堂亦即续请病假三月。相传前东使琐意西马同参赞官柳原抵京，经曾以东洋将惩责生番等事诉知于文中堂；是故现虽政体违和，亦惟有力疾奉公，相与筹议一切。因是外面传论，以为东提督纔经言旋，而中堂即便请假，中、东大局或已商议妥贴，略有端绪欤！ 

　　中国炮船被失 

　　华八月十九日，福建船政局第十五号炮船名「大雅」者方载兵士登岸而泊于安平地方，猝遇大风，致遂倾覆。计在船所溺毙者，共七十人；惟船主以晋见钦差业亦在岸，故得不与于此厄。按此消息，由日前有中国兵船名「吉安」者从闽来申而带到者。先是，「吉安」自镇江载兵赴打狗，各兵既上岸，该船亦因东北风较大，有如台飓光景，遂避至澎湖湾泊；正当寄椗时，见第十一号炮船亦到，其横桅已为风所吹去。两船既近，因将「大雅」船被失情形告于「吉安」。据称：当沈溺时，曾外有三艘相与同泊；祗因浪如山岳，俱从船面滚过，所以不能往救。其第十一号船，爰即起锚驶赴澎湖。尚有第四号名「安澜」者，望南而行；曾不知作何究竟也。该炮船被失之信一到福州，上宪即令法人气革带同能入水工匠及各机器，便拟将「大雅」船设法援拯也。按近来沿海各地方俱有风灾，船只毁坏者不少。台地洋面宽阔，若遇狂风，猝难躲避；故最易于失事。今「大雅」船稍不自慎，竟罹此大害，诚为可惜！犹幸兵已登陆，不遭此险；否则，同葬于鱼腹，岂不更可惨哉！此所谓不幸中之幸也。 

　　台湾风景 

　　台湾□四□至八□皆有涌。所谓「涌」者，数千里南洋之水，助以南风，水势赴东台湾，忽于海中突起阻之，而鹿耳门外更有长沙数百里接引之；故水势激起，直涌入岸，其势始退；退而复进，故无风而浪涌：此「涌」所由名也。中秋后，地气则秋收冬藏，而又有北风以逆制之，其涌始息。然倭寇数月不敢窥鹿耳门者，恃涌之天险也。轮船到于台湾，泊于海口外五、六里无涌之处；土人放竹牌到，客登竹牌，牌上有桶，请客坐桶中，大有「请君入瓮」风景。竹牌前后，双桨一帆；坐其上，随波上下，穆然想见宣圣「乘桴浮海」之风味。倘值风大涌高，行李衣衫皆须溅湿。闻五月初旬，有轮船四只初到此，不知涌之为害，照例各放杉板四；沈其三，淹毙六人：真可畏也。 

　　台湾地土膏腴，田水由大山出，虽旱不涸；故一岁三熟，一年耕可有三年之食，为内地十八省所无：宜倭寇之垂涎也。 

　　按此书略述风景，未言时事。然其言之详细，似于问津者有裨。因特付刊，以供众览（粤东李少珊自台湾营务处来稿）。 

　　九月初五日（公历十月十四日——即礼拜三） 

　　闽督移节厦门 

　　相传闽督李制军于前月二十五日从省垣遄赴厦门，据称所以抵厦者，并非为台疆之事，特以漳州府属民或有变故，前去弹压也。又曰：刻下闽省有扬州调来劲旅，为西国将军名「麦妈恩」所统带。制军于起程之前数日，亲莅教场大阅，觉貔貅之士于操演时颇为精熟；爰特选拨五十名，备为亲军云。又八月十九日，福建沿海一带亦陡发狂飙，有本地一客船在鼓山下倾覆；在船者共三十人，一时尽葬于鱼腹，殊可惨已！ 

　　九月初六日（公历十月十五日——即礼拜四） 

　　京都近无确耗 

　　近日京都来信提及中、东大局者，咸谓均无确闻。盖缘东使之与总理衙门商议也，其言极为秘密，外人竟有无从揣度之叹；亦可见日人机械之深且狡矣。 

　　九月初七日（公历十月十六日——即礼拜五） 

　　译录西人由打狗来信 

　　有西人之游打狗者，于前月二十、二十一日连有来书，云及前有东官多员赴台湾，与中官修拜谒之礼；中官自道宪以下，接晤者亦有多员。两边谈论，均不用舌人之选，而以毛颖生从事；盖笔谈也。东官所写之书中，有几条道宪曾宣与众听；尚有几条，未经宣播。据云：须送与钦使台阅也。又云：前礼拜镇江调来之淮军，又到有三千人。其中马腾士饱，固不必言；而队伍之整齐、号令之严肃，真有秋毫无犯光景。土人咸皆钦悦，既颂主将，而益与兵士相安焉。十七日，有丹国船名「亚细亚」者，载到粤兵二千人；于十七、十八两日，均各登岸扎营。方粤兵之未到也，土人窃窃私议，谓风传该兵士皆凶狠可畏；及既登岸扎营，始知其实守营规，并无凶狠行径——此兵盖称为飞虎队者。二十一日，将南北列营之兵按队分调，北营调赴内地、南营调赴台湾云。两国交涉之事，或战、或和，并无确信。盖以该处兵事，中国家既简派钦使主持，则一切均可就地酌定；自日人又派哦古坡入都，则大局又须俟朝命定夺——沈钦使之持节督理者，则惟海疆之守备及军士之调遣而已矣。又言：日兵之在台者，亦无动静云。 

　　「安澜」炮船失事 

　　日前「吉安」火船来申，曾述台郡亦发旋风，中国「大雅」炮船被失；并据第十一号炮舶传说，当发大风时，有「安澜」炮船亦同时起椗望南而行，曾未知究竟云云。本馆已列之前报。兹阅香港西字报登印打狗友人来信谓：「安澜」船曾于二十四日早四点钟，在距打狗三十里地方为风吹至海壖；该船方欲转头尽机器之力以冒风而行，不谓风力猛悍，竟将该船之尾撞击于岸，当即受损。现在船身已撞断，横搁于石上；恐未易修葺也。船上有大炮数尊，本欲供中国陆队所用，更有银饷等；虽为数不多，愿皆尽付诸水晶宫矣。据该船主里坡阿口称：半生来涉历重洋，从未见有如此之狂风者！幸船客已登岸，未至有害。顾合之「大雅」炮舶，则同日而失去两船，不亦大可惜哉！天心难测，安得搔首而问之！ 

　　中东事尚无消息 

　　日昨「保定」火船从天津来申，带到本月初一日西报；中、东之事，仍无确信，惟该火船临行时，见有东官十员从打狗驶至；其内有一员，职似稍大者。是时在京师之东官数人，亦来津与之相值；立谈之下，正未知其所言何事。至此次东官由打狗而来，其或仍由燕台换坐铁甲船、抑径别乘火船驶抵津沽，以其时解缆匆匆，尚未详究云。 

　　九月初八日（公历十月十七日——即星期六） 

　　天津友人来函 

　　「字林西报」刊有天津友人信云：台疆之事，中、东臣工究如何商议，近竟一无实信。如此秘密，大约两国所议俱不甚惬意，故不欲宣扬于外耳。否则，迁延既久，何犹寂寂无闻耶！迩惟见有武弁多名，俱道出津、沽，前赴都下。内有云南提督马军门，已驾「和众」火船抵津，年约三十余；虽系回教中人，而闻其在滇省剿抚逆回卓著伟绩。相传督队临阵时，军门则头裹扎巾、身穿短褐，指挥士卒转战而前。兹则华服翩翩，居然有轻裘缓带之风；殊令望之者，几疑前后如出两人矣。 

　　九月初十日（公历十月十九日——即礼拜一） 

　　中东定局之事宜 

