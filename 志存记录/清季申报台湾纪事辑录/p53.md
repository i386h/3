<!-- { "loadSidebar": true } -->
　　两国之执言如是；若推究两边之言，则各均非无理，而各亦均有不逮者。中国之咎，在原欲推辞管地之本责，遂以含糊不明之言而对东使琐意西马。东洋之咎，在于不深察明，遽以番地不连入中国版图而兴侵据之意；且于兴师之际，既遮掩其实意，而又假言以杜问焉。两国既各有不逮，故两国各宜相让。查台湾生番之肆虐敢于害人，非仅一次，亦非仅于东洋一国之人。既屡行如是肆惨，则非东人向中国相问，势必日后有西国向问也。日后之势有二：一则中国必须自行兴大师以镇服，一则必有泰西之国前来藉辞以据其地者。今东人于番人已立大功，各番社皆已慑服；乃在中国固可藉「日本代征生番令归王化」之辞，稍给兵费以为犒赏东师之意，令其退兵。而于日兵镇守各番之处，换派华兵以镇守。若算犒赏之银，究亦不失大体，且亦不必过大。东人虽初调兵三千，无须如此之多；今以一半折算，犒赏其一千五百兵可也。如此办理，实为公道。若欲令东人自用大费为中国镇服生番，使其空手返国；此亦未免太刻。若日人必欲大赔兵费以满其欲，则非予局外人所敢知也。然东人或又有言曰：吾国调兵尚不止三千，盖犹有屡次续调之兵也。曰：东国屡次续调之兵，盖因防备中国而调用者，实与查办生番之事无涉；若必如此核计，则中国屡次亦经大调兵勇，其费又将安出？故惟有各认各国自行调兵之费，方为执中之道也。夫古今所谓能人者，盖能化大事为小事、化小事为无事也。今两国既已构衅于前，必当思补救于后。倘竟怙过不悛，终归战事，其劳师糜饷犹其小焉者也；必致朝廷有宵旰之忧、闾阎无安康之乐，即各海舶之往来于各海口者，亦常有殃及池鱼之虑。然以愚意度之，与其兵端一开，则将来糜费恐不止倍蓰十百于赔费者；曷若彼此相让，仍归和好。中国不以赔费为名，而以犒师为号；东人想亦不至求满其欲而后退兵！于何见之？于日本在台之师按兵不动，而复屡遣使臣至中国京师相商者，盖亦不欲久构兵难，惟必欲得体可以振旅回国，不至招怨于国民、贻笑于他国而已。若中国少肯相谅，即如其请以酬之；是亦「化大为小、化小为无」之一道也。果能如此，岂非四海之同庆哉！予虽局外之人，亦乐得而优游其间以享承平之福矣。 

　　各兵续遣赴台 

　　前日「敦信」轮船自汉来沪，谓于吴淞外见有中国火船名「永清」者载有兵士往台，而船已阁于□滩之上。嗣又见「利运」火船，亦载兵以出海云。 

　　西人传言 

　　日昨有旅居上海之西人，相传京师内中、东秘商之大局；据其所述固娓娓可听，然究恐涉于无稽。其大旨：似东人已遂其所欲，特中人于国体上为难于从允耳。 

　　闽督李（鹤年）奏参员解清应缴银两恳恩开复原官折（八月二十五日京报） 

　　头品顶戴闽浙总督臣李鹤年、福建巡抚臣王凯泰跪奏：为参员解完应缴承办盐务浮销银两，请旨开复原官；恭折仰祈圣鉴事。 

　　窃查前代理台湾府祝永清，于同治八年三月初六日接办台湾盐务，至九年正月□据送销册，比较六、九两年数目盈歉悬殊。按款驳追，未据完解；由司道详经前兼署督臣文煜会同王凯泰奏参革职，一面委员赴台调到册案，饬委福州府知府林庆贻、局员候补通判程起鹗逐款查覆。兹据署盐法道陆心源会同署藩司葆亨等查明：该参员承办台盐期内，销路未畅，用项又烦；因之比较六、九两年，遂形亏短。现据委员林庆贻等对册勾稽，逐加核驳，责令赔完浮销各款共银□万□百两。虽较新增课厘尚未能加额，惟念该参员承办台盐系在加增课厘□章未定以前，且被参后将着赔银两照数解完清款，尚知愧奋：请奏咨开复前来。臣等核查无异。相应请旨将前代理台湾府事补用知府、本任鹿港同知祝永清准予开复原参革职处分，以原官仍留福建补用。 

　　除将解完银两饬道分别拨补造报，并同□参追□已故□署台湾府叶宗元剔出另案饬缴暨咨吏、户二部查照外，谨合词恭折具陈，伏乞圣鉴训词！谨奏。 

　　奉朱批：『祝永清，着准其开复。余依议。该部知道。钦此』。 

　　九月十三日（公历十月二十二日——即礼拜四） 

　　书局外人「劝中东息兵论」后 

　　日昨本馆所列局外人「劝中东息兵论」一篇，有友人来馆下问曰：『贵馆前论日本侵犯台湾之事，多是中国而非日本；是中国正当用兵以惩创日本矣。何以今又列此局外人之论，岂不与贵馆前日所论大相刺谬乎？贵馆之言是，则局外人之言非也；局外人之言是，则贵馆之言非也：二者必居一于此矣』。余应之曰：『皆是也。请为子详毕其说』。 

　　『夫人生斯世，行事与论事相同。人之行事，固不可固执己见以终始也；岂人之论事，乃反可固执己见以始终乎！故圣贤之处事也，有经常，亦有权变；不固泥于经常，亦每贵于权变，但求其适于中道而已。不观乎孔子之教人曰：「君子之于天下也，无适也、无莫也，义之与比」。仲虺之诰汤曰：「好问则裕，自用则小」。孔子之称舜为大知者，亦不过「好问用中」数语。孟子之论周公曰：「古之君子，过则改之；今之君子，过则顺之，又从为之辞」。可见圣贤处事，断未有固执一见而全无变通时也。本馆于日本犯台一举，初见其无端构衅，深责其妄开兵端；然仍力劝日本自行悔过，撤兵归国，当仍和好为是。亦未尝怂恿中国即行用兵剿伐日本，仍劝中国大度包容，予日本以自新之路，复与结约为是。盖以兵，凶事也；圣人不得已而用之。且「好战必亡」，古人所戒；故苟可以息兵仍归盟好，岂非两国之厚幸哉！今日本虽未撤兵回国，然屡遣使臣驰赴中国总理衙门商议，其详虽未得悉，而迟之又久尚未定局，其必不愿再构兵难也，已可略见一斑；是日本已有悔祸之心，亦可概见而中国尚未决策者，必因两国尚有各执一是之见存于中也。昨见局外人送来一论，论两国情形，颇觉允洽；而劝两国让息，亦极和平。其措词虽与本馆前言似属两歧，其命意实与本馆先见尚同一致。故特为刊列，以供众览；不敢因其小有不符之处，遂湮没之而不登录也。夫人之行事，岂尽能有是无非哉！在彼既知其非而愿改而从是，在此何妨少许其是而尽恕其非哉！古人之于藩服也，先有获罪之事，及其悔罪归诚，亦未有不许其请者；况与国乎！又况论事之人，均未亲涉其境；但据旁人所言，遂固执己见而不通权达变，可乎？今中、东之事，所得见诸两国实在者，不过照会、照覆数篇而已；其它，均系传闻也。行事之人，固有各是其是者；论事之人，亦有各是其是者。岂传闻之言，反无各是其是乎？所以采录新闻之人，亦仅能取其理尚可取、事尚可从之处以采录之，何忍固执己见；与己少异者，即不采录也？又况两国构兵之事大哉！余不敏，管见如此，未识吾子以为如何』？ 

　　友人笑而不言。余遂走笔以书其原委，以质之世之阅「申报」者；然乎？否乎？ 

　　译述「大雅」船失事情形 

　　本馆前录安平被风之中国船——名「大雅」，除船主外，司理、水手各人皆已随波逐浪。现知救起者，已有六十一人；尚有十六人无从捞救，当已从屈大夫游矣。现有去安平之洋人于前月二十一日由安平寄信与通闻馆，将此事详细续录。 

　　缘前月十九日早晨，天气清和；下午时，西南密云布满，风势渐大，波浪遂涌。此时有中国火船四只湾泊安平，大都待驻台府钦使之命者。三点钟时，有三火船乘风破浪开往别处；惟「大雅」船因船主上岸在城，故未开驶。至晚，船主回到海滨，想欲上船；而海边一竹排船名「喀他马兰」，俱不敢冒风摆渡。于是海浪益大，天色渐黑，见密云里有黄光。「大雅」之锚尚暂停不动，人俱以为此时尚可挡风。自十点钟至夜午，风阵接连，猛厉之至。十一点钟时，飓飙更厉。夜午后，风少息，大雨如注。台湾凡遇暴雨，平原之地即变溪河，山坳地方变为潴泽。其雨声令人骇惧，不能成睡。次日，东方少白，众人多望「大雅」所泊地方；无奈「大雅」于夜间已不见矣。不多时，天已明；有人来报「大雅」船已被风吹到滩边撞碎，船头已沈下水，司理、船员及水手多攀船上绳索以待救援。此时风力又大，浪势汹涌，多滚过船身；即有人报知钦使。俄而钦使命法人二员同来的，更有中外人多到坏船地方。船离海滨有六百步光景，他们意思，欲将巨索令小舟带赴坏船通绕，各受患人从绳上拖拽上岸。无如浪又涌进，本地舟子多不敢冒风；法人许以重赏，舟子仍多不肯。后有一舟子，许以八十元，才肯从竹排船上立二人放海；未离海滨数十步，被一滚浪激回，事亦不济。虽不成功，亦当场从丰给赏。此日多无法可施，天又昏暗；被患之人，险在呼吸。往救之人，十分焦灼；遂在海湾设帐棚数座，添上灯火，令被患人壮胆，知有人将施法救援也。中外人轮流巡岸，要看有人飘到岸否，即可捞救。次日黎明时，又恳求渔人乘竹排去救。初则不肯，后说救一人要谢洋十元；然亦不过说说耳。早五点钟时，风浪少息。有三个竹排船并不先说要银，多放海到船上去；连数次往来，共救五十八人。然被患人已挨饿忍寒至三十六点钟工夫，并且冲冒风雨、激荡波浪，所以形象十分不堪。有一人，腿骨折断；又有数重伤。先是，昨日大副同四人共攀船桅离坏船，飘到岸上；五人内，溺死二人，三人到岸：所以共救六十一人也。余外十六个官员、水手，无确信；想被浪激去矣。竹排船救此五十八人之时，有多人在海岸看接。又有西人与被难人酒，令之饮，以解风浪之困云。现船离海滨六百步，潮退时船高出于水面十尺；人以为天晴，则此船可救。此船系第十五号，是福州船政局新造者也。 

　　安平西人来信 

　　客居安平之西人来信云：风传京师内东钦使与总理衙门业已商和；顾此间地方，近来转形热闹。中国兵现俱驻于百陶口，系壮健精悍之士；惟内有多人尚未操练纯熟，即纪律亦未见严肃耳。至所持之军器，俱系后开门枪，颇觉灵捷；计共有炮队三起。又传闻驻札琅■〈王乔〉之东兵，现已扼守一要隘，十分巩固。查此地本系番人出没之所，近为日人所窃据也。第东兵在营时，患热症死亡者业已多人；是故日后得能出海，想东人定当喜形于色矣。 

　　九月十四日（公历十月二十三日——即礼拜五） 

　　译福州新报 

