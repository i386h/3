<!-- { "loadSidebar": true } -->
　　本年三月初三日，据台湾道夏献纶详称：『查台郡城垣周围二千七百余丈、垛子三千九百六十八个，分设八门。上年内垣倾圮六百九十丈有奇，外垣倾圮五百八十四丈有奇，垛子一千一百二十二个；炮台八座、炮房三十一间，尽行坍塌。经该道督饬台湾府周懋琦、台湾县白鸾卿勘明坍塌处所，分派委员、绅士赶紧修筑；所需工料银两，即在海防经费项下动支。计自上年七月二十五日兴工、至上年十二月十五日，将内外城垣、垛子、炮台、炮房、沟道均行修筑完竣。旋经该道会同镇臣张其光履勘：所修内外城垣，用三合土舂筑坚实；垛子、炮台、炮房，均各整齐。虽旧存者难保不复倾圮，而新修者可期一律完固矣。又，台地向无军装、火药局；上年办理防务，购买洋炮、洋鎗以及军火、器械等项，必须慎为存储，方不虚糜。因于小东门内择出空地，委员督同洋匠按照洋式起造火药局一所；于上年六月初三日兴工，凡筑内围墙五十六丈、外围墙一百零二丈、房屋三十三间、亭子二所以及照墙栅栏，均于上年十一月三十日完竣。又于小西门官地建军装局一所；上年六月初四日兴工，凡筑围墙八十五丈五尺、建房屋四十二间，于上年十一月十三日完竣。该道复核，俱属坚固，并无偷减工料。所有动用银两，应俟核明汇案造报』等因前来。臣等理合附片陈明，伏乞圣鉴！谨奏。 

　　军机大臣奉旨：『知道了。钦此』。 

　　五月十六日（公历六月十九日——即礼拜六） 

　　译论台湾善后事 

　　台湾信息，自从东洋撤兵以后，少有问闻；而所得悉数端，皆赖福建之西字新报耳。但新报动述官兵诸事每不得手，似乎毫无立效建功之状也；本馆亦不过据所载以逐次转述焉。兹今接寄居福建有来历西友之来书，将台湾诸善后事详为陈述。细阅之下，良以该西报有偏而不能公述之非也。 

　　据来书曰：官兵皆能尽力，使通岛逐次归服；进一步则设一堡，有渐进无止之志矣。其最遇难者，在东洋前屯兵之琅桥地方也。盖斯处有番社名「狮子头」者，为海岛内最强悍、极野蛮之番也。前之官兵中伏、八十余人被戕一事，即此社之施计也。然斯不过偶然之失，与「渐进莫退」大局实不大相关系。闻现在琅桥已建为州，此地□领镇江及他处调兵者为统帅唐公；幕下约共八千至万丁，除与狮子头社行事，又分兵各处使供役四向辟路，以备军师由渐进入其内。自从正月以后，历经数次与狮社接战；除中伏一次外，则未有不得胜者。岛之东北，则有鲁将军在焉。自从去年夏□驻彼以来，皆尽心使幕下诸兵仍然供役开路，由屯兵之处分达各逆悖野番之处也。查此方之番，自来无一敢请战接锋。惟遇官兵达过穷僻之地，则由密菁内开鎗轰击之；官兵即有常中其弹者，但亦究不为多。近来，又调派台湾府与二候补知府带兵往东瀛之地名「陪南」者。此处各番人较为和顺，去年曾经求和于官兵，且遣番兵五十以冀报效而明其和意；中官亦赐以红衣、银牌，以示嘉励。以故想此处行事，无难矣。友人所述如是；且谓曰：观其实，想华兵不久必将全岛尽行归服为王地，定无山榖之不可通达云。观于此述也，则已知官兵果无动则失利之实情，且又有实心将通岛归入王化；既有此志，且又有度以行之也。 

　　闻以通岛各分屯之兵算之，则统有兵约一万八千；故台湾一事，究亦为一大役。或有谓曰：与此蕞尔无力野番从事，则用如此大兵；莫非过甚乎？不知欲穷入深山重榖以攻久踞其地之番民，其为难也，与攻苗子各番亦同一辙。今若果能有定期将全岛以永计归服，不致于遗后事之虞，则虽用万八千兵，余亦不谓其过多也。且该兵既以从事辟路开道为大宗正务，则其不为糜费，更可有说。于此观之，治事必须择人，用才尤贵能任；今皇上将台湾诸事尽委之沈钦使一人，不已得人而更能任乎？宜乎！其办理之井井有条，亦不负皇上倚畀之隆矣。岂非同心同德，安能上下各尽其道如是哉！ 

　　五月二十日（公历六月二十三日——即礼拜三） 

　　台湾军情 

　　台湾来信：该处驻扎官兵，于四月十六日与狮社生番交战获胜。计此仗，生番二千人，筑有寨栅；督兵官唐姓，带兵四千攻击。生番死力抗拒，卒不能敌，遂各退散而寨栅亦随破矣；计斩番人二百名、生擒十人，中兵则战死数人、受伤数十人而已。其生擒之番人，已在海滩就戮云。 

　　五月二十六日（公历六月二十九日——即礼拜二） 

　　闽省杂闻 

　　华五月二十一日福建来信云：十一日，抚军移节前往台湾驻扎；省城外大桥边排列兵士，按照军例恭送抚军之行。又云：前日洋船湾泊处走私土人拒海关缉补凶戕关内一西人；现已拿获三人，解送城内听候审办矣。 

　　六月初三日（公历七月初五日——即礼拜一） 

　　恭录谕旨 

　　上谕：『福建台湾道员缺，着夏献纶补授。钦此』。 

　　六月初八日（公历七月初十日——即礼拜六） 

　　台军信息 

　　顷得福建来信云：沈幼丹制军恭膺简命，建节两江；惟办理台湾事宜尚未告竣，故履任较缓。兹制军意欲将由镇江调台之兵七千名仍行调回后，始抵两江之任。其调兵之期，大约尚须两、三月之后；制军亦必进京陛见，想秋后始能抵任也。观于此言，则台湾将可撤兵回镇；其剿办生番之事，固已得手而渐次告竣矣。论者谓此次剿办生番，因其犷悍不驯，罔知王化；势将尽行诛灭，靡有孑遗。但十室之邑，必有忠信；虽其风成顽梗、教训不知，亦岂无一可存者耶！且现时已交夏令，该番人困守山榖，亦既尽废耕耘，秋成无望；即令储积余粮，亦属无几。转瞬秋尽，不几有饥殍之虞而勿烦王师之入捣哉！案台湾为海中地，涉历者惮至其处；在台兵士，其能服水土之性者几人哉！当其赴台也，朋旧牵衣，未免有「苦哉远征人」之叹；壮夫负弩，方不胜「何日大刀头」之思。今幸伏莽渐平，衔枚勿事；释瘴雨烟蛮之苦，遂还乡返国之欢。吾知家乡父老闻之，有歌「釆薇」而讽「杕杜」者矣。 

　　六月十八日（公历七月二十日——即礼拜二） 

　　闽省消息 

　　福州新报有论及前月海关闹事一案，谓看华官近状，所有肇事之人，若有不能办与不愿办者。但将小官数人详革顶戴，似亦足以了事矣；所以该处匪人，益致肆行无忌也。该报又云：近相传中国与日本意尚有未合者，大抵因琉球事云。盖此信，由福州城内琉球人制造厂中所传出也。但据本馆看来，或系旧事，未足为凭也。 

　　六月二十二日（公历七月二十四日——即礼拜六） 

　　台湾消息 

　　昨接香港日报，中载驻台官军攻打生番地方，现已攻克狮头社，捣其巢穴，搜获无遗，并获人首一颗。询诸生番，知该社先设一伏，潜伺官兵；其领兵官黄某，即于是役殉难。生番以为擒杀官员，足以夸耀邻社；遂将其头腌好，奉为至宝。迨此刻剿灭该番，真有「归其元、面如生」之概。及至大营，沈幼丹制军大为怜悯；想刻下交该家属同葬矣。又相传王抚军现驻台郡，大约不过两□之遥；俟明年廨署落成□后移节云。惟目下内地官军虽奉檄调驻台，然水土不服，致生疾病，间有死亡；闽中大宪拟即在台湾募本地人为兵也。 

　　六月二十四日（公历七月二十六日——即礼拜一） 

　　淮军撤回情形 

　　前礼拜六，怡和洋行「弗拉明可」轮船到沪。该船于十九日从台湾开来，载有武毅营兵勇计四营；每营额数本有五百名，在台阵亡及水土不服病死者已有四、五名之多，现在到者仅一千四、五百人也。其带兵官，亲兵副营姓章，提督衔总兵也；左军左营，系陈都阃；左军右营，系何游戎；中军左营正营官业已撤差，现在帮带者，唐协镇也。其统领亦姓唐，系总兵官：此即攻克狮头社、降服生番之淮军也。于上年八月间，由镇江动身，□有十四营；现经撤退，因无船，故先来四营。其余十营，亦将陆续凯撤矣。据兵丁云：自调台之后，扎营在凤山县，离生番不过六、七十里。番人不着衣裤，仅以手巾围身。□无队伍，倚伏林木之间；候兵勇过者，即发鎗炮伤人。直至五、六月，方有酋长到唐统领营中投降；唐统领赏给其长衫、顶戴，令其打辫、薙头，一切须从本国格式。我等在台几及一年，不服水土，人多致病，或生外疮；即无病，亦羸瘠不堪。现在回来，在轮船上又死五人；用洋鎗匣子装尸，伴以石灰带回。闻大宪将在台病故、阵亡各兵丁，汇葬建祠。此次撤回，沈大人又赏给十四营兵勇银二万两，又令轮船供给菜殽；但轮船供应，一切仍复照常等语。此系兵丁所述之言。本馆前日已将攻克狮头社情形，登录报中。然台事甫经得手而淮军撤还已有四营到沪，则王中丞募本地人为兵之说，果不诬矣。因详录之，以为奏捷生还者幸焉。 

　　钦差沈（葆桢）奏提督请假片（六月初九日京报） 

　　沈葆桢等片： 

　　再，臣等迭准陆路提臣罗大春咨称：『□提督自去秋力疾办理开山事务，未遑医治。本年正月入驻新城，时觉怔忡胸满，兼患疟痢。二月以后，疟症增重；加以两胁疼痛、肝火上□，呕吐痰血。医者以为焦劳过甚，致邪气未出，正气已亏。后山药饵缺如，无可调理；辰□神气愦乱，委顿不支。请即派员接办，以顾大局』等语。臣等伏思台北开山抚番，经该提督创建布置、井井有条，诚难骤易生手；又恐勉强从事、久病失调，渐成痼疾，非所以上体朝廷爱惜人才之意。合无仰恳天恩，赏假两月，俾该提督出山安心调理，得及早痊愈，以遂其报效之忱。第接办之员，一时台地实难其人。□□福宁镇总兵宋桂芳精明稳练、奋发有为，堪胜其任。拟先调令来台，代罗大春经理一切事务。当否之处？伏乞圣鉴训示？谨奏。 

　　军机大臣奉旨：『罗大春，着赏假两月。钦此』。 

　　六月二十五日（公历七月二十七日——即礼拜二） 

　　台湾军事详记 

　　淮军撤回，先有四营到沪；并询该营兵丁，得台事大略，昨已刊报。兹悉二十二日轮船到沪停泊怡和码头，各兵丁舍舟登岸，自四点钟起、至七点钟止，始陆续过完；均向南行，盖往高昌庙暂驻也。计各兵丁精壮强健者虽不乏人，然形容枯槁、面目黧黑居多，至有不能行步而乘小车及东洋车者。尚有数人，或受伤未愈、或发疮毒，均在医馆调治。本馆续又询得台事，较昨报更详；用特备录，以供众览。 

