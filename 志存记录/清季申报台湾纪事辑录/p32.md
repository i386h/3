<!-- { "loadSidebar": true } -->
　　又传言：日本遣使至北京见其驻华之柳原钦使，转告中国议请撤兵回国，不须赔给兵费，惟欲中国与之盟约，永保此后东民不复遭生番之惨待云云。果有是事，则日本之君，亦尚可谓能改过矣。或曰：日本之君，非能改过者也；特闻中国调集将士将与之战，恐力不能支，是以撤兵耳。吁！为是说者，未免有阻人迁善改过之心耳。古人有言：「人非圣贤，孰能无过；过而能改，善莫大焉」！古之人，亦有桀、纣、幽、厉、新莽、隋炀已至国亡身弒而尚不知悔者。今日本之君尚未及此而已知悔，亦可谓能勇于改过者矣。或又曰：日本之甘心退兵者，盖因美国执其主谋之李珍大；无人主谋，是以胆寒而退耳。此说，亦未免近于苛刻。日本之侵犯台湾，其谋虽由于李珍大；然一切将士皆日本本国之人也，何至失一人而遂阻众人之志哉！虽然，其说亦不无因也。盖日本之君见美国执其辖下之人李珍大，不使与之同事，可见列国皆遵万国公法而己独犯之，恐为众怒之所归矣；日后列国皆效美国之所为，雇他国之船而不从、买他国之器而不允，一旦兵败国危，将求助于众国，必无有怜惜而救援之者，岂不身为独夫哉！是以，悟而惧、惧而改矣。果能如是，改过之举，虽由日君；而使有改过之行，实由美国也。是美国不徒能成己之美，而且能成人之美矣。第恐传说不实，则两国赤子仍不免于兵戎；非独日本之不幸，抑亦中国之不幸也。是殆上天尚无悔祸之心欤！ 

　　台湾相系之事 

　　前报录华兵与东兵交战一事，系西人间相传所得之电音也；似不可深信。若中国告贷与泰西及东洋将请撤兵两端，现于西报尚有可据，然亦不可竟指为确闻也。 

　　煤不出运 

　　鸡龙之煤，相传中国拟定不许出运。盖以台湾有本国各兵船，欲专供所用也。东人于长崎相近之大加西马煤矿，亦如是。此皆自「字林报」所择译者，亦足见将备日后战事之一端也。 

　　照会大日本国中将西乡 

　　钦差大臣沈，为照会事。 

　　照得生番地隶中国者，二百余年。虽其人顽蠢无知，究系天生赤子；是以朝廷不忍遽绳以法，欲其渐仁摩义、默化潜移，由生番而成熟番、由熟番而成士庶，可以仰体仁爱之天心也。至于「杀人者死」，律有明条；虽生番亦岂能轻纵！然此乃中国分内应为之事，不当转烦他国劳师糜饷而来。乃闻贵中将忽然以船载兵，由不通商之琅■〈王乔〉登岸。台民惶惑，不知开罪何端？致使贵国置和议于不顾；即西洋曾经换约各国，亦群以为骇人听闻。及观贵中将照会闽浙总督公文，方知为牡丹社生番戕害琉球难民而起。无论琉球虽弱，亦俨然一国，尽可自鸣不平；即贵国端意恤邻，亦何妨照会总理衙门商办。倘中国袒护生番，以不肯惩办回复；抑或兵力不及，藉助贵国；则贵国甚为有词。乃积累年之旧案，而不能待数日之回文；此中曲直是非，想亦难逃洞鉴！ 

　　今牡丹社已残毁矣，而又波及于无辜之高士佛等社；来文所称「殛其凶首」者谓何？所称「攻其心者」谓何也？帮办潘布政自上海面晤贵国柳原——名前光公使，已允退兵；以为必非虚语。乃闻贵中将仍扎营牡丹社，且有将攻埤南社之谣。夫牡丹社，戕琉球难民者也；埤南社，救贵国难民者也；相去奚啻霄壤。以德为怨，想贵中将必不其然。第贵中将照会闽浙总督公文，有「佐藤剌八至埤南番地，亦被劫掠」之语；诚谣传未必无因。夫凫水逃生，有何余资可劫？天下有劫人之财，肯养其人数月不受值者耶？即谓地方所报难民口供，不足为据；贵国谢函俱在，并未涉及「劫掠」一言。贵国所赏陈安生，即埤南社生番头目也；所赏之人即所诛之人，贵国未必有此政体！或谓贵国方耀武功，天理不足畏、人言不足恤。然以积年训练之良将劲兵，逞志于蠢蠢无知之生番，似亦未足以示武。即操全胜之势，亦必互有杀伤；生番即不见怜，贵国之民人亦不足惜耶！或谓贵国既波及无辜各社，可知意不在复仇。无论中国版图，尺寸不敢妄以与人；即通商诸邦，岂甘心贵国独享其利！ 

　　日来南风司令，琅■〈王乔〉口岸，资粮转运益难。中国与贵国和谊，载在盟府，永矢弗谖。本大臣心有可危，何敢不开诚布公，以效愚者之一得。惟高明裁察见覆，幸甚！ 

　　此稿系本馆驻台友人日前寄来，理直气壮，言言中肯；本欲即行刊印。因未见日本覆文，恐为局外拟作，致蹈诬罔之咎。现有友人赴宁，托其代向官场探实；兹据回信，言实有其事。然则日本之不覆，想亦难于作覆也。今刊印之，以供众玩；中国之直、日本之曲，一览而愈昭然矣。此作与李制军两次照覆数说日本之谬，令人娓娓可听。于此，见武事之尤赖文各也。然非公忠体国之人，不能言之；亦非有心世道之人，不能录传至沪，令本馆代印也。本馆附识。 

　　六月二十九日（公历八月十一日——即礼拜二） 

　　西报论台湾事 

　　西报于台湾事，或有谓之曰：东人既闻中国已大备战事、调遣多兵至台，顾皆漠然如未之知者，盖其意或以为添募兵勇前赴台湾，不如收拾本国师徒，俟中国各处精兵及兵舰尽遣台湾，然后乘间抵隙，掩袭中国别埠之为得也。此虽不过揣测之说，然中国之操政柄者，亦不可不虑及而预为防也。试观东洋于近来不复增兵于台郡，且另办买西国火船；以此二端，则更不可不在念矣。今中国官宪方议整顿镇海及虎门各炮台者，或亦知其已谋及是事欤？要在多备火船，捷于行驶；庶使一遇有事，藉以邮递文书、转运士卒耳。念及此事，又见国内各处设立电线之为美矣。 

　　顾吾窃有所陈者，现宜使明敏之人在东洋详为侦探，此实第一要着也。即今日而论，凡东洋所准备各情，既不见于西报内，无从知悉。夫能明敌之行为举动，于战事已思过半矣。东人抗拒西人，不喜其入内地。观于此事，岂非恐与军务相系乎？盖近日西报少有说及东洋内事也。 

　　医士充任东职 

　　东洋曾有日耳曼医士为东人授职，延请从军于台湾。日可曼钦使闻之，不许；而日耳曼诸人纷纷聚论曰：『钦使于此事，未免有越俎之行。日耳曼朝廷闻之，必将加责焉』。据日耳曼人所说，以为东人尚未与中国构战，何先勒住其人不使膺任于东营耶！如法当如是，则西人从事于中国水师者，亦不宜矣。夫日耳曼人于此论，特未斟酌其实势耳。盖即不接战，然既领兵越界，此与示战于一国无异。彼国示战于我，而我国顾未应战者；此则又有区别也。彼钦使已洞知其实势，故美国亦已遵照而行。至于英、法等国虽尚未闻出示禁止属人供役于东洋，然亦当共喻也。 

　　按万国公法不许局外国民与于他国之战事，于中国实大有关系。盖相报请西人不少；且今日定购铁甲战船，犹不可不用西人指教。查本馆前报曰：夫助战于旁国，即在例禁，亦不过有罪之名而已矣；此诚言之不悉。盖自英民干犯局外不偏袒之例，致有亚拉巴马之赔项。由是，西国更加严查：若有民人犯此例，从至重以办——有至拘七年囹圄也。然此事亦难骤禁。该民在彼军内之何处，亦难得破据；即知之，又难以索还。至兵息事寝，则国家或又不留心以查办。以故某国欲请异国来助而未有不应招者也。 

　　日人聘请西士 

　　驻札香港之日本领事，特出重聘延西士八人前赴台湾，诚未知与商何事也？大抵日本之军器近虽仿效泰西，而士卒于营中往往跳荡拍张，漫无纪律；故将请西人以训习之耳。然日本于托辞伐生番而竟扰及我台疆，久居不去；此先违万国公法，久为欧洲各国所訾议。今若请西人士为之训练，吾知西官闻之必不惬于心也。观乎李珍大为日本主谋，美国朝廷屡次促其返旆，徒以贪恋日本之厚禄，上梗朝命；今已为美官所捦，纳之请室。可知泰西各国君臣能恪守两不偏助之义，而断不肯任其为羽翼也。且行师之道，惟以曲直为先。今日本无故兴戎，其理已曲、其气已盈；一旦从事疆场，小有挫衄，其即各鸟兽散，纷纷解体焉必矣。虽有西士八人，其亦奈之何哉！又闻粤省大宪近已接奉廷寄，饬令峙糗粮、备船舰，铅丸药弹罔有不齐，以俟朝命而即行调遣。其一船，计装煤炭已满；拟将驶赴台湾，专供军中所用。虎门炮台亦将修筑，以固粤垣之藩篱。由此观之。日人苟不撤兵，恐日后必出于战矣。此皆得之香港日报，想当真确。 

　　第佳兵不祥，好战必蹶；自古已然。彼日本君臣，果操何胜算而甘弃国中数千生灵以作孤注一掷耶？噫！异已。 

　　「依敦」船备载士兵 

　　招商轮船局现将「依敦」轮船整顿铺置，以备供给运载兵士及各军械。然则中国与东人交战虽系后事，而不已略见一斑乎？ 

　　辨东国撤兵之讹 

　　本馆细查得东洋发来之星使径诣驻札北京钦差转请于我朝欲撤兵一事，则西报所传，系属谬说；东人并无此请也。又探得几可为实据者，以中国实经示东洋可稍赔补出师之项，但所肯赔偿之银又属有限；故东人不纳，乃出于战也。而揆其实势，则东人已辞不肯收矣。 

　　协助军饷 

　　中国之告贷泰西，盖闽浙总督需银而告于福州之西商也；与汇丰银行议借二百万、于琼记洋行议借二百万，先由朝廷批准、继由海关具保，然后交银。又传，复借四百万于他行。然此不过风闻，毫无确据。按告贷一举，或有以为非者；而吾意则殊不然。盖现在用兵，殊不类昔日矣；欲克当厥敌，则惟有以精器一法而已；乃精器值银浩大，若不告贷，则惟有一时括取于民，民何能受此困乎！ 

　　镇江泊有师船 

　　福建所来兵船二只，今知皆在镇江停泊。一俟雄师南下，便即载运出海赴台云。 

　　津兵赴台及各海口兴筑炮台消息 

　　日前传闻福建船政局及上海制造局与招商局之轮船数艘同赴镇江，听候两江督宪调用载兵，驶往台湾。今传尚非载两江之兵，且备兼载津门之兵也。盖津门之劲旅，向系谙练西法、习用西器，均经百战之后，挑选留营者也。兹已奉旨调赴台湾，归沈钦使节制调遣；闻亦仅调三分之一，尚留二分驻防津门。现前队万余已由陆路均至袁浦，俟轮船调齐，即至镇江同上轮船，前往台湾。但总统及各营官姓名，尚未探明耳。前闻江南以及闽、浙、粤东各处海口，均有兴筑炮台之举；现已派员踏勘形势，想不日即行兴工矣。此二事，均属中国目下之急务也。俟探实总统及各营官姓名并兴筑炮台之地，再行详。 

　　台湾番社考（第十四） 

