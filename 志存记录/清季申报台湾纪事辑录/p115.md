<!-- { "loadSidebar": true } -->
　　中朝于日本夷灭琉球一役，不能释然于怀，此情理之可知者也；特中国不欲骤为戎首。苟循交邻之道，两国先自诘论是非，然后请他国该其曲直，能不事兵争而遽仍旧日之辑睦，反琉球之土、置琉球之君，使兼备藩属于中、东，各守「无诈无虞」之义，则在琉球既无兼并之患、在中朝不失「字小」之恩，岂不甚善！而无如日本坚执己见，不恤人言；仅与口舌相争，而卒不肯相下也。 

　　乃者，英、法两国钦使往晤日使该及此事，日使谓「中国若肯以他岛给我，则琉球仍可归还」。噫！斯言也，情见乎词矣。夫日本之发难于琉球也，未与中国立约通商之日，不计及之；即既通商之后，亦不计及之。虽曩年初学西法，军法、器具、兵船、水道均未足恃，而蕞尔琉球，日人岂不能并之！乃必发难于今日，一设此心，事在必行；且未与中国一言，直有取诸宫中之便。其故何也？盖取琉球之端兆，已寓于台湾一役耳。今其所欲乎中国之他岛者，果何地乎？不问可知已。中国边境之临海者，自东三省之外接连朝鲜，转而向内则为辽东湾，再循山东登州境外，由北而南经江南、浙江、福建而至于广东，海道几七、八千里，岛屿萦回、环峙罗列者，皆为各省门户；且为相近口岸之地，无孤悬海中可以为他国之外府者。即如英之有香港，葡之有澳门，两国当从前违言之时，乘势乞取以为通商埔头而已。意谓港、澳之地在中国未尝认真整治，有亦无裨，即无固无损；是以中国听之建置规模、设官治事，俨然英、葡部落矣。然并非孤悬海面，不相联属之岛也。若可称为岛者，厥惟台湾。从前，日人亦屡出兵以取之；洎乎我朝而郑氏以兴，日乃不敢觊觎。郑败，始隶中国版图；设置府、县，领以巡道。然二百年来，固未尽全台之地利也；野番伏处，不通外人，中朝无该恢拓之者。于是日人艳其地利，借端发难，遽以兵争；后卒格于公论而不能逞志，乃辗转思维而及于琉球。明知三都数十岛不及台湾平地山境之半，而不得于彼、聊取于此，以解嘲焉可也。虽取琉球，仍不忘台湾。逆知琉球久属中朝，受封、纳贡未尝缺礼，中朝必有诘问之辞；我乃以既取琉球，挟而求之，俾以台湾易琉球，则我之初愿可偿矣：此日人之意也。其公使之言，所以请易他岛也；而谓所谓「他岛」之非台湾，吾谁欺，欺天乎！然而此言，亦徒见其无理也。琉球受中朝册封，其来已久；谓宜附庸于日本，应亦疏球之自愿附之，而不可以勉致之。其不能称为日本之故属也，明甚。既非故属，则不啻中国之部落矣。抑琉球、台湾，均为中国地矣。今据琉球而以台湾为请，是于二者而必欲得其一也。假令台湾始为日本属地，中国取之；则今之请易，乃词直理正之举矣。且日人亦未免以小人度君子耳！日之取琉球直自有其地，迁其君、改为县而治之；而中国之问琉球，非欲有之，欲仍存之而已。乃挟中国所不能有之琉球而请易其所素有之台湾，岂持平之道乎！日使此言，其取琉球之初意，已可洞见；即其欲取台湾之本心，亦于言外得之。西字报谓「数月间或陡生变端，正未可知」；亦察知乎日人之居心，与中国之势处于不能不问而云然耳。今日者以口舌争，日固无一言之合理；若以兵力争，众寡强弱之形，亦昧未可恃。吾窃料日人之无理取闹，终见其无益而有损也。 

　　抑又有言：日人自谓琉球之人是其分支别派，故应归之日本，当作亲藩。吾中国载籍可考：秦始皇信方士徐福，以童男女三千入海求神仙，一去不返。相传所至之地即今日本，童男女止焉，耕作自活、各相配偶，遂滋生以至今日。其族类与土著，自相区别。大约是民为中人遗产者，盖及其半。此言，即彼都人士亦有能述之者。然则琉球之应归日本，亦犹之日本之应归中国矣。 

　　六月初七日（公历七月二十五日——礼拜五） 

　　恭录谕旨 

　　五月二十七日，奉上谕：『都察院奏：「福建职妇林戴氏以伊子林文明被杀冤抑，京控三次，延不讯结；并该氏之侄林文鸾以伊父奠国、伊兄万得均被罗织等词，赴该衙门呈诉等语。此案前于同治十年七月奉旨交该督讯办，嗣于光绪二年正月、三年十月迭经降旨饬催，何以日久悬宕，尚未奏结？实属延玩！着闽浙总督、福建巡抚亲提人证、卷宗，秉公严讯，务得确情，迅速具奏；并着将林文鸾所控情节一并讯结，毋再迟延！抱告民人郑全、林龙，该部均照例解往备质。钦此』。 

　　六月十二日（公历七月三十日——礼拜三） 

　　译东京日报详述日本废琉球情形 

　　西三月十二——即华二月二十日，日本内务省大书记官松田奉朝命率领属官巡捕及琉球官吏出日京，由横滨乘「高砂」轮船往琉球。行至鹿儿岛县内，接得日本驻琉球之内务省少书记官梨木来信云：『现在琉球人民惊闻日本有兵来废藩置县，大为震动，群相怀惧。那霸港之铺户，均已闭歇，将家财、物件各处隐散；老幼男女，东西逃遁，官长不能禁止。望速发兵赴琉，以安民心」！松田得信后，即调熊本县步兵二队起身，于二十五日抵那霸港。会见少书记官梨木商该毕，召集琉球三司官等上船，谓其『不能制伏百姓、以致民生疑念，全系汝等废弛公事之故！今我奉朝旨来此，均须恭顺。倘上下妄生惊异，汝琉球生民恐遭涂炭，祸不旋踵！可速出谕招回在逃者，以安众心』。三司官等默默听命，即出谕招复。次日，琉民搬回者过半，均照旧开门交易。是日，松田同属官巡兵上岸，寓于外务省公馆；约会藩王尚泰，于二十七日在首里听传朝旨。至朝，松田使琉球官吏前导，引日兵巡捕入城，以免百姓恐怖。行至城内，传藩王听旨；王推病不出，着今归仁王子及三司官等出为代替。即有日本处分官传朝命与今归仁王子、三司官等曰：『今奉朝旨，以琉球废为冲绳县；汝等于三十一日宜将首里城池让出交纳』。王子等闻是旨，惊愕无措，惟有悲恸而已。处分官又曰：『今改琉球为县，汝等宜遵朝旨，阖藩人民为之开导，勿因是而作亡国之悲』！三司官等答曰：『事既如此，敢不从命。然数百年之宗庙社稷一日倾废，不由人不悲也』！处分官曰：『凡城中藩王百物，均准其带去。惟古今史传、图书、记录及各衙门往来文书要件，虽零纸断简均须交纳，以备查考』。因问其所藏在何处，三司官等反复答之。日官虑其私行盗去，乃命将各城门锁闭，只留欢会门出入。门中派巡捕数名，凡出入琉球官吏，均待搜检查看放行。又召集首里久米及诸村士族人等来外务省公馆附近之学校内，听废藩立县旨意云。谕以『琉球人民，即我日本后裔。今汝王列入华冑，国内政事应归我政府制度。汝等士民，宜遵律令。若执迷违抗朝旨者，即不利于汝王也』！士民听谕毕，有畏惧悲哀者，有以头抢地哀诉日官仍愿照旧两属者。一时异口同声，纷纷哀告；日官均用好言抚慰而去。二十八日，今归仁王子并三司官至日官处云：『拟遵旨于三十日让出首里城，奈尚泰有病在身，难以移动；望赐矜怜！俟尚泰病体稍痊，即便让出』。日官答以尚泰之病，不知何症！倘一日不愈，则此地一日不让，岂不有误朝廷限期！今已传出于三十日午时同陆兵入城，远近皆知万难改易，汝等若遵此命，阖藩人民之幸；若执意违拗，祸立至也』！ 

　　王子等料难理说，即退归去。翌日，复来告日官曰：『昨该之事，已与尚泰酌定，遵旨于明晚让出首里。惟明日王妃及后宫妇女出城之际，望饬各门巡兵暂避，以免惊恐』。日官准行，并谓『关闭各门，不过恐文书、图籍失散。今若将图籍交出，巡兵退之甚易也』。是日，琉球官吏乃交出图籍，其中所载有隋朝羽骑朱宽泛海始通琉球等语。查琉球贡献于日本，在隋朝以前；故其国人被台湾生番屠害，将诉明于日本。由此观之，可为琉球之愿作日藩明证云云。 

　　以上皆东报语，用备译之。 

　　六月二十一日（公历八月初八日——礼拜五） 

　　西报记琉史 

　　「字林报」曰：日来中、东两国为琉球事，殊费唇舌。本馆溯查琉球一国，本为日本藩王所主。迨五百余年前，琉球易代时，第一新王即位，有数人互与之争；遂假入贡中国，为立定脚跟之计。即遣使至华，纳厥方物——时明洪武朝也。永乐间，琉球第一王下世，第二王嗣位，又献物以乞册封。此例，遂至今不改。查琉球本无必欲内附之心，不过利中国颁赏之物，又可另备多船随贡使入华购货，藉以获利；故深喜之。又查一百六、七十年前，琉球尚为日本雄藩萨司马所辖；深知琉球与中国有交涉事件，祗以相沿为例，故不之止。该国政事，亦听其自主，萨司马向不与闻；而每岁租赋所入，必应缴归萨司马若干数，而萨司马亦派员以祖之。时日廷封建之例未更，故明知琉球为萨司马所属，曾不过问；日本今易封建为郡县，所有琉球各事自应由其密卡度主裁。琉球见日政一变，内不自安，与中国更形亲密；或冀日本之投鼠忌器，未便实时归并也。而孰知益触密卡度之忌，一旦竟夷为郡县乎！ 

　　按「字林报」系局外人，而所述如此。中国之果当与日本争否？其殆熟思而审处之矣！ 

　　署都察院志（和）等奏为请旨折（六月初九日京报） 

　　署都察院左都御史臣志和等跪奏：为奏闻请旨事。 

　　据福建职妇林戴氏遣抱郑全以藐法袒奸、砌诬串陷等词，赴臣衙门呈诉。臣等公同讯问，据郑全供：年四十九岁，台湾府彰化县人；林戴氏遣递呈词，求阅便悉。 

