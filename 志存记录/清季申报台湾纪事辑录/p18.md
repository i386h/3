<!-- { "loadSidebar": true } -->
　　查律载：「妻因奸同谋杀死亲夫者，凌迟处死」。又例开：「奸夫起意杀死亲夫，拟斩立决」等语。此案该犯林海与王田氏通奸被本夫禁阻，辄即起意谋杀致毙；合依「奸夫起意杀死本夫」，拟斩立决。业已在监病故，应毋庸议。王田氏与林海通奸因被本夫王掽知觉声斥，辄听奸夫将本夫致死，实属淫凶已极！王田氏合依「因奸同谋杀死亲夫」律，凌迟处死。案关谋命重情，未便远涉重洋，解省审转，致多周折；况奸夫林海业已幸逃显戮，该犯妇若不就地惩办，不足以昭炯戒。合将该犯妇牢固禁监，循照历办成案，由台具奏；恭候命下，即行凌迟处死，无干省释。林海在监病故，刑禁人等讯无凌虐情弊，应毋庸议；尸□饬属领埋。 

　　除备录供招送部外，合将审拟缘由恭折具奏，伏乞皇上圣鉴，敕部核覆施行；谨奏。 

　　奉朱砒：『刑部速议具奏。钦此』。 

　　五月初二日（公历六月十五日——即礼拜一） 

　　论东洋在台湾构衅近略 

　　台湾一事，西人初论之而无有不谓曰：中国既曾经与东洋宣布谓生番不在我辖下，其所行不与我国有干也；尔其自行惩办，□无不可云。故东洋此举兴师征罪，究无不合等云。乃西人现在既阅闽浙督宪照会东将之文书，得悉前后委曲各情，则其翻然更改先见，亦必然也。琅■〈王乔〉一带之番社，以其岁纳税银二十两，以此有琅■〈王乔〉为中国属地之确据；而西人函述战事，谓云琅■〈王乔〉寄居华民彼为不少者，以此则更有可据矣。台湾南北设理番官两员者，以知生番虽置绳法之外，亦仍设治理之方。西人一明此情，推原而揆度之，又可复知我朝断断毋有轻准敌国兵履本属之地、战惩辖下之人也。若果有其事，则其立约而为之者，亦政理之必然。乃东洋既无片纸尺幅之文凭，又于兴师先后百端隐匿、多方诡谲以行事；则其立约而为之者，以是而明指其借口之诈伪也。东兵其现在屯营于我琅■〈王乔〉之地，背违万国例法，莫有甚于此也；欺侮邻国、蔑视天朝，未有过于此也。今东洋既接总理衙门行书，是否肯翻然改悔、知所变计，是兆民所属耳以闻；而战和之事，似与覆书为相系也。夫战事，凶事也；固谋国者所图免也。故东洋果然肯撤兵，不复问以寝其事，尚云可也；乃屯兵系在我地，既知之而又不肯撤焉，此明明求衅于我国也。戎端既启，诚岌岌乎殆哉！ 

　　吾则所欣然属望者，福建所调华兵往台湾者，据前西人所言，执器皆后门装弹之枪也。东兵于陆战所恃者，特恃其鎗之精练是已。然则精练之鎗，亦我国所具有。东洋屯兵计有五千人，我国调兵亦有四、五千；若需多用，亦可复行征调也。惟窥东洋之于此役，所有恃无恐以肆其强横者无他，铁甲战舰两艘是也。中国既于此舰阙然未备，则该舰两艘似亦果为一患。然铁甲船名虽可畏，而其各船未必皆为尽善尽美也。吾闻于西人曰：夫东洋有此二舰也，殊不可谓之美备；船之驶海既属笨滞，且船身亦非所谓极坚固也。又凡铁甲船皆吃水较深，辗转每在海深之处；设使我国之船驶海较捷、置炮较远，或亦可不为其挟制耳。又铁甲船甚难于驾用，使东洋人一旦无西人赞助，其势亦必至于误事失机也。然我国使于东洋相战，则以万国之载例，宜使各国召回其辖下之人，无使有偏袒之行。此例设与无政教之辈相与持战，而不包括之；乃凡列于文雅自主之国遇有相战者，而此例则必行矣。 

　　然以两国势事论之，虽云如是，其能卒不至于战祸者，殆亦闾阎之幸耳。 

　　五月初三日（公历六月十六日——即礼拜二） 

　　东洋咨回总理文书 

　　日前总理衙门以台湾之事咨询东洋外务省衙门，迭经列诸前报。兹已于礼拜六——即四月二十九日日本领事公馆接到回文，系东洋外务省交由驻华之钦使柳原大臣转送总理衙门者；其文昨由轮船寄京驰递总署矣。惟来文弥封甚固，谅因机密重情，不特局外者莫知其文叙缘由，即日本领事及柳原钦使亦未悉其底蕴。按本国继已简派专任钦使，前往台湾权宜办理；此时东洋既如此机密，必欲延时直寄京师，不准在上海及福建得知。揆度其意，殆欲图谋不轨，故迁延时日而已。 

　　台湾近信 

　　兹接汕头来信云：日人□攻生番，业已迭次开仗，各有杀伤。顾生番巢居穴处，□无军□□□，临阵于坐作进退之法，全未讲求。设□师徒挠□，便如各鸟兽散，遁迹于丛林密箐之间；岩谷嵚崎，藉以自固。日人虽甲兵犀利、枪炮精良，而于万山之中，实亦无所施其长技。以故胜负之数，诚未易知也。并闻生番内地多产坚金、美玉，祗以生番蠢然如鹿豕，不知开掘；所以宝藏虽多，犹未宣泄。使日人处此，其必大有所作为矣。然则今之肇衅也，几亦「漫藏诲盗」使然欤！ 

　　津沽邮信 

　　前日述及朝廷闻东洋动兵一事，大为震怒，有调兵御拒之意；此信固得自传闻也。兹又见津门商人邮函，云称此处风传朝廷业已下敕兵部转咨李爵相调拨麾下胜兵五万，并檄上海官宪即遣兵舶三艘，福建、广东各拨□船□艘。顾此系津人传闻，恐非真确也。 

　　五月初五日（公历六月十八日——即礼拜四） 

　　东洋伐生番闲谈 

　　驻札日本之英钦差名巴革士，博学多才，称于一世；而与东国朝廷，夙深契合。不但舍旧图新，多出其意；即内外大小政事，日本王亦时切咨询。故现在伐生番一段，传者亦谓出巴革士主使；盖将以侵扰中国也。按巴革士于十余年前曾在京师充任翻译官之职，当华、英两国交战之际，巴革士偕他官出队赍文于中国大营，被华兵执而缚之；除加刑外，而并拟将置之死地焉。且于未诛以前，授意于二、三俘累，令缮成一书，以便华兵投入英营。其书中之辞义，盖冀以诳英人也。乃俘内有一人暗以印度文语书照中将之意，复用英字加写印度语音数句，委曲详明，恳即兵来援拯。华营内亦有略通英文者，上官嘱其查察是曾照意与否。此人一见印语，茫乎未解，以其为英字所成，以为必尽系英文而已；所不能释者，然己虽未解而亦不敢与上将明说，姑言悉照意而书。于是，上将遂饬人投递焉。英将既得阅此书，尽悉其隐，立即遣兵往援；顾兵未来，而各俘之死期已至。巴革士知兵来在即，惟图愿缓须臾以获再生之庆；故武弁承命而来，巴革士特指天空与之高谈躔度，并详解西士之所测验者。武弁既异其谈，而又奇其人；乃为之告曰：『君特片刻之生耳，何犹闲暇如此』！言甫毕，而闻英之救兵已至，各俘均得脱归。顾巴革士身为干员、兼达华文，本宜有升迁之望。惟英国总理外务大臣以为彼既被执，若再仕于中国，势必怀恨；不若处之远地，庶几华、英两国或得永敦和好。由是，巴革士在东洋升为钦差；而以其永不得入华夏大国为显宦，故常饮恨于胸，思所以假手也。现在耸令日本伐生番，是即其所报复耳。传者之言如是，而愚以为恐非确论也。 

　　夫巴革士既为有才辨之人，其于国家大局，自必顾持；安有因私忿而误公事乎！方今中外辑睦、民人奠安，在英国总理大臣方恐其逞愤寻仇，而特处之于东国；则巴革士正当仰体此意，靖供尔位，庶无负此盛情也。岂若小丈夫然，必悻悻然而终身不释哉！且智者不为人所料；巴革士非才士则已，如素有闻望也，则益当大度处之。若如传者之言，不转浅之乎其为人欤？ 

　　美钦使查撤台湾助战人员 

　　东洋兴师征伐台湾之生番，其遣将之初，驻札东洋之各西国钦使因知我中国未有准令自伐明文，碍及万国公法，均经通谕商民，不得租与船只承充军务。而不想东洋统师之陆军中将麾下，仍有美国将佐两员：一名克色里，职授水师提督之任；一名瓦生，为陆军千总之职。兵抵台湾，先经我国总理衙门得知，照会驻京之美国钦使查撤。现经美钦使查明：东洋授职者，共有三员。一名李尚礼，系早授东洋官职，于发兵之初，原欲同往；旋为驻东钦差劝阻，因未随军。其抵台之两员，乃美国之告假辞位者，应得查撤。照覆之后，前日已饬知驻札上海之美国总领事转移厦门领事，务令职授水陆之克色里、瓦生两员退职。此系柄权之钦使传谕，想此两员谅不敢有所违，而东洋统将亦必无从留阻也。否则，事必知会美国之水师提督驾坐兵船勒撤，又多一番周折；则不但两员之获咎，而东洋统将亦无益于事矣。 

　　台郡消息（并正回文之误） 

　　日本之攻台湾生番也，前日我国总理衙门曾经移文于东洋外务省，嘱即迅速撤兵以安黎庶。而东洋驻华公使柳君，亦曾来沪与中国大宪会商至再。其初议谓：当外务省回文到后，再行酌夺。嗣因文件浮沈，久无覆信；柳公使因即发文咨照在台统兵之陆军中将，请暂且罢战，须候外务省复议到时以定进止。果如是也，日后或交绥而退，永戢干戈；诚生民之大幸焉。 

　　再，本馆前日报章曾云：东洋有回文一件径抵总理衙门，声叙之间，尚有小误；兹用申正。盖外务省所来之文，系覆柳公使「未奉总理衙门之信」也。若前日柳公使由轮船邮递者，乃总理衙门第二次公文耳。至初次所发之文，在东洋外务省尚未接到，故迄今并无覆音；岂东海泱泱，亦犹是石头城下耶？至于彼此往来文件，则诚弥封巩固，非特外人不得与闻，即柳公使亦未便拆阅。本馆随时采辑，务取其实；不敢因讹踵误，致惑听闻。阅者鉴之！ 

　　五月初六日（公历六月十九日——即礼拜五） 

　　日本复欲购置轮船 

　　闻东洋人于数日前复有电音传至上海，欲另行购赁火船；且经还价，欲租两艘云。而其因何故而复欲添设轮舶，则诚不得知也；岂犹有后命，而尚欲调兵赴台欤！ 

　　再，昨日旅居上海之西人，传中国曾于东洋誓战，不以玉帛而将以兵戎。本馆迹其由来，知其毫无实据，特空中楼阁而已。 

　　五月初七日（公历六月二十日——即礼拜六） 

　　论东洋伐生番说 

　　前阅东洋西字日报论及日本之兴师径伐台湾生番，并陈其所以伐之之故，则诚足供人一噱也。盖揆之于借口复雠之旨，殊觉大相径庭。 

