<!-- { "loadSidebar": true } -->
　　「字林西报」论中、东和战之局曰：昨日风传之消息，纷纷不一。有执其一见者陈曰：驻京西使之来，致书者不一其人。据云：东洋两公使之出京，盖因互商大局出于终难辑和，两国盖已誓战故也。本馆经四探此传之由来，而概未能征实；则意者殆亦谰语耶！盖本埠之领事官、水师官等奉命驻札防卫而来，未始不与战音大有干涉；故苟有变动，则驻京各西使未有不照事而相告者。乃向各西员等讯问，而皆杳无战闻也。据本馆所接之邮音，则其初两边虽有怒意，似将决裂；乃不逾时，而议论继谐矣。缘中朝执意在不战一层，故允输日人以五百万银圆，作为赔补琉球难民被戮一事并日人兴师动众以惩办生番之费云。此言系昨日京都邮到者，虽非确凿不移；然似与别传信息，亦同属可据者，未敢遽执信前说也。乃本馆天津友人以失和之传，当为实信。且据驻津别友于本月十九日即「山东」轮船开来之日所告，则谓日：两国未能谐议；又曰：中国经坚执不允偿费之请，前议因之中断。中朝卒示日人曰：若不即将台兵撤去，当即用兵驱逐矣。现在北河堡台，咸纷纷整顿军务云。本馆总观各信，实难以决其为战、为和也。惟所称偿银数目，似乎滥大；若较轻于此，则愚意此事必经其弥缝补苴矣。虽然，五百万银其数虽大，而尚不在中国前日之料外者，本馆已有凭；虽不足全信，亦或可为半据耶！「字林」之论如此。 

　　九月二十七日（公历十一月初五日——即礼拜四） 

　　中东和局新闻 

　　本馆昨闻上海观察署内传述之信，谓于昨日已得有文檄云：台湾之事，已经议定谐和矣。缘日人初索赔项五百万金，继而递减至二百万；其后卒能两面议定，仅赔银五十万两以赏恤琉球难民被戮之费，而日人即行撤兵回国焉。且云：东洋公使并无尽率其随员同返之事。其柳原前光之所以回国者，一则因与总理衙门诸大臣不甚相得，不便于再为驻留；二则因欲回国复命也。惟现在仍留一参赞官于京内，以迎侯后调之公使也。又云：此了局之事，系多赖英钦差威公从中调解云云。按此闻之来虽信实有凭，宜可为据；然与前日所实探「西官均谓驻京各西使皆无确实信息」之说，犹为不符。今姑照所述录之，容日后得有实征，再示庆幸可也。 

　　九月二十八日（公历十一月初六日——即礼拜五） 

　　中东即有确耗 

　　昨日上海诸人，皆盼望大沽轮船自津来沪；而该船顾未见到，以故中、东之议无复有续闻也。按本馆昨日所录由本处道宪已得文书，知大局经已商定，中国仅赏恤五十万银等语；此言系得之西国领事也，盖转述中官所经告而已。阅诸昨日「字林」日报，其所陈述亦与相同。乃昨日本馆又向官署讯问，则谓道宪并无得此书也；业经接回信云：官场虽有十七日在京议以日本果即撤兵，准给抚恤银五十万两之说；然皆彼此传述之言，并无明文实据也。且又向驻沪之东洋领事讯问，而彼亦谓无定局之闻云。本馆姑即所闻而录陈众核，大约今日「大沽」轮船既来，当得东使抵津之耗；想实情自当显露也。 

　　上海拟购铁甲船筹议情形 

　　闻上海道宪以购英国铁甲船「铁公」之事，经两次向上海之洋商绅董商议；其第二次聚议，即在三日以前也。道宪之意，欲先向各钱庄揭借巨款，俾得船、银即行两交，以供防御之策。至所借之银，则俟将来向各绅商筹捐后再行给还。此诚变通办理之美法也。无如二百七十万两为数殊巨，各董事虽心善此举之大有裨益，祗有以力难摒挡，虽有急公好义之心，仍不克为踊跃输将之事；遂以此言上覆宪听。以故此举之成，若惟有向绅商一时劝募之策，似乎终难于见效矣。溯自往年有杨州办盐之举，该处盐商一旦向上海告贷至一、二百万现银之数，而本埠市面为之倾覆；利息陡涨，甚至每日每十银拆有一两五钱者。至岁底，而各市仍未复元焉。然此犹系华商向银行告贷其数之大半也，可知上海现银实为有限云。夫当此时一、二百万现银不久而仍可渐回，尚且市面情形见其枯窘；况今时欲得二百七十万之数，且将永远不得凑回乎！故论此埠市面之实，则统估上海一处华商之现银，大抵所流通者不过在二百万金之谱。今一旦欲令凑出二百七十万，不问而知其不能；况近来生意被苛捐繁费所大蹙，以各业无不减色，则集赀自益见其难也。夫办买铁甲船，诚为当今之急务；倘犹有别法可以济事，亦□属深可庆幸之事。虽然，铁甲船之为物殊贵，为价不赀；终恐即有公义，究亦非一邑之人可担当其大费也。筹国者，尚善为图之！ 

　　九月二十九日（公历十一月初七日——即礼拜六） 

　　筹办铁甲船事宜 

　　本馆前陈录上海传来有电报谓：埃及新开河，经有挂东洋旗号之铁甲船二艘驶过，前往东洋云云。此耗曾见之通闻馆报内，然此后并未复有征证。兹于昨日与一西友谈及；据曰：此消息果不谬矣。其初电信既曾阅见，继由驻东洋京都之友致一书曰：日人果有此二船，不久即可到彼矣。观于此，则日人之有铁甲船前后计共四艘矣。今念及此事，则不免自问曰：我国之筹计防务，不亦尚有所大不逮者乎！ 

　　夫调兵、买鎗、购炮、筑堡各事，良为要策。然东洋既为海岛之国，欲议所以防之，则必以船为最急。盖我国水师若果胜于彼国，则其不敢渡海远来肆扰也，必矣。总之，我国若早经购办现成巩固之铁甲船可霸东海者二艘，则陆兵既不必大为劳动；而日人又未尝一刻敢有赔项之请也。中国于此事奈不认真措意，非大失计耶？盖东船若能霸于邻海，则我防于东而彼扰于西、我西则彼又东；盖有船而可权变调动，惟其指挥故也。我国于各兵舰之备置精炮，已为美举；然除此以外，而水师概未振扩。上海第六号大战舰，亦未预备出洋；在海面撞失兵船三艘，至今尚未添补。今上海有「铁公」猛舰近在目前，现成可办；得之而危可化为安。惟上海一邑之人力，不足以凑集巨款，大抵□意犹必废然而不成矣。然则我国如是之不早计及实事，究何故乎？夫铁甲船之急要者，盖久已稔知之；而其所以未办者，实因军政之出无肯专其责成者而已矣。京都既责各省以防御，则以为事已毕矣；不知有干通国异常之事，亦应授各督、抚以逾格筹银之权也。夫调兵之行粮、战饷，其需现银者，不殊夫办买铁甲船所须现银之数也。此银一时纳之于民，实为万难；若欲告贷于西人，则一时可随意以得也。乃西人借银，岂肯与不久调赴别任之官宪乎！此事如欲成全，非各宪越格从权，将海关年收为抵，庶可集事。然而朝廷未闻有准行擅专之说也；各大僚亦惮为非常之事，恐或越格从权以得巨银，而将来反致受累也。军政之不能出于专阃者，职是故也；而铁甲船因之而未见到手也。吾今所乐见者，忽有大宪肯认其急而专其权，竟将申江海关年收为抵，即借银以办「铁公」船；岂非一时之创举，而成四海之大功乎！尚拭目俟之！ 

　　中东俱待确音 

　　昨日仍无天津轮船来沪，故中、东信息尚无确闻也。其尤足奇者，西报谓曰：有人在东洋问日人以战和之事，而亦皆茫然不知，惟转向西人而讯问实音。则两国机务之秘密，不同出一辙乎！ 

　　福建设立电线续闻 

　　福建传来信息，谓该省土民曾有立誓欲将新设悬电线各杆皆行拆毁之说。然所传拆毁之期已过，而电杆犹悬立如故云。又曰：中官虽与电线公司创议设立电线以达厦门，已经有后悔，欲令停工。乃该公司既有明约可据，故不肯停止；仍然立杆悬线，连络不止。西报论之曰：此事终出于不令竣工，则该公司犹能在京都具控而可讨赔各工费云。 

　　十月初一日（公历十一月初九日——即礼拜一） 

　　喜息兵论 

　　前日由「大沽」轮船带来京都消息，得知台湾一事业已解纷定和。据所传述，东人已定撤兵回国，中国许允赏被难琉球人银十万两、又补东人动兵惩办生番之费四十万两。此事虽未见公牍，已曾见二十一日寄居京中西人之来书。该书虽曰尚有琐细之事未经议妥，恐至启争，亦尚未可定保其无事云。然两边既尽定其大端，且已有英国钦差威公居中善为排解，故大事不至为小忿所堕，已可知矣。台湾一难，因是可谓之定矣；累月之念虑，已经冰消瓦解。中、东两国几乎成为雠敌之邦，自今而又可为敦和之盟国矣。 

　　本馆前登有局外人「劝和」一篇，谓此事不可两国扭执一己之见，宜彼此互相自行稍让焉。今观于所相议定，则良如局外人之言。缘东洋本调兵有三千之数，若以数月之费计之，则大抵应在百万之数。我国先不允自行惩办，致令东洋用兵，本属失算；东洋以生番地界不属中辖，遂擅兴师，亦为误谬。以故我国现在公估彼时惩办所实需使费，须得五百万银而许支担之过（？）。至于用兵之糜费，自行资支。两国折中均分，所实支者亦为极公至良之法。东洋虽或经实用四百万银，然此与惩番不相关系；我国亦经有殊费以办防务：而各国自认之，亦理之至当者也。今总理衙门既善为妥议如是，想通国之人无不称颂其知几，而能以此小让免中国被累于叵测之战祸也。 

　　本馆于此役，亦以定和为私心所祝祷。盖战事一开，而诸累不可穷测：海面卫、沙各船须停其来往，各省货物将难于转输；商贾必为之束手，民生必为之酸心。且恐又须重捐，以供给其大费。战事或者久延，须五、六年而元气始可望复。且战事，亦不能有定操必胜之权；即或有捷报，而于国事仍然无半点之利可沾也。盖东人究可席卷窜回其国，而我国水师实不能以穷追之也。故即以竟能我战必克之局而论，已有一面空得报捷之喜，一面反有贸易或半年、或一年受害之处，而国家终又有数千万银之耗费也。总理衙门今已度实酌情稍让，畀日本以五十万银而能「化大为小」，岂不美哉！吾又为东洋衡量如此了局，而亦为庆幸之事。盖日本即能与中国一班也，尚未必能有必胜之望。至所须交战费，大约亦与中国所需者大同小异；顾东洋既小于中国十倍，其国之被蹙者亦当十倍矣。且东洋即有暂时报捷之侥幸，甚之得意索盟；然此望亦殊非远谋之图也！盖虽目下得逞其先于中国办备外国军器，以驾于中国；而中国堂堂大邦，岂有不心怀报复小邻之义愤乎！其报复也，必昭昭不爽矣。若中国能振扩其军务，而东洋亦必效行以自保；乃一十倍小之国欲与十倍大之国相争军实，则大国不动兵而小国以糜耗必先自堕矣。故衡量其各情，今能免战，既为中国之幸，而于东洋实更可庆矣。 

