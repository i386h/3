<!-- { "loadSidebar": true } -->
　　夫高丽与日本，世仇之国也；日本不犯高丽，而高丽亦不身为戎首以犯不韪之名；岂高丽畏惧日本哉！因高丽素尊圣训，深明礼义，不肯违背万国公法，干犯万国公议耳。然高丽之在中国，世为中国奉公守法之正人；而日本之在天下，今为天下作奸犯科之刁民也。今日本无故而犯台湾，设有为中国谋者复使高丽往征日本；而日本之能将精兵尽在台湾，高丽乘虚以入，则日本其将何以御之哉？且高丽之在中国，世守藩服也；以藩服而助天子，天下何人而能议其非哉！高丽既可以上效公忠、又可以下修私怨，更可以得其地以为藩属；高丽亦何乐而不为哉！且更有为高丽谋者，日本历年黜废之世袭爵臣及世袭军兵，均与其君为仇敌者；若高丽得其土地，仍封建其旧人，仅令其为藩服，则日本之臣民岂有不愿为高丽内应者！是高丽之伐日本，可谓诛其君而吊其民，其与汤伐葛、文王伐昆夷，何多让哉！日本之君曷不自思，果事势至于如此，其将何术以处之！是犹能强占台湾之屋庐，而日本之屋庐不至为他人强占乎？是犹能霸踞台湾之土田，而日本之土田不至为他人霸踞乎？是犹能杀戮台湾之人民，而日本之人民不至为他人杀戮乎？及早改计，尚能保全；若犹倒行逆施，恐至为拿坡伦之继矣！祖宗创造，何等艰难！今但以偶尔狂悖，遂至于此。日本君果能静夜以思，其不汗流浃背者，几希矣；奈之何犹作迁延迟回之计哉！ 

　　东洋钦使谒见李中堂 

　　西友自津门致书于「字林报」曰：东洋钦使柳原，于六月十二日抵天津，馆于美国领事署内。六日，乃复动身前往京师。相传东钦使与李爵相甚不相得，东钦使往拜爵相，爵相方以久恨台湾之事，故拟见东钦使时，必欲严诘其何故以致犯我国疆界！孰意东钦使如罔有闻知也者；惟漫应之曰：『今来并无别意，特欲尽向来识荆之渴念而已。既奉寡君之命往北京作常驻札计，自当遄赴斯任；不过偶取道于此耳』。于是即作礼而告别。李爵相以其无礼，乃托病不与答拜焉。西报所述如是；其或内中尚有掩饰，亦未可知。顾李爵相为总理外务之大臣，未闻有钦使入国而与外务大臣不谈及外务之事者。东钦使既慢视我国大臣，其与慢视我一国焉无异。然东人已称习诵西人所著「万国之礼记」，而今顾如是，则不如不诵习之为妙矣。因想东钦使作如此举动，殆或不常驻于北京也欤！ 

　　又，东人是否将行准备日后之战争，实未有确闻；以东国西报皆未言及，故无所藉察也。惟是台湾则近闻有续载兵士之船；然长崎西字报独未说及，诚不可解也。大抵东人特私其事，或其预备军务及发船等自通商口之外埠而行，故西人不得而悉耳。除前日西人所传，则东洋南岛之军民皆哗然相请，欲与中国称戈。顾该民与我中国究有何仇怨，此又所不可解者矣。至于华商在东洋者，其于交战时如何？此事实难执定论。其来往当即被隔断者，此必然之理也。然据万国规制，则东人仍不宜充公其货、行害其身。所难者，万国公法虽有明文，而于战争之时或竟倒行逆施若不知礼义也者，亦可视为具文也。且东人于侵犯台湾，业已干犯万国律例；况于方战之际，而能恪守公法乎！查东人之侵生番，于银购食物、凡建营筑垒不勒索于居民。据此数端，则已守万国战例。然其军内曾下令：不生执敌人，惟以杀戮为尚；此则又远非万国相争之大义矣。盖生番虽为野处之类，而究为地主；兴师数千以攻异地，则必视为正敌。生番则杀东人，而东洋大国岂有转效法野类之理乎！是故华商之在东洋者，其能先事图之，亦妙策也。 

　　购办铁甲战舰 

　　闻中国近自上海江海关帑内拨出银九十万两汇往泰西，此间已有确据。至于因何而拨此巨款？以意度之，当欲购置铁甲战舰或别样军器耳。又风闻官宪现与上海电线公司商议，将欲自上海设电线以达北京。然此说，恐不足为据也。 

　　六月二十四日（公历八月初六日——即礼拜四） 

　　台湾事 

　　香港西报云：打狗友人于华六月初九日邮递函来称：据现在各处所传，东人已请中国补赔兵项，然后撤师回国。斯言似属可信。至其所索之银，大抵在百万及百五十万之间。中国所简派之钦使，亦曾以此事申奏矣。然闻天津已下备战之令，将调西式兵四万来此；并于此外各处百端准备，则中国之不从其请，已可想而知也。顾察东人之情状，一若中国不过空滋议论，藉以迁延时日，冀以防御已耳。又，琅■〈王乔〉近日未闻举动；惟于琅■〈王乔〉之北一小乡近出一事，甚为可恶。该村之华民因惧生番，经早求护于东人。乃一东人竟悦一妇人之色，意欲奸之；妇之夫于是与之抵抗，东人大怒，遂举刀砍杀之。由是，华民联名上告于东将，东将不与之审理；华民皆衔怨，尽将店门闭歇，不愿与东兵交易。以故两皆怀恨，恐或因此而更速其祸也。副钦使潘大人昨夜偕西人白安过此，自南而行；传说将调中兵二千来屯于打狗。然此处四面俱水，除民之外，实难以容集二千人。近来打狗之生意，于往年此时相仿；唯买卖货物必索现银，是为一变耳。 

　　鸡笼风传 

　　有火船名「气拉尼」，自鸡笼而来者。据西报则云：该处风传东洋兵士多人，方自台湾岛调回本国。又称：东洋兵船于得煤甚难，盖挑夫多从事于攻打生番也。于是说者曰：东人曾出巨赀，以使之假手于此役耳。 

　　六月二十五日（公历八月初七日——即礼拜五） 

　　准备后战 

　　前日上海又到一福州兵船，为第十二号者。查此船可装货八百墩，能抵马力一百五十匹；实一得用之船也船面又特设大灶，足供食六、七百人。现泊港内听示，如前日所来之两船，亦将转赴扬子江上某埠也。「字林西报」又曰：相传招商轮船局奉命，将各船准备载兵之役。上海之大战船——即第六号者，久在吴淞湾泊。兹闻该船经驶至南京复回；究因何公干，亦所未悉。至于广东、宁波、杭州各处所来之信息，皆称官场中以与东洋将战之事纷纷论及，以为战日即或延缓，而后来之事已先兆也。或有西人自打狗致书而言曰：天津将调精兵四万。此言未知真确，且未见有备船之实据。然以意度之，津、沽其必遣兵以供此役也。 

　　六月二十六日（公历八月初八日——即礼拜六） 

　　李珍大被获 

　　前者，曾报美国下令不准美民膺任于东洋军内；盖以恪守局外无偏袒之意也。乃令虽下，而美民竟不克从。藉电报，乃知东人所延之美国人名李珍大于过厦门时，为美国官所擒获，便即拘押。按李珍大本在美国为将军，继在厦门任领事职；乘暇遍游台湾各岛，故于该岛形势了如指掌。及至告假回国，取道于东洋；适值东国朝廷正议琉球难民被台湾生番戮杀一事，闻李珍大详知岛内虚实，爰即就之访问。李珍大即将所画成之地图呈上，且详述台湾利弊；于是东朝廷延为参赞大臣，台湾一役诸事，多出其指使。今此人被获，则东国固失一主谋，而并见美国已显朝廷恪守局外之公义矣。 

　　译录东洋西报 

　　东洋西报传曰：风闻中国近已准备战事，将出精兵四万，□授以新购之后开洋枪。且云：中国之志，不但逐东人离台湾，将另出师往琉球取归其岛也。又称：东朝曾发一员，以要事前赴驻札中国之钦使矣。 

　　东洋又买轮船 

　　东洋西报云曰：东朝已办买火船名「亚干大」矣，兹又议买英国轮船公司之船名「马大士」者。于此，则见东人准备之一端也。 

　　台湾交战请和之消息不相符 

　　顷闻西人中相传，接有厦门、长崎两处电音报曰：中兵与日兵在台湾，业经交戈接战。乃又相传：东洋现来该朝廷所发星使一员名「大纳」，秘带有要紧公文递于东洋钦使；命钦使向中朝议请撤兵，不须赔给兵费，唯欲中国与之盟约，永保此后东民不复遭生番之惨待云。二说不符，未知究能确实否？ 

　　译西字新报中述及台湾各节 

　　昨晚之通闻馆新报有曰：相传中国议经告贷于泰西，拟借银七百万两，订于十年给还，每年付利息九厘。说者曰：系属一美国大行及大银行代为经理告贷收银之事也。又传闻天津已准备精兵四万，皆精猛枪械，咸待命欲南动；将令招商轮船局中驶齐一切火舰，以供调遣云。又相传近日过沪之福建兵船三艘，将载精练西式之兵士二千五百名，亦已供台湾之役也云云。以上各信，均从昨晚通闻馆西字报中译出。由此观之，则鲸波鳄浪之中，当有一番大举动矣。至若何之措置机宜，则尚未有传述云。 

　　六月二十八日（公历八月初十日——即礼拜一） 

　　论西报述日本近事 

　　日昨各处西字新报陈说中国近与日本各信，或有传言之各歧、或有揣度之非实；即昔所语所见异辞、所闻异辞、所传闻又异辞者是也。 

　　其报有曰：中国现在调齐各处将士，令赴台湾以备开兵接仗之用。诚哉，是言也。夫日本兴兵侵犯台湾，今数月矣。其初所托辞者，台湾生番牡丹社惨杀琉球遭风难民，伊为报仇惩戒等语。中国置不与校，以为言虽无理、事尚有因，故尚听其所为；业已报仇惩戒矣，亦可无所借口潜行退兵也。乃竟占地筑室，以为久驻之计；是又何说欤？然中国皇帝虽简派大臣前往，仍然谕以礼义，不忍遽动干戈，使两国无辜赤子死于非命，可谓忍之又忍、恕之又恕矣。不意日本之君臣犹复冥顽不灵、怙恶不悛，安得不动天人之怒而召征讨之师哉！今者，东南之兵业已征调，或径赴台湾、或分驻澎湖、或屯扎闽省。即天津之劲旅均习西法、用西器者，亦皆陆续南下，前队之至袁浦者已有万余；现候轮船齐至镇江，即令载运出洋，同往台湾也。观乎此，日本不退，其将兵戎以从事也必矣。但至是而始用兵，亦昔人所谓「既理喻势禁之俱穷，复袖手旁观之不可」是也。天下万国，岂犹有议中国之非者哉！ 

