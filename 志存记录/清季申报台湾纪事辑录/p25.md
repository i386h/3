<!-- { "loadSidebar": true } -->
　　本馆于上年将凤凰山教习外国军法营垒撤去一事，曾论其非，且陈说华兵不笃心以习学；当时已见恶于华官。今又论及台湾各事，更不必言。然本馆素性愚忠，凡有益于中国政治者，苟有所见，无不直陈；纵人言不恤也。惟望中国掺局者，亦以本馆之心为心，共相勉励而益勉励焉可尔，勿致贻笑于敌人也！今兵事未启，而尚可补救；若俟被挫，则已为迟矣。 

　　至于日本之兵虽称为极精，而亦多虚隙之处；是在当敌者有以乘其敝而制其胜耳。昔年普、法之战，是其前鉴矣。愿当大局者少采刍荛！ 

　　台湾近日消息 

　　西人顷得台境邮信云：台湾现有土番七社，已为日本所攻下。土番倾心输服，誓不敢贰，为「此后南人不复反矣」；且踊跃诣营请于日本统帅大员，愿为乡导。惟言语啁啾，不甚可辨，而有汉人为之通事；其意若曰：倘日本悬军深入，则各社之人无不倒戈弃甲，率众归诚；箪食壶浆，以迓日军之至。现在沿海所居之生番，悉已与日本通闻问、结和好；请备前驱，执戈为日军先。惟牡丹社番尚倔强其间，负固不服耳。且日本兵威亦盛也，艨艟巨舰前后调至者，络绎不绝于道；几于舳舻蔽海，舸舰迷津。初九日辰正，有火船驶至——一曰「涉士北」、一曰「爹厘打」，泊于台南海口；又有「毛新根」战舶，不知从何处来。共计日本兵舶，凡有七艘。台南现有中国兵船二，泊近于「涉士比」船之旁；托言巡阅，实无所动静也。英国兵舶之舟帅前往见日本统兵官西乡，贺其抵台。后台飓无惊，风涛克靖。火管风轮，不虞险浪；飙驰电迈，咸庆安澜：实行军之一乐也。日本兵弁度都玖，素的武备闻；统兵登岸，施放枪炮，有若雷轰霆震。土番闻之，如骇兽惊禽，半窜伏于丛林密箐中。驻兵之地，有海湾，形如半月；两湾相对，海波不兴。日本兵船，多泊其中。日本水陆兵士雄壮威猛，皆以急于一战而后快；结营山麓间，军威整肃，刁斗严明。初十日，有中国之邮递书信者由台湾至厦门言：日本第十九营之兵分为左、右两翼，无不力博猛虎、气吞全牛，跳荡拍张，作余勇可贾状；皆曰：『不翦灭土番，不朝食矣。可杀而不辱，志士之心也；有进而无退，行军之律也』。听其所言，殊令人可惊可愕。日本现拟进攻牡丹社；以土番散漫之众而御日本纪律之师，恐不旬日间，牡丹社之地必为日本所据矣。闻日本兵士所经之地，所有屋庐悉付一炬；沿海居民，蹂躏几无完宇。其未遭残破者，日本皆令其供给糗粮扉屦以重困之。 

　　顷又得厦门消息云：有英国兵船「呵列由」，探察台湾而回。言日本已占台湾之东隅，尽驱生番入深山中。海滨境宇广斥、土壤膏腴，可以屯田列戍、设官驻防，置守卫、筑炮台，藉以招徕商贾。日本自此，可以为久居计。至我中国欲令其一旦撤师，恐未能也；则势必出于战耳。至生番所居，类皆崇山峻岭、巉岩峭壁，与平地相隔绝。若其不复来扰，则日本亦可以度外置之也。生番虽自食其力，长于耕播；而日用所需，半多仰给于台民。今为日本守其巢穴、绝其门户，则不能与汉人通市，恐其势亦不能久耳。至于我国兵舶，一切无不具备。俟战书朝下，而兵事夕兴；特未知朝廷意旨何如耳！ 

　　呜呼！日本侵我土疆、戕我黎庶，轻藐我官吏、荡摇我边圉；阴谋诡算，图逞其私。此薄海臣民，无不痛心而扼腕也！说者谓八闽远在南峤，与京师相隔数千余里；疏牍往来，动需时日。简将调师，非易集事。封疆大臣，例可以保境而卫民，一战而驱之，未为不可。不知此说也，志虽勇矣，而实未免卤莽以从事也。日本所恃者有四：铁甲之坚也，火器之利也，战士之猛也，谋主之计深而虑密也。一击不中，岂不为自挫其锋；而执法之吏，已握刀笔而随其后矣。说者谓必待朝命之下以定行止，则民人已为其所摧残、土地已为其所侵据，彼得以转客而为主、转劳而为逸；事机坐失、悔等噬脐。不知彼所占者，仅海滨片土耳，旷地荒芜，人烟绝迹；而我台境之一郡四邑固自若也。即生番之慑，亦不过迫于一时耳；一旦我军云集雾沛，刻期驱除，彼必为我声援，互成犄角。彼攻其内，我攻其外，靡不蹶矣。故我缓之者，正以厚其毒也。此即兵法「姑以骄之」一法欤（选录五月十四日「循环日报」）！ 

　　五月二十八日（公历七月十一日——即礼拜六） 

　　东人在镇江窥伺 

　　京口来函云： 

　　噫吁！人情之少见多怪，见骆驼而误为马肿背者，天下固同一辙哉！兹请以一端言之，殊足令人增噱也。本埠僻处江滨，惟保子口免厘一事，其外则鲜有闻问以动众议；此各处人民所早知也。乃日前忽有东洋好汉两人，徐行于江岸之上。镇江诸人心内，早惟有台湾一役；所以见东洋人来，群以为必与此役相系也。于是皆属目于二人，几有看杀卫玠之象；俱走相告曰：『彼将窥视此土地乎？不然，何左顾而右盼也』。或又曰：『抑将窥视我沿江之炮台乎』？众论纷纷，人皆惶恐。卒而扬言曰：『东人本旧闻「扬州为富饶之地」，垂涎已久。今二人之来，大抵欲测探场州之进步，以为后图之助耳』。斯言既出，各人益辗转传播；即领事官才高识远，亦觉娓娓动听，实获我心。相传领事即振笔疾书，移文于常镇道宪。其书中作何言语，未得知悉，然大略如左也： 

　　为急要照会事。探得兹有东洋二人潜来镇江，手执画图小书数册并铅笔多枝，皆系英国干白兰省之著名铅笔也。又传闻有铁甲船一大艘，伏泊于口外。因请贵道即移书于总制局之西人马君，嘱其即将一切水雷暗伏于各要隘；水雷内之机关，务须整备妥贴，俾得随意燃轰。又请以烟一袋，即递于蒙古老将军，以奋其心，而策其力。再请详明两江督宪大人：于此危急之时，须先静镇其心，勿为所乱。总以必救此国为要也。盖永远防备奸宄，西人不便乘隙抗倒厘金一举，于此大相系也。本领事所为，贵须诸事平安，欲度日如顺流以下；故积成各习，不如不更改为美也。 

　　道宪接阅此书后，神色张惶，手足几不知所措。迨稍平，始下令将城下所尚存之木炮一尊即行整顿，权以示威。正在匆遽之间，惊见东洋二人已抢步而入衙内；既无扈从，身上亦不佩军器。然道宪素悉东人勇而且悍，不测其是何意旨，汗方涔涔下如雨；不图东人只递书一封。道宪迅即拆阅，则始知东洋二人不过至镇江作游目赏心计，无他意也。其所携之书，系上海沈道宪之荐书耳。由是，人心始定。兹闻木炮，于此后大宪仍议定无庸急急整顿矣。 

　　按此书系通闻馆西友于兴会淋漓时所撰，阅者毋为之喷饭否！ 

　　涂人诞言 

　　通闻馆新报今述及两事，谓系得诸浦滩上行人所传也。其一，则谓招商轮船局现议出银□万两，欲全购某洋行中所往返于长江之各火船，以图垄断。其一，则谓东洋人之在台湾者欲向中国索银十兆，始肯撤兵归国；且另须中国请罪焉。顾此二者，皆道听涂说之辞，阅者姑置之可也。 

　　台湾番社风俗考（之三） 

　　彰化县中，更有水连沙二十五社，亦皆熟番也；而其风景迥异于诸番。水连沙虽在山中，实输贡赋。其地四面高山，山外溪流包络。自山口入为潭，广可七、八里，曲屈如环；围二十余里，水深多鱼。中突起一屿，番人皆绕居屿上，非舟莫即；番社形势，无出其右。自柴里社转小径，过斗六门崎岖而入，阻大溪三重，水深险，无桥梁，老藤横跨溪上，往返从藤上行。外人至，即股栗不敢前；番人惯行，不怖也。其番善织罽毯，渲染五色狗毛，杂树皮为之；陆离如错锦，质亦细密。西方人多欲购之，常不可得。番妇亦白晢妍好，能勤稼穑，人皆饶裕。番屋，皆空其顶；顶为屋，则社有火灾。岸草蔓延，绕岸架竹木浮水上，藉草承土以种稻，谓之「浮田」。隔岸欲诣社者，必举火为号；社番划「蟒甲」以渡。屿中圆净开爽，青嶂白波，云水飞动，海外别一洞天。水沙连过湖，半日至加老望埔，一日至猫里眉；其余至诸社，皆一日程。惟至崇爻社，则必过大山数重，四日夜可抵。其境路极崎岖，坑堑险阻，难于跋踄；若阴雨水涨，更难计程。由淡水从山后行，路稍不易。番人依山结庐；所属二十余社，层峦迭嶂，峭壁巉岩，路径之仄，劣能容趾。惟南北两涧，沿岸堪往来外，通斗六门、竹脚寮，乃各社总路隘口；通事筑室以居焉。二十五社，分为南港、北港。南港之番，居近汉人，尚知有法；北港之番，与悠武乃等社野番接壤，最为凶顽。通事另筑寮为加老望埔，拨社丁，置烟、布、糖、盐诸物以济土番之用；售其鹿肉、皮、筋等项，资课饷。每年五月吊社、七日进社，共计十阅月可以交易、完课；过此，则雨多草茂，番无至者。昔时，水连沙各社乘乱，杀通事以叛。邑令多方招徕，示以兵威火炮，赏以烟、布、银牌。久之，始就抚云。 

　　番人筑室曰「浓密」。架竹为梁，凿松石片为墙（松石者，内山所出；凿之成片）；上以石片代瓦，亦用以铺地，远望如生成石室。比屋相连，有同郡地街衢；与外社迥殊。男女未婚嫁，另起小屋曰「笼仔」、曰「公廨」；女住笼仔、男住公廨。 

　　内山多麦、豆，少米榖。芋薯，则掘地为穴，积薪燃火，置芋灰中，仍复以土；饥则出而食之。黍米为酒；会饮，与别社同。醢为醢，俟有臭味，乃食。凡物生食居多，惟盐取给于外。 

　　衣用鹿皮、树皮，横联于身，无袖；间有着布衫者。捕鹿时，以鹿皮围身，皮帽、皮鞋，驰逐荆棘中。番妇衣自织达戈纹，项悬青红米珠，亦如汉人装束。收粟时，则通社欢饮，朝夕歌唱，名曰「做田」；携手环跳，进退低昂惟意所适。 

　　耕种，用小锄、短刀掘地而种。行则货物贮皮囊，戴于头上。炊，用木扣以代铛。 

　　婚姻，亦由男女相悦，不待父母媒约，以嘴琴挑之；相从，遂拥众挟女以去，势同攘敌。后乃以刀斧、釜铛之属为聘，女以鸡、豚、番布酬之。通社群聚欢饮，与外社男赘女家不同。夫妇离异，女将原聘归还，听其再适。北港女将嫁，两颐用针刺如网巾纹；不刺，则男不娶。 

　　凡遇父母、兄弟、夫妇之丧，头裹帛布，号哭；十日不言、不笑、不履门外。葬用石版四片，筑四方穴；屈曲尸膝，坐埋于中。其上，盖以石版而覆以土（选录香港五月十六日「循环日报」）。 

　　五月三十日（公历七月十三日——即礼拜一） 

　　论日本侵犯台湾事 

