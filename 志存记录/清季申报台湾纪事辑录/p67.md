<!-- { "loadSidebar": true } -->
　　现得香港邮来新报云：台湾官兵被杀一节，更详于先前，然亦有大不相符之处。据云：中国十二月间，有武官两员在小村左右名香江地方被番人设伏而所杀。此处则离琅桥不大远，自从东国撤兵以来，祇屯湖南营兵于彼。山岭崎岖，海边有小路从海滨达入山内。中历正月初八日晨，该营出兵二百名赴凶手之村，以图惩罪——管带者，王某也；一路未遇敌人。既及该村，番人皆以窜去，惟留年老人及妇女数人而已；官兵皆刀杀之，焚毁房屋而归。兵士见番人似不敢与敌，于是壮大其胆，从容散步以行。未走多路，忽有番人无数自小径两边长草密菁之内皆以火鎗放击；军士随走随御。但番人潜伏草内，微露其身。适王某相近，从卫者约有二十兵，内尚有惧而欲奔走者；王某以剑吓威之。既砍倒数人，余皆不敢奔走。又至一处，路过隘口，番人自屯驻于巅岭之上，将石盘滚下；在榖内官兵，因而被杀者亦有之。两造攻战久之，忽王某中一鎗弹，幸仍可扶靠兵役之肩挣扎而前走也。该番人见官兵受伤，即为大益锐气从四处（？），而皆蜂拥上前。于是两面互相攻打；王某身虽受伤，复杀敌人一名而后死。其余诸兵，又为番人攻逼；及至出山榖，己狼狈不堪，受伤无数。计官兵被杀者九十有余人，番人被杀者则三十人矣。此一役也，亦官弁失于防范，受此一番折辱也。 

　　将军文（煜）等奏庙神灵显迭着吁恳敕加封号折（正月二十六日京报） 

　　福州将军臣文煜、闽浙总督臣李鹤年、福建巡抚臣王凯泰、办理台湾等处海防兼理各国事务臣沈葆桢跪奏：为庙神灵显迭着，吁恳敕加封号以顺舆情，恭折仰祈圣鉴事。 

　　窃据前嘉义县、现任台湾县知县白鸾卿详称：『嘉义县旧祀城隍尊神，祷雨祈晴，久昭灵应。其最著者，同治元年戴逆倡乱、围扑嘉城，绅士等恭请神位于城楼，虔诚吁祷。五月十一夜，地忽大震，雉堞倾颓而城垣无恙，兵民得以保全，咸称神佑。九月间，戴逆复扑嘉城，众心惊慌告庙，敬占休咎；蒙神默示平安，人心遂定。兵民竭力誓守，复保危城：此皆该令署事任内所目击者。兹据绅民陈熙年等佥禀前来，伏恳奏请敕加封号，以答垂庥』等因；并经台湾道夏献纶核详无异。 

　　臣等伏查庙祀正神，实能御灾捍患、有功于民，例得请加封号。今嘉义县城隍神保护城池，迭着灵应，洵为功在生民，允宜上邀褒宠。合无仰恳天恩，俯准敕加封号，以顺舆情，而昭灵贶。恭折具陈，伏乞皇上圣鉴训示！ 

　　再，此折系臣沈葆桢主稿，合并声明。谨奏。 

　　军机大臣奉旨：『礼部该奏。钦此』 

　　通商大臣沈（葆桢）奏嘉义县防剿文武各员及义民人等打仗阵亡殊堪悯恻请建祠从祀片 

　　沈葆桢等片： 

　　再据前署嘉义县、现任台湾县知县白鸾卿详：『据嘉义县绅士陈熙年等称：同治元年彰化戴逆之乱，全台震动。嘉邑两次被围，历时八月；援穷粮尽，官民誓以死守。时有义民潘缔等四十四名，力战捐躯，殊堪悯恻！请建义民祠，以慰忠魂』等因；当即饬道查覆。据详：『同治元年彰化之乱，所有防剿打仗阵亡之文武员弁潘恭赞、林廷翰、王鹤康、林上达并义民潘缔等，业经前道丁曰健开单具奏请恤；五年八月十九日，奉旨：「潘恭赞等，均着交部分别从优该恤。单并发。钦此」。伏查阵亡文武员弁及兵丁义民人等，例准入祀昭忠祠。嘉邑未有祠宇，毅魄无依；合无仰恳天恩，饬准建祠以祀潘恭赞等，并将阵亡之义民潘缔等从祀，春秋致祭，以慰忠魂』。臣等复核无异。理合附片陈明，伏乞皇上圣鉴，训示遵行。谨奏。 

　　军机大臣奉旨：『着照所请。该部知道。钦此』。 

　　通商大臣沈（葆桢）奏藩司因病请假起程回籍日期片 

　　沈葆桢等片： 

　　再，「潘霨着赏假」一片，本年十二月初一日奉到十月二十九日朱批：『潘霨，着赏假三个月回籍调理』。该藩司遵于十二月初四日，附「伏波」轮船由沪回吴。理合附片声明，伏乞皇上圣鉴。谨奏。 

　　军机大臣奉旨：『知道了。钦此』。 

　　将军文（煜）等奏为明季遗臣生而忠正殁而英灵恳予赐谥折 

　　福州将军臣文煜、闽新总督臣李鹤年、福建巡抚臣王凯泰、办理台湾等处海防兼理各国事务臣沈葆桢跪奏：为明季遗臣台阳初祖生而忠正、殁而英灵，恳予赐谥、建祠，以顾舆情、以明大义事。 

　　本年十一月二十五日，据台湾府进士杨士芳等禀称：『窃维有功德于民则祀，能正直而壹者神。明末赐姓、延平郡王郑成功者，福建泉州府南安县人。少服儒冠，长遭国恤；感时仗节，移孝作忠。顾寰宇难容洛邑之顽民，而沧溟独辟田横之别岛；奉故主正朔，垦荒裔山川。传至子孙，纳土内属。维我国家宥过录忠，载在史宬。厥后阴阳水旱之沴，时闻吁嗟祈祷之声；肸蠁所通，神应如答。而民间私祭，仅附丛祠；身后易名，未邀盛典。望古□集，众心缺然。可否据情奏请将明故藩郑成功准予追谥、建祠，列之祀典』等因；并据台湾道夏献纶、台湾府知府周懋琦等该详前来。 

　　臣等伏思郑成功丁无可如何之厄运，抱得未曾有之孤忠。虽烦圣世之斧斨，足砭千秋之顽懦。伏读康熙三十九年圣祖仁皇帝诏曰：『朱成功系明室遗臣，非朕之乱臣贼子。敕遣官护送成功及子经两柩归葬南安，置守冢，建祠祀之』。圣人之言，久垂定论。惟祠在南安，而台郡未蒙敕建；遗灵莫妥，民望徒殷。至于赐谥褒忠，我朝恢廓之规，远轶隆古；如瞿式耜、张同敞等俱以殉明捐躯，谥之「忠宣」、「忠烈」。成功所处，尤为其难；较之瞿、张，奚啻伯仲。合无仰恳天恩，准予追谥，并于台郡敕建专祠，俾台民知忠义之大可为，虽胜国亦华衮之所必及；于励风俗、正人心之道，或有裨于万一。 

　　臣愚昧之见，是否有当？理合恭折具奏，伏乞皇上圣鉴，敕部核覆施行。 

　　再，此折系臣葆桢主稿，合并声明。谨奏。 

　　奉旨已录。 

　　二月十三日（公历三月二十日——即礼拜六） 

　　论台湾事 

　　台湾生番岛内当东洋屯兵之际，各处情节信寄来申者，已可谓备而无遗矣。届撤兵之时，则东洋已将番人通处威服，东兵即仅两人结伴，亦可遍走无虞。是盖东洋少动干戈，故所克伐兵在台虽历多月，即末后之时仍静镇无事以驻也。东洋撤兵之该既成，中国接受东洋之后，将阖岛之番设法抚镇，使从王化；以冀将野境变为丰盛文兴之属，以期番人永后不复累于中地也。然善后各事宜，迄今而少有闻问。除本馆昨录官兵中伏一事，其它则实无一闻也。 

　　窃谓善后之事，不能以偶然得悉之一端。而总揆全局，但究竟论之，亦仅可就此一斑以求索其大概矣。吾所甚恐者，我官兵经实有大失于行事也。夫抚镇之法，要在一则示以势威、二则示以抚恤，而毫不怀小恨之气，又毫不加以无益之惩；于是番心始而惧畏，继而甘服也。东洋之行，正如是也。盖除初临威以刃锋外，后惟有端以结和。所买之物，皆出公价；所用之营地，又不强据：事事皆肃静有度，而土人因而不怀恨矣。是东洋虽原不宜来台湾，而举动尚遗之好名。现在与东洋和睦，本馆亦实不愿讳隐其事。忆当时东兵与生番接战，不肯生擒，而皆于行陈戮其敌。但亦不过仅杀执器之敌；至若戮杀老小及女，未闻其事。反忆一时番人舍堡留下仅一小女，东兵则始而良加抚养、继而发至该国，彼处人亦皆趋前示怜，而赏以玩物。及撤兵，乃还其小女也。若昨日所陈中兵出惩，番人已舍其堡，惟留下老小及女数名，而官兵随皆付之一刃。试问杀老小，犹得谓之抚镇乎？试刃于软弱老小，犹有何光于官兵乎？今承办台湾善后之人于镇服人之道，有罪者既已严惩，更施威于无辜柔弱之老小，是不过报恨而已；国家之报恨于己属，岂为事体乎？其大失，则于此一端己见矣。夫番人究有重山深榖，□藉以作出没为难之计。陈杀秉公以惩罪等事，尚可时久而忘；若肆忍心以杀无辜之老少，是则终身莫能释之毒怨、戴天不可共之仇雠。而官兵欲结仇恨，岂善后之事官乎？即曰番人潜杀武员两人，事属可恶，有应严行惩办；然番人或系先受兵暴者，亦未可知。而官兵反戮杀老小，是与生番之行为不甚差远矣！而我官兵因野人行恶，犹应自行效恶于野人乎？ 

　　番人虽为野人，究亦有人心。吾闻之西人，曾已遍走番境之内，而皆不惧罹害；又闻我华民与之相好者亦有，虽有盖不与怀恨者，大抵亦实难以为常。盖野人一与人怀恨，则无惨不行矣。今中兵如是办事，恐善后事宜实难于成功，势必番人永远为负嵎之计；而糜费国银，似犹无底矣。是台之事，似不如另谋他法。闻已有御史进言：我朝不如将台湾处以格外之制，准西人随意就居，买地开矿行业。想此计，实为至善。西人用巨本于彼，则各矿可尽挖；开矿，则民数必大增。所挖各矿，又可由中国□科以重税。是则逾数十年，台湾将成富盛之地；既不复为国帑之漏卮，反为国人丰库之地也。且台湾仅属一岛，亦与陆地各省毫无相系也；又况业虽为西人之业，而地仍为中国之地，便与上海等处租界相同。俟生番少知仁义之日，中国再加之以教化，则其易治必较易于今日；亦如美国之旧金山，贸易者各国之人皆有，而其地仍为美国之地也夫。 

　　教师为难 

　　「字林报」云：近来台湾、汕头、金州三处传教人颇为所窘。 

　　其在金州者，有本地教师曾购得基地一块，意欲盖建礼拜堂，为人瞻仰。起先商酌购地时，殊称顺手。及立有契据，到地方官衙门过户，则官竟执不准行——其或恐日后生事，抑或官员深恨教事，则皆未可知也；并饬拿卖地经手人到案，令同进教者说明宜将地契呈上，以作罢论；并以经手人罔知顾忌，将定以斩首之罪。官果真有是举欤？抑仅以虚词恐吓欤？然进教之本地人则已惊虞失措，特环恳西教师至官前缓颊，务须弗杀此经手人也。 

　　至汕头所闹之事，本属微细；且该处又系通商口岸，故已调停了结矣。 

