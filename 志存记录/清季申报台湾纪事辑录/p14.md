<!-- { "loadSidebar": true } -->
　　大杰巅社，在罗汉门；无差徭。新港，旧属诸罗，改隶首邑。盖新港向与萧垄、麻豆各番住于小琉球，后乃移之至此。此二社，地大番饶，推为巨擘。卓猴，为最逊。罗汉内门、外门，皆大杰巅社地也。康熙四十二年，台湾诸民人招漳州属县民垦治。自后往来渐众，耕种、采樵，每被土番镖杀或以火焚死，割去头颅；官弁诘捕，杳无踪迹。其近者为木岗、武洛、大泽机，远者为内幽诸社，生番环聚，缉治为艰；爰立界以绝其出入，藉杜其患。土番初以鹿皮为衣，夏月结麻枲，缕缕挂于下体。后乃渐易幅布，或以「达戈纹」为之——达戈纹，番人自织布名也。逮后，新港社番衣裤，半如汉人，各装棉；诸罗山中诸社亦有仿效者。番妇能为诅咒；「诸罗志」云：作法诅咒，且名曰「向」。番妇自言：『初学咒时，坐卧良久；如一树在前，卧而诵「向」，树立死，方为有灵』。先试树木立死，解而后稣；然后用之。不则，恐能「向」、不能解也。入舍，无敢胠箧探囊。擅其技者，多老番妇。田围阡陌，数尺一杙，环以绳；虽山豕、麋鹿，弗敢入。汉人初至，摘啖果蓏，唇立肿；求其主解之，转瞬平复如初。近年附郭诸社畏法，不敢为；稍远，则各社皆有。或于笭箵中取鹅卵石置于地，能令飞走；喝之，则止。新港与加溜湾、欧王、麻豆在「伪郑」时为四大社，令其子弟能就乡塾读书者蠲其徭，欲以渐化之。四社番亦知勤稼穑、务蓄积，比户殷富；又近郡治，习见城市居处礼让，故其俗于诸社为优。欧王，即曰萧垄；地濒海滨，不当孔道，尤为富庶。新港、加溜湾二社，为一邑孔道。凡奉差至者，将照身一出，练保人等不知何事，并不知何名；昼则支给酒食，夜则安顿馆社，然灯进馔，折勒规例。临行，供应夫车，一人必坐一乘；日拨数起。番社之恪奉徭役如此。新港四社地，边海空阔。诸番饶裕者，中为室，四旁列种果木；廪囷圈圉，次第井然，环植刺竹至数十亩。郡中造船，出水最艰；所司檄四社番众牵挽，岁以为常。闻金一鸣，鼓力并进。事毕，官酬以烟、布、糖丸，用偿厥劳；番众无不踊跃，欢声雷动。番社风俗，终身依妇以处，皆以门楣绍瓜瓞，父母不得有其子；故一、再世，而孙且不识其祖矣。番人皆无姓氏，有以也。 

　　四月十八日 

　　台湾兵事已见公牍 

　　东洋兵临台湾一节，先后本馆列论至再；或采各路新闻日报、或得之电线音传，而终未见官场公牍。虽二月间上海沈观察初有所闻，曾有□文致达日本领事，亦不过请详外务衙门：如果发兵抵闽，必须与闽关商说，不可造次径往等语；若与之置论者。今日始有明文，盖文系闽浙总督李制军檄行总办福建洋务总局之督粮道陆观察转达上海日本领事公馆者也。 

　　来文略开：『台湾地方，无论生番、熟番，皆属中原地土。其中果有残害外邦过客，尽可知照中国为之查办；岂能径自兴师征伐，殊违万国公法！况番众亦好歹不一，如去年之有日本国民利八等遭风遇救，曾经番目款留，送由凤山县申详解沪回国，极称恭顺。即所谓被害者，闻皆遭风自毙，亦无实在残杀之据。然是否被害，自当中国派员严加查办。现在简派统军前来之陆军中将所部兵船已经抵口，应即转请朝廷撤回』等因。从此，可见兴师之擅矣。此文，尚系昨日由上海道辕递交日本公馆；兹柄权钦使在沪，不难就此商办。且苏省布政应方伯亦已来沪，谅即会议此节；或不致从事干戈矣。 

　　前件公牍，乃即日由轮船递到。计其闽省□行为日较多，故于发时尚未闻东洋兵抵台湾之耗也。 

　　再，甫经脱稿，探知日本领事品川忠道随即照覆。以为朝廷军务大政，非领事衙门所能干预；况来文系本李制军檄行，可由两国人员商办云。至于日本钦使柳原大臣到沪后，藩、道两宪连日宴会，所谈各节内台湾一事，闻钦使之意，似乎不相干预；惟称兴师前往之故，实祗镇以威武，却非定与番众决仗耳。以上会谈，不过略闻其概；究竟若何？则军机大事，极属严密，原非局外者所闻见也。续有所知，再当登报。 

　　四月十九日 

　　论东洋近日筹议情形 

　　自东洋起意征台湾生番也，历今已有两月；而我朝并不谂知该国之举动，全赖西报传闻。其诡谲之谋，盖彼虽欲征犯中国藩疆，犹不暇与我朝咨议达报焉。是因本国以未得该国公文，故久置之风闻而已。继而东洋聚军旅、备糗粮，桀惊之风声，有络绎不绝之势焉。中朝官宪于是乎有心疑之者，向东洋驻上海之领事诘问；而该领事亦尚含糊对答，且以并无此事为言。既而备雇船舰、整顿戎兵，声势日益，众论愈同。于是又向领事再三盘诘，甫于四月初五日得领事转递东洋朝廷传来电报云：出师之举，并无其事；惟仅派发官弁数员，往台湾查看而已。乃是日东洋各举动，已经众人知其有征师五千抵台湾，已得其确耗矣。其随后尚未至者，更不知有几何兵卒也。嗣既得此确信，东洋不能搪塞其出师之举，故于前日藩、道两宪会晤新来东洋钦使柳原大臣，据伊称云：师往台湾无他，不过镇以威武而已，非定与番众决仗云。噫！此言也，似与先后各掩饰之语虽属相类而仍有相矛盾者，固不辩而自明、不烦言而自解矣。盖耗费国帑而出五千余兵以仅图恐吓无知小族之生番，其熟能信欤？除□匠人、倩西士精于量地者举造各事，别另派海关人员多士，其又何图欤？ 

　　按东洋之于此役也，初意扬言中朝已弃生番之地，不与干涉；又言：总理衙门已与前东洋使臣琐意西马言明。若果有此言，岂有弃自己之藩服，任他邦之愚陵！如此重大要事，而总无文据载之盟府耶？且中国既有此言而准其有此行，其何以东洋尚阴谋诡秘，乘我国之不知而肆其假道攻袭为耶？盖以此二端衡之，则知中国总无应许之言，并无准行之事；不过东洋欲乘机窃发，以肆其诡谋而已矣。昨于报中，见闽省督宪李公檄局转递上海东洋领事文书内开：『台湾地方，无论生番、熟番，皆属中原地土』。此言于当事极为切要，盖此理一明，则中国之应如何顾全国体，固不可不为捍御计矣。此书于理既无可驳，于大局亦有攸关；而中国志在东洋不准侵我藩疆也，明矣。东洋于此事，实已违万国公法，我中国理应即发重乓以创惩之。特我国以休兵息民是尚，故欲使东洋幡然□悔、废然自返；其意良深美善也。 

　　夫兵戎之祸，劳民启衅、耗帑伤财者所为也。奈今东洋为戎首，而我国如束手以观成败焉，不可也；安心以听其侵陵焉，更不可也！惟在东洋熟思审处，知所变计，而不定其乘机逞私以成侵据之图；或两国民人不至皆罹□干戈扰攘焉，不亦弭纷争之祸患哉！ 

　　四月二十日 

　　论西士述东洋事 

　　燕台有西士新自东海来者，谓该国谋新舍旧各事，于聚集众人前善于辞令而论曰：东洋变政改制，或多谓其不图远大，不过矜目前之新政而已；不久，则大患必作云。不知此言，殆因于不知其实在情形、于未见其新行景象而言之耳。余昔年在东洋，故曾得详观曩昔大概；而于近日所目睹者相比较焉，殊有霄壤之别、天渊之判矣。曩日东京耶多，房屋皆平楼。今则经过京都城内大衢计长二十七里、路间三里一带，两面概造作西式崇楼。衢路广阔异常，中间以供马车驰骋；两边沿径，植以花果、冬青等树木，以为之荫。另有横路，亦俱一例整顿。遍路，电绳高悬，路隅间立收纳信籍柜台，概以便邮寄信札者，就近招入之；信局人，每日三次巡收焉。铺店所贮，货物充盈；除本地土产外，即欧罗巴器机精作，亦皆备具于其内。至行客出外，由海则附搭火船、由陆则附坐火车，无复如旧日之迂缓濡滞也。且于海面之险要处，皆设标楼、炮船，以警危险。标楼则共有二十座，炮船四只；计统用银，不下三百万圆。另有浚浅机船二只，常在淤浅处疏通。国内拟遍设学校；今先开二座，以备学习各务之所。即学，亦非昔时空虚无用之学；特将泰西博学各事译出，而勉人以攻读焉。又设西国医门学院、□植会院并造举机器学院，执业者令立合同：六年作徒，继又六年为国从事，不令他往。故争先欲入籍者，实繁有徒；以致该国家每迫于退辞也。或谓各举虽至善极美，然徒行取用，而国帑焉能支持？彼曰：稽查该国进出各项，所进既足，每有盈余；即如其大举两端铸钱局及火轮车两举，每月皆有余贃。故于国家帑项，反为丰盈也。如民间所用火船，既甘愿就用而不弃焉，则其为倍蓰之利者，亦从可知矣。 

　　西士所言如是。据其陈述，则东洋之进项有益无损，容或有之；然一国之虚实，岂一西人于一时之游历、一己之耳目遽闻其崖略而可得其详细情形乎？民间之乐从与否，虽曰皆致富之美举也、国帑尚无匮乏也，然独不知该国其征收于闾阎以成就各事欤？究未可知也。今东洋因迫于内怨，故偪于起谋所以涉诡谲计，因而纵兵以犯我国之藩境，其或陷罹两国于兵祸而伊于胡底耶！观于此，则曰求富必出如是狡狯伎俩也，究不如不求富之为贵矣。 

　　台湾兵事续闻 

　　台湾有日本国兵临，为闽浙总督李制军查诘；本馆探有所闻，昨已列入前报。今复探得，此案已经中国总理衙门王大臣移咨日本之外务省各大臣查办矣——所谓外务省者，系京都总理通商各国事务之处，犹之中国之总理衙门也。前日简派来华之驻京钦使柳大臣到沪后，藩、道两宪曾以总理衙门咨达外务省一层询及；如何信息，岂其尚未得知！盖柳大臣起程之际，文未递到耳。前日柳大臣即由上海以电线致问外务省，旋得复音：尚未接阅。现在上海中外各宪皆议俟外务省之电音到沪，再行核办。是以柳大臣亦缓期北上，须听外务省复音如何举动，方始定日起程。至其咨文之如何声说，则不但发自京师径递，南省莫知；且因国家之军机大事极为秘密，即官场亦鲜有见闻，何况局外！想大略必由闽省咨报，则其文不过如本馆昨日所述之闽浙总督李制军之檄行耳。俟有所闻，再当立时登报以广见识而慰众望可也。 

　　四月二十一日 

　　论东洋与生番交争大略 

