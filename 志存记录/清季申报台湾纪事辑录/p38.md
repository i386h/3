<!-- { "loadSidebar": true } -->
　　传闻西官接得北京邮来书谓：下次所来火船，当带到确信，可知东人与中国失和约战之事云。但两国于商议之间，如何失和，亦尚未详；且此事或系传述之谬，亦未可知。又有西人谓曰：大事已妥议焉。 

　　又传曰：朝廷已经行文各省，令其备兵并捐银饷于此役云。按此际正和、战攸分之候，以至传闻纷纷不一；或亦臆度之词居多耶，亦不足为奇。请观报者自揣度之。 

　　汉口来信 

　　汉口友人来函云：鲍军门超有复起统师之命，仍以「霆」字军十万为所部；已令宋军门先在鄂疆募集劲旅万人，拔队驰赴金陵，听候调遣。当此海滨不靖，而中原夙将亲统雄师指日东下，殆亦足以先声夺人欤！ 

　　七月十六日（公历八月二十七日——即礼拜四） 

　　劝谕中国水师 

　　古语有言：「养兵千日，用在一朝」。是兵也者，受国家千日之养，供国家一朝之用；固宜奋勇争先、建功克敌也。至于勇虽未蒙国家千日之恩，然已应国家一朝之募，亦宜与兵同心协力，效命立勋也。又况今时各处之勇，皆属长募之人，久练之技；食饷多年、转战诸省，不已与兵一律相同哉！试思昔年发、捻、苗、回之变，国家以兵力少单，募勇相助；其立功疆场、拜爵公朝者，指不胜计。文而督、抚、司、道，武而提、镇、协、参，多由士庶、兵勇洊升擢任；下此者，更无论也。虽由于将士之效力，然国家之所以酬庸者，尚得不谓之厚哉！谚又有云：「食人之禄者，忠人之事；乐人之乐者忧人之忧」。国家平日豢养员弁兵勇，原欲备旦夕仓卒之时；倘一旦有事，而在位之员弁、在营之兵勇，安可不激发天良，筹谋报称乎？今有轮船由津回沪，据言京师及津门各人传说日本驻京之公使与其流寓在京之士商，纷纷出都回国；时事可知矣。数日之内，哦古坡公使南来，定有确耗。倘若邀天之福，两国息兵，实为万幸；少有变局，则国家人民所最先赖者，莫过于水师之员弁、兵勇矣。何也？日本来犯中国，必由海道而来。故守御之最要，先在于各处海口；而各海口之守御，尤先在于水师。水师若能克敌，则于大局无害。如吴淞一口，现在所泊之兵船既胜于日本之兵舶，我船之数既多而又美且速捷，所置各船之枪炮器械又无不精良胜于日本；此固在沪之西人所共称许者也。若再能在船之员弁兵勇共誓忠贞、同奋武勇，而敌断无不克、境断无不保者！吾愿水师各人无生惧怯之心、毋惰战守之志，指日即可立功名、博爵禄也。 

　　或曰：日本水师诸人实胜于中国之水师。噫！斯言也，中国水师其肯信服此言否乎？吾则以为不然。若中国水师果亚于日本，以上海所见之日本水师与中国水师相较，而谁敢曰「中国不及日本、不能即胜日本」乎！传言日本陆兵，即系向日所谓撒莫来党内之人，历代习有武气；然日船水师，亦皆市井之徒、耕耘之辈而已。噫！中国之水师，岂反不能敌此等乎！吾闻其言，吾不禁为之愤气填胸矣。中国水师，安可不奋发有为，一雪此言之辱耶！且吾又闻日本铁甲兵船名「士多尼瓦」者，现已沉没海底。噫！日本方欲败盟构难，天忽烈风以沈其得用之铁船，则天怒可知矣。自侵犯台湾、杀戮生番以来数月之久，不战、不和，踞地屯兵，索赔行诈；旁观之西人无不代中国为不平，则人怨可知矣。乃日本犹扬扬自得，以图大逞其欲；吾不知其何所恃而不恐也！ 

　　近日上海官宪，犹以日本撤兵在即为言：日本果有此心，何妨一面遣使来京、一面撤兵回国，又何为徘徊瞻顾而不退乎！而日本人之在中国者，又何必畏人议论其事乎！此岂非令人可疑乎？但愿日本君臣果能如上海官宪所言，使天下责予言之大谬，实为两国之大幸！否则，旁观者亦只能徒唤奈何而已。 

　　吾之此论劝告各处水师诸人者，一以仰报朝廷养育之恩、一以藉遂己身功名之志；上邀国家之爵赏、下安闾里之士民，庶使令名垂于不朽、感慕至于无穷，岂非大丈夫得志于时者之所为哉！愿世之受职事于水师营者，切勿河汉予言焉可也。 

　　至于防守各海口之急就章，则本馆今日另有刍荛之言，刊列于后（编者按：当指下文「当今堵御之策」篇言）。 

　　中东战和之闻 

　　前「山东」火船自天津来沪，相传船甫出口时，有自京师到一赍文者携有驻京西使所致于上海领事之书曰：柳原钦使与从员等业已束装，预备出京；盖与中朝相议不谐故也。且曰：下次所来火船，当可闻两国之事云。旋闻此信仅为寄居天津西官所寄者，故其所传仍未足取信也。至昨日「盛京」火船来沪，而东洋之事绝无影响；或因京师无复有递书者欤？抑或因该处兵勇滋事，故未道及欤？皆不可知也。惟是前闻果确，则昨来之船势当有所复述也。然则两国或战、或和，要亦尚无定见耳。又相传：哦钦使已至燕台，即在彼处弃铁甲船而乘「恰便」火船以前往云。 

　　当今堵御之策 

　　中国水师官弁日相操练，想必克以御敌；此诚本馆所深望也。然防守之法，不如谋及万一之为愈。今吴淞口为上海一邑及上海制造局之要隘，除上海城外，又在董家渡泊有沙船、卫船多艘；若照战例，则皆宜沈之于海滨也。盖吴淞既无炮台可守，则必专恃海防战舰及他小兵船而已。故为今之计，不若先备大沙船数只，沈之吴淞口之窄浅处以堵塞之。然此事亦不必遽行，诚恐于各船之进出不便耳。惟其法宜择老船数只，实以粗石；将各分舱之板在底下疏通，尚留空舱两所，使木匠于舱底预凿大孔，暂塞以木，以便拔木而引水灌入也。夫船既实以粗石，各分舱之板且既疏通，水必易以流行；不一刻，而便当随意沈下矣。至现在则大可将此船预泊于吴淞口两旁之浅堑处，一视敌船远来将欲进口，即以各船移至中流而沈之。如是，则敌船断不能进口；如欲离其兵船登岸侵沪，恐彼兵力亦所不及也。保卫上海之法，舍此其奚由乎！然此外，仍应多调精兵来沪屯守。盖上海制造局为战时之紧要处，所需炮弹及各零碎器械，将全赖之。敌人既已深悉，则其图犯者必矣；而岂有不重防之理乎！追忆本馆从前曾专论及此，其如官宪皆置之不闻何！至于宁波、乍浦、扬子江各要口，亦皆应一例仿行。准备沈船一事，或曰西国官商必有进言而不允者。噫！社稷攸关，西人亦当察及也。即使西人不愿通商口被断，则告以此正为保护通商口起见，度亦不至为难也。 

　　日本游客来稿 

　　盖太上立德，其次立言、次立功。圣人云：「一言以为智，一言以为不智」；是言固不可不慎也。上海为各国通商总汇之区，所设「申报」、「汇报」各报采择新闻、翻译时事，自仕商以至于庶人，靡不购而阅之者；原欲深处帏幄、坐斗室之中，得以悉万国经商世事而征其实也。乃昨阅十三日「申报」述日本近事一节云：日本柳原公使到京，恭亲王、文中堂甚为优待，彼此有和好之意，不愿动兵；且商量退兵之法，不失两国体面。两国大臣能顾大局，从此无兵争矣。数月迄无定说，今日可见朝廷已有定议。第民间未悉，故犹纷纷传说云云。兹复阅十四日述日本近事一节，则云各国人之在上海者，则传日本又经另出一策：先派柳原使臣与京都各官议事，倘有不和，欲于接信之时突下死手，拟出中国意外，攻毁上海之制造局，并袭掳泊吴淞之大战船；又声言欲先攻服杭州。查日本刻下已有多员在上海左近侦探虚实，此事谅非子虚云云。噫！是何言欤！十三与十四仅隔一日，而议论如出两歧。 

　　自古用兵，原不厌诈；即或日本设计希图出不意而攻无备，又得使各国之在上海者尽人而知、均相传述，使贵馆之妄加臆断曰：谅非子虚。试问日本之与生番遘隙、兵驻台湾，匪伊朝夕；中国各处征师，节节设兵，凡遇沿海一带罔不星罗棋布、严整备防，日师远在台湾，上海虽有多员，并无一兵一骑，虽欲突下死手，又何从施其计哉？兵法云：「知己知彼，百战百胜」。若中国与日本易地以观，中国又岂肯轻举妄动以自取咎戾耶！况我日本人民必禀由地方官给照，方能来中国各口贸易；积年以来，帆樯络绎，统而计之者，老幼男女不可胜算。倘如「申报」十三日所言，则日人当先撤其既来而止其再至，又有得纷纷仍来中国哉？即此一端，尽可剖白必无是事，以息其浮议谣传。贵馆事关日报，阅者不下万国人民。若以前日之说是，今日之说必非；以今日之说是，则前日之说必非矣。虽然，智者必辨其说之妄，而愚者则漫漫然莫知所从。故曰：言不可不慎也。 

　　妄参末议，质之贵馆，高明以为然否？ 

　　细阅来书，深责敝馆十三、十四两日之报语出两歧；不知敝馆所列，皆是也。十三日之报，系闻中国官宪之言，以为中国、日本去岁约和，今年构兵，外观太觉不雅；是以力主和议，庶免他国讪笑。且误信贵国柳原公使情愿撤兵之说，劝敝馆勿再言贵国用兵之非；并极称贵国撤兵之是，以冀和议可成，不至两国失好。故敝馆将十四日所列各闻，尽行停止不印。迨西人往询贵国领事，而贵领事回言「并无此说」；敝馆遂于十四日又将前所风闻，尽行刊列。今既责敝馆之失言，然则贵国之意和乎？战乎？执事系日本国人，必有确闻；何妨以一言决之！乃来书所言仍就支吾闪烁，岂非令人可疑乎？又何为反责敝馆之非乎？至于仍准贵国之人往来如故，此乃中国朝廷之政、官吏之责，敝馆何敢与焉！总之，此事议论纷纷，业已数月，终未得一确耗。执事责备敝馆，自必确有见闻；务祈阅此之后，赐一确音，俾敝馆代列于报以释群疑，此亦大快人心之一举也。执事以为何如？祷切望切！申报馆附复。 

　　师船安抵闽省 

　　「太古」轮船来沪，报曰：镇江所开之兵船六只，曾在福建相近之处遇见；皆浪静波平，安稳而前驶云。 

　　七月十七日（公历八月二十八日——即礼拜五） 

　　提标右营水师炮船将往吴淞 

　　提标右营前造水师炮船二十艘，专为巡缉浦江而设。现闻营官潘公拟将抽拨十余艘派赴吴淞口停泊，藉以防守不虞。惟查此船尚待修葺；一俟告竣，即行遣往耳。 

　　「海镜」火船回空 

　　「字林新报」曰：前录中国火船「海镜」自上海开往镇江；迨船至该埠，即令回沪，所带之「查士坡」枪亦皆未卸出。盖相传镇江附近处屯有多兵，俱以粮饷未曾清结，尽怀不平；所以带兵各员未能使其前往镇江云。按是说也，西人或得之未确；盖前次火船所载之兵皆未闻有此事，何独「海镜」船待装之数百人而忽云然也！ 

