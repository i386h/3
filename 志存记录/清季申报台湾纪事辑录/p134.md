<!-- { "loadSidebar": true } -->
　　（上缺）……且所开处，仍任生番驻欤？不若勿开。抑令民番聚居欤？始终难保其无事，势必强民迁徙；是以安民者扰民。人情安土重迁，诚非易动。不见夫殷民有鱼鳌之忧，迁殷一役，数千百载下犹闻其咨嗟？今欲无故使民离乡土、弃田园，携老幼、载货物而置诸不测之地，何可得也！强民而民不从，犹可言也；设激成变乱，一波未息、一波复兴，然后以法绳之，是罔民也。总之，开山一役，毫无益而大有损。一误于沈总制轻信人言，不能慎其始；再误于王中丞多疑不决，不能正其中。迨至丁前抚宪，纵才智足以有为，然大错已成，亦不能善其后矣。为今之计，除城郭已具、人民已安之处不必深求外，余此大工、大役，莫善于即日奏停。诸凡仍前故制，勿遂前人之过，勿蹈覆车之辙。果能失之东隅、收之桑榆，则免开辟之劳、战征之苦，少糜国帑，巩固藩篱；民番相安、华洋无事，台湾幸甚，天下幸甚！必不得已，则有从权大兴数万之师，分道有直捣其巢穴，痛加挞伐；俾知王命之不可违，待其力竭势穷、胆寒心服，或留其余孽、或净其根株，为我欲为，一劳永逸。所谓威之使畏，然后可以使恩；制之有方，然后可以向化。驭番良法，如此其庶几乎！若仍前池泄泄沓沓，希冀侥幸；不惟示以怯懦，且养成其骄恣，徒劳罔功，窃谓非计！伏惟宪台鸿才矿世，必有上智奇谋、成竹在胸，自无不尽善尽美；诚非卑职所能窥测于万一。然而区区愚衷，不能自已；罔揣狂昧，拟陈事宜八条，聊以补夫涓埃，仰副宪台殷勤海疆之至意。管蠡之见，是否能合机宜？则非卑职所敢知。谨列条陈于后： 

　　一、选任良将，以专责成。兵者，国之大事也；所以卫民，所以戡乱。将兵者，将也；□得其人是弃其兵，又何卫民戡乱之有哉！故古之善将将者，遇有征伐，必先慎选其将之良者；任而专之，举无不当、功无不就。所谓良将，智、仁、敬、信、勇、严足备者是也。当今之世，未见其人；降格以求，则惟智、勇知兵者，庶足一当斯选。智则虑无不周，勇则果敢有为；虽曰如此，仍非易易。今之所称名将者，不惟分数形名、奇正虚实——兵之秘要，询之茫然；即使整齐队伍、操演弓刀——至浅至微，亦复不晓。类多贪鄙劣懦，干进夤缘；惟知名利是图，置军国于不问。一旦将兵，盗贼闻而笑之、士卒见而鄙之；安能使畏而服之乎！然而十室之邑，必有忠信；将帅纷纷，岂无智、勇之人！特未尝诚心求之耳。既已求之，见其勇易、知其智难；何则？勇发乎外，战野攻城，炮矢如雨；武夫犯难，不死必伤。岂有自士卒至将帅时阅数十年、身经百十仗而身无半创！何世多福将耶？然此犹为匹夫小勇也；徇义不惧、临难不苟，刚毅果断，是为真勇。智蕴于中，何由而识！是必举军机要务不决难明之处商询一二，纵能权变通达，不过众人所知，非智也；必也先知不惑，而识见绝人，斯可矣。诚得智、勇之将如此，任而专之，许其便宜从事，勿使掣肘于其间；久无成效，未之有也。现台湾已有南、中、北三统领，想必才胜其任；何又以镇、道为总统，事权不一，无所适从！夫兵事倾刻万变，督、抚大帅尚不便从中御之。而地方文武，未必各无所私，遥遥牵制；而欲责以成效，难矣。况未必皆智、勇知兵之良将哉！ 

　　一、续募土勇，以节糜费。招募壮丁，古今常有未闻一定其地、一定其人也。营中兵必须土著者，以其地方熟悉，深知情形；且有身家举保，不敢为非而免逃亡也。招勇之义，原补兵额之不足，非谓兵必不如人也。土著不多招之他方，非他方必胜于土著也。台之营兵，虽必皆由内地换班；亦因得台之初，人民死亡流散；无可应募。且恐新附之心难测，故暂时从权，遂成定例，牢不可破；非至当不易之举。观其额设一队之中，必有土著一名名□「招募」，以为乡导；即可尽知前人之用心苦、立法难，出于万不得已也。今诸将多外省人，专为一己之私起见，遇有招募，必曰招勇。楚人为楚、粤人为粤，无不怂恿于上宪之前曰：以台勇在台地戡台乱，必不尽心竭力，犹恐其易于叛己。否则曰：台勇庸懦，不若他方精强，糜饷无用。众口同声，□三至再，必听己而后巳，以遂其便于侵渔之计。被其甘言危词所愚者，亦不察情理之是否，竟信而从之。独不思台湾之入版图也，二百余年矣；深仁厚泽，凡食毛践土、安享乐利，孰非我大清之良民！土匪滋事，疑而虑之、置而不用，犹可言也；生番梗化以为民害，台人岂不有妻拏、物产而欲□卫其乡梓，奈何独不使其食粮效力，义切同仇也。况昔台属多事，皆以台之兵勇乡团平之，未尝一借客军于他省；且发逆数次窜扰江西、闽□□，台湾兵勇援剿之功居多，著名已久：岂独私言安在其勇必胜于兵、台必不如他方乎！现今已募之外省勇，姑勿庸该。此后遇有更换加增，请即□募士着，精强熟悉，速而且多；聚则为勇、散则为民，既免重洋隔省招募之苦，且无送归原籍糜费之烦。未识有当否也？ 

　　一、认真训练，以济实用。训练为将士极要之务，而积习等诸具文，相沿已久。近来练却有之，盖将士各有功名、性命，练技艺以保其身、练行阵备上司操演，攸关利害；不期然而然。「训」之一字，终未尝闻。然而云易亦难。其病在文人将兵，多以训为文告，深奥冗繁；兵士愚鲁者多，安能尽晓，训犹无训。武人训兵虽多出于口授，而病在粗略，则词不达意，且不自解；其所训者何？略则一、二番而罢，不得再闻矣。若以训为迂论常谈，不切于务则已；必欲训之，则当认真，不可虚应故事。训之之法，须于入伍之初，一一耳提面命，如父兄之勉其子弟、严师之督责生徒，谆谆诫谕、时时教诲，由渐以至久、由浅而之深，则未有不明之义理而或忘于心怀；故军法有三令五申也。但为论不可过高，不可间断；即闲谈俗语感发惩创，亦足以化其骄悍之心、启其忠义之志。训练既就，有勇知方，无不可用者矣。 

　　一、讲究战守，以□固强。将士莫不知战守，而不知所以为战守。战守如何？是宜讲究。今之将士曰战，非逞其血气之勇浪战，即因置之无所往不得已而战，纵使获胜，亦幸胜也；稍一挫折，轻则奔北，重则覆没。曰守，无非怠于攻击，以息肩为守；否则，亦系畏敌之强，不敢出头而守。幸其勿劫我营、勿挑我战，老师糜饷，名曰不败，实无所谓之败也。变患忽乘，束手坐视；昼战则曳兵而逃亡，夜守则弃营而践踏：是皆不明战守之道。夫战与守虽曰两歧，而其所以为法，则一也。故善战守者，战中寓守、守中寓战；运智为先，小心为主：所以能闻变不乱、在夜不惊也。然兵事顷刻万变，随时权变，因地制宜，亦难尽言；尤不可先传。惟有择其常见时闻、曾亲经其耳目者，每为讲究，多方指导。如我之阵宜如何列，而不畏其战；营如何安，方能固吾守？彼之营何处有隙，无益于其守；阵何处不齐，可以利吾战？习惯自然，久而愈熟；心有成见，胆亦自雄：斯则守无不胜矣。至于保隘把关、出奇设伏以及瞭导深哨、巡防围攻，其类虽多，总不外乎战守；为将者，贵能以身先之也。 

　　一、截留课税，以助饷糈。行军以食与用为先，则筹饷助糈，不可缓矣。台营额兵不计外，驻防各军将帅、士卒不下万人；赠赏、薪粮、衣、旗、锅、帐以及零星琐碎，年费数十万金。如此巨款，捐输于台，不可、亦不能；取给于内，不敷、亦不便。然则如之何？诚不若就地取材之为愈也。查台之盐饷、关税、正杂课款，年计数十万金；除在台每年例用率照旧章交销外，余项扫数截留，承办军需。纵有不敷，则为数无几；或筹于台、或请于内，尚易为力。以国帑办国事，即台项供台军；既可免往来解请之劳，复可节消耗资费之用：便于国、便于军、便于官、便于民，一举而数便，于事无所不便。惜惟不便于经胥，势必从中阻挠；即暂准行，久亦不遵也。除此诸费，别无可筹；非此为筹，别无良策。在阻挠者，不过曰此正供也，分毫不可挪移；此大事也，万万不可改易。不知事更有大于军务者乎？供更有正于军需者乎？何其不思之甚！然此仅属为万人筹助饷糈也，欲图大举，尚难措置妄该耳。 

　　一、酌增兵械，以济短长。械之于兵，犹虎之有爪牙也；无此不可以搏噬。兵无械是以予敌也。故兵必配械，制械必坚利；然后可以大有为。今之兵械，固无论其坚利与否，而犹有不当者，其故在拘而不变、约而不齐。夫古人制兵，其法甚备：长以卫短，短以救长，狭巷则接短兵、原野则施长技；互济互用、五兵五当，未有徒恃一门即操必胜者。试观江、楚诸军，多旗鎗、刀叉之类，以壮观瞻；闽、广兵勇，则有线鎗营、洋鎗营、大炮营，尽炮火矣，利于此未必利于彼、工于彼则不工于此。近闻兵勇与生番接仗，为所伤亡者甚多，而伤亡生番者甚少；虽皆由将领不察地理、不识兵情所致，而未始非由器械不适用所误。生番之兵械，约皆与我同，勿论；此外，更有竹箭、镖刀为最工。善其技者，伤人于百步之外；兵勇无甲，不能御。闽、广之士，且多裸体为战，取身便捷；则莫如用藤牌，御鎗炮虽不足、御镖箭则有余。但欲制镖箭，为物甚多；而独举藤牌者，以其势低气固，刀盾相兼、轻巧而坚，易进易退。且营伍中所常有，教习亦多；见之者不为异，学之者不为难。钩镰鎗，亦系深林茂草间要械；台之内山，尤所必需。二械为价亦甚廉，为用则甚巨；惜诸军皆忽而弃之。凡如此类，所缺尚多，不能一一该及；要在将兵者随时随地留意留心，酌量增添，以期济用也可。 

　　一、禁绝盐铁，以困生番。大军通剿，则生番无暇耕种，不便市易；趁此绝其器用、资粮甚易。盖深山出产甚少，纵有蓄积亦不多。无事时，全仗通事与熟番——即屯番不时货售图其重利，以济其缓急有无。兹欲禁绝，最宜严防，则莫过于盐与铁矣。盐不过令其不耐淡食，小病而已；尚无大损。铁之一物，为用甚多。有如刀铳、镖箭种种兵器暨锄犁、锅釜日用所需以及零星器件，无不赖乎铁。此二物，为内山之所无而必用者。其余虽不能一一杜绝，果能于盐、铁严禁紧防，立条重惩，勿使奸人少有接济；数月之间，或能尽绝，则必不能持久：亦困生番之一切要务也。此计为生番所不料，幸勿以略而忽之！ 

