<!-- { "loadSidebar": true } -->
　　现闻有罗军门、张镇戎已提劲旅而去，又于二月初四日遣「济安」轮船载淮勇三百名前往，以图剪灭丑类。又闻「凌风」轮船曾赴台湾之极南境有所谓「龟仔律社」者，其社右有地名「大树房」，经西人相度地势，将于猫鼻角、水泉庄两处建设灯楼。又在澎湖之口有小岛曰「鱼洲」，亦拟建造塔灯：俾往来火船于黑夜中不至坏事。此诚洋面之极要务也。 

　　第想台湾生番，去年已为日本人所诛杀，其村社屋庐半遭焚毁；我国家既不忍其屠戮，特遣退日师。在生番果稍有人心，方□环向军门泥首志感；乃转以德为怨，□抗天戈。则即萃以精兵，殄灭殆尽，亦固其所。但生番究属蠢愚，从未沐以教化；则此日似当剿抚兼施，俾优焉游焉而逐渐知感，亦不失宽大之恩也。故知握大权者，当已思之烂熟矣。 

　　华民欲徙入台湾 

　　西报论朝廷弛华人赴台之前禁，谓曰：福建、汕头、厦门三处共有二千家，现皆乘禁弛而预备渡海觅业于该岛云。 

　　三月初二日（公历四月初七日——即礼拜三） 

　　福州消息 

　　闽抚王中丞闻生番戕害官军，现将移节赴台云。又以百姓毁坏电线事，故某县知县已率兵三千将图查办也。 

　　三月初四日（公历四月初九日——即礼拜五） 

　　东洋杂事（一则） 

　　日本新报云：日王已传令琉球之官，命即来京，俾面询入贡中国之事。 

　　三月初九日（公历四月十四日——即礼拜三） 

　　闽督李（鹤年）奏遴员对调知县折（二月二十六日京报） 

　　头品顶戴闽浙总督臣李鹤年、福建巡抚臣王凯泰跪奏：为遴员对调知县，恭折仰祈圣鉴事。 

　　窃台湾远隔重洋，凤山为台南要地，民番杂处；现办辟地抚番等事，尤非干练之才，难资得力。本任凤山县知县严成仪，人甚谨饬；惟才具稍欠开展，于措置洋务非宜。据台湾道查明，禀请于内地中简知县酌量对调。臣等查准补凤山县知县严成仪人地既不相宜，自应遴员对调，以期得力。随督同藩、臬两司于内地各县内逐加遴选，非现居要缺，即人地未宜。惟查有本任武平县知县邓嘉绳，年四十三岁，江苏江宁县人；由附贡生，报捐训导，改奖中书科中书衔。在贵州军营出力保奏，奉上谕：『邓嘉绳，着以知县遇缺即选。钦此』；选授武平县知县。同治十年四月到任，历俸已满三年，调署泰宁县，现署福鼎县事。该员年强才裕，办事勤能；以之请补凤山县要缺，实属人地相宜。所遗武平县，本系简缺、又隶内地，较为易治。查本任凤山县知县严成仪，年三十六岁，湖南龙阳县增生。咸丰丁巳，并补行壬子、己卯科本省乡试，中式举人。同治乙丑科会试，中式进士；奉旨以知县即用，签掣福建。同治五年三月到省，委署嘉义县，准补凤山县；八年七月到任，九年八月卸事。该员持躬谨饬，年力富强；以之调补武平县知县，亦属人缺相宜。惟凤山县系烦难中缺、武平县系无守简缺，互相对调，与例稍有未符。第海外要缺，现当因地择人，相应据实声明。合无仰恳天恩，俯准以本任武平县知县邓嘉绳调补凤山县知县；所遗武平县缺，即以本任凤山县知县严成仪对调。似此一转移间，于地方均有裨益。加蒙俞允，该员邓嘉绳、严成仪俱系现任知县互相对调，衔缺相当；毋庸送部引见，并免核计参罚。 

　　据藩、臬两司会详前来，谨合词恭折具奏，伏乞皇上圣鉴，敕部核覆施行。谨奏。 

　　奉旨：『吏部该奏。钦此』。 

　　三月十二日（公历四月十七日——即礼拜六） 

　　生番拒敌官军情形 

　　福州新报述曰：中国官兵现驻一处，即与台湾府相近者；经再有与番人交锋之事，虽无败绩之闻，然官兵亦仍坐不利云云，此外，则无佳音焉。 

　　夫生番为人，素称愚蠢；而所特奇者，如本馆前所说该番之兵器转较善于华兵所执者是也。乃敌人手执后门开之精鎗，又辗转于所熟游之重山深榖，伏于茂林密菁之中；则其为敌固亦不可藐视者，已可见矣。但前此日本人告捷奏功，似无难事；则我兵想亦不致棘手也。而吾所特有问者：生番僻处岩穴中，究从何处而得此等精良之鎗乎？得非日本人于甫出国时所授与者，以致有此遗难欤？故今华兵如欲取胜，莫要于密防其出入，不使西鎗及弹药漏入番境之内，庶几乎其可盼成功也！ 

　　三月十六日（公历四月二十一日——即礼拜三） 

　　谕旨（三月初四日京报） 

　　奉上谕：『沈葆桢等奏：「请将阵亡之游击优恤，并赐谥、建祠」等语。副将衔尽先参将、浙江温州右营游击王开俊，在福建台湾地方剿办土匪，甚为出力。本年正月间，带队搜捕狮头社番，遇伏阵亡；深堪悯恻！王开俊，着照副将例从优该恤，并加恩予谥，准于台南建立专祠。随同阵亡之花翎都司衔尽先守备周占魁、蓝翎尽先守备杨举秀、尽先千总杨占魁及勇丁九十三名，均着交部从优该恤，一并附祀，以慰忠魂。钦此』 

　　三月十七日（公历四月二十二日——即礼拜四） 

　　台湾消息 

　　前阅邸抄，知为生番所害之参戎王公开俊等，已由沈幼丹钦使具奏，仰邀恤典在案。昨得厦门邮来信息，知王公遇伏时，其部下带兵官李长兴者，曾先经率队过去。比闻生番从山岛截击，李竟不敢回援，匆匆遁走；以致王公遇害。此事已闻之上宪，故现经审实，遂正典刑。又有一军士某，隶张协戎部下；曾私盗营中军器售与生番，以致生番得猖獗若是。现亦一并察出，同置诸法云。 

　　又福州来信，谓近来官军与生番交战，官军势颇不利。惟兵士之死于是役者，则尚未详核其数耳。 

　　三月十八日（公历四月二十三日——即礼拜五） 

　　武弁畏怯正法 

　　得厦门邮来信息：知武员李长兴在法场正法。先是，官兵约五百人中台湾番人之伏，死伤几百人；管带之员王开俊，率兵御敌，奋勇可嘉！本馆经已列诸报内。该员身受重伤，仍然手依从人督率兵勇□击，不稍退却。既杀伤番人多名，便卒遭阵亡之惨。然除该员左右数人外，余皆望风而鸟兽散，甚属遗耻于军中。兹知李长兴为该队之副领官，坐罪正法，则固与各兵士逃走者也。夫以心怀畏怯、率众溃散，至坐极刑，固为至严；但军例如是，不可恕也。此人，吾亦不之为怜矣。凡军中打仗，全赖奔命者之勇；彼既无行军之胆量，则何为徼幸图功，贪食国家之俸饷乎！当时长兴不逃，则众兵士大约亦不敢奔溃，而开俊或可得以免戕；即番人亦不能藉此以大增锐气也。顾开俊虽勇，则既令从兵惨戮番人，而不能自护其身以免于死；吾仍然不之怜也。想其被杀以为好杀之报，亦可也。是役，终为遗大辱；于军事之不可霎洒能不再犯此祸，则庶几矣。 

　　此事于昨报曾经略述，今因厦门递来之信息更详，故再录之。 

　　三月二十二日（公历四月二十七日——即礼拜二） 

　　台湾消息 

　　香港西报云：近得台湾之信，知中国家欲惩服生番似甚棘手，现又从福州调兵前去。沈幼丹钦使业已回省，闽抚王中丞于初五日移节抵台；盖因沈钦使奏准闽抚宜移驻台疆故也。初四日，中国「济安」炮船载兵三百名到台防御云。 

　　三月二十五日（公历四月三十日——即礼拜五） 

　　论台湾近事 

　　前阅邸抄载有沈钦使请奖去岁台防文武员弁一疏，未几而生番复有戕杀游击王开俊等官兵之事，沈公又为之请恤。于是道路之间，啧有烦言矣。 

　　说者谓去岁日本侵犯台湾之举已及半年，而中国筹饷调兵费用巨万，卒之未发一矢、未用一兵，仍归于该和；犹得曰兵端一开，恐祸无已，不如不战之为是。然在台员弁兵勇空耗饷糈，并无寸绩；而沈公为请奖叙，亦未免少过耳。嗣后在台员弁经公奏奖，有当加意奋勉，妥办善后；乃公离台未久，而竟酿成生番戕杀官兵之案！夫生番尚未归化，其残杀之性未除，官兵岂不知之！何以轻身冒险径入豺虎之乡，以致兵为所害！及统大队以往，生番丁壮既已逃出，仅留老幼妇女；官兵拏获之后，应交地方文官审明办理。乃计不出此，杀其妇女、焚其房屋，安知所当之妇女、房屋，果属戕害官兵之家属、产业耶，抑非戕害官兵之家属、产业耶？业已不分皂白，妄肆焚杀；则生番之仇我必深！又毫不加计算，冒险深入，自当严整队伍、缓步以行，如俗所谓刀出鞘、弓上弦者，成可免祸。又况兵法有云：无事如临大敌；岂临事而反可疏忽！今观各报及台入所述，均似未免过于轻玩；岂有身入险地而可以玩忽如此乎！故临阵畏葸而逃回者，可诛；其临阵而藐视敌人者，亦在速死之列也。且日本去岁之攻生番也，兵精器良，人人有敢死之心、无求生之意，犹复整队而进，不敢少形轻略；诸事均假仁义，买地为营、购物供用，必加其值以与之。除两阵交兵杀人外，不敢妄杀一人；尚且半年之久，不敢冒险轻人：岂非前车之鉴耶？乃日人退后，官兵接办诸事仿照日人，犹恐一时难伏其心；况反其道以行之乎！昔诸葛武侯之攻南蛮，问于马谡；谡曰：『攻心为上』。武侯从之，以定南方。今王开俊等之所为，不但不能上师诸葛，而且不能下效日人；又何怪乎全军覆没也！倘使开俊等在台不令兵勇轻出，何至召杀兵勇之祸！既而大队进剿，不复轻肆焚杀，而并如对大敌，严队进攻，不敢藐视一切；何致召全军覆没之祸！故说者谓沈公至台，查勘明白，不该其罪已幸矣；复为请恤，未免少过耶。 

　　今者，王中丞移节驻台，与沈公同办善后诸务。惟望反前所行，攻心为上；则生番之归化，固可拭目以俟也。不然，徒欲藉力兵勇妄肆诛戮，吾恐有决川御水、用油灭火之患矣！ 

　　本馆去台数千里，诸事尽系得之传闻；其中恐有所见、所闻、所传闻各有异辞之处，故不敢决其是非。但既有所闻，釆列于报，以呈王、沈二公之览，未必无刍荛之小助也。未识二公以为何如？ 

　　四月初四日（公历五月初八日——即礼拜六） 

　　大臣沈（葆桢）奏游击剿番阵亡吁请加恩予谥建祠片（三月二十日京报） 

　　沈葆桢等片： 

　　再，管带「福靖」左营、温州右营游击王开俊，本年正月初八日以入剿狮头社番，遇伏阵亡。所有情形，经臣等奏明在案。 

