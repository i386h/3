<!-- { "loadSidebar": true } -->
　　近日中、东之局已定，然无论中、西之人，若谓为战是而和非。余则以为不然；请试论之。夫秦桧之为万世罪人者，罪不在于议和。其罪在于弃二圣之骸骨于不顾，置河北之土地于不复；胁高宗以称臣，杀武穆以媚敌也。若谓议和即为罪人，则富郑公岂不先为罪人哉！今观史册所载，富公陈说辽主诸言，固足以质告天地，争光日月；宜辽主为之感动而成和议。然天下后世，无一人谓宋仁宗、富郑公为无能也。至澶渊之事，寇莱公先令何人率众以为宋援、何人出师以绝辽救，声色不动，布置周密，然后劝帝亲征；非若明阉王振毫无准备，遽奉英宗出幸宣化，至令车驾方至土木兵溃北狩者可比。然谗人一以幸兵自重为言，而寇公不恤城下之盟，即行班师回汴；何也？兵凶战危，岂能操必胜之权；少有蹉跎，其将如何！不如早和之为得计也。西夏□据银灵，数州地耳；宋以全盛之力御之好水川。任福之败，神宗因此以上宾。童贯等约金灭辽，所分者幽、燕数州，得而旋失；北宋因此而南渡。可见战之一事，岂易言哉！必君有「我战则克」之谋、臣有「战则必胜」之勇，而后可以言战。否则，不如不战也。今中、东之事，说者谓中朝准和、威公劝和，未免使中国失国体而长寇雠；此孔子所谓「失言」、孟子所谓「易言」也。试观日本犯台以后，中国尚未购一铁船、筑一炮台，仅办军械、发勇粮、给川费，已费银数百万两矣。倘使再开兵端，即令百战百胜，亦不过御门献俘、御殿受贺而已。若有小挫，而各处海疆均须设防，兵连祸结，何时能已！至于用军之耗费、筹饷之艰难，其不至日旰君勤者鲜矣。若谓中、东构兵，西人可大获利；然万国公法所载「两国交兵，他国不能卖物接济」。西人虽有战船、军器既不能售卖于中国，又不能售卖于日本；其利果何由而获哉！纵使下有甘于犯法之奸民，亦恐上无安于坏法之庸主；即或君不□□而中、东两国均加责备，恐其君亦难置之不闻不问矣。又况通商之地，均在海滨；战事方殷，海氛因此不靖、陆寇又从窃发，贸易之道四塞、防堵之费百出，岂徒中、东两国之不幸，恐西人之经商于两国者亦将大有不利也。至谓威公劝中国以五十万银给日本，将来中国必有创抽厘税之举，取西人之银以弥补此款；吁！是何言也。譬如途人相斗，有人从中劝止，斗者受伤，而劝者令补医药之资；斗者既已出钱，反欲劝者设法赔偿，有是理乎？此虽悖谬之人，亦不为此；而谓中国为之乎！又言西国谚语云：「我欲与人争斗，天毋使劝斗者碍我，则我自能取胜」；吾恐法人之亡国破家，未始不为此言所误。倘使外听英君之言、内纳爹亚之谏，拿破仑至今犹存也。虽然，普虽败法，而普亦不能有益无损也；何如彼此小忍之为愈哉！夫舜与汤，古之圣人也。舜命禹之征苗也，班师振旅，诞敷之文德；七旬，有苗格。汤之事葛也，葛伯放而不祀，汤则馈以牛羊，又使亳众往为之耕；迨至仇饷，而后征之。秦穆悔过之誓，孔子列之于「书」；夹谷之会，孔子以礼乐而化兵戎。数圣人者，岂畏失国体而长寇雠哉！盖交邻字小之道，则然也。今中、东之事，倘日本毫不知过，需索无厌；中国即加以兵，谁曰不宜！但日本既求中国无责以不是，是亦明知其不是，望中国包含之也；所索者议恤与置屋各费仅五十万银，并不提及赔费，宜乎中国尚可听从，威公始能调处。不然，吾知威公亦必不强为出头，从中劝止。若中国固执不悟，而日本必致铤而走险，恐亦非中国之利也。 

　　吾虽不识威公，而知其必读书明理人也。久在旁观，统筹大局，知兵衅一开，必多事故；见两国各执一是，定至决裂：始从而劝和焉。两国能从，则天下皆受其福；不从，则我一人亦尽其心，必非斤斤自好、畏首畏尾，恐人议论毫无担当者。兹则两国均能允从，不徒两国之人皆无幕燕之忧；即使各国之寄居于两国者，亦有屋乌之爱矣：岂非鲁仲连所称为士哉！吾尝言与其轻于一战，均受败亡之实祸；不若轻于一和，仅博柔弱之虚名。威公其亦有见于此乎！如威公者，亦可谓识见加人一等矣。 

　　译西友致「字林报」书 

　　昨有西人致书于「字林西报」驳辨西人之非论威公劝和事者，谓曰：英国商民既与中国有通商之好，则中国之不罹于战难者，固即英人之幸也。盖以仁存心者，既不喜见友国民人陷于兵祸，故必大为称庆也。该书又论条约曰：似此所议定者，极为公道。东洋于其内，并无所为自荣；而中国之能稍让，又不为损国体云云。该友人于此书，想亦已悉惬西人之舆情乎！ 

　　十月十九日（公历十一月二十七日——即礼拜五） 

　　时务问答 

　　有客来谈：『中、东之事现虽议和，所给日本之银仅五十万两；闻当道细核此次军需所费，除给日本五十万两之外，又用去五百万两有余。并未购买铁甲战舰，亦未兴筑沿海炮台，业已耗费银两如此之多，实属不明如何用去。然当道言之，凿凿可据，似又非全属子虚者。今仅半年之久，尚未交兵，竟至用此巨款；倘再加以久战，其费岂堪设想哉！若果如当道所言，则此事所用，统计总在六百万银以外。夫此六百万银，其筹措岂属易易；兹不啻轻于一掷，正杜司勋所谓「取之尽锱铢、用之如泥沙」也。现闻各海疆大吏欲于此事已过，事后补苴；他事未来，事前准备。凡属江海各口紧要之地，兴筑炮台、添设兵勇，为未雨绸缪之计；意至美也，法至良也。然欲节省费用，未免潦草塞责，粉饰观瞻；及至有事之秋，仍然无济于事。若欲大加整顿，事事务实，立万年巩固之基、作万里干城之蔽，又非费用巨万金钱，不能集事。惟是国家进款无多，经费有定；今岁业已耗费六百余万，现又加以难豫计算之用，司农岂不劳心、疆吏恐多棘手，果将何策以筹此巨款哉？其不至内外交困、智术皆穷者几希矣！况方今事势，又与昔时大殊哉！说者谓刻下日本之事虽已完结，若不及时预行筹备，将来各海口仍然毫无保固之方，海外各国果能保其无一效日本之尤者乎！一旦有事，始行设法准备，岂不晚乎！即令永为和好之邦，毫无兵戈之患，可以不必筹防。然天下各国若有海疆者，固无一国不设防海之具。独中华□国事势与人各殊，似非计之得者；曷若及此设防之为是哉！说者之言，诚忠告也。虽然，难言之矣。昔者海疆肇事之时，泰西各国兵船虽较胜于中国，尚无所谓「火船」、「铁船」也；其所用之鎗炮虽较胜于中国，尚不如今时之坚且利、大且精也。彼时中国亦有炮台、亦有战船、亦有水师也，虽承平日久，民不知兵、兵不知战，然以西国战船之大、鎗炮之多、水师之勇以临之，自计终不能胜。故西人所至之处，无不溃败失守者。今西国之战船、鎗炮日精一日，而中国各海口仍筑古法炮台以御之，岂非徒然劳民伤财，依然无济哉』！ 

　　余曰：『如子所言，良不为诬。然则子有何法，以筹此事否』？ 

　　客曰：『子独不闻识时务者为俊杰乎？田单用火牛以败燕，后世效其法用燧象而自败；韩信用背水阵以败赵，后世屡效其法而屡自败。杨太创置轮舟以据洞庭，自以为莫能制矣，而武穆破之易如反掌；兀朮之拐子马亦以为可横行天下矣，而武穆破之仅如拉枯：可见事在人为也。譬如制艺士子之应试，总须中试官之式：有喜清真雅正者、有喜典丽矞皇者。顺其意，则无不中；反其道，则无得中。居今之世，而仍用正、嘉、隆、万之文以求中试官之式，能乎不能？今西国之战船、鎗炮均非昔比，即用西国之今法铁船、炮台以为守御，尚在能胜、不能胜之间；况仍用中国古时战守之具乎！是何异用前明之文以应今日之试，岂能望有中式之日乎！故不如省此糜费购以制铁甲战船，访求西法以筑造西式炮台；或购买普国铁炮台式，仿效制造：庶乎他日有事，不至毫无堵御。若仍中国古时之法，费用亦属不菲；一旦有事，不过仅为具文、不能实用，不啻以有用之银置之无用、以难筹之饷视为易筹，岂不可惜！未识有当于当局之意否』？ 

　　客言若此，似尚有可取者。故详述其言于报，以俟有心世道者之采择而已。 

　　十月二十日（公历十一月二十八日——即礼拜六） 

　　述东人喜得和音 

　　昨接东洋邮来西字新报，知日人于得中、东和信后，靡不忭舞欢呼，共深庆幸；以为匕鬯不惊、干戈载戢，国家少转输之瘁、臣庶无锋镝之虞，各释前嫌，重敦旧好，是诚如天之福，非前此之所敢计及者也。然则由是观之，可知我中国于日前酌议时，得威公一言便即允许，俾两国俱不罹于战祸，诚顺乎天而洽乎人已。 

　　十月二十二日（公历十一月三十日——即礼拜一） 

　　西人论闽省电线 

　　自福州以达厦门，前日拟建立电线，俾达信音得以迅速；此诚善举也。嗣朝廷以俄国公使诘问之故，遂命中止。顾闽浙总督已与电报公司议价立约，已有成说；虽一时废而不行，而其价亦当如约以畀。否则，公司可以循例控偿。现闻虽有中止之说，而沿途所立木柱仍未撤去；究未知其何故也。西人云：电线之设，用以便消息之往来；即行建造，何不可之有！且此由中国自建，非许外国人建之也；或可有辞于俄人耳。究之电线之用，何所不可。俄国中早有电报，其自墨是科以达买卖城，便捷无比也。即使无北方之传递，彼亦不过略缓数日之程耳；未必便足以难俄也。要之，即许俄国为之，亦无所损。然以意度之，中朝必不可也。此由中朝于欧洲诸国情形，未必昭然审晰；其度事审时自以为能扼其要领者，亦昏然如隔十重帘幕。要之，建电线、筑车路，非独为欧洲之利也；事成，则中朝亦俱受其益。特不解中朝之深闭固拒者，果何为乎！曰：蓄疑而已矣。呜呼！如能去此蓄疑之心，开诚布公相见以天，则中外一家、天下一人，岂不美哉（选录「循环日报」）！ 

　　十月二十六日（公历十二月初四日——即礼拜五） 

　　西士闲谈 

