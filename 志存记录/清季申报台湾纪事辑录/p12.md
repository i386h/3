<!-- { "loadSidebar": true } -->
　　南、北各番社立番师，择汉人之通文理者，给以馆榖，教诸番童。递年南、北路巡历，宣社师及各童至，能背诵「四子书」及「毛诗」；句读铿锵，顿革侏离旧习。岁、科预童子试，亦知文理；作字颇有楷法。番童皆薙发畜辫，冠履、衣布帛如汉人。有番名，而无汉姓。其聚族而处，居然亦有礼让之风。卑幼遇尊长，却步道旁，背面而立；俟其过，始随行。若驾车，则远引以避。如遇同辈，亦停车通问，相让而行：不可以蛮俗而鄙之也。如遇新官莅任，各社土官瞻谒，例有馈献，率皆通事、书记醵金承办羊豕、鹅鸭、惠泉、包酒；从中浸渔，不止加倍。盖番社不通汉语，纳饷办差，皆通事为之承理；而奸棍以番为可欺，视其所有不异己物，藉事开销，脧削无厌。呼男妇、孩稚供役，直如奴隶。甚至略卖，或纳番女为妻妾；以至番民老而无妻，各社户口日就衰微。尤可异者，县官到任，则通事亦易；而其缴费名目，则皆取之番社。其供徭役，尤为艰苦。凡长吏将弁远出，番为肩舆；行笥幞被皆其所任，疲于奔命。向有彲社之税，其法：每年五月，主计诸官集于公所，择商承应。是日，社商既承之后，率其伙伴至社贸易；凡番之所有与番之所需，皆出于商人之手。外此，无敢买，亦无敢卖。南、北番社，率以捕鹿为业。社商以货物与番民贸易，肉则作脯发卖，皮则交官折饷。日本之人，多用皮以为衣服、包裹及墙壁饰，岁必需之；纳于官者，每年不过五万张。要之，其人既愚，又甚畏法。郡县之有财力者认办社课，名曰「社商」。社商又委通事、伙长辈使居社中，凡番一粒、一毫，皆有籍稽之；射得麋鹿，尽取其肉为脯并取其皮。二者输赋有余，然贪壑难盈；平日间一切皆其所供养，有求必与、有过必挞，而番人不甚怨之。苟能化以礼义、风以诗书，教以蓄有备无之道，制以衣服、饮食、冠昏、丧祭之礼，远在百年、近则三十年，将见风俗改观，率循礼教；宁与中国之民有异乎！噫！盖亦虽言矣乎！余谓欲化番人，必如唐韦皋、宋张咏之治蜀，久任数十年，不责旦暮之效；然后可。又有暗阻潜挠于中者，则社棍是也。谋充伙长、通事，熟识番情，复解番语；父死子继，流毒无已。社商有亏折耗费，此辈坐享其利。社商率一、二岁更易，此辈虽死不移；利番人之愚，又欲番人之贫。愚则攫夺惟意，贫则力不致抗。即有以冤诉者，番语啁啾，不能达情；通事颠倒以对，番人反受呵谴。是举世所当哀矜者，莫番人若矣！乃以其异类且歧视之：见其无衣，曰：「是不知寒」；见其雨行露宿，曰：「彼不致疾」；见其负重驰远，曰：「若本耐劳」。噫！若辈亦人也。马不宿驰、牛无偏驾，否则致疾；牛、马且然，而况于人乎！抑知彼苟多帛，亦重绨矣；寒胡为哉！彼苟无事，亦安居矣；暴露胡为哉！异其人，何必异其性！噫！熟番之困苦如此，亦为上者所宜恤也。 

　　若夫生、熟、土番之外，另有一种外于王化，则直谓之「野人」而已矣。台山产藤，粗如绳，长数十丈；人迹不到，深林翳郁，滋蔓芃茸，沿盘涧谷。野番往往匿其中，剸刃杀人，故最难取。缘资用广而取利大，番、汉贪之，虽冒险亦无所畏。内山绝顶有社。名曰「嘟嘓」。其番翦发，突睛、大耳，状甚狞恶；足指为鸡爪，上树如猿猕，善射好杀。无路可通，土人攀藤上下，与近番交易，一月一次；虽生番亦慑焉。惟惧炮火，闻声即跳遁。 

　　欲知台湾土番之情形者，观此三篇，则思过半矣。其番社风俗，尚俟续考焉（选录「循环日报」）。 

　　三月二十九日 

　　论东洋于高丽事 

　　前日传闻高丽国监政被黜，幼王母后夺擅政权也；且该后既崇奉西教，与外国固无恶者，故政治将为之一大变云。闻此传而以为高丽、东洋势必可忘前雠而修辑睦，彼此无复有食肉寝皮之誓矣。然观于迩日所接之新闻，则于此信殊不相符。即如香港现到之报，据云：近有东洋船泛海遭风遗失，入于高丽境内；高丽人以其为东洋人也，不遑顾问而即行杀戮。且谓其国志在与东洋决战而朝食，以故阖国专心于修戍堠、整器械云。又接东洋新来西字报云：高丽与东洋仇雠日加重剧，其势似不可解释。高丽人且扬言誓于有众曰：凡东洋人之在其境者，不论官、商、舟子、渔入，皆一例即行加刃而歼灭云。 

　　夫东洋之于高丽，相离惟隔一海■〈氵义〉，有旧通之交；距台湾则遥间重洋，约有二千里之远。其一，则知礼行政之邦也；其二，则篾理无知之辈也。两者所以触犯东人之怒者，均原于擅杀其人故也。所特异者，高丽除杀人外，另行百端凌辱而示雠耳。其事势既如是也，则东洋何其惧高丽，不敢与量力而雪耻耶？何必欲与无力量、无知识之野人而姑试其技量也！抑东洋意为与生番试动干戈，其得志似易于反掌而了如指掌耳。故私自揣度曰：苟捷音既颁告于天下，而本国声势名播于四方矣，高丽岂有不心悦诚服之理乎？噫！诸国之见识、度量，岂浅鲜如此之甚耶！苟东洋未有兴师之举，诸国袖手而听东洋、束手以受高丽之辱，则姑以东洋蓄志欲享升升平以置之。嗣乃知东洋颇有纵兵示威之愿，而姑悉实有不敢与高丽相持者。夫高丽也，其纵肆横行、遇人而杀之者，殊干天地生物之谴、触邻国相交之道也。不论于东洋国家有雠与否，均不宜将无辜之流民如此残杀也。东洋而遂为惩办焉，则既得吊民伐罪之义、又可守存恤国体之心，此固不烦言而解者也。乃兹之所深惜者，东洋特扬言精兵厚糈，不惧与生番较量声势；而特惧与区区一小国报雠雪辱也，斯亦可异者矣！ 

　　三月三十日 

　　译长崎新报述东洋杂事 

　　长崎英本月初九日之西报报云：先出海往台湾诸船，内四只以风大，经于初二、初三先后回至长崎港口渟泊。兹该船于初三晚风既平之后，咸复放海前往矣。 

　　月之初三，东洋内务大臣亚古坡乘万昌火船自横滨来此，盖以见统督伐台湾各师之元帅亚古马故也。与亚古马既传王命后，初六旋与参将勒讷勒（系美国人）者乘船转回俄撒加城，盖以为达京城计也。元帅亚古马及副将赛哥均尚在长崎，未曾从师以往云。 

　　迩日东官欲买一英国火船名「司革士」，已还至二十三万五千圆；而船户以为不合载例，而事竟不果矣。横滨英初四各西字报独报东洋拟将台湾之师收回，然于办买火船情节，则属大为不相符矣。 

　　据横滨新自台湾至西船所传报，则中国已调兵往台湾至九千之多，盖以防拒东洋人云。又自横滨传曰：中国托人在彼代办兵器，所购者已属不少也。 

　　四月初一日 

　　东洋信息兵临台湾 

　　顷接福建西字日报云：传闻东洋兵八队已在台湾东滨登岸。台湾一岛，系福建省最要之边陲也；而中官既见他国犯己属下之地，其将如何措办，亦所不知也。然闽疆所部之兵勇，似属不敷调遣以扼拒耳。据横滨邮来之报，则传曰：东朝已下收兵之令。然以目前之事而揆度之，则横滨所传之言，其犹可信乎？ 

　　四月初四日 

　　记东洋假道伐台湾事 

　　昨接厦门传来东洋兵士已有在台湾上岸之言，则东洋之来犯本国属地，已属果有之事矣。而中、东两国其犹能和睦，是亦万民所企目以待者也。查此役也，经横滨传曰收兵之令已久，经布告其下；且元帅亚古马与美国参将勒讷勒各尚逗留长崎，似先传实有可据矣。然已及台湾之兵既自厦门取道，厦门与东洋两处为电线相联者，是其收兵之令已可早达，而厦门之兵何难于中路停止而不使其前往？今权衡其实情，则有可解者二：一、东洋伪传收兵，以图欺瞒中国，欲藉以出其不意焉。一则东洋国内，其大臣心怀两端，各存意见：出师乘威，其一谋也；安居乐业以享升平，又一谋也。欲逞师之党，类多南境之人；而国君则以安居和好为志者也。其初，欲起师征伐者，盖惟南境之舆情而已。或先以为仅出兵数千以征生番，无势之人究无大妨；继知伐生番而又必与中国交锋，故而半途而惧，收兵之令遂以下焉。此情也，以各事揆之，似系其实状无疑矣。 

　　虽然，东兵已在台湾境内；而其尤甚者，闻其上岸非在生番之地，系在大口南一百里，在中国凤山县之封地内也。我中国既大购兵器、大调兵士以为防堵计，则其不假道以启东洋之侵，必矣。乃东洋竟擅行假道如是，是于侵攻本番之罪而加以欺陵本国之恶，其尚可受乎？夫东洋朝廷若果曾惧而后悔，而遂有欲收兵之意；则本国固与东朝无所相争。乃其下不听己君之命，而复敢与我国擅构兵端，则各领兵者其罪实不可赦。故本国可不与东朝争战；而于此辈则亟须秣马厉兵，即行以大军征服。其不服者，则剿之无赦；如倒戈归服，则囚缚之以待东洋来赎。我国于此役调兵筹器，已经大有耗费；此款宜核算，而以照立赎款，示东洋以后不可轻举妄动以图欺其大邻也。 

　　据福建顷来之信，则该处督宪已广筹防备之计。故虽东洋一国并力以争征服之，亦当不难。况东洋擅违君命之辈，并非堂堂正正之师哉！据前闻中国调兵至台湾已有七千之多，而此军与现进台湾东洋之兵如何相争，想不久可有确闻。所望不使东洋一兵漏网，使天下之人皆加手于额以称慕本朝之威为不可犯；已后皆知其有以防备外侮之志也，岂不美哉！ 

　　厦门来电信 

　　厦门传来电信，据报东洋已有兵在台湾上岸；又有东洋战船数只，现在尚停泊该港。且说：华人在台湾者，以惧兵祸，多携家眷以归厦门云。 

　　四月初六日 

　　再论东洋伐台湾事 

　　昨接东洋二月三十日西字日报，说及台湾一役谓曰：以东洋国家近日办买火船以供载兵运饷之役而观也，则足征伐台湾之原谋其未全弃者，已可知矣。然此外，另别有数端可证。其新买之船名「德厄德」者，不日闻将往台湾；除将乘船以往之将军赛可并倩用之西员多人，又有海官内四员。闻四人已传令俟周年而后，始可回国。故东洋志仍须伐生番者，必矣；其又欲兼据该番之地，亦无疑云。 

