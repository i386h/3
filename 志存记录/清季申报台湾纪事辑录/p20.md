<!-- { "loadSidebar": true } -->
　　总之，吾国亦不可轻量敌人，务须至周且备，兵甲有余耳。愚以为与其多调兵士，不如慎择行伍内之最精壮者；盖战事有一定之道也。至于彼鎗系后门开者而我鎗不，然则非有倍蓰之兵而断难克敌，其伤人也必多矣。若兵士一失，锐气即隳；彼气方张、我气已挫，非行军之上计也。惟能仅调八千或一万之兵，给以精器，其克也又何难哉！夫兵士，不必多调也；多则转输饷糈，或有不给之虞，而转非所以应敌矣。 

　　台湾近信 

　　兹本馆于甫印新报之际，得一台湾消息，用即刊登。据昨日有外国帆船自台湾来者——按是船于四月二十八日开行——船主谓：福建所派兵船皆已抵埠，潘钦使亦曾抵台；而东洋各兵船以怕风，皆已离岛，不知何往。所有富户诸华人，皆束装以备出岛焉。 

　　「士多瓦」铁甲船式 

　　东洋先赴台湾之铁甲船，其名曰「士多瓦」，盖自美国购得者也。其式样颇新奇，按船之两边及自船面以下数尺，俱围绕以巨铁；平日于驾驶之时，船面高出于水者十尺。若当交战，乃引水至船内，藏于水柜；使船面高出于水者仅二尺许：此固法之所至巧也。盖船边之铁颇厚，使于战时而不低去八尺，则必须有八尺之铁甲；而工程不更大乎！且以船仅露二尺，在敌人亦难以轰击也。然两船接仗，其战舰究宜转旋便捷，方足以制胜；今「士多瓦」船藏水既多，势必沉重；欲其指挥如意也，抑亦难已。 

　　津沽邮信 

　　「字林新报」云：有天津友人于本月初三日特致函来沪，谓今日总督衙门内风传：皇上传令于李爵相，迅将麾下南兵四万调赴台湾；爵相便行令于带兵各员，饬即预备，须速以遄征云。西人之所传如是。但遣调兵勇数万，其所需船只必多；且俟有众船北行信息，始可以为确耗耳。 

　　五月十二日（公历六月二十五日——即礼拜四） 

　　福建将设电报 

　　顷闻福建督宪已延上海电线公司主人带同本公司船名「亚士德」，装载电线迅赴福省；盖意欲于福省城内衙门至外国租界相远之十余里悬设电线，又自租界内复通至各海船湾泊之所。缘此事于台湾军务，颇相维系也。因想除此外，或尚欲在厦门、福州之间于陆路另悬设电线，抑或将福建外之海底所有香港通上海之线用横线接连，亦未可知。果如是也，则福建总督衙门与上海一隅可顷刻之间互相通达，其有益于军机大事，岂浅鲜哉！ 

　　麦领事致书辩前报闲谈 

　　查阅贵馆五月初五日「申报」所刊「东洋伐生番闲谈」一节，深为怅怅！细核全篇议论，概属多事。至所叙当日巴君因被执故派往东洋之缘由，更为荒谬。按巴君为人，气度宽宏；安有偶因小忿，假手报复之意！且东洋侵伐台湾生番一事，凡为钦使者，无不竭力劝阻；外人造谣，愚妄已极！篇后虽云并非实论，然亦未免令人疑异与传者语言无所区别。兹值两国讲信修睦已历多年，乃忽作此不经之谈，实于大局有碍。为拟数言，送请贵馆于刊「申报」时附刻于后，俾阅报者免生疑虑也。 

　　英领事麦书。 

　　台湾岛人至香港 

　　昨日「海龙」火船由淡水到港，但未论及日本与台湾生番角战消息。是船在淡水曾载岛人十有四名来港，其种类之名曰丕僚，系自航海遭风失水从而拯之者。其人言语啁啾，殊不可解；不过以手指口，作势而已。约略知其为捕鱼人，其船共有四艘，猝遇风涛大作，飘至台郡之鸡笼。鸡笼居民怜之，纠众集赀，馈之资斧，而交于驻札其境之英领事；故领事令其携之至港。至于港宪如何处置，则未之知也。然既至港中，即为福地，正不患有冻馁忧，亦不患无栖宿所也（选录香港「循环日报」）。 

　　五月十三日（公历六月二十六日——即礼拜五） 

　　西友谈兵 

　　昨晤一西友，曾在东洋寄居而今来客于上海者；与之谈及东洋水陆两军事，据称：在日本时，曾见东兵操演，其所执之军器皆自欧罗巴新购之最精者；至其坐作进退之法，其半则仿行日耳曼，所余之半则得法国之大略。其兵士亦甚严肃整齐，号令殊严厉；是故于行阵之间辗转灵捷，即与西兵相比较，似亦无甚差别——此陆队之师也。至于兵船一事，友人亦曾驾铁甲船出游（按此船名「意轮马鲁」，本馆前由香港西字报译录，谓水甑业经破裂）；据友人之言，则知是船之大，可装二千五百余墩，纔于五年前新造，为当时最精之式样。今为东洋水师总督所管驾；其驶行亦甚迅速，计每一点钟可行十革纳——夫革纳者，西人之词也；一革纳，犹华言三里余路也。兼船中所藏之炮，亦皆当时极精者。船上之水手、水师，其于施放枪炮、驾驶船艘各事，亦与欧洲人不相上下。今若中国与东洋两相接仗，势实悬殊。是故明晓敌情，然后可自为计；当局者，可不详加访问乎！然本馆于月前曾云：中国上宪，应即行派人前往东洋确探虚实也。今夫「意轮马鲁」船使果备于行用，则华人正不得以先事轻视也。盖有此一船，在东人不但能将台湾之海道隔绝，且可随意遍巡各海，遇船则击、逢城则轰，而仍能自保其无少受损。设中国之众兵船一时环而攻之，其铁甲船亦能于顷刻之间概行轰沈；其坚利有如此者。然此船之实在情形，中国之操权者其曾否设法以确探欤？夫据友人之所言，则是船所造不过五年，且鲜有燃火驶海；以常理揆之，似水甑尚宜合用而可无大损也。即使水甑破裂，或偶由不慎所致，不必由旧敝然也。如仅由不慎而已，则半月之间便堪修葺如新也。至于陆兵之同异，敌人若实在熟于西国韬略，并能执后门装弹之枪，而中国仍欲敌之以旧法、旧式之火器，则其不能制胜，而反有遗害焉必矣！何则？其势然也。今东人军器之精，已有凭可据，似可无疑；惟所谓熟于西国之韬略，亦仅得其似耳。然其实在深熟与否，虽不足深信；而日本军内实有美国之领兵数人，当可代谋大概。论者之言如是，而我中国之在上者固可昧其虚实乎？ 

　　据先前一西人自台湾致书于西字日报谓：新到华兵四、五千，亦执后门开放之枪。果有其事，固中国之幸！然仔细思之，未闻吾中国曾置办此枪有如是之多也。西人之书词，其或误欤！若他处兵士，亦未闻有多予以后门开之鎗者。至于习练西法，惟知于数营内延请西国将士以训练其法，是否有效？亦所不敢知也。然领兵各员未获悉心于谋略，是亦不可虑也。今故论之如此；而所愿于当事者，纵明知为兵士荟萃之区，而未有以不精之器敌至精之器之理也。既知此理，又须详核己之虚实而不自欺饰，认真办理，较量敌势，然后可为得计也。 

　　夫东洋之侵扰我疆、震动我国，我中国姑受之而不报，亦无妨也。然通国之人，当无一以为然。何则？国体攸关也。但不知与他国相战而不胜，亦非所以崇国体也。今东洋既置有铁甲船，固属偶出于我料之不及。然制造铁甲船，迟则一年、快即数月即可购到，我国可随意以办。与其目前蹈险陷入其彀中，何妨暂且容忍，俟铁甲船既备、后门开之鎗既齐，并已将精兵万人重为熟练，则肤功克奏，势所宜然；将东人之在台湾者皆逐出境，兵船咸轰沈不留片板，岂得谓之迟乎！草茅下士之所论，愿高明采择焉！总之，斯意非定欲缓战，特欲冀在上者不可不认真耳。盖明知铁甲船之利害，细为量度而始斟酌此计也。 

　　至外面曾有妄谈，谓我国愿陪补东人出师之费，以使其退兵。噫！此何言欤！中国虽以铁甲船之故，为邻邦暂为所侮；然以赔补师费之数亦能在欧罗巴办买铁甲船及各精器也，将见一月之内东兵倒戈投甲而去，东船皆沈之于海底也。盖东洋一贫弱小邦，祗能暂出于我国之不料；若真欲与吾大国比权量力共争购置利器，抑何其不自量乎！ 

　　东洋兵舶来沪 

　　昨到有东洋兵舶一艘，泊于下海埔，闻是台湾所遣来者。内有武弁二人，或谓系东洋陆路中将派来上海也。是否有何公干？俟探明再报。 

　　日本船停泊失宜 

　　前者日本师船停泊于厦门内河，经道宪查饬退归，转悍然不逊；本馆已登诸前报。乃兹有厦门友人来函云：初四日，又有一兵舶上升日本旗号，驶入厦门海口。道宪除照会各国领事禁各属人民与日人共事外，旋于一点钟候亲移玉址往谒英、美、普、法各领事，晤谈良久；大抵为防御计也。 

　　台湾番社风俗考（十一） 

　　彰化县境之东，错居而杂处者有九社：一曰大武郡社、二曰西螺社、三曰东螺社、四曰二林社、五曰南社、六曰阿束社、七曰大突社、八曰眉里社、九曰马芝遴社。大武郡之女，时以细砂砺齿，望若编贝。大武郡社文身者愈多，耳轮渐大如碗；独于发加束，或为三叉、或为双角。又以鸡尾三羽为一翿，插髻上，迎风招飐，以为美观。东、西螺以北之番，好饲马，不鞍而驰骤；要狡兽、截轻禽，丰草长林，屈曲如意。择牝之良者，倍价而易之，以图孳息。东螺社中，间有读书识字之番。有能背诵毛诗者，口齿颇真，往来牌票。亦能句读。旧阿束社，于康熙五十七年大肚溪涨，几遭淹没；因移居山冈。今经其地，社寮已无可问，而竹围尚郁然葱蒨也。过此，极目丰草，高没人身；中有车路，荒榛埋轮。涉大肚溪，行山麓间，竹树蔽亏，远岫若屏；几不知为文身之乡矣。南社番人，其祖出自兴化，渡海遭飓风，船破漂流到台；娶番妇为妻。今其子孙婚配，皆由其父母主婚；不与别番同。 

　　其居处，皆填土为基，高可五、六尺；编竹为壁，上覆以茅。檐颇深邃，垂地为土基方丈，雨旸不得侵。其下可舂、可炊、可坐、可卧，以贮笨车、网罟、鸡埘、豕栏。架梯入室，极高耸宏敞，门绘西洋人像。别社亦填基为屋，较此则卑狭矣。土番之未娶者夜宿社寮，不家居；恐去社远，致妨公务也。 

　　饭多占米，清晨煮熟，置小篮内（名「霞篮」），或午、或晚，临食时沃以水。或以糯米，炊蒸为饭。制酒，与哆啰嘓诸社同。每年以黍熟时为节，先期定日，令麻达于高处传呼，约期会饮；男女着新衣，连臂蹋地，歌呼呜呜。捕鹿、采鱼，自新港以至淡水，俱不敢养犬。东西螺食猪肉，连毛燔燎；肝则生食，肺、肠则熟而食之。二林捕鱼，番妇或十余、或数十于溪中用竹笼套于右胯，众番持竹竿从上流驱鱼，番妇齐起齐落，扣鱼笼内，以手取之。 

