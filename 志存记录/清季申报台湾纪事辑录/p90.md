<!-- { "loadSidebar": true } -->
　　窃闽省自裁兵加饷后，营伍虽节经整顿，而训练究未见精纯。同治十三年间，经前督臣李鹤年将通省内地陆路各营挑出精兵五千四百四十八名，战守各半；每四百五十四人为一营，共成十二营。每营什长三十八名、亲兵护兵共八十名、正兵三百三十六名，外募雇伙夫四十二人；营分四哨。以将备一员为营带，千、把、外、额八人为正副哨长，以队目为什长，查照勇营章程成军练习。所有一切办理缘由，业已分别奏咨、奉到部覆，即经分饬各营仿照举行在案。 

　　惟查福州省垣为根本重地，五方杂处，商贾云集，在在需兵防范；原设全福左、右二练营，不敷分布。兹经督饬省标各营将备在于存营兵内再挑四百五十四名，合练一营，名全福中营；俾壮声威。其水师提标五营，亦仿照陆路章程挑兵四百五十四名，合练一营，名靖海中营。又因整顿海防，经水师提督臣彭楚汉在于提标五营内挑兵四百五十四名，合练一营，名靖海左营。又金门营挑兵二百六十名，合练三哨；闽安协标左、右营挑兵二百名，海坛镇标左、右营挑兵二百名，福宁镇标左营、烽火营挑兵一百八十六名，湄洲营挑兵一百八十二名，均各合练二哨；督标水师营、南澳镇标左营、铜山营各挑兵一百名，合练一哨：均已先后成军扎营，实力训练，俾成劲旅。仍随时察看情形，互相屯扎，并与存营之兵更番替换，以均劳逸。所有月需公费及营官、哨长、伙夫薪粮，循照定章归人「善后」案内领销。其练兵饷银，各按该营情形，与存营之兵彼此自行匀给，不另加增。修制军装、器械一切需用，亦即仿照前章参酌核办。总期兵归实用、饷不虚糜，以仰副圣主整饬戎行之至意。 

　　至于台湾各营应作何设筹挑练？现在抚臣丁日昌赴台查办生番，应由抚臣就近察看情形，再行酌办。 

　　除咨部臣查照立案外，谨会同福建水师提督臣彭楚汉、署陆路提督臣关镇国恭折具奏，伏乞皇太后、皇上圣鉴！ 

　　再，福建抚臣丁日昌现在台湾，未经会衔；合并声明。谨奏。 

　　军机大臣奉旨：『该部知道。钦此』。 

　　四月初七日（公历五月十九日——即礼拜六） 

　　鸡笼煤矿近闻 

　　台湾之鸡笼山，用西法开煤，近闻又挖深好许。前曾用铁錾打入深处，知有一层最好之煤；上月十二日已开至此层，计去地皮二百七十尺。虽挖出之煤，刻下尚不见多；然与火船应用，极相合也。从前用錾试探时，本打至三百二十六尺为止。现挖之煤井已费六阅月工程，幸地中之水不多；然须再开深数十尺以泄水，方可大挖煤也。从西国购来之各机器，早经运到。自矿至海滨约有四里，均一律铺设铁条；现则以运机器至矿，日后则便运煤落海船也。大约再阅两、三月，俟尚有数件机器到齐，即可极力从事矣。 

　　四月初九日（公历五月二十一日——即礼拜一） 

　　闽省近闻 

　　昨得福建递来西字新闻纸，悉丁中丞已由台湾回省。计在台共有数月，故政躬为之违和也。 

　　四月十三日（公历五月二十五日——即礼拜五） 

　　恭录上谕 

　　三月二十六日：奉旨：『这会试，满洲取中八名、蒙古取中三名、汉军取中六名、直隶取中二十四名、奉天取中三名、山东取中二十一名、山西取中十名、河南取中十七名、陕西取中十五名、甘肃取中九名、江苏取中二十六名、安徽取中十八名、浙江取中二十五名、江西取中二十二名、湖北取中十四名、湖南取中十四名、四川取中十四名、福建取中二十名、台湾取中二名、广东取中十六名、广西取中十三名、云南取中十二名、贵州取中十一名。钦此』。 

　　四月十四日（公历五月二十六日——即礼拜六） 

　　论丁中丞整顿台湾各事 

　　前日福建巡抚丁雨生中丞之移驻台湾也，道路传闻，谓有带勇武员克扣勇粮，中丞诛之以警众。又谓有一营官晏起，致误操；时中丞亦诛之。传者谓其实确，余则深以为疑。 

　　夫克扣勇粮，大干例禁；中丞诛之，实属情真罪当。至晏起误操，不比出兵后期；责之可也、再重革之亦可也。此而即诛，何以处夫出兵后期者！大约因中丞治尚严厉，故传者有是过甚之说。然中丞虽精明强干，亦断不至好杀若此，使人畏之如虎也。今观中丞所奏，可以见中丞办事，亦非仅以杀戮为能者可比也。奏中所云『台属彰化县盗贼横行，自设县至今，叛案屡出；固由地险民玩、风俗强悍，亦因地方文武泄沓相承，酿成积习。其汛官则除收受陋规、克扣兵粮之外，毫无所事；尤堪痛恨！臣去冬路过该县，阅视营伍，见兵皆老弱不堪、鎗则朽旧无比；当将该营弁严加申饬，属以如再不能整顿、地方仍出劫案，当以军法从事。乃本年正月十一日，据北路协彰化县会禀：「上年十二月二十八日，该县所辖之邱厝庄、乌石庄俱有匪徒乘夜恃强行劫之案；该汛外委黄成得暨管带练兵之外委吴拔高，当时皆不在防所，以致盗匪横行。业由该营上紧缉拿，一面将黄成得、吴拔高撤委棍责；禀请核办」前来。当即咨行镇、道饬委驰赴彰化会同营、县确查，如该弁有纵贼殃民情节，即以军法从事。旋据会禀：查讯黄成得供：驻防犁头店，原管汛兵五名；彼时缘有面禀营将事宜，回至县城。是夜距犁头店八里之邱厝庄，适有被抢之案；次早闻报，赶回勘验，现已购线协拿：实不敢无故擅离汛地。其乌石庄抢案，不在该汛界内。又据吴拔高供：去年十二月二十三日，奉委带练兵三十三名，在犁头店一带驻扎巡缉。到防数日，私回县城，并未禀明营官；以致两处抢案，不及防护。该委员会同营、县查核外委吴拔高，系因岁暮巡防吃紧，该营、县专饬督带练兵多名驻扎该处，以资保卫；乃该弁兵力足以卫民，辄竟弃而不顾、到防数日擅自离汛，以致劫案迭出：实属纵贼殃民。当即遵照臣前次札饬，将吴拔高一名押赴乌石庄失事地方，接依军法从事。其黄成得，汛兵仅有五名，情节稍轻；已札饬营务处、台湾道讯详咨革等语。奏中大略如此。夫同一疏防抢案而一死、一革，亦足见中丞不一例而办也；安得有动辄军法从事之理乎！ 

　　第据疏中所陈，台湾各事之废弛可知；若非中丞和盘托出，朝廷又何从而知之！虽然，吴拔高仅带练兵三十三人，而巡缉十数里之地面；一夜两处盗贼同发，亦有力难兼顾之处。其所以取死者，不应私行回城度岁，置所事于不顾耳。故古者欲收守望相助之效，必须寓兵于农。今台湾盗贼横行如此，尚望中丞于守望相助之道加意焉，庶几有补于事也！ 

　　四月十七日（公历五月二十九日——即礼拜二） 

　　论整顿台湾吏治以化生番 

　　新疆八城自隶版图以后，屡致叛逆；说者皆谓未能以治各直省之法治之耳。乃关东三省为国朝根本重地，亦未以治各直省之法治之。虽关东三省之人世受国恩，未尝叛逆；然寇盗横行，吏治不肃，未必不由于此。方今变通章程，而盛京一省已更旧章，增置督、抚、道、府、厅、县各官；惟吉林、黑龙江二省尚仍旧贯耳。虽然，事亦未可一概而论也。台湾一岛，自康熙年间归化之后，固已早设郡、县，以治各直省之法治之矣。乃因远隔海外，而守令等官均未能各尽厥职，是以亦致屡有悖叛之事；至尚未归化之生番，更无论矣。 

　　兹阅福建巡抚丁雨生中丞片奏有云：『再，台湾远隔重洋，吏治黯无天日，衙役倚恃官势，吓诈乡里；所欲不遂，辄即私押勒索。被害者，往往卖妻鬻子，破产倾家；实堪痛恨！臣访查台湾县役林升，从前本系贼党，充役后遇事索诈，众怨切齿；当饬该县密拘到案讯办。旋据台湾府禀复：以林升充役有年，乡民被诈者指不胜屈；且查其家资颇富，自系索诈民财以填欲壑。应即尽法惩办，以儆其余。随经批饬台湾道提讯明确后，即将蠹役林升一名立毙杖下。其时万众聚观，咸谓地方从此除一巨害，无不同声称快。其台湾知县白鸾卿，莅任十有余年，一任差役妄为，毫无闻见；实属不胜首要之职！应即一并撤任；如查有故纵情弊，再行严参』等语。以台湾一府言之，大抵蠹役亦不止于林升一名；中丞所以有「尽法惩办以儆其余」之语，亦可谓极力整顿矣。尝闻闽人有言：「台湾地多瘴气，昔之官场视为畏途，今皆视为乐土」；其故可知矣。故致民不堪扰之时，常有谋叛之举。再加以营务之废弛，以之除盗则不足，以之虐民则有余；客民、土著、熟番诸人受其害者，安得不有怨言！是以生番闻之：归化之后如此约束、如此荼毒，反不如不归化得以自如；故常愿作化外之民也。不然，生番亦犹夫人耳，同有知觉，共此嗜欲；岂有见各色人等鲜衣美食，而能毫不生羡慕之心乎！今中丞果能如此整顿吏治、营务，俾在治之各色人等均能常享乐利之休、承平之福，皆以得归王化为荣。生番见之，亦必能有感动于中者；从此渐能归化，亦未可知也。若徒恃兵力以行剿伏之计，吾恐生番愈生畏惧之心，益为逃匿之众矣！试观海岛各国，或数千年前、或数百年前，其人民均与生番相似；或有一国、或有一人结之以恩、教之以法而后化为声明文物之区者，指不胜屈。何以独台湾之生番，竟若是之难化也！大抵亦由于二百年来之各官，未有能如华盛顿之治美国，并未有能如荷兰之治台湾者耳。 

　　吾前尝论欲化生番，必须如诸葛之伏孟获，当先伏其心也。故曰欲伏生番，亦当先伏其心。欲伏生番之心，必须善待台湾之人，而后可以令生番生歆羡之心、而后可以望生番有归顺之日也。否则，恐难奏效耳！有识者，以为如何？ 

　　丁丑科会试题名（节取） 

　　丁寿泉（福建）、黄登瀛（福建）。 

　　闽抚丁（日昌）奏为参地方文武玩视捕务纵贼殃民擢（三月二十五日京报） 

　　福建巡抚臣丁日昌跪奏：为地方文武员弁玩视捕务、纵贼殃民，分别革职、摘顶、正法，以示惩儆；恭折陈明，仰祈圣鉴事。 

