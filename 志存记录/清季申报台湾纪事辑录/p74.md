<!-- { "loadSidebar": true } -->
　　丁雨生中丞，当今之伟人也。总理微密，有如晋之陶侃；转运充裕，有如唐之刘晏。才大而心细，思深而虑远。其所以经营而擘画者，盖无微之不至、无蕴之或遗。其于机器制造之事，盖有神悟，别具见解，有合西法。曩时制造开花子母炮弹者，以中丞监督者为独精；攻击踞苏之贼，大获胜捷。自克复常州以至覆金陵之贼巢，无不赖此。事后推求恢复之绩者，盖推其功为独伟焉。中丞深明西学、熟谙洋务，几如烛照而计数。故观察苏、松之时，中外士民莫不敬仰；甫一稔，而所部大治。上海今为重镇，虽一县事，而实关天下全局。海关商税，各省之军糈、器械，无不仰给于此。西人通市，岛舶鳞次，设官领事于此。地大物博，万目骙骙；举措一不当，祸患立见。中丞之治也，持己以廉、御下以严，而民大悦服。始，西人桀惊，蔑视官府，以故遇事多掣肘。公悉以礼延之而以理折之，每入白事，昂首盱睢而来，伛偻磬折以去；而中丞之施行，有可想见矣。及中丞之开府吴中也，无不以实心行实政，德惠在民。民至今，犹思之弗置；惜遽以丁太夫人忧而去。中丞之归也，年仅服官政，而已无出山之想；怡情泉石、肆志缥缃，藏书数万卷，皆秘籍中物也。顾富于书而啬于赀；宦橐所余，惟清风明月耳。所有箸述欲付剞劂者，至无以给手民。粤垣有别墅，亦以缺葬费鬻去、则中丞之清德，可想见矣。昔何道州所云中丞「为一清彻骨者」，可谓不负斯言矣。朝廷知公深，时欲大用之；去岁，穆宗毅皇帝特诏起公于家。乃中丞之进京也，适以胃病举发，兼患咯血，屡疏请回籍养病。朝廷深加慰劳，迭沛温纶；知公稔于中外情形，命为北洋帮办大臣。于其疾也，特颁赐人参，以资颐养；敬礼大臣，其荣盖向来所未有也。近闻特旨命为福州船政局大臣，兼督上海制造局事务。盖知公精心独运，有远出于寻常万万者。或谓此举也，出于两江总督沈幼丹制军之特荐，学以自代。然朝廷之信公，固已有素矣；沈公之荐贤与朝廷之用贤，固若合符节也。昔宝山蒋敦复之言曰：『惟天下才，办天下事，办必了事。如奕然，举全局胜算，不过数着可了。何以了之？行道而得其位、操术以辅其道也』。盖世惟如公者，可以当之矣（选录「循环日报」）。 

　　十月十八日（公历十一月十五日——即礼拜一） 

　　淮军驻扬 

　　淮军武毅营自台湾回邗，半皆残疾。因拟在扬州休息一、二月，前赴徐属；至今驻系扬城，尚称安分。唐统领，住在安徽会馆中。从台带来之小生番二名，一八岁、一七岁，现习内地口音，衣食、起居俱与本地人无异；将来知觉渐开，当亦莫辨其为生番也。先是，淮军到扬时，唐统领本欲借曾文正公祠为公所，方都转亦已面允。旋经各商人集该，谓创建此祠原系各商敬奉文正公之至意，故特按照票引，各自抽厘而于公款无与；落成之日致祭，极其诚敬。若今为弁兵之传舍，恐有违乎崇奉名臣之心也。于是，此该遂寝。 

　　十月二十九日（公历十一月二十六日——即礼拜五） 

　　丁钦使接办船政局情形 

　　昨从西字报译得所论丁雨生中丞接理船政局事宜，据称：中丞现已到闽视事，便将该局之总办斥革，又将管带兵船之武官惩办。是以论者均称中丞下车伊始，即如此雷厉风行，未免近于躁急而有失慈下之心；日后各事，恐致棘手。按此总办已为二品职员，系一千八百六十六年开设此局时，即在局内襄理一切，曾为沈幼丹制宪所器重。今竟一旦罢去，亦未知究因何故也。至于管带兵船之武官，既降辱之而复严办之，亦未免太甚。是以水师兵弁与在局之员，各抱不平。查武官之所以开罪者，因中丞令其统部兵及军装上船，前赴台郡；未知因何为难之处，遂致延缓。是以中丞大怒，立令来辕；亦未研鞫，便饬责一百棍；犹以为未足，令降为向所管带之兵船水手云。故该西报又论之曰：师船上之管带，亦任大责重，须稍假以颜色，使彼亦能约束在船之人；若凌辱之，则其下得毋渐生轻视之心乎！ 

　　续述日耳曼兵船至闽 

　　前录日耳曼兵船驶至福建，为查从前「晏拿」帆船被失一事。昨阅福州来信，知该兵船于月之十五日到闽。向日「晏拿」帆船在中国海道名西洋山者，约距福州之东北百里光景。此处本有中国官镇守，所以日耳曼人各怀怨望，以为该船被失，由地方官未能严禁土人抢劫，以致船遂毁坏耳。现在福州相传日船到后，或将自行开轮前赴西洋山查办，亦未可知。夫果如是，则有不和之意矣。窃思土人肆劫，理当严查；但既系华民，自当由华官办理，日人亦何可越俎而谋耶！又相传驻厦门之日耳曼领事，已照会台郡华官，请改救护船货章程：如遇有洋船失事，华人苟能竭力施救，俟救起后，可将船货报官估价，以三分之一酬劳；其二分，仍归失主。据称台郡之华官，闻已允准云。夫与日耳曼国既克如是，则他国亦当一律照行也。此法果行，在救者、失者，不皆两有所益哉！否则，地方官不能约束；或开衅隙，「晏拿」船是即前鉴也。 

　　闽省消息 

　　昨晚，相传得福建巡抚王补帆中丞有因病开缺之信；但系何日，尚未详知。不过中丞前从台郡回闽，曾经患病，已有所闻；则昨所传述者，或亦非无因而至欤！且俟得有续信，再行登录。又闻已专人往扬州原籍通报云。 

　　十一月初四日（公历十二月初一日——即礼拜三） 

　　大臣沈（葆桢）奏为委员代理新辟恒春县片（十月三十日京报） 

　　沈葆桢等片： 

　　再，恒春□□廨署有狮头社慑服后，即绘图贴说寄由内地购材绳削；现甫运到材料一批，约计落成尚早。惟地当初辟，治理需员；已委补用知县周有基先行代理，刊用木质钤记，暂在公所办事兼管招抚事宜。其应建城垣，集料鸠工，台地尤难应手；现今委员挈资赴泉州选募工匠民夫五百人，并带应用器具航海来台，以资版筑。臣等谨附片陈明，伏乞圣鉴！谨奏。 

　　军机大臣奉旨：『知道了。钦此』。 

　　十一月初十日（公历十二月初七日——即礼拜二） 

　　续述闽抚王中丞病故 

　　闽省王补帆中丞因病开缺，前已录报。兹阅外国新闻，谓中丞于二十三日病殁在署；计得病以来，约已三月。先在台湾时，深历劳瘁，不无郁抑；故回辕未及五、六日，便溘然长逝耳。现在闽省军民靡不同声叹息，谓中丞之才能气概，迥越寻常；乃竟不永其年，仅得享寿五十三岁，未免叹天道之无知矣！又据彼处华人相传，谓中丞在台湾曾拆毁一古庙，台人意殊不惬；谓如必拆去，日后留有奇祸。今中丞之夫人及长子，不出一月相继而亡；中丞亦随即身故：俱以为此言有验矣。此彼处人所传述如是。又闻中丞之棺木，购价八百五十两云。 

　　十一月十一日（公历十二日初八日——即礼拜三） 

　　炮台基址不固 

　　去年东洋侵台之时，福州、台湾等处建筑炮台以资防备。现甫逾年，而各炮台均有倾圯之势；此可见建筑时基址不固也。福州西字报论曰：闽安峡有炮台一座，现在地方官有履勘台址之意；本报实不能决此炮台系为何事而筑，大抵亦因防务起见，非仅以壮观瞻也。然先前经手承造之人，如本为防务，则似大有失错之处以致如此；或承造之人不能更事，未知造筑之法而虚縻费耶！现在各炮台均有倾圯形状，则炮台左右之人未有外患而已有内虞矣！总之，台、内所置之炮如实在好炮，恐放炮之时，台转为炮力震坏，而放炮之兵丁先有性命之忧也。此福州西报所论，姑译述之。 

　　十一月十二日（公历十二月初九日——即礼拜四） 

　　惩责舟师续闻 

　　前录船政大臣丁雨生中丞惩责舟师一案，兹悉其事之原委与前所述者稍异，因续录之。该舟师，系「镇威」炮船舟师也。炮船因赴台湾，有委员二人持丁中丞名帖来见，欲附赴台。该舟师以前者「济安」炮船因擅收外人在船，为前船政大臣沈查知，罚舟师银五十元。今中丞有名帖而无札谕，恐委员非真奉命者；是以不敢收留。讵知委员回禀中丞，竟遭笞责并将办之。嗣为吴提调再三缓颊，始得降充水手也。 

　　十一月十四日（公历十二月十一日——即礼拜六） 

　　论笞责舟师事 

　　「镇威」火轮炮船舟师被笞并降为水手，本馆前录由，系委员两人执丁中丞名帖欲附船赴台，舟师鉴于「济安」炮船前辙，以委员并无谕札，故未肯容留；中丞闻之盛怒，便令笞责惩降焉。此情固不过得之传闻，其内尚有别节以致舟师徒遭此番挫辱者，犹未可知。而中丞此举，遵奉向时治待舟师之成习而已矣。惟是事似与国计大局，非无大干；故本馆亦请略为论及。 

　　夫国家之设水师，举莫大焉。盖外敌之来，类多藉海以运兵。我国有好水师可靠者，则敌兵难下；是闾阎之免受扰害，莫善于此。且犹不仅此一利也；若与邻地之国交战，我国最喜者是平昔通商仍旧不停，庶几商旅不裹足、税项不中断，而水师之供调运及保护国内各民船，更不必论矣。若海口悉为敌人封塞，民船皆遭擒获，而载运军装之路又被截阻，则国家其能持久以制敌而不生内患，吾未之信也。本朝现既洞明底蕴，故创设西式水师一举，帑项难抵其费，亦属无奈之何！惟有尽力竭思以冀成功已矣。虽然有此要举，所购各船资本，年费不可算数；而反视带领各贵重船只者若微贱之人，可以随意笞辱，其当然、不当然乎？或曰：现在带领各船者出身微贱，类多从前引水之人；但除此人外，无所取用。既授以管守贵船、约束众水手之要职，则已推为大器；从前出身已不顾及，惟今职之尊之相视也。查各外国水师诸官皆世家尊贵之人，为人有学问识略；若以贱而无识之人充任，则水师大举岂望有见效乎！无奈本国辱待水师官，而故贱其任；贱其任，是永远使尊而有识之人裹足不肯前矣。本国水师虽年费千百万银，犹可望抵他国水师乎？今「镇威」船之舟师遭此笞辱，中国通水师大伤体面；他国水师上下诸官见国家如是贱待其官，而欲其与己平等看视，可乎、不可乎？吁！吾目见中国近购巍巍之船，心窃喜慕，望他国亦可敬称中国之变通振兴；乃外人方高视之，而己反贱视属下之官，则实不免大为感叹也！ 

