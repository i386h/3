<!-- { "loadSidebar": true } -->
　　日本之侵犯台湾也，说者曰：此轻中国之柔弱也；或又曰：此日本之欲窃踞台湾也。余则以为：其迹似而其实非也。此一役也，其殆殷忧以启圣与孟子有言：「入则无法家拂士、出则无敌国外患者，国恒亡」。今日者中国之势，内而老成硕德、正士端人，罗列朝右、充满封疆；则法家拂士已有之矣。外而欧洲各国日敦睦和、高丽诸邦日效恭顺；则敌国外患尚无也。兹则日本无故称兵，犯我疆场；殆孟子所谓「敌国外患」与？岂非皇天眷佑我大清、玉成我皇帝，以辅之为中兴之圣主乎？ 

　　夫我国家龙兴，一统中夏，至今二百三十余年矣；其间圣圣相承，均尚仁慈，不言强武，其敝往往流于宽柔。故每遇无道之事，不欲急行报之；总期其人自侮，不复犯我王章。无论接待他国则然，即驾御本国亦复如此；以致有「发逆」等之变也。然发、捻、苗、回之变扰及天下，而未及二十年均已戡定，岂非仁圣之德格天者久、入人者深与今虽各省复见升平，我皇帝与在朝诸元老总以民间疮痍未复，务求与民休息；仍以仁慈款驭中外，不欲以富国强兵之事扰及下民。法制之善，自来有国者莫能与京矣。第恐相沿日久，仍然过于宽柔，遂至柔弱不振；故天诱日本之衷，扰我台湾，正所以提撕警觉我中国君臣，谓文德武功之不可偏废也。此彗星所以呈象于上，而日本所以构兵于下也。我皇帝终以仁慈存心、宽柔为教，故虽日本之犯边，中外皆言其无礼；而我皇帝仍不忍令两国黎庶无辜而死于兵戎，犹欲日本悔祸、撤兵回国，庶可以不战而屈人兵，故至今尚未下用兵之诏也。不然，以中国之兵力，无论区区日本犯台之兵，可以诛之靡有孑遗；若命将出师，即日本一国亦可以灭之朝食矣，又况中外各国无不知曲在日本哉！然我皇帝不欲以此而耀武，遂生富强之念；但时会所趋，有迫之不得不然者。前以民变之故，遂致中国改用泰西枪炮，兼习其兵法；今以日本之故，又将迫中国改用泰西轮船以从戎事，且将制造电线以传音、水雷以御侮。自今以往，如开矿、采煤、冶铁、制造、鼓铸与夫一切格致有用之学，无不迫之以效法者，非好骛新奇也，海禁一开，不如此不足以御敌国外患也。盖天运循环，其势有不得不然也。虽然，即令中国取法泰西，亦但取其可效者效之，其不必效者断不效也。万不至如日本尽废先王、先圣之道，无不效法泰西；今且用西人、购西器先犯声明文物之上国以逞其穷兵黩武之欲，不亦值乎！ 

　　语曰：「多行不义，必自毙」；又曰：「佳兵者必亡」。日本内忧尚未尽除，而反欲为上国之外患，此真令人不能解也！吾故曰：日本之侵犯台湾也，实天之所以厚日本之毒而玉成我中国也。 

　　横滨报论台湾事 

　　台湾之事，近未复得新闻，想东兵近日无复有大动静也。惟前悉福建西字报云：华兵自广东、厦门二处，陆续调遣而至；观于近势，两国之交战而不能久延矣。自长崎，则复闻又有东船载兵饷、器械出海，前往台湾；其继之而行者，有两船焉。 

　　横滨西字报论台湾事云：东人素性喜新厌故，不耐恒久；今台湾将士多有作回国状，如已厌倦其事者。然台湾生番之地俱荒墟僻壤，非有恒心以开辟，则亦无所资用于国。而承任镇守者久，以其不甚利便，不及安居己国之乐焉；所以东人虽盘踞其地，想将厌而自弃，无待中国与问焉否也！ 

　　横滨西报所论如是；然则横滨报于此役先后之论，究竟未得东人之实意也。 

　　中国兵船之数 

　　日前本馆胪列日本兵船之数；兹将上海目所亲睹上海制造局新造兵船六号，详细开列。至耳闻闽省本国自造兵船十六号及广省购买西国所造兵船十余号，仅列其数；不敢强言其详也。 

　　今将沪局自造兵船六号，详列于后：第五号，螺轮兵船。长二百七十六尺、阔四十五尺，深四十尺；实马力一千八百匹，每点钟行中里四十里。「克虏伯」一百四十磅弹之钢炮一尊、八十磅弹之钢炮三尊、四十磅弹之钢炮十六尊；可载水师五百名。兼有后装药洋枪，其数足敷水师之用。第四号，螺轮兵船。长二百零九尺、阔三十四尺半，深二十六尺；实马力六百匹，每点钟行三十里。「克虏伯」八十磅弹之钢炮一尊、四十磅弹之钢炮一尊、二十四磅弹之钢炮八尊；可容水师三百名。有前装药、后装药二种洋枪，足敷水师之用。第三号，螺轮兵船。长一百六十八尺、阔二十七尺四寸，深十六尺；实马力四百三十匹，每点钟行三十五里。「克虏伯」四十磅弹之钢炮一尊、「胡里知」六十磅弹之熟铁炮一尊、二十四磅弹之钢炮六尊；可容水师一百六十名。有后装药、前装药两种洋枪足用。第二号，螺轮兵船。长一百八十七尺、阔二十七尺七寸，深十六尺；实马力四百二十五匹，每点钟行三十八里。四十磅弹之钢炮一尊、二十四磅弹之□炮一尊、八十磅弹之钢炮一尊；可容水师二百名。亦有前装药、后装药洋枪足用。第一号，明轮兵船。长一百七十六尺、阔二十七尺，深十六尺；实马力四百匹，每点钟行三十五里。钢炮二尊、铜炮六尊；可容水师一百八十名。第六号，兵船。大小及炮位、器械、水师、均与第五号同。以上兵船六号，俱未延请西人，全系华人行驶。于放炮、列陈之法，久已操练精熟；听侯调遣，皆可出海交战，足称雄壮。 

　　至福建所造之兵船，共有十六号。其大小约与沪局二、四两号相若；炮位俱系英国钢炮，亦皆华人行驶。尚有广省轮船十余号购买于西国者，素系捕盗、护商所用。其枪炮、兵勇俱皆齐备，亦称精熟。 

　　中国轮船共计三十余号，虽不能大张兵威，亦均可用御外侮；较诸西国虽无奇，比诸日本似少优。所可喜者，数年前各处用兵之名将林立，皆是历练既久，忠勇可用者。现任冲要者固多，而退居林下者更属不少；素系身经百战、气雄万夫之辈，正在闲居无事，设有外患，无不欲藉此奋发也。且闻上海、宁波、台州附近各处尚有数万人，均系「发逆」肆扰时召募为水陆之勇，经西人所训练并管带者；皆能步伐整齐、技艺精熟，身经百战，勇往直前。倘复召募为勇，万人可以立集。至各船所用钢炮及熟铁炮，皆能打穿铁甲之船；各战船虽无铁甲，然木料坚固，亦颇可供战阵。而且木船伤损，修理较易；铁甲破碎，收拾更难也。中国有将如此，有兵如此，有船、有炮又如此；必至不得已而用兵，恐亦非日本之利也。但中国皇帝素性仁慈，不忍使两国无辜百姓罹于锋镝，是以尚在踌蹰。若能天心厌乱，使日本君臣悔祸，撤兵回国；俾两国赤子同享承平，是则中国皇帝之本心耳。若云畏惮，日本则误矣！ 

　　六月初一日（公历七月十四日——即礼拜二） 

　　论电线 

　　电线之有益于国家也，本馆前报已屡论之矣；中国之宜设电线也，本馆前报亦屡言之矣。盖电线者，其巧妙夺夫造化、其传递捷于影响；天下之事，固未有若是之速且便也。泰西各国之富强，虽不尽由于此，然未尝不基于此。盖朝廷之用兵也，赖电线以通达军情，则有者多胜、无者多败；是强之道，出乎此。商贾之贸易也，赖电线以通达市价，则有者常赢、无者常绌；是富之道，亦出乎此：此一定不易之理也。故泰西各国，未有不设电线者。即以英国而论，其电线实设于国家，并非民间私设也。民间之事欲藉电线以通达者，仍归其信赀于国家；每年所入，实属不少。除电线局开销之外，其余赀可以贴补国家之用者，亦不为鲜。 

　　至于朝廷之有机密事务，须籍电线以通达者，更可以分文不费；其利岂不溥哉！此犹言国家承平时之利耳；若夫国家有故，彼此交兵，则电线更属断断不可少者。昔年普、法用兵之时，普兵于兵临之地，即设电线以传报；而法人所设之电线，尽为普人所断。故法人举动，普人无不知之；普人举动，法人毫不得知：所以普胜而法败也。今者，日本兵犯台湾。夫台湾远在海外，去京师数千余里，去福建省垣数百余里；一切紧要军机，即用轮船递信，至京师亦须数日、至省垣亦须一日。而日本设有电线，伊传信至伊国，都可以随发随至。前闻闽浙总督李公欲设电线，亦可谓知用兵之先务矣。 

　　然吾以为中国之宜设电线，不但此事也。盖中国建都偏在北方，至极南之地，动辄万里；且多陆路，山川阻隔，音信非数十日不能达。其它离京师数千里者，指不胜屈。幅员既广，传递常艰；非有电线，何能速达！故台湾之事，日本兵已至台者多日，京师始知；即月前传说黔苗复叛，至今京师亦尚未得耗也。若有电线，何至濡滞如此！今若于镇江一处设立电线以达京师，则东南之事易于传达；其余他处，仍着天下督、抚揆度地势，次第举行；则京师虽远，如同咫尺矣。 

　　或者曰：设电线，诚有益；第费用过大，何由措办！不知海中之电线，费用诚大；若设于陆地，其费亦不过百中之一耳。若国家设有此举而仍与民间传信，收其信赀，则一、二年间所用之款，即可收回；岂不益国便民乎？不然，中国欲惜此费，若准西人电线公司代为设立，凡朝廷有事，即令代为传递，亦可分文不给；但许其收取民间信赀，而电线公司之西人亦无不愿也。何也？西人欲传此法于中国也久矣，故不计其赀之盈亏，但求其事之能行否耳。慎勿谓中国不尚奇巧，置此有益之事于不议、不论耳。 

　　轮船枪炮等事，中国用之，已知其益矣；然彼尚损益参半也。至电线，则有益无损矣；何不一举而试之哉！ 

　　「飞云」船传来消息 

　　中国兵船名「飞云」者，自台湾于五月二十三日扬帆来沪，泊于吴淞口外。相传东兵与生番不复有事，东兵共五千人，分营屯驻于岛内，在南境诸处；其兵船，亦皆已离岛。西人谓：观东兵近状，如何撤兵，惟俟其各兵船之回耳。然撤兵而得赔项，亦仍所望于中国也。西人又云：揆其各情，势尚似乎不出于两国用兵。按「飞云」已自吴淞直往天津，相传带有沈钦使公文。据（□），此文系沈钦使自琅■〈王乔〉地方托东员赍至台湾府者也。以是，知沈钦使在东洋营内与东中将商事，而文内之有要辞焉，必矣。 

　　续述「飞云」船传来消息 

