<!-- { "loadSidebar": true } -->
　　除该大臣等奏「请移驻南北路同知、换给关防」并「台属考试请归巡抚主政」二片由臣部会同各部另行附片陈明外，查该大臣等所奏「台北移建府厅县治」一折原奏内称：『台湾，始不过海外荒岛耳；自康熙年间收入版图，乃设府治，领台湾、凤山、诸罗三县。诸罗，即今之嘉义；嘉义以北，未设官也。郡南北各一百余里，控制绰乎有余。厥后，北壤渐辟。雍正元年，拓彰化一县；并设淡水同知，主北路捕务，与彰化知县同城。盖明知非一县政令之所能周，特以创建城池筹费维艰，姑权宜从事焉已耳。雍正九年，割大甲以北刑名、钱榖诸务归淡水同知，改治竹堑；自大甲溪起、至三貂岭下之远望坑止，计地三百四十五里有奇。嘉庆十五年，复以远望坑迤北而东至苏澳止计地一百三十里，设噶玛兰通判：则人事随天时、地利为转移，欲因陋就简而不可复得矣。然由噶玛兰上抵郡城，十三日始达；由淡水上抵郡城，亦七日始达：而政令皆统于台湾府。当淡水设厅之初，不特淡北三貂等处榛莽四塞，即淡南各社亦土矿人稀；今则村社毘连，荒芜日辟。旧志称东、西相距仅十有七里，今则或五、六十里，或七、八十里不等。兰厅建治以后，由三貂岭绕至远望坑，复增地数十里有奇。其土壤之日辟不同，有如此者。台北海岸前仅八里坌一口，来往社船不过数只；其余叉港支河，仅堪渔捕。今则八里坌淤塞，新添各港口，曰大安、曰后垄、曰香山、曰沪尾、曰鸡笼。而鸡笼、沪尾港门宏敞，舟楫尤多。年来夹板轮船，帆樯林立；洋楼客栈，阛阓喧嚣。其口岸之歧出不同，有如此者。前者台北幅■〈巾员〉虽广，新垦之地，土著既少、流寓亦稀；百余年来休养生息，前年统计户口，噶玛兰外，已四十二万有奇。其民人之生聚不同，有如此者。台地所产以靛、煤、茶叶、樟脑为大宗，而皆出于淡北。比年荒山穷榖栽种愈盛，开采愈繁；客民丛集，风气浮动，嗜好互殊。淡南大甲一带与彰化毘连，习尤犷悍。同知半年驻竹堑衙门、半年驻艋舺公所，相去百二十里；因奔驰而矿废，势所必然。况由竹堑而南，至大甲尚百余里；由艋舺而北，至沪尾、鸡笼尚各数十里。命、盗等案，层见迭出。往往方急北辕，旋忧南顾；分身无术，枝节横生。公事之积压、巨案之讳饰，均所不免。督、抚知其缺之难，必择循吏、能吏以膺是选；而到任后，往往贤声顿减，不副所望，则地为之也。其驾驭之难周，又有如此者。淡、兰文风，为全台之冠。乃岁、科童试，厅考时淡属六、七百人，兰属四、五百人；而赴道考者，不及三分之一：无非路途险远，寒士艰于资斧，裹足不前。而词讼一端，则四民皆受其害：刁健者词穷而遁，捏情控府。一奉准提，累月穷年；被诬者纵昭雪有期，家已为之破。矫其弊者，因噎废食，概不准提；则厅案为胥吏所把持，使无可控诉。而械斗之衅，萌孽乎其中。至徒、流以上罪名，定谳后解郡勘转，需费繁多；淹滞岁月，赔累不资，则消弭不得不巧：官苦之，民尤苦之。其政教之难齐，又有如此者。所以前者，台湾道夏献纶有改淡水同知为直隶州、改噶玛兰为知县、添一县于竹堑之请。去年以来，自噶玛兰之苏澳起，经提臣罗大春抚番，开路至新城二百里有奇、至秀姑峦又百里有奇。倘山前之布置尚未周详，则山后之经营何从藉手！故就台北今日之形势策之，非区三县而分治之，则无以专其责成；非设知府以统辖之，则无以挈其纲领。伏查艋舺当鸡笼、龟仑两大山之间，沃壤平原，两溪环挹；村落衢市，蔚成大观。西至海口三十里，直达八里坌、沪尾两口，并有观音山、大屯山以为屏障，且与省城五虎门遥对；非特淡、兰扼要之区，实全台北门之管。 

　　拟于该处创建府治，名之曰台北府；自彰化以北即达后山，胥归控制，仍隶于台湾兵备道。其附府一县，南划中坜以上至头重溪为界，计五十里而遥；北划远望坑为界，计一百二十五里而遥。□东西相距五、六十里不等，方圆折算百里有余：拟名之曰淡水县。自头重溪以南至彰化界之大甲溪止，南北相距百五十里——其间之竹堑，即淡水厅旧治也；拟裁淡水同知改设一县，名之曰新竹县。自远望坑迤北而东，仍噶玛兰厅之旧治疆域，拟设一县，名之曰宜兰县。惟鸡笼一区，以建县治，则其地不足。而通商以后，竟成都会；且煤务方兴，来投之民四集。海防既重，讼事尤繁。该处向未设官，亦非佐杂微员所能镇压；若事事受成于艋舺，则尤官与民交困。应请改噶玛兰通判为台北府分防通判，移驻鸡笼以治之。臣等为外防、内治因时制宜起见，是否有当？伏恳天恩饬部该覆，俾有遵循。其建设城署、清查田赋及教佐营汛应裁、应改、应增，容俟奉旨允准后，由台湾道该详核奏，期臻周密。自苏澳以至奇莱，现恃营堡为固；将来田亩开垦、商民辐辏，应否设官？容臣等随时察看情形，请旨定夺』等语。吏部查：台北地方，既据该大臣等奏称『就今日之形势策之，非区三县而分治之，则无以专其责成；非设知府以统辖之，则无以挈其纲领。伏查艋舺当鸡笼、龟仑两大山之间，沃壤平原，两溪环抱；村落衢市，蔚成大观。西至海口三十里，直达八里坌、沪尾两口，并有观音山、大屯山以为屏障，且与省城五虎门遥对；非特淡、兰扼要之区，实全台北门之管。拟于该处创建府治，名之曰台北府；自彰化以北直达后山，胥归控制，仍隶于台湾兵备道。其附府一县，南划中坜以上至头重溪为界、北划远望坑为界，拟名之曰淡水县。自头重溪以南至彰化界之大甲溪止，其间之竹堑，即淡水厅旧治也；拟裁淡水同知改设一县，名之曰新竹县。自远望坑迤北而东，仍噶玛兰厅之旧治疆域，拟设一县，名之曰宜兰县。惟鸡笼一区，以建县治，则其地不足。而通商以后，竟成都会；且煤务方兴，来投之民四集。海防既重，讼事尤繁。该处向未设官，亦非佐杂微员所能镇压；若事事受成于艋舺，则又官与民交困。应请改噶玛兰通判为台北府分防通判，移驻鸡笼以治之』等语：系为台北地方土壤开辟日广、民人生聚日多、今昔情形不同，因时制宜起见。自应准如所请，于台北艋舺地方添设知府一缺，名为台北府；自彰化以北直达后山，胥归控制，仍隶于台湾兵备道。其附府添设知县一缺，南划中坜以上至头重溪为界、北划远望坑为界，名为淡水县。自头重溪以南至彰化界之大甲溪止，其间之竹堑，原设淡水厅同知；拟即裁汰，改设新竹县知县一缺。自远望坑迤北而东，仍噶玛兰厅之旧治疆域，添设宜兰县知县；并改噶玛兰厅通判为台北府分防通判，移驻鸡笼地方。其应裁、应改、应增教佐各官，应由该大臣等察看地方形势，分别奏明办理。至建设衙署，工部查：福建台湾地方创建台北府、添设县治并移驻通判各官应建衙署工程，应令该大臣等相度地势，饬委妥员据实勘估兴修；工竣之日，即将用过工料银两照例造具分晰做法清册，送部核销。清查田赋，户部查：台北地方拟创建府治、改设厅县既经吏部该准，其清查田赋一节，某厅某县管辖某处地方、某厅某县应征钱粮若干，应俟该大臣详查核该奏报到日，再准户部查核办理。应裁、应改、应增营汛各员，兵部查：台北地方既经添设知府一缺、知县三缺，该处营汛应否增改移拨之处，应俟该大臣等妥该奏明，再行核办。 

