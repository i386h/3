<!-- { "loadSidebar": true } -->
　　失法、越之事，其曲在法而不在中国。谓越非中国藩属，法人欲保护越南、抚有其地，无关中国之事；中国出师，乃有意阻挠，开兵端于法人，而法人不任其咎：此则无理之言。第法人定计如此，牢不可破；不得越南全土，必不罢兵：其志固已显然。假犹可罢也，李威利战殁矣、孤拔亦屡败矣，此罢兵之机会也。中朝有保越之意，而往者西贡不还则听之，去年侵夺海防、□河内则又听之；良以兵端一开，劳师费饷姑不必论，而各口通商诸国商民生意必损其半，故隐忍至今日耳。洎乎法人张皇已甚，而我犹徐徐不发；李傅相莅沪要迎德理固与之商该，其时苟肯息兵，虽伯相亦将许之：此一大机会也。不谓德君坚执不让，往返婉商，失欢而散；以致中国必不得已而后出兵。然则是非曲直，自在人心，不必中国之自言之矣。乃今者犹欲索赔兵费为挟地要盟之计，法人诚无理之尤也！虽然，法人既有此说，且近日传闻孤拔提督已添带兵船来华，则是夺取琼州，非皆妄语。琼州由越东渡，取道甚近，朝发夕至；苦中国并无重兵驻守，区区一镇标下之兵能有几何，其足以御法人乎哉！夫法人之见彼自去年攻取海防之后，事事顺手；至今年而偏败于刘，损将丧师、殃民辱国，莫此为甚！其国之识时务者阴有悔祸之意，即该院中人亦且归罪于执政；而执政之所恃以鼓舞国人、使之乐输兵饷者，则曰『我法用兵于越，系中国阻挠之故，我将取偿于中国也。中国不即允偿，我劫其地以为质，必令赔偿而后还。此则事之可操券者，何惮而不为也』！据此情形，则法人窜取琼州之谋，盖已志决计审，料中国之必能如愿以偿也。 

　　目前法军虽得桑台，而其后利钝得失未有确音；或者越事方急，尚难分兵犯琼。然为中国计，与其俟其既来而后调兵抵御，莫若趁其未至而先严密提防。粤省门户最险，惩道光间之失，固不得不加意省城。然琼势孤悬，西与越峙，本为海防者所不遗；未知当事巨公若何布置？愚意琼面面临海，周围皆为兵船所可泊；若节节设防，非有四、五万兵不可。而法人图越，自去年至今所到之兵犹不及万；即阿非黑兵、越南土兵为之驱使，或尽撤在越之兵以东向图琼，亦终无四、五万人仓卒齐集之理。然则经营粤东者，可不及早严防，以杜法人之阴谋也耶！至于越中之事，朝命明指「北宁谓法人来攻，必与开仗」。故桑台之役，传闻异词，皆云城中并无华兵；可知华兵专戍北宁、法人不攻北宁，中、法犹未交绥。但目前法人举动往攻北宁，亦早暮间事；华兵会合黑旗扼险据守，当已完密。所幸滇边戍卒悉精尽锐以保北宁，无令法人再得志焉可也。 

　　十二月二十五日（公历正月二十二日——即礼拜二） 

　　筹防扼要篇 

　　法人攻越以来，日该添兵、增饷，惟恐不足；此其意必以奄有越南为快。原该兵不过千余人，今则加至八千余人；原该饷不过五百万佛郎克，今则加至二千万佛郎克。夫增兵必增饷，其势固然。第所需之费小，尚可逞志；若有大征战、需大兵费，恐法国亦难裕如。人谓其东征西战，实为欲开拓埠头以图富国。然此际越南之地，仅有所得而已竭蹶渐形；则将来全越之能得与否，皆所未定。北宁既有华兵戍守，得之颇不为易；即使姑作是想，越南全境竟为法人所得，而所费军饷何从取偿？虽法入之以全力攻越，必有利乎越南之处；然就目前而论，则殊觉得不偿失！吾知法人之意中，当尚有踌躇四顾者。前者法国新闻纸有劝法延夺取琼州、舟山、台湾三处地方，以为向中国索偿兵费之计；则是法人不能取偿于越南者，竟欲取偿于中国矣。舟山，曾与英国立约，有相为保护之言；英兵船业有驻泊在彼，法人未必敢觊觎。台湾，去越南也远，法人攻取有所不便。琼州，则与越南为犄角；法兵船之来甚便，而又可以不与越南相隔截。果有此举，则琼州殊为可危！ 

　　夫此时越南之事，尚未敉定；刘永福一军，尚不相下；而北宁之华兵，又未与法人相见于行阵。法人即欲远离以开衅于中国，或尚有所顾虑而不敢遽逞。若一旦越南全境为法所有，则法人之取琼州，其志将益决矣。或谓照万国公法，法人不应借口以取中国之地；然此但就正理言之耳。若论正理，则法人不但不得开衅于中国，并不应开衅于中国之藩属；乃法人既不顾正理而遽攻越南，则安知其不顾正理而取中国之地！即使万国皆因其有违公法而唾弃之，然万国未必肯因其有违公法而助中国以攻法人，且为中国夺还其地。是公法者，非遂可恃以为固者也。窃谓法人而苟志在偿费，不顾公法、不恤人言，则必有夺取琼州之举。一经被夺，则将来偿费、赎地，计必不赀。如竟弃而不闻，决不肯失此国体；如被夺之后再图恢复，兵饷亦必甚巨。与其地为所夺而后偿费以还地，或兴师糜饷以复地；何如乘此法人未能遽来之时，而先派重臣厚集兵力以慎为防之之为愈乎！苟有重兵遏其冲要，而再置水雷，远眺望、勤侦探，肆应有方、防堵有法，众寡势异、劳逸形殊，亦不至遽有所失。彼攻之不克，更无可以索费之辞，亦惟废然自返已耳。此筹防之扼要者，一也。 

　　且不特琼州宜严防，即北宁亦宜严防也。目下法人攻取宣泰，而北宁华兵绝不援助；此事殊为失着！盖曾侯言于法外务大臣，谓法人如攻北宁，中国必当与法交兵；中朝亦有「固守北宁」之谕。故宣泰被兵，而华兵不为之援。然宣泰去北宁已近，法人既得宣泰，势必更攻北宁；中国泥于北宁之说而不援宣泰，恐失好于法人也。顾法人而进攻北宁，岂能不与之战；则先后同一失好，何不当法人攻宣泰之时而出兵一为之援乎！夫越南既为中国藩属，理宜保护；不但北宁宜援，即宣泰亦所宜援。实则西贡、东京，何一不宜援；不得拘泥于一处也。或谓华兵于法兵攻宣泰时，曾拔队往攻河内，以分法人之势；特黑旗不能久守，遽尔遁去，以致不及措手。此说，未知确否？或又谓攻河内者，系海盗、非华兵也。总之，华兵而果出师以援宣泰，则宣泰之失决不至若是之易。今则宣泰已失，无可复救；将来之能复与否，均未可定。而法人既得宣泰，必将进攻北宁；此后之与法兵交绥，自是意中事。以华兵而屯驻北宁法人未尝不忌之；第宣泰之战，华人不发一矢，恐法人转有蔑视华人之心。今既往之事，姑置勿论。而误于前者，犹可不误于后。此时而谨守北宁，中国再发重兵以为之备；北宁地险，守之尚易为力。苟中国而果能发重兵、派大员以固其地，则不但可以保越南，而且可以牵制法人攻琼州之师，使彼不得不专顾北宁。此筹防之扼要者，又一也。 

　　大要中国此时断不能认赔兵费于法人，则惟有慎持其重，严为之防，来则迎之；又安可稍存轻忽也哉！ 

　　载兵赴闽 

　　本月二十日，有招商局之「富有」轮船由芜湖载兵一千名前赴福州，殆以备该处防边之用也。 

　　十二月二十七日（公历正月二十四日——即礼拜四） 

　　论中国战船 

　　泰西各国，以船坚炮利甲于天下。中国初无是也，自与各西国通商以来，相形见绌。中国自知船、械二者均不足以敌西人，于是讲求西法，广购兵船，欲求驾乎泰西各国而上之。然中国所自制——如福州船政局所造兵船不下数十艘，终未见有坚固稳便之船，为海外所震惊；而其所费，则已不赀矣。日本一国，东洋小岛耳；较之中国，其地之广狭固属悬殊，其人之众寡亦判若天壤。其不能与中国同年而语，明矣。然自台湾构衅以来洎乎夷琉球为县，深恐中国挟此嫌怨兴师问罪，以与之构兵；用是尽心竭力，整顿兵制。凡有益于武备之事，几于殚精竭虑，维日不足；曾在国内编成民兵十二万，无事则仍事力田、有事则出为御侮。此亦中国古昔「寓兵于农」之遗意；特中国自三代以后，鲜有行之者。唐时府兵彍骑，略有古意；然不久即废，行之不常。至近世，则寂无所闻，兵、民判若两途。乃日本反踵而行之，有此民兵，早为准备。一或偶有衅隙，则一经拨调，立即赴命；若干劲旅，顷刻成军。至其水师之中，又有大铁甲船可装五千墩者，较英国著名之「铁公」船有过之、无不及。此外，复有客阁船，大三千墩；金鸡船，亦大三千墩。另有一极大、极快之船，每一点钟可行十八英里；合之华里，则五十四里。而且船上有活炮台两座，便捷轻利，莫之与京。其余诸船，不及备载。以区区东洋一国，而其整顿水师、广购巨舰、勤求兵制至于如此之认真，如此之不遗余力；而中国之水师较日本反有瞠乎若后之势，不亦异乎！ 

　　夫以中国此时讲求水师不下二十余年，惟日孜孜，亦若不遑自逸。然所有兵船，用以拖带大员座船及载兵之用，则亦觉其扬威耀武；若以与泰西各国之兵船相较，则殊有不能相提并论者矣。近来中国李丹崖星使在德国定造铁甲船两艘，曰「定远」、曰「镇远」；其船大小、轻重、式样，均已胪列于报。「定远」船早已竣工，即可驶之回华；「镇远」船亦既下水。此二船底有多格，船身坚固高大，可以用于海洋；惟驾驶诸人，尚多未适于用。盖用西人驾驶，则设或与他国交兵，西人当守局外之例，辞职以去；若用华人驾驶，则又虑未能操刀而使之割，其伤实多。有美锦而使学者制焉，不亦可惜之甚耶！ 

