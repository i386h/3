<!-- { "loadSidebar": true } -->
　　然揆之近日所传各处消息，亦尚未决策定论。是中国虽有不欲战之心，然事在御侮安边，且曾宣言于天下曰：台湾之地，皆我辖下也。故于国体，大有维系；岂可使区区之日本来侵犯我大邦乎！是以战与不战，惟视日本之肯撤兵与否而已。乃日本亦经播告于天下，将据台湾生番之地为己有；故日本亦不愿虎头蛇尾，遽行撤师以失伊国体面，至贻笑于地球之人，而又加怨于己国之民也。屡阅东洋各新报，似日本亦已悟其计左也。初以扩大版图为荣利；继而孰思，知生番之地味同鸡肋，即能归为已有，尚须劳心耗费至数十年之久而后有益，因而踞地之始愿似已减折矣。虽然，日本畏贻人笑，故不肯退兵；而中国之将有举动必矣。现据各处传来音耗，中国准备诸事，已日臻妥善矣。在闽、广各处，环甲厉兵，而候陆续调用；在上海，诸兵船皆整齐军器、练习水师矣；在宁波，又传闻已拨兵二千前往；在津门，亦有遣兵助剿之说。除此之外，又确闻福建大宪现寻访前助官军同剿「发逆」之各西将，欲延请其复来勷赞戎事。又据日前来信，官兵另在澎湖海岛屯营；盖便于调拨之处也。观上各情，则中国虽延缓以从事，尚有实心实力以驱逐敌人；恐不久，将有大举也。说者曰：目下所以缓延者，一因中国皇帝仁慈，不忍两国百姓无故死于兵戎；一因现在台湾多发风暴，战船行走、停泊，均不妥便。逾两月后，则交戈轰炮之声，定闻于海中也。 

　　然此役也，或亦曾有轻笑日本无能者。本馆虽恶其奸诈，然不欲轻之、笑之也。何也？日本，亦劲敌也。昔年西人与之构兵，已称其大有武勇；彼时，日本尚以旧器敌西人之精器，已能奋然不惧死而争先，况今又有精器乎！论者曰：此盖因日本之兵，皆历代承袭行伍之任，故能蓄有勇气，其立志宁死不辱也。倘中国藐视之，亦非计之得也。然吾以为大患者，盖不免糜费国帑；即能捷音上报，不过南面受贺而已。日本撤兵回国，阻隔重洋，中国实难于索偿兵费；其势不类普兵先在法境收足赔银，始行退兵也。 

　　按日本于此役所借口者，谓曾在北京议及生番，遽扬言曰：总理衙门言生番在版图之外。故东洋及中国各西字日报初皆信之，以为日本此举实无逆理之处；后见闽督李公两次照覆，始皆反非其行。虽犹或信其有谈及是事者，然以闲谈之间而偶有误言，究不足为凭；非如两国互用公牍商议者也。先是，横滨西报于论此事，谓曰：东使琐意西马于谈间挑华官出此言，以图为日后之借口，其计狡狯至甚！信哉，该报之论乎。夫藉一失言以为兴师之托辞，天下焉有是理哉！ 

　　兹察东洋各西报所述，日本虽兴此役，实亦不料及中国与之抗御；明知中国虽纵不喜，亦以为尚不至于兵争。今知至于如此，亦悔其行；但惧人贻笑，故不肯撤兵也。特是事势如是，除构兵外，亦尚另有排解计乎？查泰西诸国，虽以用兵为常事，然亦有别法以解纷；使两国有商议不和，可托局外之国诚实大臣代为剖断也。先，美国向英国讨亚拉巴吗赔项，亦以此法处治；既定后，美国宣贺于天下曰：于今得此良法，各国久后可藉以免兵祸矣！今日本既曰「生番之地不属中国」，中国又曰「实在疆内」，则两国何不请局外之国考察各情，而从中判定！若日本不允，则更见其执谬之一斑；若可允从，则中国可免无益之战，又可节省帑项也。然以理论之，中国实可不问，但以重兵驱逐之境外可也。倘尚恤日本，不更责以擅伐生番之罪，已为格外仁慈矣。 

　　此战与和之机宜如此。今者海禁既开，中国断难成独立不惧之势，亦不能不将就万国公法以从事，庶可不为他人所侮也。 

　　述台湾近略 

　　昨有友人附「万年青」轮船，自台湾递中国公文至天津李公保辕门。投递者路经上海，逗遛半日。据友云：近来东兵与生番安堵如常，并无接仗等事。中国不论军民，俱可抵东洋营中游历，并不拦阻；并看中国游历之人，量其上下之分等。或遇文人，即写唐文，与之论该处之风土、时势。或遇能武艺者，即出后门装药之枪，令中人使放；每中人仅放一枪之时，东人能放三枪。又东兵能使飞刀，将三尖刀□把——约二尺许，立大树下，在手中舞动，转旋十数周，用力将刀向上掷去，已将树枝砍下三、四枝矣；其刀仍归手中。现在东兵虽有四、五千，其实能战者不过一半；其余皆系招募民人，究不及兵勇也。生番多有服役于中营；据称各社酋长俱情愿出力帮同中国打仗，不愿东兵久踞于此。又称：东兵此举，实因台湾山岛中宝藏颇多，欲据是以开掘耳。其谓伐生番者，亦托词也。 

　　行师之道 

　　兵可百年而不战，不可一日而无备；诚有备而无患，何至于临事张皇！日本，一岛国耳。以中国视之，曾不啻弹丸黑子；而竟藉词生番，妄想启衅！其视中国，殆有所洞见；否则，胡为越海称兵，长驱竟进，如入无人境！膺节钺、制斯土者，何漫不加觉察，听其入驻！顾此事已闻于朝，简派钦差查办；则日兵之来，为干犯公法及越俎僭办，非不经查悉矣。是宜先檄其退；不退，则以甲兵从事，亦固其所；仍仅谕使退。而日之统兵者，则以奉词伐罪为名，未能擅退。夫日国之兵舶既不能擅退，岂中国之土地独可擅侵乎？彼以奉词伐罪为名，而此则宜便宜行事为务；而不能不出于因循者，则以有所未备也。然而日兵之来，非止一日；自三月间即入驻于台，登岸结营，占踞杀戮。今亦既两阅月矣，使即从其来日经营为备，亦何至今日始可言战！或谓「兵凶战危」，诚不能不出于审慎；况事经奏报，应候查办，而谓能以草莽用事乎？顾钦使赴台，亦已匝月矣；其查办诸务虽傍午不遑、赴台炮舶虽纷〔纷〕不一，而其申意于日军者，则惟有退兵了事一节；亦独何哉？或谓兵已入境而始议讲战艘，则其平日可知，无徒以此为当事责也。但钦使沈公素有威望，此次查办，其应如何行止，当有卓然独见，并非外人所能拟及者；能不为生番诸境翘企俟之也哉！ 

　　观上海「申报」详言日本铁甲战艘，其无用者如此、其有用者亦不过如彼；可谓洞其利弊，了如指掌。惟惜中国轻信其虚声，而不先为抗拒；致令虎狼得以屯于门户，实为可惜！并观自觉子来札，似谓台湾之役，中国懦而不能自振，致日本得以横肆若此；故于查办官宪，似有不满之词。愚以为此事虽曲在日本，然疆臣于事之甫发，亦万无擅行开仗之理。所惜者，日本于兵船未入台湾界口之前已有照会，闽浙制军乃不先于此停止其入，遂致九重申饬！嗣简派钦差查办，然亦必先檄以退兵；斯即军火齐备，亦无骤行建仗之理。矧中国于此役虽不漫存轻视，然究无庸燥急，宜先妥为布置。彼西乡中将以朝廷主意为词，而潘副钦使仍予限使其申奏，将欲使其无所置喙；使日本朝廷仍以前词塞责，其领兵者执而不退，自必海疆奋勇武展厥鹰扬师之曲者，其将所恃而不恐（？）。钦差等皆经略裕如，而谓其肯稍行卤莽以滋口实耶（以上二则，选录中外新闻）！ 

　　六月十五日（公历七月二十八日——即礼拜二） 

　　论制造 

　　火轮船之有益于国家也，在承平之世，用之以载运仕商、转输货物，已为莫大之利；遇战攻之事，用之以战运将士、转输饷械，尤为最要之需矣。今台湾之事一出，于以更见轮船为国内一日不可少之一端也。 

　　先是，日本初有兴师之举；所急需者，载兵运粮轮船也。故向西人以巨价购买数艘，又欲赁船以补不足之用；而西人以万国公法之所禁，未之许焉。日本于是向己国内所设立本地轮船公司，而尽赁其船；非此，则竟不足以供用也。设中国一旦与之构兵，其势必至大调兵勇。夫调用兵勇，莫有便捷于海江河湖诸途者。不论欲往何处，苟轮船所能达之地，多则六、七日，少则三、四日即可至矣。故吾念及此事，不禁羡慕前岁李伯相倡设招商轮船公司之为远谋良策也。盖中国虽有火轮兵船三十余艘，而于供给征调急需之用，亦尚不足；故不能不借助于商船也。即如英一国，艨艟虽难枚举，遇有用兵之时，尚每就商民以雇用；欲赁诸他国，安能乎！当今之世，各国兵器皆能日新月盛，各成制作之精良，而民间亦随时更改造就；故遇战事，未有不告助于国民。除赁船之外，则修船、制器各匠技艺之事，若于势急之时，欲全取力于国家制局以成，则其不能应急也必矣。故泰西各国，私家之制厂与公局相埒者，几于林立；即英一国，若欲一月之内制作新法之枪数万，祗须分托于各制厂，而照期可成功备用。此事，实国家自强之大要也。盖两国交兵之后，不能购诸局外之国，故不能不预筹于平日也。 

　　以今日论之，中国所全赖者，惟公家设立各制造局而已；然西式技艺之各匠振兴于民间者，亦实与国势相维系也。所可喜者，现在上海一处，近有华人数家开设大铁厂数座，多在虹口地方；深知修理水镬、火炉，并能照图铸成铁器以供西人轮船之用，概可与西匠媲美。倘令制作营中所用之精器，或亦可敌西匠也。至于所开之厂多而且大者，亦已难以指计。若自今以往，推广扩充，必能振兴增益；不但能修轮船，又将能造轮船也。其余军器零物，犹其微焉者也。倘日后若有军旅大事而军器不足敷用，公局不能赶造，亦可以分派于各厂，使之代制也。国内设有此等铁厂，实足为国家之大利也。然非在上者有以开创而振兴之，又安能有此一举哉！于以见创设制作各局诸公，实能谋远大也。 

　　六月十六日（公历七月二十九日——即礼拜三） 

　　好战必亡论 

　　昔王猛临终，谓其主秦天王苻坚曰：『江左虽微，正朔所在；臣死之后，望勿加兵』！苻坚不听；猛卒之后，兴兵南犯。至八公山，觉草木皆兵，因大败于淝水；慕容垂等乘势夺踞其地，遂至身弒国亡，为天下笑。夫以苻秦之强、东晋之弱，宜乎晋败秦胜矣；乃竟反之，何也？盖秦恃其强，不知临事而惧；晋安于弱，而能好谋而成也。元魏得国，与江左诸君讲和修睦，享国遂得百数十年之久。说者谓胡虏无百年之运，而元魏独能过之者，因其不犯江左，而且能恤民故也。赵宋绍周，废藩镇而重州牧，其势之积弱，过于历代；而辽在北宋、金在南宋，其强盛数倍于宋。然辽先北宋而绝、金先南宋而亡，可见国祚之兴灭短长，在仁义、不在强弱也。当今海禁既开，东西诸洋接踵而至中国者，日□乏国；然正朔所在，仍推中国。今日本以区区数岛之小国，居然来犯堂堂正朔之上邦，恐不为苻秦者几希矣！ 

