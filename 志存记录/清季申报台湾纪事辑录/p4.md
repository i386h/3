<!-- { "loadSidebar": true } -->
　　释拟征台湾生番论（忝生荣阳氏稿） 

　　闽督李（鹤年）奏琉球国夷人遭风到闽循例译讯抚恤折（八月二十八日京报） 

　　东洋征生番之议寝息 

　　福建乡试题名（节取） 

　　谕旨（九月十四日京报） 

　　闽督李（鹤年）奏福建水师提督印务应委员接署片（九月十七日京报） 

　　闽督李（鹤年）奏参玩视重案之知县折（十月二十八日京报） 

　　闽督李（鹤年）奏拣员请补海外要缺同知折 

　　闽督李（鹤年）奏拣员请补海疆知县折（十一月初六日京报） 

　　译西字日报所言东洋事 

　　二月十九日 

　　闽督李（鹤年）奏请以福宁镇总兵署理福建提督片（新正月二十三日京报） 

　　李鹤年片： 

　　再，福建水师提督臣李成谋奉旨调补长江水师提督，现经奏请入都陛见。惟新授水师提督臣彭楚汉到任需时，所有福建水师提督应先遴员接署，以便李成谋交卸北上。兹查有福宁镇总兵罗大春久历戎行，声威夙着；堪以署理提督篆务。所遗福宁镇总兵，查有福建顺昌协副将宋桂芳勇敢有为，堪委接署。除分别咨行遵照外，谨附片陈明，伏乞圣鉴！谨奏。 

　　军机大臣奉旨：『知道了。钦此』。 

　　二月二十四日 

　　日本近事（一则） 

　　闻东洋特派一大员名纳部约西，驾新构大铁船一舰驶往俄罗斯，将驻该国都中；并拟顺道先赴京师，与中国复议寻盟云。 

　　三月初六日 

　　译东洋报论钦使来议台湾逞凶事 

　　据东洋西字新报所述，东洋国家将与中朝有较议之事；经东洋外务臣名琐也气马者已率领兵船二艘由横滨驾往中境，以为执理而争之举云。盖缘日前有琉球国人数名往游台湾，亦以台湾海岛本近中山，商贾往来亦其常事。不料台湾内地向有番人惨酷居心，不堪言状；见琉球国人伴侣无多，竟上前掩执，锋刃交加。不但杀其身，而且食其肉焉。查琉球海岛一带原服属于东洋，其人另为一种，名为杂稣马。骤闻台湾番人烹杀一案，大为愤怒；联禀朝廷，必欲为报仇雪恨之举。且其党类甚为不平，几至肇生事变。东洋朝廷即行签兵急赴该境，以为弹压。惟以杂稣马人颇多有权者，亦不得不从其所请，使其愤怒之气无所发舒；故不得已而有此举也。兹东洋之与中朝相议者，系欲请中朝官吏严询烹杀确情，按律惩办；如不从其言，则东洋欲自兴问罪之师前往征伐云云。伏查此事，本无难处。倘台湾番人果有犯烹杀等情，则其残忍可知矣；按律定罪，固亦国法所当行，而亦民情所共服者也。然则东洋亦何至深虑中朝之固却其请，而必远驾舟师以壮声势耶？且必远劳钦使以重案情耶？且所云欲亲行讨伐之举，则按之事势、揆之情理，俱有断断不可者。使台湾人束手就擒，则亦已耳；苟或不然，势必至有抗拒。既抗拒矣，势必至有杀伤。从此衅隙一开，事有不可问者；吾恐非邻封辑睦之道矣！本馆前述东洋使臣将赴京师，所以修好寻盟也云云；此语系照当时西字新报所云，其意尚未发露于外也。今西报所述又如此，爰详译之。至该钦臣或径赴京都、或须经由上海，尚俟续报，再行奉闻。 

　　再，顷闻东洋钦使所率兵船二艘系铁甲轮船，已抵上海，泊黄浦江内。其船坚固异常，船中水手无一西人，均东洋人充之；驾驶便捷，与西国无异云。闻此二船，即泊上海、不往天津也。 

　　三月初七日 

　　日本使臣到沪 

　　日本国简派使臣来中国调换和约，前者驻札上海之领事官郑永宁知照观察使臣，以为业奉钦放，春初即可到沪北上；开送衔名，由道驰报。直制军李伯相委员在天津租赁民房，为使臣公馆，饬知探报行期。当经委办洋务之陈司马晤郑领事，知因天津河道冰冻，是以改俟春融起程，转报直督；即经本馆备录衔名，列诸前报。兹使臣已于前初三日四点钟抵沪，陈司马奉委诣埠迎迓；起岸后，并未另设行台，即在领事公馆驻札。随有中西各国官员互相拜会，甚为热闹。闻不日即须北上，系为前议之通商和约。昨报所列台湾生番杀毙琉球国人曾有奏案，并未题及；苟非另有简派，即系传闻有误云。 

　　三月初九日 

　　辨东洋报论使臣来议台湾逞凶事（岭南莲塘生稿） 

　　阅二百八十三号「申报」译述东洋国家将与中朝有较论事，闻报之下，众论哗然，不解其故。 

　　盖台湾一带，虽系中华之地；而台湾府属界，居海岛边境。至于生番，则又深居内地；虽统称台湾，实非台湾府属可管也。且生番蛮类，未晓人性，不入王化，非我朝之百姓；与中土何碍焉！至琉球人被番党所伤，实堪痛恨！难怪杂稣马人愤恨，几至生变。幸日本朝廷急赴弹压，以免肇事。中外士民闻之，无不佩戴日本国家深明大义，弹压息衅，甚为妥善；何至有远来理论之举耶！故昨报记日本使臣到沪，既已探知其前赴天津系为议立和约，未必争此区区也。且琉球去岁有渔船因风飘至中土，业蒙山东抚军丁中丞体恤安妥，护送回国；此乃周全患难之举，足见中朝怀柔远人之至意。旋见去秋卑鲁国「马厘亚士老」船由港启行，遇风飘至横滨，蒙日本官宪及各国驻滨领事公断；此事在「猪仔」之人深感再造之恩，在中土士民无不额手称颂。佥谓日本与中国通商，从此敦睦邻邦，岂不美乎！忽闻日本使臣特来中土较论欲行讨伐台湾生番之事，仆固不深信也。缘日本近来技艺、政治，蒸蒸日上；正宜养畜威德，岂肯轻与区区生番战斗哉！即使百战百胜，又何加焉。推原日本韬略之臣、学问之士颇多，决其断断不与区区小隅生番争战；吾知此言真出谣传矣。且内地生番难于争战，艰于剿伐；即使战舰泊于海疆，以炮轰之、以箭射之，生番远远避之。即使众兵登岸攻击，生番遁入深山，置若罔闻；断难追剿。倘或逞其凶横，或乘战舰不齐、军兵未备，扰集深山穷谷，党类蜂拥而至，则战胜也亦难矣！ 

　　曾闻昔年有美商船湾泊其间，薄游斯地，竟被番党所欺；遂禀驻福州领事转请闽浙督宪发兵剿之。督宪因其凶横太甚，不入朝廷管辖，任其自行兴兵讨伐；美国领事即调驻防各口战船，探知形势万不能剿，是以中止。此番日本使臣之来，岂为此乎？殆将有以利吾中国乎？ 

　　按：本馆前二百八十三号报内所述东洋使臣来中国较论之事，其事系由该国新报中译出，姑就所见而述之。至其事实与否，倘须俟东洋使臣至京师后，方能知其底细也。盖上海究属局囿一隅，何能统悉中外之事实耶！惟就管见，大约而论；在东洋既因烹食一事有欲讨番人之说，则是役也，或者较论及此，亦未可知矣。探实，再行报闻。 

　　三月十三日 

　　论台湾生番宜惩办事 

　　二百八十六号报中，岭南莲塘生论台湾番人不受官府节制，非食毛践土者比。其言自属实情，然其事之有干系也，大矣！ 

　　查万国大律：凡地属何国，则应归何国约束。倘有他处人民为其属地所杀害，则必先向有此地之国与之理论；倘此国不愿代为报复赔补，则为其主使无疑。如力有不足，则令受害者自行办理云云。夫既为一国之主，抚有此地而己无能为役，且使人代为办焉；此其计甚左，而其事又甚险！何则？盖人心贪得无厌，固无有不思得土地者。我之属地而我不能办，须藉彼力以代惩；彼之劳师费饷，岂能令我获此便宜哉！倘能获胜，则必索讨军饷，需求无已。或且据其地以为己有，借口以补用兵之繁费；而我之属地，遂坐视为他人所得而莫可如何！甚且扰动干戈，迨无宁岁；不亦危险矣哉！今东洋此役，倘实有其事，是亦遵万国公法之意也；中朝将何以应之乎？且夫台湾之地，为外人所垂涎者久矣。吾闻泰西各国，均有蚕食此邦之心；祗以海滨无安泊船楫之妥港，故未曾举动耳。而最甚者，则为日耳曼国；风传该国已密议其事，且遣人私赴台湾等处游历以觇形势、且探实情云云。台湾僻处海隅，固亦中国之要地也。倘一旦为他人所侵夺，既伤国体，且强邻居于海边近地焉；此岂时势所宜有哉！ 

　　为今之计，似宜先自振作，期于必克番人而后已；则外人无隙可乘，其贪心自敛矣。然则台湾一隅，岂不宜格外加意者哉！ 

　　日本使臣来中国理论台湾生番杀琉球人事 

　　前所记东洋之事，颇疑其属子虚。今阅香港中外新闻亦载此事，与本馆所言大略相同，或者确有其事亦未可知；因刊刻于右。 

　　闻日本国有简派钦差前来中国理论一事，该钦差于十五日由横滨乘航起行；随行者有火船名「马勒格」，另国家兵舶二艘。推其故，据日本国日报云：该国简发钦差前来中国之故，其事非起于该国也。缘有琉球国人数名因被难流落台湾，匪惟不见收恤，竟被该境野人所食；琉球国人忿怒无极。日本国有萨萧马省，其地方人与琉球人属有亲谊；故琉球国移请责备台湾。日本国王初欲消息其事，不向中国朝廷理论；但琉球国人势极强悍，故该国王特发钦差并兵舶等先至北京向中国朝廷理论，请中国朝廷究责台湾。若中国朝廷置之不论，则自行移兵责罚。该国日报又谓：望中国朝廷与该国钦差理明此事，台湾有应行责罚处，则照法施行，庶不失睦邻之义；否则，衅隙恐由此滋，殊非人心所属望云。 

　　三月十九日 

　　东洋使臣到京 

　　兹闻东洋使臣已抵京师，与恭藩各大臣均已相见。并闻其来中土，除论琉球事外，尚有一要事计议：欲与中国约，以后无论日本与何国构衅用兵，中国均可置身局外，不闻不问；该国亦断不求助，惟祈中国两不袒护云云。盖其意将与高丽构难，故有此举；亦可谓思周虑密者矣。 

　　浙闽总督李（鹤年）奏饬夏献纶赴台湾道署任片（二月二十七日京报） 

　　李鹤年等片： 

　　再，福建台湾道员缺，先奉谕旨着夏献纶署理。嗣因该员经理船政提调事务，难易生手；经前兼署督臣文煜会同臣王凯泰附片奏明，俟总理船政前江西抚臣沈葆桢服阕到工后，再饬夏献纶赴台湾道任，其缺先委候补道潘骏章暂行署理在案。兹查沈葆桢业已服阕，照常视事；自应遵旨饬令夏献纶即赴署任，以专责成。除分饬遵照外，谨合词附片陈明，伏乞圣鉴！谨奏。 

　　奉珠砒：『知道了。钦此』。 

　　三月二十三日 

　　上谕（三月初四日京报） 

