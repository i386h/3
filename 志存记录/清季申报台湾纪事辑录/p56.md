<!-- { "loadSidebar": true } -->
　　现在东国家强募新兵已得二万人，其人俱自十九岁以至三十岁止。其「亚苏麻干」铁甲船，于前数日出口驶行于邻近海岛之间；甫于日昨回长崎岛。相传此铁甲船与外之两炮船，议定现且暂泊长崎。其有火船名「大加萨各马尔」，于六日之前已从台湾返崎，带有病兵八百人；以途中风浪交作，未免病更加重，所以在路而毙者有二十二人。及至登岸后，又毙许多；计第一夜死者已有七十九人。顾此七十有九人之说，恐未必确闻也。稍缓数日后，其「大加萨各马尔」船仍拟装兵赴台，以补调回之病兵；不欲使台地之兵力过单也。 

　　东人又欲购铁甲船 

　　东洋西字报相传：东国家现欲与驻中、东租界之法国水师提督商买「孟克母」之铁甲船，提督要价银二百万两；并称于定卖交银之前，须先禀知法国朝廷也。 

　　中东消息 

　　燕京西友于本月十二日致书字林报馆曰：中、东之局于初九日揆之，势甚岌岌，正恐变出战事。现已知哦古坡公使初九、初十及十二接连三日三次与总理衙门面议大局，转刚用柔，似有可以挽回光景；或者当终免战祸欤！ 

　　天津信息 

　　天津十四日来信云：前次寄信，述悉哦钦使与柳公使及随员人等大约于十一日可以到津回国；现于十一日得京都信，知哦公使因有商议各事未臻全妥，尚须缓缓出京，大约于本月二十一、二日可到。前次赍递公文之船名「古鲁大」者，已于初六日出大沽，初十日仍回至大沽停泊；闻伊巳从燕台回来。其所以到燕台者，因欲将公使暂缓信通知在燕台湾泊之东水师提督。现在闻「古鲁大」在沽专候哦钦使等回国云。又闻新到东船一艘，所以东洋船一艘在天津、二艘在大沽。新派美钦使亚和利，于初九日到京。次日，往拜李伯相；再次日，伯相答拜。该钦使传闻于今日上北京。又有人传说：在津东船水师与中人不甚和睦，有中人要去看视伊船内机轴舱槅，日人不令之看；固不十分辞却，亦不十分款洽云。 

　　九月二十四日（公历十一月初二日——即礼拜一） 

　　中东大局喜闻 

　　礼拜六，「海宁」轮船由津来沪；据其所报，则中、东大局业已商结矣。传云：东洋钦使哦古坡定拟于中历本月二十日束装来津，取驾战舰扬帆回东矣。且曰：湾泊津门之东船，业经发人前往大沽口岸延请带水人，以备出口之用焉。至其如何了局之处，则尚未曾闻悉云云。此信实为深可庆幸之举；容后日既探其细情，再为详述。 

　　九月二十五日（公历十一月初三日——即礼拜二） 

　　中东大局 

　　「字林」于昨报谓曰：东使定期返国，不但钦使哦古坡拟即日出都遄发，即柳原公使亦有偕往之意焉。至所谓大局谐和，则虽有此善音，而亦仍无其确据云云。按柳原前光者，系属东洋简派驻札北京之公使也；乃今闻其拟与哦古坡一同回国，则殊为诧异！因蓄疑于中而论之曰：所云和音如已真属实事，则哦古坡一人出京以大局议定之说告于国中，上以报君王之命、下以慰臣庶之心，亦已足矣；何必令柳原偕归乎！且和议挽回以来，所定者不过大纲而已；柳原公使理宜留后，以收拾未了之事及续商细碎之端。盖驻京之使，正不可以无人也。而今乃联袂同舟，翩然俱返；若不虑善后之宜图而惟以复命之为急者，则未免太不可解矣！本馆昨向驻沪东领事处质询；蒙其相告曰：『「海宁」船之来，并未得书；所谓谐和之事，亦惟见诸新报而已』。复向西国领事处询问；则又皆答以「未得和音」云。虽然，若两国固有失议，则致师誓战之紧急文件，当必络绎于途；羽书旁午，似乎人人皆应得悉矣；而何以又寂不闻也？故总观各情事，而心终悬悬于和、战两疑之间；而不能释然，遽以为可安枕卧也！ 

　　上海议购「铁公」铁甲船事 

　　上海近日相传：沈道宪现在筹议，欲向英国家购买驻华之铁甲船名「铁公」者，以为保护淞海之用。惟为数甚巨，措资为难。继以在申之富商大贾类有急公好义之心，拟劝以报国保家之法，协力同心以图捍卫；盖欲其凑捐巨银，以共成此美举也。且闻：将差委干员向各业董事筹商其事云。按此传闻之信，不过从街市得来者，其事概未见诸西报也。或曰：此铁甲船为国家遣派驻防之兵舰，英宪何由肯卖乎？则答之曰：据近接西国邮来新报，则英国已另派铁甲船一只来华，下令使「铁公」船回国；以撤遣之船而为出卖之举，或亦未始不可乎！然价银殊大，据传者曰：须二百七十万两，始可成此举也。或曰：如是巨款，岂在一埠中而可筹得者乎？吾亦不得而知也。然「铁公」铁甲船果能购得，则中国已得东方最雄、最大之船；四海之面，将惟其鲸呿鳌掷、逐浪追风而可以雄视乎！水师不至疆限于邻海矣。我上海以一区区海隅之地，能立此大功，岂不荣哉！岂不美哉！然则上海若果能捐足此款购得此船，为中国十八省驱敌防海之大用，使危难之境界仍归于承平之景象；想大宪必嘉其踊跃从公、输将助国，则此后独输筹防一款，或可因此奏请永蒙停止；实愿各商户之努力摒挡也。 

　　九月二十六日（公历十一月初四日——即礼拜三） 

　　论中东传闻异辞 

　　本馆于今日报后将京都消息备列，东洋钦使与其各从员经与本月十七日早起出京，将图回国；顾于中朝如何酌定，在上海中西各官皆茫然未之知也。尤所奇者，驻京各西国钦使亦皆有书至沪，而亦咸昧然无一确闻。据英、俄、普各钦使署内所传，则谓曰：想和议可定矣。而上海诸人论及东国两公使同出都城，未免有所异议。或有谓曰：柳原公使与总理衙门官员平素心不相下，故日本现虽议和，亦不得不调回柳原以示敦睦之谊。顾此言虽似当理，而东洋公使署辕要未必阒无其人，闭门而可罗雀也；似可留一介行人，以俟迎迓后调者。而以各情揆之，则除天津必战之传外，复欲在津、沽大为整顿堡台及各防务并东人湾泊津门之船炮经已预备即日出口等事，则又不能无疑矣。盖东使若果已说和，未有不稍为逗遛津门，以与李伯相互相行庆幸之礼。兹于此数端而未见道及，则和音似难信也。然若果有誓战之意，又难解总理衙门何为不以此情形照会各国钦使耶？据本地官宪所得之信，则谓曰：京都两面之议，果曾隔断三日□后而复为互商也。东人本意，所请者原欲五百万银，以补偿军费；中国则仅许五十万两，以聊示赔补东洋、琉球人被戮之一端云。然其后如何了局，则仍皆未得悉也。又曰：英国水师提督曾接驻京威钦使照会，请其暂留上海，不可以「铁公」铁甲船回国；缘果有交战之事，不如从中以防不测。俟至华九月二十左右，而始有确闻矣。乃于昨日「山东」船自天津来时，而该提督又概无战闻。然则此事，或东洋钦差自不愿依中国之议，故欲言旋本国，将中朝之意奏于其君而面请裁夺欤！ 

　　铁甲船宜即行购办 

　　昨录上海道宪意图向英水师提督购买铁甲船名「铁公」者，按办买铁甲船一端，实比调众数万甲兵更为紧要；盖自有此船，而陆兵不必拔队移营，纷纷遣调也。顾吾所以长太息者，中、东之事，迄今已逾四、五月矣，战事岌岌皆悬于铁甲船之有无；而操权者何仍犹豫其见，未闻有认真而谋及耶！夫按万国规例：「当两国既经誓战，其凡邻国战船，无论先前定买与否，总不可交过」。即如近年中普、法兴兵，业经早向英人出银订造铁甲船一只，至船经造就、船价付齐；而两国既已构兵，则船仍不能交与普人也。今我国若与东洋接仗，欲办铁甲战船，亦仍须俟军务告竣，始可将船交付。所以由此观之，英国若果肯售其船，在上海华商无论捐齐银两与否，总宜即行定夺；使该船之水手等立即迁出，而以交与中国承管为要。或一时未能措足现银，亦可具保而随后归结也。中国若能得此雄船，并能延请西人多名以教习冲撞之法、襄助驾驶之方，此诚可高枕无忧，无复遗虑矣。如铁甲船未办，则中国于此日纵无战祸，一时或有喜闻之者；而吾则仍未能无长太息也！ 

　　译录「字林」天津十八日友人来信 

　　今晚闻悉一信，实为有凭可据。缘东洋钦使哦古坡及公使柳原暨各随员皆于昨（十七）日早晨咸束装出京，摒挡回国。又闻经由大沽，已来一西国带水人以导东船「莫神干」出口。该船于钦使等到此后停一时之久，遂可燃火出海也。夫两国筹商之事，既经数月以来而仍各有备战之举，当今复又断议，不能辑和；以故两国之动兵，似乎在即矣。想两公使于今夜或明早当抵津门，「英神干」船大约亦将于明早开赴大沽会齐所湾泊之东洋战舰二艘焉。又云：今早，直隶总督李伯相往拜停泊此埠俄国炮船之水师官。伯相至船后一点钟时，该水师遂将船之左右沈伏水雷燃机施轰，以示其法；见重水直腾空起至四丈之高，而河滩路上各人咸觉其摇山撼岳，有如地震焉。伯相在船盘桓谈燕，至傍晚时始去。先是，伯相登舟时，俄船施放声炮十五门，相距之中国炮船名「镇海」者亦继答以声炮十五门也。 

　　通闻馆前报述中东事宜 

　　通闻馆前日报中论中、东之事谓曰：今日探悉已有确据，云东洋钦差在京都经下其旗，而公使与随员亦经出京，台湾一事未能定议解和。现中国惟有一议，必欲日人即行撤退踞台之兵，概不肯稍予补偿；若日兵不撤，则必以兵力逐焉。是则战事似已定矣。 

　　译「字林报」论中东大局 

