<!-- { "loadSidebar": true } -->
　　或曰：物必自腐，而后虫生。假使吴伦言□□谨严，男正乎外、女在乎内，则其两妹即使德、容、言、工不能尽备，而「三从」之义自知分不可越，何至放诞若此！其长妹□□应亦恪守妇道，顺率夫纲。而幼者更为深闺淑媛，且「在家从父」、则「父死从兄」；为之兄者，岂不愿得快婿为其妹了□□之念。「茹素拜佛，守贞不字」，本非正理；此种邪说，安得入于其妹之耳而被人锢□至于斯极！可见吴之为兄，必有不能善其道者，而后有绣佛长斋二十余岁不嫁之妹也。罪魁祸首，固当以吴伦言自任之矣。至于长妹之夫，则犹得末减也。盖□系庠序中人，质本懦弱，无乡农之蛮拳以挞制其妻。苟其妻不循妇道，事事任性；始则婉言劝导不听，则或以情感之□□转之。然而顽石无灵，蛮倭不化，终必至于勃溪而后已。人情惟夫妻之间，愈投则愈合、愈背则愈离；往往有一经反目，而终身不合者。其间又赖翁姑之调停、妯娌姑叔之观感，而后睽而复嗑。若更有堂上偏憎、旁人讪笑，则强者恣肆横□、撤泼放荡，绝无顾忌；弱者悲愤恚悔，或至轻生——即或幸免，有积久而疯癞者。此等事，处处有之。假使吴氏任性胡行，负气而出，施诚无可奈何！一则缙绅家道，丑难外扬；一则母族颜面，安心隐忍也。虽曰事由外诱，苟无李太太之蛊惑，即使佞佛，不过烧香完愿、花费银钱而已；诚不至于此极！然使其在家时，其兄早以礼法为防；即李太太之术，亦何从而售之！故此案诚宜归咎于吴也。 

　　顾余窃谓不然。佛氏之祸，流行中国二千余年；以唐之昌黎，仅能创□其人、火其书之说，而未能屏绝毁灭。过此以往，固当与天地同尽矣。以一生员之家、缙绅之裔，而欲禁绝僧尼不入其门，谈何容易！父母之丧而不作七荐，亲党闻之，群该其不孝矣。他如尼僧、佛婆或因本境庵院相沿既久，藉为护法，则我不能独异，而不与往来；月米、斋饭，出入庭闼，所不免也。更有亲族眷属招邀随喜者，岂得以严词拒之耶！而况乎李太太者，本为教针黹来也。闺中密友私语倾谈，其兄、其夫何尝尽悉；更何论其暗施鬼蜮，必工于掩饰弥缝也。故李太太之来，吴与施初难提防；□因李太太而认识毛丞之妇，更因其姊而蛊惑及其妹，其平时之踪迹，吴与施亦不能尽窥之。何也？为佣工而称「太太」，其为宦家眷属、贫苦伦落，可知也。况毛妇，又为现任官眷。然则其相率往来，亦意中之事矣。在施以不率教之妻，而与官场内□交游，纵心疑其事，而因有毛之俨然官者，亦差可自解其疑也。吴以已嫁之妹而以佞佛之故，与宦家订烧香之侣，虽心恶其人，而亦因毛系职官，并以姊率妹之人情，恶之而仍无如何也。由是言之，毛之罪大恶极矣！台湾大郡，区区无缺之县丞，诚不能以官势压人；然而地悬海外、设官不多，吴、施虽皆绅富，其视官长之重，诚有甚于内地。苟牵撮而非李太太、容留而非毛公馆，其兄若夫亦断不愦愦若此，必至拐逃而后首告也！吾故曰：惟其为毛，而此计得行；亦惟其为毛，而其情更恶也。县丞之值几何？卑污苟贱，何省蔑有！所深恨者，毛由西人处办事出身，能知四国语言、文字也；其为捐纳与保举也，均未可知：吾意亦不过细崽管事之身分而已。目下此种贱役之徒，在通商地面体态昂藏，最为得时。如毛者乃能为闽中官宪所赏，历派要差，其小有才者也。而孰知行止卑污、居心险恶，既屡占夫广妇、复刁诱夫良家，攫其财而拐其人，一光棍之所为哉！ 

　　国家用人，本有资格；因材任使，所贵出身。通商地面，类此者多；苟用人者以为洋务需人，参用此辈，则毛文藻其殷鉴也。慎哉！慎哉！ 

　　办赈中饱 

　　澎湖风灾，筹赈惠及人畜；已列前报。兹闻近由温州、福宁各处购办地瓜、米，源源接济，尚有数千担之多。惟承办者每担觔数不足，其价又不尽不实；各大宪现已访闻，欲严惩承办者之中饱营私，以伸公道而快人心。夫以恤灾之货物供经手之侵渔，大宪即未严惩，其天良究何在也！ 

　　二月初二日（公历三月二十日——即礼拜一） 

　　运米灾区 

　　台湾道刘兰洲观察前知官眷已抵上海，即饬派「万年清」轮船来沪接载；并着顺道至宁波载运米粮，以备接赈澎湖。似此惠政及民，灾黎当同声额颂也。 

　　二月初三日（公历三月二十一日——即礼拜二） 

　　考官咨文 

　　闽省考官一事，迭列前报。现闻岑宫保尚在台北大甲溪督工，须二、三月方能内渡。考试之期，当在春、夏之交矣。兹将咨文录左： 

　　抚台咨： 

　　准吏部咨：光绪七年六月十六日，奉上谕：『据内阁学士张子洞、詹事府右庶子周德润、御史洪良品先后因星变陈言，详加批阅，所陈各条不为无见。澄叙官方，察吏实为急务。各省督、抚考察属员，率多虚应故事，不足以示劝惩。凡属员任内若有应办公务，该督、抚平日当留心详查，认真考课；视其能否，定功过以为举劾；仍须详叙实绩具奏，用昭赏罚，不得仅托空言。至冗员过多，亟应照章甄别，将庸劣各员随时裁汰，毋任日久滥竽；并将参劾裁汰员数，陆续明咨吏部查核。以上各节，均须实力奉行，不得视为具文，一味粉饰因循，致负委任』等因，钦此。业经恭录行司，钦遵在案。 

　　查闽省僻处海滨，吏治向称冗杂；虽经历任督部堂、抚部院随时整顿，而捐纳、劳绩两班纷至沓来，恒形拥挤。自府厅州县以至佐杂候补、试用各班，竟有一千二百员之多；流品混杂，正途阻滞。夫治乱在庶官，若委用不得其人，必致贻误地方。值此时机艰难、民生困苦，凡为臣下者均应激发天良，力图报称；何况迭奉谕旨谆谆告诫，敢不敬谨遵行乎！本部院忝膺疆寄，察吏安民，责无旁贷。自到任以来，夙夜兢惕，周谘博访，求所以整顿吏治之方。查前准吏部咨，该覆中书王保建条陈一折内开：『例载各省试用佐贰杂职已满一年者，视各项缺数多寡，酌留十分之二；补过一员，咨取一员』等语。定例本极周妥，而府厅州县各员亦可仿照办理。今按布政司前呈官册开列正杂各员，除由正途暨举、贡、生员、荫生、翻译出身例不须考外，凡由吏员、监生、俊秀三项出身之捐纳、劳绩各员例应考试者，共计八百七十八员；又实缺中应考试者，共有一百五十余员；而盐大使一项共有若干员，尚未据册报。该员等分发到省，虽曾经考试，然皆随到随考，未经比较；若合群才而局试之，相形之下，优劣自分。本部院拟将该应考各员，无论实缺、候补、试用曾经考过与否，一概调集，分次挂牌，督同该司道扃门面试；将试卷弥封，请督部堂会同阅卷，酌定去取。如该班员数少者，取四去六；如员数多者，取二去八。应去各员，饬令回籍听候，需员时再行咨取。至正途出身及取留各员，酌量差委；查看其品行、才具，仍随时甄别。如此则正途既通，官常严肃，吏治不难蒸蒸日上。 

　　除牌行司道核该详办外，合此移咨。 

　　二月初五日（公历三月二十三日——即礼拜四） 

　　台瘴害人 

　　闽抚岑宫保所调黔军二千余人，已于去冬陆续由官轮船装载赴台。兹闻黔军自去秋到闽后，驻札马尾地方因病而死者，有二十余人；及赴台后，又死四、五十人。盖以台地水土恶劣，黔军新入其境，不知避忌，以致丧亡者多也。伏查台湾水土虽恶，然秋、冬两季尚属可居，惟春、夏间难于调摄；当酷暑之时，尤易染病：故曩年人多视为畏途。近以频岁军兴，加之山林渐辟，不但齐民趋之若鹜，即宦游者无不乐于东渡，而瘴气亦较从前稍杀矣。 

　　二月初七日（公历三月二十五日——即礼拜六） 

　　雇匠□城 

　　闽抚岑宫保于去年渡台督理桥工、城工，至今尚未内渡；已列前报。兹闻大甲溪之桥工，即用土民兴筑，亦可将就成事。惟台北府、县各城工，非熟手工匠，势难创建。缘城垣之高矮、城垛之大小，皆有度数；必须按地势以绘图，方能照图建筑也。去腊已札知府卓维芳赴粤雇觅匠人百余名，约定正月内到香港候船来闽。现闻宫保借己船局之「永保」轮船，准于二月朔赴粤装载匠人，往台赶紧兴工；大约中和节后，即可筑登登而削凭凭矣。 

　　二月初八日（公历三月二十六日——即礼拜日） 

　　台疆传述 

　　近有人自台湾来，谓台澎道刘兰洲观察莅任后，即整顿营伍、讲求吏治；凡考课一切，无不认真。故台地绅民，靡不称颂也。 

　　二月初九日（公历三月二十七日——即礼拜一） 

　　东瀛杂录 

　　琉球王尚泰自至日京，已有三载；日皇赏以三品虚衔、邸宅一所，不过令其终养天年而已。缅怀故国，悲不自胜！现闻业已忧患成疾。其旧臣每欲往中国钦使衙门求钦使代图复国，无如日人防范甚严。不但该邸宅派有巡捕看守，而且钦使署前亦有人暗查；见有琉人进出，必多方搜检。前闻有其法司官将琉王致钦使手书藏于发内，深夜易装往见钦使；后为日人所知，大为不悦云。 

　　二月十三日（公历三月三十一日——即礼拜五） 

　　修船动工 

　　福州船局自创造轮船以来，所有各轮船或每年一修、或两年一修、或一年两修，所费帑金已有百数十万。嗣于光绪五年，奉部驳斥；其略云：『闽厂制造船只，自应工坚料实；虽海面风涛不测，如果船身坚固，亦何致时待兴修！嗣后制造轮船，务须明定章程，严立保固年限；如限内损坏，责令赔修，不得动用正款。并将章程奏明立案』云云。岂知部该虽严，而每逢修船，但得有机可乘，无不曲从驾弁之请。年来「扬武」轮船湾泊罗星塔两载有余，并无差使。惟去冬仅赴台北三次，即称朽坏堪虞；欲请修而不敢动禀、欲不修而又防出事，设计再三，寂然不动。乃近日忽闻「扬武」将不日兴修矣。查船局定章：凡有轮船破坏，拟请修理，必须先具禀词；开列应修各件清折，逐一注明。俟星使逐一批示是否照修？抑须委员勘过，方能动工；盖欲杜驾弁与总监工通同混饰之弊。此十余年来斟酌尽善之章程也。惟此次兴修「扬武」轮船，既未闻具禀宪前，亦未见星使批示，又不见许总监工知会各厂员绅、匠首齐到船上勘估；只闻正月二十四日许总监工随拉一、二员绅唤水缸厂粤匠首到船勘修，即嘱驾弁开单□□，然后告知各厂。夫工料之费动逾巨万，不得谓非公家之要务也；自应循照旧章，先行通谕各厂一齐到船勘修，始见至公无私之意。今观此情形，有心人能无慨然！ 

