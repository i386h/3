<!-- { "loadSidebar": true } -->
　　夫国惟贵自立耳。高丽之与中国，其大小强弱，人人所共知也；然惰、唐均以中国全盛之兵泛海征之，而隋、唐反至筋疲力竭。高丽犹未丧亡者，战守之势殊、劳逸之情异也。今日本岂能及隋、唐，而中国不至如高丽，亦人人所共知也。台湾之事，兹姑惩创之；以后沿海及长江各处均设重兵扼守，日本虽倾国以来，亦不过败亡而返。及其人亡财尽、国敝势微，其邻近之国与其本国之人，亦必有效唐太宗之待隋炀者，并不必中国之远征也。此禀所言，颇似出于忠忱；激发义愤，关切其君国者。然吾闻日本平时，其君臣上下之间早已貌合神离；安知此禀不由于幸灾乐祸者之所为哉！故日本之臣民，本不足责；吾独怪其君不自揣其大小强弱、战守劳逸之形，而遽行此轻举妄动之事！若能及早改弦易辙，或不至于后悔无及。倘仍怙恶不悛，必至□昔之隋炀、今之法王，鼎足而三！早夜详思，应亦废然而知返矣。不然，真孔子所谓「其愚不可及」者是也。 

　　东船至汕头 

　　西人相传：有东船前驶入汕头港，因该宪义愤盈腔，□使一介传令：须立即退去，不准一刻盘留。东船之官对曰：『且请复命，敢问贵宪若果愿为中国示战于东洋耶？否则，和好之国，而强令其船离口，未知于意云何』！该宪熟思其理，遂不复问焉。夫东人之言，则以战局未露，故得据理以争；而汕头官宪遂致哑口无言，是亦未读万国相交律例之故耶！述之，为操权各宪之鉴。 

　　台湾厦门设电线信 

　　前有西人自厦门致书于香港西字报曰：闽浙总督拟于台湾、厦门一路设立电报，与西人议价八、九十万圆。以后未再问及，想亦不足为据也。且价银，亦似太贵十倍矣。 

　　又熟思此举，亦于大局无甚裨益。盖东船概可随意断割，则仍费钱于无用也。若在北京、镇江一路创设电线，则价既廉，而于大局亦可资益数倍云。 

　　中国购买后开鎗 

　　闻中国近已向普人定买后开鎗名「勒米得尔的尼」者三万杆，其价尚未探明，然大抵在共五十万银之外。而中国近日自外国所办购运到之器，有如水之流来，无日不在海关而报也。本朝于此役所支银两不能指数，亦无奈何之苦情矣。 

　　李珍大案不审 

　　「字林新报」曰：李珍大既抵上海，美国总领事使人携书与之，谓曰：『此案不审，今释汝也』。按此事，真令人不可解。盖前传曰：厦门领事已得驻京美钦使之嘱。而上海总领事不审而发落，将俟日后再发公文，未可知也。 

　　七月初九日（公历八月二十日——即礼拜四） 

　　日本使臣赴京都 

　　昨日吴淞到一东洋铁甲船，盖带有东洋新派之大钦差俄古波，由此而取道以转搭「新南浔」火船往北京也。闻「新南浔」已早与订定此事，故船货先装满而特候东使之到沪也。「字林报」论及俄古波之往北京，其言曰：『观于此刻两国议论之间，必多延时日，然后□战和之决见』。吾乃不然此意也。东人既见我国大为准备欲战，而另专派一大钦使，势盖欲以一言决战和，不便再延时日。想此使至京内不数日，而或战、或和，必定矣；局势似更逼紧。愿各处防备之官，莫怠视厥丕责也。 

　　日本运大炮至福州 

　　「字林报」有曰：万昌公司船「可士大利加」前自东洋载来「白来革利有」螺旋巨炮一尊，炮重一百五十担、弹重二百磅。盖欲转寄福州，以供战事者也。吾所异者，此炮岂在东洋所办者乎？ 

　　镇江遣兵 

　　通闻馆新报曰：除前泊镇江待装兵士之七船，中官又勾留招商船名「永清」。且传闻有数船拟于初八放洋，将载练习西法、持执西鎗之精兵。乃据昨日乘「南京」火船过镇江来沪之一客则曰：各船未曾出口，盖将欲一齐偕往，靠战船护送也。而过镇之时，见其内仅有一船已经搭兵者为「利运」船；兵士皆交肩错舄，船面无隙。然以意度之，此兵为镇江新招之兵而已；是否北兵，似尚无音响也。按「永清」船于先礼拜六晨自上海载货，本拟前往汉口，被官兵所截留，故将原货转装别船也。 

　　宁友传言 

　　本馆昨与宁波来友叙谈，据云：上宪已下令须将宁波各要隘险阻勘明准酌而固防外敌；乃各官皆毫不置意，迄今而尚未见一动手，可谓认真忠国之臣乎！窥其状，若欲俟战书既下而后兴工也。然则明当急迫，敌人几已在门外矣；其行事迁缓粉饰如是，究何意乎？有保黎民之责、社稷之任者顾皆如是，可谓一长叹矣！ 

　　昨晚镇江信 

　　顷又接镇江来信云：天津兵士南下之说，尚无影响。惟各华船皆已装载兵勇，诸事齐备，咸移泊焦山之下；专俟「永清」一船搭满，即可出海矣。计共载兵四千人，另有马四百五十匹。至于所载者系何处之兵，本馆明日再行探述报闻。 

　　七月初十日（公历八月二十一日——即礼拜五） 

　　东洋一事拟请各国钦使公断 

　　译「字林西报」曰：华人相传台湾之役，现经拟定延托驻札京师之各国钦差从中裁断；或用调停之法、或申责备之词，使中朝与日朝咸听局外人断制焉。然此种办法，似唯中国一边所愿，而特为此计云云。查本馆曾经言及此策，如两国果肯听从，则实为免战之良法也。各钦使若承任此事，其必须首先究问者，则东使琐意西马去年觐见时，究有若何言语？总理衙门各宪，究与之若何置议？但询得其中细情，则东人自无可借口之词，而其事易于理处矣。至东人所占据台湾之地，其实算在中朝统辖，已无可疑议云。 

　　津沽来函 

　　「字林」载自天津来信云：津门诸民纷论台湾之事，俱说窥诸衙署内所漏之消息，似东人并不愿索赔项。且曰：官场中多有以宣战为正理；闻国家有议和之举，而意殊不悦。若李爵相已公然直说曰：『此事本不应中国与议，唯以兵逐之而已矣』。 

　　释放李珍大之故 

　　前日厦门解来之李珍大甫□沪滨，方冀讯问；而美总领事便纵之使去，一时闻者咸莫得其指归。兹闻总领事以得美相臣电传之谕，非出自独断也。至相臣所谕云何，则未之深悉。 

　　镇江兵船出海赴闽 

　　昨报镇江停泊之兵船七艘，今已满载兵士驶过吴淞口外，乘风出海矣。共载兵弁约有四千人，并马四百八十匹。据闻，皆前赴澎湖者也。 

　　东使赴京信息 

　　东洋钦使俄古坡先拟欲搭「新南升」火船前往天津，该船既在上海静候两日，甫于昨日驶往吴淞，拢近东人铁甲船以候钦差登舟；不料钦差不欲附乘此舶，拟于礼拜六或驾铁甲船、或搭另湾泊吴淞之东洋兵船前往津门也。通闻馆论此事，谓曰：该钦差职位重大，东王之外，国内几无更贵者；而其意颇有焜耀威武气象。此番之赴北京，盖不愿中国再有推托之词，使得迟延以为准备。吾料其到京之后，势必欲以一言定和、战之局云。 

　　七月十一日（公历八月二十二日——即礼拜六） 

　　刍言 

　　自来讲武备者有三：曰战、曰守、曰和而已。顾就三者而权其先后，则又以守为上、战次之，和其又次者也。今日本与中国立约甫及一年，宿诺未寒；乃即肇衅寻仇，擅入台境，戮辱我氓庶、焚弃我室庐、窃据我疆土，始以惩责生番为辞、继以索赔兵饷为辞，旷日持久，迁延不退。吾不知日人意中究以生番为隶于中国、抑以生番为中国之化外乎？如以生番为隶于中国也，则越境称戈，已违万国公法；在日本方宜谢过之不遑，何敢索赔兵饷！如以生番为中国化外也，则既殄戮其人民、扫除其巢穴，前怨已释，尽可振旅而归；安得因中国劝令息兵，转图反噬之理！然而日本竟敢出此意，实以中国沿海各口夙乏守御，故欲出于一战，俾得大快其所欲，然后迫令求和耳。日人之急既如是，而中国臣民独漫不加察，诚足为长太息焉已！ 

　　且夫日本之犯我台境也，曾非猝然而触发者也；当其命将出师之始，各处日报已屡言及之。无如华人以日报所言，一若子虚乌有之辞，概置勿听。及日船泊厦门，而又不能力为阻遏，任其长驱直入，径抵琅■〈王乔〉；徒高镇静之名，实显周防之略：宜益为日人之所轻矣。闻今之俄古坡使臣将拟前赴京师，声称欲要赔补兵饷银二百五十万两，然后退兵；否则，愿博一战。则其妄自尊大，轻量我国家也明甚；谓犹能折冲于樽俎，仅以口舌争乎？夫天下非礼之加，祇能以威驭之，必不能以理折之也。苟徒恃文诰往还、辗转驳诘，奚足以驯其桀骜而警其顽残！是惟痛加创惩，彼或自知理屈，翻然悔悟，转未□知耳。观前明时倭寇频仍，几与国祚相终始；卒之戚南塘出，提精锐之师迭次兜剿，而寇掠始得稍息：是诚备倭之殷鉴也。 

　　顾余今以中国虑者，则又不以其不能战，而实以其不能守御。计中国自扫平「发逆」而迄今，已十年矣；勇丁之饷糈渐裁、厘税之抽提如故。而濒海各要隘，顾未见相度形势，议及边防；即如扬子江横亘于中国之腹地，沿江如南京、安庆、武昌、汉口、沙市、宜昌等处，皆中国最大极繁之城邑，使于江口密布炮台，派兵驻守，便可以御敌船而保护无数之郡县也。当道者果何意而不筑营建垒，一施防御之方略乎？他如牛庄、天津、燕台、胶州等处，虽去日本较远，然为帝都之门户；斯固不容忽视也。闽、粤各州县，濒海者居多；诚宜节次设防，杜其窥伺。若江苏之吴淞、浙江之温、台、宁波、乍浦，尤与日本相密迩，且素称为财富之乡；更宜加意防闲，潜消反侧，多设炮垒，添驻重兵，使无□间之可乘，而后以逸待劳、以主待客，庶几可以守、可以战而兼可以和。否则，□□精练之兵专集台疆，而各州县之海防仍未部署，亦岂得为至计耶！ 

　　夫中国粮饷之繁富、器械之精利、兵卒之多寡、土地之辽阔，诚非日本所能及。惟水师，则日本演习既久，容或彼善于此耳。水战不足，陆战有余；苟能坚持各口，俟其来而要击之，则虽日本水师甲于天下，度亦不能飞越天堑，而况乎其未必精绝哉！是故善用兵者，当用其所长而舍其所短。今中国第知购战舰、备火器，其于应敌之法，悉视敌人筹攻之法以为法；一步一趋，不失分寸。至语于守御之要略，即反视为缓图；是直舍所长而用所短矣。以此制敌，其胜也欤哉！ 

　　夫今日之或战与否，固未可知；而要之，安不忘危，则各海口本宜早为筹及，所谓「王公设险以守其国」，斯亦古之明训也。使知其无可守而不敢言战，惟愿作苟且和戎计，聊以塞责；吾恐扶桑小国，益箕踞而向□矣！ 

　　东人情事 

