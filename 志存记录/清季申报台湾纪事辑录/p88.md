<!-- { "loadSidebar": true } -->
　　向者台湾一岛，皆系土番；自台湾归附后，番人亦多向化。故今则分熟生两种，熟番已与平民无异。惟生番种类尚多，其凶暴直与虎狼相等；故性皆喜食人，凡有海舟遭风至其地者，往往为其所食。是即聚其丑类而尽歼之，亦不过与夷戮禽兽相若。但国家深仁厚泽，不忍一物不得其所；岂忍尽行诛之！乃自前年日本欲行剿灭，国家不欲不教而诛，故给银以息兵，实欲保全其种类之身家、性命也。惟生番蠢然一物，自外生成。初则以兵临之，亦尚有就抚者；孰意兵退又叛，戕我将官、杀我兵勇，直有理喻、法禁俱穷之势。至今年余，尚复如故。现又闻其滋事，故传闻丁中丞有添勇往办之意。然吾谓生番之中亦当有少具人性者，使招之来，衣食之、教诲之，或能使其感动，激发天良；再令其归，招其少知人事者来，如法待之，或能使其心服，而率其种类尽归教化，亦如武侯之服南蛮也。若仅以兵临之，恐难服其心也。 

　　但此据理而言；惟生番远隔海外，究竟能否以恩德抚之，此亦不可必之数也。丁中丞才略素着，自必有善法以处之，使生番全行心服；想不待他人之筹划也。拭目俟之！ 

　　二月初一日（公历三月十五日——即礼拜四） 

　　论丁雨生中丞办理台湾事 

　　孟子曰：『天时不如地利，地利不如人和』；岂徒用兵之事宜尔哉，盖凡事皆然也。故自来言利之臣，苟一旦使长国家，惟知放利而行，必致天怒人怨，灾害并至；因其全然不顾天时、地利、人和，故至于此也。然自来言利之臣与兴利之臣，貌似而实殊。盖言利之臣，其心私而刻，但知损下而益上；兴利之臣，其心公而溥，必能裕国以足民。其中之分辨，实有差若毫厘、失之千里如此者。昔管仲、刘晏仅兴盐利，一以霸齐、一以复唐；盖因天地自然之利而用人之谋力以兴之，故不至于扰民，而尚可以富国也。若王安石之言利，固有大谬不然者。夺民之利以为国利，不能另设一法、另兴一利；即能有利于国，必致不利于民，岂足为利！又何况并国亦尚不能利哉！上古草昧初开，无所谓利。后圣人作，教民农桑，而耕织之利兴；又教民以土地之宜树艺万物，而种植之利兴；为之商以事懋迁有无、为之工以令制造器物，而工商之利兴。第耕织、工商之利既兴之后，亦不能再有所兴也。后有贤圣之君，亦不过因其势而利导之，不劳民、不敛财，使之上顺天时、下尽地利、中得人和，培养元气，君民俱足以相安于无事。故既无利可兴，岂可惟利是言！若仅言利而不兴利，不流于掊克聚敛而不止也。近二百年来，西国深明此理，故专心致志于格致之学，而兴开釆、制作之利；取煤铁以用、造机器以代人、设公司以通商，是天地自然之利与夫人之心思才力有利益于世事者，无不尽心竭力以兴之。是以二百年内，始能收此富厚之效也。否则，不兴各利而仅惟利是言，则耕织、工商均有一定之利，求利于此、必不利于彼；不患贫已足矣，又安能再求富哉！愈足见利不贵乎能言，实贵乎能兴矣。 

　　余于福建巡抚丁雨生中丞之经营台湾也，不禁为中国庆幸！以为此事，乃一大转机焉。夫台湾一区之隶版图也，已二百余年矣。前此生番所踞之地，中国均以度外置之；乃自前岁日本一役，始令中国甫生开辟其境之心：是天时已至矣。台湾之在中国，不过弹丸之地耳；然其中生物之蕃芜与其土种物之咸宜，实有取之无禁、用之不穷之势：是地利又佳矣。然使经理其事者，不过拘守古法，劝耕织、招工商、置城设官、立学屯兵，则有之不足为重、无之亦不足为轻；亦仅与改土归流关外新疆之地等耳。乃今丁中丞首开煤矿，又筑铁路；其余诸务，均欲改用西法以从事。数年之后，而台湾所得之利，必有可观者焉：是人和又得矣。 

　　然吾所庆幸者，尚不止此。若自今以往，台湾之利既兴，或者中国之人皆知西法之利，均乐群起而则效，自必大有转机，不求富而富自至矣。如此，乃兴利之效，岂言利之臣所可同日语哉！使天下之人皆心丁中丞之心，非徒台湾之幸，实为中国之幸也与！ 

　　福州琐闻 

　　福州西报云：公历二月二十六日，「凌风」火船从淡水回来，载有淡水税务司霍生及别官，于三月初一日往温州开办通商事务云。 

　　新授闽浙总督何小宋制军，不日当可到任；政声洋溢，民间已啧啧称道矣。 

　　西班牙兵船在台，亦无举动；惟华官则仍防备也。 

　　有某者从鸡笼致书于西报馆云：是处开煤，甚有头绪。数月前，到有外国工匠多名，于矿务实为有益；现在每日已可出煤二百墩。由鸡笼之北至船埔约有九里，铁路已一律铺齐。是以从山上运煤下来，车行甚速，似可不假人力；观者每日总有数百人，丁中丞复事事亲为察看。而所以能如此得手者，亦全赖淡水税务司霍生之力；兹忽调往温州，未免可惜也！ 

　　二月初三日（公历三月十七日——即礼拜六） 

　　侍郎袁（保恒）奏请福建巡抚改为台湾巡抚片（正月十二、十三两日京报） 

　　袁保恒片： 

　　至福建之台湾，地虽僻处海澨，而物产丰富；加以民、番偪处，区画尤难。非专驻大臣、镇以重兵，举其地民风、吏治、营制、乡团事事实力整顿，洽以德意、孚以威信，未易为功。若以福建巡抚每岁驻台半载，恐闽中全省之政务，道里悬隔，而转就抛荒；台湾甫定之规模，去住无常，而终为具文，甚非计之得也。查直隶、四川、甘肃各省，皆以总督兼办巡抚事。可否改福建巡抚为台湾巡抚，常川驻守，经理全台；其福建全省事宜，专归总督办理？庶事任各有攸司，责成即各有专属；似于台湾目前情形，不无裨益。 

　　臣一得之愚，是否有当？谨就管蠡所及，用备圣明采择；伏乞皇太后、皇上圣鉴！谨奏。 

　　奉旨已录。 

　　二月初五日（公历三月十九日——即礼拜一） 

　　论改福建巡抚为台湾巡抚 

　　前阅去岁十二月十八日邸抄，恭奉上谕：『侍郎袁保恒奏：请将福建巡抚改为台湾巡抚，其福建全省事宜专归总督办理等语。着该衙门该奏。钦此』。当时未见原奏，不知如何立意措词。兹阅本年正月十三日京报抄录原奏，大略言『台湾虽僻处海澨，而物产丰富；加以民、番偪处，区画尤难。非专驻大臣、镇以重兵，举其地民风、吏治、营制、乡团事事实心整顿，洽以德意、孚以威信，未易为功。若以巡抚每岁驻台半载，恐闽中全省之政务，道里悬隔，而转就抛荒；台湾甫定之规模，去住无常，而终为具文，甚非计之得也。查直隶、四川、甘肃各省，皆以总督兼办巡抚事。可否改福建巡抚为台湾巡抚，常川驻守，经理全台；其福建全省事宜，专归总督办理？庶事任各有攸司，责成即各有专属；似于台湾目前情形，不无裨益』等语。就原奏而论，其于台湾一隅，似筹划得宜；而于天下大局，则窒碍难行：恐部臣未必该准也。 

　　缘巡抚一官，当有明创设之时，仅用之以统兵，令其总理军务，得以便宜行事；若地方庶政，均归藩、臬两司管理，而巡抚不与焉。故遇各省地方有事则设之、无事则裁之，实无一定之额；或仅巡抚一处或令巡抚数府，或一巡抚跨有数省之地、或一巡抚仅理一府之事。其废置也因时，其更改也因事；故可以有意增减。若今时之巡抚，则不然。今之设此官也，原于藩、臬两司地方各官之上，再增设一总理之员；是巡抚者，实专理全省庶政之官也。故无巡抚之省，犹以总督兼理其事焉。所有腹内各省，可以不设总督，不能不设巡抚；职是之故也。是以一设巡抚，必须增设藩、臬以下各官，方成体统；从未闻既设巡抚，而无藩、臬以下各官之地方也。据原奏所称，请改福建巡抚为台湾巡抚，而以闽浙总督兼管福建巡抚事。以总理福建全省庶政，仿照直隶、川、甘三省总督之式，原无不可；第台湾既设巡抚，则不能不增设藩、臬以下各官。若使全台湾尽归版图，其地方尚有数千里之大，再增设府、厅、州、县，似与皖省尚可颉顽；则增设巡抚、藩、臬各官，方成局面。今生番之地尚有未归教化，设一巡抚仅管一府之地，若增藩、臬以下各官，则土地不广、人民又希、政事无几，安用此多官为！不增设藩、臬以下各官，则仅一巡抚独立海外，似亦不成政体。故谓部臣恐难该准也。 

　　在昔闽浙总督驻扎衢州、两广总督驻扎肇庆，后皆移驻省会；想亦因诸多不便也。然两江总督驻扎于两江适中之江宁，仅增设一江宁藩司以为承上启下之员；而台湾亦难仿此。盖一则臬司驻扎苏州，而招解人犯尚便；若台湾，又不能如此：此所以势难求全也。或者先仿东三省及新疆之例，俟全台尽入版图增设府、厅、州、县后，再该此举；此时仍旧。如此办法，亦如直隶总督驻扎天津之例。想他日部臣所该，大约亦如是而已。 

　　二月初九日（公历三月二十三日——即礼拜五） 

　　将军文（煜）奏遴员接署知府员缺片（正月二十一日京报） 

　　文煜片： 

　　再，署福州府知府张梦元，经抚臣丁日昌奏，带赴台湾办理营务。所遗福州府，系省会附郭要缺，时有发审案件；必须遴委贤能之员接署，方足以资整饬。经抚臣丁日昌商同臣查有补用知府永春直隶州知州翁学本才具开展、办事勤明，在闽日久，循声卓著，尤善清厘积牍，任内并无承缉盗案将届四参限满以及经征钱粮有关降调处分，堪以委令署理。据藩、具两司会详前来。除批饬遵照外，臣谨附片具陈，伏乞圣鉴！ 

　　再，抚臣丁日昌带印渡台，所有福建巡抚衙门题奏事件，奏明由臣代办；至闽浙总督系臣兼署，毋庸会衔：合并陈明。谨奏。 

　　军机大臣奉旨：『知道了。钦此』。 

　　二月初十日（公历三月二十四日——即礼拜六） 

　　将军文（煜）奏请缓期合操简校片（正月二十日京报） 

　　文煜片： 

　　再，福建省标八营官兵，每岁冬间应行合操简校一次，循例奏报。兹届本年操期，奴才应躬亲校阅。适抚臣丁日昌因台湾生番不靖，渡台筹办，抚署事件，奏交奴才代办；奴才兼理将军、督、抚三衙门事务，日不暇给，实在弗克分身简校。冬操军政所关，惟有请缓至来春，即行严加校阅，以呻戍备。理合附片陈明，伏乞圣鉴！谨奏。 

　　军机大臣奉旨：『知道了。钦此』。 

　　二月十三日（公历三月二十七日——即礼拜二） 

　　台疆近事 

