<!-- { "loadSidebar": true } -->
　　客言如此，非有卓识远虑者不能道。故特录之，以为有心世道者刍荛之献。 

　　京都谈论和局 

　　相传京都既将台湾事定局之后，大臣之谈论此事，以为非是者已属不少。余谓此种义愤之气虽实切于敌忾同仇，惟于激发义愤之外，必应先谋所以操必胜之券，而不徒为兵凶战危之举以涂炭陷民者，然后始可慷慨誓师、从容决策也。故身当筹防之巨任，卒策定厥战、和之事，而和局诚为顺当者矣。 

　　十月十七日（公历十一月二十五日——即礼拜三） 

　　论威公劝和中东事 

　　近中、东两国互起猜嫌，争议多日，势将决裂，两国几至均陷于无穷之战劫；于是英钦使威公劝和，保全大局，以嫌化睦、以雠为友，庶几毗邻两邦各得安居乐业、长享承平，斯皆威公一人之力建立大功。中外之人，理当同播颂声，称厥大德；在我华人，想亦当无异说也。 

　　乃昨见「字林报」内专论此事，则言犹有西人谓其尚非善□也。「字林报」持论曰：威公于免两国战祸，虽为有功；然以我等寄居中华诸西人而论之，则所树之功果实在乎？我西人与中国交涉以来，诸事惟见中国抗拒西人；中国既不显亲近之谊，反露疏远之心：吾西人皆觉不能得意。今乘中国有变，或犹能受其益，亦未可知。其受何益？虽尚不能一定；然究竟不能受损，概可见矣。或曰：中国既赖威公以成全此事，必能感激；此后或可体恤，尽从其后日所商各事。顾此事，亦不能必也。盖英国国家于十年前，曾越辙设法扶助中朝，使克于「发逆」奏功，俾通国复享升平之福；而此事中国亦未尝感激，即书籍中亦尽行隐讳也；安望今日反有感激之意乎！「字林」之论如是。又谓曰：此意已揆之舆情而出者。吾乃曰：或有数人偏怀此意，亦未能必然；以本馆自行搜罗各处传闻，皆以为不然。该报或尚未得舆情欤！设令已得舆情，则我亦为西人，不免慨然一叹也！盖世人乍见途中两人相持将至用武，必有一得祸者；能不慷然生劝解之心！而必坐思能内得其利，方行劝止！此岂大丈夫之存心乎！ 

　　查英民之怀怨者，大抵在吴淞一口，不肯设法疏挖；印度一路，不准通商；西国货入中国，华官滥征其厘税各端耳。再，中国不肯听从于开挖各矿、筑设火车铁路诸事。然开矿一端，近经中国计及，将见开工。印度一路，似经中朝允行，前闻英官派发英员查勘，已由中国发给文凭，通令所过各处州、县亲行护送于邻县也；因揣此事，想已可行矣。于此有两端，业经允从。其余吴淞口及火车路，稍俟酌量可否，亦尚在可以望行之事；何为即生怨望乎！所奇者，西人之在东洋耳；东人于开矿、设电线、筑火车路各事，业经一切如意而循行之，然西人与东洋反又不见有亲近之意，则何也？若与中国相比，日觉更形疏远；两相计较，愈显为未敦友谊也。今该报虽出此言，已预卜一机也。想英国朝廷及英国各大新报得闻威公此行，定必嘉奖其德；以为英人与天下皆可为威公庆幸也，必矣。奈何责备贤者，而阻天下为善之路乎！未识「字林」以为如何？ 

　　论中东事势 

　　有客问予曰：『日本构衅以来，军书旁午、巷议张皇，卒未见东向加遗一矢；岂因将才未得，不足言战乎』？曰：『异哉！子之问也。方今运际中兴，人才辈出。自左、李两相国外，可以独当一面者，不可数计；矧师武臣力哉』！ 

　　曰：『然则饷源未充乎』？曰：『否。间尝综军兴以来各省捐输抽厘以及拨济丁漕税课之数，自道光二十八年至同治十一年止，都计二垓九京八兆四亿余。分年匀计，岁得千万：是饷源不患不充也』。 

　　曰：『然则器械未精乎』？曰：『亦非也。各局之制造、各国之采办，苟如日本之敲骨击髓，我能十倍于日本；犹何患其不精』！ 

　　曰：『然则战士未集乎』？曰：『更非也。同治三、四年间，各省水陆之师实有一千二百余营；今虽凯撤已多，各省留防练军尚存一百七、八十营，出关之师尚存一百五十余营；绿营驻防，尚不与焉』。 

　　曰：『然则海防未遍与』？对曰：『然；非与。兵家云：「遏敌要冲，制勿使动；自为上守。控扼要隘，敌不得乘；自为中守。处处设备，兵分力散；自为非守」。中国之大，海口之多，本无节节置守之理；无所言其未遍也』。 

　　曰：『然则俟之师老乎』？曰：『弱不敌众、寡不敌强，间一出此。若日本者，强乎？众乎？奚必出此乎』！ 

　　曰：『然则从此罢兵乎』？予曰：『其然，岂其然乎！疆臣备战矣，友邦劝战矣，土番请战矣，兆庶望战矣；奚事休兵息民为哉』！ 

　　客曰：『如子言，曷为静镇若此』！予曰：『难言之矣！今日之事，可以战、可以不战；不可以战、不可以不战』。 

　　客异而请其说。予曰：『日本自变常乱俗以来，民怨神恫，显有明征。外强中干之势，已见于今；分崩离柝之忧，预基于后。又复听谗鬼蜮，背弃前盟；侵我羁糜之邑，戮我贡献之民：此固天人共愤、列国公非者也。师直为壮，曲为老。吾故谓：可以战也。然自列国争雄以来，相依唇齿者，仅此东瀛。今既汗有侈心，民皆解体；国之存亡，危在旦夕；又无端兴数千之众，以凭陵吾圉。是犹坏垣将覆，而砖瓦之剥落者先有以毁我堂隅，使有室者还以相击，则坏者愈坏、毁者愈毁矣。吾故曰：不可以战也。然海禁既开，受廛者不一国；此而含容，人将效尤。矧我朝开国以来，圣武神功炳耀千古；而大圣人仁覆无外，终持耀德之情以拊循荒服。故一旦有事，往往理足长于天下、势不敌于弹丸；虽事后追思，秉礼者终属后衰。而拿破仑则宫阙为墟、苏得禄亦血肉糜烂，然回溯当时不堪荼毒，上廑先帝之忧、下贻臣民之痛！兴言及此，有不得不一怒而惧诸侯之势。吾故曰：不可以不战也。然日本为国，壤地虽小，足以自富强；列国垂涎，已非一日。众欲所归，难容独得。故虽挟中国之全力，奋上下之精神，制克虏伯炮一千架、造铁甲轮船一百艘，招各国著名之洋将练天下无敌之水师，一战而歼台湾之寇，再战而夺天堂门、五岛门诸要隘，三战而直捣耶米榖，大皇帝南面受俘，诸大臣北面奉表，恩覃臣庶，威播华洋，皇皇乎天下雄国，中兴盛轨也。然恐英、美、德、俄诸国必将简一介之使，联翩入告曰：「越国鄙远，天皇素所弗尚；披榛辟莱，远人愿代厥劳。若区区者而不予畀，将持万国公法、通商条约互相辑睦之说以询诸执事矣」。丹、奥、法、日、意、瑞、比诸国又将简一介之使，联翩入告曰：「横滨、箱馆、大阪、神户、新潟、长崎、筑地诸口岸，实商贾所辐辏，请授一廛而为氓，固邦交中不可少之谊也」。于是三分四裂，宾至主归；旋得复失，徒费经营。吾故曰：可以不战也』。 

　　客曰：『子言诚是矣；究将何说之从与』？予沈思良久，突起而对曰：『礼之用，和为贵；先王之道，斯为美。小大由之，有所不行。知和而和，不以礼节之，亦不可行也』（春草吟庐稿）。 

　　十月十八日（公历十一月二十六日——即礼拜四） 

　　书「汇报」「译西人论中东事」后 

　　连阅「汇报」所载译「字林日报」「西人论中东事」一则，不禁太息者屡。有感于心，遂不能已于言；故走笔而为之论曰：排难解纷者，君子之深心；幸灾乐祸者，小人之常态。威公所行，究不失为君子；众人所论，恐少涉于小人也。 

