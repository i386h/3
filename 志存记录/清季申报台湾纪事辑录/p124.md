<!-- { "loadSidebar": true } -->
　　夫琉球之为日本夷为冲绳县，已数阅月矣。其先，琉球服属中国，虽仍受制于东洋，而中国终以属国视之；除使命册封以外，凡有该国商民人等偶遇飓风飘流内地，中国地方官必力加保护，给发供应、量予川资，俾得生还故土。督、抚入告，其所用之款，亦均由藩库开支，准其作正报销：所以抚恤远人也。故琉球之于中国，亦自始至终心悦诚服；非谓以此小惠要结人心，而本朝厚泽深仁所浃洽乎荒徼者，实有深入其心者也。琉球之为日本支派与否，中国书阙有间；即使果系支派，则亦岂有夷灭其宗支而可以为义者！卫侯毁灭邢，「春秋」书其名，为其灭同姓也；经训所昭，古今不易。今乃以贪其土地之故，猝焉灭之；而反借口于本属宗支，理宜归并。譬诸民间有夺继之案，将其兄弟、叔侄之产据为己有，而曰「本系同宗，不妨攘夺」；有是理乎？夫琉球蕞尔小国，政事、兵革从未整顿；例以「兼弱攻昧」之道，灭之亦不为过。而日本必饰为分支之说，则有不可解者；徒多为邻国之口实而已。中朝之待琉球如此其厚，日本之灭琉球如此其易；曲直之数，固不待智者而后知也。 

　　前报言日本大官与中国总理衙门言：此后不得再提琉球之事。是直欲以是关中国人之口；然中朝岂遂能嘿尔息乎！防人之口，甚于防川；即其本地人民，亦有不能箝其口者，而况其为他国也！此时中朝虽略有诘查之辞，而犹不能定其计。即各报所言中国购办兵船，大有问罪于日本之意；要亦揣度之辞，未足为准。然揆之于理、度之于势，此举亦自不可少。盖琉球之臣服中朝，未尝不为恭顺；一旦为强邻肆其兼并而竟绝无举动，未免示弱于人。且平时之所以施恩于琉球者，原欲以此为海外之藩服，永相和好，以示皇灵之远播；至今日而皇泽犹行，藩封顿失，就日本支属而论，则所抚恤之难民，究系为日人乎、为琉人乎？如以为琉人，则王之被劫也，不能挽回于前；祚之移也，不能补救于后。区区之数难民遭风漂荡，曾何足悯！而犹欲耗中国之财、渎明廷之听哉！如以为日人，则既为与国，其民偶遭不测，漂入内地，自当竭力赀助以敦和好；而彼既举我所抚恤之国而芟夷之，我又何必举彼所漂失之民而保护之！不特报施之理不合，抑亦恩怨之分不明矣。中国所以仍前保护之者，盖亦有道也。天下一家、中国一人，自是圣王之度；无论琉球之为日本所灭与否，而见有遭难之民，总触动恻隐之意。此中国之所以为中国，即古圣人「一夫不获时，予之辜」之意也。至于问罪与否？徐俟谋定而后动；宸谟所默运，岂浅识者所能测哉！ 

　　晋未灭虢之时，虢曾败戎；金未灭宋之前，宋亦启土。琉球既无兵政，又无制度，地小而政荒；日人唾手而得之，非遂足为武也。而中国内难既靖，故土已归；宵旰孜孜，厉精图治；内外臣工亦复讲求良法，购备精械，力图振兴：未必遂为邻邦所蔑视。而各国坚守和约，方共敦睦；日人虽强，恐亦未必遽擅胜势！观乎日人之所为与夫所著之书，类多好为大言，不求核实；即此可知其国之风尚，亦未能果有所恃而不恐也。中朝但能痛除积习，勿专以粉饰太平为事、勿仍以上下欺蔽为心；自持者既固，而后用以御侮、用以折冲，众寡强弱，不难预决。窃愿与内外臣工慷慨陈之。「书」云：『若虞机张往，省括于度则释』；此其时矣。 

　　十月二十七日（公历十二月初十日——礼拜三） 

　　闽抚起程 

　　新任福建巡抚勒少仲中丞陛辞出京，经过苏垣，因官眷尚在藩署内，小住数日；随于月之二十日挈眷由苏起程，在葑门外密度桥下船。是日，苏抚宪吴子健中丞亲自送至城外；其余文武各官，均排班站队在河干恭送云。 

　　十月二十九日（公历十二月十二日——礼拜五） 

　　福州近事 

　　前日「拿毛」轮船到沪，报称：自福州出口，有中国炮船六艘同时出口，巡历洋面。又闻福州船政局近亦日夜趱造战械，盖大吏恐与东洋有成衅之举也。 

　　十一月十六日（公历十二月二十八日——礼拜日） 

　　日报论琉球事 

　　日本新闻纸馆有闻琉球一事，美国朝廷将从中调处者；乃发为论曰：此事殊无足喜，恐于日本偶有不足，殊难为情；不若请中国毋庸另请他国，有事尽可面该云云。又有一新闻纸云：日本夷灭琉球，今为已成之局，无可再商等语。合两事以观之，恐琉球之求复国也难矣。 

　　十一月二十六日（公历正月初七日——礼拜三） 

　　琉效日言 

　　日本渡基澳「初冶善宾日报」云：琉球前王尚泰将于渡基澳设立书院，以教其旧臣子弟学日本语言、文字；闻不日将遣五十人由琉球至彼，送入书院肄习。或谓琉球王之为此，抑何无志之甚哉！其殆以为此间乐不思蜀耶？不然，聆异国之音，祗益悲思耳。卫侯效楚言，而终于失位；然则琉王之复国，不甚难哉！ 

　　十二月初六日（公历正月十七日——礼拜六） 

　　台札附登 

　　曜堂公祖大人执事： 

　　素依慈宇，逖听仁声。汉世循良，龚、黄最着；圣门从政，由、赐称长：不图复见今日！ 

　　往岁晋、豫奇灾，执事慨捐巨金，力辞奖叙；并闻普瞻族人之被灾失所者。此等风义，出之清廉之吏，尤为罕见；治下等惟有望尘倾慕而已。本年晋省复遭亢旱，畿疆更厄水灾；一切情形，谅邀察鉴！是以苏、扬、浙、沪乐善诸君子攘臂一呼，捐集二十余万金，陆续解往；孑遗之民，可冀全活。此项捐册到台，由南递北；治下等专托吴小帆、陆自牧两二尹、李吉士广文在艋设立协募公所，李迪臣太守收解银钱；并由张观察致书左右，想执事具慈祥悱恻之怀，筹劝自不遗余力。台南、北鸿稀道远，祷盼殊深！辰下郡城捐务，惟王星槎二尹以数年宦积番银千元慨然罄助；余不过零星捐集，无可生色。张吾一军，不得不望于台北绅富。蘧伯玉耻独为君子；台湾富庶，海内艳称，乐善之诚，何遽逊于江、浙诸郡。良由治下等德薄能鲜，不能以诚感人，实增惭愧！将伯之助，所亟盼于大贤之仁为己任者。奉上「富贵源头」、「十可省歌」、「急筹直晋赈启」数种，即乞垂鉴！临颖不胜悚皇待命之至。 

　　恭肃寸启，顺请勋安；伏乞钧鉴！ 

　　全台协募晋赈公所谨肃。 

　　十二月初九日（公历正月二十日——礼拜二） 

　　日本寒心 

　　日本东京邮信云：日本近闻中国与俄修好，各日报馆皆发为论该，咸以此为日本之忧也。盖中国之所以与俄修好者，无非为日本取琉球之故，将修好于俄以攻日本耳；此出自军机大臣之意也。日本须作速整顿，藉以防卫云云。按日报之说如此；则俄人之归伊犁，日人有不胜寒心者矣。 

　　论琉事不足辨宜亟自强 

　　迩来西字日报每论日本兼并琉球一事，辄多偏袒。盖日人自步武西法以来，自以为渐着富强之效，而骎骎然驰域外之观。西人每重视日本而轻视中朝，遇事辄任意抑扬，随声附和。琉球向时入贡于萨峒摩岛，不过与新罗、百济、高丽、渤海同为藩属焉耳，载之日本国史，班班可考；而遽欲视之内诸侯一例，此一人之私言也。西国不察其实，信以为然；群谓『日本之于琉球土疆接境、支派一源，性情风俗相同、文字语言无异，其地应为日人之所有。三百余年前，萨摩人曾取其国而俘其王；继释之归以与之约，视同属土：此前事之足证也。十余年前，美国以兵舰至日，强请通商；继而有欲取琉球以为外府者，日人居间以请，贿之以货币乃免：此近事之可征者也』。以此两端，遂以琉球属日本。其实，不然；其辨见余前说中。或又谓琉球介于日、俄两大之间，而弱小不能自立；设使日人不取，则他日必为俄人所取。今既归日人之版图，则日人得以施其保护，俄人可以绝其觊觎；此亦未免一偏之论。夫琉球为千余年来自立之国，虽蕞尔弹丸，弱小不能自强；而既托日本宇下，又入贡于中朝——久为藩服，矢慎矢恭，何不可约中朝相与共保之，以联辅车、唇齿之谊，俾为中、日之维屏维翰！琉球土瘠民贫，物产鲜少，泰西诸国无与通商者；其得之犹石田也，而反取大不韪以失邻国之和。我虽崛强，必不以此而取怨于中、日可知也。西人为此说者，其明袒日本无疑也。凡此该论，登诸日报者盖不一而足；或多为日人所指授，亦未可知。 

　　顾西人之左袒日人，要非无故。我朝所有属国凡五：越南也、暹逻也、缅甸也、高丽也、琉球也，皆登王会之图而预共球之列。今自琉球、高丽外，越南则据于法矣，暹逻、缅甸则据于英矣；蚕食鲸吞，方且日事侵削，安知其后不为琉球故辙乎！故以琉事折衷于西人，计之左也。至日人之与我中朝龃龉者，要亦有因。彼且谓法之于越南，英之于暹逻、缅甸，中朝何不一问之？而独于日本之于琉球移文诘难，是畏欧洲而欺日本也。不知日人果以此为言，则我有词矣。彼不自知日于琉球，入其国、擒其王、并其土地；而英、法则未若是之甚也。越南、暹逻、缅甸之王，仍得有其疆土，君其国、子其民，发号出令，称王以治；将来之事，不过出之逆料，岂得藉为口实哉！日本自亦知此必欲掩其倾覆翦灭之迹，而指琉球为内属，是尚思据理而言为掩耳盗铃计也。然明者于此，转笑日人之徒劳妄作矣！何则？天下之公论不可掩，而故府之事实不能假也。 

　　呜呼！今日之事，非可以口舌争，亦岂能以笔墨战！我中国亦惟有内求诸己而已矣。夫中国，非小弱也；乃至今日，狡焉思逞者，何国蔑有！时挟其所长以凌侮我而恫喝我，跋扈飞扬，已非一日；我中朝率以豁达大度，一切包容之：此时事之所以每变而益亟也。有志者于此，蒿目时艰、睠怀大局，未尝不痛哭流涕长太息！而卧薪尝胆之不暇，是惟有奋发有为，亟图自强计。稽古在昔，国以无难弱，亦以多难强；惟在一洗颓靡之习而已。整顿海防、制造军舰、演练水师，此治于外者也；延揽人才、简选牧令、登崇俊良，此治于内者也。外治则兵力强，内治则民心固；二者既尽其在我，何向而不济，复何国之可畏！虽使制梃可挞坚甲利兵矣（选录香港「循环日报」）。 

　　十二月十二日（公历正月二十三日——礼拜五） 

　　中东消息 

　　横滨来信云：中、东军务，刻尚未有端倪。闻日廷将于明春简派使臣前来中国，以便辩论琉球之事也。 

　　十二月十三日（公历正月二十四日——礼拜六） 

　　远设巡丁 

