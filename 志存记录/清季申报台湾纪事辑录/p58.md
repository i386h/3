<!-- { "loadSidebar": true } -->
　　昔者英、美两国有亚拉巴马赔项之事，英国以为仅宜赔银若干、美国以为应得若干，两国几乎为之用兵。然其实此端之外，则两国君民惟敦念和谊是怀；故彼此谓曰：『吾两国素怀和平，岂有以一端之不对而自堕于战祸乎！宁以此事委之局外和邦秉公酌定也。卒之秉公人以英国理宜赔银若干裁定，两国各甘服其定；而美国总统于朝内宣诰天下曰：『于此创立万国解纷杜争之善法，愿天下诸国以之为日后定率，庶几可久远幸免费财害民各伤心惨目之战事也』。今台湾之隙，已被英国钦差威公从中公平出力，解纷调和；使两素称敦和之邻国不至自陷于战患者，想天下诸人闻之，亦无不相庆而示幸也！与其彼此扭执己见，堕于无穷之患；何如彼此稍让，享其无穷之福乎！所愿者，中、东两国于此后可将此数月之嫌隙皆置之度外，自能敦睦和好，年坚一年也；岂非两国上下之大庆哉！ 

　　详述中东和局细情 

　　前日「大沽」轮船自天津来沪，带有中、东解和之幸闻焉。先是，天津来书告曰：东洋两公使于九月十八日已经自京都返旆，径欲回国；然不知两国曾经议定台湾兵事与否也。今据天津来书，则两公使与其随员曾于此日束装，而随员多人亦曾已按期至津门矣。兹以后来情事揆之，则知彼时大局实未辑和。按两公使之回国者，因不允所请，难以复命；故即回国，料理后事。倘于此日果已登程，则两国之战事似乎已定矣。乃据本馆所亲阅游客京都西人于九月二十五日所寄书，则大局定矣。议定日人即行撤兵，中国恤赏琉球难民银十万两，又偿补日人动兵惩番之费银四十万两。盖中国本不愿责日人以擅行兴师之咎，故借此了局焉。其偿银当付一半，其余俟日兵尽撤之后，然后续交焉。大局虽如是昼定，而尚有琐端未曾全行议妥云。书中又曰：此解纷之事，系赖英国钦差威公于九月十八日起从中力劝，方克调处和平，得归无事。故以揆知十八日之情形，非威公劝阻东使，然后又力劝中朝，则大事未可知矣。大约系日人欲滥索多求，不肯理让；而我国使其抱嫌以去，亦非得计。盖我国家心坚气壮，虽出于以战难为勇事，而亦不肯作背理之盟也。此番日人虽得银五十万，然所费用器械、饷项大抵多至五、六倍；是亦得不偿失者矣。 

　　通闻馆报述和议细情 

　　通闻馆新报于礼拜六述台湾之事曰：中国议论，惟肯发银十万两恤赏被难之琉球人家而已。东人虽初欲索偿五百万金，而已减至二百万金。至九月十六日，两面执意如是不改；哦古坡乃起回国之意，故先命美国人李珍大与其随员多人束装首途，拟欲续后自行矣。当此时也，众人以为事不可谐，而有必战之势矣。于时英国钦差威公往见哦古坡于行辕，告以中国犹怀谐和之愿，而勉使哦古坡姑为逗遛，缓改行期；及二十日，而外面已先闻谐和之音云。该报陈述其立盟之意，与前篇译西友函中之言情节相同；惟曰：其所偿补之四十万金，系因买纳其军装之用。盖日人于撤兵之后，将留其军实、器物云。且又曰：恤赏琉球难民之十万金，在京都当时交付；其四十万金，则订至英十二月二十——俟日兵既撤之后，然后交付。此两端，微有不同耳。 

　　东洋哦钦差回沪 

　　顷闻「恰便」轮船于礼拜六日由天津来沪，带有东洋钦使哦公回抵上海，不日即将赴台云。 

　　中东和局续述 

　　中、东议和之大局，固系确实无疑。柳原公使闻犹在都城，意欲入觐后再行回国。其哦公使，现拟自上海乘驾「马大士」火船径往台湾；是何意见，则钦使亦未言及。想必既议定妥后，特赴该处以督办撤兵之事耳。查东国前日在台统兵之将赛可者，曾有擅权调领兵士之行；或恐其不肯投戈，故东钦使必亲去慰谕欤！至中国督办台务之沈钦使，兹亦仍驻节于台；所有补费银四十万两，大约即从台地交付矣。又传驻沪之东洋领事，于日昨特晋谒沈观察；议何事，则不得而知也。然则以上各情，揆之将通闻报所述付银四十万两以购其军实，或未足深据欤！ 

　　十月初二日（公历十一月初十日——即礼拜二） 

　　书「喜息兵论」后 

　　日昨本馆刊列「喜息兵论」一篇，实见我皇上胞与为怀、痌瘝在抱，不忍使中、东两国赤子罹于兵燹之灾；诸王大臣体国恤民，不以小忿而误大局；英钦使威公从中调停，俾两国罢兵息民，不仅似宋挳之说秦、楚者。故能两国和好如初，不罹战祸；诚哉！可谓至美至善之举矣。是以和议既定，揆诸舆论，则无有不互相庆贺者，以为中国已除一大累也。 

　　然或者曰：『此事中国理直、日本理曲，实不宜中国补银』。乃吾为之合盘计算而告之曰：『以此些须五十万银得除战患，并免数年损亏元气；是「以大化小、以小化无」之法，未有善于此举者也』。又有以失国体为言者；曰：『此役也，我国终未有不能得意者。初是东兵先犯生番之地，我国经坚言告日本曰：「须撤兵也。否则，我将加兵以逐之焉」。时历四、五月，两面商议，百端为难；然中国先言逐兵之举，终执不改矣。逐兵之命既出而不改，东人始派全权使臣至我国，以图讲和免战；我国仍以「不撤兵而即行驱逐」为□。□之东人已费殊款，且以其请和，知其原无意于构兵，我国乃始从局外他国使臣之排解劝和，而后补给之十万银也。夫台湾番地既在中国版图之内，则中国固有该地方之责成；此事于前传中国准东洋自行惩办生番时，本馆已为专论，且切胪夫准允异国加兵于我属地之左计焉。当曰：东洋用大费以兵逗遛于台，恐难保其无觊觎台湾之意；若欲令其退兵，恐有后言。今则观诸后事，此言已有效验。乃中国现出五十万银仅足以补惩办所实应用之费，此事既为据理、又为昭明我国实有其地之责成，可以永杜后日他国之觊觎也；岂不美哉！中国先后心定志坚，不肯轻改；而卒许以五十银，一则以承认原有其地之责成，一则以便东使有所借口以复命于其国之君民，是实了事之善法也。若谓中国必宜扭执一己之意、不肯稍为相让，而罹国于伤财劳民之战祸而后为荣，则非吾之所敢知矣。 

　　至于东洋，其所费于此役者，大约不下四、五百万银；虽得五十万银，而所折耗犹有三、四百万银之数。今仅以五十万银即愿退出台湾，愈以见其未尝欲与中国构兵之明征。我国故可包容，而谅其误行。且其所耗费之三、四百万银，亦可为永后轻举妄动之炯戒矣！于以知欲振兴国事者，祗应专务国内之事而不起越畔侵邻之意，始为善举也。现在东兵将反戈出台，我国喜见其去也，即日兵亦喜其犹得生还也；回忆其在台构病之困苦与闲闷之景象，其必乐速于回乡，可知矣：是实两国之大庆幸也。 

　　古圣有言：「乐天者，保天下」，皇帝有焉；「务引其君以当道，志于仁而已」，诸王大臣有焉；「君子成人之美」，英钦使威公有焉。草野微臣，幸值我朝盛德之举；不禁欣然大书、特书而为此论。 

　　再述中东和议 

　　中、东和议之信，昨已备列报中；惟其中，悉尚未详细。因再探明实在，以供众览。所有议给银五十万两内，中十万两确以抚恤琉球被杀之难民者；此款当即交付。尚有四十万两，据通闻馆前所报述，确系名为偿补东兵在台湾开路、造屋之费；此一款，须撤兵之后方始归清。将来东兵所筑之路以及房屋，悉归中国收管。当在总理衙门经哦钦使列名与各王大臣立据画押，始行定议。哦钦使于一经定议后，随即带领随员出京，由津来沪；不日即须亲诣台湾料理撤兵事宜，再行回国复命。其驻京之柳原使臣，本欲一同起程；因在与总理衙门会议觐见礼节未定，是以须俟觐见之后，方得出京回国也。前日哦钦带领随员井田少权等及东国驻札福州之领事官副岛拜会道宪，面述了局所谈系属确实之信息；已见彼此文函，毫无疑议矣。似此了局而免动干戈，未始非两国军民之庆幸也。至于总理衙门所议和据，大略以台湾原属中国所辖，事既议和，应即撤兵；惟东兵之出师，乃为生番残害难民起见，不得谓之无故肇衅云。其原议条款，则尚未之录见耳。又闻哦钦使过津，曾往谒李伯相；而伯相亦旋即答拜云。 

　　译「字林报」语 

　　「字林报」云：中国总理衙门之大臣与哦钦使于华历九月二十二日签名立约，其约内条规尚未得见；所有补费银四十万两，当由天津、福州两海关拨给。其余，报中所述与本馆所登者俱髣佛云。 

　　谕旨（九月十七日京报） 

　　兵部带领引见，奉旨：『……奏补福建台湾协右营水师都司郭发祥，……着照例准其补授。钦此』。 

　　十月初三日（公历十一月十一日——即礼拜三） 

　　私揆和后情形 

　　京都既调和台湾兵事，深幸辑弭干戈，可为庆幸！惟其各情之内尚有一端足为记注者，则美国人李珍大尚在随同东使，恐有阴谋；而东使之滥想奢望，将仍有大出诸理之外者。盖观于李珍大在京内时，各西使未见有上前劝和者；及哦公先命李珍大出京，而英公使威公遂肯上前作解纷之语，东使亦即肯灭其愿望降心相从，而卒为理所折服也。吾故揆李珍大之于此役也，其意中筹划，始终皆属多事者轻举妄动。职此之由，或恐未餍其心，将至另行挑拨。左氏云：『非我族类，其心必异』；盖此人非我华人所心属之辈也。 

　　十月初四日（公历十一月十二日——即礼拜四） 

　　与友人论台湾善后事宜 

　　台湾之局现已议定，日本指日退兵回国；但未知我国何如办理善后诸事？今蒙垂询，用敢摭拾管见，谨陈左右，以备采择焉。 

