<!-- { "loadSidebar": true } -->
　　窃照本任福宁镇总兵孙开华，于光绪二年十二月统领擢胜军三营由泉州东渡，屯扎台北鸡笼一带。该弁勇人等感受湿气瘴疠，先后病故二百余名。三年十一月，该镇亲督右、后两营深入后山会剿阿棉、纳纳等社叛番，计阵亡病故者又复不少。先据该镇捐俸于鸡笼□重桥地方建祠供祀，呈请奏饬地方官春秋致祭。又，候补道方勋所部潮、普三营于光绪三年正月调台驻扎南路，剿办卒逆等社生番；其感触烟瘴，相继病故弁勇计亦二百余名。并据该道于凤山县旧城地方设立义冢并建潮普义勇祠一所，以备祭祀。当经先后饬由办理台湾营务处台湾道夏献纶核案该详，请予并案会奏前来。 

　　臣等伏查前福建陆路提督唐定奎统带铭武诸军赴台剿番先后阵亡员弁勇丁，曾经筹款建祠、请列祀典，春秋致祭；由直隶督臣李鸿章等会奏，奉旨允准在案。兹该总兵孙开华等所部弁勇，或临阵捐躯、或感瘴病故，均属致命疆场，深堪悯恻！合无仰恳天恩，俯准援案列入祀典，由地方官春秋致祭，以资观感而慰忠魂。臣等谨合词恭折具陈，伏乞皇太后、皇上圣鉴训示！谨奏。 

　　军机大臣奉旨：『着照所请。该部知道。钦此』。 

　　四月初四日（公历五月二十四日——礼拜六） 

　　琉世子到日续闻 

　　前报琉球王病笃，未能即赴日本，祗有世子尚典及廷臣偕行。兹阅东京日报，知世子于西五月三日即坐「明治」火船抵日本之东京，其随员有左按察大夫涌、右按察大夫古谢及以下官吏共五十五名。世子年约十五岁，头挽一髻，身着黄袍，貌亦古秀；当由日本内务衙门备马车数辆，迎至邸宅。翌日，谒见日皇。参贺毕，呈上琉球王尚泰表文；称「病甚沉重，不能来京；不得已，先着世子并旧臣到京叩贺」。日皇览表后，甚加抚慰，并在麝香房赐宴；又派医官十余人，坐「古屋」船前赴琉球视疾云。 

　　闽浙督何（璟）奏台湾循章斩决匪犯片（闰三月二十三日京报） 

　　何璟等片： 

　　再，台湾各属历年拿获例应斩枭重犯，均系由台湾勘明，就地惩办。兹据台湾道夏献纶以光绪四年分据所属嘉义、恒春二县拿获讯明之蔡金鱼、卓几卓二犯，一系积年着匪、一系生番火器杀人，均属情重罪大，未便稽诛。当经由道核明通禀，分别批饬斩决枭示具详请奏前来。臣等复核无异。除开单咨部查照外，谨附片陈明，伏乞圣鉴！谨奏。 

　　军机大臣奉旨：『知道了。钦此』。 

　　四月十—日（公历三月十一日——礼拜六） 

　　东南海防宜力加整顿说 

　　古之天下小而远，今之天下大而近。何则？古者甸侯绥服，各五百里之外即为要荒。要者，取「要约」之义，特羁縻之而已。荒服，则更为荒远难羁之者，号令有所不及，来也听之、去也任之；则其所居中抚驭者，不过王畿四面各千五百里而已。以视今之天下，其广狭为何如也！然而古昔王者所抚治之地，若有甚远者；则以古人不勤远略，而未尝轻言开边故也。汉时欲通西南夷，说者谓武帝好大喜功，轻挑边衅，以致民穷财匮，卒有轮台之悔。其后炀帝蹈其覆辙，侈言远夷率服，以张大其功；遂至民畔于内、师溃于外，用以灭亡。至唐太宗擒颉利、伏突厥，致胡、越一家之治；论者囤艳称之——然犹在海内，而非远通海外也。自是以降至于五季，而燕、云十六州沦于契丹，至宋世而卒莫能复。迄于元代，版舆最广；极海滨之地，尽入皇图。明起金陵，屏逐元氏，北边一带犹为元氏世守。迨本朝龙兴，席卷内、外蒙古；而舆图之大，为自古所莫及。新疆、台湾与夫瀚海之外与遐荒之地历代所未经开辟者，一旦悉隶神州；而声教威灵无远不届，大莫大于是、远亦莫远于是。至今日而海外各国梯山航海而来者凡若干国，则通商之后中国之声气所通者，较前宜更远矣。而万里之地，轮船不数十日而可达；以视前之车行辘辘、马行得得、吉行日五十里、师行日三十里者，若益加近焉。古时所云重译来朝之地，今日视之若不逾阈；而海外之国人心不一，未免有扞格而不入者。积而久焉，安保相安者之不相争也！俄之窃据伊黎、觊觎南略，此其显然者也。 

　　论者为西北之边防固为吃紧，而东三省亦不可不先为之备；盖恐不得手于西北者，或思逞志于东南。度其狡焉思启之心，安得不深未雨绸缪之计；见识之宏远、心思之周密，亦云至矣。而吾窃以为俄国之外，其眈眈虎视者又未尝无人也。虽泰西各国心性类多爽直，通商之后相安无事者垂数十年；各国既无投间抵隙之情，中国共孚推心置腹之意，当可久享升平、共安敦睦。然而民、教不和，时有龃龉——即如福建乌石山之事，经中外官往返调停，始得结案；则亦不得竟称乂安也。况日本与中国，最近其心亦不可测。前者台湾之役，已有挑衅之心；及迫于公法、志不得逞，爰迁怒于琉球、寻衅于高丽，是其心岂尝一日忘远略哉！说者谓琉球向来服属中国，今一旦为日本所灭，必当出一旅与东洋争此土；其言非不有理。然居今日而高言外攘，有不同于前代之势者；初非谓蛮触相争，可以置之度外也。近年以来，邻国皆骎骎日强；中国又习为宽容，不与深较，窃以为不与之较则可、不为之备则不可！迩来虽崇尚西法，制作并兴；而各营军务，尚未能认真整顿。宁波、温州等口皆沿海之地，而海防久已废弛。虽照例派官随时巡察，其实虚行故事，恐一旦祸机猝发，有不可以阻御者已。或曰：各国虽包藏祸心，然其与中国交好，绝无罅隙；无故而重海防，不几授之辞乎？不知海防本属应该整顿之事；如以为此时中外和睦，不必再重海防，则英、美各国之所以日练水师，又何为乎！近自赭寇乱后，营务较前稍加整饬；而沿海各城汛口子，则殊不为意。圣人云：「人无远虑，必有近忧」；亦顾思患预防者，早为之计。倘得备而不用，则幸甚矣！否则，鄙人幸而得先知之名，天下不幸而受不虞之祸，讵不大可哀哉！ 

　　王子赐官 

　　琉球一国，自为日本吞并后，其王子已质于日。刻闻日廷特赐琉球中山王子尚典为华族正五品衔——此据西海新闻所述。至前使琉球之内务省大书记官松田，兹闻重至琉球，不日奉命来华矣。 

　　四月十六日（公历六月初五日——礼拜四） 

　　闽浙督何（璟）奏请饬令提督仍回陆路提督署任片（四月初五日京报） 

　　何璟等片： 

　　再，福建陆路提督一缺，经前督臣李鹤年奏准以记名提督漳州镇总兵孙开华署理；其本任提督唐定奎，续经两江督臣沈葆桢奏办江防，未能到任各在案。光绪二年冬间，因海氛不靖，生番时形蠢动；复经前督、抚臣奏明饬令孙开华交卸陆路提督篆务，统带擢胜三营前赴台北鸡笼地方驻扎。三年冬间、四年秋间，中、北路两次生番滋事，檄饬该署提督驰赴后山会剿；所向有功，渥邀圣恩赏穿黄马褂并颁赏物件，钦遵在案。现在台北防务稍松，有朱上泮镇海前营在彼填扎。所有孙开华擢胜三营除裁汰一营外，其余二营应即调回内地分驻漳、汀、泉州等府，同霆、庆两营勤加操演，期于有备无患。查陆路提督驻扎泉州附近厦门，与台湾之鹿港口门相对；有事尚易策应。现署提督赖镇海，署理业已两年。合无仰恳天恩，饬令孙开华仍回陵路提督署任，以专责成。设遇台防缓急，应否东渡？由臣等临时酌办，庶几营务、防务两无偏废。是否有当？谨附片陈请，伏乞圣鉴，训示施行！谨奏。 

　　军机大臣奉旨：『着照所请。钦此」。 

　　四月十八日（公历六月初七日——礼拜六） 

　　日琉近信 

　　日本内务衙门，近接到驻札琉球之官吏来信云：现将琉球新改为冲绳县所有办理一切事宜，颇觉烦剧；大小事件须均归县令判结，实在应给不暇。日廷闻信，随派多员赴琉球设立上、中、下裁判所数处，以代县令分理民情；并立医院、学校、贷债钞票等局，以便将日本纸钞国宝通行彼境以裕民用云。又闻琉球王子自到东京后，幽居一室，日皇拨巡兵三十名看守；阳托保护之名，实暗防其与外私交也。 

　　东事欺人 

　　日本新闻云：驻扎中国之日本领事刻已奉有日廷明谕，凡有琉球国民人逃来华境者，立即拿解回东以凭究办云云。日本之藐视中朝，至于如此。正不知中国果遇有此等情事，将任其所为，如寒蝉之噤不发声乎！抑当赫然震怒，诘余戎兵也！ 

　　钦使来沪 

　　「晋源报」云：前福建巡抚丁中丞既奉督办南洋海防并充兼理各国事务大臣之朝命，约于两礼拜内到沪。闻须到南京与南洋通商大臣会该一切，仍回沪上，将永为驻节之地；然则江苏一省而俨有两巡抚矣。闻中丞于扬子江边各口及上海至广东各海口通商事宜皆其专属，而尤以整顿水师海防及各制造局事为第一要着。行见中西之交涉日益慎而和好亦日益深矣。 

　　论东瀛近闻 

　　日本近以兵力胁制琉球，废其国王以为县主、改其国邑以隶版图；恣肆强横，各国莫奈：似亦可以少逞其志矣。而阅近日「申报」译西报所录，则偏若有不堪对人之处，而故外为大言、多方耸听，俾人不得窥其微而揭其隐；则何也？ 

　　夫琉球为中朝藩服，不自今始；地球诸国，莫不知之。今一旦为日本所兼并，若援王者「保小存亡」之义，从简书「同恶相恤」之言，中国遣使诘问，即知势难以口舌争；赫然震怒，爰整六师与之从事于戎行，亦谁得该其非者！乃中国并未闻此举；而日本之人辄谓驻日钦使何子莪太史因琉球之事拜会日本总理外务大臣，晤谈间因言『琉球一国属于中国者已数百年于兹矣，今贵国忽并为己有，似于睦邻之道殊属有亏；公使实所未解也。现虽未奉朝廷意旨，然例得诘问。查万国公例：凡有强凌弱、大并小者，众咸恶之。推贵国之意，殆谓中国必因伊犁与俄构衅，力有不逮；可以乘机启其封疆。然我朝必欲取回伊犁之地，在俄人亦不能坚执己见以济其贪，谅已有所闻也；今贵国欲并琉球，中国岂袖手其旁，度外置之耶！若不念和好，志在必行；窃恐事不可知，卒致两国赤子无辜惨罹锋镝也』！横滨新报因从而论之曰：『我国于此事已有成该，中国如决意不从，惟有舍玉帛而以兵戎相见耳』。噫！观东报所言，无论何钦使未必与日本外务大臣互相诘驳；即或有之，似外务大臣亦断不肯任意而为此决裂之言、志存恫喝也。 

