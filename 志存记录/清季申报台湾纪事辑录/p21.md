<!-- { "loadSidebar": true } -->
　　所衣之布，用苎织成，领用茜毛织以红纹；为衣长只尺余，钉以排如。下体用乌布为蔽，长二尺。炎天，则结麻片为之，缕缕四垂，围绕下体以为凉爽，且便于渡水。二林不为大耳，皆带铜锡坠，长衣。麻达顶发分两边，梳结两髻。东、西螺番，幼时剃发，约十余岁留发；待成婚后，剃去周围之发，所留顶发较辫稍大。臂腕束以铁钏，有两手用五、六十者；或用蛤钏。或缚手腕以草，长垂至地如尘拂状。或编蔑束腹，以图就细。凡差役皆麻达所任，束腹奔走，倍为趫捷；成婚则去之。马芝遴番，头戴木梳，或插竹簪，或插螺簪、鹿角簪。 

　　番人出入，佩小刀。舍中置鹿头角；有疾者沐发，用以击之即瘥。夜无灯，用松木片植石上燃之。番妇用圆木挖孔为机，围三尺许，函口如槽。以苎麻捻线，纬用犬毛为之；横竹木杆于机内，卷舒其经，缀线为综，掷纬而织，名「达戈纹」。又织麻布，名「老佛」。其所吹鼻箫，长可二尺，亦有三尺者；截竹窍四孔，通小孔于竹节之首，用鼻横吹之——或如箫直吹。又有以木为之，如唢吶状；声亦相似。皆麻达游戏之具。 

　　男女自幼订姻，用螺钱。及笄，女家送饭与男家，〔男家〕亦如之。定婚期，番媒于五更引婿至其家；天明，告其亲，燕饮称贺。亦有不用定聘；薄暮，男女梳妆结发，遍社戏游，互以嘴琴挑之，合意遂成夫妻。琴以竹为之，长可四寸许，钉以铜片，另系一小柄；以手为往复，唇鼓动之。其俗，惟长男娶妇于家，余则出赘。南番社，夫妇虽反目，终不离异；下四社，任意离合。东螺社，幼时两家倩媒说合，男家用螺钱三、五枚为定；娶时，再用数钱。或姊妹、妯娌迎新妇入门，男女并坐杵臼上，移时而起。女戴「搭搭干」，用篦为之；嵌以蛤圈及烧石珠，插以雉尾为饰。三日后，新妇随姑请母氏会饮。 

　　父母死，服皂衣，守丧三月。尸瘗厝边，富者棺木、贫者草席或鹿皮衬士而殡；生前什物，俱殉其半（选录香港「循环日报」）。 

　　五月十四日（公历六月二十七日——即礼拜六） 

　　译十三日字林报论台湾事 

　　窃窥中国朝廷之意见，似分为两途：一则愿与东洋交战，一则欲议和以使其撤兵。其欲战者，李爵相则与于其列；其欲和者，文中堂为主谋。第以现在之势揆之，似欲战者多而欲和者少；中国之陈师鞠旅，似将见其端。 

　　然中国于东洋虽震怒凭陵，执干戈以从事；而其心内之踌躇四顾，怀虑百端，要亦殆有之也。盖中国人之本心，素不尚兵戎而尚玉帛耳；况当今之军事，亦徒觉变法乎！按军内所用之弓箭及铳鎗等为时已久，中国与东人皆仿泰西之精器；但器虽精巧，两国中人未能洞悉己军能善用与否，又不察敌国之所用究系如何。故时值平成，中国可以其制局及兵船为盛举，并有恃无恐；或自以为今而后，我中国庶足与西国为敌矣。迨至试演之际，夫乃怃然而心始疑焉。是故东兵在台湾者仅二千人，而华人犹心以为难，不得其所以逐之之法。查东人有铁甲船二艘，实为其国之大利；除陆军优劣外，中人以两国水师较量，当亦自觉其不逮矣。夫中国之兵船所贵甚巨，亦尚为巩固之船；然东洋以一铁甲船能将福建历来所造之火船十七艘概行轰毁，再以一铁甲船同时可将上海局之所造者尽数击沈，此所以中国为难而未敢先以兵临其阵地。况此役也，除有兵之外，更须有所以运兵之法；除运兵之船外，亦更须护师船之坚舰。今东洋动运数千之兵而尚逼于四方购置其所需之船，何况中国于遣万余兵至台湾耶！ 

　　迨查台湾发难之由，大都因中国之当事者于平日徒事迁缓弥缝，不肯认真办理。今总理衙门或犹称「未尝以生番之地不属中国告于东使琐意西马」；然此言须有实在凭据，然后可信。华官先以为惟台湾已平之地，是诚归入中国版图，余非所计；想斯言，容或有之。迨西国人皆称通岛应算为属地，然后华官始悔其前言之失耳。当总理衙门称与生番不相闻问，以冀将惩生番之举诿诸东洋；在当时之人，方以为办理外务之良策。然以现在观之，始知为失言。虽然，自我外人言之，华人之长于京师者，徒日被经书所束缚，更何暇度量疆外之事乎！京师诸官，以经典之学、以章句之文、以礼仪之繁，皆视为生人之纲领；若东洋之伐台湾，其必有损于国体、其必骚扰乎海滨之民及东人将或乘机割据台湾之土地各尘俗之事，在京官又何暇于筹及乎！ 

　　今中国之敌，版图虽小有倍蓰者；而国内器械之精，反高出乎中国之上。若今日东洋人「密加多」——即其君尊称，以电气可按日确得师音；乃中国皇上欲悉国内之事，必迟至数日。东人曾买铁甲船，中国反日糜国帑以制造其非铁甲者；东洋能自开己地之煤，中国反执意不从。此数端，即其所以相异也。若将西国陆军之优劣相比拟，亦难以执定见也。想东洋兵丁演习更熟，而勇猛有加；其施效鎗炮并其将帅之能亦确愈于华人。然中国兵数殊多，则诚出于东洋之外也；若两军交锋，想华兵或不慑东兵之猛悍，其锐气当较从前之在北方与英兵相持时或堪稍振。盖所执之军器，已较精于畴昔。然非中国之兵多，不可也；如两军之数相若，必利在东兵。所幸中国之调遣兵士，尚不难耳。 

　　今两国方相商议，其或得竟出于和，未可知也。乃当两军相议之下，见中国叫战之声日剧，见东兵亦从事以逞其谋而不止也。 

　　东船来沪情形 

　　昨列来沪之东洋兵舶，兹悉船名「日进」，系东洋之战舰也；为现驻台湾之陆军中将所遣。内有文武官三员：一为海军少将兼海军大丞赤松则良、一为海军中尉藤井惟利、一为陆军少佐兼驻札厦门领事福岛九成。其传话者，则高尾恭治也；乃奉委谒见钦使柳原大臣，筹议台湾进止。盖生番与之交仗实祗两次，随即匿入深山不出；业经生番中之头目饬令通事前诣日本行营请和，中将已经允许。惟番类不一，愿和者有十之七，愿战者亦有十之三；愿和者多而战者少，谅不致再有衅端矣。至我中国之潘钦使，于本月初一日自闽省至台湾；于此舰起程时，知尚未与陆军中将会议云。 

　　再，昨有中国张军门国英所带之轮船，曾以西例知照日本领事公馆，约放二十一门大炮迎接，以昭辑睦。旋经日本战船回复，以为「照例应由到沪者先放以致敬意，再由中国答之为合例」。是故，遂约定昨十二点钟东船先行启炮，而华船如数答之。道宪沈观察旋于四点钟前往日本领事公馆拜会所来之东将，款谈甚洽，并谦逊异常；亦足见中外各宪彼此和好之意也。 

　　续述东洋兵船来沪 

　　昨到之东洋兵船，闻有数西人特登舟向水师探问台湾最新之军情；而该水师皆匿不与言。按此船之来沪也，实难以窥其意旨，西人谓盖以侦探势事。然揆度其情，或将台湾新近之军事兼吾华兵在彼之虚实，皆细告于东洋暂驻沪之钦使以助其谋，亦未可知也。若说此次来沪欲与大宪商议息兵，则我未之敢信。盖台湾现有中国两钦使驻札，而上海未尝有握大权者；故议事本当在台湾，而非在上海也。再，风闻新简之沈、潘两钦使，于商酌两国军事意见颇不合云。 

　　五月十六日（公历六月二十九日——即礼拜一） 

　　译录驻台湾西友书 

　　香港西字报云：台湾记录军事之西友，其发信之日盖系四月二十六日也，亦无紧要新闻；因东兵皆不悉西语，所以东洋军情难于确探。特观近日兵医院中未见有新受伤者，始测知自四月初七日迄今无复有大战也。传说东兵共分三队——计每队五百人，分路而进；其所经之村墟尽行焚毁，而生番悉未之见。或谓番社名「巴康」，于初接仗后，即将所有长物尽挟之北窜；使北邻不肯容纳，则惟有忍饥受饿或仗剑自尽而已矣。如邻社许假以道或能让畔以居，则在东人究难于追及。盖南境山岭平坦；而北境则鸟道蚕丛，实难于深入其阻。四月初四日，大风陡作，琅■〈王乔〉及驻台各船势危甚，几有断炼走锚之患；既皆赶紧放海，得以避陆地之险。又凤山县知县，其新任者现已饬赴。盖前任于闻东人将来，便将妻孥移至福建省垣；故上宪以为胆怯，不堪其任耳。又谓：四月二十六日，随从东军之中国挑夫来报，称东兵复焚去番村四所云。 

　　日本近信 

　　通闻馆十四日新报云：昨上海租界内相传东洋朝廷下令：将整齐劲兵十万，以备日后调遣。或有从而辨之者，谓皆荒诞不经之言也。乃今由万昌公司「可士大里加」船带来消息，知日本通国惟日闻招募、操演之声，即国君「密加多」之卫兵，亦曾奉命先备后调。然则以此闻揆之，新自北京来之西友所言，谓京师诸大臣无不深恶东洋之所为，大半皆愿决于一战；岂非有心世事者所闻之而惄焉如捣乎！ 

　　钦使请战 

　　通闻馆新报又云：传得简派之沈钦使业经具奏，谓中国与东洋接战，务须先行购办铁甲船二艘，然后始克以从事；又请自台湾府至厦门一带，在海底铺设电线，以期速通音问。其奏折则由李爵相转呈于皇上，而李爵相亦奏恳俯从其议云。愚谓以电线相联二处，固为善策；声势既藉以通，则于策应军务，诚大为一助。然非先购置铁甲船，亦仍为徒多此费耳。盖有制胜之器而无制胜之兵以卫护之，彼东国师船何难以截而断之也！铁锁横江，而尚不可恃；况电线云乎哉！ 

　　上海无兵船赴台 

　　昨有中国兵船自上海驶往台湾之风闻，而西字报云：其驶过租界之船，诚有二艘：一即东洋兵之来船，将以遄返台湾；一则往吴淞口，与所湾中国之兵船三艘并泊也。 

　　译录东洋西字日报 

　　东洋西字日报译录驻台湾兵士其所致书于东官数封内所录者，亦不过如本馆续录相类，并无新事。东人在台湾之实在意向，无可藉以测知耳。 

　　译录香港新报 

　　香港西字新报曰：中报者于初七日报云：接福建来信，知福建海口有东洋铁甲船驻泊塞口，不使中国兵船进出云。按此信，大约系福州初四日之消息也。查船名「海龙」，系于初五日自福州抵沪；所带信息，大抵是二十九、五月初一两日之耗；故香港转来之信，较快一、二日。此信息若果真确，东人必先与我国请战；盖其意因见我国志在与之拒御，故先隔断台湾之去路，不使调兵。然则，此信固甚重要也。第想果有其事，在厦门必先有电音传来；今既未有所闻，斯言恐不足深信耳。十四日，已有船名「得克拉士」自福建来此，俟探其带来之的耗，再行刊录备览。 

　　五月十七日（公历六月三十日——即礼拜六） 

