<!-- { "loadSidebar": true } -->
　　『今捷音甫闻，国民方盼胜兵回国，饮至策勋；乃又闻：中国准备将与我师请战之音。然则本国使臣琐意西马昔在中京陛见商陈一切，其究有何议乎？据称台湾及高丽两事，经已议及；中国则对曰：「二境之事，我不与闻，惟贵国自行裁断」！此言究系中国臣工惟图权变之语乎？或为琐意西马报命不明乎？揆之去年新报所刊之御示及东兵初至台地、中兵雅意来迎两端，愚意则以台湾番地及高丽两境，固未尝在中国辖下也。奈何我国兴师之后，而中国始以台湾番地为属下之地；以我国兴师，遽为侵犯之行！且阅闽浙总督照会本国中将各文书之辞，大加欺凌。设使本国已与中国明议及此事，且琐意西马自中朝归国报命无假，则中国之欺凌我国，孰甚于此耶！念及之，则椎胸切齿，不足尽言厥恨也。即将中国四百郡蹂践为虀粉，尽人杀戮不留一丁，而我心犹不快矣。苟非大泄我愤，又何以显「精忠报国」之意乎！所敢乞恳者，复派琐意西马再赴中京质对前言，以明孰非孰是。若查明琐意西马实经妄言报命，是中国无过；在本国当即将琐意西马及其各从员皆斩首不贷，以谢过于中国。若查得咎实在中国，则我国惟有擐甲厉兵，将中国四百郡皆征服踏平之而已。否则，国咸无以照耀于天下也。若不即遣派琐意西马，则通国怀疑之心，何以解乎！而据中国所传，皆未见有欲查明前议之是非者；是实不问而调兵也。其志在先逐我台湾之孤兵，然后带兵来伐我国。所以此非延缓之际，若不即行释疑定议，或孤留偏师于台湾而不即行增援，是则遗笑地球，外夷必称我圣地之雄威昔照灼于天下，今乃昧然，而境内无一丁可谓之人矣！遗笑不止。不但外务为外夷所轻，即通国之民亦必流落于穷苦之境也。是以今之为计，除即行派发琐意西马外，须添兵于台湾；俟北京回命，然后酌情，另行兴师以征服中国四百郡也。 

　　『再者，不才窃闻中国各武士每互相谓曰：近日东洋于政事多能除弊兴利，必将成一富强之邻国；东人向来有武气，故东洋必为我中国后日之患。不如□先事乘隙征服，以除后虞云。然则中国既视东洋如是，而不知东洋之视中国亦正如是焉。故不如乘此而服之，以杜后虑。古人有曰：有闻不可使人加入一毛。又曰：国无外敌之虞，则国必踣矣。盖不有外敌，国人渐怠，由怠而衰，内乱外侵从此而至；史记有迭鉴可按也。近来我国虽已除劣兴优，风俗移易；然享升平已久，恐怠侈将继，前盛必堕。故今之大役，于大局究有益；国内将舍奢就俭，兆民将协力同心。不然，将我圣地何以保、东洋何以俨立于万国之中也！ 

　　『不才尚有一虑，今外务正危急，然将士不在任者已三分之一；此究何意乎？不才敢伸呈愚意，贵臣大人其能俯示教，此又所伏望也』！ 

　　按此禀内，尚有许多悖慢之辞；本馆亦未便全录。兹仅就其意而姑译其大概，以见东人之丧心病狂而已。 

　　日本调兵信息 

　　昨通闻馆日报述曰：东人近遣一船往台湾，内载兵士千一百人；且又将陆续遣拨云。然揆之东洋所来西字报及别处信息，则此信息尚无凭可据。阅长崎来报则述曰：英八月初四日——即华六月二十二日，有船名「大加沙可马鲁」者曾载兵粮赴台湾，或者其趁坐此船欤！ 

　　七月初七日（公历八月十八日——即礼拜二） 

　　传电募人 

　　有西人现在日本兵船上膺职任者，谈及中华、日本两国水师之事。据曰：日人于此役习练颇熟，所延之西人少有与事，或偶尔一事与商而已。而船上号令之严、驾驶之能，皆可谓备至，与西国水师无异焉。按此西人承任名位既大，而犹肯自认其少有与事，惟止有名而已。若其更有上位之人，则其言虽多出于夸张，然其实亦不可尽视为乌有也。查中国之水师船也，实大美于日船无疑。然除船之外，更须有精练之水师也。愿中国究心于此事，朝夕以教练、择用为务。吾更敢进言者，不如传电信至泰西及美国，招延西国水手及水师数百人；不需两月而皆可至。既得之后，而胜券可操矣。如上海新造战舰二大只，每船至少须五、六百人；而中国之内，安有此许多精练之人乎！至于陆军，闻中国近多招西弁训练管带，而所出俸工银两似乎大昂；即如先传：每月给俸一千二百两。昔日在凤凰山之西人，现闻又给此价；与上海他西人谋，而他人非得每月一千五百两不肯承命。故吾言不如传电泰西，而两月之内可随意多得也。夫近日之战事，所用皆新器；惟新器已买就也，而难在得其精于用器之人，故不可不越国以求得之。果能如是，吾则不以后事为虑矣。 

　　封闭海口 

　　万国之战例：遇有两国交战，此国之海口被彼国之船所据塞封闭者，则局外他国之货船皆不准进出。兹上海西人，或有预虑而相谈及此者。皆谓日本兵船设或能制服华船，则日人势将泊船坐守长江口，并封闭吴淞口等处；西人货船照例不便于往返，各贸易必为之停止也。西商既皆无事，诸船惟坐烂而已。然又有自庆者，则曰：虽然如是，亦有利可图焉。盖现在所储各货，概可居奇，待得昂价也。且早经出口诸丝茶，后既不能相继运往，在泰西亦必有善价可卖焉。其所不佳者，中国各路生业，必为之一挫；须于战后更历多时，方可复元云。西人于此谈，未免太虑后事。盖封口一事，非徒泊一船而即可称封者；总须克敌之后，多泊战船于海口，然后他国肯任其封也。而日人岂有如是之多而且雄之船耶！即偶有日船出于料外而示封，想西官亦必迟疑于认从矣。 

　　谋踞舟山 

　　本馆闻日本近时之谋画，欲于既战之后，即遣舟师占踞舟山；盖视舟山可为会集遣发之善地也。此信虽为辗转相传之言，尚无实据；然亦不可不防也。故录之，以备操持大局者采择焉。 

　　译李珍大在厦门领事处堂谕诉辨情节 

　　美人李珍大，前在厦门为美领事所执者；今已押送到沪矣。盖上海有状师可延以为辨诉，故特请来沪也。兹得厦门领事于英初六传□之详，因译出之如下：领事坐堂，谕李珍大曰：『得中宪照会，云汝曾怂恿东人使与中国失和，且为之出谋来伐台湾。此事除中官照会，另有凭可据。台湾生番之地系属中国，已有中国家之公文为据。事属有碍于中、美两国所立和好盟约，令汝押候驻京之美国钦差批文，然后可审。押候，亦可从优相待』云。既又准其具保二万五千圆，不逃逸；然后暂释。于是，李珍大作辨辞以诉曰：『吾被东朝举择任用，以和意来台湾司事；乃被贵领事所执，大属冤枉，且又殊慢东洋和睦之国也。查美、东两国一千八百五十八年之约内载：东洋可延请美民入军从事；但东洋若适值与美国和好之国交战，则不准延请云。据此，似在战事之前，可以听其见任用。故即以伐生番为不异战中国，而我之行为仍不在有罪之列也』。或曰：美国议院立有一千八百六十年之制，准暹罗、中国、东洋诸国公使见有属民与美国和好之国与其国之内民相助为战，公使俱可执拿。然东洋一千八百五十八年之约尚存，岂有渝背该约之理乎！盟约未渝，则在英民可视为例。然此条例未尝载入中国约内，故东洋一面有此条、中国一面无此条，是更不可渝东洋之约矣。今李珍大在上海保释，俟提审后，再行续录。 

　　东人信息 

　　万昌公司火船「可司大里加」传曰：东洋新派钦使俄古坡于乘搭伊船时，曾告曰：『东朝决意要中国赔补兵费二百五十万；否则，即战矣』。 

　　七月初八日（公历八月十九日——即礼拜三） 

　　再书「日木绅民公禀」后 

　　日昨阅「日本绅民公禀」一则，其措词实属狂悖，其立意尚为周详；可见日本之君臣上下，平时亦能共心合力、同恶相济也。第其全国既有与中国誓不两立之势，此次台湾之役，中国若不大加惩创，令其得志而回；则异日必至酿成明代倭寇之祸，将来中国东南数千里沿海之土地、数百万沿海之生灵、数十年沿海之弁兵，恐相继而无宁晷也。方今皇上圣明，忧勤宵旰；因日本之无礼过甚，不得不以戎事相将。筹及军饷，以力图节用，遂命停修理圆明园之工程；思用人才，则念切求贤，遂诏起因事回原籍之旧彦——如曾中丞国荃、赵中丞德辙、阎中丞敬铭、丁中丞日昌、杨军门岳斌、鲍军门超、蒋廉访益澧及曾文正之子纪泽等。其朝干夕惕、远虑深谋，夫岂寻常人主所能及。凡属臣民，其有不激发天良而思安靖国家者乎！传有之：「一日纵敌，数世之忧也」。现籍隶海疆者，即不为国计，独不为身计乎！试思有明代倭寇频来，而沿海之人身家不保者，无时无之；一念及此，岂犹能不视国事如家事乎！又况近时战船已备、战具已备、战饷已备，惟须谋勇兼全之战将、技艺已精之战士、驾驭能谙之战船舵工水手而已。 

　　日本，蕞尔一岛国耳；居然遣数千之兵来犯中国，其为藐视中国无人也无疑。与其纵之，酿成日后之祸，致使沿海无辜之人民受其毒屠；何如创之，戡平目前之乱，仅使在台无礼之日军应斯劫数。两害相权，则去其重。计较及此，战乎、不战？此不待智者而明矣。且日本之狡焉思启，安望其有所底□也。日前台湾无备，彼已无故乘虚而入，杀害生番，筑室台地；今知为众人所不齿，即欲讹诈兵费而后退。又捏词以登新报以告西人，谓伊不索赔项；兹忽复在上海访买中国沿海及长江各图，其意又欲何居？今中国各水可通轮船无备之处，日本均已悉知。此次如愿以偿，果能保他时各处不至如今时之台湾乎？故不如以赔偿兵费之款为犒赏勇士之用，与之一战也。重赏之下，必有勇夫；古人岂欺我哉！中国之大，岂无有应募而至者乎？所仰望者，在上之人必须有以鼓励之耳。况且此次之事，固中国治乱安危之攸关；断不可将就了事，以图苟免于目下，反致受害于无穷也。今阅此禀，日本以一小国，其一国之人尚能齐心如此；中国堂堂大国，岂可反不如之哉！ 

