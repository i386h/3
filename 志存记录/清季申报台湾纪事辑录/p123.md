<!-- { "loadSidebar": true } -->
　　顾海外无论已。若与中土接壤者，安南、缅甸、暹逻界乎粤、滇、蜀诸省，其势易连，与西北口外蒙古部落、前后二藏相等；何以蒙、藏之地可以附入版图，而诸西南小国独不能联络乎？即日圣主推亡固存，不愿取地自益；然蒙、回部落设立盟长，世守其祀，亦非灭之也。则安南等国，亦为立主自治，而派办事参赞大臣以资镇守，尽如治蒙、回之法亦无不可；而何以勿如是也？琉球难民遭生番之害，中国不为查办；而日人乘此媚琉，问罪于中国，而今因而取琉球之地矣。中国于日人之问罪也，曰偿之、恤之；则以前年日本所为于琉者，还而问日人以今日取琉之意，方不知日人何词以对！然而，不敢问也。不问，而日人犹以诘战相恫喝，使终于不敢问也。中国无如之何，然犹曰海外也。乃今之安南，一琉球也；李扬材，一台番也。李窜安南，而冯军门不即诛之；一台番杀琉人，而中国不查办之，势也。法国驻兵西贡以护安南，犹之日本问罪中国为琉人报复也；今亦因而尽治安南之地矣，犹日人之取琉也。中国而不以安南问法国也，则亦不以取琉球问日本而已矣。其事相同，其机又甚速。海外如此，边外又若此。方今四洲之上，一大战国之局也。彼此相伺，乘间即发；一不提防，无所措手。日人之于琉球，而适有台番一事；今法之于安南，而适有李扬材一事，何其巧也！然非事会之巧，而实则中国之疏。就安南而论，当时发逆遗孽潜窜安南，乃中国未曾告竣之军务也；安南弱小，岂容黄、黑二旗之扰，不得已而让地处之。此时理宜命将出关，自携粮饷，不扰及安南而讨平二逆，然后为「字小」之义；乃仅清中原之地而以藩属为藏垢纳污之所，统兵将帅腆然受上赏！设中国早入安境诛此二逆，则法国何至藉保护为名，屯兵设官而取其西贡也！夫前明桂藩败入缅甸，吴逆贪掌兵权，必以献俘为快；论者以为穷兵黩武。若发逆之余，岂可以此相例而幸其窜入邻国，不复穷追乎！然事在既往，固不必论。乃今日之李扬材，又复为法人所借口，而治其东路矣。当冯子材统师出关，谕旨严饬速剿。然粤西相隔数千里，文报已属迁延，关外行踪更无凭据；自出师以后数月以来，不闻接几仗、诛几贼。而忽然相传李逆知军门之来，自将党羽解散，身入深山，无可踪迹；仅俘得逆眷数口。又经访搜，殊无影响，遂尔报捷入关矣。然则官兵之出也，不过虚与委蛇，待其自散，原未尝进剿也。所俘之人，大半妇女；讯得供词，皆云前曾从过李逆、继而为其所弃者。既已弃之，即非叛贼眷属矣；分别诛戮，就此塞责。然则此所俘者，其果为李逆妻妾与否，则固未可知耳。如此办理，亦谓李逆穷极而窜，谅无能为也；而孰意法人之窥伺安南，正得以李逆不死、安南一日不安为词，而以保护者取其土地也。则是安南之失西贡，以纵黄、黑二旗故；而今之与法更章程，又以留李扬材故也。夫安南国小而贫，不能自治。去岁传闻其国中兵制、饷项，一无章程；且七省经略之黄公，徒知拥众自卫，不能决战。民间苦于兵扰，情又难堪。似此政令，原不足以为国；而中国又留一李逆以重其后患！假令官兵既返，黄、黑之党又助李逆而起，安南何以御之；法人起而代谋，彼亦不得已而从之矣。何况法人之治西贡，成效可观。东京之民，方乐为法人所治以自免于贪暴之□；故其势有特顺者，法亦何惮而不为哉！然而为中国计，则不啻有恶于安南而自弃之也。从前之不以治蒙、回者治西南各国，固为失计；乃今则不仅失计矣！ 

　　呜呼！日人岂惟琉球之是欲，而将有志乎高丽；法人亦既全辖乎安南，而缅甸、暹逻亦尚有外人伺之。不数年间，而诸藩尽失，谁之咎耶！ 

　　十月初十日（公历十一月二十三日——礼拜日） 

　　西人述中东事 

　　近有一西人传称中国总理衙门之大臣因琉球事，时与驻华京之日本公使往复辨驳；谓『日本如执意不从，必欲夷琉球为县；中国势难坐视。行当整我六师，会聚楼橹以决胜负』云云。西人既述此而复论之曰：吾观中国风气，大抵务近功而不勤远略，尚虚声而无实事。此刻虽倡此大言；及至事势决裂，又必事先转圜，断不至炮火喧天、兵连祸结，有伤两国和好也。日本近年来步趋西法，壹意自强；今已翦灭琉球，普天同喻。若仍使为自主之国，则狐埋狐搰，不几为他国所窃笑哉！中国不于其将取琉球时先为责问，至今日而始以口舌相争，徒见其辞费矣。 

　　十月十二日（公历十一月二十五日——礼拜二） 

　　闽浙总督何（璟）奏为京控案犯请俟获案后再行审讯片（九月二十九日京报） 

　　何璟片 

　　再，准军机大臣字寄光绪五年七月初五日奉上谕：『何璟、李明墀奏「复陈林戴氏京控」一案……等因，钦此』等因，寄信到臣；臣敢不钦遵速办。 

　　伏念林戴氏京控一案，延今十年，久不讯结。实缘林文明余党林万得等利其所占田土，深虞案结照追给主，并有应得之罪；是以唆使林戴氏迭以冤陷等词，赴京呈控。迨经官讯，又复匿其丁壮，独遣该氏出头恃迈刁缠，以致问官穷于推鞫。此案延莫结之实在情形也。本年三月，臣与前福建抚臣李明墀钦奉谕旨：饬将林文明从前纠合恶党林万得等霸占民人洪潮随等数十家田土，照□追还给主；并将林万得等按名弋获，从严办理等因。此系钦遵查办之件，实亦案中要紧关键。昨阅邸抄，该林戴氏又以前台湾道夏献纶委员何恩绮等扶同曲护，欲藉强占田土以实氏子罪名，并为凌定国开脱地步；该林万得之弟林文鸾亦以委员驾空捏禀，加万得以恶党之名，分词遣抱赴京呈控，预为抵制。 

　　查林文明从前结党妄为，被控淫杀、掳占各案计凡四十余起。而其所占田土，多有当时勒写典卖字据；或于被占后自捏字据，招佃承耕，改换坵塅。历时既久，清理非易。至林万得与其父林奠国——即林天河平日倚恃林文明声势，霸产勒捐，几激变故；经前任台湾道丁曰健及前督臣英桂先后奏明革办，饬司留禁各在案。该林万得漏网余生，辄思捏词翻异。迹其怙恶不悛，必有藏身之固，尤恐非克期所能弋获。抑臣更有虑者，该林文明恶党于钦奉拿办严紧之际，尚敢任情诬抵，妄行越渎；恶党之刁狡若此、□情之繁重若彼，反复思维，似非三个月内所能讯结。臣前于张梦元赴署台湾道篆时，已嘱其首先查办此案。计新任抚臣，不久亦可到闽。合无仰恳天恩，俯准俟勒拿林万得等到案后，再行起限审讯，俾昭详慎而杜刁翻。 

　　除由臣分饬所属严限勒拿林万得等务期速获外，所有本案势难速结恳请展限缘由，理合附片陈明，伏乞圣鉴训示！谨奏。 

　　军机大臣奉旨：『着即勒限严缉林万得等务获归案讯办，不得稍涉松懈。钦此』。 

　　十月十四日（公历十一月二十七日——礼拜四） 

　　全台协募晋赈公所致林时甫观察书 

　　时甫先生卿堂大人阁下： 

　　久钦伟望，未遂攀从；迩维义闻仁声昭播寰壤，望尘不尽神倾！前年直秦、晋、豫奇荒，执事罄私室之力，纾难公家；捐资之巨，为亘古史册所未见。明季张、李之祸，始于饥民；今数省就苏，天下晏帖。虽由圣天子洪福无疆、在事诸公不遗余力，而执事之鸿施伟烈、弭患无形，实为寰宇所同叨受，不特全活生灵、广造福泽也。今者荣膺懋赏，迭晋崇封。在执事方谦让未遑，尤征德袍；然而人爵之荣，无逾天爵。仆等叨居乡末，亦与有光荣焉。 

　　不谓本年天灾未已，晋省又厄蕴隆！一切情形，详陈「申报」；谅邀察鉴！是以苏、杭、扬、沪乐善诸君子广集义资，驰赴灾区力施拯救；孑遗之民，可冀复活。惟被灾既广，全仗众力维持。此项捐册到台，仆等即在海东书院设立公所，广邀同志吁恳镇、道、府之门，已蒙当事倡捐巨资；并官眷内外上下，无不乐助。旬日以来，绅庶亦形鼓舞。台北素多善士，惟执事领袖巍然。用特肃具公函，忝恭梓之情，效发棠之请。并呈「晋省灾泪尽图」、「用作霖雨图」、「征信录」、「富贵源头」等书；览竟，仍乞发还艋舺分募晋赈公所为祷。平汾万众，环吁台阶；惟执事之矜鉴！仆等不胜翘首请命之至。 

　　专此肃启，敬请勋安！惟乞霁鉴不备。 

　　按时甫观察，官印维源；即去年捐晋、豫赈银二十余万元，蒙恩赏三品卿衔、正一品封典者。此次既得台郡诸善士之信，想必善与人同，又将解囊慨助也！本馆附识。 

　　十月十八日（公历十二月初一日——礼拜一） 

　　台湾筹赈 

　　前闻福州王君少樵，自闽垣携带捐册、劝启往台湾筹募。全台绅商素多好善，现接来信，悉王君抵台后，颇蒙投合；已特设公所，踊跃输捐。更闻有泉州高人陈君嘉瑞，率眷属、宗族百余人首捐巨资。又有郡城明经蔡君国琳、傅君藻文协力分募，并拟倡捐书院膏火。而镇、道、府、县官幕之太夫人、夫人、如夫人、女公子、仆妇，无不解囊乐助。嘉义县二等子爵王公得禄之六公子名朝经者，偕夫人各捐巨资，慨无吝色；实属乐善好施，尤为难得！今汇到第一次款三百金；知彼处方设立公所，嗣后接济源源，正未有艾也。 

　　十月二十一日（公历十二月初四日——礼拜四） 

　　发抄旨一道（十月初八日京报） 

　　何璟等奏「琉球遭风难人，循例抚恤」；奉旨：『知道了。钦此』。 

　　十月二十三日（公历十二月初六日——礼拜六） 

　　阅「抚恤疏球难人批折」书后 

　　昨阅十月初八日科抄，有闽浙总督何璟奏「琉球遭风难人抚恤」一折，奉旨：『知道了。钦此』。阅至此，不禁慨然以兴，怃然以叹焉！ 

