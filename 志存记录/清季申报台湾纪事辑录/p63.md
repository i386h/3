<!-- { "loadSidebar": true } -->
　　旅居天津之西人于中、日偿饷撤兵一节，多有致论云：中、日和局虽成，然以中国人心论之，偿饷一款，除庙堂决策之外，其在野市者闻之，亦莫不拊膺长叹，奋袂而起谓：王师数百万，鼓鼙动地、旌旗蔽空，向者迭剿发、捻、回诸逆之声灵何在，而顾令藐兹日本侈然以逞乎！彼以逆来，我以顺应，拨数万师徒以当彼三千之众；且彼兵疲病、远涉江湖，主客异数、山川异势，安见日军之必胜者！顾或曰：铁甲战舶为水师利器，日军抚有数舶，固足以俯瞰中国；知势不敌而强为之战，智者所不为：此补饷之事所由来也。 

　　然西人于英国公使威君从中调停一节，颇有微词。盖谓威君衔命作使，台湾一役，中、日并非延局外主议，而乃遽行参论于两国间；虽非倚势，亦未免于越俎！顾说者谓：充类尽义，则威君虽似有代庖之意，然以中、东时局论之，则微威公，中国兵衅将不知何底！ 

　　以素不经练之水师而抗孔武之劲敌，船、炮失其利；而谓能以众寡悬殊之说，较量胜负乎？中、日虽未经接仗，而观其情势亦已显然。夫日军非有敢心，必不肯悬军深入；且舍舟从陆，一若行其所无事者。设中国有所问于日本而能以一旅之师深入久驻乎？中师久驻不退，日人其能晏然坐待乎？中师即能久驻，而能遣使坐索补饷乎？中使即索补饷，日人其甘降心与之乎？衡论于此，即可知有国者之能自用□不能焉。此又论中、日大势者之各有所见也。 

　　孟子曰：『无敌国外患者，国恒亡』。是外患一事，能使有国者时深干惕，励精图治。和局已成矣，为中国计者，不必论偿饷一节否出有词；而惟论既和之后，能否自奋？苟能藉此以志卧薪尝胆，凡而兴国利、除国弊、维国体、振国威者，靡不破除积习举而行之，则数十万之饷，固我之药石也。苟仍拘文牵义、因循自废，贾生「治安策」之可长太息、大痛哭者，不啻为今日中国言之而非谤也。不能自即于强，势必渐流于弱；以积重难返之习而饰以苟安自域之心，即天诱其衷，而无如沈迷不振何！ 

　　识者曰：此由内外大小臣工非尽乃心公室者，居恒而廊庙情殷，筮仕而身家念重；朝野事，尚可言哉！即有二三老成为国柱石，然不革故习，终阻其图新之路；大势虽可维持于一时，而久安长治之图，只得诸臣下粉饰之言而无由见诸实事。语曰：『有治人，无治法不可；有治法，无治人亦不可』。今日之事，固宜兴利除弊；今日之官，尤宜革面洗心。业官者苟不以官为贾，则遇事时自能每事认真。此言虽鄙，实足药世；秉国者，其尚思整顿之哉（选录香港「中外新闻」）！ 

　　十月二十九日（公历十二月初七日——即礼拜一） 

　　哦古坡回日消息 

　　得长崎新报，知哦古坡钦使于中历本月十四日已自台回去，并带有病兵多名。自横滨又得新信息：哦钦使又于十九日业已驾抵日京都矣。 

　　台湾东兵全撤信息 

　　中、东在京师议和后，经东使哦古坡亲赴台湾筹办撤兵；本馆节经列诸前报。兹探息东兵已于月之二十五日二点钟全行撤退，即须扬帆东去。所筑兵房、道路，尽归中国收管矣。从此各释新嫌，仍敦旧好；是亦彼此军民之交相庆幸也。 

　　十月三十日（公历十二月初八日——即礼拜二） 

　　东洋杂闻（二则） 

　　昨录哦古坡钦使于十九日回至日本京城，彼都人士传递观瞻，甚为热闹。横滨及东京之铺户、人家，咸各结彩悬灯，以示敬贺之意。 

　　又闻：先于初七日，美人李珍大诣日京，谒见日王。是日也，英钦使巴克司亦进见云。 

　　日国户部帐略 

　　日本户部官现在结算用兵台湾之费，统计不下银元一千万枚。其购办船只、鎗炮及一切军实，不过四百万；其余六百万，尽为军中所使用也。然则黩武佳兵者，大可取为龟鉴也！ 

　　十一月初四日（公历十二月十二日——即礼拜六） 

　　神户来信所述杂闻 

　　日本神户来信，谓该埠新报论及台湾罢兵之说，无不欢忭鼓舞。有一处名「那屋失哥」者，民间传闻哦古坡回朝时将取道该埠，群请于总督，欲于路口高挂「日轮」国家旗号，并闭市肆一日，各铺户门前各悬彩球、各挂璃灯，以伸敬贺之意。及哦古坡迄未履其地，居地皆大为扫兴云。 

　　又传：该埠总督札饬府内各属僚谓：台湾之役，罢兵息民，实为大可庆幸之举。又引一俗谚说：譬如兵士虽在胜敌之后，那盔也不必除、甲也不必卸；仍宜养其勇气，未可遽尔怠惰以备日后云云。 

　　十一月初七日（公历十二月十五日——即礼拜二） 

　　兑偿日本银两 

　　日本和议成后，已先由江海关拨给抚恤被难琉民银十万；嗣于前月底东兵全撤之后，柳原公使抵申，曾经日本领事提及此款本已仍行议归江海关拨给，惟因退兵之信得自电音，是以沈观察须得闽省印文方始兑付，以昭慎重。兹于前（初五）日闽省已有官轮船递到东兵全数撤退明文，故昨（初六）日江海关将议给之银四十万两如数拨交日本领事衙门兑收清楚。从此中、东和好永敦，各无遗憾矣。 

　　柳原出京情形 

　　「字林新报」云：东国柳公使于觐见天颜之后，即于前日二十二日出京，在中途尚未到通州时，忽有华人见之愤愤，随拾小石块击之，伤其从员之头焉。柳原所留之介使名德者，因即照会总署；总署闻知，赶即派令兵士一队前往护送登程，方克安抵津门。总署又移文与柳公使，以为保卫之疏，地主之责也；惟犯事人业已就擒，可以稍舒尊意耳云云。抵津门□，□道台又亲往视受伤之人，用示抚慰；公使遂无他说云。 

　　西报论列日人上廷臣禀帖事 

　　按此禀译载七月初六日「申报」，今见西报此论，因亦删润存之，以谂读者。 

　　西报论及日本收兵之事，因提起彼国绅民曾上廷臣禀帖一扣，大言不惭，为笑邻国；因层层驳诘之，颇为新鲜可喜云。 

　　其原禀内自谦为见识卑浅，犹子阳之井底蛙；诚然、诚然。但其历论国家之事，抵掌而谈，具有条理；且其勇气百倍，义愤激发，亦足为旁人所畏服。传曰「先声有夺人之心」，此其是耶！ 

　　至谓咎在中国，则彼将擐甲厉兵，将中国四百郡尽行征服踏平，变为齑粉。噫！此即古兵家所谓「坑杀降卒，屠灭名城」；自非白起之流残忍，当不至此。予初闻而疑之，谓中国其将遭此大劫运乎？若然，则数万里可以无一城邑、无一人民矣；而日人则意得志满、纵横驰骤于无人之境矣。此种议论，出之者明目张胆，闻之者气夺心寒，是宜乎不战而屈人矣。乃今日者，问其饮至策勋乎？则无战功之足录也；问其折馘献俘乎？ 

　　西报论琉球所属 

　　日本以琉球出海之船遭风失水，其人为台湾生番所戕害；因此兴师问罪，几至与中国失和。有为之居间排解者，乃始立约退兵。顾琉球介于两大之间，此时究属于何国？当议和时，未及明言也。中国偿饷于日本五十万金，其中十万系抚恤琉球被难之家，其银由日本转畀琉球；则琉球之为日本所属，不言而自喻。然中国亦何必于此固争属与不属，亦何常之有中国岂必欲贪其土地哉！但恐琉球土人不欲日本人作主耳；以其束缚驰骤，国政必至于外移、大权必至于旁落。 

　　琉球之为日本属国，向时亦未有明文。公历一千八百五十四年，美国水师提督名爹——当时为美国全权公使，曾泊师船于琉球境上，与之交际往来；琉球人云：『国事一切由王自主，并不归于日本统辖』。或有言琉球属于日本，而美公使云：琉球乃系自主，惟是每岁方物之贡，或进于中华。其在中国，故亦预于共球之列；而于中华恭顺有加，辑和倍至。美国公使卑厘既至日本立约，此约立于琉球之耳巴城，在公历一千八百五十四年七月十一日；后日本以所立和约规条未臻尽善，乃于公历一千八百六十年更立和约。中有三、四款言及中国交涉之事，更云：日本所立琉球和约，作为废纸。琉球之为日本属国与否，日本未尝明言也；则琉球为自主之国，明矣。设使向者美国船舶道经琉球，因失水为琉球人所戕；以此问诸日本人，必云此非我事。大约至今日，则不得不认耳。此由日本强以琉球为属国也，又明矣。此中国赔补军饷，而抚恤一款由日本转畀，是以其权授之于日本也。 

　　惟是此中曲折原委，非以万国公法证之则不得其详明者，必能辨之（选录香港「循环日报」）。 

　　十一月初八日（公历十二月十六日——即礼拜三） 

　　西报论台湾海防 

　　西报云：刻闻华宪于台湾打狗相近地方建筑大堡台一座，并有欧洲运到巨炮以支架之。盖为备海洋、资防御起见，亦诚当今急务也。然中国之海防、江防，岂无重大紧要于此者乎？而沾沾惟台之是保！设他国于日后另有征战之事，与其往台湾，无宁分扰宁波、上海及扬子江埠乎！盖论形胜，则沿海沿江幅员辽阔、城市繁华，防不及防、备不胜备；分派战舰，可以到处牵掣矣，何必争此台湾一隅哉！且其地僻处海中，山后更形寥寂；他国当不至视为奇货也。然则居中国而言，海防、江防其必有控扼形势、节制要隘以力图联络声势、保护口岸之道，而不得徒致意于台地也，明矣。苟能各谋守御，固属甚妙；如或不能，则何弗将闽省新购之各巨炮分拨各江、海要隘，亦未始非良策也。 

　　续论琉球所属 

　　西字日报云：昔时有一日本人独抒己见，发为伟论；而刊之日报曰：『现闻日本以琉球航海之人遭风被戕，皆由为台湾生番所害，遂兴师旅往征台湾；究未知琉球或属日本、或属中国，未有明文。据琉球人云：「事中朝如父，事日本如母」。或者云：「琉球所属岂有一定，惟强可以庇民者是从耳」。考日本史籍，琉球于上世即属日本；但是近代以来，不过贡土物于日本耳，非臣服也。而其在中朝，则列于屏藩，世受册封，称为贡献之邦、共球之国』。然则东瀛日报出诸日本人之口，其所云尚如此；何况其它！ 

　　顾今由日本通国之人言之，则无不以琉球为其所属以备藩服者。惟外邦之人按之图籍、考之流传，实未有确据可寻。日本人云：『不独琉球系其属国，即在高丽亦系称臣纳贡者也』。前时美国公使卑厘及美国副钦使卫廉于日本议和定约，其往来文牍云：『琉球先王，与日本有亲戚之谊、姻娅之欢』。然即揆诸所云，亦不得以为臣属也。即如英国长王子娶于颠麦、二王子娶于俄罗斯，试问颠、俄二国当为英所属乎？ 

