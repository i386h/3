<!-- { "loadSidebar": true } -->
　　兹有一西友谓：昨曾面见「飞云」船主，据云东人之在台湾者，计共五千五百名；其中为兵者四千名，尚有一千五百名大抵系随营之人也。华兵则共有六千名，与东兵相距约仅十余里。计营内执洋枪者有三千人，其能习于西国兵法者亦不过得半之道耳；其余兵士，则皆中国旧制之兵也。计除此六千名外，并别无华兵；或岛内另有驻札，则未可知也。又云沈钦使已请添兵万人于李爵相，即嘱「飞云」火船先载四百名回闽也。 

　　今又闻得：日本长崎岛于前礼拜六日复有船加载兵士四百名往台云。 

　　购办铁甲船消息 

　　前报称中国朝廷已藉电报至欧洲，欲购买铁甲船二艘。此言大抵非谬，在上海官商亦皆以为是。且今观于一西人自津门邮书来者，其辞亦相符合；且云：直督署内各委员曾向西国官商探问，是否于中国有现成者可购？不知铁甲船工费浩繁，为水师之要物；岂如他货，可随意适时而购得之耶！ 

　　六月初四日（公历七月十七日——即礼拜五） 

　　日本钦使回国 

　　东兵在台，久无动静；前经中国潘钦使传集十五处番酋，取具切结：凡以后各国或船有遭风遇险事，永不再致杀害，并愿护送云云。第东国陆军中将以为奉命出师，未敢擅自撤队；随经咨商于驻沪之柳钦使。兹悉柳钦使于昨晚附轮舶言旋，或即因此事而欲面与朝廷酌商欤！抑别有公干欤！军情甚密，诚不能强作解人也。 

　　六月初五日（公历七月十八日——即礼拜六） 

　　更正讹传 

　　「汇报」于五月二十三日曾述：东洋第二次发兵，有船一艘约载兵士五、六百名，驶至台湾被风撞礁沈溺，得生者不过数十人而已。又于三十日报称：台湾所屯驻之华兵，内有二千余系由天津调赴云。按东船被失、兵士沈溺者，本馆细为探问，并未尝有其事。至于天津军士调赴台湾，亦系讹传。盖沈钦使请兵，传闻已在天津雇定招商局船二艘，以供载往；「飞云」船，或可载回数百人焉。然至今，亦未曾见有一兵前去。此两事诚关重大，「汇报」未经检及，故本馆不惮齿及耳。 

　　西人自打狗来函 

　　有西人于五月十一日自打狗寄书于「字林」云：东人屯营于台湾之南境扼险据要，殊见显有谋略；华兵如欲进攻，恐亦难以制胜。然以此言核诸该西报另述之数事，未必全是也。东人虽已筑营，亦未闻有深池高垒，多置枪炮以自卫。即今日者壁垒一新，而提数千之兵孤立于台湾，岂能久驻！如绝其外援、断其来饷，不久而即当弃营远遁也。来书又云：东人方尽力修和于土番。于此，足见东人大有远谋矣。顾土番于彼，有东人接和；土番于此，又有中国修睦：则土番前为天下所唾弃者，今不几迥然不同乎！此诚足供一笑已。 

　　六月初七日（公历七月二十日——即礼拜一） 

　　东瀛杂闻（一则） 

　　东洋朝廷前控万昌公司既允雇船往台而复背约事，现经美国官宪传讯，定以「该公司被势所迫，不当赔银」云。 

　　六月初八日（公历七月二十一日——即礼拜二） 

　　东使入都 

　　前日报列东洋柳公使回国；慈悉先行入都与总理衙门会议后，再行返棹。至所以北上，实因台湾一事起见也。俟有确音，再行登录。 

　　六月初九日（公历七月二十二日——即礼拜三） 

　　王中丞过沪 

　　福建抚台王中丞凯泰陛见后，由京来沪赴闽；于昨（初八）日抵申，船泊珊记码头，并不登岸。随带长龙炮船六只，知不日即须偕同总带轮船之吴观察大廷一同赴闽商办台湾兵事云。 

　　台湾军务实录 

　　本馆前曾专派友人赴台郡记录各事，兹接回信云：先是，于二月二十五日有东洋兵船名「春日」舰——其管驾官为海军少尉，泊舟于厦门。当即拜谒台澎道宪，请借教场阅兵；经道宪未如所请，遂止。继询来意？则称东国内乱，元恶在逃；用敢以兵舶来贵国沿海各埠访缉。又称：向有民船两艘，以遇险漂至台湾，为生番所残害；现拟查究云。越两日，而陆军中将等即统率师徒、载运饷糈向台进发；其为主谋者，系美国人李央大也。按李本法兰西人，长于美国；眇一目。在厦门，任美领事者八年。每岁必渡台三、四次，故生番之土宜、风俗，罔不周知；兼能操番语，可自与番众问答。至东兵侦谍之往来，必经打狗；其为东道主者，则为布国人某也。现在东兵之屯于琅■〈王乔〉沙漠中者，计营十座、兵士七百人。中军之帐在四重溪侧，约距琅■〈王乔〉里许、又距琅■〈王乔〉水程一日，其地曰龟山；中驻东兵千五百人。傍有石笋一枝，高插云表；东人于逼近番社一带，又有千五百人为之环守。然观于琅■〈王乔〉之东兵，则漫无纪律，不足为训练之师也。惟龟山地方，东人已建屋而居；且得茂树深林，足堪避暑。若琅■〈王乔〉则潮汐澎湃，地既卑湿而又系平沙无垠，故东人往往有染暑疫而病逝者。惜华人只能防御府城，而未有一士、一兵与之对垒耳。打狗仔，与琅■〈王乔〉似较最近。第风涛险恶，湾泊为难；中国火船惟「海东云」及「长盛」两艘、英国「都窝夫」兵船一艘而已。若民船，则不满十艘也。东国探谍之至台湾城者，络绎不绝，多有遣熟番为之者。然自四月十七日以后，未尝与生番接仗也。而东国之统领西乡中将，则谓支给兵饷已三百余万两矣。 

　　来信又云：凤山县乡民，现乘台郡有事，欲与法国之传教人为仇；教师以打狗无法领事，因就诉于英领事额君。经额君照会凤山县知县，业经出示晓谕，度可无事矣。 

　　香港传闻 

　　有香港西报广东操笔人论华官曰：华官多通悉经史，达烛诗文；而大宪之外，每昧于不谙当今及各实在之事也。请以台湾事言之：曾有官问我：台湾居于何处？东洋究与中国为接界之邻否乎？盖不知尚为重洋所隔。至于东洋、中国已有肇衅之隙，则更茫然未闻。吾给以香港华文日报，则始得知悉。然则华官犹可望其能量敌国之虚实乎？吾向来每言：择官但以制艺、试帖为尚，而不以博古通今为贵，宜乎不知台湾居于何处、东洋在于何方、其肇衅是否属实也！吾恐掺笔人虽示以华字日报，而此公仍疑信相参曰：此必海外奇波，非今日之事也。不然，何以京报尚无明文，而官场亦未言及也。 

　　六月初十日（公历七月二十三日——即礼拜四） 

　　译各西报事（一则） 

　　「字林新报」云：相传台湾有中国兵船一只被东洋兵船驶碰即沈，中国船一切水师人鲜有免死者。其细底，尚未得悉。然该报仍云：此事已有确据。吾闻此耗，不禁诧异！夫台湾海面广阔，则何至出有此事；且船既已碰沈，犹何为而不设法拯救乎？然此事不知是否，亦不能为定论。 

　　六月十一日（公历七月二十四日——即礼拜五） 

　　读「循环日报」书后 

　　连日读「循环日报」所论中外水战各宜数篇，不禁概然而叹曰：于戏！今日之中国，岂犹是昔时之中国哉！昔时之中国，其边患仅在于西北，而东南尚晏然无事也。汉、唐以后迄于元、明，交趾、缅甸虽屡叛屡服，然两国皆与中国接壤，非有重洋之隔也。其前朝地隔重洋而为中国之患者，惟高丽与倭奴耳。但高丽之在隋、唐，尚无犯边之举；因负固不服，不肯朝贡，而隋、唐发兵以征之。惟远隔重洋，诸多不便；故隋至于亡而唐亦几于敝，高丽仍然如故耳。倭奴在元，不过偶而犯边。至明时，则常为东南之患，几乎岁以为常；东南海疆之地，竟至民不聊生矣。然西戎、北狄、交趾、缅甸均为陆路之患，而其所用之军器不过弓箭、刀矛之属，所用之炮亦不过木石之物，非如今之铜铁火炮也；故中国亦尚易于抵御征服也。高丽，自守之国也；所用军械，亦与各国等耳。故中国不伐，伊亦不叛耳。倭奴之为明患，所恃者刀与船耳；沿海掳掠，民皆畏其刀之锋利。大兵一至，则扬帆而遁去耳。至戚南塘用，则沿海驻精兵，倭患少息；然亦未尝出海剿捕也。前汉之楼船与王浚之楼船，皆济师之船，非战征之船也。孙、曹赤壁之战，为中国水战之始；后则宋高祖之讨孙恩、卢循，岳武穆之讨水寇杨么，宋、元崖山之战，均为中国水战之事；然皆中国自相攻击之举。其法，或以火攻、或以计取，或以水寇攻水寇而从中取胜、或以炮互相攻击而已，亦未闻有奇器、奇事也。至我朝之取台湾也，亦未尝海中接战也，仍不过渡海至彼陆地而后战也。惟李壮烈伯之讨海寇蔡牵也，方为大战于海之举。但蔡牵一海寇耳，其船与炮均不过寻常之物而已；壮烈伯以自制极坚之霆船，载极精之巨炮与极练之水师，而且事必躬亲、身先士卒，功虽克成，身犹因殒也。可见水战之难，非数倍于陆路哉！又况今日各国水战之船、炮，又百倍于蔡牵之难攻御哉！今且以海外各国言之，其前之战船，亦不过夹板船耳；后又易之以火轮战船，今复益之以铁甲战船。至枪炮以及冒弹、火药等物，均亦精益求精。若今之后开门枪炮与夫开花炸弹并炸弹之重数百磅者、枪弹之药弹合成者、火药则用棉花制成者、放枪则用铜冒、放炮则用拉条，均能不畏风雨；火器之利，千古莫及矣。其驾战船之舵工、水手，皆能上识天文、下知海道，又能施放枪炮。至所用之水师，在船则能风涛不惧、枪炮有准，登陆亦皆能步伐整齐、勇敢战斗也。夫以外国战船如此其坚、战器如此其利、战士如此其精，岂易言敌哉、岂易言拒哉！今日海禁既开，非复昔日之仅须海防而已；必当筹可以守、可以战之善策，而后可以相安于无事。否则，如目下日本无故之侵犯，必须临时而设法，岂不晚哉！至于战守之策，管见亦有所及；再行续论。 

　　译香港西字报述台湾事 

