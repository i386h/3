<!-- { "loadSidebar": true } -->
　　昨据通闻馆日报传述云：本月十二、十三两日，经东洋兵与生番各交先锋，为扫搏小战；盖遇前锋先行交仗者。继于十六日，又复大战，势甚猖獗；两边阵亡者，均属不少。此信系由电线所传，固尚未得其详细情形也。然揆之于「两边均各有丧亡不少」之言，亦似乎胜负未曾大决耳。且观于东师其抵岸时日不久，又据先闻军士皆从事于筑营自固以为进退、应接、会聚之计，是以其兵尚未曾深入山内重地。推原其故、揆度其势，系番人先来称戈于东人，非东人寻仇于番人也明矣。乃东人于所择之地已不能与番人明分高下，况其深入幽谷茂林乎！夫在东兵所执器械系属西式之最精者，故与弓矢戈矛相敌，似属易于从事，其势将有攻而必克、围之必陷矣。无奈此役也，险阻艰难，变端百出；非习于山攻林袭，似仍难于取胜耳。且该番若自觉不克相敌，幡然知所变计，退入深山穷谷之中。若东人不为追计，则无所下手；若径行进剿，则有歧路之艰虞。况番人为之敌者，一隅片土无不熟悉。倘将设伏，乘其不备以要击之；东人器虽精良、可善为用以作远攻之策，而□于深林密箐之间，恐亦难于利用。且闻番人亦有旧制火铳，器虽不甚佳美，特以彼处土人每多以田猎度日者，故亦有百发百中之能也。况东洋更有为难之处，即如兵船皆无安泊山坳之所；倘候序所临飓风飙作之际，故船不可在当处俟候为声势接应之计，大抵皆须安泊于厦门也。使日后厦门与闽省滨海之区皆不准避风停泊，则于该船不亦为难乎？且供应煤炭，亦多有窒碍也。然各船若在台湾逗留，则将遘风厄而遭沉没，殊可危也！ 

　　由今观之，该生番尚能奋其锐气以与东洋人作难；吾华人闻之，不禁举欣欣然有喜色而相告也。我国姑俟东人被生番挫折私志，然后权变，或从事于干戈，未始非良策也；故不必迫于行事，亦属计之得耳。 

　　甲戌科会试题名（节取） 

　　第八十名：蔡德芳（台湾彰化）；第一百二十六名：陈望增（台湾）；第一百六十五名：施炳修（台湾彰化）。 

　　东洋租船 

　　传闻东洋近在上海复租英船两只；观于此则，东洋其又谋加发兵士以至台湾欤？ 

　　四月二十二日 

　　简放台湾钦差信息 

　　台湾为日本统师临境，节次探明备论情形，已列前报。兹复探明于本月十五日奉旨；简放潘方伯霨为钦差，前往台湾筹办矣。潘方伯本任福建藩台，于台湾情形亦为熟悉。昨日已经抵沪，由轮船起程前往。俟到闽，续探详细，再行登报耳。 

　　台湾近日交锋情形 

　　长崎新字西报传曰：四月十四日，有日本新购火船名「犹可马鱼」者，由台湾而回；具报曰：『先发载兵之四船既及台湾，立使兵丁登崖；不多时，一哨探兵为生番弋获，当即剥衣斩首焉。既而东兵挑战，将生番败退，东兵阵亡者一、士受伤者又一名，生番死伤者共五十余人』。先此，又有东洋小火轮艇二只在沿滨海探测，突有岸上暗伏之生番开鎗轰击；东兵还击，生番立即鸟散。该船离战场来，是时诸兵从事筑垒、造屋，其工亦将完竣；「犹可马鱼」火船之回此，盖欲复将食物、器械等运往台湾也，拟于不日动轮前往焉。该新报述事如是。然所陈各情，于本馆昨日所述，因在其先。 

　　又香港西报传述厦门四月十二日寄至信札曰：五、六日之前，东师发兵一百五十人往山内侦探。既走较远，遥见生番数人摇手，如欲召来状；东兵三人应召而前。及相距十五步，番人忽以铳开击，中弹毙命一人、受伤者又一人；带伤者与一未伤之人作速奔回。事闻于元将，即下令凡征不必获囚，惟杀为章。于是，商定围攻附近一小村。既二日，照议于天未明时以五、六百人围攻之。两造相战，由是而起焉。其细情，尚未得悉。顾传闻东兵被杀二人，而其徒亦以番首十一级并获弓箭、矛铳多件而归营云。所述者如是。然四月十六日之事，仍不列其内。 

　　嗟呼！兵祸，固为残事也；乃两造以不囚人而惟杀为例，则残忍孰甚焉！夫生番无知之野流，于大国囚人而不杀之规，自不能识也；乃东洋自称文雅之国者，则何为而效恶习于野人乎！东人自称取法于泰西，然岂曾闻泰西有此习耶！ 

　　四月二十四日 

　　东洋侵台湾中东先后来往各文牍 

　　本馆顷接东洋伐台湾中将初照会闽浙督宪并督宪先后照覆中将二文，谨列于后。夫两国之失和构兵也，固闽疆之大患也。凡我华民，既得备悉此役先后各情。且知此事不幸出于争战，其祸则由东洋侵陵所致；在我国也，实不得意，迫于持干戈以尊国体、保边疆也。伏读闽浙总督宪之辞，义在俯念前好，陈论道理，义无可辨；且其居心仁厚，不愿遽绝和好，且坚不可坐受外侮之心。凡阅者，无不称慕高义、佩服伟才焉。 

　　大日本陆军中将兼陆军□辅西乡 

　　照会事。 

　　台湾土番之俗，自古嗜杀行劫，不奉贵国政教，海客菑难是虞。迩年我国人民遭风漂到彼地，多被惨害。幸逃脱者，迨入贵国治下之境，始沾仁宇恩恤，藉得生还。本国稔知贵国矜全我民之意，厚且至也；我国政府，感谢奚似！而彼土□反是害我人民如此，为民父母，岂忍漠然！是以我国皇上委本中将以深入番地招彼酋长，百般开导，殛其凶首，薄示惩戒；使无再蹈前辙，以安良民。本中将谨遵钦旨，即率亲兵将由水路直进番地。至若船过贵境，固无他意，应毋阻拒。但恐闾巷之说，或触于贵国之诧异；特兹备文报明。为此照会贵大臣，希即查照饬各该地方官咸使知之可也。须至照会者。 

　　右照会大清兵部尚书兼都察院右都御使、闽浙总督部堂李。 

　　附片 

　　明治四年十二月，我琉球岛人民六十六名遭风坏船，漂到台湾登岸。是处属牡丹社，竟被番人劫杀五十四名死之；十二名逃生，经蒙贵国救护，送回本土。又于明治六年二月，我备中州人民佑藤利八等四名漂到台湾卑南番地，亦被劫掠，仅脱生命；幸蒙贵国恤典，送交领事，旋即回国。凡我人民迭受恩德，衔感无涯。 

　　兹我政府独怪土番幸人之灾，肆其劫杀；若置不问，安所底止！是以遣使往攻其心，□使感发天良，知有人道而已。故本中将虽云率兵而往，惟备土番一味悍暴，或敢抗抵来使，从而加害；不得已，则稍示膺惩之势耳。但所虑者，有贵国及外国商民在台湾所开口岸运货出入者，或见我国此间行事，便思从中窃与生番互通交易，资助敌人军需，则我国不得不备兵捕之；务望贵大臣偏行晓谕台湾府、县沿边口岸各地所有中外商民，勿得毫犯。 

　　又所恳者，倘有生番偶被兵追赶，走入台湾府、县境内潜匿者，烦该地方随即捕交我兵屯营是望。 

　　特此附片以陈，惟请贵大臣烦为查照施行！ 

　　闽浙总督部堂李照覆日本陆军中将西乡 

　　为照覆事。 

　　照得查台湾全地，久隶我国版图。虽其土著有生、熟番之别，然同为食毛践土已二百余年，犹之粤、楚、云、贵边界猺獞苗黎之属，皆古所谓我中国荒服羁糜之地也。虽生番散处深山，獉狉成性，文教或有未通、政令偶有未及；但居我疆土之内，总属我管辖之人。查万国公法云：凡疆内植物、动物、居民，无论生斯土者、自外来者，按理皆当归地方律法管辖。又载发□耳云：各国之属物所在，即为其土地。又云：各国属地或由寻觅、或由征服迁居，既经诸国立约认之，即使其间或有来历不明人，皆以此为掌管既久，他国即不应过问。又云：各国自主其事，自任其责。据此各条例，则台湾为中国疆土，生番定归中国隶属；当以中国律法管辖，不得任听别国越俎代谋。兹贵国中将照会以台湾生番戕杀遭风难民，奉命率兵深入番地，殛其凶首，以示惩戒。在生番迭逞悍暴、杀害无辜，即按以中国之法，亦律所必诛。惟是台湾全地素属中国，贵国政府并未与总理衙门商允作何办理，径行命将统兵前往，既与万国公法违背，亦与同治十年所换和约内第一、第三两条不合。然详阅来文，先云招彼酋长，百般开导，使毋再蹈前辙；复云虽率兵前往，惟备土番抗抵，不得已始稍示膺惩。是贵国中将之意，但在惩办首凶以杜后患，并非必欲用兵。所开两案首凶，其备中州遭风难民，前由土番送出，并未戕害一人；当经本部堂派员送沪，交领事官送还。自枋寮至琅■〈王乔〉一带，早经本部堂饬令台湾道委员建造隘寮，选举隘丁、隘首，遇有外国遭风船只，以便随时救护。此后贵国商民来往该地，当不至有劫杀之患。去岁备中州难民并未被害，即其明证。其琉球岛，即我属国中山国疆土；该国世守外藩，甚为恭顺。本部堂一视同仁，已严檄该地方官责成生番头人赶紧勒限交出首凶议□。总之，台湾属在中国，应由中国自办，毋庸贵国代谋；各国公使俱在京师，必以本部堂为理直。 

　　缘准前因，合即照覆贵中将查照办理。须至照覆者。 

　　照会日本陆军中将 

　　为照会事。 

　　照得前准照会，得悉贵中将奉命统兵惩儆台湾生番，当经本部堂援据万国公法，请贵中将撤兵回国以符条约，具文照覆在案。 

