<!-- { "loadSidebar": true } -->
　　有东洋西字报论及中、东两国之事，谓曰：两国朝廷向来毫无猜嫌，彼此商民亦并无憎恨；徒以一旦之不慎，致两国共罹于兵祸，不深可惜哉！又曰：查台湾一事，则两国均不能全辞其不逮。盖中国初不明万国之规，若某地自称为己辖，则不可以该地人之行为与为己国无干；且于琐意西马赴京之时，又实有商议不明之处。至于东洋，则其错在误认番地不在中国版图之内，而欲规取以为己有。两国既涉于错误则两国各可稍为相让，而并非取辱之谓也。岂有素称和好敦睦之国，均不能小认己之不逮，些须相让，以免战祸之理云云。按此报词，居心实在仁和，而其论亦尚非全无道理。或又有论此役曰：东洋民人既被番人所戮，中国于日人进告之后，未尚动手惩办。夫万国规例「既有承认己辖各地名行为」之条，兼且日人曾请以「自行惩办」云云，则在中国今犹可计算日人原来须费银若干，以自行惩办而补偿之，以照万国律例而□昭我国责成。如是算法，东人既仅须动用数百兵士，则其赔费不大。至于动大师以规取番地者，是日人自举之事，而日人亦自认在理云。本馆于此事，原不愿出议；然又未尝欲乱言「逐日人尽杀东贼」等语，以冀瞒媚众意而昧罹本国于战祸。夫日人之先往台湾，其实未料及将来至与中国相战。此意阅诸东洋报而已有明据，故以知日人实有误认之处。今若果有议法可兼全国体而又免战祸，想中国众民无不欣然愿闻也；而紧按万国规例以行此，既非稍有取辱，反示人以诸事惟理为主也。夫万国规例既载有「我民若犯彼国之民，总须设法惩办」，欲用银与己民动兵，理亦然也。故日人原来所用银若干以自办番人，我国支之亦可也。 

　　天津中东大局信息 

　　昨日有轮船名「海宁」者自津来沪，据闻京都商议中、东大局，复有变动云。在西人谓曰：天津相传东使哦古坡与总理衙门筹商之局，大有不相对；已两边发怒，断绝所商各事也。且传：东使哦古坡及公使柳原，不日将出京回津。该处近又到有东船一只，现在共有两只湾泊云。按此闻实令人骇异；然以理势度之，其和局或犹可挽回欤！盖或两面一时之争执，各持硬论，以冀试强局面而争利欤！见彼实不肯依，始于是决议终让之欤！然则，战事亦可谓之危矣。 

　　东国筹捐 

　　昨得长崎邮来之西字报，内载有东人计及战费一事；以见东人虽有战祸之虑，亦非无大志以筹及焉。故国内所有爵位各员，近皆互相邀集为会，欲将大局事宜妥为筹划。又一封疆大员名瓦木纳秘者，具书呈于爵员大会；其略曰：现在东洋外务有进退两难之势，战祸虽未骤至，而两国商议之间，要亦非旦夕所能定夺。国事在岌岌之秋，在秉钧诸臣固当早为筹备，庶几可操必胜之权耳。然国内各人，亦应竭力尽心，以昭忠爱国家、踊跃输将之意。夫战事之兴，在丰其府库为要；否则，国内即有勇敢之士而饷糈告竭，仍无济于事也。今计国帑所存各项，似亦不为支绌；然欲供于师徒之巨费，恐尚不敷。是以经朝廷宣告于下，将王室所支之费先行省减。然则朝廷既能如是，而况国内之各臣民乎！由是进言者，遂有二说：一则相传今议又开火轮车一路，以达地名「亚哦磨里」者。按此举为益国之善谋，诚不可停止。然刻下似宜稍缓；俟中事议结而后兴工，当亦非晚。今所愿者，将此举之银拨提以济军事是也。一则贵爵各大员所每年收进之俸禄，统核不下四百五十万圆。若得此项一半供济公用，亦未始非一大助；而于贵爵员仍为计之得也。盖使战而不捷，则各贵员本无全俸之望；如竟克以奏功，则所捐之银，自能由所索中国赔项内而即行偿还。如国需又不能济，乃向富户告贷；抑又何难！盖下民见其在上者皆舍己以供国用，岂有不乐于输助之理；今贵爵员方聚会以商大局，故敢以上情进言云云。爵员大会接此，乃订于八月二十五日召齐各员以专商此事矣。 

　　九月十一日（公历十月二十日——即礼拜二） 

　　福州载兵船已回申 

　　日前中官雇定太古洋行「忌连佳」轮船由镇江载兵赴福建省，此船已经回空。据云：所载之兵共二千四百名、马三十三匹；并有枪炮弹药等物，不计其数。兵到福州，均各平安登岸之后，随即调往厦门矣。 

　　译天津西友信 

　　「字林报」中印有本月初四日天津西友来书云：日人于前天，有载兵火船到大沽口外。初一日，有日人数员由沽至津。初二日，乞请中官给发路照；道宪以日人无上海领事文凭，不能确知其为日人与否，拒而不与。今九点钟时，伊之兵船自行进口，到租界停泊。因船官来说的系日人，所以中官不能再行阻止，只得给与路照一张。日人既得路照后，即策骑入都。闻日人联辔而往，共有五人；现以路照仅止一张，其四人均为中官止住，仅为首者一人进去也。盖因日人无领事在津，所以进出为难耳。况此船并非由申驶来，又无文凭；稽察非常，正为此等。四日以来，传闻哦古坡与总理衙门议事不合，各怀盛怒；此说大约可信。并闻哦公使及柳公使并随从一干人等将到津门，即须乘坐所到之载兵船回日云。又曰：西人之租界见日人所湾泊之炮艇日日操练，都称其训练有方、水手亦皆熟习云。 

　　又闻：直督李伯相于初一日十点钟出辕到北境炮台阅视，按路到立台。其出署时，威严仪仗均不同大概云。 

　　前月二十六日，中国炮船名「靖海」者动轮离津，相传带有药弹等物；驶赴北塘炮台，以为安顿布置云。 

　　初三日，阅上海新报印有电报，所传日人有二铁甲船将到，已过埃及新开河矣云云。此种新闻，系与中国大有关系者。现已将此报纸赶紧送上京都，惟中皇帝在南苑行围，回时当可蒙览也。 

　　九月十二日（公历十月二十一日——即礼拜三） 

　　劝中东息兵论（局外人稿） 

　　天下之事，凡彼此两国有失和之患，每多由彼以为己已受屈，由此以为己之理直；故战祸常由是而兴也。然天下岂二其理！既无二理，则彼此岂能反在理外乎！然则彼此两国于执论之间，各自以为是；故其所以伸二理者，必由于偏见于己兼偏见于彼也。今中、东两国素称和好，彼此且皆切知动兵之祸劳民伤财，各深愿不战也；而战事犹若岌岌乎卒陷于旦夕者，岂不深可长叹乎！然则两国既惧战而势如不能免战者，究何故乎？盖因东洋以为己非无理；既非无理，则受制见吓退出中国，不但遗怨于己民，又取辱于他国也。在中国以为既受侵欺于东洋，今复与之相让以议和，亦不免见怨于本民、取辱于外邦也。兹闻东洋志实不尚赔银；其所以求银者，惟因欲冀弥缝于内民、免笑于外邦也。想中国既稔动兵之糜耗，实不吝出银项以免战患；惟是赔银，不免有受慑于东人之意。然则势又如是，而两国犹惟有战事以各全其国体乎？两国犹必固执一己之见，而不能稍体彼此所各伸之理乎？夫议论诸事，倘理绌而肯让，是岂为取辱于人乎！彼此各有不逮，而彼此各自相让，是岂为遗笑于四方乎！而要在各将彼此之所执论而互为较量也。今区区为局外之人，故敢将两国所执论而平心胪列焉。 

　　东洋之言曰：台湾番地，历来中国皆未镇抚之地；既未曾以番人为国民，又常视为敌而加之以兵。今番人将我民多人戮杀，欲中国代为查办，而皆以「番事不与相干」为对。按万国规例：若国家不肯承认某地之事，则该地亦究不能算为己有。至于我国向中国相告：『若中国不肯查办，则我国自行问之』。中国经允其事，已有明据。然□国亦有让与他国代使查办己民之理。中国既一面声说「不与番事相干」，又不拒我国自行查办；是则明为番地也。照万国律例，实不归于中国之明证。又兼我国亦不为在先与番人构难，因英、美两国业经各行用兵往办，而中国于此时亦未曾抗拒、有闲言；则又为番地不为中土之实凭。盖查办之事，与取归之事究不无区别也。或曰：我国本应与中国立盟。曰：非也；地非某国之地，则何须与某国立盟乎？且我国因恐或有误认为非中地，故专命公使琐意西马于立通商盟约时乘间以讯问也。如若番地于彼实欲算在中国版图之内，则何不明说，而何犹欲图免己属地之责成乎？今中国既实欲认有番地，敝国亦愿退兵；然调兵已涉大费，故必请中国补赔也。是东人一面之论。 

　　在中国之言曰：台湾一岛，向来连缀于中国版图之内。生番所以未遵教化与他民画一者，盖因中国居心仁义，欲顺其生性故也。然吾闻不独中国国内有番人未曾能服以法例也，美国亦有番人名「红印度人」出没山谷之内，每以杀劫为事。然似英国或普国之人被其所害，而英、普安能即令美人大起兵士以穷剿之！若美不兴兵，而英、普遂以该地方为不在美国版图之内乎？英有亚地里亚州国及中西兰各为旷野之地，番人不被教化者亦各见于其间；然设有法船被坏而罹其惨，英虽可自发船勘查，而亦未必遽兴师穷入深谷以剿办也。东洋琐意西马于相谈之间问及台湾，本国以不便遽与番人构兵故，当漫对以「不相干」耳。而日本问我是否可自使人惩办？于已知东人早明番地实归中国；否则，又何为有是问乎！且此事系东洋明知，乃于闽督照会向问台湾之事，东洋则以文书对曰：『此役不过欲稍为惩责番人，非有他意』。而东人若实以番地不为中辖，则何以于该时而不敢明说其实谋。东人若仅欲蹈践「惩责」之原意而后退兵，吾国尚无话说。乃先请我准其惩责，而后必欲占踞其土地；此晋献假道于虞以伐虢，其实欲得虞、虢而并有之之意也。 

