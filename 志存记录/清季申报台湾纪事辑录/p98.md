<!-- { "loadSidebar": true } -->
　　臣查此项民兵虽仅百名，原为屯垦之用。如果办有成效，尚拟推广扩充，将后山营勇疲弱较多者酌量裁减归并，另募民兵专事屯垦，以期明作有功。乃张升楷于该办伊始，任听庄连升滥募市井之徒充数，以致不能得力。其夫价一节，经臣严加面诘，始据张升楷自认苏涣瘴重费繁，不能不资夫价津贴等语；尤为巧猾可恨！查张升楷上年自津来闽，当委管带练兵；适省城大水，臣在城上亲见该员胼手胝足，救人最多。是以会同前署督臣文煜，奏保该员统领台北各军；虽系文煜列衔在前，实在系臣主稿，臣当独任其咎。现张升楷早已销差回省，臣原不必过于苛求；但恐台湾诸将相率效尤，营伍从何整顿！臣自问误保劣员之咎小，隐忍不言之咎大。相应请旨将前统台北各军留闽补用总兵张升楷即行革职，以示惩儆；并将臣交部该处，以为知人不明者戒。其张升楷浮用夫价计共若干，仍分别确查追缴；并饬提军功庄连升从严惩办外，臣因整顿营伍起见，是否有当？谨附片陈明，伏乞圣鉴训示！谨奏。 

　　奉旨已录。 

　　九月十六日（公历十月二十二日——即礼拜一） 

　　闽督何（璟）奏为请补要缺知县折（九月初四日京报） 

　　闽浙总督兼署福州将军臣何璟、福建巡抚臣丁日昌跪奏：为拣员请补要缺知县，以资治理；恭折仰祈圣鉴事。 

　　窃照准调嘉义县知县斌敏，于光绪二年四月初二日在省寓病故；经臣恭疏具题开缺。照例，以病故本日作为开缺日期，归五月分补行截缺。除已截缺咨部外，所遗嘉义县知县系台湾海外要缺，例应在外拣选调补。该处山海交错，政务殷繁，且有稽查口岸之责，在在均关紧要；必须精明强干、熟悉情形之员，方足以资治理。臣等与藩、臬两司在于现任知县内逐加遴选，一时实无合例堪调之员。兹查有候补班前补用知县邓厚成，年四十八岁，江西新建县举人；随军援闽出力，奏准以知县留于福建补用。续因克复广东嘉应州城，奏准仍以知县本班尽先补用；于引见后，领照来闽，捐加同知升衔察看。期满甄别，奏留闽省补用；委署邵武县，准补海澄县。丁忧，回籍守制。光绪元年九月，服阕回闽，由部核准起复；委署台防同知，调署鹿港同知，卸事。该员老成稳练，熟悉台湾风土民情；以之请补嘉义县缺，洵堪胜任。惟调缺请补，与例稍有未符，而人地实在相需。合无仰恳圣恩，俯准以候补班前补用知县邓厚成补授嘉义县知县，俾期要缺得人，实于地方有裨。如蒙俞允，该员系曾经请补知县、丁忧艰阕，今仍请补知县，衔缺相当；毋庸送部引见，并免核计参罚。据藩、臬两司会详前来。臣等谨合词恭折具奏，伏乞皇太后、皇上圣鉴，敕部该覆施行！ 

　　再，此缺因臣日昌上年渡台、嗣内渡后即办水灾，现在遴员甫定，并非无故迟延；合并陈明。谨奏。 

　　军机大臣奉旨：『吏部该奏。钦此』。 

　　九月十七日（公历十月二十三日——即礼拜二） 

　　禁开煤矿 

　　厦门来信云：闻台湾之淡水厅官吏已将中国民间所开之煤矿十二所，尽行封闭。缘此煤价陡贵，湾泊鸡笼之外国火船皆不得运煤以资揽载。故美国领事业与中官驳该，谓诚如此，未免大失公道；日后或当与中朝索赔火船延搁之费也。又请曷弗俟官煤繁旺之后，再该发此禁令乎！特刻下未知被禁之中国人，有诽该否。又未知官吏之意，欲禁之以旺官煤欤？又或有别故也！ 

　　九月十八日（公历十月二十四日——即礼拜三） 

　　论台湾煤矿事 

　　前有友谓予曰：『子喜观剧，亦知近日昆班大佳于昔日乎？子盖一往观』！余曰：『何以如是』？曰：『近日班中延数清客，每逢礼拜六夜及礼拜日夜，代演数出；故能致观者如堵墙也』。余于前礼拜六夜往观清客演中军、挑帘、裁衣、搜山、打车五出，又于昨礼拜六夜往观清客演「荆钗记」之参相与「白兔记」之回猎两出，能将戏中关节维肖维妙尽行演出。不但已也，即平日本班之脚色近来演唱各戏，亦均极力摹仿肖神，不似从前随便敷衍。大约非经数清客加意指点，即由各脚色格外观感也。由此观之，古人「有治法、无治人」之言，不愈信哉！梨园演戏，技之末耳，尚且如此；何况治世之大事哉！故古之圣贤，其治世也，必先使民有菽粟如水火，而后教民型仁讲让；是以民人有所效法，断无不仁者矣。 

　　本馆近见各省因兵燹之后，又继以水旱灾荒；几如孟子所云「乐岁终身苦，凶年不免于死亡」。此惟救死而恐不赡，奚暇治礼义哉！故欲各省垦荒田、兴水利、开矿务，不惜连篇累牍；欲民不忧饥寒而后再治礼义，能听从者果有何人！故至于今，荒田仍任其终荒、水利仍任其不利；惟矿务一端尚有官办者、亦有由民办者。若能从此上下各守其分，各行其事，不徒官能富、民能富，而且国亦由此而日富也。乃不图近日，竟有出人意料之所不及者。前阅厦门来信云：台湾鸡笼等处之各煤矿，向来系属民间集赀开采；近日奉官示谕，概令封闭停工，不准再行采取。一切煤矿，日后均归官办；第未知民间果能遵照否也。此信特不知是否属实？若真有此事，是岂徒官夺民食而已乎！谅不至若此之甚也。台湾孤悬海外，与生番为邻；所赖以久隶版图者，民也。民能安静无患者，幸有王法约束之耳。若此之为，是官先坏法矣；吾恐熟番将变生番，安望生番能作熟番乎！以理揆之，谅必无其事。然以刻下厘卡之事推之，恐又未必尽属子虚矣。第吾所不解者：道光以前，从政诸君虽营私财，尚顾公务，不敢居然攘夺刻剥。及军兴以后，国家之帑项尽虚、闾里之盖藏全罄，其能坐拥厚赀者，昔则军营中人、今则厘卡中人而已。岂台湾诸人亦有所歆羡，故有此举乎！惟是各矿虽系民开，而国仍可征税，即官亦可分肥；是上、下、中均可沾利矣，何必为此垄断而施一网打尽之计也乎！ 

　　吾因观戏，又闻此事，不禁为之慨然矣！若使诸清客仅各显其技，不令各脚色同归于好；所谓牡丹虽好，若无绿叶扶持，仍不能全美也。今能使全班各精其艺，阅者既多，不独全班名利双收，彼众清客更名利双收矣。天下事，大抵如此。古人有言：「官场如戏场」；故世之从政者，亦能深明此义，必能致令国富、民富，而已亦与之俱富矣。不然，虽富其身，敛怨于己；又安能长享其富哉！ 

　　九月十九日（公历十月二十五日——即礼拜四） 

　　台湾新置电线 

　　从台湾府至打狗之电线，业已造成；每日有消息往来，甚为利便。闻系天津水雷局之肄业生经理此传信之事也，再闻拨福州电信局中之学生共为佐理云。 

　　九月二十日（公历十月二十六日——即礼拜五） 

　　论铁路火车事 

　　火车停行已数日矣。日昨与友数人，同在茶楼品茗。隔坐亦有数人；忽有一人至，隔坐人邀与同坐，询曰：『君往吴淞，何以又能偷闲来此』？答曰：『候潮退耳。若如数日前有火车时，余固可以去而复返矣』！语罢，叹息久之。复有一人至，隔坐人询问如前；答曰：『风太大，船户不肯开行；须候风息，始能开往耳』。又询曰：『君有急事，何以不弃舟而车乎』？答曰：『如此大风，尘眯人眼，车夫不能张目；安能推车！若尚有火车，何至行路如此艰难』！于是阖坐同声叹息停止火车，有损无益；并云：『从前未见火车，亦均不知火车好处。今已行有数月，往来吴淞者，均称其便；一旦停歇，殊令人皆往来不便。安得上宪回心转意，准其复行；则有事吴淞者，定当感颂功德于无既矣』！余闻此言，因私询友人曰：『火车便民，余既得闻矣；第不知其价值，与小车、航船何如』？有曰：『火车下坐，往返吴淞仅须钱三百六十文。天明头次开行，乘之以往；日晚末次开回，乘之以归。一日之久，仅须一时乘车；其余五个时候可在吴淞办事，故皆称便。若雇小车，往返价须加倍；而途间行走之时刻尚不止加倍，仅能在吴淞耽延两时之久。至于趁航，以往价虽少廉，然各种不便尚不止如隔坐诸人所言。是以人皆思火车复行矣』。余亦为之叹息而回。 

　　今辰，又有友谈及火车事者。余曰：『究竟当道主意如何』？友曰：『闻将拆往台湾』。余曰：『子以为何如』？友曰：『余昨由台湾回，骤闻此该，大为詑异！南洋大臣沈公，固创该造铁路者也；是应深知铁路之有益也。岂铁路能有益于台湾，又反致无益于吴淞乎？且沈公当亦深知此项铁路之不能合用于台湾也。若欲用之于鸡笼等地以运煤，则嫌其太长，又嫌其重出；若竟用之于内地以运各物至船，则商民无不大得便宜。惟嫌其太短，虽再加百倍亦合用也。故余谓火车之停，断非南洋大臣之意也。夫台湾一境，余前岁至彼阅历一周，时将一载；见各山之美材与各处之土产以及各矿之煤铁，无不尽善尽美。特所难者，在转运出山以至海耳。今若能将此铁路移之至彼，再往西国加造百倍置之于各处，俾得将各处所有之货物尽运至海、载往各省，则台湾之富可立待，而税项之充亦可立待。以吾目中所见台湾土产之轻小者，尚能以人力运出。若重大之货物——如美材等者，人力不能逮，俾尽作柴薪，未免可惜；而各省制作各局，反用重资向外洋购用，未免失算。中国向日本所买之木料，台湾皆有；日本能取之以致富、台湾则弃之为薪，可见材木亦有幸、不幸耳。若能大兴铁路，则废弃之材皆为有用之材矣。生番见此情形，亦富兴求富之念，必乐转运各物与众人贸易；相习既久，归附亦更易矣』。友言如此；故详记之，以为有心台湾者釆择焉。 

　　中堂宝（鋆）奏为奏明请旨折（九月初九日京报） 

　　大学士管理吏都事务臣宝鋆等谨奏：为奏明请旨事。 

