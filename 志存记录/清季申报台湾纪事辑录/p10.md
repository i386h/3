<!-- { "loadSidebar": true } -->
　　本馆先述中华赫赫岩岩为天下之大国，岂有袖手旁观他国乘机夺据吾国之外藩耶！此言当述时，尚不知其信果有可凭；虽至今日，亦未尝由本国窥得其意志。然从各处来报采择各耗，则其言殆似属可信而无疑矣。且自台湾驶至东洋诸西国之船，相传四十日以前已有华兵陆续过海以至台湾。又曰东洋于数月前曾经派发兵船一只，扬言至香港去而已；继而知此船仅于台湾各处巡海测量，并未至香港也。中官侦悉，遂派火轮兵船一只－－内载兵士五百名以预防焉。横滨新报内又陈云：中朝得悉兴师之耗，大为愤怒；以为事属藐视，图侵疆界。且据同时所传者，东洋知中国之意不准行也，已有半途而废、退缩不前，将拟以所集师船转攻高丽也。然则我朝设心不服其妄行，且派兵防拒矣；而东洋仍竟征师而出，抑又何也？据昨至之万昌公司船相报者：至本月十九日，则长崎已有东洋船十只载兵出海前往东洋矣。是其势今已如是；本国不准其行，东洋则不待议而竟纵一己之志以行之，亦殊不可解矣。 

　　凡两国起衅动兵之由，大率类此情形也；而本国将如何以为计乎？嗟尔有众，无不拭目以俟矣！因此举已属起边衅、动干戈之一端也。视西人在东洋行为，而已可略见一般矣。据本馆先述东洋人已雇用万昌公司船名「牛约」，以资供载兵粮之役。船既雇，驻札东洋之美钦差即以电气传令，谕曰：『凡他国船楫供用于此役者，不可保其后日不被中船所弋获也』。盖万国例法载有明文：如两国相战，他国之船与此国供役，则彼敌国均可视为敌船而并惩之也。观于此，则知该钦差之意，以为东洋之侵中华境，已属衅端矣。中国径行攫获与事各船，于局势无所不宜也。若以为俟中国先行示战、然后封藩船之例始可行焉，则何为而出此谕耶！该公司得令，当即改废前约而不敢与事也。夫此役也，东洋伐师既经前行，则两国不出于互相称动干戈之祸者，惟有一路可以免耳如东洋将生番惩办已毕，然后即速行退兵是也。如必欲据地镇兵，是则肆悍以欺侵我国也，兵端则由此兴矣。 

　　今闻中国曾经调兵至台湾，已经立意设法不使东洋逞志以夺我边陲；在吾华民闻之，必皆钦仰而称是也。夫动干戈、用兵旅，祸莫大焉；耗国帑、丧民命，无所不至也。然苟当时势已至于此，亦不可畏难而苟安也！所望于上者坚持以行之可也。 

　　翻译东洋横滨西字新报论东洋伐台湾事 

　　征伐台湾一事，现在东洋议定；其实仍欲伐台湾，特不愿与中国交战耳。从前东洋外务大臣从北京返国，云已与中国商定，准东洋自行征伐；今东朝见中国有大不允之处，故始□前日外务之议内有不妥当者。恐故尔观时而动不伐台湾以免失中国和好之意。 

　　又一新闻纸云：传闻中国既以东洋欲伐台湾之事以为不然，且□露防备之意，经已调兵遣船前赴台湾防堵。又一新闻纸云：东洋前议伐台之事，继思其事内有戒心，是以悉作罢论；将聚集兵船移向高丽，索立条约。先是，高丽立意不与各国通商；现其为国者志意一变，故东洋欲首先与立和约。并风闻中国闻东洋伐台之事，赫然震怒；拟定欲伐□□□之琉球，以反与之为难云。余□东洋西字报所论如是，盖得之于误也。其所论，在十二日之前也；盖数日以前，经有十船由长崎载兵赴台湾矣。 

　　记兵船事 

　　十八日法界扰乱之日，英国兵船无一在本港内者。然滋事一起，电音即传，想不日而各国皆必有船至矣。据前日香港来报，以前湾上海之英国兵船名「加马士」——昔日于团练兵在上海假战者，即是船之水兵也，经自厦门前往台湾，以冀旁观东洋伐生番之事耳。 

　　三月二十四日 

　　长崎新闻 

　　长崎五日前新闻：现往台湾兵船，已陆续出海前往。昨日因海面风大，有四船在长崎外海口折回避风。今日风平，即复出海。听见各船都泊于厦门，并有官欲往厦门起盖领事衙门，欲用以作为出师应接计。所发之兵，计三千五百人；并载兵各船，皆托外国人管领。至于所用兵器，尽皆其国精选。闻于此役共须用兵七千名也。 

　　东洋回兵消息 

　　上海传闻：本邑驻札东洋领事经照会道宪，告以伊国征伐台湾生番一事，已经中止不行。所遣各船，亦皆收回成命云。然观于长崎来信，知已有十船载兵以先往，且该兵至今日约计已驶至台湾境地之上矣。是此风闻，殆似不可信者欤？ 

　　又闻东洋人之伐台湾也，闻其兵多赖西将以为带领计。噫！东洋人熟习于西法、贯通于西略，吾华人已闻之耳熟矣。然则台湾生番既无精良器械、又无深谋韬略，皆贫苦无所措手足者；而东洋固俨然一强国也，其犹不敢独恃己力以为惩办者，其故何也？吾窃有所未解者矣！ 

　　东洋人来信（寓上海东洋游民志） 

　　余好读「申报」，迩来迭见征台湾论，余茫茫不知其底蕴，是以函致东洋知己大宪。顷得复书云：『生番为人，以夺掠残杀为常业；以致我国良民屡遭荼毒，惨不胜言。故拟派员前往该地声明罪恶，俾其知所惩创』云云。由此观之，不过说以利害以儆将来，免致再遭毒苦耳。至于遣动兵丁，亦是有备无患之意。该生番果能顺情达理，化莠为良，实天下各国之大幸也。心切良民，德及顽梗；岂非美事！又何云与清国伤和之说耶！复何须殚思毕虑，议论风生耶！ 

　　台湾土番考（上） 

　　台湾在福建之东南，地隔重洋，形势广袤可至者凡千六百里。外此，则生番所居，与熟番阻绝。远望皆大山迭嶂，莫知纪极；可以置而不议。 

　　台湾土番，种类各异；有土产者，有海舶飘来及宋时零丁洋之败遁亡至此者。聚众以居，男女分配，故番语处处不同。 

　　东夷番，不知所自始。初居澎湖外洋海岛，后乃渐移入山南，亦聚处海滨。明嘉靖末，遭倭焚掠，乃避居山内。所居地，断续千余里。种类甚繁，别为社，社成千人、或五六百。无酋长，雄者听其号令。性好勇，喜斗。昼夜习走，足皮厚茧，履棘刺如平地，速不后奔马。有隙、邻社兴兵，期而后战，相杀伤；次日即解怨，往来如初。地多暖，无水田，治畬种秫。禾熟，拔其穗，粒米比中华稍长。采苦草，杂酿为酒；间有佳者。男妇杂作，女常劳、男常逸。有盗贼，则严剔之，戮于社。夜，门不闭；禾积场，无敢窃者。人精用镖鎗，长五尺有咫。山多鹿，冬时合围捕之，获若邱陵。充龙、烈屿诸湾译其语，与贸易。东夷风俗：虽濒海而不渔。穷身捕鹿，鹿亦不竭。无历日、书契。其民杂居而不嬲，相生相养，饱食嬉游；于于衎衎，有若无怀、葛天之遗也。 

　　诸罗、凤山之番，有土番、野番之别。野番在深山中，迭嶂如屏，连峰插汉。深林密箐，仰不见天；棘刺藤罗，举足触碍。盖自洪荒以来，斧斤所未入。野番巢居穴处，血饮毛茹，种类实繁。其升高陟巅、越箐度莽之捷，直可以追惊猿、逐骇兽；平地之番恒畏之，无敢入其境者。有赖科者欲通山东土番，与七人为侣，昼伏夜行，从野番中越度万山，竟达东面；东番导游各社，禾■〈禾上水下〉芃芃，比户殷富。谓苦野番间阻，不得与山西通；欲约西番夹击之。又曰：寄语长官，若能以兵相助，则山东万人凿山通道，东西一家，共输贡赋为天朝民矣。有当事者能持其义，与东番约期夹击，剿抚并施，烈泽焚山，夷其险阻；则数年后，未必变荆棘为坦途，而化盘瓠■〈棘上火下〉筰为良民也！而惜乎行之者无人也！ 

　　诸罗山以上，皆在深溪峻岭之间。惟知采捕麞鹿，听商贸易；鲜食衣毛，所异于禽兽者几希矣。番之性虽刚而狠，但见小而善疑，故无非分之求。其技善奔走，穿藤攀棘，捷于猿猱。所用之器，镖鎗最利；竹弓、竹箭虽不甚劲，而射飞逐走，发无不中。倘使稍有知识，偶或蠢动，亦非易制也。 

　　生番素喜为乱，苟有不足，则出山屠杀商民。然此类也，若专以威，则难捣其穴；或柔以惠，则难饱其贪。要当示之以威武、怀之以德意，驾驭有术，不敢背叛。且各社自树其党，不相统辖；力分则薄，较易绳束。又其俗尚杀人，以为武勇。所屠人头，挖去皮肉、煮去脂膏，涂以金色，藏诸高阁；以多较胜，称为豪杰云（选录「循环日报」）。 

　　三月二十六日 

　　论台湾事 

　　本朝与东洋持议台湾一事，其若何情形？是华民仍然昧昧不得其实也。初是日本外务大臣琐意西马出使与总理衙门议定大局，相传云：总理衙门许日本自行惩办。其议，似固有之也。然所许，恐仅属叙晤间偶及之而已。盖观于横滨西字日报，则准许之议皆杳渺无凭；即此，已可见也。然而准他国兴大师来犯我外藩者，岂有不以明约载记之理乎？故以实揣衡之，则大师征伐台湾之许，系属子虚。即有准行惩办，系属口头言语；其议盖未有成约耳。 

　　然此役也，所异者：传闻东洋径拟自行假道于中国熟番之地，拟欲在大口左右令兵由水登陆也。又传云：东洋复经派委数员前往厦门，以关榷设领事衙门在彼也。夫厦门，因与台湾南境最近码头也；台湾一岛四围概无安船楫之港，顾设立领事于此者，盖使船有避风处，欲于台湾为接应计耳。虽然，假道于中国、设领事在厦门——其二端，东洋其曾经于中国先议与否耶？在厦门设领事，固照新立和约而可行；顾于此际，亦应先为照会也。或曰：诸事经东洋于中国议各有端绪，□中国皆为允许矣。此言也，我固未之信也。即曰许之，则许之必因东洋声称无他虑，且示以无有据地之意；则生番既办，而军师随即收回也。夫东洋于此事若果足可信，则借路各端，亦究无弊矣。乃平心以揣度之，而东洋起师至七千之数、耗国帑至十兆之多，则岂有惟图惩办无知之生番为计，而无他图之理乎？若果然，仅与生番欲相持也，何需必措手于精于战谋之西人耶？昔日残害东洋水手之生番，固必有所欲惩其人；姑遣兵船－－内载兵五百一只，而前雠即可报复也。乃何事而竟欲以七千余士出师耶？生番无定志，如境内数辈怂恿其本性，以杀东洋数人；而东洋岂必大集其兵，似乎欲偏服通境，似将与我国大起干戈！ 

