<!-- { "loadSidebar": true } -->
　　再，台湾各属历年拿获例应斩枭重犯，均系由台勘明，就地惩办。兹据台湾道夏献纶以光绪三年分据所属淡水、台湾、凤山、嘉义、彰化、恒春等厅县拿获讯明解勘之谢聋、趟彬猪、林谅、林汶佶、余舜、曾漏、汉加必、寥杀、冒田、高恩阿、尤毛建幅、陈红、林赤牛、林房、陈贝、王金幅、陈烦、陈合、吴传妹、陈幅、黄止、徐让、李阿来、吴松、萧猪屎、施阔嘴、何臭头明、陈猫定、陈珍冬、林江河等三十犯，或抢劫械斗杀人、或戕害营勇，均属情罪重大，未便稽诛。当经本任抚臣丁日昌并臣等批饬暨由道核明分饬斩决枭示具详请奏前来，臣等复核无异。除开单咨部查照外，谨附片奏明，伏乞圣鉴！谨奏。 

　　军机大臣奉旨：『刑部该奏。钦此』。 

　　四月初十日（公历五月十一日——即礼拜六） 

　　煤说 

　　山川之气，灵者为鸟兽虫鱼，秀者为草木；浮者为水土，结者为沙石。蕴郁牢结，消烁始化者，为五金与煤，世皆宝贵之；以为天地自然之利，取之不竭、用之无穷。然其见宝于人，则有先后焉。 

　　三代以前，五金之利无几，大要铁先盛行，铜次之，金、银次之，锡又次之；而煤则最后行世，古人削竹为燎以照夜，凡燕宾侍坐皆用之。后人易之以油，于是制烛、造灯，大抵汉世始为之。厥后凡植物之子——如豆、菜、麻、桐、茶、棉，皆勿弃遗；且贩油者，列为巨商矣。今则又取资于煤；烧煤之气沥而为火油，并有纯以煤气贯注、四通八达，无油、无草心而能燃者。盖古人出作入息，起居有常；无夜课之功。灯烛既成，风始小变。光定而能久照，物便而无须人执；取其耐坐，渐移日间之事为深夜之功。迨造作日巧，且有吸食鸦片者，竟夜起而昼伏：可见世运之盛衰，关乎物力也。今照夜者取用夫煤，已较盛于十年以前。然火油，则到处皆然；而煤气则海邦仅有，尚未极盛。故豆、菜等子之油，销用犹多；犹之庭燎既废，而木排、篾索尚资以照行人也。 

　　夫煤之功用，至于沥油以点、积气以燃，此皆用煤之后思索变化而成。若开矿取煤、代薪生火，则事历二、三百年。宋人诗词中，止知有兽炭；以前无煤也。所谓麝煤者，薪灼成烟，积久于釜突梁尘者也。故煤，为地利中最后得之物耳。然共产于地也，四大洲名山几乎无处不产，即平地亦有之。西洋人未入中国，山中取煤获利者已不少其人；何以取之之法，中人反不如外洋乎？盖轮船制炮，非煤不成。他国始入中华，已有轮船炮位，皆自机汽而来；中人见之，徒然望洋兴叹。即欲仿行，而本产之煤无所用之，必塞己国之大利而乞他国之盈余；故知取之之法，西良于中也。夫西人取煤之法，大都不外机器；而机器之成，大半由于煤力。以煤成机器、以机器取煤，更迭为用，其利不穷。而中土取煤皆由人力，其力之所到仅及地皮，而地所结精华之煤仍不得出；故平时煤之为用，不过铁器铺、茶店、饼炉并瓦砖窑厂；北方民居火炕，间或用之。今因制造各西洋器物，采购洋煤贵而不足于用，设法以机器取煤，延用洋人之精熟此技者为之董率，宜乎煤利大兴。而不意所得之煤，止足供烹调茶饭之用，而不适制造。以故湖北、江西开矿之举，兴而复废、废而复兴；推求其故，非机器之用不灵也、非洋人之业不精也，亦非地力之于中国不相宜而与外洋异也，盖中国诸省皆有煤矿可开，前者西人所估数浮于外洋几倍，虽不尽信而揆之中土素产之煤，则所差亦不甚悬殊，所以不能获利者，大抵中人习俗惑于风水之说。现所开采者本从闲地施功；而山中煤苗最佳之地，为民情所格耳。盖业山者，亦与业田无异；种植繁衍之区，往往宝贵地皮上生物之佳，即可知地脉中结物之富。人情偏惑，故不能强耳。 

　　中国腹内诸省欲尽行开矿，大获其利；吾恐事势、人情两相扞格，尚难收效也。所可望者，台湾之煤矿而已。台地自隶版图，所设府、县治仅有十分之一；此外皆目为生番，不屑教化。故二百年来，无人该及。前年日本肇事，乃始推他人歆羡之心，而反以自图；剿抚兼施，力为善后，斩荆榛、通险巘，开办煤矿，无人能阻之。近虽事在伊始，而日后煤利之盛，不卜可知矣。以全台计之，利可比于外洋一国；若推之腹内省分，利可甲于四大洲。所惜诸省事势、人情，与台湾相反耳。虽然，民情之变，亦正有端倪耳。近来各海疆渐用煤炉煮食以代柴薪，以其价廉而火力厚也。去海数百里之地，亦辗转相效。从前以煤煮食物为有毒，亦渐破其见，而知以食海带解之。一家用之，十家效之；此州行之，他郡沿之：则不数十年，而煤必为生人日用必需之物。洋煤愈竭，则中煤不得小开；以其近地面生者供民间日用，而以地心蕴结者充各制造，且无虑外洋用煤不买自中土。夫然后利权可夺，君民皆富；风水之感，不烦言而解矣。然其事尚非旦昼之功，徒令抱杞忧者搔首踟蹰耳。 

　　四月十二日（公历五月十三日——即礼拜一） 

　　闽督何（璟）奏恭报交卸将军印信并海关关防日期折（三月二十八日京报） 

　　闽浙总督臣何璟跪奏：为恭报交卸将军印信并闽海关关防日期，恭折具奏，仰祈圣鉴事。 

　　窃臣于光绪二年十二月间，在浙江途次奉旨兼署福州将军，于光绪三年正月二十八日抵闽；二月初一日，准前任福州将军文煜差员将将军印信、闽海关关防移交前来。臣当即祗领任事，具折恭谢天恩在案。兹新任福州将军庆春于本年正月二十八日驰抵福州省城，臣即于二月初二日委左司协领讷钦等谨将将军印信并闽海关关防暨敕书、令箭、文卷等项移交将军庆春接受讫。 

　　所有臣交卸将军印信及闽海关关防日期，理合恭折具奏，伏乞皇太后、皇上圣鉴！谨奏。 

　　军机大臣奉旨：『知道了。钦此』。 

　　四月十四日（公历五月十五日——即礼拜三） 

　　恭录上谕 

　　四月初六日，奉上谕：『丁日昌奏「病难速痊恳请开缺」一折，福建巡抚丁日昌，着准其开缺。钦此』。 

　　四月十五日（公历五月十六日——即礼拜四） 

　　台湾近事 

　　闽省大宪近于台湾设法招徕农工商贾至台，俾海外岛疆屹成雄镇，特委方观察在台经理分地居民诸事。闻现在沿海各处居人渡台者源源不绝，而所居多在台湾之东南也、又前年日本驻兵之所名「夸梁海湾」者，新筑一城，藉扼形势云。 

　　四月十九日（公历五月二十日——即礼拜一） 

　　上谕一道（四月初七日京报） 

　　上谕：『福建巡抚，着吴赞诚署理。钦此』。 

　　四月二十七日（公历五月二十八日——即礼拜二） 

　　招民开垦 

　　台湾山后绵亘数千里，中多土产。其地均系膏腴，果得开耕，诚能上裕国课而下利民生；本报已屡言之。兹闻闽省各大宪已招人往山后开耕，一片荒山将成沃壤。所有农具、耕牛均由官给，每月每人并给工食制钱二千四百文并白米三斗。除雇用土人外，另用船政局第十二号轮船驶往广东招广、潮两属人民；自去冬至今春，约已招到四、五千矣。闻内有千余人系在该处防堵，余俱业农；俟满三年后始行起赋，而田亩为开垦者世业云。 

　　五月初七日（公历六月初七日——即礼拜五） 

　　四月分教职单（四月二十六日京报） 

　　光绪四年四月分教职单：……复谕：福建宁德，王恩培（台湾，拔）。 

　　闽抚丁（日昌）奏病势反复请准开缺调理折 

　　福建巡抚臣丁日昌跪奏：为微臣正拟起程赴闽，病势忽又反复，难以依期销假；吁请天恩，仍准开缺调理。恭折陈明，仰祈圣鉴事。 

　　窃臣前因病势缠绵未能脱体，有医者进倒仓法，谓可除根；又谓脚肿须用针灸外治，兼服攻泻除湿之剂，方可克期见效。臣因急求痊愈，祗可听医者之所为。初尚有效；二月间，居然扶杖能行，窃可以如期销假。因闻近畿亢旱，九重筹赈焦劳；臣此处劝捐，亦不能不认真举办。事烦心悸，不意右足用针处所忽然肿溃，日流脓血无数；牵动呕血、隔食诸症，一时病作。另易内科医生，则又谓倒仓法及攻泻之剂大伤脾胃，用心亦复太过，以致元气损亏；现在土受木克，瘴湿已中膏肓，泻已不能、补又不可，非息心静养一、二年兼用清淡和解之品，不能见效。臣始犹欲舆疾而行，而精力不能搘拄，一举一动需人扶掖。窃恩他病皆可讳饰，惟脚不能行，则众人共见。倘莅任之始，即须数人扶掖，属吏、部民一望而生藐玩之心，何能使其听令遵教！ 

　　现在时势艰难，身体健强，犹恐不能称职；若衰病百出之躯腼颜恋栈，恐贻误时机！伏思福建地方紧要，断无悬缺久待之理；即使仰蒙圣主逾格矜全，微臣问心亦万难自安。况臣病势反复，亦断非二、三月所能奏效。踌躇再四，心急如焚。万不得已，惟有叩吁天恩仍准开缺，庶免心悬两地；趁此海疆静谧、台湾番务全平，可以静心医调。一俟略能搘杖、行走稍便，无论蹈汤赴火、瘴海蛮荒，臣当闻命即行，断不稍避艰阻。臣素喜任事，现虽请假在籍，尚复经营捐务，并于汕头设局招工前往台湾后山开垦，并非甘心求退之人；而臣自顶至踵皆荷圣主逾格生全，高厚恩施胜于天地、父母，亦断不敢萌求退之志。惟此次正在部署起程，而右足肿溃，不能穿着履韈，寸步难移；使臣不能早遂犬马报主之心，亦实出于无可如何！医者皆言臣不开缺、专心调理，则求效愈急、用药愈杂，病状必无转机；势不能不披肝沥胆，自投于君父之前。若蒙逾格恩施，准其开缺，俾尽心考求医药，沈痾必能速起，多则年余、少则一载；但使一日不填沟壑，即当一日出效驰驱。即臣暂在本籍，倘遇闽省督、抚臣有要事相商，臣苟有所知，亦无不竭诚忠告，以期于事有裨。 

　　至臣办理晋、豫赈务，现在近畿尚未得雨，我皇太后、皇上宵旰忧勤，臣虽病莫能兴，亦不敢置身局外。况此系一条鞭之事，祗烦口笔，无须行动；当力疾兼筹，使多得一分捐项、即多救一分饥民，藉以仰慰圣廑。 

　　所有微臣因病势反复仍请开缺调理缘由，谨力疾吁陈，伏乞皇太后、皇上圣鉴训示，臣无任诚惶诚恐、瞻依感恋之至！谨奏。 

　　奉旨已录。 

　　五月十二日（公历六月十二日——即礼拜三） 

　　台湾风灾 

