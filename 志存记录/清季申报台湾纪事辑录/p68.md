<!-- { "loadSidebar": true } -->
　　若台湾之出事，其缘由又异于金州也。盖距台一百二十里外，有一处离海滨亦远，一西教师名「喀母罢洛」者在其中传教于必巴万番人。该番人性本愚蠢，故彼处华人之有势力者，素来役之如仆隶；今该教师在彼传教，内有一华人深恐土番被其教通，渐知尊卑之分，将不肯再供役使，故会聚其同类者多人来攻礼拜堂。斯时喀母罢洛已就寝，但闻门外喧嚷，起而视之，则见有持刀者、持鎗者、又有持火把者，势甚汹涌，将该堂围似铁桶；騲呼该教师之名。及到门口，想与华人讲话；而华人又逐之使进，不令出来。该教师因又将棉被裹身，藉以拥护；复反身到大门前，而众又逐之不止，其棉被亦为击破数处。众又将火把投之堂内，一室熊熊，几若欲放火者。然斯时该教师则门外有人、堂中有火，进退维榖，颇有戒心。幸一时传言门将落下，众始略为退开；而教师亦乘间逸出，伏于近地眺望。惟见火把往来不止，如寻觅光景。因想三十六着，走为上着；即乘夜疾行。比至天明，身亦困乏，目有小伤；走至最相近之衙门禀诉，官始着人保护，送回台湾。然彼处礼拜堂，则已为众人毁坏矣。 

　　将军文（煜）等奏台地后山急须耕恳请开旧禁折（正月二十七日京报） 

　　福州将军臣文煜、闽浙总督臣李鹤年、福建巡抚臣王凯泰、办理台湾等处海防兼理各国事务臣沈葆桢跪奏：为台地后山急须耕垦，请开旧禁，以杜讹索而广招徕；恭折驰陈，仰祈圣鉴事。 

　　窃臣等于十二月初一日业将南、北路开通及拟将琅桥、旗后等处布置各情形，奏明在案。因思全台后山，除番社外，无非矿土。迩者南北各路虽渐开通，而深榖荒埔、人迹罕到，有可耕之地而无入耕之民。草木丛杂，瘴雾下垂，凶番得以潜伏狙杀；纵辟蹊径，终为畏途。久而不用，茅将塞之。日来招集垦户，应者寥寥。盖台湾地广人稀，山前一带虽经蕃息百有余年，户口尚未充牣。内地人民，向来不准偷渡；近虽文法稍弛，而开禁未有明文。地方官思设法招徕，每恐与例不合。今欲开山不先招垦，则路虽通而仍塞；欲招恳不先开禁，则民裹足而不前。臣等查旧例称：台湾不准内地民人偷渡；拿获偷渡船只，将船户等分别治罪、文武官该处、兵役治罪。又称：如有充作客头，在沿海地方引诱偷渡之人，为首者充军，为从者杖一百、徒三年；互保之船户及歇寓知情容隐者，杖一百、枷一个月；偷渡之人，杖八十，递回原籍；文武失察者，分别该处。又内地商人置货过台，由原籍给照；如不及回籍，则由厦防厅查明，取保给照。该厅滥给，降三级调用。又沿海村镇有引诱客民过台数至三十人以上者，壮者新疆为奴、老者烟瘴充军。又内地民人往台者，地方官盘验出口；滥给者，分别次数罚俸、降调。又无照民人过台，失察之口岸官照人数分别降调，隐匿者革职。以上六条，皆严禁内地民人渡台之旧例也。又称：凡民人私入番境者，杖一百；如在近番处所抽藤、钓鹿、伐木、采椶者，杖一百、徒三年。又台湾南势、北势一带山口勒石外为番界；如有偷越运货者，失察之专管官降调，该管上司罚俸一年。又台地民人不得与番民结亲；违者离异治罪，地方官参处。从前已娶者，毋许往来番社；违者冶罪。以上三条，皆严禁台民私入番界之旧例也。际此开山伊始，招垦方兴；臣等揆度时势，合无仰恳天恩，将一切旧禁尽与开豁；以广招徕，俾无瞻顾。 

　　嗣又据台湾道夏献纶详称：『旧例，台湾鼓铸锅皿、农具之人，向须地方官举充，由藩司给照；通台祗二十七家，名曰「铸户」，其铁由内地漳州采买。私开、私贩者，治罪。迩来海口通商，铁斤载在「进口税则」。昔杜内地之出，今自西洋而来，情形迥异。而不肖兵役人等往往向民间籍端讹索，该铸户亦恃官举，任意把持；民甚苦之。又台湾竹竿，向因洋面不靖，恐大竹篷筏有关济匪，因禁出口；以致民间竹竿经过口岸，均需稽查。不知海船蒲布皆可为，并无需用竹。立之厉禁，徒为兵役留一索诈之端，民间多一受害之事；应请毋庸查禁』等因。臣等思当兹开辟后山，百凡以便民为急，不得不因时变通。合无再恳天恩，饬地方官将铁、竹两项悉弛旧禁，以断胥役勒索之路，以济闾阎日用之需。 

　　愚昧之见，是否有当？理合恭折由轮船内渡，付驿六百里驰奏。伏乞皇上圣鉴，训示遵行。 

　　再，臣葆桢拟于本月初四日驰赴琅桥察看形势，随因感冒甚重，未能如期起行。俟调治稍痊，即当前往；谨以附陈。至此折系臣葆桢主稿，合并声明。谨奏。 

　　奉旨已录。 

　　大臣沈（葆桢）奏抚番招恳在在需人请饬调员来台片 

　　沈葆桢等片： 

　　再，开辟台后一带，抚番招垦，在在需人。兹据营务处浙江候补道刘璈禀称：『有候补工部员外郎陈一鹤，系浙江台州府临海县人；补用同知文炜，系湖南长沙府人；运同衔候选知县李益林，系湖南岳州府巴陵县人。三员皆才具优良，躬耐劳苦；堪以相资为理等因。合无仰恳天恩，饬下浙江、湖南巡抚分别调令来台，以为指臂之助。伏乞皇上圣鉴训示。谨奏。 

　　奉旨已录。 

　　二月十九日（公历三月二十六日——即礼拜五） 

　　日本为琉球索还贡物 

　　昨阅香港邮来各日报，知日本人于西字报中刊列一则：谓去年中东该和，中国曾以四十万银补偿日国军费，又以十万银抚恤琉球被难之家属；则可见琉球实为日本之藩服，中国家不当受其方物。故去年琉球入贡之珍，日本近已移文于中国总理衙门，拟将索还云云。 

　　于是，中外新闻及华字日报各设难辨诘曰：琉球之服从我朝，历有年所。凡遇彼国新君登极，必请我国册封，以为荣幸；正不独频年之贡献已也。此固自昔为昭，匪今伊始；岂日本近在东瀛而未之闻乎？若去岁台疆不靖，中国与以五十万银，原所以大度为公，不欲两国军民同罹锋镝。此正息事宁人之意，与琉球之属于何国，渺不相关！今日人不究其详，而第据偿银一事，以为琉球即为己属，毋乃以虚词诳人乎！且查万国律例，凡为自主之国，□□□□□属，亦仍许其通问于他邦。近如安南与法兰西通商，西贡一隅俨为法有，且已□有条约；而安南于中国仍复入贡，□□□□□法国有后言也。又如鲁文尼亚，向本属于土耳其，近复有数大国与立通商条约。故西班牙新君践位，其国外部大臣□□□布告各邦，且以书直达于鲁文尼亚。土国因即具书与西班牙诘难，而各国闻是事，亦俱以土国为非。盖鲁文尼亚既为自主之国，亦当听其往来酬酢也。今琉球既与安南相同而又非如鲁文尼亚久属于土国，则其入贡中朝，日本且不当阻遏；而况来索取乎！且琉球与日本所立之条约究竟如何？各国亦未尝目睹。日本既必欲争此，何勿将条约明白刊示，俾中外咸使闻知乎！若仅以偿银一事据为口实，则何足以服人心也。 

　　以上皆香港报所论之大略，其曲直是非，几于抉摘无遗。故节录之，以供有心世道者览焉。 

　　二月二十四日（公历三月三十一日——即礼拜三） 

　　论日本向中国索还琉球贡物事 

　　前阅香港各报载有日本备文向总理衙门索还去岁琉球所贡方物一事，借口于总理衙门去岁该和之日，有琉球系为日本藩属，中国不应受其贡献等语。又云系得之日本西字日报，但不知其确否。吾以为日本虽愚，似尚不至以妇孺行为施诸政事。第恐因讹传讹，以致有此笑话。若果属实，则日本之行为真足以见笑四洲、诒羞百世，究竟与中国何损毫末哉！ 

　　夫天下之事，仅判两端：曰义、曰利而已。以义言之，琉球之臣服于中国，不但本朝已也；惟至本朝，则愈效其恭顺。其新王之即位，皆请锡命于本朝，且常遣其大臣子弟来国子监肄业。至于岁岁来庭、年年进贡，犹其后焉者也。其列为藩臣也，载在盟府，非系一朝一夕之事，故凡四州之人所共见、共闻者也。至于臣服日本，不知始于何时？惟彼二国己独知之，而他人皆不知也。以利言之，琉球之岁贡与本朝之岁赉，真不愧厚往薄来矣。其贡使往还，舟车之费、衣服之锡，免其进出货物之关钞、厚其随从人役之供给；且彼国商民若有遭风之事，中国备舟赏物，送回其国：岁费实非浅鲜。琉球君民，岂不知中国待伊之恩德哉！即如生番残害彼国难民，究与中国何涉！而犹赏给抚恤银十万两。故去岁仍旧朝贡，皆由于彼国君臣深感恩德，甘心恭顺；并非中国加以一兵、遗以一矢之所致。彼日本者，即令妒忌其不应贡献中国，但当禁其不令来贡，何得反向中国索还？又况禁其来贡，已非正理哉！吾想日本虽愚，亦断不至出此下策也。 

　　夫古今小国间于两大者，如春秋之郑、战国之滕、宋之西夏以及今之安南各国，无不于两大各尽「事大」之礼；而大国亦无〔不〕大度包容，以尽「字小」之道。未闻其有互相妒忌，不令其尽「事大」之礼者。今琉球介于中、东，所幸者中国量包天地，不与日本相同耳。若彼此互相妒忌，日本不令其贡献中国、中国又不令其贡献日本，则琉球岂不狼狈哉！是岂大国「字小」之道乎？故日本果有此举，夫岂堂堂大国之所为，直妇人孺子之所行耳。常见乡村之间彼此同居，当其和好之时，而彼此孺子互相赠送物子其母；及一旦少有嫌隙，则彼此之母互相索还，反令孺子大有难处之境。在妇人之见，以为非如此不足以明恩怨；而在有识者见之，不值一笑。今日本之行为，何以异是！故吾谓日本虽愚，断不出此下策。其西字日报之所胪列者，大抵出于无知小民故作此不经之语以自鸣得意，断非出于朝廷之志。西字报因讹传讹，姑存其说以供世人之一笑而已。 

　　虽然，此事实足见笑四洲、贻羞百世。日本君臣闻之，何不令其更正，庶免为朝廷羞、供邻邦之笑也可！。 

　　三月初一日（公历四月初六日——即礼拜二） 

　　台湾近日情形 

　　台郡生番自戕杀官军后，其崖略曾节经登报。兹悉沈幼丹中丞闻是信后，已拟移节台疆，督办一切。并闻前次官军之被害者，其实数共九十余人；盖尚有许多官军见势不佳，便避匿于深林幽榖中，随后陆续而归营也。惟王副戎开俊竟死于是役，人共惜之！ 

