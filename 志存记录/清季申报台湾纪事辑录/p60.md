<!-- { "loadSidebar": true } -->
　　一、日本国此次所办原为保民义举起见，中国不指以为不是。 

　　二、前次所有遇害难民之家，中国定给抚恤银两；日本所有在该处修道、建房等件，中国愿留自用，先行议定筹补银两：另有议办之据。 

　　三、所有此事两国一切往来公文，彼此撤回注销，永为罢论。至于该处生番，中国自宜设法妥为约束，以期永保航客不能再受凶害。 

　　中东会议 

　　为会议凭单事。 

　　台番一事，现在业经英国威大臣同两国议明，并本日互立办法文据。日本国从前被害难民之家，中国先准给抚恤银十万两；又，日本退兵，在台地所有修道、建房等件，中国愿留自用，准给费银四十万两。亦经议定，准于日本国明治七年十二月二十日，日本国全行退兵，不得愆期；中国同治十三年十一月十二日，中国全数付给，不得愆期。日本国兵未经全数退尽之时，中国银两亦不全数付给。立此为据，彼此各执一纸存照。 

　　右中、东和约条款及会议凭单两件，本馆已得底稿，因即为刊印，以供众览。 

　　宁友论台事和后情形及宁波疆防事宜来书 

　　贵报第七百八十号有「揆和后情形」一则，以李珍大始终皆属多事，非我华人所心属之辈云云。 

　　查中、东之事实，起于李珍大一人——如小说所谓封神榜之申公豹也。东洋被其唆使，劳师靡饷，军需不下数百万金。今不得已，受中国之四十万□以罢兵回国；将必假意夸耀于彼都之人曰：『中国愿输银纳币以求吾和也』！此皆盗铃掩耳，不待智者而知。然贻笑万邦，实李珍大所使也——则实东国之大罪人也。该东人宜以寇仇视之之不暇，而今东使仍与偕行，是殆始终执迷不悟者也。 

　　至于中国骚动数省兵士、靡费无限饷银，亦系李珍大所致。然而三复思之，李珍大亦与有功焉。以为台地生番渐归王化，尚其小焉者也。中国当流寇戡平之后，四海升平；非特民不知兵，溯而至于臣、至于国皆不知兵矣。倘一旦外侮侵凌，其将何以御敌！必须藉此狂而无礼之人鸱张蠢动，实天使中国勤求武备，不可一日忽也。 

　　即如宁波而论，本月初五日午刻，浙江提督黄军门出东渡门，在真武宫之冲置炮数门；相度地势，拟于即日兴工，筑造炮台。又甬江现到招商局轮船一只名「伊敦」，系江北岸之江裕昌茶行经手买作宁口防御之用。初十日，黄提军、顾观察、孙邑尊于拜牌后随至江北登舟阅看。彼时甚早，尚在六点钟之间。其买进价值，闻将议定矣。夫台湾兵事虽寝，执事大员尤能痛定思痛也，实为宁郡人民之幸也。宁口如是，他口若仿而行之，又举国人民之幸也。今日如是，嗣后永远行之，又万世人民之幸也。再能奋志振兴，正如贵报所列前英公使之论中国日后必驾于西、东各洋，将有节制天下之势矣；吾将翘首跂足以俟之！ 

　　兰阳八景诗（兰阳即噶玛兰）（客闽莲塘生未是草） 

　　龟山朝日 

　　昂然势矗海门东，十丈朝暾射背红；员峤戴星高出地，咸池浴水突浮空。山冲泖鼻开灵穴，屿转鸡心驾晓篷。自是醮波常五色，对看嶐岭亦曈昽（泖鼻，即「府志」鼻头山；与鸡心屿皆入兰海道）。 

　　嶐岭夕烟 

　　石磴盘旋暮色苍，引人烟景入岩疆；轻如翠带拖岚起，细与晴丝挂嶂张。几担归樵寻出径，半林栖鸟抹斜阳。来朝拂袖登高顶，雅近炉头捧御香。 

　　西峰爽气 

　　入我襟怀在此间，西峰不独一员山；何人解向红尘洒，对景能消白昼闲！帘放竹猗秋水碧，栏扶花亚夕阳殷。披衣兴到余酣处，桨打溪头弄月还。 

　　北关海潮 

　　海转台阳背面宽，天开岩户扼全兰；百三弓势射潮准，十里军声坚壁看。云外树嵌危堞小，山腰风吼怒涛寒。凭夸水尽潮东去，且拥南关兀坐安（兰境百三十里，山形湾如弓背。乌石港口，南去万水朝东洋面不远——见杨太守诗注及「开兰事宜」）。 

　　石港春帆 

　　水流天外海孤悬，幸有恩波及福泉；港小能容舟入口，帆低不碍石多拳。斜风撑出涛三尺，细雨收来幅十联。赢得人装书画稿，满江都唤米家船（港口过鼻头山，对渡五虎，径达泉南。每春夏交，内地小舟装贩米石）。 

　　沙喃秋水 

　　一湾三十里平沙，笑指雕题近水家：雁起芦边秋涨阔，花疏蓼外夕阳斜；溪光润带禾千顷，洞口流交树八叉。盼到月眉围尽处，恍疑晚市聚鱼虾（月眉围，近沙喃尽头）。 

　　苏澳蜃市 

　　无端海市涌楼台，车马衣冠景物该。一水暗连诸噜嘓，半空擎出小蓬莱；仙家总在迷茫外，世境都从变幻来。莫便风吹南、北澳，留将图画太阳开（苏澳，与斗史、太噜嘓七十二社生番毗连。其地有南风澳、北风澳，即港口泊舟之处）！ 

　　汤围温泉 

　　华清今已冷香肌，别有温泉别四时。十里蓝田融雪液，几家丹井吐烟丝。地径秋雨真浮海，人悟春风□浴沂。好景兰阳吟不尽，了应汤谷沁诗脾。 

　　十月十五日（公历十一月二十三日——即礼拜一） 

　　威公使札饬领事 

　　本馆昨录中、东新立之条议，兹见「字林」于昨日报中亦曾刊印；盖出于驻京威公之命也。威公于华九月二十九日曾以此事札饬驻沪之麦领事，谓曰：『华九月二十三日，曾致书晓示中、东两国已于二十二日议和立约。兹于昨晚业经恭亲王及总理衙门之大臣照会各国钦使，予以中、东两国议条之底稿。其条约中之词语，即或此时尚未宣示于外人；而其命意，经大众早已知悉也。以故合应公刊，使众人得有实凭可据。查台湾之事，两国辨论之下已历数月；假令议不能谐，则两国必罹于兵祸。因思我国与中、东夙有通商之好，以故此事卒能出于和结，在英人亦皆可称为庆幸矣！用此，祈饬将议条两纸付登新报，以使英人皆得尽悉也』。 

　　西报记在台日兵 

　　东洋西字新报论及东兵在台之景象，谓曰：至英十月底为止，兵士病故者共一百三十名，工匠等与各随军之人又有百名。兼东营已经两次罹飓风之患，即无损害人命，其吹坏房屋计亦有二十五间云。 

　　试船毙命 

　　礼拜四，招商轮船局之火轮「永清」、「利运」两只及兵船数艘，皆自台湾回沪。相传「利运」船在打狗出一事，甚为可叹！据曰：该船之大副名殷勒，偕「永清」之西国大副带同水手皆驾「利运」船上之救命小艇一只，以试其优劣。乃离火船甫及五十步而小艇便倾覆，众人亦俱落水；旋有小船赴救，得将众人拯起，又将救命艇翻正。嗣因小艇既实以水，未能当风，拖回火船；旋遂拖之滩上出水，然后压以石□驶回。不谓行未久而又翻覆，水手皆攀一浮桨，藉以浮至海滨。无如殷勒不谙于凫水，故竟沈淹水底。逾三日，尸始漂至岸滩，当地殓讫。其「永清」之大副幸能于浮水，故争前一点之时而已，幸得至岸也。 

　　十月十六日（公历十一月二十四日——即礼拜二） 

　　书「中东条款」后 

　　客有告于余曰：『子亦知自今以往，凡中国民人出而为佣于秘鲁一国与金山一埠者，大约皆有生望。其昔日虐待情形，庶有豸乎！此殆所谓「天视自我民视，天听自我民听；民之所欲，天必从之」耶！不然，何以有此极妙之机会也』。 

　　余曰：『子之说，何为其然也？岂中国在上之人深知其民之出佣于秘鲁、金山者困苦艰难，欲设领事各官于两处，有以保护华人之出佣于彼地者乎？抑两地在上之人因见华民之为佣于彼处者流离颠沛，屡濒于死，故推不忍人之心而行不忍人之政，其将设法以卫全华民之为佣于彼地者乎』？ 

　　客曰：『皆非也』。 

　　余曰：『然则子果何所见而云然耶』？ 

　　客曰：『子独不见「申报」所列近日中、东会议文据乎？其中有云：「各国人民有应保护不致受害之处，应由各国自行设法保全。如在何国有事，应由何国自行查办」等语。推斯言也，此例一行，则天下之有国者皆当遵循而行。秘鲁、金山两地，皆有国君、皆有官吏，又岂能背此例而行哉！不能背此例而行，则华人之出佣于彼地者，彼两处之君官必当自行查办，设法保全华人，方为合例。否则，仍肆凌虐，不肯保全；中国亦可援照此约以讯问两地之君官矣，岂非华人之出佣于两地者皆有生望乎！英钦使威公，有心世道者也；故令「字林」主人刊印于西字日报之中。「申报」主人，亦有心世道者也；故全录之，刊印于华字日报之内。俾两地之君官见西报而惊心、出佣于两地之华人见华报而知觉，庶几两地之君官或思变计，以行保护之政；出佣于两地之华人或悉此例，以求两地君官设保全之法。故吾深为华人出佣于两地者，喜也』。 

　　余曰：『如子所言，诚可喜也。倘两地君官仍旧置若罔闻、悍然弗顾，中国远隔外洋数万里外，而华人之受困于彼地者，痛苦之形未见、呼号之声无闻，果无从而得知乎！即有华人之经商于彼地者，人微言轻、位卑言高，恐纵肯言彼两地之君官，其果能听从否乎？虽有此例，恐仍若无；且恐在彼之华商，亦有「我纵言之将何补」之叹也！是何喜之足云』。 

　　客曰：『中国今日之情形，固非昔时之可比也。昔者，海禁未开，中国闭关自守；故仅须行中国之法度。今则天下四洲之国，皆与中国通和好；天下四洲之人，皆与中国相往来。不能以一国之私法，强他国以遵行。正宜照万国之公法，与他国而共守。凡事之合情顺理者，不必秘而不宣，最宜公而不私也。今之中、东会议之据，正合情顺理之事也。更应照会四洲各国编入万国公法，俾四洲各国均当遵此而行。以后若有虐待他国人民者，亦宜遵此次之约，照给抚恤被离家属银两；以见我中国此举，实是顺乎天理、合乎人情之事，并无偏私之见存于其中也。且琉球一国，中国之藩服也；生番各社虽居中国之地，尚非归化之民也。夫以生番之众而杀琉球之民，琉球君臣因守藩臣之分，未便上渎。今日本代为请恤，中朝尚且俯从赏给。又况其国为敌体之国、民为归化之民——若秘鲁、金山两地之与中国者，其两地土人虐待华民，而可听从其便乎？故吾谓今日此例若能咨会各国编入万国公法，自后两区土人仍然虐待，华民可以援引此例，俾令两处之君官照例议恤，则两地之君官亦当俯首无言矣；万勿存中外之见，而不列入万国公法也：岂非华人之出佣于两处者之大幸乎！正不徒华人之出佣于两处者之大幸也；是在中国之操持大局者有以成全之，庶不负各国云霓之望也，岂不美哉』！ 

