<!-- { "loadSidebar": true } -->
　　再，本年六月十九、二十等日台湾、台北两府属因被扬风大雨，致凤山县之大乌山地方□水陡涨，淹毙番民十余口；又淡水、新竹两县海边，草寮民房间有吹倒。其外洋内港商、渔船只及沪尾营兵船，均被激坏；水手人等亦有淹毙。又宜兰县苏澳营房倒坏四处，沿海哨勇住屋概被吹塌。又基隆厅海口，草寮民房亦被吹倒十余间。以上各厅、县，皆幸田禾无碍，经各该地方官分别抚恤在案。讵□□月初一日起、至初三日止，复遭扬风大雨，较前次尤为猛烈。台湾县之安平地方，民居、营房俱有例塌；旗后中洲冲开河港一道，击坏民船三号，人口无伤。凤山、嘉义、彰化、恒春各县，民房皆有倒塌；惟凤山一县，有压毙淹〔毙〕民人数丁口。各口船只，均有冲击飘沈。又北路淡水、新竹、宜兰三县，民房皆有□塌，人口间有伤毙。庙宇、考棚、书院、衙署，亦有损坏。幸各该县早稻俱已登场、晚禾甫经栽种，尚无妨碍。惟澎湖不宜播种禾麦，全望花生、地瓜成熟，藉资口食；兹因猝遭烈风狂雨，藤叶根株俱多霉烂，有碍收成。此外，后山花莲港暨吴全城等处，于五月二十三日地震数次，震倒营房暨军装局营墙，业经分别修整；尚无倒塌民房、压伤人口。据藩、臬两司暨台湾道、府、营、县具报前来。 

　　伏查台湾各县迭遭扬风大雨，民房倒塌甚多，人口亦有伤毙；至澎湖地方，五谷不生，惟种花生、地瓜藉以餬口，今被风雨飘摇，根叶霉烂，百姓更形困苦。臣毓英到台查明情形，即饬台湾道、府筹买粮米，由轮船运往赈济。其各属被灾处所，亦饬地方官妥为抚恤。各处倒塌各项工程，应如何修理？冲开港道，应否填复？亦饬分别查办，务使民番得安耕凿，仰副朝廷轸念海隅、子惠元元之至意。 

　　所有台湾、台北两府属因被扬风大雨查勘抚恤情形，臣等谨附片陈明，伏乞圣鉴训示！谨奏。 

　　军机大臣奉旨：『览奏，台湾等处被灾情形，殊堪轸念！着即饬属妥筹抚恤，俾免失所。余依该。钦此』 

　　十一月初一日（公历十二月二十一日——礼拜三） 

　　禀求署缺 

　　台北擢胜营之右营总带官傅玉臣副戎（德柯），于夏间已向孙军门请假卸办；现因艋舺参将缺出，故于十月初内渡，禀恳黎星便转求署理斯缺，以便代船局釆办木料。查台北木料价值最贱，惟苦于釆伐无人，如傅副戎藉兵力以开山，殊觉公私两便矣。 

　　十一月十二日（公历正月初一日——礼拜日） 

　　福州近闻 

　　福州西字报言：闽浙总督何小宋制军，定于月之初八日操演营伍。又言：闽县邑尊彭明府近已卸事，代者为缪明府介亨云。又言：福州船政局向有教机器之学堂，刻下闻已停止；其学堂中之教习西人，已束装回国矣。其所以停止之故，则闻系中国欲裁节此项糜费故也。 

　　发抄旨一道（十月二十日京报） 

　　岑毓英奏「彰化县大甲溪地方开河筑堤」，奉旨：『知道了。钦此』。 

　　十一月十三日（公历正月初二日——礼拜一） 

　　台湾道刘（璈）奏恭报到任日期折（十月二十三日京报） 

　　二品顶戴按察使衔福建台湾道臣刘璈跪奏：为恭报微臣到任日期，叩谢天恩；仰祈圣鉴事。 

　　窃臣于光绪七年四月初八日，奉旨补授台湾道缺；荷圣恩之高厚，实感激以难名。陛辞后，于六月出京，八月抵闽；奉督臣何璟饬知赴任，遵即东渡。抵台，谒见抚臣岑毓英，禀承一切。于初十日准升任按察使张梦元将印信、关防、文卷移交前来，当即恭设香案，望阙叩头，祗领任事。 

　　伏念臣楚南下士，才识庸愚；前此效力行间，蒙恩简授浙江台州府缺，嗣于甘肃署理兰州道篆。军民分理，未报涓埃；兹复渥承恩命擢任。台、澎吏治海防，均关紧要；如臣梼昧，深惧弗胜。惟有矢慎矢勤，实事求是；并随时禀明督、抚臣认真办理，以冀仰答鸿慈于万一。 

　　所有微臣到任日期及感激下忱，理合叩谢天恩，伏乞皇太后、皇上圣鉴训示！谨奏。 

　　军机大臣奉旨：『知道了。钦此』。 

　　十一月十四日（公历正月初三日——礼拜二） 

　　闽抚岑（毓英）奏开筑大甲溪缘由片（十月二十四日京报） 

　　岑毓英片： 

　　再，彰化、新竹两县交界之大甲溪，地当冲要。每遇春、夏之交，溪水汜滥异常，田地多被冲没；行人遭溺毙者，亦复不少：久为地方之患。臣此次渡台，据沿途官绅面禀前情。嗣行抵大甲，当即缘溪踏勘。查此溪离海不远，两旁皆山。宽有六百二十余丈，既不能建桥；而盈涸无定，又不能行舟。再三审度，惟有开挖河道，即以溪中乱石，用篾笼间杂铁笼，装筑长堤，形如八字；将各股溪水束归河中，流入于海；即可用舟过渡，不致为害；仍另开堰沟，以溉田亩；并将两岸荒地招佃开垦，于民生实有裨益。至河堤须筑三、四丈宽，中间杂种竹木；数年后，根深蒂固，可期坚久。询诸官绅耆老，佥以为然。并据该绅等面禀：情愿于冬季农隙之时，捐助夫役，听候分派。所需篾笼、铁笼等物，即由台湾、台北两府旧存海防经费开支。现饬印、委各员分投采办，俟仲冬臣复行渡台，顺便亲督开筑，并派附近防军协力相筑，以期克日蒇事。臣谨附片具陈，伏乞圣鉴训示！谨奏。 

　　军机大臣奉旨：『知道了。钦此』。 

　　十一月十七日（公历正月初六日——礼拜五） 

　　闽督何（璟）奏请颁赐匾额片（十月二十五日京报） 

　　何璟等片： 

　　再，臣渡台时，据淡水、基隆等处绅耆禀称：『台湾各属均建有天后神庙，每遇风雨为灾，虔诚祈祷，辄着灵应。本年六月十九日暨闰七月初一、二、三等日，台湾沿海地方迭遭飓风狂雨，势甚危急；绅耆等偕同地方官祷于天后神庙，幸蒙神□显应，风雨顿止。海滨居民田庐，不致大有伤损。禀恳奏请颁赐匾额，以答神庥』等情；并据该府、县禀同前由。臣等查庙祀正神，能御灾捍患、有功德于民者，例得请颁匾额。今台湾各属天后神庙祈祷辄应，功德在民。合无仰恳皇恩颁赐匾额一方，敬谨刊刻，分送悬挂，以昭崇报。谨附片具陈，伏乞圣鉴训示！谨奏。 

　　奉旨已录。 

　　十一月十八日（公历正月初七日——礼拜六） 

　　琉臣殉义 

　　东瀛西字报言：有琉球遣臣两员前往中国京都，一则自刎而死、一则绝食而死。大约因日本夷灭琉球一节，故为此举，更甚于秦庭之哭矣。刻下中国即以华礼优给葬埋，深为敬礼。中国之重视此琉球人，殆以两人为国效死，忠烈可嘉！□欲令日本交还琉球之意。此时中国日见强盛，日本水师尚未精美，恐不足与中国抗衡也。该报所言如此；然中国则未闻有琉球人在京都殉义之信，未知确否。姑照录之。 

　　十一月二十三日（公历正月十二日——礼拜四） 

　　京都邮信 

　　北京西友来信，言琉球既灭之后，去年曾有琉臣至总理衙门求请中国代为设法。今年又闻有琉球二臣至天津，求请李伯相代筹；抵津后，琉臣中已有一人身故矣。…… 

　　十一月二十五日（公历正月十四日——礼拜六） 

　　论琉臣殉义 

　　客有问于余者曰：『琉球遗臣殉义之事，果有之乎』？ 

　　余曰：『此事系由日本报中译出。前者曾闻有琉球遗臣至中国求援之说，而未闻其以身为殉；今日本报既有此信，言一则自刎而死、一则绝食而死；言之凿凿，想非无稽之谈。故本馆译而登之耳』。 

　　客曰：『子以为琉臣之死，义乎』？ 

　　余曰：『乌得不义！琉球蕞尔之国，其臣虽有忠君爱国之心，而苦于力有未逮；目睹强邻之肆行殄灭，至于夷为郡县。斯时欲背城借一以固守疆土，则素无兵力之可恃；欲随波逐流，缄口结舌听其社稷邱墟、宗佑颠覆，则又不忍坐视。不得已，而出此控于大邦之计；其□已可悯矣！「旄邱」之诗曰：「何其处也？必有与也；何其久也？必有以也」。彼黎侯之失国，其臣尚有不胜望幸之意；而况琉球传国久远，一旦而遭覆绝，谁非臣子、谁无忠爱，有不奋发而起以求绝而复续、亡而复存之策者乎！求之不得，而出于一死。彼其意，固欲得当以报国王；而值大邦之不暇，又不敢怨人谋之不忠，惟有一死以谢国王而已。奈何犹以为非义也』！ 

　　客曰：『琉球被灭之时，琉臣中亦随风而靡，绝不闻有致命以殉社稷者。今兹二人至此时而始死，不亦晚乎』？ 

　　余曰：『是又不然。琉球之为国，其政教向未振兴；其所以绵延以至于今者，第以地瘠民贫，无人觊觎。且世世服属中国，又不敢开罪于邻封；故苟延以至于今。及今而辟地开疆之辈，以为得此犹胜于石田，遂狡焉而逞志；尔时琉王且无如之何。如但以殉国为义，而国存与存、国亡与亡而究何补于国！故留此身以有待。直至揆时度势，实属无可如何而后出于一死，岂晚也哉』！ 

　　客又曰：『琉臣既有殉义之人——如此二人者，其必具忠爱之念、怀奋兴之志；度其生平，亦必抱负不凡者。顾何以琉球未遭覆灭之时，绝无思患预防之计，辅其国君整顿国政，使之有蒸蒸日上之势，庶几强邻有所畏忌而不敢肆？不此之务而徒怀此忠君爱国之意，以一死谢责；抑何见之小耶』！ 

