<!-- { "loadSidebar": true } -->
　　又有一说焉：琉球，古时系为日本所属。于一千三百七十二年，中国征服琉球，岁时贡献，史不绝书，迄至于今；未尝闻中国以其远处海陬，而即度外置之、闭关绝使，不许其通朝请、贡方物也。如是，则琉球之属于中国也，亦明矣。或又云：『琉球系日本萨■〈山司〉摩岛所属，岁必贡献于萨』；然亦不能为日本之属国。不观安南、高丽岁贡于中国，及二国有外忧内患，中国卒未尝与之排难解纷；大抵弱之事强、小之事大，不过生于畏威怀德而然，非必定其为所属也。 

　　此时中华与日本已行议和，酬饷撤师，可以解兵革之患。惟日本迩来励精图治，壹志振兴；讲求兵事，仿效西法，日益强盛：其所行俱堪深为赞颂。特其中，亦有未臻尽善者。虽彼以一时之奋发，欲伸大义以征台湾；而台湾乃隶于中国版图，日本而出此，是谓之犯疆启衅，乃与中国相争，其过则归于日本。今幸得成和局，彼此言归于好，可姑置勿论。惟据理而言之，日本不得为出于万全而无害也。 

　　以上皆西人之所论，可谓持平而折中者矣。呜呼！天下之公理，自在人心；惟不能立身于局外者，则或有所蔽耳（选录香港「循环日报」）。 

　　十一月初九日（公历十二月十七日——即礼拜四） 

　　台湾北路生番亟宜招抚及招商开垦论（客闽莲塘生稿） 

　　夫以上天好生，蠢灵无异；圣王御世，中外一家：穷黎应以体恤为惠，生番宜以教化为先。 

　　溯台湾一岛，国初收入版图，其时仅有一府三县之设。康熙辛丑，平朱一贵之乱；时蓝鹿洲为蓝荆璞总戎条陈，禀请闽督觉罗满公可用「宜辟其疆、勿蹙其地」之策。及乾隆五十三年林爽文之乱，福郡王康安为将军戡定之，遂奏请照行四川屯田租例。是时，淡水、彰化附近渐有垦田之法，惟尚无多。迨嘉庆十五年，方制军奏准开噶玛兰，其时已有一府五厅、四县。道光十二年，陈办复乱，瑚公松额为将军，率京师劲旅往讨；甫至吴门，闽中大吏业已报捷。嗣后疆吏安享太平，不劳心力矣。不意今春，突有日军远来之役。查凤山县后南路一带之生番，均蒙沈幼丹中丞派委招抚薙发，入化已有数千之众；旋潘伟如方伯移节凤山、张飞云总戎驻札琅■〈王乔〉，派兵入山弹压开路之举。刻下日军返国，将见倡修学校，以化愚顽；开设州、县，以治刁风。 

　　崇爻山后北路一带与噶玛兰毗连之处，概是高山旷野，纵横数千里之遥，生番约略十万之众；亟宜多延向为番通事者以熟化生，善为招抚，薙发教化。该地极为膏腴，一岁三丰；更可种茶，较胜府属诸处。刻下台阳岁出乌龙茶十余万箱，大都皆系附近北路所产。其山之巅，尽是菁林巨树、有用之材，宜及早招商开办；惟必须备购一火锯机器可敌百人之力者，方为合用。林多樟树，又可用蒸樟脑之法，蒸为樟脑。至于山藏之金宝、煤矿，其财之可取用者，指不可胜屈；真可获无穷之利也。考其地，无论其高昂低凹之处，均可种植五谷。若采木之后，探有铁矿、煤坞、油井，并可招商开采，又可广用工人。漳、泉、潮、惠邻近之郡，民人失业者极多；况广东澳门严禁出佣卑鲁之后，无业游民流为匪类者亦复不少；又值承平日久，各省裁撤丁勇颇众：一经招徕，广行采木、屯田、开矿之法，各处之人闻风齐至。南、北两路之区，地辟人聚，即可开设十州县矣。再后数十年，可开数十州县；更可设抚军管辖，仍归闽浙督宪节制：是中国又增一省矣。 

　　招徕工商之条、分设州县之规、开垦屯田之法，当道自能善创章程，毋庸置喙也。从此，历数年后，生番尽化为良民、僻壤咸成为乐土，使生番皆沐皇朝之德化，又可安插无数游民、游勇，使之自食其力，不至失所。上则国家多辟疆土，广征税赋；下则生番化为良民，游民有所依归：岂不美哉！ 

　　管窥之见，未识贤当道采择刍言否也！ 

　　十一月十一日（公历十二月十九日——即礼拜六） 

　　日兵将至长崎 

　　初五日，因「烟台」火船从台湾回崎，带有在台病殁之兵士骨殖——皆用桶装贮者。大约在台时当已埋入土中，至此则又掘出而载回之，以示舆尸之文、以尽首邱之义焉。至次日，则「大克沙哥马鲁」船亦到矣；带回驻台之兵士等计共八百名，并有军械、饷银无数。督兵之中将率领兵士登岸，仕庶纵观，纷纭不绝；长崎炮台并为之开炮致贺，彷佛克敌致果、振旅凯旋云。 

　　长崎报述台湾罢兵事 

　　长崎报论列台湾罢兵之役，国中人民无不欣欣然有喜色而相告曰：生民其出干戈而登衽席矣！然另有一党怀贰之人名为「撤和来」者，则大不舒服。咸以为兵威未振，皆由哦古坡之办理不善，毫不能占得便宜；并有云：此事当为包羞取辱之举，哦古坡必须哈里气勒云云。何谓「哈里气勒」？盖东例：如有受耻之事，则自执利刃劙划其腹作十字裂纹，以表己心。故另一党之人愤出此言，亦深责哦古坡之意也。 

　　西报论日人用兵之费 

　　横滨前有新闻纸论及日人扰台之军需；又一新闻纸遂加以核算前后支销，以为不下有一千另五十万银圆云。又一西国新报驳之曰：其所核算之数，未免大相悬殊。盖其前后调拨来去之兵统计祗得六千名，营中豢养七阅月之久；大约每月不过二十万圆，总扯以一百五十万。其所购买轮船、战舰价值，人人所知，总有一百五十万；购买鎗炮、药弹、军械等，一总扯又得一百五十万；零碎开销以及差员赴北京来往各费用极多，再扯以百万：然则总共仅五百五十万圆而已。又除去所得中国之款五十万两——合得七十万圆，则所费总在五百万之内；而战船、军械具在，又当值银二百五十万；大约实所耗费者，不过二百四十万而已。查日本向例，于每年年初先总会计其一年内之进出各款，然后科定税则以为轻重焉。盖其今年年初业已预为地步，多征至四百七十万金以备军旅之费，足其饷糈；一切固自不必另筹也。而华人议论，动曰日本穷乏；夫亦不考其国例、不度其情事也矣。 

　　十一月十三日（公历十二月二十一日——即礼拜一） 

　　记中西各人论琉球事 

　　西人论中、东议和立约之事，谓曰：前被台湾生番戕害者，究系琉球民人也。然琉球向来实为中国外藩之国，即近今于「京报」又见琉球进献贡物之事也；而东使在华京请给恤银之时，则中国何为不以琉球实为己属、事与己涉为辞乎！乃现在既以恤赏琉球难民之家属反给与东洋，是则以琉球一并赐之云。查琉球之被京师兼属者，不过在数年前而已；向为东洋大族之人名「撒苏马」者所主。此族在日本，亦有社稷之权；名属日王，而其实几乎自分裂为一主也。乃一则为日本内之地而奉事日王，一则为琉球之地而进贡中国；前英国与各国皆立通商和约，故于彼时与东洋立盟在日国各地通商条款、又与琉球另立条约，盖以为实两国也。继而，东国之内政大经修变。向来日国分为多邦，与成周时之诸侯等；各小邦之内政，皆世袭侯伯之族自主，咸不奉命于日王，惟各供兵赀银于日王而已。迨今王年及冠时，乃使伯侯各族各卸其社稷自主之权，而以通国政务皆画一尽归于日王；此时，撒苏马族亦以其所主之琉球岛国献之东朝。英国一闻是事，遂与东朝议曰：『琉球国究归何人辖下？虽非本国所当干预，但本国与琉球已立有通商条约，贵国既兼并其地，则该约亦必承认』云。东洋允之。故此后琉球之事，惟问于东朝也。而所奇者，此后琉球人仍按期每三年一次遣使进贡于中朝也。该使其曾否以前情胪告于中国欤？又其使究为何人所遣欤？或系琉球本国王所遣，抑或系东朝传令而后遣者乎？若果非东朝所使，则琉球之王犹有自主内政之权。然一则进贡于中国、一则转请东国代索恤项者，究亦为奇也！抑或其犹进贡者，必东朝所使之行与！盖欲一时瞒其兼并之僭而已；而中国皆置之于不闻不问，究亦奇内之最奇者！即如法国之侵据我外藩安南数□、英人之昔据缅甸数分各事，而我国亦皆若不闻，亦未始非一类事也。故凡论者，皆谓中国急宜整顿军务，庶几日后各外藩不但为我之外屏，而我又可为外藩出力，不至为他国渐次蚕食鲸吞也。 

　　西人所论、华人所言，大抵相类如此；本馆实难详知底细。但臆揣之，殆中国有鉴于前代勤兵务远之失，故各外藩虽有失地之事，均皆付之不论；各外藩亦深知中国断不为勤兵务远之举，故虽有失地之事，亦皆不以相告：故相习而成此风与！此皆朝廷之大政也，军机处、总理衙门、礼兵二部、四译馆必有定见于其间；实非草莽之所能窥测也。然本国既有所见闻，故译西人之所论、述华人之所言详记于报，以俟世之知机务者再行质正焉可也。 

　　十一月十四日（公历十二月二十二日——即礼拜二） 

　　喜闻中东和约效凯歌体十八章（吟啸隐篁士未定草） 

　　天子何尝忍用兵，包容四海荡无名；蠢兹狡启边疆衅，德化生惭自拔营。 

　　海波如镜道遐昌，归骑红缨溜紫缰；总统大员开路去，雀翘新顶旆飞扬。 

　　属国何须一矢加，当车螳臂莫争夸！生番安识风云阵，野掠由来不顾家。 

　　皇王砺带锦山河，何损台湾一勺多！只为爱民如爱子，许开东款与称和。 

　　炮台各口筑坚牢，■〈马京〉血犹欣未染袍！试向瀛台闲眺望，荡摇银线月轮高。 

　　冷卸弓弦自纳鞘，夜来刁斗不惊敲；昨朝好听元戎令，归计欢阗预打包。 

　　节候频频望斗杓，军粮到处给征徭；弯弓旋马回头射，铁弩全凭压海潮。 

　　坚固西洋铁甲船，火轮风动破潮圆；载兵试问东人道，珍大如今可看穿！ 

　　大小峰高鸡笼山，登临东望势回环；番黎今已归王化，编籍升科政待颁。 

　　东来风紧逼人寒，返里军声动地欢；妆抵凉砧今有信，夜灯花卜锦衣看。 

　　编管行看好事敦，□升夫妇返江村；原来玉帛兵戎化，万里和风被帝恩。 

　　「止戈为武」有明文，自此边疆不染氛；贩货大商通载运，满船珠宝进河汾。 

　　欲饱鹰扬不碍身，日兵意主恤琉民；当时疫病今痊否？野哭招魂更有人！ 

　　格致生涯说采煤，大兵动地唱「归来」；华商出海皆生感，卧月眠云两不猜。 

　　中宵霜落靖彭排，参赞军谋月一斋；拚命执殳全命返，果然此次好当差。 

　　红旗招飐映蛮溪，善后施琅计好提；底定东南功不小，春来番社学扶犁（前康熙间收台湾，施琅定善后计）。 

