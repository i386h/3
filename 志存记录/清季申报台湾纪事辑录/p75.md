<!-- { "loadSidebar": true } -->
　　按世上甲于水师者，英人也。水师例虽可鞭笞水手，然国人犹多驳辨其事；以为一人被己国笞辱，岂能望其忠国！岂望举国之男子尚有自爱之心！况水师官乎！故即水手，非积恶若偷窃等贱行，亦鲜有加笞者。且于加刑之前，必水师帮内长官多员□集，平心堂讯而后断，若官员之失事审讯同例。事不干贱行，则照规降谴；若稍涉贱者所为，则以为留之官列之内贻损水师声名，便立刻攒去。果属犯国法，则此后自有文官照常处治。然其名苟犹列水师内，则贱辱之，必尚以为大伤水师之体。其欲令水师官自尊以获尊于人，盖如是也。水手敬听令于上官，水师规例严肃者，亦大系于是也。前本国大费帑项以取用泰西水师船式，亦愿讲究泰西所以严肃水师规模。此后凡遇各员有触犯上官之意，其应若何审办？朝廷熟筹之而明颁章程，未始非当今一要务也。 

　　十一月二十一日（公历十二月十八日——即礼拜六） 

　　福州近事（一则） 

　　前有日耳曼帆船在福州口外西洋岛地方失事坏沈，其土人掠船上之货并伤及船上诸人；现闻督宪已严饬地方官查拿，如不克期将犯事人拿获，定即参革。至日耳曼索赔船费、货价，业经咨送北京总理衙门核夺覆遵矣。 

　　十一月二十三日（公历十二月二十日——即礼拜一） 

　　琉球聘日本 

　　日本与高丽接壤，犬牙相错，寻隙称兵；而琉球僻小，势固在其掌握中。论者谓：日本虽不专志并吞，而将来国富兵强，若有所谋，必先与二国肇始焉。兹日本新报言：琉球国王于十月二十六日遗其弟谒见日主云。盖岁时通问聘，礼也；而行者为王弟，其殆非子人语之来盟而为曹世子之来朝乎？中国怀柔之道，可不加意欤！ 

　　十二月初七日（公历正月初三日——即礼拜一） 

　　恭录谕旨 

　　十一月十四日，奉上谕：『福建巡抚，着丁日昌补授。钦此』。 

　　十二月十五日（公历正月十一日——即礼拜二） 

　　福州杂事（二则） 

　　…… 

　　又云：台湾征剿生番一事，日久不闻动静；现闻将来各官兵尚有大举动云。日耳曼之船——名「晏拿」被土人抢掠一案，闻得官宪现又拿获两人，讯系案内犯。日国兵船名「赛格刺」者仍在福州停泊，闻须俟案结再回国云。 

　　谕旨（十一月十四日京报） 

　　上谕：『福建巡抚王凯泰，清廉勤慎，办事实心；由翰林，洊擢封圻。自到福建以来，整顿地方，实事求是。本年驻扎台湾，办理抚番、招垦、练兵、筹饷各事宜，规划讲求，土辞劳瘁。前因患病，迭经赏假调理。方期医治就痊，长资倚畀；兹闻溘逝，悼惜殊深！王凯泰，着加恩追赠太子少保衔，照总督例赐恤；赏银五百两治丧，由福建藩库给发。并着予谥，于台湾府城建立专祠。任内一切处分，悉予开复。应得恤典，该衙门察例具奏。灵柩回籍时，沿途地方官妥为照料。伊子二品荫生、附贡生王儒卿，着赏给举人，准其一体会试；廪贡生王豫卿，着赏给员外郎；王寿卿，着赏给主事。伊孙王念曾，着俟及岁时带领引见：用示笃念荩臣至意。钦此』。 

　　十二月十七日（公历正月十三日——即礼拜四） 

　　论日本厚待琉球 

　　琉球立国，在东洋海中；南、北祗四百余里，东、西不过百里：周环三十六岛。其地比之南澳、平潭差大，而不及台湾之半；盖沧海之粟耳。国小而贫，逼近日本，不能自存；其受役于日本者，匪伊朝夕矣。在日人视之，犹在股掌之上，而不虑有心腹之患也明矣。兹者，为争高丽，而亦遣使于琉球；非有所甚畏于琉球也，盖欲远攻必先近交，非此无以广其威德而遂其阴谋秘计也。 

　　昔齐桓之图霸也，藉救邢为名，以行其招携怀远之略；晋文之制敌也，假复曹为义，以成其退师取胜之谋。故琉球遣其亲王报聘，则日廷接之以礼、动之以情，以期入其彀中，然后可以惟吾之所欲为。闻日王于十月十九日，特在御苑张设盛筵，以期款待；其中情意殷渥，有非楮墨之所能尽绘者。夫自古雄才大略之君，其欲收服人心也，始则以恫喝为事，继则以礼貌相加；即使智能之士、谨厚之儒，亦沥胆披肝而乐为之尽力。昔汉高初见黥布，踞床跣足；布悔怒，欲自杀。及出就舍，帐御、饮食、从官皆如汉王居；布又大喜。宋太宗于吴越王钱俶来朝，群臣请留之。太宗不许，厚遣之归，以黄袱赐之，敕其归国乃可开视。后视之，皆诸臣请留之疏也；吴越王乃大惊。感今日本之待琉球亲王，其意岂有异也！ 

　　彼日本之不能一日忘者，乃在高丽而不在琉球。然高丽既得，则蕞尔如琉球孤悬海外，其难绕道而求援于中国，虽愚者亦能料及矣。况素受服役，其贩鬻之资本皆贷于日本；譬如婴儿，立断其乳哺，则致其饿死必矣。以日本之深谋，夫岂会未计及哉！然则其曷不置琉球于度外，而乃专心致志以图高丽，何也？盖并琉球之地不足以加广、得琉球之民不足以加众，其势则然，而其事则有万难舍此他求者。况夫吴争黄池之盟，而致越得乘机以动；蜀靳渡泸之役，而讨魏未必其无忧。援古证今，堪虞覆辙！ 

　　考诸「明史」所载：当太祖时，曾赐琉球以闽人善操舟者三十六姓，其王于是修贡甚谨，封舟频往。后为日本所灭，国王被虏；自是不通音信者数十年。已而遣使前来，言王被执不屈，日本送之还国；由是贡职如常期。是其国固为日本人所残弱者也，安保其不积恨于心而思所以报复之乎！故今之厚以相待者，虽曰睦邻之道，而实则一以收小国之心，使其悦服而不敢逞；一以集吾国之势，使人逖听而乐为从。凡此，皆日人之深谋远虑也。 

　　呜呼！谋国贵审乎万全、服人必先乎施德，彼日人其讲之详矣；夫岂区区专意于琉球哉！ 

　　上谕（十一月十六日京报） 

　　上谕：『沈葆桢奏「抚臣积劳病故，恳请赐谥建祠」一折，福建巡抚王凯泰因病出缺，前据文煜等奏请，业经降旨赐恤、予谥，于台湾府城建立专祠，并将伊子王儒卿等分别加恩矣。兹据奏称王凯泰清节素着，遗爱在人；着再加恩于福建省城建立专祠，以彰忠荩。钦此』。 

　　十二月十九日（公历正月十五日——即礼拜六） 

　　闽抚王（凯泰）奏因病请续假折（十一月十八日京报） 

　　福建巡抚臣王凯泰跪奏：为微臣病势增剧，暂回内地医治，吁恳天恩续假一月；恭折仰祈圣鉴事。 

　　窃臣前因抱病难支，于九月初六日附片奏请赏假在案。现在假期届满，臣病日增：湿热未除，积为痰喘；胸满腹胀，气不能舒。迭服利湿化痰之剂，迄未见效。台地纵有对症良方，殊少上品药料；纠缠日久，焦急实深。且臣自上年病后失调，气血早亏；近复手骽麻木，步履艰涩。据医者云：脾胃受伤，土木不和；若不速痊，恐变水肿，医治更难措手等语。查全台大局，会该已有端绪；现饬台湾道夏献纶妥慎经理。臣一面暂回内地，赶紧医调。省署一切要件，自当力疾办理；其寻常日行事宜，仍委藩司代拆代行。合无仰恳天恩，俯准续假一月；容臣病体稍痊，并将省事料理清楚，即再渡台巡历督办。谨恭折具奏，伏乞皇太后、皇上圣鉴训示！ 

　　再，臣拜折后，即日乘「海镜」轮船内渡；合并陈明。谨奏。 

　　军机大臣奉旨：『王凯泰，着再赏假一月。钦此』。 

　　闽抚王（凯泰）奏寻常军流徒犯遇抚臣驻台之时就近勘转片 

　　王凯泰片： 

　　再，台湾府属案犯，除寻常遣军流徒及命案拟徒者向淮就台审办、不解内地外，其罪应斩、绞并由死罪减拟各犯，均仍解省勘转。现该福建巡抚冬、春驻台，此项斩、绞等人犯遇臣驻台之时，拟由台湾道就近勘转，毋庸照旧解省，以免往返之烦。臣于审明后，行知臬司核详请题。所有道员审限，即照臬司之例扣计。据台湾道该详，批经臬司核明详请奏咨前来。除咨部外，臣谨附片陈明，伏乞圣鉴！谨奏。 

　　军机大臣奉旨：『刑部知道。钦此』。 

　　十二月二十四日（公历正月二十日——即礼拜四） 

　　闽省近事（三则） 

　　「字林报」云：打狗地方现在建一炮台，所用工匠甚多，但俱好懒。十一月二十七日，营兵某竟将一匠从绝壁高山推堕而下，或云头颅受伤、或云已因伤毙命。是以各工匠咸抱不平，深恶兵太无礼，群用砖石击入管带之公廨。管带官见势汹涌，遂放兵出营；虽称捉拿工匠，其实途中行人亦被追逐，尽有遭旡妄灾者。是以各家店门紧闭，深恐大肇事端。嗣幸管带官传令收队，亦无甚事；捉获之人，即交地方官查办。讯有不在事者，爰即开释云。 

　　福建新报云：闻丁雨生中丞有奏请仍任船政大臣之信云。 

　　布国因「晏拿」船一案似以华官办事未免延缓掩饰，故不欲再与酌该，拟将全案卷宗赴北京请究也。 

　　福建巡抚王（凯泰）奏为抱病请假暂回内地医治片 

　　王凯泰片： 

　　再，臣王凯泰七日抱病，甫于九日请假；嗣以病势增剧，暂回内地医治，并经奏请续假各在案。十月初四日，由台郡安平口乘「海镜」轮船内渡，因值风狂浪大，收泊澎湖者五日；臣随带同知游熙颇通脉理，迭次就澎配药煎服。而海洋颠晕，究未见效；饮食又不进多，日夜呻吟，困苦迥异寻常。幸初十日风浪略平，展轮放洋，即于十一日抵省。现在广求医药，赶紧调治。一俟痊愈，即请销假。所有航海抵省日期，臣谨附片陈明，伏乞圣鉴！谨奏。 

　　奉旨：『知道了。钦此』。 

　　福建巡抚王（凯泰）奏为带印渡台各案回省补办片 

　　王凯泰片： 

　　再，臣王凯泰先经带印渡台，所有应行移咨海关考核各案，奏明于回省时补办，均按限扣展。兹臣在台患病，具折续请赏假一个月回省就医；声明日行公事仍委藩司代行，其紧要事件由臣自行力疾办理各在案。以前扣展各案，均应于光绪元年十月十一回省之日起限。惟命、盗案件，内有应行勘审具题者例限紧迫，臣现值患病，既未克亲提勘审；而督臣正在办理武闱，又未能咨请代勘。拟即委令藩司代为提犯覆鞫，录供呈送，由臣确核具题；庶例限不致逾延，而要案亦免积压。除饬委外，谨附片陈明，伏乞圣鉴！谨奏。 

　　军机大臣奉旨：『知道了。钦此』。 

　　十二月二十五日（公历正月二十一日——即礼拜五） 

　　闽浙总督李（鹤年）奏抚臣因病出缺请旨简放折（十一月二十六日京报） 

