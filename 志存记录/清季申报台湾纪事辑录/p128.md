<!-- { "loadSidebar": true } -->
　　日本与总统谈论琉球之事，先将琉球历代史传一一备陈，谓琉球原属日本之土地。琉球诸岛，其名目随时不同；然所最通行而为人所知者，则美南美诗马及阿干那华二名。日本旧史言：琉球之民入贡于日本，其君主且行臣下之礼。自耶稣降生七百零七年始，其时日本皇摩马天那册封琉球国君，且赐之礼物。耶稣七百一十五年，琉球归诚于日本贞顺天那。耶稣七百三十五年，日本王出令将琉球地方名□、广袤里数、船舰可以湾泊之处、食物清泉可以取给之处，胪列详明，勒之碑记。日本古史有云：美南美诗马，归特沙府管辖。其入贡之物，以红木板受之；此美若高国家之制也。据此，则日本得有琉球而管辖之，已一千一百余年于斯矣。且琉球君长系出自日本，盖美南摩多之裔也。美南摩多，原为日本之族；其得与琉球相属者，盖在耶稣一千一百五十六年始。昔美南摩多、担美多摩因与朝臣不协，逃于海岛。其名曰阿诗马，在依沙滨美南摩地，由依沙海滨驶船巡游，寻得群岛，即据为己有。其后乃至于琉球，琉球酋长以妹妻之，生一子而为琉球之主，自称为神天澳。自是，神天澳之子孙为琉球主者，凡三传而失其位。惟二百年后，神天澳之裔复为琉球主。今琉球君尚泰，即神天澳王之子孙也。据此，则琉球之于日本，本属一家矣。且琉球至日本，其地形本属毗连，亦如日本诸岛之相接续者也。琉球大小各岛，合而计之，为数三十有七；以群岛广远合而计之，即萨■〈山司〉摩岛十分之一也。琉球民籍共十六万人，其群岛连环如炼，由萨马西南逶迤而过，其地形有似于萨■〈山司〉摩，即其琉球度数亦然。琉球所用字母，亦根于日本所用者也。琉球文字，以四十八字为祖，即日本之字音相连而成之法，所谓「伊罗夏」也。于此，可见担美多摩用日本文字教琉球民；所有公文及往来书牍，琉球人皆用中国字而以日本伊罗夏串音之法合而成声，其法恰与日本人无异。至口音，则与日本各处土音相近；虽不能辨其为出自日本何省，然与日本南方诸省相近。其不同处，不过□北音之与南音耳。琉球国人自称其岛为阿干那华，又自称为鸦摩觅加之后裔；鸦摩觅加，谓从天而降者也。阿干那华、鸦摩觅加，皆日本字音；而以之称名，则其原出自日本无疑也。琉球所尚教门，其名曰「神道」。夫「神道」之称，为日本所独；今琉球所奉之神，皆神道教中之神。其人民风俗，皆与日本相近者为多。至如礼文一节，若饮酒、宴会，琉球人所行之礼节，其名曰「阿加沙华喇」之规，盖制礼者之名也。日本行礼名目，亦同琉球人，无椅、棹，席地而坐。此则与中国人有别矣。其食物，则安置矮几，每人自为一席而不相杂；此则日本通国之俗尚也。然则琉球国之实原于日本，不亦彰彰可证哉！……（选录香港「循环日报」。按此文分日刊报，全稿未完；因二月至五月已无存报，故缺下文）。 

　　六月初八日（公历七月十四日——礼拜三） 

　　台湾近事 

　　台湾彰化县属，前有林大王者，把持武断，无所不为。凡有械斗，必其作主；即有人命重案，得彼出而调停，无敢控官。附近小民有娶妻者，必须送至其家，听其若何发遣，然后敢领回成婚。若见貌美，则留为己妾；莫奈之何。后为当道访悉，立置之法，舆情大快。兹闻近又出一林大王，比前大王更为凶暴，现因争水与他姓械斗，终日炮火轰天；地方官不能禁止，已禀请大吏特调飞虎后营弁兵五百名于五月初九日由山后大港口乘「琛航」兵船前往弹压。而嘉义县亦以械斗报，闻不日将拨澎湖驻防之兵驰往劝和云。 

　　六月初九日（公历七月十五日——礼拜四） 

　　台湾邮报 

　　台湾自五月初一日起，狂风骤雨，经旬不辍。居民多疾，而以痢症为最多；平安一隅，患者尤众。小孩缘此而丧命者，不下百人。瓜果收成颇熟，价亦甚贱；然多食，必复痛而患脾泄，以致街道秽气不可触鼻，蛇鼠蚊蚁充塞沟渠。西人因该筑新路、疏渠道、建桥梁、去积潦，以便行人而资调摄也。初十日，台湾道张观察偕吴镇军至安平阅视洋式炮台兼看洋鎗队操演，步武整齐，可与洋兵相颉颃；惟所以坐作而进退之者，号令皆用西语，两军相值，似易淆乱，拟改用中国语言。现因雨水过多，恐台基不固，未敢操演大炮云。 

　　六月十二日（公历七月十八日——礼拜日） 

　　闽浙督何（璟）奏为遵旨覆陈折（六月初二日京报） 

　　闽浙总督臣何璟、福建巡抚臣勒方锜跪奏：为遵旨覆陈，仰祈圣鉴事。 

　　光绪六年二月二十日准部咨，奉上谕：『户部奏「筹备饷需」一折，着将如何办理情形？赶紧妥筹定该，限两个月照实覆奏，不得稍有延宕』等因，钦此；恭录转行钦遵去后。臣等伏思今日财用之匮乏甚矣，民生之凋敝极矣；故理财者别无生之一法，祗有节之一途。部臣规复本有之财源、减裁可缓之用款，实为洞中窍要。惟所奏十事，有非外省所应核办者，有非各处所能尽同者；谨就闽地现在情形，督同司、道和盘筹划，为我皇太后、皇上缕晰陈之。 

　　一、垦荒。查闽省负山面海，土瘠民贫；植茶、捕鱼者半，服田力穑者亦半。从前兵燹之后，四野间有荒田，年来率已□复。其别于开垦者，仅系栽种杂粮之零星僻壤；鲜有大段报升，亦无「以熟为荒」之处。惟地丁一款，溯查道光年间每岁尚完八分有奇；厥后军兴减色，约输六、七分不等。近年设法整顿，完数几及八分，与前相去无多。臣等明查暗访，并非地荒不治，亦非州县惰征；实由小民生计拮据，以致催科未能足数。现饬各属多方理谕，俾期逐渐扩充，悉复应完旧额。 

　　一、各项厘金。查闽省抽收货厘，向从起运之区、至卸卖之地，经过局卡，分起报完。厘票由省刊颁，票报随时缴验；并在各府设立总局督征汇报，而省、局又不时派员微服密查，惩其含糊、奖其勤谨：实已层层钤束，其势不能欺隐。至于洋药厘金，系照实在斤重收完，并无将货减折滋弊。闽盐自同治四年改行票运，始有盐厘。其款随同课耗□征；而商情疲惫，征解为难。虽经按届凑足造报，均系勉力筹维；实征实解，亦无弊混。惟陆则山径丛杂、水则港■〈氵义〉纷歧，商贩趋利若骛，类多闯越偷漏；非船卡不足以分扼，非哨勇不足以缉私。而地广人稠，所需较巨；现经量为裁并，期于无滥无冗，总尽厘余动支，毋或亏挪正项。 

　　一、州县交代。查交代例有限期，原不容稍有积压。闽省各属之所以未能早结者，或因垫办军需，续经删减；或办理地方公事，赔累滋多。轇转纠缠，非今日始：节经严限饬催并先后奏参有案。现拟光绪五年以前未结交代，作为旧案办理；认真勒限催提，随算随结，实短实参。其六年起新案交代，严饬依限结报。再有延误，即按部章：实缺人员，不准到任；调署候补人员，不准委署他缺，并停派各项差使，仍予查参追办。 

　　一、各项奏销。查闽省奏销，以地丁为大宗，耗羡、粮米、米耗等项附之；盐课系自为奏销，而盐折附之。地丁、盐课奏销二案，历办并无违误。除盐课照额全完外，其地丁、盐折未完职名，向于奏销考成册内造报，并另造简明清册送部。现催各属依限赶办，届时先将未完一分以上各员职名开单案报，以昭慎重。 

　　一、减廉减平。查咸丰三年起，文武各官减成养廉并道光二十三年以后减平银两，原应解部充饷；惟闽省库藏奇绌，悉已借垫军需并办台防，动用无存。现奉谕旨办理海防，一切修建炮台、操演兵轮、购置鎗炮军火并购铁甲巨舰、添募陆勇、缮备舟师，正在水尽山穷；前挪者无可筹还，现扣者尚须续垫：此系实在情形。应请俟防务稍有端倪，再行分款提解。 

　　总之，时艰必当共济，全局尤贵通筹。臣等具有天良，责无旁贷；兴利或俟诸异日，节流免效于目前：不敢避怨而见好寅僚、不敢畏难而托词粉饰，各殚其力、各尽其心，以冀稍纾国计民生于万一。 

　　据布政使、盐法道会同善后、税厘两局司道具详前来；除咨部查照外，臣等谨合词恭折覆陈，伏祈皇太后、皇上圣鉴训示！谨奏。 

　　军机大臣奉旨：『户部知道。钦此』。 

　　六月十四日（公历七月二十日——礼拜二） 

　　琉球琐记 

　　香港得琉球信云：日本兼并琉球改为冲绳县，设官置戍，极意经营。自那霸地方以达中山府，贸易颇盛；玩好奇异之物毕至，西洋各货亦极充牣。其地向甚寥落，物产亦少；凡讲懋迁之术者，足迹罕至焉。今则顿改旧观，即新造浴池亦极整洁；前此所未有也。琉球向禁耶稣、天主等教；咸丰间，英国伯君曾至其国中传教，无一人信从。其人信奉儒、释、道三教，亦建庙宇；如那霸有三元宫，乃古剎也。其文字同于中华，而亦兼用倭字；衣冠装束，亦略如日人。至天气，与中国异。无论春、夏，太阳燥烈；秋、冬间，早晚固甚寒冷，日中则热。蝇蚋，四时不绝。海风发时，山云如墨，天气阴霾。其室中无几椅，皆席地坐；有古遗风焉。首里中山王府，改为冲绳县署。近日设立礼拜堂十二所，盖西教盛行矣。首里府在山之阳，两旁多古松柏葱郁苍秀，涧水清澈。向日阛阓间，多妇女为市；今则稍易旧观矣。又近日新创银行，所发银纸，颇为流通。琉民皆甚安之，亦不复知有亡国丧君之感矣。 

　　六月二十三日（公历七月二十九日——礼拜四） 

　　闽水师彭（楚汉）奏出洋督缉日期并督操轮船缘由（六月十三日京报） 

　　福建水师提督奴才彭楚汉跪奏：为循例出洋督缉，仍总统轮船按期操练；谨将轮操同出洋督缉日期恭折具陈，仰祈圣鉴事。 

