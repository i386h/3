<!-- { "loadSidebar": true } -->
　　或谓日本国君于是举也，固有非其所欲焉；特逼于国人之切齿高丽，故移兵于台湾为舍难取易之计耳。不知兵者，险事也。用之而胜，则御侮；用之而不胜，则取辱。以日本今日论之，姑勿言其行军一蹶，适足以丧民命、挫国威；纵或□持百战不治之操，则班师之日，费糈粮、饷士卒、耗财用、缺生齿，元气久未可服，内乱益恐日萌！图治之要，期之于长而不期之于暂；一旦祸成既往，其计将若之何！且台湾一岛久已隶于中国版图，使果梗命不化，胡弗先请于中国，使革其顽蒙，顺其性命；亦可见其于中国得尽友谊之诚，而又不失为忠恕待人之道。故谓日本此举，无乃计之绌也哉！ 

　　三月初七日 

　　阅申报论台湾事 

　　前闻东洋征讨台湾生番，亦曾论及此事。昨闻香港中外新闻，又将此事列入报中；顷又接福建官场来函备述此举，以为东洋人大属荒谬！ 

　　夫台湾，我朝版舆之地也。且生番又□其地，化外之民也。故生番之不通王化、不服惩治，尽人而知之。不但东洋数人贸贸然往彼，自取其祸；即华人有误入其境者，虽盈千累万，彼亦可生噬而不恤也。所怪东洋人与彼接壤，岂有不知其情性乎！乃竟自投罗网，致彼逞烹食之常；此皆东洋之自不知机，实是生番之素行常度也。乃今东洋人不知轻重缓急、不守法度规矩，遽尔兴师征讨以为报仇雪恨之计，岂知已视我朝有玩于股掌之势！所以然者，诚以台湾为中国所隶之版图，而生番又为中国化外之顽民耳。若因顽民而逞志报雠，则其地之良民亦连累而遭劫；有是理乎？此台湾之人所为痛心而疾首，而闽省之民又为拊膺而扼腕者也。 

　　然则东洋人果可操必胜之权乎？恐未必能也！因有主客之分也，更有众寡之别也，又有劳逸之判也，且有负嵎之固也。况其地富饶甲于各口，强横独出此乡；不啻豺狼，真如虎豹。果其奋力大肆凭陵，正所谓百夫决拾、万人莫言也；此是后言，姑弗具论。第由今观之，则东洋之篾视我朝之人，已可概见。虽曰「前有允其报复之请」，此亦中华万不得已之衷怀，亦未有准其兴万五千大兵之意；不过为以暴易暴，以强攻强之思耳。然其中良莠不齐，贤愚不等；倘为此无人性之顽民而波及守礼信之良民，岂得为仁义之师、堂皇之举乎？ 

　　或曰：此东洋人或因利而行之，而藉此兴兵以窥伺中华边徼之地耳。果如是言，则东洋之处心积虑，已非一日矣。而故令一、二敢死之士故入生番重地以寻此衅端，可图此举以借报仇之名耳，是将有不可问之心矣！因先论及之，以俟后来之情形果有当于斯言否？ 

　　三月初八日 

　　再论东洋进征台湾略 

　　昨得东洋横滨传来西字日报，将东洋征台湾一役有云：日本之居心，将在据台湾□□□偏□盘踞重兵，以为己有也。盖图自□以后，藉以震威岛屿之生番，不使其有伤残逞凶之惨；庶遇彼东洋民，概能安心无惧。且曰：相传生番所居之地，不在中国之属下；□列地理图书，有明征焉。且该番所行者，中国人不与干己；中国推诿，有凭可据。然东洋与中国两者并居一岛，未免有两属民人杂处之累、两国互争疆界之患。东洋、俄罗斯两国分踞北之撒加连海岛，屡致生衅；近经已有明验。今日本将于中国分争台湾，则两国因之而不相折服以致肇衅者，其能免乎？西人之论如是也。「本国先许东洋准其亲往台湾自行征罪伐恶」；是言也，似属实有其事也，本馆前经列诸报内。乃准东洋亲往报雠，而并准该国盘踞其地；是岂包括于其内乎？至于「生番之地，中国不以为在属下，其肯舍与他国，使其随意侵夺」；此言，吾不信也。试问：天下别有大国使镇据一岛，半余已入版图，其余惟俟渐次教化，逐一归服；而该国其肯袖手待别国来侵哉？实无其理矣。况我朝固俨然大邦也，可准东洋区区之小国乎？ 

　　夫台湾之为地也，田壤沃厚、水土温和；且地藏五金，已称于世。厥后实为中国辖下之要省，必矣。然今之分让于东洋，害非仅在舍失美境而已也；其所以最失计者，正如西人所言：实在于两国预基日后衅隙之虑矣。华人在台湾者，原皆闽人。闽人性急而悍，虽邻村之民，亦往往有执械争斗之患；况使闽人于东洋接壤为邻，两相言语、俗习皆异者，其犹能不以构衅为常事乎？然中国境内民人结恨相争，斯则我一国之事耳，尚易于处治；非若两国攸关之事也。以常理揆度后势，东洋若果据台湾生番之地，则我两国必成肇衅之疮痍，两边之患将恒出而无暇日、往来文书繁杂而无止期；两国自此以后，难辑和睦之好矣。 

　　夫初使东洋自行征罪，其计已左；然既许之，亦仍宜持以坚定，不使复有蚕食之图。兹据长崎昨日之来信，知东洋之征师不日将顺路逾长崎矣；且日前已雇用万昌公司之火船名「牛约」者，以供资载兵粮之用。故征事在即，欲于东洋议局，亦宜从速不可迟误矣！ 

　　或又曰：此役也，东洋人用师并无万五千士之多，仅用陆兵一千、舰船三号。然此系风传而已；且果仅用千兵须怀蚕食之谋，则与之捍御，亦未解其理之所在耳。 

　　三月十五日 

　　闽督李（鹤年）奏拣员请补海外要缺通判折（三月初一、初二两日京报） 

　　头品顶戴闽浙总督臣李鹤年、福建巡抚臣王凯泰跪奏：为拣员请补海外要缺通判，恭折仰祈圣鉴事。 

　　窃福建台湾府澎湖通判陈培桂革职，接准部咨归九月分截缺；遗缺，例应在外拣调。查澎湖地孤悬岛，控扼台疆；非得熟悉情形之员，不足以资治理。臣等督同藩、臬两司于现任人员内逐加遴选，非现居要缺、即人地未宜，一时实乏堪调之员。惟查有候补通判程起鹗，年三十七岁，浙江山阴县人；由监生捐盐经历□盐提举衔捐升布经历，指分福建补用到省。旋丁父忧，委赴军营差遣；事竣回籍守制；服阕来闽。于克服漳州案内保奖，同治五年十月初七日奉上谕：『着免补本班；俟服阕后，以通判仍留福建遇缺即补。钦此』。到省试看一年期满，甄别奏留，赴部引见；奉旨：着「着免补本班，以通判仍留福建遇缺即补。钦此』。同治十年正月初六日回省，又经查看一年期满，奏咨留闽补用在案；例得请补。据藩、臬两司会详前来。 

　　臣等查该员精明稳练、办事细心，在闽年久，熟悉海疆情形；以之请补，洵堪胜任。惟调缺请补，与例稍有未符。第人地实在相需，例得声明奏请。合无仰恳天恩，俯念澎湖通判员缺紧要，调补乏员；准以候补通判程起鹗补授，实于海疆有裨。如蒙俞允，该员系候补通判请补通判，衔缺相当，毋庸送部引见。 

　　谨合词恭折，由驿具奏；伏乞皇上圣鉴，敕部核覆施行。谨奏。 

　　奉朱批：『吏部议奏。钦此』。 

　　闽督李（鹤年）奏遴员请补海外水师副将折 

　　头品顶戴闽浙总督臣李鹤年跪奏：为遴员请补海外水师副将，恭折仰祈圣鉴事。 

　　窃福建台湾水师协副将胡桂清，经臣奏准开缺察看；遗缺，轮用尽先人员。查该副将驻札安平，为全台门户；且自各国通商，时有中外交涉事件。非明干有为、熟悉情形之员，不足以资治理。臣于闽省水师尽先各副将内详加遴选，查有尽先补用水师副将周振邦，年四十一岁，广东香山县人；由水勇随军剿匪着绩，递保花翎尽先参将，管驾红单师船来闽助剿，奏准留闽候补。□攻克浙江北麀贼垒出力保奖，同治五年七月十九日奉上谕：『周振邦着以副将尽先补用。钦此』。该员勇敢朴诚，巡洋得力，火器亦娴；现署斯缺办理裕如，情形极为熟悉。以之请补，□期胜任。合无仰恳天恩，俯念台湾水师副将员缺紧要，准以周振邦补授，于营伍、洋防均有裨益。如蒙俞允，俟部覆到日，给咨送部引见，恭候钦定。 

　　除饬取履历另行咨部，谨会同署福建水师提督臣李新燕合词恭折具陈，伏乞皇上圣鉴，敕部议覆施行。谨奏。 

　　奉朱批：『兵部议奏。钦此』。 

　　三月十六日 

　　台湾信息 

　　东洋伐台湾一事，尚无复闻情节。该国家曾经雇用西国火船二只，以供调兵载饷之用；此情已确有可据。且据香港邮寄日报，则云计在台湾之东南隅屯札重兵；又中国闽省得此消息，曾已派沿海兵船在于口外，似有遣兵以观望、防备不虞之意也。至于东洋用兵士几何？尚无实在见闻；或曰一千、或曰五千，其传闻各有不同耳。 

　　三月十七日 

　　长崎来信 

　　长崎寄来新闻：计伐台所用诸船甚多，有战舰「的波干」一只，内置阿墨士唐炮四大尊；「逆进考」战舰一只，内置来复炮弹重六十四磅者六尊、阿墨士唐炮一尊；「加苏加干」一只，内置大炮七尊。水师提督名纳加马子，将乘「逆进考」船以往台湾也。又有「阿师拉」一船、「尼霸勒」一船并「古罗打」一船，亦皆随师前往。「古罗打」传闻先赴厦门，以备买马牛云。 

　　三月二十二日 

　　译长崎邮来日报论台湾事 

　　近日出师往台湾各路甲兵，皆陆续而至。英十八日，有兵士六百自加可西马取陆路以至。二十日进口，有火船三只：一赁用之船名「牛约」，载银两、兵饷并搭新封统帅之吏部尚书我古马及参将——系美国人名仁得勒；一东洋船名「象可马稣」，自神户来，载有兵二百八十名；一「火息马稣」，亦载兵八百名。二十一日，英船名「约沙来自神意加瓦」者，内搭兵五百八十名，并有军饷等件也。今日又至日本船名「火改马鲁」，载兵二百余名。闻于数日后，将另有兵来。大兵未附船往台湾之先，拟派将领多员先事筹量。至所用之兵，至少亦在五千之数；是已有实凭，无疑焉。 

　　三月二十三日 

　　译东洋中华两国近事 

　　东洋征伐台湾生番一役，固属当今大局之时事也；东洋、中华两国之和好与否，亦有相为维系者焉。 

