<!-- { "loadSidebar": true } -->
　　本馆就事论事，以为法人无理取闹，固不值与辨是非、论曲直；第就各省守备言之，目下广东重兵尚可抵敌，如琼、台、定海则布置未必完密。道光季年，粤东和该未成，曾犯定海；曩年日本以生番戕杀琉球难民，用兵于台湾，卒被索银以去。法人习知其事，虽志在越南，不能分兵；而游奕于洋面之上藉以恐吓，则固法之所能为也。至于琼州孤悬海中，奇险不如舟山；而山岭峻削、平原坦夷，无异内地；周围沿海处，防不胜防，又较台湾为疏阔。省中如此严防，度必不弃琼州。然法人攻越之师船捩舵而东，不啻杭苇，朝发夕至，自是便捷。于此三口中，尤为紧要；安得以法兵疲敝而藐忽视之耶 

　　余既恶法人之无理，而不能不因其无理而愈畏之。于是乎书。 

　　十二月十一日（公历正月初八日——即礼拜二） 

　　载兵赴粤 

　　闻本月初三日中国兵船名「琛航」者由台湾开轮驶抵香港，船中有兵五百名，将以载往粤东云。 

　　十二月十三日（公历正月初十日——即礼拜四） 

　　电音破绽 

　　香港「维新日报」云：前录法国电音，倏忽互异，以炫惑人；谅己可会诸言外矣。兹又有其甚焉者，纵极张皇，终露破绽；前后互戡，矛盾自彰。即如前日相传法人电音，谓十一月十七幸获宣泰，已张大其词，不免举国若狂。因而昨又传报法臣强逼法廷欲取琼州及台湾、舟山等处，将择其一以便索偿军费；诚恐闻者惊惶，未察其实，请姑为详辨之。 

　　前月宣泰十七日之事，据西报则云：法人获胜，且得银甚多。而据华人私家诸报，则谓黑旗于十五、六、七等日焚伤法兵不少，并杀法军官弁三十余名；法人非真能攻取宣泰城，不过黑旗自家引退。其时城中并无遗物，止有一废炮存焉。安知非黑旗赚敌之计，顾肯藉寇兵以赍盗粮乎哉！虽华、洋各报皆传闻之词，未觇实耗。姑就法人电音而论，既云前月十七获胜并多得银条，宜乎暂足充其军需。何以昨传西贡来之西报，忽又云十一月十七日接到法都电音，谓有大臣请于法廷再拨扶冷士银二十兆枚以济军饷乎！且何以复云于十一月二十日接到法都电音，谓驻越南之兵弁复请军饷甚急乎！夫西贡之西报，比诸国之西报消息较为近而可据；但观其前月请饷频仍，足见其所云捷音半多虚假也。故曰电音互异，未尝无破绽可疑。今特为互相发明，俾留心时事者得以参考焉。 

　　十二月十六日（公历正月十三日——即礼拜日） 

　　论各报述法越信息 

　　法、越之争，中西各报言人人殊；本馆亦既照有闻必录之例，备列于报。至昨报所载西人自河内致香港对里加拉夫报馆之信，系十一月二十八日所发，此为最近之消息。 

　　然综观各信息，无论地之远近、时之迟速，有可信者，有可以不信者；有可疑者，有可以不疑者；有可信而仍不能无疑者，有可疑而似亦可信者；有疑信各半而已为人指出者，有疑信相参而尚无人论断者。何以言之！如李威利之死、法兵两次十三之败及目下桑台之地为法人所攻取，此事之可信者也；法军既得桑台而遂谓「刘永福遭擒遇害并夺获银洋二百万，法兵腰橐中银条装满」等语，此事之不可信者也。桑台之失而复得， 

　　十二月二十日（公历正月十七日——即礼拜四） 

　　法帅消息 

　　西人来信，言及法国迷禄将军到越南东京之后，即以代孤拔之职；东京之事，悉以属之。孤拔则调为中国海面之水师提督，而以来恩伯副之。闻法国续有兵船三艘发来中国，统计孤拔提督所辖有铁甲船五艘、次等兵船五艘、游兵船五艘，并有小兵船等共有二十余艘。统观各国水师提督所管之船，从无如此之多者；然则孤拔提督之任大责重，亦可概见矣。 

　　十二月二十一日（公历五月十八日——即礼拜五） 

　　法帅传闻 

　　昨报言法国孤拔提督调为中国海面之水师提督，统带大小兵船二十余艘等语。兹阅香港「士蔑」西字报，载有海防西人来信；言孤拔提督乘「搭拉克」轮船至海防，盖欲与在中国之水师提督美野相晤，商该琼州之事。然则法人其已决意开衅于中国乎！ 

　　十二月二十三日（公历正月二十日——即礼拜日） 

　　论法人大言不足惧 

　　法人自得宣泰以来，电信传至本国，几于举国若狂；新闻纸馆亦皆为大言，以为法廷当乘此夺取中国台湾、舟山、琼州三处地方以为索偿兵费之地。初以为新闻馆之空论，不足信也。继而又有消息谓法国遣米禄赴东京为统帅，以代孤拔之任；而孤拔则调为中国海面之水师提督，统带铁甲船五艘、兵船五艘、游船五艘，共计大小艨艟二十余艘之多，为各国水师所未有。并云孤拔已至海防，欲与现在中国之法水师提督美野相晤，该商琼州之事。信斯言也，则是法国竟有从事于琼州之志；故谈海防者，每深以为忧。 

　　窃以为思患预防，固属不得不然之事；其实，则法兵此时断难启衅于琼。盖法人虽夜郎自大，欲吞全越；而一刘永福已为咽喉之阻。前者屡次败北，不待言矣；即今日之得宣泰，或传□刘军自弃其地，并非法人攻夺所得，特故为大言以欺人耳。兹姑不之深辨；即曰宣泰之地果系法人兵力所得，而刘军之死亡曾属无几，岂肯随即罢手！吾恐屯驻老开之兵，必且出与法军相逼。法兵虽有续至，而所得各地必须分兵守之；今南定已被兵矣，设守兵单薄，则所得者必将复失。故法兵之陆续至越者，虽屈计不下八千余人；而合则势厚、分则势薄，恐欲进取北宁□不可得，岂得又寻衅于中国！夫法外务大臣之言谓法国决不与中国开兵，但须奄有东京；如中国必欲阻挠，则亦无可奈何耳！此言也，盖欲自掩其无故称兵之迹而栽理中国，以为兵端开自华人。今若夺取琼州，则兵端为何人所开，不辨而自明矣。且琼州虽曰孤悬海外，四面皆可进兵；然法国兵船究不能舍东京而尽趋琼州，以为环攻之计。琼州海口虽曰辽阔，亦非无险可守；近来中国整顿兵事，购办兵船已二十余年，岂尚不可一试！诸军一闻往御法人，莫不踊跃争先，愿得斩楼兰以为快；人心如此，深足依恃。则调拨水师兵船以遏琼州之冲、以据琼州之险，或于中途邀击、或为犄角相持；而琼州沿海则多置水雷，勤其瞭望。倘或敌船入境，中国兵船能截杀则截杀之；否则，俟其既入，而燃放水雷以毁其船。加以粤省有重臣督师，布置早已严密；即琼州一境，早在督师意料之中。设有警信，立即发兵以相援，亦为便捷。吾恐法人之船不坏于此，即坏于彼；其何能为！夫法人自以为强，而遇一刘永福已有束手无策之势；况中国之地多于法人者几倍，中国之人众于法人者又几倍，中国之兵饷省于法人者又几倍，中国之将似刘永福者何限！目下南洋及粤省沿海之地举办乡团、渔团，民心由此益固，士气由是益奋；又何患法人之大言恫喝也乎！ 

　　夫法人之欲取琼州，大抵为索偿兵费起见耳。以中国此时讲求武备，购办战船亦既有年；古人言「我能往、寇亦能往」，今若反其道而行，寇能至，我亦能至。与其俟法人攻琼州而始为御侮之师，不如调兵数十万、集舰数十艘直走西贡；非仅为「围魏救赵」之策，直令法人在西贡无可存身。然后一举荡平，驱除丑类；转战而进，扫荡东京之法人，俾全越得以安谧。法人虽有添兵，其数尚不甚多；以中国之全力而扫除西贡、东京之法人，直不啻发蒙振落。法人而必欲复得西贡，则亦令其赔偿兵费，即以其人之道还治其人之身；吾知法国自保之不遑，又岂得逞其鲸吞蚕食之计耶！法人动曰「封海口」，遇中国之船于海面，则截而取之。顾法国可夺中国之船，中国独不可夺法国之船乎？中国目下兵船亦不为少，若以分布各海洋，遇有法船之至，或开炮击沈之、或遏之使不得进；彼孤船深入究不足恃，彼之援兵远莫能应；而中国征调较易，呼应极灵，即使偶有小挫，而继起尚易为力；必使法人不敢过雷池一步，而复可以免异日之患。窃愿当轴诸公，早为决计焉！ 

　　十二月二十四日（公历正月二十一日——即礼拜一） 

　　琼防紧要说 

　　琼州孤悬海外，地势与台湾相似。惟带水之隔，由雷州之徐闻对渡而南，不过半日之程；视台湾数百里洋面，远近相悬。故自汉以来，收入内地，治法与各郡县无异。若台湾，则自康熙年间始克底定，归诸版图于今甫及二百年，而设治建官仅在北面一带；内山纾远，野番杂处、犷悍无人理，途径不能辨，国家以其荒远，姑置勿治。曩年日本以琉球难民之故，借口兴师；当事乘机剿抚，以为化外顽民从此渐摩仁义，全台可得而理矣。乃办之有年，终未见明效大验。因仍弃而勿治，仅于北境相度形势，增设一府、一厅、三县；而南路生番，依然獉狉旧俗：是台之不如琼也远甚矣。顾四面濒海，同为险要；以言海防，诚不知其孰轻孰重也！以今日法、越之事言之，似乎防琼转急于防台。法人恐吓之言，曾云琼州、台湾、舟山等处若得其一，可以为索赔兵费之地步。舟山拳然一石，与别省滨海之区要口之外零落错列之小岛，无分差等；第宁波以镇海为门户，舟山即其外围扼要之区，固不在乎大小、广狭也。况道光季年之变，舟山实被其创，法人而以兵相向，门径已熟，其注意要不能舍此；故与琼、台同为必争之地也。然地势既广，地利必富。夺险踞隘，不能舍舟山；好货贪利，更不肯遗台、琼。而就今日越事以图要挟中国，则琼州实便于台湾。盖琼在越南富良江之东，出海口即可望见；以轮船、铁甲之快捷，不须一日程已至其处。是以汲汲图琼州，而有孤拔提督带兵船二十余艘经营中国海之说也。 

