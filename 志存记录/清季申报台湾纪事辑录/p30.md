<!-- { "loadSidebar": true } -->
　　夫日本之犯台湾也，其所借口者，生番惨杀琉球遭风之难民耳；彼亦知琉球虽彼之属国，亦为中国之藩服乎？琉球臣服中国已久，深明中国政教；彼知生番有惨杀其难民者、亦有救护其难民者，固不可一律而论也。不然，彼岂不知赴诉愬中国，而求正其罪以讨之乎！且彼亦未尝赴愬于日本也；即令或已赴愬日本，为日本者亦宜明告中国曰：『生番有此惨虐，请中国查明办理。中国若执意不究，而我国必将兴师问罪』。如是，则名虽不正，而言似尚顺也。今乃藉莫须有之一言，而遽行假途灭虢之计，可乎？夫假途灭号，是尚假途于虞也；今并途亦不假，竟兴无名之师，擅入中国之境，在彼则以为轻中国为无能，在人则以为等己身于无赖，宜其众怒结成于下、彗星示戒于上也。彗星之出也，西国谓其出有常度，中国谓其出有兵灾。历观中国史鉴，彗星一出，非臣下叛君上，即四夷叛中华。即以我朝论之，康熙时出，则三藩叛；乾隆时出，则回逆霍集占叛；嘉庆时出，则林清叛；道光时出，则回逆张格尔复叛；咸丰时出，则「发逆」叛。今日之出，则适值日本犯边。然历朝之叛逆，未有不遭戮死者；岂今日之日本，反可以任其得意欤！夫日本亦特恃中国不屑与较耳；彼若退师，中国必仍大度包容，断不兴师以问其罪。否则，弹丸如高丽，彼尚畏之如虎，屡欲往犯而仍不敢动也。今而后，吾愈信圣贤之教化入人者，深矣。中国素秉圣训，故虽晋、宋之弱，而苻秦、辽、金之强，其灭亡之后先，竟令人莫测者。现西士之在中国者，亦均服膺圣人之训；故能读诗书而明礼义，彼此和好，相安于无事。近日日本尽废圣人之训，故其举动竟至悖谬如此！若谓矜其富欤，不过借得西国之银数千万耳；若谓逞其强欤，亦不过购西人之器、倩西人之能耳。仅仅有此伎俩，已觉天下无敌，特先犯正朔之中国以卖弄其富强，亦可谓「器小易盈」，堪与公孙子阳比列矣。 

　　然则今日为日本计，宜以何术处之哉？策之上者，莫如效秦穆之悔过，收兵回国。其次，莫如效赵佗之上书，请罪求和；虽贻人笑，犹可保首领、延国祚也。不然，穷兵黩武欲求得志于台湾，设一旦中国吓然震怒与之结怨构兵，恐日本倾国之众尽至台湾，亦难以抗拒中国耳；又况师之老壮，早已定有曲直哉！若果势至如此，吾恐再往求助于西国，而西国君臣亦断不肯违万国公法而助之以致贻笑于友邦也。彼时饷竭于内、兵溃于外，其国中之裁革诸爵，岂无慕容垂等其人者！其宗室，岂无乌禄其人者！吾深为日本之君危矣。至于国外之患，能保高丽之人不袭普鲁士之故智乎？内忧外患纷至沓来，日本之君欲求不为昔日之苻坚、完颜亮、今日之法国拿波伦，恐亦不可得矣！吾，中国人也；岂有反为日本画策之理！但仰体我皇上乐天之心，不忍遽行灭绝人国之事；故为此忠言以相告，使日本之君尚有祖功宗德，或能翻然悔改，庶不至于庙社为墟也。 

　　六月十七日（公历七月三十日——即礼拜四） 

　　译录西报事（一则） 

　　今得台湾消息，知于本月初四日作旋风之时，华船多只已被沈溺；然未闻有兵船同罹斯害。前西报风传：曾有中国兵船被东船碰覆；今幸知其非也。先时，有英国兵船名「勒坟」自鸡笼南行，路见一西船之桅及绳索浮诸水面。同时，台湾华人皆相传中国兵船名「伏波」者被东船碰沈，即以此桅为标据。继悉：「伏波」船于此后已抵福建也。 

　　六月二十一日（公历八月初三日——即礼拜一） 

　　劝罢兵说 

　　予观宇宙之事，未有奇于近时日本侵犯中国台湾之举者。盖无论古今、不分中外，断未有毫无肇衅之由而遽举兵深入他人之国者。及至深入人国，占据其土地、杀戮其人民，旁观者均代不平，啧有烦言；而身犯不韪者，犹复厚颜将事，冥顽不灵。既不言战，又不言和；既不奋力而进，又不甘心而退：诚不解其是何立意也！ 

　　说者曰：彼之盘踞台湾也，殆亦欲效羊祜、陆抗之故智，以小信小惠要结台湾之人，收拾熟、生各番之心，再行全夺台湾之地而有之；其计亦狡诈之甚也。不知其计已左矣！生番之在中国，任其自生自灭、自治自食，既无征调之烦，又无催科之扰，复无法令之拘束，更无刑罚之凌虐，几安于不识不知之素，而忘其帝力于我何有矣；岂非身处羲皇以上、家寄桃源之内，其乐何如哉！一旦降服日本，安得仍然如是！我知生番虽愚，亦断不至出此下策。又况目今日本之残忍，业已亲尝。未隶其版图，先已如此；若为其臣妾，不更可知乎？至台湾之民及熟番之众，向与日本为邻，岂有不知其素行狂悖者！而谓日本即能引诱，诸人即受笼络，居然甘伏为其臣民，吾亦不信日本有此伎俩、诸人有此昏昧也！ 

　　夫自古及今，外国侵犯中华，未见有可以如愿以偿、得志而回者。日本向读中国之书，岂有不知中国之事！汉、唐历代之事，姑无具论；今以辽、金言之。辽、金与中国，势均力敌者也。辽太宗乘中国无主，兴兵内犯；而所得中国之地，仍不过石晋所许之燕、蓟等十六州耳，未能再加尺地也，而身反□羓矣。至澶渊之事，真宗若任寇准所为，则圣宗成擒矣。尚幸真宗仁弱，始得全师而回。完颜内犯，宋若任李纲、宗泽、岳飞等为之，则金人岂有孑遗哉！及亮南侵采石，仅遇一书生虞允文，已令其兵败身死矣。夫辽、金之犯中华，非其国主、即其子弟亲率倾国之兵，尚复不能逞志；何况今日仅一区区日本哉！今令日本自计，其土地之广、人民之众，果能与中国势均力敌否？其统兵之将，果能如辽、金之君与其子弟否？其所统之众，果能及辽、金倾国之师否？至中国今日之时势，君则仁圣矣。其运筹帷幄者，均皆寇准、李纲诸人也；其备列戎行者，均皆高琼、岳飞诸人也。其在营之士卒，虽不及背嵬军之百战百胜，然亦久历战阵者；其卖国求荣者，又无王钦若、秦桧之流也。中国如此，日本如彼；犹复逗遛而不退，亦可谓顽钝无耻矣。 

　　或又曰：日本亦明知其谬矣；所以迟迟不退者，盖欲中国少赔其军费，以为遮羞之计也。吁！是何言也！夫万国公法，必理屈势穷者，方赔偿理直势壮之兵费。今果谁之理直势壮乎？日本虽悖，不能自知；试请问在华之列国，当亦废然自返矣。否则，迁延日久，中国之众怒亦难犯也，各国之讪笑亦难免也。彼时王师攻其外、生番攻其内，则在外之兵必败矣；国中之怨民又将报其言之无道、国外之与国又将责其国之非理，则在内之君更危矣。其不至身弒国亡，为天下之大僇者，少矣。然则日本之君，欲求自安自全之术，其将何从？惟有即日退师以为和外安内之计、不作扩土开疆之想，则庶乎其可也。至于赔偿兵费之说，实属寡廉鲜耻之谋，更属无聊、无赖之计！无论中国不从；即令能邀允赔，日本之君亦当力辞不受，庶天下尚能谅其误听人言犹知改过，不至与执迷不悟者等也。不然，必至于如法国之君，爹亚谏之而不听、英国劝之而不从，身为普俘、国为普灭，令天下后世举以为轻举妄动、穷兵黩武者戒，抑已晚矣！ 

　　台湾近事 

　　顷接粤东李少翁先生于六月十七日在福州寄来一信：「伏波」兵船由台回闽，在鸡笼遭飓风，自将桅樯劈去，庶免碍风；幸此船坚、机器又好，虽浪高七、八丈，尚能支持。现已回闽修理桅樯，人皆平安；惟劈桅时伤损水手数人，现亦全愈。前报误列日本碰沈兵船，实无此事。本馆虽已辨正，无此明晰；故又刊列，以释群疑。 

　　来信又云：台湾近事如故；惟日人渐渐添多，并有耕具两船、马鞍千余副至台。将来或有马队，亦未可知；但马尚未见到也。窥察其意，且欲令丁男、子妇陆续赴台开垦耕种，大有占踞台湾之志。恐非用兵，断不能驱逐出境也。 

　　六月二十二日（公历八月初四日——即礼拜二） 

　　书「申报」日本侵犯台湾诸论后（识微子） 

　　连阅「申报」论列日本侵犯中国台湾一事，虽为中国代作不平之鸣，实为日本屡画自全之计；其言可谓深切着明矣。若日本果能听从其说、改悔其行，非但生番之小幸，实为日本之大幸也。 

　　今且以一郡、一邑之事势而言之。一郡、一邑之中，必有言坊行表之巨室，亦有奉公守法之正人，更有作奸犯科之刁民也。兹乃巨室之仆隶，偶有过于邻里之间；在旁观者告诸巨室：请自治其仆隶，止理也。若告之巨室而不信，即遍告同居之众人，与巨室辨论是非、剖断曲直，虽事不干己，犹得曰欲杜患于将来也。乃今忽有刁民不辨是非、不剖曲直，竟率其无赖党羽强占巨室之屋庐、霸踞巨室之土田、杀戮巨室之仆隶，而巨室大度包容，置不与校；为刁民者，亦当羞愧而退。不意其强占屋庐如故也、霸踞土田如故也、杀戮仆隶如故也，是诚何心哉？想不过欲得巨室之产与巨室之人而已。虽然，天下宁有是理哉！今日本之犯台湾，何以异是！吁！日本亦何不思之甚耳。果使天下与国皆如此胡行乱为，则人人之国皆将自危矣。今试有一与国，无端而遣将率师侵犯其国之横滨、长崎，强占其屋庐、霸踞其土田、杀戮其人民，而日本其能晏然无事、置不与校乎？反是，而思其无故而犯台湾也，可乎不可？ 

