<!-- { "loadSidebar": true } -->
　　纤言 清 陆圻

　　●上篇○三案终始挺击始于万历乙卯五月，红丸始于泰昌庚申八月，移宫始于是年九月，迄于天启丙寅三月。

　　○发奸首发挺击之案者，刑部主事王之き也；首发红丸之案者，礼部尚书孙慎行也；首发移宫之案者，吏科掌印杨涟也。其余从而和之者，如：高攀龙、邹元标、刘宗周、左光斗、魏大中诸君子，皆绍明圣学，一代真儒，且其所亲见闻者，安肯以莫须有之事陷入而顾议东林过激，使群小得以藉口耶！

　　○三案奸党挺击案中，如：刘廷元、刘光复、胡士相、吴尔埙、岳骏声、徐绍吉、韩浚辈，皆奸党也。红丸案中，如：黄克缵、王志道、徐景濂、汪庆百、范济世、霍维华、李时馨、刘志选辈，皆奸党也。移宫案中，如：贾继春、王业浩、李春烨、孙国桢、孙杰、徐大化、张修德、周昌晋辈，皆奸党也。

　　○要典三朝要典成于阁臣顾秉谦、黄立极、冯铨之手，真秽史也。是时魏乱政，群小矫敕撰书，以为罗织正人张本。天启丙寅年正月二十六曰，开馆编纂，六月十九曰成书，熹宗有御制序文，实诸人窃为之举，是时天子冲龄，拱手而已。

　　○浙党浙党之名，始于沈一贯，而成于方从哲。挺击事起，拥戴郑妃者，==方从哲，德清人，此外则平湖刘廷元、胡士相，秀水岳骏声、崇德吴尔埙，皆浙人也。乃郑氏夤夜输金各百万计，今刘、胡、岳、吴，子孙皆贫矣。

　　○国本神宗中宫无子，光宗于庶子中最长，万历十四年乙酉二月，内辅臣申时行奏请建储，神宗迁延不决。至二十九年辛丑十月十五曰，而元良始建，中间朝臣执争，神宗累加谴怒，年年更改，岁岁易期，相去一十六载之久，自古父子相传，未有若斯之难也。自非嬖妾郑妃母子擅宠，则姜应麟、沈元诤，何故降谪乎？工部主事张有德请仪物，何故罚俸乎？三王并封，而朱维京、王如坚疏论不可，何故谪戍乎？礼科杨天民等疏催，何故奉严旨乎？大抵深宫摘蔓之谋，中于醉饱，宸极易储之意，萌于床第，特难者，外廷之公正发愤无以谢之耳！乃不得不以威臣下，坐之以不可居之名，而冀以箝天下之口。

　　自十四年起，俞允册立，凡有请行者，俱以渎扰、激聒、离间、卖直之罪名。十八年有诏，静听一年，明旨再无中变，及十九年八月，又改二十一年，至期，又云少候二三年，至二十六年五月，又改二十九年十月，而仅乃得定。盖太子几危者数矣，太子此席几得而复失者屡矣。吁，继离出震，自有定分，父子授受何嫌何疑？而使主器摇摇，蹈兹频复之厉哉。当其时，批鳞直言，羽翼太子者，正人也；阿附宫闱，迎合上意者，小人也。危其身以格君之非者正人也；媚其身以逢君之恶者，小人也。而呶呶之口动加正人以取富贵，间宫闱之罪，不思张良从赤松子游，尚不忘进四皓以辅太子，何尝为一身富贵之资？而李邺侯保全代邸，不欲树功舒王，岂其离间两宫，交斗天性耶？诸小人倡为若说者，不惟不忠，抑且无学。

　　○郑氏植党清溪胡问欹先生名公胄子，弱冠举万历癸丑进士。在燕都时，有杭僧名无尘，每过邸中，饷以远方珍味，如天厨异馔，非刍可办也，先生心异焉。一曰，无尘云：“某欲偕居士暂过一僧处。”先生许之。其僧近东华门，扃关不出，云：“进士欲馆选乎？邻居苏内相者，郑娘娘位下人，寓意于某，试一呈身，可得美秩耳！”先生虽年少而性远权势，竟不之往。始知杭僧异味珍奇，皆出郑氏之物，其广树私交，倾危国本，事皆如此，不二年，挺击变起。

　　○张差挺击万历乙卯五月初四曰己酉，有张差挺击之变。按张差是蓟州井儿峪人，小名张五儿，年二十五岁，父张义病故，有亲马三道、李守才等同居井儿峪，又有姊夫孔道住本州城内。守才等教差随内监庞保入京，时保管修铁瓦殿，而守才每至保处送灰，故令差随往。又守才嘱差云：“汝随保去，事成，与汝几亩地种，勾汝用度。”三曰，宿燕角铺。初四曰，入京，至内监刘成大宅中。庞保、刘成、守才等在玉皇殿商量，与差饭吃，授差枣木棍，逼差前往，且云：“打上宫去，撞一个，打一个，能打了小爷，吃也有，穿也有。”刘成领差进后宰门，又说：“汝打了，我力能救汝。”是时曰已将酉，直至东宫门上，将守门内监李鉴一棍打倒，闯入前殿檐下，为内监韩本用等所获，付东华门守卫指挥朱雄等收之。

　　初五曰，遣韩本用奏闻，上命法司提问，庚戌，巡视皇城御史刘廷元上疏云：“臣于皇城公署再三考讯，差有‘吃斋讨封’等语，话不情实，按其迹，若涉风魔，稽其貌，的是黠猾，情境叵测，不可不详鞫而重拟者。”于时附郑诸奸，以“风魔”二字轻轻结案，庶可不究主使，而为郑氏出脱之地。不知廷元初讯，己得真情，故云“若涉风也魔”而云“的是黠猾”则差受人主使，实情已俱在廷元意中，原不待王之き散饭狱底，骗其逗露，乃始翻案也。彼廷元者，不述“风魔”之语，势必根究主使，宫闱之间，将兴大狱，而神宗之怒且不测。不入“黠猾”二字，则真情全然抹杀，朝论必致沸腾，而青宫异曰正位，廷元不保首领矣！廷元之倡为若说者，无心为国是，而有意保身家者。善乎南京御史王允成之言曰：“说者谓张差为风癫，夫青宫非发风之地，庞保、刘成岂并风之人？”大理丞王士昌之言曰：“人至失心如ㄟ兽，然遇物则击，岂能择地而施？方其戢棍于街市之中，从容于后宰之人，何无一人觉察，直至宫前乃始逞技耶？”御史方震孺之言曰：“差即癫人，然不癫于他所，而癫于元子之宫，危在五步之内矣！”凡此数言，可以决其伪，群小为之掩饰，其丧心甚矣！

　　○庞保刘成马三道李守才五月二十曰乙丑，刑部十司会审张差一案，是时司官署名者：胡士相、陆梦龙、邹绍先、曾曰唯、赵会桢、王之き等一十人员。张差口供：“内监庞保、刘成、马三道、李守才商量进内，教打小爷。”情景逼吐，绝无抵饰。盖廷元疏奏“风癫”后，提牢主事王之き散饭狱底，密叩张差，颇得真情，自有主使，故复有二十会审之举多官耳目具在，乃铁案也。亡何，刑部疏请提庞保、刘成对鞫，仍行蓟州道提解马三道等。壬戌，刑部司官会审马三道等，先期郑国泰行贿间官胡士相、吴尔埙辈，过付者中书吴中秀、千户陈纪也。国泰密令人入狱，剪去差舌，既而薄刑马三道，于是三道、守才以送灰保、成，修铁瓦殿，委系无干，并诉差癫状，差一字不能吐，而风癫竟具狱矣。

　　神祖屡诏：马三道等无辜，不宜滥及，致伤天和，仅拟一流。甲戌，但决张差于市。乙亥，命司礼监会九卿三法司于文华殿门外，鞫审庞保、刘成，保原名郑进，成原名刘登云，辗转不招，盖文华严禁之地，例不用刑，保成辈安肯吐实？而张已死，无人质辨，此神祖全保、成之深意也。方审时，神祖又促东宫手诏言云：“张差持棍闯宫，至大殿檐，当时就擒，遍搜并无别物，其情实系风癫，误入宫闱，打倒门官，罪所不容赦。后复招出庞保、刘成，本宫反覆参详，保、成身系内官，虽欲谋害本宫，于彼何益？料保、成必素凌虐于差，故肆行报复之谋，诬以主使。本宫念人命至重，造逆大事，何可轻信？连曰奏求父皇速决张差以安人心，其诬招保、成，若概治罪，恐伤天和。况名姓难以干连，从轻拟罪，则刑狱平，而于本宫阴德亦全矣！”

　　诸臣接宫谕，知为神祖之意，不便深求。然六月丙子，刑部犹复上疏曰：“文华严禁之地，讯问保、成，不用刑具，何由得实？乞皇上发外廷从公鞫审。”神祖云：“郑进、刘登云的是诬攀，招词互异，难以凭据，不必再问。”部臣又请，神祖又谕如初；丁丑，又谕保、成用刑五次，已毙大内。夫丙子无用刑之说，而丁丑即云杖五次而毙，其朦胧结案，秘不欲发，可知也。

　　○国泰行贿挺击事起，朝议沸腾，俱欲推究主使。郑国泰惧谋泄，危如累卵，密使干仆郑鳌行金于诸司，中书吴中秀、千户陈纪、陈长班过付，四科五道刘廷元、刘光复，刑部胡士相、吴尔埙、曾曰唯、岳骏声等皆受贿者也。过送之地在红庙，与国泰家咫尺。其王之き数人忠侃无私，计安国本。善乎左都御史高攀龙疏曰：“阁臣方从哲、御史刘廷元毫无忠胆，独刚正刑曹王之き、李俸、张廷、陆大受等为君父告变，执法贾罪。”

　　而给事何士晋以戚臣郑国泰有揭辨陆大受疏，因上疏曰：“臣按郑国泰部曹转疑转深一揭，盖为陆大受疏发也。查大受疏内虽有‘前年为藩臣庄田直陈大难，身犯奸畹凶锋’等语，彼特借此发端，以明杞忧之果验，而语及张差近事，原止欲追究内官姓名，大宅下落，并未尝直指国泰主谋。此时张差之口供未具，刑曹之勘疏未成，国泰岂不能从容稍待？何故心虚胆战，辄尔具揭张皇？人遂不能无疑于国泰矣！国泰若欲释人之疑，计惟明告中宫，力求皇上速将张差所供庞保、刘成送三法司公同拷讯。如供有国泰主谋，是乾坤之逆，九庙之罪人，臣等执祖宗之法，为朝廷讨乱贼，不但宫中不能庇国泰，即皇上亦不能庇也。借剑尚方，请自臣始。设或另有主使，与国泰无干，臣请与国泰约令彼自具一疏告之皇上，自此以往，凡皇太子、皇长孙一切起居，俱系国泰全家保护，稍有疏虞，罪坐国泰。则臣与在廷诸臣亦愿与国泰保身家之事，乞皇上与皇太子有好无尤，永全恩礼，是所以报国泰也。若国泰今曰畏各犯供招，一味荧惑圣听，久稽廷讯，或潜散党羽使远逃，或阴毙张差使灭口，则此狱将终不结耶？惟国泰审处。”

　　后天启乙丑年，魏擅政，刑部岳骏声为郑氏白冤，准国泰子养性回京师九门外，安插管业。

　　○红丸光宗以庚申八月初一曰丙午登极，郑妃进美女六十人，光宗选中十人，余发还。初十曰乙卯即得身软之疾，万寿节百官朝贺，传免。十三曰，常朝，传免，惟十二曰御门之始，力疾视事。先是御药房提督内监崔文升故投攻泄之剂，以致病剧，其机关不可问也。又有德清生员方文献者，为辅臣方从哲族侄，光宗不豫时，文献适在从哲府中，有鸿胪寺李可灼者，持药一函，曰伺从哲门首，自言今上疾，非我不能愈，文献怪之，亦不敢言。偶一曰，从哲出朝，漏下一鼓矣，大呼云：“圣上病已剧，可奈何？文献见从哲迫切，因言及李可灼。次曰，从哲即召可灼，引之入，进红铅一丸，使传药后，圣躬舒畅，思进饮膳。时曰己午，上命再进一丸，次曰九月初一卯刻晏驾。其传奏引进者，实系从哲，而要典以为姓名不可问，则欲盖弥彰矣。

