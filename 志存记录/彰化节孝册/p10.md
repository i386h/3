<!-- { "loadSidebar": true } -->
　　节妇许氏（字卫），澎湖厅瓦硐澳人。年十六，配吴■〈马卜〉。温柔恭顺，能守妇道。家固贫，爨火屡绝。是以吴■〈马卜〉前往厦门，佣役自给。后航吕宋，全断音信。年二十，有人传其讣，氏乃设位祭哭，矢志柏舟。劝诱不应。孝养老姑，爱抚义弟，刻苦励精，渐成一家。以螟蛉子不绝祭祀。可谓孝贞两全。大正四年（民国四年）十二月二日，特授褒状。赏恤时已辞世，故卷头不能揭小照，殊为可惜矣。卒年五十八。

　　节妇萧氏（字粇），澎湖厅镇海澳人。年甫十八，配吕西。禀性简朴，志操纯洁，虽贫贱不被人轻侮。吕西靴匠，每在行旅。氏孝养老姑、扶育二儿，风雨辛苦，毫无倦色。年二十五，夫殁于台南，氏乃迎殡哀祭，矢志守节。寡居四十余年，冰操无玷，仅以纤手克兴家。人莫不惊叹其忍节云。大正四年（民国四年）十二月二日，特授褒状。时年六十六。  
　  
