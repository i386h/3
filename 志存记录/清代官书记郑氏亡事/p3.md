<!-- { "loadSidebar": true } -->

　　侍郎温代等奏：金门、厦门、铜山、海坛各设总兵官一员、兵三千，闽安镇设副将一员、兵二千，铜山设副将一员、兵一千，俱听提督万正色统辖。正色自帅兵三千驻海澄，仍拨标兵二千协守厦门。其南澳不必设兵，如有贼寇屯据，令闽、粤二省会师剿灭。浯屿、围头、永宁、日湖、獭窟、平海、烽火门诸处作何拨兵防守？听该总督、巡抚、提督等酌量而行。上报可。

　　辛酉（初五日），命福建督、抚、提督等招抚彭湖、台湾诸寇。

　　先是，总督姚启圣欲待荷兰船至，然后兴师。及提督万正色等进兵克海坛、厦门、金门，启圣复奏请身往彭湖、台湾攻取。上命与巡抚、提督等详议具奏。正色因奏言：彭湖远悬外洋，仅有三澳可泊，且港口迫狭，不能联舟而进。台湾乃外国荒远之区，其隘口浅陿，仅可方舟，一人守险，万夫莫开。卒遇风涛，驻泊无所，粮运不继，将为大忧。今逆贼郑锦等窜处台湾，分遣伪镇，已扼澎湖之险。并力穷追，或成困斗；徐行招纳，必自归诚。况闽海残黎既遭饥馑，又苦借派，息兵休民，犹恐未靖；劳师动众，将何以安。臣愚，窃谓今日之计，宜沿海设戍，以固疆隅，不可轻议进兵，以滋劳扰。启圣又奏：郑锦不灭，则广东、浙江、福建山海之寇终难殄绝。臣愿亲督水师进取台湾。上谕：台湾应否进取，令侍郎温代会同尚书介山、侍郎吴努春、总督姚启圣、巡抚吴兴祚、提督杨捷、万正色等速行确议以闻。至是，温代等奏覆：宜如正色言。上谕：台湾、澎湖暂停兵，令该总督、巡抚、提督等招抚贼寇。如有进取机宜，仍令明晰具奏。  
　 
卷三

　　康熙二十年（一六八一）二月辛卯（初七日），命展沿海边界。

　　总督姚启圣、巡抚吴兴祚先后具疏请开边界，俾沿海人民复业。上命议政王贝勒大臣集议。议政王等奏言：前经大将军康亲王等奏请，已令展界。嗣因海寇窃据海澄，复迁边界，移居民于内地。今金、厦虽复，贼渠未灭，事关重要，应令福建总督、巡抚、提督定议奏闻。上谕：金门、厦门诸处已设官兵防守，应如该督、抚所题，照旧展界。如有奸民借此通贼者，仍令严行察缉。

　　六月戊子（初七日），命总督姚启圣等规定彭湖、台湾。

　　启圣等奏：侦得逆贼郑锦已于正月二十七日身死，其长子为众所杀，伪侍卫冯锡范立锦次子克塽，锡范婿也。上谕：郑锦既伏冥诛，贼中必乘离扰乱，宜乘机规定彭湖、台湾。总督姚启圣、巡抚吴兴祚、提督诺迈、万正色等其与将军喇哈达、侍郎吴努春同心合志，分派绿旗舟师酌量前进，务期剿抚并用，底定海疆，毋误事机。

　　七月己卯（二十八日），命原任右都督施琅为福建水师提督，帅舟师进取彭湖、台湾。

　　上谕议政王等曰：今诸路逆贼俱已歼除，应以见在舟师破灭海贼。原任右都督施琅系海上投诚，且曾任福建水师提督，熟悉彼处地利、海寇情形，可仍以右都督充福建水师提督总兵官，加太子少保，前往福建。到日即与将军、总督、巡抚、提督商酌，克期领舟师进取彭湖、台湾。其万正色改为陆路提督，诺迈还京候补。

　　朱逖先先生曰：施琅之初任福建水师提督，由于海澄公黄梧之荐（见逆臣传中郑芝龙传）。此次复任福建水师提督，则由于姚启圣之荐。此事他书均未载，惟海上见闻录卷二云：『总督姚上疏请攻台湾，力荐内大臣施琅可任水师提督。万提督（正色）言台湾难攻，且不必攻。朝命召见施琅，仍以靖海将军充水师提督，改万正色为陆师提督』。见闻录所记，颇多确实可信。

　　姚启圣之荐施琅，其奏疏今存于姚氏忧畏轩奏疏卷三。第一奏疏略云：『题为特举能臣蚤靖海氛事：目下剿贼平海，全赖水师提督一官。今陆路既不能冲击矣，如水师战胜，贼自败走台湾；如水师不胜，贼仍盘踞厦门。是总督、巡抚、陆路提督不过相助为理，而决胜成功，实水师提督一人任也。前自昭武将军请辞水师提督之后，会推镇江将军王□，今改任四川提督，升授湖广总兵万（正色）为福建水师提督；是皇上求贤若渴之心，求一胜任水师提督者，亦可谓博览旁求、费尽苦心矣。提督与臣，均系封疆大臣，自应和衷共济，岂可滥置异同之词。臣思今日在外诸臣，且不必问其才干之有能与不能，要先看其遇事之肯任与不肯任；亦不必问其行事之克济与不克济，要先看其心力之肯尽与不肯尽，而大概定矣。臣任藩司时，闻知原任水师施琅威名，郑锦畏之如虎，所以郑锦将施琅之子齐舍与侄亥舍给以官爵以羁縻之。通省之乡绅、举贡生员、文武兵民、黄童白叟，万口同声，皆知其堪任水师提督也。臣任藩司时，统领韩大任标兵、并臣自缮兵救援漳州，即以为海贼异常猖獗，水师提督亟须得人，保举施琅，具启康亲王，并通详宁海将军喇、镇平将军耿、刑部尚书介、礼部侍郎吴、总督郎、巡抚杨在案。后闻施有子有侄在海，且当日撤回原自有因，臣亦不敢力保。臣同平南将军商议云：施琅即有一子在海，尚有六子在京，其京中家口数百，岂肯为一子而舍六个儿子与数百口家眷乎！今水师提督愈选愈难，北风将至，大举及期，若再所调船只不多，攻击不胜，转盼又是一年，糜费数百万钱粮，纵贼养廱，遗累百姓，臣罪竟无底止矣。此时断难缄默，伏乞皇上蚤赐定夺。谨具疏密题。康熙十八年六月』。

　　第二荐疏略云：『保举原任水师提督施琅，如蒙皇上俞允，祈即命施琅驰驿星赴江南，面验鸟船。江、浙之船，果否堪令闽省官兵统带至闽？并令兼程赴闽，酌议现在船只是否足用？彼以曾破厦门之官，轻车熟路，一言可决，实胜臣等揣摹忆度之词万万矣。如以水师提督已补万（正色），查调任水师提督王以定海将军管提督事，则施琅曾受国恩授靖海将军或命施琅以将军总统水师事务，则将军、提督可并收得人之效矣。至广东应否添立水师、万正色可否移调广东，仰祈皇上睿裁。臣会同巡抚臣吴（兴祚）、将军管提督事臣杨（捷）合疏密题，伏祈敕议施行。康熙十八年七月』。

　　据上二疏，则排除万正色为福建水师提督而力荐施琅为福建水师提督，全出于姚启圣之密奏。此书抑姚扬施，姚之荐施没而不载，似施琅受清圣祖特达之知，而下文施琅贪功揽权之劣迹，乃可以掩饰而不露矣。

　　八月戊子（初八日），调浙江平阳总兵官朱天贵赴福建。

　　总督姚启圣奏：臣军前所有舟师，乃平阳总兵官朱天贵旧部；若令他人统辖，恐一时未能驯习。且天贵声名素为海寇所惮，来归之时已与贼相攻成仇；今若令将原军，必能竭力图报。请敕下浙江总督，速发天贵并原带部下精兵三百人至福建，同臣等协力进剿。上报可。

　　十月丙午（二十七日），命总督姚启圣同提督施琅帅师进剿。

　　琅奏：督、抚均有封疆重寄。今姚启圣、吴兴祚俱决意进兵，臣职领水师，征剿事宜理当独任。但二臣词意恳切，非臣所能禁止，且未奉有督、抚同进之旨，相应奏闻，恭请睿裁。上谕：总督姚启圣统辖福建全省兵马，同提督施琅进取彭湖、台湾；巡抚吴兴祚有刑名钱榖诸务，不必进剿。

　　十二月辛巳（初二日），命加从征台湾各官秩。

　　先是，上允总督姚启圣奏，于部例外另立赏格罚例，以激劝将士。至是，启圣请加进剿官员级，兵部议不准行。上谕：见在荡平海寇，进取台湾官员可各加一级。

　　康熙二十一年（一六八二）四月甲午（十七日），命总督姚启圣等审度海寇情形，酌行剿抚。

　　先是，提督施琅奏：贼■〈舟宗〉久泊彭湖，悉力固守。当此冬春之际，飓风时发，我舟骤难过洋。臣见在练习水师，又遣间谍通臣旧时部曲，使为内应。请俟明年三、四月间进兵，可获全胜。上允之。至是，琅又奏：夏至南风盛发，不可进兵，请至十月大举。上命议政王贝勒大臣集议。议政王等奏言：师期不便屡迁，应檄姚启圣、施琅克期于夏至后进取台湾。上谕：进剿海寇，关系重大，总督姚启圣、提督施琅身在地方，务将海上形势、贼中情状审察确实，如有必可破剿机宜，即协谋合虑，酌行剿抚，毋失事会。

　　五月戊辰（二十一日），命福建将帅诸臣防守陆路隘口。

　　上谕议政王等曰：据报，总督姚启圣、提督施琅于五月初四日帅师进取台湾。大兵启行之后，金门、厦门及陆路诸隘口所关甚要，速移文福建将军、巡抚、陆路提督、总兵官等，务期有裨地方，协志和衷，严加防御，以固守要隘。

　　乙亥（二十八日），命总督姚启圣等相机进剿。

　　安塘笔帖式报称：大兵进取台湾，以风大不得前，总督姚启圣尚驻铜山、提督施琅移泊云霄。闻海贼刘国轩等扼守彭湖诸隘，瞷我兵前进，即抄袭其后。于是议政王等会议，请檄总督姚启圣、提督施琅，若目前风大，未便进剿，即统官兵回汛，整饬舟师，相机再举。上报可。

　　八月壬寅（二十七日），命撤还福建满兵。

　　总督姚启圣奏：闽省有绿旗官兵，又有汉军甲兵，进取台湾、防守地方，业已足用，且机会难定，糜饷实多，大兵似宜撤回。上命将军喇哈达等尽率福建大兵还京师。十月己卯（初六日），命总督姚启圣等催办粮饷。

　　提督施琅奏：臣于水师营中简选精兵二万余人、战船三百艘，已足破灭海寇，请令督、抚趣办粮饷给臣军，而独任臣以讨贼，无拘时日。臣整理舟师，时加操练，但遇风利，即可进兵。上谕：提督施琅既请以讨寇自任，总督姚启圣可停其进剿，同巡抚吴兴祚趣办粮饷，勿致稽误。前姚启圣具题功罪定例，付施琅遵行。

