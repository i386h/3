<!-- { "loadSidebar": true } -->
　　台湾，故和兰国贡道候诏处也；阔二千里，袤倍之。气常春，所产稍似内地。

　　距福州三十七程。延平用所部曹文龙、马信谋取之，屯重旅；而令统五军周全斌、忠贞伯洪旭、督饷郑泰，合守思明。

　　阁部煌言上书延平，有曰：『普天之下，止思明一块干净土；何异桐江一丝，系汉九鼎』！又云：『有明之倚殿下，以能雪耻报仇也。区区台湾，何与神州、赤县；而暴师半载，使壮士涂肝胆于火轮、宿将摧肢体于沙碛也哉』？成功不听，舟浮礁间道入。

　　煌言急内难，恐延平远自保，必惮劳疏敌；又念金门失恃，临门一带万不能固，故痛言之。而郑以安其内顾，先为不拔；不报。

　　内督镇诸以书招煌言于临门，煌言不夺。

　　答江南总督郎有曰：『不佞所争者，天经地义；所图者，国恤家仇；所期者，豪杰事功、圣贤学问』。答浙江总督赵有曰：『两间自有正气，万古自有纲常；忠臣义士，惟独行其是而已。区区此志，百折弥坚；不过确守人伦，即是深明天道』。

　　延平成功称台湾为东都，亦称明京，以候桂主巡狩，缅变确，乃又改为东宁国。

　　于东宁隔江筑承天城，以居宦东宁者之家。

　　夏五月，延平王、招讨大将军国姓成功（原名郑森）薨于东宁。长子经自厦门奔丧，嗣主东宁，仍用桂朔；有行群文武，称嗣藩令谕。设六部，官名改，不敢拟制。

　　秋九月之十有七日，监国鲁王以海薨于金门。

　　王年五十有四。继妃陈氏明年生遗腹子弘甲；周支长杨王术桂（今改宁靖王）收养，栖于东亭。

　　和兰国内朝，奉北师合攻思明。思明败，而金门、临门、牛头门、楚山、玉环山诸岛之师皆解。

　　多款北受职者。先是，督饷郑泰有罪，延平长子经以伏法。泰子北款，挟镇将马得功反攻思明，为周全斌所败；乃合和兰报仇。自思明失守，北洋无一傲海上者；全斌亦竟北归。

　　甲辰秋七月，阁部煌言被执。

　　思明州及诸岛俱败，煌言结茅潜于临门之范澳。是月之二十有三日，煌言令裨将吴国华哨探至陶家尖。会宁波人孙惟法为北师向导，伺得之；国华被创，投海死。舟子林姓者死，不言煌言处。火者悉之，导范澳，执煌言及监纪罗伦（字子木）、勇士叶云、门者冠玉并二持槊者。时煌言素袍朱履就道，吟咏不辍。至宁波过其门，为一叹息。

　　八月，煌言至武林；督抚赵高其义，礼迎之。煌言抗宾座，拱手曰：『昨蒙尺一，下及赋性拘执，不知悔悟，致烦使者』！左右进酥茶，摇手：『煌言从不知此味』。或覆以满服，必不可。

　　出就卫，绝食饮；卫士哀号：『愿缓须臾，毋见累』！于是复食饮如故。

　　九月之七日，东阁大学士、兵部尚书张煌言不屈，就刑；前所并执五人，从死。妻董氏、子祺，旋及难。

　　煌言初被执，作「放言」；有曰：『沧浪扬尘兮日月盲，余生则中华兮，死则大明；黄冠故乡兮，非余心之所馨』！在道诸吟，有『日月双悬于氏墓，乾坤半壁岳家祠』之句。又有「悲故里」五言古诗，阕曰：『求仁而得仁，抑又何怨焉』！临市，口占：『我年适五九，乃遇九月七；大厦已不支，成仁万事毕』。妻、子久禁钱塘，僧淡斋募以饭之。移狱至镇江，就法。

　　东宁两经北招，持前要勒以拒。论者曰：郑氏赡鲁禄、尊唐姓、闰桂年抗北，为不恭者三。

　　朱子以蜀继汉，而千古之大纲以正。东山老人作「通鉴严」，以南唐继后唐。后唐虽赐姓李而奉唐朔，立庙祀高祖、太宗、懿宗、昭宗；南唐，唐宗室裔也。「通鉴」以昪比昭烈，而紫阳曰：徐诰复姓李氏。复之者，大言之也。故直以宋按南唐，梁、晋、汉、周安得奸其统。此亦特识也。明唐王无嗣，并有传位监国〔之〕意，桂王窜缅甸而殁；监国完全十七年，有始有终，虽不即正，有维系天下之势，而一时之忠臣义士雾集响应，即残山剩水，亦无异于宋之端昺。以春秋属鲁，而以唐、桂附之，其义亦至正矣。其与正学之「禁书」、所南之「心史」，岂有殊哉！

　　健庵老友好辑遗书，网罗放失。见余旧藏东山手稿一册，借而录之；并属余校对。余喜是书之复有副本于世间矣！此书纪事真实而评品得正，必传于后无疑。略书数言于卷末。

　　时咸丰壬子八月初五日也。熙台识。  
　 
张跋

　　「鲁春秋」一卷（附「北征纪略」、「使臣碧血」二则），查继佐伊璜撰。伊璜，字三秀，更字支三，或称钓史、或称钓玉，咸呼与翁；海宁人。明崇祯癸酉举人。鲁王监国，授兵部职方司郎中，参张煌言军事。兵败，隐居不出，讲学于杭州敬修堂，弟子从游者数百人。又罹南浔庄氏「明史」之狱，幸而获免，遂浪迹东南以殁；著述亦无人为之刊行。此纪专书鲁王监国事，始于郑义兴、终于张阁部；原原本本，具有条理。

　　先是，鲁王以海时由兖州避兵，居台州。丙戌八月，义师奉之驻绍兴，称鲁监国元年，不奉隆武之诏。江东失，驻舟山；舟山再失，飘泊海上十五年。壬寅，薨于金门。至甲辰，张煌言死难，「鲁春秋」绝笔于此；犹李定国死，而后书「明亡」也。王水陆奔走，无一宁宇。武夫、悍将罕知大义，兵饷两竭，听命于人；诸臣捐顶踵、糜膏血以奉之自殉，于义而已、于国事无裨也！伊璜直叙其事，最为翔实，不似他书之纰漏。今得藁本刻而传之，附录「北征纪略」、「使臣碧血」二种。

　　岁在阏逢摄提格，八月二十一日，乌程张钧衡跋。  
　 

附录一（原附）

　　北征纪略

　　使臣碧血

　　●北征纪略

　　张煌言

　　余自乙酉倡大义于甬东，距己亥十有五载矣！其间栖山蹈海，艰险备尝；俱无论。

　　犹忆丁亥岁，持节监定西侯军西征，遭飓风覆舟，陷敌中七日；得间，行归海上。嗣后三入长江，登金山、掠瓜仪，而师徒单弱，迄鲜成绩。至戊戌，追随赐姓延平藩北伐，抵羊山，复遇风碎舟，返旆。

　　逾岁，年在己亥。仲夏，延平藩全军北指，以余练习江上形势，推余前驱。抵崇明，余谓延平：『崇沙乃江海门户，且悬洲可守；不若先定之为老营』。不听。

　　既济江，议首取瓜步。时敌于金、焦间以铁索横江，夹岸置西洋大炮数百位，欲遏我舟师。延平属命领袖水军，先陆师入。余念国事，敢爱躯命，遂扬帆逆流而上。次炮口，风急流迅，舟不得前。诸艘鳞次且前且却，两岸炮声如雷、弹如雨，诸艘或折樯、或裂帆；水军之伤矢石者，且骨飞肉舞也。余叱舟人鼓棹，遂入金山；同■〈舟宗〉数百艘得入者，仅十七舟，而本辖舟则十三。嘻！危哉。次蚤，藩师始薄瓜城；一鼓而歼敌兵殆尽，乘胜克其城。

　　延平辄欲直指石头，余以润州实长江门户，若不先下，则敌舟出没，主客之势殊矣；力赞济师铁瓮，而延平犹虞留都援骑可朝发而夕至也。余谓『何不遣舟师先捣观音门，则建业震动，敌将自守不暇，何能分援他郡』？延平意悟，即属余督水军往，且以直达芜湖为约。夫芜湖，固七省孔道，商贾毕集；居江、楚下流，为江左锁钥重地。况踰金陵、历采石，悬军深入，此不可居之功也。余一书生耳，兵复单，何能胜任！虽然，倡义之谓何？顾入中原而不图匡复也，余何敢辞！于时江湖缩朒，水下如驶；海舟行迟，余易沙船牵挽而前。

　　未至仪真五十里，吏民赍版图迎王师。盖彼都人士知余姓字有素，故遮道来归。迄余抵仪，先一日延平已遣李将军必单舸往抚；余辄欲引去，合邑士民焚香长跪雨中，固邀余登岸。不获已，登江滨公署，延见慰谕之。众以李将军无兵，恐敌骑突至，则无以捍牧圉，咸稽颡留余保障。余不可，遂行。鹢首所向，仪民无不具瓣香相逆者。而滨江小艇，载果■〈艹〈瓜瓜〉〉来贸易如织，若不知有兵。余顾而乐之，以为俨然王师气象矣。

　　舟次六合，得报藩师已于六月二十四日复润州。余计润城既下，藩师自陆逐北，虽步卒皆铁铠，日行三十里，五日亦当达石头城下；即作书致张茂之所号为五军者谓：『兵贵神速，若从水道进师，巨舰逆流迟拙；非策也』。余恐后期，因昼夜牵缆，士卒瑟瑟行芦荻中，兼程而进。

　　抵观音门，乃六月二十有八日也。不意藩师从水道来，故金陵得严为备。余舣棹观音门两宿，所统战舰无一至者。余乃发轻舟数十，先上芜湖，而身为殿，泊浦口。

　　七月朔，敌侦我大■〈舟宗〉尚远，遂发快船百余载劲卒，侵晨出上新河，顺流而下，击棹如飞。余左右不满十舟，且无风，战不利，几困；忽一帆至，则余辖下犁■〈舟曾〉也。余遽乘之复战，后■〈舟宗〉继至，敌始遁去；而日已曛矣。诘旦，整师前进，敌匿不复出。余部曲驰报江浦已破，盖方余与敌对垒之先，一哨越浦口旁掠，止七卒薄江城中，彼步骑百余，开北门遁，而七卒遂由南城入；亦一奇也。捷闻延平，止余毋往芜湖，而且扼浦口以抚江邑。此七月四日事也。

　　翌日，延平大军亦抵七星洲。正商略攻取建康，而余所遣先往芜湖诸将捷书至，芜城已降矣。尔时上游声灵丕振，而留都守御亦坚；延平谓余：『芜城为上游门户，倘留都未旦夕下，则江、楚之援日至；非公不足办此』。余谦让至再，延平但促余遄发。于是率本辖划船以行，而幕府之谋自此不复与闻矣。

　　七夕，抵芜城。传檄诸郡邑，江之南北相率来归；郡则太平、宁国、池州、徽州，县则当涂、芜湖、繁昌、宣城、宁国、南陵、太平、旌德、贵池、铜陵、东流、建德、青阳、石埭、泾县、〔虹县〕、巢县、含山、舒城、庐江，高淳、溧阳、溧水、建平，州则广德、无为以及和阳。或招降、或攻克，凡得府四、州三、县二十四焉。先是，余之按芜也，兵不满千、船不满百；惟以先声相号召、大义为感孚，腾书搢绅、驰檄守令。所过地方，秋毫不犯；有游兵阑人剽掠者，余擒治如法，以故远迩壶浆恐后。即江、楚、鲁、浙豪雄，多诣军门受约束，请归禡旗相应。余相度形势，一军出溧阳，以窥广德；一军屯池州，以扼上流；一军据和阳，以固釆石；一军入宁国，以偪新安。而身往来宛陵、姑孰间，名为驻节雄镇，而其实席不暇暖也。

