<!-- { "loadSidebar": true } -->
鲁春秋


自序
沈序
监国纪
张跋
附录一（原附）
附录二（新附）
 　 
 
 
自序

　　皆知宣尼以「春秋」存鲁，曰鲁至汉兴犹后服。岂知宣尼以其「春秋」存鲁，实存周；曰「周礼」在，鲁至汉兴犹后服。如是，「春秋」之所维系大矣。且也，焚坑之后，伏生以长年所口授「尚书」，周平王而下，即载「伯禽誓师」之词，则明以鲁继周。如是，鲁之所维系亦大矣。顾伏生之口不及「春秋」，而迨鲁恭王时，仍出之孔壁；则鲁实又存「春秋」，诸国莫能及也。

　　明兴，作「春秋」者之五十六代裔孙希学，率曲阜令希章谒军门时，其父克坚犹祭酒元大都也。是故鲁后服，则二生不肯行；鲁先服，则二裔希学、希章朝请勿后。准于「窃取内外」之义，先后非有殊旨。鲁开国王檀，文弱早世；再传〔肇〕辉，贤；六传颐坦，尝药祷代，丧葬如礼，捐田湖业贫民，有诏褒可，似皆闻诗礼之训者，则今监国王父也。监国立四日而奔，奉后服之遗教，釆药天台。昔鲁哀借越，适以滋祸；而在监国，则因越而克延其祚。势既不同，时有独切。于是「窃取」之义大彰，而吾道以南，名节炳烁伙不可数，为古有道之朝远不逮。自长河以遥、暨大江以北，虽多秉负殊特，顾未有如会稽君子以六千击楫起，则自文武大小诸臣以及儒生、布衣，下至隶卒、商贾、优娘、氓匄，咸愿为故人死，死数十年未既也！使非鲁、非鲁之义兴、非鲁之义兴与其共事，则诸抱忠荩无算，而或以无所感激，遂至于时去势移，渐忘其效节而等于齐民者岂少哉？是故存唐者鲁也，与延平共事而姓犹存；存桂者鲁也，有阁部煌言之底节而历犹存。

　　嗟乎！「鲁春秋」，岂鲁之「春秋」已哉！孟子曰：『「春秋」，天子之事也』。

　　左尹非人氏识。  
　 
沈序

　　以「春秋」归鲁，无论非作者之意、亦非古之作者之意，至不得已而大书「鲁春秋」，此则作者之意也。作者既已其意归之鲁，吾乃可得而言之矣。

　　夫书必有所以为始终，合二百四十年、列十二公，托始于「春王正月」、终于「西狩获麟」者，昔之为「鲁春秋」也；统十七年、奉一监国，始于郑义兴、终于张阁部者，今之为「鲁春秋」也。以隐公纪年而旁注「周平之四十九年」者，是周存于鲁；以监国纪年而分注隆武、永历之先后者，是唐、桂存于鲁：此「春秋」今昔之所同也。「春秋」主因，因则取史之旧文而修之，且备载齐、晋霸业之盛衰以示警戒；「春秋」遂复主创，创为国书，专纪鲁事，而不特书闽、粤之情势以一机宜：此「春秋」今昔之或异也。经始于「春王」，而传追序交质之文；义始于郑义兴，而事先书陆行人等之节：此「春秋」之兼传以从同也。所见异辞、所闻异辞、所传闻又异辞，立乎定、哀以上，指隐、桓直书于前，必微辞于后者，为尼山之书；所见一辞、所询一辞、所征询又一辞，立乎乙酉以下，纪辛丑江东为倡、江南为应者，为东山之书：此「春秋」今昔之同而不尽同也。会夹谷、归三田、堕费堕郈，则不书尼山之名；渡小亹、战檀山，获其大丑，则隐存东山之字：此「春秋」今昔之所独异也。古者，王朝公卿书官，大夫书字，上士、中士书名，下士书人或贬贵而书名、或褒贱而书字；今则公侯以及氓庶有关神器之存亡者，必尽书其名：此「春秋」今昔不得不异者也。古之立言，但贵人事，上合天心，虽录变灾而略于事应；今则历叙艰危，不书天变，人心不死而鬼神无权：此「春秋」今昔之不得不同者也。嗟乎！鲁至定、哀日以微弱，不及晋、楚远甚，而万世以后，「春秋」一书与天地相终始；今之为鲁，避地江东，不及闽域、并不及潞藩，而「春秋」所载人物散布，震动江干、声驰海外，捐弃踵顶、化为星辰，是岂人事所能料哉？

　　岁在己酉，起从侍敬修堂中。属起校葺是书，因参求书法之偏旁点画，以存正韵；稽验岁差置闰之舛合，以遵正朔；谨考人物之名里，以志职官；博釆当时之诗歌文传，以正人心。至于笔削是非，出乎作者之独鉴，不赞一辞。此又「春秋」今昔之所同、不敢或异者也。谨附书简末，以俟后之读是书者得其指归焉。

　　檇李门人仲方沈起（墨庵。法名铭起）百拜序。  
　 

监国纪

　　弘光元年（乙酉）夏五月，南都不守，江南及浙西郡县咸望风下。杭诸绅奉皇太后命，敦请潞王翊镠监国。甫三日，监国因原任都督陈洪范籍士马、钱粮北款。钱塘知县顾咸建忍不从，弃去；诸生沈乘建守城之策，百姓昵王慈，立杀乘；在籍原任兵部主事王道焜、行人司行人陆培不应召，自杀。于是原任都察院左都御史刘宗周、京畿道御史祁彪佳、詹事府少詹事徐汧、吏部主事夏允彝、生员顾所受、王毓蓍、高孝瓒、王士琦、士琦弟士瓗、士珍、赵大中、布衣潘集、周卜年、术士王乐水，咸不屈自杀。

　　弘光中，潞王奉命居杭。金陵迫，皇太后与乘舆夜遁，阁部马士英密传所昵方国安以兵分道护太后诣浙而身从之，不扈驾。洪范，初监讨贼，不利。嗣陪兵部右侍郎左懋第北劳，懋第不屈死，洪范密输款得先归，舣浙北关者两月。至是，力劝监国以两浙北降。楚将军华堞麻绖争王前，恸哭踯地求尽；曰：『释此，吾姓无死所矣』。监国不听，北去不返。乘，字季中，仁和诸生。武林且款，乘独大言：『谁主降议，可斩』。请留方、郑二总兵合守，空武林门外民廛宿师。猝死，论者追惜之。咸建，字恕礼，昆山人。不从款，逸去；执至杭，见戮。道焜，字昭平。以天启辛酉乡荐，知南平，历兵部主事。南都败，归里。时新署杭州府为诸生顾鸣彪；其各邑，朱龙图为平湖、胡佩为嘉善、彭万里为山阴、朱承祚为乌程、沈布毕为新城、唐士晟为武康、陈之杰为海盐、陶良栋为临安，共十七人，咸系本籍乡荐。道焜与同籍行人陆培拒使，自杀。培，号鲲庭。崇祯庚辰进士，与东林郄；后陈潜夫请于监国，赠太常寺少卿，谥「忠毅」。宗周，号念台，山阴人；明道正谊。万历辛丑进士。立朝侃侃，不畏强御，为东林所推重。筮仕四十五年，一鸣辄斥多韪议。北帅币聘奉书，严却；绝食死。彪佳，字虎子，天启壬戌进士。司理兴化，擢御史，刷卷南畿。福王登极，请勿遽称尊，以示无私天下之义。奏革诏狱、缉事、廷杖三弊政，不听。忤邪党，出苏松巡抚，病归。时作书拒招，夜沈池死。汧，号勿斋，长洲人。崇祯戊辰进士。甲申里居，自题其像，勉于大义。南都再造，作教规当事。起原官，不应。南都败，自沈虎丘死。允彝，字瑗公，华亭人。崇祯丁丑进士。知长乐，以治最，书御屏。通经术，务有用。弘光中，起吏部，病归。北师下，走；使者招之，答书婉约以见志，赴先茔水死。所受，字性之，吴县诸生。年七十余矣，见北安抚使入城，为殉难诸生许琰作传讫，潜投泮池死。乡人私谥「烈节」先生。毓蓍，字玄趾。武林北降，作「致命篇」自誓，以书决刘念台之义；自沈柳桥死。孝缵，江都人。城破，自题绝命词于衿，缢学宫死。同里诸生王士琦与弟士瓗、士珍，各偕其妻缢死。大中，泾县诸生。北师下，投泮池不得死，潜投察院空署，家人觉，脱缳归；卒赴门之塘河死。集，字子翔。博学能文，手草哭其友王毓蓍，沈渡东桥水死。乡人私谥「义成」先生。卜年，字定夫。工词章，为文吊同里殉国王毓蓍、潘集；驰候江潮，跃入死。乐水，江宁人。易姓名，避仇浙中，托星相说书以活。时武林北款，扶其妻琵琶瞽者，同跃土桥水死。

　　六月，薙发有令。其护发自裁者，为诸生严绍英、王台辅、徐埭、张秉淳、严心若等，布衣方国焕、翟士凤、六合甲、市贾欧敬竹、龙游樵、江米传真者、卖饼夫妇、鹈叟、梨园周之兰夫妇、百川桥乞儿、王瞎匄者；其不奉制见收蹈刃而不悔者，为吏部主事华允诚、编修杨廷枢、推官顾咸正、知县刘曙、教谕孙兆奎、眭明永、诸生卞子厚、布衣许德溥、詹履吉等。

