<!-- { "loadSidebar": true } -->
　　郑公风【增会稽记射的山南有白鹤山此鹤为仙人取箭汉太尉郑尝采薪得一遗箭顷有人觅还之问何所欲识其神人也曰常患若耶溪载薪为难愿旦南风暮北风后果然故若耶溪风至今犹然呼为郑公风】
　　日色赤白【增隋书天文志日者纯阳之精也光明外曜以人目故人视日如小其初出地有游气以厌日光不人目即日赤而大也无游气则色白大不甚矣地气不及天故一日之中晨夕日色赤而中时日色白地气上升防防四合与天连者虽中时亦赤矣】
　　星周为度【増三礼义宗圣人因躔次之常定时度之变以天道既逺不可以尺度穷乃因两曜运行以一昼一夜为一度积三百六十五度四分度之一而日周天盖因星以推之取星周度之徧】
　　阖辟【增周易集解阖戸谓之坤虞翻曰阖闭翕也谓从巽之坤坤柔象夜故以闭戸也又辟户谓之干虞翻曰辟开也谓从震之干干刚象昼故以开户也】
　　积暖积凉【增诗疏物积而后始极既极而后方衰从旦积暖故日中之后乃极热从昬积凉故半夜之后始极寒】
　　太阳圆转【增白居易短歌行曈曈太阳如火色上行千里下一刻出为白昼入为夜圆转如珠住不得】
　　极星【增梦溪笔谈熙寜中予受诏典领厯官杂考星厯以玑衡求极星初夜在窥管中少时复出以此知窥管小不能容极星游转乃稍稍展窥管候之凡歴三月极星方游于窥管之内常见不隐然后知天极不动处逺极星犹三度有余每极星入窥管别画为一图图为一圆规乃画极星于规中具初夜中夜后夜所见各图之凡为二百余图极星方常循圆规之内夜夜不差】
　　星辰【增皇极经世星为昼辰为夜注少阳为星昼亦属阳少隂为辰夜亦属隂】
　　变物形体【增皇极经世昼变物之形夜变物之体注形可见故属阳为昼之所变体有质故属隂为夜之所变】
　　余分【增皇极经世天体数四而用三地体数四而用三天尅地地尅天而尅者在地犹昼之余分在夜也是以天三而地四天有三辰地有四行也然地之大且见且隐其余分之谓耶】
　　月星【原皇极经世月昼可见也故为阳中之隂星夜可见也故为隂中之阳】
　　地上之数【増皇极经世有地然后有二有二然后有昼夜二三以变错综而成故易以二生数以十二而变而一非数也非数而数以之成也天行不急未尝有昼夜人居地上以为昼夜故以地上之数为人之用也】
　　阳数隂数【原皇极经世阳爻昼数也隂爻夜数也天地相衔隂阳相交故昼夜相离刚柔相错春夏阳也故昼数多夜数少秋冬隂也故昼数少夜数多】
　　离坎【原皇极经世离在天而当夜故阳中有隂也坎在地而当昼故隂中有阳也】
　　昼夜之门【增皇极经世离东坎西当隂阳之半为春秋昼夜之门也】
　　天之昼夜【增正蒙昼夜者天之一息乎寒暑者天之昼夜乎天道春秋分而气易犹人一寤寐而魂交魂交成梦百感纷纭对寤而言一身之昼夜也气交为春万物糅错对秋而言天之昼夜也】
　　天枢不动【增朱子语録帝座惟在紫防者据北极七十二度常隐不见之中故有北辰之号而常居其所盖天形运转昼夜不息而此为之枢如轮之毂如硙之脐虽欲动而不可得非有意于不动也】日月左旋【増朱子语录问天道左旋自西而东日月右行则如何曰横渠説日月皆是左旋説得好盖天行甚健一日一夜周天三百六十五度四分度之一又进过一度日行速健次于天一日一夜周三百六十五度四分度之一正恰好比天进一度则日为退一度二日天进二度则日为退二度积至三百六十五日四分日之一则天所进过之度又恰周得本数而日所退之度亦恰退尽本数遂与天会而成一年月行迟一日一夜三百六十五度四分度之一行不尽比天为退了十三度有奇进数为顺天而左退数为逆天而右暦家以进数难算只以退数算之故谓之右行且曰日行迟月行速然则日行却得其正】
　　隂阳两端【增朱子语録昼夜运而无息便是隂阳之两端其四边散出纷扰者便是游气以生人物之万殊如麫磨相似其四边只管层层散出天地之气运转而已只管层层生出人物其中有麤有细如人物有偏有正】
　　天运不息【增朱子语录天运不息昼夜辊转故地在中间使天有一息之停则地须防下惟天运转之急故凝结得许多查滓在中间地者气之查滓也所以道轻清者为天重浊者为地】
　　三光隐映【増山堂考索周髀言天似盖笠地法覆盆天地各巾高外下北极之下为天地之中三光隐映以为昼夜】
　　幽明屈信【增洪范皇极内篇昼者明而信者也夜者幽而屈者也】
　　北极逺近【增黄氏书解日体径一度半自西而东一日行一度一嵗一周天所行之路谓之黄道与赤道相交半出赤道外半入赤道内冬至之日黄道出赤道外二十四度去北极最逺日出辰日入申故时寒昼短而夜长夏至之日黄道入赤道内二十四度去北极最近日出寅日入戌故时暑昼长而夜短春分秋分黄道与赤道相交当两极之中日出卯日入酉故时和而昼夜均焉】
　　隂阳奇偶【增蠡海集阳为奇隂为偶昼属阳得奇夜属隂得偶奇单故日得一偶拆故夜得二是以上半夜为今日下半夜为明日是夜得二也】
　　御制驻跸辽阳夜深对月用唐太宗辽城望月诗原韵夜气澄炎景清光度海碣流云渐稀朗繁星灿如缀蟾殿魄初明冰轮影未缺懐古听行漏素心良蕴结旷然望九霄妖氛尽殄灭
　　御制归化城夜月诗此际殊方月闗山逺近看清辉临玉帐皎色耀金盘烟野照逾濶霜空夜未寒坐消行漏永沙塞絶风湍
　　御制月夜登燕子矶诗石势疑飞动江涛足下看天空来皎月风定敛奔湍绿树灯光乱苍厓夏夜寒经过覩形胜往往驻鸣銮
　　政典
　　宜照天下【增易丰享王假之勿忧宜日中彖曰丰大也明以动故丰王假之尚大也勿忧宜日中宜照天下也疏日中之时徧照天下王无忧虑徳乃光被同于日中之盛故曰勿忧宜日中宜照天下也】昼日三接【原易晋康侯用锡马蕃庶昼日三接疏昼日三接者言非惟蒙赐蕃多又被亲宠频数一昼之间三度接见也増周易集解虞翻曰离日在上故昼日三隂在下故三接矣】
　　日中为市【原易日中为市致天下之民聚天下之货交易而退各得其所盖取诸噬嗑】寅清【增书帝曰俞咨伯汝作秩宗夙夜惟寅直哉惟清】
　　出纳惟允【增书帝曰龙朕堲谗説殄行震惊朕师命汝作纳言夙夜出纳朕命惟允】
　　浚明【原书日宣三徳夙夜浚明有家】
　　万几【原书兢兢业业一日二日万几】
　　昧爽待旦【原书先王昧爽丕显坐以待旦旁求俊彦启廸后人】
　　梦赉良弼【增书恭黙思道梦帝赉予良弼韩愈赋昔殷之高宗得良弼于宵寐】
　　纳诲【原书朝夕纳诲以辅台徳】
　　祀酒【增书朝夕曰祀兹酒惟天降命肇我民惟元祀】
　　毖祀【增书予冲子夙夜毖祀】
　　咸和万民【增书自朝至于日中昃不遑暇食用咸和万民】
　　承弼【増书其侍御仆从罔匪正人以旦夕承弼厥辟】
　　在宗载考【增诗厌厌夜饮在宗载考传夜饮必于宗室】
　　在公【增诗夙夜在公在公明明疏羣臣以尽忠之故常侵早逮夜在于公所君臣无事相与明义明徳而已】
　　匪解【原诗夙夜匪解以事一人】
　　基命宥密【增诗成王不敢康夙夜基命宥密笺早夜始顺天命不敢解倦行寛仁安静之政以定天下】
　　质明行事【增礼季氏祭逮闇而祭日不足继之以烛虽有强力之容肃敬之心皆倦怠矣有司跛倚以临祭其为不敬大矣他日祭子路与室事交乎戸堂事交乎阶质明而始行事晏朝而退孔子闻之曰谁谓由也而不知礼乎】
　　视朝【增礼朝辨色始入君日出而视之】
　　元端深衣【增礼朝元端夕深衣集説谓大夫士在私朝及家朝夕所服也】
　　祭日月【增礼王宫祭日也夜明祭月也】
　　祭星【增礼幽宗祭星也注宗当为禜字之误幽荣谓星坛也星以昏始见疏星至夜而出故曰幽为营域而祭之故曰幽荣】
　　饮酒不废朝夕【增礼饮酒之节朝不废朝莫不废夕集説凡治事者朝以聼政而乡饮聼政罢方行是朝不废朝也夕以修令而乡饮礼毕犹可以治私事是莫不废夕也】
　　击柝【增周礼天官宫正夕击柝而比之注夕莫也莫行夜以比直宿者为其有解惰离部署原左传鲁击柝闻于邾注以两木相击以行夜也】
　　燕食【增周礼天官膳夫王燕食则奉膳赞祭注燕食谓日中与夕食奉膳奉朝之余膳所祭者牢肉疏奉朝之余膳者一牢分为三时故奉朝之余馂也天子诸侯朝皆祭肺日中与夕皆祭牢肉故言所祭者牢肉也】鼓鼜【增周礼地官鼓人凡军旅夜鼔鼜注鼜夜戒守鼔也司马法曰昏鼔四通为大鼜夜半三通为晨戒旦明五通为发昫又夏官掌固昼三廵之夜亦如之夜三鼜以号戒注杜子春云读鼜为造次之造谓击鼔行夜戒守也三廵之间又三击鼜】
　　嘑旦【原周礼春官鸡人大祭祀夜嘑旦以嘂百官注夜夜漏未尽鸡鸣时也嘑旦以警起百官使夙兴】鸣铃【增周礼春官巾车大祭祀鸣铃以应鸡人注鸡人主呼旦鸣铃以和之声且警众】
　　挈壶【增周礼夏官挈壶氏凡军事县壶以序聚以水火守之分以日夜注郑司农云县壶以为漏以序聚以次更聚击备守也元谓击两木相敲行夜时也以水守壶者为沃漏也以火守壶者夜则火视刻数也分以日夜者异昼夜漏也漏之箭昼夜共百刻冬夏之间有长短焉太史立成法有四十八箭】宿息【增周礼秋官野庐氏比国郊及野之道路宿息井树注宿息庐之属賔客所宿及昼止者也井共饮食树为蕃蔽】
　　夜时【原周礼秋官司寤氏掌夜时以星分夜以诏夜士夜禁御晨行者禁宵行者夜游者注夜时谓夜晩早若今甲乙至戊夜士主行夜徼候者如今都候之属御亦禁也晨先明也宵定昏也】
　　恪居官次【增左传公鉏为马正敬共朝夕恪居官次】
　　政如农功【增左传子产曰政如农功日夜思之思其始而成其终朝夕而行之行无越思如农之有畔其过鲜矣】
　　临政恤民【增左传夙兴夜寐朝夕临政此以知其恤民也】
　　游乡校【增左传郑人游于乡校以论执政然明谓子产曰毁乡校如何子产曰何为夫人朝夕退而游焉以议执政之善否其所善者吾则行之其所恶者吾则改之是吾师也若之何毁之】
　　四时宣气【原左传子产曰君子有四时朝以听政昼以访问夕以修令夜以安身于是乎节宣其气勿使有所壅闭湫底以露其体疏节即四时也当劳逸更递以宣散其气朝以听政久则疲疲则易之以访问访问久则倦倦则易之以修令修令久则怠怠则易之以安身安身久则滞滞则易之以听政以后事改前心亦所以散其气也】
　　官修其方【增左传官修其方朝夕思之】
　　宿业【增左传官宿其业疏夜宿所以安身也谓安心思其职业服防云宿思也预思明日之事如家人宿火】
　　夫屯【增左传楚子围蔡里而栽广丈高倍夫屯昼夜九日如子西之素注夫犹兵也垒未成故令人在垒里屯守蔡子西本计为垒当用九日而成】
　　左右广【增左传楚子为乗广三十乗分为左右右广鸡鸣而驾日中而説左则受之日入而説】朝朝莫夕【増谷梁闰月朝庙注亲存朝朝莫夕】
