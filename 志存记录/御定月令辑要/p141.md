<!-- { "loadSidebar": true } -->
　　宵田【增尔雅宵田为獠注即今夜猎载鑪照也】
　　大采朝日【增国语天子大采朝日与三公九卿祖识地徳】
　　日中考政【增国语日中考政与百官之政事师尹惟旅牧相宣序民事】
　　少采夕月【增国语少采夕月与太史司载纠防天刑】
　　日入监九御【增国语日入监九御使洁奉禘郊之粢盛而后即安】
　　诸侯脩业考职【增国语诸侯朝脩天子之业命昼考其国职夕省其典刑夜儆百工使无慆淫而后即安】
　　卿大夫考职讲政【原国语卿大夫朝考其职昼讲其庶政夕序其业夜庀其家事而后即安】士受业讲习【增国语士朝而受业昼而讲贯夕而习复夜而计过无憾而后即安】
　　使民知时【增管子均地分力使民知时也民乃知时日之早晏日月之不足饥寒之至于身也是故夜寝早起父子兄弟不忘其功为而不倦民不惮劳苦故不均之为恶也】
　　神光夜集【增史记封禅书作鄜畤后九年文公获若石云于陈仓北阪城祠之其神来常以夜光辉若流星从东南来集于祠城则若雄鸡其声殷殷云野鸡夜雊以一牢祠命曰陈寳】
　　夜衣就国【增史记齐太公世家武王封师尚父于齐营丘东就国道宿行迟逆旅之人曰吾闻时难得而易失客寝甚安殆非就国者也太公闻之夜衣而行黎明至国】
　　灵坛光烛【增汉书武帝纪元封四年祠后土诏曰朕躬祭后土地祗见光集于灵坛一夜三烛】采诗夜诵【增汉书礼乐志武帝定郊祀之礼祠太一于甘泉就干位也祭后土于汾隂泽中方丘也乃立乐府采诗夜诵有赵代秦楚之讴】
　　郊见光气【增汉书郊祀志皇帝始郊见防一云阳有司奉瑄玉嘉牲荐飨是夜有美光及昼黄气上属天】
　　断狱理书【原汉书刑法志秦始皇躬操文墨昼断狱夜理书自程决事日县石之一】
　　夜半前席【原汉书贾谊传文帝思谊徴之至入见上方受厘坐宣室上因感神事而问神之本谊具道所以然之故至夜半文帝前席既罢曰吾久不见贾生自以为过之今不及也】
　　刁斗【原汉书李广传刁斗注以铜作鐎受一斗昼炊饭食夜击持行夜】
　　朝奏暮召【原汉书主父偃传上书阙下朝奏暮召入见时徐乐严安亦俱上书言世务书奏上召见三人谓曰公皆安在何相见之晩也】
　　夕牲【增汉书丙吉传吉子显尝从祠高庙至夕牲日廼使出取斋衣注未祭一日其夕展视牲具谓之夕牲】
　　金华殿说书【增汉书叙传时上方乡学郑寛中张禹朝夕入説尚书论语于金华殿中诏伯受焉】祭不同时【增淮南子夏后氏祭于闇注于室中中夜祭之也又殷人祭于阳注于堂上日平旦祭也又周人祭于日出以朝此祭之不同者也注于日出时祭于庭中朝者庭也】
　　以星出入【原説苑巫马期治单父以星出以星入日夜不处以身亲之而单父治】
　　夜分讲经【原后汉书光武纪每旦视朝日仄廼罢数引公卿郎将讲论经理夜分廼寐曰我自乐此不为疲也】
　　暮夜郤金【原后汉书杨震传迁荆州刺史东莱太守当之郡道经昌邑故所举荆州茂才王密为昌邑令谒见至夜懐金十斤以遗震震曰故人知君君不知故人何也密曰暮夜无知者震曰天知神知我知子知何谓无知密愧而出】
　　门候拒关【原后汉书郅恽传为上东城门候帝尝出猎车驾夜还恽拒关不开帝令从者见面于门间恽曰火明辽逺遂不受诏帝廼廻从东中门入明日恽上书谏赐布百匹】
　　不禁夜作【原后汉书亷范传范迁蜀郡太守成都民物丰盛邑宇逼侧旧制禁民夜作以防火灾而更相隐蔽烧者日属范乃毁削先令但严使储水而已百姓为便乃歌之曰亷叔度来何暮不禁火民安作平生无今五绔】
　　乗船夜遁【原后汉书孟尝传被徴当还吏民攀车请之尝既不得进乃载乡民船夜遁去晋书邓攸传攸在呉郡刑政清明百姓欢悦后称疾去职百姓数千人留牵攸船不得进乃小停夜中发去呉人歌之曰紞如打五鼔鸡鸣天欲曙邓侯拖不留谢令推不去】
　　狗不夜吠【原后汉书刘宠传宠拜防稽太守简除烦苛禁察非法郡中大化徴为将作大匠山隂县有五六老叟人赍百钱以送宠曰自明府下车以来狗不夜吠民不见吏今闻当见弃去故自扶奉送宠为人选一大钱受之】
　　持五夜【原汉旧仪昼漏尽夜漏起省中黄门持五夜五夜者甲夜乙夜丙夜丁夜戊夜杜甫诗五夜漏声催晓箭】
　　夕郎【原汉旧仪黄门郎属黄门令日暮入对青琐门拜名曰夕郎增雍録汉世给事巾夕入青琐门对拜师古曰青琐者为连琐文而青涂也】
　　奉玺程【增汉旧仪奉玺书使者爱驰传其驿骑也三骑昼夜行千里为程】
　　白气赤光【增汉官仪元封封禅昼有白气夜有赤光】
　　夜徼【增汉官仪公车司马掌殿司马门夜徼宫中】
　　郎官入直【增汉官仪尚书郎入直台中供新青缣白绫被或锦被昼夜更宿帷帐画通中枕卧旃蓐冬夏随时改易】
　　王日四食【原白虎通王平居中央制御四方平旦食少阳之始也昼食太阳之始也餔食少隂之始也暮食太隂之始也】
　　廵警【增张衡西京赋徼道外周千庐内附卫尉八屯警夜廵昼原唐六典左右金吾卫大将军将军之职掌宫中及京城昼夜廵警之法以执御非违】
　　捧简不寐【增晋书傅休奕传天性峻急每有奏劾或值日暮捧白简整簪带竦踊不寐坐而待旦于是贵游慑伏台阁生风】
　　犯夜【原晋书王承传有犯夜者为吏所拘承问其故答曰从师受书不觉日暮承曰鞭挞甯越以立威名非政化之本使吏送令还家杜甫诗醉归应犯夜可怕李金吾】
　　朝日夜光【增抬遗记炎帝筑圜丘以祀朝日饰瑶堦以揖夜光】
　　白虎幡【增宋书百官志殿中司马督朝会宴飨则将军戎服直侍左右夜开城诸门则执白虎幡监之】照夜炀晨【增顔延之南郊登歌奔精照夜高燎炀晨隂明浮烁沈禜深沦】
　　夜廵【增南史萧脩传初嗣王范为卫尉夜中行城常因风便鞭棰宿卫欲令帝知其勤及脩在职夜必再廵而不欲人知或问其故曰夜中廵逴实有其劳主上慈爱闻之容或赐止违诏则不可奉诏则废事且胡质之清尚畏人知此职司之常何足自显闻者叹服】
　　应更铁磬【增齐书百官志宫城诸却敌楼上本施鼓持夜者以应更唱太祖以鼓多惊眠改以铁磬】鸡人投籖【原南史陈文帝纪一夜内刺闺取外事分判者前后相续每鸡人伺漏传籖于殿中者令投籖于阶石上鎗然有声云吾虽得眠亦令惊觉】
　　宗宴【增魏书任城王澄传高祖延四庙之子申宗宴于皇信堂不以爵秩为列悉序昭穆为次用家人之礼行礼已毕令宗室各言其志可率赋诗特令澄为七言连韵与高祖往复赌赛遂至极欢际夜乃罢】戒晨鼓【增水经注西魏神瑞三年建白楼置大鼔于其上晨昏以千椎为城里诸门启闭之候谓之戒晨鼔】
　　警严【增唐书仪卫志伶工谓夜警为严凡大驾严夜警十二曲中警三曲五更严三遍天子谒郊庙夜五鼓过半奏四严车驾至桥复奏一严】
　　木契符【増唐书车服志木契符左右各十九太极殿前刻漏所亦以左契给之右以授承天门监门昼夜勘合然后鸣鼓】
　　排门持更【增唐书百官志诸卫折冲都尉府捉铺持更者晨夜有行人必问不应则弹弓而向之复不应则旁射又不应则射之昼以排门人逺望暮夜以持更人逺听有众而嚣则告主帅】
　　蜡液继烛【原唐书柳公权传文宗召充翰林书诏学士尝夜召对于沉香亭子亭烛穷而语未尽宫人以蜡液濡纸继之】
　　宵旰【增唐书刘蕡终任贤之效无宵旰之忧王勃文功成旰食道济宵衣杜甫诗宵旰忧虞轸黎元疾苦骈】
　　夜不安枕【原唐书循吏传序太宗尝曰朕思天下事丙夜不安枕永惟治人之本莫重刺史故录姓名于屏风卧兴对之得才否状輙疏之下方以拟废置】
　　金镜书【增宣宗实録大中二年二月令狐绹为翰林学士夜召与论人间疾苦帝出金镜书曰此太宗所着也绹再拜曰陛下必欲兴王业舍此孰先】
　　莲炬送归【原东观奏记上命令狐绹为宰相夜半含春亭召对赐金莲花炬送归学士院宋史苏轼传尝锁宿禁中召对便殿命坐赐茶撤御前金莲烛送归院】
　　受事番直【增通典后魏御史甚重必以对防高第者补之侍御史与殿中侍御史昼则外台受事夜则番直内台】
　　题敕状【增唐会要景云二年六月敕南衙北门及诸门进状及降墨敕皆昼题时刻夜题更筹】视事观书【增唐诗记事文宗尝谓左右曰若不甲夜视事乙夜观书则何以为人君耶每试进士多自出题目及所司进所试披览吟咏终日忘倦】
　　祭南海神【增韩愈南海神庙碑常以立夏气至命广州刺史行事祠下当祀时海多大风故常以疾为解而委事于其副元和十二年诏用鲁国孔公为广州刺史至州之明年吏以时告公乃誓羣有司曰吾将宿庙下以供晨事明日吏以风雨白不听公遂升舟省牲之夕载旸载隂将事之夜天地开除月星明穊五鼔既作牵牛正中公乃盛服执笏以入即事】
　　取明水【增韩愈明水赋命烜氏候清夜持鉴而精气旁射照月而隂灵潜下】
　　明堂位【增栁宗元四门助教壁记易传太初篇曰天子旦入东学昼入南学夕入西学暮入北学中央曰太学天子之所自学也蔡邕引之以定明堂之位焉】
　　礼部试【原上庠录唐制礼部试举人夜以三鼓为限本朝率用白昼不许继烛】
　　学士承防【增宋史职官志翰林学士院翰林学士承防等六员掌制诰诏令撰述之事凡拜宰相及事重者晩漏上天子御内东门小殿宣诏面谕给笔札书所得防禀奏归院内侍锁院门禁止出入夜漏尽具词进入迟明白麻出】
　　三条烛【增宋史窦贞固传迁礼部尚书知贡举旧制进士夜试继以三烛长兴二年改令昼试贞固以昼晷短难尽士材奏复夜试择士平允时论称之雍录礼部南院者即贡院也唐世有试其中而赋诗曰才到第三条烛尽南宫风月画难成则以试所为南宫也】
　　祷雨【增仁宗实录以天久不雨降服彻膳躬自暴露夜輙升坛祷祀逹旦不寐】
　　待漏院【增雍录故事建福门望仙门昬而闭五更五防而启至徳中有吐蕃自金吾仗亡命因敕晩开宰相待漏太仆寺车坊元和元年初置百官待漏院各据班品为次在建福门外候禁门启入朝可谈朝时自四更时朝士至宰执后至大臣自从官及亲王驸马皆有位次在皇城外仗舍谓之待漏院每位有翰林司官给酒果以供朝臣】
　　天文院【增梦溪笔谈国朝置天文院于禁中设漏刻观天台铜浑仪皆如司天监与司天监互相检察每夜天文院具有无谛见云物祺祥及当夜星次须令于皇城门未发前到禁中门发后司天占状方到以两司奏状对勘以防虚伪】
