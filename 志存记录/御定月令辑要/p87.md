<!-- { "loadSidebar": true } -->
　　旱疫平【増魏书灵征志世祖太延元年自三月不雨至六月使有司遍请羣神数日大雨是日有妇人持玉印至潞县侯孙家卖之孙家得印竒之求访妇人莫知所在其文曰旱疫平宼天师曰龙文纽书云此神中三字卬也】
　　进冰不尝【増北史齐赵郡王叡诏叡监筑长城于时六月叡途中屏盖扇亲与军人同劳苦定州先甞藏冰长史宋钦道以叡冐热遣倍道送冰正遇炎盛咸谓一时之要叡对之叹曰三军皆饮温水吾何义独进寒冰遂至消液竟不一甞兵人感悦】
　　鹤觞【原洛阳伽蓝记河东刘白堕善酿酒季夏六月时夏赫晞以瓮贮酒曝日中经一旬其酒不动饮之香美醉经月不醒朝贵逺相饷馈逾于千里以其逺至号曰鹤觞】
　　祭祖庙【増隋书西域传康国立祖庙以六月祭之诸国皆来助祭】
　　激气成风【原旧唐书西戎传拂菻国王至盛暑之莭人厌嚣热乃引水潜流上徧于屋宇机制巧密人莫知之观者惟闻屋上泉鸣俄见四檐飞溜悬波如瀑激气成凉风其巧妙如此】
　　对延英【原唐书李绛尝盛夏对延英帝汗浃衣绛欲趋出帝曰朕宫中所对惟宦官女子欲与卿讲天下事乃其乐也】
　　造牓天【増唐书陆扆始得举进士时方迁幸而六月牓出至是毎甚暑他学士辄戏曰造牓天也以讥扆进非其时】
　　盛夏如春【増唐书吐蕃吐蕃地直京师西八千里国多霆电风雹积雪盛夏如中国春时山谷常冰】
　　宫冰【増杜甫热诗思霑道暍黄梅雨敢望宫恩玉井冰五海景徳四年六月赐编修宫冰十匣以暑盛特赐之】
　　龙皮扇【原开天遗事王元寳家有一皮扇子制作甚质毎暑月燕客即以此扇置于座前使新水洒之则飒然风生廵酒之间客有寒色遂命撤去明皇亦尝差中使取看爱而不受曰此龙皮扇子也】九成宫【原元和志九成宫在麟游县西一里即隋文帝所置仁寿宫至贞观五年复修旧宫以为避暑之所改名九成宫王维敕借岐王九成宫避暑应教诗帝子逺辞丹鳯阙天书遥借翠微宫隔窻云雾生衣上卷幔山泉入镜中林下水声喧语笑岩闲树色隠房栊仙家未必能胜此何事吹笙向碧空】
　　白龙皮【原剧谭録李相国徳裕暇日休澣邀同列宰相及朝士宴语时畏景赫曦咸有郁蒸之病轩盖候门已及亭午搢绅名士交扇不暇将期憇息于清凉之所既而延于小斋不甚高敞俱有炎烁之虑及列坐开樽烦暑都尽良久觉清飚爽气凛若高秋出戸则火云烈日熇然焦灼有好事者求亲信问之云此日惟以金盆贮水渍白龙皮置于座末】
　　松风石【増杜阳杂编武宗会昌元年夫余国贡松风石方一丈莹彻如玉其中有树形若古松偃盖飒飒焉而凉飚生于其间至盛夏上令置于殿内稍秋风飕飕即令撤去】
　　迎凉草【原杜阳杂编李辅国夏则于堂中设迎凉之草其色碧而干似苦竹叶细若杉虽若干枯未尝凋落盛暑束之牕戸闲而凉风自至】
　　常坚冰【増杜阳杂编顺宗即位歳拘弭国贡常坚冰云其国有大凝山中有冰千年不释及赍至京师洁冷如故虽盛暑赫日终不消嚼之即与中国者无异】
　　冰蚕丝锦【増乐府杂録康老子以半千获一旧锦褥有波斯见大惊谓康曰此是氷蚕丝所织若暑月陈于座可致一室清凉即酬千万】
　　冷蛇【原酉阳杂俎申王有肉疾腹垂至骭毎出则以白练束之至暑月常鼾息不可过明皇诏南方取冷虵二条赐之虵长数尺色白不螫人执之冷如握冰申王腹有数约夏月寘于约中不复觉烦暑】上清童子【増博异志岑文夲避暑山亭忽有报上清童子参衣浅色青衣曰此上清五铢服出门不见文夲掘得古钱一枚自是钱帛日盛】
　　耘田鼓【増唐诗纪事欧阳迥与僧可朋为友是歳酷暑中欧阳命同僚纳凉于净众寺依林亭列樽俎寺外皆耕者曝背烈日中耘田击腰鼓以适倦可朋遂作耘田鼓诗以贽欧阳遽命撒饮诗曰农舍田头鼓王孙筵上鼓击鼓兮皆为鼓一何乐兮一何苦上有烈日下有焦土愿我天翁降之以雨】
　　雨桂子【増宋史五行志元丰三年六月己未饶州长山雨木子数亩状山芋子味香而辛土人以为桂子】
　　清风饭【増清异録寳厯元年内出清风饭制度赐御庖令造进法用水晶饭龙精粉龙脑末牛酪浆调毕入金提缸垂下水池待其冷透供进惟大暑方作】
　　战【増清异録吴越称霅上钱氏逃暑取一各言子之数言定剖观负者张筵谓之战】五台冰雪【増燕闲録山西地寒六月间五台岭头涧底层冰积雪皑皑尚衣薄绵】
　　紫芝山【増燕翼诒谋録皇祐三年六月丁亥江南无为州守臣茹孝标奏城内小山生芝三百五十本悉以上进改名其山曰紫芝】
　　汗淋学士【原束轩杂録学士王平甫盛夏流汗浃衣刘贡父曰真汗淋学士也】
　　木隂东西【原避暑録话韩持国许昌私第凉堂深七丈盛夏犹谓不可居因问常頴士郊居凉乎常曰野人无修檐大厦旦起不畏车马尘埃之役胸中无他念露形挟扇投足木牀视木隂东揺则从东西摇则从西耳韩亟止曰汝勿言吾心凉矣】
　　静坐避暑【増玉涧杂书欧阳文忠尝问杜祁公何以御暑公曰惟静坐可以避暑】
　　上农器图【増五海大中祥符二年六月庚子河东转运杜梦证上子詹所撰农器图诏褒之】竝蔕桃【増玉海祥符元年六月乙卯岀竝蔕桃示辅臣】
　　赐啇霖字【増五海大观四年六月乙亥张商英为右仆射久旱是夕大雨上亲书啇霖一尺字赐之】悯农歌【増山堂考索悯农歌祥符七年六月作赐近臣】
　　生凉席【増贾氏説林谢仙女盛夏上明皇以生凉之席】
　　龙精石【増南墅闲居録丁谓有小山才数寸苍翠嵌空盛夏常设盆水置小山其中一日张宴有客掬水洒之湏臾云雾自窍中出有光如电细视之蜿蜒小龙如线挂云雾中已而莫知所之众客惊异谓曰此龙精石也龙交海上流精于石】
　　榕隂【増海槎余録榕树最大其隂最宻干及三人围抱者则枝上生根绵绵垂地得土力又生枝如此数四其干有濶至三四丈者隂覆重重六月不知暑】
　　穆陀树叶【増琅嬛记昔有客遇茅君时当大暑茅君于手巾内解茶叶人与一叶客食之五内清凉异而诘其所从来茅君曰此莱山穆陀树叶众仙食之以当饮】
　　带露食荔【増荔枝谱食茘有益于人当盛夏时乗晓入林中帯露摘下浸以冷泉则殻脆肉寒色香味俱不变嚼之消如绛雪甘若醍醐沁心入脾蠲渴补髓啖可至数百颗】
　　风洞【増昌平山水记黍谷亦谓之寒谷山有风洞洞口风气凛冽盛夏人不敢入】
　　白龙潭【増辉县志白龙潭在鸭子口西南飞练洒雪恍似玉龙倒卧崖壁间噌吰镗□响震岩谷乍观者多却歩不敢俯视遇盛夏雷雨交作徃徃有白龙见云际】
　　水亭避暑【増溧阳县志宋丞相赵葵宅一在县南一在县北相距里许葵尝避暑水亭作诗云水亭四面朱阑绕簇簇游鱼戏萍藻六龙畏热不能行海水煎彻莱岛身眠七尺白虾须头枕一枝红玛瑙六句已成葵遂眠去有侍婢续云公子犹嫌扇力微行人正在红尘道】
　　清风峡【増广信府志清风峡在铅山县西北五里有土山洗而出石得巨礲两崖嶃嵒寒气逼人峡长五丈濶五尺在裂石闲行清风透体六月如秋】
　　雪谷潭【増袁州府志仰山在城南八十里周廻数百里高耸万仞上有雪谷潭水极冷虽盛夏不可濯龙所处也絶顶为集云夏时云气覆顶则雨立至】
　　素馨毬【増广东新语素馨毬以挂斗帐中虽盛夏能除炎热枕簟为之生凉】
　　舎利放光【増法苑珠林晋咸康中建安太守孟景欲建刹立寺夕闻牀头锵然视得舍利三枚因立寺刹元嘉十六年六月舍利放光通照上下七夕乃止】
　　编草盖佛【原菩萨夲行经佛在郁覃罗延国领千二百众村落间时天盛热路无防凉一放羊人念言三界之师冒渉盛暑编草作盖用覆佛上捉随佛行去羊太逺放盖掷地还趋羊边佛告阿难此人敬心十三劫中天上世间生尊贵处竟十三劫成辟支佛名阿耨婆逹】
　　御制廵歴塞北杂咏塞北风多露气凉幔城坐听漏声长只今六月浑无暑已见飘来木叶黄
　　御制季夏游西山忆旧诗寻芳踏緑野万紫迷深谿地逺峯头濶山高水势低飞花疑旧梦烟栁促新题沙暖鸳鸯睡萋萋草满堤
　　御制盛夏晩偶成诗蝉声急处秋将近绵雨过时暑渐微树色茫慿逺阁云峯掩暎罩斜晖西成平野年当稔烟息关山事不违披览牙籖心自得挥毫乙夜勉羣机繁钦暑赋【増景暑方徃时惟六月林钟纪度祝融司莭大火飏光炎风酷烈沈阳腾射滞暑散越】晋六月折扬栁歌【増三伏热如火笼牕开北牖与郎对榻坐折杨栁铜塸贮蜜浆不用水洗溴】
　　梁徐摛晩夏诗【増夏景厌房栊促席玩花丛荷隂斜合翠莲影对分红此时避炎热清樽独未空】
　　栁宗元夏昼诗【増南州溽暑醉如酒隐凡熟眠北牖日午独觉无余声山童隔竹敲茶臼】李贺六月乐词【増裁生罗伐湘竹帔拂疎霜簟秋玉炎炎红镜东方开晕如车轮上亵囘啾啾赤帝骑龙来】
　　白居易香山避暑诗【増六月滩声如猛雨香山楼北畅师房夜深起凭阑干立满耳潺湲满面凉】
　　李益书院无厯日以诗代书问六月大小诗【増野性迷尧厯松牕有道经故人为柱史为我数阶蓂】
　　郑槩忆长安诗【増忆长安六月时风台水榭逶迤朱果雕笼香透分明紫禁寒随尘惊九衢客散赭珂滴青骊】
　　范灯状江南诗【増江南季夏天身热汗如泉蚊蚋成雷泽袈裟作水田】
　　苏轼湖上诗【増毕竟西湖六月中风光不与四时同接天莲叶无穷碧映日荷花别様红】朱子夏日诗【増季夏园木暗牕戸贮清隂长风一掩苒众緑何萧槮玩此消永昼泠然涤幽俯仰无所为聊复得此心】



　　御定月令辑要卷十一
<史部,时令类,御定月令辑要>
　　钦定四库全书
　　御定月令辑要卷十二
　　土王令
　　天道
　　万物致养【増易坤也者地也万物皆致养焉故曰致役乎坤函史土寄王于四时莫盛于季夏于易卦为坤坤也者土也致役致养也土乗其王竭精华养万物也】
　　中央土【原礼中央土注火休而盛德在土也疏五行分配四时布于三百六十日间以木配春以火配夏以金配秋以水配冬以土则每时輙寄一十八日也虽毎分寄而位本未宜处于季夏之末金火之间故在此陈之也増朱子语録五行之有土非土则不足以载四者土于四时各寄王十八日或谓王于戊巳然季夏乃土之本宫故尤王夏末月令载中央土者以此故也】
　　戊巳【原礼其日戊巳注戊之言茂也已之言起也日之行四时之间从黄道月为之佐至此万物皆枝叶茂盛其含秀者抑屈而起故因以为日名焉増汉书律歴志丰楙于戊理纪于已説文戊中宫也戊承丁象人脇已中宫也已承戊象人腹】
　　日行黄道【増礼其日戊巳疏夏则星辰北逰日依常行在黄道之南至季夏星辰入黄道复正位日依常行黄道至夏秋之间日从黄道也隋书天文志日行所在四季之末各十八日以黄为道】黄帝后土【原礼其帝黄帝其神后土注黄帝轩辕氏也后土亦颛顼氏之子日黎兼为土官疏案左】
　　【传云颛顼氏有子曰黎为祝融共工氏有子曰句龙为后土后土为土官知此经后土非句龙而为黎者以句龙初为后土后转为社后土官阙黎则兼之】
