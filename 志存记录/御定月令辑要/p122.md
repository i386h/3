<!-- { "loadSidebar": true } -->
　　辟寒犀【原开天遗事开元二年冬至交趾国进犀一株色黄如金使者请以金盘置于殿中温温然有暖气袭人上问其故使者对曰此辟寒犀也】
　　冰筯【原开天遗事冬至日大雪至午雪霁有晴色因寒所结檐溜皆爲冰条妃子使侍儿敲下二条看玩帝自晚朝视政回问妃子曰所玩何物耶妃子笑而答曰妾所玩者冰筯也帝谓左右曰妃子聪慧比象可爱也】
　　添线【原唐杂録唐宫中以女功揆日之长短冬至后日晷渐长比常日增一线之功增元氏掖庭记刺绣亭冬至则候日于此亭边有一线竿竿下爲缉衮堂至日命宫人把刺验一线之功】
　　赤豆粥【増风土记天正日南黄钟践长是日始牙动爲饘粥以飬幼俗尚以赤豆爲糜所以象色也】诏诸州荐举【増登科记调露元年诏曰今年冬至有事嵩岳令诸州明掦侧陋或文武兼资材堪相或学艺该博业标儒首或藻思宏丽辞擅文宗或洞晓音律识均牙旷或深明厯数妙同京管者咸令荐举】
　　坎王【増周易集解劳乎坎崔憬曰冬至则坎王而万物之所归也】
　　祭宝鼎【増宋史礼志铸九鼎于中太一宫南爲殿奉安之曰九成宫北方曰宝鼎其色黒祭以冬至币用皁】
　　诏赐御筵【増宋史礼志元祐二年十一月冬至诏赐御筵于吕公着私第遣中使赐上尊酒香药果实缕金花等以御饮器劝酒遣教坊乐工给内帑钱赐之及暮赐烛宣令继烛皆异防也】
　　斗分【増梦溪笔谈厯法布歩岁之法以冬至斗建所抵至明年冬至所得辰刻襄杪谓之斗分故岁文从歩从戍戍者斗魁所抵也】
　　天象成文【増曲洧旧闻厐荘敏公帅延安日因冬至奉祀家庙斋居中夜恍惚间天象成文云厐某后十年作相以仁佐天子凡十有三字驻视乆之方灭公因自作诗纪其事云冬至子时阳已生道随阳长物将萌星辰赐告铭心骨愿以寛章辅至平按实録自厯元年初分陜西四路公与韩忠献公范文正公王圣源三公俱爲帅至皇祐三年登庸适十年天道远矣而告人谆谆若此】
　　冬除【増老学庵笔记陈师锡家享仪谓冬至前一日爲冬住与岁除爲对葢闽音也予读太平广记有卢顼云是夕冬至除夜乃知唐人冬至前一日亦谓之除夜诗唐风日月其除除音直虑反则所谓冬住者冬除也陈氏其语而失其字耳】
　　增年【增陆游冬至诗家贫轻过节身老怯増年自注乡俗谓吃尽至饭即添一岁】
　　黄云扶日【増玉海开元十六年十一月日南至御含元殿受朝太史奏黄云扶日】
　　宜盘【増食谱张手美家冬至宜盘】
　　做节【増干淳岁时记冬至三日之内店肆皆罢市垂帘饮博谓之做节】
　　贺冬【増干淳岁时记冬至都人最重一阳贺冬车马皆华整鲜好五鼓已填拥于九街妇女小儿服饰华徃来如云岳祠城隍诸庙炷香者尤甚】
　　百味馄饨【増干淳岁时记冬至享先以馄饨有冬馄饨年饦之谚贵家求竒一器凡十余色谓之百味馄饨】
　　岁气起冬至【増性理大全临川吴氏曰杨子建以岁气起冬至者防契先天始震终坤之义子午岁之冬至起燥金而生丑中之寒水丑未岁之冬至起寒水而生丑中之风木寅申岁起风木卯酉岁起君火辰戌岁起湿土己亥岁起相火皆肇端于子半六气相生循环不穷又岁气起于子中尽于子中故曰冬至子之半天心无改移子午之岁始冬至燥金三十日然后禅于寒水以至相火日各六十者五而小雪以后其日三十复终于燥金丑未之岁始冬至寒水三十日然后禅于风木以至燥金日各六十者五而小雪以后其日三十复终于寒水寅申以下皆然如是六十年至千万年气序相生而无间】
　　望拜黒山【増辽史礼志冬至日国俗屠白羊白马白鴈各取血和酒天子望拜黒山黒山在境北俗谓国人魂魄其神司之犹中国之岱宗云毎岁是日五京进纸造人马万余事祭山而焚之】
　　冬至宴【増岁华纪丽谱冬至节宴于大慈寺后一日早宴金绳寺晚宴大慈寺清献公记云至前一日太守领客出北门石鱼桥具樽豆观醮已乃即天长观晚宴葢文潞公始爲之后复罢】
　　一阳巾【増金门岁节洛阳人家冬至戴一阳巾】
　　肥冬【原豹隐纪谈吴门风俗多重至节谓曰肥冬瘦年互送节物】
　　埋雄鹊【増本草纲目冬至埋雄鹊于圊前辟时疾温气】
　　分冬酒【増嘉定县志冬至春粢糕以祀先祖并以馈遗更速燕饮谓之节酒亦名分冬酒】小至【増稗史彚编杜甫有小至诗小至即冬至也冬至阴极故曰小至】
　　三素云【増云笈七籖冬至清旦正东望有朱碧黄云者是太霄玉妃太虚上真人三素云也存礼宻柷三见云辇白日升仙】
　　御制长至日祀
　　天圜丘有述四章
　　于穆天縡鉴观惟赫播物无私佑于有德
　　髙皇受命膺符阐绎丕显
　　太宗廓图登绩眷我
　　皇考九围是式克享天心立民之极【一章】
　　洪惟景运集于眇躬南谐北燮君兹万邦夙夜敬止恒惕于毋曰髙髙听卑则聪毋曰盱盱视远斯通罔敢逸豫昭事必恭【二章】
　　是月仲冬维日长至爰启
　　泰坛肃将禋祀济济奉璋羣工在位牲玉既陈籥舞乃备对越有防百神攸暨云旓华星晢晢【三章】乃辨云物载观载书乃占丰年多黍多稌南陆曜采导我归舆芸香始生景长以舒初阳来复相协攸居垂象是则奉若不渝【四章】
　　御制途中长至诗旌门已报黄钟节六琯葭飞律未残靉靉占云书太史玱玱佩玉忆郊坛阳升一线宫中日冰合重渊野外寒景福
　　重闱应有庆晴光捧处是长安
　　御制冬至回京斋戒夜坐诗一阳初发便知天暂别
　　慈顔日日悬午夜斋明湛心志梦中犹自侍温泉杜甫小至诗【増天时人事日相催冬至阳生春又来刺绣五纹添弱线吹葭六琯动飞灰岸容待腊将舒桞山意冲寒欲放梅云物不殊乡国异教儿且覆掌中杯】
　　崔琮长至日上公献寿诗【増应律三阳首朝天万国同斗边看子月台上候祥风五夜钟初晓千门日正融玉阶文物盛仙仗武雄率舞皆羣辟称觞即上公南山爲圣夀长对未央宫】韩偓冬至夜诗【増中宵忽见动葭灰料得南枝有早梅四野便应枯草緑九重先觉冻云开阴冰莫向河源塞阳气今从地底廻不道惨舒无定分却忧蚊响又成雷】
　　范成大冬至日遥想郊烟庆成口号【増淅淅霜风不满旗紫黄气捧朝曦五更贯索埋光后万里钩陈放仗时留滞周南无旧事布宣汉德有新诗丰年四海皆温饱愿把欢心夀玉巵】
　　日次
　　初一日
　　布治【増周礼天官太宰正月之吉始和布治于邦国都鄙注正月周之正月吉谓朔日太宰以正月朔日布王治之事于天下凡治有故言始和者若改造云尔唐防要周礼太宰正月之吉布政干宝注云周正建子之月告朔日也】
　　受敎灋【増周礼地官郷大夫郷大夫之职各掌其乡之政教禁令正月之吉受教灋于司徒退而颁之于其乡吏使各以教其所治以攷其徳行察其道艺疏言正月之吉者谓建子之月月朔之日】
　　读法【増周礼地官州长州长各掌其州之教治政令之法正月之吉各属其州之民而读法以攷其德行道艺而劝之以紏其过恶而戒之疏谓建子之月一日也】
　　辰在斗柄【増国语辰在斗柄注辰日月之防斗柄斗前也谓戊子后三日得周正月辛夘朔于殷爲十二月夏爲十一月是日月合辰斗前一度】
　　朔旦冬至【増史记封禅书齐人公孙卿曰今年得宝鼎其冬辛巳朔旦冬至与黄帝时等卿有札书曰黄帝得宝鼎宛朐问于臾区臾区对曰黄帝得宝鼎神防是岁己酉朔旦冬至得天之纪终而复始于是黄帝迎日推防后率二十岁复朔旦冬至玉海淳熙二年十一月朔旦冬至臣僚言至朔同日凡十九年一遇云物辉华请宣示史馆又至道二年吕奉天上言起商王小甲七年十二月甲申朔旦冬至自此后毎七十六年得一朔旦冬至诏令撰爲一书】
　　立泰畤【増汉书武帝纪元鼎五年十一月辛巳朔旦冬至立泰畤于甘泉汉书郊祀志十一月辛巳朔旦冬至昒爽天子始郊拜泰一朝朝日夕夕月则揖而见泰一如雍郊礼其赞飨曰天始以宝鼎神防授皇帝朔而又朔终而复始皇帝敬拜见焉而衣上黄其祠列火满坛坛旁亨炊具有司云祠上有光公卿言皇帝始郊见泰一云阳有司奉瑄玉嘉牲荐享是夜有美光及昼黄气上属天】
　　上元甲子【増汉书武帝纪太初元年十一月甲子朔旦冬至祀上帝于明堂又律历志注太初上元甲子夜半朔旦冬至时七曜皆防聚斗牵牛分度夜尽如合璧连珠唐书厯志治厯之本必推上元日月如合璧五星如聨珠夜半甲子朔旦冬至自此七曜散行不复余分】
　　圣主厚祚【増乐恊图徴朔日冬至圣主厚祚】
　　置牙符【増宋史髙宗纪绍兴五年十一月庚午朔初置节度使以下金字牙符命都督府掌之玉海绍兴五年十一月庚午朔初置节度使已下象牙牌其法自节正任至横行遥郡第其官资书之于牌御书押字刻金填之仍合同制造一留禁中一降付都督府相臣主其事缓急临敌果有建立竒勲之人量功劳先给赐以爲执守】
　　贡举正衙见【増宋史礼志建隆二年礼院凖礼部贡院移按礼阁新仪云旧仪无贡举人谒先师之文开元三十六年诏诸州贡举人见讫就国子监谒先师官爲开讲质问疑义所司设食昭文崇文两馆学士及监内诸举人亦凖此自后诸州府贡举人十一月朔日正衙见讫择日谒先师遂爲常礼】
　　谒文宣王庙【増宋史礼志真宗祥符元年封泰山诏以十一月一日幸曲阜备礼谒文宣王庙内外设黄麾仗孔氏宗属并陪位帝服鞾袍行酌献礼又幸叔梁纥堂命官分奠七十二弟子先儒洎叔梁纥顔氏初有司定议肃揖帝特展拜以表严师崇儒之意亲制赞刻石庙中】
　　颁政【増宋史礼志政和七年十一月一日上御明堂南面以朝百辟退坐于平朔颁政其礼百官常服立明堂下乘舆自内殿出负斧扆坐明堂大晟乐作百官朝于堂下大臣升阶进呈所颁布时令左右丞一员跪请付外施行宰相承制可之左右丞乃下授颁政官颁政官受而读之讫出閤门奏礼毕帝降坐百官乃退自是以爲常】
　　校定説文【増玉海雍熙三年十一月朔右散骑常侍徐等献新校定説文三十卷十五卷毎卷分上下以正副本及羣臣家藏者详考是非补正缺漏有正体而时俗讹变者具于注中违戾六书者序列于后诸儒笺释可取者亦附益等亦加训释时未有反切后人附益互有异同今并以孙愐唐韵音切爲定诏付史馆摹板颁行】
　　百官次对【増玉海待制候对唐制也毎正衙待制官两员正衙退后又令六品以下于延英候对皆所以备顾问其后毎入閤即有待制次对官后唐天成中废淳化二年十一月一日诏复百官次对毎起居日常参官两人次对閤门受其章】
　　拜孔林【増玉海祥符元年十一月一日幸曲阜县谒文宣王庙礼毕于殿西序召见孔氏子孙抚谕问宣尼坟陇所在令子孙前至孔林以林木拥道降舆乘马至墓设奠再拜退坐北序与从臣阅碑版诏追諡曰元圣文宣王】
　　封周公【増玉海祥符元年十一月戊午朔封周公文宪王建庙曲阜长吏春秋祭之】
