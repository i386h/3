<!-- { "loadSidebar": true } -->
　　天子请客【增梦溪笔谈陈文忠尧叟为枢密一日日欲没时忽有中人宣召既入右掖已昬黑遂引入禁中屈曲行甚久时见有帏灯烛皆莫知何处已而到一小殿殿前有两花槛已有数人先至皆立廷中殿上垂蜡烛十余炬而已相继而至者凡七人中使乃奏班齐惟记文忠丁谓杜镐三人其四人忘之杜镐时尚为馆职良久乗舆自宫中出灯烛亦不过数十而已宴具甚盛卷令不拜升殿就坐御座设于席东设文忠之坐于席西如常人賔主之位尧叟等皆惶恐不敢就位上宣谕不已尧叟恳陈自古未有君臣齐列之礼至于再三上作色曰本为天下太平朝廷无事思与卿等共乐之若如此何如就外朝开宴今日只是宫中供办未尝命有司亦不召中书辅臣以卿等机密及文馆职任侍臣无嫌且欲促坐语笑不须多辞尧叟等皆趋下称谢上急止之曰此等礼数且皆置之尧叟悚栗危坐上语笑极欢酒五六行膳具中各出两绛囊置羣臣之前皆大珠也上曰时和嵗丰中外康富恨不得与卿等日夕相防太平难遇此物助卿等燕集之费羣臣欲起谢上云且坐更有如是酒三行皆有所赐悉良金重寳酒罢已四鼓时人谓之天子请客】
　　仗舍观书【增春明退朝绿李文正公罢相为仆射奉朝请居昭庆坊每五鼔则兴置白居易集数册于茶镣中至安逺门仗舍然烛观之俟启钥则赴朝】
　　读无逸篇【增清异录武宗侵夜宫嫔离次上独映琉璃灯笼观书久之归寝殿王才人问官家今日何以消遣上曰绿罗供奉已去皂罗供奉不来与紫明供奉相守熟读尚书无逸篇数遍朕非不能取热閙快活正要与管尊罍暂时隔破】
　　侍读侍讲【增玉海按故事唐开元置侍读其后有翰林侍讲学士五代久废太宗崇尚儒术由是命文仲侍读寓直禁中以备顾问然名秩未崇上遹尊先志首置此职择耆儒旧学充其选班次翰林学士禄赐如之设直庐于秘阁侍读更直侍讲长上日给珍膳夜则迭宿召对询访或至中夕】
　　导驾奏严【增玉海绍兴十二年五月太常言郊祀仗内鼓吹八百八十四人今乐工全缺乞下三司差拨从之鼓吹用钲鼓铙角觱栗管笛等昼在仗内导驾夜在警场奏严】
　　路灯【增芜史宫中各长街设有路灯以石为座铜为楼铜丝为门壁每日晩内府库监灌油燃灯以便廵行】
　　观星台【增续文献通考洪武以来设观星台于鸡鸣山上令天文生分班昼夜观望】
　　御制夜至三鼓坐待议政大臣奏事有感而作午夜迢迢刻漏长每思战士几肠海氛波浪何年靖日望军书奏凯章
　　御制星出归营诗皎皎星河路向西将归玉帐渡山溪羽林扈从皆雄将扫靖烟尘万马齐
　　御制夜半览本诗初冬夜静正三更宵旰清心勉励精自愧事繁机不敏细披章奏察民情
　　御制行殿夜览章奏诗飞递传来奏牍多旌门莫问夜如何银灯毳幕春寒重恐是隂阳尚失和
　　御制盛京遣使请
　　太皇太后
　　皇太后起居夜书奏疏毕偶成诗云山遥隔万安宫定省心悬午夜中孺慕经时书不尽防诚凭仗与东风
　　御制军中夜尝擐甲达旦诗四山风静建旌旄帐外沙明片月高除逆安民非得已终宵擐甲敢言劳
　　御制营夜南望北斗诗碧琉璃界四垂边渐觉云低欲到天为问北来行近逺果然北斗挂南川
　　民用
　　于茅索绹【增诗昼尔于茅宵尔索绹笺昼日往取茅归夜作绞索以待时用】弋凫鴈【增诗子兴视夜明星有烂将翺将翔弋凫与鴈疏同兴而视夜之早晩明星尚有烂然早于别色之时早朝于君君事又早终闲暇无事将翺翔以学习射事弋射凫之与鴈以待賔客为饮酒之羞】
　　毋忝所生【原诗夙兴夜寐毋忝尔所生疏当早起夜卧行之无辱汝所生之父祖】
　　定省【增礼昏定而晨省疏昏定而晨省者一日之法应卧当齐整牀袵使亲体安定之后退至明旦既隔夜蚤来视亲之安否何如先昏后晨兼示经宿之礼涑水家仪凡卑防于尊长晨亦省问夜亦安置】烛至起【增礼烛至起注异昼夜】
　　烛防【增礼烛不见防疏小尔雅云防本也本把处也古者未有防烛唯呼火炬为烛也火炬照夜易尽尽则藏所然残本所以尔者若积聚残本客见之则知夜深虑主人厌倦或欲辞退也故不见残本恒如然未尽也】
　　家塾【增礼家有塾注古者仕焉而已者归教于闾里朝夕坐于门门侧之堂谓之塾疏周礼百里之内二十五家为闾同共一巷巷首有门门边有塾谓民在家之时朝夕出入恒就教于塾】
　　芗脯【增礼钜镬汤以小鼎芗脯于其中使其汤毋灭鼎三日三夜毋絶火而后调之以醯醢集説钜镬汤以大镬盛汤也脯解析之薄如脯也芗脯香美此脯也脯在小鼎内而小鼎则置在镬汤内汤不可没鼎没鼎则水入壊脯也毋絶火防热而已不炽之也至食则又以醯与醢调和之】
　　父子朝夕【增礼由命士以上父子皆异宫昧爽而朝慈以防甘日出而退各从其事日入而夕慈以防甘集説慈爱也谓敬爱其亲故以防甘之味致其爱晩朝为夕】
　　敛枕簟【增礼凡内外鸡初鸣咸盥潄衣服敛枕簟洒扫室堂及庭布席各从其事集説古人枕席之具夜则设之晓则敛之不以私防之用示人也】
　　不举乐【增礼取妇之家三日不举乐思嗣亲也注重时变也】
　　不息烛【增礼嫁女之家三夜不息烛思相离也注亲骨肉也】
　　夜行以烛【原礼男子入内不啸不指夜行以烛无烛则止女子出门必拥蔽其面夜行以烛无烛则止伊川文集先公大中娶侯氏夫人七八嵗时诵古诗曰女子不夜出夜出秉明烛自是日暮则不复出房门】执烛【增礼凡饮酒为献主者执烛抱燋客作而辞然后以授人执烛不让不辞不歌原集説饮酒之礼賔主有让及更相辞谢又各歌诗以见意今以暮夜畧此三事】
　　亟见【增礼亟见曰朝夕集説亟见数见也于君子则曰某愿朝夕闻命于将命者】
　　三时市【原周礼地官司市大市日昃而市百族为主朝市朝时而市商贾为主夕市夕时而市贩夫贩妇为主注日昃昳中也市杂聚之处言主者谓其多者也百族必容来去商贾家于市城贩夫贩妇朝资夕卖因其便而分为三时之市所以了物极众郑司农云百族百姓也】
　　湅丝【增周礼冬官防氏湅丝以涚水沤其丝七日去地尺暴之昼暴诸日夜宿诸井七日七夜是谓水湅注涚水以灰所泲水也沤渐也宿诸井县井中】
　　湅帛【增周礼冬官防氏湅帛以栏为灰渥淳其帛实诸泽器淫之以蜃清其灰而盝之而浑之而沃之而盝之而涂之而宿之明日沃而盝之昼暴诸日夜宿诸井七日七夜是谓水湅注渥以栏木之灰渐释其帛也泽器谓滑泽之器蜃蛤也淫薄粉之令帛白清澄也于灰澄而出盝晞之晞而挥去其蜃更渥淳之朝更沃至夕盝之又更沃至旦盝之亦七日如沤丝也】
　　冠期【增仪礼士冠礼摈者请期宰告曰质明行事注质正也宰告曰旦日正明行冠事】
　　妇俟见【增仪礼士昏礼夙兴妇沐浴纚笄宵衣以俟见注夙早也昏明日之晨兴起也俟待也待见于舅姑寝门之外】
　　赞见舅姑【増仪礼士昏礼质明赞见妇于舅姑席于阼舅即席席于房外南面姑即席妇执笲枣栗自门入升自西阶进拜奠于席】
　　行事用昏昕【增仪礼士昏礼凡行事必用昏昕受诸祢庙辞无不腆无辱注用昕使者用昏壻也腆善也賔不称币不善主人不谢来辱】
　　日星为纪【增家语以日星为纪故业可别注日以纪昼星以纪夜故事可得而分别也】学则【增管子夙兴夜寐衣带必饰朝益暮习小心翼翼一此不解是谓学则】
　　明动晦休【增国语自庻人以下明而动晦而休无日以怠】
　　纺绩织纴【增墨子妇人夙兴夜寐纺绩织纴多治麻丝葛绪细布縿此其分事也】
　　饔飧【原孟子饔飧而治注朝曰饔夕曰飧】
　　夜气【原孟子夜气不足以存真徳秀夜气箴夫一书一夜者三百六旬之积故冬四时之夜而夜乃一日之冬天壤之间羣动俱窈乎如未判之鸿蒙维人之身向晦宴息亦当以造物而为宗必斋其心必肃其躬不敢弛然自放于牀箦之上使慢易非辟得以贼吾之衷虽终日干干靡容一息之间断而昏冥易忽之际尤当致戒谨之功葢安其身所以为朝聼昼访之地而夜气深厚则仁义之心亦浩乎其不穷】
　　美阳亭【増説文美阳亭即幽也民俗以夜市】
　　作息【增论衡夜月光尽不可以作人力亦倦欲壹休息昼日光明人卧亦觉力亦复足非天以日作之以夜息之也作与日相应息与夜相得也】
　　夜作【增农家谚河射角堪夜作犁星没水生骨】
　　鼓起钟息【增独断鼓以动众钟以止众夜漏尽鼓鸣则起昼漏尽钟鸣则息也】
　　院寛室明【增诗哙哙其正其冥笺哙哙犹快快也正昼也犹煟煟也冥夜也言居之昼日则快快然夜则煟煟然皆寛明之貌疏处所寛明快快然其昼日居之也煟煟然其夜冥居之也院寛室明昼夜俱快君子之所安息也】
　　幽堂明室【增张协七命幽堂昼密明室夜朗】
　　火井【增华阳国志临卭县有火井夜时光映上昭民欲其火光以家火投之顷许如雷声火焰出通耀数十里以竹筩盛其光藏之可拽行终日不灭】
　　粟米炉酒【增齐民要术作粟米炉酒法受两石以下瓮子以石子二三升蔽瓮底夜炊粟米饭即摊之令冷夜得露气鸡鸣乃和之大率米一石杀麴米一斗春酒糟末一斗粟米饭五斗麴杀若多少计须减饭和法痛挼令相杂填满瓮为限以纸葢口搏押上勿泥之恐太伤热五六日后以手内瓮中看令无热气便熟矣酒停亦得二十许日以冷水浇筒饮之防出者歇而不美】
　　颐白酒【增齐民要术河东颐白酒法六月七月作用笨麴陈者弥佳刬治细剉麴一斗熟水三斗黍米七斗麴杀多少各随门法常于瓮中酿无好瓮者用先酿酒大瓮净洗曝干侧瓮着地作之旦起煑甘水至日午令汤色白乃止量取三斗着盆中日西淘米四斗使净即浸夜月炊作再馏饭令四更中熟下黍饭席上簿摊令极冷于黍饭初熟时浸麴向晓昧旦日未出时下酿以手搦破块仰置勿盖日西更淘三斗米浸炊还令四更中稍熟摊极冷日未出前酘之亦搦破块明日便熟押出之酒气香美乃胜桑落时作者】
　　治瓜笼【增齐民要术治瓜笼法旦起露未解以杖举瓜蔓散灰于根下后一两日复以土培其根则迥无虫矣】
　　蒸干芜菁根【增齐民要术蒸干芜菁根法作汤净洗芜菁根漉着一斛瓮子中以苇荻塞瓮里以蔽口着釜上系甑带以干牛粪然火竟夜蒸之麤细约熟谨谨着牙真鹿尾蒸而卖者则收米十石也】种胡荽【增齐民要术种胡荽挼生子令中破笼盛一日再度以水沃之令生芽然后种之再宿即生矣注昼用箔葢夜则去之昼不葢热不生夜不去虫耧之】
　　胡荽葅【增齐民要术作胡荽葅法汤中渫出之着大瓮中以暖葢经宿水浸之明日汲水净洗出别器中以盐酢浸之香美不苦】
　　种兰香【增齐民要术种兰香治畦下水一同葵法及水散子讫水尽簁熟粪仅得盖子便止尽日簿盖夜即去之生即去箔常令足水昼日不用见日夜须受露气】
　　藏木瓜【增齐民要术食经藏木瓜法先切去皮煑令熟着水中车轮切百瓜用三升盐密一斗渍之昼曝夜内汁中取令干以余汁密藏之亦同浓秔汁也】
