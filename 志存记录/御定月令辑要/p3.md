<!-- { "loadSidebar": true } -->
　　寒暑相推【原易寒往则暑来暑往则寒来寒暑相推而嵗成焉増白虎通夏至隂始起阳气推而上故大热也冬至阳始起隂气推而上故大寒也】
　　大衍之数【増易大衍之数五十其用四十有九疏京房云五十者谓十日十二辰二十八宿也凡五十其一不用者天之生气将欲以虚来实故用四十九焉马季长云易有太极谓北辰也太极生两仪两仪生日月日月生四时四时生五行五行生十二月十二月生二十四气北辰居位不动其余四十九转运而用也郑康成云天地之数五十有五以五行气通凡五行减五大衍又减一故四十九也】
　　干策坤策【増易干之策二百一十有六坤之策百四十有四凡三百有六十当期之日】运行寒暑【増易鼓之以雷霆润之以风雨日月运行一寒一暑疏鼔动之以震雷离电滋润之以巽风坎雨离日坎月运动而行一莭为寒一莭为暑】
　　五行【原书一五行一曰水二曰火三曰木四曰金五曰土疏易系辞曰天一地二天三地四天五地六天七地八天九地十此即五行生成之数天一生水地二生火天三生木地四生金天五生土此其生数也如此则阳无匹隂无偶故地六成水天七成火地八成木天九成金地十成土于是隂阳各有匹偶而物得成焉故谓之成数也又数之所起起于隂阳隂阳往来在于日道十一月冬至日南极阳来而隂往冬水位也以一阳生为水数五月夏至日北极隂进而阳退夏火位也当以一隂生为火数但隂不名竒数必以偶故以六月二隂生为火数也冬至以及于夏至当为阳来正月为春木位也三阳已生故三为木数夏至以及冬至当为隂进八月为秋金位也四隂已生故四为金数三月春之季四季土位也五阳已生故五为土数此其生数之由也又万物成形以微着为渐五行先后亦以微着为次五行之体水最微为一火渐着为二木形实为三金体固为四土质大为五水火木金得土数而成故水成数六火成数七木成数八金成数九土成数十】五纪【原书四五纪一曰嵗二曰月三曰日四曰星辰五曰歴数防五纪者五事为天时之经纪也一曰嵗从冬至以及明年冬至为一嵗所以纪四时也二曰月从至晦大月三十日小月二十九日所以纪一月也三曰日从夜半以至眀日夜半周十二辰为一日所以纪一日也四曰星辰星谓二十八宿昏眀迭见辰谓日月别行防于宿度从子至于亥为十二辰星以纪节气早晚辰以纪日月所防处也五曰歴数算日月行道所歴计气早晚之数所以为一嵗之歴凡此五者皆所以纪天时故谓之五纪也】
　　日月冬夏【増书日月之行则有冬有夏蔡日极南至于牵牛则为冬至极北至于东井则为夏至南北中东至角西至娄则为春秋分月立春春分从青道立秋秋分从白道立冬冬至从黒道立夏夏至从赤道所谓日月之行则有冬有夏也】
　　二极赤道【原书日月之行防周天三百六十五度四分度之一天体圆如弹丸北髙南下北极出地上三十六度南极入地下三十六度北极去南极直径一百二十二度弱其依天体隆曲南极去北极一百八十二度强正当天之中央南北二极中等之处谓之赤道去南北极各九十一度春分日行赤道从此渐北夏至行赤道之北二十四度去北极六十七度去南极一百一十五度日行黒道从夏至日以后日渐南至秋分还行赤道与春分同冬至行赤道之南二十四度去南极六十七度去北极一百一十五度其日之行处谓之黄道又有月行之道与日道相近交路而过半在日道之里半在月道之表其当交则两道相合交去极逺处两道相去六度此其日月行道之大畧也】
　　暑雨祁寒【原书夏暑雨小民惟曰怨咨冬祁寒小民亦惟曰怨咨蔡祁大也】
　　有年【増诗自古有年春秋桓公三年有年谷梁五谷皆熟为有年也唐书太宗纪贞观二年以有年赐酺三日】
　　丰年【増诗丰年多黍多稌又绥万邦屡丰年汉书郊祀志诏曰朕亲饬躬斋戒亲奉祀为百姓防嘉气获丰年焉元结丰年歌猗大帝兮其功如天均四时兮成我丰年范成大诗丰年四海皆温饱愿把欢心夀玉巵】大有年【増春秋宣公十有六年大有年王维诗四海方无事三秋大有年】
　　四时皆教【増礼天有四时春秋冬夏风雨露雷无非教也】
　　还相为本【増礼五行四时十二月还相为本也防犹若孟春则建寅之月为诸月之本仲春则以建夘之月为诸月之本是还廽迭相为本也】
　　四时方名【増礼东方者春春之为言蠢也产万物者圣也南方者夏夏之为言假也飬之长之假之仁也西方者秋秋之为言愁也愁之以时察守义者也北方者冬冬之为言中也中者藏也】
　　时和月生【増礼天秉阳垂日星地秉隂窍于山川播五行于四时和而后月生也是以三五而盈三五而阙】
　　三月成时【原礼三月则成时是以礼有三让建国必立三卿三賔者政教之本礼之大参也淮南子天地三月而为一时故祭祀三饭以为礼丧纪三踊以为莭兵重三罕以为莭】
　　五行负戴【増礼五行之动迭相竭也注竭犹负载也言五行运转更相为始也疏物之在人上谓之负戴气之过去在上者其在下者亦负戴也春为木王负戴于水夏为火王负戴于木秋为金王负戴于火冬为水王负戴于金更相为始负戴前气也】
　　防天位【原周礼春官冯相氏冯相氏掌十有二嵗十有二月十有二辰十日二十有八星之位辨其序事以会天位注会天位者合此嵗日月星辰宿五者以为时事之增学斋呫哔若今歴日太嵗在某日日直某也】
　　致日致月【原周礼春官冯相氏冬夏致日春秋致月以辨四时之序注冬至日在牵牛景丈三尺夏至日在东井景尺五寸此长短之极极则气至冬无阳夏无伏隂春分日在娄秋分日在角而月于牵牛东井亦以其景知气至不春秋冬夏气皆至则是四时之叙正矣疏必冬夏致日春秋致月者以日者实也故于长短极时致之也月者阙也故于长短不极时致之也】
　　三易【原周礼春官大卜掌三易之法一曰连山二曰归藏三曰周易疏周以十一月为正天统故以干为首以十二月为正地统故以坤为首夏以十三月为正人统人无为卦首之理艮渐正月故以艮为首也】嵗星跳辰【増周礼十有二歳疏太嵗在地与天上嵗星相应而行嵗星为阳右行于天一嵗移一辰又分前辰为一百三十四分而侵一分则一百四十四年跳一辰十二辰匝则总有千七百二十八年十二跳辰帀以此而计之十二嵗云小周谓一年移一辰故也千七百二十八年云大周十二跳帀故也太嵗左行于地一与嵗星跳辰年数同此则服防注春秋龙度天门是也以嵗星本在东方谓之龙以辰为天门故以嵗星趾辰为龙度天门也】
　　十二风【原周礼春官保章氏以十有二风察天地之和命乖别之妖祥増易氏周礼解昔黄帝得嶰谷之管而神瞽为之制十二律以此十二月之气无非天地之中气以此调十二月之声无非天地之和声是谓十有二风之占何谓十有二风艮为条风从大吕太蔟之律震为眀庶风从圜钟之律巽为清眀风从姑洗中吕之律离为景风从防賔之律坤为凉风从函钟夷则之律兑为阊阖风从南吕之律干为不周风从无射应钟之律坎为广莫风从黄钟之律】
　　四时天【原尔雅春为苍天夏为昊天秋为旻天冬为上天増释名春曰苍天阳气始色苍苍也夏曰昊天其气布散皓皓也秋曰旻天旻闵也物就桔落可闵伤也冬曰上天其气上腾与地絶也】
　　四时别号【增尔雅春为生夏为长嬴秋为收成冬为安寜防此亦四时之别号】
　　王烛【原尔雅四时和谓之玉烛防四时和气温润眀照故曰王烛人君徳美如玉而眀若烛德辉动于内和气应于外统而言之谓之五烛増孔頴达春秋正义序四时序则玉烛调于上三才恊则寳命昌于下】通正【原尔雅四时和为通正防四时之功和是为通畅平正也】
　　年嵗名【原尔雅夏曰嵗商曰祀周曰年唐虞曰载防别年嵗之名也夏曰嵗取嵗星行一次商曰祀取四时一终周曰年取禾一熟唐虞曰载取物终更始释名嵗越也越故限也年进也进而前也祀巳也新气生故气巳也载载生生之年也】
　　期月【原论语茍有用我者期月而巳可也注期月谓周一嵗之月増左狄伐晋报采桑之役也复期月注眀期年之言唐书魏征圣哲之治其应如响朝月而可葢不其难】
　　天时【増孟子天时不如地利注天时谓时日支干五行旺相孤虚之属也防五行金旺在巳午未申酉木旺在亥子丑寅夘水旺在申酉戍亥子火旺在寅夘辰巳午土旺在申酉戌亥孤虚者以一画为孤无画为虚二画为实以六十甲子日定东西南北四方然后占其孤虚实而向背之即知吉凶矣】
　　六物【原左传六物不同嵗时日月星辰是也防四时一终曰嵗嵗星行一次也时谓四时日谓十日从甲至癸也月从正月至十二月也星二十八宿也辰谓日月所会一嵗十二会从子至亥也】
　　旱不为灾【増左传僖公三年春不雨夏六月雨自十月不雨至于五月不曰旱不为灾也】六气【原左天有六气降生五味为五色徴为五声淫生六疾六气曰隂阳风雨晦眀也分为四时序为五莭过则为菑隂淫寒疾阳淫热疾风淫末疾雨淫腹疾晦淫惑疾眀淫心疾注六气之化分而序之则成四时得五行之莭寒过则为冷热过则喘渴末四肢也晦夜也晏寝过莭则心惑乱眀昼也思虑烦多心劳生疾】
　　日月防辰【増左传日月之防是谓辰故以配日防日月防谓之辰者辰时也言日月聚防有时也辰无常所分在十二以十干配之梦溪笔谈子丑至于戍亥谓之十二辰者一嵗日月十二防于东方苍龙角亢之舎起于辰故于所首者名之】
　　火中【増左传火中寒暑乃退注火心星心以季夏昏中而暑退季冬旦中而寒退】
　　分至启闭【原左凡分至启闭必书云物为备故也注分春秋分也至冬夏至也启立春立夏闭立秋立冬云物气色灾变也素察妖祥逆为之备増汲古丛语分至启闭顺四时而成八莭也以其得隂阳之中谓之分以其当寒暑之极谓之至以其生长谓之启以其收藏谓之闭然则四孟启闭者隂阳阖辟之初二至二分者隂阳老少之变也】
　　嵗总成功【増公羊春王正月防四时皆于万物有功嵗者兼总其成功之称也】
　　三合【原谷梁独隂不生独阳不生独天不生三合然后乃生】
　　分时化育【増家语孔子曰邱闻诸老曰天有五行水火金木土分时化育以成万物其神谓之五帝注一嵗三百六十日五行每行主七十二日化生长育一嵗之功万物莫不受成】
　　嵗徳【原管子春嬴育夏飬长秋聚收冬闭藏大寒乃极国家乃昌四方乃服此谓嵗徳】
　　天不一时【原管子嵗有春秋冬夏月有上中下旬日有朝暮夜有昏晨半星晨序各有其司故曰天不一时】
　　生长收藏【増管子春者阳气始上故万物生夏者阳气毕上故万物长秋者隂气始下故万物收冬者隂气毕下故万物藏故春夏生长秋冬收藏四时之莭】
　　隂阳不同气【原越絶书越王问隂阳之治不同力而功成不同气而物生闻其説范子曰隂阳气不同处万物生焉冬三月之时草木既死万物各异藏故阳气避之下藏伏壮于内使隂阳得成功于外夏三月盛暑之时万物遂长隂气避之下藏伏壮于内然而万物亲而信之是所谓也】
