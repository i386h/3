<!-- { "loadSidebar": true } -->
　　竖竿影【増月令占候图立秋日午时竖竿影得四尺五寸二分半五谷熟】
　　天河占【増纪厯撮要七夕天河去探米价回快米贱回迟米贵】
　　立秋占【原纪厯撮要朝立秋暮飕飕夜立秋热到头】
　　立秋晴雨【増纪厯撮要立秋日天气晴明万物多不成熟农政全书立秋日小雨吉大雨主伤禾】风占【増纪厯撮要立秋日要西南风主稲禾倍收三日三石四日四石】
　　雷占【原纪厯撮要立秋日雷名躃踣损晚禾亦云秋霹雳主晚稲秕増家塾事亲七月雷大吼有急令】处暑占【増纪厯撮要处暑雨不通白露枉相逢嘉定县志处暑有雨则物成熟谚云处暑若还天不雨纵然结实也难收】
　　神纛车蜂蜜【増辽史太宗纪防同四年秋七月己巳有司奏神纛车有蜂巢成蜜史占之吉】虹占【増家塾事亲虹以立秋四十六日内出正西贯兑中秋有水有旱田家五行七月朔日虹见主年内米贵】
　　赤云占【増万寳全书立秋日申时西南方有赤云宜粟】
　　杂纪
　　差夏【増内经物成于差夏注差夏谓立秋之后一十日也】
　　木连理【増后汉书安帝纪延光三年七月颖川上言木连理】
　　黄鹄集【増古今注汉恵帝五年七月黄鹄二集萧池】
　　广阳门【増李尤广阳门铭广阳位孟厥月在申凉风从时白露已纷】
　　临平湖开【増晋书武帝纪咸寕二年秋七月有星孛于大角呉临平湖自汉末壅塞至是自开父老相传云此湖开天下平】
　　律权石【増晋书律歴志赵石勒十八年七月造建徳殿得圆石状如水碓铭曰律权石重四钧同律度量衡有辛氏造续咸议是王莽时物】
　　彩虹蔽月【増王绍之晋安纪义熙二年七月夜彩虹出西方蔽月】
　　献白鹿【増宋书符瑞志晋成帝咸和四年七月长沙郡逻吏黄光于南郡道遇白鹿驱之不去直来就光追寻光二百余歩光遂抱取遣吏李坚奉献】
　　白燕集【増元嘉起居注元嘉元年七月有白燕集于齐郡逰翔庭宇经九日乃去众燕翼随有数千】见金神【増物理论古有阮师之刀天下之所寳贵也初阮之作刀受法于金精之灵七月庚辛见金神于冶监之门向而再拜金神教以水火之齐五精之錬用隂阳之取刚软之和三年作刀千七百七十口其刀平背夹刃方口洪首截轻防不絶丝髪之系斫坚刚无变动之异】
　　雨绛罗【増异苑张仲舒为司空在广陵城北以元嘉十七年七月中晨夕间辄见门侧有赤气赫然空中忽雨绛罗于其庭广七八分长五六寸皆以笺纸繋之纸广长亦与罗等纷纷甚驶】
　　奏别鹄曲【増南史褚彦囘传尝聚袁粲舍初秋凉夕风月甚美彦回援琴奏别鹄之曲宫商既调风神谐畅王彧谢荘竝在粲坐抚莭而叹曰以无累之神合有道之噐宫商暂离不可得已】
　　流澌亘河【増梁书诸夷传芮芮国其地苦寒七月流澌亘河】
　　荣光【増魏书灵徴志世祖太平真君二年七月天有黄光洞照议者佥谓荣光也】
　　献乌芝【増魏书灵徴志世宗景明三年七月鲁阳献乌芝王者慈仁则生食之令人度世】叶河冰合【増唐书王方翼传方翼征西域七月次叶河无舟而氷一昔合时以为祥】
　　赐屏几【増唐防要贞观十六年七月以素屏赐魏徴】
　　乳盐【増唐会要大厯八年七月觧县安邑两池生乳盬户部侍郎韩滉请荐清庙编之史册从之】玉灵芝【増唐防要上元二年七月甲辰延英殿御坐梁上生玉芝一茎三花亲制玉灵芝诗三章八句曰玉殿肃肃灵芝煌煌重英秀连叶分房宗庙之福其景光元气产之明神合徳紫微间采白蕣呈色载启瑞圗庻得皇极天心有眷王道惟直幸生芳本当我扆旒放此灵质贲其王猷神惟不爱道亦无求端拱思惟永荷天休】
　　送张仁亶【増全唐诗话景龙三年七月幸望春宫送朔方节度张仁亶赴军苏颋奉和幸望春宫送朔方军大总管张仁亶诗北风吹早鴈日夕渡河飞冷胶应折霜明草正腓老臣帷幄算元宰庙堂机饯饮廻仙跸临戎觧御衣军装乘晓发师律春归方伫勲庸盛天辞防紫防】
　　霹雳引【増沈佺期霹雳引岁七月火伏而金生客有鼓琴于门者奏霹雳之商声始戛羽以騞砉终扣宫而砰駖电耀耀兮龙跃雷阗阗兮雨冥鸣唅以防雅态歘翕以横生有如驱千旗制五兵截荒虺斮长鲸孰与广陵比意别鹤俦精而已】
　　举子忙【増秦中岁时记进士下第当年七月复献新文求防觧故曰槐花黄举子忙】
　　七月雪【増沙洲记自龙涸至大浸川一千九百里夜肃肃常有风寒七月雨便是雪遥望四山皓然皆白】
　　飞霜殿【増建康实录贞观二十七年七月宴五品已上于飞霜殿丝竹递奏羣臣上夀赐绫锦殿在元武门北因地形髙敞层阁三成引水为洁渌池以涤炎暑】
　　伐篴竹【増甘泽謡许云封乐工之篴者贞元初韦应物为和州牧夜泊灵壁驿忽闻云封篴声韦公谓其声似天寳中梨园法曲李謩所吹者召问之乃是李謩外孙韦公曰吾有乳母之子甞受篴李供奉旧吹之篴即李君所赐遂囊出旧篴云封曰信是佳篴但非外祖所吹者竹生云夣之南鉴在柯亭之下以今年七月望前生明年七月望前伐过期不伐则其音实未期而伐则其音泛浮者外泽中干干者受不全不全则其竹夭凡一声出入九息古之至音者一叠十二节一节十二敲其已夭之竹遇至音必破韦公曰欲信女鍳篴破无伤云封乃奉篴吹六州遍一叠未尽划然中裂韦公惊叹乆之】
　　三足乌【増周书明帝纪二年七月景申顺阳献三足乌羣臣上表称诏曰夫天不爱寳地称表瑞鳯巢阿阁图龙跃沼岂直日月珠连风雨玉烛是以钩命诀曰王者至孝则出元命苞曰人君至治所有虞舜蒸蒸来兹异趾周文翼翼翔此灵禽惟此天休景福在民可大赦天下文武官普进一级】
　　隔陇合穗【増宋史五行志太平兴国五年七月蓬莱县民王明田谷隔陇合穗相去一尺许又咸平六年七月涉县民连罕田隔四陇同颖】
　　进时政论【増宋史胡安国传绍兴二年七月入对髙宗曰闻卿大名渇于相见何为累诏不至安国辞谢乞以所进时政论二十一篇者施行】
　　郑康成生【増太平广记郑康成以永建二年七月戊寅生】
　　九成宫宴【増玉海仪鳯三年七月丁巳宴近臣诸亲于九成宫之咸亨殿上谓霍王元轨等曰甘雨频降夏麦豊熟秋稼滋荣思与叔防同为此欢因赋七言效栢梁体霍王相王侍臣竝和】
　　阅四库书【増玉海咸平五年七月庚戌幸三馆秘阁阅四库书赐直官校理器币】
　　赐御制诗【増玉海雍熙四年七月乙丑御制早秋诗二首立秋日暮雨诗一首赐近臣】进书赏格【増玉海绍兴十六年七月乙酉陈泰初进神哲御集百有十人册上谕大臣令立定赏格重则进官轻则赐帛】
　　五箴【増玉海景祐三年七月乙酉翰林侍读学士冯元上金华五箴示诏褒答三史判官谢绛言事进圣治五箴曰绍闻君臣内戒谨命敬变云】
　　烧稻【増眞腊风土记眞腊国七月烧稻其时新稻已熟迎于南门外烧之以供佛妇女车象徃观者无数】孟婆风【増野记七月江南有大风相传以为孟婆怒按山海经谓帝之女逰于江中出入风雨自随以帝女故曰孟婆】
　　野蚕成茧【増金史太宗纪天防三年七月己夘锦州野蚕成茧奉其丝帛来献】
　　鬭促织【増帝京景物略七月始鬭促织壮夫士人亦为之鬭有塲塲有主者其飬之又有师鬭盆筩礶无家不贮】
　　沃野倍获【増名胜志大同府沃野镇沃野者其地沃良沙土尽黒功省获倍毎至七月皆熟】鸜鹆食蝗【増辉县志元至元五年秋七月鸜鹆食蝗时蝗生牧野鸜鹆自西北飞来方六七里林木皆满遂将蝗食且尽作阵飞去】
　　右英夫人降【増眞仙通鉴右英夫人西王母第十三女名媚兰字申林治沧浪山受书为云林夫人晋哀帝兴寕三年七月防句曲山】
　　西王母下敎【増三洞珠嚢西王母以上皇元年七月于南浮洞室下敎以授清虚真人】
　　御制初秋幸西苑观荷命小船采莲诗命驾临西苑初秋向晩天芰荷池沼满鸥鹭夕阳边频使移轻舫时来献采莲离宫防槛外风动碧翩翩
　　御制初秋景山诗新凉树色向金天御辇遥停蔓草边盛暑已过销夏日清风才到有秋年髙临三殿九重阔下看千家万户连薄暮山亭观射毕回宫道起苍烟
　　御制初秋咏竹诗森翆青青绕碧塘霜姿霭霭动幽香寒风不变终身节绿叶纷然暎晩凉
　　晋七月折杨栁歌【増织女逰河边牵牛顾自叹一会复周年折杨栁结长命草同心不相负】
　　白居易秋逰原上诗【増七月行已半早凉天清清晨起中徐歩出柴荆露杖笻竹冷风越蕉轻闲擕弟侄軰同上秋原行新枣未全赤晚有余馨依依田家叟设此相逄迎自我到此村徃来白髪生村中相识乆老防皆有情留连向暮归树树风蝉声是时新雨足禾黍夹道青见此令人饱何必待西成】
　　李贺七月乐词【増星依云渚冷露滴盘中圆好花生木末衰穗愁空园夜天如玉砌池叶极青钱仅厌舞衫薄稍知花簟寒晓风何拂拂北斗光防干】

　　御定月令辑要卷十四
<史部,时令类,御定月令辑要>
　　钦定四库全书
　　御定月令辑要卷十五
　　八月令
　　天道
　　日在角【原礼仲秋之月日在角集説角在辰夀星之次也】
　　中星【原礼昏牵牛中旦觜觽中淮南子注牵牛北方元武之宿觜觽西方白虎之宿】
　　律中南吕【原礼律中南吕集説南吕酉律长五寸三分寸之一增史记律书八月律中南吕者言阳气之旅入蔵也淮南子斗指酉酉者饱也律受南吕南吕者任包大也又南吕之数四十八主八月白虎通八月谓之南吕何南者任也言阳气尚有任生荠麦也故隂拒之也严巨川诗南吕初开律金风已戒凉】盲风至【原礼盲风至疏秦人谓疾风为盲风】
　　雷收声【原礼雷始收声注雷始收声在地中动内物也】
　　辰星见汉西【増左星孛大辰疏八月之昏角星与日俱没大辰见于西方天汉在箕斗之间于是时天汉西南东北斜列于天大辰之星见在天汉之西】
　　赞阳秀物【増国语五间南吕赞阳秀物也注八月曰南吕坤六二也荣而不实曰秀南任也隂任阳事助成万物也】
　　辰伏【原夏小正辰则伏辰谓星也伏也者入而不见也】
　　雷入地【増汉书五行志于易雷以八月入其卦曰归妹言雷复归入地则孕毓根核保蔵蛰虫避盛隂之害】
　　招摇指酉【原淮南子仲秋之月招摇指酉晋书乐志八月之辰谓为酉酉者緧也谓万物皆緧缩也】天关黄道【増星经角二星东方首宿南左角名天津苍色北右角为天门黄色中间名天关八月日在北南去北辰九十一度凡日月五星皆从天关行为黄道】
　　秋门【増説文酉为秋门万物已入】
　　豆花雨【原嵗时广记荆楚嵗时记云豆花雨乃八月雨也】
　　裂叶风【増嵗时广记裂叶风八月风也】
　　仲商【原梁元帝纂要秋曰仲秋亦曰仲商】
　　日月会夀星【増大衍星分图八月酉日日月会于夀星】
　　小春【増田家五行八月中旬作热谓之潮热又名八月小春】
　　霜降信【増田家杂占八月中气前后起西北风谓之霜降信未风先雨谓之料信雨】
　　节序
