<!-- { "loadSidebar": true } -->
　　祀太嵗诸神【原续文献通考洪武二年定以惊蛰秋分日祀太嵗诸神以清眀霜降日祀岳渎诸神坛据髙阜南向】
　　祭旗纛【原续文献通考旗纛藏之内府毎嵗仲秋祭山川遣旗手祭于山川坛内之旗纛庙霜降日又祭于教塲嵗暮享太庙日又祭于承天门外】
　　祭城隍【原续文献通考洪武己酉特勅郡邑各设无祀神坛以三月清眀七月十五十月初一日祭以城隍神主之鍳察善恶】
　　大比【増续文献通考洪武十七年颁行科举成式凡三年大比子午夘酉年乡试辰戌丑未年防试】
　　民用
　　菑畬【原易不耕获不菑畬则利有攸往尔雅田一嵗曰菑二嵗曰新田三嵗曰畬】
　　圃【増诗九月筑场圃春夏为圃秋冬为笺圃同地自物生之时耕治之以种菜茹至物尽成熟筑坚以为】
　　深衣【原礼深衣制十有二幅以应十有二月袂圜以应规曲袷如矩以应方负绳及踝以应直下齐如权衡以应平】
　　庶人时荐【增礼庶人春荐韭夏荐麦秋荐黍冬荐稻韭以卵麦以鱼黍以豚稻以雁】
　　温凊定省【原礼凡为人子之礼冬温而夏凊昬定而晨省】
　　冬夏贽【原仪礼士相见礼贽冬用雉夏用腒左头奉之防腒干雉】
　　冬夏屦【増仪礼屦夏用葛冬皮屦可也】
　　中山酒【増周礼天官酒正清酒注清酒今中山冬酿接夏而成者搜神记狄希中山人也能造千日酒饮之亦千日醉】
　　年谷和熟【増左年谷和熟天賛之也鲜不五稔注少尚当歴五年多则不啻】
　　□蓘丰年【原左譬如农夫是□是蓘虽有饥馑必有丰年注□耘壅苖为蓘言耕鉏不以水旱息必有丰年之收】
　　阖庐【原左传吾侪小人皆有阖庐以辟燥湿寒暑】
　　乐嵗【原孟子乐嵗终身饱増武瓘诗共贺人安丰乐嵗幸陪珠履侍银章】
　　农察四时【増国语今夫农羣萃而州处察其四时权莭其用耒耜枷芟及寒撃菓除田以待时耕及耕深耕而疾耰之以待时雨时雨既至挟其枪刈耨镈以从事于田野】
　　皮絺待乏【原国语贾人夏则资皮冬则资絺旱则资舟水则资车以待乏也】
　　婚礼从时【原家语霜降而妇功成嫁娶者行焉氷泮而农桑起婚礼杀焉】
　　饮食时【原家语用水火金木饮食必时注用水渔人以时入泽梁用火季春出火季秋纳火也用金以时采铜鐡用木斧斤以时入山林饮食各随四时之道也】
　　十年蓄【増管子悬时积嵗国有十年之蓄】
　　嵗有四秋【原管子嵗有四秋而分有四时故曰农事且作请以什伍农夫赋耜鐡此之谓春之秋大夏且至丝纩之所作此之谓夏之秋而大秋成五谷之所防此之谓秋之秋大冬营室中女事纺绩缉缕之所作也此之谓冬之秋】
　　谷贵贱【増管子时有春秋故谷有贵贱注春谷贵秋谷贱】
　　寒耕暑芸【原管子农夫寒耕暑芸力归于上女勤于缉织徽织功归于府】
　　秋籴春粜【増管子秋籴以五春粜以束注谓富者秋时以五籴之至春出粜便收其束矣束十疋也】作衣服【増墨子古之人未知衣服之制故圣人作之冬则绢帛轻且温夏则絺绤清且凉所以适身体和肌肤也】
　　菱芰橡栗【増列子柱厉叔事吕敖公自为不知己去居海上夏日则食菱芰冬日则食橡栗】八谷【増吴越春秋春种八谷夏长而飬秋成而聚冬蓄而藏】
　　善卷逍遥【増庄子善卷曰予立身于宇宙之中冬日衣皮毛夏日衣葛絺春耕种形足以劳动秋收敛身足以休食日出而作日入而息逍遥于天地之间而心意自得】
　　嵗更刀【増庄子良庖嵗更刀割也】
　　春兰秋鞠【原楚辞春兰兮秋鞠长无絶兮终古注春祀以兰秋祀以鞠】
　　突夏寒室【原楚辞冬有突夏夏室寒些注言隆冬冻寒则有大屋复突温室盛夏暑热则有洞达隂堂其内寒凉也】
　　美禾麦【原吕氏春秋今兹美禾来兹美麦注兹年也】
　　采材竹【増史记孙叔敖孙叔敖为楚相秋冬劝民山采春夏以水注乗多水时而出材竹】种谷树木【原史记货殖传谚曰百里不贩樵千里不贩籴居之一嵗种之以谷十嵗树之以木百嵗来之以徳徳者人物之谓也】
　　一嵗千酿【増汉书食货志通邑大都酤一嵗千酿注千瓮以酿酒】
　　千石鱼陂【増汉书食货志水居千石鱼陂注言有大陂飬鱼一嵗收鱼千石鱼以斤两为计】踆鸱【増汉书食货志踆防注踆鸱谓芋也有根可食以充粮故无饥年】
　　农夫寒暑【原汉书贡禹农夫父子露中野不避寒暑捽莫耙土手胼胝】
　　螈蚕【増淮南子螈蚕一嵗再登非不利也然而王法禁之者为其残桑也】
　　鱼椒祭【増盐鐡论古者有鱼椒之祭春秋祀其祖祠】
　　田家伏腊【原杨恽报孙恵宗书田家作苦嵗时伏腊烹羊炮羔斗酒自劳】
　　春生秋熟【原春秋説题辞菽者属也春生秋熟理通体属也】
　　嘉谷【原説文禾嘉谷也以二月而种八月始熟得时之中故谓之禾】
　　耕在趣时【増汜胜之书耕之本在于趣时和土务粪泽旱锄获春冻觧地气始通土一和解夏至天气始暑隂气始盛土复解夏至后九十日昼夜分天地气和以此时耕田一而当五名曰膏泽皆得时功】脂田脯田【増汜胜之书秋无雨而耕絶土气土坚垎名曰脂田及盛冬耕泄隂气土枯燥名曰脯田脯田与脂田皆伤田二嵗不起稼则一嵗休之】
　　爱田【増汜胜之书凡爱田常以五月耕六月再耕七月勿耕谨摩平以待种时五月耕一当三六月耕一当再若七月耕五不当一】
　　槩禾【増汜胜之书植禾夏至后八十九十日常夜半之天有霜若白露下以平明时令两人持长索相对各持一头以槩禾中去霜露日出乃止如此禾稼五谷不伤矣】
　　九谷忌【増汜胜之书小豆忌夘稻麻忌辰禾忌丙黍忌丑秫忌寅未小麦忌戍大麦忌子大豆忌申夘凡九谷有忌日种之不避其忌则多伤败】
　　亩收十石【増汜胜之书冬雨雪止輙以蔺之掩地雪勿使从风飞去后雪复蔺之则立春保泽冻虫死来年宜稼得时之和适地之宜田虽薄恶亩可收十石】
　　种桑【増汜胜之书种桑法五月取椹着水中即以手渍之以水灌洗取子隂干治肥田十亩荒田久不耕者尤善好耕治之毎亩以黍椹子各三升合种之黍桑当俱生锄之桑令稀踈调适黍熟获之桑生正与黍髙平因以利鎌摩地刈之曝令燥后有风调放火烧之常风起火桑至春生一亩食三箔蚕】
　　伐竹木【増四民月令自正月以终季夏不可伐木必生蠧虫或曰其月无壬子日以上旬伐之虽春夏不蠧犹有剖析开觧之害又犯时令非急无伐十一月伐竹木】
　　五时食禽【増月令问答凡十二辰之禽五时所食者必家人所畜丑牛未羊戌犬酉鸡亥豕而已其余龙虎以下非食也春木王木胜土土王四季四季之禽牛属季夏犬属季秋故未羊可以为春食也夏火王火胜金故酉鸡可以为夏食也季夏土王土胜水当食豕而食牛土五行之尊者牛五畜之大者四行之牲无足以配土徳者故以牛为季夏食也秋金王金胜木寅虎非可食者犬豕而无角虎属也故以犬为秋食也冬水王水胜火当食马而礼不以马为牲故以其而食豕也】
　　当风向日【増论衡盛夏之时当风而立冬之月向日而坐其夏欲得寒而冬欲得温也】醪醴缥清【増曺植酒赋其味有宜城醪醴苍梧缥清或秋藏冬或春温夏成】
　　温房清室【増曺植七啓温房则冬服絺绤清室则中夏霜】
　　八【原吴録南阳郡一嵗八绩増交州记一嵗八绩茧出日南永嘉记永嘉有八軰蚕一曰蚖珍蚕三月绩二曰柘四月初绩三曰蚖蚕四月绩四曰爱珍蚕五月绩五曰爱蚕六月末绩六曰寒珍蚕七月绩七曰四出蚕九月初绩八曰寒蚕十月绩凡蚕再熟者前軰皆谓之珍左思吴都赋乡贡八蚕之绵】杏金丹【増左慈秘诀杏金丹方出浑皇子服之长年不死其法须人罕到处寅月镢劚杏树地下通阳气二月除树下草三月离树五歩作畦垄以通水亢旱则引泉灌溉有霜雪则烧火树下以救花苞至五月杏熟自落收仁六斗以汤浸去皮及双仁者用南流水三石和研取汁两石八斗去滓以新鐡釡用酥三斤以糠火及炭然釡少少磨酥至尽内汁入釡釡上安盆盆中鑚孔用悬车辖至釡底以纸塞孔勿令泄气初着糠火一日三动车辖以衮其汁五日露液生十日白霜起又二日霜尽即金花起乃丹成也开盆炙干以翎扫下枣肉和丸梧子大毎服三丸空心暖酒下】
　　和羮【増缪袭祭仪夏祠和羮芼以葵秋祠和羹芼以葱冬祠和羮芼以韭】
　　取蜂蜜【増博物志诸逺方山郡幽僻处出蜜蜡人徃往以桶聚蜂毎年一取】
　　附子【原博物志附子乌头天雄一物也春秋冬夏采之各异増广志奚毒附子也一年为侧子二年为乌喙三年为附子四年为乌头五年为天雄名医别録冬月采为附子春月采为乌头图经五者并出蜀土都是一种所产其种出于龙州冬至前先将陆田耕五七遍以猪粪粪之然后布种逐月耘耘至次年八月后方成本只种附子一物至成熟后乃有四物】
　　锦鸡羽【増张华禽经锦鸡状如鸠鸽膺前五色如孔雀羽出南诏越山中嵗采捕之为衣服之饰】冬处春游【増张华归田赋随隂阳之开阖从时宜以卷舒冬奥处以城邑春放游于田卢】相风【増拾遗记帝与娥皇泛于海上以桂枝为表结芳茅为斿刻玉为鸠置于表端言知四时之今之相风此遗像也】
　　牢九【増卢谌祭法春祠用馒头饧饼髄饼牢九夏秋冬亦如之夏祠别用乳饼冬祠用环饼也原束晳饼赋其可以通冬达夏终嵗常施四时从用无所不宜唯牢九乎】
　　女酒【増南方草木状南中有女数嵗即大酿酒既漉冬陂池竭时寘酒罂中密固其上瘗陂中至春潴水满亦不女将嫁乃陂取酒以供贺客谓之女酒其味絶美】
　　宿根茄【増南方草木状交广草木经冬不衰故蔬圃之中种茄宿根有三五年者渐长枝干乃成大树毎夏秋盛熟则梯树采之】
　　益智子【増南方草木状益智子如笔毫长七八分二月花色若莲着实五六月熟味辛杂五味中芬芳亦可盐曝出交趾合浦】
　　荔枝【原南方草木状荔枝树髙五六丈緑叶蓬蓬冬夏荣茂青花朱实大如鸡子核黄黑似熟莲实白如昉甘而多汁似安石榴増旧唐书白居易南賔郡花木多竒居易在郡为木莲荔枝图各记其状曰荔枝生巴峡间形圆如帷葢叶如桂冬青华如橘春荣实如丹夏熟朶如蒲萄核如枇杷殻如红缯膜如紫绡瓤肉莹白如氷雪浆甘酸如醴酪若离本枝一日而色变二日而香变三日而味变四五日外色香味尽去矣】枫香树【増南方草木状枫香树似白杨叶圆而岐分有子而香其子大如鸭卵二月花乃着实八九月熟曝干可烧】
　　龙眼【増南方草木状龙眼髙一二丈似荔枝而枝叶微小凌冬不凋春末夏初开细白花七月实熟】杨桃【増临海异物志杨桃似橄防味甜五月十月熟谚曰杨桃无蹙一嵗三熟其色青黄核如枣核】石南树【増南方记石南树野生二月花仍连着实如燕卵七八月熟采取核作肥鱼羮和之尤美】云母【増抱朴子云母五色并具而多青者名云英宜春服之五色并具而多赤者名云珠宜夏服之五色并具而多白者名云液宜秋服之五色并具而多黒者名云母宜冬服之但有青黄二色者名云砂宜季夏服之晶晶纯白者名磷石四时可服也】
