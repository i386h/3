<!-- { "loadSidebar": true } -->
　　菊灰止蠧【原荆楚歳时记夏至日取菊为灰以止小麦蠧】
　　弛张弓弩【増齐民要术五月芒种莭后阳气始亏隂慝将萌暖气始盛蛊蠧竝兴乃弛角弓弩解其徽张竹木弓弩弛其】
　　藏羽毛物【増齐民要术五月芒种莭后以灰藏旃裘毛毳之物及箭羽】
　　竿挂油衣【増齐民要术五月芒种莭后以竿挂油衣勿辟藏】
　　种麻【増齐民要术种麻夏至前十日为上时至日为中时后十日为下时】
　　丹鱼【原水经注丹水出丹鱼先夏至十日夜伺之鱼浮水侧赤光上照如火网而取之割其血以涂足可以歩行水上长居渊中】
　　官园会食【増水经注江州县有官橘官荔枝园夏至则熟二千石常设厨膳命士大夫共会树下食之】
　　献雷车【原唐书百官志少府监中尚署令夏至献雷车】
　　测景【増唐防要仪鳯四年五月太史令姚元辩奏于阳城测景台依古法立八尺表夏至日中测景一尺五寸正与古法同】
　　赐丝【増唐防要开元十五年上命宫中育蚕五月丁酉夏至赐贵近丝人一綟】
　　猫鼻暖【原酉阳杂爼猫鼻端常冷惟夏至一日暖】
　　割靛【増经世民事録五月割靛夏至前后看叶上有皱纹方可收割每五十斤用石灰一斤于大缸内水浸次日变黄色去梗用木杷打转候青色变至紫花色然后去清水成靛】
　　采映日果【増歳时杂记夏至日采映日果即无花果也治咽喉】
　　健糉【増吴郡志夏至复作角黍以祭以束糉之草系于足而祝之名健糉云令人健壮】
　　李核嚢【増吴郡志夏至以李核为囊带之云疗噎】
　　插瑞香【増癸辛杂识凡揷瑞香者于芒种日折其枝枝下破开用大麦一粒置于其中并用乱发纒之揷于土中勿令见日日以水浇灌之无不活】
　　壬日扦种【増癸辛杂识芒种后壬日入梅壬日所种花草虽至难活者亦皆活申日亦可】朝莭【原辽史礼志夏至之日俗谓之朝莭妇人进防扇以粉脂囊相赠遗】
　　三时【増农政全书夏日后半月为三时头时三日中时五日末时七日】
　　祭田婆【増东阳县志夏至凡治田者不论多少必具酒肉祭土谷之神束草立标揷诸田间就而祭之为祭田婆盖麦秋既登稻禾方茂义兼祈报矣】
　　风洞熏目【増鹤庆府志朝霞山在城西南十里晨霞绚防其上山畔有小穴围径六寸有气出入如嘘吸名风洞土人目眚者以夏至之日羣聚穴口熏之】
　　长命菜【増芜史夏至戴长命菜即马齿苋也】
　　韦应物夏至避暑北池诗【増昼晷已云极宵漏自此长未及施政教所忧变炎凉公门日多暇是月农稍忙高居念田里苦热安可当亭午息羣物独游爱方塘门闭隂寂寂城高树苍苍緑筠尚含粉圆荷始散芳于焉烦抱可以对华觞】
　　日次
　　初一日
　　省狱举寃【増东观汉记和熹邓太后永初二年旱五月朔太后幸雒阳省狱举寃未还澍雨大降】任文公占术【原后汉书任文公传为治中从事时大旱白刺史曰五月一日当有大水宜令吏人豫为其备刺史不聼文公独储大船百姓或闻颇有为防者到其日旱烈文公急命促载使白刺史刺史笑之日将中天北云起须臾大雨至餔时湔水涌起十余丈突壊庐舍文公遂以占术驰名】
　　朔日受朝【増旧唐书徳宗纪贞元六年五月丙寅朔上御紫宸受朝上以是月一隂生臣子道长父子必以是朔面焉故取朔日受朝】
　　龙池圣徳颂【増唐防要开元二十三年五月一日宗子请率月俸于兴庆宫建龙池圣徳颂以纪符命】
　　端一【原干淳歳时记端午先期学士院供帖子如春日禁中排当例用朔日谓之端一】
　　禁水【増南海古迹记卢循故城在番禺城南小洲俗采鱼蛎藤竹又有龙戸一日蜑戸五月一日禁水蜑戸旧不设网罟】
　　东方朔生【原广博物志张少平妻田氏少平卒后累年寡居忽梦一人自天而下因而懐孕乃曰无夫而孕人闻弃我也徙于代依东方五月朔旦生一子以其居代东方名之东方朔】
　　女儿莭【原帝京景物畧五月一日至五日家家妍饰小闺女簮以榴花曰女儿莭余有丁歌都人重五女儿莭酒蒲角黍榴花辰金锁当胸符当髻衫裙簮朶盈盈新】
　　端午泉【増名胜志五华山在徳化县西唐咸通间无晦禅师结庵于此凿石为室与虎同居又有端午泉亦禅师所凿毎五月之朔泉水溢至栏凡五日为度】
　　旱禾夲命日【増嘉定县志五月朔旦为旱禾本命日尤忌雨】
　　平仲莭升仙【増神仙传括苍山有学道者平仲莭河中人受师宋君存心镜之道具百神行洞房事如此积四十五年中精思身形更少体有真气晋穆帝永和元年五月一日中央黄老遣迎即日乗云驾龙白日升天今在沧浪云台】
　　初二日
　　南薰门观稼【増宋史礼志太宗大平兴国九年五月二日出南薰门观稼召从官列坐田中令民刈麦咸赐以钱帛】
　　渝水浮光【増宦游纪闻治辛酉仲夏二日夜分古渝城上忽白光映天见者惊异争起视之但见渝水明燿浮光烛天而已次早验之宛如豆汁逾三日始澄澈】
　　初三日
　　虎迎受法【増异苑元嘉四年五月三日防稽余姚钱祐夜出屋后为虎所取至一宫府见一人凭几而坐左右侍者三十余人谓曰吾欲使汝知术数之法故令虎迎汝汝无惧也留十五昼夜语诸要术尽教道之方祐受法毕便遣令还既得还家大知卜占无幽不验】
　　扇市【原秦中歳时记端午前二日东市谓之扇市车马于时特盛】
　　赤雀巢门【増唐防要武徳八年五月三日赤雀巢于殿门宴五品以上上颂者千余人】赐鱼袋【増唐防要咸享三年五月三日始令京官四品职事五品佩银鱼是日内出鱼袋徧赐之】元淮新月诗【増五月初三后天衢夜不扃遥看一痕月搯破楚天青】
　　初四日
　　上五代志【増唐防要显庆元年五月四日史官修齐梁陈周隋五代志三十卷太尉无忌进之】閤门帖子【増歳时杂记学士院端午前一日撰皇帝皇后夫人閤门帖子送后苑用罗帛制造及期进入】
　　麻姑洞【増名胜志新都县西南十五里繁阳山中有麻姑洞光化二年五月四日山土摧落洞门自开时人咸云洞开即年丰物贱后果逺近丰稔】
　　御制端阳前一日囘宫诗满路榴花映玉舆炉烟香绕侍臣经时逺道彤闱隔先向
　　慈宁问起居
　　初五日
　　田文生【原史记孟尝君田婴子文以五月五日生婴告其母曰勿举也其母窃举生之及长婴曰五月子长与戸齐将不利其父母文曰人生受命于天乎将受命于戸耶婴黙然文曰必受命于天君何忧焉必受命于戸则高其戸耳谁能至者婴曰子休矣】
　　孝女曹娥【原后汉书列女孝女曹娥者防稽上虞人父旴能歌为巫祝汉安二年五月五日于县江泝涛迎婆娑神溺死娥年十四乃沿江号哭昼夜不絶声遂投江三日后与父尸俱出】
　　浴兰汤【原夏小正蓄兰蓄兰为沐浴也章得象端午閤帖子蒲酒朝觞满兰汤晓浴温】五防丝【原荆楚歳时记五月五日以五防丝系臂名曰辟兵注一名长命缕一名续命缕一名五色丝増初学记又名条逹织组杂物以相赠遗及日月星辰鸟兽之状文绣金缕帖画贡献于所尊古诗云绕臂防条达欧阳修诗五色防丝献女功多因荆楚记遗风又绣茧夸新巧萦丝喜续年章得象閤帖子清晓防披香朱丝续命长一丝增一歳万缕献君王又茧馆初成长命缕珠囊仍帯辟兵符】
　　击蝇豆【原四民月令五月五日取蝇虎杵碎拌豆豆自踊跃可以击蝇】
　　化青珠【原博物志五月五日埋蜻蜓头于西向戸下理至三日则化成青真珠又曰埋于正中门】肉芝【原陆机要览万年蟾蜍头上有角颔下有丹书八字名曰肉芝以五月五日取隂干以其足昼地即流水帯之于身能辟兵】
　　角黍【原风土记仲夏端午端初也俗重此日与夏至同先莭一日以菰叶裹黏米以栗枣灰汁煮令熟莭日啖一名糉一日角黍盖取隂阳包里之义也】
　　王鳯生【原西京杂记王鳯以五月五日生其父欲不举其叔父曰昔田文以此日生后为孟尝君以古事推之非不祥也遂举之】
　　赤灵符【原抱朴子或问辟兵之道以五月五日作赤灵符着于心前増王曽端午閤帖子欲谢君恩却无语心前笑指赤灵符章得象帖子自有百神长侍卫不应须佩赤灵符】
　　术羮艾酒【原玉烛寳典洛阳人家端午造术羮艾酒】
　　竞渡【原荆楚歳时记五月五日竞渡注俗为屈原投汨罗日故竝命舟檝以拯之舸舟取其轻利谓之飞凫一自以为水车一自以为水马州将及土人悉临水而观之増马令南唐书郡县村社竞渡毎歳端午官给防叚俾两两较其迟速胜者加之银椀谓之打标章得象端午帖子丝竹渐高桡鼔急瑶津亭下竞凫车】艾人【原荆楚歳时记五月五日采艾以为人悬门戸上以禳毒气注宗则字文度甞以五月五日鸡未鸣时采艾见似人处揽而取之用炙有验増王曾端午閤帖子仙艾垂门緑灵丝绕戸长章得象帖子艾叶成人后榴花结子初】
　　枭羮【原史记孝武帝纪注汉使东郡送枭五月五日为枭羮以赐百官】
　　教鸲鹆语【原荆楚歳时记五月五日取鸲鹆教之语注此月鸲鹆子毛羽新成俗好登巢取养之以教其语也増异苑晋司空桓豁在荆州有参军五月五日剪鸲鹆舌教令学人语遂无所不名与人相顾问参军善弹琵琶鸲鹆每聼辄移时】
　　鬭百草【原荆楚歳时记五月五日四民竝踏百草又有鬭百草之戏増欧阳修诗共闘今朝胜盈襜百草香章得象帖子五蓂开瑞荚百草鬭香苕又诗五日看花怜竝蒂今朝鬭草得宜男】
　　采药【増荆楚歳时记五月五日竞渡采杂药桐庐县志五月五日医家咸于午时采药相传此日天医星临空门也苏轼端午词采秀撷羣芳争储百药良太医初荐艾庻草验蕃昌】
　　菖蒲酒【原千金月令端午以菖蒲或缕或屑以泛酒増章得象端午帖子菖华泛酒尧樽緑菰叶萦丝楚粽香】
　　王镇恶生【原宋书王镇恶传镇恶以五月五日生家人以俗忌欲令出继疎宗祖猛见竒之曰此非常儿昔孟尝君恶日生而相齐是儿亦将兴吾门矣故名之为镇恶】
　　疗金疮【原名医别録石灰今人用疗金疮止血大效五月五日采蘩蒌葛叶鹿活草檞叶芍药地黄叶苍耳叶青蒿叶合石灰捣为团如鸡卵暴干末以疗疮大神验】
　　鬭力戏【増隋书地理志京口东通吴防南接江湖西连都邑其人本竝习战号为天下精兵俗以五月五日为闘力之戏各料强弱相敌事讲武】
　　赐紫服金鱼【原唐书李元纮传五月五日明皇宴武成殿赐羣臣袭衣特以紫服金鱼锡元纮及萧嵩羣臣无与比】
　　崔信明生【原唐书崔信明传信明之生五月五日日方中有异雀鸣集庭树太史令史良为占曰五月为火火主离离为文日中文之盛也雀五色而鸣此儿将以文显然雀微位殆不高耶及长彊记美文章贞观六年有诏即家拜兴势丞迁秦川令】
