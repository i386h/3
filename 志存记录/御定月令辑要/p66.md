<!-- { "loadSidebar": true } -->
　　梅雨【原埤雅江湘二浙四五月间梅欲黄落则水润土溽柱础皆汗蒸郁成雨谓之梅雨也增琐碎录立夏后逄庚日为入梅芒种后逄辰日为出梅唐太宗诗和风吹绿野梅雨洒芳田杜甫诗思霑道暍黄梅雨敢望宫恩玉井氷】
　　防苍积雪【增名山记防苍山绵亘百余里若屏风然有十九环列内向隂崕积雪经夏不消故亦名雪山】
　　舶防风【原涌幢小品吴中五六月间梅雨既过必有大风连数日土人谓之舶防风云是舶商请于海神得之凡舶遇此风日行数千里虽猛而不为害四明钱塘商至夏中毕集者此风致之也増苏轼诗三旬已过黄梅雨万里初来舶防风】
　　政典
　　楅衡【原诗夏而楅衡注秋将尝祭而夏楅衡施于牛角以止触饬其牲言夙戒也】
　　夏苗【增礼嵗三田疏夏田为苖择取不孕任者若治苖去不秀实者原尔雅夏猎为苖注为苖稼除害增沈约均圣论夏苖取其害谷】
　　夏不田【增礼嵗三田注三田者夏不田疏以夏是生养之时故不田公羊公狩于郎注不以夏田者春秋制也以为飞鸟未去于巢走兽未离于穴恐伤害于防穉故于苑囿中取之】
　　车旂服物【原礼乗朱路驾赤駵载赤旂衣朱衣服赤玉食菽与鸡其器高以麤注菽实孚甲坚合属水鸡木畜时热食之亦以安性也麤犹大也器高大者象物盛长】
　　夏宗【增周礼春官大宗伯夏见曰宗注宗尊也欲其尊王疏夏南方六服当宗之岁尽来宗】夏官【增周礼夏官司马疏象夏所立之官马者武也言为武者也夏整齐万物天子立司马共掌邦政政可以平诸侯正天下故曰统六师平邦国唐书百官志光宅二年改兵部曰夏官】
　　祭先牧【增周礼夏官校人夏祭先牧注先牧始养马者疏祭之者夏草茂求肥充也】
　　颁马攻特【原周礼夏官校人颁马攻特注夏通淫之后攻其特为其蹄齧不可乗用郑司农云攻特谓騬之】
　　庌马【原周礼夏官圉师夏庌马注庌庑也庑所以庇马凉也】
　　禁原蚕【原周礼马质禁原蚕注原再也天文辰为马蚕书蚕为龙精龙马同气禁蚕以息马也埤雅再蚕谓之原蚕一名魏蚕今以晚蚕养之先王之法禁焉俗谓之夏蚕亦曰热蚕】
　　夏储【增国语鲁宣公夏滥于泗渊里革断其罟而弃之曰古者鸟兽孕水虫成兽虞于是乎禁罝罗矠鱼鼈以为夏槁助生阜也注矠也槁干也夏不得取故于此时刺鱼鼈以为夏储】
　　禁罟【原逸周书禹之禁夏三月川泽不入网罟成鱼鼈之长】
　　夏五政【原管子夏三月以丙丁之日发五政一政曰求有功发劳力者而举之二政曰开久坟发故屋辟故窌以假贷三政曰令禁扇去笠毋扱免除急漏田卢四政曰求有徳赐布施于民者而赏之五政曰令禁罝设禽兽毋杀飞鸟五政茍时夏雨乃至也】
　　火行御【增管子睹丙子火行御天子出令命行人内御令掘沟浍津旧涂发蔵任君赐赏君子修游驰以发地气出皮币命行人修春秋之礼于天下诸侯通天下遇者兼和然则天无疾风草木发奋郁气息民不疾而荣华蕃七十二日而毕】
　　祝融为司徒【增管子祝融辨乎南方故使为司徒夏者司徒也注谓主徒众使务农也】赏五徳【增管子夏赏五徳满爵禄迁官位礼孝弟复贤力所以劝功也注五徳谓五常之徳贤而有功当复除之此皆夏令】
　　夏禁【增管子夏无遏水逹名川塞大谷动土功射鸟兽注凡此夏之禁又夏政不禁则五谷不成】审治刑赏【增管子乗夏方长审治刑赏必明经纪陈义设法断事以理虚气平心乃去怒喜】谨守泉布【增管子大夏帷盖衣幕之奉不给谨守泉布之谢物且为之举】
　　兵尚防【增管子兵尚防象夏物之森耸】
　　七举时节【增管子七举时节君服赤色味苦味聼羽声治阳气用七数饮于赤后之井以毛兽之火防藏薄纯行笃厚坦气修通注火成数七火气举君则顺时节而布政】
　　旱不举火【增汉书昭帝纪始元六年夏旱大雩不得举火注不得举火抑阳助隂也】
　　叔粟当赋【增汉书昭帝纪元凤六年夏诏曰夫谷贱伤农今三辅太常谷减贱其令以叔粟当令年赋】
　　司马司夏【增大戴礼司马司夏以教士车甲凡士执伎论功修四衞强股肱质射御才武聪慧治众长卒所以为仪缀于国出可以为率诱于军旅四方诸侯之游士国中贤余秀兴阅焉】
　　成夏事【增大戴礼方夏三月养长秀蕃庶物于时有事享于皇考爵士之有庆者七人以成夏事】火夏长【增春秋繁露火者夏成长本朝也举贤良进茂才官得其能任得其力赏有功封有徳出货财振困乏正封疆使四方恩及于火则火顺人而甘露降恩及羽虫则飞鸟大为黄鹄出见凤凰翔】哲主夏【增春秋繁露王者能知则知善恶知善恶则夏气得故哲者主夏夏阳气始盛万物兆长王者不掩明则道不退塞而夏至之后大暑隆万物茂育懐任王者恐明不知贤不肖分明白黑于时寒为贼故王者辅以赏赐之事然后夏草木不霜火炎上也】
　　火神司令【原淮南子南方之极自北戸孙之外贯颛顼之国南至委火炎风之野赤帝祝融之所司者万二千里其令曰爵有徳赏有功惠贤良救饥渴举力农赈贫穷惠孤寡忧罢疾出大禄行大赏起毁宗立无后封建侯立贤辅注祝融火神】
　　减省匠作【增后汉书钟离意永平二年夏旱而大起北宫意上疏帝策诏报曰汤引六事咎在一人比上天降旱密云数会朕戚然慙惧思获嘉应故分布祷请闚风云北祈明堂南设雩今又敕大匠止作诸宫减省不急诏因谢公卿百僚遂应时防雨焉】
　　请雨【増后汉书谅辅仕郡为五官掾时夏大旱太守自出祈祷山川连日而无所降辅乃自庭中慷慨呪曰辅为股肱不能进谏纳忠和调隂阳承顺天意至令天地否隔万物焦苦咎尽在辅今敢自祈请若至日中不雨乞以身塞无状于是积薪柴聚茭茆以自环搆火其旁将自焚焉未及日中时而天云晦合须臾澍雨一郡沾润又戴封传为西华令蝗不入界大旱祷请无获乃积薪坐其上以自焚火起而大雨暴至】鉴盛冰【增宋书礼志夏祠用鉴盛冰室一鉴以御温气蝇蚋三御殿及太官膳羞竝以鉴供冰】牓门受饷【増南史何思澄传父敬叔齐长城令有能名在县清廉不受礼遗夏节至忽牓门受饷数日中得米二千余斛他物称是悉以代贫人输租】
　　夏卿【増隋书百官志天监七年加置太府卿以少府为少府卿加置太仆卿三卿是为夏卿】导洛通汴【増宋史河渠志元丰间四月导洛通汴六月放水四时行流不絶】
　　荐新【增元史祭祀志荐新冰羔羊孟夏用之樱桃竹笋蒲笋羊仲夏用之豚大麦饭小麦面季夏用之】
　　民用
　　夏畦【增孟子病于夏畦疏其劳苦有甚于夏之五六月而灌园也】
　　夏生恶暑【增荀子蚕赋夏生而恶暑喜湿而恶雨蛹以为母蛾以为父注生长于夏先暑而化】心通夏气【原内经心者生之本神之变也其华在面其充在血脉为阳中之太阳通于夏气】养长【原内经夏三月此谓蕃秀天地气交万物华实夜卧早起无厌于日使志无怒使华英成秀使气得泄若所爱在外此夏气之应养长之道也逆之则伤心】
　　夏脉如钩【增内经黄帝曰夏脉如钩何如而钩岐伯曰夏脉者心也南方火也万物之所以盛长也故其来盛去衰故曰钩】
　　种黍菽【增尚书大传主夏者火火昬中可以种黍菽齐民要术崔氏曰四月蚕入簇时雨降可种黍禾谓之上时夏至先后各二日可种黍虫食李者黍贵也又夏种黍穄与植谷同时非夏者大率以椹赤为候谚曰椹厘厘种黍时】
　　征属夏【增史记乐书注征属夏夏时生长万物皆成形体事亦有体故配事用五十四丝】支暑热【增淮南子贫人夏则被褐带索含菽饮水以支暑热】
　　卢橘熟【增司马相如上林赋卢橘夏熟注郭璞曰今蜀中有给客橙似橘而非若柚而芬香即卢橘也吴录朱光为建安太守有橘冬月于树上覆裹之至明年春夏色变青味絶羙上林赋云卢橘夏熟卢黑色也盖近是乎】
　　菑麦田【増四民月令五月六月可菑麦田】
　　夏梨【增广志洛阳北芒山有张公夏梨甚甘海内唯有一树潘岳闲居赋张公大谷之梨】
　　瞑菜【原南方草木状绰菜夏生于池沼间叶茨菰根如藕条南海人食之云令人思睡呼为瞑菜】抱香履【原南方草木状抱香履抱木生水松之旁若寄生然极柔弱不胜刀锯乗湿刳而为履既干而韧不可理也履虽猥大而轻者若通脱木风至随飘而动夏月纳之可御蒸湿之气】
　　罗浮橘【增广州记罗浮山有橘夏熟实大如李剥皮噉则酢合食极甘】
　　种小豆【增齐民要术小豆夏至后十日种者为上时初伏断手为中时中伏断手为下时中伏以后则晚矣】
　　镪耘【增齐民要术魏文侯曰民夏以镪耘】
　　夏种浅【増齐民要术凡夏种欲浅直置自生注夏气热而生速也】
　　种麻【增齐民要术凡种麻欲得良田不用故墟地簿者粪之耕不厌熟田欲岁易夏至前十日为上时至日为中时至后十日为下时崔寔曰夏至先后各五日可种牡麻注牡麻有花无实】
　　种蓝【增齐民要术崔寔曰榆荚落时可种蓝五月可刈蓝六月种冬蓝】
　　铰羝羊【增齐民要术羝羊四月末五月初铰之注性不耐寒早铰寒则冻死】
　　鸡鸣酒【增齐民要术作夏鸡鸣酒法秫来二升煑作糜麴二斤捣合米和令调以水五斗渍之封头今日作明旦鸡鸣便熟】
　　作酢【增齐民要术崔氏曰四月可作酢五月五日亦可作酢】
　　作鱼鲊【增齐民要术作夏月鱼鲊法脔一斗盐一升八合精米三升炊作饭酒二合橘皮姜半合茱萸二十颗仰着器中多少以此为率】
　　蔛菜【增唐本草蔛菜所在有之生水旁叶似泽泻而小花青白色亦堪蒸啖江南人用蒸鱼食甚羙五六月采茎暴干用】
　　养肺气【原千金方夏七十二日宜省苦增辛以养肺气】
　　海鳘鲙【増杜寳拾遗录隋大业六年吴郡献海鳘干鲙其法五六月取大鳘四五尺者鳞细而紫无细骨不腥取肉切晒极干以新瓶盛之泥封固用时以布裹水浸少顷去水则皎白如新也】
　　太清氅【増清异录临川上饶之民创作醒骨纱用纯丝蕉骨相兼撚织夏月衣之轻凉适体陈凤阁乔始以为外杉号太清氅又为四防肉衫子呼小太清】
　　升麻【增开寳本草升麻四月五月着花似粟穗白色六月以后结实黑色根如蒿根紫黑色多须】杨梅【增开寳本草杨梅树若荔枝树子生青熟红肉在核上无皮殻四月五月采之南人腌蔵为果寄至北方】
　　薏珠子【増图经本草薏苡生真定平泽及田野所在有之苗茎髙三四尺叶如黍开红白花五月六月结实青白色形如珠子而稍长故呼薏珠子小儿多以线穿如贯珠为戏】
　　榉皮饮【增图经本草榉树山中处处有皮似檀槐叶如栎槲削取里皮去上甲煎服之夏日作饮去热】兰草【增图经本草兰草气香泽可作膏涂发生泽畔叶光润五月六月采隂干妇人和油泽头经騐方兰草江南人家种之夏月采置髪中令头不防名省头草】
