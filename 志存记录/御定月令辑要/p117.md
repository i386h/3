<!-- { "loadSidebar": true } -->
　　三素云【増云笈七籖立冬清旦西南望有绿紫青云者是上清真人帝君皇祖三素云也】定僊箓【増云笈七籖立冬之日日中时阳台真人会诸僊官玉女定新得道始入僊箓之人】风信【増田家杂占立冬前后起西北风谓之立冬信】
　　雷阳腊祭【増通考雷阳人以立冬后己酉日为腊先祭其先后宴亲故】
　　夏侯湛苦寒謡【増惟立冬之初夜天惨懔以降寒霜皑皑以被庭冰溏頺扵井榦草摵摵以疎叶木萧萧以零残松陨叶扵翠条竹摧柯扵绿竿】
　　徐和萧郎中小雪日诗【増征西府里日西斜独试新炉自煮茶篱菊尽来低覆水塞鸿飞去远连霞寂寥小雪闲中过斑驳轻霜髩上加筭得流年无奈处莫将诗句祝苍华】
　　张登小雪日戏题绝句【増甲子徒推小雪天刺梧犹绿槿花然融和长飬无时歇却是炎洲雨露偏】
　　日次
　　初一日
　　始朝贺【增史记始皇纪始皇推终始五徳之以为周得火徳秦代周徳从不胜方今水徳之始改年始朝贺皆自十月朔衣服旄旌节旗皆上黑更名河曰徳水以为水徳之始】
　　行飬老礼【增后汉书明帝纪永平二年十月壬子幸辟雍初行飬老礼诏曰闲暮春吉辰初行大射令月元日复践辟雍尊事三老兄事五更注东观记曰十月元日】
　　登金路【增后汉书马融广成颂乗舆乃以十月之阳朔登扵疏镂之金路注阳朔十月朔也疏镂谓雕镂也】
　　飨防如元正【増晋书礼仪志汉以髙帝十月定秦且为歳首至武帝虽改用夏正然毎月朔朝至扵十月朔犹常飨防如元正仪髙适同羣公十月朝宴李太守宅诗良牧徴高赏褰帷问考槃歳时当正月甲子入初寒】
　　黍臛【原荆楚歳时记十月朔日黍臛俗谓之秦歳首注今北人此日设麻羮豆饭当为其始熟尝新耳祢衡别云十月朝黄祖在艨艟上防设黍臛是也】
　　赐几杖【増通鉴魏文帝黄初二年十月己亥公卿朝朔旦并引杨彪待以客礼赐延年椐杖冯几】制举试诗赋【増唐六典天寳十三载十月一日御勤政楼四科举人问策外更试诗赋各一道制举试诗自此始】
　　收租【増宋史食货志江南两浙荆湖广南福建土多秔稻须霜降成实自十月一日始收租】给钱收飬【増宋史食货志熙寕二年京师雪寒诏老防贫疾无依丐者聼扵四福田院额外给钱收飬至春稍暖则止九年韩绛言河东地寒乞自十月一日起支至次年二月终止从之】
　　赐时服【増燕翼贻谋录前代赐时服惟将相翰林学士至诸军大校而止建隆三年太祖皇帝谓宰相曰时服不赐百官甚无谓也宜并赐之乃以冬十月朔赐文武常参官时服自后遂为定制】
　　作重九【増苏轼十月初吉菊始开乃与客作重九诗今日我重九谁谓秋冬交黄花与我期草中实后雕注海南气不常有月即中秋有菊即重阳】
　　朝飨陵墓【増东京梦华录十月一日士庶皆出城飨坟禁中车马朝陵亦如寒食节家礼集要韩魏公以十月一日墓祭】
　　赐红锦袍【増玉海康定元年十月朔翰林学士赐对衣红锦袍】
　　牛接角【原神隠田家以糯糍糕安牛角上谓之牛接角仍以桑叶包糕喂牛以报一年之力其日放不收又送糕扵亲隣名曰庆牛】
　　歳腊【增道经道家以十月一日为民歳腊三万六千神煞其日可谢罪祈求延年益夀】
　　杜甫十月一日诗【原有防非全歇为冬亦不难夜郎溪日暖白帝峡风寒蒸里如千室焦糖幸一柈兹辰南国重旧俗自相欢】
　　王建温泉宫行【增十月一日天子来青绳御路无尘埃宫前内里汤各别毎个白玉芙蓉开朝元阁向山上起城绕青山龙暖水夜开金殿防星河宫女知更月眀里】
　　初二日
　　幸太清观【増玉海建隆三年十月二日丙戌幸太清观】
　　涂渤表贡【増玉海庆厯八年十月二日南蕃涂渤国遣使奉表贡佛金骨真珠犀牛角象齿】后苑观稻【增玉海元丰二年十月二日后苑观稻】
　　苏轼十月二日初到惠州诗【増彷佛曽逰岂夣中欣然鸡犬识新丰吏民惊怪坐何事父老相携迎此翁苏武岂知还漠北管寕自欲老辽东岭南万戸皆春色会有幽人客寓公】初三日
　　铜仪成【増唐会要开元十三年十月三日癸丑新造铜仪成置扵武成殿前以示百官】
　　奉天书【増山堂考索宋真宗大中祥符五年十月三日奉天书扵朝元殿恭谢上皇大帝圣祖配位在东太祖太宗在西】
　　观山居圗【增玉海咸平六年十月三日己未对辅臣龙圗阁观种放山居图注放别业在终南林泉幽胜帝命画工圗之】
　　龙聚日【原道经十月三日四海三元龙王奏水府曰龙聚日】
　　初四日
　　顺时耀武【增玉海唐武徳元年十月四日诏杀气方严宜顺天时耀威武可大集诸军朕将临校阅】进御笔【增玉海元祐六年十月四日三省进神宗御笔七十五防】
　　初五日
　　奉蔵礼神玉【增宋仁宗实录皇祐二年十月五日诏礼神玉令少府择寛洁之室奉蔵】祀土徳【增玉海太平兴国八年十月五日祀土徳扵黄帝坛圭币牢具如大祠】
　　初祖西归【増灯录师以化缘已毕法得人端坐而逝即后魏孝明帝太和十九年丙辰歳十月五日也葬熊耳山起塔扵定林寺后三歳魏宋云奉使西域遇师扵葱岭见手携只履翩翩独逝云问师何往曰西天去】
　　建生大会斋【増云笈七籖十月五日名建生大会斋三官考覈功过依日斋戒可祈景福】初六日
　　注生籍【增道经十月六日天曹诸司五岳五帝注生籍日】
　　初七日
　　干明节【原宋史礼志太宗以十月七日为干明节复改为夀寕节増玉海雍熙四年十月丙申干明节羣臣上夀】
　　初八日
　　木连理【增唐防要贞观十八年十月八日山南献木连理交错玲珑有同罗目一丈之余并枝者二十余所司徒长孙无忌曰自顷嘉祥杂遝陛下推而不居遂令史臣阁笔无以示后因相率拜贺帝曰瑞应之来朕当苦心劳力以答天地何烦致贺】
　　白雪歌【增玉海显庆三年十月八日吕才以御制雪诗为白雪歌】
　　赏稻【增玉海景祐二年十月八日召近臣后苑观稼殿赏稻赐酒三行】
　　神僧预座【増法苑珠林宋路昭太后大明四年造普贤菩萨乘寳轝白象安扵中兴禅房因设讲扵寺其年十月八日斋毕解座会僧二百人扵时寺宇始搆帝辇跸临幸旬必数四僧徒勤整禁卫严肃忽有一僧预扵座次风貎秀举阖堂惊瞩忽不复见列筵同覩识其神人矣】
　　初九日
　　进列象拱极图【增玉海至和元年十月九日庚子处州祥符宫言道士洞渊大师李思聪撰集到璇霄列象拱极圗几三而进纳诏思聪特与进妙元先生名号】
　　灵芝生【增玉海绍兴二十五年十月九日周麟之言太庙生灵芝九茎连叶宜制华旗绘灵芝之形以章伟绩奏可】
　　韩维湖上十月九日诗【增断桥孤屿寒光外短檝轻舟斜照中未必江湖能胜此野棠梨叶赤如枫】
　　初十日
　　庆成节【增旧唐书文宗纪太和七年十月壬辰上降诞日僧徒道士讲论扵麟徳殿翼日宰相路随等奏诞日斋会诚资景福臣伏见开元十七年张说源乾曜请以诞日为千秋节内外宴乐以昌期颇为得礼上深然之宰臣因请十月十日为庆成节上诞日也从之开成二年又勅庆成节宜令京兆尹准上已重阳例扵曲江会文武大僚】
　　天寕节【增宋史礼志徽宗以十月十日为天寕节春渚纪间谢石成都人宣和间至京师以相字言人祸福无不竒中者名闻九重上皇因书一朝字令中贵人持往试之石见字以手加额曰朝字离之为十月十日字非此月此日所生之天人当谁书也一座尽惊中贵驰奏翼日召至后苑锡赉甚厚并与补承信郎】采决明子【增遵生八牋决明子主青肓又疗唇口青色十月十日采隂干百日可服】
　　十一日
　　观刈稻【增玉海天禧二年十月十一日召近臣扵玉宸殿观刈小香占城稻赐宴安福殿】书赐否泰卦【增玉海绍兴五年十月十一日庚戌右相张浚入见上亲书周易否泰卦赐之】太平盛事【増玉海绍兴二十五年十月十一日礼部侍郎王珉等言贑州太平瑞木黎州甘露道州连理木遂寕嘉禾镇江瑞南安双莲严信州芝草皆太平盛事请命有司圗状制为华旗从之】十二日
　　逰佛迹院【增志林绍圣元年十月十二日与防子过逰白水岩佛迹院浴扵汤池热甚其源殆可熟物循山而东少北有悬水百仞山八九折折处輙为潭深者磓石五丈不得其所止雪溅雷怒可喜可畏水涯有巨人迹数十所谓佛迹也暮归倒行观山烧火甚俛仰度数谷至江山月出撃汰中流掬防珠璧到家二鼔复与过饮酒食余甘煑菜顾影頺然不复甚寐书以付过】
　　黄云捧月【増玉海嘉祐四年十月十七日司天言十二日庙中行礼月色皎然有黄云捧月】奏防称贺【増玉海熙寕六年十月十二日熙河奏防紫宸殿称贺上解所服白玉帯赐宰臣】上夀【增东京梦华录十月十二日宰执亲王宗室百官入内上夀大起居】
　　任伯雨述懐诗【増元符庚辰歳孟冬十二日任子丞大宗碌碌奉朝籍圣主访落初聼言劳日昃谏路员有阙求人恐不及谁谓方遴选邂逅首疎逖诏防忽中授闻命但夕惕】
　　十三日
　　諡六祖【增柳宗元曹溪六祖大鉴禅师碑扶风公廉问岭南三年以佛氏第六祖未有称号疏阃扵上诏諡大鉴禅师塔曰灵照之塔元和十年十月十三日下尚书祠部符到都府公命部吏告扵其祠幢盖钟鼔増山盈谷万人咸会若闻神】
　　唐代宗生【增柳氏旧肃宗呉皇后侍寝不寤吟呼若有痛苦气不属者肃宗呼之不解秉烛视之良乆乃寤问之后以手按其左脇曰妾梦神人长丈余介金甲操剑顾谓妾曰帝命吾与汝为子自左脇以剑决而入痛不可忍今未已也肃宗騐之扵烛下刖若有綖而赤者存焉遂以十月十三日生代宗挥麈前录唐代宗十月十三日天兴节见令狐绹集玉海代宗诞日于邵降诞颂曰甲观畵堂绕枢神光十月良月降生我皇舜膳以甘尧樽以酣诞弥之期旬而有三又唐代宗诞辰有庆云见常衮贺表曰十月良月逺膺盈数之期后天奉天近和下元之厯从风萧索抱日萦廻色涵流渚之虹影杂绕枢之电】
　　河复【増苏轼河复诗叙熙寕十年秋河决澶渊注钜野入淮泗自澶魏以北皆絶流而济楚大被其害彭门城下水二丈八尺七十余日不退吏民疲于守御十月十三日澶州大风终日既止而河流一支已复故道闻之喜甚庶防可塞乎乃作河复诗】
　　庆成饮福【増玉海皇祐二年十月以大飨庆成十三日赐饮福宴扵集英殿上举觞属羣臣毕釂曰与卿等均受其福酒九行罢】
　　御制昭君墓诗幷序
　　匈奴梗化边陲自周秦汉唐无代不有顷朕于春夏亲綂六师破厄鲁特噶尔丹于克鲁伦河西北复于秋九月西巡由张家口出塞抚察我边鄙厄鲁特败残之众降者踵至其头目来归者咸与近职开诚示信绝无猜疑冬十月十三日至归化城为我兵屯戍之所城南十余里土阜突然为昭君墓即志所云青冢也昔有不得志于功名或身遭迁谪往往托昭君怨而为诗以写其抑郁则在当日之怨极而悲又不知何如此冢之留兹土适足为汉讥焉我国家舆图远大遐迩诸部落世世臣属奔走不暇凡有驱防如臂之使指甘为仆婢而不辞恒自缅怀前烈敢不愼修思永夫昭君墓何足咏也因之有感于治理遂成八韵
