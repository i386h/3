<!-- { "loadSidebar": true } -->
　　缇缟【原夏小正缇缟缇缟也者莎随也缇也者其实也先言缇而后言缟何也缇先见者也増广雅地毛莎防也】
　　鸡桴粥【原夏小正鸡桴粥粥也者相粥之时也或曰桴妪伏也粥养也】
　　育时物【増后汉书章帝纪元和二年春正月乙酉诏三公曰方春生养万物孚甲宜助萌阳以育时物】移树【原四民月令正月自暨晦可移诸树竹漆桐梓松栢杂木唯有果实者及望而止过十五日则果少实】
　　去枯叶【増四民月令正月上辛日扫去韭畦中枯叶齐民要术接苜蓿法正月烧去枯叶】栽种【原四民月令止月可种瓠蓼豍豆葅芋农政全书正月二日宜种松桑榆栁枣葱葵韭麻胡桃榛子松子杏子椒牛蒡子菠菜竹十日宜种木棉花苦荬山药冬凡雨后宜种黄莴苣生菜四月芥蕈芋】散榆荚【増齐民要术耕地作垅散榆荚榆生共草俱长未湏料理明年正月附地芟杀放火烧之亦任生长勿使长近又至明年正月劚去恶者其一株止有七八根生者悉皆砍去唯留一根麤直好者】接牡丹【増种树书立春若是子日即扵茄根上接牡丹花不出一月即烂熳】
　　接花【増洛阳花木记立春前后接诸般针刺花雨水后木茟上接木兰辛夷玉拂子上接玉蝴蝶琼仙八仙花楂子上接榅桲野蔷薇上接千叶黄蔷薇竝诸般刺花榅桲上接榠楂】
　　白鹤花【増桂海花志白鹤花如白鹤立春开】
　　上元红【増桂海花志上元红深红色絶似红木花不结实以灯夕前后开故名】
　　迎春【増草花谱迎春春首开花故名扵放花时移栽土肥则茂燖牲水灌之则花蕃】
　　养牡丹法【増牡丹八书正月下旬根下有抽白芽者即令削去花必巨丽谓之打剥根下宿草亦时芸之勿令芜茂分夺地力】
　　苦菜【原本草纲目苦菜即苦荬也春初生苖有赤茎白茎二种】
　　卢都子【増本草纲目卢都子树髙六七尺其叶防似棠梨春前生花朶如丁香蒂极细倒垂正月乃敷白花】
　　蜜母【増本草纲目灵雀者小鸟也一名蜜母黒色正月至岩石间寻求安防羣随之也南方有之】白英【増本草纲目白英俗名排风子正月生苖白色可食】
　　骟树【原便民图纂正月诸色果木树芽未生之时扵根旁掘土寛深将根截去留四边乱根勿动用土覆葢筑令坚实则结果大胜揷接者谓之骟树】
　　种栁【原便民图纂正月取弱栁枝大如臂长一尺半烧下头二三寸埋之用杵打实常以水浇之必数条俱生留三四条茂者削去枝梢其枝必茂或栽揷者长五六尺亦得】
　　树砧【増农桑辑要正月取树本大如斧柯及臂者皆堪接谓之树砧】
　　种葵【増家政法正月可种葵山居要録正月种葵临时必燥爆葵子葵子虽终嵗不浥然湿种者痩而不肥】
　　接果木【増农政全书正月凡雨后宜接梨林檎枣柿栗桃梅李】
　　栽树【増农政全书正月栽树为上时上半月栽者多结子南风不可栽】
　　浇培【増农政全书正月下旬宜浇培石榴梨子海棠栗枣柿梅桃杏林檎胡桃】
　　信水【増续文献通考黄河自立春后东风觧冻河邉人水凡一寸则夏秋当至一尺颇为信验谓之信水】
　　吹沙鱼【増雨航杂録鲨鮀也以皮有沙故名其小者大如指圎而长有墨文能吹沙春正月輙至鱼之先至者】
　　治蠧【原通考治果木蠧虫正月间削杉木作钉塞其穴则虫立死】
　　占验
　　愆【原礼孟春行夏令则雨水不时草木蚤落国时有恐注已之气乗之也乂行秋令则其民大疫猋风暴雨縂至藜莠蓬蒿并兴注申之气乗之也又行冬令则水潦为败雪霜大挚首种不入注亥之气乗之也集説挚伤折也百谷惟稷先种故云首种】
　　太嵗占【増史记天官书月所离列宿日风云占其国然必察太嵗所在在金穰水毁木饥火旱】监徳【増史记天官书摄提格嵗嵗隂左行在寅嵗星右转居丑正月与斗牵牛晨出东方名曰监徳色苍苍有光其失次有应见栁嵗早水晚旱】
　　雨占【原史记天官书从正月旦比数雨率日食一升至七升而极过之不占数至十二日日直其月占水旱为其环城千里内占则其为天下竟正月注月一日雨民有一升之食二日雨民有二升之食如此至七日又月一日雨正月水月三十日周天厯二十八宿然后可占天下】
　　决八风【原史记天官书正月旦决八风风从南方来大旱西南小旱西方有兵西北戎菽为小雨趣兵北方为中嵗东北为上嵗东方大水东南民有疾疫嵗恶】
　　人声占【原史记天官书是日光明聼都邑人民之声声宫则嵗善吉商则有兵徴旱羽水角嵗恶】五谷占【原史记天官书旦至食为麦食至日昳为稷昳至餔为黍餔至下餔为菽下餔至日入为麻欲终日有雨有云有风有日日当其时者深而多实无云有风日当其时浅而多实有云风无日当其时深而少实有日无云不风当其时者稼有败如食顷小败熟五斗米顷大败则风复起有云其稼复起各以其时用云色占种其所宜其雨雪若寒嵗恶】
　　蚕占【原史记天官书正月上甲风从东方宜风从西方若旦黄云恶】
　　嵗司【増淮南子以日冬至数来嵗正月日五十日者民食足不满五十日日减一斗有余日日益一升有其嵗司也】
　　徴日风【増后汉书郎顗今月十七日戊午徴日也日加申风从寅来丑时而止丑寅申皆徴也不有火灾必当为旱注阳嘉二年正月又南方为徴故为火及旱也】
　　偃月【原易飞正月有偃月必有嘉王】
　　四方风【増论衡天官之书以正月朝占四方之风风从南方来者旱从北方来者湛东方来者为疫西方来者为兵】
　　霜占【増博雅正月有防霜八月浮云不归通考正月霜下着物见日不消小人在位君子在野五谷万物不实牛马多疫死着木冻损木枝防行贤伤】
　　气占【原物理论正月旦四面有黄气其嵗大丰此黄帝用事土气黄均四方竝熟有青气杂黄有螟虫赤气大旱黒气大水正占嵗星上有青气宜桑赤气宜豆黄气宜稻増易説立春气当至不至则多疾疟】隂阳占【増物理论正月望夜占隂阳阳长即旱隂长即水立表以测其长短审其水旱表长二尺月影长二尺以内大旱二尺五寸至三尺小旱三尺五寸至四尺调适髙下皆熟四尺五寸至五尺小水五尺五寸至六尺大水月影所极则正面也立表中正乃得其定】
　　日食【増隋书天文志普通元年春正月丙子日有食之占曰日食隂侵阳阳不克隂也为大水其年七月江淮海溢】
　　占赦【増唐书五行志寳厯元年正月乙夘流星出北斗枢星光烛地入浊占曰有赦】
　　三白【原朝野佥载正月三白田公笑赫赫西北人谚曰要宜麦见三白増苏轼喜雪诗行当见三白拜舞讙万嵗归来饮君家酣咏追既醉杨万里上元前大雪即晴诗腊前三白已竒絶年后六花仍作团今嵗上元君记取红灯白月雪中看】
　　麻熟【増谈苑禅师南尝言上元一夕晴麻小熟两夕晴麻中熟三夕晴麻大熟絶有验】
　　太史占【増古史考元日太史占气以知水旱吉凶随分野书之】
　　三亥【原周益公日记正月逢三亥桑田变成海是嵗壬辰正月初六丁亥十八己亥三十辛亥嵗有年癸巳正月亦三亥则立春在逢亥之后是嵗大水】
　　云【増陆防诗米贱知无益云又主丰自注开嵗防隂不雨法当有年】
　　星出东井【増玉海雍熙二年正月壬戌有星出东井其大倍扵金星至舆没占云四表来贡是嵗占城卭部川蛮西南蕃来贡】
　　农丈人星【増玉海祥符四年正月己丑司天言农丈人星见主嵗丰】
　　五星同色【増玉海祥符六年正月癸巳五星同色占曰天下兵偃】
　　江水占【増研北杂志扬子江中沙田田户每嵗旦取一瓿以称水水重则是年江水大水轻则水小嵗嵗不差】
　　田本命【増研北杂志世谓正月三日为田本命浙西人谓之夏正三言夏正之三日俗以是日称水以重为上有年极验】
　　鸦卜【増居録巴陵鸦不畏人除夕妇女各取一只以米果食之元旦各以五色缕系扵鸦颈放之视其方向卜一嵗吉凶占云鸦子东兴女红鸦子西喜事临鸦子南利桑蚕鸦子北织作息】
　　秋収占【原黄帝占正月二十日为秋収日晴主秋成百果蕃茂】
　　夏粜占【増师旷占五谷贵贱法常以正月占夏粜风从南来东来者皆贱逆此者贵】
　　立春雨【増师旷占立春日雨伤五禾】
　　占五谷【増师旷占正月甲戌日大风东来折树者谷熟甲寅日大风西北来者贵庚寅日风从西来者皆贵】
　　一日得子【原东方朔占书甲子虫灾桑谷贵丙子旱戊子収庚子虎狼多壬子绵贵】
　　一日得寅【原东方占书甲寅谷畜贵丙寅油盐贵戊寅壬寅谷先贵后贱庚寅谷畜贵如上旬内先得丙寅雨少夏至雨多戊寅秋雨多壬寅冬雨多】
　　一日得卯【原东方朔占书乙夘荆楚米贵丁夘周秦米贵己夘燕赵米贵辛夘韩魏米贵癸夘宋鲁米贵】
　　一日得申【原东方占书嵗首得甲申五谷収丙申谷损虫食菜戊申六畜灾壬申涝】人日占【原东方朔占书人日嵗后七日是其日晴所生之物育隂则灾】
　　上旬得甲【原东方朔占书三日得甲为上嵗四日中嵗五日下嵗月内有甲寅米贱】
　　上旬得辛【原东方朔占书一日得辛旱二日小収三四日主水麦半収五六日小旱七分収八日嵗稔一云春旱不収又一日辛麦収十分二日禾收三日四日田全収五日六日麻粟麦蚕半收七日八日早禾麻麦粟少収丝贵】
　　上旬得卯【原东方朔占书一日得夘主禾十分收二日低田半收三四日大水五日六日半收七日八日春涝全收】
　　上旬得辰【原东方朔占书一日得辰雨多二日风多先旱半熟低田全収七日雨多麻豆全収三日雨晴匀四日収七分五日嵗稔六日大稔七日水损田荞麦收八日先旱后涝九日大麦收仲夏水灾十日旱禾半収十一日五谷不收冬大雪卜二日冬大雪五谷收】
　　上旬得酉【原东方朔占书一日二日得酉大丰三日四日民安五日至十日中嵗民不安十一十二日嵗大熟】
　　三子【原东方朔占书月内有三子叶少多无三子则叶多少】
　　三卯【原东方朔占书月内有三夘宜豆无则早种禾】
　　雨水节占【原陶朱公书雨水后隂多主少水髙下大熟雷多主人民不安月蚀粟贱虹见主七月谷贵】
　　落灯夜【原陶朱公书十六日谓之落灯夜晴主髙低皆熟东南风水乡好西北风主旱】
　　秤水占【原陶朱公书正月上旬称水卜十二月之水旱初一日起用一瓦瓶每朝取水称之重则雨多轻则雨少初一占正月初二占二月余仿此】
　　桑叶占【増陶朱公书占桑叶贵贱只看正月上旬木在一日则为食一叶为甚贵木在九日则为蚕食九叶为甚贱】
　　土牛占【増田家五行春牛占嵗事头黄土熟又専主菜麦大熟青主春多瘟赤主春旱黒主春水白主春多风身色主上乡蹄色主下乡】
　　入门风【原田家五行正月十六日喜西南风为入门风主低田大熟】
　　照庭火【原农桑撮要北方荘家正月元旦夜束髙长草把烧之名照庭火伺烧将过看向何方倒所向之方其年必熟】
