<!-- { "loadSidebar": true } -->
　　先天节【原宋史礼志大中祥符元年以七月一日圣祖降日为先天节】
　　观文监吉圗【増玉海庆厯元年七月戊申朔上命圗画前代帝王美恶之事可为监戒者号观文监古圗上自为记召辅臣至迎阳门观之】
　　金太祖生【増金史太祖纪辽道宗时有五色云气屡出东方司天孔致和曰其下当生异人建非常之事天以象告也咸雍四年戊申七月一日太祖生】
　　授智慧法文【增云笈七籖元始天尊以开皇元年七月一日扵西那玉国郁察山浮罗之岳长桑林中授太上大道君智慧上品大诫法文】
　　白居易七月一日作【増七月一日天秋生履道里闲居见清景髙兴从此始林间暑雨歇池上凉风起桥竹碧鲜鲜岸莎青靡靡苍然古盘石清浅平流水何言中门前便是深山里双僮侍坐卧一杖扶行止饥闻麻粥香渴觉云汤美平生所好物今日多在此此外更何思市朝心已矣】
　　李贺七月一日晓入太行山诗【增一夕绕山秋香露溘蒙菉新桥倚云阪虫嘶露朴洛南今已逺越衾谁为熟石气何凄凄老莎如短镞】
　　陆游七月一日诗【増兀傲胡牀酒半醒钓筒收尽数舟横风生细葛无三伏月上疎林正四更北斗离离低欲尽明河脉去无声升仙岂复尘中恋便拟骑鲸返玉京】
　　初二日
　　议立明堂【増唐会要永徽二年七月二日诏礼官学士议立明堂柳宣依郑康成议五室孔志约据大戴礼及卢植蔡邕议九室赵慈皓薛文思等各造明堂圗様上以九室之议理有可依令所司详定明堂形制大小阶基髙下及辟雍门阙等制度】
　　初三日
　　有雾歳熟【原望气经七月三日有雾歳熟】
　　岑参七月三日宿关西客舍寄东山严许二山人诗【増云送关西雨风渭北秋孤灯燃客梦寒杵捣卿愁滩上思严子山中忆许由苍生今有望飞诏下林丘】杜甫七月三日亭午已后较热退晚加小凉穏睡有诗【増今兹商用事余热亦已末衰年旅炎方生意从此活亭午减汗流北邻耐人聒晚风爽乌匼筋力苏摧折】初四日
　　观山川形势【増玉海至道三年七月四日真宗语宰臣曰朕欲观边防郡县山川形势可择使以徃乃选左蔵副使杨允防崇仪副使窦神寳閤门祗侯李允则乘视山川形势】
　　置铸钱监【增玉海熈寕三年七月四日诏京西淮淛江西荆湖六路各置铸钱监一江荆以十五万余以万缗为额】
　　进都水名山记【增玉海熈寕八年七月四日右谏议大夫沈立进都水记二百卷名山记一百卷】
　　初五日
　　旗旛改色【增唐会要天寳九载七月五日诸卫队仗绯色旗旛改为赤黄以符土运】
　　造大路大旗【増玉海政和六年七月五日造大路如玉路之制唯不饰以玉樊缨一就以尚质又制大旗十有二旒龙章而设日月建于大路之上以象天】
　　苏轼七月五日诗【増何处觅新秋萧然北台上秋来未云几风日已清亮云间耸孤翆林表浮逺涨新枣渐堪剥晚犹可饷西风送落日万窍含凄怆念当急行乐白髪不汝放】
　　初六日
　　烹双鲤【増前定录陆賔虞举进士在京师有僧曰惟瑛知术数寳厯二年春賔虞欲罢举归呉惟瑛留止一宿谓曰来岁成名不必归但取京兆荐送至七月六日若食水族则殊等与及第必矣賔虞后适从孙闻礼之舍既入闻礼喜迎曰向有人惠双鲤鱼方欲翁而烹之賔虞素嗜鱼便令作羮则七月六日也遽命驾诣惟瑛且绐之曰逰蒲关瑛笑曰水族已食矣逰蒲关何为賔虞深信之因取荐京兆府果得殊等明年登第】
　　诞辰参贺【増容斋随笔唐穆宗即位之初年诏曰七月六日是朕载诞之辰其日百僚命妇宜于光顺门进名参贺朕于门内与百僚相见】
　　七夕用六日【増容斋三笔太平兴国三年诏七夕嘉辰着于令甲今之习俗多用六日非旧制也宜复用七日且名为七夕而用六不知始自何时然唐世无此説必出于五代耳】
　　天清节【増辽史景宗纪有司请以帝生日七月六日为天清莭从之】
　　梦神女【増奚嚢橘柚袁伯文七月六日过髙唐遇雨宿于山家夜夣女子甚都自称神女伯文欲留之神女曰明日当为织女造桥违命之辱伯文惊觉天已辨色启防视之有羣鹊东飞有一稍小者从防中飞去是以名鹊为神女也】
　　杜甫早秋苦热堆案相仍诗【增七月六日苦炎蒸对食暂餐还不能每愁夜中自足蝎况乃秋后转多蝇束帯狂欲大呌簿书何急来相仍南望青松架短壑安得赤脚踏层氷】杨维桢秋日招饮湖上诗【増七月六日流火骄故人重有濠梁招洗车快借双星雨打鼓如迊八月潮下马题诗岳王寺解貂沽酒叚家桥西湖顔面晚更好水晶宫中吹玉箫】
　　初七日
　　汉武帝生【原汉武故事景帝尝梦髙祖谓己曰王美人生子可名为彘以乙酉年七月七日旦生武帝扵猗兰殿】
　　西王母至【原汉武故事七月七日上扵承华殿斋忽见一青鸟从西方来上问方何鸟对曰西王母将降宜洒扫以待之夜漏七刻果降増博物志汉武帝好仙道时西王母遣使乘白鹿告帝当来乃供帐九华殿以待之七月七日夜漏七刻王母乘紫云车而至扵殿西南面东向头上戴七种青气鬱欝如云有三青鸟如乌大使侍母旁时设九微灯帝东面西向王母索七桃大如弹丸以五枚与帝母食二枚帝食桃輙以核着膝前母曰取此核何为帝曰欲种之母笑曰此桃三千年一生实时东方窃从殿南厢朱鸟牖中窥母母顾之谓帝曰此窥牖小儿常三来盗吾此桃由此世人谓方神仙也曹唐汉武帝扵宫中宴西王母诗鼇岫云低太乙坛武皇斋洁不胜懽长生碧字期亲署延夀丹泉许细看剑佩有声宫树静星河无影禁花寒秋风褭褭月朗朗玉女清歌一夜阑】
　　上元夫人【増汉武内七月七日王母至遣侍女郭宻香与上元夫人相问云王九光之母敬谢天事劳我致以愆面刘彻好道适来视之若能屈驾当停相须须臾夫人至从官文武千余人夫人上殿向王母拜王母坐而止之呼同坐北向帝拜问寒温还坐王母巾笈中有一卷书盛以紫锦之嚢出以示曰此五岳真形圗也今以相与上元夫人语帝曰今虽得真形而无五帝六甲左右灵飞之符十二事何以召山灵朝地神摄总万精駈防百束虎豹役蛟龙乎即命侍女纪离容到扶广山敕青真小童出六甲左右灵飞致神之方以授须臾侍女还捧五色玉笈凤文之蕴以出其丈夫人手指所施用节度示帝焉凡十二事帝拜受】采守宫【増淮南万毕术七月七日采守宫隂干之合以井华水和涂女身有文章即以丹涂之不去者不滛去者有奸】
　　缑山乘鹤【原列仙王子乔好吹笙作凤凰鸣逰伊洛之间道士浮丘公接以上嵩山三十余年后求之扵山见桓良曰告我家七月七日待我扵缑氏山头果乘白鹤驻山岭望之不到举手谢时人数日而去宋之问王子乔诗王子乔爱神仙七月七日上賔天白虎揺瑟凤吹笙乘骑云气吸日精吸日精长不归遗庙今在而人非空望山头草草露湿人衣】
　　安公骑龙【原列仙陶安公者六安铸冶师也一朝火散冶上紫色冲天安公伏冶下求哀须臾朱雀止冶上曰安公安公冶与天通七月七日迎汝以赤龙至日龙来安公骑之东南而去】
　　鹊桥【増风俗通织女七夕当渡河使鹊为桥尔雅翼渉秋七日鹊首无故皆髠相是日河鼓与织女会扵汉东役乌鹊为梁以渡故毛皆脱去江山县志七月剪午日繋臂防防投之屋谓助驾鹊桥】
　　作麴【原四民月令七月七日作麴】
　　卷耳麴【増四民月令卷耳伏后二十日为麴至七月七日干之覆以胡葈尔雅翼卷耳雒下谓之胡枲可煑为茹又以其叶覆麴作黄衣】
　　合丸【原四民月令七月七日合蓝丸及蜀漆丸】
　　暴书【原四民月令七月七日暴经书及衣裳不蠧世说郝隆七月七日出日中仰卧人问其故答曰我晒书太平御覧晋髙祖不欲屈节曹氏辞以风痹魏武遣亲信令史微服扵髙祖门外树防下息时七月七日髙祖方曝书令史窃知还告乃重遣辟之】
　　良日【原风土记魏时人或问董勋云七月七日为良日饮食不同扵古何也勋云七月黍熟七日为阳数故以糜为珍今北人唯设汤饼无复有糜矣】
　　曹公器物【增陆机与弟书在平原尝按行曹公器物书刀五枚琉璃笔一枝景初二年七月七日】相连爱【原西京杂记戚夫人侍儿贾佩兰后出为扶风人叚儒妻说在宫内时七月七日临百子池作于阗乐乐毕以五色缕相覊谓为相连爱】
　　穿鍼【原西京杂记汉防女常以七月七日穿七孔鍼扵开襟楼荆楚歳时记七月七日是夕人家妇女结防缕穿七孔鍼或以金银鍮石为鍼舆地志齐武帝起层城观七月七日宫人多登之穿鍼世谓之穿鍼楼开天遗事七夕宫中以锦结成楼殿髙百尺上可以胜数十人陈以果酒炙设坐具以祀牛女二星妃嫔各以九孔鍼五色线向月穿之过者为得巧之増梁简文帝七夕穿鍼诗怜从帐里出想见夜防开鍼欹疑月暗缕散怪风来刘孝威七夕穿鍼诗缕乱恐风来衫轻羞指见故穿双眼鍼持缝合欢扇刘遵七夕穿鍼诗歩月如有意情来不自禁向花抽一缕举防舞双鍼】
　　乞巧【増荆楚岁时记七月七日是夕人家妇女陈果于庭中以乞巧有喜子网于上则以为符应开天遗事华清宫毎七夕陈花果酒食祠牛女以乞巧又聚极小蜘蛛置盒中至晓开视以蛛丝防密为得巧多少东京夣华录七月初六日七日晚贵家多结防楼于庭谓之乞巧楼铺陈磨喝乐花酒炙笔砚鍼线或儿童裁诗女郎呈巧焚香列拜谓之乞巧帝京景物畧七月七日之午丢巧鍼妇女曝盎水日中顷之水膜生面绣鍼投之则浮看水底鍼影有成云物花头鸟兽影者有成鞋及剪刀水茄影者谓乞得巧其影粗如槌细如丝直如轴蜡此拙徴矣栁宗元乞巧文栁子夜归自外庭有设祠者饵馨香蔬果交罗揷竹绥剖犬牙且拜且祈怪而问焉女进曰今兹秋孟七夕天女之孙将嫔于河鼓邀而祠者幸而与之巧驱去蹇拙手目开利组絍缝制将无滞于心焉为是祷也栁子曰茍然欤吾亦有所大拙倘可因是以求去之乃缨弁束袵促武缩旁趋曲折伛偻将事再拜稽首称臣而进权徳舆七夕见与诸孙题乞巧文诗外孙争乞巧内子共题文隐映花匳对参差绮席分鹊桥临片月河鼓掩轻云羡此婴儿軰欢呼彻曙闻】
