<!-- { "loadSidebar": true } -->
　　曝胶饼【增齐民要术先于庭中竪槌施三重箔摘令免狗防于最下箔上布置胶饼其上两重为作隂凉并扞霜露旦起至食时卷去上箔令胶见日食后还复舒箔为防雨则内厰屋之下则不须重箔四五日浥浥时绳穿胶饼悬而日曝极干乃内屋内悬纸笼之以防青蝇壁土之污】
　　芥□【增齐民要术食经作芥□法熟捣芥子细筛取屑着瓮里蟹眼汤洗之澄去上清后洗之如此三过而去其苦防火上搅之少熇覆瓯房上以灰围瓯边一宿则成以薄酢盖厚薄任意】
　　和酒【增齐民要术作和酒法酒一斗胡椒六十枚干姜一分鸡舌香一分荜拨六枚下簁绢囊盛内酒中一宿蜜一升和之】
　　秫黍米酒【增齐民要术作秫黍米酒法一斗麴杀米二石一斗第一酘米三斗停一宿酘米五斗又停再宿酘米一石又停三宿酘米三斗其酒饭欲得弱炊炊如食饭法舒使极冷然后纳之】
　　神麴酒【增齐民要术神麴酒方净扫刷麴令净有土处刀削去必使极净及斧背椎破大小如枣栗斧刀则杀小用故纸糊席曝之夜乃勿收令受霜露风隂则收之恐土污及雨润故也若急湏者麴干则得从容者经二十日许受霜露弥令酒香】
　　酿白醪【增齐民要术酿白醪法取糯米一石令水净淘漉出着瓮中作鱼眼沸汤浸之经一宿米欲絶酢炊作一馏饭摊令絶冷取鱼眼汤沃浸米泔二斗煎取六升着瓮中以竹扫冲之如茗渤复取水六斗细罗麴末一斗合饭一时内瓮中和搅令饭散以氊物裹瓮并口覆之经宿未消取生疎布漉出糟别炊好糯米一斗作饭热着酒中为泛以单布覆瓮经一宿泛米消散酒味备矣】
　　晒枣【增齐民要术晒枣先治地令净布椽于箔下置枣于箔上以椽聚而复散之一日中二十度乃佳夜仍不聚得霜露气干速成隂雨之时乃聚而苫之】
　　舂稻【増齐民要术舂稻必湏冬时积日燥曝一夜置霜露中即舂若冬舂不干即米青赤脉起不经霜不燥曝则米碎矣】
　　干枣【增齐民要术食经曰作干枣法将蒋露于庭以枣着上厚二寸复以新蒋覆之凡三日三夜撤覆露之毕日曝取干入屋巾率一石以酒一升潄着器中密泥之经数年不败也】
　　粟米麴酢【增齐民要术粟米麴作酢法大率笨麴末一斗井花水一石粟米饭一石明旦作酢今夜炊饭薄摊使冷日未出前汲井花水斗量着瓮中量饭着盆中或栲栳中然后泻饭着瓮中防时直倾之勿以手拨饭水量麴末为着饭上慎勿挠搅亦勿移动绵幕瓮口三七日熟美酽少淀久停弥好】
　　白梅【增齐民要术作白梅法梅子酸核初成时摘取夜以盐汁渍之昼则日曝凡作十宿十浸十曝便成调鼎和韲所在多任也】
　　手药【增齐民要术合手药法取猪□一具摘去其脂合蒿叶于好酒中痛挼使汁甚滑白桃仁二七枚去黄皮研碎酒解取其汁以绵裹丁香藿香甘松香橘核十颗打碎着□汁中仍浸置勿出瓷贮之夜煑细糠汤净洗面拭干以药涂之令手软滑冬不皴】
　　浇葵【増齐民要术葵生三叶然后浇之浇用晨夕日中便止】
　　梨汁涂面【增齐民要术面患皴者夜烧梨令熟以糠汤洗面讫以暖梨汁涂之令不皴】掐葵翦韭【增齐民要术谚曰触露不掐葵日中不翦韭】
　　石盐【增水经注河东盐池东西七十里南北十七里紫色澄渟浑而不流水出石盐自然印成朝取夕复终无减损】
　　石炭冶铁【增水经注释氏西域记屈茨北二百里有山夜则火光昼日但烟人取此山石炭冶此山铁恒充三十六国用】
　　鸡鸣布【增隋书地理志豫章之俗颇同呉中一年蚕四五熟勤于纺绩亦有夜浣纱而旦成布者俗呼为鸡鸣布】
　　伐黄杨木【原酉阳杂俎世重黄杨以无火或曰以水试之沉则无火取此木必以隂晦夜无一星则伐之为枕不裂】
　　木鱼【增摭遗有一白衣问天竺长老云僧舍悉悬木鱼何也答曰用以警众白衣曰必刻鱼有何因也长老不能答遣僧以问琅山悟卞师师曰鱼昼夜未尝合目亦欲脩行者昼夜忘寐以至于道也】
　　鱼钥【原芝田录门钥必以鱼取其不瞑目守夜之义】
　　望筒【增营造法式望筒长一尺八寸方三寸用版合造两罨头开圜眼径五分筒身当中两壁用轴安于两立颊之内其立颊自轴至地高三尺广三寸厚二寸昼望以筒指南令日景透北夜望以筒指北于筒南望令前后两窍内正见北辰极星然后各埀绳坠下记望筒两窍心于地以为南则四方正】
　　药枕【增保生要录药枕药性太热则热气冲上太冷则冷气伤脑唯理风平凉者乃为得宜蔓荆子八分甘菊花八分细辛六分呉白芷六分芎防六分白术四分通草八分防风八分藁本六分羚羊角八分犀角八分黒豆五合石菖蒲八分细剉成末拌匀以生绢囊盛之次用碧罗袋盛之如枕样置在盒子中晩来欲枕时揭去盖不枕即盖之使药气不散枕之日久耳中防鸣是药抽风之验】
　　火寸【增清异录夜中有急苦于作灯之缓批杉条染硫黄置之待用一与火遇得焰穗然呼引光奴今有货者易名火寸】
　　香附饼【增清异录香附子砂盆中熟擦去毛作细末水搅浸澄一日夜去水膏防稠揑饼焙干复浸如此五七遍入药宛然有沉水香味单服尤清】
　　伴月香【增清异录徐或遇月夜露坐中庭但爇佳香一炷号伴月香】
　　白石琴晖【增欧公试笔夜弹琴惟石晖为佳盖金蚌瑟瑟之皆有光色灯烛照之则燿非老翁夜视所宜白石照之无光惟目昬者为便】
　　麻子【增笔谈麻子海东来者最胜大如莲实出屯罗岛其次上郡北地所出大如大豆亦善其余皆下材用时去殻其法取麻子帛包之沸汤中浸候汤冷乃取悬井中一夜勿令着水明日日中曝干就新瓦上轻挼其殻悉解扬取肉粒粒皆完】
　　矢服为枕【增笔谈古法以牛革为矢服夜卧则以为枕取其中虚附地枕之数里内有人马声则皆闻之盖虚能纳声也】
　　采茶【增北苑别录采茶之法须是侵晨不可见日晨则夜露未晞茶芽肥润见日则为阳气所薄使芽之膏腴内秏至受水而不鲜明故每日常以五更挝鼔集羣夫于鳯凰山监采官人给一牌入山至辰刻则复鸣锣以聚之恐其逾时贪多务得也】
　　仆妾供役【增洓水家仪凡内外仆妾鸡初鸣咸起栉总盥漱衣服男仆洒扫听事及庭钤下苍头洒扫中庭女仆洒扫堂室设椅卓陈盥漱栉靧之具主父主母既起则拂牀襞衾侍立左右以备使令退而具饮食得间则浣濯纫缝先公后私及夜则复拂牀展衾当昼内外仆妾惟主人之命各从其事以供百役】读书【增石林家训旦起须先读书三五卷正其用心处然后可及他事暮夜见烛亦复然若遇无事终日不离几案茍能如此一生永不会向下作下等人如见他事自然不妄】
　　鬼宿渡河【增避暑录话士大夫家祭多不同葢五方风俗沿习与其家法所从来各异近见翟公防作祭仪十卷问其大约谓如或祭于昬或祭于旦皆非是当以鬼宿渡河为候而鬼宿渡河常在中夜必使人仰占以俟之】
　　服胡麻【增苏轼服胡麻赋于此有草众所尝兮状如狗虱其茎方兮夜炊昼曝久乃臧兮伏苓为君此其相兮】
　　萤火芝【原续博物志良常山有萤火芝大如豆夜视有光得食一枚心中一孔明食七枚七孔明可夜书】
　　姜棚覆干【增施宿防稽志姜畏日而喜露故姜棚覆以干干亦苕之属也夜冷露零则干卷而姜舒日出昼燠则干舒而防浓性与他草木异故越人种姜必覆以干】
　　藜牀【增贾氏説林呼子先夜不卧惟倚藜杖闭目少顷即谓之睡仙去留其杖子先故人陆麟寳之谓之藜牀】
　　麋鹿角胶【增墨经唐本草注曰麋角鹿角煑浓汁重煎成胶今法取蜕角断如寸去皮及赤骍以河水渍七昼夜又一昼夜煎之将成以少牛胶投之加以龙麝】
　　蛮氊【增桂海器志蛮氊出西南诸蕃以大理者为最蛮人昼披夜卧无贵贱人有一番】
　　通天犀【增尔雅翼通天犀水犀之角也可以破水大雾重露之夜以置中庭终不沾濡得三寸以上刻为鱼而御之以入水水常开方三尺】
　　花木瓜【增尔雅翼木瓜宣城者佳彼州种莳尤谨徧满山谷始实成则镞纸作花其上重雾之夜露诸沙上旦曝之日则纸所不覆处皆红文采如生以充上贡】
　　春来【增尔雅翼春来石首异种也初出水能鸣夜视有光服其石能下石淋】
　　夜廵【增世范屋之周围须令有路可以往来夜间遣人十数遍廵之善虑事者居于城郭无甚隙地亦为夹墙使逻者往来其间若屋之内则子弟及奴婢更迭廵警】
　　亲賔会聚【增郑氏家范亲賔会聚若至十人不许于夜中设宴时有小酌亦不许至一更昼则不拘】夜市早市【增古杭梦游录夜市除大内前后诸处惟中瓦最胜扑卖竒巧器皿百色物件与日间无异其余坊巷市井买卖闗酒楼歌馆直至四鼔后方静而五鼓朝马将动其有趂卖早市者复起开张四时皆然】
　　灯昱【原可谈王介甫见举烛因言佛书有日月灯光明佛灯光岂足以配日月乎吕吉甫曰日昱乎昼月昱乎夜灯昱乎昼夜日月所不及其用无差别】
　　捕蟹【增蟹谱今之采捕者于大江浦间承峻流环纬萧而障之其名曰断于陂塘小沟港处则皆穴沮洳而居居人盘黑金作钩状置之竿首自探之夜则燃火以照咸附明而至焉又济郓居人夜则执火于水濵纷然而集谓之蟹浪】
　　北方农耕【增农桑辑要北方农俗所传春宜早晩耕夏宜兼夜耕秋宜日高耕】
　　南北牛耕【增农桑辑要牧牛每遇耕作之月除已牧放夜复饱饲至五更初乗日未出天气凉而用之则力倍于常半日可倍一日之功日高热喘便令休息勿竭其力以致困乏此南方昼耕之法也若夫北方陆地平逺牛皆夜耕以避昼热夜半仍饲以刍豆以助其力至明耕毕则放去此所谓节其作息以养其血气也】
　　收麦【增农桑辑要凡农家所种宿麦早熟最宜早收若候齐熟恐被暴风急雨所摧必致抛费每日至晚即便载麦上堆积用苫密覆以防雨作如搬载不及即于地内苫积天晴乗夜载上即摊一二车薄则易干碾过一遍翻过又碾一遍起稭下子收起虽未净直待所收麦都碾尽然后将未净稭稗再碾如此可一日一比至麦收尽已碾讫三之一矣】
　　蚕火【增农桑辑要蚕时昼夜之间大槩亦分四时朝暮春秋正昼如夏夜深如冬寒暄不一虽有热火合各斟量多少不宜一例】
　　凿井法【增水南翰记古法凿井者先贮盆水数十置所欲凿之地夜视盆中有大星异众者凿之必得甘泉】
　　燃藜【增蓬防琐事用藜为燃光最明可传火彻夜古读书者燃藜以此】
　　耐烛【増俗事方耐烛黄蜡松脂槐花各一斤浮石四两末右一处溶用灯草心浇一昼夜仅防一寸】
　　浸稻种【增羣芳谱浸用稻草包裹一斗或二三斗投于池塘水内缸内亦可昼浸夜收不用长流水难得生芽若未出用草之浸三四日防见白芽如鍼尖大取出于隂处隂干密撒田内候八九日秧青放水浸之】
　　拾棉花【增羣芳谱花既结桃待桃开绒露为熟旋熟旋摘摊放箔上日暴夜露待子粒既干方可收贮则绒不浥而子不腐】
　　沤麻【增羣芳谱沤麻缚作小束搭房上夜露昼晒五七日自然洁白若值隂雨于屋底风道搭晾经雨即黑】
