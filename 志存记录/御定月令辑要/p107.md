<!-- { "loadSidebar": true } -->
　　天夀节【増金史章宗纪明昌四年九月甲子朔天夀节御大安殿受亲王百官及宋髙丽夏使朝贺】放鴈【増元史郝经汴中民射鴈金明池得繋帛书诗云霜落风髙恣所如归期回首是春初上林天子援弓缴穷海累臣有帛书后题曰至元五年九月一日放鴈获者勿杀国信大使郝经书于真州忠勇军营新馆】
　　周伯琦九月一日纪事诗【増九月滦阳道寒烟暗逺坰有山皆积雪无水不成冰猎犬髙于鹿鸣鸦大似鹰欲为风土记问俗果谁凭】
　　初二日
　　作墨法【增抱朴子作墨法用鸡子白真珠麝香合以和墨宜用九月初二日】
　　赐犀金玉带【增玉海宪宗元和十二年九月初二日出内库罗绮犀金玉带赐裴度】赐进士袍笏【增玉海太平兴国三年九月二日赐进士胡旦以下绿袍鞾笏自是以为定制】含誉星见【增玉海祥符二年九月二日司天奏紫微宫中瑞光及含誉星见告天地宗庙及昭应宫】注辇国表贡【增玉海祥符八年九月二日己酉注辇国主罗乍遣使奉表来贡诣承明殿以盘捧珠碧玻瓈布于御座前降殿再拜】
　　初三日
　　制仁孝诗【增唐会要天寳八载九月三日肃宗生日帝制仁孝诗六章札于歩障以示朝臣宰相奏曰宸章焕发睿札凝晖垂日月而齐光自云霄而下济爰于诞育之日勉以仁孝之经上扬祖宗之美傍考天人之际发挥前古垂范将来】
　　地平天成节【原挥麈録肃宗以九月三日生为地平天成节増玉海肃宗以景云二年九月三日乙亥生于东宫之别殿祥光照室】
　　歌舞水曲【增玉海至道元年九月三日西南蕃王龙汉遣使进奉西南牂牁诸蛮来贡方物帝召其使询以地理风俗因令作本国歌舞一人吹瓢笙数十辈连袂宛转以足顿地为节问其曲译者曰水曲诏加汉等官赐使者遣还】
　　丰年祥瑞【增玉海淳熙六年九月三日诏明堂免奏祥瑞上曰朕自有真祥瑞丰年是也百姓家给人足瑞莫大焉】
　　昭灵夫人降【增云笈七籖方丈台东宫昭灵李夫人以汤时得道白日升天受书为东宫昭灵夫人治方丈台第十三朱馆中东晋哀帝兴宁三年乙丑九月三日降于真人杨羲之家】
　　初四日
　　重明节【増宋史礼志光宗以九月四日为重明节】
　　上献纳大典【增玉海康定元年九月四日丙辰学士晁宗慤上大理评事苏舜賔所集献纳大典百卷集歴代谏诤奏议诏送史馆】
　　御书尚书终篇【增玉海绍兴十三年九月四日御书尚书终篇刋石颁诸州学谓辅臣曰学写字不如便写经书不惟可学字又得经书不忘】
　　初五日
　　修孔庙器【増六一题防汉韩明府修孔子庙器碑云永夀二年青龙在涒滩霜月之灵皇极之曰永夀桓帝年号也按尔雅嵗在申曰涒滩霜月之灵皇极之曰莫晓其义疑是九月五日】
　　选乐工【増玉海建隆四年九月五日诏选乐工八百三十人太常习鼓吹】
　　献屯田论【増玉海咸平四年九月癸酉五日太子中舎张宗诲献屯田论三篇召试赐第】范成大九月五日晴暖歩后园诗【増海气烘晴入断霞半空云影界山斜轻罗小扇游蜂畔只比东风有菊花】
　　初六日
　　陈旸乐书【増玉海崇宁二年九月六日壬午何执中奏礼部郎陈旸撰乐书二百卷欲加优奬旸欲考定中声更乞送讲议司施行迁旸一秩】
　　士师总龟【増玉海绍兴三年九月六日丁巳大理卿李与权以圣贤之训与谨狱之事分章取义聚条分凡三百事列十门总为一书上之缮写成五册名曰士师总龟诏录副本申尚书省】
　　紫微夫人九月六日示许长史诗【増解轮太霞上敛辔造紫邱手把八空气縦身云中浮一眄造化纲再视索髙畴道要既已是可以解千忧求真得良友不去复何求】
　　初七日
　　殷七七开花【原唐诗纪事鹤林寺杜鹃花贞元中外国僧自天台鉢盂中以药养其根来植于此寺僧见女子游花下或谓花神也周寳镇浙西与道人殷七七善谓曰鹤林寺花天下竒絶尝闻能开顷刻花可于重九乎曰可乃前二日往寺宿中夜女子谓七七曰妾为上元命下司此花非久即归阆苑今与道者开之来日晨起花渐拆至九日烂熳】
　　増严卤簿【増玉海康定元年九月七日参知政事宋庠上言车驾行幸自非郊庙大礼具陈卤簿外其常曰导从唯前有驾头后拥扇繖而已诸班劲骑颇与乗舆相逺而士庶观者率随扈从之人夹道驰走喧呼不禁非所谓旄头先驱清道后行之谨欲望専委博学近臣检讨前代仪注及卤簿令以乗舆常时出入之仪比之三驾诸仗斟酌仪物増严条禁】
　　初八日
　　太康寺石铭【増洛阳伽蓝记绥民里东崇义里有京兆人杜子休宅地形显敞门临御道时有隠士赵逸云是晋武时人晋朝旧事多所记録见子休宅叹息曰此宅中朝时太康寺也龙骧将军王濬平吴之后始立寺本有三层浮图用甎为之指子休园中曰此是故处子休掘而验之果得甎数十万兼有石铭云晋太康六年嵗次乙巳九月申戌朔八日辛巳仪同三司襄阳侯王濬敬造】
　　国子监阅礼【増唐会要开元五年九月八日始令乡贡明经进士见讫国子监谒先师学官开讲问义有司具食五品以上官及朝集使皆往阅礼】
　　题餻字【増刘賔客嘉话录为诗用僻字湏有来处缘明日是重阳欲押一餻字寻思六经竟未见有餻字不敢为之原闻见后录刘梦得作九日诗欲用餻字以五经中无之辍不复为宋子京以为不然故子京九日食餻有咏云飚馆轻霜拂曙袍糗餈花饮鬬分曹刘郎不敢题餻字空负诗中一世豪遂为古今絶唱】药市【原事物纪原唐王昌遇梓州人得道号易元子大中十三年九月九日上升自是以来天下货药辈皆于九月初集梓州城八日夜于州院街易元飞冲地货其所赍药川俗因谓之药市迟明而散】程君友升仙【増茅亭客话遂州小溪县石城镇仙女垭村民程君友遇道士随往青城山道士曰尔有仙表得至于此开囊取丹一粒令吞之曰若有饥渴则可嚼柏叶柏实君友恳祈愿住仙斋道士曰尔且归家吾至九月八日当来迎尔君友归别止一室尝焚柏子柏实静坐无营时嚼柏实三五颗而已门外柏树下有大盘石尝偃息于上至九月七日夜如有所待达旦云霞相映五色君友蹑空而去】
　　菊灯【増干淳嵗时记禁中例于八日作重九排当于庆瑞殿分列万菊灿然眼且防菊灯略如元夕内人乐部亦有随花赏】
　　后苑习射【増玉海淳化元年九月八日召近臣后苑习射因御崇政殿观角抵之戏】
　　马当助风【原摭遗王勃年十三侍父宦游江左九月八日舟次马当山遇老叟曰子非王勃乎来日重九南昌都督命客作滕王阁序子有清才盍往赋之勃曰此去七百余里今已九月八日矣夫何复言叟曰吾助清风一席勃登舟翌日昧爽抵南昌】
　　杜甫九日诸人集于林诗【増九日明朝是相要旧俗非老翁难早出贤客幸知归旧采黄花賸新梳白髪微谩看年少乐忍泪已沾衣】
　　白居易九月八日诗【増霜蓬旧三分白露菊新花一半黄惆怅东篱不同醉陶家眀日是重阳】
　　皎然九月八日送萧少府归洪州诗【増明日重阳今日归布帆丝雨望霏霏行过鹤渚知堪住家在龙沙意有违】
　　初九日
　　煎茱萸【増礼三牲用藙注藙煎茱萸也汉律会稽献焉尔雅谓之榝疏今蜀郡作之九月九日取茱茰折其枝连其实广长四五寸一升实可和十升膏名之藙也本草图经吴茱萸木髙丈余皮青绿色叶似椿而濶厚紫色三月开花红紫色七八月结实嫩时微黄至成熟则深紫九月九日采原杜审言九日诗蟋蟀归期晩茱萸节新増权德舆九日宴集诗风吟蟋蟀寒偏急酒泛茱萸晚更香】
　　采菊【増四民月令九月九日可采菊花钟会菊花赋季秋初月九日数幷置酒华堂髙会娱情百卉雕瘁芳菊始荣纷葩韡晔或黄或青】
　　送菊【原魏文帝与钟繇九日送菊书嵗往月来忽逢九月九日九为阳数而日月竝应俗嘉其名以为宜于长久故以享宴高会是月律中无射言羣木百草无有射地而生惟芳菊纷然独荣辅体延年莫斯之贵谨奉一束以助彭祖之术増沈佺期九日侍宴诗魏文颁菊蘂汉武赐萸房】
　　参军落防【原晋书孟嘉嘉为征西桓温参军温甚重之九月九日温燕龙山寮佐毕集时佐吏竝着戎服有风至吹嘉防堕落嘉不之觉温使左右勿言欲观其举止嘉良久如厠温令取还之命孙盛作文嘲嘉着嘉坐处嘉还见即荅之其文甚美四坐嗟叹増李白九日诗落防醉山月空歌懐友生杜甫九日蓝田崔氏庄诗羞将短髪还吹防笑倩傍人为正冠】
　　菊华酒【増西京杂记戚夫人侍儿贾佩兰説宫内九月九日佩茱萸食蓬饵饮菊华酒令人长夀菊华舒时幷采茎叶杂黍米酿之至来年九月九日始熟就饮焉故谓之菊华酒圣恵方治头风头旋用九月九日菊华干取家糯米一斗蒸熟用五两菊华末搜拌如常醖法多用细麫麴为酒熟即压之去滓每暖一小盏服宋之问重阳应制诗时菊芳仙醖秋兰动睿篇】
　　插萸房【原风土记九月九日律中无射而数九俗尚此日折茱茰房以插头言辟除恶气而御初寒】讲孝经【原晋阳秋宁康三年九月九日上尝讲孝经谢安侍坐陆纳卞耽执读谢石袁宏执经车王温摘句】
　　丁姑息日【増搜神记淮南全椒县有丁新妇者本丹阳丁氏女适全椒谢家其姑严酷使役有程不如限者笞捶不可堪九月九日乃自经死遂有灵向发言于巫祝曰念人家妇女作息不倦使避九月九日勿用作事江南人皆呼为丁姑九月九日咸以为息日也今所在祠之】
　　幸商飚馆【増齐书武帝纪永明五年九月己丑诏曰九日出商飚馆登髙宴羣臣辛夘车驾幸商飚馆上所立在孙陵冈世呼为九日台者也建康宫殿簿商飚观在东北十三里篱门亭后亭墩上齐武帝重九日登以宴羣臣】
　　戏马台【原齐书礼志宋武为宋公在彭城九日出项羽戏马台至今相承以为旧准増谢灵运九日从宋公戏马台集送孔令诗良辰感圣心云旗兴暮节鸣葭戾朱宫兰巵献时哲饯宴光有孚和乐隆所缺在宥天下理吹万羣方悦】
　　马射【原齐书礼志九月九日马射或説云秋金之节讲武习射像汉立秋之礼】
　　受防赋诗【増南史齐萧子显子显尝自为序云前代贾傅崔马邯郸缪路之徒竝以文章显所以屡上歌颂自比古人天监六年始预九日朝宴稠人广坐独受防云今云物甚美卿将不斐然赋诗诗既成又降防曰可谓才子余退谓人曰一顾之恩非望而至遂方贾谊何如哉未易当也】
　　白衣送酒【原续晋阳秋陶潜九月九日无酒于宅邉菊丛中摘菊盈把坐其侧久之望见白衣至乃王送酒也即便就酌醉而后归増王勃九日诗九日重阳节门有菊花不知来送酒若个是陶家杜审言九日诗降霜青女月送酒白衣人李白诗渊明归去来不与世相逐为无杯中物遂偶本州牧因招白衣人笑酌黄花菊】
