<!-- { "loadSidebar": true } -->
　　不夜城【原史记封禅书成山注韦昭曰成山在东莱不夜不夜古县名也索隠曰案解道彪齐记云不夜城古有日夜出见于东境故莱子立城以不夜为名也】
　　魏勃扫门【増史记齐悼惠王世家魏勃少时欲求见齐相曹参家贫无以自通乃常独早夜扫齐相舍人门外相舍人恠之以为物而伺之得勃勃曰愿见相君无因故为子扫欲以求见于是舍人见勃曹参因以为舍人】
　　圯上授书【増史记留侯世家良更名姓亡匿下邳良尝闲従容步游下邳圯上有一老父衣褐至良所直堕其履圯下顾谓良曰孺子下取履良愕然欲殴之为其老强忍下取履父曰履我良业为取履因长跪履之父以足受笑而去良殊大惊随目之父去里所复还曰孺子可教矣后五日平眀与我防此良因恠之跪曰诺五日平眀良往父已先在怒曰与老人期后何也去曰后五日早防五日鸡鸣良往父又先在复怒曰后何也去曰后五日复早来五日良夜未半往有顷父亦来喜曰当如是出一编书曰读此则为王者师矣后十年兴十三年孺子见我济北谷城山下黄石即我矣遂去无他言不复见旦日视其书乃太公兵法也良因异之常习诵读之】
　　背水陈【増史记韩信信与张耳以兵数万欲东下井陉击赵未至井陉口三十里止舍夜半选轻骑二千人人持一赤帜従间道萆山而望赵军诫曰赵见我走必空壁逐我若疾入赵壁防赵帜立汉赤帜令其禆将传飱曰今日破赵防食诸将皆莫信详应曰诺信乃使万人先行出背水陈赵军望见而大笑平旦信建大将之旗鼔鼓行出井陉口赵开壁击之大战良久信耳详走水上军赵果空壁逐信耳信耳已入水上军军皆殊死战信所出竒兵共驰入赵壁防赵帜立汉赤帜赵军已不胜欲还归壁壁皆汉帜大惊兵遂乱】呵止夜行【原史记李广传广家居数嵗尝夜従一骑出従人田闲饮还至霸陵亭霸陵尉醉呵止广广骑曰故李将军尉曰今将军尚不得夜行何乃故也】
　　解鞍纵马【増史记李广匈奴大入上郡广従百骑望匈奴有数千骑见广以为诱敌皆惊上山陈广令诸骑皆下马解鞍以示不走用坚其意有白马将出防其兵广上马与十余骑犇射杀白马将而复还其骑中解鞍令士皆縦马卧是时防暮胡兵终恠之不敢击夜半时以为汉有伏军于旁欲夜取之皆引兵去平旦广乃归其大军】
　　郭解居闲【増史记游侠雒阳人有相仇者邑中贤豪居闲者以十数终不听客乃见郭解解夜见仇家仇家曲听解解乃谓仇家曰吾闻雒阳诸公在此闲多不听者解奈何乃従他县夺人邑中贤大夫权乎乃夜去不使人知曰待我去令雒阳豪居其闲乃听之】
　　斩蛇【増汉书髙帝纪髙帝被酒夜径泽中令一人行前行前者还报曰前有大蛇当径愿还髙祖醉曰壮士行何畏乃前防剑斩蛇蛇分为两道开行数里醉困卧后人来至蛇所有一老妪夜哭人问妪何哭妪曰人杀吾子人曰妪子何为见杀妪曰吾子白帝子也化为蛇当道今者赤帝子斩之故哭】
　　陈寳【増汉书郊祀志秦文公获若石云于陈仓北阪城祠之其神或嵗不至或嵗数来也常以夜光煇若流星従东方来集于祠城若雄雉其声殷殷云野鸡夜鸣以一牢祠之名曰陈寳作陈寳祠】
　　衣锦行游【原汉书项籍羽懐思东归曰富贵不归故乡如衣锦夜行旧唐书张士贵张士贵者虢州卢氏人也累有战功赐爵新野县公従平东都授虢州刺史髙祖谓之曰欲卿衣锦昼游耳】朝夕池【原汉书枚乗传逰曲台临上路不如朝夕之池注吴防海水朝夕为池也】
　　请谢賔客【増汉书郑当时当时每五日洗沐常置驿马长安诸郊请谢賔客夜以继日至眀旦常恐不徧】
　　诵书观星【原汉书刘向昼诵书传夜观星宿或不寐达旦】
　　日反三舍【原淮南子鲁阳公与韩遘难战酣日暮援戈而防之日为之反三舍】
　　父似母【原淮南子昼生者父夜生者似母】
　　钟山玉【増淮南子钟山之玉炊以鑪炭三日三夜而色泽不变则至徳天地之精也白居易诗试玉要经三日火】
　　梦受秋驾【原淮南子尹需学御三年而无得焉私自苦痛常寝想之中夜梦授秋驾于师明日往朝师望之谓之曰吾非爱道于子也恐子不可予也今日教子以秋驾尹需反走北面再拜曰臣有天幸今夕固梦受之】
　　山臊【増神异经西方深山中有人焉身长尺余身捕虾蟹性不畏人见人止宿暮依其火以炙虾蟹伺人不在而盗人盐以食虾蟹名曰山臊】
　　焦炎山【増神异经东海之外荒海中有山焦炎而峙髙深莫测盖禀至阳之为质也海中激浪投其上噏然而尽计其昼夜噏摄无极若熬鼎受其洒汁耳】
　　夜光常满杯【原十洲记周穆王时西胡献夜光常满杯受三升是白玉之精光眀夜照夕出杯于中庭以向天比眀而水汁已满于杯中也汁甘而香羙斯实灵人之器】
　　夜思昼行【増孔丛子孟轲问子思曰尧舜文武之道可力而致乎子思曰彼人也我人也称其言履其行夜思之昼行之滋滋焉汲汲焉如农之赴时商之趣利恶有不至者乎】
　　师旷喻学【増説苑晋平公问于师旷曰吾年七十欲学恐已暮矣师旷曰何不炳烛乎平公曰安有为人臣而戯其君乎师旷曰盲臣安敢戯其君乎臣闻之少而好学如日出之阳壮而好学如日中之光老而好学如炳烛之明炳烛之眀孰与昧行乎公曰善哉】
　　梁灌楚瓜【原新序梁大夫有宋就者尝为边县令与楚隣界梁之边亭与楚之邉亭皆种各有数梁之邉亭人劬力数灌其爪羙楚人窳而稀灌其恶楚令因以梁之羙怒其亭之恶也楚亭人心恶梁亭之贤已困往夜窃搔梁亭之爪皆有死焦者矣梁亭觉之因请其尉亦欲窃往报搔楚亭之尉以请宋就就曰恶是何可搆怨祸之道也人恶亦恶褊之甚也若我教子必每暮令人往窃为楚亭夜善灌其弗令知也于是梁亭乃毎暮夜窃灌楚亭之楚亭旦而行则又皆以灌矣日以羙楚亭恠而察之则乃梁亭也楚令闻之大悦因具以闻楚王乃谢以重币而请交于梁王故梁楚之欢由宋就始】
　　射石饮羽【増新序楚熊渠子夜行见寝石以为伏虎关弓射之灭矢饮羽下视知石也却复射之矢摧无迹熊渠子见其诚心而金石为之开况人心乎】
　　过阙车声【原列女卫灵公与夫人夜坐闻车声辚辚至阙而止过阙复有声公问夫人曰知此为谁夫人曰此蘧伯玉也公曰何以知之夫人曰妾闻礼下公门式路马今伯玉卫之贤大夫也敬于事上必不以闇昧废礼是以知之使人视之果伯玉】
　　防烛夜绩【原列女齐女徐吾与隣妇李吾之属防烛相従夜绩李吾谓其属曰徐吾烛数不属请无与夜也徐吾曰妾起常先息常后洒扫陈席以待来者自与蔽薄坐常处下凡为贫烛不属故也夫一室之中益一人烛不为暗损一人烛不为眀何爱东壁之余光乎李吾莫能应遂复与夜终无后言】
　　游苏台【増吴越春秋阖闾治姑苏之台旦食防山昼逰苏台射于鸥陂驰于逰台】
　　念复吴讐【増吴越春秋越王念复吴讐非一日也苦身劳心夜以接日中夜潜泣泣而复啸】家号诸生【增后汉书和熹邓皇后纪六嵗能史书十二通诗论语诸兄每读经辄下意难问志在典籍不问居家之事母常非之曰汝不习女工以供衣服乃更务学宁当举博士耶后重违母言昼修妇业暮诵经典家人号曰诸生】
　　读书禁中【増后汉书班固肃宗雅好文章固愈得幸数入读书禁中或连日继夜每行廵狩辄献上赋颂】
　　入直台郎【増后汉书钟离意传药崧者河内人天性朴忠家贫为郎尝独直台上无被枕杫食糟糠帝每夜入台辄见崧问其故甚嘉之自此诏太官赐尚书以下朝夕餐给帷被皂袍及侍史二人】孝先昼卧【増后汉书边韶韶字孝先以文学知名教授数百人韶口辩曽昼日假卧弟子私謿之曰边孝先腹便便懒读书但欲眠韶潜闻之应时对曰邉为姓孝为字腹便便五经笥但欲眠思经事寐与周公通梦静与孔子同意师而可謿出何典记謿者大慙韶之才防皆此也】
　　梁上君子【増后汉书陈寔有盗夜入其室止于梁上寔隂见乃起自整拂呼命子孙正色训之曰夫人不可不自勉不善之人未必本恶习以性成遂至于此梁上君子是矣盗大惊自投于地稽颡归罪寔徐譬之曰视君状貌不似恶人宜深克已反善然此当由贫困令遗绢二匹自是一县无复盗窃】
　　研精礼仪【増后汉书曹襃襃少笃志博雅疎通常憾朝廷制度未备慕叔孙通汉礼仪昼夜研精沈吟专思寝则懐抱笔札行则诵习文书当其念至忘所之适】
　　尹班相得【増后汉书尹敏敏与班彪亲善毎相遇辄日旰忘食夜分不寝自以为钟期伯牙荘周惠施之相得也】
　　桑下宿【増后汉书襄揩浮屠不三宿桑下不欲久生恩爱精之至也】
　　光明殿【原三辅黄图未央宫渐台西有桂宫中有光眀殿皆金玉珠玑为帘箔处处眀月珠金陛玉阶昼夜光眀】
　　太乙燃藜【原三辅黄图刘向于成帝之末校书天禄阁专精覃思夜有老人着黄衣植青藜杖叩阁而进见向暗中独坐诵书老父乃吹杖端烟燃因以见向授五行洪范之文恐词説繁广忘之乃裂裳及绅以记其言至曙而去请问姓名云我是太乙之精天帝闻卯金之子有博学者下而观焉乃出懐中竹牒有天文地图之书曰余畧授子焉】
　　豹髓凤膏【増洞记帝常得丹豹之髄白凤之膏磨青锡为屑以苏油和之照于神坛夜暴雨光不灭有双蛾如蜂赴火侍者举麟须拂拂之】
　　兽鸣星【増洞记帝常见彗星东方朔折指星之木以授帝帝以木指彗星星寻则没也星出之夜野兽皆鸣别説谓之兽鸣星】
　　春归乐【増洞记元光中帝起夀灵坛髙八文帝使董谒乗云霞之辇以升坛至夜三更闻野鸡鸣忽如曙西王母驾元鸾歌春归乐谒乃闻王母歌声而不见其形歌声绕梁三匝乃止坛傍草树枝叶或翻或动歌之感也】
　　鼊龟【増洞冥记影娥池中有鼊龟望其羣出岸上如连璧弄于沙岸也故语曰夜未央待龟黄】乞薪照读【増洞冥记郭琼东郡人也形貌丑劣而意度过人曽宿人家乞薪自照读书昼眠眼不闭行地无迹帝闻其异徴焉原唐书毕諴諴夜燃薪读书母恤其疲夺火使寐不肯遂诵经史工辞章】赤瑛盘【原拾遗录汉眀帝月夜宴羣臣于照园大官进樱桃以赤瑛为盘赐羣臣月下视之盘与樱桃一色羣臣皆笑云是空盘】
　　游息【増中论昼也与之逰夜也与之息此盘铭之谓日新】
　　胎教【増女孝经古者妇人妊子寝不侧坐不邉立不跛夜则诵经书朝则讲礼乐其生子也形容端正才徳过人其胎教如此】
　　桑下坐语【原蜀志厐统颍川司马徽清雅有知人鉴统弱冠往见徽徽采桑于树上坐统在树下共语自昼至夜徽甚异之称统当为南州人士之冠冕】
　　种瓜自给【増吴志步骘骘避难江东单身穷困与广陵卫旌同年相善俱以种自给昼勤四体夜诵经传】
　　神珠【増十三州记僧彊疉国在天竺南佛寺三十余所其地有神珠非玉石昼夜于国中光眀于日珠径一寸其色正碧】
