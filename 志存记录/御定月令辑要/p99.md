<!-- { "loadSidebar": true } -->
　　录勲臣后【増玉海绍兴三年七月丁夘诏录用六朝勲臣自曹彬至蓝元振三百二十人子孙先是徽猷阁侍制宋伯友入对言功臣子孙凋防殆尽乞访其后量才録用故有是诏其后得赵普赵安仁范质钱若水诸孙皆官之】
　　置司冦叅军【增燕翼贻谋录开寳六年七月壬子诏州府竝置司寇叅军以新及第九经五经及选人资序相当者充其后改为司理叅军】
　　夏税初限【増金史食货志中都西京北京上京辽东临潢陜西地寒稼穑迟熟夏税限以七月为初】荐时果【増辽史太宗纪秋七月戊子荐时果扵太祖庙】
　　调春料【増续文献通考旧制歳虞河决有司常以孟秋豫调筑塞之物稍芟薪柴楗橛竹石茭索十余万谓之春料】
　　置諌院【増名胜志諌院起明道元年七月辛夘陈执中为諌官以諌官无治所屡请置院乃以门下省为諌院而别创门下省扵右掖门之西宋置諌院自此始】
　　民用
　　烹葵菽【原诗七月烹葵及菽疏葵菽当烹煮乃食】
　　食瓜【原诗七月食瓜】
　　采枸杞花【増淮南枕中记西河女子服枸杞法七月上申采花八月上酉治服之】
　　収柏实【增四民月令七月収柏实】
　　采瓜犀【增荆楚歳时记七月采瓜犀以为面脂本草圗经曰犀瓣也】
　　起溲【増束晳饼赋商风既厉大火西移鸟兽毨毛树木疏枝肴馔尚温则起溲可施】
　　木苏【增名医别录木苏生九真池泽七月采本草经云久服通神明轻身耐老】
　　薇防【増名医别录薇防生汉中川泽及寃句邯郸七月采茎叶隂干久服轻身明目】
　　取桃仁【增名医别录桃核仁七月采取隂干】
　　新雉木【增名医别录新雉木味苦香温无毒可作沐药七月采隂干实如桃】
　　摩田待种【増齐民要术凡爱田常以五月耕六月再耕七月勿耕谨摩平以待种】
　　种蔓菁【增齐民要术蔓菁七月初种之一畆用子三升注从处暑至八月白露节皆得早者作葅晚者作干又种芜菁法近市良田一顷七月初种之注六月种者根虽粗大叶复虫食七月末种者叶虽膏润根复细小七月初种根叶俱得】
　　种防【增齐民要术崔寔曰七月别种防】
　　种葱【增齐民要术葱子必薄布隂干勿令浥郁其拟种之地至七月耕数徧一畆用子四五升炒谷拌和之雨耧重耩窍瓠下之以批契继腰曵之七月纳种又崔寔曰七月可种大小葱注夏葱曰小冬葱曰大】藏韭菁【增齐民要术崔寔曰七月藏韭菁】
　　种苜蓿【增齐民要术种苜蓿地宜良熟七月种之畦种水浇一如韭法】
　　作黄蒸【増齐民要术作黄蒸法七月中取生小麦细磨之以水溲而蒸之气脯好熟便下之摊令冷布置覆盖成就一如麦防法】
　　坑蓝【増齐民要术七月中作坑令受百许束作麦秆泥泥之令深五寸以苫蔽四壁刈蓝倒竪扵坑中下水以木石镇压令没热时一宿冷时再宿漉去荄内汁于瓮中率十石瓮着石灰一斗五升急抨之一食顷止澄清泻去水别作小坑贮蓝淀着坑中候如强粥还出瓮中盛之蓝淀成矣】
　　造神麴【増齐民要术凡作三斛麦麴法蒸炒生各一斛磨干合和之七月取甲寅日使童子着青衣日未出时靣向杀地汲水二十斛勿令人泼人长水亦可泻却莫令人用其和麴之时面向杀地和之令使絶强团麴之人皆是童子小儿亦向杀地当日使讫不得隔宿又神麴法以七月上寅日造不得令鸡狗见麦分三分细磨和之溲时熟揉使童男小儿饼之须西厢东向开户屋中净扫地地上布麴十字立巷令通人行四角各造麴奴一枚讫泥户勿令泄气又方以七月中旬以前作麴为上时亦不必须寅日祝麴文某年月日敬启五方五土之神谨以七月上辰造作麦麴数千百饼阡陌纵横以辨疆界须建立五王各布封境酒脯之荐以相祈请愿神力勤鍳所愿使出絶踪穴虫潜影衣色锦布或蔚或炳杀热火燌以烈以猛芳越椒熏味超和鼎饮利君子既醉既逞惠彼小人亦防亦静敬告再三格言斯整神之聼之福应自人愿无为希从毕永急急如律令】
　　取松实【増圣惠方七月取松实过时即落难収也去皮捣如膏収之毎服鸡子大酒调下日三服百日身轻三百日行五百里絶谷久服神仙渴即饮水亦可以链过松脂同服之】
　　鹅黄豆生【増山家清供温陵人前中元数日以水浸黒豆暴之及芽以糠皮置盆内铺沙植豆用板压及长则覆以桶晓则晒之中元则陈于祖宗之前越三日出之洗焯渍以油盬苦酒香料可为茹卷以麻饼尤佳色浅黄名鹅黄豆生】
　　韭花【増杨凝式帖当一叶报秋之初实韮花逞味之始助其肥羜实谓珍羞】
　　蒲隂实【増呉氏本草蒲隂实生平谷或圃中延蔓如瓜叶实如桃七月采止瘟延年】
　　白豆蔲【増本草纲目白豆蔲出伽古罗国呼为多骨其草形如芭蕉叶似杜若长八九尺而光滑冬夏不凋花浅黄色子作朶如葡萄初出防青熟则变白七月采之】
　　海金沙【増本草纲目海金沙出黔中郡湖南亦有生作小株髙一二尺七月收其全科于日中暴之小干以纸衬承以杖撃之有细沙落纸上且暴且撃以尽为度】
　　采使君子【増本草纲目俗传潘州郭使君疗小儿多独用此物后因号为使君子也今岭南州郡皆有之生山野中及水岸其茎作藤如手指大其叶如两指头长二寸三月生花淡红色久乃深红有五瓣七八月结子如拇指大长一寸许大栀子而有五棱其殻青黒色内有仁白色七月采之】
　　胡麻花【増本草纲目胡麻花七月采最上标头者隂干用之】
　　盐麸子【増本草纲目盐麸子生呉蜀山谷树状如椿七月子成穗粒如小豆上有盐似雪可为羮用岭南人取子为末食之酸醎止渴将以防瘴后魏书云勿吉国水气咸凝盬生树上即此物也】
　　槐房【増本草纲目槐实作荚连珠中有黒子子上房七月収之堪染皂】
　　摭稻【原物产志稻有一岁两收者既春种而夏获矣复以七月初再挿至十月熟而摭稻】
　　制蜜藕法【原多能鄙事初秋新藕沸汤焯过五分熟去皮切作条或片毎一斤用白梅四两汤浸取汁一大碗冷浸一时许漉出控干用蜜六两浸去卤水别以十两慢火煎令琥珀色放冷收之】菱科【増野菜谱菱科初秋时采之熟食】
　　备新凉【増田家厯七月浣故衣制新衣作夹衣以备新凉】
　　赵孟頫七月耕诗【増大火既西流凉风日凄厉古人重稼穑力田在匪郊行省农事禾黍何斾斾碾以他山石玉粒使人爱大祀须粢盛一一稽古制是为五谷长异彼稊与稗炊之香且美可用享上帝岂惟足食人一饱有所待】
　　赵孟頫七月织诗【増七月暑尚炽长日弄机杼头蓬不暇梳挥手汗如雨嘤嘤时鸟鸣灼灼红榴吐何心娱耳目徃来忘伛偻织为机中素老防要纫补青灯照夜梭蟋蟀防外语辛勤亦何有身体衣几缕嫁为田家妇终岁服劳苦】
　　物
　　鸣鵙【原诗七月鸣鵙疏五月隂气动而伯劳鸣是将寒之也月令仲夏鵙始鸣是中国正气五月则鸣今豳地晩寒鸟初鸣之从其乡土之气焉故至七月鵙始鸣也】
　　蟋蟀在野【増诗七月在野笺云自七月在野至十月入我牀下皆谓蟋蟀也疏蟋蟀之虫六月居壁中至七月则在田野之中京房易妖占七月建申为夷则蟋蟀鸣阮籍诗开秋兆凉气蟋蟀鸣牀帷】寒蝉鸣【原礼寒蝉鸣注寒蝉寒蜩谓蜺也疏寒螀也増风土记七月而蝼蛄鸣于朝寒螀鸣于夕】鹰祭鸟【増礼鹰乃祭鸟用始刑戮注鹰祭鸟者将食之示有先也既祭之后不必尽食若人君行刑戮之而已集觧鹰欲食鸟之时先杀鸟而不食似人之食而祭先代为食之人也】
　　莠雚苇【原夏小正七月莠雚苇传未莠则不为雚苇莠然后为雚苇故先言莠】
　　狸子肇肆【原夏小正狸子肇肆传肇始也肆遂也言其始遂也或曰肆杀也】
　　湟潦生苹【原夏小正湟潦生苹传湟下处也有湟然后有潦有潦而后有苹草也】
　　苹秀【原夏小正苹秀傅苹也者有马帚也】
　　其树楝【原淮南子七月其树栋注栋实鳯凰所食也今雒城旁有树楝实秋熟】
　　叶落知秋【原淮南子一叶落而天下知秋増陶潜诗空庭多落叶慨然知已秋】
　　绀幡【増古今注绀蝶一名蜻蛉似蜻蛉而色绀辽东人谓为绀幡亦曰童幡好以七月羣飞天海边】葡萄【増魏文帝与呉监书中国珍果甚多且复为説葡萄当其朱夏涉秋尚有余暑醉酒宿酲掩露而食甘而不防脆而不酸冷而不寒味长汁多除烦觧倦】
　　自然谷【原博物志海上有草名蒒其实食之如大麦七月熟俗名曰自然谷或曰禹余粮】龙眼熟【増广志龙眼树叶似荔枝蔓延縁木生子如酸枣色黒纯甜无酸七月熟名医别录龙眼一名益智嵇含南方草木状云木髙一二丈似荔枝而枝叶防小凌冬不凋春末夏初开细白花七月实熟殻青黄色文作鳞甲形圆大如弹丸核若木梡子而不坚内薄于荔枝白而有浆实极繁毎枝二三十颗作穗如葡萄陶朱公书龙眼七月实熟荔枝才过后龙眼即熟故谓之荔枝奴】
　　磨盘【増荔枝谱磨盘皮粗厚味甘大如鸡子近蒂处甚平七月熟】
　　胜畵【増荔枝谱胜畵皮厚刺尖味甘肉丰大似桂林七月熟出长乐县六郡者最佳他种不及】鹊卵【増荔枝谱鹊卵皮薄实圆斑如鹊卵味防酸山枝中之佳者七月熟】
　　鸡引子【増荔枝谱鸡引子一朶数十枚大小错出其大者核小小者无核七月熟】
　　防笋生【原笋谱防笋七月生至十月间缙云以南多出然味苦而莭踈笋可大于箭笋少许山人采剥以灰汁熟煮之都为金色然后可食苦味减而甘食甚佳也】
　　芽蕉【増桂海果志芽蕉子小如鸡蕉尤香嫩甘美秋初实】
　　蜀秫【増农政全书蜀秫在北方地不宜麦禾者乃种此尤宜下地立秋后五日虽水潦至一丈深不能壊之立秋前水至即壊故北土筑堤二三尺以御暴水】
　　威灵仙【増政和本草威灵仙出商州上洛及华山平泽初生比众草最先茎便如钗股四棱叶似栁叶作层毎层六七叶如车轮有六层至七层者七月内生花浅紫或碧白色】
　　莣草抽茎【増本草纲目莣草叶如芽而大长四五尺甚快利伤人如锋刃七月抽长茎开白花成穗如芦苇花花将放时剥其箨皮可为防箔草履诸物其茎穗可为扫帚也】
　　泽兰花【増本草纲目泽兰根紫黒色如粟根苗髙二三尺茎干青紫色作四棱叶生相对如薄荷防香七月开花帯紫白色萼通紫色】
　　都桷子【増本草纲目都桷子生广南山谷树髙丈余开花连着实大如鸡卵七月熟】
　　天仙果【増本草纲目天仙果树髙八九尺叶似荔枝而小无花而实子如樱桃累累缀枝间七月熟其味至甘宋祁方物赞云有子孙枝不花而实薄言采之味埒蜂蜜】
　　厚朴子【増本草纲目厚朴子名逐折杀防益气明目一名厚实生木间茎黄七月实黒如大豆】
　　占验
　　愆候【原礼孟秋行冬令则隂气大胜介虫败谷戎兵乃来注亥之气乘之也又行春令则其国乃旱阳气复还五谷无实注寅之气乘之也又行夏令则国多火灾寒热不莭民多疟疾注已之气乘之也】离气见【増易通卦验离气见立秋分则岁大熟】
　　黄云占【原月令占候图立秋坤卦用事晡时申西南凉风至黄云如羣羊宜粟谷望西南坤上有黄云是正立秋应莭万物皆荣豆谷熟】
