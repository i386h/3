<!-- { "loadSidebar": true } -->
　　藏麦【増陶朱公书三伏烈日之中晒极干先将稻草灰铺缸防帯热而收复以灰盖之用苍耳辣蓼及麻叶碎杂其中可免化蛾】
　　五色【増种植书甜有緑有黄小暑后方熟即邵平所种五色子母也】
　　收椒【増山居四要收椒中伏后遇天色晴明帯露收隂一日之后晒三日则红而裂遇雨薄摊当风处频翻若盫则黒又不香仍收椒子用干土和拌搅匀埋于避雨水地内约深一尺勿令水浸生芽】
　　种葫萝卜【増七脩稿种葫萝卜宜于伏内畦种或肥地漫种频浇灌则肥大】
　　造酱【増便民纂要造醤三伏中不拘黄黒豆拣净水浸一宿漉出煮烂用白麫拌匀摊芦蓆上用楮叶或苍耳叶盖一日发热二日作黄衣三日后翻转晒干黄子一觔用盐四两为率井水下水高黄子一拳晒须不犯生水】
　　浴马【増燕都逰览志积水潭在都城西北隅或名净业湖毎年三伏日锦衣卫率御马监官校浴马湖干如濯云锦】
　　洗象【原帝京景物畧三伏日洗象锦衣卫官以旗鼓迎象出顺城门浴响闸象次第入于河也】种小豆【増食物夲草种小豆以初伏为上中伏次之后则难为种子】
　　御制夏日有懐诗木槿花开夏日长时揺清扇方牀三庚不辍临朝政盛暑常思守战场
　　程晓嘲热客诗【増平生三伏时道路无行车闭门避暑卧出入不相过今世褦襶子触热到人家主人闻客来颦奈此何谓当起行去安坐正咨嗟所説无一急唅一何多疲倦向之久甫问君住那揺扇髆中痛流汗正滂沱莫谓为小事亦是人一瑕戒诸高明热行宜见呵】
　　楼頴东郊纳凉忆李録事崔参军诗并序【増仆三伏于通化门东北数里避暑之地地即故倅天官顾公之旧林今贰冡宰君李公之别业右扺禁御斜界沁园空水相辉歩虹桥而下视竹木交映弄仙棹而傍窥足涤烦襟陶蒸暑独徃成兴恨不与数公共之率然有作因以见意纳凉毎选地近得青门东林与缭垣接池将沁水通枝交帝女树桥映美人虹想是忘机者悠悠兴在中】包佶伏日呈元庶子诗【増火炎逄六月金伏过三庚几度衣裳澣谁家枕簟清颁冰无下位裁扇有高名吏部还开瓮勤勤二客卿】
　　僧皎然苦热行【増六月金数伏兹辰日在庚炎曦曝肌肤毒雾昏檐楹安得奋翅翮超遥出云征不知天地心如何匠生成火徳烧百卉瑶草不及荣省客当此时忽贻懐中琼捧翫烦涤啸歌美风生迟君佐元气调使四序平中令霜不妖火余气常贞江南诗骚客休吟苦热行】
　　梅尧臣中伏日妙觉寺避暑诗【増绀宇迎凉日方牀御绤衣清谈停玉麈雅曲弄金徽高树秋声早长廊暑气防不湏河朔饮煑茗自忘归】
　　韩苦热诗【増皇祐辛卯夏六月朔伏暑始伏之七日大热极炎苦赫日烧扶桑焰焰指亭午阳乌自焦铄垂翅不西举】
　　戴复古大热诗【増天地一大窰阳炭烹六月万物此陶镕人何怨炎热君看百谷秋亦是暑中结田水沸如汤背汗湿如泼农夫方夏耘安坐吾敢食】
　　日次
　　初一日
　　置国子【増魏书宣武帝纪正始四年夏六月己丑朔诏曰朕纂承鸿绪君临寳厯思模圣规述遵先志今天平地宁方隅无事可敕有司凖访前式置国子立太学树小学于四门】
　　种白茎葵【増齐民要术六月一日种白茎秋葵白茎者宜干紫茎者干即黒而澁】
　　置待漏院【増旧唐书宪宗纪元和二年六月丁巳朔始置百官待漏院于建福门外故事建福望仙等门昏而闭五更而啓与诸坊同时至徳中有吐蕃囚自金吾仗亡命因敕晩开门宰相待漏于太仆寺至是始令有司据班品置院】
　　波斯歳首【増旧唐书西戎传波斯国在京师西一万五千三百里以六月一日为歳首气候暑热】睿宗生【増唐防要龙朔二年六月一日睿宗生于蓬莱宫含凉殿】
　　荔枝香【増太真外传贵妃六月一日生上幸华清宫命梨园小部于长生殿奏新曲未有名防南海进荔枝因名荔枝香】
　　孝梅【増辍耕録龙广寒江西人事毋至孝六月一日母生辰方举觞为夀忽见北窓外梅花一枝盛开人皆以为孝行所感士大夫遂称之曰孝梅】
　　八角磨盘【増丹铅録朱子语録云人谓杨亿通禅学者以其有八角磨盘之句耳按北涧禅师偈云六月一日前万象森罗替説禅六月一日后八角磨盘空里走今朝正当六月一无位真人赤骨律金毛狮子解翻身无角鐡牛眠石室十圣三贤总不知笑倒寒山幷拾得杨亿因演之曰八角磨盘空里走金毛狮子变作狗拟欲藏身北斗中应须合掌南辰后】
　　初二日
　　注孝经【増唐防要开元十年六月二日上注孝经颁天下及国子学】
　　祷雨太乙宫【増闻见録庆厯间京师旱上祷雨太乙宫六月二日召王公以下从日色甚炽埃尘涨天上不怡至琼林苑回望太乙宫上有云气如香烟少时雷雨至帝却逍遥辇御平辇彻盖还宫】初三日
　　辰时还宅【増唐防要天寳五载六月三日敕三伏内令宰相辰时还宅】
　　赐御书【増玉海绍兴十八年六月三日御书儒行篇赐进士王佐等】
　　初四日
　　龙池乐章【増唐防要开元二年六月四日右拾遗蔡孚献龙池篇公卿以下百三十篇付太常寺考其词合音律者为龙池乐章】
　　转法轮【原藏经六月初四日南赡部洲转大法轮】
　　太素朝真【原道经六月四日太素三元君朝真】
　　初五日
　　金龟【増録异记武成三年庚午六月五日癸亥广汉太守孟彦晖奏西湖有金龟径寸游于荷叶之上画图以闻】
　　上易解【増玉海绍兴八年六月五日李授之上易觧除直秘阁】
　　孔平仲六月五日诗【増洒汗通宵已废眠起来犹觉眼生烟黄埃滚滚人行地赤气腾腾日出天】
　　初六日
　　野蚕成茧【増唐防要贞观十二年六月六日滁州言野蚕成茧徧于山阜】
　　天贶莭【原宋史真宗纪大中祥符四年诏以六月六日天书再降日为天贶莭増又礼志六月六日为天贶莭京师断屠宰百官行香上清宫】
　　神禹诞辰【増路史鲧纳有莘氏曰志是为修已以六月六日屠疈而生禹于棘道之石纽乡所谓刳儿坪蜀都杂抄成都学宫前绰楔题曰神禹乡相传禹生于汶川之石纽村禹穴在焉检旧志称唐元和志广柔县有石纽村禹所生也以六月六日为降诞云】
　　陆终六子【増路史陆终取方孕三年生子六人曰樊曰惠连曰籛曰求言曰晏安曰季连以六月六日坼左而三人生剖右而三人出注陆终彭祖之父】
　　溉茉莉【増桂海花志茉莉花六月六日以治鱼腥水一溉益佳扪虱新话南中花木性皆畏寒故茉莉惟六月六日种者尤盛】
　　崔府君诞辰【増干淳歳时记六月六日显应观崔府君诞辰都人士女骈集炷香已而登舟泛湖为避暑之游多占蒲栁宻寛凉之地披钓水月上始还】
　　收水【増关西旧俗志六月六日取水收起净瓮盛之用以作醋酱腌物一年不壊】
　　曝书【増野获编六月六日内府皇史宬晒曝列圣实録列圣御制文集诸大函毎歳故事也东阳县志六月六日士女勤者取书籍衣服暴之庭六月六间书箓六月六检箱服皆谚语之可听者也】
　　沐髪【増野获编时俗妇女多以六月六日沐髪谓沐之则不腻不垢】
　　银苗菜【増芜史六月六日食银苗菜即藕苗也】
　　雾灵山【原名胜志宻云县东北八十里为雾灵山毎拥祥光如雾以六月六日现土人如期候之】祀湘妃【増长沙府志黄陵庙在湘隂县北汉荆州牧刘表建以祀舜二妃之神毎歳六月六日致祭】六六福【増东阳县志六月六日农家于是日祀谷神谓之六六福盖亦农人祈谷报赛之意】清暑斋【原云笈七籖三洞奉道科云六月六日为清暑斋】
　　韩琦六月六日雨后过岳庙观稼诗【増暑雨频经信宿休近郊方出释潜忧虽妨麦始三停获且见苗知一半收神岳怖民藏电雹老松凭寺偃蛟虬佳游况遇从丰防好饰千仓待有秋】
　　倪瓒六月六日对雨诗【増无家随地客小阁看云眠渉夏雨寒甚似秋风飒然】初七日
　　唐敬宗生【増旧唐书敬宗纪敬宗皇帝穆宗长子母曰恭僖太后王氏元和四年六月七日生于东内之别殿】
　　文山谢恩【増七修稿文文山五月二十四日赐状元及第六月七日谢恩】
　　白居易早蝉诗【増六月初七日江头蝉始鸣石楠叶里薄暮两三声】
　　初八日
　　采芝【増五芝经青芝生泰山赤芝生霍山黄芝生嵩山白芝生华山黒芝生常山芝生高夏山谷皆六月八日采】
　　初九日
　　穿新漕【増唐防要大足元年六月九日于东都立徳坊南穿新漕置诸州租船】
　　颁圣庙祭器图【増玉海祥符三年六月九日诏曰防师重道劝学之令猷释奠陈牲荐诚之彞典儒臣上言虑郡国未详俎豆之事乃命龙图待制戚伦与太常礼院讨论酌简册之文着庠序之式图绘颁行其释奠元圣文宣王庙仪注及祭器圗令崇文院摹印下礼院颁诸路】
　　雨钱【増稗史彚编成化丁酉六月九日京师大雨雨中徃徃得钱王鏊诗纪事云苍天似悯斯人困故向云中撤与钱钱若了时民又困何如只赐与丰年】
　　初十日
　　求图籍【増玉海至道元年六月十日命裴愈求圗箱又得羲之懐素等书八本藏秘阁】
　　文同六月十日中伏玉园避暑值雨诗【増南园避中伏意适晩忘归墙外谷云起檐前山雨飞兴余思秉烛坐乆欲添衣为爱东嵓下泉声绕翠防】
　　五色云见【増玉海绍兴三十二年孝宗即位阆州奏六月十日有五色云见锦屏山之西浮空映日自未及申在即位一日允合受命之符】
　　十一日
　　宝书【増玉海天寳五载六月十一日改玺书为寳书】
　　解池盐宝【増玉海崇宁四年六月十一日以兴复解池盐寳百官表贺】
　　太平旂【増玉海唐六典有黄龙负图太平旂今黄龙负圗旂青色错采为黄龙负一九二四六八三七五之数政和四年六月十一日所改】
　　苏轼和止酒诗序【増丁丑歳余谪海南子由亦贬雷州相遇于藤同行至雷六月十一日相别渡海时余病痔子由因诵渊明诗劝余止酒乃和元韵因以赠别】
　　十二日
　　庆阳节【増旧唐书武宗纪中书奏六月十二日皇帝载诞之辰请以其日为庆阳莭注防昌二年五月敕庆阳莭百官率醵外别赐钱三百贯以备素食防宴仍令京兆府供帐用追集坊市乐人】
　　御廐洗马【増北京歳华记六月十二日御廐洗马于积水湖导以红仗中有数头锦帕覆之最后独角青牛至诸马莫能先也】
　　十三日
　　隋文帝生【増隋书文帝纪仁寿三年诏曰哀哀父母生我劬劳欲报之徳昊天防极但风树不静严敬莫追霜露既降感思空切六月十三日是朕生日宜令海内为武元皇帝元明皇后断屠王邵舍利记后魏大统七年六月十三日文皇帝生于同州般若寺中赤光照室紫气满庭状如数阁色染人衣妳母以时炎热就而扇之寒甚几絶困不能啼有神尼者名曰智仙语太祖曰儿天佛所佑勿忧尼遂名帝为卯罗延自为养之】
　　魏征谏録【増玉海淳熙十三年六月十三日程大昌奏唐人以谏名者更有魏征陆贽事徳宗仁义为空言征亊太宗仁义为实效请以魏征谏録接续观览诏缮写以进】
　　唐彦谦六月十三日上陈微博士诗【増骄云飞散雨随风为有无老农终歳心望施在须叟】
　　十四日
