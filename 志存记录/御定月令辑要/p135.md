<!-- { "loadSidebar": true } -->
　　积分成月【原谷梁闰月不告月传闰月者附月之余日也积分而成于月者也注一嵗三百六十日余六日又有小月六积五嵗得六十日而再闰积众月之余分以成此月】
　　斗指两辰间【原逸周书闰无中气斗指两辰之间增杜预长厯日行一度而月日行十三度十九分度之有畸日官当会集此之迟疾以考成晦朔错综以设闰月闰月无中气而北斗邪指两辰之间所以异】
　　【于他月也厯术斗星夜随天左旋各指十二辰之位谓之斗建亦名月建闰月则指十二辰之间】朔不得中【增汉书律歴志朔不得中是为闰月言隂阳虽交不得中不生后汉书律厯志四时推移故置十二中以定月位有朔而无中者为闰月唐书厯志前朔后朔迭相推校盈朒之课据实为凖损不侵朒益不过盈定朔日名与次朔同者大不同者小无中气者为闰月朱子语中气只在本月若趱得中气在月尽后月便当置闰】
　　天度毕【增内经常月之制建初立中闰月之纪无初无中纵厯有之皆他节气也由斯推日成闰故令天度毕焉】
　　星见闰分【增汉书律歴志以嵗闰乘嵗数是为星见闰分又推星见月以闰分乗定见以章嵗乗中余从之盈见月法得一并积中则积月也不盈者名曰月中余以元月除积月余名曰月元余以章月除月元余则入章月数也以十二除之至有闰之嵗除十三入章三嵗一闰六嵗二闰九嵗三闰十一嵗四闰十四嵗五闰十七嵗六闰十九嵗七闰不盈者数起于天正算外则星所见月也】
　　推天正【增汉书律歴志推天正以章月乗人统嵗数盈章嵗得一名曰积月不盈者名曰闰余闰余十二以上嵗有闰求地正加积月一求人正加二】
　　推闰余【增汉书律歴志推闰余所在以十二乗闰余加十得一盈章中数所得起冬至算外则中至终闰盈中气在朔若二日则前月闰也】
　　周至【增汉书律歴志周至五十七参闰法得周至】
　　章中【增汉书律歴志章中二百二十八以闰法乗嵗中得章中】
　　统法【增汉书律歴志统法千五百三十九以闰法乗日法得统法】
　　月周【增汉书律歴志月周二百五十四以章月加闰法得月周】
　　终数为闰【增汉书律歴志易曰天一地二天三地四天五地六天七地八天九地十天数五地数五五位相得而各有合天数二十有五地数三十凡天地之数五十有五此所以成变化而行鬼神也并终数为十九易穷则变故为闰法注天终数九地终数十穷终也言闰亦日之穷余故取二终之数以为义又闰法十九因为章嵗合天地终数得闰法】
　　蔀首【原汉书律歴志鲁歴不正以闰余一之嵗为蔀首注当以闰尽嵗为蔀首今失正未尽一嵗便以为蔀首也】
　　三年一闰【增春秋元命苞三年一闰以起纪宋均注纪法也三年加以一闰以成嵗也后汉书张纯传三年一闰天气小备】
　　闰七曰章【增后汉书律厯志月分成闰闰七而尽其嵗十九名之曰章】
　　阳之余【原白虎通月有闰余何周天三百六十五度四分度之一嵗十二月日过十二度故三年一闰五年再闰明隂不足阳有余也故谶曰闰者阳之余】
　　补小月减日【原独断闰月者所以补小月之减日以正嵗数故三年一闰五年再闰】益归余卦【增旧唐书厯志综中朔盈虚分累益归余之卦每其月闰衰注凡归余之卦五万六千七百六十以上其嵗有闰因考其闰衰满卦限以上其月及合置闰或有进退皆以定朔将中气裁焉】积嵗如月分数【增唐书厯志麟徳厯有总法开元厯有通法故积嵗如月分之数而后闰余皆尽】
　　朔退朔进【増唐书厯志秦厯上元正月己巳朔晨初立春日月五星俱起营室五度蔀首日名皆直四孟假朔退十五日则闰在正月前朔进十五日则闰在正月后是以十有二节皆在盈缩之中而晨昏宿度随之】
　　朔不尽气【增正蒙闰余生于朔不尽周天之气朱子语周天之气谓二十四气也月有大小朔不得尽此气而一嵗日子足矣故置闰】
　　闰余闰差【原皇极经世日以迟为进月以疾为退日月一会而加半日减半日是以为闰余也日一大运而进六日月一大运而退六日是以为闰差也】
　　气盈朔虚【增蔡沉天説日与天防而多五日九百四十分日之二百三十五为气盈月与日防而少五日九百四十分日之五百九十二为朔虚合气盈朔虚而闰生焉十有九嵗七闰气朔分齐是为一章性理大全气则二十四气自今年冬至至来年冬至前一日计三百六十五日二百三十五分是于三百六十日外多五日二百三十五分者为气盈朔则十二月朔自今年十一月初一至来年十一月初一前一日计三百五十四日三百四十八分是于三百六十日内少五日五百九十二分者为朔虚合气盈朔虚而闰生者一嵗闰积气朔之数计十日八百二十七分三嵗一闰积气朔之数三个十日八百二十七分计三十二日六百单一分五嵗再闰积气朔之数五个十日八百二十七分计五十四日二百七十五分】
　　三统为一元【增沙随程氏易解七闰为一章二十七章为一会三会为一统三统为一元元四千六百十七嵗冬至甲子朔旦无余分是谓天统千五百三十九嵗甲辰朔旦冬至无余分是谓地统又千五百三十九嵗甲申朔旦冬至无余分是谓人统】
　　补奇数【增玉海天地之数惟奇则无穷置闰所以补奇数也】
　　长厯纪闰疏数【原齐东野语以杜征南长厯考春秋之月日虽甚精密而其置闰之法窃有疑焉如隐公二年闰十二月五年七年亦皆闰十二月然犹是三嵗一闰五嵗再闰如庄公二十年置闰其后则二十四年以至二十八年皆以四嵗一闰无乃失之疏乎僖公十二年闰至十七年方闰二十五年闰至三十年方闰率以五嵗一闰何其愈疏乎如定公八年置闰其后则十年以至十二年十四年皆以二嵗一闰无乃失之数乎闵之二年辛酉既闰矣僖之元年壬戌又闰僖之七年八年哀之十四年十五年皆以连嵗置闰何其愈数乎至于襄之二十七年一嵗之间顿置两闰盖曰十一月辰在申司厯过也于是既觉其谬故前闰建酉后闰建戌以应天正然前乎此者二十一年既有闰二十四年二十六年又有闰歴年凡六置闰者三何縁至此失闰已再而顿置两闰乎近则十余月逺或二十余年其疏数殆不可晓并着于此以叩识者】初章闰法【增性理大全潜室陈氏曰古厯十九年为一章章有七闰入章三年闰九月六年闰六月九年闰三月十一年闰十一月十四年闰八月十七年闰四月十九年闰十二月此据元首初章若于后渐积余分大率三十二月则置闰不必同初章】
　　置闰之次【增稗编一年二年三年第一闰当在此年八月置或进在七月或退在九月者间亦有之四年五年六年第二闰当在此年五月置或进在四月或退在六月者亦有之七年八年九年间第三闰当在此年二月置或进在正月或退在三月者间亦有之已上三闰皆是三年一闰十年十一年第四闰当在此年十月置或进在九月或退在十一月者间亦有之此是五年再闰十二年十三年十四年第五闰当在此年六月置或进在五月或退在七月者间亦有之十五年十六年十七年第六闰当在此年三月置或进在二月或退在四月者间亦有之已上二闰皆是三年一闰十八年十九年第七闰当于此年十二月置或进在十一月或退在明年正月者有之此是五年再闰右十九嵗七闰之次大约如此】
　　生于闰【原西域星经月孛紫罗防计都星家谓之四余计生于天尾罗生于天首孛生于月生于闰盖日月行道如两环相交一处曰天首一处曰天尾天尾为计天首为罗月之行迟速有常度迟之处即孛也生于闰二十八年十闰而行一周孛皆有度数无光象故与计罗同谓之四余】
　　定闰法【原定月大小日辰闰法歌前九之年二月中今年元旦日辰同月大月小此为例次第推来理自通四十七年前有闰闰前两月是今逄】
　　节序
　　闰正中朔【増周礼春官大史正嵗年注中朔曰嵗朔数曰年中朔大小不齐正之以闰疏中数曰嵗朔数曰年者一年之内有二十四气皆节气在前中气在后节气一名朔气朔气在晦则后月闰中气在朔则前月闰节气有入前月法中气无入前月法中气帀则为嵗朔气帀则为年假令十二月中气在晦则闰十二月十六日得后正月立春节此即朔数曰年至后年正月一日得啓蛰中此中气帀此即是中数曰嵗】小雪当闰【增左传文公元年闰三月非礼也汉书律歴志文公元年距辛亥朔旦冬至二十九嵗是嵗闰余十三正小雪闰当在十一月后而在三月故曰非礼也】
　　闰九日【原唐诗纪事景龙二年闰九月九日幸总持登浮图李峤等献诗李峤诗闰月开重九真游下大千花寒仍荐菊座晩更披莲刹鳯囘雕辇幡虹间防旃还将西梵曲助入南薰增李乂诗清跸幸禅楼前驱歴御沟还疑九日豫更想六年游圣藻辉缨络仙花缀冕旒所欣延亿载寜止庆重秋刘宪诗重阳登闰序上界叶时廵驻辇天花落开筵妓乐陈城端刹柱见云表露盘新临睨光辉满飞文动睿神宋之问奉和圣制闰九月九日登庄严总持二寺阁诗闰月再重阳仙舆歴寳坊帝歌云稍白御酒菊犹黄风铎喧行漏天花拂舞行豫游多景福梵宇日生光白居易闰九月九日独饮诗黄花丛畔緑樽前犹有些些旧管偶遇闰秋重九日东篱独酌一陶然自从九月持斋戒不醉重阳十五年林光朝闰九月九日登越王台诗闲陪小队出山椒为有呉歌杂楚謡纵道菊花如昨日要看汤饼作三朝千重岭海供横槊一带风烟聼采樵凭仗折冲如此好不应东去更乘轺】
　　小寒云霠【增宋史律歴志皇祐圭表小寒测景长一丈二尺四寸二年庚寅闰十一月十五日戊辰云霠不测】
　　七闰在冬至前【增宋史律歴志咸淳六年十一月三十日冬至至后为闰十一月既已颁厯浙西安抚司凖备差遣臧元震言厯法以章法为重章法以章嵗为重盖厯数起于冬至卦气起于中孚十九年谓之一章一章必置七闰必第七闰在冬至之前必章嵗至朔同日今算造官以闰月在十一月三十日冬至之后则此一章止有六闰厯法之差莫甚于此】
　　冬至后积分置闰【增宋史律歴志天正冬至乃厯之始心自冬至后积三年余分而后可以置第一闰】
　　闰嵗戌腊【增西溪丛语国朝用汉腊盖冬至后第三戌火墓日也是为腊己酉年闰八月冬至后第三戌乃在十一月末太史局着厯遂以十一月第三戌为腊识者云古法遇如此闰嵗即以第四戌为腊腊不可在十一月也】
　　闰七日【増王湾闰月七日织女诗耿耿曙河防神仙此会稀今年七月闰应得两囘归李商隐壬申闰秋题赠乌鹊诗绕树无依月正高邺城新泪溅云几年始得逄秋闰两度填河莫告劳】
　　闰中秋【增黄滔闰八月诗无人不爱今年闰月看中秋两度圆唯恐雨师风伯意至时还夺上楼天呉文英闰中秋词丹桂花开第二番东篱展却宴期寛人间寳镜离仍合海上仙槎去复还　分不尽半凉天可怜闲剰此婵娟素娥未隔三秋梦赢得今宵又倚阑】
