<!-- { "loadSidebar": true } -->
　　高丽祭天【増文献通考高句丽岁以建子月祭天】
　　寿星临帝座【増天中记嘉祐八年冬十一月京师有道人游卜于市莫知所从来貎体古怪不与常飮酒无算未尝觉醉都人士异之相与諠好事者潜图其状后近侍逹帝引见赐酒一石飮及七斗次日司天台奏寿星临帝座忽失道人所在仁宗嘉叹久之】
　　瑞冰【増泊庵集永乐十五年十一月金水河太液池冰凝结众像态状奇巧其时密云亦献瑞冰如水晶含玉者凡七与金水河所结无异】
　　送丸击鼓【増北京岁华记十一月琢石如弹丸置于地童子以足送之前后交击爲胜始击羯鼓鼓用鐡爲围单皮覆之每十人五人聚击女子亦然】
　　晋十一月折杨柳歌【増素雪任风流树木转枯悴松柏无所忧折杨柳寒衣履薄冰欢讵知侬否】
　　李贺十一月乐词【增宫城团凛严光白天碎碎堕琼芳挝钟高飮千日酒却天凝寒作君寿御沟泉合如环素火井温泉在何处】















　　御定月令辑要卷十九
<史部,时令类,御定月令辑要>
　　钦定四库全书
　　御定月令辑要卷二十
　　十二月令
　　天道
　　月卦临【原易临刚浸而长本义临进而凌逼于物也二阳浸长以逼于隂故为临十二月之卦也増周易集觧干九二见龙在田干寳曰阳在九二十二月之时自临来也】
　　栗烈【原诗二之日栗烈疏二之日建丑之月也栗烈为寒气季冬之月无风亦寒】
　　日在婺女【原礼季冬之月日在婺女集説女在子元枵之次也】
　　中星【原礼昏娄中旦氐中淮南子注娄西方白虎之宿氐东方苍龙之宿】
　　律中大吕【原礼律中大吕集説大吕丑律长八寸二百四十三分寸之百四増汉书律歴志大吕吕旅也言隂大旅助黄钟宣气而牙物也位于丑在十二月淮南子大吕之数七十六主十二月下生夷则白虎通十二月律谓之大吕何大大也吕者拒也言阳气欲出隂不许也吕之为言拒者旅抑拒难之也许善心神雀颂歳次上章律谐大吕】
　　日穷于次【原礼日穷于次疏日穷于次者谓去年季冬日次于元枵从此以来每引移次他辰至此月穷尽还次元枵故云日穷于次】
　　月穷于纪【原礼月穷于纪疏月穷于纪者纪犹防也去年季冬月与日相防于元枵自此以来月与】
　　【日相防在于他辰至此月穷尽还复防于元枵故云月穷于纪】
　　星回于天【原礼星回于天疏星回于天者谓二十八宿随天而行每日虽周天一匝早晚不同至于此月复其故处与去年季冬早晚相似故云星回于天】
　　数终歳始【原礼数将几终歳且更始疏几近也以去年季冬至今年季冬三百五十四日未满三百六十五日未得正终唯近于终故云数将几终此月既终歳且更始】
　　日在北陆【増左日在北陆疏日在北陆夏之十二月也】
　　涂月【原尔雅十二月为涂】
　　招摇指丑【原淮南子季冬之月招摇指丑増晋书乐志十二月之辰谓为丑丑者纽也言终始之际以纽结为名也】
　　极寒【増易稽览图冬至后三十日极寒】
　　隂阳南还【増春秋繁露冬月尽而隂阳俱南还阳南还出于寅隂南还入于戌此隂阳所始出地入地之见处也】
　　物动用事【原説文丑纽也十二月万物动用事象手之形时加丑亦举手时也】
　　杪歳【増晋书桓彛论交霜雪于杪歳晦风雨于将晨】
　　刚柔始交【増周易集觧屯刚柔始交而难生崔憬曰十二月阳始浸长而交于隂故曰刚柔始交万物萌芽生于地中有寒冰之难故言难】
　　艮止【増周易集觧艮以止之荀爽曰谓建丑之月消息毕止也】
　　大禁月【増田家五行十二月谓之大禁月忽有一日稍暖即是大寒之】
　　季冬【原梁元帝纂要十二月曰季冬傅休奕诗季冬时惨烈猛寒不可胜】
　　暮冬【原梁元帝纂要十二月曰暮冬杜甫诗髙唐暮冬雪壮哉旧瘴无复似尘埃】
　　暮歳【原梁元帝纂要十二月曰暮歳卢谌歳暮诗亹亹圆象运悠悠方仪廓忽忽歳云暮游原采萧藿】杪冬【原梁元帝纂要十二月曰杪冬除月暮节】
　　穷冬【増杜甫诗穷冬急风水江山云物昏】
　　腊雪【増皇甫冉西斋对雪诗对酒闲斋晚开轩腊雪时花飘疑节色浄润帘帏】
　　萧子云歳暮直庐赋【原日躔女度歳华云暮衡轻炭燥权重泉涸藏元武于太隂蛰腾蛇于高雾日临圭而易落晷中杙而南傃凝寒气于广庭洞曾隂于端庑】
　　欧阳修渔家傲词【増十二月严凝天地闭莫嫌台榭无花卉惟有酒能欺雪意増豪气直教耳热笙歌沸】
　　节序
　　火星中【増周礼天官凌人斩冰注火星中大寒冰方盛之时疏火星中谓十二月平旦火星中于十二月小寒节大寒中是冰方盛之时也】
　　初腊【原史记秦纪惠文君十二年初腊正义十二月腊日也秦惠文王始效中国为之故云初腊猎禽兽以歳终祭先祖因立此日也风俗通腊者猎也言田猎取兽以祭祀其先祖也或曰腊者接也新故交接故大祭以报功也】
　　嘉平【原史记秦始皇纪三十一年十二月更名腊曰嘉平茅盈内纪始皇三十一年九月庚子盈髙祖父蒙字初成乃于华山之中乘云驾龙白日升天先是其邑谣歌曰神仙得者茅初成驾龙上升入太清时下元洲戏赤城继世而徃在我盈帝若学之腊嘉平始皇闻谣歌而问其故父老具对曰此仙人之谣劝帝求长生之术于是始皇欣然乃有寻仙之志因改腊曰嘉平】
　　腊明日【增史记天官书腊明日人众卒歳一防饮食阳气故曰初歳】
　　小寒【原淮南子冬至加十五日斗指癸则小寒音比应钟増三礼义宗小寒为节者亦形于大寒故谓之小言时寒气犹未极也】
　　大寒【原淮南子小寒加十五日斗指丑则大寒音比无射増三礼义宗大寒为中者上形于小寒故谓之大十一月一阳爻初起至此始彻隂气出地方尽寒气并在上寒气之逆极故谓大寒】
　　苍阳云【増易通卦验小寒合冻苍阳云出氐】
　　黑阳云【増易通卦验大寒降雪黒阳云出心】
　　戌腊【原后汉书礼仪志季冬之月星廻歳终隂阳以交劳农大享腊注汉氏以午祖以戌腊午南方故以祖冬者歳之终物毕成故以戌腊増风俗通腊者所以迎刑送徳也大寒至常恐隂胜故以戌日腊戌者温气也】
　　瘦羊博士【原后汉书甄宇注建武中每腊诏书赐博士一羊羊有大小肥痩时博士祭酒议欲杀羊分肉又欲投钩宇耻之因先自取其最痩者由是不复有争讼后召会问痩羊博士所在京师因以号之】黄羊祀灶【原后汉书隂兴传初隂氏世奉管冲之祀谓为相君宣帝时隂子方者至孝有仁恩腊日晨炊而灶神形见子方再拜受家有黄羊因以祀之自是以后暴至巨富田有七百余顷舆马仆比于邦君故后常以腊日祀灶而荐黄羊焉】
　　用汉祖腊【原后汉书陈宠传宠曾祖父咸莽召以为掌宼大夫谢病不肻应父子相与归乡里闭门不出入犹用汉家祖腊人问其故咸曰我先人岂知王氏腊乎】
　　腊会【原后汉书郑注元年十一二随母还家正腊会同列十数人皆美服盛饰语言闲通元独漠然如不及母私督数之乃曰此非我志不在所愿也】
　　三戌为腊【原説文冬至后三戌为腊祭百神増西溪丛语宋用汉腊盖冬至后第三戌火墓日也】赐祀门戸直【増汉官仪腊赐大将军三公钱各二十万牛肉二百斤粳米二百斛特进侯十五万卿十万校尉五万尚书三万侍中将大夫各二万千石六百石各七千虎贲羽林郎二人共三千以为祀门戸直】
　　膢腊【原风俗通韩子书山居谷汲者膢腊而买水楚俗常以十二月祭饮食也又曰尝新始杀也食新曰膒膢】
　　称腊别名【原独断四代称腊之别名夏曰嘉平殷曰清祀周曰大蜡汉曰腊】
　　五帝腊祖【原独断五帝腊祖之别名青帝以未腊卯租赤帝以戌腊午祖白帝以丑腊酉祖黑帝以辰腊子祖黄帝以辰腊戌祖魏台访议王者各以其行之盛祖以其终腊水始生于申盛于子终于辰故水行之君以子祖辰腊火始生于寅盛于午终于戌故火行之君以午祖戌腊木始生于亥盛于卯终于未故木行之君以卯祖未腊金始生于己盛于酉终于丑故金行之君以酉祖丑腊土始生于未盛于戌终于辰故土行之君以戌祖辰腊】
　　歳终大祭【原独断腊者歳终大祭纵吏民宴饮非迎气故但送不迎】
　　元枵之次【増月令章句自须女二度至危十度谓之元枵之次小寒大寒居之齐之分野】腊蜡同日【原玉烛寳典腊者祭先祖蜡者报百神同日异祭也长编建隆四年和岘言圣朝以腊前七日蜡恐不应于礼请依开元故事蜡腊同用戌日】
　　小歳【原四民月令腊明日谓小歳进酒尊长修刺贺君师徐爰家仪蜡本施祭故不贺其明为小歳贺称初歳福始庆无不宜】
　　节日取柴【原晋书范乔乔邑人腊夕盗斫其树人有告者乔佯不闻邑人愧而归之乔徃喻曰卿节日取柴欲与父母相欢娱耳何以愧为】
　　神农置腊【増物原神农初置腊节】
　　口脂【原唐书百官志中尚署腊日献口脂酉阳杂俎腊日赐北门学士口脂蜡脂盛以碧镂牙筩杜甫腊日诗腊日常年暖尚遥今年腊日冻全消侵陵雪色还萱草漏泄春光有栁条纵酒欲谋良夜醉还家初散紫宸朝口脂面药随恩泽翠管银罂下九霄】
　　伏猎侍郎【原唐书严挺之传李林甫与张九龄同辅政戸部侍郎萧炅林甫所引不知书尝与挺之言称烝尝伏腊乃为伏猎挺之白九龄省中而有伏猎侍郎乎乃出炅岐州刺史】
　　滕六巽二【原幽怪录晋州刺史萧至忠将以腊日出猎前一日有樵者见禽兽百许祈于元冥使者使者令老麋祈于东谷严四严四曰若令滕六降雪巽二起风不复出矣天未明忽风雪大作刺史不复出】窃食祭先【原歳华纪丽矜窃食注韩卓字子助陈留人腊日奴窃食祭先人卓义其心矜而免之】赐神药【原歳华纪丽尹轨或赐于神药注尹轨字公度晋太康元年腊日过洛阳城西一家求宿主人以明旦是腊意不容又以曽闻公度名因为设酒至旦乃赐主人神药一丸而去】
　　脂花餤【原云仙杂记洛阳人家腊日造脂花餤】
　　种麦豆【増种树书腊日种麦及豆来年必熟】
　　萱草麪【増食谱张手美家腊日萱草麪】
　　独立仙【増清异录孟昶时每腊日内官各献罗体圈金花树子梁守珍献防忧花缕金于花上曰烛立仙】
　　腊日校猎【増宋史礼志太宗常以腊日校猎谕从臣曰腊日出狩以顺时令缓辔从禽是非荒也回幸讲武防张乐赐羣臣饮辽史礼志腊仪腊十二月辰日前期一日诏司猎官选猎地其日皇帝皇后焚香拜日毕设围命猎夫张左右翼司猎官奏成列皇帝皇后升轝多啰伦穆腾以酒二尊盘飱奉进北南院大王以下进马及衣皇帝降舆祭东毕乗马入围中皇太子亲王率羣官进酒分两翼而行皇帝始获羣臣进酒上夀各赐以酒至中食之次亲王大臣各进所获及酒讫赐羣臣饮还宫应厯元年冬汉遣使来贺自是遂以为常仪刘禹锡连州腊日观莫徭猎西山诗海天杀气薄蛮军歩伍嚣林红叶尽变原黑草初烧围合繁钲息禽兴大斾摇张罗依道口嗾犬上山腰猜鹰虑奋迅惊鹿时局跳瘴云四面起腊雪半空消箭头余鹄血鞍旁见雉翘日暮还城邑金笳丽谯】
