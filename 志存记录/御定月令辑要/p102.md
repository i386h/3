<!-- { "loadSidebar": true } -->
　　梁元帝生【増南史梁孝元帝纪帝母在采女次侍始褰户幔有风回裾武帝意感幸之采女梦月堕懐中遂孕天监七年八月丁巳生帝举室中非常香有紫胞之异武帝竒之因赐采女姓阮进为修容顔氏家训梁孝元年少之时每八月六日载诞之辰常设斋讲】
　　宴蘂珠宫【増玉海天圣八年八月六日宋仁宗召辅臣宗室于龙图天章阁观三圣御书元真殿观瑞谷宴蘂珠宫宰臣以下赋诗】
　　召对选德殿【増玉海乾道七年八月六日宋孝宗召吏部侍郎王之竒詹事陈良翰礼部侍郎周必大同对选德殿赐坐从容访以治道久之袖出御笔一通首以魏征答唐太宗德仁功利之问】初七日
　　宴崇德殿【増宋史礼志真宗咸平元年二月宴羣臣于崇德殿二年八月七日再宴用乐】初八日
　　观瑞物【増玉海祥符三年八月八日甲寅召近臣观瑞物于崇和殿上作七言诗臣皆赋】瘗犬【増辽史礼志八月八日国俗屠白犬于寝帐前七歩瘗之露其喙后七日中秋移寝帐于其上国谓伊克努尔伊克大也努尔面也】
　　竹醉日【原山家清事八月八日为竹醉日种竹易活】
　　沸星出【増法苑珠林佛以八月八日沸星出时转法轮以八月八日沸星出时取般湼槃】韩仲秋八日云台观羣花盛开诗【増春早凡花百种荣秋芳能得防多名仙家八月灵葩发不与寻常俗艳争】
　　初九日
　　元成节【原宋史礼志政和三年以八月九日青华帝君生辰为元成节】
　　谢自然披发【増集仙八月九日羣仙来金母敕令女仙谢自然披髪四十日金母当自来所降使或言姓崔将一板濶二尺长五尺其上有五色每羣仙欲至墙壁间悉荧煌似镜自然每披髪则黄云缭绕其身又有七人黄衣戴冠侍于左右】
　　宴紫云楼【増玉海干德四年八月九日辛丑召宰臣宴紫云楼下论及民间事谓赵普等曰下愚之民不分菽麦如藩侯不为抚养务行苛虐朕断不容之普等曰陛下爱民如此尧舜之用心也】
　　初十日
　　子义船【増酉阳杂俎乌山下无水魏末有人掘井遇磐石下有水流汹汹然遂凿石穿水北流甚驶俄有一船触石而至匠人窥船上得一杉木板板刻字曰吴赤乌二年八月十日武昌王子义之船】试贤良方正【増玉海咸平四年八月己酉十日御崇正殿试贤良方正何亮孙暨孙仅丁逊命宋白等考所对逊仅第四等亮暨次之】
　　十一日
　　巨鼇出海【増集异记唐裵伷开元七年都督广州仲秋夜漏未艾忽然天晓星月皆没禽鸟飞鸣举郡异之未能喻然已昼矣裴公于是衣冠而出军州将吏则已集门遽召叅佐洎賔客至即询挈壶氏曰常夜三更尚未也因留賔客于防事共须日之升良久天色昏暗夜景如初官吏执烛而归诘旦命使四访合界皆然北访湘岭之北则无斯事数月后有商舶自逺南至谓郡人云我八月十一日夜舟行忽遇巨鼇出海举首北向而双目若日照耀千里毫末皆见久之复没夜色依然征其时则裴公集賔僚之夕也】
　　风琶蛮贡【増玉海景德三年八月十一日风琶蛮贡犀象封牛青羊及马赐冠带锦袍】横港【増通攷八月十一日卜来年水旱侵晨或隔夜于水邉无风浪处作一水则子至晩看之若没主水露主旱平主小水又主本年好种麦名曰横港】
　　王建八月十一日夜作【増半秋初入中旬夜已向阶前守月明从未圆时看却好一分分见傍轮生】
　　十二日
　　纸月【原宣室志长庆中有王先生者农晦之闻其术往谒焉王留之宿乃八月十二也先生召其女七娘谓之曰汝为吾刻纸状今夕之月置于室东之垣上有顷七娘以纸月施于垣上忽月光洞然一室毫发尽辨晦之惊叹不测】
　　瑞圣园观稼【増玉海祥符六年八月辛未十二日瑞圣园观稼宴从臣作郊外观稼七言诗近臣皆和】
　　经筵秋讲【増熹宗实録旧规经筵秋讲以八月十二日起】
　　王建八月十二日夜翫月诗【増乱云遮却台东月不许教依次第看莫为诗家先见镜被他笼与作艰难】
　　十三日
　　景龙三年八月十三日李峤太平公主山亭侍宴应制诗【増黄金瑞牓綘河隈白玉仙舆紫禁来碧青岑云外耸朱楼画阁水中开龙舟下瞰鲛人室羽节髙临凤女台遽惜欢娱歌吹晚挥戈更却曜灵回】
　　王建八月十三夜翫月诗【増今夜月明胜昨夜新添桂近东枝立多地湿舁牀坐看过墙西寸寸迟】
　　十四日
　　天灸【原荆楚嵗时记八月十四日民竝以朱水防儿头额名为天灸以厌疾】
　　眼明囊【原荆楚嵗时记八月十四日以锦防为眼明囊递相饷遗】
　　乾元殿观书【増唐会要开元六年八月十四日制令中书门下及文武百官入乾元殿就东廊观书内库出绢防分赐褚无量及四库官有差】
　　元稹八月十四夜翫月诗【増犹欠一宵轮未满紫霞红衬碧云端谁能唤得嫦娥下引向堂前仔细看】
　　王建八月十四夜翫月诗【増月似圆来色渐凝玉盆盛水欲侵棱夜深尽放家人睡直到天明不炷灯】
　　范仲淹八月十四夜月诗【増光华岂不盛赏宴尚迟迟天意将圆夜人心待满时已知千里共犹讶一分亏来夕如澄霁清风不负期】
　　十五日
　　观涛【原枚乘七将以八月之望与诸侯逺方交游兄弟竝往观涛乎广陵之曲江】
　　新罗宴射【増旧唐书东夷新罗国重八月十五日设乐饮宴赉羣臣射其庭】
　　行像透索【増酉阳杂俎婆罗遮国八月十五日行像及透索为戏】
　　金背虾蟇【原酉阳杂俎长庆中八月十五夜有人翫月见林中光属天如疋布其人寻视之见一金背虾蟇疑是月中者】
　　撤烛翫月【原开天遗事苏颋与李乂对掌文诰八月十五夜于禁中直宿诸学士翫月备文酒之宴时长天无云月色如昼苏曰清光可爱何用灯烛遂使撤去】
　　霓裳羽衣曲【原唐逸史罗公逺鄂州人开元中中秋夜侍明皇于宫中翫月公逺曰陛下莫要至月中看否乃取拄杖向空掷之化为大桥其色如银请明皇同登约行数十里精光夺目寒气侵人遂至大城阙公逺曰此月宫也见仙女数百皆素练寛衣舞于广庭明皇问曰此何曲也曰霓裳羽衣曲也明皇密记其声调遂回却顾其桥随歩而灭旦召伶官依其声作霓裳羽衣之曲】
　　奏紫云曲【原集异记明皇尝八月望夜与叶法善同游月宫聆月中奏乐上问曲名曰紫云曲也明皇素晓音律黙记其声还过潞州城上俯视城郭悄然而月色如昼法善因请上以玉笛奏曲时玉笛在寝殿中法善命人取之旋顷而至奏曲既投金钱于城中而还旬余潞州奏八月望夜有天乐临城兼获金钱以进】文箫【原竒钟陵西山有游帷观每至中秋车马喧阗太和末有书生文箫往观覩一姝甚丽吟曰若能相伴陟仙坛应得文箫驾防鸾生意其神仙植足不去姝亦相盼相引至絶顶俄有仙童持天判曰吴彩鸾以私欲泄天机谪为民妻一纪姝乃与生下归钟陵】
　　驾梯取月【原宣室志太和中周生者有道术中秋夜与客会时月色方莹生谓坐客曰我能挈月置之懐袂因命虚一室取筯数百条绳而驾之曰我将梯取此月俄觉天地曛晦因开室曰月在某衣中因以手举衣懐中出月寸许忽一室尽明寒入肌骨】
　　天柱峯翫月【原三水小牍赵知微有道术皇甫元真等师事之咸通庚寅中秋自霖霪至于望夕元真谓同门生曰堪惜良宵而值苦雨语顷知微忽命侍童曰可备酒果登天柱峯翫月众窃有不然者既出门长天廓清皓月如昼扪萝援篠吟饮山岭至寒蟾隠于逺岑方归山舎既各就榻而凄风飞雨宛然】幔亭会【原广博物志武夷君地官也相每于八月十五日大会村人于武夷山上置幔亭化虹桥通山下是日太极王皇太姥魏真人武夷君竝座空中告呼村人为曽孙汝等若男若女呼坐乃命鼓师张安陵等作乐行酒命歌师彭令昭唱人间可哀之曲】
　　石珠【増録异记江州南五十里有店名七里店在蛇江之南小山上有石青色坚腻俗云石中有珠每至中秋往往羣飞凡十余枚如流星往来或聚或散石上时有光景相云珠蔵于此】
　　天子请客【原钱氏私志岐公在翰苑时中秋有月上问当直学士是谁左右以姓名对命小殿对设二位召来赐酒上云天下无事月色清美与其醉声色何如与学士论文公再拜就坐夜漏下三鼓上悦甚令左右宫嫔各取领巾裙带或团扇手帕求诗内侍举牙床以金镶水晶砚瑚笔格玉管笔皆上所用者于公前来者应之畧不停缀尽出一时新意上云岂可虚辱须与学士润笔遂各取头上珠花一朶装公幞头簪不尽者置公服袖中宴罢月将西沉上命撤金莲烛令内侍扶掖归院翌日都下盛天子请客】
　　翫月羮【増膳夫録汴中节食中秋翫月羮】
　　李文定公生【増临汉诗话李文定公廸八月十五日生或作诗以献皆以月况文定中有蟾辉吐光育万种我公蟠屈为心胸老桂根株撼不折我公得此为清节孤轮碾空周复圎我公得此为机权余光烛物无洪细我公得此为经济语亦豪爽】
　　赏月延桂【増干淳嵗时记中秋禁中是夕有赏月延桂排当如绮桂阁秋晖堂碧岑皆临时取防夜深天乐直彻人间】
　　放水灯【増干淳嵗时记中秋夕浙江放一防红羊皮小水灯数十万盏浮满水面烂如繁星或谓此江神所喜非徒事观美也】
　　云开月出【増石林诗话晏元献留守南都王君玉为府签判尝遇中秋隂晦既至夜君王密使人伺公曰已寝矣君玉亟为诗以入曰只在浮云最深处试凭管一吹开公枕上得诗大喜即索衣起径召客治具大合乐至夜分果月出遂乐饮达旦】
　　琼田草【増西溪丛语琼田草生于分宁山谷间有琼田草经一卷八月十五日采之草有十名曰不死草长生草又云苦天之】
　　神女峯丝竹【増入蜀记巫山十二峯不可悉见所见八九峯惟神女峯最为纎丽竒峭宜为仙真所托每八月十五夜月明时有丝竹之音往来峯顶山猿皆鸣逹旦方止】
　　对御赋诗【増中州集道陵中秋赏月瑞光楼召赵沨文孺对御赋诗以清字为韵沨诗云秋气平分月正明蘂珠宫阙对蓬瀛已驱急雨销残暑不遣微云防太清外轻风飘桂子夜深露滴金茎圣朝不奏霓裳曲四海歌讴即乐声道陵读至落句大加赏异手酌金钟以赐且字之曰文孺以此钟赐汝作酒直士林荣之】
　　端正月【増事文聚前辈名中秋月为端正月韩愈诗云三秋端正月今夜出东溟张雨八月十五夜待月诗秋已平分催节序月还端正照山河】
　　吹笙侍宴【増西湖志余淳熙九年八月十五日孝宗过德夀起居上皇遂留赏月召小刘妃吹白玉笙霓裳中序侍宴曾觌进壶中天词云素飚飏碧看天衢稳送一轮明月翠水瀛壶人不到比似世间秋别玉手瑶笙一时同色小按霓裳叠天津桥上有人偷记新阕当日谁幻银桥阿瞒儿戏一笑成痴絶肯信羣仙髙宴处移下水晶宫阙云海尘清山河影满桂冷吹香雪何劳玉斧金瓯千古无缺】
　　月桂子降【原本草纲目宋仁宗天圣丁夘八月十五夜月明天浄杭州灵隠寺月桂子降其繁如雨其大如豆其圆如珠其色有白者黄者黒者壳如芡实味辛拾以进呈寺僧种之得二十五株】
