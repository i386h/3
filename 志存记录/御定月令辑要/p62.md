<!-- { "loadSidebar": true } -->
　　防花旛【增酉阳杂爼天寳中处士崔元防洛东有宅时春季夜间风清月朗三更后有女伴十余人青衣引入自称杨氏李氏陶氏一绯衣小女姓石名阿措曰欲到封十八姨坐未定报封家姨来色皆殊絶满座芬芳袭人命酒各歌以送之封十八姨轻佻翻酒汚阿措衣阿措作色拂衣而起明夜阿措来言曰诸女伴皆住苑中每歳多被恶风所挠居止不安常求十八姨相庇昨阿措不能依囘应难取力处士倘不阻见庇亦有防报耳元防曰某有何力得及诸女阿措曰但求处士每嵗歳日与作一朱旛上图日月五星之文于苑东立之则免难矣今嵗已过但请至此月二十一日平旦防有东风即立之庻可免也元微许之依其言至此日立旛是日东风振地自洛南折树飞沙而苑中繁花不动乃悟诸女姓杨姓李及顔色衣服之异皆众花之精也阿措即安石榴封十八姨乃风神也后数夜杨氏軰复至媿谢各裹桃李花数斗劝崔生服之可延年却老至元和初元防犹在】
　　上庆歴圣德颂【增文鉴三月二十一日仁宗御紫宸殿朝百官石介上庆歴圣徳颂】海云摸石【原嵗华纪丽谱三月二十一日出大东门宴海云山鸿庆寺登众春阁观摸石盖开元二十三年灵智禅师以是日归寂邦人敬之入山修礼因而成俗山有小池士女探石其中以占求男之祥韩绛游鸿庆院诗方塘探子石髙阁防賔簪】
　　二十二日
　　瑞竹【增玉海皇祐三年三月二十二日甲戌召辅臣两制馆阁官观后苑瑞竹其竹一本两茎多为赋颂以献】
　　琼林宴【增玉海淳化三年三月二十二日宴新进士于琼林苑御制诗三首赐之】
　　二十三日
　　吉祥寺观花【增苏轼牡丹记序熙宁五年三月二十三日余从太守沈公观花于吉祥寺僧守璘之圃圃中花千本其品以百数酒酣乐作州人大集金槃防篮以献于坐者五十有三人饮酒乐甚素不饮者皆醉自舆台皁皆插花以从观者数万人】
　　娑婆树子【增吴兴掌故至正壬辰春三月二十三日湖州黒气亘天雷电以雨有物若果核与雨杂下五色间错光莹坚固破而食之若松子仁人皆云娑婆树子】
　　二十四日
　　尚齿会【增白居易集会昌五年三月二十四日胡吉刘郑卢张等六贤皆多年寿子亦次焉于东都敝居履道坊合尚齿之防七老相顾既醉且欢静而思之此防希有因各赋七言六韵诗一章以记之或传诸好事者】
　　金芝生【增玉海隆兴二年三月二十四日徳寿宫康寿殿生金芝十有二茎宰臣皆贺御制七言诗有永将四海奉防亲之句】
　　上简子塜【増名胜志邯郸县石子冈有赵简子塜北辕録云嵗三月二十四日邑人空巷上简子塜以为故事】
　　二十五日
　　祭五星坛【增玉海唐天寳十四载三月时雨未降二十五日令给事中王维等分祭五星坛】圣庙植圭【增玉海祥符二年三月二十五日庚辰赐兖州曲阜文宣王庙植圭先是以木为圭至是始易以玉】
　　二十六日
　　幸玉津园【增玉海淳熙十二年三月二十六日车驾宿戒幸玉津园命下大雨将晓有晴意已而天宇豁然洪迈进诗歌咏翌日赐圣制云比幸玉津园纵观春事适霁色可喜卿有诗来上因俯同其韵春郊柔緑遍桑麻小驻芳防覧物华应信吾心非暇逸顿囘晴意絶咨嗟每思富庶将同乐敢务游畋漫自夸不似华清当日事五家车骑烂如花洪迈诗五更犹自雨如麻无限都人仰翠华翻手作云方怅望举头见日共惊嗟天公的有施生妙帝力堪同造物夸上苑春光无尽藏可须羯鼓更催花】
　　二十七日
　　宴丽正殿【增唐明皇春晩宴两相及礼官丽正殿学士诗序隂阳代谢日月相推岂可使春色虚捐韶华并歇乃置防酒命英贤有文苑之髙才有掖垣之良佐举杯称庆何乐如之同吟湛露之篇宜振凌云之藻于时嵗在乙丑开元十三年三月二十七日诗野霁伊川緑郊明巩树红冕旒多暇景诗酒防春风张说春晚侍宴丽正殿诗庭柳余春驻宫莺早夏催喜承芸阁宴幸奉柏梁杯】
　　睿圣庙市【增嵗华纪丽谱三月二十七日大西门睿圣夫人庙前蚕市初在小市橘田以祷雨而应移于庙前】
　　观骑楼【增名胜志诸葛营南有东岳庙祠前有观骑楼俗以三月二十七日迎神赛会侠少之徒聚此走马赌胜观者咸登此楼上下如市】
　　杨万里三月二十七日送春诗【增只余三日便清和尽放春归莫恨他落尽千花飞尽絮留春肯住欲如何】
　　二十八日
　　东岳生辰【增干淳嵗时记三月二十八日东岳生辰蠡海集东岳生于三月二十八日天三生木地八成之含两仪之气于其中也二十八者四七也四七乃少阳位也帝京景物畧三月二十八日东岳仁圣帝诞倾城趋齐化门鼓乐旗幢为祝观者夹路】
　　白居易三月二十八日赠周判官诗【増一春惆怅残三日醉问周郎忆得无桺絮送人莺劝酒去年今日到东都】
　　二十九日
　　赤光照塔【増续文献通考法楷青州人仁寿置塔奉敇送舍利于曹州见佛半身白面如玉舍利轝前佛顶之上黄赤花起三月二十九日夜降甘露赤光流照逹于塔所屡有花木楼台着见楷具列闻帝大悦令图示海外】
　　苏轼三月二十九日作【增南岭过云开紫翠北江飞雨送凄凉酒醒梦囘春尽日闭门隐几坐烧香】
　　三十日
　　卒蚕【増礼嵗既单矣世妇卒蚕奉茧以示于君遂献茧于夫人注嵗单谓三月月尽之后也】禳阴气【增隋书礼志季春晦傩磔牲于宫门及城四门以禳阴气】
　　白居易三月三十日题慈恩寺诗【増慈恩春色今朝尽尽日裵囘倚寺门惆怅春归留不得紫藤花下渐黄昏】
　　白居易送春诗【増三月三十日春归日复暮惆怅问春风明朝应不住】
　　贾岛三月晦日赠刘评事诗【増三月正当三十日风光别我苦吟身共君今夜不湏睡未到晓钟犹是春】
　　政典
　　青阳右个【原礼天子居青阳右个注青阳右个东堂南偏】
　　荐鞠衣【原礼是月也天子乃荐鞠衣于先帝注鞠衣黄桑之服疏色如鞠尘象桑叶始生】命舟牧【原礼命舟牧覆舟五覆五反乃告舟备具于天子焉注舟牧主舟之官也覆反舟者备倾侧也】荐鲔【原礼天子始乗舟荐鲔于寝庙疏大者为王鲔小者为鮛鲔似鳣长鼻体无鳞甲増周礼春献王鲔疏谓季春三月春鲔新来云献者献于庙之寝月令章句暮春天子始乗舟者阳气和暖鲔鱼时至将取以荐寝庙故因是乗舟禊于名川也】
　　祈麦实【原礼乃为麦祈实注于含秀求其成也増夏小正祈麦实传麦者五谷之先见者故急祈而记之也】
　　发仓廪【原礼天子布徳行惠命有司仓廪赐贫穷振乏絶疏谷藏曰仓米藏曰廪】
　　开府库【原礼开府库出币帛周天下注周谓给不足也】
　　聘名士【原礼勉诸侯聘名士礼贤者増髙士序诗人白驹之歌春秋显子臧之节故月令以季春聘名士礼贤者然则髙尚之士王政所先】
　　命司空【原礼是月也命司空曰时雨将降下水上腾循行国邑周视原野修利隄防道逹沟渎开通道路毋有障塞増吕氏春秋姑洗之月逹道通路沟渎修利申之此令嘉气趣至】
　　禁伤鸟兽【原礼田猎罝罘罗网毕翳餧兽之药毋出九门注为鸟兽方孚乳伤之逆天时也兽罟曰罝罘鸟罟曰罗网小而柄长谓之毕翳射者所以自隐也凡诸罟及毒药禁其出九门明其常有时不得用耳】命野虞【原礼是月也命野虞毋伐桑柘注爱蚕食也野虞谓主田及山林之官】
　　劝蚕事【原礼后妃斋戒亲东乡躬桑禁妇女毋观省妇使以劝蚕事注后妃亲采桑示帅先天下也东乡者乡时气也是明其不常留养蚕也留养者所卜夫人与世妇妇谓世妇及诸臣之妻也女外内子女也毋观去容饰也妇使缝线组紃之事】
　　分茧称丝【原礼蚕事既登分茧称丝效功以共郊庙之服无有敢惰注登成也敇往蚕者蚕毕将课功以劝戒之】
　　命工师【原礼是月也命工师令百工审五库之量金鐡皮革筋角齿羽箭干脂胶丹漆母或不良注工师司空之属官也五库藏此诸物之舍也量谓物善恶之旧法也】
　　监工日号【原礼百工咸理监工日号毋悖于时毋或作为淫巧以荡上心注于百工皆理治其事之时工师则监之日号令之戒之以此二事也百工作器物各有时逆之则不善淫巧谓伪饰不如法也荡谓动之使生奢泰也】
　　大合乐【原礼是月之末择吉日大合乐天子乃帅三公九卿诸侯大夫亲往视之注大合乐者所以助阳逹物风化天下也】
　　游牝于牧【原礼是月也乃合累牛腾马游牝于牧疏累牛谓相累之牛腾马相腾逐之马以季春阳将盛物皆产乳故合此所累之牛相腾之马故游此系牧之牝于牧田之中就牝而合之】
　　毕春气【原礼命国难九门磔攘以毕春气注此难难隂气也阴寒至此不止害将及人所以及人者隂气右行此月之中日行厯有大陵积尸之气气佚则厉随而出行命方相氏帅百索室敺疫以逐之又磔牲以攘于四方之神所以毕止其灾也王居明堂礼曰季春出疫于郊以攘春气难乃多切增风俗通月令九门磔禳以毕春气盖天子之城十有二门东方三门生气之门也不欲使死物见于生门故独于九门杀犬磔禳犬者金畜禳者却也抑金使不害春之时所生令万物遂成其性火当受而长之故曰以毕春气功成而退木行终也】
　　乡射礼【增仪礼乡射之礼注今郡国行此礼以季春汉官仪辟雍去明堂三百歩三月于中行乡射礼张衡东京赋春日载阳合射辟雍设业设虡宫悬金镛注言春三月之时与诸侯合射辟雍行礼教也】始蚕【増夏小正妾子始蚕传先妾而后子何也曰事有渐也言自卑事者始也】
　　颁氷【原夏小正颁氷传颁冰也者分冰以授大夫也】
　　出冰【増左传古者日在北陆而藏氷西陆朝觌而出之其出之也桃弧棘矢以除其灾注夏三月日在昴毕蛰虫出而用冰春分之中奎星朝见东方】
　　考神纳賔【増国语姑洗所以修絜百物考神纳賔也注是月百物修絜故用之宗庙致神纳賔】去兹毒【原管子当春三月萩室熯造钻燧易火杼井易水所以去兹毒也注熯谓以火干也三月之时阳气盛易生瘟疫萩木郁臭以辟毒气故烧之于新造之室以禳祓也四时易火至春则取榆栁之火春时之井又当复杼之以易其水凡此皆去时滋长之毒】
　　属亲戚【増管子举春祭塞久祷以鱼为牲以糵为酒相召所以属亲戚也注久祷而未报者当享塞之相召谓因此时召亲賔】
　　息百长【増管子毋杀畜生毋拊卵毋伐木毋夭英毋拊竿所以息百长也注拊谓击剥之也英谓草木之初生也竿笋之初生也所以生息百物之长】
　　劝弱民【増管子赐鳏寡振孤独贷无种与无赋所以劝弱民注谓劝勉贫弱之人也】
　　建时功施生谷【増管子五正赦薄罪出拘民觧仇讐所以建时功施生谷也注谓及时立农功施力为生谷凡此皆春令】
　　官乡【原准南子三月官乡注三月科民户口故官乡也】
　　振贷【增汉书文帝纪元年三月诏曰方春和时草木羣生之物皆有以自乐而吾百姓鳏寡孤独穷困之人或阽于死亡而莫之省忧为民父母将何如其议所以振贷之又昭帝纪始元二年三月遣使者振贷贫民毋种食者】
