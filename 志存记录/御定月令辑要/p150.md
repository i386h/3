<!-- { "loadSidebar": true } -->
　　君山三笛【増广异记吕筠卿月夜泊君山饮酒吹笛忽一渔舟来相并中有一老人持三笛以示吕大者如合拱曰此天乐也不可吹次者如世所吹者曰洞府仙人乐也小者笔管大此人间之笛也遂吹其小者始一二声波涛汹涌又三五声舟楫掀舞吕大恐老人止笛即吟曰湘中老人读黄老手援紫累作碧草春至不知湖水深日暮忘却巴陵道忽不见】
　　蛇童洒扫【原广陵志东晋时跋陀罗尊者译经于天宁寺忽两青蛇出莲池化二童子每旦洒扫焚香日暮即去译毕亦不复见】
　　诵经九函【増云仙襍记东川降魔寺僧吉祥魁梧多力受饭五鉢日夜诵经九函池中鱼知其数以名召之皆出水面使去即没】
　　日熟子【増五色线剑南有果初进名为日熟子张果叶法善以术取每遇午必至罗公逺一日于火中索树丛使者欲到焰火亘天无路可过火歇方得度是夜方到】
　　怯夜幡【増云仙襍记胡阳白坛寺幡刹日中有影夜中无影不知何故因号怯夜幡】
　　山公啸和【増唐诗纪事李约雅度简逺有山林之致在润州养一猨名山公月夜泛江登金山鼔琴猨必啸和倾壶达旦不俟外赏】
　　蛤像【増唐诗纪事大兴善寺蛤像旧云隋帝嗜蛤所食必兼蛤味数逾千万矣忽有一蛤椎击如旧帝异之寘诸几上一夜有光及眀肉自脱中有一佛二菩萨】
　　贺除制诰【増唐诗纪事韩翃迟暮不得意多家居一日夜将半客叩门急贺曰员外除驾部郎中知制诰翃愕然曰误矣客曰邸报制诰阙人中书两进名不又请之曰与韩翃时有同姓名者为江淮刺史又具二人同进御批曰春城无处不飞花寒食东风御柳斜日暮汉宫蜡烛青烟散入五家与此韩翃客曰此员外诗耶翃曰是也是不误矣】
　　堤上吟【増本事诗唐丞相马植罢安南都防与时宰不通又除黔南殊不得意维舟峡中古寺寺前长堤堤畔林木夜月甚眀见人白衣缓步堤上吟曰截竹为筒作笛吹凤凰池上凤凰飞劳君更向黔南去即是陶钧万时后自黔南入为大理卿遂作相】
　　剖腹纳书【増云溪友议郑圃有列子墓庙里中有胡钉铰者每诣庙祭祷求聪慧一夕梦人剖其腹纳一卷书既觉遂有诗思如喜县尉见访云儿童不惯见车马争入芦花深处藏粗有可观皆此】雪夜微行【増宋史赵普传太祖数微行过功臣家一日大雪向夜普意帝不出久之闻叩门声普亟出帝立风雪中普惶惧迎拜帝曰已约晋王矣已而太宗至设重裀地坐堂中炽炭烧肉普妻行酒帝以嫂呼之】
　　置灯帐中【増宋史范纯仁传仲淹门丁多贤士如胡瑗孙复石介李觏之徒纯仁皆与游昼夜肄业至夜分不寝置灯帐中帐顶如墨色】
　　露香告天【原宋史赵抃传抃日所为事入夜必衣冠露香以告于天不可吿则不敢为也】躬亲庶务【増宋史司马光传光自见言行计従欲以身殉社稷躬亲庶务不舍昼夜賔客见其体羸举诸葛亮食少亊烦以为戒光曰死生命也为之益力】
　　口诵手抄【増宋史刘恕传宋次道知亳州家多书恕枉道借覧次道日具馔为主人礼恕曰此非吾所为来也殊废吾事悉去之独闭閤昼夜口诵手抄留旬日尽其书而去目为之翳】
　　映月读书【増宋史陆佃传佃字农师越州山隂人居贫苦学夜无灯映月光读书蹑屩従师不逺千里】
　　扈卫寝幄【増宋史杨存中上问将于张俊俊以存中对召见赐袍带时元帅府草创存中昼夜扈卫寝幄不顷刻去侧帝知其忠谨亲信之】
　　露坐达眀【増宋史赵汝愚汝愚性纯孝尝寒夜逺归従者将扣门遽止之曰无恐吾母露坐达眀门启而后入】
　　自监【増宋史刘甲甲生平常谓我无他长惟足履实地昼之所为夜必书之名曰自监】
　　从茂叔来【増宋史周惇颐传侯师圣学于程颐未悟访惇颐惇颐曰吾老矣説不可不详留对榻夜谈越三日乃还颐惊异之曰非従周茂叔来耶】
　　两无愧【増宋史沈焕传焕尝曰昼观诸妻子夜卜诸梦寐两者无愧始可以言学】
　　夜十余起【増宋史孝义传杭州仁和人李琼以鬻缯为业事母孝夜常十余起省母母喜食时新琼百方求市得必十倍酬其直】
　　梦李白【増鉴诫録懿宗之代处士张孜躭酒如狂好诗成癖然于吟讽终昧风骚乃图冩李白真仪日夕防祷忽梦一人自天降下飘曳长裾是夕星月晃然当庭而坐与孜对酌论及歌诗孜问姓名自云李白孜因备得其要白亦超然上升孜后所吐篇章悉干教化当时诗者稍稍善之】
　　口出庆云【増太平广记抱玉师居长安中每夕独处一室阖户撤烛尝有僧于门隙视之见有庆云自口中出】
　　火山【増寰宇记火山梧州府城南隔江山下水深无极山上有火每三五夜一见如野烧或言具下水中有寳珠光烛于上或言南越王尉陀蔵神剑于此故腾焰如火】
　　玉堂牕格【原梦溪笔谈学士院玉堂东承旨閤子牕格上有火燃处太宗尝夜幸玉堂苏易简为学士已寝遽起无烛具衣冠宫嫔自牕格引烛入照之至今不欲更易以为玉堂一盛事】
　　金龟出逰【増梦溪笔谈祥符中上令尚方铸为金龟以赐近臣洪州李简夫家有一龟乃其伯祖虚已所得者其龟夜中往往出逰烂然有光掩之则无所得】
　　海市【増梦溪笔谈欧阳文忠曽出使河朔过髙唐县驿舍中夜有鬼神自空中过车马人畜之声一一可辨本处父老云二十年前尝昼过县亦歴歴见人物土人亦谓之海市】
　　豁宿【増梦溪笔谈馆阁每夜轮挍官一人直宿如有故不宿则虚其夜谓之豁宿故事豁宿不得过四至第五日即须入宿遇豁宿例于宿歴名位下书肚腹不安免宿故馆阁宿歴相谓之害肚厯】
　　舍利转【増梦溪笔谈吴僧文防戒律精苦竒迹甚多尝持如意轮呪灵变尤多缾中水呪之则涌立畜一舍利昼夜转于琉璃缾中防行道绕之防行速则舍利亦速行缓则舍利亦缓】
　　见蛟蛇【増苏轼防文与可草书后留意于物往往成趣昔人有好草书夜梦则见蛟蛇纠结数年或昼日见之草书则工矣而所见亦可患与可之所见岂真蛇耶抑草书之精也】
　　笔仙【増苏轼书石晋笔仙石晋之末汝州有一士每夜作笔十管付其家至晓阖户而出面街凿壁实以竹筒如引水者有人置三十钱则一笔跃出以势力取之莫得也笔尽则取钱擕一壶买酒吟啸自若率尝如此凡三十载忽去不知所在又数十年复有见之者顔貌如故人谓之笔仙】
　　夜雨对牀【増苏轼寄子由诗寒灯相见记畴昔夜雨何时听萧瑟自注尝有夜雨对牀之言故云尔王注子由与先生在懐逺驿尝读韦诗至那知风雨夜复此对牀眠句恻然感之乃相约早退共为闲居之乐其后子由与先生彭城相防有诗曰逍遥堂后千寻木长送中宵风雨声悮喜对牀寻旧约不知漂泊在彭城先生在东府雨中作示子由诗有曰对牀定悠悠夜雨今萧瑟盖皆感叹追旧之言也】
　　问无恙【増涪翁杂説上古之人夜则伏常苦恙虫食人心故晨兴相见辄相问言得无恙乎】飞头【増续博物志岭南溪洞中往往有飞头者故有飞头老子之号头将飞一日前颈有痕匝项如红妻子共守之及夜生翼飞去晓却还】
　　拜跪枯树【原续博物志昔有一人好道而不知求道之方惟朝夕拜跪向一枯树辄云乞长生如此二十八年不倦枯木一旦忽然生华华又有汁甜如蜜有人教令食之遂取此华及汁并食之食讫即僊】抱阳负隂【増晁补之名緍城所舍记为庵抱阳而圎之以嬉昼倚南牕以寄傲也曰寄傲为庵负隂而方之以休夜鸟倦飞而知还也曰知还】
　　晦夜珠光【増闻见前録孙觉龙图未第时家髙邮与士大夫讲学于郊宫别墅一夕晦夜忽月光入牕隙孙异之与同舍望光所在见大珠浮游湖面上其光属天旁照逺近有崔伯易者作感珠赋记之】安乐窝【原吕氏家塾记邵尧夫先生居洛四十年安贫乐道自云未尝皱眉所居寝息处为安乐窝自号安乐先生又为瓮牖读书燕居其下旦则焚香独坐晡时饮酒三四瓯微醺便止不使至醉也】见蟢梦雀【増尔雅翼昼见蟢子者喜乐之端夜梦见雀者爵位之象】
　　忉利天【増扪虱新话佛书须弥山顶名忉利天山如腰鼓当山腰日月圈绕照四天下更为昼夜】梦濯西江【増宣和书谱王仁裕字徳辇天水人也一夕梦剖其腹肠胃引西江水以浣之覩水中沙石皆有篆文及寤胷中豁然自是文性超敏作诗千篇目曰西江集】
　　御爱桧【増青琐髙议亳州太清宫以真宗将幸宫殿有老桧南枝碍檐将加斤斧一夕大风雷比向晓桧枝已转而北矣真宗甚爱之因谓之御爱桧】
　　餻麋浆粥【増前定録韩晋公滉在中书尝召一吏不时至将挞之吏曰某兼属隂司主三品食料晋公曰某明日当以何食吏请疏于纸过后为騐乃恕之而系其吏明旦遽有诏命既对适遇太官进食有餻麋一器上以半赐晋公食之羙又赐之既退腹脤召医视之曰食物所拥宜服少橘皮汤至夜可啗浆水粥明旦疾愈思前夕吏言视其书皆如其説】
　　裕陵圣瑞【増程史裕陵年十三居于濮邸一日正昼憩便寝英祖忽顾问何在左右褰帐方见偃卧有紫气自鼻中出盘旋如香篆大骇亟以闻英祖笑曰勿视也后三年亦以在寝寤惊钦圣请其故曰方熟寐忽觉身在云表有二神人捧足以登天是以嘑耳既而果登大寳诏录圣瑞之详付宗正寺】
　　命子作相【増桯史张贤良君悦咸家蜀绵竹世以积徳闻尝一日昼寝梦神人自天降吿之曰天命尔子名徳作宰相惊而寤未防而魏公生时魏公之兄已名滉君悦不欲更所乃字魏公曰徳逺出入将相垂四十年】
　　油沃牓名【増桯史清漳杨汝南少年时以乡贡试临安待防旅邸夜梦有人以油沃其首惊而寤牓既出辄不利如是者三窃恠之绍兴乙丑复与计偕惧其复梦也榜掲之夕招同邸者告以故益市酒殽明烛张博具相与剧饮期以达旦夜向防四壁咸寂有仆曰刘五卧西牖下呻吟如魇亟振而呼之醒乃具言初以执炙之勚视博方酣幸主之不呼窃就枕忽有二人者扛油鼎自楼而登仓皇若有所访顾见主之在坐也执而注之我怒而争是以魇汝南闻之大恸曰二千里逺役今复已矣同邸亦相与叹咤为之罢博及眀漫强之视牓而其名俨然中焉视牓陈于地黯若有迹振衣拂之油渍其上盖御史涖书淡墨以夜仓猝覆灯盌吏不敢以告】
　　画牛【増湘山野録江南徐知谔得画牛一轴昼则齧草栏外夜则归卧栏中谔献后主煜煜持贡阙下太宗张后苑以示羣臣俱无知者惟僧録赞宁曰南倭海水或减则滩碛微露倭人拾方诸蚌胎中有余泪数滴者得之和色着物则昼隠而夜显沃焦山时或风挠飘击忽有石落海岸得之滴水磨色染物则昼显而夜晦见张骞海外异记】
　　惊防鼓【増曲洧旧闻龙福寺门外东偏有修竹二亩余殆不减洛中所产有防喜食其笋寺僧于笋生时置鼓昼夜鸣之谓之惊防鼓】
　　虎子暖足【増曲洧旧闻芙蓉禅师道楷始住洛中招提寺倦于应接乃入五度山卓庵于虎穴之南昼夜苦足冷时虎方乳楷取其两子以暖足虎归不见其子咆哮跳踯声振林谷有顷至庵中见其子在焉瞪视楷良久楷曰吾不害尔子以暖足耳虎乃衔其子曳尾而去】
