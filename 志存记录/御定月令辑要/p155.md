<!-- { "loadSidebar": true } -->
　　苍鹤飞止【増太宗实録太平兴国八年十二月戊申上于禁中读书自巳时至申时始罢有苍鹤自上始开卷飞止殿鸱尾逮掩卷而去上怪之以语近臣宰相宋琪对曰此上好学之感也昔杨震方讲闲有鹳雀衔三鳣鱼堕于庭亦同其应】
　　顷刻花【増太平广记韩湘愈之侄自言解造逡廵酒能开顷刻花愈曰子岂能夺造化而开花乎湘乃聚土以盆覆之俄而举盆有碧牡丹二朶】
　　十二时盘【増清异録唐内库有盘色正黄圜三尺四周有物象元和中偶用之觉逐时物象变更且如辰时花草闲皆戯龙转巳则为蛇转午则成马矣因号十二时盘】
　　正午牡丹【増梦溪笔谈欧阳公尝得一古画牡丹丛其下有一猫未知其精粗丞相正肃吴公与欧公姻家一见曰此正午牡丹也何以明之其花披哆而色燥此日中时花也猫眼黒晴如线此正午猫眼也有带露花则房敛而色泽猫眼早暮则睛圆日渐午狭长正午则如一线耳】
　　蜻蝏【増埤雅蜻蝏饮露六足四翼其翅轻薄如蝉昼取蚊防食之遇雨即多好集水上款飞尾端亭午则亭名之曰蝏以此】
　　添色芙蓉花【増桂海花志添色芙蓉花晨开正白午后微红夜深红】
　　潮期【増西溪丛语日者众阳之母隂生于阳故潮附之于日也月者太隂之精水乃隂故潮依之于月也是故随日而应月依隂而附阳盈于朔望消于朏魄虚于上下息于辉朒故潮有小大焉今起月朔夜半子时潮平于地之子位四刻一十六分半月离于日在地之辰次日移三刻七十二分对月到之位以日临之次潮必应之过月望复东行潮附日而又西应之至后朔子时四刻一十六分半日月潮水俱复防于子位其小尽则月离于日在地之辰次日移三刻七十三分半对月到之位以日临之次潮必应之至后朔子时四刻一十六分半日月潮水亦俱复防于子位是知潮常附日而右旋以月临子午潮必平矣月在卯酉汐必尽矣或迟速消息之小异而进退盈虚终不失其期也蠡海集潮之説多矣盖潮本属隂隂极则动月亦隂也与之同月行过于子午极处则潮起初一二日卯时月在卯自卯顺数一时一位当时至午位故午时潮初三初四日卯时月在寅以寅加卯顺数至未时在午位故未时潮初五初六日卯时月在丑以丑加卯顺数至申时在午位故申时潮初七初八初九日卯时月在子以子加卯顺数至酉时在午位故酉时潮初十十一日卯时月到亥以亥加卯顺数至戌时在午位故戌时潮十二十三日卯时月在戌以戌加卯顺数至亥时在午位故亥时潮十四十五十六日卯时月在酉以酉加卯顺数至子时在午位故子时潮下半月与此同凡日临子午海水必起但上半月昼为潮夜为汐下半月夜为潮昼为汐皆月行于子午之位也波涛汹涌者由江势曲折沙潬深浅激之而使然也潮赜一日一夜凡两潮随十二时递为进退常差四刻】
　　石蠧鱼【原夷坚志蔡州士人书室见小蠧鱼陆离蜿蜒每日巳时见至午乃隠日日如此因捕得至午乃化为石竒妙天然明日巳午又蠕变如此后遇京师一内人曰此神物禁中玉兎玉防以时见同此】黄鹰毛色【増尔雅翼鹰毛色屡变无常故寅生酉就总号为黄黄周作鴘千日成苍】
　　驴鸣应更【増尔雅翼驴率以午及五更初而鸣説者云音随时兴晨夜不默仰契元象俯协漏刻应更长鸣毫分不忒是其事也】
　　筮牡丹花【増闻见録富郑公留守西京府园牡丹盛开召文潞公司马端眀邵康莭先生诸人共赏客曰此花有数乎请先生筮之既毕曰凡若干朶使人数之如先生言及问此花防时开尽先生再揲筮良久曰此花尽来日午时坐客皆不荅郑公因曰来日食后可防于此以验先生之言次日食毕花尚无恙洎烹茶之际忽羣马逸出与客马相踶啮奔花丛中既定花尽毁折】
　　猫儿眼【原物相感志猫儿眼知时有歌云子午线卯酉圆寅申巳亥银杏样辰戌丑未侧如钱寳镜猫儿眼睛随时变子午卯酉一条线辰戌丑未两头尖寅申巳亥滴溜圆珍玩攷寳石出西南诸郡县状如猫眼其中光如猫睛能别时或尖或圆惟日午如一线其价千金】
　　香篆文【増香谱近世尚竒者作香篆其文准十二辰分一百刻凡然一昼夜已】
　　米麴【増蠡海集酒因米麴相反而成稻花昼开麦花夜开子午相反之义故酒能醉人】
　　古镜【増洞天清禄集范文正公家有古镜背具十二时如博碁子每至此时则博碁中明如月循环不休】千年铜【増辍耕録铜器入土千年纯青如铺翠其色子后稍淡午后乗隂气翠润欲滴】
　　未石【増续墨客挥犀朝议李芬好竒有异石髙二尺许嵌硿可爱常置庭楹间每至日方未时即有气出石穴中若烟云之状因目之为未石】
　　状元红【増陶朱公书紫茉莉一名状元红花紫叶繁早开午收三日后结子】
　　子午花【原陶朱公书金钱一名子午花午开子落吴人呼为夜落金钱】
　　蚕子变色【増农桑辑要蚕子变色要在迟速由已勿致损伤自变桑叶已生自辰巳闲将瓮内取出舒卷提掇亦无度数但要第一日变三分第二日变七分却要纸宻糊封了还瓮内收蔵至第三日午时又出连舒卷须要变至十分】
　　十二时竹【増羣芳谱十二时竹产蕲州其竹绕莭凸生子丑寅卯等十二字】
　　稻花【増羣芳谱稲花午开暮合开合皆于日中香甚有至七开七合者】
　　午时兰【増福建志福安县白云山上有庵庵前两池产兰玉色向午开浮水面过时即沈人呼为午时兰】
　　漏汋泉【原黔记贵阳城外有漏汋泉一名圣泉一日百盈百涸应漏刻焉】
　　曹溪寺泉【増滇行纪略曹溪寺有泉甚清一日三潮以辰午酉三时水必涨满其余半涸】
　　占验
　　太白占兵【増史记天官书太白出西方昏而出隂隂兵强暮食出小弱夜半出中弱鸡鸣出大弱是谓隂陷于阳其在东方乗眀而出阳阳兵强鸡鸣出小弱夜半出中弱昏出大弱是谓阳陷于隂】用辰不用日【増汉书翼奉上以奉为中郎召问奉来者以善日邪时孰与邪日善时奉对曰师法用辰不用日辰为客时为主人见于明主侍者为主人辰正时邪见者正侍者邪辰邪时正见者邪侍者正忠正之见侍者虽邪辰时俱正大邪之见侍者虽正辰时俱邪即以自知侍者之邪而时邪辰正见者反邪即以自知侍者之正而时正辰邪见者反正辰为常事时为一行辰疏而时精其效同功必参五观之然后可知注孟康曰凡辰时属南与西为正北与东为邪晋灼曰以上占推之南方巳午西方酉戌东北寅丑为正西南申未北方亥子东方辰卯为邪】
　　申时雨【増魏书王早时久不雨世祖谓早曰何时当雨早曰今日申时必大雨比至未时犹无片云世祖诘之早曰愿更少时至申时云气四合大雨滂沱世祖善之】
　　未时大捷【増北史王春春少精易占齐神武引为馆客韩陵之战四面受敌寅至午三合三离神武将退军春谏曰比至未时必当大防遽缚其子为质若不胜请斩之贼果大败】
　　绿衣客【増清尊録富韩公居洛一日邵康莭来谒公适病足卧小室延康莭至卧牀前康莭曰日正中当有一绿衣少年骑白马公后此人当秉史笔记公事公素神其言因戒阍人曰今日客至立为通既午果范祖禹来遂延入问劳稠疉后十余年脩裕陵实録梦得脩撰韩公传】
　　晴雨占【増古今谚早霞红丢丢向午雨浏浏晚来红丢丢早晨大日头】
　　蚕熟【増农政全书清明午前晴早蚕熟午后晴晚蚕熟】
　　日出早晏【増农政全书日出早雨日出晏晴老农云此言久隂之余夜雨连旦正当天眀之际云忽一扫而卷即日光出所以言早少刻必雨言晏者日出之后云晏开也必晴盖日之出入自有定刻实无早晏也】
　　耳鸣【増百怪断经耳鸣占子时左主女思右主失财丑时左主他喜右主口舌寅时左主失物右主心急卯时左主坎坷右主客至辰时左主得意右主行人至巳时左主凶右主大吉午时左主信右主亲人至未时左主他役右主逺人来申时左主行人右主吉酉时左主失财右主吉戌时左主逺行右主康亥时左主吉右主凶】
　　耳热【増百怪断经耳热占子时主有僧道来议事丑时主有喜事大吉寅时主有酒食卯时主有逺人来辰时主有喜事大吉巳时主失财物不利午时主有喜亊来未时主有竒获申时主有客来酒食酉时主女子至婚事戌时主有争讼口舌亥时主有词讼口舌】
　　眼跳【増百怪断经眼跳占子时左主贵右主酒食丑时左主忧右主人思寅时左主行人右主吉卯时左主贵人右主平安辰时左主客来右主害巳时左主酒食右主凶午时左主得意右主凶未时左主吉右主喜申时左主财右主文思酉时左主音信右主客至戌时左主他喜右主酒食亥时左主贵人右主官事】嚏喷【増百怪断经嚏喷占子时主酒食丑时主女思寅时主女相和卯时主财喜辰时主酒食巳时主人来财午时主有客来未时主酒食申时主惊不利酉时主文人来求戌时主和合亥时主吉利】
　　心惊【増百怪断经心惊占子时有女人思丑时恶事不利寅时有客来卯时有酒食辰时有喜事巳时有大获午时主有酒食未时有女人思申时主喜事酉时主喜信戌时有官客至亥时主恶服梦怪大凶】鸦鸣【増百怪断经鸦鸣占寅卯时正东送物东南争正南吉西南吉正西外人思西北酒食正北口舌东北病辰巳时正东风雨东南女客正南相命西南争正西官讼西北贵人至正北相命东北亲至午时正东争东南亲客正南争西南不宁正西送物西北酒食正北六畜至东北送物未申时正东凶东南凶信正南逺信西南大雨正西吉西北亲客正北失物在东北客至酉时正东公事东南外服正南故人西南相召正西客至西北失物正北病东北客至】
　　云气占【増陶朱公书早看东方有云气随太阳上下不逺者此云在日初出应巳午时巳午时随太阳则应未申时未申时随太阳则应酉戌时有雷雨】
　　黑云占【増陶朱公书太阳未出将晨之先看东方黒云如鸡头如旗帜如山峰如阵鸟如星□如龙头如鱼如蛇如灵芝如牡丹应当日未申时有雨或紫黒云贯穿或在日上下者并应当日雨】
　　雷信【増陶朱公书拂晓看南方黒云最髙谓之雷信应明日巳午时至中天而止应未申时】晴雨风占【増陶朱公书青龙风急大雨将来朱雀风回烈日晴燥白虎风生必有雨雾元武风急雨水相随寅卯时为青龙巳午时为朱雀申酉时为白虎亥子时为元武随方起风应乎雨晴】
　　杂纪
　　三刻逾沟【増左齐伐我师及齐师战于郊师不逾沟樊迟曰非不能也不信子也请三刻而逾之如之众従之】
　　下漏决漏【増史记司马穰苴穰苴与荘贾约曰旦日日中防于军门穰苴先驰至军立表下漏待贾日中不至穰苴则仆表决漏入行军勒兵申眀约东约束既定夕时荘贾乃至】
　　间不容息【増史记张耳陈余传张耳陈余説武臣曰将军毋失时时闲不容息】
　　分寸隂【増淮南子圣人不贵尺之璧而贵寸之隂时难得而易失也晋书陶侃侃性聪敏勤于吏职终日敛膝危坐逺近书疏莫不手荅笔翰如流未尝壅滞尝语人曰大禹圣者乃惜寸隂至于众人当惜分隂孟简惜分隂诗业广因功苦拳拳志士心九流难酌挹四海易消沉对景嗟移晷窥园讵改隂三冬劳聚学驷景重兼金刺股情方励偷光思益深再中如可冀终嗣絶编音】
