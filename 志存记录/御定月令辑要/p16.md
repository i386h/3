<!-- { "loadSidebar": true } -->
　　柘木洗目【増海上方洗目令眀柘木煎汤按日温洗自寅至亥乃止无不効者正月初二二月初三三月不洗四月初五五月十五六月十一七月初七八月初二九月初二十月十九十一月不洗十二月十四】桑叶洗目【原普济方青盲洗法新斫青桑叶逐月按日就地上烧存性毎以一合于甆器内煎减二分倾出澄清温热洗目至百度屡试有验正月初八二月初八三月初六四月初四五月初六六月初二七月初七八月二十九月十二十月十三十一月初二十二月三十】
　　银杏叶洗眼方【原广济方五月五日取银杏叶隂干用无根水一碗煎滚将叶十余片先放碗底次泡之待澄清坐定洗一日至一年如童眼正月初八二月初十三月初五四月初一五月初五六月初七七月初八八月初五九月初十十月初十十一月初十十二月二十一日闰月照前月清明日亦洗凡洗之日忌油腻锡漆器】
　　海藻酒【増东阳方海藻酒治瘿气用海藻一斤绢袋盛之以清酒二升浸之春夏二日秋冬三日毎服两合日三酒尽再作其滓曝干为末毎服方寸匕日三服不过两剂即瘥】
　　止疫气【原简易方疫气时行用贯众置水缸内食水不染五月五日十二月除夕俱浸一度令合家大小尽食其水如遇患时再常置之】
　　解胎毒【増经验方七八月或三伏日或中秋日剪壶卢须如环子脚者隂干于除夜煎汤浴小儿则可免出痘】
　　玉浆【増三洞要録神仙消金玉浆法于冬至日以胡卢盛葱汁及根埋庭中次年夏至出尽化为水以法渍金玉银青石各三分自消矣暴干如饴食之可休粮亦曰金浆也】
　　积麦【増清异録积麦以十辛良下子不得过三辛收泼不得过三辛上塲入仓亦用辛日】
　　佛豆【増益部方物记佛豆粒大而坚唯圃中莳以为利以盐渍食之小儿所嗜秋种春敛农不常莳】天仙果【増益部方物记天仙果树髙八九尺无花其叶似荔枝而小子如樱桃累累缀枝间六七月熟味至甘】
　　慈竹【原益部方物记慈竹性丛产根不外引其间宻不容笴笋生秋夏阅嵗枝叶乃茂别有数种莭间容八九寸者曰笼竹一尺者曰苦竹强梢垂地者曰钓丝竹或取莭修肤致者用为簟笠】
　　贵池鱼【増舆地志贵池之源出于秀山山穴产鱼似鲵二月出游八月复入昭眀太子食而美之封曰贵池葢池因鱼得名县复因池得名也】
　　玉芝【原黄庭坚诗注子瞻诗所记胡道士玉芝一名琼田草者俗号其叶为唐婆镜叶底开花故号羞天花其实本草之臼也嵗生一臼如黄精而坚瘦满十二嵗可为药取一臼煑麫如馄饨皮裹一臼吞之数日不饥防三日可辟谷也】
　　莼菜【原诗防广要莼自三月至八月茎细如钗股黄赤色短长随水浅深名为丝莼九月十月渐麤硬十一月萌在泥中麤短名块莼味苦取以为羹犹胜杂菜吴人嗜莼菜鲈鱼葢鱼之美者复因水菜以芼之両物相宜独为珍味増偃曝谈余吾乡泖湖金泽寺傍多莼其名随时各异四月曰雉尾莼七八月以前曰丝莼秋末冬初曰块莼冬为猪莼又曰莼】
　　采蝱【増诗防广要蝱今药草贝母也图经云根有瓣子黄白色二月生茎细青色叶亦青似荞麦叶随苖出七月开花碧緑色形如鼓子花八月采根晒干又云四月蒜熟时采之良】
　　青蒿【増诗防广要青蒿叶似茵陈蒿而背不白春生苖叶极细嫩时人亦取杂诸香菜食之至夏髙四五尺秋后髙细淡黄花花下便结子如粟米大】
　　四桐【増诗防广要桐有四种白桐可斵琴者叶三开白花不结子荏桐早春先开淡红花状如鼔子花成筒子子作桐油梧桐四月开淡黄小花一如枣花枝头出丝堕地成油霑渍衣履五六月结子今人取炒为果此是月令清明之日桐始华者冈桐无花不中作琴体重】
　　楮树【増诗防广要楮有二种一种皮有斑花文谓之斑今人用为冠一种皮无花但叶似蒲萄作瓣而有子者为佳其实初夏生如弹丸青緑色至六七月渐深红色乃成熟八月九月采】
　　髙昌寒暑【原凉州异物志髙昌僻土有异于华寒服冷水暑啜罗阇注郡人呼粥为罗阇】白蜡【増癸辛杂识江浙之地旧无白蜡有道人自淮间带白蜡虫子来状如小芡实毎以芒种前以黄草布作小嚢贮虫子十余枚遍挂之树间至五月则毎一子中出虫数百细若蠛蠓遗白粪于枝梗间此即白蜡至八月中始剥而取之用沸汤煎之即成蜡矣又遗子于树枝间初甚细至来春则渐大二三月仍收其子如前法散育之】
　　百合麫【増山家清供百合麫春秋仲月采根干捣筛和麫作汤饼最益气血又蒸熟可以佐酒】蟠桃饭【増山家清供蟠桃饭采山桃用米泔煑熟漉置水中去核饭涌同煑顷之如合饭法东坡用石曼卿海州亊诗云戏将桃核裹红泥石间散掷如风雨坐令空山作锦绣倚天照海花无数此种桃法也桃三李四能依此法越三年皆可饭矣】
　　菖蒲【増学圃杂防菖蒲以九莭为寳以虎须为美江西种为贵本性极爱隂清眀后剪之冬则以罁覆之不惟眀目兼助幽人之致】
　　四季竹【原羣芳谱四季竹莭长而圆中管籥生山石者其音清亮】
　　蟹法【増蟹谱凡潜蟹用茱萸一粒置厣中经嵗不沙】
　　耕迟早【原农説农家者有云冬耕宜早春耕宜迟云早其在冬至之前云迟其在春分之后冬至前者地中阳气未生也春分后者阳气半于土之上下也其意皆在阳荣隂卫欲使微阳之气不泄求其壮盛而已】
　　枸杞【原野菜谱春夏采嫩头熟食秋采实即枸杞子冬采根即地骨皮増枕中记西河女子服枸杞法正月上寅采根二月上夘治服之三月上辰采茎四月上巳治服之五月上午采其叶六月上未治服之七月上申采花八月上酉治服之九月上戌采子十月上亥治服之十一月上子采根十二月上丑治服之】麝香【増香谱麝形似麞常食柏叶及噉蛇或于五月得者往往有蛇皮骨多以一子真香分揉作三四子以在里中者为胜或有夏食蛇虫多至寒香满入春患急痛自以脚剔出者此香絶胜带麝非但辟恶以香真者一子着脑间枕之辟恶梦及尸蛀气】
　　避风【増纬畧养性经曰治身之道春避青风夏避赤风秋避白风冬避黒风孙思邈论卫生以为人当避暗风箭风者盖此之谓也】
　　淡竹叶【増陶朱公书淡竹叶三四月生苖紫茎竹叶花如蛾形两叶如翅碧翠可爱画工采其花取汁作画】
　　茨菰【増陶朱公书茨菰三月间种浅水中来年正二月采食味甘而微带苦茎叶捣烂可傅诸疮】合四气【増保生要录春时暑月欲得晚眠早起秋欲早眠早起冬欲早眠晏起早不宜在鸡鸣前晚不宜在日旰后时欲舒畅寒月欲收宻此合四气之宜保身益夀之道也】
　　助王气【増保生要録天有五行人有五食有五味四时无多食所制之味宜食相生之味以助王气也】衣服随时【増保生要録衣服厚薄随时合度暑月不可全薄寒时不可极厚盛热必着单卧服或腹胫已上覆被冬月绵衣莫甚厚寒欲渐着热欲渐脱衣为汗湿即时易之薫衣火气未歇不可便着寒暑均平形神恬静则疾疚不生夀年自永】
　　东西其首【増保生要录盛暑不可露卧自立春后至立秋前欲东其首立秋后至立冬前欲西其首常枕药枕其药唯理风平凉者为宜】
　　马蹄草【増保生余录一切痈疽及疮莭用杏丝菜或根马蹄草茎或子各取半碗同苎麻根五寸去皮以石器捣烂傅毒四围春夏秋日换四五次冬换二三次换时以荠水洗之甚效又马蹄草即莼菜春夏用茎冬月用子就于根侧寻取捣烂傅之未成即消已成即毒散用菜亦可】
　　散棉成布【増郑氏家范诸妇毎嵗公堂于九月散木棉使成布疋限以次年八月交收以给一嵗之用】
　　设汤茗【増郑氏家范遇暑于通衢设汤茗以济渇者自六月起至八月止】
　　兴作福地【原感遇子午年五月戌酉十一月夘辰吉丑未年六月戌亥十二月辰巳吉寅申年七月亥子正月巳午吉夘酉年八月子丑二月午未吉辰戌年九月申未三月寅丑吉巳亥年十月申酉四月寅夘吉葢取方位年月日时即为兴作福地】
　　天罡日【原感遇正巳二子三未四寅七亥八午五酉六辰十一月夘九月丑十二月戌十月申】母仓日【原感遇春亥子夏寅夘秋辰戌丑未冬申酉土王后巳午日百事吉】
　　杀丹【原云笈七籖五月并十二月晦日及正月间常宜焚杀丹以祛百邪箭蜈蚣野葛防黄雌黄硃砂藜芦比目桃仁乌头附子半夏石菖蒲硫黄巴豆臼白术苍术花椒右防分量加麝香共二十味为末以苬草汁或糊为丸如桃核大晒干藏净器毎焚一丸】
　　四时服气【増云笈七籖凡服气皆取子后午前者春气行于经络夏气行于肌肉秋气行于皮肤冬气行于骨髄】











　　御定月令辑要卷一
<史部,时令类,御定月令辑要>
　　钦定四库全书
　　御定月令辑要卷二
　　岁令下
　　物候
　　阳鸟【増书阳鸟攸居疏日之行也夏至渐南冬至渐北鸿雁之属九月而南正月而北南北与日进退随阳之鸟故称阳鸟管子鸿鹄春北而秋南杨升庵集鸿雁之鸟木落南翔氷沣北徂知时之鸟也然其行有先后八月鸿雁来乃大雁也雁之父母九月鸿雁来宾小雁也雁之子也十二月雁北郷亦大雁雁之父母正月候雁北亦小雁雁之子也】
　　麋鹿角解【増礼日冬至而麋角觧日夏至而鹿角解】
　　荥泉【増尔雅夏有水冬无水泶疏言山上污下夏有停泉至冬竭涸者名泶】
　　一岁三华【原尔雅苬芝也注一岁三华瑞草】
　　方长不折【増家语啓蛰不杀方长不折注春夏草木盛长不折所以养气之通也】五声配时【増左五声疏商之为言章也物成熟可章度也角触也物触地而出戴芒角也宫中也居中央畅四方唱始生为四声纲也征祉也物盛大而蕃祉也羽宇也物聚宇而覆之也是五声之名义也圣人配于五方宫居其中商角征羽分配四方四时之物春生夏长秋收冬聚取其事而为名也】槖【増山海经羭次之山有鸟焉其状如枭人靣而一足曰槖冬见夏蛰服之不畏雷】
　　超山井【增山海经超山其阳有井冬有水而夏竭】
　　天井【増山海经视山其上有井焉名曰天井夏有水冬竭】
　　干河【増山海经敎山敎水出焉西流注于河是水冬干而夏流实惟干河注今河东闻喜县东北有干河口】
　　南禺水穴【増山海经南禺之山其下多水有穴焉水出輙入夏乃出冬则闭】
　　鯥鱼【増山海经柢山有鱼焉其状如牛陵居虺尾有翼其羽在魼下其音如留牛其名曰鯥冬死而夏生注谓之死者言其蛰无所知如死耳】
　　蚁壤水【原管子桓公北征孤竹无水隰朋曰蚁冬居山之阳夏居山之阴蚁壤守而有水乃掘遂得水】枯茂凉温【原尸子谓夏必长而蒜麦枯谓冬必雕而竹柏茂日盛阳宜暑夏天未必无凉日极阴宜寒隆冬未必无暂温也】
　　春秋【原荘子蟪蛄不知春秋注蟪蛄寒蝉也或曰山舜秋鸣不及春春鸣不及秋】
　　受命正【原荘子受命于地唯松柏独也正冬夏青青】
　　温廐凉庑【原吴子夫马必安其处所冬则温廐夏则凉庑刻剔毛鬛谨落四下】
　　冬凝春泮【増淮南子冬则氷凝为氷春则氷散为水】
　　阳主阴宗【原淮南子日者阳之主也是故春夏则羣兽除日至而麋角解月者隂之宗也是以月虚而鱼脑减月死而蠃硥膲】
