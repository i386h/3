<!-- { "loadSidebar": true } -->
　　皇上临御二十有三年，既久于总揽，洞鉴群情乃赫然。渔比绳违，更置一二大臣。首诏直于南都参典密务，且起致仕都宪刘公叔融正中台，继擢李公咨德位冢宰，谢公位司空，刘公诏和为少宰，黄公文昭二宗伯。吾江右士夫素知刚介寡偶，一旦联陟，舆论翕然称快。初，直为翰林侍读学士，一日，礼部侍郎缺员，历城尹公素不满直，他有举荐，上皆不允，内以直为之。翼日，廷遇历城，举笏谢之。历城曰：“公简在帝心者。”自此结怨尤深。已而，直服阕到京，适今少傅大司马马公为兵部侍郎，被宦官汪直诬奏谪戍。直以兵部非所宜为，请补南京礼部。未几，宠浸衰，直经营再入，历城又不许。直凡诗文语言形色率寓嗟叹不平之意。后既与孜省、景辈挤罢历城，及作丁未会试录序，末云：“登名是录者异日有服大僚，亦惟断断焉，休休焉。好恶用舍，一循乎理，视天下为一家，中国犹一人，俾无一贤不效于用。云云。斯为有光于科目。设或此町彼畦，媢贤忌能，且朋比媟黠，自底偾僇，为斯文玷，亦无赖焉。”说者谓至此犹未忘情于历城也。既而冰山见晛，直与景等亦为台谏论罢职，名至指为小人之尤，一网尽去，虽若以讥刺历城，而亦若自嘲云尔。

　　成化二十三年三月，上召总督两广右都御史朱英还掌都察院事，寻加太子太保。英在两广，继韩雍之后，值兵荒之余，民多横死锋镝及走散岩谷者，至连城数百里无烟火。盖因用兵以来，戎帅喜邀功，每有小寇辄张大贼势，觊用兵得成其私。英深知其弊，尽反前政，竭力劳来。下令抚辑徭僚，各安生业，约敕将士，寇来在吾，不许辄进兵。诸峒氓有倡乱者，诛其首恶而释其胁从，仍遣复业。凡一切征需供馈，蠲省节缩，十去其五，数年增户口四十万，凡巨盗巢穴莫不感德畏威，乞供职贡。上赐敕褒奖，称其协谋抚治，使对垒之众化为编氓。视彼劳师殚费，仅成攘却之功者，损益大不侔云。

　　按：有国者之于夷狄固不可无抚绥之仁，亦不可无膺惩之义，二者皆不可废，惟其时而不悖其施焉耳。先时，蛮贼流劫，两广无完郡，故韩公雍不得不奋武扬威，剿荡惩创之，非黩武也，宜也！否则纵寇毒吾民矣，可乎？天威即震百蛮，既慑霜雪之后必有阳春，故朱公英不得不反前政，镇静抚绥之，非姑息也，亦宜也！安辑徭僚，即所以安吾民也。二公所行皆适其时，各有攸当，后之为政者察焉，思过半矣。

