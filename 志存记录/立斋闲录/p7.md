<!-- { "loadSidebar": true } -->
　　陈迪，字景道，宁国府宣城人。世居麻姑山西村。曾祖巨卿，元江州路总管，祖宥贤、父仲康，抚州守御千户所百户。迪幼倜傥有志操，洪武初辟本府学训导。己未，以通经召试，除翰林编修。乙丑二月，升侍读，预修大典。解缙书成，辛未八月，升山东布政司左参政。捕蝗弭盗，绰有政声。甲戌十月，丁内艰。起复，辞，弗许。乙亥二月，升云南左布政。时普定、曲靖、乌撒、乌蒙等处苗贼猖獗，迪率土兵击破之，献俘于朝，有白金彩币之赐。戊寅八月征，诣行在，升礼部尚书，授特进荣禄大夫。庚辰，水旱，有旨集议。迪以刑狱未清，乞敕法司，精择公廉仁厚官分诣司、府、州、县，将罪囚审实具奏区处，勿令久禁，致伤和气。又建言：“逃民家业尽丧，又畏公私逋负之迫，夫今不恤，必致团结山林为非。俾所司愿归者善加存恤，否则，令所在附籍，给与闲田耕种，免其三年差徭，庶得民安盗息。”上皆从之。辛巳三月，加太子少保，辞兼俸不受。闻北平兵迫近，与太常卿黄子澄、吏部尚书张紞、兵部尚书齐泰、户部侍郎郭任、刑部尚书侯泰、礼部侍郎黄观、翰林院侍讲方孝孺、左副都御史练子宁、大理寺卿胡闰、左拾遗戴德彝、宗人经历宋征、户科给事中韩永等奏：“请急设法防御，不然祸且不测。”

　　太宗皇帝既即位，召迪与子澄、齐泰、任、孝孺、安、德彝、永等，不服，皆被族诛。迪既与二子凤山、丹山同日死。家人拾遗骨，归葬于宣城计家桥圩埂上。后宗姻有愤其累己谪戍者，掘其骨投河中。洪熙元年，诏释宗姻在戍者还乡，给复产业。成化壬辰，郡人设迪神主于乡贤祠。甲辰，郡守复于迪故居址立祠并立石墓门。宁国旧传：是日，既缚父子六人于柱，将刑，凤山等叫曰：“父亲你累我们。”迪曰：“我儿，不要说这话。”迪骂不绝口。遂割凤山等舌、鼻、耳，大小炒熟，纳迪口中使食之，遂俱凌迟碎骨。有老奴拾遗骸，负归宣城，葬外家计家桥。

　　练安，字子宁，江西临江府新淦人。洪武十八年进士及第，历翰林修撰，迁吏部侍郎、左副都御史。尝上书论曹国公。已而，靖难之师渡淮，靖江王府长史萧用道与衡府纪善周是修上书论大计，斥用事者误国。书下廷臣及两人议。用事者怒，盛气以诘两人。安言：“国事至此，尚不容言者乎？顾所论吾过，有即改之，无则加勉。”诘者愧而止。三十五年六月内，坐族诛。始以直言谠论，对策于大廷，继以柔和忠厚，扬翘于法从，时中外之士，以文学行义称之。逮皇上嗣位，升之铨曹，而属之进贤退不肖之任。

　　正月二十四日，校尉刘通等赍帖一将科，引犯人张鸟子等男妇六名为奸恶事，又引犯人杨文寿等男妇五百一十一名为奸恶事。钦依：“是，连这几日解到的，都是练家的亲。前日那一时起，还有不平气的，在城外不肯进来。嗔怪催他，又打那长解锦衣卫。把这厮每都拿去同刑科审，近亲的拣出来便凌迟了，远亲的只发去四散充军。若拿远亲不宜，把近亲的说出来，也都凌迟了。”二月，又解到邹公瑾等男妇四百四十八名口。

　　方孝儒，字希直，台州宁海人。父克勤，字去矜，从董彝学易，元未仕。洪武二年，郡辟为邑庠师，人称“愚庵先生”。已而，以母老罢归。明年，部使者荐，诣京师，授济宁府知府。四年，以诬被系。孝孺上书政府，愿以身为军赎父罪。不报，竟谪江浦。终岁，将释归，会印章事起，吏又诬。及九年十二月，卒于京。闻兄弟孝友。 （见希直所辑父行状及宋濂所撰墓版文。） 方正学负精纯之资，修端洁之行。考其学术，皆非流俗所可及。言其功业，则以伊、周为准；语道德，则以孔、孟为宗，会其道而不泥于一志乎。大而不局于小，实有志于圣贤者也。 （王仲缙逊志斋集序。） 正学先生早有盛名，自童时，乡人即呼为“小韩子”。迄今，年既壮，而德愈凝。故其为言益宏粹，尝着学箴九首。 （王仲缙跋语。） 方希直，笃孝友，为文章雄迈醇深，登宋公门者，皆莫能与之齿。公特钟爱之，虽亲子侄弗及也。 （叶见泰送希直序。） 正学方孝孺，禀气粹和，秉志直谅。爰自幼冲，遹修厥学。厥学既昌，为德益着。由是大肆厥辞，若披云汉昭回，罔有不瞩。克丕皇猷，式辅玄化，聿洗委靡旧习，以昭我皇家文明之治，厥有旨哉。 （王仲缙述蜀王辞。） 希直从宋学士为文章，其年甚少，其文甚工，不惟同门之士未有及之者，自朝中缙绅以至四方老成，凡与宋公友者无不推许之。 （苏伯衡染说。） 洪武丙辰，予官禁林，宁海方生希直以文为贽，一览辄奇之。馆置，左右与其谭经，历三时乃去。明年丁巳，予蒙恩谢事。还，浦阳生复执经来侍，喜动于中。凡理学渊源之统，人物绝续之纪，云云，其进修之功日有异而月不同。仅越四春秋，而已英发光着如斯，使后历春秋，则其所至又不知为何如。以近代言之，欧阳少卿、苏长公辈姑置勿论，其余诸子与之角逐文场，不识孰为后先也。今为此语，人必疑予之过情，后二十余年，当信其为知言而许生者非过也。 （宋学士送公序。） 希直年甫弱冠，声誉已播于缙绅间。国初大老如太史潜溪宋公、教授长山胡公，即以斯文之任为属。迄今德性凝定，年益壮而业益成。云云。甲戌之春，以蜀府召命之成都，贤王虚己待之。 （王仲缙送先生还汉中王府序。） 天子即位，首召入翰林院侍讲，而名益著闻。 （仲缙文集。） 侧闻被召时必获当大任，敢有说以进于左右。凡人有措天下之材固难，自用其才者尤难。如子房于高祖能用其才，贾谊于文帝未能自用其才者也。何则？子房于高祖察其可行而后言，言之未尝不中，高祖得以用之而常受利。故亲如樊、吕不可得以间，信如陵、勃不可得而非，任如萧何不可得而夺，此子房所以能用其才者也。贾谊于文帝不察其未能而易言之，且又言之太过，故大臣灌、绛之属得以短之，于是文帝不能获用其言，此贾谊所以不能自用其才也。今圣天子求贤用才之意，上追尧、舜，固非高祖、文帝可比，而执事之术远过皋、夔，亦非子房、贾谊可伦，真所谓明良相遇千载一时者也。时见吾君，不问则已，问则执事必能尽言；执事不言则已，言则吾君必能尽用。致斯世于唐、虞，雍熙之盛者在是矣，岂非天下之幸欤？虽然，天下之事固有行于古而亦可行于今者，如夏时、周冕之类，此行于古而亦可行于今者也；如井田、封建之类，可行于古而难行于今者也。可行者行之，则人从之也易；难行而行之，则人从之也难。从之易，则人乐其利，从之难，则民受其患，此君子之用世所贵乎得时措之宜也。执事于此固不待愚言之赘。然人情，爱其人之深而虑其患之至者，　必救其失于未患之先，苟待其既失而后救之，是乃爱之浅而虑之疏也，其得为忠乎？天下之知执事之深、爱执事之至如仆者固多矣，窃谓忠于执事未有过于仆者，伏惟少垂察焉。 （王叔英与正学书。）

　　文庙初即位，欲诏天下，问姚广孝可代草者。曰：“必须方孝孺。”召之数次，不来。以势迫之，不得已，孝孺持斩衰而行。见文庙，命草诏，乃举声大哭曰：“将何为？”辞敕。左右禁其哭，授以笔，即投于地，曰：“有死而已，诏不可草。”文庙大怒，以凌迟之刑刑之，夷其族。孝孺学于宋濂，其文章傍沛，议论波澜，类东坡之才，而忠义之气凛然不可犯，濂不及也。 （天顺日录。） 先生既应召，擢蜀府教授，引道匡主，独秀于玉叶中。寻用交荐，侍讲内阁，一时倚重，凡将相间所为，惟先生之咨。四方夷裔，得一字宝于玉璧。晚路埼危，皎皎大节，出人所难，先生易之，今犹薰灼耳目也。噫！先生之淑履如此，天宜有以培祐之，而澌荡惨于无遗，如此岂理也耶！自古有然又何云异？ （天顺间同郡赵洪正学文集序。） 希直为绝命词云：“天降乱离兮孰知其由？三纲易位兮四维不修。骨肉相残兮至亲为仇，奸臣得计兮谋国用猷。忠臣发愤兮血泪交流，以此殉君兮抑又何求？呜呼哀哉庶不我尤。”令尹郭绅又尝即先生故居所谓祠堂者而新之，盖洪熙初先生之遗族得从宽法而为之者也。 （成化己亥翰林谢铎逊志斋集序。） 逊志，先生自号；正学，蜀献王所命。洪武二十九年六月间任将仕佐郎、汉中府教授。三十年九月尚在汉中。今校南京锦衣卫镇抚司监簿，除前编缺坏外，所存簿籍载正学宗族抄扎人口有八百四十七人，族叔文度、文恭、海、敏，族侄谅、经、良，族弟希定、希崇、希用、希善，族侄孙起宗、起成、起庄、小荀、居安、渊胜，族孙崇俭等。

　　许观，字尚宾，池州贵池人。复姓黄。洪武二十四年殿试第一。建文初，历词垣、礼部右侍郎属。官制改，进位为侍中。尝草责燕王书。北兵将近，观募民兵于池。文庙既即位，乃召观赴京师。渡江，中流，绐使者曰：“今至京，须盛服行见礼，若不先习，至临时不能无失。”乃朝服南向拜，毕，即自沉于水，观建文未迁侍郎，金华王仲缙有题黄侍中翠微书舍诗，曰：“决策当大廷，题名独先夺。”又云：“词垣暨南宫，终岁知几迁？”

　　邹公瑾，字□□，吉之永丰人。尝官蜀之重庆，后迁大理寺丞、少卿。 （“大理寺丞少卿”，“少”，旧钞立斋录作“欧”，并于“欧”前有数十字空格。） 邹公瑾氏以簪缨故家，且少闻庭训。其志笃，其才敏，自弱冠即知所当学，然而不安于小成。岁甲戌，予胥会于古渝，与之议论，落落可喜。自是凡三会，会必握手剧谈，而知其所学益以进。 （王仲缙赠文。）

　　胡闰，鄱阳人。大理寺少卿。即时坐诛戮。本月二十五日，其男傅道亦典刑。次男傅庆、复俱戍边卫，妻汪氏及二女俱配象奴。

　　郭任，字□□，镇江丹徒在城人。户部侍郎。戮死。其子经，年三十，本年六月二十五日亦处决金山；保，广西充军。三女俱配象奴。

　　卢迥，台州仙居人。户部侍郎。迥为人疏俊，每饮酣，擅长讴，人以为狂。及历任显达，恭顺自将。比犯难，将就刑，长讴而绝，闻者悲之。

