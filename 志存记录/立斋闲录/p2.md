<!-- { "loadSidebar": true } -->
　　宋讷，洪武十三年冬除国子助教。横经发难，击蔀廓塞，学者如客得归。尝同诸儒应制撰文，畀僧道录司领教事者十有六道，操笔立成，雅称上意。超授翰林学士、奉议大夫。十五年冬，升文渊阁大学士。会建太学成，中外岁贡生徒日伙，而职大司成者往往迂愞，师生相奸，教化不行。宸衷简注，擢为祭酒，升朝列大夫，以厘正前弊，十八年九月也。其后，师道既立，大被赏遇。二十三年春，寿八十，卒于太学。

　　洪武十八年三月十四日，圣旨：“恁礼部选年纪小秀才，将尚书陈氏、蔡氏二传并古注疏，参考是非，定夺去取，编成新书。将来看中了时刻板印，去各处教习，下次科举使用他。钦此。”钦遵。行取博学通经教官，将陈、蔡二传并古注疏参考编类，成书进呈。洪武二十八年，新校正尚书会选、孟子节文刻板完备，给散天下学校。

　　洪武二十年冬，命礼部尚书李原名等着为礼仪定式，凡三十七条；出使礼仪，凡三条。二十七年，又命礼官参用二书为出使礼仪，总二十条。

　　高庙亦难受谏。翰林编修张姓者能直言，不能容，出为山西蒲州学正。例应进贺。撰表，高庙阅之，识其名。见其表词有曰“天下有道”，又曰“万寿无疆”，发怒曰：“此老还谤我，以“疆道”二字拟之。”即差人逮来。引见，曰：“送法司问，汝更何说？”张曰：“臣有一言，说毕就死。陛下有旨，表文不许杜撰，务出经典。臣谓‘天下有道’，乃先圣孔子之格言；臣谓‘万寿无疆’，乃《诗经》臣子祝君之至情。今谓臣诽谤，不过如此。”闻其说，良久曰：“此老还嘴强。”令去，竟不问。左右相谓曰：“数年以来，才见容此一人而已。”！！

　　陈宁大夫、刘三吾学士俱茶陵人。宁告归，赴京，将朝见，而自引决。三吾亦再召入京，道卒。（此得之高邮训导攸县人陈嵩）

　　洪武二十七年三月初九日戊申，升行人司正为正七品，左、右司副为从七品，行人为正八品。凡设官四十员，咸以进士为之。先是，所任行人多孝廉人材，上以其将命四方，往往不称使旨，至是始命以进士为之。凡赍捧诏赦、奉使外夷、谕劳赏赐、祭祀、征聘贤才、赈济、军务、整典军司等事则命之。余外，不奉旨诸司不得擅差，而行人之权重矣。

　　洪武十九年，诏：“民年八十、九十为乡闾所推者，赐爵有差。贫不能养者，日给酒肉，岁畀絮帛。着为令。”

　　陈遇，字中行，居金陵。元时江东明道书院山长，教授温州。元季兵兴，归金陵。太祖渡江至金陵，御史秦元之荐遇孝行才识，上致书礼征。与语，大悦，俾典戎务筹画。上幸其第，咨以机密，授供奉司丞，辞不就。洪武元年，首陈为治要道三事，授翰林学士，皆辞。赐肩舆，校尉十人畀其出入，除中书左丞，又固辞。上御华盖殿，诏令坐，草平西诏。极喜，赐宴，重赏金银、段疋、衣服等物，除礼部侍郎兼弘文馆大学士，复辞。除太常卿，又辞。遘疾，上亲赐药，命太医院官医治，赐锦褥被、粥米。及瘥，除礼部尚书，又固辞。上御奉天门，召入，命坐，询问典故。时炎暑，赐纱衣，命引入内澡沐，赐宴，令其子充宿卫，亦辞。屡蒙厚赉，当时公侯卿大夫无此宠遇也。病复作，上命太医院官医治，弗痊，卒，年七十二。上再三哀悼，赐棺木、麻布、米钞葬祭。次子恭，天顺间官至兵部尚书，管柴炭。（遇后因子贵，赠大理卿，有杨士奇撰墓表。）

　　太祖皇帝大兵克金陵，元江南行台御史大夫福寿死之。天下既定，立庙京都城南土门。因廛市喧闹，弗称神宅。洪武二十一年秋，命工曹改作于钦天山阳。明年夏告成功。尚书臣秦逵传制，俾臣宋讷撰碑记。

　　洪武九年，星变，求言。平遥县学官叶伯巨谓人曰：“今天下有三事最切，其二事易见而为患小，其一事难知而为患大。此三者积于吾心久矣，纵不求言，吾犹将言之，况有明诏乎。”即为书，言三事。曰：“分封太侈也，图治太急也，用刑太烦也。今四方已平矣，民庶思治矣，而不务以宽厚御之，视诛杀人如灭蝼蚁，使民不获安息，欲以图治，难矣！夫图治于乱世之余，犹理丝于棼乱之后，缓之则端绪可得，欲速则胶结而不可理。今病民之不安，奸邪不正，朝夕异令，赏罚不准，君劳于上，臣困于下，治乌可致乎？此二者人皆知不可，然非败之根也。所谓分封太侈者，天子畿内，地止千里，而燕、秦、晋、楚，千里之国，以封少年未达事之王，无事则易骄佚，有事则易僭乱，此人所未知而臣所谓为患难见者也。”其语皆切直。上大怒，曰：“小子何乃敢疏吾家骨肉！我见之且心愤，况使吾儿见之耶？速收以来，吾将手射之而啖其肉！”伯巨至，丞相乘上喜乃敢奏，诏系刑曹问状。瘐死狱中。 （方希直作传）

　　按：汉封七国踰制，贾生痛哭极言，谓有尾大不掉之忧。其言不用而卒见排于绛、灌。后晁错建削地之议，而七国以诛错为名连兵向阙。后帝诛错以谢七国，汉始获安，然亦危矣。解缙言：“汉庶人不宜过宠，恐生异谋。”后果反。兴兵诛煦，而缙终罹庶人谗谤，下狱以死，岂不悲哉！叶伯巨言甚切直，其为国谋亦忠，而竟不免死于狱，亦足悲也！总之，处人主骨肉之间，盖难言哉！自昔记之矣。

　　浦江张孟兼，洪武中为太常丞。兼自负为文，奴视同辈。刘基尝为上言：“今文章士，第一为宋濂，臣基次之，又其次则孟兼。”由是愈自高。既而濂、基荐之，未几，除山西按察司佥事。以善纠擿着声誉，升山东按察司副使。时山东布政使吴印，乃钟山主僧。上亲选拜官，妻用金帛，宠之甚厚，印以见知人主，自尊重，礼节少简。孟兼自任无敌，且印又僧也，易之。印候孟兼，由中门入。孟兼以吴印虽位大，然风宪司不当由我中门人，召守卒笞之。月朔望入学，令诸生讲经，孟兼故以语侵讥印。印不平。孟兼寻复以它事，骑马入布政司，讁棰僚吏问罪，且言将上封事言于朝。僚吏惧，劝印上封事，言孟兼见凌侮，然孟兼封事终不上也。上览印言，以为孟兼凌我任用臣下，逮治笞之。孟兼既辱，愈愤，即捕为书封事者，欲论以罪。印复上书，言：“伏请去位避其横，否则且为所挤。”上大怒，曰：“彼乃敢与我抗，我今乃与尔抗！”遂械至阙下，廷诘之，命卫士摔发摘拏，垂死，特论弃市。诏印曰：“我除尔害矣，善为之。” （方希直作传。）

　　蓝玉从李文忠征西番，封永昌侯。洪武十五年，命副颖川侯傅友德征云南。二十年，征北虏，至哈剌哈之地，后封凉国公。玉于靖宁侯为姻家，靖宁既坐胡党诛灭，玉内怀忧惧。二十五年，征建昌回，见上，觉上有疑之之心。每谓其所亲曰：“上位取我回来，着我做太师，如今又着别人做了。先前胡党事发，坏了多少官人，我想不如先下手好。”遂与景川侯曹震，东川侯胡海，会宁侯张温，鹤庆侯张翼，舳舻侯朱寿，都督陈麟、许亮、江信、张政、聂纬、王铭、茆鼎、祝哲、马俊、谢熊、黄辂、徐质，及舳舻侯男江阴卫指挥朱能，东川侯男胡二舍，府军卫指挥陶文，吏部尚书詹徽，神宫监太监吕升，沈阳侯察罕，达官乃儿十花，西僧汝宁王光，府军卫指挥荣碧英，约以二十六年二月十五日伺上出劝农时举事，事觉，坐诛。 （出《逆臣录》）

　　按：二十六年九月初十日，诏有胡万盘党，被诛五千。 （“诏有胡万盘党被诛五千”，旧钞立斋录作“诏胡蓝二党被诛有万五千人”。）

　　王袆，字子充，义乌人。吴元年授江南儒学提举司校理，升礼部郎兼引进使，转起居注，出同知南康府事。洪武元年，诏议践祚礼，改漳州通判。会诏修元史，征还，与宋景濂俱为总裁。史成，拜翰林待制。壬子，出使西夷。（方希直所作像赞序。） 云南元孽梁王据险弗庭，洪武壬子，诏待制王袆往抚谕之。不听，馆袆别室。袆屡谕以祸福。久之，见执，瘗于地藏寺。比时，癸丑冬蜡也。 （云南志所载王景常所撰文节墓志。） 建文立，其子绅官太学，言于朝。赠学士，谥文节。 （希直祭公文。）

　　洪武二十五年九月十三日，册允炆为皇太孙。诏曰：“曩古列圣相继驭宇者首立储君。朕自甲辰即王位，戊申即帝位，于今二十九年矣。前者操将练兵，平天下乱，偃天下兵，奠生民于田里，用心多矣。及统一以来，除奸暴，去豪强，亦用心多矣。迩来苍颜皓首，储嗣为重。嫡孙允炆，以九月十三日册为皇太孙。奉上下神祇，以安民庶，诰示臣民，想宜知悉。”

　　洪武三十一年闰五月十六日，皇太孙即皇帝位。改明年为建文元年。追尊懿文皇太子为孝康皇帝，懿敬皇太子妃为皇后，（姓常氏，开平忠武王遇春之女。） 太子妃吕氏为皇太后。（寿州人，中都志载：“太常卿吕本之女。”） 洪武三十一年八月，诏书云，又将吕后之父吕本灵位与太祖高皇帝同祀于西宫。

　　皇上嗣位之初，即下明诏，行宽政，赦有罪，蠲逋租钜万计，去事之妨民者。明年，以纪元赐高年米肉絮帛，民鬻子者官为之赎，免田之租税几年。分遣使者问海内患苦，赏廉平吏，罪至死者多全活之。于是刑部、都察院论囚，视往岁减三之二，人皆重于犯法。二年春二月甲子，有诏：“若曰顷以诉状繁，易御史台号“都察院”，与刑部分治庶狱。今赖宗庙神灵，断狱颇简，其更都察院仍汉制为御史府。专以纠贪残，举循良，匡政事，宣教化为职。省御史员定为二十八人，务为忠厚，以底治平。”二月戊辰，赐御史衣，明日己巳，以都察院旧署在太平之北，于朝谒为难，命即詹事府为御史府。赐宴于新治，复命文武大臣皆预，以宠绥之。 （方孝儒奉敕为记。）

　　皇上嗣登天位，念习俗之陋，贪诈者之多，以为昔者治之以法，而犯者滋众，岂非教化有未至欤？乃蠲逋租，赦死刑，选擢良吏以治海内，除民之所患苦而与之以所欢。而未及期年，万姓协和，四方不变。士君子以行道辅时为荣而不贪禄位；百执事庶人以谨行保身为常而耻言货财。上而朝廷，下而穷邦小邑，皆思洗濯瑕眚以自归于善，可谓盛矣。上犹以为未也，亲择廷臣二十有四人为采访使，以观风谣，烛幽隐，利民之事得以便宜行之。由是天下欣然，谓太平可立致。使者之出，莫不自奋励，各思建明图画以求称任使之意。及既事还朝，卓卓以政事闻者盖居其半。给事中华亭徐君思勉有闻之最者也，天子以为可用。会大同有警，俾持诏往，谕慰兵民。思勉精敏劲正，所奏举皆切时事，其能愈彰。适山东按察司以缺官告，即授按察司佥事。 （方孝孺送徐思勉序文。）

