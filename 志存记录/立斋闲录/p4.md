<!-- { "loadSidebar": true } -->
　　一、垦荒田。臣读豳风七月之诗，见周公拳拳以农桑为念者，盖农桑者衣食之本，生民之命，教化之源也，有国家者诚不可以缓。夫不耕则无粟，不蚕则无衣，岂非衣食之本乎？无食则饥，无衣则寒，岂非生民之命乎？礼义出于富足，盗贼出于贫穷，岂非教化之源乎？臣观河南、山东、北平数千里沃壤之土，自兵燹以来尽化为榛莽之墟。土著之民流离，军伍百不存一。地广民稀，开辟之无方，展转于臣心久矣。今欲变旷野为沃土，盖有三策焉。一则当下明诏，颁告邻境布政司，末役游食之民，示以开垦之田，各取地方，顺便两处。有司各立文簿，去者，审其所往；来者，根其所从。官给子种牛只，蠲免三年之税，使之尽力开垦，此一法也。二则凡官吏军民人等，全家迁发化外者，不必照依荒田去处，限以亩数，使之自备牛只子种，料时科征，此又一法也。三则我国家承平日久，干戈无黩武之劳，走马有粪革之用。当广设屯所，使之三时务农，一时讲武。又当内立司农之官，外设田畯之属，使之巡行郊野，督责劝勉。殆见四野无旷土之讥，千畴有多稼之美矣。

　　二、抑末役。今天下之人民，务本者少，逐末者多。为何，盖因务农之家，地有租，丁有役，三时力农，一时输纳，终岁忧勤，举家劳苦，或遇薄敛之岁，俯仰有不足者矣。今为商贾者，坐列街市，日登垄断，窥时去取，贱买贵卖，获十分之利，纳分毫之税，何益于国家用度哉？彼则乘坚策肥，冬温夏清，妻孥无劳身之苦，饮食有兼羞之膳，四时有适体之服，终岁优游而无粮草督责之患，是以逐末者多也。昔周时，宅不毛者有里布；汉时，不种桑麻者不能衣绵绢，是以或罚之，或辱之，使长务本也。今欲使逐末之务本，荒田之尽辟，当轻税粮以恤农民，重税课以抑商贾。如此，不迟三五年间，逐末游食之民不待督责劝勉，自转迁于南亩矣。

　　三、慎选举，惜名爵。慎选举者，得人才之本源；惜名爵者，待有功之盛典。故古之明王，爱一嚬一笑，况爵乎？古者举逸民，扬侧陋，实圣王之盛典。故所谓逸民、侧陋者，如太公之钓渭，伊尹之耕莘，百里奚之贩牛，孙叔敖之鱼盐，一旦举而用之，不惜高爵重禄而劝赏之。为何？才足以顿纲振纪，德足以变化风俗，故不问其昔之鄙贱也。今我朝所取人才，科目最多。曰孝弟力田，曰聪明正直，曰岁贡人才及孝廉等项。命各处有司，每岁务举一人，往往辄赴吏部以听选官除之。虽知人如刘穆之，识人如裴行俭，未能一时别辨其贤否也。举当无赏，不当无罚，是以有因循苟且而不得其人。以臣愚见，若保得其人，儒吏兼济，及器量重厚，聪慧敏达，加以吏部复考查而任用之。其后，称职而当者有赏，不当者有罚。如此，名不得虚，爵无妄费也。故汉宣帝有曰：“郎官上应列宿，出宰百里，苟非其人，民受其殃，可不慎其选欤？”故汉时有官者子孙后为姓氏，曰仓氏、库氏，此仓库官之后也，可不爱惜欤？

　　四、开铁冶。臣闻地不爱宝。夫宝者何？鱼盐、金银、铜锡、铁是也。今我国家鱼盐之利既兴，不可复有议也。惟金银、铜锡、黑铁，所谓山泽之利，未尽出也。曰金银虽宝，不过富贵之家为妇女之首饰，铜锡为器皿妆点耳。惟黑铁一物，军民利器不可一日而无者也。天下山泽之利，臣不知其余，且以臣邻境所有言之。今在河南之北，北平之南，山西之东，山东之西，旧有八冶：曰临水，曰彭城，曰固镇，曰崔炉，曰祁阳，曰山唃儿，曰沙窝，曰渡口。询之故老，言说在胡元时设立总司提督，煽取日万贯，例禁民间，不敢私贩，此胡元之旧弊。今三布政司地面，农民多缺利器，欲自煽取，许纳课程，犹且不敢。以臣愚见，以产铁去处行移文榜，如有丁力之家，或二户，或三户，或五户，相合起炉一座，矿炭随便所取。国家月课收钞贯，止征铁数，易换粟帛，许民兴贩。如此，上济国用，下便农器，庶不弃山泽自然之利也。臣昔经过矿炭之场，见料炭之例，而兴贩之，实军国所用之大利也。

　　皇帝既即位，诏纪今年元为建文。春三月，上丁，车驾幸太学，亲祀先师孔子。拜跽盥献，咸用享庙社礼。缙绅聚观，皆思自奋以进庸于世。秋八月，天下当大比，太学及畿内士集于京府者千五百人。有诏命翰林儒臣及时之名士校其文，御史莅之，而董其庶事则属之府僚佐焉。八月甲辰入院，越九月己巳而毕。屏芜黜陋，选擢俊良，盖去者几十之八，而登名于籍者二百十四人。非难之也，盖以上初取士，天下后世将以是观盛美焉，而不敢弗慎也。昔太祖高皇帝创业，绍正统之三年即兴科举。至十七年甲子而益盛。历四举而至于兹。今在朝廷之人，率多先朝之所简拔者也。 （方希直所作应天府己卯科乡试小录序文。）

　　贵州都司军士臣高巍，系山西辽州五指里民，诚忻诚忭，稽首顿首谨言：伏闻凤凰至而诸禽舞，麒麟出而百兽鸣。物类之微，尚知有主而飞鸣以贺，何况人灵万物者。今我皇上，龙飞九五，凤历初春，讴歌归向，四海会同。臣欢忻踊跃，如流水朝宗而不能自已也。于洪武三十一年六月十二日，远闻圣诏颁告臣民，于本年闰五月十六日恭依太祖皇帝遗诏嗣登宝位，以理万机之劳。天下士庶臣民万口一言，齐声共贺。嘉贺太祖皇帝传位以嫡，长大居正也。使圣子神孙，本宗百世为天子，支庶百世为诸侯，上法三代之公，下洗汉唐之陋。祖训一定，后世永法，继继绳绳于千万年也。微臣才识疏短，文词鄙野，何足以颂祝圣代宏轨之远？故又复咏歌大雅下武二章以贺。诗云：“昭兹来许，绳其祖武。于万斯年，受天之祜。受天之祜，四方来贺。于万斯年，不遐有佐。”军士微臣高巍，久蒙教育，颇通经史，知圣君即位，体春秋五始之要，敢不奉表称贺以闻？



　　○王仲缙送司业张先生祀宣圣诗 （张名智，字去略。）



　　圣皇嗣丕祚，举礼秩无文。幽明既肹蚃，小大齐骏奔。况兹曲阜宅，巍巍阙里尊。神灵于斯萃，于焉致明禋。肃将岂无人？顾属耆德臣。精诚冀有托，达此皇意惇。轺车戒远道，宴饯及良辰。云山渺东鲁，归途春正殷。



　　嘉议大夫、礼部侍郎兼翰林院学士臣董伦，伏以七月十三日自手诏赐臣御书“怡老堂”三大字及髹几、玉鸠杖各一者，臣诚惶诚恐，稽首顿首伏言：

　　圣慈轸念，特降殊恩，闾里传观。欣逢盛典，诚千龄之奇遇，岂一己之私荣。臣素无阀阅功劳，兼乏智能才艺，徒知笃信于古道，自分无用于当时。幸蒙高皇帝之知，忝拜左春坊之命，任臣以两宫尊亲之职，称臣为三叶帝王之师。自愧学匪经纶，功亏启沃。切睹圣道之渊懿，皆由睿性之高明，岂有涓尘可裨海岳？恭遇皇帝陛下传大舜精一执中之语，以武王崇德报功为心，能自得师，与人为善。念臣久陪于砚席，怜臣远寓于蛮夷，践祚之初，驰书以召。苍颜白发，越万里而来归；金马玉堂，想十年之如昨。入承顾问，喜动圣颜；出视班行，惊非昔侣。陛下存求旧之意，推养老之心。既俾正席于词林，复令伴食于宗伯。锡以田土，欲使之富；颁之第宅，又遗以安。旨酒时出于大官，华衣每裁于天府。宠荣兼至，惭惧已深。岂意宸眷益加，礼文弥盛。髹几玉杖，法古制之多仪；奎画云章，赐佳名以“怡老”。朝着夸其荣美，缙绅叹此遭逢。惟汉显宗，称其养老，迨宋仁庙，亦克尊贤。然桓荣受几杖于太常，而不闻有宸翰之赐；晏殊题旧学于神道，而不见有几杖之颁。在于昔贤，犹难兼乎其美，愧兹老朽，乃得荷乎鸿私。此于圣德之增光，岂独臣门之多幸？自今将杖以戒噎，则当思四海或有饥馁之民；凭几以安身，则当念一物或有失所之叹。至于瞻心画之优礼，永誓教子孙以继忠。嘉谋嘉猷，敢不以时而入告？圣名圣寿，愿祝与天而长存。臣无任瞻天仰圣，荷德感恩之至，谨奉表陈谢以闻。

　　河南右参议董公安常， （名伦，） 世居燕之宛平。自为儒生处山林间，服葛褐而茹藜粟，已怀忧民之心。及元亡而国朝有天下，公以荐入朝，为赞善大夫，事懿文皇太子。其所陈说，多忠厚之言，皇上闻而善之，超迁左春坊大学士。会东宫晏驾，俄出治河南。尽心于民事，民有所未安，若疾在肢体；政有所未宜，若灾在旦夕。草封事数千言上于阙下，而题其退食思政之堂曰“后乐”。 （方希直有记。） 伦既出为参议，已而谪居远徼，至是召还。岁庚辰，会试，伦充总考官。 （注脚云：“东昌府恩县人。”又杨士奇撰李侍郎嘉墓志云：“前大学士董伦，时为宛平学谕，公从受业。”）

　　王绅，字仲缙，待制袆之子。蜀王聘教谕蜀郡将十年。新天子即位，召为国子博士，遂入词垣，编摩太祖实录。常以其父死事闻于朝，得赠谥。庚辰十二月卒，年四十一。其送刘子禄诗曰“回来上疏入九重”，由此蒙恩，谥文节。 （并绅遗文。）

　　王景彰，为山西布政司参政。坐事，谪云南。建文初召还，为翰林侍讲，预修太祖实录。 （中都志。）

　　东里杨公，举明经，任教职，未赴。会朝廷以博学征，入翰林，任编纂。未几，有旨，诸编纂悉赴吏部试文章，考第高下而官之。尚书张紞读其策，独喜曰：“明达时务，有用之才，不但文词之工也。”以为第一。奏授王府审理副。受命之明日，复召入翰林，任编纂。明年，太宗即位，改翰林院编修。 （士奇小传。）

　　按：张紞，以洪武三十一年自云南布政召为吏部尚书，则此所云“编纂”者，正太祖实录也。

