<!-- { "loadSidebar": true } -->
　　皇帝肇禋上下神祇，奉太祖高皇配。先是，十二月癸卯朔，乘舆临视，殿坛戒饬。百吏涤牲省器，各严厥职，无敢或违。是月戊寅，上御奉天殿，公卿群士咸受誓戒。其夕，宿于斋宫。明日己卯，出舍皇邸，尚食进素膳，及期行事。自元旦至于祭，天地开朗，日月华曜，祲氛屏除，风气穆清。方当出郊，龙旗徐行，万骑不惊。山川草木，皆有喜色，六军百姓，欣跃聚观。洎将展礼，玉辂望门，降趾而趋。脱舄登殿，秉璧奠瓒，兴俯拜跪，寅畏慎恭，如对天颜，与神明居。星妃岳君，海王渎长，翕忽晻霭，若歆若格。夜半礼成，仰瞻霄汉，焕朗澄莹，上为动容。昧爽，还坐正殿。在廷臣僚及百执事相率贺毕，同进言曰：“王者嗣位而郊见上帝，盖上以占天心，下以定民志。若天地享答，神灵悦豫，黎民永受福祉。苟不顺洽，人用弗宁。今皇上肇祀而神祇协赞，六合之内，光照显赫，阳明发舒，阴慝消伏。浃于旬日，纤翳靡形，白叟鲐翁，叹未尝遇兹，岂智力所及哉！上之至诚，贯彻二仪，皇天降鉴，锡以万年休命，祥征灼灼，可信不诬。翰林侍讲臣某曰： （“翰林侍讲臣某曰”，“某”，旧钞立斋录作“孝孺”。） “诚之动天固然矣。然臣伏睹陛下自即位以来，鸿恩惠泽渐渍万方。赦重罪，免逋租，恤困穷，赈乏绝，受直言，褒赏良吏，登任才俊。宁屈国法，而不忍以法病民，宁阙储积，而不忍以敛妨农。仁声义闻，声格穹昊，上帝眷怀，保佑顾绥。若父慈子，夙夜不忘，禋而居歆，盖盛德之明验也。天所享不常，视德臧否以为喜怒。有德而生民安其治，则天心悦；无德而怨讟下兴，则天用不佑。德之动天，厥惟昭哉！臣不佞，幸执笔缀从官后，躬睹盛礼，谨作颂辞。以明圣德之格天，以播善政之无极。”其词曰：

　　“上帝至仁，视民如伤，眷求同德，俾典万邦。自唐之衰，夷擅中国，迨于有元，人胥于狄。赫赫太祖，受命孔时，黄钺朱旗，载清九围。复天之常，修人之纪，荡削秽腥，上帝攸喜。休养黎元，若疾在身，大功未终，授之圣孙。惟圣天子，皇祖是嗣，奉承天心，克受帝祉。沛泽是施，大赉是庸，桁杨不陈，囹圄虚空。孰租之逋？奚贷之负？厥数千亿，弃而勿取。孰为螟蟊？扑之除之，降以风雨，俾■〈氵亟〉濡之。登贤用能，幽滞奋发，容受嘉言，众志必达。四海所环，有万其区，至仁溥畅，庶类昭苏。乃诹令辰，正月壬午，誓戒臣工，大祀攸举。阳德显融，敛戢群阴，天开日舒，百神鉴临。玉辂出郊，乐备不作，斋于祠宫，盛服俨恪。肃肃于动，栗栗于言，上帝在兹，敢有弗虔？昭哉广殿，取类明堂，金铺瑶础，势切穹苍。鼎俎既丰，币玉既饬，灺烛炜煌，骍牲芬苾。乘舆徐来，及门而趋，执圭屏息，仰觌天居。乃盥乃荐，乃绥乃燎，俨若居歆，观其色笑。分命臣僚，献于群神，合敬同诚，百礼具陈。云君岳只，海王渎伯，厥灵洋洋，来举饮食。帝谓天子，至孝事天，爰锡纯嘏，子孙万年。太祖叹言，天子至仁，恩加黎庶，四夷咸宾。天子稽首，受天之胙，拜跪周旋，如奉宝璐。乐止礼成，夜气正中，星斗交罗，其光烿烿。圣情欣豫，上帝予辅，万口同声，昔未尝睹。还坐法宫，端拱受朝，至和盈庭，如闻九韶。天子曰嘻。来尔臣邻，惟天惟祖，匪德畴亲。政或未修，惠或未溥，各殚乃心，助予咨度。勿厚其敛，重困细氓，勿苛尔刑，必臻于平。乃稽诗书，乃施教化，乃建皇极，崇王斥霸。准则尧禹，绍述商周，纯用道德，配古作逑。邪慝阴类，弗昵弗使，君子阳刚，是崇是任，民所愿欲，宵旰惟行，其所畏恶，绝于未萌。人心欣悦，天命自久，圣子神孙，百世之保。流以源长，国以仁兴，敬天靡渝，万方永贞。”

　　皇帝嗣大宝位，清心恭己，喜怒不形。轻徭减赋，赏罚以类，举措得宜。行之期年，万姓悦服，群生欣豫，薄海内外，薰为太和。上犹谦让，弗自以为德。旦暮亲政，勤励靡遑。复于干清、坤宁南北二宫间为退朝燕处之殿，置古书圣训于其中，沉玩静思，名之曰“省躬”。谕以尚父所存丹书之旨，夏书所歌声色宫室之戒，曰：“汝其以是为铭。” （方希直文集有铭。）

　　高巍上书内一件：“欲弱藩王之权，使下无背叛之心，上无诛伐之意，经制一定而万世无疑。臣当借汉为喻。昔汉高祖提三尺剑，起布衣，摧强秦，灭暴楚，以定祸乱。悯秦孤弱而亡，遂大封同姓。荆王贾，楚王交，代王喜，齐王肥，淮南、济北，分王天下之半。其汉高祖远虑之策，莫不欲藩四夷而御中国也，岂想遗文景不治之疴疾哉！故贾谊治安策曰：“今天下方病股大于腰，一指之大几于股。平居不可屈伸，后虽有扁鹊不能为矣。”故发痛哭流涕之叹。其欲削移六国之意不言可知矣。赖文帝宽厚长者，含忍容之。是以吴王不朝，赐以几杖，以折其强悍不臣之心。其弟厉王长谋反，废处蜀郡，罚所当也。不免有斗粟尺布之谣，以累文帝宽厚长者之德，此往事可鉴也。其后景帝宽厚不如乃考，又遇晁错，恃才刻削诸侯，遂挑六国之祸。非文帝遗命托将得人，民心辅汉，又遇赵涉遮说肴渑指示之方，几亡刘氏之社稷，则晁错不能辞其责矣。

　　昔我太祖高皇帝之起，与汉高同而神武过之。汉高马上居帝位数年，故不免中伏弩、冒流矢，危然后定。我太祖皇帝遭胡运之大更，群雄并起，龙飞淮甸，芟刈群雄，东征西讨，混一区宇。中国既定，惟有四夷，命将征讨，高居九重，神谋圣算，所向克捷。海内之国，三皇五帝不能臣服者皆来臣服，莫不纳贡而效职焉。比之汉高，诚以为过。正所谓“我武维扬，于汤有光”者也。虽因天与人归，实赖我太祖皇帝有文王纯一之德，大行皇后有后妃不妒之行，则百斯男，无不穆穆皇皇宜君宜王者矣。故使之本宗百世为天子，支庶百世为诸侯。上法三代之公，下洗秦世之陋，体三代之封建，分茅胙土。先封形势之地。陕西百二山河，昔有人言：“一夫当关，万人莫敌。”其人悍勇，西邻吐番，故以藩王之长秦府王之。山西表里山河，地产良马，屈产之乘在焉。其人刚壮，所谓山西将者也。北近胡虏，故以晋府王之。燕国虽无名山大川之限，其南冀州、真定、保定、顺德、广平、大名等府，所谓桑土之野。地里坦平肥沃，其供赋之饶不待言而可知。其北虽曰沙漠寒凉不毛之地，广畜羊马。其土地之人，不耕不蚕，皮衣肉食，鞍马是务。辽、金、残元藉之而各兴一代之业，故以燕府王之。其四川虽曰西南一隅，山河阻深，刘备、诸葛处之而虎视吴、魏者也。故以蜀府王之。其余楚、湘、齐、兖、宁、辽、谷、代、庆、肃，星罗棋布。比之古制，虽皆分封过当，然太祖皇帝之圣意，莫不欲护中国而屏四夷也。今各处亲王故多骄逸不法违犯朝制者，不削则朝廷纪纲不立，削之则伤亲亲之恩，此我皇上之所难处也。贾谊曰：“欲天下之治安，莫若于众建诸侯而少其力。力少则易使以义，国小则无邪心。令海内之势，如身之使臂，臂之使指，莫不率从。”真裁制诸侯之良策也。当今之势，以臣愚见，莫听晁错削夺之策，当行主父偃下推恩之令。秦、晋、燕、蜀四府子弟分王于齐、兖、吴、楚、潭、湘，齐、兖、吴、楚、潭、湘分王于秦、晋、燕、蜀，其余宁、辽、谷、代、庆、肃等府，比类而分王之。少其地而小其城，如此则藩王之权不削而自弱矣。臣又愿皇上待遇亲王，薄其贡而厚其恩，常尽亲亲之礼。如岁时伏腊，外国所贡稀罕之物并京制嘉肴美味，命使臣颁送之，就问起居安否何如。其贤如汉之河间献王与东平王苍者，下明诏褒赏之。其骄逸不法如淮南、济北者，初犯则容之，再犯则赦之，三犯而不改者，当会亲王而告太庙，削其地以废处之。岂有不顺服者哉？臣尝以为人君之有天下，亦如人之有一身也。天下之患有内外，一身之疾有腹肤。四夷之患，人之疥癣也，骨肉之患，人之腹心之疾也。疥癣之疾，有时而搔痒吾体，命良医而修药，一扫之而平复矣。腹心之疾，非智识膏肓者不能也。昔贾谊见汉诸侯强盛，故以腰胫指股为喻，今臣以一身百体为譬。今我皇上乃天君一心也，所谓具众理而宰万物，百体之从命也。各处亲王，五脏、耳目、口鼻、手足也。五脏酸甜嗜欲不同，手足安危亦异，如目好色而耳好音，鼻好臭而口好甘。其心天君，随其百体之好，则失主宰之道；不随，则搅乱吾心而已。故医书云：“智者能调五脏和。”既和，不惟无腹心之疾，而疥癣之疾亦不生矣。噫！五脏和而一身安，一家和而百事遂。里谚曰：“家不和，邻里欺。”臣亦谓：“国不和而四夷窥。”此一理也。盖自古帝王之治天下，莫不以为身家当先。是以尧之文思安安，允恭克让者，亦必先亲九族，九族既睦，平章百姓。文王之小心翼翼，亦必先刑于寡妻，至于兄弟，以御于家邦，即孔子所谓“身修而家齐，家齐而国治，国治而天下平。”孟子曰：“言举斯心加诸彼。”亲亲而仁民，仁民而爱物，此古今圣王治天下之轨范也，伏望皇上鉴察焉。”

　　贵州都司军士臣高巍，系山西辽州人。原系洪武十五年愿入太学生员。蒙本州知州王钦奉诏书内一款，以“山林岩穴怀材抱德之士”保举到京，于建文元年九月十二日蒙吏部引奏。为臣不曾在役，钦依发还本所，今臣有侄高二应役不缺。臣虽不为国用，闻知某军作乱，人人得而诛之。臣委身敌忾之心不能自已，谨奏为愿使协燕事。臣闻成周时，管、蔡监殷以叛，周成王命周公往讨之。以周公圣人之全才，率武王伐纣之大众，取三叔所监之小国如反掌也。而周公缓攻徐战者，非兵不利而战不胜。圣人之心，以兵，凶器也，战，危事也，孤人之子，寡人之妻，独人父母，伤天地之和，召水旱之灾，不至于不得已不用也。故必待三年之后而灭绝之。其初岂不欲三叔、武庚自悔过而投戈耶？观于东山、破斧之诗可见。今某国谋为不轨，皇上命大将率大众而往讨之，其蕞尔一隅之小国，固易破也。今我皇上，苦恐伤生灵，损折军将，况彼之军民，即皇上之军民，以皇上天地好生之仁，岂忍赤子肝脑涂地乎？臣愿奉明诏或只尺之书，臣当披露忠胆，大陈义理之词，对彼明以天命，晓以祸福，明亲亲有和解之义，无仇杀之理，使各罢兵而复守分土。从，则着我皇上英武之威德；不从，当尽臣子之节义。盖自古用兵，交使在其间。昔郦食其掉三寸之舌，下齐七十余城，鲁仲连修只尺之书，燕之军将见者无不涕泣。臣虽无二子通变之口才，颇有二子破燕下齐之素志，惟在我皇上用与不用，听与不听尔。

