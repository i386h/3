<!-- { "loadSidebar": true } -->
复社纪略

　　●复社总纲

　　崇祯元年〔戊辰〕：上年丁卯，张釆中式经魁，张溥恩贡，周锺选社十三子文。

　　崇祯二年〔己巳〕：尹山大会。温体仁入阁。用内臣。蒋德璟授编修，黎元宽、周镳俱礼部主事（周南主），张釆授临川知县，徐汧、金声并庶吉士。

　　三年〔庚午〕：乡试，杨廷枢中解元，张溥、吴伟业并经魁，吴昌时、陈子龙并中式。金陵大会。

　　四年〔辛未〕：会试，主考周延儒；会元吴伟业、会魁张溥，杨以任、马世奇、成德、管正传、周之夔、刘士斗并中式；殿试，吴伟业榜眼、张溥庶吉士、周之夔授苏州府推官、刘士斗授太仓州知州。钱龙锡戍定海卫，吴伟业疏参蔡弈琛。

　　五年〔壬申〕：张溥给假葬亲，归。虎邱大会，张溥为盟主，合诸社为一，定名复社，刊国表社集行世。十二月，周镳疏谏用内臣，奉旨削籍。

　　六年〔癸酉〕：六月，周延儒驰驿归，温体仁为首辅。乡试，姜曰广为正主考；陈名夏、胡周鼒、归继登并中式，刘侗在北闱中式。

　　（七年甲戌事未详）

　　八年〔乙亥〕：行保举。七月，文震孟拜大学士，撤回内臣，召起刘宗周、惠世扬、黄道周。十月，文震孟闲住，何吾驺致仕。

　　九年〔丙子〕：二月，三科武举陈启新建言，授吏科；张汉儒疏讦钱谦益、瞿式耜，奉旨逮问。五月，监生陆文声疏论复社。夺情召起杨嗣昌为兵部尚书。八月，孙以敬、周家玉并中式。

　　十年〔丁丑〕：会试，孙以敬中式。

　　十一年〔戊寅〕：吴昌时授行人，拜首辅薛国观门下。薛国观疏题监生王陛彦为中书舍人。

　　十二年〔己卯〕：三月，考选，吴昌时授科，钦改礼部主事。乡试，赵自新、张若义、吴晋锡并中式。

　　十三年〔庚辰〕：会试，胡周鼒中式。四月，黄道周、解学龙下狱六月，给事中袁恺疏参贪官受贿，首辅薜国辅回籍。冢臣傅永淳、少司寇蔡弈琛俱下狱，叶有声亦下狱，薛国观即讯。十二月，吴昌时给假归。

　　十四年〔辛巳〕：二月，黄道周戍辰州卫。三月，杨嗣昌自缢于军。四月，召起阁臣周延儒、贺逢圣、张至发（辞不起），延儒、逢圣应命。五月，张溥卒。六月，薛国观赐死、中书王陛彦弃市，各籍其家。

　　十五年〔壬午〕：二月，吴昌时起官礼部主事，寻改文选司郎中。黄道周复职。皇极门黏贴二十四气。钦点吴甡、陈演、黄景昉入阁。下冢臣李日宣于狱，并及司官。

　　十六年〔癸未〕：四月，周延儒视师。九月，会试，会元陈名夏，吴易、张若羲、黄淳耀、周锺、朱积时中式；时贼势孔迫，故改试期。十二月，周延儒赐缢，吴昌时弃市。

　　●复社纪略卷之一

　　令甲以科目取人，而制义始重。士既重于其事，咸思厚自濯磨，以求副功令。因共尊师友，互相砥砺，多者数十人、少者数人，谓之文社；即此以文会友、以友辅仁之遗则也。好修之士，以是为学问之地；驰骛之徒，亦以是为功名之门：所从来旧矣。粤稽三吴文社最盛者，莫如顾文康公之邑社；社友十一人，如方奉常、魏恭简辈，后皆为名臣，可谓彬彬者矣。嗣后归希甫有光为南、北二社，一时文学之士霞布云蒸。若李廉甫、方思曾、吴秀夫，以时文步古文之脉，实自废城始。

　　章皇帝初元，有诏限字。陈晋卿、许公旦、顾茂善改为知社；而其后顾实甫、王幼文继之，后先增美。后稍中衰，王淑士、张宗晓遂起其靡。遗清堂稿出，顾九畴为海内所宗。次之则推豫章，郝仲兴、邱毛伯称作家，陈大士际泰、费无学而隐为一时文雄，吴门文文起、姚孟长汇邱、陈行卷暨艾千子南英、罗文止万藻诸稿为一帙，谓之江右奇文；由是，天下皆推豫章。同时中洲吴峦稚锺峦、梁溪马君常世奇、武林宋羽皇凤翔，并号文章宗匠。已而抚州章大力世纯以善曾南丰、汤若士之学显，其时月旦谓之陈、艾、章、罗，海内业制举家争延致之。以故千子与莱阳宋九青玫，大力与景陵谭服膺元礼同砚席，天下羡之如神仙。然熹宗定大力「举子乡墨义」出，遐迩奉为法程。迨甲子艾得隽，而以策论讥讪时政，与主司同受罚，天下不惟重其文，兼重其人，于是司清议者易其称，又谓之艾、罗、陈、章云。四子之学各有短长：大士优于时艺五经，文能补笺注所未备，而拙于古文词；然其时艺即古文，亦其才然也。章、罗皆法晋、魏，而大力用意胜，时时失之俚；文止擒词胜，或流于靡：两人相师而不能相通，亦限于才耳。千子进取秦汉、唐宋诸大家，讲开阖变化、首尾埋伏之法，卓绝一世，独于制艺斤斤格套，不出前人窠臼；但以善于训诂、切于脉理，选义出，举世群然师之。吴越、浙南以外，俱奉为准的云。

　　周介生锺，金沙望族。神庙时，锺祖于德登进士，为贵宦；伯应秋以解元联捷，维持泰时，踵发一时。锺父绍诗困于诸生，有子四人：长铨字简臣，仲即锺叔镕字我客，季钺字我成；读书尺木居，昆弟相师友。简臣少鲁而攻苦力学；惟介生敏颖绝伦，角丱时五车万卷无留牍矣，诗文纚纚万言有倚马之目，诸昆仲皆莫及也。房选华锋出，时尚一新，天下竞称之。由是，向日推豫章者，相率而推金沙矣。艾千子乃作书与介生曰：『今日制艺一道，赖兄主持，真如日月之中天，万物皆睹。但文之通经学古者，必以秦、汉之气，行六经、语、孟之理；即降而出入于欧、苏、韩、曾，非出入数子也。曰是数子者，固秦、汉之的脉也。今也不然，为词章者不知古人为何物，而袭大力、大士轻俊诡异之语为之，甚至造为一种似子非子，似晋、魏非晋、魏，凿空杜撰之言，沾沾然以为真大士、真大力已。夫文之古者，高也，朴也，疏也，拙也，典也，重也；文之卑而为六朝者，轻也，渺也，诡也，俊也，巧也，排也：此宜有识者所共知。弟杜门山居，兄邮中以选目见示，互相参订，必有不刊者』。介生得书，以成、弘诸选，封缄相质，至庆、历而后，仍任己意，间涉时趋。选本出，千子大不悦，复书致介生，力为责难争论，谓其过于夸汰。嗣是江左声气稍与江右别，而介生所谓随声附和而亦不复与千子参订。介生谓兄简臣曰：『鄙儒不知时变』！从此亦不复通问矣。先是，贵池吴次尾应箕与吴门徐君和鸣时合七郡十三子之文为匡社，行世已久；至是，共推金沙主盟。介生乃益扩而广之，上江之徽、宁、池、太及淮阳、庐、凤与越之宁、绍、金、衢诸名士，咸以文邮致焉。因名其社为应社，与莱阳宋氏、侯城方氏、楚黄梅氏遥相应和。于是应社之名，闻于天下。

　　张溥字天如，号西铭，太仓人。父太学生翊之；翊之兄辅之，以进士由兵垣历官大司空。翊之子十人，溥以婢出，不为宗党所重。辅之家人遇之尤无礼，尝造事倾陷于翊之。溥洒血书壁曰：『不报仇奴，非人子也』！奴闻而笑曰：『塌蒲屦儿，何能为』！溥饮泣，乃刻苦读书，无分昼夜。尝雪夜已就寝复兴，露顶坐而晓，困病■〈鼻血〉。时三吴文社，人人自炫；溥一不之省，独与张釆订交。釆字受先，号南郭，以善戴氏学，有声黉序。溥延为馆宾，读书七录斋。时娄文卑靡，两人有志振起之。溥矫枉过正，取法樊宗，师刘知几；岁试乃踬。闻周介生倡教金沙，负笈造谒之。三人一见，相得甚欢，辨难亘昼夜，订盟乃别。溥归，尽弃所学，更尚经史；试乃冠军。溥矜重名、釆尚节概，言论丰采，目光射人，相砥濯自砺。时魏珰败，鹿城顾秉谦致仕家居，方秉铎于娄中；溥与釆率诸士驱之，檄文脍炙人口，郡中五十余人敛赀为志镌石。由是，天下咸重天如、受先两人矣。

　　始，周介生之应社，社目若茂苑杨维斗廷枢、徐九一汧、常郡荆石兄艮、虞山杨子常彝、顾麟士梦麟、吴江吴茂申有涯、吴来之昌时、松郡夏彝仲允彝、陈卧子子龙及闽中陈道掌元纶、蒋八公德珰咸在列，而独以凡例为天如手定；盖两人相信在语言文字外，别有契合也。丁卯，受先、九一与介生弟镳皆乡举，而罗文止、蒋八公各举于其乡。明年戊辰，溥以覃恩选贡入京，受先第三，九一、八公皆告捷；江西黎友岩元宽已冠礼闱，为主试所抑，置之第二：皆社中才杰也。溥廷、对高等诸贡士入太学者俱愿交欢溥，争识颜面，因集诸多士为成均大会。是时宇内名卿硕儒，前为崔、魏摧折投荒削逐者，崇祯新政，后先起用；闻溥名，皆愿折节订交，骚坛文酒、笈筐车骑，日不暇给。由是，名满京都。已而德珰授编修，汧考庶吉士，元宽授礼部主政，镳授南礼，釆授江西临川县知县。釆初期得馆选，不意失之；及尹临邑，转怼为愉曰：『人臣致身，何官不可效！吾今入文学礼义之乡，得挹罗一峰、邹守益之高风，与闻良知宗旨，相与切劘道学也』。遂与溥归，偕同志扬扢社事而后赴任。由是，海内同人翕然共宗天如矣。

