<!-- { "loadSidebar": true } -->
　　十月，应天巡抚张国维具疏回奏：『为直陈漕储无误之实、理官去任之由，明公道以祈圣鉴事。吏部咨：原任苏州府推官、今致仕周之夔奏「为复社首恶擅作威福，紊乱漕储、逐官杀弁事」，奉旨：「该部严查具奏」。咨查崇祯九年八月，户部为新运伊迩漕政可虞事，蒙部覆奉旨：「周之夔去任情由，是否因病乞养？着抚按确查具奏，不许徇饰取咎」。职时身在行间，未遑会覆。且以周之夔蓄疑逞臆，久当自悔；不意其母服未终，赴京上疏，复奉旨严查。夫之夔之去任，为由争漕也。臣请先言漕储之无误以破其借端，可乎！苏郡兑漕之外，复输仓粮以养本地之军，名曰军储。漕兑苦于横军勒索，耗赠日增；而军储则在地方交纳，绝无耗赠，小民利之。崇祯四年，太仓州值风潮伤稼，知州刘士斗请将他邑轻粮军储归之州额，以本邑漕运扣还各邑；此在州言州，出于救荒之迫念。前抚臣庄祖海有「漕、储二项，岂得更交易互兑」之批，前按臣祁彪佳有「漕运届期作速料理，毋使州民观望」之批，事遂不行。至士斗署昆山，为运弁张景文逞凶殴辱，事在崇祯六年；与太仓军储之议原系两时两事，迥不相涉。且其时昆民相率完兑，亦与太仓无异；漕储之无误，已较然矣。无所误而何必有争，无所争而何以求去？则因有私揭一事为公论所摈，乃借题以相陷也。之夔与士斗同年同时，然怀有夙隙，暗将士斗恤灾详文指为献媚乡绅，具揭于总漕两臣，而抚按不知。迨总漕、巡漕两臣因昆山县运军狂逞，并纠士斗引军储一节，指出之夔私揭。于是，都中夔议之夔者藉藉。臣时叨有抚吴之命，实稔闻之夔见士民吁留士斗，自知无所容于公论，而去志从此决矣。其详文有曰：「总漕、巡漕采职言入告，致刘士斗为法受过；职独何心，安位苟容」！似此数语，真心未泯，深惭私揭之非；可为去任之铁案。所云误漕、争漕，皆蛇足也。初次具详，即以终养为词，及转辗求去；臣惜其才，冀以善全其终，就累详所请归养代为具题，谁为强勒乎！迨蒙恩复任，臣等交相慰藉，人情绝无龃龉，之夔可以相安矣。忽而成病，一卧数月，舆疾竟归。此国人所共见闻，非有他端，臣又不得不为具题矣。夫前之去，由私揭发露，有漕臣之疏可稽；后之决去，由真病缠绵，有道府勘详可据。乃暧昧之情，欲掩覆于己；阴阳之患，反委咎于人。揣其意，不过从一官起见，然不妨徐为申理；胡为当陆文声、张汉儒高张之时，奔驰赴阙，拾其唾余？但知好莠自口，不顾衰服在身：士类鄙之，臣又焉能曲庇之乎？至于疏中摭拾，语语张大其词；似乎张溥、张釆有紊乱把持之事，宜即诘究。臣等为朝廷司法，岂肯姑容！但年年漕兑、军储如故，何须生事！之夔与欠粮之奸弁李应实自借端耳，张溥、张釆实无词组相干也。臣今会同巡按王志举查实上奏，仰祈圣鉴施行』。得旨：『该部参着看来说』。

　　是时有怨复社者，托名徐怀丹作十大罪檄。文曰：复社之主为张溥，佐为张釆；下乱群情、上摇国是，祸变日深，愚衷哀痛。尝着其论于数年之前，而因循莫悟；今复举其十罪，开诉四方，共祈鸣鼓焉。一曰僭拟天王。春秋之法，诛心为烈；素王之政，正名为先。惟天王至尊，称天以临之，莫有匹也。今张溥何人，敢僭号天如？其心之妄肆可知矣！且世有鹿马之指，而溥公然任之。张王治、张源、张质先、张浚等十人，时称十常侍，谚呼十大王；挟以江南小天子之威，聚财纳叛，隐姓埋名（一名李楢，一名沈景应）；意欲何为？此罪之一也。一曰妄称先圣。夫仲尼，万世莫京。而溥、釆何人？窃其位号。并以赵、张、王、蔡名四配（赵自新、王家颖、张谊、蔡申），孚、肇、敬、焕等称十哲（吕云孚、吴伟业、周肇、孙以敬、许焕、金达盛、吴周鼒、周群、吴国主、穆云桂十人）。其诞妄如此，罪之二也。一曰煽聚朋党。夫大道为公，而溥、釆惟私声气。至于千里赴会、万艘停桡，僧道优倡俱入社中，医卜星相莫非友人。其品行如此，罪之三也。一曰妨贤树权。夫赏罚为君柄，今溥、釆擅之，入其社者功名可操，在社外者摈逐迭加，使人俱震其权；罪之四也。一曰招集匪人。夫实行之士，杜门自守。今溥、釆社中，或号神行太保（孙孟朴），或称智多学究（曾同远），种种奸匪，聚匿为群，有司莫敢过问；罪之五也。一曰伤风败俗。夫圣王首重彝伦。今则托名士子，熏心利欲，富贵是图，子可以逐其父；名势相轧，弟可以倾其兄。其余长幼朋友以及君臣，又何知乎！习以成风，恬不知怪；其罪六也。一曰谤讪横议。夫有言责者，自当建议。今复社中同己者则亲之，异己者即谤之。遭其诋毁，虽公侯可骤失贵；邀其盼睐，虽寒畯可立致身。嘻！盟社如此，使人有履霜之警矣！罪之七也。一曰污坏品行。夫士为四民之首。今社中游博马吊之戏，老传而童习；中冓贾竖之言，途诵而口占。夸豪举于一掷，锱铢动兴诟詈；买欢笑于千觞，别袂已见睚眦。其劣薄如此，罪之八也。一曰窃位失节。夫有才干者，必建功名。今复社自称名士者几数万人，未见文追管、乐之猷，武比颇、牧之绩；以致有志之士，不肯与社中人同应制科，盖羞与为伍也。其为人所摈如此，罪之九也。一曰召寇致灾。夫灾盗贵乎能弭。今社党布结，横于朝野；主司无非社友，道府多是社朋。苞苴所遗，不问而收；拳勇之徒，不呼而集。大则肆其愤毒，小则开其衅端。故愆阴伏阳之变，有召而来；近日风蝗，亦由其所感：罪之十也。呜呼！牛、李兴而唐不振，蜀，洛甬而宋以衰；朋党之祸，自古有之。实因族类太别，则好恶恒僻；志气既乖，则争斗必纷。积轻成重，羽可覆舟；上误君父，下悖物情。况以越州踰郡之众、诸教杂流之技、诬罔骄狠之习、险诈谄鄙之谋，相率推戴！此狂妄之溥、釆闭贤路、绝公道、布爪牙、恣贪诡，靡人不有、靡凶不为。虽社稷灵长之福万代无穷，亦岂堪此辈朘削乎！是真当痛哭流涕而急以上闻者也。某等草昧疏贱，忠愤自矢。伏读制书严切，仰望锄奸诛叛、激浊扬清不得更容逆党，永长乱源。如其有此，则君子之道终消，治理殆不可复。非志士裂冠毁冕之日，即忠臣忘生厉节之秋；当不惮君门万里，要斧锧而鸣其罪矣！特此露布，以彰公讨。至于吞婪武断、耗弊乡曲，又通行之恶，非贼国之源；无重爰书，何堪毫举哉！嘉定徐怀丹布』。

　　●跋

　　「复社纪略」四卷，太仓陆世仪道威着；眉史氏，其号也。道威早岁亦署名复社，后以故自出；故其于社事多有微词。然前既为社中人，于社事始末甚悉。是编记载，首尾完备，实由身亲目击，故能言之凿凿可征。虽其间言外意有亵讥，犹不免门户私见；然读者知其事可耳，其是非，千古自有定论。

　　吾国自秦后，已成专制之局；故每至其末造，而党祸遂兴。士君子生值衰时，目睹朝政之昏乱、佥人之弄权得志，举世混浊，不得不以昭昭之行自洁。其讲学著书，皆其不得已之志，思以清议维持于下。如东汉之党锢，宋之元佑，明之东林、复社，其士夫忧时若痗之心不可见哉？惜乎！「人之云亡，邦国殄瘁」；清流既尽，而国亦随之以亡。然其霜雪正气，郁为国光；其于一代之人心风俗深有所感，常收其效于易代之后。历代专制之极，君昏于上，率兽食人；而民不至相食于下以入于禽兽者，实赖二三正类匡救扶持之力。

　　复社者为明末东南之大社，上继东林而下开几社；其社集之盛、声气之广，殊于当时社会大有关系。及至明亡而死国殉难之士，见于「姓氏录」者，乃至不可胜数；然其埋没不彰，甘心湛冥以自隐者，亦复何限！昔方望溪先生谓秀水朱竹坨得「复社姓氏录」，以其后事征之，死于布褐而无闻者十之三焉。呜呼！鼎革之际，事至难言；而诸君子宁以布褐终其身而不被新朝之一丝粟，其意微而志苦矣！使无是编，不特其事不可见，即其姓氏亦在有无之列；然则予之校刊是编，亦恶可已哉！

　　原本为旧钞本；丙午秋，予友诸君真长以遗予。字多讹谬脱落，请沈君真庐校之（厔卢家藏复社名人手札最伙，颇多勘正）。予复重校，然终以无别本可对，有心知其误而未敢妄改者，姑仍之。后附吴梅村「复社纪事」，读者比校观之，益有得社事之真面耳云。

　　顺德邓实跋。  
