<!-- { "loadSidebar": true } -->
　　故事：新进士刻稿，皆房师作序。是时天如名噪甚，会元稿竟以「天如先生鉴定」出名；明睿大怒，欲削伟业门人籍。同馆徐汧率伟业负罪，因诿之书肆，执送五城惩示以解。当是时，明睿所争者体例，非仇溥也；而溥大不悦，两人自此遂相隙。及殿试，伟业所得榜眼，馆选天如得庶吉士。初，延儒但闻天如名，未识其面；及榜发后晋谒，延儒恨相见晚，恩礼倍至，天如由此得馆选。翰苑规制：庶常居造就之列，遇馆长如严师，见先达称晚进；公会隅坐，有命唯诺惟谨。溥任意临事，辄相可否，有代天言作诰命者，文稿信口甲乙；同馆皆忌之。有谮于内阁者，延儒犹委婉为解。温体仁则曰：『是何足患！庶吉士有教读成例，成材则留，不成材则去；去之亦何难』！溥闻之恚甚，乃缉其通内结党、援引同乡诸事，缮成疏稿，授伟业参之；伟业立朝未久，于朝局未习练，中情多怯，不敢应。时温之主持门户、操握线索者，德清蔡奕琛为最；伟业虽拒师命，乃取参体仁疏增损之，改坐奕琛。体仁大怒，将欲重处，延儒从中曲解之；体仁、奕琛由此侧目溥。明睿又以刻稿衔之，时时督过。溥不自安；壬申，告请葬亲，给假归。

　　伟业以溥门人联捷会元、鼎甲，钦赐归娶，天下荣之。远近谓士子出天如门者必速售，大江南北争以为然。以溥尚在京师，不及亲炙；相率过娄，造庭陈币，南面设位，四叩定师弟礼，谓之遥拜，浼掌籍者登名社录而去。比溥告假归，途中鹢首所至，挟策者无虚日。及抵里，四远学徒群集。癸酉春，溥约社长为虎邱大会。先期，传单四出；至日，山左、江右、晋、楚、闽、浙以舟车至者数千余人。大雄宝殿不能容，生公台、千人石鳞次布席皆满，往来丝织。游于市者争以复社会命名，刻之碑额。观者甚众，无不诧叹；以为三百年来，从未一有此也！武陵、苕、霅之间为泽国，士大夫家备舱艎，悬灯皆颜「复社」，一人用之，戚里交相借托，几遍郡邑。久之，泖河群盗多窃效，官司多捕获，当事颇以为诟。天如病之，力禁而不能止而谤讟兴矣。

　　复社声气遍天下，俱以两张为宗，四方称谓不敢以字：天如曰西张，居近西也；于受先曰南张，居近南也。及门弟子，则曰南张先生、西张先生；后则曰两张夫子。溥亦以阙里自拟，于是好事者指社长赵自新、王家颖、张谊、蔡伸为四配，门人吕云孚、周肇、吴伟业、孙以敬、金达盛、许焕、周群、许国杰、穆云桂、胡周群为十哲，溥之昆弟十人张浚、张源、张王治、张撙、张涟、张泳、张哲先、张漼、张涛、张应京为十常侍。又有托托门下效奔走、展财币者，若黄、若曹、若陈、若赵、若陶，则名五狗。而溥奖进门弟子，亦不遗余力。每岁、科两试，有公荐、有转荐、有独荐。公荐者，某案领批，某科副榜，某院某道观风首名，某郡某邑季考前列；次则门弟子某公弟，至某公孙、某公婿、某公甥；更次则门墙某等，天如门下某等，受先门下某等。转荐者，江西学臣王应华视荐牍发时案抚州三学，诸生噪鼓，生员黜革，应华夺官，后学臣相戒不受竿牍；三吴社长更开别径，关通京师权要，专札投递，如左都商周祚行文南直学宪，牒文直书「仰甘学润当堂开拆」，名为公文，实私牍也。独荐者，公荐虽已列名，恐其泛常或有得失，乃投专札。尔时有张、浦、许三生卷已经黜落，专札投进，督学倪元珙发三卷于苏松道马元扬达社长，另换誊进，仍列高等；是大妨贤路。局外者复值岁、科试，辄私拟等第名数；及榜发，十不失一。所以为弟子者争欲入社，为父兄者亦莫不乐之子弟入社。迨至附丽者久，应求者广，才隽有文、倜傥非常之士虽入网罗，而嗜名躁进、逐臭慕膻之徒亦多窜于其中矣。

　　当天如之选「国表」也，湖州孙孟朴淳实司邮置，往来传送，寒暑无间；凡天如、介生游踪所及，淳每为前导，一时有孙铺司之目。两粤贵族子弟与素封家儿，因淳拜居周、张门下者无数。诸人一执贽后，名流自负，趾高气扬，目无前达。乌程温育仁，相国介弟也；心鄙之，着「绿牡丹」传奇诮之。一时争相搬演，诸门生深以为耻，飞书两张先生，求为洗刷；两张因亲莅浙，言之学臣黎元宽——黎与两张同盟也，因禁书肆、毁刊本、究作传主名，执育仁家人下于狱，狱竟而后归。当是时，粤中皈命社局者，争诵两张夫子不畏强御；而娄江与乌程显开大隙已。未几，有苏理申文一事。

