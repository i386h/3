<!-- { "loadSidebar": true } -->
　　丙子八月，北兵入犯畿辅。启新轮守厚载门，时有官生杨光先欲缮疏参温体仁以及启新，见启新坐门，责以不请缨而守门。启新惭，答言「一死无益」。光先曰：『当今冠进贤者从寒窗攻苦得来，戴兜鍪者由先世汗马得来；公徒以口舌得官，既荷殊恩，当有异报，乃惮一死耶』！拂衣欲出。启新揖之入，光先复言：『前不当受职；既受职后，国纪民生、兵马钱粮，绝不侃侃直言；而乃今日一疏色服穿朝、明日一疏御街走马、后日一疏护日不敬。岂未为官时，天下便有许多可痛哭流涕处？一为官后，便人人迁善改过，事事无一可言耶』？启新不能答。光先曰：『公一味真方假药，怨人恕己，寻人小疵，搪塞了事；异日被圣明看破，做不得明哲保身，尔时思余言晚矣』！未几，光先舁厝大明殿前，击直鼓疏参陈启新以及首辅温体仁；奉旨，逮下狱。科臣章正宸疏言：『新安千户杨光先，草莽甲士，妄干朝事，已属不经；且以不祥之器轻污禁地，滔天之罪，可胜诛耶！盖条陈参劾亦常事耳，何须作此怪诞之为？第据所论陈启新与辅臣温体仁，则有未可尽非者。启新以胥役而受特恩，自当始终尽言，致死无二；何以尸位年余，一筹莫展？启新自负耶，抑忍于负皇上耶？臣意启新本是未尝读书之人，岂知致君泽民之道！今试举其所奏屯、漕诸大政，一一面问而诘以举行，其能之否？拾人之唾余，转眼而失已。在皇上置之谏垣，无非欲鼓舞廷臣，以激为劝耳。而沐猴天垣，遗羞名器，天下莫不惜之』！上以陈启新自破格特用后，军国大事竟无一言陈奏，着降二级。闰四月二十七日，启新复具「微臣名节，幸蒙睿鉴」疏入奏，上深责之。

　　陆文声字居实，少读书外父贡士周文潜家。时受先亦从文潜受经，两人同塾成交。后受先中进士，文声亦援例入雍。时钱肃乐来守娄东，于缙绅中独信受先，言听计从；立乡约正副，博采人言，分别淑慝而劝惩之，政声藉甚。文声间亦条陈地方利弊，肃乐亦采之。时有一陶姓恶人所为不法，受先嫉之，列其款恶欲达当道，偶置砚下；文声窃视，漏泄其事。陶人往张自辨，受先知文声所为，因大怒。文声央杨姓老儒同至张所解释，受先不顾，竟将文声褫抶；老儒厉声责受先，乃止——时丙子三月也。文声不堪楚辱，忿恨之甚。因星变求言，乃裒集受先交通上官、把持武断诸事，缮疏走入京，期登闻上奏。逢玺卿王时敏家人引之，进谒乌程。其党人自韩城、德清外，又有四任子焉：一为朱泰藩，文懿公赓之后也；一为许曦，颖阳相国之后也；一为袁枢，文荣公炜之后也；一为王时敏，文肃公锡爵之后也。四人皆以才识通练为相君所倚重；时敏与体仁又以两世通家谊，恩礼较他人尤厚。时太仓望族，琅琊、太原、清河称鼎峙。迨天如倡立复社，门墙炽盛，邑中若汝南、高阳、河南、焦国诸子弟皆贽居门下。时敏之子挺、揆、撰、甥吴世睿泽皆美秀能文，独外坛坫；两张以其立异，颇少之。延陵世睿有家僮张峣者，能文章，少受业于越自新；两张收之为弟子，主人不之许，使之供隶役，职抄誊。峣耻之，避之南张所。延陵拘系其父母，南张为请甚力，事虽解而使供役如故。峣不能堪，举家徙之武陵，吴来之处之客席。未几，两张使之入泮吴江；延陵控之当事，求正叛之罪，卒不胜。久之，两张嘱州守周仲琏携来之手书造延陵，进赎金，为峣削隶籍；延陵压于州父母，勉从之而内不能平。时敏家法素严，僮仆千余，深以此为耻，而竟无如之何。由此，蓄怨复社久矣。文声一见时敏，告以入京之意。前张峣事，两张主之；故时敏衔受先甚于天如，乃曰：『相君仇复社，参之正当其机。但相君严重，不轻见人；而主局者惟德清为政，宜就商之』。因导往弈琛。文声面进疏稿，弈琛即裒入示体仁；温意中不知有受先，且素无嫌怨，乃曰：『谁为张釆？不过三家村兔园学究耳！乌足渎圣听！今朝廷所急者，张溥耳；能并弹治溥，当授官如启新也』。弈琛出，为文声述相君语，令削草更进。阅数日，弈琛复述相君言：『张汉儒讦钱、瞿，已遣缇骑；此案遽列名，当并得逮。江南一时兴两狱，恐耸上听，反至起疑。不若借端筹饷历陈奸弊，末后指及党局，姑下地方查覆。俟钱、瞿狱竟，乃具第二疏指名究处耳』。袖出疏稿示文声。文声遂疏为赋繁难议缓；台奉旨：『三吴逋饷，悉由奸胥揽解、分派侵吞及范诡私占侵田引锐、优免冒散、水利阻挠、衙蠹豪奴籍势诈害，俱关地方重大情弊。着该抚逐款详查，明白奏夺。至太仓复社结党恣行、把持武断，提学臣所职何事？致士习嚣横如此！着倪元珙一面查究惩饬，据实回奏』。复社奉旨后，天如使人谓文声子陆茂贞曰：『忝在同里，与尊君素昧平生；若因他人负罪而无故加兵，是城火池殃也，如阴隙何』！茂贞因疾赴京，为文声述天如语，文声默然不答。茂贞曰：『复社党羽半天下，独不为子孙计乎』？文声乃许之。时社中夏允彝、陈子龙、吴克孝皆候选在京，谓陆必为浙人颐指，莫若说之就选，出之于外，社局始得安。乃醵金为部费，使择善地员缺。文声恐有报复——克孝又文声中表弟也，为之盟誓以坚之，始允就选。丁丑某月，茂贞北归，天如偕之谒苏松道马元扬、郡知府陈洪谥，言文声已就选，无复虑有后参矣；达之学臣倪元珙，谓可具疏回奏。元珙言：『须得生徒主名数人，然后可以塞清议。否则，恐得罪词臣』。徐汧谓元珙曰：『社中有杰才，科名恒出其中。但使社局得无恙，公祖目前虽暂屈，后必大伸』。元珙许之，乃据府道申文具疏回奏曰：『臣受命督江南学政，奉有复社一案。夫结社会友，乃士子相与考德问业耳；此读书本分事，不应以此为罪。陆文声挟私憾抵欺瞒，故奏事不以实，荧惑上听。臣昧死据实以闻』。其所指名，以事收废生顾敏思、陶镕、江德淳、董士镕、钱度等上奏。有旨：『倪元珙隐徇，着降二级，调外任』。

