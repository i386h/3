<!-- { "loadSidebar": true } -->
　　十三日辰时世子发行出沈阳城北门向丑方驰去所率仅三百余骑臂鹰而骑者十余我一行随之行至十里外汗分兵为两翼且行且猎越野踰山若遇雉兔或驰或放鹰军少所获不多是日行至距沈阳五十五里地地名往还堆止宿汗阵之外若以脚踏之　　　盘旋原野陟降崖谷其实七十余里也汗是行率夫之二人各乘黄帐车车轻驾以一马或舍车跨鞍从于汗后二壮女骑从似是时人二女儿年纔十余貂丧骑马乃汗女也猎时或行或止不甚疾驰故以我疲马得免颠仆　十四日辰时发幕次随汗阵行向子亥方汗行猎如昨日行行且止观望驰逐午后下马少憩夕止宿于距昨日宿处二十五里地地名伊鲁有烟台守人数家矣计其周行者约可五十余里也是夕雨雪交下夜雪霁北风大作掀天卷地寒威严酷人不得呼吸马驼皆股战诸臣布幕裂例幕次则赖毡厚不颠而寒气透入上下闷迫不可胜言　十五日风日极寒清阵张叶皆沾冻不得撤载以此留驻　十六日辰时发幕次随汗阵行向戌酉方大野汗猎如前所获多少则未能的知军少故獐兔逸去者多矣午后转向酉申方是日约行六七十里而止宿于地名十王寺前野距昨日宿留处经路五十里云所住近处有汗之农庄禁令一介勿犯数人汗杖之云　十七日辰时发幕次随汗阵行而未方行猎如前是日南风微温雪消路泞泥水沾衣约行三十里下马憩泥中苦不可耐又行七八里许望见沈阳城汗初欲抵夕驰猎宿于郊外明日入城矣至此便下马与诸将议止猎归渖又行十里至城北秫门外留馆诸臣出迎世子于路左矣汗令夫之及辎重直入城中汗诣死夫之完敛之处世子随行既止见新造大屋纔盖瓦高墙广庭门廊齐室工役犹未毕庭内设毡幕为祭所汗入奠酌哭甚哀其左右悲恸汗出幕周视堂宇出门乘黄轿入城世子随汗至庭即还馆所是行凡五日往返仅二百里而计其猎时周行则几三百余里也为日不多程道亦不远而中间酷遭雨雪风寒薄衣夫丁几至冻死此处习俗发行后不饲马必宿于无水之处我人汲水于五里之外而日寒且暮则饥不可炊野草枯短马不得饲以此疲困饥寒度日如年沈阳乃是大野而北行二十里则有山翌日则山阜嶙峋或有高峻绝险处既过诸山又是广野望见乱山重迭东走即铁岭卫等地其东数日程乃建州卫云其野西连辽海回转至渖望之极目连天矣所经之处人居绝稀间有诸王设庄相距或十里或二十里庄有大小大不过数十家小不满八九家而多是汉人及吾东被掳者也大率荒野辟土不多至于十六日十七日所经则土地多辟庄居颇稠而亦皆汉人东人或蒙种云耳 
　　二十九日世子在渖馆所夕户部阿里岩排甫大平古等以其帝命来世子迎坐则两人请辟左右密言曰闻朝鲜潜送二船米于南朝云南朝所乏者非米也若送于锦州卫中则有所少益送于南朝则无益而贾害国王不宜为此且国王岂忍忘予如是速也此必一二边臣有不淑者欲生事以间渠我两国也国王则吾不疑之吾有亲信之意故密告于世子须独知而慎勿出口也世子答以闻来惊怪岂有此理此必中间细作要间我两国也顷者岁币输送时二船逢漂失不知死生平监驰报即以此意言于衙门无乃据此而有此言耶大国想必有以恕谅也阿里岩排甫大平古等唯唯而去　三十日早昨来两人复以其帝言回报曰吾固以为细作今闻世子之言果然无疑已将陈告而汉人论死矣即为回去　十一月十三日下令曰近来寒气甚酷北馆诸臣处入送炭二百斤以资炉火　十二月十一日国出去博氏杨恕加鳞及通事郑命寿韩臣源回来闻以义州人张后骞通书于崔孝一事觉究治事出去而当初秘不得知矣到京捉致湾上人斩杀者十余人前参知黄一皓以为义尹时事亦被极刑回到湾上又论死者宣铁龙义人并十余而后骞族属定配者亦多云安州宣川潜商于汉船事则未得究竟仍囚而来矣 
　　十二日衙门使郑译来言皇帝以为朝鲜王子入来今迨五年不可年年给料自明年耕作到秋谷成当撤料以八固山农田折给千日耕王子以下诸臣质子计口量力而耕耕夫则自本国调来一日耕当用十二三丁矣此意告于世子前世子令宰臣讲院措辞以答曰来此之后依于大国食于大国无少裨而有大患威惧之意恒切而大国之念亦勤矣但客人作农势所未易耕有丰凶亦难逆料一朝撤料无以糊口许多员役何可生活况我国丧败之后农民鲜少加以调兵运饷骚屑荡残虽不敢言而闷迫之状大国亦已知之矣虽欲调发农军势不可为三南数千里外岂可驱来南北气殊风土不同南人之不可作畓明矣京坼则凋弊尤甚两西则运粮亦不能举事势如此农军决无调来之路既无农夫虽　田谁可耕作非敢违命势所固然矣须以此意转告帝前郑厉颜而答曰我则传命而已此事以连年凶歉八固山供料为难诸王定议于帝前以为蒙古王及诸部来属者则或一年二年给料而其后则皆给田自食独朝鲜王子已至五年今后与他人一样给田事议而定矣衙门亦不敢可否于其间我何敢传此违拒之言然姑以此意往告云郑译袖出一文书乃伴送使朴□□鲁及平安监司郑太和同成贴宣川赴锦军车礼良犯潜商罪密通领兵大将柳廷益处置事也郑译言辽东运粮入去时发遣禁军与监军清将及领令大将莅杀礼良后来报也衙门之命云矣　十三日夕龙将及比巴加鳞卢施于使臣等以其帝命来告于世子前曰锦州军兵分属诸王阵者齐诉以为当初入来时不知经冬至今寒冻冤苦且丙子不入山城之罚招来故技艺不精云此军不可久留更以精炮准数抄送须及于明年二月事即为状启世子答以御营军极择抄来其中虽或有不入山城者而选艺而来非以罚也当初御营军中极择以来则后巡来者前巡择之余也今若替番则后来必未胜于今来者理势固然且以称托技拙　见退则军人挟诈不尽其技而图归此不可不察又须以一年替代本国咨请大国准许未久今此替番出于不意本国之势抄选未易入来期限不可预定矣况火兵则本国之规一人供十人之爨今者一人供二人无益而费粮矣军则一千名依前数火兵只调百名减四百为便矣龙将等曰所言皆是即为起去 
　　十八日北馆诸人当初被囚门卒严守我人不敢近其门外自夏秋以后门禁稍弛而时时入粮之外不得通问矣金尚宪自冬至后寒候极重始许医官入见今日龙将及博氏等三人率郑译往北馆坐于庭中招见申得渊朴演 【演：潢】 曹汉英蔡以恒则皆有病色又使博氏一人郑译入见金尚宪于卧所而龙将问朴等曰南汉横议出城时不从王下者金判书外又有一人云其人谁耶答以未之知也云龙将等归告汗曰金尚宪非但病剧衰老惫甚他人亦皆有病云云前此世子使译人言金尚宪病重之状衙门且多秘密救解之事　十九日闻北馆诸人有放释之议云　二十一日朝通事来言世子即当进诣世子即进司书赵金素独为请往世子与诸臣同坐俄已龙将以汗命来诸臣皆起避出告龙将致其帝之言曰北馆五人其罪当死而特用宽恕尚不料断今闻王子馆中人供其料食云以此人有罪反贻弊于无罪之人于心不便今欲移送于义州而拘囚之以便取食之道亦欲驱送锦州前使之立功自効其中老病者虽不合从军而能文好谋则亦可坐而筹策斯二者王子择一而言之惟言之从世子以为五人贳死宽假已多东方之人孰不感叹今者所谓实出虑外枯木生华严霜落叶惟在大国处分何敢与知又何敢言龙将入告复出传其帝言曰王子所言良是五人当送于义州拘置待后观势处置也且前宣川府使李烓潜商于汉船者擅杀灭口其罪当死亦姑分拣今者李烓并拘囚于义州而安州等处囚人令本道监司处置后报知可也自馆所差送秩高官员押五人以去而李烓捉来拘囚后还来事王子分付而送之世子还馆 
　　二十二日衙门言北馆人明日出送云世子遣中使赐酒于金尚宪等五人尚宪扶病起拜跪饮一爵涕泣作诗曰经岁辽河故国思一心唯幸近青闱明朝独渡辽河去回首青闱泪满衣同日状启译官李馨长等入来而皇帝前所送生棃一驮红柿一驮一时入来　置东馆为白有如可二十二日同棃子乙皇帝使之入纳亲自开见以污陋破絮裹送是如帝极以为怒使郑译来告世子前曰凡人所食之物不可是如污陋而朝鲜之人慢忽至此是何故也至有辱及国家之言世子教是答曰看来不胜惊骇此是官吏等不谨之致当令状启治罪是如为白乎□臣等以为国王于大国之事无不敬谨方物入送时各种物件亲自看品凡干所进之物必皆亲览以送而此棃则非自京下来之物必是外方封进之官不能检饬下辈慢忽之致云则郑译即为起去为白有如乎昨日朝郑译又以帝意来言陋絮裹棃之事极为可骇其絮数片乙裹送本国状启中查出封进之官监司封进则监司当之守令封进则守令当之应罪之人入送于世子之所查问治罪是如为白乎等以同陋絮少许封进于备局为白乎□一边平安监司处良　亦封送其絮使之查究为白齐　二十三日前判书金尚宪前同知朴演 【演：潢】 申得渊前正郎曹汉英幼学蔡以恒等五人出送义州五人来拜于馆所卫 【卫：衙】 门不许五人步过馆前向前伏地涕泣世子出临门内望见使宰臣讲官各持药封传给诸人贰师李景奭下直肃拜引接后出去　同日状启本月二十日昏郑译来到馆门密达于世子前曰明有北馆人处置之事当为早请敢告是如为白如乎 
　　二十一日早朝郑译以请之之令来达世子即为进往与押大斗斗贝勒坐于诸臣所会厅恭礼后押大贝勒使之先出我人亦屏去令龙骨大波牌加鳞卢氏于士巨四博氏郑命寿传告于世子前曰金尚宪等死有余罪而今闻病重其余诸人亦皆疾病且其随来无罪之人为其供养与有罪之人同为辛苦如此凶年自馆所养之亦甚有弊金尚宪虽年老能文则必有才智此人等欲送锦州卫协守阵上使之立功自效亦欲送囚于义州义州与锦州孰优世子答曰诸人之至今生存无非帝恩其德如天矣年少之人经事未多今承问及何以知之诸人等有罪轻重是非处决惟在于帝秋日严霜草木零落乃天之为也阳春和暖枯木生叶亦天之为也帝之处分亦如天惟帝之为耳龙将等入去即为出告曰老病之人不可送于锦州当并囚于义州此处使行往来时使之看见矣龙将等皆称帝闻所答之言极以为是是如为白齐世子曰帝德如天分拣如此我国人民孰不感戴但我国之法不为同囚于一处置诸各所且围篱置之则自官家供馈今此囚置何以置之入告则答曰然则置之各家不如围篱囚之但令勿失可也馆中长官率去使之修理闾家而接置器皿诸具亦皆自官备给宣川府使李烓杀一潜商之罪则国家之所知非独渠罪而船人五名不报于监司不告于国家私自放之厥罪甚重李烓亦置于义州其余罪人乙良或刑或放长官出去推阅处置云云且问长官谁某也世子曰馆有贰师宾客讲院之官则辅德为长官也龙等回告曰尚书送之可也是如为白齐问答已讫世子又陈作耕之弊曰来在大国贻弊已多所给之田亦系恩数而筋力不足无以耕作闷迫之情不敢不更达龙等回告曰所言是矣亦不可已种子则当为备给农军买时当依开城之价本国人买之为可是如为白齐金尚宪等生还我国地方无非国恩不胜感幸而耕作事段世子亲自陈之而亦未得请尤极闷虑为白卧乎事 
