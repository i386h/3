<!-- { "loadSidebar": true } -->
　　渖馆录　　（朝鲜）不着撰人 

　　●目录 

　　叙 
　　卷一 
　　卷二 
　　卷三 
　　卷四 
　　卷五 
　　卷六 
　　卷七 

　　●叙 

　　渖馆录者朝鲜世子被质于沈阳时之纪事也清太宗崇德元年冬亲征朝鲜翌年正月朝鲜国王李倧 【即仁祖宪文王】 力尽请降以世子□□山王□及王子凤林大君洖为质子留于沈阳者八年当日世子等所居之馆即在沈阳城德盛门 【即大南门】 内今犹称其地为高丽馆此录即撰于是地也前十余年日本内藤湖南博士汇刊满蒙丛书内有沈阳日记一种考其所撰解题谓自崇德二年丁丑正月三十日朝鲜国王出南汉山城之时始至顺治元年甲申八月十八日清世祖定都北京启行之前二日终八年之间逐日记载细大不捐又别有沈阳状启与日记相表里盖日纪为在馆中之纪事而状启则以其纪事时时送呈本国政府者也嗣因丛书停刊日记仅印至崇德七年壬午十二月状启则未及付印究心辽东故实之士憾不得窥其全豹盖已久矣曩者朝鲜人汇刊广史一书 【不详何年】 内有渖馆录七卷颇不易得上虞罗叔言先生藏有钞本出以相示余取与沈阳日记互勘其文不必逐日皆有而有则必与之同又录状启于书中首尾略具此实为日记及状启之简本状启既未之见日记亦无完本读此可得其十之八九是亦难得而可贵矣是录虽亦始于丁丑正月三十日而终于甲申八月十五日较日记本少三日又考朝鲜世子之遣归在甲申十一月庚戌王子凤林大君之遣归在乙酉三月丙午 【□见东华录】 而甲申八月十八日以后无纪载者清廷西徙无事可纪故也清初诸臣汉字之译名殊无定准如清太祖实录经数次之修改而译名前后不同其明证也重以朝鲜人音读稍异译名之歧异更不足怪矣此录称岳托曰要土杜度曰头头豪格曰虎口英俄尔岱曰龙骨大阿巴泰曰押大马瞻曰马沮皆由耳受而以汉字书之其音亦可谓之近似矣其称龙马二将者谓英俄尔岱与马福塔也然所建之三田渡碑亦称英马二将未尝改英为龙是清廷之译名后来亦有定字而朝鲜未尽遵用耳又太宗出征及凯旋至沈阳东关堂子祭告实录及东华录皆备载之而此录称曰东门外城隍庙 【或作城隍祠城隍堂】 考沈阳都城隍庙在城内建于元代而清初未尝别建新庙则所谓城隍庙者即堂子也录中屡称大衙门为清帝朝会治事之所盖即后来之大政殿原称笃恭殿者 【盛京通志谓崇政殿旧名笃恭殿此殊不然东华录天聪十年四月丁亥定宫殿名大殿为笃恭殿正殿为崇政殿笃恭殿盖为大政殿之旧名】 其曰伊鲁者懿路也夫河者蒲河也伊州者义州也以与朝鲜义州同名故改义为伊其曰八高山者八固山也即八旗也辽东新城者指太祖新建之东京城而言亦称辽阳城曰辽东旧城曰夫之者夫人也译汉则曰福金 【或作福晋】 录中注云夫之犹阏氏是也凡此皆略可考按不胜偻指是录为留馆诸臣所记又有所谓西行日记凤凰行中日记即为世子从征及赴凤凰城时所记皆与馆中日记两存而参叙其中内藤博士谓此书为清初贵重之史料可与实录互相发明又视魏源圣武记为正确其论诚不诬矣微闻朝鲜京城诸彦已将沈阳状启付诸景印杀青有日而日记尚无完书兹先取是录付印藉以导之先路或为留心辽事者之所许又稻叶君山博士顷以新得宣氏沈阳日记 【天聪四年】 见示亦清初史料之一种并附于后备参考焉金毓黻校竟记 

　　●渖馆录卷一 

　　丁丑正月三十日世子随大驾出南汉西门就所波串营中行礼毕世子陪殿下坐于坛上东边嫔宫及两大君一行至自江都嫔宫及两大君夫人留处营外两大君率江都从官入行礼礼毕大君坐于坛上两边行宴享礼礼毕世子陪殿下出营外拜谢申时殿下还都城獜坪大君及大君夫人从还都城世子嫔宫凤林大君及夫人仍留次江上营中　二月初一日世子送译告于九王请入觐都城九王许之世子入都城日暮后还营　初二日皇帝北还　初三日世子渡江暮抵西江仓后驻山坡夜深天黑薪水具乏夜将半始定寝所进夕水刺　初四日两宫早发巳时到望远亭 【亭在杨花渡江处】 江上顿营　初五日世子入都城马将夹驾而行申时还营　初六日大驾出自都城至营中申时还都　初八日九王北归世子离发望远亭下到昌陵上自京城出幸与九王相见因与世子相别申时世子止宿于高阳村舍　二十五日在凤山状启今番节目讲定时三公六卿质子入送云而右议政李圣求之子则其长子死于江都其次子十六岁儿方在清阵中若推寻则以质子给之之意在京时已为开说为白有□工曹判书具宏之子仁廛礼曹判书姜硕期之子文明叱分入往为白乎矣其余□ 【□：段】 未及定夺入去沈阳之后若还一推问则何以答之为白乎喻此最关紧事令庙堂急速商确指挥为白齐　三月十三日在永柔状启清兵至今遍满道内抢掠之患逾往逾甚孑遗窜伏之民处处被掳臣等虽力言于九王使之禁断而远处军兵令有所不行未能一一刷还分叱不喻农节方急顿无耕作之望所见惨恻而亦无奈何是白齐 
　　十五日世子留德渊 【永柔地】 义州府尹林庆业以状达来庶尹洪翼汉斩杀于沈阳事也　十七日平安兵使柳琳状达马夫大初则请兵万二千五百兵使柳琳累次争诘夫大往见小土还灭定五千名云云　三十日渡江　四月初十日世子早朝离发白塔坪渡混厚江清人将设郊宴使之小憇江边龙骨大等设帐幕于城外五里许良久请行去帐幕一马场金石乙 【石乙：石□乙】 屎来言皇帝设宴诸将在此不可骑马直入世子步入骨大等先招宰臣讲定礼貌后世子及宰臣北向三拜九叩头以谢后世子与骨大相揖各就帐幕酒三行而罢骨大且言皇帝有令嫔宫及大君夫人不可乘轿入城诸从臣争之不得至城底舍轿骑马以行入处客馆八王及其皇帝各遣人把守馆门　十三日状启昨日朝以皇帝分付招臣等于户部龙骨大传言曰即者我国之人自平安道入来言得捷椴岛云此甚喜报且平安兵使军官二人与我国人偕来为如可一人则马病落后于通远堡一人则今当入来来则即送于世子所馆所此意须达于世子前云而辞色之间喜气动人为白如乎未久平安兵使军官持状达来到为白有去乙槩问其曲折则与龙相将所言符为白在果其间事状则平安兵使想必具由驰启不敢烦渎为白卧乎事　同日在沈阳状启龙将又曰质子几人不来臣曰某某人来某某人避兵之时散落远处未及还集兵曹判书之子死于中路未来者则不久当来龙将曰质子家属何不来乎臣曰此亦避兵未还且今行之人不胜数多质子家属亦何能一时率来乎龙将曰此言是矣既不能一时入来未来质子及其家属待秋成入来虽已发程尽为还去以待来秋可也臣曰质子讲定时吾未参听三公及六卿之子以时任入质乎以当初入来者仍为留置乎龙将良久默思曰以时任入子质之可也臣曰然则我国相卿递代无常若以时任之子质之则亦为交递乎龙将曰此亦交递矣　十五日骨大求见宰相及讲官一人宾客南以雄朴□□鲁朴潢辅德李命雄往骨大以尹集吴达济出置庭中问以杀与不杀宰相为之请不听而杀之 
　　闰四月初五日世子赴请龙骨大在礼部以俟世子入就西壁坐大君差后九王十王在东虎口要土头头在西以骡一骆驼一牵至以示曰此蒙古远方所献而非家畜也乃野兽也又以黑狐皮出示盖以为灵瑞也奏杂戏酒一行而罢　五月初二日义州府尹林庆业来请人置之西馆不许来谒世子　十四日金汝翎以其皇帝之命来书世子讳字及两大君名字以去　十六日龙骨大沙波马夫大来见世子曰平安兵使柳琳义州府尹林庆业皇帝有命招之而柳琳称以本道多有策应之事挟诈不来只送林庆业此甚无为自此当报知国王而世子亦须其闻世子措辞答之　十七日许被掳人卖买清人聚集所俘男女于城门外其丽数万或子母相逢或兄弟相见相持呼哭哭声动天地郑命寿金汝翎以其皇帝之命来言皇帝明日请见世子世子当冠带而往见宰臣等言世子自山城直到于此冠带何暇持来此则汝等之所知皇帝之所察命寿去骨大求见宰臣宰臣往龙骨大曰使八高山诸人直守墙外者以世子来此未久恐有下人辈滥杂之弊也今则既定舍馆令撤去禁职下人诸宰臣当任其责　十八日郑命寿来皇帝请见世子世子大君赴请到大门外下马少憇路边舍门入庭行礼就坐西壁如初沙迄里子袭封王爵者要土头头在西九王十王虎口押大在东使臣亦进表行礼于庭中礼毕就西庭坐蒙古大臣入庭行礼毕就东庭坐行茶一锺而罢　二十日林庆业还出 
　　二十四日状启被掳人赎还事段逐日聚集于城外使愿赎人各自寻觅买之而索价刁蹬罔有其极至于士族及各人父母妻子等论价之多至于累百千两以此赎出极难人皆缺望呼哭盈路其中单子无亲戚之人则只待早晚公家之赎还日日哭诉于馆外惨不忍见为白齐讲和后被掳之人亦不知其几而渠等所言不可取信是如专不听理为白乎□若或自中告诉摘发者则皇帝许令刷送乙仍于前后所给男女并几口留置馆中为白有如乎今番使臣一行夫马为先出去者一时各其土乡良中分送次以平安监司处出送为白乎□一行员役人等所赎人口段置为先出送为白齐前日尹集吴达济等不知何以处置为白如乎去四月十九日龙将等招臣等三人及兼辅德李命雄衙门坐定后引出尹吴两人于前以皇帝之命传言曰此人等罪宜可死而特以人命之重欲为全活许令率妻拏 【拏：孥】 入来仍居此处云则尹集则以为经乱之后不知妻子存没徐当闻见而处之吴达济则以为至今忍死到此者万一生还则庶欲复见吾君与老母矣果若如此则生不如死云渠等不念皇帝全活之恩抗言如是今不可得贷矣未知诸官之意如何为白去乙臣等答以此人等俱以年少且切恋君亲之念妄发如此若终始曲全则岂非千载之美事再三恳喻而终不得免惨不忍见为白齐其奴三名则送于臣等之处为白有如乎今番并只出送为白齐 
