<!-- { "loadSidebar": true } -->
　　五月二十六日清帝请见世子世子大君往设帐幕于寝门之外除拜礼与之相见既就坐世子避席而言曰千里作客特蒙皇上推诚款遇不胜惑 【惑：感】 拜帝曰唯世子复言曰言语不通皇上有言我不能省我有所怀不能自陈无任沓沓清帝曰是清帝言宰臣曰久客独宿何以自堪宰臣曰伏蒙皇帝念及微臣不胜惶恐清帝曰鳏居独宿睡必不成因大笑宰臣拜曰再蒙勤念尤极惶恐清帝曰尔言有意我已会之设宴酒三行而罢六月初六日状启即刻使臣临发龙马两将来到请谒世子前辟左右密达世子前曰吾两人非但自初往来且知皇帝之意两国既为一家凡事不可不以实相告一事之信可见本情一事之不信旧好尽败岂不信哉实若诚信相孚则世子亦岂久在于此哉今闻前往南朝使臣已回云必有敕书不可开见仍封入送甚当云世子答曰有大于此者亦遵皇命况此南朝敕书有何难而不为入送乎但自前使臣之回有有敕时有无敕时今番之行未知有否而设或有之我国必已拆见元封入送势或难矣龙将曰此言则是矣虽已开见元本从速入送可也云云世子答曰此意当于使行言送启达龙将曰使行若到京后启达则必致迟缓通远堡即送一人驰启云云为白齐　十二日龙骨大招宰臣曰闻柳琳今到辽东渠初违皇命迫而后来何其诈也其遣行中官员一人谕之还送因将此意启知大朝乃遣宣传官边宥赉状启而去　十八日郑命寿来言明日皇帝当出东门外世子大君亦当从之且皇帝以下皆不带牵马人世子大君亦自执鞚朝鲜马悍故已伤此处马十匹矣　十九日辰时清帝率诸王贝勒以下诸将诣其所谓太庙奠酌而来世子大君亦随而往还　二十二日兵部移咨义州令输攻岛所得战具于凤凰城火药七万六千四百九十斤他物称是　七月初七日礼部送言曰来十一日皇帝将有祀事世子大君亦自明日致齐而随参　十一日清帝祭其宗庙世子大君如前往还 
　　十八日使朴□□鲁致银卓一银函一孔雀羽百柄镜二银妆刀大二中四银妆隐现刀四入丝折妆刀二三色扇七十胡椒三斗大君致银炉一银煎子一柄镜一银妆刀大一中三银妆隐现刀四入丝折妆刀二三色扇五十胡椒二斗转进清帝　二十一日虎皮者音所二博士以其皇帝之命持蒙书二卷而来请世子大君而学之世子曰皇帝欲教之意诚为感激但语音不通不可猝然学得若先教年少从官则余亦渐次晓解矣博士曰俺等只承往教之命宜令朴□□鲁将此意往通于礼部朴□□鲁往言之礼部还持蒙书而去　二十七日状启初七日夕礼部送言曰来十二日行大祭故皇帝及王子诸将初八日为始阙门外设帐幕入清齐世子亦可清齐云臣等以依为之意答送为白有如乎及至十一日平明皇帝率王子及诸将出往于东门外前日祭所而世子教是亦随行往参教是白乎矣今番则前后之阁皇帝皆亲自行祭而礼数有加臣等问之则曰后阁设四位神主者乃追尊四代者也前阁设两位神主者乃以前汗尊为太祖享之云而神主则与我国士大夫主神同样而其坐椟则饰以金银极其侈靡祭罢后设毳幕于庙门之前皇帝入歇其所而诸王等皆招入其内世子亦为邀请同坐行茶一巡后罢还为白齐　八月十七日世子留馆所龙骨大马夫大来见世子曰今来咨文语意皆是而其中赤子等语似未稳当若以逃民窜伏跟捕未易为言则可也诿以情理可矜不忍刷送则不思之甚也世子大君来此而莫之恤独于顽蠢小民如是顾恤可乎世子曰本国岂不念俺等特以君依于民羣怨可畏而水所以载舟而亦所以覆舟人心向背不可不虑故敢言其事势之难此非违越皇帝命终不捉送之意也龙骨大曰本国逃民之难捕势固然矣向化之留在朝鲜者尚多清兵撤还之日士卒之落后仍留者亦必不少而时无一人之刷送者何意也世子曰前日奉使相臣具知此意而赉咨官辞朝时未及得达故未有回报矣且向化之人皆住圻甸以西而三南则绝无今番大军掳来无遗矣我国之民犹且刷送何爱于向化而不遵大国之令乎且士卒落后似无此理岂以四散抢掠时或被致伤者疑其落后耶龙骨大曰唐人之留着本国者亦何不送乎世子曰往年黄监军之行一一刷归今则无余矣若有遗漏者敢不随得送来乎龙骨大曰皇帝则别无所云俺等勾管东事恐或因此生衅不得不委来忠告世子须以此意知启国王诸从臣因进请曰俺等有切迫之情愿两将听之俺等奉两王子来此极蒙皇上厚眷感激之怀无以称道第王妃大祥迫近前头三年之丧人子至恸而终丧之日不得躬行祭奠平生之恨孰大于此龙骨大曰世子来此之日不久姑待后日可也世子曰俺亦知今请还之为太遽而祥祭之日思欲一哭而来愿两将转奏皇上而曲图之龙骨大问大祥日期于宰臣因答曰愿听俺等之言徐图之宜矣因罢去 
　　三十日宰臣讲官以母妃再祥只隔三朔乞许世子往终丧制事持呈文诣礼部诸将使金郑两译传言曰俺等必先接言语知所请之可不可然后当奉呈文而今日本部宴接蒙古甚不闲静须于明早更为为 【为：衍文】 来呈　九月初一日宰臣讲官持呈文更诣礼部列立于楹内满月介祝参将大明九连城参将下炕相揖受呈文邀坐于西壁祝参将展读后授郎厅相似者恩国大宰臣等令金汝翎将呈文中意申恳于满月介答曰具在呈文中不必更言宰臣仍请曰天使员役行期本国欲预知待候矣满月介曰当禀定相通　初二日礼部招宰臣讲官进汉人一名于前曰该汉新自石城岛来言尔国分送人参于白登庸吕碧处且得沈世魁印信送献南朝云然耶宰臣以下措辞明其不实答曰皇上亦不取信特以相告耳因出给呈文曰尔国不胜诚意以为取信之地而经请出往甚为不可两王子虽有思归之念诸从臣所当宽解而乃反协同可乎且呈文之举似涉有弊此后诸事须以言语相通切勿用文字可也宰臣以下曰呈文祈恳既曰有弊请以译传诉我切迫之情因申呈文中意而陈恳之诸将曰须勿更言出往之请因令罢去　初五日龙骨大招宰臣等于衙门曰前日约条两国相为婚媾之约今番使行其果率来耶宰臣曰凡于婚媾两边议定然后行礼岂可经先率来龙将曰本国于明朝有选进女人之规今亦依此为之宰臣曰若非皇诏勑藩国何敢献进女色且此两件事俱非职等所敢擅便龙将曰世子前亦可传达宰臣再往曰龙将等每以诚信责于我国凡事可从不从不可而说皆非诚信私献女色既非可从之事我等不敢通报朝廷矣龙将曰事在贵国谅处第以吾等之意通之 
　　初九日世子馈从臣酒馔下手札曰国丁否运幽絷异域粟粕腥牲以充饥肠寂寥旅馆终日吁叹今日乃重阳节也想其昔日供进之事言念及此不觉呜咽从官为余如是苦楚无以为慰凉秋月下不可虚度略办薄饍以破郁挹之怀如何因令中官传徽旨曰在此诸官虽欲纵酒何可得也风闻虚传致蒙严谴余实深叹今则须勿惮小饮且春城君壬申国恤之初主上犹虑生病至赐烧酒而近来断酒已久疾病可畏大朝亦岂禁药酒乎今日须为余把酒　二十九日世子与宰臣朴□□鲁内官玄德成进红柿七百五十枚于清帝帝以大朝不为直送怒却之　十月初一日郑命寿以礼部意来言今年有闰朔之至月当颁新历从官一人进来受去兼文学郑卿雷进诣之设帝座于文德坊外前日试射之所置历书约六七百于卓上分排左右令在班诸人行三拜九叩头后阶上一人展读文若宣勑者然因以历书一百一卷颁给于郑雷卿曰传送本国又给二十二卷曰行中分看云　初二日三宰臣往见龙骨大于衙门曰红柿国王非不欲直送而藩国事大体面不敢以微物种种私献兹令世子传致而区区之情未蒙下察至被退却殊非本国享上之至意龙骨大曰皇帝于贵国既为父子之国岂有不见新物而不思其父先及其子者乎物既不诚不退何为午后龙骨大等三人来见世子世子曰吾有一款欲陈者既与龙将等情义相亲何所隐乎红柿乃霜后所产而父王特输享上之诚择得先熟者若干枚委人输送而只念大国曾责小邦事大之礼一依南朝旧例本国之于南朝一切岁贡之外未尝敢有私献者藩国事大事体当然故不敢以时果微物直为送献使余转达拜献而奉持从官不能明敷其意终被见却非但余之惶恐缺然从官亦必获罪于父王矣龙骨大曰凡人只被鞫养之恩犹谓之父子皇帝于国王有生存死亡之德而犹不殚诚敬可乎前言贡事之体必仿南朝云者虑贵国凋弊不堪耳至于柿子乃是不关食物岂禁此类之来献乎国王之于皇帝宜其对食辄怀见物先献而今乃不然先送于世子何可诚意之阙如也世子曰父王之委人载送本为享上之诚是岂先念余身者乎只缘从官导达未莹事至于此诚可叹也因为再三开陈答曰果子微物不必烦念因辞去 
　　二十五日午后世子大君赴清主诞日贺班因纳宝剑一偃月刀二金屏四琉璃瓶二璃杯玛瑙杯一白蜡烛百柄彩丝带六大君亦进各样对象清人并大朝所纳方物排列庭中诸王分班坐良久别无行礼之事盖清主畏忌痘疫不敢出临云　二十六日龙马带保大平古来谒因诏使臣参坐使臣曰请还世子虽在奏本而不得不言于两将王世子来此已将一委臣民之恋曷有其已况母妣大祥已迫莫重者丧礼而不得奉还则臣民之痛当复如何龙将曰奏文既不可尤非使臣所当言只竢皇帝特恩为当云世子馈三将红柿石榴三将餧后赍其余而去　十二月初九日以肃宁殿再期行望哭礼于庭中上下情事有不忍言戊寅正月初一日鸡鸣清主率诸臣有事于东门外城隍祠世子大君同往平明罢还世子不即馆所仍诣阙下憩于关王庙世子请见太仆卿张椿椿邀世子入行相揖礼设交椅主人西向坐世子东向坐宰臣南以雄朴潢辅德李时楷司书金宗一北向立侍世子曰高仰无缘奉接天与其便获覩清仪幸甚幸甚天时人事到此地头今见大人使人大惭椿曰贵国素着忠顺天朝失驭属国至此贵国此举不获已奈何世子既出椿回谢世子一揖而入张椿者陕西同州人也辛未冬以仆卿将三万七千余兵来救大陵河兵败见执椿不屈清人欲兵之清主义而止之椿三日不食不得死清主遂置于此年今七十四岁云日晏世于大君使臣入班行礼而出日晡清人宴于阙外别馆之庭世于大君与使臣往赴清主不出盖清主游宴内庭而宴诸王于外也是日杂陈百戏我国之女乐俳优交进于前触目酸骨不忍正视女队中亦有收泪而歌者　十一日内官林友闻持橘柚碑文入来 
