<!-- { "loadSidebar": true } -->
　　二十七日卯时发行不由山海关大路迤东北作行至遵河下流水边止宿去蓟州七十里也　二十八日卯时发行至遵河县东十里许少歇去下流四十里也至山屯营城东五里许止宿去遵化四十里也山屯乃喜峰口之直路而山海关亦不幸实是东北之要害也山高峡长处处负险所以设关防开总府以重其地而往年为清人所陷城外民居尽为烧毁城内则人民尚尔殷盛焉　二十九日卯时渡滦河上流过东寨里申时到河边止宿是日行六七十里　六月初一日卯时发行过建昌城外去长城冷口纔五里许建置经略衙门故谓建昌略也城中将官领军仪持羊酒棃果出迎清将于城外清将坐于庙堂受拜而礼送午时出冷口东去海关百八十里云大川自蒙古地南流山形峭峻中折如门城头两边各设烟台炮楼西则名曰最胜台尤为高　台阁罗络城上城下有人家数百为设木栅于两烟台间水流栅下最胜台下有出入之路而水涨则不得通矣去冷口二十里许川边正宿即蒙古地界也是日行八十里　初二日卯时发行行四十里许止宿此后所经皆无人之境故此地名莫由知之山高谷狭树木葱郁军马沓至不能得达缘崖攀树贯鱼而行其险阻跋涉之苦有不可言草莽闾往往有髑髅乃清人年前西犯时往来之地云云　初三日卯时发行行四十里许止宿禁军郑振一率瘦病夬马落后 【清人有先行出渖者一行□馔骑乏之意传令于馆所】 　初四日卯时发行行六十里许止宿　初五日卯时发行行七十里许止宿　初六日卯时发行行六十里许止宿初七日卯时发行行六十里许止宿禁军金擎一以病落后使禁军金志雄救护留待郑振一偕来　初八日卯时发行行六十里许止宿 
　　初九日卯时发行行四十里少歇午后行六十里止宿大川边即大凌河上流也是日渡此川上流七度内官金希颜领率内卜日暮落后　十一日质明清人已发未及打火食前发行行四十里许风雨大作不得行　十二日卯初发行行四十里许少歇午后行六十里止宿所经无水人马饥渴甚矣陪卫军兵粮绝使宣传官尹廷俊领率往义州卫取粮追米此去义州迤东南二日程许云矣　十三日卯时发行行四十余里少歇午后行二十里许止宿　十四日卯时发行行二十五里许至一处沮洳之地芦苇如束泥浓没马中央水深一丈横木作架奉世子以渡卜物则皆卸马荷担以运骡驴駞马之属陷波仅出以此迟留日势已晚因为昼点衙译李芿叱石辈来现赐羊一口米一斗先是到蓟州城外止宿处设幕之际芿叱石有不遵下令之事世子亲责之是后累日陪行而切不现谒今日渡渠之时相值于驾前不得已谒午后行五十里许止宿始出义锦大路西去义州卫二日程矣是夕下令曰登程已久露宿经过一日为苦駞马俱疾不得致远明晓择率若干员役各骑清马持数日粮疾驰先行落后人马卜物则使申继黯率追来　十五日质明发行内官金希颜文学李禾□来司仆主簿赵壤译官徐尚贤梁孝元朴希俊四人各色掌张难伊理马闵有信公赎加外等四名驿子姜古邑同军牢泽伊刷马駈人三名陪从先行行十五里许至古塔下打火又行十五里许清将以为此去栅门不远后军兵留待齐会一时入栅世子不得已止宿申继黯等领率追来　十六日质明清将率若干骑取径路驰往世子一时作行行五十里许入栅栅内有庄头家世子少歇欲为昼点而泉井皆竭一行不得饮因即发行译官李信俭禁军金继寿衙译韩甫龙等赍持内书召留馆状启来到申时到渠边止宿都总都事柳霌金瑜等领水剌馔物自沈阳迎候是日行七十里申继黯等领率卜物晓头先发由大路入栅 【译官徐尚贤持行次入栅之报先往沈阳】 
　　十八日卯时发行行四十里到永安桥少歇于桥边留馆人员并来迎于永安桥中路清将行拜礼于皇帝墓世子亦随行焉未时世子从北门入还馆所　前参赞臣李敬舆前判书李明汉前同知臣许启诚惶诚恐谨再启于王世子邸下伏以臣等脱南冠之囚获逐东首喜北辰之近犹切西悲千里言旋一心如戴伏念臣等忠惭死国智昧周身造次危迫之机奚论有罪无罪终始曲全之德专荷大朝小朝朔气成恩渥洽露伏遇王世子邸下诚能感物孝在宁邦瞻望龙楼久违日三之问寝栖遑山□马野几痛阳九之罹灾仰体睿念之欲生特济微命于不测臣等敢不涟涟洒涕步步回头备尝艰难未效割股之愿归与父老益殚延颈之忱臣等不胜感激惶恐之至谨奉启称谢以达 

　　渖馆录卷七
