<!-- { "loadSidebar": true } -->
　　十八日本国所送青大竹三驮输纳衙门　二十日本国所送青大竹五驮入来直纳衙门庚辰正月初七日再昨使臣于下马宴时离席陈情世子回还及大君交递之事则押宴官曰非我所可自擅当与大官等议处云昨日上马宴时使臣等又为离席则押宴官止之曰尔等所欲陈者俺知之今日皇帝出往西郊衙门大官等皆已随去未及议处即日使臣临发龙将自阙下来到衙门招致使臣以满将谢恩方物出给曰此方物则非正朝勑使谢恩之比皇帝闻国王病重委送问病凡贻弊之事使之一切勿为而送此方物非所当为云使臣以受去未安之意措辞言之龙将亦不许郑译仍目使臣曰此时可以言使臣跪言前所请之事龙将曰此则非使臣所当言国王病势轻重间差大臣或内官专价奏闻自此欲送使价而不果送去虑弊端也使臣退来龙将更招使臣言之曰还送方物万无他意且曰国王病患消息不须差送大臣虽内宣传官从速专报为当　十一日晚朝龙将与范文程皮牌加獜老施及他博氏等六人来到馆所世子大君出迎引入坐定龙将诸人起立使世子大君跪听帝命言之曰昨日宣传官以国王病重之报赍政府申文入来云乃令世子就坐以南汉加筑向北 【北：化】 逃还人不为刷还等事缕缕传说因言此等事一如当初约条则世子大君自当任意往来必无久留之理至今不得出去者无非本国不信之致也且曰今此申文国王则不知而朝廷为之世子以为如何世子以南汉等事措语论卞而至于申文事则未见来人不知曲折然国王病势必加重而然诚极闷迫龙将诸人即辞出食顷许龙将及范皮老四人还来馆所世子又迎入则乃言曰二大君一不入来甚不当矣今番使之急速入来而闻其发程之报自此即为发行相替于凤凰城而世子则虽出去嫔宫留此元孙亦为入来为当此意急通本国世子答曰皇帝特许归觐病亲不胜感激二大君曾欲入来未经行疫不敢来矣帝命如此即当启知大君发言曰元孙今纔四岁襁褓之儿不可冒寒远来而既有帝命纵难违越情理固如此矣龙将等曰世子所当答之大君何以发此言世子曰此是吾儿嫌不开口大君如是云云矣龙将又言世子出去观国王病势差复后即为还来则大君亦当出去云云辞退 
　　十二日龙将及博氏等七人来到馆所世子迎入龙将以勑书草本传于世子前有曰皇帝勑谕朝鲜国王李　知道礼部来奏尔议政府有申文到部云国王症候渐加欲求世子李　归省以为不归之故尔实致之也其故安在朕原以尔国反复不常质王二子尔若恪遵朕命凡良冷人户尽行刷还逃亡者尽行缚还凡有征调不致稽迟尔纵不得亲来朝觐遣所留在彼之子稽首君父之前如是则脱既见尔之忠诚疑心自释王之二子朕必令之往来无间矣然则二子之不归非朕不使之归因尔自疑以致朕疑故不令之归国耳近又违朕前旨擅修南汉平壤蓄积粮草凡别处城池类此修缮者朕焉得而知之且朕既令尔有图报不诚朕应疑尔今朕不疑王王反疑朕何心哉王之土地朕已得之矣王之甲兵朕已败之矣王之身及王之妻子诸王之身及妻子朕已全收之复置之矣今亦何所利而再起兵端乎王之疑朕朕不胜其怪异若尔之忠诚实着则不时世子遣归即诸儿之在此在彼庸何伤哉虽然今仍遣世子归省尔可特以在彼所留之子及世子之子速发至凤凰城朕亦为勑世子至凤凰城相会竢世子归省病势而来在此之子亦令还国朕待尔□无疑心欲令诸儿互相往来了慎毋背天而违朕命也特谕崇德五年正月十二日送户部云云世子看过后龙将仍以勑书中说话缕缕言及国王病愈则即为入来后大君继出觐省云云嫔宫偕往偕来之意世子措辞言之而龙将等听之邈邈龙将招宣传官洪有量授勑书清译申尚福偕往 
　　二十五日皮巴加吝驽时等之博士急来馆所世子迎入皮巴等有帝命世子起跪皮巴等传言曰行期定于何日答曰晦初间人马当来实时启程作计矣又曰预为治行以待为可即罢去　闰正月二十一日大君元孙本月初九日发程先闻来到　二月初十日獜坪大君行次入馆所　十三日世子自沈阳馆所离发向城　十五日世子平明自辽东离发冷井中火狼子山止宿龙将使郑译送言于世子曰前日九王家设宴时只陈嵇琴非盛陈音乐之比而世子以国王病患辞之而即者开门闭门及行路皆设大吹打此非音乐耶前后处置何相反之若是国王病患今已差歇而然耶开门闭门及三吹此是号令军中之事虽不可废至于行路之时虽无军乐庸何伤乎年前俺往本国时国王言之曰儿辈年少不解事儞可周旋指挥云云我国诸王后必有闻如我相亲之道知而不言则伊谁言乎世子答曰一行许多人马各处散在不可以言号令故开闭门及三吹不可不为果如大人所云若行路吹螺我国别星往来行路亦设此物此我国迎逢诸具而规例如此故本国循例输送此行亦循例行次此非音乐然大人勤教至此当遵依龙将又使郑译回报曰开闭门三吹不可无军令行次之说既云木国规例为之何妨宰臣讲院相议陈达只行开闭三吹而掇行路吹手诸具　十六日世子到连山馆龙将与梧木道来至世子帐幕从容说话缕缕之言皆是勿听朝廷诸臣之酬议加勉日后之凡事又言世子回还本国国王病势若已差复不待促还速为还来为幸云　二十八日世子平明自安州离发午后到肃川梧将等三人来见元孙元孙以手掩面不为开见盖胡人衣服色异常惊骇而然也 
　　二十九日元孙发向安州世子发向顺安相送之际上下人员莫不垂涕 【元孙行次四月十三日入渖馆】 三月初七日世子自碧蹄乘辇离发百官儒生及大小都民祗迎于弘济院 【午时入宫申时展谒肃宁殿】 初八日巳时世子由进英门出先谒宗庙以衮龙袍翼善冠因诣护行官馆所到西宴厅内门外则世子诸护行官先入梧将亦强请世子不得已与梧将并行而入世子至厅中请行礼梧将曰相熟之间何必礼为世子曰入京之后已经一宿宾主既定乌得无相拜礼乎梧将曰同在渖中情意既亲偕往一朔心事无间而世子欲以礼容待我将不欲与我同还渖中耶世子曰是何言耶不图大人之恐动不佞而至于此也敬客之道固当如是兹欲行礼大人之言如此请只行揖礼因相揖各就坐交椅世子曰皇恩出于千万虑外使不佞归觐国王皇恩如海不知所答而诸大人之德亦难尽喻梧将曰世子之教诚是诚是俺等陪世子出来一路凡事莫不适意而唯以国王病患每以为虑昨日入侍国王病患颇向差境我心则悦不自堪任世子请茶梧将曰俺等久在路上不食牛肉愿得一牛以食世子答曰当依请为之世子请馈茶头目梧将曰以情而馈饱德极矣梧将且曰下箸不闲以手撮吃幸勿为笑世子曰相亲之闲庸何伤乎世子辞出中阶以送　二十五日巳时世子诣南别宫护行将所馈处　二十八日午正行祭　四月初一日巳时世子从敦化门出展诣于宫庙还入敦化门展谒于肃宁殿　初二日巳初肃拜于朝政殿下仍为动驾　二十三日午后世子行次发义州到鸭绿津头乘舟将渡风势甚急波涛汹涌前行一舡渰没赖傍舡往救得免全没沙工金胜男及马匹溺死一行惊惨还入义州　二十四日寅时冒雨发行甲木站中火细浦宿所　五月初三日卯时十里铺离发巳时到混河两大君及宰臣吴竣以下留馆员役出来 
　　初七日状启早朝龙将伻问于馆所且曰世子前有密言之事稍晚当进去皆辟左右之人如两大君亦不参听之俄顷驰来馆所为白有去乙世子出迎中门外宾客及内官以下不得入侍龙将只率李芿叱石入坐坐定龙将问于世子前曰今番舟师征发之时全罗庆尚道之间有人极力止之云然耶世子答曰上下同心尽力为之岂有如此之理乎吾则全未闻知龙将又曰向化落漏之人其数尚多礼曹私用于渔采尚不刷送礼判必欲就缚后乃已乎如捉虎之事亦使此辈为之吾既详闻并即刷还且走回之人从速一刷送云世子答曰向化及走回人等若有逃漏者则辄即随现绑送安敢少忽龙将又曰元孙入来之时四朔迟留而国王则使之入去朝廷则不欲入送陪行宾客在于两间不知所处云且有一年少官员上疏欲以他儿换送云且申政丞以为舟师不可不发送是如朝廷一边之人皆以为非以此呈递云然耶崔政丞亦以何故递职乎世子答曰皆以病患递职有何他故乎龙将曰吾已尽知云云当日午后郑命寿自安州回来将向帝所是如来到馆所下直为白去乙世子教是招见则命寿告达曰闻全罗庆尚道儒生以舟师不当发送之意来阙下陈疏自上不允而其请则儒生等直往三田渡槌碎碑石云云为白去乙世子答曰在京时吾所未闻万无如此之理流言一至于此可怪可怪命寿曰然则或是传者之误也云云为白齐　二十日林庆业李浣等状达入来舟师方到獐子岛迤北而行不知水势浅深沙屿有无故要得清人指路事也　二十一日早朝龙将等四人偕来诘责之言倍于昨日以舟帅催进之意即书传令使金命吉朴希福赍送于林庆业处　二十八日义州禁军洪继立田士立持状达入来舟师本月初九日自獐岛发向鹿岛缘由也 
　　六月十三日早朝龙将范文程皮破可里博施等七人以皇帝之言来传于世子曰元孙及凤林大君许令出去行期迟速任意为之世子答曰皇命如此无以为谢但大朝无侍侧之人大君之还不可如行之遄归元孙则时当盛暑幼稚病儿势难登道稍待炎歇出送为当矣龙将曰元孙之行从便处之可也遂辞去　二十一日凤林大君一行出去师傅徐元履赍咨译官奇暹清译金庆信等随行质子南晛李正□□页李愉等亦出去　二十七日范文程皮牌等六人以帝言来传于世子前曰林庆业舟师方到海州卫而不肯进前又不往纳米之处此何意耶世子答曰虽未知形势之如何而甚可惊骇也文程等又曰数船记以飘去而汉人载还鲜人二名于空船且见汉船亦不迎战此非因朝廷分付与汉人相通耶世子答曰国王竭力调发舟楫战具命将出兵岂有他意出境之后朝廷不能遥制成败利钝唯在将臣非朝廷与馆中之所知也进退赏罚在大国所处也文程等以勑书一道纳于世子前乃林庆业处所谕也勑意与文程等所言略同博氏两人持此勑即即出往于林庆业处云云　七月初一日二师以下封书伏闻内间有营造之事臣等不胜疑讶焉无论役之大小事之紧歇而此是何处乃有土木之役乎被留异域朝夕可虞而骇机危穽逐日斯生伏想邸下上念大朝之忧下为一身之虑必不以苟安为念茇舍土室犹足以度日正当耐苦茹辛日新修省冀回上天悔祸之心岂宜役志于不当为之事以存苟安之念乎非但于盛德大有所未安此国闻之亦必有讥议所关岂不大哉伏愿邸下亟令停止此役以示不远复之意不胜幸甚臣等职在辅导见此过举不得不言直欲请对面陈而恐烦听闻敢以小笺书达者惟望邸下默会臣等之微诚自立于无过之地惶恐敢达答曰事机观之则难以时月期待所寓之室稍有间架而北边塞墙盛暑无透风之处蒸郁未堪故不获已欲造小舍今见所诫之辞无非格言岂不感悟深悔思虑之不敏也 
