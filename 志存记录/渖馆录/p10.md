<!-- { "loadSidebar": true } -->
　　初三日元孙发向本国　同日状启前日范文程等三人舟师所到处出去为白有如乎本月二十六日还来翌日朝文程皮牌等六人以帝命来传曰林庆业舟师使之前进则不肯前进使之卸下米包于辽河口则亦不肯往此何意耶世子答曰久未知舟师声息深以郁闷今闻此奇虽未知其间形势进退难易而不胜惊愕之至云则文程等曰五月晦日舟师与汉船相遇汉船来击后殿之船而船中不为放炮虽或放炮不至伤人前船亦不相救且三船托以飘去而汉人以空船一只载还鲜人二名本月十二日汉船三十八只见于不远之处而亦不迎战此非因朝廷分付与汉人交通相应之事耶世子答曰本国竭力调发多载火器战具岂有他意且既已定将出境则成败利钝在于将臣此岂朝廷与馆中之所知也庆业等功罪赏罚唯在大国处置本国何敢与知乎文程等曰此非归咎于馆中只为报知如许曲折且我辈中两人持此勑书即往庆业处是如以勑草纳于世子前勑意略与文程等所言无异为白齐　初五日馆门既闭之后皮牌范文程等六人以帝命来到世子迎入皮牌等所言舟师抄留一千石以为调用事及输运粮饷事也夜深罢去　十七日司御闵堵塘 【塘：衍文】 上疏大槩黜工匠远玩好答曰疏辞且悉工匠出入之事所寓房舍冬不堪风霜夏不堪炎蒸不获已略修窗户非为偷安豪侈原其本情可谓戚矣其余所闻失实而然吐尽悃诚深用嘉焉　二十七日范文程及皮牌等六人以帝命来达世子前海州卫粮饷输运锦州事也许多说话烦不尽记皇帝出往温井　八月二十五日司御闵墡塘 【塘：衍文】 再疏答曰疏辞知道义州军官权承重锺城囚人金有善等五人领来　二十九日皮牌等二人自帝所来诣世子前许多说话运粮夫马不来事也　九月初六日馆门临闭范文程二人自帝所直诣世子前多有诘责之语锦州转饷夫马不来事也宰臣具由状启 
　　十一日宰臣讲院达曰臣等顷者伏闻画工出入馆中初以为大君偶尔遣怀之举不甚置讶今番以太仆之马逐日驮来所画亦非如山水之比臣等不胜惊惑之至绘事元非帝王留意之物况近于亵翫之具则其为有损于盛德大矣岂不甚可畏也虽在太平无事之日尚不役志于翫好此时何时而乃为此无益有害之举乎不特此也馆中之于外人相接乃清人之大禁而画工之往来已过旬日安知彼辈不因此致疑惹起诘责之端乎意外之患亦不可不虑伏愿勿以事小而忽之亟停画工之役不胜幸甚且墙头设窗之事非但博氏满将辈相继诘问至于行路之人亦皆指点曰世子看街云虽无是事人言至此诚可寒心仍旧筑墙以绝讥议亦为幸甚臣等无任区区忧虑之至敢此仰达答曰开窗处已为壁塞画工之事所论甚是罢出　十六日皇帝求药于宰臣具由状启义州军官姜应立赍持出去　二十八日衙门勒出司仆马五匹送于林庆业处 
　　十月初五日贰师金荩国病重出去临发上书臣伏覩邸下资质粹美器宇宽弘甘可以受和白可以受采德性天成优入圣贤之域而独讲学之功不至治心之法未精兹当处坎之日未得维亨之益深可惜也夫心是活物危动难安不有所存升降天渊邸下身在青宫之日日三问安日三视膳上有严慈之训下有学习之课当此之时邸下之心其不存者几希矣今被留异域孤馆寂寥朝夕之间绝无事为未知邸下之心于何所存而不为放逸耶玩好闲弄既无纷华之物心目所寓或有微细之事设二者都无一向忧愁郁悒亦非摄　之道终至于卤莽茅塞永无清明之气岂不惧哉古之人患心虑纷乱者或自上着床或一串数珠着床数珠本非宁心之术而所以如此者盖闷辕马之奔放而求制絷于须臾耳涵养本原虽主于敬而进学致知莫如讲习上加功求其致心之要舍学问何以哉伏愿邸下频接宫僚讲论经史或使诸臣自相论难邸下宴坐便服凭案而听之夜气清明之际必以昼间所讲者细思而详味之如有疑难不通之处翌日更加研究一日之内子而亥一月之内朔而晦圣贤言行古今治乱无时不在于方寸之中久而成习欲罢不能则收心养性之道亶在于是其为消遣无聊叙畅幽郁之功盖不足言也君臣犹父子也父子之间安有隔关之物乎昔汉祖拥戚姬周昌得而直入唐宗臂佳鹞魏征经前奏事其无事出入不待招呼盖可知矣末世君臣之礼一于严绝而本国为尤甚咫尺宫闱有同天上识者之慨难久矣况今邸下引接宫僚又非临朝肃穆之比而同舟二三臣僚或有经旬不得入侍之时臣窃闷焉惟我文宗大王在春宫日久眷遇宫僚有同布衣之交至于夜临直庐亲呼表字情意交孚至诚无间夫为人上者待其下如此而下不以忠言至计告其上者非人类也伏愿邸下亲近儒士简其礼节开心见诚不耻下问则孰不以区区所闻知者为邸下倾倒焉昔文王在羑里之中始演周易孔子于陈蔡之间不废读习汉黄霸拘系受春秋陆秀夫舟中讲大学自古圣人君子皆不以厄穷而废学也伏愿邸下毋或独处一室沈抑不聊而乃留心经学屏绝浮念使虚明应物之地寂然不动则斯乃感而遂通天下之故而中庸所谓素患难行乎患难无入而不自得焉者也志之所至气必次焉至大至刚塞乎天地之间养遵时晦以待天心悔祸之日则吾东国万斯年之业终必有所愿矣伏惟邸下留神警省臣不幸病重朝夕将死既负大朝委遣之意又不得尽忠于邸下今将辞去不胜怆恨如蒙邸下不以臣言为老妄而有所采择则臣虽死于道路犹在于左右也臣无任惓惓之至谨涕泣昧死以达答曰今观训诫无非格言余虽不敏敢不自勉力行哉书辞开导昏迷铭心书绅以为朝夕自警焉且因疾患冒寒启程善为出往湾上唯望勿药之喜　十一月二十一日凤林大君一行入来 
　　十二月初六日獜坪大君及夫人行次出去　二十六日龙使自义州还宰臣李行远辅德郑致和入来肃拜后引接前判书金尚宪前都承旨申得渊持平曹汉英咸昌儒生蔡以恒入来幽置一处馆中人不得相接 

　　渖馆录卷二 

　　●渖馆录卷三 

　　辛巳正月初五日衙门言林庆业出去后余粮峙在海州自馆所遣官斗量封库云前司御闵墡禁军安应立衙门通事李于 【于：□□仍】 叱石送往海州卫　初八日博氏以其帝命邀世子刑部宰臣讲院以下诸臣及上副使书状官皆陪往则金尚宪申得渊曹汉英蔡以恒四人已自北馆押致于衙门外四人望见世子伏地俄而质可王来到坐衙龙将比巴加鳞范文程等诸博氏及刑部官齐会请于世子坐于西壁宰臣讲官一人及使臣许入而使刑部官三人出大门外先问金曰国王下城之日不为随来何也金答曰臣子之情岂不欲随行其时病重不得陪往耳又问曰果为病重则何不来近地而转往岭外远处乎答曰调理差歇之后始得下去耳又问曰病差之后当来王京而终不见王直为下乡何也答曰七十致仕自是古事身既老病不堪从仕故如是耳又问不受官爵还送官教何也答曰国王已知老病不为收用别无除职之事还送官教之事出于何处吾则全未知耳又问曰舟师征发之时横议陈疏何也答曰君臣之间有同父母凡有所怀不得不言身虽老病岂无爱君之心乎又问曰老病不能从仕则何暇上疏答曰从仕则筋力不逮而心有所怀何可不言乎但虽有所言国王不为采用尔国之事以吾之言不得成者有耶辞气凛然少无屈挫听者缩颈郑译亦敬服传语于刑部官时改尔国为此处冀不激怒也次问申曰夫马之事启辞止之何也申答曰龙将在湾之日已陈其曲折矣当初大国征发夫马之时我国以不能得达远路为虑欲以价银入送吾以为上国既有征发之令而不为禀定径先送价事极未安必须奏闻然后或银或马唯令是从宜当略陈所见此不过慎重之意岂有横议于其间乎次问曹曰尔则以何事陈疏乎曹答曰国王久在调摄之中罕接臣僚庶事委靡请于卧内频接大臣讲论治道上疏不过如是而已万一横议则自当退去耕田而丁丑赴举登第舟师之时身为兵曹郎官与调军兵其无他意据此可知矣次问蔡曰尔则以何事陈疏乎蔡答曰乡居之人别无与知朝家之事而只以赋役繁重为问略陈均赋之意矣又问曰所谓赋役指何等事而言耶答曰我国计田出役而量田之后田税刷马等役比前倍重故疏陈其弊而已矣更问申曰蔡曹两人所言如此尔之当初所告何其相左耶申答曰此是吾以宰臣在渖时事也龙将严问之际只以传告之疏中事意实未的知矣郑译嗔目厉声而叱之曰吾虽在此朝鲜之事岂不知乎一日上疏不知其数若不及此处之事何以发告湾上言于我者如是乎何敢乃已申曰实未见其疏只以传闻言之耳刑官等一一入告于质可王则并令押入内庭其推问之事所答之言与门外问答之辞无异旋即出置门外质可与诸人相谓曰金也果是望哥因叹啧不已清语望哥者极难盖谓极难之人故再称望哥也相与密议后复使刑部官三人立于门外谓曰为人臣者保国安民乃其职也丙子之前横议纷纭使国家倾委生民不宁皇帝问罪宽宥曲加保全则所当诚心顺从而尚不知悔犹踵前习厥罪当死申得渊则夫马调送时陈启作梗以致不及期会曹蔡两人初既发告及今对辨乃反朦胧曹汉英则疏请频接臣僚者必是谋为不善之事蔡以恒则徭役烦重之说必指岁币军粮舟师而言也四人之罪一样当死申曹两人号诉曰吾有立证之事可知其冤强聒不已申又恳于郑译曰愿令公活我金顾谓诸人曰即刻当死之人虽哀乞得生乎微哂之颜色不变举止自若清人亦啧啧称叹以金判书不敢名焉邢 【邢：刑】 部便押四人还送北馆待后处置云自此北馆牢锁呵噤益严矣是日自初推问至还送北馆质可送人于清主频数往复盖一一禀处也质可因为设宴而罢还馆后使臣宰臣讲院问安答曰知道使臣还东馆夕宰臣讲院引接 
　　初九日衙门通事来言龙将当来使臣亦令来待矣俄而龙将比巴加鳞范文程等以其皇帝命来告于世子前曰金申蔡曹四人之罪在法当死而今番十二件事东国既已自服四人亦即押送故皇帝特贳既往之失四人等从当思量处置朴潢亦有所问之事从速入送可也仍辟左右只留上副使宰臣辅德而密言盖满千精炮五百火兵自备粮饷三月念日到此现点事也闵墡等还自海州卫　初十日状启前月二十二日龙状一时入栅辞缘已为驰启为白有在果金尚宪以下驱迫入来二十六日到渖之后接置守直等项辞缘段详具于申得渊状启中是白齐初五日龙将与博氏等来坐衙门邀致使臣言金尚宪罪犯轻重皇帝既有主见而亦欲知世子之意如何是如为白去乙王世子教是以为龙将既已亲问事状自有大国处分何敢容议于其间云使臣等以此回报于龙将禀议于帝前其间说话曲折详在于使臣驰启中及回还后陈达是白齐 
