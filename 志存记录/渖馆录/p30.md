<!-- { "loadSidebar": true } -->
　　二十三日卯时行军十里许止宿午后风雨大作一行皆露处沾湿柴草俱乏不得打火人马饥困枵腹而待明清人擒斩中朝兵部尚书部时弼于军中时弼在北京为贼内应开门引入与贼东来贼败之后被擒斩之羣情快之九王始称摄政王令谕关民使军兵毋得侵掠吴将以下尽为剃头吴将领率骑兵数万令清人一时西行是日清人有出渖者一行形止状启付送 【摄政王令旨谕官兵人等知道曩者三次生征明朝俱俘掠而行今者大举不似先番蒙天眷佑要当定国安民以希大业入边之日凡有归顺城池不许杀害除剃头而外秋毫毋犯其乡屯散居人民亦不许妄加杀害不许擅掠为奴不许跣剥衣服不许折毁房舍不许妄取民间器用其攻取之城法不可赦者杀之可以为俘者留养为奴其中一应财货验收公用其城屯不论攻取投顺房舍俱不许焚烧犯此令者杀以儆众居固山额真梅勒章京毒县不申谕所属者罪及之若固山额真梅勒章京毒县章京已行申谕而甲喇章京怠惰不行申谕者罪坐甲喇章京若固山额真梅勒章京毒县章京甲喇章京俱已申谕而军人有犯者其本管牛彔章京及封得拨什库少拨什库等视所犯情由之大小定罪若系摆牙喇之牵马人役有犯者罪坐本管甲喇章京及状达若取粮草须听领去大人指挥后取如有犯令因便妄取民间一物者其领去之大人及甲喇章京牛彔章京拨什库等一体问罪若至账房不能发觉者罪坐本管牛彔章京及拨什库等若系摆牙喇罪在本管甲喇章京及状达凡我将佐于所属军官人等当三令五申务使通晓特谕】 　二十四日卯时行军四十里至深河驿止宿　二十五日卯时行军六十里至抚宁县城北止宿城中人数百迎诣军前慰谕遣之问其知县则闻变勤王不知去处云矣永平府亦迎遣降书问其知府则亦勤王不还云而未知其言之真的也禁军廉益俭率行中瘦病夫马落后追行是日大风黄埃满目人不堪其苦 
　　二十六日卯时行军孔耿两将四万骑领率大炮车子由大路直行九王大阵迤南而西行七十里至昌黎城南止知县徐姓人持犒馈之物出降军前九王不受所献剃头而送二十七日卯时行军西行八十里至滦河边止宿北去滦州十里云　二十八日卯时行军至关平县城西十里许止宿是日行百十里矣人马多不能得达者駈人龙川李有病不能运身留置村舍而行关平知县不知其姓名而即流贼所署者清人执斩之　二十九日卯时行军百余里止宿玉田自滦河以西村居稠密枣棃成林必宜于土地而居民以此利食也　二 【二：三】 十日卯时行军七十里至蓟州南二十里渔阳桥下流边方欲止宿九王闻流贼在通州备御江边欲为逆战之报猝发前进我行颠倒莫甚仅办水剌以进员役以下未及糊口苍黄随后夜行二十里许止宿朴宗宁领卜在后夜深相失不及止宿处上下人员皆不得打火 
　　五月初一日卯时发行清阵先已先进矣疾驰行六十余里至三河县夏店日气甚热人马饥困世子少歇于路上关王庙庭中有石碑乃乡人所立也万历庚子有挞贼之乱列邑被抢掠而三河一县独为神兵所护得免其祸故乡人益加崇奉每于五月十三日设醮敬礼云庙在夏店东门外左右店舍栉比尽为空虚流贼哨探者五骑隐匿于店舍为清人所获斩之午时过店此去通州四十里也至通州江边则十王率精骑先行城中居民开门迎入十王已慰谕居民而过去矣酉时大军渡江而久旱水浅不用舡只骑而渡涉仅纔没膝城外舟楫一望迷津皆商舡贾舶也我行暂驻未及打火清阵遽发世子下令曰罔夜疾驰人马饥乏今日前进为难而大军已行日势且暮到此危惧之境尤不可孤单落后今速起马行厨苍黄仅办水剌以进其难楚莫比一行颠倒发行日没后渡江行过城底出没坑堑军马纷沓其奔驰颠沛之状不可形容去城西十里许雷电大作风雨暴至世子只设军幕于田中陪从皆露处冒雨倚马经夜清兵亦不为前进待晴而发 
　　初二日是日无问安清人待明行军我行人马饥馁驰行已两昼夜矣世子随后即发而上下饥人几不得行矣此去皇城三十里而炮声远远相闻盖先阵已入皇城虚放城上大炮也辰时清兵进迫城东五里许都民处处屯聚以迎军兵或持名帖来呈者有之或门外瓶花焚香以迎者亦有之矣因闻山海之战流贼骑兵十万步兵二十万出去而战败后只余六十余骑走还皇城宫阙公廨烧毁尽掠取帑藏金帛及宫女载诸橐駞骡马弃城南走纔已数日云八王十王因为追逐巳时九王入来城东门 【朝阳门也】 世子亦随行而只许禁军译官陪从其余员役则清人拦阻不入皆留置城外都人盛陈仪仗诸具以迎清兵九王乘辇舆以入阙内灰烬之中只有武英殿存焉九王升座御榻受大小汉官之拜礼慰谕居民之安业流贼余卒散匿闾巷者尽为搜捕斩之军兵之出入民家者论以斩律城中避乱者稍稍还集宗室称郡王者年可二十许人乃太宗后裔也世袭王爵在太原永宁而为流贼所执山海之战清人得之置在军中入城之日都人见之或有叩马而流涕者司御朴宗宁领率瘦病夫马落后追来内官柳得圣领水剌卜物进入城中　初三日世子留北京凡军兵出入城门者有九王标旗然后方得出入陪从甚为孤单而员役之在城外者不得任意入城蒭粮罄竭而闾家出入之禁极严故有些少余资者亦不得留换于民间且城外远近野无青色人马饥乏之患到此益加焉朴宗宁领工房器具入城　初五日世子留北京以衙门分付城外留在员役军兵等移屯于东西门外九王阵近处宣传官李尚敬内官金希颜司钥孙善一禁军文大坤金益坚田士立赵宣哲李光宣领率卜物义州地落后追来领兵将南斗爀入来军兵之徒步蹒跚者大半行色甚苦亦留屯于九王阵边监军二人衙译金应立朴乭屎李士龙等护行　初六日世子留北京内官金希颜宣传官李尚敬禁军文大坤等入城衙门送牛四头于领兵将使之犒馈军兵 
　　初八日世子留在北京文学李禾□来入城世子所馆处即太子宫前星门外文渊阁东公廨也太子宫文渊阁尽为烧毁唯有前星门存焉即皇极殿之东也廊中有设浮图处护清人入接数日从胡一人夜半猝死人甚怪之世子逐日进候九王于武英殿　初九日世子留北京九王送貂裘貂衾锦褥各一袭于世子前　十一日世子留北京清人移世子馆所广仁街西路边闾家即万历驸马万炜子家也清人奉世子往见员役皆陪行其家舍结构宏丽而庭除狭隘我人马决不得容接故清人还报于九王改定他家万驸马父子城陷之日皆走死于城东云而未知其真的也宣传官尹廷俊率城外留屯军兵一百三十四名入来　十二日世子留北京八王十王追流贼不及而还　十三日世子留北京午时移寓于馆所即隆庆驸马侯姓人第亦广仁街之西也其宏杰殆非闾里家所比墙内有石假山山上建一小阁登临可以俯瞰长安矣　十五日世子留北京清人有出渖者状启付送状启世子行次本月初二日摄政王一时随入北京之后气候安宁入城之日以衙门分付只使译官禁军陪从臣他余员役等一切拦阻使不得陪入置在城外阵中故初四日清人出渖而末由探得往来一行大小闻见之事不得驰启极为惶恐清人入城之后军机甚密凡干大小处置之举未能一一详闻大槩汉官之续续投来者并为仍旧察任而亦以清人使之摄察云云清兵赶逐流贼至保定府人马瘦困不得逐及十二日回还入城流贼骑兵尚有六七万遁向山东而所掠金银轻宝则疾驰搬运已在军前清兵尾击只获宫女百余人彩段七万余匹夺来云云皇子八岁儿一人被执于流贼置在军中一时率去云云皇帝皇后则遇害之后都民收厝于去皇城百里许北镇山有清人分付后当为改葬云云诸王诸将分给家舍世子所馆处亦为定给本月十三日已为移寓而处所狭窄许多人马容接极难在城外员役军兵纔得入城陪卫而蒭粮罄竭人马俱饥自衙门若干给料而名曰老米尽腐无比触手飞屑糖土居半八不堪饥乏一番糊口则腹痛辄作病卧相继自行中艰难拮据以救目前之急而些少行资亦已竭尽万无可继之路出还迟速杳然莫知前头之事极为闷虑云云 
　　十六日世子留北京领兵将南斗爀以衙门分付率军兵入屯于玉河馆 【是日有此后勿为问安之令云矣】 
　　十七日世子留北京蒙古王弟来谒辞归馈茶果以送　十八日世子留北京世子陪卫炮手一百三十四名领兵所率六百名九王赏赐有差 【领兵彩段一百匹偏将四十匹之军兵各二十匹钱文则称名六贯式分给】 
　　二十二日世子留北京世子早朝往候于武英殿见龙将言及出还沈阳之意龙将答曰当报知九王前云差晚世子更见则龙将曰以分彩军兵事无暇报知明早图之云云　二十三日世子留北京世子朝进武英殿见龙将则龙将曰九王前言及世子出渖之事九王许令明日出还而八月当为入来云云　二十四日世子早朝往候武英龙将更禀世子出渖之意九王许令今日出去八月间皇帝入来时率嫔宫大君一时入来云早食后世子临发衙译来言一行员役三十六名各给彩段十五匹拜谢于武英殿门外 【当初衙门只录三十七人而去放给以则此数世子还馆所他员役之不得受者以此分给有差至于军牢辈俱得参焉】 午时世子发行出自东门申时至通州城东十里许江边止宿内官司御宣传官禁军以下落留皇帝固山额真领率甲军之还渖者世子一时出来军兵之数十余万云而蒙人居多焉领兵将南斗爀军兵亦为出还而直向山海关大路而行　二十五日世子卯初发行自 【自：至】 夏店少歇未末三河县川边止宿去夏店三十里也　二十六日卯时发行到邦均店少歇去三河四十里也申时到蓟州城南五里许止宿去邦均三十里也 
