<!-- { "loadSidebar": true } -->
　　二十一日礼部招三宰臣范文程等五六人在座出示本国所撰碑文二道曰此文中禁暴止掠等语殊未稳当楚庄王伐郑是以诸侯伐诸侯之事亦不可援而比之并宜删去且十年约和一朝开衅无非贵国之自取今兹我兵之东出也南汉之危江都之急有不可言而终是曲全永以好此实前古所未有之事亦宜张大之照人耳目兹与诸宰相议云诸宰答以此乃措语间疏略之失当通本国而改撰云　二十六日状启内林友闻初十日入来其赍来三色南果及咨文碑文等无事呈纳而出于望外深以为喜至于内官以使臣例待之别处东馆为白乎□碑文段过四五日之后招臣等于礼部范文程加利博士及汉人六七人会坐出示曰此碑文多有未尽处今番皇帝出去之时大布恩德少无横侵而有禁暴止掠等语不亦未安乎且江都见陷之时国王后宫嫔宫大君及诸宰臣家属极尽护恤无事奉来其德甚大此一件事专没之此何意也初无暴掠而强记之莫重之德已忘之尤不当也至于楚庄王引喻之事亦不着题楚庄王其时诸侯也自有周天王而比之于今亦甚未安云云臣等曰吾等不见碑文草当见之后答之文程出臣等看过后答曰大人等所言虽是而此不过作者措语之辞今番皇帝出去时少无暴掠之事此非皇帝之禁暴止掠之恩耶然我国之制送二文者欲使择用至于措语间未安者则改之何害惟大人所言焉仍与之论难良久范文程曰吾等亦当与诸人详议讲定宰臣等姑退云云为白去乙臣等退来为白有如乎昨日又招臣等于户部龙马两人及范文程加利博士等又在座出示碑文曰楚庄王引喻之文则不用之此一文欲用而多有如减处吾等略构添入之语诸宰臣等见此后细通于朝鲜此文中以此意措语添入可也臣等求见之则有所云云臣等曰添入之语一番看过之后恐有遗忘之患欲誊书云则文程曰只令见之不可誊送云臣等强而后许之同添入语誊书上送为白在果臣等察其气色自己未助兵之事及我国失和之端皇帝终始布惠之德必欲备细纪之是白齐大槩大小文字皆以蒙书翻译进览于皇帝前而文字与飜译意味顿殊暴掠之语方言不好故厌之凡文书撰出之际必须商量而为之宜当是白齐同碑文二道誊书留置本文则还出为白乎□即使改撰入送为白乎矣如又不当则更使改送云云为白去等令备局相议改撰从速入送为白齐 
　　三月初七日状启椴岛脱逃之众无所于归屯聚一岛为白有如可今者投入于此沈志祥为其领首男女并或云三四千或云五六千亦处于辽东近处此处之人夸张言说而未能的知是白齐　二十四日状启龙将使郑命寿传言于使臣处婚媾可合之人加数书给亦累次往复使臣以不可擅自书给之意峻斥言之则又举臣□□鲁名而言之为白去乙使臣曰勑使出来时有所云云而大朝亦归之于当身为有去等吾何敢来此勒定乎此意问于朴□□鲁处可也云云为白乎矣犹不来言于臣□□鲁处为白去乙臣□□鲁招郑命寿通言于龙将曰因使臣得闻婚媾之事语及于吾家云不胜惊怪吾虽有男女而婚媾已毕更无他处子之意反复开陈则龙将听而然之更不提去为白去乙命寿处更为密探则龙将言于王子已为定夺为白齐　六月二十一日龙将来见世子手持前日所进黄丝广大以清主之言称太广欲求稍小者十五六条即将其由启请于朝夕龙将送郑命寿以清主之言求旗杠竹二十即令译官安大起往义州取来仍启闻于朝　三十日午后清主急邀世子大君即诣其阙则诸王皆会引入庭中东西分坐俄有女队簇拥一妇人直升清主坐榻之前行交抱礼 【清人逢亲故于相别之余则其俗与之抱腰相持侧肩而拜盖然也】 降与诸王迭相交抱即入内而去乃引遮迄罗王子受叩头礼然后引王及世子大君升堂行茶设酒肉而罢盖清主之女为遮迄罗王子之妇是日与其夫归宁以牛羊享于清主故仍会飨诸王而请我世子以示亲厚之意也　七月初十日午范文程龙马皮波博士佳蔺博士卢时博士虎皮博士甫太平等十人来到馆所招使臣及内官罗嶪使之参听而出示本国陈奏咨文及勑本曰此咨文甚为不似故不敢奏闻只以言语陈达矣崔政丞赍去敕书中果有永不征兵之语乎贵国欲扼征兵之令而有此陈奏何也 
　　十一日龙马两将到馆所招使臣及内官使之参坐而言曰昨有未尽之言且有所闻之事欲令使臣等参听而去矣仍曰当初定约时征兵一事无论多少不曾持难而今皇帝特量事势减征五千此甚略少乃敢违拒是何道理世子既知此间事情而昨于众会亦欲庇护本国强辨以答俺等中心愦乱不知其所以世子曰昨日大人举咨文问之我不过随其文字而辨其事情耳世子于军国事非所预知而况国王采朝廷众论有此陈奏我是在下之人何敢是非于其间乎龙马曰自丁卯以来国王不信俺等之言每为朝臣所误前日之事足以鉴矣今国王则必不忘前约而又听朝臣之言致有如此之举亦将因此而得罪俺等得罪则国王与朝臣安得无事乎向化走回人刷送事皆是约条中所言而迄无举行之意世子每每自此搪塞是世子大君不欲东还而国王亦不念世子大君也向化则若一时刷还非若树木之生由己孽岂可每每责出乎世子曰使臣及内官详听以去吾亦当报知于国王前矣龙马曰窃闻贵国多铸红夷炮云闻不胜惊怪是何不告私铸而铸之将欲何用世子曰本国元无火炮自前虽有天字玄字铳不过用于舟师以防南警而已于红夷炮铸得无用亦无铸成之匠何许诬国之人做此无形之言以诉之乎如此流言两将亦宜察听之矣龙将曰然则幸甚俺等既有所闻不得不告世子曰随闻来说不胜感幸龙马曰俺等之言无非衷告世子以为果然而详通于国王使事事听施则世子大君之东还何难往来何难不然俺等皆将罪死世子亦不可怀思东归矣因起去　二十二日以衙门分付世子大君乘早赴会则诸王皆会于阙外别馆之庭东西班坐后清主乃出引蒙古数十人受叩头礼因陈杂戏以娱之于是我国之倡优 【即被掳在此而清国之廪料者】 交戏而前清主使龙将传言于世子曰蒙古之在深处者今兹入朝其知之俄而又送龙将指倡优而问于世子曰此辈在本国自公家教隶乎世子答曰渠自私习以为生耳设肉行茶酒而罢 
　　八月初六日朝龙马两将来见世子曰六月内整齐军兵待命事曾已丁宁分付则今无更为分付之事而师期已定于今二十五日若待往复而入来万无及期之望军兵既已整齐则使宣传官言于使臣一边启知而急先行军须不出二十二三日到此可也若失此期后期之律当归于国王俺等及世子定陷不测之地世子曰边臣虽已整齐似无不待朝廷分付经先入来之理以此为虑龙将曰然则定难免失期之律矣仍起去即令宣传官崔鸣俊骑急马持状启而还　同日状启即刻龙马两将来见世子曰六月内整齐军兵待令事曾已丁宁分付则今无更为分付之事师期已定于本月二十五日此宣传官入去之后更待本国分付入来则已无及期之望帅臣既已整顿则一边启知国王一边行军须及二十三日到此若失其期则后期之律当归于国王而俺等及世子定陷不测之地云云为白去乙世子答曰边臣虽已整顿似无不待朝廷分付经先行军之理以此渴闷龙将曰然则定难免失期之律且皇帝之命虽不禀定何可违逆乎更无所言即为起去为白卧乎所到此地头事势罔极不得已监兵使处一边启知一边急速行军之意移文为白卧乎事　十二日清主率诸王以下露顶拜佛于实胜寺 【在西门外即清主所建也】 诸王争施金帛驼马世子大君亦随而往返送金两纸地于寺 【拜佛时我国上下独免脱帽露顶】 二十一日内官白大圭领侍女十入来　二十三日助防将林庆业以军兵事入来 
　　二十四日林庆业还向凤凰城临行来宿馆所引见而送　同日状启本月二十一日夕内官白大圭率侍女入来自路上直为馈置东馆在此之人切不令相通但使金郑两译往来问答为白遣二十五日午间龙马两将亲往东馆阅视侍女问于内官曰此人等何许人耶内官答以各道选送女人或是内婢各司婢或是女妓酒汤云则龙马勃然曰当初所约虽非士族岂可以贱娼充送乎内官曰婚媾则以士族相约侍女则勿论良贱只择其伶俐可合使唤者选来云云则龙马大为不满而去翌日朝招致内官于衙门曰贱娼不合于侍女姑待更分付出去云还令领置于东馆使不得出入为白卧乎所大槩女妓酒汤则出处以养汉的知之所尝贱恶必有退却还送之事是白乎矣时无更为分付之事未知结末之如何是白齐　二十三日申时量助防将林庆业入来直为接置于西馆虽不得与馆所人相接此处方为苦待之际庆业之行得及于二十三日之期且以军兵陆续入来之事详细传说龙马两将即来衙门大为喜色云云为白乎矣其间林庆业问答曲折段只令金郑往来臣等则不得预闻林庆业自当详细驰启是白齐　二十六日状启本月二十四日助防将林庆业出来辞于世子前发行之际林庆业招致衙门改分付使之勿还义州留在凤凰城催督进兵为白有齐且清兵四十余人数日前以我国军兵迎候事出而或云直往义州或云留在凤凰城催督是如为白乎矣未知的往某处是白齐军兵粮饷段此处虽未知优给而似有若干接济之意是如为白乎矣亦未能的知是白齐　二十七日清人举兵而西以要土头头为前锋是日先发清主出自东门祷于城隍祠转北而往射厅戒告要土以下诸贝勒而送世子大君亦随而往返　九月初二日清人以我军寂无声息送黄旗催督且令我人偕往即使译官金命吉姜海寿骑急马出去 
