<!-- { "loadSidebar": true } -->
　　十六日勑使发行讲院官员则通于边译周旋得免　二十九日平安监司军官金光熵义尹军官文德章入来獜坪大君差病还宅　六月初三日衙译韩甫龙来索大竹数个将用于皇帝所乘车舆云云　初五日郑译以西行马匹不好咆哮百端至于内官朴昌守殴打辱叱馆中惊骇　十六日前后领兵将朴翰男南斗赫各率所带军兵自北京宁远出来屯于野坂江边　十八日世子未时还馆世子偕诸将直往前帝陵所从上北而入诣阙罢还前政承崔鸣吉李敬舆前判书金尚宪辅养官金堉宰臣讲院医官问安　二十一日郑命寿来讲院以衙门意来言凤林大君趁来月二十五日来到沈阳事且极择炮手依前数留屯安定之间令即赴师期俾无生事云此意入达后即为驰启　七月初六日于士介博氏与刑部官来诣世子前言前日行路清人犯驾罪夺爵罚银事也　初八日下令曰今将远离心甚缺然前完城府院君崔前判书金令留馆户房月送粮馔以补厨用　初九日前政承崔右相李前判书金问安崔金两相谢恩粮馔赐给事也　初十日前政承崔鸣吉上谢启曰伏以久滞殊方备尝处旅之危苦叨幸异数忽纡周急之恩私臣岂堪兹惠出过望伏念臣智昧识务才乏匡时早际昌辰虚辱圣明之知遇晚窃盛位适属王室之艰难惟思少纾主忧不敢自为身计只缘贱虑之多误以致奇祸之荐臻衬星辉于三年亦云私幸瞻燕云于万里其将畴依不图罪衅之余生遽被眷恤之下逮德音昭布丁宁惜别之言荣光曲加缱绻愍老之念回离照于幽谷返春华于梯　勑廪庖以俾分特轸枵腹之患溉釜鬵而有待浑忘覆餗之羞交感泪而难禁觉饥肠之易饱倘非偏荷于洪造何以获齿于诸臣兹盖伏遇王世子邸下潜德□彰仁声夙着怜微物之服力帷盖必收思昔日之亲劳簪履不弃挽回西江之清水沾丐涸辙之穷鳞臣敢不生则衔恩死亦无憾桑榆景迫纵云余日之无多蛇鹊忱微尚期寸心之图报臣无任惶恐陨越之至谨奉启以达 
　　十六日崔相李相金判书上馆问安十七日寅时举动出往野坂为送元孙也獜坪大君随行宾客以下员役并陪行世子进驻混河江边幕次元孙临行出与宰臣讲院拜别去留之际上下情事可忍言哉未时世子乘小艇溯流使渔人投网行至大王林亭而下舟还至野坂乘暮还于馆所　八月初四日凤林大君并夫人行次到馆　初五日郑译以衙门意来言北京运粮事若过今冬则不如不送便竭力施行以生大色则必有喜事云云此意并及于宰臣状启中　初九日卯时举动随诸臣往前帝陵庙小祥完敛事也前政承崔鸣吉李敬舆金尚宪上馆安问　十一日卯时举动随诸臣往前帝陵庙虞祭事也　十五日獜坪大君并夫人行次发行巳时世子举动往野坂为送大君之行　四月初九日西行日记世子沈阳离发西行未时行到永安桥西边止宿在九王阵纔数里许盖九王使之常近行阵中也军兵车马骈阗广野风沙眯目人莫开睫初十日卯时离发在九王阵中前进西出古长城即辽蒙交界也九王暂时驻兵世子亦下马少歇申时止宿于辽河东边去永安六十里也风势如昨终日不止至初昏风止雨作夜半乃霁而一行各设布幕仅免沾湿 
　　十一日卯时到辽河水深盈丈夫马则卸鞍泅涉辎重卜物以船载之而船只鲜少未易得济世子马久坐河边九王先渡遣两博氏使之护涉且送小船一只世子率陪从人员安稳渡河入见九王于阵中因即前进去辽河二十里许止宿地名则清人谓之狼胥山而大野中了无山形而必是清人之讹传也我国交替军六百名先已到此矣时领兵将平安虞候南斗爀来诣肃拜十二日朝雨微洒待晴发行与交替军或相先后目见其行役之苦人如鬼形马无完足人病者载马而呻吟马病者弃路而颠仆其间关跋涉之状有不忍言当午九王驻兵世子亦少歇于阵中只率译官徐尚贤辈数人而已余不得从焉申时到豆乙非止宿去狼胥山四十里许矣九王送二雉于世子前铁骑笼络大野见一雉兔则且驰且射矢发如雨飞走皆不得免焉是夕世子有感冒未宁之候且有泄泻之渐不换金正气散加入剂进临卧进服十三日卯时发行至城近处残山断陇始得见焉九王驻兵坐于丘陵上世子亦少歇于阵前陪从人员分赐羊肉蜜果申时行到地名愁乙古村落往往相望畴田开垦播种即锦州卫所官屯所而南去锦州三日程云矣有一大渠水深泥泞军马沓至我行卜驮马瘦难涉世子驻马亲令駈人使之合力扶护各驮得免颠沛仍于渠边止宿去豆乙非六十里矣十四日卯时发行前进出栅门外始见蒙人之居或毡车或芦幕五六成屯处处居焉葛林博氏于中路以九王之言来传于世子前曰明日欲为行猎世子亦抄率善骑射者从焉世子曰山乎野乎博氏曰明日所经一面有山而素称多兽故王欲与世子行猎耳世子曰敢不惟命葛林即还本阵是日行六十里许蒙古村止宿阵边有蒙人数户世子乘多步临见其所居编芦为幕男女五六同居内有一炊鼎外有一车子而已无他所储之物问之则就其水草移来者纔数日云矣十五日卯时行军五里许九王驻兵不进未知其由俄闻有俘获汉人之说世子使译官徐尚贤微探于阵中则范文程密言曰山海总兵吴三桂遣副总一人游击一人来言山西流贼春秋初犯围皇城三月皇城见陷皇帝兵逼自缢后妃皆自焚国事至此已无可为贼锋东指列郡瓦解唯有山海关独存而力弱兵单势难抵当今闻大王业已出兵若及此时促兵来救当开山海关门以迎大王大王一入关门则北京指日可定愿速进兵九王欲探其言之虚实遣其妻弟拜然与汉将一人偕往山海关汉将一人则方留在军中云云而军机甚密末能详知矣夕时衙译李芿叱石以九王分付来言曰自明日当为倍程而世子一行人马之瘦残者势难及行抄出其可堪致远者随焉且交替军兵远路驱驰亦难一时行使之差后入来自是军情喜幸焉阵边有蒙人数户居焉而泉源不敷水色如土一夕需用亦不给焉即令禁军辈凿井于谷口卑湿之处几至一丈之深而终不得水故远汲于大野污泥之中而其水不堪饮柴草且不丰茂驱人甚苦焉 
　　十六日卯时发行世子往见九王于行阵迤南而行五十步许少歇于丘陵上又行六十里许止宿南去古长城十五里也所经多沮洳之地至一渠蒲柳甚密见之无异平陆而泥土没马清人先行者多见陷溺仅得拔马而出至如骡驴之属颠毙于泥中者颇多我行骑卜瘦残莫甚而无一马见陷可谓幸矣军过渠之后十里长川浑浑成流其兵马之众盛可见于此矣　十七日卯时发行踰古长城即中原地界也至临宁城西少歇九王送一獐于世子前即受之叩申时至义州卫南二十里许止宿是日行八十里宣传官尹俊 【俊：在第十五字廷下】 廷译官申继黯李黯等以军粮领来事义州入送十八日卯时发行申时到地名双曷之止宿是日行八十里宣传官尹廷俊译官申继黯等义州卫军粮二十石领来　十九日卯时发行午时到锦州卫大军从北门入城中军马纷沓不成行伍矣城内闾阎栉比而兵燹之后居民鲜少世子过祖大寿祖大乐旧居范文程亦偕往周览两人家其结构宏杰甲于城中重门复室金碧炫耀甃砖石砌雕刻奇形文垣粉墙穷极华丽而大寿之家则尤为侈奢或云中原巨室之家过于此者多矣而我国则虽至尊之居不能如是其华者其黩货取怨以致覆败之说殆不虚矣世子因过我国军兵留屯之处领兵将朴翰男率兵五百五十四名已往宁远卫只有五六名留在死于染病者二十余名云矣未时世子从西门出二十里许止宿出门之际陪从相失禁军辈不得随行讲院请罪各决棍五度领兵将留屯军官崔俊贸持菜物陪来宿所处行中病马九匹逢授而去 
　　二十日卯时发行行三十里许九王设幕下坐请世子言曰俺当少歇而行世子先往止宿处世子先行至连山驿城东清兵先阵已围布帐矣九王追到世子往见俄而吴三桂又遣将官于九王曰贼兵已迫朝夕且急愿如约促兵以救九王即发驰行促令世子只率轻骑以随上下颠倒单骑是□旱行卜驮则使司御朴宗宁领率追来一行皆未及打火矣达夜疾驰人马饥渴黄埃涨天夜色如漆人莫开眼咫尺不辨至宁远城下夜已三更矣不分城堞之远近只见城中火晕始知城下过去矣过城底坑堑出没上下如发山入井鱼贯跋涉仅免颠沛晓头至沙河所城外九王驻兵小歇世子露坐田畴间陪从之人各持缠牵困顿相枕露气沾湿尘沙蒙幂颜面衣冠变如他人　二十一日是日无问安黎明行军至四十里许少驻即发我行员役或饥过中后所前屯卫中前所至关外十五里许日已昏黑屯兵不进一昼夜之间行二百里矣供帐物物唯数驮随行而是夕则亦不能得达世子露坐路边陪从之人借得清人军幕铺排糖竹世子入歇经夜夕供终不得进一行之饥馁困顿可知矣清兵披甲戒严夜半移阵骈阒之声四面沓至关上炮声夜深不止我行单子头会一处坐而终雷其危怖之状有不可言　二十二日是日无问安平明清兵进迫关门五里许烟尘下炮声大发俄而吴三桂率诸将十数员甲数百骑出城迎降九王受拜礼于阵中进兵城中数里许下马而坐汉人清人频数往来清兵左右阵一时驰入关门竖白旗于城上然后九王继而入关盖吴将与流贼交兵而出城矣两阵酣战于城内数里许庙堂前飞丸乱射于城门世子倚城底菜圃中墙壁而坐九王所驻处纔隔五六家矣九王请世子世子即就入见坐未定九王便起上马曰世子亦当随往战所世子不得己黾勉随行躬擐甲冑立于矢石之所禁军披甲者只四五人其余陪从之人皆战服而已炮声如电矢集如雨清兵三吹角三吶喊一时冲突贼阵发矢数三巡后剑光闪烁是时风势大作一阵黄埃自近而远始知贼兵之败北也一食之顷战场空虚积尸相枕□满大野骑贼之奔北者追逐二十里至城东海口尽为斩杀之投水溺死者亦不知其几矣初更九王还阵于关门五里许战场近处世子随还阵外止宿我国炮手一百三十五名自宁远卫入来而方战之时未及用焉领将则晋州出身全信碧潼出身金忠寿也 
