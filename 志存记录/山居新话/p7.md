<!-- { "loadSidebar": true } -->
    文宗好食蛤蜊，中有碎破不裂者，上焚香祝之。俄顷自开，中有螺髻璎珞，衣履菡萏，谓之菩萨。上置之金粟檀香合赐与善寺，令致敬焉。余于杭城故家，见蚌壳二扇，内有十八尊大阿罗像，纤粟悉备。后归之答里麻思的左丞，欲求其理，又不可强言曲解也。
    唐李景略，尝宴僚佐，行酒者误以醯进。判官京兆任迪简，知景略性严，恐行酒者获罪，强饮之。阿怜帖木儿北渡，访西镇国吉剌失的长老。长老迎之甚喜，留坐，嘱侍者□后好酒一尊为礼。长老执杯，王尽饮之。长老曰：“尊客远临，当进两杯。”王良饮之。回盏及唇，长老大惊，乃酽醋也，即欲捶侍者。王曰：“酒、醋皆米为者，我不厌之，何怒耶？”怒不能释。王曰：“欲留我坐，须勿怒。我有佳酝，取来共饮。”尽欢而散。较之任迪简尤可重矣。
    松江曹云西知事，善书画。杭士李用之访之，殁于馆中。云西敛之正堂，葬之善地，亦希有也。可与范云迎王咳丧还家营敛之事相同，漫识于此，以励薄俗。
    ◎后序
    国家承平日久，制度、文物、礼乐之盛，无不著在大典，布之成书。其底治于我朝，实比隆于三代。予归老山中，习阅旧卷或友朋清谈，举凡事有古今相符者，上至天音之密勿，次及名臣之事迹，与夫师友之言行，阴阳之变异，凡有益于世道，资于谈柄者，不论目之所击，耳之所闻，悉皆引据而书之，积岁月而成帙，名之曰《山居新话》。其不敢饰于文者，将欲使后之览者便于通晓，抑且为他日有补于信史之一助云尔，爰是为序。至正庚子三月既望，中奉大夫、浙东道宣慰使、都元帅杨识。
