<!-- { "loadSidebar": true } -->
　　吴孙皓立。晋文王与皓书曰：“圣人称有君臣然后有上下礼义，是故大必字小，小必事大，然后上下安服，群生获所。逮至末涂，纯德既毁，剿民之命，以争强于天下，违礼顺之至理，则仁者弗由也。方今主上圣明，覆帱无外，仆备位宰辅，属当国重。惟华夏乖殊，方隅圮裂，六十余载，金革亟动，无年不战，暴骸丧元，困悴罔定，每用悼心，坐以待旦。将欲止戈兴仁，为百姓请命，故今命偏师，平定蜀汉，役未经年，全军独克。于时猛将谋夫，朝臣庶士，咸以奉天时之宜，就既征之军。藉吞敌之势，宣遂回旗东指，以临吴境。舟师泛江，顺流而下，陆军南辕，取径四郡，兼成都之械，漕巴汉之粟，然后以中军整旅，三方云会，未及浃辰，可使江表底平，南夏顺轨。然国朝深惟伐蜀之举，虽有静难之功，亦悼蜀民独罹其害，战于绵竹者，自元帅以下并受斩戮，伏尸蔽地，血流丹野。一之于前，犹追恨不忍，况重之于后乎是故旋师按甲，思与南邦共全百姓之命。夫料力忖势，度资量险，远考古昔废兴之理，近鉴西蜀安危之效，隆德保祚，去危即顺，屈己以宁四海者，仁哲之高致也。履危偷安，陨德履祚，而不称于后世者，非智者之所居也。今朝廷遣徐绍、孙彧献书喻怀，若书御于前，必少留意，回虑革算，结欢弭兵，共为一家，惠矜吴会，施及中土，岂不泰哉！此昭心之大愿也，敢不承受。若不获命，则普天率土，期于大同，虽重干戈，固不获已也。” 

　　●卷三 

　　○武帝 

　　乙酉泰始元年。 
　　泰始二年八月，谒崇阳陵，诏以衰绖行，不果。初，文帝之崩也，羊祜谓傅玄曰：“三年之丧，虽贵遂服。自天子达而汉文除之，毁礼伤义，常以为欢。今上天纵至孝，有曾闵之性，虽夺其服而实行丧礼，丧礼实行，除服何为耶若因此革魏之薄而守先王之法，以敦厚风俗，垂之百代，不亦美乎！”玄曰：“汉文以来，世乃浅薄，不能复行国君之丧，故因而除之数百年，一旦复古，恐难行也。”祜曰：“就不能使天下如体，且使主上遂服，不犹为善乎？”玄曰：“若主上不除而臣下除，此为但有父子，无复君臣，三纲之道亏矣。”君子曰：“傅玄知无君臣之伤教，而不知兼无父子之为重，岂不蔽惑哉！废君臣之丧，不降父子之服，故四海黎庶，莫不尽情于其亲，三纲之道，二服恒用于私室，而王者独尽废之，岂所以孝治天下乎！诗云‘犹之未远’，其傅玄之谓也。” 
　　十二月，吴讨山贼，施但还都建业。初，望气者云荆州有王气破扬州而建业宫不利，故皓徙武昌，遣使者发民掘荆州界大臣名家冢与山冈相连者以厌之。既闻但反，自以为徙土得计也。使数百人鼓操入建业，杀但妻子，云天子使荆州兵来破扬州贼，以厌前气。 
　　泰始七年，吴复取交趾，初，霍弋使杨稷、毛炅等戍交趾，与之誓曰：“若贼围城，未百日而降者，家属诛；若过百日而城没者，刺史受其罪。”及吴陶璜围之，稷等日未满而粮尽，乞降于璜。璜不许，而给粮使守。吴人并谏，璜曰：“霍弋已死，无能来者，可须其粮尽，然后乃受，使彼来无罪，而我取有义，内训吾民，外怀邻国，不亦可乎！”稷、炅粮尽，救不至，乃纳之。 
　　泰始八年，吴陆抗拔西陵，羊祜救，不及。羊祜既归，增修德信，以怀吴人。陆抗每告其边戍曰：“彼专为德，我专为暴，是不战而自服也。各保分界，无求细益而已。”于是吴、晋之间，余粮栖亩而不犯，牛马逸而入境，可宣告而取也。沔上猎，吴获晋人先伤者，皆送而相还。抗尝疾，求药于祜，祜以成合与之，曰：“此上药也，近始自作，未及服，以君疾急，故相致。”抗得而服之，诸将或谏，抗不答。孙皓闻二境交和，以诘于抗，抗曰：“夫一邑一乡，不可以无信义于人，而况大国乎臣不如是，正足以彰其德耳，于祜无伤也。”或以祜、抗为失臣节，两讥之。习凿齿曰：夫理胜者天下之所保，信顺者万人之所宗。虽大猷既丧，义声久渝，狙诈驰于当涂，权略周乎急务，负力从横之人，臧获牧竖之智，未有不凭此以创功，舍兹而独立者也。是故晋文退舍，而原城请命；穆子围鼓，训之以力；冶夫献策，而费人斯归；乐毅缓攻，而风烈长流。观其所以服物制胜者，岂徒威力相诈而已哉！自今三家鼎足四十有余年矣，吴人不能越淮、沔而进取中国，中国不能陵长江以争利者，力均而智侔，道不足以相倾也。夫残彼而利我，未若利我而无残；振武以惧物，未若德广而民怀。匹夫犹不可以力服，而况一国乎力服犹不如以德来，而况不制乎是以羊祜恢大同之略，思五兵之则，齐其民人，均其施泽，振义纲以罗强吴，明兼爱以革暴俗，易生民之视听，驰不战乎江表。故能德音悦畅，而襁负云集，殊邻异哉，义让交弘，自吴之遇敌，未有若此者也。抗见国小主暴，而晋德弥昌，人积兼己之善，而己无固本之规，百姓怀严敌之德，阖境有弃主之虑，思所以镇定民心，缉宁外内，奋其危弱，抗权上国者，莫若亲行斯道，以侔其胜。使彼德靡加吾，而此善流闻，归重邦国，弘明远风，折冲于枕席之上，校胜于帷幄之内，倾敌而不以甲兵之力，保国而不浚沟池之固，信义感于寇仇，丹怀体于先日。岂设狙诈以危贤，徇己身之私名，贪外物之重我，暗服之而不备者哉！由是论之，苟守局而保疆，一卒之所能；协数以相危，小人之近事；积诈以防物，臧获之余虑，威胜以求安，明哲之所贱。贤人君子所以拯世垂范，舍此而取彼者，其道良弘故也。 
　　泰始九年，理邓艾，以其孙朗为郎中。时樊建为给事中，晋武帝问诸葛亮之治国，建对曰：“闻恶必改，而不矜过，赏罚之信，足感神明。”帝曰：“善哉！使我得此人以自辅，岂有今日之劳乎！”建稽首曰：“臣窃闻天下之论，皆谓邓艾见枉，陛下知而不理，此岂冯唐之所谓虽得颇、牧而不能用者乎？”帝笑曰：“吾方欲明之，卿言起我意。”于是发诏治艾焉。 
　　泰始十年，以嵇绍为秘书丞。 
　　王裒与济南刘兆字延世，俱以不仕显名。裒以父仪为文王所滥杀，终身不应征聘，未尝西向坐，以示不臣于晋也。 
　　咸宁四年，羊祜卒，初，羊祜攻江陵，以军法欲斩王戎。夷甫又忿祜，言其必败，不相贵重。天下为之语曰：“二王当朝，世人莫敢称羊公之有德。” 
　　咸宁五年，吴天纪三年夏，郭马反。先是，吴有说识者曰：“吴之败，兵起南裔，亡吴者公孙也。”皓闻之，文武职位至于卒伍有姓公孙者，皆徙于广州，不令停江边。及闻马反，大惧曰：“此天亡也。” 
　　太康六年，刘毅卒。毅尝上疏论宜罢中正，除九品，未能改。初，陈群为吏部尚书，制九格，登用皆由于中正，考之簿世，然后授任。 
　　太康八年，太庙殿陷，改营之。武帝改营太庙，南致荆山之木，西采华山之石，铸铜柱十二，涂以黄金，镂以百物，填以丹青，缀以珠玉，以丽之也。 

　　○惠帝 

　　元康七年，以王戎为司徒。是时，王夷甫为尚书令，乐广为河南尹。王夷甫、乐广俱以宅心事外，名重于时，故天下之言风流者称王、乐焉。 
　　永宁元年，齐王冏辅政，齐王冏之方盛也，有妇人诣大司马门求寄产，吏乃诘之，妇人曰：“待我截齐罢便去耳。”言讫不见。有识者闻而恶其言，至二年，而冏被诛。 

　　○怀帝 

　　永嘉五年，琅琊王睿击华轶，斩之。初，刘琨知轶必败，谓其自取之也。 

　　○愍帝 

　　建兴三年，丞相睿加王敦都督江扬等州军，而敦潜畜异志矣。初，王夷甫言东海王越转王敦为扬州，潘滔初为太傅长史，言于太傅曰：“王处仲蜂目已露，豺声未发，今树之江外，肆其豪强之心，是贼之也。” 
　　建兴三年，愍帝在长安，为刘粲所攻。粮尽，太仓有曲数十饼，屑之为粥，以供奉帝，曲屑尽，遂降。 

　　○康帝 

　　翼风仪美劭，才能丰赡，少有经纬大略。及继兄亮居方州之任，有匡维内外，扫荡群凶之志。是时杜乂，殷浩诸人，盛名冠世，翼未之贵也。常曰：“此辈宜束之高阁，俟天下清定，然后议其所仕耳。”其意气如此。唯与桓温友善，相期以宁济宇宙之事。初，翼辄发所部奴及车马万数，率大军入沔，将谋伐狄，遂次于襄阳。 

