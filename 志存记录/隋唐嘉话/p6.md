<!-- { "loadSidebar": true } -->
　　兵部尚书韦嗣立，景龙中中宗与韦后幸其庄，封嗣立为逍遥公，又改其居凤凰原为清虚原，鹦鹉谷为幽栖谷。吏部南院旧无选人坐，韦嗣立尚书之为吏部，始奏请有司供褥，自后因为故事。
　　「幽栖谷」以上，亦见《唐语林》五。以下似当另列一条。
　　昆明池者，汉孝武所穿，有蒲鱼利，[一]京师赖之。中宗朝，安乐公主请焉，帝曰：「前代已来，不以与人。不可。」主不悦，因大役人徒，别掘一池，号曰「定昆池」。既成，中宗往观，令公卿赋诗。李黄门日知诗云：「但愿蹔思居者逸，无使时传作者劳。[二]」及睿宗即位，谓之曰：「当时朕亦不敢言，非卿中正，何能若是！」无何而迁侍中。
　　又见《类说》五四《嘉话》。亦见《唐语林》一言语门。能改斋漫录六引作《隋唐嘉话》。今本《刘宾客嘉话录》亦载此条，唐兰考为误入。
　[一]「蒲」原作「捕」，据《唐语林》改。
　[二]「时传」原作「当时」，据《唐语林》、《刘宾客嘉话录》改，按《旧唐书》一八八《李日知传》作「时称」。
　　李侍中日知，初为大理丞。武后方肆诛戮，大卿胡元礼承旨欲陷人死，令日知改断，再三不从。元礼使谓李曰：[一]「胡元礼在，此人莫觅活。」李起谓使者：「日知谘卿：李日知在，此人莫觅死。」竟免之。
　　又见《类说》五四《嘉话》。亦见《唐语林》三方正门。
　[一]「礼」原作「李」，据《稽古》本、《说荟》本及《类说》、《唐语林》改。
　　中宗崩，既除丧，吐蕃来吊，深衣练冠待于庙，或曰：「今定陵自有寝庙，[一]若择宗室最长者，素服受礼于彼，其可乎？」举朝称善而从之。
　　亦见《唐语林》五。
　[一]「深衣……寝庙」十四字，《唐语林》作「或曰」，今据补「或曰」二字。
　　徐彦伯常侍，睿宗朝以相府之旧，拜羽林将军。徐既文士，不悦武职，及迁，谓贺者曰：「不喜有迁，且喜出军耳。」
　　亦见《唐语林》五。今本《刘宾客嘉话录》亦载此条，唐兰考为误入。
　　崔司知琬，中宗朝为侍御史，弹宗楚客反，盛气作色。帝优之不令问，因诏每弹人，[一]必先进内状，许乃可。自后以为故事。
　[一]「诏」原作「召」，据《说荟》本改。
　　代有山东士大夫类例三卷，其非士族及假冒者，不见录，署云相州僧昙刚撰。后柳常侍亦明于族姓，中宗朝为相州刺史，询问旧老，云：「自隋已来，不闻有僧昙刚。」盖惧嫉于时，[一]故隐名氏云。
　　《广记》卷一八四引作《国史补》，误。亦见《唐语林》二文学门。今本《刘宾客嘉话录》亦载此条，唐兰考为误入。
　[一]「惧」字据《说荟》本及《广记》补。《唐语林》作「惧见」二字。
　　李大夫杰之为河南尹，有妇人诉子不孝。其子涕泣不自辩明，但言：「得罪于母，死甘分。」察其状非不孝子，再三喻其母，母固请杀之。[一]李曰：「审然，可买棺来取儿尸。」因使人尾其后。妇既出，谓一道士曰：「事了矣。」俄而棺至，李尚冀其悔，喻之如初。妇执意弥坚。时道士方在门外，密令擒之，既出其不意，一问便曰：「某与彼妇人有私，常为儿所制，故欲除之。」乃杖母及道士杀，[二]便以向棺载母丧以归。
　　《广记》一七一引《异纂》，稍有不同。参见《朝野佥载》五、《大唐新语》四持法门。
　[一]「固请杀之」以上十字，《广记》作：「谓寡妇曰：『汝寡居，唯有一子，今告之，罪至死，得无悔乎？』寡妇曰：『子无赖，不顺母，宁复惜乎？』」
　[二]《广记》「杀」字在「杖」下。
　　裴知古自中宗、武后朝以知音直太常。路逢乘马者，闻其声，窃曰：「此人即当堕马。」好事者随而观之，行未半坊，马惊堕殆死。尝观人迎妇，闻妇佩玉声，曰：「此妇不利姑。」是日姑有疾，竟死云。其知音皆此类也。又善于摄卫，开元十二年终，年且百岁。
　　《广记》二○三引《异纂》，文字较略。
　　近代言乐，卫道弼为最，天下莫能以声欺者。[一]曹绍夔与道弼皆为太乐令，[二]享北郊，监享御史有怒于夔，欲以乐不和为之罪，杂扣钟磬，使夔暗名之，无误者，由是反叹服。洛阳有僧，房中磬子夜辄自鸣，僧以为怪，惧而成疾。求术士百方禁之，终不能已。曹绍夔素与僧善，适来问疾，僧具以告。[三]俄顷，轻击斋钟，磬复作声，绍夔笑曰：「明日盛设馔，余当为除之。」僧虽不信其言，冀其或效，乃力置馔以待。绍夔食讫，出怀中错，鑢磬数处而去，其声遂绝。僧苦问其所以，绍夔曰：「此磬与钟律合，故击彼应此。」僧大喜，其疾便愈。[四]
　　《广记》二○三引作《异纂》。亦见《唐语林》五。「洛阳有僧」以下，亦见今本《刘宾客嘉话录》，唐兰考为《隋唐嘉话》佚文。
　[一]「近代言乐……以声欺者」十七字，原误属上条，据《广记》、《唐语林》改。
　[二]「与道弼」原作「沈之弼」，据《广记》，《唐语林》改。
　[三]「具」，《唐语林》作「遽」。
　[四]「洛阳有僧」以下一百三十余字，原缺，据《广记》、《唐语林》、《刘宾客嘉话录》补。三书文字互有出入，今择善而从，以《唐语林》所载为主。
　　元行宾客为太常少卿，有人于古墓中得铜物，似琵琶而身正圆，莫有识者。元视之曰：「此阮咸所造乐具。」乃令匠人改以木，为声甚清雅，今呼为阮咸者是也。[一]
　　《御览》六一二引作《国朝传记》，文字甚略。《广记》二○三引作《异纂》。
　[一]「者」字据《广记》补。
　　太平公主于京西市掘池，赎水族之生者置其中，谓之放生池。墓铭云：龟言水，蓍言市。
　　又见《绀珠集》十《传记》。
　　今上之为潞州别驾，将入朝，有军人韩凝礼，自谓知兆，上因以食箸试之。既布卦，一箸无故自起，凡三偃三起，观者以为大吉征。既而诛韦氏，定天位[一]，因此行也。凝礼起家五品，至今犹存。
　　《广记》一三五引作纂异。
　[一]「位」原作「保」，据《广记》改。
　　今上既诛韦氏，擢用贤俊，改中宗之政，依贞观故事，有志者莫不想望太平。中书令元之、侍中璟、御史大夫构、河南尹杰，[一]皆一时之选，时人称姚、宋、毕、李焉。
　　亦见《唐语林》四企羡门。
　[一]「侍中」二字据《唐语林》补。《唐语林》「元之」作「姚元崇」，「璟」作「宋璟」，「构」作「毕构」，「杰」作「李杰」。
　　张同州沛之在州也，任正名为录事，刘幽求为朝邑尉。沛奴下诸官，而独呼二公为刘大、任大，若平常之交。
　　今上之诛韦氏，沛兄涉为殿中监，见杀，并令诛沛。沛将出就州，正名时假在家，闻之遽出，曰：「朝廷初有大难，同州京之佐辅，奈何单使一至，便害州将，请以死守之。」于是劝令覆奏，因送沛于狱曰：「正名若死，使君可忧，不然无虑也。」时方立元勋，用事于中，竟脱沛于难，二公之力。
　　萧至忠自晋州之入也，蒋大理钦绪即其妹婿，送之曰：「以足下之才，不忧不见用，无为非分妄求。」至忠不答。蒋退而曰：「九代之卿族，一举而灭之，可哀也哉！」至忠既至中书令，岁余以诛死。
　　《通鉴》二一○《考异》引作《小说》。
　　开元始年，上悉出金银珠玉锦绣之物于朝堂，若山积而焚之，示不复御用也。
　　又见《唐语林》二政事门下。
　　姚开府凡三为相，而必兼兵部，至于军镇道里与骑卒之数，皆暗能计之矣。
　　又见《唐语林》二政事门下。
　　郭尚书元振，始为梓州射洪令，征求无厌，至掠部人卖为奴婢者甚众。武后闻之，使籍其家，唯有书数百卷。后令问资财所在，[一]知皆以济人，于是奇而免之。后为凉州都督，[二]路不拾遗。藩国闻其风，多请朝献。自国家善为凉州者，郭居其最。
　　亦见《唐语林》二政事门下。
　[一]「后」原作「后」，「问」原作「闻」，据《唐语林》改。
　[二]「后为凉州都督」六字，《唐语林》作：「大足年间，迁凉州都督。元振风神伟壮，善于抚御，在凉州五年，夷夏畏慕，令行禁止，牛羊被野。」
　　今上之初，吐蕃倾国作寇，某官薛讷为元帅以御之，大捷而还，时有贺者退曰：「薛公谦而有礼，宜有凯旋。」
　　故事：每三月三日、九月九日赐王公以下射，[一]中鹿赐为第一，[二]院赐绫，[三]其余布帛有差。至开元八年秋，[四]舍人许景先以为徒耗国赋而无益于事，罢之，[五]其礼至今遂绝。
　　今本《刘宾客嘉话录》亦载此条，唐兰考为误入。原与上条相连，《说荟》本无此条，据《刘宾客嘉话录》另列一条。
　[一]「公」原作「宫」，据《刘宾客嘉话录》改。
　[二]「中鹿赐为第一」，《刘宾客嘉话录》作「中鹿鸣赐马第一」。此处似有脱误。
　[三]《刘宾客嘉话录》无「院」字。
　[四]「开」原作「闲」，据《稽古》本、《小史》本及《刘宾客嘉话录》改。
　[五]「罢之」二字，原作「乃破执之」，据《小史》本及《刘宾客嘉话录》改。
　　京城诸州邸，贞观初所造。至开元初李尚书入，悉卖与居人，以钱入官。
　　崔湜之为中书令，河东公张嘉贞为舍人，湜轻之，常呼为「张底」。后曾商量数事，意皆出人右，湜惊美久之，谓同官曰：「知无？张底乃我辈一般人，此终是其坐处。」湜死十余载，河东公竟为中书焉。
　　又见《类说》五四《嘉话》、《类说》六《传记》、《绀珠集》十《传记》。《广记》二六五(谈刻初印本)引作《异纂》。亦见今本玉泉子。
　　东封之岁，洛阳平御路，北市东南隅得铭汉丞相长史朱买臣墓云：「蓍言市，千载之后阿谁是？」
　　十七年，丞相源干曜、[一]张说以八月初五今上生之日，请为千秋节，百姓祭皆就此日，名为赛白帝。羣臣上万岁寿，王公戚里进金镜绶带，士庶结丝承露囊，更相遗问。
　　又见《类说》五四《嘉话》、《绀珠集》十《嘉话》。
　[一]「十七年丞相」五字原属上条之末，「十七」作「七十」，据《小史》本改。此记开元十七年事，见旧唐书玄宗纪。
　　十九年春，诏州县社及奠并不得用牲牢，荐脯醢而已。十九年夏，诏京都置太公庙于孔子庙之西，以秋春仲月上戊日致祭，汉留侯张良配享，置令丞、录事各一员。
　　原与上条相连，《类说》、《绀珠集》引上条均不及此节，今据《小史》本另列一条。
