<!-- { "loadSidebar": true } -->
　　台湾生番一节，昨台湾同知黄维煊护送法人德克碑进京议教堂事，面询生番地方险峻趫捷，美人屡攻不得手。李仙得虽曾去过，无奈伊何！且琉球禀闽师，甚感收抚难夷。岂日本所应过问？

　　王补帆函告李仙得为厦门领事，殊不安分。今闻招令通事林针往充日本随员。林针是否在随员中，似不甚确。李仙得不通中国与日本语言，前在津时略与寒暄，并未过加指饬，亦传闻之误矣。

　　各使请觐，已否奏明交议？副岛尚能静候随班否？前换约本，该国既有上谕为凭，似可勿庸深究。彼数千里来，专为此事，岂可因小节驳回耶？

　　德克碑为传教一事，颇发公论。左、沈诸公令其赍书往商热使，似与修约稍有裨助。到京时，希晤商办理为荷。

　　复李雨亭制军（五月十四日）

　　瓜栈连年坍塌，必须改复仪征故道。言官条陈，自由岸商指使，初虑勒加损费，今经执事奏明，不再加派，当释群疑。泰坝交盐，谅亦不可久行。恤商以不轻增损费为第一要义。公必能坚持之。凤凰山三营改调整顿，极合机宜。樊振声、窦如田均尚勤朴无习气。筱轩所部移扎浦口操防，策应较便。陆路分布尚密，自可无虞。水路准备本非易事，江南留防水师各有统领，外人似难搀越。尊意欲调春帆，若令其督率诸军，则无此权力。若别置一军，似又无此饷项。若仅作营务处或委员，恐亦无甚实济。诸将如何布置之处，详晰密示，再行商办。春帆才大心细，吏事尤精，在粤最久，屡更事变，军务、洋务，亦有阅历，朴纳坚苦，平易近人，因瑞相气味难合，年踰五十，虑其坎坷以终，故借机器局奏调来津，非本意也。惟直省济济多士，部章近更严束，思有以振拔之而未得一当。渠系同乡至戚，官情尚淡，暂相依附，似不欲再客诸侯。既蒙见推，如度其尚可有为，弟亦奚所吝惜也。郑玉轩来津，津关陈道方禀留帮办，藉作替人。稔知卓儒不足独任，姑令回局，并属其预觅替手。沪局关系甚重，玉轩早迟必为关道，深恐仓猝无措。勉林前事，大为当路所忌。前在京虽向宝佩翁详陈巅末，继复顶奏，未闻部议如何。傥再驳回，即令回宁差遣。蒋湘泉之请，本出意外，业经另委在先，自勿庸议。日使到京后，力求觐递国书，将与西洋各使联合一气。总署已与议定节略，日内须再请旨。无礼之礼，似须稍示包容。上海谣言固不足信。

　　台湾生番一案，尤觉离奇。日人力小谋大，可为切近之患。中土不亟谋富强，俶扰正无已时耳。

　　复李雨亭制军（六月初一日）

　　各使朝觐一事，昨方照钞总署议定仪节单寄览，旋闻英使以不带刀剑、不亲递国书为非。日本使臣自居头等钦差，欲请同日先班进见，又不应将国书置于黄案。呶呶置辨。副岛口出怨言，谓即告辞回国，并牵及朝鲜兴戎、台湾生番等事。文百翁虽与力持，而尚无成说，势须改期，俟有确信，再附闻。

　　前有台谏，纷纷陈奏，强令行中国之礼，奉旨交议，揣度时势，不敢不直抒臆见，圣度幸可包容，异族犹怀觖望。日用西法，为欧洲所共推，乃肆行无状，若此兹事，谅无中辍。边患何日能休耶？刘玉龙炮营初创，本系五哨，嗣因剿捻调出一哨，并归别将，饷项稍缺，遂未议添。尊意如须足成一营，祗须添还一哨。炮队为防军根本，两江形势尤宜。文正师南下时，曾属加意训练，嗣闻祗看操一次，刘将每请增募，弟故未许。西洋兵法，以炮为主，鎗为辅，煞有至理。而炮中事理极精而赜，非素习者不测涯涘，亦遂不适于用。公傥有意于此，姑令照旧募足可乎？沪上机器局，诚如尊论，事太多则难精。卓儒尤有贪多嚼不烂之病。铁甲船需量最巨，不知何时能成？即成，能否比照西洋之小者、粗者？大炮则熟铁来福炮尚未多造，遑论钢炮！前以轮船用自造铜炮太坏，饬令多购布国克虏卜后门钢炮，以应急需，非得已也。然炮虽购，而其合用之子药尚不能仿制。昨已切属玉轩等赶图之。水雷系江河防险秘器，其必需之磺强水、电线亦不能造，即此三事，度局之力，一时断不易成、不易精也。该局现可用者，兵鎗、林明敦后门鎗、小铜炮三事，制中土则有余，御外侮则不足，兼致力于铁甲船、熟铁炮、水雷，穷年积岁，取精用宏，庶有豸乎！刘佐禹胡涂无用，迁就至今，尊示留其薪水，不必进局，敬已照办。段道才堪远略，微涉粗豪，乞就近提撕指示。该局旧存造火药机器，闻贵意可筹费酌为添置造药，以备江防之用，敝处现有专造洋药一局，可不需此。乞与段道商之。水师人才无踰厚庵，文正师欲招致而不可。朝廷亦难遽畀事权，且无以处雪琴耳。卫静澜闻可于中途接道篆亦佳。江南北望雨甚切，近沛甘霖否？念甚。此间麦秋尚好。舍幼弟久病不愈，殊为焦忧。

　　论日本与台湾、朝鲜、秘鲁交涉（六月十五日）

　　各使请觐，礼成均尚恪恭震慑，极慰下怀。十二日东使副岛到津，即偕柳原前光、郑永宁于十三日来署谒晤。谈及深感尊处照拂厚谊，至前向贵署面询三事，副岛并未提及，鸿章自亦未便明言。

　　第思台湾生番戕害琉球难民一案，原与日本无干，即谓其萨峒马民人与琉球有旧，代抱不平，而琉球系我属国，尽可自行申诉，诚如尊论，无须该国代询。昨有管带烟台兵船之闽人游击吴世忠过谒，鸿章询其在闽带船多年，曾同美领事李仙得往台湾生番处查办杀夺美船之案，番人趫捷强狠，山径深险异常，英、美商船曾被侵害，屡发兵船往剿失利，皆无如何，后仍讲和而止。日本力更不逮，断无能为等语。所言似属有理；惟日本觊觎朝鲜，历有年所，朝鲜为我东土屏蔽，前明万历年间，平秀吉大举三韩，有度辽东、图燕京之志，明故不得不兴兵援之。盖日本陆军较水军为强，去朝鲜又最近。倭寇江、浙，尚是沿海肢体之患；倭侵高丽，则为辽京根本之忧。前订规条，以所属邦土不可侵越等语，实欲预杜此意。钧处既与申明要约，该使计必领会。鸿章复与泛论时事，谓贵国平秀吉想系千古杰出人物，答曰然。问今尚有似其人之善用兵者否？曰无之。然秀吉征朝鲜七年，老师糜饷，迨泗川大捷，势吞全韩，而秀吉适薨，遗命班师，其间盖有天意。是以日本国史所载，历朝贤君相皆谆谆以不可图朝鲜为戒。鸿章因告以朝鲜乃圣贤之裔，礼义之邦，天之所兴，不可废也。副岛悚然曰：敬闻命矣。惟近年迭次遣使通问，竟置不答，奈何？鸿章告以秀吉大军蹂躏该国，为期过久，千里雕残，朝鲜居民未尝不深耻切恨；嗣虽常修贡聘，谅非诚服。今贵国若不责其朝贡，但以释衅修好为词，或者肯与友睦，亦未可知。若用武强偪，断无能相和好之理。副岛答曰：君言诚是，鄙意亦祗欲如此办理。

　　昨复接陈主事兰彬自美国来函，谓日本派子弟赴各国学制鎗炮，习驾轮船等事，其人多强悍之气，且购回后门鎗炮甚多，不知其意何居？殊可虑耳！副岛又言：秘鲁国使尚候该使回国与之议约，接本国来信，秘鲁因未遽准立约，乃先责其扣留招工商船之非，该国现请驻东洋俄使秉公处理，惟系中国交涉之事，贵国似须派员往东，以便三面议明。鸿章告以秘鲁陵虐华工之案，层见迭出，幸去年经贵国扣留，美、英两国帮同理谕，已确有证据，俄使谅不能曲为遍徇，中国自无须派人质问。此案，贵国主持公道，理直气壮，亦无庸旁人扛帮。若秘鲁复至中国诘难，必当据理而争，明正其失也。该使唯唯。复问贵国准与换约否？副岛谓应仍前议，如秘鲁肯遵日本法令，即与议约；否则不准。鸿章谓须坚持初见，勿又中改，事竣务请密致底细。该使深然之。今来示镂使代秘鲁声请立约，业经查案，设词拒斥，仰见荩筹卓识，力破党援，曷任钦佩！现该使尚无到津信息，揣东使语意，秘使尚未遽离日本，不久亦必来中国，若过津来晤，谨遵钧谕，剀切传知，看其如何举动，即行奉闻。傥镂使再向尊处纠缠，望仍照前议驳斥，并引日本扣留华工近事以折其气，而关其口，是为至幸。查向来西洋小国议约，多由英、法、美驻京使臣荐引，往往微服过津，径赴都中，将来秘鲁若袭此故智，可否饬令照章赴外间商议，较有操纵，鸿章自应相机辨论，勿稍松劲，仍随时请示酌办。副岛已于十五日登舟启行，据称附美船至烟台，改坐本国兵船径回长崎，约数日程。濒行属寄贵衙门公函一件，又文中堂暨孙道士达两函，并乞转交。  
　 
　　上海探信（三月十二日）（附）

　　论日本派兵赴台湾（三月十三日）

　　论日本图攻台湾（三月二十五日）

　　致沈幼丹船政（三月三十日）

　　复李雨亭制军（四月初二日）

　　论布置台湾（四月初二日）

　　论日本图台湾（四月初四日）

　　条覆三事（四月十七日）

　　复沈幼丹节帅（四月十八日）

　　论台湾（四月二十一日）

　　复沈幼丹节帅（五月初一日）

　　致沈幼丹节帅（五月初二日）

　　复张振轩中丞（五月初七日）

　　复李雨亭制军（五月初十日）

　　论台湾兵事（五月十一日）

　　复沈幼丹节帅（五月十二日）

　　复沈幼丹节帅（五月二十四日）

　　复李雨亭制军、张振轩中丞（六月初五日）

　　复沈幼丹节帅（六月初六日）

　　论接待东使柳原（六月初九日）

　　派队航海防台折（六月初十日）

　　彭楚汉交卸赴闽片（六月初十日）

　　夹板印封仍由驿递片（六月初十日）

　　述柳原辨难（六月十一日）

　　与东使柳原前光、郑永宁问答节略（六月十一日）（附）

　　致沈幼丹节帅（六月十三日）

　　论柳原入京（六月十四日）

　　复李雨亭制军（六月十五日）

　　复林颕叔方伯（六月十六日）

　　复王补帆中丞（六月十六日）

　　论台防（六月十九日）

　　复沈幼丹节帅（六月二十日）

　　复沈幼丹节帅（七月初五日）

　　复张振轩中丞（七月初六日）

　　复李雨亭制军（七月初十日）

　　复沈幼丹节帅（七月十六日）

　　论台事归宿（七月十六日）

　　海防请催川饷折（七月二十一日）

　　淮军杂支请照核销片（七月二十一日）

　　致吴仲僊制军（七月二十二日）

　　论东使大久保行止（七月二十四日）

　　述美国副领事毕德格面议节略（七月二十四日）（附）

　　复宋雪帆司农（八月初二日）

　　复张振轩中丞（八月初七日）

　　与法国热使晤谈节略（八月十九）（附）

