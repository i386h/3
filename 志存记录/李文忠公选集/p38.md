<!-- { "loadSidebar": true } -->
　　伍廷芳月前来津，据称不愿当二、三等参赞。荔秋亦不带往，惟于公法、英律煞有探讨。其人亦尚稳静。因与总署缄商，尊疏酌定通商则例，须先翻译各国律例，始可斟酌采辑，已由黎召民与伍廷芳议定，暂留南、北洋差遣，岁给俸金，专令翻译英例辩论交涉要条，非敢夺公所好。缘渠不欲远行，祗有量才器使，勿任久居香港，为外人牢笼耳。

　　雨生假旋，无意再出，台湾诸务，得人为难。西陲进兵，尚无捷报，西北数千里旱灾，饷源日绌，不知所以为计。

　　复吴春帆京卿（十月初六日）

　　雨生回潮后，消息常通否？台防责成何人？既无明旨，想犹待其复出。再三展转，贻误实多。东洋一时不至生衅，琉球虽经罢贡，中朝尚无责言。何子峨过津云：奉密寄查酌情形，祗有暂置高阁。所见甚是。彼以琉球为藩封，不欲他属。我以大度包之，岂复有无故兴兵之理！但久后难保不觊觎生事耳。南洋海防经费，迭奉枢部核议，分半解闽，无可变更。惟本年七月以后，报解益稀。若抵作台饷，正前缄所云「望梅止渴」也。

　　巡海快船，昨接李丹崖八月初钞示访查单，开有二种，吃水均二十尺外，似与中国港口不宜，未知是否另有轻便之法？至浅水炮船，似甚合式，仅行九海里半，又嫌不快。尊处拟仿造何种？何时可以开办？果已定议，则养此项船之费，弟当分任，决不专累闽省。张成督四船操练，经台端申明约束，能否虚心求益？顷晤驻津英兵官，谓若延请水师出色之员来华教练，须由驻英公使与外部、兵部商办，必其国家允准乃可为他国效用。筠僊于此道素未究心，将来如必订请，或托丹崖留意。筠翁参奏刘云生不胜德使之任，举丹崖代之，鄙意以船厂赴英、法学生仍须丹崖兼理，以专责成，不日当有廷旨，饬尊处转行知照。三国相矩甚近，轮车来往便速，望驰函丹崖勿得推诿为幸。四船经费已饬解二万金，交招商局汇寄矣。秋后久旱，麦多未种，西北数省饥荒，祸变将不可测，焦灼莫名。

　　复沈幼丹制军（十月二十一日）

　　铁甲船本应定购，惟南、北洋面万余里，一旦有警，仅得一、二船，恐不足以往来扼剿，或有失利，该船不能进口，必先为敌人所攫，转贻笑于天下，即仅以一铁甲扼大沽海面，以他船附之，亦虑立脚不稳，进退失据。弟每悬想海上战事，辄用危心。至尊意缩其尺寸，以就闽、沪之坞。铁甲至小者吃水必一丈六、七尺以上，沪坞固不能进，闽坞亦未必能容，另辟船坞则需巨款，为购一船创建一坞，既无指项亦觉不值。李丹崖等濒行时，曾属其考究新式，斟酌得宜，再行绘图订价来商，并察酌出洋学习生徒果能驾驶、修理，确有把握，无待求助于人，即议定办。正与尊恉略同。此事端赖执事与雨生复出，合力图维，分任其责。鄙人精神、才力，实不堪此艰巨也。

　　劼刚所议，仍是另增款项，为最难。至补缺一层，原非外间所可为力，祗声叙而已。春帆至今未补，盖由三品候补者多系枢廷、出使两途，船政既非清要，又非远差，固应居后，非有意抑置也。四、五品缺分较多，或内或外，终可挨补。渠系外行过虑之言。其惧入总署，不知章京如周筱棠、吴蕙吟，皆实缺四品卿，屈令同列，则劼刚不愿，升诸堂上，则周、吴不愿，即沈、董诸公亦不愿也。初引筠僊入署，已不免上下抵牾，必挤去之而后已。岂肯再招生手耶？劼刚才气挺迈，京官势难久居，外省亦难俯就。将来不得已恐仍不免出使耳。

　　承示杏荪请严查商局附船一节，杏荪等前此晤谈，屡以为唐、徐咎，秋间唐、徐在津，曾经面诘，长江内早有此船，以小敌大，旗昌、太古颇受其害，旗昌并后，本局大船又被侵占，然脚价一跌则无不跌，据伊等佥称，近甚亏本，愿归局股收买，作为公船，现已定议。杏荪固未得知。至江楚采运漕米赢余，前数年系六股均分，本届米贵亏短，又当五股分赔。局外议论，皆未甚悉底蕴。局中如唐、徐、朱，近均和衷。惟杏荪多齮龁，亦久不与闻局务矣。前复总署书，旋得复函钞阅。内江、内河不通商口岸一层，明知总署与南中当事必不谓然，姑妄言之。既多疑虑，疏中当参活笔，或竟罢论。卓裁以为何如？昨交英道赍去一函，苏漕可即照议。

　　复吴春帆京卿（十月二十二日）

　　台军进扎后山，八月杪阿棉社之挫，添兵助剿，能否深入获利？属拨洋火箭，已饬刘芗林拨借二百枝，交梁守备由轮船赍回。此物烧山惊敌，颇有威势。但每战所用无多，宜储庋高燥屋内，勿任潮湿为要。铁甲船一项，幼丹、两生来函催办，顷幼帅复称土耳其之船既不合用，可另定制新式者。生徒随厂学习，船成而学亦成，将来可备驾驶、修理之用。能否缩其尺寸，以就闽、沪船坞随时修整等语。与鄙意所筹及去秋面属日、李两监督之语略符。前接丹崖八月初钞单内有云：中国购此船，以甲厚十二寸、入水十七尺为率，参以英厂新制，宽以时日，俟多考数船，定购较有把握。其入水十七尺者，闽坞能否拖进修理？望查明见示。如再缩小，恐铁甲更薄，炮位更小，便不中用。如以十七尺为率，闽、沪各坞皆不能修理。为购一、二船，于海外另建船坞，又不合算。务乞熟筹全局，精思博考，缄商丹崖等妥晰核办。

　　敝处海防存款，约可订购一船，其余应请幼帅主持，或雨生再出时筹议矣。总署函询丹崖何时丁忧？何时服阕？弟未据禀报有案，姑以服阕期近，并商明出洋后权宜顶带复之。或亦有函询尊处，似恐简署公使，或有窒碍，故至今未见明文。其实丹崖使德，较云生必更称职。奚为拘此小节耶？晋中赈粮运费太重，拨款捐项不济，筹划维艰。召民等请借闽厂轮船，于开河后北来运载，亮蒙允行。弟拟冬月初回省，直境赈抚亦罗掘一空矣。

　　复沈幼丹制军（十一月二十五日）

　　招商局事，芝田查覆甚为详切，召民亦略有议论，顷已参酌各禀与前致总署函意，叙折覆陈，敬列台衔，容即咨呈。不通商口岸一节，鄙意原注在内湖、内河，各省官轮船随便往来，向无禁忌。今若另为商局开一门径，立法严密，无甚流弊。他日当有余力，能造浅水小轮船，似更活泼。总署既疑虑多端，执事亦不甚谓然。虽芝田禀内曾及此层，已遵示作为罢论。第于夹片承运官物内引伸及之，英茂文已允添拨苏漕，但恐后来活动，不得不就此定案。尚乞鉴原。

　　至办事在和、尤在专一语，名论不磨，至为钦佩。在事五人，本极一时之选，各有短长。景星初尚专壹，自雨生招令入闽后，渐涉纷鹜。两年以来，局事最为纷拏。徐雨之独力搘撑，艰苦万状，而粤人性愎，不受谏诤，同事多与齮龁，然无雨之，则已倾覆。昨来津辞差，未敢遽允，并催令景星回南襄助，此次既奏定章程，以后无论何人坐办，祗要照章清理，浮议当可渐息。向例办公专靠五分，用费似无从另筹。优饩或俟有赢余，年终倍给酬劳耳。挂名祗盛杏荪、朱毅甫，傥再求退，可否听其自去，免致意见歧出，风浪暗生，各员晋谒时务恳严切提撕为幸。敝处前购炮船四只，筱宋来函请暂留台防，若雨生复出，未必遽肯放手。承属提款另购两号，亦不敢辞。明春赴津后，商定再行报命。筠僊心绪烦懑，口不择言，殊堪怜念。前缄劝以此等文字后可不作，未知肯采纳否？直、晋、豫灾区迄未得大雪，来春更无生机。蒿目时艰，日切危惧。苏守厉精图治，甚有风力。吴中寄来风谣三十绝，语多刺讥，神情固不甚顺，能吏亦宜保全，未审曾达执事之听否？敢以钞呈，能否设法调停之？  
　 
光绪四年

　　复沈幼丹制军（正月初七日）

　　复吴春帆京卿（正月初八日）

　　复郭筠僊星使（正月二十六日）

　　复何筱宋制军（二月初十日）

　　复吴春帆京卿（二月十六日）

　　复何筱宋制军（三月二十三日）

　　复何筱宋制军（四月初五日）

　　复涂朗轩中丞（四月初七日）

　　复吴春帆京卿（四月初十日）

　　复涂朗轩中丞（四月二十一日）

　　何子峨来函（四月二十八日到）（附）

　　复覆何子峨（四月二十九日）

　　密议日本争琉球事（五月初九日）

　　台湾绅捐借拨济赈折（五月十四日）

　　复何筱宋制军（五月二十七日）

　　丁日昌劝捐得力片（五月十四日）

　　台湾道捐赈片（五月十四日）

　　林维源母请匾额片（五月十四日）

　　勘验英厂购到四船片（六月十七日）

　　复沈幼丹制军（六月二十二日）

　　复何筱宋制军（六月三十日）

　　复何筱宋制军（七月二十一日）

　　外省捐局变通整顿折（七月二十三日）

　　复沈幼丹制军（九月二十八日）

　　复沈幼丹制军（正月初七日）

　　淮商晋捐，闻已集有成数，救灾恤邻之诚，至为钦感。袁筱翁复援例派捐，势非得已，商力其何能支？然晋、豫灾象相等，未便厚此薄彼。雨生前请将闽捐二万移济，本属公论，曾缄商筱宋，尚未具复，闻已起解，恐公更无以处豫耳。袁、李两公又欲挪借海防存项，并搜索各省库储，以晋、豫京协并归东南，已不堪其扰，乃赈款之外，兼营度支，民穷财尽极矣。穷无复之，乱将复起。天时人事，尚可问耶！公以寒喘旧疾，再请开缺，岂有托而逃焉！雨生回籍，尚逃不出，在官可不作是想，仍俟春融销假为幸。雨、宋分道扬镳，俾各尽其才，惜中朝无知其义者。

　　惟督抚轮驻台之说，稍可调停。目前南北粮价，无不腾踊。江、鄂、皖雪深数尺，麦秋可望。晋、豫、直雪仅二、三寸，多未种麦，遑论有秋？招商贩运，题中应有之文。国运与岁事相连，则非人力所可为也。湘军直捣喀城，捷书当至。但白、喀二酋不投俄人，便归浩罕，终无了期。左相议改设疆吏，分置戍兵，端绪甚大，经纬需才，穷天下之力犹虑莫殚莫究，病在无人而用人又未尽得法，可慨也。

　　复吴春帆京卿（正月初八日）

　　台湾后山，各营进扎，军威复振，当可渐次敉平。省局船厂支绌，出洋经费无措，尊意拟在南洋解存项下暂借三万金，便于二月汇寄，俟四月后税厘旺收，再由闽局归款，计南洋解到各项尚可通挪周转，顷于覆筱帅函内已详及之，望照办咨明备案，仍随时索取归还为幸。

