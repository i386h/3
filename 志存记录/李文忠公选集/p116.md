<!-- { "loadSidebar": true } -->
　　弟昭庆，以员外郎从曾国藩军营。同治元年冬，粤匪扰皖北，迭踞和州、含山、巢县；时淮军新立，国藩奏留五营分防无为、庐江，以昭庆为统领，屡击败贼，危城孤军，屏蔽沿江，屹为重镇。同治元年，鸿章赴上海，昭庆以八营从，克常州各城，解常熟等处围，拔剿嘉兴、嘉善、枫泾、西塘各城隘，并为军锋。四年，国藩以钦差大臣剿捻，奏称昭庆英毅稳练，亚于诸兄；令总理马步全军营务处，统武、毅、忠、朴等军。及鸿章代为钦差大臣，昭庆皆为前敌，击贼于鄂、皖、东、豫之交，贼骑剽疾，日驰逐数百里。或劝少休，辄叹曰：贼势纵横如此，民间盼救如解倒悬，敢惮劳乎？昭庆故善战，尤能坚守，先后画守运河，遏贼北窜；又移守六塘河、刘老涧各处，遏贼南下，最为当时所称。八年，淮军凯撤南还，分营留防江淮。两江总督马新贻以昭庆与各将领相习，奏留办理淮军营务处。十二年六月卒，年甫三十九。昭庆从军最早，与兵事相终始，勋望与同时诸将相等，所部多以积功至大官。顾以鸿章亲嫌，叙功辄辞不受。治军十余年，大小数百战，未尝列名荐牍。初由员外郎捐资为道员，粤匪平，国藩奏请赏戴花翎。捻匪平，特旨以盐运使候补。人皆服其功，尤多其让云。卒后，两江总督李宗羲、江苏巡抚张树声，以昭庆功绩上闻；得旨优恤，赠太常寺卿。光绪二十九年，山东巡抚周馥以士民追思其剿捻功，奏请宣付国史馆立传，并附祀鸿章山东专祠。

　　神道碑铭吴汝纶

　　公讳鸿章，字少荃，晚自号仪叟。世为安徽合肥县人，姓李氏，其本许氏也。曾祖椿、祖殿华，皆不仕；考文安，进士，刑部郎中、记名御史。三世皆以公贵，赠如公官爵。曾祖妣裴氏、祖妣周氏、妣李氏，皆赠一等侯夫人。公少受业曾文正公之门，道光丁未成进士，在翰林有声。粤盗洪秀全据金陵，吕文节公为安徽团练大臣，奏公自助。江忠烈公巡抚安徽，曾文正贻书江公，称公可属大事。其后，将兵淮甸，久之无所就，乃弃去，从曾公江西。曾公既克安庆，且大举东伐，会江苏阙帅，朝廷谘访曾公，曾公以公应。而上海搢绅亦来皖乞援师，于是公以福建延建邵遗缺道，超授江苏巡抚。召募淮士六千五百人，闭置西国汽舟中，穿贼地二千余里抵上海，特起一军；天下所谓淮军也。是时，三道出兵，曾忠襄公直捣金陵，左文襄公进规浙江，公趋上海，独公功先成。自上海誓师至克复苏州，凡二十阅月，大小数十战，所至望风靡。公时时临阵督战，曾文正自谓不及也。苏州既克，出境助平浙乱，分兵为金陵军声援。金陵平，封一等肃毅伯。及提兵北定流寇，先后荡平任柱、张总愚等，天下称颂淮军，公遂进位宰相。国家制相，权在政府；公与曾公为相，皆总督兼官，非真相，中外系望，声出政府上，政府亦倚办二公。公尤锐身当天下大任，虽权力有属、有不属，其遇事勇为、夷险一节，未尝有所诿谢、退让、畏避也。于是，公数平大难，有威风，以宰相总督两湖；尝帅军一援陕西。未几，代曾公总督直隶。在直隶垂三十年，所经画皆防海、交邻大计。思欲以西国新法导中国利用之，以求自强，一兴亚洲。权力既有不属，国势积弱，人才稀少，拘学恣意妒毁，必坏其成；公忍询负重，不激不挠，诽誉顺逆荣辱，一不顾问。知强弱相形，不一变革，不克自振拔。顾积习难挽，先其重要，莫急兵备；参校彼己，常持和节，尤加意育才。同治十一年，与曾公合疏选学童送往美国就学，岁百二十人，期以二十年，学成岁归百二十人，为国效用。未几，中学而辍，公争不能得；随遣生徒分出就学英、德、法诸国，前后踵相蹑不绝。及建海军，将校尽取才诸生中。初在上海，奏设外国学馆；及驻节天津，奏设水师、武备、管轮、电报、医术诸学堂，海陆诸军又各自立学堂，兵学寖盛。卒以财权不属，不能大展端绪，以竟厥功。外国兵备，岁糜数千万，吾政府初议倚公防海，岁止四百万。其后不能如约，积十一年，仅购铁甲兵舰二艘，海军自此起。初，公所部淮士尽用外国兵械，后历镇南北，皆设局制造。闻欧美出一新器，必百方营购，备不虞。已而户部奏立制限，不令购船械；及日本构兵，舰炮新旧不敌，以故败。公尝奏称：国不可无备，备具矣，交顾不可失。其待遇外国客，谈笑嫚骂、阴阳阖开，接其风采，知为盖代英伟人也。事随以定英人马嘉理在云南徼外被杀，英使威妥玛忿争，至下旗出都，祸变岌岌；公请自往之罘留行，遂召集俄、德、美、法、奥、日本六国公使大会乐饮，往来谈燕，亲至英兵船阅习海战，卒定议而归。法兵入越南，公持和议，朝野异论蜂起，遂开战；敌知公有备，无一兵犯北海，卒以交绥定和罢兵。甲午，朝鲜乞师定乱，遣将往；日本闻之，亦以兵至，交相持不决。公方设谋解纷难，议者攘臂言战，主谋者信之，王师熸焉。既败，朝廷命公往日本议和，遇刺几死；卒结约解兵，纾国难。未几，命公使俄，遂历聘欧美诸名国。自公始出治兵，至是四十余年，国势日益倾，外患日益侵逼；公内固疆圉、外交强邻，搘拄艰困、济变振急。五洲交推，与德相毕士马克、英相格兰斯登并称贤相。奉命远使，于是公年七十五矣。国威新挫，舆榇出疆，所至君相不以胜败易虑，敬礼有加，邦交益固。使归，命掌外部。已，又命督两广。庚子乱民肇衅，八国连兵内犯，有诏召公入；行至上海，道梗不得进。敌祸益急，两宫蒙尘，公深入敌军动遭检制。既至京，如陷重围，孑然一老与七、八坚敌相抗。年余，勍者却军，还我京辇，而公亦以劳瘁致疾不起。及车驾自陕还京，公已不及见矣。讣闻，行在震悼，再遣亲王赐祭，追赐太傅、进封一等侯，谥文忠，赐银五千两治丧，祀贤良祠，本籍及立功各行省及京师皆建专祠。子刑部员外郎经述赏四品京堂，袭封一等侯；工部员外郎经迈赏四五品京堂，旋赏三四品京堂。公初无子，以弟之子经方为子，至是以记名道遇缺简放，旋赏四品京堂。孙户部员外郎国杰，以郎中即补；国燕、国煦以员外郎分部行走；国熊、国焘赐举人。经述旋以毁卒。夫人同邑周氏、继室夫人太湖赵氏，先公卒。侧室莫氏，封一品夫人。女一适同知潍县郭恩垕，一适四五品京堂前署都察院左副都御史翰林院侍讲学士丰润张佩纶，一适主事宜兴任德龢。公平生严事曾文正公，出治军、持国事，与曾公相首尾。其忠谋英断，能使国重；是非成败不毫发动心，一秉曾公学。曾公薨后，西国势力益东注若倒瓴水，不可遏止，国家一以故常待之；公独迈往竞进，导国先路。虽众疑莫随，而坚忍尽瘁，外国望之如大厦一柱。既用西法，勒习海陆军，设防旅顺、威海，财政不已属，功用不成。其兴立招商轮船、建设各行省电线、倡造铁路、开采唐山煤矿、漠河金矿，皆成绩昭著，与兵备表里。顾不肯开衅外国，其交邻机智，能以弱势驱策群强，使寝谋释怨，谓国有人任艰驭远，前古无有。功高取忌，性阔达，喜嘲谑，忌者益众，公不一屑意，履晦履险若无事。然生不尽行其志，没而无与继轨，以此朝廷尤痛惜之。公薨以光绪二十七年九月二十七日，享年七十有九。经方等将以二十九年二月十八日葬公合肥东乡大兴集夏小影。前葬以书告汝纶曰：先公曩以墓刻属君，今葬有日，请践诺。乃为铭曰：国于瀛寰，强力竞存。政法到今，变古一新。有拘不化，岌乎危艰。皇怵外患，岁逾六十。安其久故，不艾益急。笃生我公，远抚宙合。横身颓流，挽使山立。有舌烧城，以国倾公。公倾国危，公徐正之。公在众忌，公没谁嗣？最迹镵辞，讯万万世。

　　墓志铭吴汝纶

