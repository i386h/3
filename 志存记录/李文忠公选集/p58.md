<!-- { "loadSidebar": true } -->
　　自本年六月朝鲜乱党滋事，日本与兴兵报怨，臣树声遵旨迅派扬威、超勇、威远三船东渡，复调澄庆、威靖、登瀛洲与泰安等船陆续前往。今朝鲜虽事局粗定，一时难撤回。邓承修之意，欲请特派知兵大臣进驻烟台，相机调度，厚集战舰，更番出巡，自为整军经武、詟服强邻起见。然既思厚集其力，则必有得力战舰十余号，乃足壮声势，而敷调拨。近日南洋仅有测海、驭远、靖远三船，臣鸿章前过江寗，晤左宗棠面称：『长江要口乏船分布，碍难再调』，自系实情。北洋天津等处，仅有操江、镇海两艘往来探送文报；烟台则无驻守之船，均甚空虚。今中国所有战舰，惟闽、浙两省七号之中或尚可抽调一、二，然彼所驻皆属要地，实虞顾此失彼。且所谓知兵大臣者，无夙练之水师，无经事之将领，以为之用；船少力孤，情见势绌，不能服远，惟恐损威。万一日本窥我虚实，悉简精锐，转向他口，蹈闲抵瑕，为先发制人之举，尤宜豫筹所以应之。此臣等所不能不踌躇审顾者也。

　　查日本兵船在二十艘以外，而坚利可用者，约十余艘。其中扶桑一舰，号称铁甲；比叡、金刚两舰，号半铁甲；东舰一船，号次等铁甲；虽非上品，究胜木质。以坡所有，与中国絜长校短，不甚相让。况华船分隶数省，畛域各判，号令不一，似不若日本兵船统归海军卿节制，可以呼应一气。万一中东有事，胜负之数，尚难逆料，是欲制服日本，则于南、北洋兵船整齐训练之法，联合布置之方，尤必宜豫为之计也。自古两国相持，或乘藉胜势，专以虚声相恫喝，或隐修实政，转恐密议之彰闻。务虚者声扬而实不副，终有自绌之时。务实者实至而声自远，必有可期之效。从前日本初行西法，一得自矜，辄敢藐视中国。台湾一役，劫索恤款后，更废琉球。中国方以船械未齐，水师未练，姑稍含忍，以待其敝。然比年以来，臣鸿章与内外诸臣，熟商御侮之要，力整武备，虽限于财力，格于浮议，而购船、制械、选将、练兵，随时设法，粗具规模。复创设电线以通声息。兹值朝鲜有衅，臣树声钦承庙谟，调派水陆雄师，飙驰电迈，既藉电报之力，事事得占先着，遂能绥靖藩服。日本见中国赴机迅捷，不似曩时之持重，亦稍戢其狡逞之谋，与朝鲜议约寻盟，言归于好，虽所索偿款略多，然日人初意实尚不止此。其所以知难而退者，未尝不隐有所惮。至彼国议论汹汹，群疑满腹，恐中国乘机责问球案，闻初议募债洋银二千万圆，添购船舰，此事尚未举行，敌情岂云无备？中国地大物博，但能合力以图之，持久以困之，不患不操胜算。若竟欲于此时扬兵域外，彼或铤而走险，以全力结纳西人，多备洋债，广购船炮，与我争一旦之命，犹非策之上者。固不如修其实而隐其声之为愈也。

　　臣等再四筹商，德厂所造之定远铁甲船，今冬可以来华。第二号铁甲船，亦尽明年可到。容俟二舰到后，选将募兵，精心教练，而新式快船所以辅护铁舰者，尤不可少。或在洋厂订购，或在闽厂仿造，必须酌筹巨款，陆续添备。铁甲船如有余力，亦宜添制。此则全赖圣明主持于上，枢臣、部臣、疆臣合谋于下，庶水师乃有成局，海外乃可用兵。军实益搜，威声自播。傥能不战屈人，使彼帖然就范，固为最善。若犹嚣张不靖，则声罪致讨，诸路并进，较有实际。前岁宍户玑回国，显肄要求，中国听其自去，彼终未敢决裂。今又遣榎木武扬前来驻京，或可相机议办，其球案未结以前，进止迟速，权自我操，似可毋庸汲汲也。

　　臣鸿章此次奉命出山，持丧仅逾百日，隐疚实多。傥以进图东瀛为名，移驻烟台，果能于事有济，亟愿效此驰驱。惟烟台本是北洋辖境，距津沽海程仅一日余，若论控驭海防，调度兵舰，则驻津、驻烟固无二致，即欲震慑日本，而彼亦深知我之虚实。烟台无炮台、无陆军，又无兵船，先无自立之根本，祗恐无以制人。臣积年措注，所有支应局、水师学堂及厂坞局所、淮军大队，全在天津。若挈以俱行，则烦费既多，挪动不易。若独自前往，将何所凭借以张声威？何从分拨以资调度？况自津至沪达闽、粤，电报迅捷，军情顷刻可通。烟台则水陆电线俱无，南北各省即有可商调之事，旬日不得回信，呼应尤觉不灵。臣等愚见，欲图自强之实事，当以添备战舰为要，不以移驻烟台为亟。中国战舰足用，统驭得人，则日本自服，球案亦易结矣。

　　至吴长庆所部陆军遵旨暂留朝鲜，弹压乱党，免致再有蠢动。丁汝昌带往各兵船，仍留朝鲜南阳海口，与相依护，闻日本陆军分布王京内外，兵船五号留驻仁川港者，亦均未撤退，在日人方谓朝鲜后患之须防，而我军亦为朝鲜善后之久计，亘相牵制，即以潜消敌谋。容臣等随时相度情形，奏明办理。所有慑服邻邦，先图自强，遵旨酌筹缓急机宜，谨合词恭折由驿具陈。是否有当？伏乞皇太后、皇上圣鉴训示。谨奏。

　　议覆张佩纶靖藩服折（八月二十二日）

　　奏为自强要图，宜先练水师，再图东征，遵旨妥筹覆陈，仰祈圣鉴事。

　　窃臣承准军机大臣密寄，八月十六日奉上谕：「翰林院侍读张佩纶奏请：密定东征之策，以靖藩服一折，据称：『日本贫寡倾危，琉球之地，久踞不归，朝鲜祸起萧墙，殃及宾馆。彼狃于琉球故智，劫盟索费，贪淋无厌。今日之事，宜因二国为名，令南、北洋大臣简练水师，广造战船，台湾、山东两处宜治兵蓄舰，与南北洋犄角，沿海各督抚迅练水陆各军，以备进规日本等语』。所奏颇为切要，着李鸿章先行通盘筹划，迅速覆奏等因。钦此」。仰见圣主研求至计，不厌精详，曷任钦佩！

　　臣昨于覆奏邓承修请派知兵大臣驻扎烟台折内，曾声明『跨海远征之举，以整练水师、添备战舰为要；战舰足用，统驭得人，则日本自服，球案亦易结』等语。今张佩纶请密定东征之策，亦谓不必遽伐日本，南、北洋当简练水师、广造战船，以厚其势。台湾、山东治兵蓄舰，以备犄角。与臣愚计，大致不谋而合。惟中国力筹整顿，既欲待时而动，则朝鲜与日本所立之约，究因毁使馆、杀日人而起，目前可勿驳正。缘朝、日昔年立约，中国并未与议，彼虽未明认朝鲜为我属国，而天下万国固皆知我属矣，似不如专论球案，以为归曲之地，转觉理直而势顺也。至日本国债之繁，帑藏之匮，萨、长二党之争权，水、陆军势之不盛，原系实情。但彼自变法以来，壹意媚事西人，无非欲窃其绪余，以为自雄之术。今年遣参议伊藤博文赴欧洲，考究民政，复遣有栖川亲王赴俄，又分遣使聘意大里，驻奥斯马加，冠盖联翩，相望于道。其注意在树交植党，西人亦乐其倾心亲附，每遇中东交涉事件；往往意存袒护。该国洋债既多，设有危急，西人为自保财利起见，或且隐助而护持之。然天下事但论理、势，今论理则我直彼曲，论势则我大彼小。中国若果精修武备，力图自强，彼西洋各国方有所惮而不敢发，而况在日本？所虑者，彼若豫知我有东征之计，君臣上下戮力齐心，联络西人，讲求军政，广借洋债多购船炮，与我争一旦之命，究非上策。夫未有谋人之具、而先露谋人之形者，兵家所忌，此臣前奏所以有修其实而隐其声之说也。

　　自昔多事之秋，凡膺大任、筹大计者，祗能殚其心力，尽人事所当为，而成败利钝尚难逆睹。以诸葛亮之才略，而兵顿于关中。以韩琦、范仲淹之经纶，而势绌于西夏。迨我高宗武功赫濯，震慑八荒，然忠勤如傅恒、岳锺琪，而不能必灭金州。智勇如阿桂、阿里衮，而不能骤服缅甸。彼当天下全盛之时，圣明主持于上，萃各省之物力，挟千万之巨饷，荐一人无不用，陈一事无不行，犹且迁延岁月相机了局者，时与地有所限也。

　　日本步趋西法，虽仅得形似，而所有船炮，略足与我相敌。若必跨海数千里，与角胜负，制其死命，臣未敢谓确有把握。第东征之事不必有，东征之志不可无。中国添练水师，实不容一日稍缓。谕旨殷殷，以通盘筹划责臣。窃谓此事规模较巨，必合枢臣、部臣、疆臣同心合谋，经营数年，方有成效。从则剿办粤、捻各匪，有封疆之责者，以一省之力，剿一省之贼，朝廷责成既专，一切兵权、饷权与用人之权，举以畀人，故能事半功倍。今则时势渐平，文法渐密，议论渐繁，用人必循资格，需饷必请筹拨，事事须枢臣、部臣隐为维持。况风气初开，必聚天下之贤才，则不可无鼓舞之具；局势过涣，必联各省之心志，则不可无画一之规。傥蒙圣明毅然裁决，则中外诸臣乃有所受成，似非微臣一人所敢定议也。

　　张佩纶谓：『中国措置洋务，患在谋不定而任不专』，洵系确论。治军造船之说，既已询谋佥同，惟是购器专视乎财力，练兵莫急乎饷源。昔年户部指拨南、北洋海防经费，每岁共四百万两，设令各省关措解无缺，则七、八年来水师早已练成，铁舰尚可多购，无如指拨之时，非尽有着之款，各省厘金入不敷解，均形竭蹶。闽、粤等省，复将厘金截留，虽经臣迭次奏请严催，统计各省关所解南、北洋防费，约仅及原拨四分之一。岁款不敷，岂能购备大宗船械？今欲将此事切实筹办，可否请旨敕下户部、总理衙门，将南、北洋每年所收防费，核明实数，并闽省截留台防经费，由南洋划抵外，再拨的实之岁款，务足原拨四百万两之数。如此，则五年之后，南、北洋水师两枝，当可有成。至台湾为日本要冲，山东为辽海门户，两省疆吏诚不可无熟悉兵事者，妥为区画，与相犄角。此又在朝廷之发纵指示矣。臣前奏：慑服邻邦缓急机宜一疏，业已详陈梗概，所有自强要图，宜先练水师，再图东征缘由，遵旨迅速妥筹，恭折由驿密陈。是否有当？伏乞皇太后、皇上圣览训示。谨奏。  
　 
光绪九年

　　寄湘抚潘琴帅（十二月初四日）

　　寄译者（十二月初六日辰刻）

　　寄浙抚刘仲帅（十二月初八日午刻）

　　复张香涛中丞（十二月二十八日）

　　寄湘抚潘琴帅（十二月初四日）

　　腊初四奉寄谕，杨岳斌驰往福建，会同何璟等筹办海防，并将起程日期，迅速奏闻。钦此。枢廷属鸿函促其即日就道，勿以亲老辞让，致误国事，能转电到湘尤妙等因。已另函达，望琴轩立即备文飞催勿辞。

　　寄译者（十二月初六日辰刻）

　　杨心细胆略，均在彭上。肃清长江，实伊之功。用之江海较宜。顷由镇杨转电湘抚，飞催勿辞，并专函敦促就道，入闽后，乞饬赴台湾布置。台有兵、有饷，但无人主持耳。

　　寄浙抚刘仲帅（十二月初八日午刻）

