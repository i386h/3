<!-- { "loadSidebar": true } -->
　　一、原奏持久一条。窃以古无久而不敝之法，惟在办事之人同心协力，后先相继，日益求精，不独保境息民，兼可推悟新意，裕财足用，如泰西各国皆起于弹丸之地，创造各样利器未及百年，而成就如此之精，规画如此之远，拓地如此之广，岂非其举国上下积虑殚精、人思自奋之效乎？中国在五大洲中，自古称最强大，今乃为小邦所轻视，练兵、制器、购船诸事师彼之长，去我之短，及今为之，而已迟矣。若再因循不办，或作旋辍，后患殆不忍言。若不稍变成法，于洋务开用人之途，使人人皆能通晓，将来即有防海万全之策，数十年后主持乏人，亦必名存实亡，渐归颓废。惟有中外一心坚持必办，力排浮议，以成格为万不可泥，以风气为万不可不开，勿急近功，勿惜重费，精心果力，历久不懈，百折不回，庶几军实渐强，人才渐进，制造渐精，由能守而能战，转贫弱而为富强，或有其时乎！是天下臣民所祷祀求之者也。

　　筹办铁甲兼请遣使片（十一月初二日）

　　再，正在缮折间，承准军机大臣密寄十月二十八日奉上谕文祥奏敬陈管见一折。台湾之事，虽权宜办结，后患在在堪虞。日本与闽、浙一苇可杭，倭人习惯食言，难保不再生枝节。前因议买铁甲船及水炮台各节，仓猝莫办，刻下事机已缓，亟宜赶紧筹划，以期未雨绸缪。着沈葆桢等悉心筹商，并着李鸿章、李宗羲将前议购买未成之铁甲船、水炮台及应用军械等件，迅速筹款购办，庶几兵械精良，有备无患等因。钦此。并钞录文祥原折到臣。

　　查沈葆桢十月十四日来函，倭使大久保已抵琅峤，业经约期撤兵，自不致再有变局惟。文祥虑及日本距闽、浙太近，难保必无后患，目前惟防日本为尤急，洵属老成远见。该国近年改变旧制，藩民不服，访闻初颇小哄，久亦相安。其变衣冠、易正朔，每为识者所讥，然如改习西洋兵法，仿造铁路火车，添置电报煤铁矿，自铸洋钱，于国计民生不无利益，并多派学生赴西国学习器艺，多借洋债与英人暗结党援，其势日张，其志不小。故敢称雄东土，藐视中国，有窥犯台湾之举。泰西虽强，尚在七万里以外，日本则近在户■〈门外幸内〉，伺我虚实，诚为中国永远大患。今虽勉强就范，而其深心积虑，觊觎我物产人民之丰盛，冀幸我兵船利器之未齐，将来稍予间隙，恐仍狡焉思逞。是铁甲船、水炮台等项，诚不可不赶筹备。惟巨款既无可指，定造亦尚需时，臣已于复议总理衙门造船一条内详切言之。至前曾议买铁甲船，一为沈葆桢饬日意格议购之丹国铁船，因事中罢。昨丹国使臣拉斯勒福过津面询，据称此船约值银六十万两，与日意格报价不符。臣属该使来春由京回津再议。一为出洋委员容闳在美国查报有新造未成铁甲船一号，需洋银一百七十万元。臣询驻津美领事，据称此船未必合用，总税司赫德亦向总理衙门言及，恐其不甚可靠。臣批饬上海道信致容闳，切实考较，再行禀核。以上二船，虽议购而未成。此外，洋商献图者甚多，因相隔过远，需费过巨，诚恐误买旧船，未敢遽订，似须委员前往该国议购为妥。其水炮台船一项，总理衙门现饬赫德向英国询问价值，上海洋行有承揽订购者。据沪局委员冯焌光等禀称，该局仿造一只，明春可成，似尚不难陆续添置。惟是有备而无患者，立国之根基，不战而诎人者，攻心之上计。自来备边驭夷，将才、使才二者不可偏废。各国亘市遣使，所以联外交，亦可以窥敌情，而中国并其近者而置之，殊非长驾、远驭之道。同治十年，日本初议条约，臣与曾国藩均奏请该国立约后，中国应派员驻札日本，管束我国商民，藉探彼族动静，冀可联络牵制，消弭后患。上年甫经换约，未及筹办，而该国遂于今春兴兵来台。若先有使臣驻彼，当能预为辨阻，密速商办，否则亦可于发兵之后，与该国君臣面折廷争，较在京议办更为得劲。今台事粗定，此举未可再缓，拟请敕下总理衙门王大臣遴选熟悉洋情、明练边事之三、四品京堂大员，请旨赏给崇衔，派往驻札日本公使，外托邻邦报聘之礼，内答华民望泽之诚，傥彼别有诡谋，无难侦得其情，相机控制。闻该国横滨、长崎、箱馆各处，中国商民约近万人，既经立约，本不可置之度外，俟公使到彼，应再酌设总理事官，分驻口岸，自理讼赋，以维国体。不特此也，即泰西诸大邦，亦当特简大臣，轮往兼驻，重其禄赏，而定以年限，以宣威信、通情款。其在中国交涉事件，有不能议结，或所立条约有大不便者，径与该国总理衙门往复辨证，随时设法商议，可渐杜该使蒙蔽要挟之弊，似于通商大局有裨。是否有当？理合附片覆陈，伏乞圣鉴训示。谨奏。

　　复文博川中堂（十一月初四日）

　　仲弢太守回律，奉读赐函，仰见老成谋国，苦心孤诣，动出万全，询悉福躬调护得宜，喘■〈口敕〉渐减，此中外之幸。东案议结，若非大力主持，断不能如此妥协。柳原过津来谒，当即答拜，谈及前事，谓鄙人主战，赖执事肯与议和，弟应之曰，我虽欲战，彼来则应之耳。绝无先自开衅之理。一笑而别。然其感畏威德之意，固流露于言表矣。

　　钧署力图自强一疏，条理分明，披却导窾，奉旨饬议，不敢不畅所欲言。因有廷臣会议之说。局外者多不察其所以然，言之不免烦冗，亦知事势未必尽行，而身任其责，未便自匿所知，致蹈蒙蔽之疚。此意惟高明俯鉴。所最难者，目前饷力、人才实有无从措手之势。但冀办一件是一件、办一日是一日。总较因循不办之为愈耳。

　　左相坐镇西陲，似难兼营海澨。幼丹于船务颇知梗概，而于不顺手之事，肝气褊急，或有议其不能和衷者，究不失为光明俊伟之君子也。鸿章蹇劣无似，渥荷恩遇，更蒙诸巨公推诚许与。传云：竭股肱之力，济之以忠贞，夙夜永矢，奚敢告劳？近年精力自觉减退，每有所思，中夜无寐，最苦。紧要笺奏，必自起稿。盖事理之曲折，非文人所能详尽。以是，益叹乏才。仲弢于洋务机宜，深得三昧，猥蒙青盼，益自奋厉。东洋遣使，似须江、浙人为宜。周筱棠敏练而能文，未审总署尚可脱手否？

　　论善后事宜并教务、厘务（十一月初四日）

　　尊处力图自强一疏，大声疾呼，刿心怵目，实已综括无遗，既蒙谕旨垂询，不敢不就十数年来所闻见体察，蕴蓄于中，未能执途人而告语者，一一和盘托出，愧无嘉谟伟略，仰赞圣明，但恪遵来教，畅所欲言，以备采择而已。

　　丁雨生海洋水师章程尚是同治七年在苏抚任内拟就。其时因曾文正创立江省内外洋艇船章程，意见不合，乃有此议。鸿章昔曾见过文正，初不谓然，旋悔之，而未及更改。嗣后沿讹袭谬，仍逐年添造无用之艇船，殊可哂也。其章程内仅云两层炮眼大兵船，而未及铁甲水炮台等船。以雨生之究心洋务，不得诿为不知，盖今昔异宜，必系将旧稿钞送，而友山片奏内未声叙明晰耳。所拟船数、饷数及分设三洋提督，语多可采，已并入核议。于初二日覆陈钞呈冰鉴。将来廷臣会议，如能逐渐认真筹办，不致半途而废，不为群议所摇，十数年后或有实效。然饷需人才缺乏如此，若非钧署与枢廷主持大计，各省疆吏协力虚衷，诚不敢轻于一试，徒为众矢之的耳。东洋遣使一节，似属不可再缓，即西洋各大国，亦宜派一使臣轮流兼驻，俾中外气脉稍通。日本小邦，出使欧罗巴者不绝于道，中华虽不必如此殷勤，似未便过于自域。所费者小，而裨益者多，伏祈察夺为幸。前柳原前光过津谒晤，仅向孙署道提明从人在途被击之事，该道亲往验伤，业经据禀咨覆。该使从未与鸿章议及，似此小故，谅不至再有异论。幼丹、伟如来信，以大久保到琅峤定约撤兵，该国兵将多已上船，十月杪似可撤尽。据柳原面称：大久保已先回国，撤兵断不过迟。幼丹函称：台境开山善后之举，非穷年累世不能告蒇。其根源要在吏治，非部民所能整顿。远隔重洋，与省垣消息经月不通，船政尤难兼顾，须巡抚移驻，次第办理为妥。幼丹秉性峻洁，又本省绅士实有为难隐衷，将来如有陈请，尚希亮察。若就办事才具而论，王补帆中丞向在苏营从事，似尚精能妥协也。

　　月前威使派梅辉立来晤，密陈数事。其尤要者，谓法国热使实因教务难办，而贵署初议修约未经允行之八条，外间每执以抵拒。并四川黔江命案，久未议结，牵及他事，怏怏而去。现藉词病退，将来恐不免寻衅。鸿章告以八条本未定议，亦未通行，敝处尚未与闻，他处更未必知，岂有援引照办之理。至黔江之案，川中正与教士商办，但恐索赔过多，难遽遂欲。该翻译又称：英国所最不平者，内地厘卡不准洋货运照免完，到处违约勒掯，于半税外复多重征。闽江川楚尤甚。鸿章告以洋商运原货既有单照，各卡无不验放，惟华商冒骗过多，为筹饷计，势不能不分别查阻。该翻译总谓显悖约章，钧署不能遥制，语颇觖望。此等事皆与北洋无涉，姑允相机商询，令其便中仍与尊处酌议。但热使向颇熟识，此次回国过津时，不辞而行。罗淑亚昔曾共事，昨在津小住数日，仅持片一问，并未来晤。未知是否另有诡谋，乞随时随事留意驾驭为祷。

　　复王补帆中丞（十一月二十四日）

　　日兵十月二十五日全退，迭接柳原前光并幼帅函报，总署议陈六事，关系切要，弟已于初二日覆奏，略抒所见，以筹饷、用人为最难。闻廷臣于二十五日在内阁会议，想各处覆疏已到齐矣。雨生原议三洋分设提督，既难其人，亦恐与疆吏意见难合。尊意改为总统，仍即总署统帅之说，敝疏极言海道太长，非一、二总统所能兼顾，并举幼丹、雨生可胜其任，与卓见适符。南洋总统驻台湾，可谓一举两得。幼帅来书，以善后各事，其根源在吏治，非部民所能整顿。船政尤难兼办，须得巡抚移驻，次第筹办，意在沛公，似为笃论，不日当飞章入告。果如所请，我兄不得辞其责也。

