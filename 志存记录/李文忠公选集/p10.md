<!-- { "loadSidebar": true } -->
　　至尊论济宁南北相距各千余里，步队难速，有事或鞭长莫及，而筑台鸠工，非可立办。自陕至周口，军装由淮河南下，若周折至济，又多陆运数百里等语。多属费解。豫东直为执事久历之区，形势尚尔隔膜，无怪坐谈者大都梦梦。且洋务与内地军事悬殊。日人至今，总以未犯中国地界为言，有条约为枢纽也。即台湾交兵开衅，攻战当在台地，尚属语不离宗。南北海口虽有谣言虚惊，料其必无战事，何至千里调兵、援应不及。周口至苏约二千里，至津则二千余里，何谓南北适中？周口可由淮河南下，然尚须绕洪泽湖、清江入运。济宁沿运直下，不更近乎？筑台鸠工，本非咄嗟立办之事。鄙论炮台工程入细，以人少时久为要。每处防军一、二处为之可也。援军则不过行营光景，何能筑台？铭军在陕常驻五年，暑天远役，自须至徐济略作休息，再议调拨。若饬由陕径赴苏，诸公意见纷纷，尚未知于何适从。过江搭浮桥，亦恐无人过问耳。惟循绎来示，谈防事者莫不以因循坐误。代为危惧，遂亦自危、自惧。所谓病汉怕闻鬼叫，殊为焦悬。子务拟以吴宏洛五营赴徐，拟即檄令该将由归德至徐后径赴吴中听候调遣。吴宏洛曾在树军分拨，则子务与阁下皆可放心。子务各营仍俟到济，察度大局，再定进止为便。阅钞雨翁函，以吴淞为苏、常门户，须预设防。吴淞乃上海门户，日必不扰，上海似非急务。江阴鹅鼻觜似最要。福山、刘河各口次之。有小炮船堵口足矣。苏城实天下第一险固，戈登昔密言西洋炮力万攻不破，即城破而浮桥万不能搭，望吾弟默察之。三年春间，常熟之变，兄未留一营守苏，而敢轻骑追贼，自谓识力定，非有它也。如不得已而募勇，乞勿扣淮饷，扣短则必力争，请先歃血为盟，附钞沈幼帅与日意格往来函稿，聊资参考。

　　复李雨亭制军（七月初十日）

　　仲复前探禀，东洋备兵六万，如台事决裂，分扰金陵、津沽。顷接其探禀又云，分犯江、浙。似皆恫吓之语、无根之谈。来自兵家好声西击东，日情诡秘尤甚，岂能预定所向？亦岂数千里外所得闻知？柳原过津到京后，议论总以番地非中国管辖，并未敢冒犯中国。谓调兵援台，尚近情理，若径犯各口，先须与西洋议定，乃可任意乱窜。日意格致幼丹书，请总署与英、法、日各使会议，如开兵衅，不准扰通商口岸。西使谅必尽力。且唐俊侯一军，因轮船难集，须八月杪乃能齐到台防。台地甚宽，断不能遽与交锋开仗。幼帅不欲遽与决裂，日人亦岂肯先行决裂耶？

　　顷日本又遣内务卿大久保者，由沪赴京。其人久历西洋，专为台事而来，或可遂有成说。无论其如何行径，自应先事设防。但不可稍露张皇之迹。闻南中谣惑纷纷，尚赖我公与振轩从容镇静，以定众志。宋成、高万均系宿将，而于洋器素未究心，零星分招，各不相下，亦恐未能临敌。尊虑乏统将一语，极为中肯。涤师与弟治军十余年，皆先选统将，而后募营。其营哨须由统将自择，呼应较灵，未知尊意果何所属？若请鲍春翁统率，则营将未必尽如意，而春翁亦未必肯小就也。

　　至宝山、吴淞虽系苏、松门户，先须取道上海。鄙人敢保上海无事。苏、常必欲办防，似江阴口最要，福山、刘河等处次之。初六曾详复振轩，未知果见纳否？苏、松腹地，无一处可屯扎二十营者。骤调子务全军南去，未免骇人听闻。弟已饬子务所部吴宏洛五营，先行过江，交振轩调遣，余俟子务到济后，再议进止。计该军除吴宏洛五营外，仅步队十二营，无论援助何处，尚可自当一路。若再分拆，两无裨益。目下局势未定，尤不可专下呆着，致多滞碍。津沽兵力亦非甚足，有台而炮位甚缺，明知不足当大敌，而不敢不强为镇静，亦尽其力所能为而已。所不能者，听之天数。

　　复沈幼丹节帅（七月十六日）

　　手示钞件，名言快论，足泌心脾。潞公为东事强起，早欲以通商为归宿地步，却未深求如何通商之法。威使致日意格书，谓通商更有起色者，似注意在内山，如销兵刍言第二、三条之意。总署所谓通商或仅添一琅峤口岸，日人固未餍所欲。各国亦何所贪图？经尊函剀切指陈，当共憬悟，而转无以为收束之计矣。恭邸、文相与柳原晤语，词令非不甚善，惟已陷溺西党，岂能唤醒迷途？至令伊想一了结办法，彼此吶然，如不出诸口，皆为兵费，取与两失国体，哑谜文字，终须叫破。但视其如何立言耳。

　　总署十二日密函，恐寄至尊处太迟。谨先照钞，各件奉呈秘览。大久保系日本内务卿，萨摩岛人，与西乡从道同族。日内闻已由沪北来。西人为张气势。仲复密寄略节钞呈。形容中土，可谓尽致。然所谓遇刚则柔，遇柔则刚，既无定见，复尠恒心，何尝不洞见症结。闻者能毋愧愤欲死？卓论膏肓之疾，甚于眉睫之患，留此患或尚可愈疾，否则痼疾不瘳，必更加甚，日相寻于灭亡，嫠妇之忧，殆无已时。英国铁甲船，日君想为订购，计到华亦须半年以后，若即开衅，缓不济急，还以忍耐为是。俊侯率前队已到，其人勇胜于谋，甫当一面，殊不放心，已属令以事鄙人者事节下，犹恐意气稍盛，致有颠蹶，乞随时切实教诲为感。军中琐事，诸费照料，但祝秋后风浪稍平，登岸较易。闻初九日长崎飓风奇恶，漂没船只无数。其铁甲船亦荡扶敧颓，天意可知。各船卸载后，轮转赴瓜，必须三批乃竣，至早须届中秋。已到防者，队伍零星，尚恐不宜进扎。致军士有瞻前顾后之虑，卓裁以为何如？景山、招民同到，喜左右之得助。津门台垒略具，而处处可登陆，非劲兵数万不得云巩固。江南尚能新募多营，敝处欲添置鎗炮，不名一钱，遑论其它！奉天海口极多，一无防备，诚如尊示，是以中外无不冀事之速了，一了则百了，更不计及于此后如何整备也。 

　　论台事归宿（七月十六日）

　　钧处与柳原等辨论各节，披却导窾，操纵合宜，荩画远谟，钦伏无既！十一日覆柳原函，语意崭截，谅仍未肯遵教。未有知照各国驻京大臣一语，将来势恐不能不出于此。前幼丹钞寄日意格来书，有请各国会同论理之说，威使复日意格密缄有云：中国欲使公评曲直，以复台疆，不为无见。诚使台土通商，不特日本不敢垂涎，即他国讵能希冀等语，正与尊旨悬拟将来归着，以落到通商地步为妙，适相吻合。

　　昨接幼丹函称：若添琅峤为通商口岸，本地既无出产，来货又无销路，各国何利之有？若以内山为通商地面，使各国分握利源，喧宾夺主，番性本属不驯，台湾从此多事；且恐云南、四川等腹地，援例要求通商，流弊更大，所虑似亦中肯。惟目前彼此均不得下台，能就通商一层议结，洵是上乘文字。好在台湾系海外偏隅，与其听一国久踞，莫若令各国均沾。但通商章程必须妥立，嗣后官制兵制，似亦略须变通耳。柳原谆谆于指明后局，使该国此役不属徒劳，是其注意实在占地、贴费二端，落到通商，必非所愿。前与驻津美领事毕德格论及各使会议一节，据称或以非使权应办之事，或东使谓与各国无干，未便遵允，则亦无甚裨助。且各使即肯公平曲直，未必尽诎彼而直我。平心而论，琉球难民之案，已阅三年，闽省并未认真查办，无论如何辨驳，中国亦小有不是。万不得已，或就彼因为人命起见，酌议如何抚恤琉球被难之人，并念该国兵士远道艰苦，乞恩犒赏饩牵若干，不拘多寡，不作兵费，俾得踊跃回国。且出自我意，不由彼讨价还价，或稍得体，而非城下之盟可比。内不失圣朝包荒之度，外以示羁縻勿绝之心。未审是否可行？鸿章亦知此论为清议所不许，而还顾时局，海防非急切所能周备，事机无时日可以宕缓，窃恐非琅峤通商所能议结者，敢预下一转语，以备裁择。闻大久保日内可到，如其来晤，与柳原前后交涉情事略殊，自应以礼接待，遵谕委曲开导，再行奉闻。昨据江海关沈道函述：英领事转致大久保来意，明是巴夏礼阴为主谋，若愿退兵而不愿认错，犹可说也，若不愿认错而仍欲加兵，则亦无礼可说。幼丹前请尊处转商威使订购英国铁甲船，蒙允照办，日意格现在上海，当有成议。惟定购到华，亦须半年以外，殊属缓不济急。凡订办洋鎗炮，皆必须先时先事筹备者也。

　　海防请催川饷折（七月二十一日）

　　奏为海防紧要，饷需支绌，请旨饬催川饷，俾资接济，恭折仰祈圣鉴事。

　　窃臣前因督师赴陕援剿，于同治九年四月内，奏请敕下四川督臣按月筹拨臣营饷银三万两。嗣因该省未能按期筹解，复于是年十月内，奏请饬催。迭蒙圣鉴在案。计自九年五月起，截至本年四月止，迭准陆续解过协饷二十批，共银六十九万两。按月核计，所解不及一半。臣军自九年秋间调随赴直拱卫畿辅复分防陕西邠干、江苏徐扬、湖北襄阳等处，皆就现有饷力勉强搘拄，实已竭蹶不遑。近因日本构兵生番，台防孔亟，遵旨奏派徐州铭军航海赴台。复调陕防铭军拔回徐州、济宁一带，扼要屯扎，以备南北海口策应。军行数千里，在在需费不赀，而津郡新城、海口各炮台，修筑甫竣，旧存炮位全不利用，若无炮与无台等，计须添购西洋新式大小后膛炮数百尊，估费约二百余万两。京畿门户重地，各国之所窥伺，东洋之所觊觎，声势不可不壮，而巨款一无可措，焦急莫名。

　　至臣军分顾数省防务，从前奏定协饷江苏、湖北尚能照章勉力凑解，浙江续请减拨，每年仅解银六万两。现在东南各省筹办海防、江防，添营置械，用款倍增，只求额饷不再减短，势难另请添拨。惟四川居偏隅腹地，财力虽非有余，值此时艰，各路协饷实无如海防之急且要者，自应移缓就急，共维大局。且臣军奉拨按月三万，本系有着的饷，惟有吁恳天恩敕下四川督臣，查明欠解臣军月饷，无论何款，先行提解二十万两，以济眉急。嗣后仍令按月如数解足，俾得陆续筹办，庶于畿辅海防要需，稍有裨助。所有请旨饬催川饷缘由，理合恭折由驿具陈，乞伏皇上圣鉴训示。谨奏。

　　淮军杂支请照核销片（七月二十一日）

