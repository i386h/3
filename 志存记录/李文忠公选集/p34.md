<!-- { "loadSidebar": true } -->
　　闻雨生拟辞南洋半饷，虽弥谦弥伪，亦知协项之有名无实，而朝廷徒责铁路、电线之成，惜鄙人于元年秋、冬未做此高一着入题文字耳。铸洋之议，就目下时势揆之，窒碍殊多。有王者起，扫除一切弊政，必来取法。朱季云回省；属其禀明阁下，往勘乐平煤矿办法，鄙意实为江兴利，非以贻害，幸勿再有阻挠。日来由东局至敝处电线置妥，仅费数百金，通信立刻往复，即用局内学生司之，神奇可诧。各使均相道贺。执事闻之，将又哑然笑。数十百年后，必有奉为开山之祖矣。振轩在时流中，能虚心、实心者，吾力不足以推毂，任其颓放，缺然于怀。

　　复丁雨生中丞（五月二十一日）

　　病状似颇狼狈，告既不能痊愈，况即再四渎告，必不允行，「不如勿告」四字有味乎。其言之也。闻与筱翁近相水乳，诸事或易通商。饷源日绌，各省皆然。闽力兼顾台防，更形竭蹶，似祗有通筹力所能为者，与院司要约明白，如期拨解。日国船案，经唐景星同厦门领事议有端倪，谅可办结。德国巴使近因总署照覆数语不协，幡然出京，鸿章力为调停，亦就转圜。顷已由津北旋。俄、土战争方始，日本内乱甚长，似台防目前必可无事。各营疲弱者，逐渐裁汰，但酌留精锐，分守要隘，专致力于铁路、电线、开矿、招垦等务，得尺得寸，亦可大、可久之计也。

　　三十六吨炮船，当已至闽。赫德本有留洋弁二人教习之请，春帆既经赴台，务祈执事察夺主裁，应留洋弁及遴选船主、大、二副等，均饬吴惟允等妥办是幸。船名如何更易？并乞示遵。筠僊来信，欲就李丹崖所带学生分习煤、铁矿务炼冶诸法及兴修铁路、电线理法，未知丹崖到后，筹议若何？既申明约章在先，恐难中道变易。然如埃及派学生赴英学作火轮、车路，固当及早取法也。景星经手招商轮船，关系重大，未可久离。今赴闽将日事办妥，殊于大局有裨，望催其速回为要。此间水雷学堂兼习电报诸童，颇有进益，昨将东局至敝署十六里内试设电线，需费数百元，使闽、粤学生司其事，能用浅俗英语及翻出华文，立刻往复通信，洵属奇捷。闽中学堂已散，台地电报将如何试造？幸速筹办，俾可逐渐推广。仲弢踉跄南下，经此挫辱，气更静敛。春帆何时回厂？

　　复郭筠僊星使（六月初一日）

　　西洋政教规模，弟虽未至其地，留心咨访，考究几二十年，亦略闻梗概。自同治十三年海防议起，鸿章即沥陈煤、铁矿必须开挖，电线、铁路必应仿设，各海口必应添洋学格致书馆，以造就人才。其时文相目笑存之。廷臣会议，皆不置可否。王孝凤、于莲舫独痛诋之。曾记是年冬底，赴京叩谒梓宫、谒晤恭邸，极陈铁路利益，请先试造清江至京，以便南北转轮。邸意亦以为然。谓无人敢主持。复请其乘间为两宫言之，渠谓两宫亦不能定此大计。从此遂绝口不谈矣。读二月杪赐示各节，崇论闳议，洵足启发愚蒙。禁鸦片之大疏，虽奉钞寄各省筹覆，寥寥数语，毫不着力。外间习为固然，尚未议及，此间黎、刘二道详请先商英国禁止贩运，不得不照咨也。度公之力，亦未能使英商回心向善耳。

　　左帅新复吐鲁番、托克逊等城，自谓南路折棰可下，朝廷日盼捷书，催协饷如星火，更无以雅各布刊投诚之说进者，然将来势必旋得旋失，功不覆过。尊论崇尚一切虚诞以为正义，此类是也。伊犁久据，内外置勿深论，俄人欲白占便宜，缴价相鬻及黑龙江以东换地诸议，似皆不行。至开垦江、浙荒土，言官疆吏屡有条陈，仍是空言无补。停止各省厘捐，西征、海防及各处留防之军，日苦接济不足，即明知其当停、亦无能停之理。

　　惟雨生在台湾建言须就地试造铁路、电线，已奉廷僚议准。又以费绌中止，内地若果议及，必至群起相攻。尊谕欲令敝处开示朝廷，以使沛然不疑于其心，天下必有起而应者，何见推之过当耶？去冬招商局收买旗昌轮船，幼丹请拨各省官帑百万，再招商股百二十万，迄今半载，华商无一入股，可见民心之难齐。铁路为费更巨，民力自开，何能集事？鄙意铁路须由开煤、铁做起，兴此大役，而铁尚需购自海外，绝难告成。目下鸡笼煤矿已有成效，武穴、池州均甫开局。魏温云亦在宝庆、衡州等处，试采煤、铁，但官绅禁用洋法机器，终不得放手为之。凡此，皆鄙人一手提倡，其功效茫如捕风，而文人学士动以崇尚异端、光怪陆离见责，中国人心真有万不可解者矣。

　　铸造洋钱一节，去夏赫德曾发是议，沪上洋商复怂恿各国公使力言于总署，请中国自铸抵交关税，为各关平色不准，藉以画一也。总署饬交南、北洋核议，各关道多动色相争，恐洋税暗中折耗。闻幼丹亦不谓然。顷刘芝田禀复，派员设局仿造，未知果有成否？其窒碍最大者，既经官铸，必准抵饷、纳钱粮、关税，洋圜平色定有准数，势难格外浮收多算，一切官吏平余陋规扫净，将无以自立。又不能别筹津贴。此数百年积弊，未易一日更新者也。尊意先购置一套小机器开其端，每套不过三千磅，日制五千圆，专敌洋人，使不得制其轻重，以网市利，似为计之得者。俟英人得拏至华，当属唐景星妥与筹议。李丹崖带学生至英、法，弟与闽、江各帅会奏定案，专指学习制造、驾驶，似未便遽改别图。原疏本请总署行知执事，就近照料，讵总署惜墨如金，并未转达。兹补录原奏奉咨冰案，务乞随事妥为筹商。

　　雨生注意铁甲船，再四疏陈，势难中辍。鄙人职在主兵，亦不得不考求兵法。明知西洋暂无构衅之事，然兵乃立国之要端，欲舍此别图，其大者、远者亦断不得一行其志，祗有尽其力所能为而已。俄、土战事新报，胜负互见，英若兴师援土，望商令学生随其兵船前往观阵，以长阅历。西班牙前因同治二年夹板船在台湾遭风被抢索赔，声称调兵，实无其事。船案现将议结。古巴章程未定，荔秋尚无起程之期。马格里粗率专擅，准予自新，心尚无他，或仍量材驱使。云生改派德使，何时前往，瑕衅自可融释。巴使议修约，颇与总署龃龉。鸿章屡为排解，积不能平。望密属云生至柏灵留意应对为要。

　　淮军军需报销折（六月十九日）

　　奏为淮勇军需，自同治十三年七月起，至光绪元年十二月底止，收支款目，造册报销，恭折仰祈圣鉴事。

　　窃照淮勇军需，前截至同治十三年六月底止，业经列为第三案报销，于光绪二年五月十四日具奏奉旨：该部知道。单并发。钦此。

　　伏查淮军分防直隶保定及天津海口，护卫、亲军、盛仁、马步、水师并各台局护运粮饷、军械营哨共计三十三营，提督刘盛休接统臬司刘盛藻原部铭军马步十七营，由陕西调扎山东济宁州，为南北洋海防策应之师。又前次奏调提督唐定奎统领铭武步队十三营，前往台湾防剿，于元年七月凯撤，仍回江苏，与原办江防之提督吴长庆统带所部庆字亲兵八营、提督刘玉龙开花炮队一营及调防吴淞海口之提督吴宏洛武毅右军步队五营、徐宿马队五营，统归淮勇军需案内汇册请销。今自同治十三年七月起，一律截至光绪元年十二月底止，列为第四案，俾清界限。以上营哨官弁员名勇夫总数、征防处所，先经造册分咨军机处户兵二部备查，至陆军各营所支薪费口粮正杂各款内柴薪一项，已遵照奏明支给本色；其驼骡喂养，即按点验实存数目每只头日支银一钱，余循前案仍照楚军刊本营制并奏定章程准销成案，接续造报。又马队倒补马匹，系照驻扎省分营驿例价分别核给；水陆转运雇用车船夫役价脚，按照饷械军火斤重、程途里数，悉照军需例案及历届准销数目核实支发。饬将截至光绪元年底止收支细数，分晰造报。今据金陵报销局司道等详称：旧管项下上届截至同治十三年六月底止，实存银四十七万五千一百四十八两二钱有奇，新收项下总计浙江、四川两省协饷并臣沈葆桢在台防拨济提督唐定奎行营饷糈，又先后提拨湖北、江苏藩关厘局军饷、两淮盐厘及西征初案报销内删减知州梁承祖缴回溢领薪水，同本案扣存平余等项，共银五百七十二万八千六百四十二两六钱有奇。以上管收二项，共银六百二十万三千七百九十两九钱有奇。内登除提督唐定奎原部十三营台湾凯撤由沪雇用招商局轮船装送至瓜洲价脚及天津海防工程用款共银三十九万六千六百一十八两五钱有奇，又附列专册请销补放淮军各营同治十三年六月底以前欠饷银二十五万一千九百一十六两二钱有奇，又本案附请专案奏销洋鎗炮队教习辛工并金陵、天津行营机器、制造两局工料用款购买外洋军火价值等项两册共银三十万八百八十五两有奇，实计收用银五百二十五万四千三百七十一两有奇，开除正杂各款，遵照部议酌定军需报销章程各归各部核销，计应归户部核销银四百三十万七千一百一十九两二钱有奇，应归兵部核销银七万六千九百三十三两四钱有奇，应归工部核销银一十三万六千八百两七钱有奇，统共请销银四百五十二万八百五十三两四钱有奇，实存银七十三万三千五百一十七两六钱有奇，已接支光绪二年正月起，淮军马步水师各营正杂饷项并购制外洋鎗炮军火器械价值工料等用，归于后案旧管项下滚接造报等情，具详请奏前来。臣查淮军分调直东、江苏等省沿江海口择要驻防，此次造报马步水师各营勇丁遵照部咨开报花名清册、正杂款项，概发湘平折实库平报销，仍扣杂款一分平余，均系循照历办成案实用实销，并无丝毫浮冒，除将细册分咨各部，并饬将以后用款赶紧接续清理造报外，所有同治十三年七月起，截至光绪元年十二月底止，淮勇军需收支款目造册报销缘由，谨会同南洋通商大臣两江督臣沈葆桢，专折具奏，并缮清单恭呈御览，伏乞皇太后、皇上圣鉴。谨奏。

　　谨将同治十三年七月起，截至光绪元年十二月底止，淮勇军需案内收支正杂各款，缮具清单，恭呈御览。

　　计开

　　旧管

　　一、上届淮军第三案军需截至同治十三年六月底止，实存银四十七万五千一百四十八两二钱六分二毫八微七纤。

　　新收

　　一、收浙江省协饷共拨解银九万两。

　　一、收四川省协饷共拨解银一十七万两。

　　一、收办理台防军务船政大臣沈葆桢拨济调台助防淮军统领提督唐定奎所部十三营饷银一十万五千六百四十七两二钱二分三厘七毫五丝二忽。

　　一、收湖北军需局共提拨沙平银二十一万两，共合湘平银二十万九千八百五十三两。

　　一、收湖北江汉关共提拨四成洋税库平银四十万两，共合湘平银四十一万三千七百六十两。

