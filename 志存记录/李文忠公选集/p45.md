<!-- { "loadSidebar": true } -->
　　溯查敝国自前明洪武五年隶入版图，至天朝定鼎之初，首先效顺，纳款输诚，迭蒙圣世怀柔，有加无已。恪遵大清会典，间岁一贡，罔敢愆期。不意光绪元年，日本禁阻进贡，又阻庆贺皇上登极各大典，当即具备情由，百般恳请，该日本不肯允准，敝国主特遣宏等捧咨赴闽陈明，荷蒙福建督抚列宪具奏，钦奉上谕，着总理各国事务衙门，即传示出使日本大臣，相机妥筹办理。钦此钦遵在案。嗣于钦差大臣抵任之日，敝国驻日法司官等，屡次沥禀恳求设法，节蒙钦差大臣与日国外务省剀切理论，冀可劝释。讵料日人悍然不顾，竟敢大肆凶威，责灭数百年藩臣之祀，主忧臣辱，主辱臣死，宏等有何面目复立天地之间，生不愿为日国属人，死不愿为日国属鬼，虽糜身碎首，亦所不辞。在闽日久，千思万想，与其旷日持久，坐待灭亡，曷若薙发改装，早日北上；与其含垢忍辱，在琉偷生，不如呼天上京，善道守死。合国臣民及商人乡农，雪片信至，催宏上道，效楚国申包胥之痛哭，为安南斐伯耆之号求。用敢不避斧钺，来津呼泣，伏维中堂威惠播于天下，海岛小邦，久已奉若神明，必能体天子抚绥之德，救敝国倾覆之危。吁请据情密奏，速赐拯援之策，立兴问罪之师，不特上目国主，下及臣民，世世生生，永戴皇恩宪德于无既。即日本欺悖之志亦不敢复萌，暹罗、朝鲜、越南、台湾、琼州亦可皇国永固矣。

　　再，此番北上情节，应先禀明闽省各大宪，再行启程，祗恐枉需时日，缓不济急，故敢星夜奔驰，径趋相府，犯法之罪，谅不容辞。宏等在上海闻得日本之党，密防敝国来华请救，遇必拏捉，宏等为此，薙发更服，延邀通事等同伴，以作贸易赴京，然谣多言杂，心怯神迷，且风土不悉，饮食很难，可否恩赐保护怜察，或可有人照料，以全孤臣，临词苦哭稽颡，延颈待命之至，须至禀者。

　　南洋劝捐请奖折（五月二十五日）

　　奏为遵保潮州、台湾、香港及南洋各埠劝捐晋赈分济豫赈，尤为出力员绅，酌拟奖叙，恭折仰祈圣鉴事。

　　窃臣鸿章前于光绪三年，奉命兼筹晋赈捐务，当以灾区既广，时日又长，非广劝捐输不足以资接济，函商臣日昌就近召集潮州、香港一带绅董，谆属设法劝办，一面分致各地方官及台湾官绅通力合作，又以南洋各埠如安南、暹罗、新加坡、小吕宋、新金山等处，寄居华商颇众，迭派员绅前往会同领事头目商董劝办。嗣因豫省灾荒亦重，各抚臣均商恳筹助，议将捐款分济豫赈。其台湾绅士林维源捐款则多半济豫，统由海运解津，交臣鸿章酌核分拨，所有办理情形，臣等已节次奏报。现在赈捐停止，捐生履历册籍亦均办齐，该员绅等始终出力，实堪嘉奖。

　　窃维近年捐务已成弩末，又值潮州等处岁事未丰，劝办本非易易。况潮、台距晋、豫甚远，南洋各埠皆属海外异邦，尤难共喻解推，责以趋公济急，乃该员绅等仰体朝廷不忍一夫失所至意，视国事如家事，以人饥若己饥，实力实心，分投劝勉，寒暑无间，瘴疠不辞，又远赴海外安南、暹罗、新加坡、小吕宋、新金山各埠多方筹劝，重洋数万里，迭次往返，风涛出没，艰险备尝，赔垫资斧，亦复不少。捐生感其至诚，因而闻风兴起，统计集捐实银至百数十万之多。收缴转运，均极迅速，并于各省未开捐之前，首先解济数十万，不特臣等始愿所不及，实为赈案中未有之盛举。若非该员绅勇于为善，谊切救灾，不遗余力，曷克臻此？其余活晋、豫两省饥黎不下百万，洵属莫大功德，迥非内地寻常劝捐劳绩可比。

　　查办理晋赈出力人员，钦奉上谕准照河工海运章程请奖。又臣日昌上年两次奏请将劝捐出力人员，从优酌保，并将各埠出力管事头目酌奖，均奉旨准于事竣后知照李鸿章等请旨奖叙。又，臣鸿章奏报暹罗国王倡率臣庶、华商捐赈及劝捐委员陈占鳌等出力案内，奉旨陈占鳌等着俟事竣后准其从优请奖各在案。兹查照河工海运章程，择其尤为出力者，开单恭呈御鉴。其南洋各埠领事、头目、商董，本皆华人，各能深明大义，一并择尤拟给虚衔顶戴等项，相应仰恳特恩俯准照拟给奖，庶足以昭激劝，而示羁縻。其次出力员绅分别酌给外奖，理合会同山西抚臣曾国荃、河南抚臣涂宗瀛，恭折具奏，伏乞皇太后、皇上圣鉴训示。谨奏。

　　未奖各员存记片（五月二十五日）

　　再，潮州、台湾僻处海隅，相距晋、豫甚远，至南洋各埠商民虽皆闽、粤两籍，然如新金山则往返几及八、九万里，即安南、暹罗、小吕宋、新加坡等处，亦相距二、三万里。此次一闻晋、豫奇荒，圣主宵旰焦劳，该绅民等无不激发天良，捐赀报效。其捐赀而不敢仰邀奖叙者，约计亦有三万余两，急公好义，实属出于至诚。现虽将在事出力人员，分别奏请奖励，而集赀数逾百万，出力人数较多，且因停捐限期较迫，凡相隔太远之处，出力劝办员绅一时查保不及，其中定多遗漏。若任其湮没，似不足以鼓励将来。因思各省府县志书凡遇有乐善好施之士，无不采其轶事，载在册籍，俾资观感。臣等往返熟商，拟将此次急公好义、倡捐巨款、漏未列奖之出力员绅，查其平日行谊足为一方表式者，即为咨行本籍督抚及地方官存记，俟将来修辑志书时，将该员绅姓名、事迹列入，以资激劝。除查明姓名、事迹分别咨行查照外，理合会同山西抚臣曾国荃、河南抚臣涂宗瀛，附片陈明，伏乞圣鉴。谨奏。

　　福建晋赈请奖折（五月二十五日）

　　奏为福建筹助晋赈尤为出力人员，酌拟奖叙，恭折仰祈圣鉴事。

　　窃前因山西连年荒旱，需赈浩繁，奏准于东南各省分别协拨款项，劝捐接济。捐案统由直隶请奖，所有福建省办理情形，经臣璟等节次奏报在案。

　　查闽省地方瘠苦，又值频岁歉收，本属自顾不暇，今以晋灾过重，朝廷宵旰焦劳，在事司道等仰体时艰，力筹补救，迭次拨给协款米石，又多方设法劝捐，源源解津，转运接济。除协款、米石及台湾林维源捐款不计外，共收捐银至二十余万两。晋省灾黎全活甚众，实属有裨大局。现已停捐，并将捐生履历册籍由直汇核咨部，所有尤为出力人员，自应钦遵前奉谕旨查照河工海运章程，酌拟奖叙，开单恭呈御览，仰恳天恩俯准照拟给奖，以昭激劝。理合会同山西抚臣曾国荃，合词恭折具陈，伏乞皇太后、皇上圣鉴训示。谨奏。

　　复李丹崖星使（六月初九日）

　　采购铁甲船一事，曾面托阁下在英查访，嗣因筹款维艰中止。日本恃有新购铁甲，肆意妄为，先向琉球阻贡，旋即吞灭其国，改为冲绳县。何子峨与总署屡与辩论，概置不理。议者恐其持强坐大，渐有窥伺台湾、高丽之意。中国须亟购铁甲数船，伐谋制敌。现奉旨饬购办，惟各省关所拨海防经费为西边洋债所挤，实难趸拨巨款，而此事又未可缓图。执事久历各国厂局，见闻较确，须购用何项铁甲于中国海口相宜？能制日本之船，每船约实银若干？应分几起汇付？又闽沪铁厂修船均不合式，另造修理铁甲船坞，至省须银若干？何人可胜监工督造之任？务乞一一探讨明确，详晰飞示，以凭与幼、雨诸帅核办。至要！至要！

　　春帆奏准赴常州就医，无意回局。巡海快船以饷项无措，恐难起手。巴使回京后，病仍未愈，修约尚无端绪。昨因烟台丕理约夹板船触礁损坏，乡民攫取零物，虽经该关方道拏犯十余名，追缴赃物五百余件，该使未厌所欲，仍索赔五千七百余元。方道谓条约不能赔偿，弟饬郑道等从旁调停，允再减半追赔。该使谓已奉外部商定之数，无可核减。此事须执事便中向外部恳切言之，免该使藉端簸弄为幸。

　　译美前总统幕友杨副将来函（六月十一日到）（附）

　　中国五月十六日致书李中堂阁下，昨日随同前主到日本东京，该国亲王大臣等迎谒，请前主住美加多海边行宫，前主自入东洋境后，逐日酬应忙冗。今日前主带同随员等拜晤美加多，见面时说许多恭敬盼望之语，工夫不长，格外礼貌。中国何钦差来谒，有一东洋大官在座，不便谈公事，随后前主须往回拜，连日会客赴宴，尚未议及琉球之事。前主偶与东洋二、三大臣谈论琉时，尚未及与秉权者议论。我曾与东洋大臣背后论及几次，可为中堂陈之。

