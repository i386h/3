<!-- { "loadSidebar": true } -->
　　二年正月，兼署五口通商大臣；奏设外国语言文字学馆，是为鸿章创兴洋务之始。常熟围急，鸿章遣谍密谕骆国忠等固守，檄道员潘鼎新、提督刘铭传以三千人乘轮舟趋福山。二月，夺福山石城；常熟军知援至，亦启城出击，斩贼殆尽，围乃解。三月，复太仓州城。四月，乘胜复昆山。江苏为财赋之区，而赋额之重为天下最，而苏、松、太三属之浮粮尤为苏省最；弊由沿袭前代官田租额，乾隆中年以后办全漕者数十年，自道光三年、十三年两次大水后，无岁不荒、无县不缓，蠲减旷典，遂为年例。又有官垫民欠一款，大抵移杂垫正、移缓垫急、移新垫旧、移银垫米，以官中之钱，完官中之粮；其后，或豁免、或摊赔，同归无着。鸿章历陈积弊，请准减定苏、松、太三属粮额，以咸丰中较多之七年为准，折衷定数，每年起运交仓漕白正耗米一百万石以下、九十万石以上，着为定额，下所司议行。五月，又奏：密察贼情地势，有可虑者三、可幸者二。苏、常、杭、嘉为东南财赋最盛之区，逆众必死守力争，一可虑；苏、嘉各郡，湖河荡港千百通联，我难进而贼易守，二可虑；李秀城为诸贼冠，最多狡谋，去年迄今图救金陵，分窜皖江南北，又欲绕窜扬州里下河，若攻剿过急，则或挈众来援、或别图窜踞，三可虑。惟是江皖、浙东各有重兵堵截，提督鲍超等能再速克江浦、浦口，扼断北贼过江之路，都兴阿、吴棠果能堵淮扬，不使贼窜入里下河，则剿办较易，可幸者一；李秀城、李世贤分踞苏、浙，自见挫于官军，精锐大减，膏腴亦去其半，现惟嘉兴陈炳文部贼较多而悍；有蒋益澧扼其前、臣军缀其后，常州、无锡贼援甚广，深入颇难，但使稳扎稳进，徐图制敌，可幸者二。臣军为数已逾四万，今拟由昆山进苏州为一路，以程学启所部陆军当之；由常熟进江阴、无锡为一路，以李鹤章、刘铭传所部陆军当之；由泖淀进吴江、平望、太湖为一路，则李朝斌水师当之。以上三路，皆欲规取远势，以翦苏州枝叶而后图其本根也。又恐杭、嘉、湖各贼绕窜浦东、窥扑松沪，复令常镇道潘鼎新八营扼金山卫，编修刘秉璋七营扼洙泾，副将杨鼎勋五营扼张堰，联为一气，以防内窜，以固全局。报闻。六月，饬程学启、戈登进吴江，连破各险隘，贼以城降。七月，允两江总督曾国藩奏，毋庸改设南洋通商大臣，仍命鸿章兼理。于是鸿章分饬程学启、戈登规苏州，李鹤章、刘铭传规江阴，潘鼎新、刘秉璋规嘉善，以牵制贼势，师并进，江阴下。伪忠王李秀城由苏州纠集伪纳王郜云官等水陆十万偪大桥角营，李鹤章驰军四击，贼大败遁。九月，李秀城复自苏州、无锡、溧阳、宜兴聚众八、九万，泊运河口，自将悍贼据金匮之后宅，诸贼由望亭、后宅屯营互进，李鹤章亦立八营于大桥角与之持。鸿章以诸巨贼集西路，志在保无锡、援苏州，乃檄李鹤章、刘铭传等坚守后路，抽精锐之卒翻营击贼，程学启、戈登由苏州西北横出贼后，攻克蠡城、黄埭；周盛波亦击走芙蓉山贼，克雁台塘头；郭松林又败贼于安镇兴隆桥。李秀城移居麻塘，李鹤章、刘铭传合击，大破之，余匪悉窜走。于是苏、锡之贼皆大困。贼陷江南，以金陵、苏、杭为三大窟，而苏其脊膂，故李秀城百计援苏州，谭绍洸尤凶狡，誓死守；附城筑长城石垒，坚不可拔。程学启等顿军河东，累月不下。十月，鸿章莅苏视师，益趣攻，程学启缘南岸、戈登缘北岸，鸿章亲督之，尽出炸炮廿余，毁其长城石垒，郜云官等密款乞降，鸿章令斩李秀城、谭绍洸以献。李秀城夜遁，郜云官等刺杀谭绍洸，开齐门迎师降，首列名者八人，伪纳王郜云官、伪北王伍贵文、伪康王汪安均、伪宁王周文佳、伪天将范启发、张大洲、汪怀武、汪有为；精锐犹逾十万，分屯阊、胥、盘、齐四门。方歃血誓生死，要总兵副将官且未薙发，程学启恐不可制，白鸿章诛之，搜斩悍党二千余人。奏闻赏加太子少保衔，并赏穿黄马褂。十一月，李鹤章等军克无锡，饬程学启、李朝斌水陆由吴江之平望会师嘉善，守贼陈占榜降。嘉善既定，遂偪嘉兴，贼守御完备，久乃克之。

　　三年正月，戈登请以常胜军攻宜兴，鸿章令郭松林等水陆各军合剿，克宜兴，并克溧阳，败金坛伪刘王、伪襄王之众，平其附城诸垒，贼势大蹙。时伪护王陈坤书据常州，方合丹阳、句容诸贼十数万，绕出常州城北，捣官军之背；以无隙可乘，复图窜入腹地，以缓常州、嘉兴之围。循江而东，奄至江阴之南闸及周庄、华墅、杨库，犯常熟，所过焚杀。鸿章飞檄郭松林等弃金坛勿取，疾驰归援；令杨鼎勋、张树声选锐卒三千人横截江阴之焦店，而饬李昭庆、郑国魁由嘉兴赴援常熟。贼并集无锡、江阴、常熟间，围常熟尤亟。黄翼升督水师自白茅口进，与李昭庆、郑国魁合击，贼大败。又击走顾山陈市之贼，追过福山，常熟围解。贼退屯江阴之杨库、周庄、华墅、沙山，图西窜。三月，鸿章驰赴江阴长泾察贼势，檄提督刘士奇、总兵王永胜会郭松林军由福山、鹿苑江岸进，自率李鹤章、李昭庆、黄翼升、郑国魁水陆军驰抵沙山，连破贼营，追越华墅，分兵邀击杨库；贼惶遽，夜窜云亭，刘士奇、王永胜设伏鸡笼山败之。别贼万余，夜于三河口设浮桥六以待，云亭贼至欲渡而西，官军蹙之，贼争道，浮桥断，尸积水不流，沿江之贼尽歼。鸿章乃至常州督军，常州西北通丹阳，西南通金坛，镇江防军已克丹阳、提督鲍超克金坛，外援尽绝，陈坤书犹率悍党死拒。鸿章令戈登炮队攻南门，刘铭传攻北门，刘士奇、王永胜攻东南隅，时久雨勿霁，烟焰反扑，城倾数十丈；鸿章挥军登城，诸军接刃猛进，陈坤书犹以粤贼数千巷战，尽歼之，擒陈坤书。四月，复常州城，赏骑都尉世职。常胜军多失律，随攻常州又畏懦不先登，戈登惭思归国，乃撤常胜军。鸿章疏言：戈登屡立战功，请优奖以示荣宠。如所请行。六月，江宁平。叙剿贼功，锡封一等伯爵，并赏戴双眼花翎；寻赐伯号曰肃毅。伪堵王黄文金拥众十万踞湖州，集悍贼于晟舍；鸿章以苏、湖接壤，防其窜越，令潘鼎新以水陆军拔长兴进击晟舍贼，次第毁其垒卡。七月，会浙军袭取湖州，刘铭传亦克广德州，追毙逆首黄文金，江、浙肃清。十月，充江南乡试监临。

　　四年正月，饬郭松林、杨鼎勋率军航海赴闽从闽浙总督左宗棠军，迭克漳州、漳浦等城，尽歼余贼。四月，科尔沁亲王僧格林沁战殁于曹州，曾国藩为钦差大臣，督其军；鸿章暂署两江总督。五月，奏遣潘鼎新一军由海道赴天津，屏卫畿辅。九月，谕鸿章统率所部各军赴豫西防剿，兼顾山、陕；鸿章历陈兵势不能远分、饷源不能专恃、军火不能接济，遂寝前命。

　　五年七月河漫，高邮汛掣卸清水潭坝；命会同漕运总督吴棠勘修。工成，予优叙。九月，趣鸿章驰往徐州，妥筹淮、徐以东各路防务。十月，曾国藩因病乞假，鸿章署钦差大臣；旋实授，节制各军专办剿匪事。捻匪时分股为二：张总愚窜陕西，为西捻；任柱、赖汶洸窜山东，为东捻。鸿章甫视事，东捻南趋金乡、鱼台、丰、沛诸县，谋犯清淮；，既挫于官军，反走山东，越河南境窜湖北。鸿章饬刘铭传、刘秉璋、周盛波、张树珊等蹑剿入鄂，迭败之。

　　六年正月，授湖广总督。二月，贼由湖北窜扰河南，直趋山东。五月，渡运河，济南戒严；淮、豫、东、皖各军虽屡胜，而贼瞬息千里，不能制。鸿章以督办军务日久疲师，奉旨戴罪立功，迅赴山东会剿。始，曾国藩督师时，议于运河东岸沿堤筑墙杜贼窜越。鸿章守其策而注重运西，饬豫军提督宋庆、张曜两军分守山东东平以上自靳口至黄河沈家口，周盛波分守开河至靳口，刘秉璋分守济宁至开河，杨鼎勋分守赵村石佛至南阳湖，李昭庆分守滩上黄林庄至韩庄八闸，皖军黄秉钧等分守宿迁运河上下游，声息相通，互为策应，使贼不得出运。六月，抵济宁。贼窜过潍县，欲趋登莱，鸿章谓偪贼入海隅聚歼为便，乃创胶莱河防之策，令刘铭传、潘鼎新于胶莱河南北二百八十余里筑长墙，会合豫军、东军分汛设守。奏言：衡量利害之轻重，与其驰逐终年流毒江、皖、东、豫、楚各省，不如弃一隅以诱之；与其往返运东，济、泰、兖、沂、青及苏之淮、徐、海各属均受其害，不如专弃登莱以扼之。胶莱河之防不密，则登莱无可扼；运河之守不密，则胶莱仍不足恃。贼踪已向胶东，臣意俟运堤与胶莱河防均已布定，乃可抽兵进剿，庶灭一贼、少一贼，贼智自困而兵力不疲。时任、赖诸贼麇集莱阳、即墨间，恐胶莱河防断其窜路，伺隙反扑堤墙，数败；七月，潜由海神庙扑渡潍河，东军御之不及，胶莱防溃。下部议处。鸿章亟饬淮、豫各军严扼运防，而令刘铭传、郭松林、杨鼎勋三军往来蹑击。十月，迫至赣榆，降酋潘贵升枪毙任柱于阵，赖汶洸率众窜山东。十一月，刘铭传等迫追，连败之诸城、潍县、胶州；贼穷蹙，遁入海滨洋河、弥河之交。官军围击，几歼其众，赖汶洸率骑数百走而南。十二月，复纠集千余骑突至沭阳，冲渡六塘河，窜扬州；道员吴毓兰驻守运河，率队击擒之，余匪悉降。东捻平，赏加一骑都尉世职。

