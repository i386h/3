<!-- { "loadSidebar": true } -->
　　闽中畅晴已后，麦收虽少减色，或不过于饥荒。台绅林姓捐款，先缴之十万元，尚未解到，续批十六万，想亦报解在途。晋、豫纷争，弟迭商沅帅，应全让与豫，尚未接其回音。解款一到，祗有先尽豫省，但的款归还之说，恐涉子虚。其分十个月匀缴之十九万元，似可稍留有余，为台防不虞之备，仍祈大才酌夺办理是幸。

　　豫中已得透雨，晋雨较小，亦可播种。惟数省无麦，青黄不接之际，饿莩盈野，仍不能不广筹接济也。雨帅折弁过津，据称已吁请开缺，圣明或当俯允。功则归己，素性至老不改，而性气之褊戾，往往一语不合，辄相诃责，有令人难受者。惟台端江海之量，兼容并包。兹渠既知难而退，后来者当易共事。傥内意仍必令其再出，似旌节量移，为期亦不远矣。幼丹同年莅江两载，力求振作，第遇事独持己见，劾吏未尽平凡，谤讟远腾，乞身遂决。顷派子健往署，或可幡然南归。一时物望系属我公，弟与江左父老同盼福星之临，惟时艰日棘，饷事日窘，亦殊不易为耳。省斋为言路所纠，俟召民展觐回省，即可交卸还乡。玉轩、芝田、品莲诸君，先后入都，尚无应派事件。畿境得雨未甚深透，穷民流徙遍都下，津、保各处绥辑无方，徒为焦悚。

　　复涂朗轩中丞（四月初七日）

　　惠书拟由袁浦过津，旋闻中旨促令赴任。豫中灾状以河北三府及西路河陕为最，去岁既未早为之所，迨袁、李二公大声疾呼，着着落后。各省尠有应者，亦由财力过绌，非关物望未孚也。近来庙堂洞悉艰难，加拨漕粮及十省协款部帑十万、南洋海防五成之半，似少活泼；而漕米转运需时，协饷亦缓不应急，擘画焦劳，百倍畴曩，事势至此，祗有相机度义，尽心力而为之。补救一分是一分，支持一日是一日耳。敝处代购白米三万石，已尽数起运，并令严牧作霖赍去捐款一万数千金。丁雨帅允借台湾林姓捐项二十六万元，头批十万尚未解到，原系豫中奏借，而雨帅请由敝处分拨晋、豫，部议照行，沅帅迭函争论，必欲得半，弟力持之，尚未敢定议也。袁、李二公本拟分年筹还，俟得覆咨，此项当亦解到，或可稍救尊处之急。浙漕八万八千余石，启、王二道来津领解，即可开兑。惟米质潮杂，运员过多，到岸计须五月以后，似应先尽已到东漕及采购米石分拨各属，以济夏荒。办灾非寻常政事可比。豫省有贝之才与无贝之才，均甚缺乏。闻公之风，虽稍振厉，淘汰选择，诸费荩筹，旦夕普被甘澍，孑遗渐次归耕，事后补苴，或有端绪。

　　复吴春帆京卿（四月初十日）

　　昨接雨生专弁函钞疏稿，情辞恳快，窃料舍执事无可替者。旋阅四月初七日邸钞，以我公署理闽抚，众望允孚，虽属遗大投艰，实则驾轻就熟。忭庆莫名。船政尚无明文，巡抚有用人、理财专责，兼台防重任，似难兼顾船务。或已有旨饬商荐贤自代，或俟尊处奏到，再行定夺，茫无闻见，焦虑转深。召民原系雨帅并保，而雄才大略，于兵船各事，素未讲求。论其资望，足称是选，心思才具，则又所用非所学也。

　　台端心精力果，近来锐意探讨，深入堂奥，突过前贤，私意揣测，宜请阁下遥领是职，规画纲领，即令惟允观察驻厂提调一切，可无废弛，而省垣养船之费、台湾调防各事，一气呼应，永免隔阂纷歧，似于全局有裨。此议非公所愿闻，事理实较允洽，望质之筱帅，以为何如？幼丹同年决志乞退，恐朝廷亦难固留。现既派人接署，而其参劾烟瘾属员、条陈暂停武科，迭奉诘责，见色斯举，不待崇朝。江左任巨事烦，非筱帅熟手，其将奚属！傥筱翁去闽，得执事坐镇岩疆，可称矻然柱石。无论何人作督，定可相与有成。惟雨帅离台年余，诸务恐将废坠，虽前奏督抚轮驻，总署未必议准，亦不必专责。半年驻台，履新视事，稍有头绪，似当赴台一查，而后归理诸政，较为稳善，想已胸有成竹矣。

　　霆、电、龙、虎四船，月初谅早启行。覆总署函，极为周详。总税司催询洋弁回国薪费由何处给发，尚未具复，俟仲弢等早晚来津，再定议奉闻。该船久驻津口，弟未暇常往督操，亦虞弛懈。交冬应饬回工修洗，仍烦大才随时督察为幸。马克登那水炮祗走七、八百码，既与前说不符，火箭久可仿造，自不必以七万磅、合银二十余万轻为尝试，致蹈前订美人鱼雷之讥。蒙电覆丹崖缓定、缓验，当暂罢论。丹崖肯就德使参赞否？雨帅前函云，琛航在台有事，夏道不欲调开，弟已缄覆止之。此间采购奉粮，业将运竣，永、保二船拟留至秋间送还。台绅林姓捐项，晋、豫亘争，皆恐有借无还。雨生续允借豫，敝处自应照办。昨方缄商筱帅，二十六万元必须汇解，续缴之十九万元可留台备用，以昭公允。直、晋、豫灾区三月间得雨皆未甚透，略可补种，仍盼续沛甘霖，麦全未收，长夏尤待赈济，焦灼曷任！

　　复涂朗轩中丞（四月二十一日）

　　严牧运去白米三万，甚为干洁，月内可抵浚县，启道等领。解浙江籼米，据称赶兑四万石，雇用民剥船，分起开行，其余须严牧运米官剥回空至津，续行装运。此间三省赈粮及江、浙漕米坌集，皆须船运，故船少而价又居奇也。闻豫属灾区无力接运，致有米而不能入灾民之口，其僻远瘠苦地方，似应妥定章程，津贴运脚，庶领运较速，船只亦不至久羁。东漕运至道口者，当不止一、二万石，恐该局发放费手少报收数耳。

　　筱坞初意不欲劝捐，继则苦劝而亦不得手。晋捐绅富将及百万，固由商富较多。直省著名穷苦，自冬迄春，赈抚竭蹶，分饬就地劝贷，各县多有捐至万金或数千者。豫中东南各属，洊岁丰稔，即灾区亦有力量较裕者。若择廉干官绅，剀切劝导，或亦不无小补。台湾林姓捐项仅解到六万余金，籼米运费须去其半，续批未知何时可到？敝处有可为力，无不竭诚相助也。

　　何子峨来函（四月二十八日到）（附）

　　阻贡一案，在神户时，有球官来谒，察其词意，诚有如上谕所谓另有别情者，因饬其将阻贡后所有与日本往反文书，悉钞一分备览。寓东京后，驻日球使毛凤来等迭次求见，收其各禀，如璋反复查阅。

　　缘琉球于明万历三十年役属萨摩藩，近日本废其国内诸藩，遂欲举附庸者而郡县之，因琉球之臣事我朝也，必偪使贰我而后可以逞其志，此阻贡之举所由来也。琉球寡弱不敌，势如累卵，不能不托庇宇下以救危亡，故屡次遣员哀吁者以此。然惟称日本阻贡，于废藩制、改年号诸事，皆隐忍不敢陈，是琉球之愚也。琉球初附东京，其王曾声请率由旧章中东两属。彼时副岛种臣为外务卿，经许其请后乃竟阻贡，使遣官驻琉，欲锁其港，琉人危拒几至骚乱以劫日人，观日官批其所禀，绝无情理，不过一再曰：所请各事难以听从而已。是日人未尝不知理屈。四年以来未遽灭其国绝其祀者，则以我牵制之之故，欲俟我不与争而后下手耳。今向德宏之来（中山王据闽藩探问咨文，始将阻贡情事咨复，差向德宏赍来，其咨复文书当钞与日人，此次索阅之，惟于谕日复贡等字则隐约其词，余皆同也），马如衡之去（光绪二年十月十九日自琉往闽，此间新闻纸早经传播），日人皆知之，迟之又久，而我不言，日人或揣我为弃琉球，疑我为怯，日本行废置而郡县之，以后更难议论，此准理度情，此时不得不言者也。或者乃恐因此开衅，不知日本国小而贫，自防不暇，何暇谋人？该国债逾二亿，因去年萨乱，民心不靖，复议减租，国用益绌。近复下令借民债一千二百万，而应者寥寥，所赖以敷衍者纸币耳。然苟一兴师，则军械鎗火皆购之外国，非现金不可，陆军常备额止三万二千人，海军止四千人，轮舰止十五号，多朽败不可用者，议由英厂购船，以费绌始来一号，名为铁甲，实铁皮耳。近仿德制，寓兵于农，征役练兵，三年为期，彼盖知全国濒海，时势艰危，图自、守耳。若倾国劳师，常额不敷，必役番休，废藩旧族，意多怨望，又恐内乱将作。彼执政如岩仓、大久保，皆非轻躁喜事之流，此种情形无可掩饰，其不敢开边衅者必矣。

　　若台湾之役，西乡隆盛实主之，长崎临发，追之不及，乃将错就错，使大久保来议和，大久保归，国人交庆。后西乡复议攻高丽，执政痛抑之，乃弃官称乱，自灭其身，至今士大夫皆深讳是事，不复一言，其情可揣而知也。中土所传日耗，多出夸张，证以台役，益疑其强盛，如璋到此数月，旁观目击，渐悉情伪。前所呈「使东述略」，略陈大概。窃谓其今日固不敢因此开衅也。若又以日人无情无理，如瘈狗之狂，如无赖之横，果尔，则中东和好，终不可恃，阻贡不已，必灭琉球，琉球既灭，行及朝鲜，否则以我所难行，日事要求，听之、何以为国？拒之、是让一琉球，边衅究不能免；欲寻嫌隙，不患无端；日人苟横，奚必藉此？又况琉球迫近台湾，我苟弃之，日人改为郡县，练民兵，球人因我拒绝，甘心从敌，彼皆习劳苦、耐风涛之人，他时，日本一强，资以船炮，扰我边陲，台澎之间将求一夕之安不可得。是为台湾计，今日争之患犹纡，今日弃之患更深也。则虽谓因此生衅尚不得不争，况揆之时势，决未必然乎？如璋熟知中国此时决非用兵之时，即虑日人亦知我天恩宽大，必不因弹丸之地，张挞伐之威，口舌相从，恐无了局。然无论作何结局，较之今日之隐忍不言，犹为彼善于此。即终无了期，而日人有所顾忌，球人藉以苟延，所获亦多。失此不言，日人既灭琉球，练之为兵，驱之为寇，转恐边患无已时，斯又度时审势，反复踌躇，而以为不得不言者也。闽中来函，极言恐开边衅，欲罢此事，如璋谨据其所见，函呈总署，然兹事重大，自恐识闇智昏，惶恐不知所措，伏维中堂察核训示之。

　　复覆何子峨（四月二十九日）

　　承示日本阻贡一案，琉球使臣屡次哀吁，冀中国力加保护，藉支危局，情殊可悯。琉球自明初臣服中国，五百年来，无代不受封，无期不朝贡，旧章具在，班班可考。较之万历年间、为萨摩藩属者，其年代先后已自不同，一旦恃强陵弱，欲举附庸者而郡县之，阻贡不已，旋改年号；改年不已，复欲锁港；无理已极。琉人喁喁内向，思欲托庇宇下，沐我厚往薄来之利，兼收扶危定倾之功。我中国自应善为护持，俾海东片壤，稍延宗社，乃足昭字小之谊。且前时副岛种臣既许中东两属之请，是彼未尝不畏我牵制，中国若隐忍缄默，彼且疑我怯弱，或将由琉球而及朝鲜。不如早遏其萌，使无觊觎。是今日日本阻贡之举，中国之不能不与力争者，理也情也。

