<!-- { "loadSidebar": true } -->
　　第九条请令海疆提镇，练习水战，大致即是设立外海水师之说。梅启照谓水能兼陆，陆不能兼水，敌船可以到处窥伺，我挫则彼乘势直前，彼败则我望洋而叹。洵属确论。夫水师所以不能不设者，以其化呆着为活着也。今募陆勇万人，岁饷约需百万两，然仅能专顾一路耳。若北洋水师成军，核计岁饷亦不过百余万两，如用以扼守旅顺、烟台海面较狭之处，岛屿深隐之间，出没不测，即不遽与敌船交仗，彼虑我断其接济，截其归路，未必无徘徊瞻顾之心。是此项水师果能以全力经营，将来可渐拓远岛为藩篱，化门户为堂奥。北洋三省皆在扞卫之中。其布势之远，奚啻十倍陆军？即此以观，而南洋之利用水师，亦可想见。然所以议之数年，尚无成者，以无大宗经费购办铁甲船、快船也。窃查定制，各省绿营兵数六十余万，岁饷约二千万两迩者直隶、河南、两江、闽、浙、湖北等省，皆加饷练兵。其余岁发兵饷自五、六成至七、八成不等。然自剿办发、捻、回各逆，专倚勇营。迨内地肃清，各省复不能不酌留防勇，以资弹压。而绿营则竟无可调用，其兵糈则姑循守旧章，是多一倍饷额也。自海上防务兴而筑炮台、造战舰、购鎗炮、练海军，厥费甚巨，原所以代绿营勇营之用，而绿营勇营仍未少减，是又多一倍饷额也。中国财用本不甚裕，而有此三倍之饷额，所以愈形支绌。今海上如有水军一枝，胜于陆勇数万人；陆勇一枝，胜于绿营数万人；值此多事之秋，勇营分防要地，尚难裁减，如欲实事求是，整军经武，惟有稍汰绿营，积存饷项，以为购造船械、创立海军之经费。拟请敕下各疆臣，查明该省绿营兵现存实数，除加饷练兵省分及边要各镇或难骤减，其余酌度形势，通减二、三成。汰减之法，凡老病死亡斥革之卒，皆空其额，不得挑补。沿海营兵可挑入水师者，亦如之。每岁疆吏核明所减兵数，与所节饷数，咨报户、兵二部。户部即提出此款，拨归南北洋，为筹办海军之用。如此数年后，或有成数可稽。夫今之议者，颇谓勇营亦有流弊，不如绿营经制之兵，若汰经制之绿营，而立经制之海军，一转移间，可收实用。且所减仅二、三成，而又出之以渐，措办尚无窒碍。裕饷强兵之道，舍此似无他术也。

　　第十条请长江水师添拨中号轮船。查前侍郎臣彭玉麟奏请添造十七、八丈之中号轮船十只，为江阴以下海防之用，奉旨敕下两江、福建、广东各省筹办。果使款项应手，克期赶造，则江防声势较盛。惟需费已近百万，现在闽、沪、粤三厂饷项皆形竭蹶，能否认定分办，尚难悬揣。梅启照拟拨长江提督轮船二只，沿江五镇每镇一只，计共七只，已稍减于彭玉麟所请之数，与其无款而中辍，不如少造而有成，似宜俟闽、粤各厂参酌会商，量力分造，必令仿兵船之式，而不必豫定船数，亦防务之一助也。

　　以上梅启照所陈十条，或亟宜兴办，或暂可缓行，或稍俟变通。至梅启照议创水师，注意于铁甲船，所称遴选武员有智谋而小心者，文员有胆略而耐劳者，为之统将，自系识时之论。或谓敌本用此，中国即有数号铁甲，岂能制胜？不知西洋各国去中国数万里，其大铁甲来者不过数号，其余均系快船、兵船之类。中国亦须逐渐添制，但能利器与之相敌，加以客主劳逸之势，我自可操胜算。至日本地峡财匮，近虽倔强东海之中，其力量亦断不能多购真铁甲也。所有梅启照条陈各件，谨分别缓急，遵旨妥筹，恭折由驿密陈，是否有当，伏乞皇太后、皇上圣鉴训示。谨奏。   
　 

光绪七年

　　复丁稚璜宫保（正月十九日）

　　请减出口煤税片（四月二十三日）

　　复丁稚璜宫保（正月十九日）

　　俄事于腊初接劼侯电信，允还伊犁、帖克斯川一带，西界照明约喀界，不照崇约塔界。在崇约、明约之中勘定，西汉通商删去不提，松花江专条径废，领事设嘉峪关、吐鲁番两处，交收伊犁另定三条，偿款添卢布四兆，连崇约合银五百万两，奉旨即照定约画押。计年底必可竣事。俄人本无战意，尚肯委曲求全，劼侯办事不遗余力，殊于大局有裨，不日当有旨令沿海客军酌量减撤矣。左相带队东行，大有灭之朝食之意，自因不欲首倡和议，然此事非速和则断无归宿，数年未通音问，昨接其咨钞陕省报起程一折，内云过直与鄙人询商一切，适因防海未能在省迎候，先作手书略叙契阔。此后傥入直枢垣、总署，彼此商议事件甚多，固不容稍有隔膜。远承关念，敬以奉闻。

　　省三到京，知俄议即定，无可位置，遂疏陈兴办铁路，请假来津，旋乞续假回籍，奉旨再准一月，无庸回籍。兹假满复申前请，未知内意何如？津防淮军不及二万，各有统将，枳棘非鸾凤所栖，似不乐郁郁久居，有警则闻命即来，可资御敌也。

　　中国海防非创办铁甲快船数只不能成军，前购蚊船十一只，分防南、北洋，祗可作守口水炮台之用，所订碰快船二只稍大，今夏可到，拟令同蚊船并驻登州对岸之旅顺口，以扼北洋咽喉，稍作声势。所订钢面铁甲船一只，需银一百四十万，明秋工竣来华，此船系为台湾定办；仍拟续购三号，分布南北部，拨共仅三百余万。内如招商局官本须分三年提用，又难咄嗟立致。是以未能放手为之。将来续订铁甲，如需凑款，尊处前拟盐款能否应手？望密示知。届时酌量奏请，感盼曷任！船政学生出洋习驾驶三年，颇有精通英船训练纪律者，加以历练，或较老将麄材差胜。弟才力衰弱，无能为役，辱承明公殷勤敦勖，不敢不勉，尤望中外同心协力，助成此举，稍张国威，亦免有事各处纷调；陆军糜费无用也。东明高村溃堤，幸即堵合，连善后各项，需二十余万。东省协济八万余，俱由直罗掘。黄水滚至堤根，坝埽难恃，终非久局。欲于十里外加筑遥堤，实苦无此巨款耳。西圣久病淹缠，必强诸医合方，入春加重。抚屏欲退不能。壬秋想仍主讲席。前书纵谈洋务，随意作答，中有燕人举烛之误，幸转告之。

　　请减出口煤税片（四月二十三日）

　　再，据候选道唐廷枢禀称，开办矿务局以来，购备机器、延订洋匠工司及买地筑路挑河经费，约共享银七十余万两，成本既重，煤价亦因之而昂，若再加现定之税额，即难敌外洋之煤。其势必不能畅销，而关税亦鲜有实获，与其税重而少所收，不若减轻而多所纳。中国原定洋货税则过轻，土货税则较重，以致华商疲累，难与洋商颉顽。

　　查西洋各国通例，于外来进口货税，无一不重；于本国出口货税，无一不轻；所以征外人之利，而护本国之商。斟酌损益，实有至理。乃中国初定约时，为外人所蒙，转使外洋进口之货税轻，内地出口之货税重，不啻抑华商而护洋商。此通商后数十年之流弊，隐受厥累而不觉者也。即以煤斤而论，洋煤每吨税银五分，土煤每担税银四分，合之一吨实有六钱七分二厘。若加复进口半税，已合每吨银一两有奇，盈绌悬殊至二十倍之多。前两江督臣沈葆桢，于台湾基隆开煤时，奉准土煤每吨征税一钱，较洋煤业已加重。嗣湖北用机器开采，亦奉谕旨，准照台湾税则在案。揆从前严定土煤税章之意，或恐煤税减轻则土煤出口日多，内地煤价必长，故特重其税，以示限制。惟是土法采煤，只能售于近地，若从陆路车运出口，脚价太重，断不合算。况其所采浮面之煤，实不足供轮船制造等用。如直隶、西山等处煤产，专济五城内外之需，并无转运来津者，是其明证。似多运出口一节，本可无虑，今开平煤矿全用西法，每日出至五、六百吨之多。据洋师测量，足供六十年采取。除运往要口分供各局及中外轮船之用，并可兼顾内地民间日用。刻下运道疏通，脚价既省，若再将税则减轻，煤之售价必廉，可以畅销无滞，而运售于各局者，不致再用洋商昂贵之煤。其有裨于公款不少等情前来。臣复饬津海关查取历年洋煤、土煤进口数目，开具清折。自同治十年起，至光绪六年止，洋煤进口计八万一千五百余吨，土煤进口仅五千五百余吨，而出口土煤则天津向所未有。盖由税则厚薄不一，土煤壅滞难销，遂使厚利为洋商所垄断。若不变通设法，更定章程，殊非通筹理则之大计。合无仰恳天恩，俯准开平出口煤斤，援照台湾、湖北之例，每吨征收税银一钱，以恤华商，而敌洋煤。庶风气日开，利源日旺，而关税亦必日有起色矣。理合附片具陈，伏乞圣鉴训示。谨奏。  

光绪八年

　　议覆邓承修驻军烟台折（八月十六日）

　　议覆张佩纶靖藩服折（八月二十二日）

　　议覆邓承修驻军烟台折（八月十六日）

　　奏为慑服邻邦，先图自强，酌筹缓急机宜，遵旨覆陈，仰祈圣鉴事。

　　窃臣等承准军机大臣字寄，八月初三日奉上谕：「给事中邓承修奏：『朝鲜乱党已平，球案未结，宜乘此声威，特派知兵大臣，驻扎烟台，相机调度，厚集南北洋战舰，分拨出洋梭巡，为扼吭拊背之谋。其驻朝鲜水陆各军，暂缓撤回，以为犄角。责日本以擅威琉球、肆行要挟之罪，日人必有所惮，球案易于转圜』等语。所奏不为无见，着李鸿章、张树声酌度情形，妥筹具奏等因。钦此」。仰见圣主恢扩远谟，周谘博访至意，曷任钦佩！

　　窃惟跨海远征之举，莫切于水师；而整练水师之要，莫切于战舰。中国闽、沪各厂自造之轮船，与在洋厂订购之轮船，除商轮仅供转运外，如北洋之镇东等六船，南洋之龙骧等四船，福建之福胜、建胜，广东之海镜、清海、东雄，俱系蚊船式样，专备扼守海口，难以决战大洋。此外，北洋之船凡七，分驻旅顺、天津者曰扬威、曰超勇、曰威远、曰操江、曰镇海，驻烟台者曰泰安，驻牛庄者曰湄云。南洋之船凡十五，驻江者曰靖远，曰澄庆，曰登瀛洲；驻吴淞者曰测海，曰威靖，曰驭远；驻浙江者曰元凯，曰超武；分驻福建之台湾、厦门各口者曰伏波，曰振威，曰艺新，曰福星，曰扬武。近因越南多事，由船政派赴廉琼洋面巡防者曰济安，曰飞云。合计兵轮二十二号。其中有马力仅一百匹内外，未可充战船者，如泰安、操江、湄云等船，祗可转运粮械。驭远则已朽敝，须加修理。惟北洋之超勇、扬威两快船，南洋之超武、扬武、澄庆等船，较为得力。此中国战舰之大略也。

