<!-- { "loadSidebar": true } -->
　　光绪二十六年畿甸乱，东西海八国连兵内犯。诏两广总督大学士一等肃毅伯合肥李公入朝，至上海，道阻不得前，则缔合东南疆帅，保卫封域，使不动摇。既北，祸益急，两宫西狩，外国兵喋血京帅；公孑身犯险难，入不测不敌军，左右前后尽敌国人，动辄防检。公掉舌摇笔，与众强国胜兵相抵抗。日共外国使、敌军将帅争议盟约条件，可许、不可许；敌益敬礼公，相诫敛手，不分毫忤触。久之，相率退军，宫庙复完如故时。于是朝野中外，交走相庆。皆曰：肉吾等死骨不化为外国人者，公力也。约定，两宫还京有日矣，而公遽以劳勚告终。事闻，朝廷震悼，饰终有加礼；赠太傅，追封一等侯，谥文忠，子孙进官秩各有差。汉大臣京师立专祠，自公始。外国使、敌军将帅在京者四十余人，咸集吊唁。皆曰：公定约时所设施，他人不能为也。当是时，国势倾危，外国人尚心折公如此，咨可谓难已。始，公起治军上海，用外国兵械，肃清江苏与平金陵，欧美诸国闻知，已竦起加敬。既再提兵定中原流寇，宇内清夷，遂专力外事。在直隶最久，于外国政学、制法、兵备、财用、工商艺业，无一不究讨，尤尽心防御。尝言国家百用可省，独练兵设备万不可省。于是用欧美兵法，勒习所部淮将士。置局制造欧美兵器械，购铁甲兵舰，立海军，建筑大沽、旅顺、威海卫营垒。开轮船招商公司，设各行省电线，采开平煤矿、漠河金矿，皆导国使猛进，与欧美强国竞盛。以财权不属，人材不兴，卒牵于异议，靳馈餫不予，使不能竟所施为。而西人顾交口称颂，谓为东方毕士马克；五洲万国妇孺，皆知公始名，中国因之益重云。公既尽心防御，顾持重不欲开兵衅，待遇外国客，能时其刚柔张弛，使来说者自失本谋；国家每与外国生隙，公辄用计谋消弭之，以故数十年中外无事。甲午日本构兵，主议者信新进少年谋画，不用公计策，遂成战祸。师既败，朝廷命公往日本议和，遇刺不死，卒定和而还。未几，命公历聘欧美诸国，诸国人闻公威望久，所至礼遇逾等，忘我败挫，交益睦亲。盖公持国事四十余年，所与外国共事者皆一国之选，今多物故；后之执事，闻诸故老，皆爱敬公。及八国定盟京师，其使臣大将多少壮，其视公皆丈人行也。公旧望足相慑服，故公虽胜而不敢骄，和议以此成益易。公薨以二十七年九月二十七日，寿七十有九。公讳鸿章，字少荃，道光丁未翰林。祖以上皆不仕。文安进士，刑部郎中、记名御史，多隐德；粤盗起，治兵乡里，功未竟而卒。三世赠如公官。御史与曾文正公为同岁生，故公少受学曾公。其用兵方略，为国决大计，处荣悴显晦，事成败不易常度，得于曾公者为多。夫人周氏，继室赵氏。公子经述毁卒，经方、经迈以二十九年二月十八日葬公合肥之东乡大兴集夏小影，夫人赵氏祔。公始无恙时，尝以身后碑志诿汝纶，汝纶不敢忘。铭曰：猗惟我公，一国之命。命屡濒危，恃公而振。公之振之，不恤险艰。谈笑诙嘲，而厝之安。已安忘危，坏成使亏；安成公忌，危亏公毁。谁毁谁誉，视之亡如；独其闳声，荒遐惮惊。苞祸在心，逆折其萌；谗口百车，莫掩公功。朝有显命，谥公曰忠。公寿八十，壮釆故在。浩气雄心，入土不坏。埋诗幽宫，永贞罔害。  
　
