<!-- { "loadSidebar": true } -->
　　台防无事，散碎营多，似非所宜，且饷需亦难持久。该处既无大利可兴，生番亦无归化之法，或留一、二整军，分扎镇抚，执事往来其间，从容图治，而本省政务不至偏废，乃为经久之计。幸随时察酌，收束局面，不必过泥前奏。此事责在疆臣，朝廷固不遥制也。机器开煤章程已否议定？何时开办？有无把握？乞详晰见示。张鲁生闻随幼帅入江，另有委员会同洋人经理否？雨生谅可借箸代筹，即福、厦电线亦不妨商请主持，当有成效。弟自九月初晋京，随扈往返，幸托顺平。滇案虽暂就绪，了结非易。

　　复沈幼丹制军（十一月十九日）

　　补帆在台染患瘴疠，一病不起，可胜痛悼！特恩加衔予谥，建祠优恤，稍慰忠魂。雨生函告，明春决意辞退，以闽中同僚水火过深，万不可以久居，乃竟真除是席，义无可辞，事更难处，转代悬虑。各省关海防一项，蒙咨令尽解北洋，可谓能见其大。前因执事尚未履任，恐各处推诿观望，故咨行暂解敝处，截至十一月，报拨寥寥。兹奉檄催，或可续收若干。弟已行令津局，无论解到多少，专款存储，听候筹商拨用。明年夏、秋，赫德定造四船到津，即须动支。至尊意有铁甲船两号若扬武者，六号若镇海者，十号可成一军。雨生函称，洋厂定购新式康邦机器一百五十匹马力轮船，不过十余万金。闽、沪两厂所造旧式机器百五十匹马力之船，连工本、员弁薪水合算约三十万，宜先派精通制造、结实可靠之员，携带工匠赴英、德著名各厂学习造驶，然后寄图回华仿造，与尊旨大略相同。闽、沪厂内当有制造可靠之员，派令率生徒出洋，务求精心选择，筹议章程。来年能随同筠僊星使前往，则更有照应。各船购集固难，统领将才尤难。闽厂学堂出身，如有堪膺是选者，并求示及。扬武未闻过津，定于何时出洋？筠翁前拟乘驶此船，旋又罢议。户部所拨海防额款，本为搪塞之计；各关四成，惟粤海、浙海可稍匀拨，而为数无几。其余各有紧饷。各省厘金，惟江西、浙江可稍匀拨，亦断不能如数。其余皆无指望。统计每年实解不过数十万，而总署与户部又将南、北洋筹备专款，与各省之目顾门户者，比而同之，以致西林、稚璜群起而争，迷离莫辨。

　　十月杪，总署函称，吉林奏添练兵，岁需六十万，一经议准，恐未能专顾海防。又有自为予盾之意。盖诸公毫无定见，徒以空文卸责，事势至此，似可毋庸辨结，能得若干款项，再办若干兵船，较为稳妥。前函所以先就陆军整练，正为此也。

　　雨亭新募各营，嫌太散碎，将领于洋鎗炮尤甚生疏，饷力亦颇支绌，似宜逐渐裁并。吏治因上台过于宽厚，闻稍疲软，新政略加振刷，必可改观。候选知府陈兆青，胆敢造卖功札，访求数年不得，今幸获解，乞严惩之为幸。

　　复沈幼丹制军（十一月二十四日）

　　手示钞件，敬悉一一。执事高掌远跖，烛照数计，不数月间，吏治军政、人心风俗，必大转移。惟皖南、北兵燹之余，岁饥榖贱，生计益艰，盗风亦炽，不能不仰望补救耳。吴中财赋著名，自军兴后，协拨愈多。曾文正与鄙人当事时，往往恝置，非得已也。近年因淮军未撤，额饷不能大减，议者不识源委，辄谓本省之饷、为他人侵占，究之部檄纷乘，不拨于此、则拨于彼，亦何能尽归己用！中原数千里伏莽可忧，江海十余省外侮尤可忧，除淮部外，更无大枝劲旅。若内外可保无事，水陆额兵略可御敌，弟必全行裁遣，不欲自贻后累。区区苦衷，惟高明曲亮之。枢垣无主持大计之人，农部尤甚愦愦，欲朝廷力减不急之务，无敢言、亦无能行者。如三陵岁需二、三百万，与京饷并重，势须设法腾挪。此外则视缓急以为匀付。江局庶尚可支。弟前函所请部议勿过拘泥者，意固有所指也。

　　吉林练饷六十万，应由枢部议覆，亦不过派之南洋数省，海防已成画饼，吉饷同归无着。但四成洋税不可再分，余则听其搅扰，容俟奉文后，再为商办。

　　补帆郁郁长逝，闽帅疏中不一言其政绩，赖公表章，名德幽潜，亦为感泣。雨生当兼管台事，春间枢府早有此议，但闽抚兼摄船政、台务，未免能者多劳。雨生精核，是其专长，褊急纷更，亦虞丛脞。昨方专缄规谏，未知果采纳否？

　　滇案初奏先将腾越厅镇革职审办，差强人意，惟威使云得证据，由岑公主使，家兄查无其事，仍与岑原奏情节略符，颇为威所纠讦。筠老未入总署时，密请将岑公交部严议，寄谕滇中酌办，一时难成信谳。洋界裁厘，江湖添口，自须力持，但正案实未易妥结。来春必尚烦口舌耳。上海机器局应造船只、炮位及整顿学堂等要务，乞大才主持饬遵为幸。

　　日本使臣森有礼、署使郑永宁来署晤谈节略（十二月二十八日）（附）

