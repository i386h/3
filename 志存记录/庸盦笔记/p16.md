<!-- { "loadSidebar": true } -->
　　相传青浦城隍神，乃筑堤御水，以死勤事之周太仆也。太仆生为循吏，殁为明神，廉惠最着，威灵显赫。县民素所敬信。又闻大令誓语迫切，乃各输费如数，官吏以是大获赢余。未一岁，胥吏二十人相继夭亡，大令生疡于头，日益危笃。一夕，阍者见一人，白面黑须，酷似城隍庙神塑像，手挽大令头，出门徐步而去。阍者惊愕失措，奔入询问，则哭声已举于内，大令颈烂头落而死矣。人始知漕费之多侵蚀云。夫天网恢恢，岂能求贪墨之吏而尽殛之？然既肆其贪，复行其伪，甚且以伪济贪，则鬼神有断不能容之理。彼假誓语以欺人者，方自喜得售其术，而名利可两全也。然终至罚及其身，而名利因之两失。呜呼!贪伪之吏，亦可以知所警矣。 



　　早慧不寿 



　　安庆诸生有盂昭暹者，年甫十二，补博士弟子员。其诗文书法具臻完美，尤善属对，尝以盘庚对箕子，名噪一时。曾文正公适驻安庆，闻而召见之。询其家世，知其祖亦诸生也。文正口占四字使属对，曰：“孙承祖志。”昭暹应声对曰：“孟受曾传。”文正大加激赏，谓此子必可有成。乃自甲子至癸酉科，四应乡试，皆不售。癸酉出场后，遽以疾卒。古人谓早慧不寿，于此益信，殊足令怜才者惋惜也。 

　　太监安得海伏法 

　　子前有《太监安得海伏法书事》一篇，已选入《庸会文续编》矣。兹再辑其崖略，补记于此。先是丁文诚公闻安得海将过山东，密属德州知州赵新，如见其有不法情事，可一面擒捕，一面禀闻。赵新，能吏也，阅事多，计较利害亦颇熟。及鸯得海过境，欲勿察．则惧为丁公所怒；欲显禀，则恐不能去之，反撄其祸。因与幕客商用夹单密禀，意谓丁公如不参奏，则夹单非例行公事可比，既不存卷，安得海断不知之。若竟参奏，则祸福丁公白当之，与地方官无涉也。及丁公疏既上，两宫皇太后召军机内务府大臣议之，皆力请就地正法。留中两日未下，醇亲王复诤之。同治八年七月某曰，奉上谕：“丁宝桢奏太监在外招摇煽惑一折，据德州知州赵新禀称，有安姓太监坐太平船二只，声势恒赫，自称奉旨差遣，织办龙衣。船旁有龙凤旗帜，带男女多人，并有女乐品竹调丝，观者如堵。又称本月二十一日，该太监生辰，中设龙衣，男女罗拜，该州正访拿问，船已扬帆南下，该抚已饬东昌、济宁各府州，跟踪追捕等语，览奏曷胜诧异。该太监私自擅出，并有种种不法情事，若不从严惩办，何以肃宫禁而儆效尤？着山东、江苏、直隶各督抚迅派干员，于所属地方，将六品蓝翎安姓太监严密查拿，令随从人等指证确实，毋庸审讯，即行就地正法，不准任其狡饰。傥有疏纵，惟该督抚是问。其随从人等，有迹近匪类者，并着严拿，分别惩办。钦此。”安得海既在济南伏法，籍其辎重，有骏马三十余匹，最良者日行六百里，黄金一千一百五十两，元宝十七个，极大珠五颗，真珠鼻烟壶一枚，翡翠朝珠一挂，碧霞朝珠一挂，碧霞犀数十块，最重者至七两。其余珍宝甚伙，陆续解归内务府。历城县令为安得海购地葬之，营一小坟。越数年，历城乡人有病者，忽为鬼所附，聆其口音，京腔也。众怪病者素不习京腔，环集问之，鬼自言；“安姓南皮人，在北京内廷供职多年，有要差赴广东，留滞于此，寓屋数间，久不修理，天雨下漏，令人难住，烦诸君为我稍加补茸。”众问到此后曾回京否？答曰：“吾曾回京两次，宫中景象不异曩时，守宫之金甲神，因苦时习见吾面，不吾御也r)惟黄河难渡，往反不易，故仅行两次耳。”众往视其坟，果有两洞，为拾泥土补之。明日，鬼复来附病者，谢曰。“烦诸君厚意。 

　　为我葺屋，可勿漏矣。”拱手而别。 



　　曾文正公挽联 



　　曾文正公以同治壬申二月四日，薨于两江总督署内。其世子绩刚通侯(纪泽)，以五月中旬奉丧南旋，余送之江干而别。其在金陵百日之内，远近吊者，络绎前来，殆无虚日。 

　　余为襄理丧事，以各省巨公名流挽联佳者，美不胜收。厥后同幕有汇刻为《荣哀录》者，又觉瑕瑜同登，甄取稍滥。兹忆其周密无疵，为当时所推诵者录之左方。恪靖伯左公挽联云：“谋国之忠，知人之明，自愧不如元辅。同心若金，攻错若石，相期无负平生。”盖左公始为文正所荐举，中间以事相龃龉，不通函问者已九年矣。如此措词，既合分际，亦颇善于斡旋。 

　　孙琴西太仆，文正门下士也，时为江宁盐巡道，其挽联云：“人间论勋业，但谓如周召虎、唐郭子仪，岂知志在禹皋，别有独居深念事。天下大文章，殆不愧韩退之、欧阳永叔，却恨老来提轼，更无便坐雅谈时。”见者以为澹雅无俗气。李眉生廉访(鸿裔)挽联云：“位冠百僚，而劳谦自牧，威加四海，而盛德若愚，不震不腾，隐几独居勋业外。年垂大耋，而神观弗衰，病至弥留，而鞅掌靡息，如临如履，易箦犹在战兢中。”郭筠仙中丞挽联云：“论交谊在师友之间，兼亲与长，论事功在唐宋之上，兼德与言，朝野同悲惟我最。其始出以夺情为疑，实赞其行，其练兵以水师为着，实发其议，艰难未与负公多。’谢麟伯编修(维藩)挽联云：“吾楚多武功，新宁伟节，罗山邃学，益阳雄略，湘阴衡阳，皆卓荤勋名，相度恢然众贤汇。国朝六文正，睢州巨儒，渚城名相，大兴贤傅，歙县滨州，并承平宰辅，公时独较昔人难。”李次青廉访(元度)挽联云：“是衡岳洞庭间气所钟，为将为相为侯，自吾乡蒋安阳后，历三唐两宋迄元明，二千年仅见。与希文君实易名同典，立功立言立德，计昭代汤睢州外，较诸城大兴暨曹杜，一个臣独隆。”蒯子范太守(德模)时将赴夔州之任，送挽联云：“公今与皋夔伊傅同游，翳古元勋齐俯首。我正诉江汉沱滞而上，每经遗垒辄伤心。”以上渚联，均能扫去陈言，别具机杼。今坊本所刻《荣哀录》，不分优劣，采辑太滥，故余重甄叙之。然余所选诸联，亦有《荣哀录》所未登者。 



　　曾文正公劝人读七部书 



　　昔曾文正公尝教后学云：“人自六经以外，有不可不熟读者凡七部书，曰《史记》、《汉书》、《庄子》、《说文》、《文选》、《通鉴》、《韩文》也。余尝思之，《史记》、《汉书》，史学之权舆也；《庄子》，诸子之英华也；《说文》，小学之津梁也；《文选》，辞章之渊薮也；《史》、《汉》，时代所限，恐史事尚未全，故以《通鉴》广之；《文选》骈偶较多，恐真气或渐漓，故以《韩文》振之。 

　　曾公之意，盖注于文章者为重。此七部书：即以文章而论，皆古今之绝作也。人诚能于六经而外，熟此七部书，或再由此而扩充之，为文人可，为通儒可，为名臣亦可也。 

　　《圣武记》叙川楚教匪谋篇尚未尽兽 

　　邵阳魏默深先生(源)著作等身，所著《圣武记》、《海国图志》，尤风行海内．然《海国图志》采辑虽博，未经剪裁，尚不及《圣武记》熔化之精。盖记事诸篇，各有章法，似皆已烹炼而出之，惟所记川楚教匪事，不免烦碎。尝闻曾文正公论及之，文正之言曰：“凡记事之文，须先定章法，然后落笔。《史记》樊、郦、滕、灌诸传，另是一种体裁。盖诸人所经战事，不尽关系大局，若必逐事而记之，则太繁琐，放必立一简法以综贯之。诸传文虽不长，而所包举者实广。魏君嘉庆川湖陕靖寇记八篇，病在逐事登记，而无去取，无提掇消纳、虚实布置之法，以致头绪不甚明显，线索不甚清晰。试思教匪所窜之地，忽川忽楚，所纠之人，忽多忽少，其能综举之而无挂漏乎？知此，则必有谋篇之诀矣。”文正之说如此，录之以志记事文之法。 



　　《盾鼻随闻录》当毁 



　　《盾鼻随闻录》者，苏州人汪堃所著也。堃于咸丰初年任四川永宁道员，以性情乖僻，不孚舆望，屡挂弹章。始为学使何子贞太史(绍基)所纠，恨之次骨，继以地方公事忤黄制军(宗汉)，被劾罢官。堃于是刊布此事之始末，及督院批札、道署禀牍，诋言箕制军。制军固非大吏中之贤者，然天下阅堃书者’皆谓此事制军未必非，而堃未必是也。堃又借记粤匪之事，着《盾鼻随闻录》，而附益以子虚乌有、凭空编造之辞，其命意专为道州何氏而发，兼以谤一二平生所憾之大吏。如吴文节公(文熔)贤督抚也，而堃亦毁之。何氏自文安公(凌汉)以下并逮其家妇孺，无不痛诬丑诋，至令人不忍观。所以报太史纠参之怨也。何根云制军(桂清)督两江时，曾伤禁其书，毁其板。然余见书贾仍刻售之，改其书名日《钞报随闻录》。 

　　余恐其流传于世，疑误后学，混淆黑白，不能不志其崖略，以着其当毁。余弟季怀属纩时，口中喃喃，谓将往审汪堃一案，俄而遂卒。意者!吾弟素性正直，生平最恶人之挟私诬谤．故阴间尚需其勾当此事欤？ 



　　《庸闲斋笔记》褒贬未允 



　　《庸闲斋笔记》数卷，海宁陈子庄大令所著也。大令名其元，为金华教官二十年，以卓异荐为知县，历任江苏大缺，复调上海，数年告归。陈氏为浙江第一旧族，故大令于先朝掌故、家世渊源，述之较详，又颇能留心时务，阅历既深，凡所纂论，均惬人意。惟每于左文襄公事，颇觉推崇过当。又其问所论文襄与曾文正公龃龉一条，则更持议偏颇，褒贬失当。余固疑大令当尝受文襄私恩者也。后又阅之，果言文襄于去浙时，保荐浙士三人，丫丙、陈政钥与大令也。然文正实尝访得大令，而荐之文襄者，何以大令又不知感？窃谓文正之宏奖素广，广则受之者不以为奇，文襄之荐剡素隘，隘则得之者益以自惠。即大令于涉笔之时，亦时存一沾沾之意，曰：“我左公所荐也。” 

　　且文襄意气之矜忮，素着于时，彼意以为偶一纪述，毋宁抑曾而扬左，抑曾则断无后患，抑左则或招尤悔。此又因畏之之心转而为誉，亦人情所时有也。呜呼!世风之偷薄久矣。余常怪世之议者，于曾、左隙末之事，往往右左而左曾，此其故亦有两端：一则谓左公为曾公所荐，乃致中道乖违，疑曾公或有使之不堪者，而于其事之本末，则不一考焉；一则谓左公不感私恩，专尚公义，疑其卓卓能自树立，而群相推重焉。斯皆无识者流也。夫公义所在，不顾私恩，可也。若既受其荐拔之恩，复挟争胜之意以求掩之， 又得群无识者助之以取胜，而名实两全，则人何惮而不背恩哉余恐后之在上位者，以文正为鉴，而不敢荐贤也。此亦世道之忧也。 



　　微员食禄有定数 



