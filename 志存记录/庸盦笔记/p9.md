<!-- { "loadSidebar": true } -->
　　潘忠毅公(铎)始自河南巡抚降调湖南布政使。咸丰二年，粤寇之攻长沙也，公尝以藩司护理巡抚守城有功，后乃弓I疾以去，优游林下者十余年。同治元年，云南叛回蜂起，全省分裂，而省城回众亦与叛回相通，鱼肉良民，胁制官府，大小衙门皆有党蟠踞。巡抚徐之铭贪淫昏懦，既巳自失其权，为回人所箝制，因又挟回自重，怙恶不悛。是时，之铭虽已罢斥，而朝廷所新授之巡抚贾洪诏、林鸿年等，皆不能入滇境，侨寓成都，每遥探云南军务具折奏报而已。之铭为诸回所拥护，托言新任未到，不能交篆，踞位奏事如故，如是者三四年。之铭既嗾其党杀升任陕西巡抚邓尔恒于境上，总督张亮基颇有戒心，引疾求退，疾驰而去，深以得出滇境为幸。朝廷方起用旧臣，遂命潘公署云南总督，时同治二年也。潘公不避艰险，毅然入滇，道经曲靖，回弁马联升来谒，面称有人给信，令其设谋杀害总督。联升圆回党之黠悍者，或故为恫喝之言，或徐之铭与省城回众虑公之至早欲害之，均未可知。而公置之不问，行至板桥，署布政使岑毓英、总兵马如龙排队迎入省城。既视事，亟欲力振威权，安辑回汉。而同僚异心，寇盗逼处，殊难措手。回人掌教马复初者，名德新，以字行，昆明县诸生，在回教中行辈最先，推为大酋，滇省群回皆隐听号令。自徐之铭以下无不仰其鼻息，受其挟制。之铭尝与德新遣回人武进士田庆余招抚杜文秀，许割大理、永昌、丽江三府封之口德新复亲至姚州议和。文秀在姚州遍贴伪示，谓马复初已允分给迤西之地矣。马如龙者，亦回众中之渠魁，栗悍好斗，之铭奏署临元镇总兵。潘公家知回党内外盘结，之铭又从旁掣肘，滇事遂无可为，然德新、如龙虽首鼠两端，尚未显露逆迹，颇欲羁縻勿绝。而署督标中军副将杨振鹏亦阴与回通。马德新使人示意，欲封平南王。公严拒之，德新不怿。马如龙恃其徒众，欲兼并迤东诸郡。惟临安土豪梁士美不服，以忠义激励官绅，纠众据险，以抗如龙。如龙屡请剿士美，公不许。如龙怀怨，径率所部往攻临安。公念如龙若踞临安，则回势益强，且梁士美忠义宜保全之，密檄士美固守待援。又檄他郡练众之素与如龙为仇者数千人，阳为会攻临安，实令与士美合图如龙。盖如龙去，则回稍弱，而后滇事可筹也。公念徐之铭虽不足恃，究系同办一事，尝向之铭微露其意。之铭归告其妾，之铭之妾多与回酋狎昵，酋以告德新，德新怨惧交并，密召武定营参将回酋马荣率练党二千余人，即冒公所调练众旗帜，入居省城五华书院，日出骚掠，居民讼之督抚两署。同治三年正月十五日，公亲往书院弹压，渝令出城，请期五日不许，请期三日亦不许，限以即日出城。 

　　是时回众矛戟森列，马荣攘臂大言曰：“即不出，当奈我何” 

　　嗾其众使前，公大骂，身受七伤死之。云南府知府黄培林、昆明县知县翟怡曾上前救护，同及于难。中军杨振鹏在侧，默然无言。是日也，公约徐之铭同往，之铭阳诺之而不至，盖早知其有变云，贼亦不攻其署．岑毓英以兵练数百，扼守藩署。 

　　自臬司以下官吏未死者，皆避入藩司官廨。徐之铭迎马德新入居总督署，号令一切，阳称请其弹压回众。德新以总督关防，送交徐之铭。公尸暴露三日，其家丁哀恳杨振鹏转求德新发回字令旗’始得殡敛，面如生。德新之召马荣，初意欲使官与回相持不下，已乃出而调停之，以市德于总督，并解马如龙之厄，不料其构成大衅。且所忌惟潘公，今公已死，又欲讨马荣以示已无背叛意，乃密召马如龙率师赴省。岑毓英亦致书如龙，奖其忠诚，召之入援。如龙攻临安，数日不克，得书欲退，恐梁士美追袭，乃以情告士美。士美登城谓之曰：“汝若奔援省城，尽心王事，当不汝追也。”如龙折矢与之盟。以二月一日夜回至省城，自南门入，与岑毓英夹攻贼党，贼死伤过半。杨振鹏登城劝止官军勿开枪炮，天明送马荣出城，逃回武定。初五日，众议徐之铭仍署总督，马如龙署提督，疏通道路。厥后马联升以叛闻。是年十二月，林鸿年奏称马联升伏诛，马荣为官军所擒，解至省城正法，杨振鹏受之铭檄，往权鹤丽镇总兵，与回匪通谋作乱，为如龙所擒斩。 



　　任柱、赖汶光伏诛 



　　同治五六年间，捻寇窜突苏、皖、鄂、豫、山东等省，黠猾以赖汶光为最，而栗悍善战莫如任柱，所统马队颇多。方诸军划运河而守。捻众马步约近十万，盘旋济、青、沂、海之间，行踪嵚忽。官军追逐，往往落后，实尚未能制胜。一日，铭军逐贼于安邱、潍县之交，获一贼目曰潘贵升者，讯知为任柱帐下健儿，将杀之，贵升呼曰：“赦我!我愿投诚。”其甥有唐姓者在铭军作哨官，亦愿保而释之。刘省三军门闻之，呼贵升谓曰：“汝能为我杀任柱乎？”对曰：“能。”乃畀以洋枪一枝，曰。 

　　“此去若成功而返，当赏汝三品衔花翎及白金二万两。如不能杀，亦不汝责任。汝相机为之可也。”盖刘军门之意，本非望其必成，以为即不能成，不过弃一洋枪耳。贵升执枪驰马而去，复归任柱。柱信而不疑，仍置帐下。明日复战，贵升忽以枪击任柱，殒于阵前，纵马奔向官军，告刘军门曰：“我已杀任柱矣。”始犹不信，继见捻党不复耐战，铭军与诸军连日大捷，贼势如土崩瓦解，追至赣榆、沭、宿境内，降贼供称任柱实死，乃赏贵升如前约。赖汶光既哭任柱而埋之，其党震惧，溃散略尽。汶光率败贼千余名抢渡六塘河，南趋扬州。诸军水陆穷迫，贼至湾头，手无器械，饥疲已甚，竞入民家掠食。会大雨，吴香畹观察(毓兰)侦知贼无去路，夜率所部华字两营，会同水师急击之。奋勇丁争取牛马财物，怀挟甚富。观察恐为贼所乘，急令撤队，时已二更，归营各释所负，复于三更出队。诸贼冒雨淋漓，阻于河水，正在彷徨饥窘之时，官军缚之如执鸡豕，生擒赖汶光，凌迟处死，东路捻股遂灭。 



　　总兵陈国瑞骄暴取戾 



　　巳革记名提督处州镇总兵陈国瑞，年十余岁为粤贼所虏，既而降于官军，总兵黄开榜养为义子，隶大帅袁端敏公(甲三)部下。未及弱冠，积军功至都司，然栗悍不驯，动辄犯法。是时，吴勤惠公(棠)以漕运总督驻节清江浦，索将于临淮大营，端敏乃以国瑞予之，始将七百人与捻寇追逐于淮、扬、徐、海之郊，每战辄胜，威名日隆。吴公既倚为长城，一切顺其所为，如奉骄子，渐增募其众至二三千人。复隶故科尔沁忠亲王麾下，扫荡练匪苗霈霖及山东白莲池教匪，皆以国瑞为首功，积官至记名提督处州镇总兵，帮办清淮军务。国瑞益自鸣得意，令军中称已曰大帅，自谓名位与吴公相并，有轻之之意矣。忠亲王战没曹南，诸将皆以不能救护主帅获罪，国瑞独以战功素着，免予议处。时曾文正公督师北上’适刘省三军门(铭传)克复济宁之长沟，国瑞率军后至，见淮军将士所携洋枪精利，心独艳之。国瑞向以黠悍自雄，诸将无敢与抗者，既恶淮军之先入长沟也，又思夺其利器。自率亲兵五百人突入长沟，见淮军勇丁即杀之，凡杀数十人。刘军门闻变，亲督所部与战于塞中，淮军尽携火器，发无不中。国瑞亲兵多执长矛，狭巷中不能转掉，五百人皆歼焉。国瑞跃登民屋，刘军门使其众梯而执之，置之空楼三日，给以糜粥，使饥而不至于死。国瑞见军门，泣日：“此五百人皆数年来所纠合四方之精锐，一旦为君所歼，吾军从此衰矣。”军门乃怜而释之。于是，刘、陈二人皆禀诉于曾文正公，互相指讦。文正恶国瑞之犷也，欲摧其盛气而磨励陶成之，凡批牍数千言，大旨奖其长而戒其短，历举其罪恶十余事，俾速自悛改，且明白禀复。并劝其去钦差宇样’勿与英康两军同扎，勿扰民，勿梗调，勿私斗，勿虚报勇额。国瑞具禀，词多巧饰，不肯任过。文正叹曰：“是真不可教也已!”乃具疏弹劾，撤去帮办军务名目，革去提督，褫去黄马褂，仍留处州镇总兵，以示薄惩，而观后效。国瑞悚息听命，驰往徐州．谒见文正，受约束维谨，旋复还驻清江。国瑞驭下严酷，手刃膳夫不下百余人，将士无罪被杀者不可数计。国瑞有养子曰陈振邦，亦积功至总兵。一日，国瑞忽欲杀之，振邦求救于漕帅吴公，为之缓颊，国瑞不听，振邦乃走匿漕帅署中。国瑞再三索之不得，自率亲兵数百驰赴帅署，欲掩执振邦。时已二鼓，署中闻变，急闭大门。国瑞督兵攻之，守门者在内叱日：“汝赖漕帅卵翼扶持以有今日，乃敢反邪？国瑞怒曰：“以子叛父，非反而何？吾捕反父之子，且讨匿反贼之入耳。”力攻久之，坏大门而入。复攻二门’破之。署中人退守宅门，其坚过于大门，国瑞猛攻不克。然署中人情愈急，骂愈厉，国瑞益怒不可忍，自以头触门，痰涌气厥’颓然仆地。吴公乃命开门，使数人异国瑞置一古庙中，派员看管，而檄别将代统其军，疏劾国瑞革职，永不叙用口越二年，捻酋张总愚驰突畿辅山东。是时醇邸方领神机营’密荐国瑞，欲倚以办贼，复召为头等侍卫，俾募数千人讨贼。国瑞之复出也，颇染鸦片烟瘾，兼有好色之称，锐气已大不如前，而性情骄暴如故。倚恃邸眷，陵侮诸将，遇钦差大臣恪靖伯左公营中所运饷银军械’于中途擅自截留。左公具疏劾之，请以都司降补。奉旨留中，而命国瑞归左公节制。国瑞上书左公，历数其短，如排击曾文正公为背恩，裁抑鲍超、蒋益沣为攘功等语，指摘不遗余力。而密致其稿于醇邸，醇邸奏之口朝廷虑国瑞不复能为左公用，乃命改归安徽巡抚英公(翰)调遣。越日，复改归山东巡抚丁公(宝桢)调遣。既而连次改隶大学士官公(文)、将军都公(兴阿)部下，最后隶钦差大臣肃毅伯李公部下。国瑞军实无战功，而捻寇适全股荡平，国瑞亦获受上赏，开复记名提督黄马挂花翎勇号，并赏云骑尉世职。诸军既皆凯撒，国瑞往来南北。 

