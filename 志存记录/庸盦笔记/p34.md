<!-- { "loadSidebar": true } -->
　　孝廉问：“大仙所见二百余人，请为我述之。”对曰；“吾姑就史册所见之人言之。然有史册未传其美，而吾亲得之目睹者，有端重一流，如卫夫人庄姜，楚武夫人邓曼，晋献夫人贾姬，汉之鲁元公主、孝昭上官皇后、光烈阴皇后、明德马皇后，蜀汉昭烈吴皇后，唐之文德长孙皇后、懿安郭太后，宋钦宗之朱皇后，辽天祚皇后萧多哆罗，元泰定帝之巴拜哈斯皇后、宁宗之塔哩雅图默色皇后，明之高慈马皇后、庄烈周皇后，此其人皆庄丽闲静，其性皆仁慈敦厚、福德兼全．而当以阴皇后为之冠。宋之朱后，随钦宗北狩，艰险备尝，卒于燕京，年仅二十有六。元之塔哩雅图默色皇后，七岁册立，甫一月而宁宗崩，后守节三十六年，实元宫一老贞女，其遇皆有可悯者。有明艳一流，如息夫人烈妫，楚平夫人伯羸，汉之戚夫人、孝武陈皇后、邢夫人、尹夫人，吴周瑜之桥夫人，晋之明穆庾皇后、穆章何皇后、石崇之妾梁绿珠、江南女子罗敷，北周静帝之司马皇后，隋之宣华夫人陈氏，唐庄宗之德妃伊氏，南唐李后主之继后周氏，宋之开宝宋皇后，辽懿德萧皇后，金卫绍王之幼女歧国公主，明福王之选后徐氏，此其人皆体质妍妙，其性皆明慧柔婉，而当以晋何后、金歧国公主、明徐后为之冠。何后讳法倪，庐江何准之女，年二十一，穆帝晏驾，后讽诵佛经，守节四十余年；歧国公主，自其父绍王为强臣所弒，与其母俱幽入高墙。及元兵围燕京，乃以公主归元太祖而议和焉，太祖始舍金而攻西域，金得以延国祚者三十年，实惟公主之力，徐后乃中山王之裔，年甫十五，被选入宫，未及册立而殉南都之难，盖亦一贞女也。有修娉一流，如秦穆夫人穆姬及其女简壁(即弄玉也)，晋文夫人文嬴，西楚之虞姬，蜀汉先主之孙夫人，吴孙翊之徐夫人，晋之孝怀梁皇后，秦苻登之后毛氏，北魏之木兰，隋之红拂，明之费宫人，石硅土司之妻秦良玉，此其人皆天姿伟丽，才识无双’智勇兼备。其未及发摅而赍志以殁者，当以孙夫人为之冠。晋之梁后，字兰壁，安定人，司徒梁芬之女。洛阳之陷，羊后被虏，而梁后殉节，《晋书》失于纪载，亦太疏漏矣。有淡雅一流’如晋文前夫人齐姜、悼夫人杞姒，鲁文夫人哀姜、昭夫人吴孟子，汉孝成许皇后，班婕妤、孝哀傅皇后、孝平王皇后、宏农王之唐妃，吴废主亮之全夫人，唐高宗之王废后，宋哲宗之孟皇后，明宣宗之胡废后，武宗之夏皇后’世宗之张废后，此其人皆窈窕贞悫，虽蒙难居忧，而秉节不回，其德皆足以称其容。而容色之尤姝者，实以全夫人为之冠。夫人钱唐人，讳惠解，十岁立为吴皇后。吴主既废，贬号夫人，年十八而废主卒，崎岖权臣剧寇之间，卒能保身完节，时议怜之。至于许后之狱，由王莽锻炼而成，其不足信也，明矣!以上共六十二人，或端重，或明艳，或修嫣，或淡雅，各有所宜，间世一出，皆山川之间气所钟。吾当年师法已久，皆能幻其形，并能肖其神。若其数体兼备，不可以一格名，如汉之王昭君、吴长沙桓王夫人桥氏、景皇后朱氏、魏之文昭甄后、唐之崔莺莺、后周世宗之继后苻氏，亦端重，亦明艳，亦修嫣，亦淡雅，无美不该。夫昭君遭遇非时，陷身匈奴，世人多惋惜之，不知其寝两国之兵，厥功甚大，甄后以潜养袁氏之孤，致遭谮害，倦倦故夫，其心可原，桥夫人归桓王未及两年，桓王遽薨，夫人哭泣数月亦卒，节烈可钦，朱后舍子立侄，大公无我，可谓盛德，遽遭反噬，逼令自缢，孙皓之罪，上通于天；崔莺莺许字郑恒，从一而终，元微之谋娶莺莺而不可得，乃作《会真记》以诬之，亦见微之心术之不端；苻后，宛丘人，魏王苻彦卿之幼女，年十七，世宗聘以为后，未及行礼而世宗崩，后诣柩前成礼，宋受周禅，迁之西宫，后竟遣出为尼，赐以玉清仙师之号，盖亦一贞女也。以上六人，大抵岳渎之精气所凝，或阅数百年而始一见。余亦尝从而慕效之，然能形似而不能神似也。若出类拔萃，既不以一格名，即以一格求之，亦莫不臻其极者：一曰汉之孝惠张皇后。后讳嫣，大梁人，宣平侯张敖之女，生于赵而长于秦，故在汉宫口操秦音。惠帝崩，后年甚少，辟阳侯及吕产、吕禄入居宫中，后守礼远嫌，如防大敌，卒能自洁其身。又常以仁厚劝吕太后，保护代王及诸功臣，阴德甚大。及被幽废，后亦终不自明，乃其容德之美，史传绝无知之者，斯可怪也!一日北齐文宣李皇后。后讳祖娥，赵郡李希宗之次女，幼不好弄，天性淑惠，为文宣帝所宾礼，尝以婉言谏文宣之暴，保全者数万人。年三十一，文宣之弟高湛即位，慕后容德，欲逼淫之，后以死自誓，然卒遭僇辱者，非后之罪也。其后削发为尼，卒成仙诀。一曰后唐庄宗之嫡配韩淑妃。妃晋阳人，韩逵之女，佐庄宗二十余年，以创大业。妃之侍婢刘氏，交通宰相，得超立为皇后，而妃反居其下，以至败亡。庄宗既殂，妃居晋阳，年五十二，被虏于辽。辽主以母礼事之，妃常悬剑帐中以自防，辽人敬之如神。一日明熹宗之配懿安张皇后。 

　　后祥符诸生张国纪之长女，刚正严明，深恶客氏、魏忠贤而裁抑之。客、魏构机陷害，几为所撼。及熹宗崩，忠贤意欲纂位，后年甫二十一，即能不动声色，密召庄烈帝立之，共诛大憝，竟延明祚。闯贼入都，后得信稍迟，自缢而悬绝，几落贼手，危乎殆哉!幸李岩保护之，始得从容引决，盖若有神助焉。此四人者，大抵乾坤之淑气所萃，或阅数百年而不能一见，且本系神仙中领袖，偶到人间，虽硕人之诗、洛神之赋，不足以磬其形容。如孝惠张后以淡雅胜’文宣李后以明艳胜，韩淑妃以修妈胜，懿安张后以端重胜，虽各擅一格，而未尝不备诸体之妙，吾竭力追摹，但能形似十之六七而巳。 

　　凡吾所举其人，皆见于史册者。此外，委巷之间，幽闺之内，与埋没空宫而不得一见君王者，正复不少。余素所心仪，尚有一百数十人，但其姓字不见于史传，虽欲相告，恐子不能记忆也。”孝廉以为闻所未闻，因与纵谈古今人物，其所评贤否是非，多有出正史之外者。正畅谈间，忽闻远村晨鸡一唱，丽人曰：“子可归寓，吾亦从此逝矣。”孝廉与之揖别．出门上马，但见残星几点，皓月西匿，天已曙矣。回头一望，宫殿巳失所在，惟有畦畛纵横，满目沙砾而已。孝廉自为文纪其事，余从黔人得见之，惜已逸孝廉姓名，因稍删录之如此。 

　　同治癸酉年，余在苏州书局，有友人见此文，携寄上海《申报》馆，刻在《瀛环琐纪》中，已稍被馆中执笔者窜改，今特重着于此，以存原壁。 



　　牛太守前生为战马 



　　吾锡汪写园先生(士侃)以进士为四川县令，其本管知府牛姓，与先生乡榜同年，乃嘉庆甲子科某省亚元也。太守右手系人手，左手系马蹄，能自记三生之事，历历不昧，尝告先生曰：“余前生一将官，因征苗杀戮太多，冥司罚令转生为马。 

　　余既生在枥间，回顾本身，俨然马也。因悲鸣堤啮，不食而死。冥司以其罚不称罪也，仍令为马，不敢复求死。既壮，而为某将官乘马。某将暴戾性成，往往鞭刃交施，受尽百般痛楚。一日与敌战而败，追兵已逼，余负某将疾奔，忽临一山涧，宽约丈余，对面锐石削立如锋。余念跃过则身死，而吾主或可救；不跃，则吾主必为追兵所杀。乃一跃而过，余腹绌于锐石，肠裂而死，某将竟以身免。冥司以余终于所事，许转人身，凡为文官，秩至四品。方余之初为马也，鬼卒以马皮着余身。及余复为人也，鬼卒又将马皮剥去。而余已两世为马，皮肉粘合无间，乃以刀划之，痛彻心骨，划至蹄尖，尤不胜其痛。余因缩去左蹄，鬼卒竟未之觉也。孰意转为人身，而马蹄犹未去乎。”盖太守所自述者如此。太守又告写园先生曰：“吾官终于此，且不久在人世矣，死期在某月某日。”已而果然。 





　　庸盒笔记卷之六 



　　明相沈文恭公故宅 



　　浙江提督驻宁波府城，其署乃明万历年间宰相沈文恭公(一贯)故宅也。有空楼九间，人不敢居，沈氏子孙每于冬至、元旦，入署祭拜，提督不之禁也。相传沈公时见形楼上，若朱衣纱帽，则提督必得议叙加级等事，若蓝袍或便服，则提督必有丁故降革等事。一夕，阴雨晦冥，营兵在楼下支更者，喝号敲锣，适打四更，见楼上有前代弁兵装东者喝号敲锣，亦打四更。营兵大惧，晕绝于地。久之，其伙怪更锣不鸣，群趋视之，始共救醒。余谓沈公相明神宗，偏私多而补救少，且为末季党人之魁，考其相业，殊无足称，何以逾二百年，尚能独着灵怪？盖其为相实专且久，取精用宏，所以遗焰犹未歇绝欤。 



　　嫁女争花轿酿人命 



　　雍正、乾隆间，吾锡颐持国先生(维)以工制举文名于世，然性情颇执拗，既久不得志于场屋，有愤时嫉俗之心，行事益与世背驰。故兄弟四人皆以科第发闻，先生独以诸生终其身。 

　　晚年将嫁其女，当时风俗以用花轿为贵，然如赁之，则婿家约须多用钱十缗。婿之父母未之允也，先生谓媒曰：“若无花轿，我当养此女不嫁。”婿之父母亦谓媒日：“若必索花轿，我当以其费为子买妾．”媒于是奔走两家，陈说百端，皆坚不见听。先生设誓不嫁其女，而婿家竟为其子纳妾，媒亦敬谢不敏，婚事遂作罢论矣。明年元旦，其女方盛服拜贺父母，先生怒目视之曰：“汝尚有颜来见我乎!”其女含泪归房，距户自经。慧山有东岳大帝庙，素着灵异．是夕，庙祝闻殿上有鬼哭声，如是者三夕。于是，婿之父及两媒皆梦至岳庙就质，神研讯良久，其案始定。神谓鬼曰：“花轿于婚事无关轻重。汝父以不得花轿而誓不嫁女，已大误矣。复无端骂汝，迫汝于死，是此案汝父之过为最多。然女无讼父之理，故汝父不必到案。今但以众供确凿，定案可也。汝父命中本无科第，然念其皓首穷经，子孙当有得科名者。今以此事，皆削去之。”谓婿之父王姓者曰：“儿女婚姻非用意气之地，若亲翁一使气，一不使气，则无事矣。今汝激于顾翁之言，不肯相让，酿成人命。且花轿为费无几，何至悭吝若是。汝命中本有一举人，今罚汝三世之后得之。”谓媒某姓者曰；“凡传两家之言，当有斟酌。今汝于其负气之辞，非惟不肯稍隐，又加甚焉。酿成人命，职汝之由。汝尚有十八年阳寿，今减去一纪，以示罚。” 

