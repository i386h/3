<!-- { "loadSidebar": true } -->
　　同治十年三月二十二日，湖州有龙阵风，自西方起至于南浔，约及百里。同时折木发屋，扬沙石，死者甚众。有数村被风卷去，变为平地，数百年大树有拔者。四月十三日，有六龙斗于高淳之石臼湖，湖水飞腾，声势震荡，坏舟数十、茅屋数百问，人有死者。而嘉兴亦于是日有龙阵风，坏屋千余间，死伤颇众。夫高淳与嘉兴相距数百里，同日遇龙阵之灾，岂高淳之斗者，即嘉兴起风之龙，追至石臼湖中而始相斗耶？不可知矣! 



　　己丑八月祈年殿灾 



　　京师天坛，在正阳门外之左隅，缭以长垣，周九里十三步。圜丘在坛中，形圆象天。南向三成，内胪形亦圆，外地形方。北为皇穹宇，环转八柱，圆檐上安金顶，基高九尺，径五丈九尺九寸，石栏四十九，陛各十四级。北门外为祈年殿，殿在坛上，其制俱圆，坛南向三成，面铄金砖，围以石栏，殿高九丈九尺，共八十一楹，上安金顶，瓦均蓝色琉璃。 

　　每岁上辛，皇上祀天祈谷之所也。后为皇干殿斋宫，在殿之东南。光绪十五年八月二十四日寅刻，雷电交作，大雨如注，西便门外有一槐树陡被雷击，树中有蟒蜕一具，长约丈余。 

　　或曰蛇已被雷收去，或曰避而之他。喧传之际，雷又大震，岳撼山摇，霹雳一声，直击祈年殿前所悬之额，碎堕陛上，雷火燃着悬额之楣木。未刻，殿内火起，烟焰从福扇窗檑冒出，烧着梁柱，其光熊熊如赤虹亘天。守坛官弁鸣锣报警，步军统领发令箭传集官兵及五城坊官水会奔救。殿宇过高，水激不到，虽雨势倾盆，又为琉璃亭顶所隔。奉祀刘世印率人进殿，将列祖列宗楠木雕刻之九龙大宝座抢出，而皇天上帝之宝座火已燃及，无从措手。戌刻后，祈年殿八十一楹及檀木雕成之朱扉黄座’悉为灰烬。数十里内光同白昼，香气勃发。盖其橡栋皆以香楠木为之，大逾合抱，乃前明成祖吋所建，今世无其材也。夜过半，火势犹未衰，至天明乃熄。丹陛上之汉白玉石栏杆’悉皆炸裂。二十六日奉诏，惩处太常寺各官，及坛户有典守之责者，嘉奖五城水会绅董，并以寅畏天灾君臣交儆之意，宣示内外大小臣工。于是，都人士皆言祈年殿额后有蜘蛛精，或云有蛇蝎踞之。连日见雷电围绕殿顶’盘旋空际数日矣。余谓坛殿规模宏敞，终岁空闭．且其地愈尊严．向为妖精避雷之所，或者蜘蛛蛇蝎夙踞其中，或者西便门外树中之蛇尚未死，逃匿殿额之后，天威显赫必歼之，以除民害，固未可知。然竟延烧是殿，何也？尤可异者，苏浙鄂诸省本皆大稔，乃殿灾以八月二十四日，而各省亦多于是日始逢阴雨，淫霖奇潦四旬有余，迨十月初五日始放晴光，而岁事已无可救矣。天心仁爱，未必非先以殿灾示警也。恭读诏旨，力戒因循，励精图治，正与殷中宗、高宗遇灾修省之意相同。固宜弭变无形，岁虽歉而民不至大病也。 



　　太平火药局灾 



　　自枪炮兴，而各省各郡之火药局林立，然必择空旷僻静之区，俾离城市稍远，所以重民命而避凶危也。长江水师提督衙署建在安徽太平府城中，而火药局亦设于东门内，盖赳桓之武员但图取携之便，不复顾及民生也。当设局之初，绅民屡具公禀，请移建城外，不听。光绪十六年九月二十一日巳刻，忽闻天崩地裂之声，烟焰弥空，两时始散，远近数里街衙屋舍，荡为平地。有大炮数尊飞起，与各种钢铁弹及巨石砖瓦，击人于数里或十里之外，有阅两时始坠下者。是日，有木匠、泥水匠各数人在局作工，轰然一震，皆不知所往。守局之卒数人与其全家，亦皆不见，并不知火所由起。一灌园叟，方在菜畦，其首与左臂忽不见，俄坠在城墙上。一妇人在水滨捣衣，骤闻震声，起立仰视，其首倏已不见。知府吴潮治宁国十余年，今岁忽奉大府檄，调署太平，莅任甫数月，因修衙署，赁居公馆，正坐厅事理官书，忽一巨匾堕下，压伤头颅臂膊，痛极而晕．既而复苏’明日遂卒．上南门夫子庙，及学使考棚、县署大堂，悉皆摧毁。监狱亦毁大半，监犯有逸去者。局旁有一浴堂，当火发时，药弹为水所压，皆从地底冲过，泥土竟被淘空，遂成巨沼。此次被毁者约一百数十家，死者无从查考，约有三百余人，死于轰焚与死于摧击覆压者各半。其生者亦多焦头烂额，露宿风栖，搭蓬席而居之。至于各处残肢断体’血肉模糊者，令人目不忍睹。居民以祸起提督之药局，往往舁死者之尸，入中军署中哭詈，中军宛转避之。又有提督巡捕委管火药局差事，居民哗入其家，击毁器皿以泄忿。迨各官捐资赈恤，乃稍止焉。呜呼!失慎难防，生灵何罪了可不审度于缔造之时哉？ 



　　福星轮船沉没 



　　光绪元年二月二十八日，招商局福星轮船放洋北上，将至黑水洋，逢大雾，为西洋澳顺轮船所撞，沉没海中，海运员董死者二十四人。伯相李公既为奏请优恤，且建祠津沪矣。 

　　其后上海道冯峻光与英领事再三理论，断令澳顺船主赔偿银五万六千余两，抚恤一款：职官二十四员，每人家属给银三百两，共银七千二百两，搭客死者三十八名，每人恤银一百两，共三千八百两。此案方结。委员长榇者，需次苏州，家亦在焉。沉之次日，长君之妻忽作呓语曰，“吾已死于黑水洋矣，速请吾友顾竹臣大令来!”大令者，知元和县事顾思贤也。家人谛其音，知为长君之魂，相与环泣，鬼曰：“此乃定数，岂能幸逃。吾在水府已有职事，亦无所苦，何必悲也？”因将家事一一嘱付家人，且使劝其妻勿悲念。顾君既至，寒暄数语毕，即自道其已死，且以其子托之，俾代为教督。颐君唯唯。 

　　鬼因曰；“吾在水府事极繁，偶趁闲暇到此，不能久稽，请从此别矣。”遂拱手而去。其妻如梦初觉，问以前事，亦不知也。 

　　于是苏人喧传福星失事。越一日，而上海始得信。又越一日，而苏垣始得信云。又一委员某君，于正月初六夜梦至一衙署，官册填委，左旁一公案尚虚无人’有老吏指示之曰。“此君之位也，不久即来矣。”某君匆匆出门，回顾门额大书“水府”二字，遽然而醒。至是亦及于难。又一委员江姓，甫上轮船，见各舱已满，行李几无可位置。且见在船诸人面目模糊，形状可怖，即而视之，则皆人也。乃决意搬行李回逆旅’俟下届轮船再往，竟获免焉。 



　　附录江浙员董死事者姓名： 



　　蒯光烈、张潜，朱声槐、黄尔祉、齐岳、王绶、谢鸣凤、觉罗绰勒欢保、荣椿．吕廷宰飞胡权立、贵成、刘齐煜、长椁、张培生，李松年、李锡田、甘立功、许懋身、姚浚源、赵德辂、叶锦泉、石师铸、魏文彬。 



　　轮船失火 



　　呜呼!生民之厄，惟水火为无情，无妄之灾，惟焚溺为尤惨。故知命者，恒有戒心焉。若夫被回禄者，即有焚庐毁物之惊，而逃生者十有八九，以其出路较宽也。涉江海者，即有触礁遇风之险，而幸免者十常六七，以其待援较易也。若以轮船行水，而遇猝然之火，则两厄交乘，不死于火即死于水，诚人生之至不幸也已。自有轮舰以来，外洋行海各船，防火之法，规例极严，失慎之事，所闻尚寡。惟上海长江各船公司愈众，生意愈艰，往往自紊其规例，以广招揽。同治丙寅，旗昌洋行之湖广轮船在长江失火被焚，当时诧为创见之事。 

　　光绪庚寅之春，宝清轮船又在长江被焚，因其揽载自来火若干箱，货舱失慎，延及舱面，燃着自来火，遂至不可扑灭，死者近二百人，其尸未能捞获者约数十人。冬间复有上海轮船被焚之事，其得祸之酷，更甚于宝清。一年之中，焚轮两见，且同在镇江大河口左右，吁!可怪也，亦可伤也。是年十一月十三日，太古公司之上海轮船由沪开驶，搭客约逾三百人，是晚十二点钟抵镇江码头装卸货物，而搭客踵至者一百数十人，统计近五百人，合之全船执事及水手等，则近六百人。人数既多，客舱实不能容，司事者遂以钥启大舱，俾暂宿焉。 

　　大舱装货之处，平时不轻启橘，火禁更严密异常。此时既有客入，遂不能禁其举火。十四日早四点钟，由镇江趸船开行，至七点钟，始过大河口十余里，近铁板洲之旁’距泥炮台尚十八里，距镇江约九十里，距仪征约六十里。司事者正验收客票，暂闭楼上下诸舱门，以便稽查。忽闻警钟乱击，其声口皇隍，急起视之，惟见黑烟红焰，从大舱直冲而上。据司舱人云，火起时，但见近桅杆处有铺盖约二十具，火从铺盖中出，一经搬动，火益炎炎，延及棉纱大包。须臾，烟焰遂成火球，往来奔突。大副令水手急曳救火皮带，是时诸客纷纭扰攘，多站立皮带上，遂致不能吸水。水手急以桶取水泼之，骤闻辖然一声，舱板进裂。船主急令转舵向江滩。须臾，船头已近岸上，欲解舢板船，已无所及，乃以粗绳系于船首，俾诸客得缘之而下。是时东北风大作，倏忽之间，全船皆火，船首船尾猝已烧断，而客舱多近船尾，诸客无可存身，纷纷跳入水中。 

