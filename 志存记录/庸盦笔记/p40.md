<!-- { "loadSidebar": true } -->
　　湖南宁乡农民谢上达，生不识字，而有至性。其母病，掌腕不能动作，上达佣赁以养母。每鸡鸣起，炊黍熟，．调甘旨一簋，温盥汤，烹茶，备巾盂盏箸’豫置母榻旁。察命毕，乃趋佣所。佣甚勤，功常倍他佣。日未暮，白佣主返奉母，餐毕，然后盥濯休息。佣主与酒肉，必归遗母。佣不远去，以二三里为率，便定省也口母发乱，躬为栉沐，衣襦垢，躬浣濯之。暑月为母澡浴，不少厌怠。母病寒，苦鼻塞，口承母鼻，以气吸通之。暇则坐母旁，说委巷琐屑之事，以悦母。乡村有灯会或演剧，必背负往观之。虽暑雨祁寒深夜，不以为劳．如是者二十余年。母既卒，每值当祀之辰，出市酒肉楮帛，晚出田胧间，迎神慰问其母，且语且笑如生时。既设奠，则躬坐筵侧，劝加餐焉。祀毕，则涕泣哽咽，送之田陇间。上达有兄早世，至是乃呼兄祝曰：“母老矣，病不能行，兄其背负之，毋使疲于道路。”言至此’辄恸哭不能止。道光二十年，长沙人有扶乩者，或问天下有几许孝子？乩书某某等二十余人，俱获天佑，及身富贵。谢某已老， 当以来生获报，可拥八驺也。 

　　上达初赤贫，晚乃小康，且健甚，年八十始没。夫孝为百行之先，寿为五福之冠。天之所以报纯孝者，亦何必待来生哉？ 



　　李游戎遇魅(刚) 



　　广州有李游戎名承烈者，从军黔省，偶失道，天且暮矣。 

　　遥望里许，有寺隐约林际，趋赴之，扃闭严固，抉扉入，殿宇宏壮，然蓬蒿没径，似绝行踪者。西廊停一柩，东厢颇洁，而空洞无床几，仅一琵琶悬壁上，弗之异也。席地而寝，命兵役秣马殿后。夜半，若有扶之者，惊寤。适月色横窗，辉耀若昼，见琵琶盘旋空际，战战有声。异之，危坐谛视，忽扑面来挞其额。游戎跃起，拔刀挥之，忽裂为二，复两相腾绕，往来如织。连击之，辄上下闪脱，莫能中。如是者久之，遂无所见。游戎亦倦极，将就枕，闻院中格格作响。穴窗窥之，见柩凭两凳若足，踯躅而前，已至户侧，抵触甚厉，墙宇震摇，即破窗跳出。柩即旋转随其后，骇极。奔避殿内，柩亦踵至。乃蹑登神龛，甫搴幔，见一红裳女子立龛内，向之而嘘，寒风刺骨，晕绝仆地。天明，兵役入救，则东厢琵琶与西廊之柩，皆如故也。游戎大怒，火其寺而去。 



　　苏州瑞光塔蟒蛇(附) 



　　苏州盘门有瑞光塔，乙亥之夏，大府筹费将重修之。届期，工匠缘梯至塔顶，忽见一巨蟒，头大如巴斗，腰围三尺，蟠踞塔心，腥秽特甚。骤触其气，皆昏晕坠地，死一人，伤一人。董其事者无可奈何，遂设酒肴香案祷之，曰：“今日奉大府之命，一郡风水所关，且恐倾欹而妨民居也。请暂避以蒇此役，俾获复命。”夜梦一老人衣冠而前，曰：“君此举诚美，但余在此修炼已千年，未尝贼一命戕一物，早知今日有此劫，过此，便可得道。惟两匠因我而死伤，又须迟三百年。乞君成全，后当图报。”董事者以此复大府，遂命辍役。后数年，吴子健中丞饬局修建。己卯六月，塔顶被旋风吹折云。 



　　蔷薇祟人 



　　驻英二等参赞官黄遵宪公度之弟，名遵路，字公望者，嘉应州诸生也。年三十余，忽发狂疾，医调渐愈。越三年复发，人劝之服药，不应。谓所亲曰：“吾疾岂药所能治耶？自吾始疾，常见一白头翁，又为天神鬼魅之状，多方误我，耳目心口，皆束缚不能自主。此数月来，则宛然一十七八好女也，日就扰我，诚不知何孽？然幸勿语人，恐人疑我生平有遗行也。”又言：此女自道其姓名及橡饰，甚悉。有时忽瞋目拊床曰：“幸吾有把鼻，不然者殆矣。”先是，公度从祖家有蔷薇花一株，或见其化为人，而其家有发狂疾者，乃移植于东偏，与公望居相近。而公望又发狂疾，家人疑此花为妖，议芟夷之。光绪十五年五月十七日，日加午，家人潜伐树，掘其根，将弃之野，公望不知也。忽于是时刺刃于腹，大叫倒地，创不甚深，越日而卒。 



　　陈光淞跋 



　　余既刻薛公《海外文编》，明年公子慈明复以笔记相属，亟为校理，期年蒇事。笔记之作由来旧矣，大抵尊闻谈故，间涉寓言。此编体例、分类、编目，悉公手定。其论事平正通达，涉笔谨严，与文编相表里。余虽随笔札记？类皆驰骋精核，自备一格。回忆一镫侍侧，听论往事，妮妮不倦。今仅得于此编读之，前日之乐，渺焉如梦幻之不可复接，可慨也夫。 

　　光绪二十四年三月甲申朔萧山陈光淞谨跋
