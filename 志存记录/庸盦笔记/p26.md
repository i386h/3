<!-- { "loadSidebar": true } -->
　　今托吾弟归告把总，速将我名下饷银六两八钱，付与吾母为衣食资。彼早巳列入报销册内，若欲侵蚀一分，我定不与干休也。”步兵唯唯。因问；“今在何处当差？”马兵曰。“吾虽死于法，然时运所值，非吾罪也。上帝怜我一生忠直，派我在此村关帝庙享受血食，三年后即须有人更替矣。”步兵曰；“关帝乃最显赫之神，何能容汝顶冒？”马兵曰：“天下关帝庙，奚啻一万余处，关帝岂能一一而享之。故选各处有灵之鬼代享血食，以功德之大小，定岁月之久暂，各如其量，不爽分寸。若我所享，不过三年耳。”步兵归营以告把总，把总大惊，查阅饷册，果巳列销，其数果得六两八钱。亟召其母，如数予之。后询知某村，果有关帝庙，新着灵异，能祸福其村民。余谓马兵虽死，尚耿耿不忘其母，为谋衣食，则其生前之孝可知，其享血食三年也固宜。 



　　宝应戚烈妇祠 



　　宝应城中有戚烈妇祠，殿宇轩敞，乾隆年间奉旨发帑特建者也。咸丰庚申之岁，有诸恶少在祠中挟妓饮酒，欢呼谐谑。无所不至，乐而忘疲，夜以继日。忽狂风起于殿外，窗户倾倒，灯烛尽灭，诸人惊怖失据，或为窗棂所摧压，或白陨于庭阶，皆血流被面，身负重伤，踉跄奔散。一少年生平恶迹最多，自触殿前石狮，头脑破裂，越日而死．两妓颠顿尘堞中，面目为粪土所污，几失人形，见者无不失笑。城中父老闻而惊叹曰：“嵯乎!诸人敢在烈妇祠中狎饮，宜其自速厥戾矣。”于是，有谈烈妇之事者，云烈妇生于明之季世，不知伺氏女也，幼字戚氏之子，戚子既长而得废疾，仅与一老母同居，贫窘不可言状。父母议别为烈妇择配，烈妇涕泣，请归戚氏，然知其父母意不可回。一日，烈妇乘间自往戚氏，请于其姑，愿留为戚家妇。其姑辞之曰：“吾子既成废人，家贫又不能养汝，当从汝父母另择佳配为便。”烈妇曰：“女子从一而终。吾父母既以妾许字吾夫矣，不幸夫以疾废，妾之命也。 

　　敢冒非义而改字乎？吾从父母之初命也。”遂留戚氏，为主中馈，专以女红养姑与夫，孝敬备至。其姑病卒，其夫早已废在床褥，复侍养数年，而夫亦卒。烈妇叹曰：“吾失所天矣。 

　　一身飘泊，安所归乎？”遂自尽以殉焉。其邻里为之棺敛掩埋，然久未得旌表。乾隆中，高庙南巡，舟至清江浦，高庙望见一妇人举止异常，行不甚速，而常在御舟之前。直过宝应，入高邮境，始不见。及自杭州回銮，将至宝应，复见此妇。高庙使侍卫登岸问之，曰，“汝有冤欲诉乎了抑欲乞钱米乎？’妇人稽首对曰。“我戚家寡妇也。”因忽不见。高庙悟曰：“此必节烈妇人来求旌表者也。”因特旨下院司府县，详求戚寡妇事迹．是夕，梦见妇人在舟前拜谢。惟因岁远人湮，府县访查数年，未得实迹。及高庙二次南巡，复见此妇人，猛忆前事，严旨催问府县，实力访查。父老始有述其事者，府县据以详复，江苏巡抚为之复奏。特旨旌表，颁发帑金建立专祠，规模称宏敞焉口夫宇宙间，惟忠孝节烈历久不磨，烈妇能自达于圣主．以彰潜德幽光于百年之后，其灵爽实足贯终古而不敝，何物恶少，敢在祠中肆其狎戏，其获谴也宜哉! 



　　殉难知县显灵 



　　金匮华君元超，字螯峰，平生为人佚荡，不拘细行。咸丰七年，以拔贡授广西向武州州判，大府檄权平乐县事。未几，贼陷平乐，被执。贼伟其貌，诱之降，不屈，胁以白刃，被伤数处，勃然大骂，贼乃悬之密室，每日毒打，凡十四日。 

　　问以降否？仍大骂不已，乃杀之，而残其尸。其中表弟薛文元，觅得其一足，招魂具棺，奉其妻子悬城而出，沿路乞食以行。适遇蒋廉访(益澧)统兵将赴平乐，文元具禀，稍求资助。廉访瞿然召见之，问曰：“平乐故令姓名是华元超乎？”对曰：“然。”问：“其貌是美髯丰颐，颀然以长者乎？”对曰：“然。’廉访曰：“然则且留此一二日，待吾进剿平乐，克贼而回，然后送行可乎？吾于华令素不相知也，前日忽梦平乐令来谒，见其手版，知其姓名。迨进见，但请一安而退，别无言语。而子适至，意者吾军其捷乎？”越二日，闻官军得胜而回，并絷得害平乐令之二贼。廉访召文元使视之，一则毒打用刑，一则手刃加害者也。廉访乃为华君设位，杀贼摘心致祭。明日，赠白金八两为路费云。 



　　浩劫前定 



　　姑苏顾杏园太守(鸿逵)自部郎出守浔州，由瓜州口浮江西上，舟泊蜗矶。矶上有袅矶夫人庙，祀蜀汉孙夫人。嘉庆二年间，封为崇节惠利灵泽夫人者也。矶在芜湖北岸，并无高冈，遥望之，不过乱石堆耳。相传泊此者多不利，故游宦贾客必越而过之。太守之舟因日暮遇风，不得已而泊焉。是夜，舟人梦入夫人庙，见仪仗森严，执事者奔走杂沓，夫人翠羽明档，俨然高坐。一人古衣冠状如判官者，前禀曰：“今夕泊舟之人将贻误大局，害数千百万生灵之命，不如就此溺之，以救无辜之民。”夫人笑曰：“汝之意则善矣，然此等大劫，虽上帝亦只听其自然，岂我辈所能挽回耶？”遽挥之出。舟人惊醒，太守竟无恙。抵任视事，会金田会匪洪秀全、杨秀清、韦正，冯云山等敛钱惑众，流毒乡里。是时，李武愍公(孟群)知桂平县事，访县中公正绅耆，亲造其庐，询以捕治方略，绅谢不敏，既而曰：“家有善本藏书，请入观之。”李公会意，屏其从者于外，与入密室。绅白曰：“县中自仆从书吏以至皂役，无不为贼耳目者。公能单骑相从，某等愿效力。”李公曰：“诺。” 

　　届期，李公戒从者，出拜某客。至中途，见道旁一骑，呼问之，则某客之骑也。问：“客何在？”曰：“在某处。公如欲防之，请即乘此骑以往。”李公乃悉屏驺从，上马前行。顷之，悉执洪秀全等以归。盖诸绅既与公约，部勒其众，导公掩捕群酋，悉获之，无一免者。遂置之狱，请于郡守，将杀之。郡守不许，固争不听。李公拂衣而出，郡守追，谓之曰；“诸贼皆广东花县人也。子必欲治之，我为子办文递解回籍，斯已矣。”诸贼既出狱门，即被其党劫去，尽灭诸绅之家，遂举兵反。数年，势遂滔天，茶毒生灵数千百万。太守以纵贼殃民，被议遣戍，后复释回，考终牖下。岂劫数前定，冥冥中不以相责耶？然数千百万生灵，贻误于一人之手，而竟不伏其辜，何也？ 



　　故相索命 



　　柏静涛中堂以戊午科场案伏法。其咎只在失察，予以褫革，巳觉情罪相当。若军台效力，则重矣。乃肃顺等用意在修怨以立威，必杀之而后快。天下颇谓用法过当，甚有为之呼冤者。肃顺将败之前数日，在热河直庐独坐，共仆从忽闻室中喧嚷声，仓卒奔入，则见肃顺方作逊避状，但连声曰：“七哥，请勿怪我!七哥，请勿怪我!”七哥者，肃顺平日称柏相者也。两仆前扯肃顺曰，“日尚未入，中堂何惊？”肃顺如醉如醒，谓其仆曰：“汝等见柏中堂乎？顷柏中堂以手自挽其头，对我而笑，口称索命，令人可怖。”因指示之曰：“尚在彼处。”忽复惊曰：“耆中堂垂帛于颈至矣，当奈何？’耆中堂，即耆英，亦因肃顺专疏劾奏，奉旨赐自尽者也。俄而家人环集，肃顺如梦初觉，若已忘前事者，自是神气颓丧，智虑亦大不如前。未十曰，而奉旨褫逮矣。盖死期将至，败气已见，而怨鬼乘之为厉也。 



　　大臣某公转生为光州牧女 



　　钦差大臣某公，于咸丰同治年间督师剿贼。其初颇号能军，既而声望顿减，获罪遣戍。旋释回，仍出督师，功过颇不相掩。继而过多功寡，屡起屡踬，凡三掘大臣关防，终奉严旨逮下刑部狱，遂赐死。其获戾之故，在忌才好胜，恃气陵人。晚年耽于酒色，兼好财货。营中聚贪诈无耻之徒为委员，每日暮．驻营各员四出搜罗妇女以进。明日拔营，复委弃之，所污不可数计。至于纳贼妾，通贼妻，见于弹章者，复累累也。同治甲子，余游大梁，则闻人言某公已转生矣，盖为知光州直隶州某君之女也。某君在光州署中，一夕梦人以某公名刺投入，因素所熟识也，仓猝冠带将出迎之，见金甲神缚送某公白天而下，倏忽入其妾之房中。一凉而醒，内室遣人来报妾生女矣，某君入内，其妾告以所梦，与某君相同。 

　　某公生前面有青记，而此女亦有之，观其神气，宛然某公也。 

　　是说也，余无以审其虚实，或出于世人之附会，固未可知。然以某公生平淫佚，阴间罚令转生为女，或亦理之固然。且其为我言之者，从前实在某公营中当差者也。 



　　鬼骂陈尚书 



　　戊午科场之案，陈孚恩绐杀程庭桂之长子，余既已记之矣。孚恩将败之前两月，其长媳有病，为鬼所附，忽变男子口音，细聆之，苏州话也。鬼骂曰：“陈孚恩老贼，汝杀我以媚权奸，赚得一尚书好官，亦不过做得三岁有零耳!”因拊掌大笑曰：“白头老翁，官兴虽浓，乃亦有此一日乎。我看汝两月之后，必以奸状败露获罪。然此犹其小者，再阅一年，老贼且不能保首领与我相同，我不过死于都中，老贼当死万里之外，我至此怨气方平矣．”自是，鬼无日不至，无日不闹，往往抉其隐微，数其奸慝。一家仆婢，亦掩口而笑。孚恩至不敢归寓，或托辞借宿于外。且使人哀恳之，愿为延僧唪经拜忏超度。鬼曰：“吾既已丧吾首领矣，超度何为？且老贼之祸，皆其所自取，我不过宣播之以出其丑耳。”及肃顺伏诛，孚恩以奸党遣戍伊犁，鬼始寂然，其媳病亦大愈。明年，回寇陷伊犁，孚恩全家死焉。人始知灵鬼之能知一岁前事也。 



　　玩视民瘼酷报 



　　光绪元年，伯相李公以直隶芦僧河淤塞，筹款浚筑，派某观察督办工役。卢星五太守(应楷)为总办，所属有委员数人，分司局务。既清丈河身，及身旁地亩，分段取土筑堤。 

