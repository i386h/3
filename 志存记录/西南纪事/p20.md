<!-- { "loadSidebar": true } -->
　　孙可望，字□□，陕西延长人。从张献忠为盗，以骁忍助虐。献忠僭号成都，为伪平东将军。顺治二年乙酉，献忠思乘李自成之败，北取陕西，听伪大学士汪兆龄谋，尽杀蜀人而行。令可望及伪安西将军李定国、抚南将军刘文秀、定北将军艾能奇，分路四杀。可望杀男五千九百八十八万、女九千五百万，报功称最。蜀中千里绝烟火，邑无居人，献忠行至西充，遇大清兵，中矢死。王尚礼负其尸走，追急弃之。可望及兆龄犹率伪文武东西鹄立，忽万马突至，尘掩中营，方失措惊窜，可望等收余众数千，家口万余，由顺庆南奔，所至杀马而食。马尽食人。尚日驰百余里。至渠河，遇曾英兵千余游徼。能奇出不意，奋击走之，追至重庆江，时，可望将卒皆残悸，骑不满千，弓刀脱落，曾英意轻之，尽移江中战舰于南岸出奇门南郑坪，望见贼众各下马偃卧，知计已穷，或劝英出轻骑数千，从下流袭贼大营，而正兵渡击贼，当首尾不能顾，纵不尽歼，可使落胆去。英不听。曰：彼死命也，急之彼伤吾人，第谨守南岸，彼将饥死。否，自远窜，待其奔而击之，易尽耳。文秀望重庆马车幅辏，军人纵饮市肆。谓可望曰：彼易我而恃长江，不设备，可乘也。且我军绝粒既十余日，与饿死，孰若一战？言讫，即手弓矢，口衔利刃，跃入江，履水而行。徐、湖等五人从之。至朝天门，忽溺不见，南岸兵望见皆大笑，以为自沈水死。文秀等从水中断铁缆，穴舱而入，立杀数人，出不意，尽为文秀所殪，投妇女辎重于江，遂掠一大舟而还。可望等罗拜称贺。于是，选壮士得百余人，披甲执长矛、钩牌、弓矢、火药登舟，绕江上下，冲突转战，南岸兵望风披靡。曾英驾大舸数十绕围可望于江心，自持画弓立桅后，为王自奇射中，洞胸堕水；军既失帅，遂大乱。英兵十万，顷刻瓦解。贼众尽渡入城纵杀。自经献忠残破、英所招复户口二十余万，至是皆尽。贼获粮食衣物，更复饱嬉，留数日，烧夷重庆城屋，望綦江而南。所至杀掠如故。十二月二十七日，在綦江，众无主，欲散。可望诈言献忠婢老脚遗腹生子，与众同盟辅孤。于是，乃相推可望，禀其约束。惟张成功、王十万、关索不附。关索先遁，收成功、十万，榜之百八十，众遂帖服。而献忠婢所生实女无后。顺治四年丁亥正月三日，可望发綦江，下令自今非接斗不得杀人。十日，抵遵义，守将王祥已走，官民迎降。入城秋毫无犯。进至乌江，黔抚范矿、总兵皮熊，遣副将杨吉，以三千人拒江守，营南山。文秀复没而渡，直抵南岸，吉不战而溃。可望驱兵两山伐木，一夜成浮桥，平明尽渡，直奔贵阳。熊闻乌江兵溃，先走平越，矿走定番，诸苗乘机入掠会城。可望至，又大掠三日，始招安。将犯粤西，会石屏土司龙在田为沙定洲所攻，遣问使诣可望求援。且告曰：黔国公奔永昌已一年矣，贼围楚雄慧，旦暮且下，公行迟，恐不逮事。可望乃由威清平坝，疾趋云南，至曲靖，遇前福州所遣太监孙兴祖，调沙兵入卫方至。可望谓兴祖曰：朝廷远，不知滇事始末，今若征之，是奖乱也。不如讨平沙逆，迎还沐公，使之引兵东向。兴祖然之。传檄云南，可望等始去伪号，复故姓，称明将军。皮熊、范矿复入居贵州，王祥亦复遵义。夏四月，可望至云南，沙定洲自楚雄还战，大败，杀故大学士王锡衮，宵走阿迷。可望入会城，巡抚罗国瓛、宗室朱寿琳死之。出示云为黔国讨贼，民间安堵无与，遣使至永昌楚雄，又执送阮韵嘉、袁士弘至杨畏知军前。畏知未信，滇人亦失意。曰：是除狼得虎矣。王祥、皮熊各疏告行在。今之入滇者，皆张贼余孽，名虽向正，事岂革心。朝廷无为所愚。瞿式耜闻而忧之。可望使李定国东追定洲，拔阿迷。定洲走保佴革龙，而自与刘文秀入迤西。杨畏知迎战，被执，可望解其缚，坐之上座，约以共奖王室，使作书通意。天波遂同回楚雄，西略大理，龙在田反许名臣来见，诸土司多降附。畏知乘间说以忠义，陈说邪正，称引古昔，其部曲及定国、文秀等倾耳听，独可望性阴鸷，外虽唯唯，内计兵强根本既坚，阴有自据之志。闻畏知论议，更幸窃名义，以附其欲。八月，可望入鹤庆，又分兵入丽江，土知府木懿迎降。沐天波得畏知书，犹不敢信，遣其子忠显入营曰：愿得守永昌足矣。不敢复望故位。可望厚礼忠显，悉反所得沐氏世宾。天波大喜过望。可望阴令文秀以二十骑随其后，名为送忠显。文秀疾驰夺澜沧桥，至永昌，执天波及其子并乡之宦者龚彝归大理。闻刘廷标、王运开死节事，叹异之；召运开弟运闳于腾越，将官之。运闳至，怒，跃入江水而死。可望自号平东王，谋称帝。明年，定国、文秀进讨佴革龙，执沙定洲及其妻万氏以归，磔之，悉定滇地。前御史昆明任僎倡议，尊可望为国主。可望设六卿，铸兴朝通宝钱，以于支纪年，令僎兼礼、兵二部尚书，沐天波、杨畏知愤甚。其党亦多不服。已而，艾能奇死，其将冯双礼主营事，可望笼之以术，益兼两部，以事縳定国教场，责百棍示威。由是有隙。可望患诸帅等夷难制，畏知申前说导以不若归命粤西，则人自禀畏。顺治六年己丑四月，因遣畏知以南金、名马，入贡肇庆，龚彝为副，求封亲王，辞颇骄悖。兵科金堡首言异姓封王违制，且观可望意不相下，从之适足损威，不可许。大学士严起恒主堡议，久不决。畏知谓时异势殊，法有因革。且国家宁能禁可望自王耶？今若不许，阻远人向化心，又生一敌，非计。堵胤锡亦以为言，乃封可望为定辽王，赐名朝宗；并赐定国名如靖，文秀名若琦；畏知未至，陈邦傅以南宁与广南接壤，当先被兵，欲自结可望，使泗州城守将胡执恭先以书通，约许封秦王。可望悦，执恭私铸印，填空敕，拜表辄行。至云南，可望郊迎受敕印，俯仰甚恭，所部皆贺。土司修贡献。沐天波亦谦让，不敢以公爵钧敌。可望大喜，始奉桂王年号，比畏知还，知其诈深，耻之，却不受厚遇，执恭竟以秦王事，诸军悉曰行营，护卫曰驾，前军自称曰孤，曰不谷，文书下行曰令旨，上书曰启，称定国、文秀曰弟安西李，弟抚南刘，为张献忠立庙，岁时致祭，皮熊在黔，畏逼遣官李之华通好请盟。可望致书，贵爵坐拥貔貅，战则可以摧坚，守则足资保障，独是不肖有司，罔知邦本，征派日繁，黔中乃兵出咽喉，宁无救灾恤邻之念，以为假道长发之举。若黔、若滇，总属朝廷封疆，惟欲与行在声息相通，何可有一毫私意于其间。若止以一盟了局，为燕雀处堂之计，非不谷所望于君子矣。熊得书，愈惧。顺治七年庚寅八月，桂王在梧州。可望使复至，求真封秦王。大学士起恒持前议，王化澄、朱天麟及本兵万翱、兵科徐极皆请许之。文安之、郭之奇是起恒。之奇因风变，指明得失，而籍川黔者，希徇可望，请以通道西南。起恒难之。会内江杨鼎和至行朝，力言王封非是。起恒引为本兵，又转刘尧珍掌兵垣代翱、极，化澄、天麟议遂格。可望由是切齿起恒。之月，可望犯贵州，皮熊不能御，走清浪。可望使白文选追执之，夺其兵，黔中院司道官会请文选入城，遂下平越。又使贺九仪将兵趋遵义，王祥弃军挟妻子重赀将奔彭水，众尽散，追及，自刎死。会大清兵逼武沅，马进忠、张先壁等避入贵州，皆归于可望，众至数十万，地与粤西相接。其冬，孔有德、尚可喜破桂林、广州，王奔南宁。明年春，遣编修刘菃使贵州，封可望为冀王。至平越，不得入。杨畏知请至行在更议，可望阳诺，先令贺九义、张胜、张明志以兵至南宁，盗杀兵部尚书杨鼎和于昆仑关，击大学士严起恒于舟中，投其尸；刘尧珍、吴霖、张载述俱见害。举朝悸伏。始真封可望为秦王。畏知见逆节萌芽，痛哭曰：此乃我负国家，入朝自劾，遂留相王。可望怒，遣指挥郑国就行在执畏知还黔，杀之。自是无一人敢龃龉者。文安侯马吉翔、司礼监庞天寿，各输诚于可望，行在动定，纤悉驰告。陈邦傅叛，导大清兵逼南宁。可望遣狄三品、陈国能、高文贵等迁王于安龙。可望北取西川，总督李干德败死。李占春、余大海下荆州，降。王自至安龙，可望以兵守之。范应旭知安龙府，乘舆服御百官饩廪，一切关白应旭。应旭与提塘章应科造册称皇帝一员，月支若干、皇后一口月支若干，而可望上书有云：人或谓臣挟天子令诸侯，不知彼时尚有诸侯，诸侯亦尚知有天子。今天子已不能自令，臣更挟天子之令以令于何地？令于何人？其恣肆类如此。夏，可望以吴三桂入四川，白文选败，决意北举，慨然经略中原；使李定国率兵八万出武冈，冯双礼副之；刘文秀率兵五万，出嘉定，张先璧副之。文秀入四川，为三桂所败，全军俱没。而定国乘胜独进，克复桂林，害孔有德，斩陈邦傅。九月，定国北向衡州，可望亦自至沅州使白文选、张虎攻辰州，拔之，杀镇守总兵徐勇。自何腾蛟殁，官军久不至湖南，可望、定国一旦猝出，故将胡一清、赵应选、马宝、曹志建等皆自山谷来归，民间亦多啸聚以应。长、岳一带，俱奔溃。十一月，定国战于衡州，害敬谨王。可望以定国数战胜，内忌。冯双礼与争掳获，益相构。衡州之战，始尝小却，将因以为罪而杀之，使召定国于武冈。定国觉其意，辞不赴，引兵从东安、全州复入广西。可望自帅兵追之，不及。有德虽死，其固山佟图赖复进攻宝庆。顺治九年壬辰春，与可望遇于花街子。可望将中军、冯双礼、军左，白文选军右，杨武、冯万宝在可望后。□□□望见可望龙旗，萃攻之，杀伤相当。可望忽自走入杨武□，诸营见龙旗走，俱溃，惟双礼一军不动。□□□□□□□鉴衡州之事不迫，各引还，以武宝间为界，遂弃湖南。定国攻肇庆亦不克时，王在安龙，幽闭日甚。闻定国在广西。与可望有隙密，与太监张福禄、全为国言，秦王待朕无人臣礼，朕欲撰一密敕赍西藩行营，冀其出朕于险。汝二人办得否？礼禄等涕泣受命，以告大学士吴贞毓，遂约内翰蒋干昌、李元开、给事张俊、御史李颀、胡士瑞、部郎徐极、杨锺、赵赓禹、蔡紬、郑允元、周允吉、朱议昶、朱东旦、任斗墟、易士佳等与谋。以吉翔、天寿素附可望，议先移天寿于外，使吉翔祭陵南宁，皆出。十一月，乃密遣林青阳往广西，封定国为晋王，命入卫。寻遣周官申谕，词旨哀切。定国受读感激，泣数行下。军中皆流涕。会刘议新自行营回，过南宁，为吉翔述其状。吉翔虽赴南宁，留弟雄飞侦行在动静，乍闻议新言，大惊曰：不早自为地，事发祸且及吾辈矣。阴使提塘王爱秀报可望。又讽议新具疏安龙为左验。可望闻之，大怒，使人要执青阳、官并吉翔赴贵阳对理，阴厚待吉翔。顺冶十一年春，可望使郑国、王爱秀至行在，言西府负义，国主待渠不薄，乃敢私通奸臣，要挟封爵。今林青阳、周官已考讯吐服，皇上明知此事，出自何人，臣等可还报国主。桂王谢曰：事非朝臣所为，比年外间假宝假敕甚多，秦王还宜密访。国等怒目而出。至朝房，见执政云，我等欲回贵州，若辈作何语，执系贞毓，又以兵入宫缚福禄、为国，宫中大震。其党兵侍郎冷孟銋进曰：诸臣不足惜，上不亟自言，恐并及难。桂王曰：汝等逼朕，朕知是谁。汝等知之，何不直说，悲愤而退。贞毓备受楚毒。曰：我备员宰相，凡事自主之，上下无与者。然天寿、雄飞已密探同事者姓名，先报可望，竟偕执，请王裁决。所司以盗宾矫诏欺君误国论罪。福禄、为国、俊凌迟，干昌等十四人弃市，贞毓赐自尽，皆慷慨赋诗，投法以安王意。安龙人哀之，后为祠祀，称十八先生焉。可望滋怨定国。遣冯双礼、贺九义以骑兵七千，步万余人出古泥、怀远，袭定国于柳州。定国奔宾南，追之不及，遂攻桂林，无攻而还。可望仍厚养定国妻子于云南。其冬，定国围新会，两月不拔，与尚可喜、耿继茂等战，累败；由宾横退入南宁，而王在安龙，势益蹶，日食脱粟涂，苇薄以居，守将承可望意，更相凌逼，挟弹射鸟，直入宫门。文吏乘舆，呵殿过之，不复下。改称安龙府为安笼，莫敢致诘。可望阴图篡逆，患定国、文秀异同，故未发。定国既败，可望内喜。是年，可望遣兵攻常德，亦败归。闻定国将赴安笼，虑有变，使白文选率兵移驾贵州，后宫皆哭。文选亦为泣下。文选虽为可望用，然心不直可望，因奏曰：上无恐，第迟行。可望使文选追及曲靖，文选遂不返。至云南，刘文秀率文武官属出迎。王入居可望府。封文秀为蜀王，与晋王定国同辅政，托沐天波以心膂，封文选巩国公，遣还黔，召可望，令以兵属定国、文秀经略川广，钱粮归之行在。可望以妻子在云南，未敢叛。明年正月，王复遣可望部将东昌侯张虎，护可望妻子赴贵州。又赐虎金簪一枝，令从中开谕，虎至，诈言上赐簪密令行刺，以媚激可望。可望既得妻子，无所忌，遂大言桂王负义，定国、文秀谋反，夺文选巩国公印，并其兵，置营中，决意攻云南。马惟兴、马宝阴与文选谋，乘机反正，从容为可望言：文选旧人，感宿恩，诸将才望无出其右，向特见胁定国使，其心果贰，必不复来；人来而夺其兵，失归附心；试用为总统，必能为国尽力。可望信之，乃留冯双礼守贵州，而以文选为征逆招讨大将军，统诸将前行。自帅大军后继。九月，两军遇于交水，文选来归，可望闻变，即欲返贵州。马宝切齿大骂曰、吾乃为跛贼所欺，要当手缚之，生食其肉，且岂因一人去废大事那？文选为贼时，尝战伤足，截他人足接之，虽愈而跛。故宝詈跛贼，可望又信之，密使宝与张胜、武大定以精兵四千，由浔州间道袭滇都，而身当定国，悉众出战，阵甫接，惟兴军先走，众遂大溃。可望夜奔贵州，张胜至滇都，沐天波恐王尚礼为变，挟与入朝，以兵守之，使王安等拒战于城外，胜知有备，引还。至浑水塘，为定国所执，宝来归。文秀引兵东追，冯双礼诚可望曰、官军至矣。可望知众心散，度事不济，遂挈妻子赴长沙经略洪承畴军前，降。双礼掩辎重，以贵州来归。可望至长沙，为画取滇、黔之策，多为书，诱其部曲，使内叛。吴三桂竟拔云南，可望固有力焉。可望封义王，传子至孙，降为公。  
