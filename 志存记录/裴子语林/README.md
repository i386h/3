<!-- { "loadSidebar": true } -->
裴子语林　　（晋）裴启 撰 


　　●裴子语林 

　　娄护，字君卿，历游五侯之门。每旦，五侯家各遗饷之。君卿口厌滋味，乃试合五侯所饷之鲭而食，甚美。世所谓五侯鲭，君卿所致。 
　　胡广本姓黄，五月生，父母置诸瓮中，投之于江。胡翁见瓮流下，闻有小儿啼声，往取，因以为子。遂登三司。广后不治本亲服，世以为讥。 
　　张衡之初死，蔡邕母胎孕，此二人才貌相类，时人云：邕是衡之后身。 
　　陈元方遭父丧，形体骨立，母哀之，以锦被蒙其上。郭林宗往吊，见锦被而责之。宾客绝百许日。 
　　傅信字子思，遭父丧，哀恸骨立，母怜之，窃以锦被蒙其上。林宗往吊之，见被，谓之曰：“卿海内之俊，四方是则；如何当丧，锦被蒙上？”郭奋衣而去。自后宾客绝百许日。 
　　傅信忿母，母羸病，恒惊悸。傅信乃取鸡凫灭毛，施于承尘上；行落地，母辄恐怖。 
　　郑玄在马融门下，三年不得见，令高足弟子传授而已。融尝算浑天不合，召郑玄，令一算，便决，众咸骇服。及玄业成，辞归，融心忌焉。玄亦疑有追者，乃坐桥下，在水上据屐。融果转式，欲敕追之，告左右曰：“玄在土下水上据木，此必死矣。”遂罢追，竟以免。 
　　孔嵩字仲山，南阳人也。少与颍川荀彧未冠时共游太学。彧后为荆州刺史，而嵩家贫，与新野里客佣为卒。彧时出，见嵩，下驾。执手曰：“昔与子摇扇俱游太学，今子为卒，吾亦痛哉！”彧命代嵩。嵩以佣夫不去，其岁寒心若此。嵩后三府累请，辞不赴。后汉时人。 
　　魏郡太守陈异尝诣郡民尹方，方被头以水洗盘，抱小儿出，更无余言。异曰：“被头者，欲吾治民如理发；洗盘者，欲使吾清如水；抱小儿者，欲吾爱民如赤子也。” 
　　孙策年十四，在寿阳诣袁术。始至，俄而外通：“刘豫州备来。”孙便求去。袁曰：“刘豫州何关君？”答曰：“不尔，英雄忌人。”即出，下东阶。而刘备从东阶上。但转顾视孙之行步，殆不复前矣。 
　　管宁尝与华子鱼少相亲友，共园中锄菜，见地有片金，管挥锸如故，与瓦石无异；华捉而掷去。 
　　诸葛武侯与宣王在滑滨，将战，宣王戎服莅事，使人覌武侯，乃乘素舆，着葛巾，持白羽扇，指麾三军。众军皆随其进止。宣王闻而叹曰：“可谓名士矣！” 
　　蜀人伊籍称吴土地人物云：“其山嶵巍以嵯峨，其水■〈氵甲〉渫而扬波，其人磊砢而英多。” 
　　孙休好射雉，至其时，则晨往夕还。群臣莫不上谏曰：“此小物，何足甚耽？”答曰：“虽为小物，耿介过人，朕之所以好也。” 
　　豫章太守顾劭，是丞相雍之子，在郡卒。时雍方盛集僚属围棋，外信至，而无儿书。虽神意不変，而心了有故。宾客既散，方叹曰：“已无延陵之遗累，宁有丧明之责邪？”于是豁情散哀，颜色自若。 
　　魏武云：“我眠中不可妄近，近辄斫人，亦不自觉，左右宜慎之。”后乃阳冻眠，所幸小儿窃以被覆之，因便斫杀。自尔，莫敢近之。 
　　魏武将见匈奴使，自以形陋，不足雄远国，使崔季珪代当坐，乃自捉刀立床头。坐既毕，令人问曰：“魏王何如？”使答曰：“魏王信自雅望非常，然床头捉刀人，此乃英雄也。”魏王闻之，驰遣杀此使。 
　　杨修字德祖，魏初弘农华阴人也。为曹操主簿。曹公至江南，读《曹娥碑》文，背上别有八字，其辞云：“黄绢幼妇外孙蒜臼。”曹公见之不解，而谓德祖：“卿知之不？”德祖曰：“知之。”曹公曰：“卿且勿言，待我思之。”行三十里，曹公始得，令祖先说。祖曰：“黄绢，色丝，‘绝’字也。幼妇，少女，‘妙’字也。外孙，女子，‘好’字也。蒜臼，受辛，‘辞’字也。谓‘绝妙好辞。’”曹公笑曰：“实如孤意。”俗云：有智无智，校三十里。此之谓也。 
　　董昭为魏武帝重臣，后失势。文、明世，入为卫尉。乃厚加意于侏儒。正朝大会，侏儒作董卫尉啼面，言昔太祖时事，举坐大笑。明帝怅然不怡，月中，以为司徒。 
　　何晏字平叔，以主婿拜驸马都尉。美姿仪，面绝白，魏文帝疑其着粉。后正夏月，唤来，与热汤饼，既啖，大汗出，随以朱衣自拭，色转皎洁。帝始信之。 
　　辛恭静见司马太傅，问何卿 处人？答曰：“西人。”太傅应声戏之曰：“在西颇见西王母不？”恭静答曰：“在西乃不见西王母，过东已见东王公。”太傅大愧。 
　　夏侯太初从魏帝拜陵，陪利松柏下。时暴雨霹雳，正中所立之树，冠冕焦坏。左右睹之皆伏，太初颜色不改。景王欲诛夏侯玄，意未决间，问安平王孚云：“己才足以制之不？”孚云：“昔赵俨葬儿，汝来，半坐迎之。太初后至，一坐悉起。以此方之，恐汝不如。”乃杀之。 
　　王经少处贫苦，仕至二千石。其母语云：“汝本寒家儿，仕至二千石，可止也。”经不能止。后为尚书，助魏，不忠于晋，被收。流涕辞母曰：“恨昔不从敕，以致今日！”母无戚容，谓曰：“汝为子则孝，为臣则忠，有何负哉？” 
　　刘伶字伯伦。饮酒一石，至酲，复饮五斗。其妻责之，伶曰：“卿可致酒五斗，吾当断之。”妻如其言。伶咒曰：“天生刘伶，以酒为名。一饮一石，五斗解醒。妇人之言，慎不可听。” 
　　嵇中散夜灯火下弹琴，忽有一人，面甚小，斯须转大，遂长丈余。黑单衣，皂带。嵇视之既熟，吹火灭，曰：“吾耻与魑魅争光。” 
　　嵇中散夜弹琴，忽有一鬼着械来，叹其手快，曰：“君一弦不调。”中散与琴，调之，声更清婉。问其名，不对。疑是蔡邕伯喈。伯喈将亡，亦被桎梏。 
　　嵇康素与吕安友，每一相思，千里命驾。安来，值康不在。兄喜出迎，安不前，题门上作“凤”字而去。喜不悟，康至，云：“凤，凡鸟也。” 
　　陈协数日辄进阮步兵酒一壶。后晋文王欲修九龙堰，阮举协，文王用之。掘地得古承水铜龙六枚，堰遂成。 
　　胡母彦国至相州，坐厅事断官事。尔时三秋中，傍摇扇视事。其儿子先从容顾谓曰：“彦国复何为自贻伊戚？” 
　　邓艾口吃，常云“艾艾”。宣王曰：“为云‘艾艾’，终是几艾？”答曰：“譬如‘凤兮凤兮’，故作一凤耳。” 
　　钟士季常向人道：“吾少年时一纸书，人云是阮步兵书，皆字字生义，既知是吾，不复道也。” 
　　满奋字武秋，体羸，恶风，侍坐晋武帝，屡顾看云母幌。武帝笑之。或云：“北窗琉璃屏风，实密似疏。”奋有难色。答曰：“臣为吴牛，见月而喘。”或曰是吴质侍魏明帝坐。 
　　孟业为幽州，其人甚肥，或以为千斤。武帝欲称之，难其大臣，乃作一大秤挂壁。业入见，武帝曰：“朕欲试自称，有几斤。”业答曰：“陛下正是欲称臣耳，无烦复劳圣躬。”于是称业，果得千斤。 
　　诸葛靓字仲思，在吴，于朝堂大会。孙皓问曰：“卿字仲思，为欲何思之？”曰：“在家思孝，事君思忠，朋友思信。如斯而已。” 
　　陈寿将为国志，谓丁梁州曰：“若可觅千斛米见借，当为尊公为佳传。”丁不与米，遂以无传。 
　　蔡洪赴洛，洛中人问之，曰：“人皆以洪笔为锄耒，以纸札为良田，以玄默为稼穑，以礼义为丰年。” 
　　晋蔡洪赴洛，洛中人问曰：“吴中旧姓何如？”答曰：“吴府君圣朝之盛佐，明时之俊乂；朱永长理物之宏德，清选之高望；严仲弼九皋之鸿鹄，空谷之白驹；顾彦先八音之琴瑟，五色之龙章；张威伯岁寒之茂松，幽夜之逸光；陆士龙鸿鹄之徘徊，悬鼓之待槌。此诸君以洪笔为锄耒，以纸札为良田，以玄墨为稼穑，以义礼为丰年。” 
　　裴秀母是婢。秀年十八，有令望，而嫡母妒，犹令秀母亲役。后大集客，秀母下食；众宾见，并起拜之。答曰：“微贱，岂宜如此？当为小儿故耳。”于是大母乃不敢复役之。 
　　夏少明在东国不知名，闻裴逸民知人，乃裹粮寄载，入洛从之。未至裴家少许，见一人着黄皮裤褶，乘马将猎。少明问曰：“逸民家若远？”答曰：“君何以问？”少明曰：“闻其名知人，从会稽来投。”裴曰：“身是逸民，君明可更来。”明往，逸民果知之；又嘉其志局，用为西门侯。于此遂知名。 
　　李阳性游侠，士庶无不倾心。为幽州刺史，当之职。盛暑，一日诣数百家别，宾客与别，常填门，遂死于几下。 
　　中朝有人诣王太尉，适王安丰、大将军、丞相在坐。因往别屋，见季胤、平子。还，谓人曰：“今日之行，举目皆琳琅珠玉。” 
　　王夷甫处众中，如珠玉之在瓦石。 
　　裴令公目王安丰：“眼烂烂如岩下电。” 
　　和峤诸弟往园中食李，而皆计核责钱；故峤妇弟王济伐之也。 
　　刘道真年十六，在门前弄尘，垂鼻涕至胸。洛下年少乘车从门过，曰：“年少甚■〈土回〉塠。”刘便随车问：“为恶为善尔？”答以“为善”。刘曰：“令君翁亦■〈土回〉塠，母亦■〈土回〉塠。” 
　　刘道真遭乱，自于河侧牵船。见一老妪采桑逆旅，刘谓之曰：“女子何不调机利杼，而采桑逆旅？”女答曰：“丈夫何不跨马挥鞭而牵船乎？” 
　　道真尝与一人共索袢草中食，见一妪将二儿过，并青衣。调之曰：“青羊将两羔。”妪答曰：“两猪共一槽。” 
　　刘道真子妇始入门，遣婢虔。刘聊之甚苦，婢固不从，刘乃下地叩头，婢惧而从之。明日，语人曰：“手推故是神物，一下而婢服淫。” 
　　贾充问孙皓曰：“何以好剥人面皮？”皓曰：“憎其颜之厚也。” 
　　吴主孙皓字孙宾，即钟之玄孙也。晋伐孙皓，皓降晋，晋武帝封皓为归命侯。后武帝大会群臣，时皓在座，武帝问皓曰：“朕闻吴人好作汝语，卿试为之。”皓应声曰：“诺。”因劝帝酒曰：“昔与汝为邻，今与汝作臣。上汝一杯酒，令汝寿万春。”座众皆失色，帝悔不及。 
　　王武子与武帝围棋，孙皓看。王曰：“孙归命何以好剥人面皮？”皓曰：“见无礼于其君者，则剥其皮。”乃举棋局，武子伸脚在局下，故讥之。 
　　王济，字武子，太原人。又魏舒，字阳元，济阴人。二人善射，名重当时。并仕晋。 
　　王武子性爱马，亦甚别之。故杜预道：“王武子有马癖，和长舆有钱癖。”武帝问杜预：“卿有何癖？”对曰：“臣有《左传》癖。” 
　　王武子葬，孙子荆哭之甚悲，宾客莫不垂涕。哭毕，向灵座曰：“卿常好驴鸣，今为君作驴鸣。”既作，声似真，宾客皆笑。孙曰：“诸君不死，而令武子死乎？”宾客皆怒。须臾之间，或悲，或怒，或哭。 
