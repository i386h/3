<!-- { "loadSidebar": true } -->
《大金吊伐录》（金）佚名 著


　　●卷一

与宋主书

　　天辅元年十二月，宋主遣登州防御使马政来曰：“日出之分，实生圣人。窃闻征辽，屡败勍敌。若克辽之后，五代时所取燕、云、两京地土，愿畀下邑。”二年正月乙巳，宋使马政回。遣索多报聘，与宋约夹攻燕、西二京，随得者取其地。若出国所取，即不在分割。三年夏四月丙子朔，使南宋索多回，同宋使赵良嗣及其子宏来。索多见受宋国团练使官，上命杖而削之。南使回，遣贝勒锡林、赫噜等同往。四年二月己亥，使南宋锡林、赫噜等回，同宋使赵良嗣、王晖复以祈请燕、西二京地界书来。六月庚午朔，遣宋使赵良嗣等回，以所获上京同知苏守告与宋，且约夹攻取燕、西二京地如约议。十二月丁卯朔，宋使马政复来请燕地，命如前约。六年夏四月壬辰，遣图克坦乌济、高信格使于宋。七年正月己卯，与宋书，略曰：“往岁越海计议，兴兵夹攻，每有克获，所得者取。后违此约，独乘辽势已衰，始行侵讨，而乃反被追袭，闻军帅刘延庆等已坐责罚。又燕京僭号普贤女上表再三乞请，称有南兵入城，力战破之，杀戮殆尽，归命上国，愿为附庸，犹存大信。以先许宋人之请，若彼能如元约，来攻克捷，则事在不言。既此间得而分付，理应有报，是以宣谕赵良嗣等，合取时贡银、绢共准一百万贯。良嗣等言，奉旨并请西京路地界；若不从所请，止得燕京，即纳二十万匹、两；设犹未允，更加绫二万匹，外不敢擅加。今相度燕京诸州土广人众，今取与未决，岂可轻易便行分付？请抽退临边士卒。”

答宋主书

　　二月癸卯，遣贝勒尼楚赫、道喇为宋使副，以乌凌噶思谋为议事，答宋主书曰：“来书云所言代税物货，并事目所载色数价值，交割月日、处所，与画定界至，遣使贺正旦生辰，及置榷场事，并如来示所谕，备悉美意外。今年合交银、绢，称候到依契丹旧交月日交割，特异元书，理合一就，重念春农搬运不易，曲从来意。其银、绢请自前来与契丹物色一般者交送，所有燕城，候各立盟誓，然后交割。今立誓草付国信使副，到请依草著誓，至日当议复盟。春律在中，冀膺多福。今差贝勒尼楚赫、道喇为国信使副，及思谋充议事。有少礼物，具诸别幅。专奉书陈达不宣。谨白。”

白札子

　　昨者赵良嗣到上京军前，计议五代以后陷入契丹旧汉地州县，时止许燕京。及再差马政更议西京，回书只请就便计度收复，寻为彼不能取，致本朝自行抚定。又差赵良嗣等来议，称燕、西两京已曾计议，缘为西京不在许限，只许燕京所辖六州。
　　来书云其西京别作一段，今来又令良嗣等计议西京，欲一就收复。虽贵朝不经夹攻，而念两朝通和实同一家，必务交欢笃于往日，今特许与西京、武、应、朔、蔚、奉圣、归化、儒、妫等州并地土民户，其已西并北一带接连山后州县地土人民不在许与之限。据所许民户地土甚多，自来攻伐抚慰，将帅士卒艰苦不少，今来别无再索经略，请差人交割。其诸事理，已宣谕赵良嗣去讫。来书称契丹出没，今差人押领大军往彼，幸踏地里交割。发行月日，已谕使人省会，所有盟誓候交割了日议定。

南宋回书

　　三月戊午，命马同权管勾燕京事，将以其地付宋故也。丙寅，宋使卢益、赵良嗣、马扩以回书来。三月日，大宋皇帝致书于大金大圣皇帝阙下：“华缄荐至，契好增勤。爰驰预政之臣，共著约神之誓。惟两朝吊民伐罪之举，振古所无，而万世讲信修睦之诚，自今伊始。用坚盟载，永洽邻欢。来书云：‘燕城候各立盟誓，然后交割。今立誓草付国信使副，到请依草著誓，至日当议复盟，银、绢请自前来与契丹物色一般者交送。’并如来谕。顺履融和，茂迎福祉。今差中大夫、试工部尚书卢益、龙图阁直学士、大中大夫赵良嗣充国信使，閤门宣赞舍人马扩充国信副使。有少礼物，具诸别幅。专奉书陈达不宣。谨白。”

白札子

　　所谕西京、武、应、朔、蔚、奉圣、归化、儒、妫等州并地土民户，本朝抚定，备荷美意，已令卢益等持银、绢往军前赏设。夏国素号狡狯，唯务诈诞，与昏主实甥舅唇齿之国，日近上表乞本朝勾退北边兵马文字内指言贵朝，仍自云与昏主累世姻亲，询访得知处所。及称奉昏主之命，军州及土地人民权令守护招集，无使叛贼一向掳掠，故夏国起集援兵屯于境上。

　　并据边臣累奏，夏国见勾集重兵，广备粮食，借助昏主，军声甚大，用意非浅。除已指挥河东等路整备御逐外。深恐贵朝欲知其详，所有真本文字，今付去人。西京管下州县，前书已言非务广土，实欲备御昏主，为彼此之利。今若将已西并北一带州县土地付与夏国，则不特昏主见在天德、云内地分出没，若使夏国据黄河以东州县，必与昏主合力，为害不细。夏国自去岁已辄占据清肃、河清两军，如欲与此两处，请贵朝详度外，其宁边、天德、云内已西并北一带州县土地，合以黄河及汉地为界。汉地外以北土地，如欲付与他国，并从贵朝。又，持到誓书，其间事理，并依贵朝誓草。

又白札子

　　两朝交往礼仪，除合依见行礼仪外，传闻已上尊号，今议特称尊号，以表交欢。他日本朝如上尊号，贵朝亦合相称。近累据河北、河东帅司沿边之州军探报，契丹昏主见在天德、云内地分出没，已逼近应、朔等州。缴到昏主招谕军民补授官职真本文字，已令宣抚司移文贵朝照会。及已指挥河东路遣发兵马，救助应州一带极力备御外，请贵朝早发大军，往彼掩袭，因以照应交割，发行月日，从贵朝所便。传闻四军萧幹已即位，号神圣皇帝，改年天嗣。如所传是实，所当至虑，早议招捉。
　　使人尼楚赫等已待以厚礼，用示诚意。自此使聘往来礼数，彼此并依契丹旧例，亦如来谕。但契丹往还旧礼，有不系事繁复者，合行裁定，庶彼此为便。置榷场去处，从贵朝所便，交易并如契丹体例。

南宋誓书

　　维宣和五年，岁次癸卯，三月甲寅朔，四日丁巳，大宋皇帝致誓书于大金大圣皇帝阙下：“天之所助者顺，人之所助者信。履信思乎顺，则自天祐之，吉无不利。昨以大金大圣皇帝创兴，并有辽国，遣使计议五代以后陷入契丹燕地，幸感好意，特与燕京、涿、易、檀、顺、景、蓟并属县及所管民户。缘辽国尚为大金所有，以自来与契丹银二十万两、绢三十万匹，并燕京每年所出税利，五六分中只算一分，计钱一百万贯文，合值物色，常年搬送南京界首交割，色数已载前后往复议定国书，每年并交绿矾二千栲栳。两界侧近入户不得交侵，盗贼逃入，彼此无令停止，亦不得密切间谍，诱扰边人。若盗贼并赃捉败，各依本朝法令科罪讫赃罚，虽盗贼不获，踪迹到处，便勒留偿。

　　若有暴盗，或因别故，合举兵众，须得官报沿边官司。两国疆界各令防守，两朝界内地各如旧，不得遮堵道路。至如将来殊方异域，使人往还，无得禁阻。所贵久通欢好，庶保万世。苟违此约，天地鉴察，神明速殃，子孙不绍，社稷倾危。专具披述不宣。谨白。”

　　一，下项物计钱九十八万七千二百四十贯文，内除绫罗锦圈线不见分两外，计重二十五万九千五百斤，准一万七千三百秤。

回南宋国书

　　累交聘礼，敦讲世和，复纾使传之华克，示载书之信，指以万祀，昭然一言，兹见继好息民之心，而得亲仁善邻之美，义欲存于坚久，事更宜于宣陈。据燕京疆界，只依两朝差去人员同行检视交割为定。所云交付西京边界并夹攻契丹皇帝事，已遣近上官员押令大军，勒于今月十一日于彼应会，仍报宣抚司，凡关夹攻事件，须令与差去官员计议，从长施行。其边界亦依割定领受，仍已逾使人，却合有回谢礼数，并报复文字，送付差去。军下官员前次议取被掠并逃去人户，虽令宣抚司交付，却只推延，不肯早行发遣，至今一未结绝，必若边吏徼功，违约展转，如上不切禀从实关，引惹紊乱，有失将来久结欢好，若是再取如此人口，亦仰所司疾速发遣。又以契丹皇帝在阴山，和勒博在奚部山谷，以此两处勾当军事，今取岭北鸳鸯泺坐夏相度，所谋虽同，如或不泯后患，地里咫尺，特关贵国。自余分遣别路兵马，须是当朝供给，只据收捕和勒博、契丹皇帝两路兵马粮食，合销米一十万石，宜早处分取月日，于檀州、归化州两处，分路般送到，伫俟回报。炎歊在候，保啬是期。

回赐誓书

　　惟信与义，取天下之大器也，以通神明之心，以除天地之害。昨以契丹国主失道，民坠涂炭，肆用兴师，事在诛吊。贵国遗使航海计议，若将来并有辽国，愿还幽、燕故地。当时曾有依允，乃者亲领兵马，已至全燕，一方城池不攻自下，尚念始欲敦好，特以燕京、涿、易、檀、顺、景、蓟并属县及所管民户与之如约。今承来书：“缘为辽国尚为大金所有，以自来交与契丹银二十万两、绢三十万匹，并燕京每年所出税利，五六分中只算一分，计钱一百万贯文，合值物色，常年搬送南京界首交割，色数已载前后往复议定国书，每年并交绿矾二千栲栳。两界侧近人户不得交侵，盗贼逃人，彼此无令停止，亦不得密切间谍，诱扰边人。若盗贼并赃捉败，各依本朝法令科罪讫赃罚。贼虽不获，踪迹到处，便勒留偿。若有暴盗，或囚别故，合举兵众须得官报沿边官司。两国疆界各令防守，两朝界内地各如旧，不得遮堵道路。至如将来殊方异域，使人往来，无得禁阻。所贵久通欢好，庶保万世。苟违此约，天地鉴察，神明速殃，子孙不绍，社稷倾危。”本朝志欲协和万邦，大示诚信，故与燕地兼同誓约。苟或违之，天地鉴察，神明速殃，子孙不绍，社稷倾危。如变渝在彼，一准誓约，不以所与为定。

南宋国书

　　四月日，大宋皇帝致书于大金大圣皇帝阙下：“使车复至，聘问弥殷，式驰约载之严，共著齐盟之重，诚参天地，惠浃神人。取乱侮亡，遂底六师之绩；敦信明义，共图万世之安。仍眷云中，外虞昏主，并沐亲仁之好，获从恢复之心。远稔忱恂，倍增感怿，用传于后，永置于怀。两朝著誓之后，所务通欢继好，以保永世，末节细故各不须较。邀功生事构造之人，彼此所宜深察。所云粮食，燕、云两处无可计办，今特于内地掇那米五万石，二万石令河北路宣抚司于古北口外交割，三万石令河东路宣抚司于归化州或应州以北道路通快处交割，并于七月一日以前节次辇致前去，计会贵国军下官员般取。余事悉如来谕。顺绥炎律，茂履纯休。今具勒杨璞等回，有少礼物，具诸别幅。专奉书陈谢不宣。谨白。”

与南宋书草

