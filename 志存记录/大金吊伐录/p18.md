<!-- { "loadSidebar": true } -->
　　礼成大册，泽霈普天。特列进其封阶，不遐遗于旧物。望阙拜命，阖门感恩。臣豫诚欢诚忭，顿首顿首。伏念臣昔仕本朝，粗历官要，昧方柄圆凿之理，竭徙薪曲突之忠。项氏将亡，有范增而不用；周家既胜，以箕子而来归。试用微能，爰升大位，辞不获已，报当若何？承积年残毁有余，凡百事艰难极甚；
　　辟寇贼以置朝市，披荆棘而创耕桑；应机投隙以倾挫敌雠，损己便人以招集散徒。忘寝忘食，必躬必亲，培广业之惟勤，庶大恩之不玷，俄知废罢之议，愈尽措画之心，要先时成绩于斯邦，觊后日受知于上国。至闻混一之义，不待再三之言，即随使人往受宣命，素所措备，复何迟疑？八年辛苦以经营，两手欢欣而分付，帝号若释重负，王爵尤感鸿恩，自得清闲而北来，未尝徘徊而南望。久安僻地，忽被改封，洎捧读于训辞，若恭听于睿语，温其如玉，暖然如春。星斗辉辉，丽窈然之天道；典谟浑浑，显大哉之王言。徽轸爨下之焦桐，青黄沟中之断木；光生悬磬之室，荣张设罗之门。此盖伏遇皇帝陛下德奉三无，仁钧九有，敬识百辟之享，独观万化之原，有功而必见知，无弃而常善救，遂令穷悴得赖褒嘉，臣敢不守静致虚，安时处顺，何以效涓埃之报？惟不为名器之羞。


