<!-- { "loadSidebar": true } -->
　　恭闻宣命，俾分画之从长，兹奉令慈，指地名而开示，东自麟府路洛阳沟，东底黄河西岸，西历暖泉堡、鄜延路米脂谷、大谷、米谷、开光堡、临夏城、圣塔谷、威戎城、万安川、殄羌寨、杏子堡、鹁鸽谷、万全寨、木场口、累胜寨、环庆路威边寨、麦川堡、定边军贺家原、阿原堡、木瓜堡、九星原、通归堡、定戎堡、卧山台、兴平城、巢寨谷、曙鸡岭寨、秦市川、委布谷口、泾原路威川寨、贺罗川、贺罗口、板井口、通关堡、古萧关、秋山堡、绥戎堡、锹川口、中路堡、西安州山前堡、水泉堡、定戎寨、乱山子、北谷川、秦凤路通怀堡、打乘川、征原堡、古会州自北直抵黄河，依见今流行分熙河路尽西边以限楚、夏之封，其间悬邈，各许相度其宜，以至接连，两相从便。已具导于定议，当即接于伻图，其或未安，尚容再禀。仰祈英览，洞照微衷。谨奉书复，不宣。谨白。”

与楚减免银绢钱书

　　天会五年三月二十九日，固伦尼伊拉齐贝勒、左副元帅、皇子、右副元帅谨致书于大楚皇帝阙下：“会验宋时除依辽国旧例岁输银、绢五十万两、匹外，别纳钱一百万贯。初以代燕地所出，今若依例输纳，且念地既分割，民有凋弊，特免钱一百万贯，减放银、绢二十万两、匹，每年只议纳三十万两、匹，银绢各半，其数亦依旧例交割。布此悃悰，冀为照察。专奉陈达，不宣。谨白。”

楚谢减银绢钱书

　　天会五年四月日，大楚皇帝邦昌谨致书于国相元帅、皇子元帅：“重勤书诲，祗荷令慈。惟前朝之所输，准定数而有例，俯念地土割裂之后，方当人民凋弊之余，曲赐宽矜，悉从蠲免，特免钱一百万贯外，减放银、绢二十万两、匹，每年只议纳三十万两、匹，银绢各半，其数一依旧例交割。所蒙指谕，悉已遵承。其于感戴之心，难尽敷陈之素。仰惟聪哲，深亮悃诚。

　　谨奉书陈复，不宣。谨白。”


楚回书

　　天会五年四月日，大楚皇帝邦昌谨致书于国相元帅、皇子元帅：“祗领华缄，具钦隆指。城破不取，已归全度之仁；军赏姑停，载荷哀矜之赐。以至蠲免岁纳之数，悉系始终恩顾之私，惟顶踵之所蒙，虽肤发而可割。所有三十万两、匹，才候措置就绪，请依令旨排辨。伏祈英亮，垂鉴卑悰。谨奉书陈复，不宣。谨白。”

元帅右监军与楚书

　　天会五年七月日，元帅府右监军谨致书于大楚皇帝阙下：“昨者宋人不幸，赵氏败盟，由此出师至于国都，乃废宋而造楚，本以示惩劝于后来者也。班师之日，定约具存，贵心腹以相知，凡事为而必达，距今累月，曾无一音，缅想其间，不知何似？所约陕西之地，以属夏国之疆，顷被彼人请分兹土，伏冀早为割画，用副悃诚。睽违去此既遥，动静于兹未悉，回复之际，次第相闻。商气方清，愿膺繁戩。今差朝散大夫、少府少监、飞骑尉、县开国男、食邑三百户、赐紫金鱼袋牛庆昌、六宅使、银青荣禄大夫、检校太子宾客、兼殿中侍御史、云骑尉乐诜专奉书陈达，不宣。谨白。”


康王与帅府通问

　　今月十九日，准黄河南岸遣过兵士丁俊、马立等二人赍到称大宋皇帝奉使国相元帅通问所牒封，当府照到来牒，上题写‘大宋’二字，寻与都统所同共商量，为国号不同，不敢收留，已回牒却于元差来人取赍回，及已具申禀元帅府施行，候奉到指挥，别行牒去讫。今录白通问所元来公文，粘连在前，须至申覆者。
　　右谨如前，伏乞元帅府照验施行。
　　天会五年七月二十六日。

康王书

　　建炎元年六月日，大宋皇帝致书于大金国相、元帅帐前：“盖闻天属所系，遇患相收；邻国之交，行道为福。辄披哀恳，用彻聪闻。顾大义之当然，宜高怀之洞照，痛念本国远通贵朝，原其浮海之初，各有誓山之志，事有可恨，谋因不臧，一变欢盟，重罹祸故，兴言及此，虽悔何追？昨为将命之行，深冀接辞之幸。取道偶异，有怀弗宣。逮提入卫之师，承奉再和之诏。
　　初谓登陴而不下，荷德何言；终闻举族以偕行，措躬无地。便欲自投于死所，莫能终拂于舆情，继体非心，抆泪盈握，早夜以思，投告无所，乃惟博达，必照几微。天有常理，不多上人者，盖识消息盈虚之数；天无私覆，非大无道者，皆有扶持安全之心。谅国相元帅特扩大度，深矜至衷，资二帝之南还，择六宫而偕行，无留宗族，并返官联，上承天地好生之心，俯慰黎元愿息之意。倘施恩之出此，宜图报之何如？四海流闻，必服柔而慕德；上穹降鉴，亦眷佑以垂休。兹惟治国之远图，不特冲人之私幸。炎蒸在候，调护惟宜。所有二帝、诸后问安表笺，并望指挥即令通达，许人进见，以慰敻敻瞻慕之心。有少礼物，具如别幅。谨白。”

回康王书

　　天会五年十月四日，元帅右监军、右都监同致书于前宋康王阁下：“且以亡宋累违誓约，故前年有城下之盟。洎成之后，不务遵奉，反图不轨，虽使悔之，终无悛改，故今年有灭国之举，汴人既与执迷，理宜夷戮，而登城不下，择立贤人，盖以罪有所归，肯多上人而违安全之心乎？至于告谕诸路不许复思赵氏，亦使后世为人上者，吝于盟信，不敢放纵，以为深戒，岂是已甚耶？今阁下身既脱网，亦合守分，辄敢窃人汴邑，僭称王号，遣使诣府，一无逊辞，反求父兄、宗亲、官联，而阴遣军兵，频来战斗。详味其意，全无追悔父兄之误，特有以力抗拒之心，况朝廷所立大楚皇帝，不言所在之处，帅府议定割与夏国陕西诸路之地，有无已未依从，难议允听。今因人使回，专奉书陈达不宣。白。”

伐康王晓告诸路文字

　　元帅府勘会：“昨为宋人不守恩义，反图不轨，故天会三年初有问罪之辞。赵佶以前非罪己，弃位奔逃。嗣子桓幸衅称君，哀鸣请命，割其三府，复讲旧欢。既而誓墨未干，叛音荐至，王师才退，贼众仍集，故天会四年复兴亡宋之师。汴城既克，赵氏遂迁，原其士民附于昏德，各宜诛戮以徇狂迷，然朝廷以为罪既有归，愚民何咎？乃立太宰张邦昌为大楚皇帝，以主斯民，此亦朝廷有大造于宋也。不期苍穹降祸，汴邑更端，推戴赵构，妄称兴复，阻绝津路，敢肆穷兵，遂使武士死于锋刃，填于沟壑；居民苦于流离，无有聊生，犹自数犯疆场，搔扰边民。且赵构虽系亡宋之余，是亦匹夫，非众人共迷，无由自立，此无知之构饰巧端肇乱，人心亦惑于巧说，以致于此。
　　是知罪亦系于舆人，故复承严令，重申大伐，纯领重兵，诸路齐进。赵佶尝夸本朝幅员万里，居民散漫，盖以朝廷裂全燕益其国，纵常胜增其力，此其所以恃赖已甚，贪求无厌，反图不轨之由也。全燕、常胜皆复归化外，并、晋之地，古谓雄藩；赵、魏之民，旧称富庶，前此之际，尚不能御，悉为我有，况又关西、陇右亦云骁锐，别有图谋之计。赵氏之所恃者，汴、洛残民而已，其余不可言也。以我雄师，何往不获？期在必克，指日定乱，此非威胁，人所共知。若赵构晓悉此意，亲诣辕门，悔罪听命，则使与父兄圆聚，复立大楚而已；如张氏已遭鸩毒，则别择贤人，使斯民有主而已，秋毫无犯；若或仍敢姿狂，终无悛悟，即许所在士民、僧道，齐心擒送，以靖国难；若亦不慎去就，稍拒官军，不即擒送，及不住扰乱新边，即是以迷固迷，与乱同道，自取涂炭，罪宜不宥，累年征讨，定无苏息。
　　今特晓告，须议指挥。右下应系亡宋诸路州府军县官僚、僧道、耆老、军人、百姓，可各照会，审择长计，无招后悔。付逐处准此。”

　　天会五年十二月二十三日。


差刘豫节制诸路总管、安抚晓告诸处文字

　　赵氏自结义本朝，屡违誓约，重犯罪愆，故于天会三年兴兵问罪。父佶既走，子嗣哀鸣求好，复立严誓，要诸天地，质诸神明，其于委细，一如父约。岂谓官军才退，子戾甚前，故于天会四年复举师旅，废灭赵氏。汴人既附昏德，复抗官军，亦宜按以军令，原其罪本已有所归，并蒙宽宥。重念斯民，本朝既不贪土，又不可以久无主，仍委亡宋臣僚选举道德隆懋堪为人主者，咸荐张氏绰有人望，克兹重任，立为大楚皇帝，继主其民。朝廷推亡固存之义不谓不深，不期赵氏遗孽窜在郊远，在彼潜谋不轨，辄行废立，故自天会五年又举大兵擒捕兴复，所有赵氏本末罪状已具晓谕。今缘逆贼逃在江、浙，比候上秋再举，暂就凉、陉勘会，南民久习浇讹，虽丁宁说谕，尚多违背，况亡宋诸路前后攻降抚定，除陕西行府别有措置外，京东、京西、淮南等路并河北州府不少，比至擒获赵构、别立新主以来，若不依行府已奉便宜行事，宣旨选择干事官员主领，亦虑相次又被伪贼暗窃连合，妄起事端，枉遭祸败，须议指挥。右下知济南府刘豫可知东平府事、京东、京西、淮南等路安抚使、兼诸路马步军都总管，大名、开德府、濮、博、滨、棣、沧、德州亦在节制，凡诸事体且循宋旧例。其徭役赋敛，会验宋时特系烦酷，速宜就长规计，务从民便。至于狱讼亦要宽简刑罚，临事制宜，勿拘常法。其有未经纳款州府军县，仰差人具说祸福利害，招携归业，免于将来再举，枉遭惊惧。其间若有劳效，一心归顺，公务干办者，无问士庶，并依宋时例格，椿拟合补资级，就便出给公据，候立新君，别给正行付身。所有安抚司职分，合得请俸，并本司合用司吏、公使、人力，著依京东、西路安抚司已设置人数分例，或有今来事体比旧重大，约量添置。更于民间疾苦，特行减损，亦自从宜画定。行府更虑诸路州府犹有执迷不从，或辄叛乱，已留重兵分屯冲要处所，仍摘留元帅左监军分司在此，从宜措置施行。若有如上事理，本司力难克制，仰计会申覆左监军，取候指挥。若诸州县职员内，有见阙或不任职事，至于计运、劝农等事须至设官，即许便行差填替换，旋报监军照验，不得有违慢易。并下扬、真、楚、泗、泰、沂、海、徐、滨、棣、沧、德、博、淄、青、恩、清等州，袭庆、东平、开德、大名等府，雎阳、高邮、天长等军，可照验，并听安抚使司节制，不得有违。付逐处准此。”
　　天会七年二月日。

　　天会四年冬，元帅伐宋，师次高平，先遣乌凌噶思谋天使入汴致书。至五年二月六日，废宋少主桓为庶人实录。
