<!-- { "loadSidebar": true } -->
　　左都御史孙玮疏为遵旨再行申饬内云先是廵按御史温皋谟等各请宽限明旨槩不准行今冡臣赵南星遵奉申饬谓宽限为飬俸之术急公乃拙宦之道至于比于鹰鹯之击乃趦趄不前贤者不免臣是以有限外停俸之议以折其迁延飬俸之思若宽限不得变为告病自甘停俸作缺则或有不得已者然近年以来考察先后事例不一有覆准告病未题回道者有既已告病仍题回道者有谘访称职先题回道而后札催到任者又不一人窃详考察之法旧例重在谘访以稽其激扬之是非众口佥同公论难掩即使告病归休亦无所容规避惟是合受命而往竣事而还祖制不由本院而径赴御前复命岂惟入告成事明臣子之恪共亦将仰备谘访达民间之病若今天颜咫尺而非神祖穆清高拱觐扬无路之时而偃蹇方命分义谓何请自今考察回道俱定于御前复命之后违限两月以上者遵照会点参处其告病之禁向未申明然阴阳之患壮夫不免鞅掌驰驱者昔人所叹请自今各差御史患病如在地方则遵照会典廵抚代题行本院勘寔咨部题复如已交代离任则遵照京官患病事例具呈本院勘寔代题不得径自具奏臣等察其病势之深浅原其时地之远近酌量可否不敢狥情有托疾避事者从重参处其有真病经臣等查寔覆奏者乞皇上即与允从□恤其私奉旨卿振扬风纪修举旧章前疏已悉这差满复命考满及告病勘寔代题等事俱依议行御史法官当为朝廷守法何得先自违背还严行申饬务在必行有仍前不遵的着严加参处 
　　二十三日 
　　浙江廵按御史杨维垣疏请褒恤节烈长兴知县石有恒主簿徐可行奉圣旨石有恒并徐可行已有旨优恤还着该省廵按官速勘覆奏该部知道 
　　二十六日 
　　甘肃廵按李若星疏为荐举监司官员荐郭之琮王佐才冯任奉旨吏部知道 
　　二十七日 
　　宁夏廵抚李从心疏为荐举方面官员荐陕西布政史文焕宁夏兵备张九德学道吴文企奉旨吏部知道 

　　○四月 

　　四月初四日 
　　南京山西道御史黄公辅疏为边疆决裂日甚督臣罪过难迯内云廵抚王三善誓不与贼俱生设奇奋勇屡以捷闻复提兵深入期灭此而后朝食一叚忠英之气可质鬼神所赖同舟矢志接应策救者非杨述中乎奈何方图异操柄凿不入垂成之功隳于一旦抚臣被虏大损国威臣所阅邸报犹谓是非半也及见抚臣家属揭帖与道路之传言则有谓三善师旅将行述中即发牌移镇沅州置贵城于度外三善强之吊回原牌住省固守城池述中遂大生嗔怒饯行之日至于形色发声者有谓其别抚臣之后闭门高卧若何而运饷若何而侦探若何而后劲一切委之不问者有谓正月初七日兵到鸭绿池三日无粮兵自采草根野蒿而食众遂觧体诸道将多在鸭绿池河浮水奔入威清独都司蓝补衮不见军门投西寻觅者粮饷不継策应不至是黔事之败述中败之也三善之虏述中虏之也其此罪盖亦断送辽东之续矣臣因是而有感于功罪之不明赏罪之倒置焉东事问谁启衅则受贿开市之白飬粹与夫受奴质子弃绝北关之利瓦伊翰也维翰逮矣飬粹何以优游而享殷富蜀事问谁戎首则李达明时举而李达尤甚也何以俱从宽政黔事问谁酿祸则贪贿安杀之李澐挑激军民之刘锡玄也而且偷生夸绩而且肆其含沙之口以中伤血忠死守之按臣此陈良训之所以扼腕而许誉卿之所以明指也文臣之失守封疆或死或逮矣乃总兵刘孔胤之出城先迯李光荣之临阵规避何以不与麻贵李如柏共注爰书耶按臣无地方之责无可死之理张铨之死所以成仁取义也若方震如当辽阳初失举国缩步碎胆之时毅然请行请守镇武堡举用罗一贵皆其先事而预防招徕祖大寿安置数十万辽民皆其只身而殿后此与庸懦一筹莫展之杨一桂并论而为不伦何因其平日秉正嫉邪之大甚欲文致其罪乎此潘云翼阮大钺所以愤懑而为之剖心也骗官盗饷寔有徒若郎中传国司辽饷两年节省不下数十万洁已奉公惟此一人乃郭兴治以马绍芳甥舅之私而罗织其罪竟以察去不令真才放废耶朱燮元歼贼势之鸱张保危城于累卵即崇阶世荫亦不为过矣当时所与同心恊力共尝若楚者李仙品戴燝丘志充也仙品秉节钺矣而燝与志充独不可一体优擢以鼓效用之心乎军功边俸滥觞骤陟华膴而归德徐州沿河防守之诸臣亦皆竭力効死见于按臣之叙矣何以竟从中格短任事之器乎当此用兵之秋兵部寔贮才之地也乃王三善寔见得标下刘起刘时敏勇畧多功为之咨请加衘此何等时而犹多方索取难吝与是谁为职方而背公营私若是乎至若顾大章王道元吴尔成皆兵曹之有才有望可以肩鸿任巨者而何以竟中谗邪之口久淹郎署也凡此皆所谓功罪之不明赏罚之颠倒者也奉圣旨该部知道 
　　初七日 
　　南京河南道御史曾熙丙疏为惩贪之法未严内云非不讲求清饷而盗饷如陶朗先等诸人未见严追恐效尤者后益滥觞也亦尝议追贪赃枉法之官如袁世振辈公然违旨抗提以贰千金贿买蕲州署印薛通判诳申赴淮听勘今尚优游闾里富拟王候且纵其子杀人而有司不敢问也利孔愈开而害孔愈大百姓之膏脂既竭而墨吏之囊橐愈饱民安得不穷且遁也夫终日禁贪而贪官未必有祸终日言追赃而赃官何曾见一文使天下贪婪之辈轻犯名义揶榆法纪相率而坠于阿堵之坑堑又何怪于主事王行健之为暴于九江关上也九江向系利薮自爱者方兢兢乎若凂行健种种贪戾有令人闻之掩口者量船自有一定丈尺行健无论大船小船比常数而加倍焉税银每两加明耗四钱复加暗耗三钱且遣家人遍走江干侦探?船诬之以漏税而掳其货夺其赀有不从者并其船而付之一炬矣且偕其友并坐堂上眼同收银日用强壮家人四人淫刑示威关津之利所攫无筭?民唾骂实不堪闻更可异者娼家王凤儿日往来于衙内通宵不出廉耻尽丧官常扫地此真江上之臣鳄含香之腐鼠所当速为禠夺追赃充饷也奉旨惩贪屡旨申饬未见着寔举行这所奏该部便参看了来说 
　　初九日 
　　掌河南道事袁化中疏参贪鄙秽臣徐缙芳内云缙芳为御史廵塩两淮时臣尚为泾阳知县缙芳之行径臣未之悉偶于邸报中见科臣刘文炳参其赃私累累皆人所未有之事心窃讶之嗣查泾阳县淮?百五十家因与便中闲问塩法利弊俱云塩法至徐可谓无法其称掣之先后惟贿之多寡是视河下之公子门外之清客总皆寄顿之人甚至娼优小唱亦得以时通关说臣一闻之不觉欲呕叹曰有是哉玷西台而羞士绅莫此为甚矣后见其勘报案成赃有数万闻庇者尚欲贿脱幸上下执法一意秉公立此一叚公案臣又叹曰法不贷于廵方国家尚有法也不意缙芳至今突有异冤之陈据缙芳摇尾一疏谓当日之赃尽诬枉使缙芳果无赃私何不直陈于问官之前直至今日方始鸣冤前后倒置谁令其迷错若此赃原数万而分厘不上今之甲第田园尚称金穴此真抗违明旨乃欲假恩诏以欺君不惟缙芳自莫能觧即有善庇者亦不能为缙芳觧矣奉圣旨着该部院参看了来说 
　　十九日 
　　刑部都察院接出圣旨如今天气暄热两法司并锦衣卫见监罪囚笞罪无干证的放了徒流以下便减等拟审发落重囚情可矜疑并枷号的都开写来看　山东道御史周汝弼疏紏文选司郎中谢升内云升受皇上特拔之恩冡臣不次之遇兼程飞来前不虞逼后不虞越人虽疑之而犹望之为其急于报国恩报知已也未几而来朝不过踰旬入部未行一事突出袖书称母病危甚至垂泪泣而道乞归于冡臣天母子天性至亲疾病人所时有自非无情能不感念且冡臣所以用升主选者以此区区方寸耳今乱矣何能为冡臣之代题以去也情也亦势也而孰知谢升在部中则不能为片时留在城外则不妨为三日淹对堂官则不知其涕泗之何从对亲昵则不妨其言笑之自若夫母不病而诬以病忍亲也母不病而诬之病以诳皇上欺君也母不病而诬之病以动冡臣骤得而骤卸担卖友也人寔有言矣谢升者韩浚辈之余孽也当简命不被之日思悬车绝靷以自外于圣明则无对以君父思刳肠剔肾以自献于清朝则无以谢私交夫是以且为前日之来夫是以且为今日之去夫是以且为家中之书而复转为袖中之书肺肝如鬼如蜮行径倏阴倏阳反复千端呼吸万状今而后乃知未出门庭之时己早为抽身之计矣然而更有可异者则破甑之邹之麟是耳之麟固败类之孔壬然圣主羞以为臣而良士羞与为友者也去岁察典之前罔畏明禁布书长安以名教不载之人而毅然谈世教以清议共唾之夫而悍然肆雌黄咄咄怪事真堪揶揄关关机锋莫可方物其吓腐鼠而冀死灰之燃丛秽一身犹可言也其张邪幕而蓄惓土之谋贻蠹一世不可言也且韩浚之后饶有韩浚之麟之后尽有之麟而谢升正其后身之一耳倘埋头藏尾互相结缔构成羽翼暂图鸷伏徐俟鸱张伤善类而祸国家为忧方大奉圣旨该部知道 
　　二十一日 
　　江南道御史潘士良疏为故相坏察庇私寺臣巧辨弥张内云曩者万历乙巳之察诸臣矢公矢慎俱照例分别乃邪辅沈一贯庇护私人忽有钦留之命惟时被留诸臣廹于公议莫容各已引决无一人入仕版者独洪瞻祖尚腼颜就列故臣于条陈疏中点缀数语令其省悟而不意反哓哓置辨也据瞻祖曰乙巳察处则主察正人先吏部臣杨时乔都察院臣温纯河南道吴达可皆为臣力争之而不得已也夫瞻祖果正人耶则不必为正人所察何俟于争且三臣皆当日主察之人也一切处分皆听三臣为政又且向谁力争以当局之人而转争于局外更云力争不得也则臣之所不能觧者也其曰钦留之命辅臣沈一贯自庇其私如科臣钱梦皋道臣张似渠一人而臣等名与之俱不能剔出夫一贯既欲庇私则凡与留者必皆其私人也瞻祖果非牙爪果无深交方剔去之不暇矧当日被察者亦多矣何不一槩并留而独此数人足备相府之药笼耶一贯庇其所私而又收其所忌揆之情理似不若是之颠倒也此又臣之所不能觧者也其曰辛亥察后吏部臣孙丕扬都察院臣李世达等臣复照例分别题明料臣钱梦皋道臣张似渠以不谨处臣等自以浮躁浅露不及等处夫瞻祖前番察处果系无辜蒙诬彼刚正如丕扬等必为力雪其冤今察者察矣而独较量于处之轻重以为低昂岂不谨者为处而浮躁浅露者独非处乎两挂吏议而云非彼正人之察处谁其信之瞻祖顷刻兵垣虽为朝廷侍从之臣乎被察之日谅不能以呼吸直通帝座钦留之命突为二百年破例之事瞻祖而不与也则可瞻祖而既与也谓非借邪辅之卵翼将谁欺乎奉圣旨该部知道 
　　二十二日 
