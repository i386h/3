<!-- { "loadSidebar": true } -->
　　南京江西道御史徐伏阳疏陈末议内云一议党根宜拔京师讲院问谁创始则所谓合掌而念弥陀者也近科臣建议以真忠义辟假道学改词死难诸臣岂不甚快但臣鳃鳃计熙明禁地觉有不便与其议改恶宁议移倘议改不议移祔主虽易坛貌犹存说有邪党过之必曰此某道学先生旧址也营垒不拔仍为后忧臣愚以为不若移建城外亟命工部或司坊之能干者择一隙地改造以便祭祀不过一搬运之劳耳况京师一移则海内书院谁敢不毁必如是而役潜伺之阴谋可杜也一议滥赠宜夺邪臣王允成迎合窥瞰疏赠郡邪若而人何物么么欲吹既冷之灰竟活久枯之骨以致邪党如鲍应鳌辈追赠太常陈大绶追赠太仆不曾亵天朝之名器乎诸如此类实烦有徒见在诸奸且从削夺而九泉枯骨反冐宠荣恐未足以禠斥奸雄之魄合无勑下该部查有前项庸碌邪党滥赠官阶者分别革削以快人心使人知一涉险邪虽死不宥亦今日铨衡第一义也一议勘案宜结保定廵抚郭尚友会题勘结赵南星一案旋奉明旨戍谴夫以南星位冡宰一罹法网犹不难一戍谴之而况其下手者乎近吏部曾开单题催尚稽不报合无再行简出促问官结报以了夙案以斩葛藤不然将言者反自疑而朝廷大案恐亦非民间词讼之常遂可漫置不结者一议持局宜坚明旨屡虑翻局臣谓应先持局自赵南星倡邪局而崔景荣复以调停败殷鉴不远则持之在今日矣夫能持则腹心内固何患寇盗外侵纶扉统均之地如斗杓立极而后以堂长持各曹之局以职守持议论之局以今持将来之局闻诸奸暗伏机弩日谋卷土非力为控持必有乘而伺吾隙者满盘打筭遍体提呼是在当事者早计之耳一议铸钱宜酌夫行钱所以通物力之穷鼓铸政以疏上下之利偏则易壅均则相济不易之理也近阅邸报秦抚乔应甲题本省铸钱有五便识者知为救时良策而科臣潘士闻有各省分铸之议权衡中窾则论铸法当以二臣之言为正乃董应举聋瞶无识昵信奸棍吴建庵以六利六害之说簧鼓众听该部知其不可而逐欵翻驳一一救正盖欲扪奸人之舌而为国家存铸之利不受铸之害耳柰何驳之者在北而信之者则在南近阅南户部侍郎区大伦条陈末欵独左袒应举一钱权之论而且欲罢新厂以就荆州夫京师天下根本厂铸政握宝源宁聚外以归京未有舍京而狥外者且该部驳正之说是则大伦左袒之说非人亦有言大伦门户起官臭味投合臣不敢知而第就疏紏正随事剖析如此一议交代宜速窃见边衅未消萑苻多警所望抚臣弹压视昔更甚今新推吃紧要地如顺天宁夏登莱及广西等处或外司捍御我内急抚绥一日不可少此重臣乞敕新简诸臣刻期就道赴任接管以防地方叵测之忧盖旧抚业被人言谢事杜门事机必至废阁而地方人情且已涣而不相属矣万一有警惟执其咎是尚可不急为比驭乎奉圣旨书院改作忠臣祠明旨昭然谁敢复萌异念不必移鲍应鳌陈大绶为邪臣王允成疏赠显是党恶着即削除一切奉旨议勘罪案该部抚按即作速完结有遅延的参来处治其持局宜坚铸钱宜酌交代宜速都着申饬行该部知道 
　　二十一日 
　　直隶巡按刘之凤疏陈防患之要内称当今之世旱计无如餙武事餙武之要远募乌合不如近练土著顷诸臣条议者已详哉言之矣无柰守土者平日泄然不讲于训练之方及至卒然警闻策窘于朿手不过飞檄而请援兵叩阍而请部饷谈及土著卒然委之脆弱而不可用也殊不知此土著之民一往从事阡陌之间身未经战阵目未识旌旗以之摧坚陷敌虽未必为制胜之长技然而闾联为伍人持一械以之凭城固守孰不可以捍外而卫内者况依井里则馈饷可以不劳自卫身家则抛弃必所不忍较之远来客兵孰为縻费孰为省费孰为易溃孰为不溃愿为地方?者召募与借援之计即从今日不必预萌于虑惟于练土著为急着在卫所日简其军余在有司日简其保甲以时训练之而缓急自有可恃矣奉圣旨预练乡兵以备不虞诚是良法但要抚按责成守令着实举行不淂以空文塞责该部知道 
　　二十三日 
　　直隶巡按刘之凤疏为荐举方面官员荐大宁兵备张大猷徽安兵备彭克济等奉圣旨吏部知道 
　　三十日 
　　直隶巡按洪如锺疏为逆酋虽退内备宜严内云一曰缮城一曰利器一曰练兵一曰秣马一曰欵虏一曰任将又云骗官徧饷之徒趋关门如鹜半属请托鲜有真实心任事者非大破情面换尽肺肠仍前泄泄将何所税驾哉昔人谓兴一利不如除一害夫除害即所以兴利也若从兹休息教训渐次布置以须挞伐则袁崇焕自饶为之非微臣之所能及也奉圣旨疏内缮城利器足饷练兵秣马欵虏而??息归之任将皆守关急着但从来徧官徧饷趋关门如骛曾未有真心任事者今宜大破情面洗尽肺肠于数欵着实举行力反前人积弊庶足制胜于万全该部知道 
　　应天廵抚毛一鹭疏为圣治幸已一新邪党尚多隐伏内称会同廵按直隶监察御史徐吉参看淂周宗建持躬少简举身多乖引类呼朋树私交为宵壬之帜营巢标垒构讲院为门户之招此物议所繇于抑官箴所不载向者煌煌天语固己洞晰其肺肝今兹凛凛伏辜亦自难藏其首尾惟是作令原任浙中湏凭关覆赃私向无的数殊费推求迨今勘驳数番始觉根株尽剖而宗建有终难自觧者即其分符两邑浮名滥窃于当世不思浪掷千金秽迹难掩于世后如滥给皂快也狐鼠之消耗尽是民膏如交际乡绅也玉帛之错陈谁非公帑而乃委泥沙于溪壑任销放以文移费二年至以千计课以节省之道岂是循良绳以澹泊之操自非良吏不职甚矣宜追其厯年之俸薪赃罪昭然何辞于擅科之城旦至其在京房屋并应照价追没既经覆核相应具题奉圣旨周宗建赃私狼藉如何止追一千余两还着提家属严追其罪名俟扭觧来京究问另议该部知道 
　　刑部等衙门尚书等官徐兆魁等会问淂方震孺性本贪淫行多躁妄猎居宪职漫无建白以匡时蔑视台规一味模棱而玩世当辽师奔溃告急政圣主宵旰贻忧虽急在边材岂孟浪无当之夫所宜尝试况兵难遥度即平居自负之辈犹怯担当乃震孺勇非终军欲效弃繻而幸遇才惭毛遂敢希脱颖以要功假能自振其风裁令三军作气更力坚持其节槩一尘不沾即无大功尤可救过奈何一筹莫展而孳孳惟货贿是求更百计营私而逐逐甘簠簋弗饬方经抚之不协亟宜倡大义以调停觉战守之两虗胡不奉简书以参劾坐令贾祸竟致舆尸经抚迯则迯魄丧于风声鹤唳经抚入亦入迹混于败卒迯军尤可恨者戎马劻勷之秋何暇餙顽童以袨服存亡呼吸之际犹尚恋阿堵以归装甘丧节败名敢欺君触法有臣若此将焉用之初审犹有未吐之赃再鞫己尽厚藏之秽速应遣戍严限完赃奉圣旨方震孺与熊廷弼同罪屡奉明旨司官如何不遵且嬴负貂参不计其数追银五千两未尽其赃还着另拟严追不得轻纵 

　　○三月 

　　三月初一日 
　　御史倪文焕疏称诸臣者百姓之倡也大臣者小臣之倡也内臣者外臣之倡也今阁臣顾秉谦等捐助以千计矣厂臣魏忠贤等捐助以万计矣以数千计矣且其严缉奸细远探□情无非忧皇上之忧爱皇上之社稷者谁非臣子谁不可以忠义相鼓动大臣如此小臣其曷敢自爱内臣如此外臣其曷敢自爱诸臣如此小民又曷敢不慕义自勉也奉圣旨这本说的是内外诸臣捐俸乐助共济军前深可嘉尚各衙门自能一体急公无待申饬魏忠贤捐助独多侦探尤严宜特加奖劝 
　　初二日 
　　南京掌河南等道御史游凤翔等疏紏武职遗奸紏蓟镇东恊副总兵倪宠榆林总兵官秉忠福建总兵谢弘仪延绥总兵宋伟大同总兵姚世卿保定总兵李承爵南京掌左府事成山伯王国柱等奉圣旨着兵部分别议覆 
　　初八日 
　　刑部等衙门尚书等官徐兆魁等会问淂户部主事李柱明蹻跖其行沐猴而冠本以科甲之身罔知爱惜甘作衣冠之盗一味贪婪幸滥差于仓储遂恣情于溪壑每遇放粮之月惯行恣卖之奸以长班攒与为腹心効狗偷而靡厌以脚夫歇家为寄顿满鼠腹以犹贪罔念乃积乃仓尽是民膏民血况军国之需转急而度支之窘日深尔岂冥顽蠹耗几无虗月谁司主守侵欺全不畏人属垣之耳难遮满腹之赃立罄身名俱败刑辟何辞王大年知情不发姑从杖儆奉圣旨李柱明着监候处决余俱依拟 
　　十一日 
　　掌广东道事江西等道御史牟志夔等疏为合词献议以仰佐庙谟内称内臣镇守之有祖制辽志昭然乃先朝亦有大臣巡边科臣阅视之遣而旋亦报罢则以封疆安危所系或设或裁视其时何如耳关门咫尺神京安危即在呼吸其城池狭小皇上所知也亦既文武各衙门驻札无多余地益以内六衙门曷能充拓若又分驻他屯卫其为军较之关更可寒心夫以内外臣□咸皇上股肱心膂前此大负委任三尺莫迯迩日诸臣鉴往毖来当必戮力疆埸誓灭此朝食或未谅夫惩于骗官盗饷妬功害成始有此遣而别揣宸衷之厌薄外臣一无足信将行间忠勇日且凛凛莫有固志矣此六员者皇上选择而使当必各矢秉公一禀敕谕然东事八年以来经臣抚臣道臣将臣纷参商倾角其害遂贻于封疆以至今日昔宋庆历元年元昊势益猖獗帝问攻守之策韩琦主战范仲淹主守两人皆名臣也而其议遂异矣恐多官为政战守拟议滋烦内臣将有不合即内臣六负中之胸臆偶岐矛盾□见所不免耳又恐无赖棍徒投充左右踉随纵恣罔忘内臣不及觉而在关诸臣若河南南阳之不可问也奉圣旨己有屡旨如何不遵又来□渎姑不究该部知道 
　　十二日 
　　大同巡抚张扑疏为荐地方人材尔基又疏为荐举方 官员荐冀北道仙克谨阳和兵备窦可进俱奉圣旨吏部知道 
　　十四日 
