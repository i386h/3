<!-- { "loadSidebar": true } -->
　　廵抚刘诏疏述道臣举动乖张如遵化道耿如起初见时见见气宇刚毅谈吐爽豁私心以为有才胆之人喜与共担边事越两月随闻其用刑峻刻不近人情臣乃召至谕以军前用法固当严肃而恩威所施尤宜并用过于惨刻以伤士心非联万人为一身之道也杞唯唯自许省改臣亦疑严以取谤秽行未必真良以任事寔难不敢轻信易置许其自新而不追其既往也至□春喜峯口点兵一节而其叱咤愈彰简押尽败几成鼓操之变而军中传言曰该道使之也此何等景象乎臣据当日侦探所得合之盈箧之谤书与匿名之揭单如出一口而始不能为杞觧矣夫该道任未匝岁有谓其侵欺军饷但有逃故军丁倒死马匹钱粮即行叩除入已者有谓其耿兵道奉抚院明文点兵是来点自己钱粮者有谓其用刑太重一有所犯不死不休者谓其考童生有幼童数名留入后堂饮酒至三更不肯放出人共传为笑柄者大抵皆道路之言与军士之言臣且疑谓如杞七尺轩昂须眉具在何遂狼狈至此今乃三军拥署五步之内若将甘心本官自作自受而隐忍回署岂复堪一日居于军民之上哉臣久欲以白简从事尚望本官自新兼以边事紧急又难一时难以得代即代难于猝至迨春而□子渡河羽书狎至未便更置近见其物议沸腾势不能少待矣若不使及时早去民军怨黩日盛矣有谓臣与有门墙之谊而曲庇之者臣以乙卯举于乡己未中会试其房师载试录可查如杞以丙辰进士起家郎署未宦中州东昌相去臣家千有余里诚臣风马牛之不相及而奚有较艺房师之情哉想人情视彼如寇仇而恨臣之参论不早故为此言以激臣倘万一有急三军必不为之用命而且虑其生変也奉圣旨据奏耿如杞举动乖张宪纲扫地着削籍为民追夺诰命仍着锦衣卫差的当官旗扭觧来京究问 
　　十九日 
　　宣大搃督张朴疏为公请懋建功祠事奉圣旨三岔孤悬西塞城圯兵疲朕每焦思据奏赖厂臣魏忠贤心纯体国虑竭筹边出内臣清查弹压屹立金汤饱饱士马致岩疆巩固狡虏寝谋诚哉是言建柌致祝既恊舆情示劝酬忠亦慰朕意 直隶廵按张飬素疏为公请懋建功祠奉圣旨览奏厂臣功在三岔建劝忠巳有旨了 
　　二十一日 
　　广东巡按晏鸣春疏为荐举方面官员荐汪起凤刘康祉龚承荐施鹏曾应棨邓良知黄景星等奉旨吏部知道 
　　二十二日 
　　陕西廵按庄谦疏为削除党类参看得郝土膏名列琐垣行觉狂率藉门户为荣进谁知太山有时为氷山膻暮金以润橐自谓莫指反严于十指据陆罗二官之证虽云隔远难提而一千三百之賘亦已照数尽纳且苫块而浓艳交际宁顾瓜李之嫌谏议而往来令丞寔开淄染之窦即庙地之纳价署宅之补还何故屑屑营图终非明明清楚但录文过激久已削夺为民麾父不情似可量行申雪奉旨郝土膏賘既追完俱依拟该部院知道 

　　○三月 

　　三月初三日 
　　督饷御史刘徽疏陈紧要事宜一严考成之法一严那借之孔一严召买之期一严海运之弊奉圣旨辽饷急湏外觧逋欠耽延累积日非何以振玩愒说的是条列各项俱确妥有禆饷务着与严加申饬行该部知道 
　　初七日 
　　山东廵抚李嵩疏为恭报祥瑞内称麟为五行之精至仁之瑞昔在元扈麟可羁游至于姬文诗歌麟趾阙里诞圣而传记绂麟汉武崇功而一角兽见盖钟祥迓祉有开必先是非无谓而生理固然也今据莒州申觧本州岛西王疃地方耕牛产犊烨然腾光朱唇碧皮麟甲分明虽然初生未栗验之宛然麟也夫麟之为物不蓄于家不恒有于天下惟圣明在宥仁化翔洽故天以仁瑞应之洪惟我皇上冠两仪之秀迈三代之英黜幽陟明裕民节用体尧舜之至道以奉遗于先皇蕳清厂臣以襄泰宁之盛理用使瑞下降地符上升昔年灵鸟已集于中州今兹仁兽复产于东土况际三阳之开泰更占嘉庆之大来是必螽斯之庆未着图阁之勋无闻惟赖厂臣辅朕发政施仁仰副祯祥所进麟图留览 
　　初十日 
　　直隶廵按倪文焕疏请立魏珰生祠奉圣旨召买料豆烦民着该部酌议增值已有旨了至称厂臣轸军恤民节冗裁费能使关门之积困咸苏塞垣之感恩更倍朕所素鉴建祠先有俞旨祝厘具见羣情 
　　十三日 
　　直隶廵按张飬素疏为荐举方面官员荐张翼明仙克谨张宗衡李祯宇窦可进等奉圣旨吏部知道　蓟辽搃督阎呜太会同廵抚刘诏廵按梁梦环合词为衔感隆恩恳建魏珰生祠奉圣旨览奏蓟辽西恊各路称厂臣殚心疆场毕虑绸缪输买佐胥士马争雄制器给军貔貅壮色至于葺城修堡清兵核饷题差三内镇奉扬明威厘奸革弊功斯伟矣说得是既采舆情着于密云等处各建生祠名曰崇功以■〈忄尉〉军尸之意其委官督工采木买料俱如议该部知道 
　　十五日 
　　直隶廵按倪文焕疏请建立魏珰生祠奉圣旨西协营路当虏极冲武备日弛几无起色自厂臣劻襄矢力劈画弹劳以致兵马饱腾器械精备户怀抚恤在处整饬功既高于鼎彛报宜列于俎豆这奏建祠密镇了髻山已有旨了该部知道 
　　二十二日 
　　蓟督搃督阎呜大又疏请立生祠奉圣旨昌通二州肘腋近地拱卫陵京迩因军赋烦兴藩封継出土糜难于供应厂臣计安宗社念切民艰体朝庭节爱之心恤灾黎赋役之苦边关职其抢攘闾阎绝其号呼抑暴绥良内宁外平朕所鉴悉这本说的是两州载德既同崇报自急准各择地建祠以彰盛德以■〈忄尉〉群情昌平州祠曰崇仁通州祠曰彰德该部院知道 
　　二十五日 
　　顺天廵抚刘诏疏请立魏珰生祠奉圣旨厂臣虑念民艰筹行边计迩怀远畧外谧内宁通二镇俱准建祠以遂舆情已有旨了 
　　二十六日 
　　直隶廵按倪文焕疏请立生祠奉圣旨览奏昌通安民军?人等为厂臣虑周轸恤功高绥甸共建祠宇共致尸祝已有旨了俱看如议行 
　　二十八日 
　　直隶巡按梁梦环疏请立生祠奉圣旨这奏昌通二镇众口齐声颂厂臣克轸时艰曲调物力襄三藩之典礼而地无骚扰节万姓之脂膏而户有余恩两地建祠用酬功德已有旨了 

　　○四月 

　　四月初二日 
　　直隶廵按杨春茂为白役生事愚民鼓噪内云黄山変价三十万两部臣分派人户承买亦已追四万二千余两矣不虞买山之民即买产之民而民既苦于纳产价又苦于纳山价□是买者多逃致部拘挐亲戚比较亦其必然之势也无奈差役黄之携带白役巴程二差拘监生潘谟溷入票内无名潘家顾家破门惊乱妇女以致地方激変竖旗曰逐部安民四字打死白役竟焚其尸环閧部门尽毁其囊幸而部臣于仓卒中携揭妻女踰墙而避无恙又幸而地方等官觧散多方得力职亦随于两日后偶以造册复命亲履其地出示晓谕各各照旧安堵如故向日汹涌光景亦几无天日矣此一变也在部臣不无过于急在百姓不无敢于哗在地方不无难于结局职所得于目击者最真但部臣既无颜立于民上不得不回部而山价部派已定即着令地方官照派督征为便至乱民或止于首恶之治倘亦法外之施惟我皇上电照而霆断之耳抑因是而不无冐死之一言焉昔年门户浊乱□日世界清明者尤不易保护保护谓何只在极重之势无激之而巳职思辽阳之変从前之抚道贪而激之也重庆之変征兵之天使虐而激之也今日徽民之乱未始非窘激之而然我皇上天纵中兴厂臣又心心为国事事节省岂非唐虞三代之峕奈何近日忠告之道似微浸淫至于借而激之生乱职恐积怨深怒不在显然之夷虏为虑而在隐然之横池可虞也况徽民鼓躁虽一时暂息而汹汹尚不可测部臣跄踉所不忍言皇上将安民之为急乎抑追赃之为急乎将三十万之山价为重乎抑祖宗数百年之土宇为重乎兴言及此职已心胆随地如职激扬无术致令地方生事即逮之处之刈之又何辞焉一念狗马之忱敢自尽其忠告者止此奉圣旨已有旨了厂臣心心为国事事为民说得黄山一案该抚按地方官用心调剂无纵无激使国法必伸民情不扰成厂臣之羙该部院知道 
　　初七日 
　　辽东廵抚袁崇焕疏为元勋功翼覆载事奉圣旨这本说厂臣心专筹虏力援危疆设险设备屹立金汤其懋功朕所鉴悉合谋建祠舆情允拹着如议行其祠名曰元功该部知道　蓟辽搃督阎呜太为元勋功翼覆载事奉圣旨据奉厂臣精心筹国弘畧安边握胜筭于庙堂慑威灵于戎虏说得是这宁夏建祠以永虔祝已有旨了 
　　初八日 
　　山西巡抚曹尔祯为请建生祠事奉圣旨据奏厂臣谋国公忠筹边伟绩区画周而营垒改色厘剔蠹而饱腾争雄其遣内镇之精勤搃出厂臣之劳瘁说得是将吏军民合祠请建祠五台山舆情允孚着嬟行其祠名曰报功 
　　初十日 
　　江西道御史安伸疏为□孽为谋最狡我师决计宜全内称顷毛镇困□贼于银杏江形如穿兽矣然不日又鸟穷则喙兽穷则抟则向来请欵以修备者今当出奇之摧锋也若缮器带甲仅藏九地之下而秣马厉兵不运九天之上所谓奴若不死必定成擒者不几托诸空言无以对君父而■〈忄尉〉中外之望耶闻之善用兵者当攻其乱不攻其治宁远既建从来仅见之绩必出万全必胜之图伐彼诡谋收我耆定故枢臣忧心如焚曾作痛心疾首之鸣而一旦朝露皇上且念其拮据劳绩心为恻然宁□独不可采其捣巢邀击之说观変策伐乎至于满桂将畧绝伦心誓烕人久为新枢臣所鉴知即令扬兵河上斟酌进止想亦同舟遇风协力图济之时时矣而临敌使逃逞贪恣擢如高万重辈适为军民之□将命不受轻信快躲如李矿辈何当臂指之用则按夺首以俱怀二心之臣自是朝廷励世大权奉圣旨这本说得是着速议覆该部知道 
　　十一日 
　　宣大搃督张朴疏为公请建祠奉圣旨这奏厂臣筹塞心等固围绩伟恩威遐畅辽左轸恤惠编西陲合请建祠用昭祀典已有旨了　宣府巡抚秦士文疏为冲边颓废颇久奉圣旨览奏宣镇南一带城垣厂臣建议修理屏护陵寝拱卫神京雅志宜边诚心体国说得是既经查勘详妥着即动支东路见贮库银一面兴工借去银两着行该抚院严敕经管官员勒限追完以济版筑务期佐计明确缮治坚牢不致冐破以体厂臣绸缪节省之意 
　　十八日 
　　宣大搃督张璞疏为厂臣功德无涯奉圣旨这奏厂臣绸缪未雨补葺一切清饷核兵缮垣整械御虏确有石画惠众到处口碑即内镇在在清忠搃属厂臣谆谆指示说得是该镇建祠告竣特请祠名已有旨了 
　　二十四日 
　　登莱巡抚李嵩疏为恭报内臣开洋事奉圣旨览奏厂臣分忧宵旰指授方畧岛屿奏凯奸细□擒厥功茂焉四内臣洁已奉公具见善体厂臣之意所奏内镇开洋日期东援兵船数目那动正项钱粮另行议补移调莱州兵马以急海防俱知道了登船巳尽水汛无兵御守接御委宜预筹着各部即行分派雇觅湖广杨州舡只赴登以资调度作速速奏出汛水兵作兵何增设该部并与酌之来说 
　　二十八日 
　　直隶廵按倪文焕疏为荐举兵备官员荐王应豸张福臻张春长芦运使张凤翔奉圣旨吏部知道　刑部都察院接出圣谕如今天气暄热两法司并锦衣卫见监罪囚笞罪无干证的放了流徒以下便减等拟审发落重囚情可矜疑并枷号的都写来看 

　　○五月 

　　五月初四日 
