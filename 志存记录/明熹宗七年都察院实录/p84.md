<!-- { "loadSidebar": true } -->
　　福建道御史汪若极疏为疆场制胜有庙筭战守宜定内称皇上大奋干刚赫然更始倚重心膂之厂臣撝胜筭于腠理收战胜于疆场信赏必罚用得其人诸内镇臣尽瘁匪躬中外文武悉殚无他奴虽狡悍围锦逼宁岌岌十万之众逾月无能攻掠而锦兵出奇冲宁亦以应援之师皷勇先争三战先捷斩伤奴勇之半生擒其奠首浮而献之阙庭此皆帷幄之运筹故能扼要而制其胜以一锦为宁镇保障且为关蓟捍御也职钦诵圣谕自山海内外以至宁远塔山锦州等地当冲虏若辅之相倚防应画界如犬牙之相制则一带情形已洞在圣明目中矣今分镇之将智勇过人亟搜简精锐于戎行操练整饬事□□事渐渐进守而内镇臣时往来宁锦之间营札策应虗虗寔寔使□狼顾不敢向迩守锦以护关宁而从广入辽渐成恢复更无虑其难矣抑职犹有虑者诸路应援兵之未必征而不至也征檄被而援兵未集先自气馁却步索饷治装种种逗留则调兵应援不若预行各抚按调良能将兵之官令自于行伍间择义勇兵丁不拘名数册报该抚院达部俟征调之时给以行粮将兵刻期俱至如常山蛇势首尾相应不呼而集国家得援兵之用而无骚扰縻费之累自是军寔无处不壮兵气无处不扬虏不敢越宁锦而窥喜峰其敢舍弓马而鼓掉海涛乎果尔□孽不即自殄灭职不信也奉圣旨 
　　十八日 
　　廵按直隶御史卓迈疏为庙筭之制胜宜周边防之修饬宜早内称我皇上天挺英明日廑宵旰倚心膂之亲臣运帷幄之筹策而厂臣魏忠贤以君心为己心 国事如家事知人善任宫府共此和衷樽俎折冲文武互为经纬事事核寔处处周防秘授方畧而虏在目前妙合机宜而神运掌上战车数百辆顷刻而进宁远非程度有素能若是之凑手耶截漕数百万呼吸而抵水?每口非运得人得能若是之应期耶是以内外齐心将士用命守则必坚而敌不能攻我之瑕战则必克而敌不能乘我之靡匪独锦宁奇勋大捷大快人意在宣镇则有洗马镇之捷在延镇则有干酋之捷在东江则一旅孤军四面受敌而犹有掩袭截击之捷天祚国家神武遐鬯未有极也然而胜不可狃寇不可玩袭累胜之凶锋一旦败挫岂遂甘心雌伏耶近日自锦城而宁远自宁远而关门喜峰桃林黄花诸路口边墙之修筑果屹然天堑否则营缮之役不可不速报竣墩台之列果屹然金城否则守御之众不可不峕简阅也火药弓箭果发必及远射必命中否则制之调之使器与人相习者何可缓也车营骑卒果聚若云屯行若风驶否则攻之同之使车与马各得者何可缓也刍粮糗糒果居有积行有褁否则召买之草豆额饷之本折何可不及时行催令投醪有喜而脱巾不呼也当此秋高气肃马骄弓劲之时倘猝有不戒其及?乎之此其时矣奉圣旨这本说年来积糜虗冐综核无术赖厂臣真心王国视国如家先计周防多方接济知人善任内外同心故守有坚壁之雄战有克敌之效奇勋茂着朕所鉴知其调陈各项深合厂臣未雨之谋该部速议具奏 
　　二十一日 
　　直隶廵按李峕馨疏为轸恤穷屯以保根本重地内称屯务最切要者莫先于轸恤屯军近仓廒中艮支领以备子种以免屯军失所之患仍造册奏缴此后踵而行之或可长継搃之推皇上之深仁体厂臣之德意以保护根本之赤子臣在屯言屯以求尽职如此奉圣旨这本说轸恤穷屯保护根本具见厂臣念切民艰之之其积谷备赈造册进缴着为定例着地方如议行 
　　二十四日 
　　直隶廵按汪裕疏为元臣功德天崇报祠华夷渊畅谨请坊额以昭勋臣闻德业盛者必有世祠太上立德其次立功惟功德炳于天壤而后生祠钦于华夷不表以徽称则不足以识不朽之盛事不谨以圣谕则不足以洽共戴之人心若厂臣魏忠贤丹渊浴日灵腕补天辨熏莸以肃朝常罢烦苛以苏?困建累朝之宸极而疏倚流霞剪骈出之桐封而河山飞电至于严奸细而奴夷塞启疆之胆遣各镇而锦宁奏振世之功此其功耀乾坤勋在社稷已足昭炳于夷夏而波及宣方其妙选而搃镇者皆萧韩方召之流其清饷而整军者胥士饱马腾之计畴昔之备边以欵贡而阑删今日之夷情以神机而効顺此酋之俘觧矣琐酋之盟定卜邑之表贡且将浸浸来矣昔骄横而今岂改换耶则赫濯之声灵詟也昔狡狯而今岂涤肠耶则运筹之方畧精也宣方文武军民谁无血气心知其爱之如父母敬之如神明而乳哺切于岵屺香火禋于季阑也又乌容已耶狴??建而报称各各云流经营而趋事处处雷动以故宣之祠宇业将落成而云中一切采木办料蒸蒸然公共从事聀抵任往视即为卜基定堂分厢疏构俾某役于舟艘某督工于仪门物有其官官有其工工有其役与司道料理祇以顺民情耳苐军民合词共请以坊额之羙名必求圣明之俯赐职何敢嘿嘿而处此也奉圣旨据奏厂臣功茂华夷泽蔽天壤种种勋德更仆莫数宣镇军民爱戴建祠祝厘立坊标名情自不能已坊名已有旨了该部知道 
　　二十五日 
　　兵部都察院接出圣旨朕念周室盛时礼制所载匠人营用朝市井然我祖宗则而法之其意良是朕践祚之始正逆□奴方炽朝殿未兴遂将内市暂移北安门之外于斯七年矣器物颇觉不敷溷亵殊非长策今赖厂臣沈思密画战胜庙堂鼎建朝殿聿新挫虏捷音迭至神人奋悦朕是嘉焉可将内市自八月初四日始还遵累朝旧典仍移于元武门外该衙门严加廵缉禁止纷嚣皇城各门都盘诘关防毋得疏怠复我祖宗以后前朝后市之制昭朕轸恤?民至意该部知道 
　　二十六日 
　　直隶梁梦环疏为仰遵明旨查叙宁锦屡捷事奉圣旨览奏宁锦之捷振起积弱克鸠武功皆赖厂臣石画渊谋知人善任故能尽夺天骄之魄永奠地轴之安绩茂三韩功高百代各镇任事有功内臣俱着叙赉该部知道 
　　二十七日 
　　淛江廵按徐吉疏为参劾不职有司访得温州府司理林桂鹰击存心狼贪成性膻逐甘眠猫鼠官评祗问苞苴自撰清廉歌咲破市廛之口同僚争署篆习成攘抢之风事类丧心人为切齿此一官者垄断自已笑骂由人言伪而坚行秽而鄙每欲遮其头面早已露其肺肝狼狈堪羞猴冠遗玷本当拿问姑以筮仕岁月无几所当照贪吏革职为民者也又访得杭州府管局通判唐枢居心如市遇事借丛听断拂情尽作肥肠之计桁杨逞性徒滋滑之奸此一官者外似真诚胸藏暗汶语言失其斟酌举动类属诪张振刷无闻夙逋益甚所当照才力不及例改调以收磨礲之用者也奉圣旨吏部知道 
　　二十八日 
　　河南道御史倪文焕疏为圣世太平有象谁敢刍论以维治安内称日者圣躬违和旋获万安中外臣民莫不举手加额庆圣天子万年故曰太平有象也然职不揣朦陋切鳃鳃过计者圣躬安矣得无饮食起居之忧劳失调乎则清心寡欲之功不可不亟讲也朝政虽已清明矣得毋有伏莽之戎乘间以媒集乎则用舍举错之间不可不慎也疆圉虽渐宁谧武备虽已修举得无奴虏勾连思乘我所未备乎则关宁锦塔之各分信地桃林喜峰一片石诸口之预宿重兵不可不亟?也然职犹有进焉乙丑以前朝廷尽为奸党所混浊则用人惟恐其多所以防贞邪之杂也乙丑以后皇上大奋干纲立破门户之习党人为之一空今且众正充庭矣然又不无乏手之叹也每见一会推之间那东补西此席未暖彼席复至堂堂圣朝岂曰在野无人则今日之人又惟恐其少莫若令科道中间举所知数人以备升迁之选但不可过滥耳况今日诸臣皆与门户为敌者也倘轻荐一门户之人不但不忠于皇上且失自为之计亦大愚矣举之在用与不用其独断在皇上以职所知之最真者有二人焉如原任江西参政庄祖浩端方有执恬淡寡营抱经世之才不苟求于世若立赐起用当有振拔于流俗者太常少卿阮大铖持正不阿才品兼茂昔秀左光斗魏大中汪文言所摧抑挂冠长往后文言被逮镇抚面鞫文言口供为大中营吏科遂逼大铖以去此宗招案尚可蕳而知也则其人品心术洞然无疑矣奉圣旨  

　　○八月 

　　八月初一日 
　　江西廵抚杨邦宪疏为缉获事奉圣旨这追完万燝赃银三百两俟觧到日照数查收该部知道 
　　初二日 
　　督饷御史刘徽疏为奴锐已挫恢复有期内称逆□煽祸数十年矣狂锋恶焰从无一剉之者岂真不可敌哉盖因前此任封疆者徒夸纸上之空言不理战守之寔事见敌而溃闻风而逃任用不得其人耳昨者锦州之困赖厂臣干国精忠一切器械粮草尽心筹画诸臣无莫不兢兢然同心共济措办干理俾内镇臣有所凭以自固三战三捷奏此虏功任人之効亦大彰明较着矣宁抚素以灭贼自许中外感恩何重而向日议欵一节闻者无不诧异说者谓借欵为名抚臣另有作用未几用一讲欵奴且有事于东江未已更且西犯于锦城此时正望抚臣之作用抚臣若无用之可效者也奉圣旨 
　　初九日 
　　广西道御史顾宗孟疏为署选向多蒙议铨政今宜改观内称冡臣莅任闻作奸积书惮其严明相率遁去新选郎亦将入都受事此亦铨政肃清群情鼓舞之会耳臣敢効其一淂夫四司之中分科二十有八而文选已居其半端绪纷杂奚啻如猬不能使其敝之不作而患我之不能查又不患我之不能查而患查之无其隙双月一选固矣分职稽阅固矣未选之前奄忽时日漫不经心将选之候簿书填委听睹易厌我厌之彼且伺而尝之彼尝之我即疑之而时已廹矣又不得不姑听之于弊端四出物议丛生株守穷途者点卯多年空叹河清之难俟捷趋他径者未经纶序辄度弹冠之有期至如巳选而留缺数年不选未迁而封缺羙官如寄又如抚破甑而复告纳巧营之窦万端曳玉门而复改藏身之穴百出以起复之易选也无艰假作有艰其真正服阕者反至经年之淹滞以告降之易选也彼项改作此项其本等该选者未免累岁之积延若夫序单一节尤为不厌人心前选序名于次而不得选者后选宜首序及单出而反压数名之后嗟乎千里间关数年守候欲往愬而逢彼之怒惧自断其日后之生机欲告讦而端倪莫寻尤逡廵于衙门之严肃势不得不多方称贷竭力营求而铨法坏又势不得不取偿百姓朘削百姓闾阎而吏治坏长安多约结不觧之人心海内皆代官还逋之赤子铨政不公之流弊夫岂细故谓宜从前振刷彻底澄清每逢双月截选预于单月清查必躬必亲矢天矢日逐项磨对明白逐项挨定次夺勿前单在先而压之于后勿名次宜后而忽拔之于前勿凭吏胥使上下其手勿狥情面以致取舍由人则政体自平人心自服奉圣旨 
　　初十日 
　　河南道御史倪文焕疏为大工告成普天同庆窃惟向明出治帝王所以法天正位凝休华夷为之拱极念兹三殿属亿万方之瞻仰系千百年之丕基我皇祖经营数十余年而鸿工不觧更始惟艰岂真物力之交穷抑无神工之有待恭遇我皇上睿哲挌天圣神应运振纲饬纪奠寰海于升平奋羽舞干销锋烟于顽梗且知人善任勿贰勿疑而心膂重臣赤心报主干国如家两年而收数十年之功综核而省数百万之费庶民子来成之不日且轮奂告成之会正宁锦奏捷之时真旷古奇观而熙朝盛事也聀等凡在宇下无不欢呼聸巍焕之自天幸趋跄之有地情深雀跃窃効蛩鸣周牖绸缪永不飘摇于风雨虞门洞辟徒兹广运乎聪明伏愿皇上居高虑下履顺思危措国于太山盘石之安保身凛执玉捧盈之戒奉圣旨 
　　十一日 
