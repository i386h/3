<!-- { "loadSidebar": true } -->
　　浙江道御史刘之待疏紏部寺贪婪之臣太仆寺少卿顾际明工部主事张廷玉吏部员外李夔龙等奉圣旨该部知道 江西道御史周昌晋疏陈保泰和致治之图内云圣明独断用舍亲裁臣下无能仰赞但雷霆雨露相需为用又震慑之余群情未定巧者观望不前怯者缩肭处后一德一心之象犹为有间臣愿皇上虗怀以任霁威以从于阁部加以隆礼于言路作其气节如台臣潘士良所云弗以人有可轻而谓人人皆可轻弗以事有可疑而谓事事皆可疑此确论也则上下交之说也道贵合天寔生才徒以植党背公遂有虗空之象今在朝岂无隆栋在野亦可硕果欲救时艰摉罗宜广以天下之人为天下用之弗执成心尽散私党皤皤黄发可用其老成仡仡壮猷足资其干济但弗受东西南北之缠而真才自出民誉必登矣则拔茅茹之说也道贵广天下事如平衡然低昂一差便隔千里诸臣以偏胜之心就一成之局几许葛藤徒滋话柄如议移宫则移宫已耳而重之为垂帘深之为阿党遂称定策之业昭映千古即云不居功已有其事矣议进药则处进药者之不详慎已耳而蒙之以弒逆加之以主使引经断狱以古案附会今事而先帝正终之道亦不光矣二事文致鍜练偶或开口辄行摈斥今日召还贾継春徐景濂王志道等众心称快而有未尽昭雪者但臣谓一官之升沉在诸臣者小国家之是非系千古者大己往者勿论而信史一叚断难曲笔附会家庭父子之伦既愽人功名青史衮钺之严复修人嫌怨此时不剖破更复何待所当明白宣示以定不易之案则中行之尚也道贵公人心玩久不振涣久不属如枢辅自请还朝是以封疆为儿戏也所幸明旨中格耳在位诸臣泛泛如不系之舟情面之意多故乏担当之骨力私斗之念重故鲜公家之精神积玩成弛积??要成轧私局牢不可破国事日以蠹隳今宜速作鼓动另顿起一番精神修明政事料理兵饷支撑抢攘之天下毋狃处堂而至胥溺则艰贞之说也道贵无逸奉圣旨这本说的是向来浊乱朝政的朕已将渠魁屏斥其余姑与维新登进人才方今急务当次第举行移宫进药事迹自明着宣付史馆从寔纪载尔每大小臣工各宜秉公持正振起积玩辅佐中兴该部知道 
　　初十日 
　　掌河南道浙江道御史张泼疏为劳臣甄叙未明内云自辽左川黔相継告变人情畏难甚于畏死于是有预迯之冯盛明有巧卸之觧经邦以为但削吾官罪不至死宫室妻妾之奉依然如旧国家惩创之法似有时而穷所恃立功之后破格示劝庶几重赏之下必有勇夫孰意有功在社稷报止寻常如矢永安梁之栋等虽竖非常之功未蒙破格之用识者忧之谓将无以励世而磨钝也史永安奉命按黔非有守土之责也围城告急剌血明志自分万无生理幸而死真是两世为人乃捷奏以后仅仅酬以奉常臣子相对咨嗟以为国家固酬功之薄如此未几而有学臣刘钖玄反唇一事体统大伤假令被参者而人人若此安又用宪臣为哉独是城守一事实有同劳虽当仓皇急遽识见不无异同厥后事定功成优录应难去取方其同城共难万死一生岂不为岂不为万一孤城无恙均当徼惠于君岂意至今日而又遭困顿如此在旁观者且不胜扼腕不知身当之又将何如恐异日再有大难亦无人肯为朝廷出死力守封疆也奴○奸细所在有之而刘保其最大者若当提虎不住便自反口噬人之栋此身此官亦关系在此乃罪人既得而弃置如故虽有曲突徙薪之功未获焦头烂额之报虽之栋雅意逊避自成其高其如国家酬功之典何哉又云皇祖御极以来诸臣之以建言获罪及门户遭殃者潦倒欝抑几无生气自皇考加意登进稍稍奋庸几何时而王纪罢矣邹元标锺羽正去矣盛以弘孙慎行余懋衡张问达曹于汴等又相継去矣中道赐环仅得之南宪臣冯从吾而一代山斗之邹元标议起留铨而又不蒙简矣用便言易入诸臣既攒眉蹙额重叹拔山之惟艰直道难容诸臣又翘首跂足共忆转石之无日河清难俟人寿几何纵皇上异日翻然改悟思欲得诸臣而用之恐有老死不可复起者悔何及哉奉圣旨史永安梁之栋酌议具覆余己有旨了该部知道 
　　十一日 
　　廵按浙江御史杨维垣疏为刼贼擅杀印官本年正月初一日三更时候长兴县官石有恒俱起年贺元旦忽被强盗数十人各盘头执械自头出杀入刼库刼囚放火掳印石知县身首异处廵捕主簿徐可行亦被杀死当获吴野樵王召魁孙奇许国兴董瑞吴山并续获谢光亨并监犯脱迯姚良彦陈天相俱系异乡人一方大变拟将临海县知县郑觐光调补任事奉圣旨贼党刼杀县官地方大变已获首恶吴野樵等审明正法余着严缉务获石有恒并徐可行查例优恤郑觐光额饷既完准即补任该部知道　廵按江西御史田珍疏为愽访名贤内云江右为道学渊薮士生其间固蓬麻之直兰芷之渐也高尚者指不胜屈而以臣谘访所最确者则有南昌县布衣朱试早辞荣进雅志恬栖气塞两间齐名直养天人之蕴奥朗彻无余性命之真精沉潜有素其禔躬也动中凖绳踁步勿离于正其力学也语阐爻象吐辞遂足为经其敦伦也孝出天性捐产以抚庶弟乃其绪余其作人也扣若洪锺经而诱后进俱超玄觧年跻七袠学希从心真可挽回浇俗而且有功名教矣查得天顺年间临川处士吴与弼万历年间布衣特荐诏授职固辞令有司岁给月米朱试布衣与此二贤同臣安敢不循往例而请以追盛羙于先朝也奉圣旨该部知道 
　　山西道御史王祚昌疏为蓟门之督必不可议罢留都之冡卿必不可久悬内云蓟门京师左辅也国初以其地处兀良哈降夷分建朵颜泰宁福余三卫每年朝贡互市永为藩篱自后部落日蕃夷情诡诈往往向道北虏嘉靖中虏入古北口径薄城下蓟始称重镇乃增设总督各镇兵入卫修筑墙台春秋防守视他边严切盖若斯之重也夫以总督而设于北虏薄城之下此其故可思已相沿已久而一旦议裁于今日恐非祖宗设立意也且自奴酋发难以来拯溺救焚需人甚急即天津登莱亦增设两抚而况蓟门原有之官且系吃紧之时及欲从而裁之不几置蓟门于累卵也议裁之由祗因枢辅赤心报国独力担承所称方叔元老克壮其猷者近是恐羽书狎至鞭长难及枢辅纵才猷盖世安能以仓卒之顷东走榆而西走蓟哉陪都冡卿固衡鉴所司清议之所从出也近日廷推原任左都御史邹元标以膺此秩举朝弹冠相庆曰国有老成国之福也乃圣意若为慎重冡臣赵南星催请不得阁臣叶向高揭请不得台省诸臣公请不得举朝相顾骇愕曰有是哉圣恩之靳于元标如此乎及恭绎旨意不过谓元标年己衰老行礼艰难耳煌煌天语未尝不垂念老臣而赐之安佚也苐元标之行礼艰难盖有故矣方其释褐时即抗疏显斥权相廷杖遣戍几不有生以至筋骨拘挛步履蹒跚盖力不从心而非敢甘于艰难也以皇上如天之仁正当因其行礼艰难而嘉其当年一片忠悃可以备员南铨者胡乃靳于点用也且行礼艰难元标一节之疵也而清介端方则南铨之不可少者皇上舍其短而录其长非尧舜畴咨急贤之芳规哉奉圣旨蓟镇总督员缺督师辅臣前疏已明何又屡屡条议着吏兵二部作速移会辅臣确议具奏以便交代余己有旨了 
　　十二日 
　　廵按直隶御史潘云翼疏勘户部郎中传国并参何栋如内称传国司饷辽左以及留任河西其节省多金羸余实数既非侵冐者之所可得再稽其入关情繇以及原籍近其伶仃凄楚贫乏潇然又岂贪黩者亦所与同此外而以疆臣之失机并拟饷臣之不肖则典衣典冠势岂相及至生死之节且不能得之于经抚诸臣而又何论饷臣也无己而以赍盗之无筭责其果军之不早则皇赏犒赏原非司至饷银中断曾力请那借于经略赏金而又宁有余饷不发耶况其当日条议战守之非策揭语多有微中历陈兵饷之当核牍文俱有可观则本官亦甚有心计人也如何栋如盗饷一案已经前任关臣梁之栋查勘明悉卷册昭然乃久未结正者祗缘旧司农以香火情重罪致迁延驯至今而且滋展辨以希觧脱岂其不能淂之于按关者欲得之于抚关者乎治孤虽欲窟营破甑凡甘凡裂名已扫地行更滔天指称听勘赴关复尔横恣骗诈各营将领之为所吞噬者又不知几千百也则此一臣者安可一日停留在关不早追其八万有奇勘确之赃而以之充饷以之正法乎奉圣旨传国既查无侵饷情弊着该部议覆何栋如屡旨查核还着廵关御史会同山海廵抚官勒限勘明具奏该部知道 
　　十三日 
　　廵按直隶御史崔呈秀疏为荐举方面官员荐郭士望士晋魏士前熊膏赵谦宋统殷等 又一疏为举荐地方人才荐方震儒张鹤腾万崇德赵一韩俱奉圣旨吏部知道 
　　十四日 
　　山东廵按御史陈九畴疏为荐举方面官员荐程启南曹尔桢贺万祚张国锐谭昌言孙毂徐从治孙朝肃李天经熊文灿黄兖王継羙等 又荐举地方人材荐锺羽正吴崇礼公鼐许维新董国光高举董可威杜承式李应荐苏述马从龙张中鸿岳万阶杨洵冯瑗陈载春丘志龚张文炫邢其任高锵任彦棻张新诏车从衡俱奉圣旨吏部知道 
　　十六日 
　　南京湖广道御史张継孟疏为言路原不宜壅议论务欲其省内云我国家自东事败衄之后非数年生聚不能复其元气亦非数年训练不能振其雄心非边臣同心协力不能绰有成筭非边臣独断独行不能确有主持乃料理未几而逞臆者旁献其奇整顿伊始而索瘢者苛议其后献未必奇业已挠于浮言议随于后则又牵于掣肘遂使当局者以不得自如而动薖轴之想即有弱冠请缨脱颖自荐者亦首鼠自畏而深岩谷之思是不以议论之多而误边筹乎今日腹里膴秩每攘臂而赴之边陲重任独裹足而畏之以至蓟辽之总督久难于推岂朝廷臣子止可以享安逸之位而不可以効捍卫之劳耶岂国家大事反不如情面之重耶夫阁臣博访天下英豪夹袋中讵无其人而躭延至今令带麻执杖之王象干尚董师旅纵督臣以孝为忠独不思哭泣之余百事俱废更代之际诸人玩心军旅何事可以栾栾棘人理之耶向非督师辅臣孙承宗大有担当身承其任将空缺不补大事抑付之谁氏哉此固当事者之不断而要亦喙喙争鸣故盈庭莫执其咎耳今主事谭谦益以不知兵法之宋明诗谬为举荐使其验也载之史册令天下后世谓今日邪术用兵已非我天朝堂堂正正之体况其不验闻之中外不将咲破夷虏之口而大损中国之威哉事同儿戏罪犯欺君道臣胡良机谓法在必行者诚是也诸如此类成何法纪是不以议论之多而误用人乎且兵阴谋也亦诡道也设险缮具非仓卒能辨原在未雨为之备而藏机伏奇必变幻乃妙岂先时所可谈其间九地九天神鬼莫测虗虗寔寔父书难拘此其用甚神其术甚秘其机必不可泄近有谈及东事者其云其处宜增兵某处宜用伏某处宜如何布置某处宜如何进取虑诚远议诚当也但朝上纔上邸报便抄而发矣我备未设狡□已闻之熟以韩宗功等之奸细见今有据无论泄泄从事者已示之以虗即徐有所备将□之出没我未得而知而我之举动□先得而觉则长章大篇祗以表辞人之文而语情显露反以指夷虏之路是不以议论之泄而误军机乎奉圣旨这本说的是近来条例烦多且任意荐勘着通行申饬兵事不得抄传着遵屡旨严禁蓟镇确议总督反倚重督师辅臣俱已有旨了该部知道 
　　十七日 
　　贵州道御史徐吉疏请速简黔抚以救残疆奉圣旨已有旨了该部知道 
　　十八日 
