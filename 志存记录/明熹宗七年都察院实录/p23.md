<!-- { "loadSidebar": true } -->
　　南京河南道御史谭锴疏称赵世征自粤而左辖而升廵抚者也方其任左辖时秽状彰闻人言啧啧及要挟而得开府会廹计吏之期清夜扪心自知不免遂骋为鬼为蜮之智以倾同邑同官之人暗揭遍投计啚嫁祸以自脱而识者己洞见其肺肝如此心术如此行径真犬彘不食其余蜂虿莫喻其毒也省疏有云暗伏戈矛臣等疏有云险于机穽皆默有所指特未显言耳世征乃哓哓曰征不敢上人何敢倾心人不敢背公议而比于党何忍负素交而处于薄夫以蜚语为含沙以流言为下石人人切齿以其得罪名教而秉道嫉邪有同心也至其种种秽状皆凿凿有据如欲觧重入轻出之嘲则谓钱粮皆堂当亲兑未常委人而其亲兑者寔脂膏自润之?欲觧加二取羡之嘲则谓钱粮俱原封贮库并不并封而其贮库者寔掩耳盗铃之计同一司帑也在己有剩存充饷而前官之交盘何以毫无余银则垂涎之情毕真矣同一门子也在朱梦须髯如戟而十四龄之朱国受何以置而不言则龙阳之爱不虗矣诸宗受其克减无不饮恨而犹以为帖然无哗张仲寉藉其居间通学喧传而云不知谁氏之子此皆其欲盖而弥彰者也查得大明会典凡考察被黜官员有不仗考察摭拾妄奏者发遣为民今世征虽未有奏而出揭以尝试其情叵测用是合词以紏奉圣旨该部院知道 

　　○十月 

　　十月初十日 
　　陕西道御史冯英疏称原任山西左布政韩策历剔疆场最久筹画边事极孰祗因监临之未请遂致塩臣之苛求然夙抱安攘之猷允称锁钥之寄所当速为赐环以膺冲边之用者也原任谕德愿天埈词林原自蜚声奇材不免招妬即其居家之恬静可知其当官之淡泊彼杜门固无论于世而救时终湏赖此人亦当召还原聀以资其帷幄之能也者原任开原道佥事韩原善勇往直前之气长驾远驭之才议守开原以联络北关几幸唇齿之相倚未几金白灭而贼愈横可惜机会之坐失乃无端横罹察典舆论均为不平亦当仍?以危关之任以竟其施者也原差廵按辽东陈王庭当□酋发难之初见任者皆不肯往王庭尚待命里居乃即田间而骤遣之入辽几三载而艰苦倍常出境不两月而辽阳遂陷目下辽事岂易结局而本官苦情所当曲体是宜急为起补题差以示国家未尝置劳臣于度外也奉圣旨该部院知道 
　　十一日 
　　都察院左都御史邹元标疏称臣有真情不容不暴白臣有苦情不容不哀鸣臣当神宗初年同被遣者六七人独臣不死已为过望回首故交神骨凄清不知止而恋名场非臣之愿也奸细诸狱西台推臣为政尚书王纪以清直法臣策蹇而去臣犹然不加谴责非法之平也昔光宗朝事臣与慎行后先有疏慎行以明德者儒而去臣不见几明决非臣之福也臣可归矣原是青山之骨行付深山而藏帷陛下成臣末路以不愧士大夫为幸方具疏间复见给事中郭兴治一疏始知是非不必分明语为冯三元传臣言发也三元初起官见臣臣即语之曰往事再勿提起渠曰是非却要分明臣曰今之边事家具一锥凿越讲是非越不明白不如忘言为愈不谓臣欲效他山之日竟违浚恒之戚臣之过矣省臣谓臣无恻隐之心等语则无恻隐之心非人又非孟子语乎恻隐之心仁之端也是非从恻隐中流出是为真心之是非可恕在彼已何与焉谓熊廷弼失封疆乎爰书具在也谓三元昔时去国乎则上已赐环矣是非未尝不明也而臣所谓不必太分明者亦未常不有当万一即方从哲一疏满朝荐以酖毒为言臣谓姑待千秋者亦不必太分明之一证也今廷弼所少者唯一死但如尚书如侍郎如中丞如藩枭抚镇诸臣累累藁街血腥燕市成何景象皇上初登宝位老成守法议狱缓死之意非过也非独臣一人言之爰书末后语可绎也至于张居正事臣前疏已言兹省臣又言之臣敢竟其说臣初疏云居正才虽可为学术则偏志虽欲为自用太甚诸所责备者皆进言决囚言路等事非有他诸臣在省中维时露章者何止数百忠愤者颇多闻有望风藏身之人臣疏云昔称伊吕今异类唾之矣昔称恩师今仇敌视之矣当时臣无只字发其隐岂至今四十余年与朽骨为仇乎旌其昔劳正是劝生者于今日后来者俱被殊典而独靳居正乎虗名浮誉空中鸟影世不以大人长者休休有容之度教臣宜其望臣如村樵里媪睚眦必报之习则未与臣习也奉圣旨该部知道 
　　十四日 
　　福建道御史周宗建疏称邹元标冯从吾以讲学一事屡疏乞罢一时老成联翩引避无不咨嗟慨叹相与惜之臣以小臣不能强挽其留岂敢妄援其去苐臣自穷居尝慨晚近以来学术不真人心好异学士大夫喜为一种卖名市誉之事外餙町畦中藏巧捷心窃非之近见两臣古心盾行雅志率人在元标忠孝大节夙着海内臣固尝淑其著述望如灵光而从吾一意躬行规言矩动不欺暗室不入时情所谓古慥慥君子也适其公余会讲苦无栖坐欲于中西两城择地之稍远市者茸一讲堂时臣同官马逢皋杨新期相継廵视西城曾为觅有一房从吾以为逼于官署不乐居之适臣接中廵偶于城隙存有官房数间尚无售主臣因举以相复而从吾不嫌湫隘出价相偿遂命司务李克孝鸠工改茸今其房见在仅十余间所费出诸台臣以今缁宫道院相次如鳞酒社榆盟纷错如绣两而臣以区区数椽遂来指摘嗟乎两臣修身力学几尽一生何处青山不可自适而臣以偶值廵城之时寔曾与闻此役辅臣叶向高作文记之亦曾附有臣名使两臣去而臣不同之是去留相背亦大非臣之本心矣奉旨周宗建何必求去着照旧供聀目下时事多艰殚心于理学何如肆力于经济虽性命事功非有两途然兼之者难矣诸臣宜体朕此意 
　　十五日 
　　云南道御史杨维垣题为百官宜杜私交之门在罪臣尤甚国家宜严私交之禁在今日尤甚内称熊廷弼王化贞等六七人败坏封疆获罪朝廷本宜亟正刑章而幸被皇上不即膏斧钺臣意为弼等者必且悔造孽之由已惧诛戮之不时泥首屏息用明怨艾即胜霸授经犹为非体而况交接宾客群聚剧饮甚且邮犯妇而赓诗包狡囚而荐枕酒铛茶甑络绎于囹圄小唱长班堆塞于犴狴呜呼今日刃将及颈尚闵不知畏当日封疆之上安望其仗节死绥乎圜土信为福堂幽囚诚为得策无惑乎利瓦伊翰之后又有杨镐而高出一迯之后又継之以再也且今京察在迩即部院大臣亦当门标回避屏嫌绝疑而独令背公狥私者交通不休是必将鼓腾邪说倒置是非于以甘心其所深雠而卵翼其所甚昵挠乱大典莫可抵止矣佟飬性滔天罪恶无容迯遁此案已经部拟而三蒙严旨得非痛三韩之沦没万命之胥残一安置不尽其辜乎而议者犹畧奸细而昧律文不过惧拔树寻根弼先正法耳不知廷弼即不用卜年其罪自在原无俟卜年而始递增卜年即不为廷弼所用其罪亦自在何至因廷弼而反末减奉圣旨关防狱中宜密岂容外人出入着严查禁治本内佟飬性一叚真可痛恨佟卜年已屡旨不允着从重问拟该部知道 
　　二十一日 
　　江西道御史施梁疏参督臣张我续盖兼川湖云贵四省以为衘者也牂牁金筑之区咸其锡履所及地方有事岂得漠然外视泄然绂应譬之救鬪者然家人父子骨节肢伤而我尚儒行规步从容执涂人而问曰我将站立何处以遥觧之有是理否援兵不至贵阳立陷贵阳陷全黔不保而蜀焰愈张滇衅継起全楚西粤处处震摇而半壁天下尚有宁宇耶遵义黔蜀咽喉夔涪门户在我为要在贼为害此必争之地必守之区也督臣能提兵压境可以镇杨孽之反侧可以杜外贼之窥伺可以联两省之形势可以断水蔺之合交不此之移而令西贼乌鸟迷等得乘机袭之二十二日兵至城下二十三日城遂溃矣江门之败由搃兵杨愈懋之轻入督臣自为搃制岂不闻之闻其进剿而不预发兵为之助是玩寇也知其轻进而不先为之止是弃师也方畧设授于军中而进止不遵于长子是赘庞也三者皆非师贞之吉督臣于此何居焉徒雍雍华屋之下泛泛玉帐之间左燕姬而右赵女朝管弦而暮讴歌以鸣得意亦大非天子设立搃督之意矣奉旨该部速覆行 
　　二十三日 
　　南京广东道御史王允成题京察湏用公平内称我朝以三年计外吏以六年察京官主之以部院理之以科道分之以省台铨典至计也用至公也迩来稍稍失平便起议论甚至无次不争远者不及知姑论近事辛亥之主计者孙丕杨也丕杨刚大之气充塞宇宙畴敢议其私而当时之争五人六人者纷纷而未巳丁巳之主计者郑継之也継之清洁自好岂甘与俗浮沉无柰有力者提其线索清流几至一纲一贺烺也未任京仓之先堂官合部保之京察既处之后南北言官大臣荐之当时何以见黜一李恭炳也考选在庚戌作令已过十年考察在丁巳台门未入寸步当时何以见黜王?之拾遗岂真为子受累为兄受过所以偿人之不谨也无过而偿人何与丁元荐削籍止以口快不识忌讳直言得罪乡里故通籍三十年而居官仅七月无故而锢之何与李朴???官二三疏破门户之私竟厌世而不返潘之祥例转仅四十日而挂内外之察此人心所以不平也癸丑丙辰两咨而废张光房夏加遇等十人之考选彼十人皆贤者也自宜优之京堂而拮据仪司者不得比册立之例以沾登极之覃恩首发大憝者几以射影之毒沙并罢南都之清署此等作用何以服人心而使之平近来会议诸事亦是非纷纷之大案也如请移宫者固万世不能易而安选侍者亦不过以讹传之甚爱先帝之弓履久出不用之台臣亦可惜也经畧有经抚之案固百口不能觧奸细有奸细之罪亦不必以三字之狱强收之为一网而去国名高之相臣是亦不可以己乎韦张之议词虽宽假竟寔严切而被弹之老奸极其手辣邵毛之议公论炳于昔日处分震于雷霆而编管之孤忠不免含冤凡此皆人心之不平者也又云宁使过于核寔毋轻于狥名凡贪酷浮躁不谨及者必当有所指证受某贿为贪毙某命为酷行某事为浮躁为不谨为不及无有确证之姑置之宁取明攻毋用暗剌上次京察多取必于山人游客此辈近愈纵横昔借逢迎为糊口之资而今以雌黄作威福之用甚或收为幕宾奉为重客是害平之大者也宜严为驱逐埃尘尽扫门户尽破东西南北混为一家如是而黜陟允当虽有忮心尽消化矣不然而元黄异象执着不化如倡首功奇货之说者必削夺主之寀官敕以开数年分争之局恐又将以前日之争王之寀者起而争刘廷元也可不以中正虗公成同寅和衷之雅哉奉圣旨察典自当公平迩来每失偏重甚至小臣猜防攻击大臣忧畏私避国是混淆流祸无已这所奏深切时弊多有可采本内各官着分别叙用刘重庆等仍候旨行南京新推部院堂上官着速催到任该部知道 
　　二十四日 
