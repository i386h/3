<!-- { "loadSidebar": true } -->
　　云南道御史杨维垣疏参顾大章护持熊廷弼案内称臣前疏顾大章鬻狱一事亦畧点缀知大章必哓哓强辨而今果有疏矣臣读之始叹其剖之而愈不可剖明之而卒不能明也且不具论其贪状劣状苐就此一事穷之其辨入议也不能曰已所独无而撦曰人所共有试一谛观诸单曾有曰化贞之罪不可移罪廷弼如章者乎曾有曰难尽诿廷弼之掣肘尽抹廷弼之先见如章者乎曾有曰贞坐重辟弼减遣戍如章者乎曾有既诛其心又责其效且以可诛之心而责以可効之才颠倒迷谬如章者乎单稿具在大章恐难改抹乃以四万之金钱远送之家园而八议之邪谈遽形之齿颊嗟嗟阿堵可贪蚁膻蝇血昔犹弃官而殉今且兼得羙官以市则其蹇裳蒙面以从之宜矣而犹餙辨曰狱之人业已辟之其又何鬻章试自读其议单曾有辟之一字否句句求生言言觧释令粥自辨恐不是过而谓非鬻可乎为大章者但宜认累臣为荐师夸案牍为奇货更无容妄扳他人矣况熊王一案原是山东司事章而既知之矣而身果山东司官否何以宛转代庖令其因此之侵成彼之旷且诣私宅以乞批恋署印而难割恐非鬻狱之故不至此而其所鬻不止此也以花宪臣之狱而鬻以王一鹏之狱也而鬻以林椿乔之狱也而鬻以韩初命郭增辉之狱也而亦鬻而何独疑于廷弼之狱哉即如奸细佟飬冲经旨查讯者也章竟以廷弼故朦胧回奏逆族佟卜年罪在不赦者也章又以廷弼故就狱通书鬻狱至此尤无人臣礼矣奉圣旨言官论人必有指寔杨维垣直发赃罪岂属风闻这本内鬻狱各欵赃证乃着据寔详明开奏以凭盾问究追该部院知道 
　　二十八日 
　　广东道御史刘廷宣疏请专任辅臣孙承宗内称枢辅孙承宗之初行边也戚友向臣额首相庆曰相公来矣我山海可幸无恙矣臣独不谓然曰今日病根全在经畧不肯做事经畧不易山海终当拱手送虏众曰经畧尚不当易乎臣喟然曰经略向未有大破绽而谁与易之不数日另推之旨忽下臣里中无智愚欢若更生奈何从易经畧上生枝节也及臣入都门而所闻大有异者有谓其居王在晋见在之功者矣夫有功可居自应首及政府次及大司马而何屈枢辅之尊于虎狼之穴也有谓私阎鸣泰葭莩之亲者矣鸣泰资望不浅边疆久着劳勚开府建牙自其应得彼即至愚岂不能夤缘内地而顾躭躭于觧经邦拚死不就之缺哉甚有被围坠马之说梦语耶呓语耶堂堂宰相手提十万大兵即欲出关何不广取骁徤自随西虏抢掠不过数十骑耳未闻大举何以能围枢辅而仓皇坠马乎此出忌者之口耶抑迯将迯兵畏其严明布兹流言耶臣窃恐□酋之用间此必出奸细无疑嗟嗟左袒在晋者不难含沙相射而决非在晋之心臣亦非左袒承宗臣身如处焚栋而承宗寔救焚之人臣家如处漏舟而承宗寔拯溺之人臣果从自己自家起见哉奉圣旨辅臣行边督师身任军国重寄老成持复位无摇夺内外各官省议论以需奏功从前东事坏于烦言有迯兵废将人等传布流言的严行禁示仍着廵缉衙门不时妨拏重处该部知道 
　　二十九日 
　　四川道御史练国事疏称丁巳一察非二百余年一变体哉夫官邪原是难定积久乃有公平内计六年而后一行不为不久合九卿科道之采访而后秉成不为不公此其所定当为铁案矣从来京察重处者即成不燃之灰即京察轻处者亦属难完之甑故被处于大计者人必不敢置辨何凛凛也辨且不可况举其成案而翻之且有超原官而上之借清卿以酬之者如丁巳察中之人盖不可胜数矣今新计已逼若再宽岁月丁巳之幽黜者将尽耀于光明如此而察不如无察祖宗二百余年有此事否臣于是不能不追咎丁巳之主察者盖今日之起用者为是则前日之察处者为非察处之人既非则主之人尚得独居于是乎彼时考功则赵士谔也吏科则徐绍吉也河南道则韩浚也岂此三臣皆同植私党以锄善类者乎岂此三臣之中有独手障天而左右惟其颐指者乎此三者三臣必居一于此矣有一于此皆察典所由坏而莫之罪案也往年察典公平者反未必通显三臣则倏而清卿倏而节钺自以为计得矣臣以为三臣若不重处则起用诸臣为无名三臣之罪其何说之辞哉奉圣旨察典将近尔每方议持平却又苛求前事且堂日部院堂上官持何在并经管在事各官槩行追求岂成事骵人各有见不必一一具本还着部院科道各官先期集议条列事宜湏画一举行 

　　○十一月 

　　十一月初一日 
　　廵视中城御史夏之令疏题谋反奸细傅应春内称蒋一龙口供应春为把搃王文洪书办诈称刘赞画标下千总时熊经畧至我等筑墙挑壕日夜不休有应春串同已死于惠诈称题授屯田都司说你们跟我去屯田尽清闲众军被他惑了各凑银送与应春春先造有假印札付称是分守道给与的银多者给与千搃札付者给与把总哨官不等至某日忽传牌到任有札委中军加衘守备张大本兵即日散了一百余名大本惊骇细查知情有当差家丁李守义兑银十两于惠手中买出假札一张纔押去糖房巷口拏应春春跳过隔壁人家躲在缸下被守义拏出张本捆打若干申详问拟沈阳充军复申经畧衙门囚禁辽阳监内虏攻城春即放火率囚杀出降贼臣细查春书柬绝不能得其通贼一字为据止得春转荐方学儒一手本试学儒验其发又与应春无异也学儒同寓有一人名吴道行须发已白其囊中有条陈揭帖大约皆招兵运事粮又画大房山九龙岗金太祖世宗二坟图题为□酋祖坟臣问欲何为答已方有王气已献此图阁下欲掘其坟弃骨臣不知其已献否以臣愚揣之此人必老地术或久在贼中令差来画中国山川者未可知也此外复有孙学首刘世禄一起称为叛国奸细其首状甚可骇臣往其家亲搜之得盔一付刀二把标子一杆弓矢等物又得其去岁为高仁韩登云使费诸帐盖高仁等皆贺世贤家丁其世禄窝家臣同官梁之栋曾参世禄甚重而后仅与杖令孙学复首其踪迹诡秘往来城外与人僻处偶与臣研审未确不敢缕列又不敢另疏上渎故附缀于此审确则另参送也奉圣旨传应等着法法司究问该城各官应用心廵缉岂待首告发觉还着通行申饬毋得仍前疏玩该部院知道 
　　初四日 
　　四川道御史张修德疏明督臣张我续心迹并请留守内称张我续以总督之任兼四省兵力乘三军壮气以天之道社稷之灵一战而省围觧再战而渝川复剉元凶于城下縳逆党于师中而凯旋捷奏三川震耀真足上鬯圣怀下慰蜀父老心而刷其耻矣然根株未尽巢穴尚存我续尚留滞川中徐可扫除为善后计而天未厌祸蔓延益甚既经于黔旋构于滇黔困围已半载廵抚王三善挟勘乱之才旧雪耻除凶之志锐气而往挺身而进及瓮城少挫遂龃龉难前而田景者白面书生不谙事机摇唇动舌空往揶揄于是夜郎王方鳌然自侈谓汉孰与我大也此时滇急黔更急而黔人急黔滇人急滇恨不介马而觧重围旁观者呶呶不休口舌竞胜必欲杀我续而甘心焉呜呼当此国家匮竭之时蜀兵困疲之后而欲如楚重瞳渡河救赵沉舡破釜一鼓而下井陉势亦难矣昔李广利征大宛空行空返其它私罪过犹多孝武犹以为万里征伐不计其过尚封两侯以酬劳陛下圣仁英武固迥迈之然自料今日物力豊盈孰与汉武士卒精强孰与汉武诸将死敌无二气旧天山孰与汉武犹难万里之征略过论功而我续提孤军于万里之蜀踰栈道抵剑关俘九庙厥功懋矣而议者呶呶不已欲快之于一杀轻如草菅驭如奴隶臣切惧人人觧体也微独此也汴抚冯加会歼妖贼于萌芽甫动之初一刅未血而两河赤子静若安澜恒抚张凤翔破剧寇于五合六聚之顷桴鼓方鸣而三辅苍生厝之高枕东抚赵彦左鞭弭右橐鞬与诸贼毒逐于邹滕峄山?军之间大小不下数十余战斩首不啻数万级皆劳苦功大昔人所难乃国家曾无半金之赏一缕之赐而讥诋者喇喇不休功高不赏乌尽弓藏适足动淮阴之恸而取鸱夷之笑耳臣以为欲易我续宜明告海内于我续久苦行间暴露堪怜择人往代事后一体叙功如此则功臣人人自坚也奉旨从来封疆有事若于议论烦多张我续有屡弹奏朕欲急救危黔特从部覆只所奏录功礼遣亦关大体总督官已有旨会推我续曾料理候代倘援黔有功并平蜀优议张凤翔赵彦保安地方各着劳绩统俟优叙该部知道 
　　初五日 
　　贵州道御史梁之栋疏叙死蜀难诸臣请议恤典内称抚臣徐可求镇臣王守忠催兵援辽变起仓卒白刄临头抚臣厉声骂贼身首异处而死道臣孙好古骆日升李継周监军督饷或肝脑涂地义不反顾而死或引颈受刄赴难如饴而死又如李継周领兵出围闻变复援甘心袒刄而死且如循良之章文炳死之日渝城子弟以身翼之者数围即逆酋叩头膜拜尚有悔杀廉吏之言清风劲节施及貊夷也再如同知熊嗣先洪应科推官王三宅知县叚高选蹂尸淫夷冠履枕籍也悲夫犬豕昼嘷伤残将吏腥膻偏地不辱冠裳诸臣之死岂不凛凛风节耶而犹曰变出突忽不得不死徒使夜雨啼魂空染栖磷之碧愁云惨结终干造物之和诸臣之死愈苦诸臣之心愈堪悲矣夫道臣孙好古府臣章又炳予荫予赠矣此数臣者其与变同其死节同而恤录之典不同则国法为不公然此犹云祸出不测也兼督援兵临阵战没者灌县知县左重也连结土司觧危成都者推官郭象仪也义旗一指于梁州而军声大振赤心溅血于江门而志凛秋霜象仪之前功尚未赏后死更堪悲又如慨慷杀贼之杨愈懋较昼游之杜文焕孰得孰失而倘且责其轻进倘危城一觧援兵从叙泸击其归路此时贼可就擒则愈懋之捣巢臣犹悲其尚晚今不罪逗遛而罪轻进何以服忠臣义士之心也则国法为不平然犹曰守土守关也乡官董尽伦无城守封疆之责者也倡率义勇力捍孤城功己着于合州再救重庆身遂死于逆贼即破格恤录犹不足以慰忠魂而乃一外卫千户遂足尽优异之典乎奉圣旨该部知道 
　　十四日 
　　湖广道御史徐卿伯疏称自总督张我续托人言而逗遛以逗遛为观望委君命于弁髦弃死城如敝履一时弹章之集骵无完肤臣屡诵明旨不一而足总督之易于是乎时刻不容缓矣臣于初四日以献俘入朝冡宰使人邀臣至朝房语臣云政府有不欲设总督意臣乃极言其不可不设之状而冡宰亦首肯者久之既而问臣以谁堪搃督谁堪蜀抚语娓娓犹可忆也而不意此政府也阳将顺于皇上以丝纶而赐环阴密援于宰臣以反汗而鬻权究使皇上移予夺之威福吏部失用人之聀掌而平章军国者以封疆狥体面以兵机等儿戏臣诚不得其觧且诸臣亦知总督之不可不设乎黔与蜀为两邻而安与奢为三窟幅■〈巾员〉则滇楚粤西各当其一面攻取则兵饷要害皆各有其责其谁为之发纵指示谁为之督责禀成谁使权统于一尊而无相争相轧谁能令行于诸路而如使臂使指即使目前所报广西之狼汉兵四川之石砫兵主将无人节制安在臣恐有功则不肯居后有害则不肯居前为忧方大耳伏乞敕下吏部务遵屡旨速简才望以代总督即政府有成议亦令明言总督不当设之故不然以天下共知共见炳如日星之明旨反不若二三成工造膝附耳之私言轻王言而损国体臣窃痛之奉圣旨川贵总督官屡奉明旨何久不覆封疆大计岂容以稽缓为慎重着便从长作速议奏该部知道 
　　二十六日 
