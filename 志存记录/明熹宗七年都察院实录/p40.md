<!-- { "loadSidebar": true } -->
　　河南道御史袁化中疏参蓟抚岳和声内云据和声之疏亦称王好贤系莲妖巨憝词连六省铨政多功此正和声睡方醒时也知今捕获者之为功则知前放者之为罪知前放者之为罪则知所参不当放贼者之为忠告矣苐最可骇者献俘告庙一事王好贤虽系贼首终非当叛捉获今既擒之以消隐忧即当在外枭示以散余党何必等之徐于二囚以自张为功乎今书投长安将欲比于赵彦之东省张凤翔之畿南一时喧传几为绝倒不知赵彦曾卖放徐鸿儒凤翔曾卖放于弘志否尤可鄙者借夷禀以自保我国家豢养诸夷二百余年讲抚已经三载尚且背恩负义乘机要挟不知和声有何不觧之惠固结腥膻使彼恋恋不舍却欲其多做几年此亦小人患失之心无所不至一时闻者几呕欲死世岂有一堂堂开府为阖朝所共弃为百姓所甘心乃区区借犬羊之一言足以为护身符乎深可恨者乃挑激枢辅一言臣若不言则其奸不破辽自广宁継失人鲜固志朝臣无一人敢东向者枢辅孙承宗以端揆之席自请行边其满腔血诚天地祖宗寔共鉴之二年以来奴竟鸷伏不敢面关门一步虽皇上之威灵寔枢辅之调度中外倚重甚殷但以裴度久劳于外得代无人臣等常为苦之近和声聀守全隳弥缝尽露迭被人言计无复之遂与私人中书姜云龙谋谓枢辅为朝廷信任之臣必得枢辅一言乃可以自托枢辅正人也又必得一书动枢辅之疑激枢辅之怒而后其托者始固云龙本和声二百人中所首荐边材者遂依和声起草云先剪当门之兰乃为徐逐高阳之计等语封送和声和声假为有闻密致枢辅此语一播万耳共闻臣思枢辅识澄力定见此未必即疑伹参和声者臣也臣一闻之不胜自骇万一挑激不止荧惑多方使正人争是非于局中而小人观成败于局外举朝以为可痛哭流涕而和声等且鼓掌而窃笑坠我计中也如国家何哉奉圣旨这说倚重督师辅臣知道了岳和声已屡旨留用王好贤已经擒获不必深求该部知道 
　　二十六日 
　　四川道御史李乔仑疏请司属宜复久任之规内云选司虽称清要亦号弊薮奸胥滑吏必世子孙官乃视为蘧庐去同传舍奚所得其窾郄而挥霍如意矧六选竣事芳躅未远今宜仍复一年旧规庶典剧克终事久益练弊久益剔用舍自无不允恊矣司功郑重原与秉选颉颃勿伹内外两察籍以彰瘅凡言者屡有紏拾非其防贤病国即其狥私植党公论所弃弹射方来奉旨勘议久稽区别劝惩何由而明官联何由而肃今宜一准文选例刊定一年预期题补庶任有专责柄无互却摘发自着有风裁矣二司正即议久任固也顾有海岱之清士而无难制之吏奸有月铨之劲骨而后有不附之时权倘不采择才望仍需次挨转铨政之败坏终相寻无已时是惟于资俸相应中大加遴选必得其力如山其明如镜断如干将洁如氷玉掌选考功特从简拔其它人品各有优长随事各可自效苐就本司逓转勋郎封郎皆可为浮图合尖之地一如六省之不必尽转吏垣十三道之不必尽转河南道可也奉旨选事烦难不必轻生疑议余着该部议覆 
　　二十八日 
　　掌河南道事张泼紏贪秽管仓主事阎暖内云该仓夙号弊薮其一尘不染者自主事焦源清而外不可多得然亦未有一斛而外加八捧者有之自本官始夫所谓捧非止合两手以成一捧也开张两袖深入米堆满手而出两袖皆米计八捧所入约有官斛一斗六升觧户泪下如雨本官安坐自如不特此也掣挚之米旧归觧户而今则尽倾觧官准号为渗米不复与觧户不特此也出放之际每斛剖出三升计重入轻出掣挚三项每收米万石可得羡米四千三百余石然此就本官言也乃若衙役需索每交米千石索银一百七十七两一千如此一万如此可知一处如此处处如此可知诚不意以民穷财尽之时乃有此等盗贼鲸吞于上又有此等猾胥吞食于下可异哉奉旨该部参看了来说 

　　○二月 

　　二月初二日 
　　四川道御史谢奇举疏请预练经督内云经督专制全边其责重道臣分任一隅其责轻?重缘生入熟则今日之监司最好练他日之经督虽藩臬例不庭推而沿边道臣不妨于会推大臣中破例带推各摅所见应留者留应更者更不拘在朝在籍酌量敲推超资鼓舞乘此枢督尚堪总理时历试诸艰磨励胆识凡兵饷之弊窦黠虏之情形关隘之险夷帅禆之勇怯洞若指掌令有胆者愈充愈大有识者转察转精比及应代则熟路轻车人人可经可督取之若寄矣奉圣旨该部知道 
　　初四日 
　　保定廵抚张凤翔疏为特举畿南第一清吏真定府元氏县知县臧尔令奉圣旨吏部知道 
　　初五日 
　　巡按江西御史田珍疏请破积套以涤秽风内云自古谓民者吏之程也试观衙门之日为出入者无非民则无不可问矣无不可问则耳目既已旁通而贤否当有定评矣虽司务繁难而大政所系难以他诿苟此处失真岂得注以上考次而府道其所为责成者重矣各道聀司一路而一路之利病即其身之利病也孰是代为兴除亦曰劝惩当而已方面非狥情之官百姓非作情之具且作官至此雅多好修而贤否不修明便属溺聀府官表率一郡凡郡属之清浊即其身之清浊也乃优劣岂不灼知而病在偏护护其蠹民者便不可以为民上矣至于刑官专司官评臣谓地方之理乱其关键全在于此而堕落套习者亦复不少窃意溷苍素之别则伤明冐瓜李之嫌则伤操受非道之说则伤品三者亦何居焉于此不严加追论则官方必不清地方必不治乃若臣之自律律人者独此公道耳一切官评治行不论资格从民所欲不从请托互证于司道等官亦即此而并绳司道等官其有所举也即揭注该管各官某某共报以为贤或某报以为贤而某见以为否者其有所劾也即揭注该管各官某某共报以为不肖或某报以为不肖而某见以为贤者如是则司察与所察之人其优劣公私俱莫逃于通国之指视矣倘有不肖滥竽大憝漏网即示禠夺并查原报等官权其轻重分别处治以为为臣不聀者之戒顾为此不惮烦者原为贤否明则劝惩当于以破其所恃而荡其贪风耳若司察之官先以贿闻其何以训所当亟以白简从事必不苟狥者奉圣旨吏部全系官评若贤否开报失真何凭举劾惩劝这所奏责成司道府厅各官揭注查参等事着立为规条严加申饬务在必行该部院知道 
　　初七日 
　　南京四川道御史万言扬疏为添注之滥觞宜涤内云南京鸿胪寺卿刘文征干霄劲骨茹蘖贞操久矣不縻好爵高卧林泉此其品真可廉顽立懦者所当加太常正卿聀衘致仕以彰崇德之盛典者也南京太常寺少卿余启元力屏纷华游神宁静已飘然杖履岁月优悠此其人亦不愧黄发老成所当加光禄寺正卿聀衘致仕以彰尚齿之盛典者也南京太仆寺卿赵徤实効己久无闻浮情恋恋不已五官之用既衰十亩之间宜适岂非宜照本官聀衘俾得以礼致仕者乎若南京□常寺卿朱一桂推升三载竟不赴官岂其引义自裁奉身一退抑岂检点有愧而逗遛观望也乎盖一桂肆善类之毒树邪党之帜既已不齿于正人何得滥厕乎崇秩南京光禄寺卿林欲栋居官夙有贪声卿寺更为滥竽历任未几竟而回籍欲籍俸苟延图复燃之觊觎耶是二臣者所当急为罢斥以示惩创者也夫同为王臣何分南北南中卿寺有愧厥聀者臣不难直指以清仕路然其中才猷卓绝品望隆重者亦不乏人恳皇上南北一体需次擢用是又圣明恢网破例之洪恩也奉圣旨该部知道 
　　廵按直隶御史潘圣翼疏陈敬据阅关闻见之真内云杨一桂按辽而抚顺之变起查勘地界之说迄今尚且致疑臣曾闻之关人习其事者以为奴酋蓄谋已在孤山杀人之日两年不责之前于查勘何与况按臣廵历也非查勘也祗因封疆之臣欲掩其罪反诬廵历者以查勘激变之事致边防日弛奴氛日炽耳信斯言也不但一桂无所待勘而据其与旧抚阎鸣泰河上之言及与罪抚利瓦伊翰往来之牍若能尽其说稍稍绸缪于清渖并带子河化石岭一带何至今噬脐其无及乎言之徒有太息此一桂之苦畧也陈王庭按辽而四路之师败辽东监军之责谁能为之觧苐稽之往谍其间议战者轻敌者与夫临敌而易将贪纵而放兵者权既胶执于中事且鼎沸于外似难尽责之廵方使者旧抚臣勘语云王庭当四路出师之始忧形于色及三路溃决之后悔见乎辞又云虽监军是任或难尽诿于他人而尚方可人寔难独制于一已此语诚然且其未任一日之四台几于淹留王年之东事艰难险阻备尝之矣此王庭之苦畧也方震孺按辽而广宁之城弃不料经抚之说谁能为之讳苐设身以处亦谈何容易举通国所难息之嚣而欲排觧于只身之力不能也以倾辽所共争之涂而欲砥柱于倒峡之冲又不能也处两齿之间思一舌之计其心良苦其数良奇此抚臣之勘语也以廊庙所不能持独责之御史以经抚所不能为旁责之监军势或未宜身无死法此辅臣之勘语也而臣同官胡士奇则以王化贞之拙痴熊廷弼之气魄至今尚有短长若使明紏恐致卸担噫此皆当年实落之情事后持平之论臣向至关门更问之习其事者则无不服其识拔罗一桂之一疏招致祖大寿之一事一桂之守西平至今尚言之凛凛有生气可以遏奴酋长驱之志鼓诸将死绥之心而大寿曾一面臣则感激震孺欲泣旧时观望反复之念脱化殆尽至今为枢辅所委用屯筑于觉华简搜于宁远以徐图恢复拓扫荡之举者未必非震孺力而又何可少之耶夫在先自请恤赉以收人心于扰攘之秋砺士气于披靡之后举朝无不壮之既任人所不肯任后来收拾余烬招祖大寿于观望之会挽数万斛于抛弃之余关门无不称之又为人所不肯为至宁前闻有贼信与该道张应吾当夜催兵亟趋援救次日即闻经至宁远抚至杏山差官冷継祖止之始低徊于八里铺良不得已此震孺之苦略也奉圣旨各官按辽事情既称勘明该部即与议覆 
　　初八日 
