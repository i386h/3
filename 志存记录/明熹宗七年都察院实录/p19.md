<!-- { "loadSidebar": true } -->
　　云南道御史杨维垣疏为奸邪古今同愤去留治乱□关恳乞敕令指名以清君侧臣窃见刑部尚书王纪有司官日事旁嚣一疏为紏其属徐大化而发也其所以紏大化者为化参论熊廷弼因波及诸臣而发也独其疏中一叚有曰今之蔡京大化何不弹击等语夫京寔宋臣巨蠹秦桧而外首当屈指韩佗冑贾似道辈犹不足窥其藩篱今果有若人是元佑之党再锢于朝端靖康之祸重伏于今日纪有所见何不侃侃直陈而半吞半吐若此岂快心于诸臣所已言而从旁以定其评乎将开端于未言之诸臣而令□以畅其说乎抑姑引而不发听为京者之自悟自□旋自引退乎夫非京者既不自知似京者谁肯自认使其果京又将要君怙宠党同伐异虽复百计抨弹亦不愿去而欲其见几而作闻风而迯是何望京之深而量京之浅也皇上何不召纪而问曰尔所言今之蔡京的是何人其肖似蔡京的系何事尔纪一一言之奈何以穷凶极恶之人久溷朝宁以忧危虑远之诚约结胷中且以明目张胆之事下属司属哉不知奸如蔡京非国所宜有虚形之议论何如明列之章奏私?之友朋何如直告之君父纪即行言官之事愈以见大臣之风臣愿其尽言而无讳也奉圣旨章疏各抒所见不必牵缠多事该部知道 
　　初十日 
　　三法司王纪等官会勘廵抚利瓦伊翰等罪名内称利瓦伊翰者非秉国成而畀以军旅之重寄乎虏以李永芳为心腹我付之兵权而不问虏以互市为机阱我听其欵关而不疑使维翰知已知彼坚壁固圉犹不失为中策乃红旗一催而二三万无辜赤子利镞穿鼻白忍剚胷伤心惨目所不忍言大势一溃克城克堡势若破竹屈指二百里山河拱手送贼纵借口铃阁遥制鞭长不及马腹古所谓运筹帷幄决胜千里者彼何人哉堕军实而丧名城谁寔贻之维翰丧师失地之罪虽百口无以自觧矣坐之重辟庶惩首祸若郑之范尤可异矣视危辽为金穴倚署道为垄断且无论剥民剥军利令智昏虽强胡压境而一切防守备豫之策悉置而不讲岂非天夺其鉴而速之戾耶最可恨者听周永春一帋手书尽放兵马于村屯胡骑骤至纵欲背城借一能乎犬彘不食其余矣肆之市朝以快众愤奉圣旨利瓦伊翰郑之范俱依拟监候处决郑之范赃私数多还着严追変产充饷勒限具奏 
　　十一日 
　　三法司王纪等会勘高出胡加栋等罪案内称辽阳失陷以身殉国若张铨何廷魁崔儒秀诸人项背相望高出胡加栋亦既闻且见之矣怯夫慕义何处不勉况两人素以才名自负者哉何以鼠窜扬帆航海偷息于人间也高出乃敢倡为捐弃广宁之说摇惑人心蔑视国法罪更浮于加栋一则赦而不逮一则逮而不诛识者已知国无法度矣未几以廷弼之推毂两人复腼颜任辽白骨再肉报恩必深宜少立微功以盖前羞孰意其有大谬不然者嗟嗟辽之陷死难者累累河西之陷死难唯有高邦佐一人高出胡加栋熊廷弼王化贞韩初命携手同迯不知他年何面目见邦佐于地下乃昵友何荐可反称之为忠义是世间另有一种迯忠臣义士也今既开局修史当为五人仝立一传直书曰是役也虏骑尚在沙领五人闻风先迯丧地七百里此古今之大耻也必如是方成信史方可为人臣误国失节者戒不然迯臣弗加重讨恐人人效尤矣奉旨依议 
　　十九日 
　　三法司王纪等官会问淂总兵郑增辉承调选卒已报启行之期单骑前驱巧作规避之态谓保定之粮未发也措置自有司存谓真定之兵未齐也统领自有偏帅部檄促之进则若借请粮而行先为将而弃军可乎部檄廹之还则不疾军而督发坚卧而不起何也当广宁危惧真是呼吸存亡乃近慎援兵岂容浃旬淹久念其事力未凑姑逭失误军机之诛按其怠缓愆期宜坐不即发兵之戍奉旨依拟 
　　二十日 
　　三法司王纪等官会看淂搃兵官杨茂春胆落于鸣镝魂销于羽驰矧疆场倥偬正宜挺身枕戈而牙纛□戎宁淂缩首称病且亲验膂力尚可支持而再三驾言委顿床褥彼习见卸担者优游家园而病免者逍遥画锦也大将藏头三军索气隳鬪志而丧军寔有自来矣肃积玩而惩久弛可容逭之依律寇贼滋蔓邻近卫所不即发兵策应者与擅调发罪同合拟革聀发边远充军奉旨依拟　又会勘淂督饷参政初命始奉敕书监中路则管辖自有信地既随经畧出山海则军事皆其与谋西平告急镇兵赴援经畧自右屯趋闾阳为策应广宁地耳镇城既溃廵抚潜出为初命者谓宜抹马厉兵劝经畧以疾趋定乱顾乃藏头过膝耸经畧以率众西行据称三遣侦于广宁确知不守方始议退夫沙岭既败贼仍退归叛将献谋广宁之日正□贼退渡河东之时也夫既三侦广宁廵抚之失守方定退师之计何不一侦沙岭觇敌兵之已退暂驻奔马之足乎共迯虽共在一时到关独先于各道名曰先迯寔难觧矣即称山海原其信地经畧给有谕帖亦何能掩其??欺弄之情盖其迯难之罪哉律以临阵先退死容有辞例以守廵陷城戍寔非枉奉旨依拟 
　　二十一日 
　　广西道御史马逄皋疏称臣入班行即愤先帝鼎盛之年一危于张差再毒于崔文升上疏请诛其为言风癫者即御史刘廷元也未加谴责愈致葛藤计前后章满公交车矣廷元良心未死闻王之寀国仇未报国法未伸一疏自应愧死何淂肆言抗辨耶昔谓风癫今不风癫耶是异是同何待勘谁功谁罪何勿明耶臣谓就疏语折之先帝在青宫时濒于危殆赖宗祖神灵神宗主持可幸无事无何而张差持挺入矣六尺之孤五步之内真荆聂淂志之峕廷元廵视皇城既不能慎毖其初又不能穷治其后祸起仓卒而若不覩功归二三老公而若不闻次日始淂把总一申又次日始淂公署一审此何等时何等事而延缓若是廷元审语曰话不情寔词无伦次按其迹若涉风魔稽其貌的是狡猾此何等事何等时而闇若是夫舞文之吏恒以刀笔受人阿堵巧脱大狱廷元貌之一字将无同耶夫以貌取人犹为失之以貌杀人法宁有此其言貌黠猾明明白白开张差一生路何必风魔哉人多以风魔罪廷元为后来招词有风癫圣谕有风癫东宫谕亦有风癫皆本诸此故以风癫二字罪其作俑而臣只以貌之一字罪其庇奸盖貌必不可以死张差也廷元逆知法官必不敢为台议则为□者将及于宽政为从者谁中以深文此事遂成不结之局臣所谓一字脱人于死者此也幸提牢主事王之寀冐死陈言明其不风不癫有心有胆一心感悟而万世宗社生灵长久之计定矣此五月十日事也嗣后十五日陆大受有疏十六日王士昌有疏十九日姚永济有疏二十日何士晋张症又有疏前后诸疏未有不是之寀者之寀功在社稷廵城御史不能出一语以赞其成而阴持其短丁巳考察首功不免是谁线索天地神明其可欺乎今且出疏为之寀欲富欲贵世岂有不顾万死一生者而能分享此富贵乎真忠真义无有见此人者而顾指为乱臣贼子臣所谓千言掩人之功者此也大珰引入其中三十六都头布满其外先帝危于一丝而曰迹曰貌若秦越其视者犹谓忠义于先帝乎皇祖业知先帝之危又虞危先帝者不止张差一人有差自有张差之主使有庞保刘成又有庞保刘成之主使皇祖速杀此三人以安反侧即以安东宫谓非之寀发觉之力不可假使皇祖早听廷元之说差漏网而之寀赍粉矣后世谓皇祖何如主犹谓忠义于先帝乎搃之张差一事之寀发端十三司会审司寇力持成此铁案事虽已往先帝之雠未尽雪朝廷之法未尽行在廷之臣娓娓有言方望皇上以尽诛张差之党以大用先帝之臣而廷元惧其及也又惧其复燃而照其奸也借应兵发大难遂指之寀为热中富贵又谓之寀疏佞而心不忠难自附于贤豪廷元自认重究奸徒忽不觉自附之于寀矣积虑在于翻案曲事饬以巧言而不知前后已成两截人矣陛下若从其言寘之寀于理是显为张差等报仇而忘先帝也导陛下以忘先帝此岂忠于陛下者不忠不义而哆口谈忠义耶臣恐真忠义见斥而乱贼接迹也敢历数其三不忠之寔于陛下之前盖此事皇祖原无意深求而廷元先为逄先帝原几于不免而廷元故为纵忠臣义士原自不乏而廷元力为诋当其时被廷元驱逐者岂之寀一人已哉之寀不量轻弱发其奸状遂劾以十恶十赦之条不识更有何律加之张差仍以何律加之主使张差之辈明是郑氏幕宾不淂不脱张差一死明是张差护符不淂不授劳永嘉等以增损狱词廷元自谓无翼戴之名臣则谓廷元已有翼戴之寔试问廷元初五十九二疏抄参中间皇城关系一疏胡不发抄意可知也二帝有灵当立抉其目剖其心为人臣而二其心者之戒夫赏善诛邪大明也拔恶复仇大孝也觧万众之疑虑定一代之刑章大断也皇上英明自有以处此矣奉圣旨该部看了来说 
　　二十二日 
　　湖广道御史潘云翼疏参阁臣沈???真有一日难容于我尧舜之朝者当其未入都时秽德已不堪闻及其既入阁后奸状遂至迭见臣无烦别指但就诸臣前后疏语再一平心参之夫所贵于相臣者一为除用能令朝野翕然无间惟其物望攸归是以勋猷茂着???甫经枚卜寻挂弹章诸凡簿帷不修簠簋不餙恶状昭然无论不容于乡者难容于国而生平被人看破事业决然不光则将焉用彼相矣其当去者一所贵于相臣者全以忠君爱国为念???之北上也恐有不测募游棍三百余人推晏道士等为谋主名为入卫实以防身无论性命之念重国家之念轻而盗弄兵权鬻卖官爵业被公疏紏论犹哆口奋勇出征敢于欺君误国则将焉用彼相矣其当去者一自昔同心共济谋断相资者岂异人任而???入纶扉以来意念全不在此一味容悦为事专权为心且内外交通倾轧同事夫人臣事主祗此精神意气竭其股肱之力而継之以忠贞犹惧不胜乃日营营于机关线索以荧惑观听颠倒是非则将焉用彼相矣其当去者三自昔陷害忠臣倾危社稷者岂非千人烱鉴而???被论以来端与言官为难正人为雠犯之者危触之者黜即不于其事而假以别流即不于其时而需于异日溉莠而不溉苖锄兰而不锄棘毒虽中于善类害且贻之国家则将焉用彼相矣其当去者四书曰惟辟作福惟辟作威臣无有作福作威???自知为正人所弃乃暗中掘窟到处呈身遇在仕者必曰我当事有殊擢遇在籍者必曰我柄政首起公目今赏罚潜操予夺任意闪烁之端渐露翻覆之势将成究不至挠主权而窃国柄不已则将焉用彼相矣其当去者五礼义廉耻国之四维???今屡被紏弹全不照管众口唾骂若罔闻知辨语全是不辨之语辞疏更是不去之辞既藉辽事以催官复假募兵为护法真不知天地间有礼义事生人中有廉耻心者自非衷有九曲黄河面似千重铁甲当不至此盖始于蔑臣谊终必负君恩则将焉用彼相矣其当去者六奉圣旨政本重地论列湏有指寔若谤起仇诬岂是通国之公潘云翼不谙大体姑不究辅臣谕留已有旨了 
　　二十三日 
