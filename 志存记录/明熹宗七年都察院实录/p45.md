<!-- { "loadSidebar": true } -->
　　掌河南道事袁化中疏参稽勋司郎中崔淐内称淐之居乡居官不法状笔不尽书谈者鄙之至不孝其亲不友其弟至垂白之母日匍匐哀欣于官上之前天伦攸斁人人相视为枭獍臣初闻而论之科臣章允儒継又论之夫言官论人自其掌职矧论者为其母老而爱少子淐不宜以傲弟而伤母心此正淐家寔事言者不过以大义相视耳有何仇于淐何私于淐弟而今顾愤愤若此乎今淐弟谁之子母之幼子也母之告淐正为淐不能善抚其弟乃淐忍使人绳系弟颈持帖县堂必欲打死而后快此正不念鞠子哀大不友于弟处不知于亲之心顺耶淂耶为人为子淐果何居乎况弟与母原不分母之爱独锺于弟则奏弟者即奏其母之寔不孝之大正在于此今反横口骂人毫无所逊避于至尊之前非止不孝且亦无人臣礼矣淐言臣为家难徙穷壑二十年自为避弟与母无干独不思母不携来则绝膝下之欢已二十年淐母八旬淹淹待尽忍使甘旨不充定省不闻清夜自忖得母有赧然者乎其最不齿于人者忍于烧毁父尸偷挖采石之故塜而窃附于中后被人知几酿大变若非司李主其迁去则淐之皮骨能至今存乎奉圣旨该部知道 
　　山东道御史黄尊素疏陈目前有三大不法事内云徐缙芳旧廵两淮秽迹赃私勘成铁案突于十年之后思燃死灰援赦典以自文并旧赃为无影不知前案可翻而手书必不可涂问官可证而口碑必不可没名贤可附而孩穉必不可欺此其大不法者一也同时有崔淐者贪横于乡而餙辨于朝蔑杀其母弟而呌骂乎言官四维不张五伦尽绝而犹曰我呌父母呼天地也父母天地岂容尔乎淐之心必以为我为不善于家其谁知之夫亦知茔采石以觊神器通学有揭呈乎夫亦知诬刼盗以充私囊邻里有冤状乎亦夫知取夫役以造私第芜湖旧令业已行取而复遭白简者正为擅拨夫役一事乎种种无礼宦游此地者谁不唾之而敢狂言自逞乎此其大不法者又一也同时有利瓦伊标者亦投揭京师希图辨用维标狼子野心恶积贯盈乡人共欲鱼肉有司如畏蛇蝎即其自供占产杀人累累戍配岂属释憾而为之乎且有兄维桢廹不相容乔寓留都海内孰不知有逃兄之象弟乃云为兄逄怒为兄降官何丧心至此夫维标纵未为王官亦天朝进士至受援黔总督札付权授贵州贵阳府推官天下有加衘之武弁今乃有权授之推官与者受者大干法纪如此可为维标倘遇妖贼安酋与之伪丞相伪将军等官亦必忻然拜受舞蹈不遑者矣此其大不法者又一也奉圣旨该部院参看了来说 
　　二十三日 
　　左佥都御史左光斗疏参科臣传櫆内云汪文言之昭雪者前司寇前总宪也其题授中书者今阁臣也臣不闻也臣于山人墨客绝迹无往还臣官阶已崇不藉延誉何事引为腹心臣有以知櫆之心矣櫆之意不利于考功有邹维琏不利于铨司有程国祥又不利于吏垣有魏大中一则逐之去一则不欲其留一则不欲其到任而惧臣之稍稍持清议也则并欲罢于一网维琏十八年砥砺臣虽未荐之为铨司亦常亟称其才品国祥二十年清冷臣曾随同乡诸臣后一激访单虽未尝期其必用而不敢自昧其良心大中为人不可亲疏臣与落落而已凡此皆海内之清望也科臣何事而必欲与之为仇也岂其性与人殊耶抑亦有神奸播弄捏造者日簧鼓其间不觉目侧而心危遂手忙而足乱耶人言科臣曾论清端大司农汪应蛟公论不许因求多于新安之人果尔是科臣一生与清人为难矣愿科臣之慎思之也奉旨左光斗以清望协持风纪这所奏心迹自明着照旧供职该部知道 
　　二十五日 
　　甘肃廵抚李若星疏议添设知府以资保厘内云辽东甘肃止设卫所不设府县以数百万军民付诸武弁之鱼肉顾武弁希吮屯余之膏血而播酷虐以开怨府屯余深恨武弁之輘轹而怀反侧以酿乱阶甚至不愿居中国而五凉几莽为夷薮总因无守令抚循其疾苦保护其妻孥遂嚣然丧其乐生之心挺而走陷掉臂不顾至今令人谈虎色变则知府一官不可不添设也近仗皇威人心稍缉虽有克免一战金痍创死渠酋又有阿土?霜青羊水之战少有禽薙然海虏支派蕃衍今古六三保台吉兄弟多人拥兵讲市屡欲大入□成亲孙屡聚沙岭侦探声息狂逞伏仇则甘肃之为甘肃危困臲卼几如叶上之露岂将士卧鼓虎睡之时乎岂臣工优游坐视不急加料理之日乎料理御强胡之冲突则添设将领为急料理结军民之心志则添设知府为急奉旨吏部知道 
　　二十七日 
　　广东道御史刘廷佐疏请温纶不宜数渎驭幸无容屡加内云魏忠贤侍卫勤劳素蒙宸眷使其名忠贤而实忠贤也皇上所深知亦外庭所共覩皇上第一再奖赏之足矣若至天语频烦皇恩稠迭则毋乃轻而亵乎忠贤前所叙之功方臣请假家居不敢槩论兹者奸徒伪造制钱自取罪戾忠贤缉获之皇上命送部拟罪此法之常也亦忠贤察奸本等之聀分也非有盖世之殊勋绝代之伟绩也安得谓奇功乎且皇上以此为精明忠贤未免益务于精明犹为作其任事之气皇上以此为奇功忠贤未免益徼于奇功窃虑生其好其之心臣恐干誉喜功之意胜而哀矜得情之念寡将来殃及无辜株连疑似或时时成意外之惨其贻害可胜道哉奉圣旨京城奸盗充斥缉捕责任非轻且拿获伪造制钱例属奇功褒赉激劝俱系旧制尔当详考典章不得沽名渎奏该部知道 

　　●大明熹宗达天阐道敦孝笃友章文襄武靖穆庄勤哲皇帝实录卷之八　天启四年五月至十二月 

　　纂修官浙江道监察御史李长春 
　　编辑较正廪监生方　至 

　　五月 
　　六月 
　　七月 
　　八月 
　　九月 
　　十月 
　　十一月 
　　十二月 

　　○五月 

　　天启四年五月初二日 
　　山东廵抚王惟俭疏参横肆府臣孙朝肃同日廵按魏光绪会参内云朝肃力可移山术能使鬼抚臣参官而辄移文以诰问藩司请饷而即怒气以相嘲怒学臣之不从请托而贻书嫚骂人共切齿恨道臣之与已不合而到处丑诋闻者伤心盖自抚按司道而下无一人不在其凌轹把握中而辄敢以此术加之抚按也亦太无礼之甚矣奉圣旨吏部知道 
　　初三日 
　　湖广道御史刘芳疏请亟杜纷更之端内云见鸿胪寺起类内奉圣旨魏大中传櫆互参事情尚未明结何淂到任面恩以后有这等的鸿胪寺不淂开写朝仪起类钦此大小臣工相顾骇愕夫大中之到任皇上命之也首垣印务不可久虚承命而??泣事亦以天威咫尺弗敢陨越是到任面恩尊望上也今皇上捺之以面恩复责之以到任是何浃辰之间自相矛盾前后之际顿致抵牾以煌煌天语不啻炳如日星而朝更夕改母乃以不信令焉而令臣下靡所式从也乎且臣观今日意见纷纭口舌角胜嚣凌诟谇酿成世道之忧更中旨频传外庭不觧以致妄相猜忖所赖端本清源惟是庙堂之上有画一之令杜猜疑之窦庶可渐反嚣争为恊和尝读明旨各官总是意气相激有何关系以后不淂纷争渎扰则皇上已晓然明示百官以息争矣今诸臣之血气渐平诸臣之词锋渐懈争端甫就宁怗而更颁以二命窃恐议论复自此始而衅门犹自此而开人心不醒国是蔑定臣甚惧之奉圣旨已有旨了该部知道 
　　初五日 
　　山东廵按魏光绪疏陈踏勘邹胜始末并议安插辽人内云妖民之当诛妖产之当佑固也臣本意欲尽招流移编给余产断还妻女清理狱囚而兖州府臣硬加臣以翻局要功庇妖激変等说臣即凛持三尺畧无畏阻而属官皆系孙朝肃私人臣譬以一后姑驭众悍妇其谁肯为臣尽心者臣因反复思维欲使此事从头彻尾条贴清妥固非任人不可而所任之人又湏真心爱民耐心做事虚心观変之人尽改从前操切蒙蔽之习而后可而臣见东昌府知府曹文衡者一奉臣等之檄而单骑廵行家轸户视及招出百余人而处置安插委曲详尽畧无遗憾嗟乎独不淂文衡辈而用之耳岂忧乱民哉至如辽人一事抚臣呕心区尽而道臣谭昌言亦极力肩承除辽宦辽兵瞻飬有资及出海赴关不计外其余见住登莱州县安插者三千六百余人臣等与道臣议借银类千两于登莱两处置地建屋四散安插其资斧充足愿往各处者听而又严禁土著不淂凌轹抑掯讹言挑激道臣子视辽民家视辽事勇往直前畧无退避知必有以辨此也奉圣旨吏部知道 
　　直隶廵按刘重庆疏为荐举地方人才荐祁伯裕盛以弘马从聘王家相郭士吉陈其猷杨槚郭佳镇锦衣卫同知梁慈等奉圣旨吏部知道 
　　初十日 
　　山东道御史杨方盛疏为吏治不清有自私交持滥宜严内云火耗之禁章满公交车而掊克之风弥炽赎锾之参条列充栋而诛求之念益奢此岂膻臭蝇趋火张蛾扑而廉史果不可为乎非也有司自知府而下以及典史除选之日称贷多金编历大都之肆购求谁淂之轸凡为到任先资者不一而足彼其未出明春而京债牣积已种不淂不取之类矣比临地方则逆新送旧有馈初见有馈辞别有馈岁时伏腊有馈喜庆生辰有馈使尽规目?阙之精神巧作交欢之肺腑其太甚者则趋权贵以成名结要津而广誉给繇之外别有往来入计?丶之前饶多问候此等繁费为从有司慨捐家业嬴淂好官不借民间系忽乎抑各抱点金之术足备周旋也不过以地方之物力充衙门之使费逓逐逓征谁非民出然则民安淂不贫盗安淂不起而世安淂不乱也又云禁绝馈送有四便焉约已裕人损上益下留不尽以宽闾阎便一去浮就实销兢归恬省繁文以免钻剌便二长官不吞各属之饵则廉自生明而贤否必不倒置便三有司不窘上官之求则名义常存骨力自劲而法守必不凌夷便四当情面狥人之世界洗涤秽肠此为救时第一义尚可谓交道接礼相治相习而贿赂公行置不问乎奉圣旨这所奏有司馈送收受等弊内外各官着部院及抚按官严行禁治选官揭放官债还着设法通行禁革该部知道 
　　十一日 
