<!-- { "loadSidebar": true } -->
　　左都御史周应秋疏为循职申宪一抚按之追赃当严也自昨年犯官陶朗先杨涟左光斗等赃私巨万已具爰书迄今日久杳无消息夫各犯家私不贫其局易结即有难完情节当事诸臣亦宜作何区处刻期报命为何一切躭延催者唇焦应者高阁将明旨之谓何臣拟设法置循环簿二扇发抚按酌程途远者约四月一缴近者限两月一缴内开完过若干未完若干觧过若干庶局有归结而赃无沉阁也一封事之条议当确也在廷诸臣对君自有体裁立言主于达意如必夸多鬪靡徒饬观听不惟无以尽勿欺之忱而且适以取宸衷之厌自今各衙门章奏务明白简易条陈不必重复论列不必冗烦庶入告便于成章天听亦易于省览耳一建白旧例之当复也臣衙门放事有建白牌一面十三道转运传所以端职掌防委卸也臣自入署以来寻查牌规延久沉阁今后各务建白到道遇大机务大疑难务出公疏随送下手不致留滞庶人不得观望而旧制复议论一矣一固圉之长策宜周也夫□酋大举过河攻宁几震京师幸仗皇上之威灵袁崇焕之方畧将士奋击贼负重伤遁去夫狡虏向者轻我今者惧我矣轻则犹可抵惧则不可狃合无一面发关兵遣剿一面令廵关御史严饬各边道将加意防卫按华觉岛与宁远相对匪遥当预宿重兵以备堵截至于宁远湏预置兵万余于城或令关上挑选或令崇焕召募土著然后关门内神京可恃以无恐而辽疆恢复有基矣奉圣旨是近来法纪渐明人情犹玩这条奏四欵深禆宪纲陶朗先杨琏左光斗等赃银便立限与各抚按官远者限文到四月以里近者二月以里刻期奏销违者参治封事最宜简切不宜烦冗重复建白牌系从来旧规何淂辄废选练民兵召募土著诚固圉长策一体饬行该部知道 
　　初六日 
　　陕西道御史石三畏疏为中外之人心正奋恢复之胜莫宜周内称道臣袁崇焕固奇男子总兵满桂赵率教亦烈丈夫崇焕今已升廵抚可以展其手足无复羁絷之虑若满桂之力挫强奴赵率教之奋歼西虏谓宜加以都督职衘则同功一视庶足酬血战而励众心若夫难振易弛者人心难得易失者时势文臣武臣经此一番辨别可用之人兵额饷额经此一番讨出实在之数正宜就此实实打筭着着紧凑不以悠忽浮泛坐失事机所当早议者也经臣高第经畧六十余卷日保此一块土以还朝廷可幸无罪其不出兵救宁远固慎重太过不能审势应变亦兵力不足恐示敌以弱耳幸未至覆餗功罪俱可无议去留未容轻谈宜听彼审已量力取自圣裁者也若袁崇焕素推服枢副阎鸣泰鸣泰亦心许崇焕一人谋断相资士卒豫附鸣泰今暂抚蓟镇尽其所长否督臣王之臣猷望素着密镇为神京肩背谓宜命回镇弹压北虏遵化道臣王弘祖才能治赋志切吞胡宜速催到任资其分理若兵科都给事中罗尚忠每遇塘报即有条陈而失口石画满腹经济职方郎余大成夙负品望更善筹谋两臣资俸俱应即升苐恐难乎其継谓宜优以卿衘藉其筹策关门兵据报五万八千若数果止此则冐饷之罪岂能逭于斧钺若数不止此则张皇之状反足扰乱人心是必严核实数定今日之罪案即以定日后之饷额□丧其王子怒气必重虏丧其丑众饮恨正深则卷土之计合谋更毒前此毛文龙牵制不闻杨肇基氷坚难渡此后两处正宜磨砺以待呼吸相应岂容纯盗虗声也奉圣旨条议轻率荐举欠当石三畏着削了籍该部知道 
　　十三日 
　　山西廵抚何■〈日上永下〉会同廵按安伸问得张慎言秩晋栢台毂扶邪党赵南星本大贪之尤耳而横之出谷是何居心张光前固执拗之极矣而嗾之摘?更违公议迹其呈身营窟几同插趐欲飞据其剖腹藏珠何异与波俱汨染指殊多鼎既覆拎折足永戍难减案即判于如山三尺难假百喙何辞奉圣旨张慎言党邪害止避差钻差罪难枚举今只以监守自盗永戍姑依拟其周宗建赃私该抚□久不回奏听其逍遥无忌成何法纪缪昌期己经削夺仍补服黄盖开宾馆招宾愈见纵赐即着锦衣卫差的当官旗将宗建昌期扭觧来京究问该衙门知道　廵按直隶御史贾毓祥会同廵抚毛一鹭查审左光斗原发欵单内受杨镐熊廷弼脱罪银二万两此有定数者也其考察并管屯提学各受谢荐等银原无定数谨据到道县详结之数与臣反复驳查之词奏闻伏候圣裁若盛世臣黄正宾二人原行究问见今驳审另当具招者也奉圣旨据奏左光斗前后变产银二万两着勤限觧进其谢荐等银必有亲信家人经手何得云无定数并着严提究问务尽数追还不淂狥情隐匿该部知道 
　　十五日 
　　廵按直隶贾毓祥疏为荐举地方人材荐汪应蛟罗应鹤杨材俞奇顾起凤陈万善濮阳寿柏守相姚履素史孔?马人龙阮自华奉圣旨汪应蛟年己衰迈只宜休养林皋如何又登荐牍所举不当该部知道 
　　十六日 
　　南京江西道御史徐伏阳疏摘门户遗奸内云一为原任太常寺少卿曾汝召力主邪议阿附党人与杨涟左光斗朋奸倡和就其羽翼移宫至谓主少国艰之时有垂帘听政之举不几传千古之疑乎闯宫一案冺然无迹政以着先朝慈孝之而汝召必证其谋逆何也知谀奸党而不知有若父汝召于是乎无人臣礼矣今夸定策煽邪议者俱已禠黜而汝召顾可独贯耶一为浙藩参政魏士前作令时贪秽有声甑几欲破仗熊廷弼极力庇护幸迯考功法而周嘉谟复以姻亲之故受贿引援俄而颖佥俄而臬宪夫风纪之地岂容龌龊滥厕其间令廷弼已诛嘉谟己夺而士??刖之水山己觧矣尚晏然膴仕何以为外吏观型乎一为奉旨降调之郝土膏土膏之焰己扑而灰且冷矣臣何复为深求但核其生平罪状有降处未尽厥善者闻令芮城时赃私狼藉邑腾怨声天性刻薄有谓置父于寺中而麾之衙门之外其父忿詈而归者居卿稔恶道路流传或谓其构造宅舍占佐署之地或谓其綊制奸生夺强官之房屋以至赫挟县官罗世彦银八百两又以保署印受贿淂陆县丞银五百两而乡民被害如刘飬蒙张镇和连名具揭开单累累遍贴长安有臣若此衣冠盗跖狼藉尤似不可不一问者奉圣旨曾汝召阿附邪党羽翼移宫希图定策魏士前倚恃熊廷弼周嘉谟恣肆贪婪骤跻臬宪郝土膏作令不仁麾亲恶父典试策文讪上恶君并前降处的方逄年顾锡畴丁干学熊夺渭李継贞都着削了籍为民当差仍追夺诰命其董承业文气稍平姑照前旨郝土膏赃私狼藉仍行该抚按提问照数追赃以助大工便据赃从重拟罪 
　　刑部等衙门尚书等官徐兆魁等会审淂惠世扬生来恶貌惯使奸谋舌底波涛狡诈尤浮带猾胸中荆棘悔心未动囹圄奉党命为主盟呈身有籍投中捐为幕客颐指忘羞青衣小帽而潜通播长安之口禁内直房之擅入具供商议之期谓称制临朝而图上公本载于犯事之书闻亦蒙顾命而毫不动心宁仗人臣之义移宫何不明日深嫉阁臣之公言驱逐限在一时且滋泼口而唇詈贵姬几投缳上帝女将入井中是可忍也簪珥皆为赃具随后尽作偷儿于女安乎落落哕鸾虐焰再遭于半夜萧萧一号母子泣尽于伤心当是时也天日亦为惨变风雷显示异惩而世扬偕杨涟等夸元功于定策司寇据实而抗争御史倡言以折辨而世扬唆周朝瑞等加诬谤于直臣夫实可以逼康妃而何有于天下之端人正士夫实敢于无先帝而何问乎皇上之社稷封疆宜乎其党邪也则鼓足贪污之江秉谦鬼形颇僻之刘宗周巧言欺天之王之寀大胆弃师之熊廷弼皆所为如亲如昵而屡荐屡救必欲跻之显位予之生全者也宜乎其害正也则挺身主察之史継偕憨吻忤予之刘国缙熟肠执法之沈???甘心忧国之徐大化皆视为如仇如敌而屡刺屡攻必欲夺其见在锢其将来者也三案公虗之名流无不含沙而肆螫一群偏私之横势顿沸地而熏天盖令杨左袁魏之凶心每藏头于不露且兼汪顾周熊之毒手恒借刀以杀人惊举惟惠左之言匿秽形而暂避俟羽翼既养成之后薄宪职而不为及今而此诿彼推祗呈番覆之态直到乎水尽山穷稍知前事之非曰差曰愚犹讳故而为误该死愿死仍以假而非真试诵明旨之煌煌不胜天威之赫赫一则曰惠世扬同恶相济不淂独宽再则曰结交王安倡起移宫同恶相济三则曰借汪文言交结王安擅入内直房听其指使威逼康妃目无先帝且党邪害正罪状非一而世扬尚可末减乎按汪文言之所招质镇抚司之供吐研审既确重拟当遵即以杨涟左光斗等之罪罪之其移宫前所称未载之律而一辟已足止不尽之辜矣奉圣旨先帝宾天之日惠世扬与杨涟左光斗同恶克济造语垂帘希功定策至康妃母子跄踉失所先经黄克缵贾継春论罪状甚明又查串通汪文言入王安内直房亵衣密谋则离间亲亲大恶备矣大辟允当即依拟行 
　　二十日 
