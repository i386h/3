<!-- { "loadSidebar": true } -->
　　贵州廵按御史陆献明疏陈入黔败坏闻见情形内云抚臣王三善愤安酋之悖逆天朝荼毒生齿于旧年十月歃血誓师戎衣鼓众一时雄兵十余万道将数十人忠义所动克捷屡闻招降抚顺斩级擒魁烧毁贼营获龙袍等僣逆诸物安酋及奢社辉母子俱弃巢远遁抚臣之入大方也祗有空城不见一人一物旋恐中计居水西宣慰衙门释田景猷于拘縻慰师儒杨明楷等之陷入遣被虏男妇而还之亲戚召降戎陈其愚等而释之不诛助贼猡猓烧营各散抚臣惟有飞檄报捷且计郡县其地视安酋不啻釜鱼笼鸟矣贼乃一面号召诸苗一面令人局住抚臣安坐而不为抽身计此屯兵大方之情形也自十一月十九日兵抵贼巢四面皆属贼垒事久变生贼紏诸苖围绕我兵彼此隔绝食尽兵饥数万人心祗思迯散抚臣方悟事之已非于正月初三日计定突围而出不知贼已埋伏待之据得总兵张彦芳手本称抚院于初三日移营由鸭池河回讵料安贼紏聚镇雄乌撒各土司兵数万四面阻截初十日至地名化竹宅吉处所贼兵势众尽力来攻放火烧偪官兵溃窜抚院中鎗堕马为贼扛抬拥去曾马二总兵统兵杨佥事监军尹参政向参政等俱奔回省城等情此班师溃败之情形也续查贼之腹心陈其愚十五自贼所到省此必贼为缓我狡计溃兵三万有余亦一时至省俱饿莩不似人形于是人情汹汹惧贼长驱米价踊腾斗粟银至八钱人思出城外徙赖督臣杨述中晓谕安顿得免空城旋星驰催饷募兵布置防守臣初到地方不遑他问即严督道府理运米之法征兵责之卫所营哨防乘风向应之诸苖盖督臣整顿于西臣整理于东彼此相应以固封圉此失利之后急廹之情形也夫抚臣义不顾身气可吞贼其忠义勇敢任事此讵可于寻常中求者惟是不设应援而以孤军深入可谓万全乎拥兵十余万而祗因□贼巢可□稳着乎身入虎穴凡五十日而不筭狡酋之议其后可不谓骄且疏乎乃若精锐尽归抚臣省城无兵可遣大方音耗不通旁观不能急援督臣固有不淂辞其责者迨遣叚伯炌等三路进援亦以噬脐无及惟是诸道将之在阵者不少矣事成则分功事急则宜并力乃抚臣孤悬中计未闻诸道臣之力争而愎谏也贼驱妇女数千以蛊军心各兵将怀恋全无闻志未闻诸道臣之按军律而肃志气也则所监何军也抚臣青衣小帽冐围当锋未闻各将官之奋身而出死力也各兵遇贼者少不见贼者多皆掉臂褁足立视抚臣之只身受敌未闻将官之督率而护卫也则所将何事也虏者自虏奔者自奔捐数万之众于湏曳隳可成之功于一旦重伤损威长奸炽祸莫此为甚奉旨总督官着遵旨戴罪任事相机剿守其新廵抚着速催到任该部知道 
　　十三日 
　　宣大总督右佥都御史王国桢疏为荐举方面官员荐萧丁泰李得中王家宾贾克忠昝云寉周太峙等　又荐举地方人材王纪卫一凤刘敏宽曹于汴李瑾李楠张泮荆飬乔史学迁杨一桂张蒙礼马谏张尔基李如桧耿好仁张晓王桢张三杰王点等俱蒙圣旨吏部知 
　　十四日 
　　陕西道御史梁元柱疏请睿断以昭鼎象以消渐萌内云一曰议论寔多成功日少弦辙之弊不可不更也一曰铨叙之法官邪愈炽积情之局不可不破也一曰多艰之运匡济需才孤雏之弃不可不还也一曰根本之地凋残已极轸恤之政不可不讲也一曰兵兴日久三空四尽清核之法不可不严也一曰首善之地奸棍流寓积弊之薮不可不创也一曰辇毂之下法纪凌夷飬乱之渐不可不振也奉旨这所奏多切时弊近来议论太烦且多挟私狥情阻挠铨政着严行申饬有嘱托升选的该司官即便发觉参处其各衙门参送奸犯重情者着令尽法究拟不得轻纵并佥?核兵等事都与申饬行该部知道 
　　十七日 
　　广西道御史宋师襄疏陈力行二字内云终日筹边务矣而终不能行之于边也终日饬吏治矣而终不能行之于吏也终日计民生矣而终不能行之于民也终日弭盗贼矣而终不能行之于盗也所以然者盖台谏以进言为责条奏一入即云尽聀而条奏之行否置勿问矣部臣以题覆为事看议一上便可了事而看议之行否置勿问矣阁臣以平章为任票拟一定即为丝纶而票拟之行否亦置勿问矣即皇上励精图治凝神勤政日日览章奏日日下严旨而某事之能行某事之未能行其谁为还报皇上也者臣恐今日之患不在□虏不在水蔺而即在数百年休飬生息之赤子中也积病之根源不止于七年蓄艾之方断宜决于今日故毅然更始愤然力行臣敢以望之皇上焉敢并以责之臣工焉又云事例一途赀郎中贤者不少槩见而群不肖之徒一官到手百计剥民其害烈于盗寇其祸惨于夷狄朝廷所市不过锱铢小民所偿已踰巨万是本欲权为国计而寔以残我邦本矣况纳者愈众选者愈壅自乞恩穵选之例一停人人抵掌称快窃幸可挨年待选而岂知守候阙下者不铨数十年不尽则事例之说固上下交相为愚而止以流毒百姓耳何如一槩停止俟二年后果真见其无事例也而不可以为国然后再议复开未为晚也奉旨知道了乞恩穵选已停事例还照行该部知道 
　　十九日 
　　福建道御史李应升疏为缕欣民隐乞寔行宽恤以固邦本内云今四海之中稍留宁宇以供数百万军储者九鼎一丝全在东南半壁向使东南有事即欲问转输漕之粟岂可得哉故今日安天下之大机括莫如恤内地之民生民生之憔悴极矣言兴利而利未必可兴不如且与之除害徭役日重贫富不均一害也长吏贪残酷罚重耗二害也通家窝访株连诬謟三害也马户河夫破家荡产四害也盗贼充斥邪教勾连五害也抛荒虗粮陪丁?欠六害也里甲修理粮长辅办七害也俗吏防农非时勾比八害也白役下乡乘船骑马九害也势力投占私债侵夺十害也又有五反国家设预备仓以为民今佥粮里买谷以厉民而该部至欲括取平粜之半则郡国何以备水旱乎一反也祖制立保甲以弭盗今立汛地捕役以诲盗而议者尚申乡兵募召之说则耒耜不尽化斩木乎二反也侵欺捱狱而攀指平民以完赃预放工食而摉征民欠以抵觧三反也惩贪无法而转以土官进其阶察吏怙终而仍予州县肆其毒四反也诏书停格而丞尉朱票如飞讼师横行而南院十词九准五反也臣闻之飬马者去其害马此数者不去则民生之憔悴未有己时又云民方剜肉医疮完天启见征不暇而能完万历年间之旧欠乎该部明知无益姑免参罚然而朝廷既未蠲除人户日见追扰州县滑吏喜于株求营干司府粮房一纸行催即纷然出示佥差每牌卖钱数贯虎狼四出鸡豚一空公家未获丝毫胥役之腹已饱皇上试思前项旧欠与其空挂虗名民不见德年年搭帐终无完期何如下数行之诏明示蠲免以感格天意收拾人心有不鼓舞终事以输见征者臣不信也今四方多事议可从权不如查州县正官官评无玷俸未及期者悉留免觐早与题明免其数月之前营营于行李馈遗之费既可资地方之抚循亦可省长安之书帕岂非安民生之切务哉奉圣旨恤民除害全在有司尽职着按抚官严行申饬仍不时紏察贪吏以示惩警蠲免欠征并留兑朝觐正官该部即与议覆　廵按直隶御史彭鲲化疏为荐举地方人材荐礼部右侍郎张卯纪御史陈王庭武德道白飬粹开原道韩原善佥事马思恭郎中贾惟钥知府徐九章同知□梦齐奉圣旨吏部知道 
　　二十日 
　　贵州道御史张矿疏请逮观望退缩之臣内云黔抚王三善以孤军深入大方信陈其愚之诈降发回川兵而不用筑木城于宣慰司卒之师老财匮事久变生受抢落马中道被执噫抑何其闇而疏于计也三善之罪不待言矣独一时总督镇道诸臣平日享国厚恩则高牙大纛握符分阃俨然当军旅之重寄傥功成奏凯又将勒名钟鼎叨荣封荫受不世之殊宠乃何以大方深入之后二十日声息不通前无侦探后无救援又何以猡猓蜂拥之时进不能催锋陷阵退又不能捐躯赴难总之诸臣身家富贵之念重而除凶雪耻之念轻在杨述中以水火之见而成秦越之视在鲁钦马烱纪律疏于平日临难惟有退缩至张彦芳之托病规避罪更浮于二弁而尹伸辈之抱头鼠窜亦何颜以见梁思太方明栋于地下哉诸臣罪案台省论列多章臣似可无赘但明旨于镇道各官一则曰勘明具奏再则曰戴罪立功其于述中一则曰策励救援再则曰责令调度似以为诸臣之功罪尚未定述中之才力尚堪再鼓者则胡不引辽事观之也宁之败王化贞孟浪启衅其委任孙得功即信陈其愚之故智也其摩拳擦掌言战即郡县大方之故智也其不修守具即发回川兵之故智也况三善亲复戎阵直捣虎巢一旦变出意外身为囚虏虽其轻敌致败功难赎罪然以视化贞之望风奔走者亦微有间乃化贞逮而熊廷弼有控制无方之旨今若三善被执而述中仅仅以削衘处以听勘处岂总督无控制之责耶抑抚臣被执而督臣之控制犹为有方耶不惟无以谢三善且恐无以服天下之心矣今新抚臣蔡一复此时计已入境受事皇上宜立遣缇骑逮述中而致之阙下治以司寇之法至镇道诸臣临难已无固志将来安望效忠罪不容诛功何能立彼高出胡家栋等之覆辙俱在胡不一并逮治以为保命全躯者之戒哉即如空言骗官利口卸担之阎鸣泰□职原不为过而乃听其觧绶回籍逍遥昼锦致令说鬼说梦之曹郎借事偷扬图燃既死之灰又如陶朗先刘国缙赃银已经计部题准抵还军需然非严责按抚恐终付之逝波又如何栋如一案关臣梁之栋查勘已确尚未见作何追觧其完必至于朝廷之赏罚无权言官之紏弹不灵上下相蒙飬成顽钝之世界天下事尚可为哉奉圣旨黔省孤危事难遥度新廵抚官尚未到任杨述中策励调度并镇道各官戴罪立功俱已有屡旨了该部知道 
　　二十一日 
　　廵按陕西御史刘廷宣疏为荐举方面官员荐史文焕张九德邹遇宋盘梁应泽杨邦宪叚猷显陈应元李飬冲刘广生刘文琦吴飬源贾鸿洙徐绍沆马人龙吕逊翁汝进等　又荐举地方人材荐张问达盛以弘樊东谟觧经邦李应策王绍征史记事刘九经米助王建屏焦源清李元吉等俱奉圣旨吏部知道 
　　二十二日 
