<!-- { "loadSidebar": true } -->
　　总督漕河崔文升抚臣郭尚友等为神功参赞天地至德超轶千古鼎建生祠以隆百代瞻仰以崇千秋禋祀据卢凤淮扬四府呈为愿捐微赀以助建祠等情到臣该臣看厂臣玉住擎天金銮浴日埽逆如雷如电翼正为雨为露弘德无涯大功莫并体国民赤心贯于日月揆文揆武正气戴于乾坤兼之廉以理财公以行正敏以集事勤以经国明以任人妙因革之术施遐迩之恩其它在社稷无容臣等再赘唯是漕河关军国之命脉淮甸系漕舟?穸之咽喉官军士民无不感戴愿各捐赀于漕运孔道卜地建祠以快四方之观以垂永远之业具呈前来臣等敢不从舆情据寔上请奉圣旨厂臣擎天一柱贯日丹衷其定大典黜邪党鼎建桐封筹边惠黎种种奇绩即如淮安转输咽喉河渠飞挽委寔委任得人区画得利浑民沾被殊恩南北帆樯无滞功在诸计诵起闾阎朕心嘉尚据江北若府士民?卫人等谋建生祠以致厘祝具见乘彛之好如议行祠名瞻该部知道 
　　十六日 
　　山东廵按张素飬疏为王师屡奏捷胜恢复□转有期内称顷接邸报捷书三至□兵屡挫失利而归巢此频年未有之奇功皆仗我皇上聪睿性成英武神授妙奇谋于独断大张中国之威灵简心膂于成功坐致四夷之归命而厂臣以安社稷之心定灭虏之画方畧默授机宜悉符有凑合于军需无不用命之将士奉圣旨逆□倾巢而来失利而归累年积弱一旦振起皆赖厂臣计安社稷念切封疆方畧密筹无不投机之发纵转输接济无不凑手之军需故能使内外军士无不用命大挫夷氛建此奇捷朕心嘉悦览奏具见忠爱该部知道 
　　十八日 
　　河南道御史安伸为圣政唯新凯捷屡奏内称圣主中兴迥轶千古此唯天眷圣明赉心膂以赞内外而禁中之颇牧寔优故能师行克诘扬武威以剪夷虏而阃外之篱藩永固宁之捷书二至锦之捷书三至洵数十年未有之奇勋也奉圣旨□犯宁远锦城捷书屡至皆赖厂臣之功出颇牧于禁中壮藩篱于阃外元勋所属朕已明鉴 
　　十九日 
　　直隶巡按卢承钦请建生祠奉圣旨览奏厂臣报国心真匡时念切除奸党以清仕路筹妙略以肃边疆安攘之功朕所鉴知几南水旱相因输挽旁午厂臣多方轸恤加意辑柔使供应常周而公私不扰建祠崇报感德同准与举行祠名已有旨了 
　　二十日 
　　京几提学御史李蕃请建生祠奉圣旨览奏厂臣计安社稷泽满乾坤殊勋伟畧未易枚举至与几南梓里尤为轸恤多方薄税蠲征散财发粟将吏???醪纩之惠军民起焚溺艰师儒获弦诵之安?贾慰市涂之愿感恩图报自不能巳所请于永安门兴工建祠以遂厘祝惟与举行 
　　二十一日 
　　总督闫鸣泰请建生祠奉圣旨览奏厂臣猷炳匡赞功高安攘既已家祝户诵即如几南一镇轸部税则尪疲顿蓟恤戎旅则饱腾俱奋商贾辐辏于津梁子矜乐业于弦诵以至奸宄肃清金汤屹峙慈航利濊桑土饮醪其种种羙意朕所鉴知 
　　二十二日 
　　浙江廵抚潘汝祯疏祠功告竣奏圣旨据厂臣德被三吴这西湖永恩祠不日告成具告人情乐赴董理勤劳该督监能体厂臣德意安静不扰深可嘉尚 
　　二十三日 
　　直隶巡按卓迈疏请建生祠奉圣旨览奏河间祠已落成天津见在剙建厂臣元德永在乡邦垂之不朽择任祠官已有旨了　浙江廵按徐吉疏俯顺舆情奉圣旨据奏祠宇告竣万姓欢腾厂臣功德与西湖并垂不朽各官督理勤劳可嘉已有旨了 
　　二十七日 
　　顺天廵抚刘诏疏为公建生祠以永崇报等情该臣会同蓟辽搃督阎鸣泰直隶廵按卓迈梁婪环议照天下有非常之功德必有非常之崇报如予之奖赉赐之封荫铭之折彛垂之竹帛此报自朝廷者也下而缙绅士庶若远若近共沐无量之恩波宁忘有生之报称所为建祠焚祝仰瞻于万世者斯亦秉彛之好所不能自已矣今如厂臣魏忠贤白水盟心丹诚报主内而庙谟国是外而边计民瘼靡不殚精筹画毕虑经营孜孜焉以安社稷奠封疆安民生为悦皇皇然以问疾苦察利弊出水火为念捐私储以佐军储视国事不啻家事不遣邮符严禁勘合疲驿之重困获蓟平治道涂修建桥梁孔道之攸往咸利铺垫革而商贾怀出途之想山木伐而肘腋鲜伏莽之戎采石不扰闾阎民忌帝力封矿永清盗贼道无拾遗三殿告成不日百年旷典聿新此皆厂臣善体皇上制治保邦之至意克佐中兴外攘内安之弘功且知人善任制胜出奇遂使数十年未灭之奴氛先锋大挫三韩久沦之土地指顾全恢诚旷古罕闻而于今仅见圣明洞察已深岂臣等所敢妄揣其万一奉圣旨涿州地当孔道最为烦苦兼以河水泛溢屡年为灾厂臣计先国本念切民生禁邮传之驿骚弘桥杠之通济采石而属邑不扰封疆而啸聚潜消制治保邦安内攘外纯忠元功朕所鉴知这十三州县官民士庶公建生祠具知感德之诚祠名弘爱以示虔祝该道 

　　○七月 

　　七月初三 
　　直隶廵按梁梦环疏为微臣躬历辽地博访辽情敢设各欵为皇上陈之一曰议用辽兵职每细访辽情佥谓辽人生长本地习知举动凡遇寇入绝无惧色惟得坚甲利兵壮马无不争先杀贼以雪祖宗父母之仇即昨宁锦屡捷摧锋陷阵者辽卒为多也巳可灼见一曰议用辽将职询之行伍访之道路无不极口称辽将朱梅祖大寿左辅靳国臣何可纲为百战百胜之勇设立教场营屋一所深沟高垒若另选精兵时常训练闻警合哨出奇设伏随随伏贼向往迎邀夹击务一号令不宜互分名色俾得呼吸相通臂指联络一唯各将是命镇抚道帅从中调度唯责成功又何虑事之不济贼之不灭而重廑主忧哉一曰议设听差人马职经过关津各城每见兵士多有饥色衣不蔽体细询其故咸曰公差员役往来如织前差未回后差又拨人马连走日夜并无停晷米浆草料晨夕不沾唇肳且三月本色粮至六月尚未给领安得不饥不死即纔赴教场之兵亦在走差之中职所亲见不觉为之咽哽伏乞敕议各城战守正兵外每处另设听差兵一百名马五十匹专供差遣员役之用不许仍前勒拨战守兵马以致疲于奔命如此庶可以优飬士马又免于借口公差使赍扣克之弊一曰议聚义民关外以至宁远延袤二百余里止有前屯卫中前后沙河所四城可堪保障而城中官舍军民杂处余地无几今自锦城以东之荒城俱被□贼踏为平地民皆绝其依栖之所况今日筑室明日贼至而焚之民且以关外为畏途矣夫辽民既绝望于辽目下之队兵空伍将谁与补此后之恢复土地谁与共守耶是保聚人民为最急也一曰毁夷塔职至东关驿遥见岭上突起一埠高三尺许其形如虏奠所戴盔缨状甚猛恶不祥土人云是前朝东彛所筑以为界址固未必然但既有此谣传岂容留为口寔况堂堂一统夷虏明示标的于中华亦属未顺应请敕令该地方官即行析毁以绝其迹者也奉圣旨 
　　初五日 
　　直隶廵按梁梦环疏为公建生祠奉圣旨据奏厂臣竭诚报主视国如家豊功懋德普天同庆即涿州十三州县兴利除害缉盗安民砥道修平桥梁整餙其威风宏施无羙不臻这建祠额名已有旨了 
　　初七日 
　　直隶廵按龚萃肃疏为请建生祠奉圣旨据奏长芦南北两浙商人合词称厂臣功德巍巍未易殚述即煮海一事更蒙如天之恩民思捐摩永图报答寔舆情之不能已各准建祠厘祝并与守祠员役用垂不朽以彰大德着与做流恩祠该部知道 
　　十一日 
　　直隶廵按许其孝疏为剙建生祠据扬州兵塩道王行化呈详到臣该臣照得厂臣天生睿知地毓耆英一人忠荩光弥宇宙奂轮三殿勋盖乾坤藩驾行百姓享自然之德筹画处九边赖攘却之功稽军寔于营垒速蒭粮于转运措社稷有盘石之安轸黎庶于衽席之上寰宇之中无不仰其覆载普天之下孰不被其润泽矧江北乃四方幅■〈巾员〉之区圣祖汤沐之地人人蒙庥户户尸祝除已建祠外唯两淮岁课系边徼之急需各商输转乃国储之永赖且频年以来蝗旱相仍极为疲敝赖厂臣吁谟普遍石画周详吉地仰赖即一郡免淡食之嗟黔省增塩三军无号腹之叹持纲法严浮课潜踪清查库银奸蠹绝迹俾三?有来苏之望各灶安煮海之工孰非厂臣之力故感恩思报已沁入于人心乃建祠厘祝寔百倍于士庶者也奉圣旨厂臣功在边储感极市廛各?请建祠于淮扬孔道以祝厘崇报具见羙彛公情如议行该部知道 
　　十三日 
　　陕西廵按庄谦疏为公举建祠以昭崇报据榆林道杨嗣修等通详到臣该臣看得厂臣魏忠贤贯日丹心擎天巨手念念爱君清明疆围之洪庥平日俱集事事为国绸缪防御之吁谟无时不用年来宫中府中清查节省不下数百千万其于劳苦穷商蠲免宽恤亦不下数百千万且三殿告成于不日经始勿极三王就封于一峕沿途不惊其为豊功茂德真是超古轶今合建祠而焚祝敢具题而请命奉圣旨厂臣洪勋伟烈藏在盟府未易枚举建祠崇报舆情安能已矣准与举行及赐额名俱有旨了 
　　十六日 
　　河南道御史李应公云南道御史卓迈疏为士习积玩成风法纪堤防宜肃内称科场条例申饬已详无容职赘谨择其至要至易断在必行者列为数欵俾多士确然遵守庶几祛伪去真之一助一曰蚤印卷卷有之重迭有颠倒也忙则易乱宜令印卷官初一日为始某日印某处卷若干照案登簿照簿汇卷亲简亲封丝忽不漏插换之弊清矣一曰设栅栏就试人少护送人多互□则虞践蹈混入则虞雇替宜令东西胡□各设两层栅栏守以能干则喧乱之弊清矣一曰详编号号印临期错综同邑不列一行此成法也乃编书吏一落其手便弄机关密友□席呼吸可应宜先期令四所官会集至公堂一县之卷汇为一案一案之卷印以各号官自嘿简吏不得干则通号之弊清矣一曰谨受卷采花集裘皆吏书预认名字窃卷以授作弊之人也宜于受卷二员外将各官增点分收五经诸生亲交官为亲受即查何卷何名根究到底则试卷可以无出入矣一曰慎弥封各卷糊名之后只凭字号稍有逗留便多关通宜用弥封官手用印号亲押亲簿绝不假之书役完即封送监临则名姓可以无预泄矣一曰清誊录书手入闱各生多预授记号令抄填明楷夫既楷书矣而犹知其名线索一提何处不透宜令誊录官日逐掣分注定验收不许私换仍不许与弥封所只字交通对读诸生之劣等者非老则穉往往厌薄是设苟且塞责对读官峕峕董率则文字可以无错落矣一曰禁蓬厂方门以内贵介子弟预托执事官员各搭厂房先入住宿院门未启衿裾已盈可谓有法纪乎一曰核供给士子昼夜拈管舌干心苦而饮食粗粝茶汤虚应岂国家重士初意哉厨役减克良可痛恨宜于散粥饭时供给官禀监试亲验照号均给违者廵缉拿究一曰查夫设场内合用各夫率多窭人间有奸滑溷迹而供给所尤为藏匿之薮宜令供给官员细细查核十名互给有事连坐一曰严摉场闱往岁各役多有未点先入藏匿夹带宜搜空房隙地一人不容严为封锁俟抚院到日各官进后逐名严搜点进倘有犯者严鞫其为谁主使为谁窟穴勿以偶误姑贷孰敢舍生以狥利乎奉圣旨 
　　十七日 
