<!-- { "loadSidebar": true } -->
　　福建廵抚南居益疏紏提学副使锺惺百度踰闲五经扫地化子衿为钱树桃李堪羞延驵侩于皋比门墙成市公然弃名教而不顾甚至承亲讳而冶游疑为病狂丧心讵止交人亡行兵备道曾舜渔耳目如壅精神似愦纪纲在握岂容群小暗奸戎马是司未覩连营风肃据道路之口总疑窃铁左右之形殊多委辔奉圣旨该部知道　廵按直隶御史刘芳疏为荐举方面官员荐张朴钱士晋来斯行徐腾芳袁崇焕王庭梅叶震生乐济众刘复初张春刘诏赵谦程启南熊文灿曹尔祯徐从治贺万祚张国锐谭昌言黄兖孙毂王从义郭尚友焦馨余炼潘文王瑊郑茂华田生芝周士昌何应瑞张梦鲸唐焕孙朝肃李天经吴从诚胡佐邓??羙等奉圣旨吏部知道 
　　十九日 
　　廵按直隶御史李玄疏为紏劾方面官员劾开封府知府方道通保定知府魏尚贤兖东道徐从治奉圣旨吏部知道 
　　二十一日 
　　浙江道御史张纳疏请慨发帑金接济黔师内称贵州用兵以来转饷岁无宁日在楚省既竭全力以供其用在川省更带重伤以厚为援而督臣杨述中从中措办多方觧济即穵觧艰难心血呕尽幸无诎乏迨今师老财匮之日犹有十万押送大方而奈何尽付抚臣王三善之手一溃以后全军尽没身且被虏其恢愎自用轻敌寡谋识者蚤筹其必败也姑不暇论惟是此一饷也竭几年之经营连几省之积聚穷几千里之牵挽轻掷而为寇盗资此举朝上下所最痛恨者也兹时督臣纵退保贵阳而斗大孤城残毙已尽贮安存虽欲收合余烬为背城借一之图而赤手空拳何能起忍死重伤之众惟有粮饷充足始可果枵腹而回其生始可集败旅而作其气存亡呼吸间不容发己报至数日皇上既亦恻然震动急改勋抚蔡复一往救可为得人得着矣顾独于措饷一节尚无寔在昨者催觧楚饷特敕计郎将及一年而所催黔饷不过以觧过留抵之数支吾以应至川饷则毫无报数矣缓时如此急将何赖为今之计惟有千恳万恳急望皇上发帑且多发少发终湏一发诚不如早发趁此时督饷按臣丘兆麟出都之日给之数十万金以行俾其为遣将调兵之资缮甲利器之具庶简书在前镏重在后即省押觧之烦亦无愆期之虑外以壮新抚臣之气势内以觧督臣诸将吏之倒悬计无有便于此者又云皇上之慰留首辅也至再至三期于即出佐理而见首辅所恳请者惟此一事皇上诚行其言则危黔可转败为功首辅自然转去为就宗社安危之大计实繁于此奉圣旨元辅屡谕自能体朕眷倚至意请帑事已有旨了该部知道 
　　二十二日 
　　南京山东道御史刘??羙疏请早赐彰瘅大示劝惩以肃人心内称长兴知县石有恒死于吴野樵之手而臣直谓其死于叶朗生之党耳朗生谋为不轨石令首发其奸所谓深恨而欲甘心焉者也故吴野樵等未尝刼库而止于杀令盖意不在库也且朗生之党讵鼠窃狗偷比者从宜兴真州直窥金陵之语即无活口可质而开天元师之三印固在也乃转设为抽豊之说则其党脱卸之词耳臣思朗生之逆非减于东省之妖贼也东省诸臣待其变而仅胜之石令乃先其变而图之待其变而胜之受赏先其变而图之者不录岂有恒之死为自取贼杀乎观其挺然骂贼者堂堂数语足对天日是宜加殊宠以作忠义之气者也故曰有不可靳之恩若贵阳督臣杨述中当抚臣王三善奋不顾身直入虎穴羽书捷奏举朝生色使述中能与之恊心成功易易耳乃援兵不发也而饷亦不转矣饷不转也而河上之舟楫亦不具矣三善能以空腹之疲卒鏖宿饱之猡猓乎述中未得诿之于不知也无论正月之初即有流言逓布南都而述中亦自谓久无塘报矣岂无塘报而可坐待之乎使三善果被陈其愚之诱而败乃诸道将固无恙也岂独先觉而旋师者耶盖三善揣督臣必有接应更不再计耳是三善愿督臣之更为后图而同有其功而述中泥于初计任三善之独当其变也且黔中之督抚犹辽之经抚也辽则当我之败而靡黔则当我之胜而妬败而靡者不敢敌贼胜而妬者则几于助贼也故曰有不可宽之法奉圣旨已有旨了该部知道 
　　二十四日 
　　督理川湖贵粮饷御史丘兆麟疏劾湖南道程寰上湖道钱时俊下湖道潘澜奉圣旨该部知道 
　　二十五日 
　　云南道御史李先春疏参词臣翁正春赵秉忠内云先是臣同官刘璞有遵祖制酌时宜一疏内谓词臣萧云举饮河已满而以止足之谊讽之乃云举果闻言返驾矣正春生平久不为公论所容视云举为甚臣即不必诵言苐其资其位固与云举相当岂云举不可出而正春可出前此之正春不可出而今又可出乎夫正春已官秩宗所未登者揆席耳顷岁枚卜七人而不及正春岂其无说则正春一生已蚤断纶扉之梦此一出也将欲何为赵秉忠蒙面而来为臣同官黄遵素直剌隐肠不胜心胆堕地始也出揭以自文既又哆口榆关事以自炫譬之嫫姆为人掩鼻乃更多施粉泽冀以悦人识者固己嗤之其最可鄙者尤在凂人委曲求容几令闻者欲呕衷肠若此骨力谓何抑何其宦情之太热也视周应秋顾际明辈之闻言决去竟何如哉夫皇上于讲读诸臣所为虗心而听受改容而礼貌之者为其进礼退义凛凛于风节乃一则老惫而奔波千里一则弹射而颜甲十重皇上亦何爱此潦倒顽钝无礼无义之臣可望有格心之益乎哉又云督臣之推李瑾去矣而高第之求去矣夫枢贰非养俸之官岂其从前作梦今始醒耶使封疆事人人规避若此究将谁任且自有辽事迄今尚未见杀几督臣何动辄畏死臣谓不推督臣则己推则正当用高第使其以乡井之念坚其为君父守封疆之念不当明听之去者也又如寺臣林熙春臣见其入朝喘息不己步履艰难赋归来而友松菊此其时矣而熙春未尝言去夫雍容尊膴之场挥之不去鞅掌经营之地招之不来国事倚毗无人仕路几无劲骨此年来通国狥私灭公之情沉痼不疗可不大张明断昭示进退以为振聋发瞶之药乎奉圣旨大臣各有品望简用方新且居官既无可指陈不得以空言讽逐该部知道　浙江廵按御史田唯嘉疏劾嘉湖道王継曾奉圣旨该部院知道　顺天廵抚右佥都御史邓??羙疏参蓟州兵备道邵可立蜜云道叶震生奉圣旨该部院知道 
　　二十八日 
　　山东道御史宋祯汉疏称登莱廵抚袁可立指斥已鲜完肤尚宝司少卿曾用升点缀殊多责备乃两冐温纶而后竟未闻补牍以陈笑骂由人徘徊恋栈不亦羞节钺而玷清华之甚耶至部属马鸣瑞刘継孔陈明晰等赃迹败露显有据凭而犹未见按法处分直穷到底或逍遥于四牡之遗或觊觎于一线之留士类共羞官邪奚警臣所谓去邪之法当迅也抚按握激扬之柄脱一方官毗政则不时当即参处无待旁观启当局之明所以贞宪度也讵比年以来每见物议已喧于长安而彼处尚赊夫白简姓名以罹于考功之法而地方尚未封瘅恶之章者夫察吏之地按抚最密迩而不蚤紏正至今相远者得以先发则于事体似舛率属之权抚按最重有权而不慎把握至令居中者为之代操则其事权转轻宜严饬一番俾各多方密访按月精核庶几无媿纪纲之命吏乎臣所谓紏参之职当明也今一缺蓟督筹蹰月余无可为代竟以停推暂结其局再缺辽抚见在多人无肯为任竟起数千里之旧抚应之则是布列者皆自处于无禆缓急之人国家从何淂其一臂之用哉至中枢何等重地枢贰何等崇阶而怯任见讥者既相継卸担避去雅望新推者复未闻叱驭来偕致令羽檄交驰之会一切机务专赖一人之拮据不惟独劳可念犹恐独虑难周则见缺一员亟宜就近择有猷望者推补庶可朝奉命而夕受事臣所谓急公之谊当重也奉圣旨该衙门知道 
　　三十日 
　　云南廵按御史罗汝元参提学副使林士标内云士标五六七言自负晋安之风雅上中下等亦堪衡鉴于天南唯是心大浑融未免事多旁代香火之情过厚故众人舆瓢而趋佞幸之窦失防故群小相缘为政即举近日二事堪怪滇南诸生青楼宴饮不转瞬打剥席卷而归红轿亲迎争属目抛砖揶榆为快似兹儇薄败群正宜诛锄非类闻今岁考取入学较昔更大逾涯岂真朴棫作人可是良楛莫辨无怪外议纷纷佥谓宫墙龌龊为本官计亦宜以去谢人言矣奉圣旨吏部知道　浙江道御史房可壮疏定黔师失利之案内云文靡武衰黔事已坏而益坏兵散饷绝救黔已难而益难问谁握阃外之成筭则王三善者有垂涎上赏之念而不能谋周于身问谁司居中之调度则杨述中者有齮龁同事之心而不知祸贻于国故论一蹶之败三善虽罪不可以掩功论三载之劳述中即功不足以赎罪然总而论之昔辽之经抚不和已成逝波莫挽今黔之督抚不和至满盘全输覆辙相循纪法荡然恳惟皇上独持干断立张国法特颁严敕呵责督抚道镇等官姑分别削级戴罪立功俟有成绩方准复职奉圣旨己有屡旨了统候勘报另议该部知道 

　　○三月 

　　三月初一日 
　　四川道御史谢奇举疏为先朝遗奸动摇国本济恶余孽手弄神枢内云先帝久迟未立诸臣后先上书皆留中万历十九年工部主事张有德以册立仪物请神庙震怒廷臣力争不得首辅申时行托故不入阁阳附名次辅许国王家屏公疏申救而阴投密揭自异内有臣每见诸臣但有言及者辄喻止之臣在阁时同官亦未尝言及臣亦以为未可等语当是时举朝之言轻而时行之言重举朝之百可不能当时行之一未可未可二字与唐时奸臣陛下家事一语何异时行之心尚忍言哉赖神庙圣明下其揭礼科时行心急嗾所昵胡汝宁欲乘揭未发抄计取之汝宁遣家监宋九佯为好语赚给事中罗大纮观而袖之去给事中恚甚汝宁复自外至拊其背曰太仆少卿非羙官耶给事愈恚于是发其揭者中书黄正宾杖矣攻其奸者言者罗大纮削矣邹德泳几拟杖随削矣君尔忘身者次辅家屏五上书休矣时行内惭见举朝共击无颜立朝绅之上乃请罢归归虑有后患复改刻其揭以示人真情愈露嗟乎迟先帝十年而后立者非时行未可之两字乎然迟十年而终得立者非赖诸臣共击之去乎倘时行不去大事犹未可知也令时行而在何面目以见皇上即今己死亦何面目以见先帝夫是非不同途功罪不两立杖削诸臣攻密揭者既已国本起则造密揭者不当以倾危问耶此关系社稷何等事挺击进药二案已经处分忠臣孝子犹追论不己倾危社稷如时行乃任其窃荫盗谥袭庆承休又任其弗类之子申用懋使机械而弄神通尚谓有国法乎用懋以伊父事败被论回籍隐匿吴门原不在建言岂起废之列巧缘出山骤进今职先是以三千金买一科臣荐而事露大计烦言无处容足窜伏南都清议共弃近又托名赍捧垂涎节钺见钻求路断夤缘计穷乃倒行逆施谬陈边议欲借纸上之空言躐取建牙之重寄夫筹边半世百战身经犹恐奇正变化机难预设岂有口厌梁肉身曳文绣足未履边目不见虏虗拟悬断道听涂说遂足为万里长城哉即用懋亦非不自知其不能辨也特以密揭隐恶时时怀门族之忧不置身津要则其打点干辨不神不借言边事则其站立脚根不稳奉圣旨辅臣名品久定岂得追论轻诋申用懋才有可用亦不必苛求该部知道 
　　初二日 
　　廵按直隶御史刘重庆疏参大名兵备王应干荆棘生心甲鳞徧体险巇如山川毒狠比蛇蝎拖泥带水则金玉之词臣可蔑露爪张牙则执法之绣衣可嘲其见事风生百计以图焕者又其剩技矣奉旨吏部知道 
　　初九日 
