<!-- { "loadSidebar": true } -->
　　十一月戊子雷贾似道上表引退其畧曰臣独念平时怙一是而众嫉起守公法而私怨丛绵力不足以胜弊奸血忱适足以来口语熏心忧畏无嵗不疾必指牖下以为归最后先皇帝鍳临责切以臣之谨虑而从之者将许以终事而退拟俟有请而飚御已賔天矣哀号擗踊痛不得以身代也恭遇陛下正干位继离照访落小毖之时惟当奉恤钦若一委而去其于凭几之言宁不有负是用恫身屏息以俟复土登祔之后乞此余生归老闲寂亦曰先帝之终陛下之始揆之臣心固已粗谓两尽无何还越意可奉轻轩以闲居安菟裘而终老矣陛下眷意殊特召趣纷至朝绅貂使交彻于道奎札勉谕日每十数终复动以先帝之恩临之以东朝之防叔父之重将命勉督不置暨后叨授节侍经之幄必谓上相印憇赐第则留京犹越也由是儆若以往无敢差池宣对未几再覩迁播臣于是时凌兢欲仆形躯精爽皆非己所得有顷之又罹霜露之病证状与常时殊众医相视愕眙自分永陟今古臣推其故殊在于溢物盈则人厌之人盈则天厌之臣可违天而不自厌之亟请削公师极品而陛下从之无难则圣固以灼见于此视疾宣问趣防频烦必令少安东第而后造朝又浃辰扶曵倾欹瞻觐殿陛陛下怜之而见者莫不共异之夫以攘臂下车已窃羞为士者之笑冯妇况于膏上盲下可不危二竖之逃秦缓乎又曰戊子之夕雷发非时其占曰大臣专政臣讵可偃然而不知天威之当惧乎臣在先帝时屡有天时难必人事好乖之説臣亦尝告之陛下矣今天且厌之陛下欲不承天意得乎臣本欲更俟陛下视事之时有请兹若有以廹之者遂不可缓欲望圣慈亟从所请免至再三有具文取进止上不之允乃以来章缄之且批荅曰予恃师相如心膂非特左右手然风采犹昔骇闻驾言亟以亲笔导意兹又复来奏为之叹不能已又周公之诗曰恩斯勤斯师相之勤劳于予父子者惟天惟祖宗照临之久矣予曩于侍侧耳熟焉今又日亲相励翼期于亹亹者固不待周公自为之声言也苏辙之賛韩曰天之生是人也将使之任天下之重是宜终自处乎忧患之域而行乎利害之涂矣予每以辙为知言今举以方师相之劬瘁师相不以予为知己乎乃戊子之夕天若儆予为届练期哀慕不寕方将与师相共圗所以侧身销变尤未可舍我而去也前书转意未白兹亲染翰并置来奏湏止嗣音幸体至意叶梦得亦上表乞罢相上不允赐诏曰朕惟雷主阳君之象也神光流于天道至教所以儆戒躬敬怒畏威夕惕若厉以干天和在易之震曰恐惧修省于益曰迁善改过寔頼旧学良弼训于朕志卿有协恭之谟有思职之勤若天棐忱惟旦暨奭其济乃述必大故事引爕调之愆朕闻淳熙之诏有曰一人有过岂宜移寘大臣克谨天戒廸惟祖训是宪卿其陈善格非正朕不逮仪圗消沴导和之实矧内外治孔殷懋思时几相饬之义毋复有陈所请宜不允














　　咸淳遗事卷上
　　钦定四库全书
　　咸淳遗事卷下
　　四年【戊辰】春正月
　　闰月戊辰大风雷雨是日杨淑妃降生皇子上乃降徳音告中外曰朕以菲质嗣宅绵区天地祐我邦家实兆无疆之业祖宗施于孙子永垂有道之基每寅念于继承曷克臻于蕃衍乃嵗当丰茂时属泰亨先鳦至以应禖繄熊占之叶梦积善必有余庆夙着天庭命吉在厥初生是膺帝祉维诏王居门之月后烈祖流虹之辰居然诞弥允也显相【缺】太后之乐将侈爱于緑车耸国人之观竚备仪于朱芾夫重嗣续者礼必具举辑荣懐者泽必旁流丰水贻谋仁已深于数世孟春行庆惠斯徳于兆民式契驩心肆颁宥典以笃非常之祜以覃大赉之恩降诞皇子依典礼可降徳音云云于戏华封之请祝者三胥有多男子之望皇极之锡数维五是亦作父母之心聿同浃洽之霑共庆延洪之盛
　　元兵围襄阳守臣吕文焕告急于朝诏遣髙达赴援赐奨谕曰朕惟总士卒之重防九重之严非有重望孰寄心膂卿以忠义见称督励将士往捍上流敌忾为多兹乃委以此任卿其亟往勿替朕命
　　贾似道上表乞廵边上不之许降御笔曰朕以凉菲统理万方率惟师相一乃心徳力任天下重用底于治兹覧来防遽以上流之行为请师相一忠体国靡殚于勤图乂思艰尤见大节然师相岂可一日而轻朝廷经制西事当在庙堂自泉流濒以感于天下今军国大务丛于师相之身坐运胜筹用师袵席师相平日计之熟矣谢太傅指授未尝临边处置得宜千里之外应之何以逾度逺计为辞况我朝制度未闻以辨章廵边正不可以裴度出使比也师相其深长思之虽跬歩之近亦不可舍去谨勿复请以重朕忧
　　叶梦鼎上表乞归田里不允赐御笔曰师文王之大国五年必为政于天下朕临御愿治于今五年此正天命至难谌之日民心防常懐之时君子小人消长之机中朝外敌盛衰之一念及此凛如渊氷丞相受先帝之殊知有大臣之雅量爰自旧学登于上台仪刑百僚箫勺群慝辨章元老总提宏纲二三股肱叶规同力延英盛夏方欲讲天下之事科防秋尤宜先天下之忧舎而去之谁与领此趋进有度精神煜然何嫌何疑欲解机政畏天命而悲人穷聚君子以强中国尽展所学弼予一人不但为政于五年亦永右弼于万世幸孚隆睠勿复再陈
　　诏行科举曰国家用儒之效与三代比隆朕绍休圣绪于今五年粤若恭黙之时亦既选士未遑亲防兹将进于庭而问焉恭惟仁祖临轩之初太史奏云瑞名臣軰出施之事业硕大光明朕甚慕之先帝道乆仁洽凡今宗工献臣莫非丰水涵濡之泽燕贻我后頋惟天下之才无穷长育而新美之亦有无穷之用思昔敷纳以言明庶以功兴贤举能出长入治所取皆有用之实爰自以文设科视古寖异然经术词章所以觇济时之蕴徒文乎哉学问粹而器识宏其文浑厚雅正实用于是乎见朕既临雍表章儒先首崇善化以风四方矧景运维新叶于五纬聚奎之嵗尔多士其必跃然兴起矣盍饬操履以培其本明理义以浚其源勿事穿凿以称作人之实意羣有司尚亦公尔考择明尔鉴裁俾抱负器能之士惟朕时举庶得贤立太平之基式克廸前人之光其率朕志无斁
　　冬十月上临轩亲防试进士其试题曰天下之生乆矣防古之初绍天阐绎由皇而帝由帝而王岂不同条共贯欤而其大经大本率惟自身而家自家而国其事可得闻欤人有常言天下虽大治之在道四海虽广治之任心夫自道心一语舜以命禹实为千万世人主之心法根于其心发于其政仁义礼乐皆其具也当此之时则至治已曰善为化者其道宻庸其功同大大道为公其是之谓同欤三代令王同得其全治之所由粹汉唐诸君同得其偏治之所由驳或粹或驳吾将安考道不行千载无善治道不明百世无真儒而群圣人之道仅载之空言岂心法不而治法随之欤惟我艺祖以何物最大质之元臣上接三圣心之印洞开诸门正如我心用肇造区夏丕式于后之人朕获承至尊休徳廼念为君之难望道未见顾惟万一宗异情同理思与宇内共臻斯治然志洽而未治躬化而未孚其故安在欲省赋敛而官与胥为蠧民是上泽壅于下流而莫之省忧也何以厚民生奸者舞法贪者壊法便文自营非为公家忠计者也何以饬吏治见大夫无可使者深诏执事非不荐人才也应令者多序绩者鲜抑徼幸之门戢浮竞之俗非不正士习也而一私纒绕攘攘熙熙利往利来朕独安取非不尊屏恶也今或以随声是非为公论以纵释有罪为可喜非不贱货贵徳也今或隂事于牟撷或尝试于贡奉是人心独未尝古也闗楮本以权钱也弊轻多奸是奉吾诏不谨也今或官涎益馋有因之以为利者矣推排本以平赋也旦暮吏来吾乡并縁为奸今或强宗巨室有不可问者矣兴言在兹未烛厥理朕所为祗祗兢兢夙兴晨虑于今五年每下诏书凡以为民而未有恩志岂朕之心然而千万人之心未之或然欤心犹慊于道故未能措时于理欤昔孝祖龙飞防士首及于循尧之道期于不下堂而治欿然于古之弗及必于综核名实为大务此朕家法也繄欲立治以道立道以心举事事物物一是为实之归以庶几乎二祖之道徳风烈何若而可今朕详延四方之士始防于廷子大夫其据古以对靡有所隠用宏理本朕将亲覧焉是嵗廷对之士五百三名擢陈文龙为第一各赐出身有差
　　上以边患召沿江安抚使朱禩孙赴阙引见禩孙上殿奏事上曰卿此来专欲以蜀事付卿禩孙奏臣职在驰驱敢不东西惟命上曰当今财用甚为可忧禩孙奏曰祖宗时以全天下事力备西北二边渡江以后半天下事力备三边今日又以东南一隅之地备四边事力可知上首肯复问曰蜀中境土如何禩孙奏曰六十余州今止有二十余州所谓二十余州者又皆荒残或一州而存一县或一县而存一乡古人虽一成一旅尚能祀夏未尝有不可为之事然曰兵曰财一无所出内则仰望朝廷科降外则仰荆阃应援内外脉络相通臣方展布上曰然朕甚以蜀为忧欲复版圗得以无负先帝付托须卿一行禩孙曰陛下率宁人疆土忧顾如此臣敢不鞠躬尽瘁尽力以为报塞至于成败利钝虽诸葛亮尚谓不能逆睹臣亦岂能自必惟知尽忠而已上曰云项清居如何禩孙奏曰项已防并入成都今惟清居最要须是清居防去然后渠广无忧夔路方可捍蔽上首肯曰卿为朕一行旦晩便出命凡有申请卿可禀平章奏来朕当从行
　　五年己巳春正月皇子赐名降制曰受祉【缺】于子莫先名爵之荣立爱始于家莫大宫闱之庆荷皇穹之锡羡肆上圣之发祥属逢嵗籥之周爰廸邦彛之懿其颁賛册以告昕庭皇子赐名昰体性茂淳识知岐嶷金相玉质早占硕大之祥络襁绮龆日奉怡愉之乐惟礼有册名于外寝更宜屏植于胜衣暨考我朝之彛昉自神祖之盛初带韣而祝式应于宫及在襁而封廼授以节盖履常之兆载夙建侯之仪斯皇朕思宗庙之尊培本根之辅是用差谷旦锡嘉名言纁斯裳亲秩杓星之位有鞗斯革陈仪夀轸之都封国若予之初与邑介尔之禄繄累圣之泽太母之慈衍厥庆源裒时茂渥于亲亲之重社稷兹率厥常防防以御家邦必授之职有俶宗庙之建尚加徳器之成祗对荣懐永绥福履可授检校太尉武安军节度使益国公食邑三千戸实封一千户丙子叶梦鼎去国
