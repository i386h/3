<!-- { "loadSidebar": true } -->
　　钦定四库全书　　　　史部五
　　咸淳遗事　　　　　　　杂史类
　　提要
　　【臣】等谨案咸淳遗事二卷不着撰人名氏宋艺文志不着録惟明文渊阁书目载有此书一册核其词意疑宋之故臣遗老为之也其书于尊崇锡命诸政典纪载颇详并备録学士院所行制命之词而朝廷大政乃多阙畧不载或兵火之余收仅存之案牍排比成编欤然其遗闻琐记多史氏之所未备虽识小之流亦足以资考订而明鉴戒也考度宗咸淳纪号尽于十年而永乐大典载是书自即位改元迄于八年而止尚缺其后二年不知何时散佚其文字亦多脱误不尽可读以宋代遗编颇存旧亊外问絶无本不可竟使之湮没谨厘其文编为二卷备史籍之一种焉乾隆四十六年三月恭校上
　　总纂官【臣】纪昀【臣】陆锡熊【臣】孙士毅
　　总　校官【臣】陆　费　墀













　　钦定四库全书
　　咸淳遗事卷上
　　景定五年甲子春二月辛未雨土行都大火时大元世祖皇帝之至元元年也秋七月甲戍彗出栁芒角烛天长十余丈自四更从东方见日高方敛如是者月余杨栋谓是蚩尤旗非彗也遂遭论去国己夘丞相贾似道叅政杨栋同知叶梦鼎佥书姚希奏事上曰彗出于栁彰朕不德夙夜疚心惟切祗惧宰臣奏曰陛下勤于求治有年于兹宁有阙失寔臣等辅政无状所致上贻圣忧臣见上疏乞罢免可以上弭天灾上曰正当相与辅承阙失止囬天意台臣交章言星变灾异皆公田不便民间愁叹不平之所致乞罢公田以荅天意贾似道亦丐辞右相位上曰言事易任事难自古然也使公田之説不可行则卿建议之始朕已沮之矣惟其上可免朝廷造楮之费下可免浙西和籴之公私兼济所以举意命卿行之今业已成矣一嵗之军饷仰给于此若遽因人言而罢之虽可以快一时之异议如国计何如军饷何卿能任事亦当任怨礼义不愆何恤人言卿宜安心毋孤朕倚毗之意于是羣议遂息先是都漕刘良贵浙漕吴势卿陈尧道曹孝庆合奏限田之法自昔有之置官戸逾限田归并飞走之弊囬买官田可得一千万每嵗则有六七百万之入其于军饷沛然有余可免和籴可以住楮弊可以饷军可平物价可安富室一事行而五利兴寔为无穷之利上然之似道遂以自己浙西万为公田倡嗣荣王继之赵孟奎以自陈投卖自是朝野无敢言者初议以官品逾限田外官买之除二百以下者免余各买三分之一立价以租一石者偿十八界防四十楮不及者减价数租多则银绢各半又多则度牒告身准直登仕郎三千楮将仕郎千楮校尉万楮承信郎万五千楮承节郎二万楮安人四千楮孺人二千楮于是浙西六郡各有専官平江则包恢成公防嘉兴则潘墀李补焦焕炎安吉则谢奕赵与訔王唐珪马无演常州则洪穮刘子庚镇江则章坰郭梦熊江隂则杨班黄伸并俟竣事各转一官守臣并以主管公田繋衔其公田每嵗秋租输之官仓特与减饶二分或水旱则别议放数其间毗陵澄江一时迎合止欲买数之多凡收六七斗者皆作一石及收租之际元额有亏则取足于田主及归附以来元无底籍田主又将止収四五斗者抵换元卖田数以致米数不敷遂成抛荒遗害农民迄今嗟怨
　　冬十月忠王即皇帝位是为度宗诏以明年为咸淳元年诏曰皇天眷佑下民而作之君王者改元视始而正其本朕以菲质获承至尊防不在初永爲嗣德之义悠未有艾益谨继防之谋蠲贡式以清化原施旷防而导和气内则収召众正以立邦家之基外则抚循三军以固封疆之守期底寜于方夏用固毖于成功率循旧章靡遑他务将更端于嗣嵗用改厯以纪年永惟冲人祗遹丕宪奉显谟而纉服寔同奠庙之初躬达孝以尽伦爰法寿皇之制况咸平淳熈之际皆泰和极盛之时乃辑嘉名式新纪厯庻几咸乐利而致天下和平之福一风俗而延运祚长逺之休嘉与函生共陶圣化其以明年正月一日改爲咸淳元年赦文曰帝王统羣生寔任抚绥之寄春秋正五始况承付托之初仰惟先皇丕承前烈缵绪十有三圣光绍寜宗享国四十一年逺继仁祖子民若保事帝如临以江海之量容羣言以雨露之仁渗漉九有时和屡格敌难乍消日引月长乆于其道蚤朝晏罢遹求厥寜圣躬莫殚于焦劳冲遂愆于节适兴言菲质共侍宸廷解匪遑所期日间抱弓何及讵意天摧惊闻凴几之言俾奉纉圗之重恪承恳极勤抚多方创钜痛深且嬛嬛而在疚投艰遗大尤懔懔以弗胜惟天地之德好生惟祖宗以仁立国矧属君临之初政式循覃霈之旧章可大赦天下云云于戏天付有家在予必稽谋而疾敬德父有天下归于子惟永念而弗弃基庻能慰六军万姓之同心于以荅中国四裔之望治尚頼忠贤硕辅文武百僚叶济康功共扶昌运
　　翌日降内批曰予惟章圣嗣统之初复秦王官爵盖太宗意而章圣克承之故济王生前之官先皇已自追复而有未复所赠官爵乃留以遗后之人即章圣践阼赠秦王大师中书令之典也所当继志以慰永懐可追复元赠少师保静镇海军节度使仍令所属讨论坟茔之制目下増修余照先帝端平元年六月十二日指挥【按通鉴宋寜宗嘉定十七年史弥逺矫诏废皇子竑爲济王而立沂王子贵诚即理宗也又理宗端平元年太常少卿徐侨尝侍讲开陈友爱大义帝悟乃复命竑官爵有司检视墓域以时致祭】
　　又降内批曰恭禀慈训先帝尝欲照故太师崇宪靖王加两镇防数于太师嗣荣王治命不可违也令学士院择日宣鎻降制其制曰朕初绍丕圗恪遵慈训棠棣孔懐之爱仰沐先皇行苇内睦之仁孰加叔父抚绍熈一时之令典有宪靖拜节之殊荣曩友则其兄防未酬于素志言犹在耳令爰属于眇躬如对咫顔用孚羣听具官与芮聨晖皇极【阙二字】縂磐元王帝弟之最尊多阅义理河间宗室之大雅独备温文厚叙亲贤时维昭著耸民瞻之赫赫莫重建旄训公族之振振有华袭爵式相好矣礼亦宜之粤予宅揆之初追感尽伦之义承而弗德望而弗至恶乎用情敬其所尊爱其所亲庻几达孝况承治命具有旧章是用端防涓辰扬庭涣号衮衣赤舄仍冠槐司寳甲雕戈加崇将膺组不移于泮水新麾増焕于云安顺考邦彞三公乃兼两镇特优宗老累朝不过数人并衍爰田申陪真食敢望驭贵惟以笃亲于戏稽汉制之兼郡连城用彰殊礼慨唐宗之大衾长枕能不怆懐式示蕃厘以绥茂渥可特授武康寜江军节度使依前太师判大宗正事嗣荣王加食邑一千户寔封四百戸尊谢皇后曰皇太后宫曰慈福太后兄谢奕封郡王侄堂塈垕皆节度使
　　立全氏为皇后后理宗母慈宪夫人侄孙全昭孙女其制曰王位在德元所以接千嵗之统后职聼内治所以形四方之风朕肇摠乾纲仪圗坤载文王爲世子问安尝共至于寝门太姒嗣徽音思媚益仰承于京室禀奉慈闱之命延登中壸之贤涓选刚辰诞扬涣号全氏冲和而淑茂懿敏而静专【阙】圗史之遵动中佩环之节仰惟圣父谨择储妃兴懐慈宪之家我之所自出爰得元良之配因不失其亲袆褕粲入觐之仪衿帨盛来嫔之礼天作之合人无间言而能谦毖自将柔恭有恪寒温随甘防之适夙夜期警戒之成汉观锡名钟在太孙之爱唐宫临藻増多慈母之欢朕丕绍帝圗敬敷明则怡怡愉愉而奉太后兹惟即位之初雍雍肃肃而惠宗公端属御家之始矧明扬于亲训仍申谕于躬谓子事母妇事姑既无违礼则男正外女正内当举上仪加重翟以玉笄范盘螭于金玺式遵隆防茂建鸿名于戏朕承长乐之顔后则佐馂于东内朕奉清庙之祀后则亲蚕于北郊闗睢有正始之基葛覃为节用之本顺夫隂阳之义则家理侔于天地之行则物宜庸基化原永绥福履可立为皇后仍令有司择日备礼册命
　　贾似道为山陵使防理宗梓宫渡江殡于绍兴之殡宫似道自上即位累辞相印至是遂归绍兴私第去之后三日上遣都官牟濚赍御笔宣谕促还其书曰予夜不安枕未明求衣专俟师相归处分万几之事今兹三日矣所降谕防今差牟濚用致予意勉促师相速囬宜谅深毋事臯缓继以似道未至复命陈昉再赍御笔宣促其书曰师相镇安夷夏绥抚生民怡然泰和之世今师相舍机政而归锦里谁与予膺镇安抚绥之任此岂泛泛悠悠越日与时从臣犹未有的囬之报更命陈昉亲行代予勉谕师相速还朝堂至意所在幸兾矜体两使既至越似道犹辞不已复奉表囬退相印丐祠然后敢还上欲其囬乃曲从之降内批曰贾似道援引故事毅然去国极力勉留累防恳切渡江归里其以数从臣宣召者亦既至再亲笔由庚置徃者日不下六七端殿从臣朝列今已八遣囬阙之期未闻纳禄之请随至所頼师相力勉陈诣又必以得祠为期予亟欲师相之还朝姑为雅志之是徇可依前太师镇东军节度使魏国公醴泉观使兼侍读仍奉朝请令学士院降制上又遣近臣同福王至其第邀请及制书至越似道又奉表辞太师上复不允遣使赐御笔曰师相盛烈元勲允合维垣之显拜高懐雅志今因宅揆而力辞陈请甚坚执谦难夺予惟成王初政方有頼于经邦周公为师曾何嫌于作辅至勤累防再徇陈辞虽重咈于予然愈成于厚德姑仍旧品益壮贤猷式慰仰成弥深嘉叹似道奉诏再辞乃从之将入朝闻有防令百官班迎于郊似道又上表固辞上望其来乃降内批从之其文曰公衮来归朝绅迎候羣臣有请宜遵仁庙之旧章师相力辞且援先朝之近比欲成谦志宜徇忱辞于是似道始入朝既至有防师相谒吿日不请归班令閤门独贠引见似道闻命又上防力辞上乃许以谒告日仍举朝仪遂降褒谕诏曰惟冲人之凉菲倚师相以经纶洊秉台衡益隆朝栋笃前人光烈作周孚先暨乃僚同心惟説纳诲资良猷之忠告慕庆厯之盛时欲推车之必行若和羮之相济此开忱布公之道而集思广益之规頋机务贤劳或俾当于谒告则疑丞佐列宜无废于在朝嘉叹昌言亟从来请既见乃再拜右丞相降内批曰师相忠存体国志切爱民比造阙庭来防经幄国势底定人心翕孚予惟机务不可以久隳朝野佥期于再入合延新命严肃具瞻师相可依前太师右丞相兼枢宻使魏国公仍加防令学士院日下宣鎻
