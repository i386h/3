<!-- { "loadSidebar": true } -->
　　已夘以江万里为左丞相其制曰国家所以兴尊师而重傅冡宰所以立佐王而经邦闻昔上公廸予明训曰若稽于祖则胥对秉于国成猗我泰陵号称盛际三贤谋政推重徳以总宏纲二人同心维名臣而居左辅睠时求旧视昔承休聿符考卜之谋暨登厥典之望诞扬賛册敷告大庭具官江某髙卲而懐忠魁宏而廸哲其为人好善有忧天下之风将以道觉民有思匹夫之志克笃贤人之蕴简在圣考之知贻厥孙谋访予落止尚记衣冠从游之伟再陪帷幄决胜之筹尔有嘉谋嘉猷我其立政立事上下勤恤夙夜浚明告孺子以微言皆无逸七月之戒诏长者以理效犹神爵五鳯之时用则有成灼知厥若岂予防克谓督弗忘成汤初年盖已得仲氏吕尚既老盍入相有周矧元勲尝暨于乃僚而国人亦望其来相体特勤于加旅式遄其归义有頼于同舟实相以济维大人之能文乃平生之素志徳无朋比无援其矫哉不倚政为师教为友其休焉如容防哉乃言观其所丽是用登之端揆賛我辨章次乃分隶于治机总持乎枢柄爰陟文阶之峻同陪表海之封丕绍前闻允副兹选于戏太平之辅常思为国以持盈有道之君能使乐用而忘老气合则元祐之业可大识虑定则绍圣之祸不萌欲至万年以遇交修之日各秉大节务培长治之基往奋厥庸同底于道可特授金紫光禄大夫左丞相兼枢宻使依前南康郡开国公加食邑一千户实封四百户
　　马廷鸾右丞相其制曰星辰象官也辅弼所以佐北斗之政君臣同体也股肱所以成元首之功爰立听朝率作兴事咸有一徳既主善以为师笃棐二人尚敷心而悉命繄汝惟允于右实宜载布明纶于拱着具官马某行应世表徳茂儒宗仁义与王言皆本朝忠厚之懿经术断国论有前人淳灏之风蚤迪令猷式符昌厯祗遹文考化成以观乎丈敷遗后人辅翼以归诸道暨予小毖服在大僚共济时艰用乂厥辟风云之防得再时几之奚穷惟予立武四鄙用宁岂忘绸缪之计惟予立政三隅用穆奚谨鬷假之求廼贰筹帷廼参政本职近则委寄弥大望隆故畀付甚严今春秋尊上公亦既任重朝夕辅台徳尚頼协恭思皇我家莫盛元祐咨师岩以大事分宰辅以繁机惟我有臣兹率厥典若时元老称汝曰贤惟周公惟君陈所期同底于道之治举臯陶举伊尹兹为不仁者逺之惩非正毋干其间相逊乃和之至爰登次辅兼总本兵以増秩益封以同徳度义于戏开忱而布公道既防君子之真元谋政而阶太平是陪国家之夀脉尔其穆穆乃位賛賛曰襄惟徳之明彰有常之吉惟识之裕受无疆之休勉思古人以称朕意可特授正议大夫右丞相兼枢宻使依前鄱阳郡开国公
　　三月庚申上既命并相乃赐贾似道御笔曰今朕为师相已命并相分理机务师相可自今六日一朝一月两赴经筵此即师相所谓留而逸者也
　　陈纬直秘阁
　　九月辛酉有事于明堂升陪理宗配享礼毕上易服御紫宸殿受百官贺黎明肆赦
　　贾似道等奏恭奉御笔朕恭荐初禋升陪烈考袛奉慈极愈当尊崇合加上夀和皇太后尊号可令有司讨论典礼以闻臣等恭惟夀和皇太后殿下克谐内治宻賛中兴多夀多福膺万年之至养极和极顺为六合之太平方牺牲玉帛之荐陈格神祗祖考之安乐况心存雝肃所以圣咏于诗徳备正中于其福着于易考二经之言论并四美以推崇今恭拟増圣福二字为尊号更合取自圣裁于是命有司奉玉册金寳加上尊号曰夀和圣福皇太后
　　杨栋侍读学士
　　夏贵上表辞免防江制置副使上不之允赐诏曰充国之为汉将已老而自谓亡逾亷颇之思赵人虽老而亦称可用卿结髪百战贾勇三军夙负壮猷屡收多绩輙从蜀右往镇江干防数处风寒可无索裘之虑第二层门户兹为击柝之防亡逾老成奚用多逊
　　贾似道奏乞廵边上不许赐手诏曰朕倚师相如左右手岂可轻去载覧亲疏所请以三月相期机务之重虽一日不可旷况三月乎师相畴昔宣力四方至今边陲之民诸大将已下固已惮威服徳制胜虽身在内其敢有越厥志况内外孰轻孰重朕惟内抚则外宁一身而二任则择其重者且士大夫布满中外诗书谋帅若縠也可师相一指顾间是矣何必逺役耶勿复重陈以副朕懐
　　冬十月己丑吕文徳除少傅宁武保康军节度使进封崇国公其制曰周以宗祀来四方之仪汉以明堂受诸神之祀乃者躬饬厥典着定其常飨帝飨亲允恊孝思之则尽情尽物迄臻熙事之成惟元祐有以分边阃而均厘绍兴有以督诸将而朌馂肆奨防用洽旧彛具官吕某忠毅沉雄耆厐福艾王事靡盬天地可对此心我武惟扬戎狄顿落其胆于蕃四国兹曰三孤属以季秋禋于路寝皇矣上帝溥临中坛戎有良翰越在外服予阅庶旄翠旌之仗则思秉节之劳予登鸾和铃之车则思纪旂常之绩肆敌王忾简在朕心治外可告神明敢忘加劳除封斯致孝享畴实曰多用肇锡于国封仍申陪于邑采诞敷贶施特重褒康于戏有事于文武而赐齐侯爰受之胙来甸于江汉而赐召虎载扬于休上公于五列最崇师干以三命维吉思荅景贶益展壮犹可依前少传宁武保康军节度使京湖安抚制置大使兼屯田大使兼四川防应大使兼判鄂州军州事兼管内劝农营田使兼湖广总领兼侍衞马军都指挥使进封崇国公加食邑八千六百户食实封二千九百户文徳拜表辞曰臣叨承圣恩分阃十载力绵任重福过灾生一病七月顾惟上流保障之重调度方殷实非可以卧治所合罄沥忱悃仰干天听乞赐终惠时髦俾臣俯遂休致使便医药以毕余生实拜天地隆厚之赐十有一月丁夘吕文徳特除少师依旧武宁保康军节度使进封卫国公依所乞致仕其制曰经营江汉允懐召虎之劳圗定荆襄俄告吕防之病若将革矣良用惕然垂车之请莫囬进律之恩宜厚其颁言綍以谂廷绅具官吕某忠义本于天资智勇谓之人杰蚤从在渭符非熊非彲非虎非罴之占亦既归周负有冯有翼有孝有徳之望曩自大将之召拜许先帝以驱驰险阻备尝缓急可任战城濮次于城濮克虎牢戍于虎牢八千防淮淝余众弃甲五月渡泸水深入不毛今则画郊圻固封守于方城汉水之间执鞭弭属櫜鞬于夏口武昌之上掎角此防折冲如神用勣贤长城惟天助顺取辟告庙社不日成功朕每动皷鼙之思深念旂常之绩黄河如带顾申誓之莫穷神武挂冠胡抗章之太遽营星未艾卓地若何是用遂尔雅懐缓其佚景孤卿之位陞以亚师列爵之封改而大夏以旌其节以介其年于戏定边事而角巾与归东里纳侯印而加绋果瘉博阳尚体眷勤勉亲医药可特授少师依旧武宁保康军节度使进封卫国公致仕食邑食实封如故
　　十有二月壬申朔吕文徳卒遗表上上为之恸奉防赠太傅依条与致仕遗表恩泽仍令户部支赐赠银绢一千两疋戊戌降制书曰问将无逾老臣云倚干方之畧遗奏不及家事无忘纳书之忠宜厚恤章诞攽恩綍具官吕某一身是胆束髪从戎计多兵权应猎遇渭濵之兆口占牋疏有抚定荆州之劳生聚十年守卫中国士卒同其甘苦草木知其威名锡盾雕戈双节掌总军旅篆车絺冕贰公是为孤卿居然防江面之风寒俄尔告营中之星陨良翰凋谢我心防伤以功名自终死且不朽而禭赠加厚礼亦宜然进之正一品之崇于以为九京之贲噫熟知疾状莫如前代之视卫公名堕涙碑徒使故人之思羊祐谅其英爽歆此宠灵可特赠太傅余如故
　　六年【庚午】春正月诏曰继今谨择慈良分命牧养其有才堪选使各表章以闻内而侍从给舍外而制总监司各举所知务抚其实有缺则选所举县令于民最近讵宜阙官比比皆然为病甚矣监司其亟选辟茍非其人议各官举者罪
　　甲寅吕文徳赐谥武忠诰曰秉节制军事乆宣维翰之劳听鼓鼙思帅臣遽覧告终之奏蔽自朕志锡以美名具官吕某结髪从戎奋身许国入探虎穴盛年呉下之防出展龙韬晚嵗渭濵之望营垒信其号令草木知其威名梯栈半空扪参歴井舳舻千里据水断桥在洞庭则有掩虏之功在夏口则有益城之助扞我南国之纪寛吾西顾之忧惟能防数处之风寒于是有十年之生聚每思相度督战授李愬入蔡州之方犹望汾阳果存庶囬鹘知懐恩之诈将星俄陨予日慨思既疏之以公圭之封复遂之以帝傅之秩厥推节惠可后涣颁曰武者谓御侮以折冲曰忠者谓忘家而虑国合是二美贲于九原噫李继隆之北伐有功始膺显号韩世忠之中兴佐命乃副徽称尚其爽灵歆此休宠寻又进封和义郡王诰词曰安边在良将适中外之多艰封爵劝有功举国家之盛典丕昭眷注防间幽明具位吕某沉毅有谋忠勇无敌挽天河而洗甲乃其夙心专方面而建麾次有威绩间闗于百战之际从容乎万全之谋简在先朝书于太史既草木之威名尚在岂山河之盟誓可忘功大难酬礼有阙典爰进王封之秩以隆上郡之名和以表其全师保胜之功义以明其殉国忘家之节萃兹二美贲于九原噫抚髀以思亷颇虽莫追于既往图形而颂充国克懋劝于方来英爽犹存宠光未艾三月诏禁珠翠销金其文曰羣臣之言崇俭者屡矣朕听其言而行之者亦屡矣其言尤不置是不容不周思熟虑求以置身于无过之地也然必自宫掖始斯可以息人言其珠翠销金之饰实崇俭之大者逺而艺祖以至列圣家法可考一越乎此皆祸所伏近而先帝率而从之尤表表在人耳目朕乌可不仰遵诒谋其自宫禁敢以珠翠销金为首饰服用必罚无贷臣庶之家亦宜体悉工匠犯者一如景祐之制定从重典
　　江万里罢相
