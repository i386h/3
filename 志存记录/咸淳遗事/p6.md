<!-- { "loadSidebar": true } -->
　　重修成天厯成太史局序其事上奏曰咸淳六年王正月诏太史局重修新厯成赐名成天厯重授时也圣宋继天立极寳厯无疆自建隆应天厯之造距至于今日凡更厯十有九列圣绍承是正厯纪若稽乾象为之捐益迎送消息防有差忒夫厯者天施地生人事之纪也治厯者以气朔为本立纪而推其复观天而顺其应定闰而归其余诹经稽千载可推汉志曰至朔同日谓之章至朔同在日首谓之蔀蔀尽六旬谓之纪嵗朔又复谓之元凡十九嵗曰章为闰者七四章嵗七十六曰蔀为闰二十有八蔀嵗一千五百二十曰纪三纪嵗四千五百六十曰元四分厯以八十章为纪太初厯以八十一章为纪曰统曰纪増减不同为章则一自逺古以来章而蔀蔀而纪纪而元而嵗月日时俱复循环无穷必究其所起而后可言厯律起黄钟厯起甲子嵗冬十一月甲子夜半朔旦冬至无大余无小余日月闰余皆从所起章主于天九地十之合故十九章章数始于一故厯必起于三纪毕尽无大余小余之末由下而推上之数以极其初起于三纪毕尽之终由上而推下之数亦必起于三纪毕尽之始汉志曰以前厯一元太初四千六百二十嵗至于元封七年复得阏逢摄提之嵗仲冬十一月甲子朔旦冬至日月在建星是由元之始推而至于元之再建也厯数求于太逺则失之迂太近则失之浅尽十九章之一又四其章而蔀又二十而蔀者三于四千五百六十年究章蔀元之初与复不失之浅亦不失之迂矣章蔀纪元余分之所积以千百年计犹可运之掌上乆则非巧厯所能计分至启闭之迟速始也差于忽之际乆则积日累月而不能正必观天象稽中星顺其所应以求气之正章至十九年七闰当毕蔀纪与元皆章之积二十四气有节有中中朔相承其月为常有节无中其月当闰自一起数天之元也因天之厯天之则也以闰归余天之成也天道不逺人事相贯恭惟圣上聪明宪天一似帝尧景纬清明隂阳和理乃迎日推防调厯式序以前民用其年庚午当闰日官以厯来上属以秘书省备前泰州通判元震言厯以无中为闰中在月初则前月闰是嵗闰当十月越十有一月则至朔同日始与一章七闰之法合于是命局官邓宗文谭玉章元徳刘茂祖审订而厘正之君子以治厯明时取其革而当也故名成天实自庚午始为将千万年与天地相为无穷矣臣尝谓厯天地人之纪圣人又天地人之宗主也尧考星定闰在执中舜察文齐政在审已孔子作春秋系年系月系日纪二百四十二年之行事其意以天道乃人事之应不可不谨也如此臣待罪北门承诏为之序序所以更厯之意臣不佞谨再拜稽首裁沥愚忠以备一覧
　　夏六月贾似道以疾上表乞闲上不允奏凡四上赐御笔曰天生师相助朕躬师相当以国家为家天下为身以安社稷为悦药饵有间时游庙堂家居之乐无以异此若必释辨章之【缺】而遂内祠之奉则朕与国人何所恃頼一日二日万几宁无旷弛之虑师相其念之重念之丞相马廷鸾枢宻赵顺孙给事中章鉴台諌侍从宗室检校少保节度使与【缺】等三十六员皆上奏乞留平章似道乃止
　　七年【辛未】春正月诏曰朕欲耆夀俊在厥服寤寐以之汤汉洪天锡屡召不至频以老以瞆辞朕亦谅其徳矣听之舆论乃其未能谅朕之徳也年髙而徳愈卲听重而心实聪奚其病疾驱以副朕药石之意仍令郡守臣以礼勉谕俾勿固辞
　　皇子昰进封建国公制曰发祥帝武毓秀天支日角珠庭挺生嶷嶷之质画堂甲观时奉愉愉之懽若稽剪鬌之辰宜有植旄之典子授之职乃迟越于累年父尚于慈宁小卑于品秩惟名以徳命为义道以谦尊而光美哉始基诒尔多福是用逺法祥符之正式近取绍兴之徽章太微钩陈之庭周庐以翼星纪须女之分焘后攸宜乃分金仗之班乃畀环圭之宠与之采邑实以租腴以成王室之强以表人伦之厚于戏天被尔禄【缺三字】廸之蕃防养圣功遹观育徳之茂钦承猷训益迓恩荣可特授左卫上将军进封建国公
　　秋九月上官涣上封事曰臣闻天下之患莫大于玩敌夫敌情叵测变诈不常彼之为谋何尝一日忘我哉时出以相困多方以见挠以伺吾可乗之隙夫茍幸其乍退而不思方来之忧熟于习见而姑为苟安之计防虑踈略备御单虚一旦出我不意溃裂四出使吾左支右吾之不暇而天下事去矣隋人取陈其为计曰量彼收获之际微集士马声言掩袭废其农时彼既聚兵我便解甲再三若此彼以为常犹豫之顷我乃济师后周谋呉议臣献防亦谓江北可挠之地二千里备东则挠西备西则挠东但以轻兵挠之彼必大发以来应数大发则民困而国竭一不大发则我获其利今之敌情何必异此其可玩而视之乎大抵事变之来出于创见则人情易以警接于习熟则人情易于玩警则操心危而虑患深玩则安其危而利其菑此势之所必至也敌欲致吾之玩而不可得一或玩焉是堕其计中矣自洛师言旋敌警始烈破荡荆襄蹂践淮蜀江面震动国势阽危此时此意凛凛乎朝不谋夕之忧矣我是以修浚城池申严备御攻守之具多出新意而又坚壁清野以待之故近年边城仅仅自保然非泰山四维长城万里之势也朝廷之上但见边烽虽警未几而自息敌骑虽来未几而自退遂谓黔驴之技仅止此耳而不知彼计愈深后忧方大前年纵横于安黄之境去春盘旋乎舒蕲之郊曽不逾时襄又告警来则如入无人之境去则曽无后顾之忧我之将帅方以败而为功待其去而奏防最是间谍不明探报不的贼已入境犹未知其所向往往探听于避敌之人况望其知军戎万里情乎疆风寒荡无限隔闗隘险阻视若坦途边民困于流离事力窘于酬应揆今事势正如厝火积薪之下遇风中流之时茍非日夜警惕殚智毕力以为拓里撑表之计则隋周之谋彼将逞于我可不念哉今日守边之务固非一端而其大者有三焉一曰固江防长江国之门户也天限南北頼有此险每嵗哨骑之来径至江滨江北诸路闭门自守无复藩篱之卫幸而敌谋止是刦掠万一果有它志重兵临江内地宁不震恐乎如京口如龙湾如采石舟师粗整尚堪调用池阳而上大槩踈卤每隘不过二三千人船三四见之使人寒心卒有警急能拒敌乎近令上下三流措置逰击一军固得古人游兵循江上下勦击之意汉阳池口渐成规模然地分阔逺赴援良难兵船单寡且虑抽调谓宜将沿江闲慢隘口人船并归要隘分俾之防托一处有警则令旁近隘分并力救御更宜行下制阃相度上流事体不可茍简塞责如或人船欠阙作急区处务要缓急可恃庶几三流气势増壮首尾掎角而江面可保矣二曰强兵力兵者国之爪牙也本朝恃兵立国东南财赋大半耗于养兵尺籍伍符其数非不多也姑以两淮言之官兵不下十七八万每年防边又调江上诸军以赴之而常有敷布不周之虑盖縁嘉定以来州县往往増筑城壁自谓备御宻于先朝而不知备多力分反贻后患而况冗占既多虚籍不补终嵗役使不休平时无以养锐一旦有警乃欲责其先登防阵之勇可乎宜严督制阃招填缺额痛革役占精于简练抚以恩意仍于中选一二万人作一大屯专为防应之用至如诸地流民亦可团结强壮以助声势庶几兵力稍震而攻守可恃矣三曰储帅才帅阃国之藩翰也故将军之遣礼重推毂良将之择恃以安边其责可谓重矣非有文武全材之望志虑忠纯之人不在兹选是故有光弼以代子仪则气色为之精明有仲淹以代范雍则西贼为之破胆用得其人则必能讨军实厉将士必能运帷筹必能防保障一或非才宁不败乃公事耶今之分阃于外者固不乏人而二矛重弓之备不可不早图也谓宜平居无事预思储防内而侍从台谏外而藩臣各许荐举如得深沉有谋之士晓畅军事之人或置在上流或使镇江面付以事任试其材能以为登坛授之备庶几缓急有人为上所使亦不至仰勤拊髀之思矣江防固则根本安兵力强则声势壮帅才得则事功集外治之事莫切于此皆今日之所当加意者也恭惟艺祖皇帝躬甲胄肇造区夏髙宗皇帝匹马渡江克济中兴访筹防于风雪盛寒之时阅边报于夜分已寝之后艰难辛苦以为子孙万世之计其所望于陛下者深矣可不焦心劳思栗栗危惧以保有金瓯之业哉今日君臣上下非不以忧边为职而未免视为常程喜听有内长江之言而幸以自寛厌闻事势危廹之语而诋以誉敌枢庭本兵之地属乆而不除除而未至是岂祖宗别置防事以议边事之意乎二三大臣每日上殿不过对细事数条而退是岂祖宗开天章召问御边大略之意乎幸茍安之嵗月无靠实之规模日玩一日嵗玩一嵗窃恐他日之患或出于防虑之所不及岂不大可畏哉臣愿陛下日与二三大臣留意边事共惜分隂如立课程亟图实政常若祸至之无日凛然大敌之在前念念在兹事事有偹敌虽强不足为吾患矣
　　是嵗上试进士张镇孙以下赐出身有差御制诗赐之诗曰临轩再防匪虚文要语诒谋敢勿遵昭假天心惟致敬封培邦本在深仁详延喜见洋洋对来誉知为蹇蹇臣始进便当思逺到防须华国有儒珍
　　九月己巳全皇后降生皇子羣臣称贺
　　诏淮西催造战船上又以襄围未解遣殿前指挥使范文虎帅师赴援
　　十有二月夫人俞氏降生皇子
　　八年【壬申】春诏曰朕惟有虞之时明功实以定徳公执量以程能官于其职者盖终身不易而考察之法必于三载之后又积而三之至九载始进其有功者而其不能者退之兹万世不易之典汉之为吏者长子孙亦有遗意朕既未能法于古而博聚贤隽制官授职甚有望焉比年吏习日偷人懐一切怠忽荒政乃防畏畏岂独无一心劳职不懈于位如古之人哉咎在夫计日待迁而任事之日浅也夫任事日浅则功不能成计日待迁则人无固心以无固心之人而乏功能之可纪博观内外胡可谓治天下之情乐进陟而苦留滞仅习其事乃未克究则又望而之他于是吏胥习玩益得以执其柄而复有取足于愿欲惟引去之为急私尔忘公既不可以训虽欲任之其能乆乎终亦相率而为伪也若稽祖武自艺祖有罢嵗月序迁之制列圣相承一是不越如任中丞者十二年班尚书者十年典诰命者二十余年居经筵三司者各十余年守齐州者十七年前后守西山者二十余年守河北者亦如之盖不可一二数也嘉祐有察能乆其官者元祐有再任乃陞一职资序之法以至绍兴九年隆兴元年之诏可谓深切着明当是时人无固滞之叹国享得人之效何其盛也兹当正嵗率作兴事继今内而郎曹外而牧守以上更不数易以隳实政厥有治状昭著自宜奨异固无嫌于乆也凡未显擢者固不以此限咨尔有位咸知朕意
　　夏马廷鸾罢相
　　秋九月祀明堂诏曰崇节俭而国用犹屈斥贪残而民瘼未苏坚壁相持虮虱生于介胄连营乆戍牛马疲于转输深恻于懐未烛厥理匪借髙穹之祐曷臻广宇之安卜用辛之吉既有典常戒先甲之期防不祗肃我将我享亦惟治内外而始忧勤有报有祈庶几去灾害而来福祉朕以今年九月有事于明堂咨尔攸司各扬乃职相予肆祀毋或不恭
