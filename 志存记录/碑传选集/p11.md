<!-- { "loadSidebar": true } -->
　　先生归后，杜门著书，兼以课子为务。人有以制艺请业者，亦欣然就之；而课子独舍是，具有深意。居久之，兵部侍郎张煌言与延平王成功率兵入江，败走。或云其弟鸿翼，先生门人，从师匿；府、县将收捕，闻者股栗。先生啸謌自若，恒以毒药置床头；曰：『吾命当死，终不出此门也』！既而事解，亦不色喜。常州知府骆钟麟屡求见，不纳。罢任复来，始与一见；叩「中庸」要领，大喜而去曰：『不图今日得闻大儒绪论』！前湖广提学佥事高世泰，忠宪从子也；重葺东林书院。约同志，行忠宪「复七规」。春秋仲丁，以释菜礼祀先儒；祭毕，謌诗习礼。
　　先生随人启沃，后学多心旷神怡；即老师夙儒，亦无不敛衽推服也。论学重知行，并进以「格物」为先；而防检精密，大旨不离「慎独」。与刘孝子汋删定念台诸遗书，复编粹言曰：「刘子节要」。时念台弟子实繁有徒，而浚恒求深，流弊不少；惟先生践履笃实、出处皓然，与钱塘沈兰先（甸华）、西安叶静远（敦艮）、桐乡张考夫（履祥）并称刘氏功臣云。先生及门林立，如董珙、陶自悦、杨宗发、杨昌言、龚士荐、蒋金式最知名。说者谓先生抱负不凡，及门罕能领受；而得其绪余，亦各有所成就矣。所着有「中庸问答」、「论语解见」、「则堂语录」、「不远堂诗文集」若干卷，藏于家。「易」学尤精，注七卦而病；病剧，神明不乱。卒年七十八，时康熙十七年（戊午）也；后祀道南祠。
　　格字寿平，一字正叔，又号白云外史、南田草衣；后以字行。初，被掳下狱，甚苦；时作画以消遣。会陈锦妻欲置首饰，令人先画形模，多不当意。或有言格能画者，特释之出；见其丰神秀朗、进退从容，喜出望外，遂畜为子。乱定归里，日禀庭训，诗文、楷法皆工；尤精绘事，山水、花卉兼擅所长。时常熟王翬亦工山水，格见其笔墨，不欲与之争名，遂让其独步；可谓虚衷善下己。与人交，外和内介，人鲜测其涯涘。盩厔李征君容，负盛名，与骆钟麟有旧；来常讲学，从者如市，而无行者遂借以行私。容初到时，格亦随父郊迎。后友人杨文言拉其再谒，坚持不可；移书千余言论之，责其酬酢纷纭，独不报谒乃父，知其道为的然也。其严毅如此。事亲孝，家贫，卖画以养；先意承志，历久不衰。后先生十二年卒，年五十八。子念祖，字岵瞻。今累代单传，不绝如线云。
　　逊庵先生家传恽敬
　　先生讳日初，字仲升，号逊庵。祖绍芳，福建布政司左参议；父应侯，国子监生。
　　先生由武进县学生入国子监，中崇祯六年副榜贡生，遂久留京师。十六年，应诏上「备边五策」，不报。先生知时事不可为，乃归；携书三千卷，隐天台山中三年而两京亡。唐王聿键入福州自立，而鲁王以海亦称监国于绍兴；吏部侍郎姜垓荐先生知兵，鲁王遣使聘先生，先生意以监国为不然，固辞不起。
　　大清兵下浙，避走福州；福州破，走广州。广州复破，为浮图，名明昙；已复至建宁之建阳。是时大兵席卷浙、闽、粤三省，唐王与弟聿■〈金粤〉被执死，鲁王亦败走海外，湖广何腾蛟、江西杨廷麟等皆前破灭，而明遗臣民拥残旅、倔强走拒，遥奉永明王由榔。金坛人王祈聚众入建宁，属县多响应；于是建阳士民数百人噪于先生之门固请。先生不得已，至建宁见王祈，非初志也；先生曰：『建宁，入闽门户。建宁守，则诸郡安。然不得仙霞岭，建宁终不守也。欲取仙霞岭，宜先取浦城』。时先生长子桢自常州至，与副将谢南云先生趋浦城；失利皆死。而御史徐云兵连入数州县，甚锐；先生说令夜袭浦城，自督后军继进。会大雷雨，人马冲泥淖行，不能速；将至城下，已黎明，军遂溃。大清总督陈锦、张存仁、侍郎李率泰统兵六万来围建宁，永明王使兵部尚书揭重熙赴援；先生复上书重熙：『请径取浦城，断仙霞岭饷道；俟馁乱，选精卒南下，与围中诸将夹击之』。重熙至邵武，不能进，建宁遂破；王祈力战死。先生收散卒，走广信。寻入封禁山中，粮乏势益弱，喟然曰：『天下事坏散已数十年，如何救正！然庄烈帝殉社稷，普天率土，啮齿腐心；小臣愚妄，谓即此可延天命。今乃至于此，徒毒百姓何益』！遂散众，独行归常州。久之，张煌言与郑成功围江宁败走；讹传煌言弟鸿翼先生门人，从师匿，县官将收捕。先生色如常，曰：『吾当死久矣』！既而事解。卒年七十八，康熙十七年也。
　　先生少时与杨廷枢、钱禧交，为文章纵丽；于百氏无所不窥，尤喜宋儒书，时商业于同里张玮。后会稽刘念台先生宗周为左都御史，玮副之；因介先生师宗周，学由是益进。先生既不得已归常州，仍服浮图服，而言学者多宗之。无锡高世泰，忠宪公攀龙从子也，重葺东林书院；先生与同志习礼其间。知常州府骆钟麟屡求见，不纳。去官后，与一见，言「中庸」要领；喜而去曰：『不图今日得闻大儒绪论也』！先生次子桓、幼子格，避兵时常从；后于建宁被略，桓不知所终，格自有传。
　　论曰：先生以高才为世家子，宜任天下事；然前既卷怀不用矣。区区建宁，不足当天下千一；欲藉乌合之众陆梁进退，与天命争衡，先生之知岂出此！抑谓据厄死拒，割裂畸余，可稍延明朔；然大圜鸿覆，欲遗一隅，何可得也！岂忠与知，不并行欤？抑出处成败，要由运算，有不自主者欤？说者斥先生既改服，复为儒言；则一端之论也已。
　　———以上见「碑传集」卷一百二十七「理学」（上）。
　　·魏祥
　　先伯兄魏祥墓志铭魏禧
　　伯兄魏祥，字善伯；所居房介东偏，又长子有「震」之义，因号曰东房。先征君生子五，二、五殇，东房为长，次禧、次礼；并先母曾孺人出，以万历庚申六月二十有四日生伯。伯幼能属对；长而强记，于声音字学，不假师授，辄能造其妙。年二十，所着诗辞、古文已三尺许。十七，补弟子员，为郡守所厄；改名际瑞。二十二崇祯辛巳，督学侯公峒曾爱其文，拔置一等饩。又合赣州、南安士试异才，公奇赏之，以冠二郡。伯试属高等，然心厌时文，不肯学；私谓禧曰：『汝自取功名酬二亲，我为闲人可也』！
　　甲申，国变；丙、丁间，禧、礼并谢诸生。兄踌躇久之，拊心叹曰：『吾为长子，祖宗祠墓、父母尸饔，将谁责乎』！乃慨然贬服以出。宁都乱民横据城市，称义兵；禧等奉父母居翠微山。庚寅春，赣檄兵十万围攻之；城破，屠掠几尽。结砦而居者科重饷，祸且不测；伯独身冒险阻其事，屡濒于危，翠微峰得全。而伯以才名为当路所推重，督、抚、大帅皆礼下之。自是，诸隐君子暨族戚倚伯为安危者三十余年。
　　甲寅，广东藩王遣使来聘，强之行，礼以上宾；卒不合，窃出岭。至信丰界，为蒲洲逻者所得，上于摄印官；官曰：『汝与宁都三魏亲属邪』？伯曰：『身魏善伯也』。摄印官乃悉烧其同行者杂文字，具谳书递至赣；大帅见伯名，大喜，跃履出，握手相与入，遂留为客：时丁巳二月也。四月，吉安韩大任溃围走，凡两窜宁都之上乡；兵寇十万遝至蹂躏，其邑馈饷不支。当事议招抚，久未就；而大任自言：『非魏伯子，吾不信也』！当事以属伯。伯既痛桑梓之祸无有穷期，又所闻大任颇为当世豪，亦欲有以全之；遂慨然行。八月，甫至江西，兵遽从东路逼大任营；大任遂疑伯卖己，辞不见。又有奸人欲牵率大任降闽军以自成功名者，遂日夜构于大任。大任既败，十月十四日拔营走降闽；伯遂遇害，年五十有八。呜呼！痛哉！人孰无死！伯之死，天下士有不尽知其心者，或以为冀官赏、或以为欲立功名，哀哉！时禧方客维扬，礼同伯男世杰夜走上乡，奉遗体归殓于翠微山下；细验隐处，疮瘢迹皆是。世杰乃大踊，拔小刀自刎，人夺之至再；遂奋拳搥胸腹死血下痛伛偻二十日而死。伯娶邱氏，生子女十许人。子存者为世杰，县诸生；女二，一适孝廉曾君益其之季子宗牧、一适易堂名诸生彭君任之仲子仁立。孙男三：家桂、家驹、家栋。孙女一。家驹八岁，后伯兄死二年殇。
　　伯为人伉爽，强急爱人。而严于疾恶，人触其性，若雷霆之发，不可御；然每能自屈于理，理胜者虽子弟之言，必俯首而伏。好诽谐，尝与儿子行戏谑，时或迂谨如先辈。爱敬君子，与同邑李子腾蛟、邱子维屏、南昌彭子士望、林子时益八、九人结易堂为至交。心之所是，必吐于口。间以语得罪先妣，妣前批其颊，伯侧面就承之；然终不能不言也。笃爱二弟；晚尤为礼有用才，其劳苦客外所得脯修，恒分二弟济其困。性啬于财，凡当与者，亦不吝也；不肯以一毫于人。客潮州总兵刘公伯禄，时主者忿潮民不下，克必尽屠杀之；伯力言于刘，刘叩头白主者三，乃免。有仕宦羁潮者，法将戮；伯力生全之。其后为江西大吏，伯值乡试，不往见，或叹其高；伯曰：『高则吾岂敢！彼不索我而我索之，得毋以惭而怒乎？吾但于人情烂熟耳』。其客学士范公承谟所，相得甚；每告归，公以病要之，辄为止。既三年去，而公贫；曰：『吾当作书数十函致方面大吏以资君』。伯笑曰：『吾未贯也』。不持一字行。及公抚两浙，蠲荒、赈饥诸大事，所全活数百万；伯左右宣力为多焉。初，伯以贡士试北雍，满、汉诸贵人多昵就，伯名动长安中。间以事出关，抵永平；闻鼓吹声，人言『朝鲜使者来矣』！伯趋客馆望之，立丛人中。使者冠网巾幞头、缝掖束带如故官；忽下马于丛人中，把伯衣入馆，曰：『我兵曹佐郎郑嵩也。君非此间人，殆中国奇士』！因蹲踞以炭画地相问答，使者至流涕。引入内室见其父，更以笔墨书纸酬对。至天明，使者取伯文集一册去；曰：『我当版行敝国，使知中国有才子也』。赠产物扇、墨之属，相洒泪而别（语详「朝鲜使者问答纪」）。伯才名，盖为中外所推重如此。所着有「魏伯子文集」十卷、「五杂俎」五卷行于世。
　　予尝谓世杰曰：『吾兄在潮、浙有大阴德，然负才不试，子孙必且昌；汝曹其善承之』！呜呼！岂知吾伯父子之至于斯也。忆伯他日尝谓予曰：『吾性疾恶，而杀机太盛；其将不获良死乎』！今思其言，尤有余痛。
　　禧、礼既择日卜地而葬，予将铭墓石，执笔贸乱不能文；凡三辍稿乃就。嫂先兄卒三年，葬黄观山，别有志；不吉，更附葬兄。某年月日，叔弟禧叩首、叩首擦泪而为铭曰：呜呼！苍天，何为也哉！作善降祥，作不善降殃；谓之何哉？天不汝佑，人不汝知；惟地厚德，尚其永载之，俾汝孙子万年！
　　———见「碑传集」卷一百三十七「文学」（上之中）。
　　·魏禧
　　魏禧传邵长蘅
