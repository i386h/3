<!-- { "loadSidebar": true } -->
　　乔枞等讣来滇，请为墓志。元不为志，而为之传；时甲午六月。论曰：山人以强仕之年告归养亲，可谓孝矣。亲终不复仕，非如羲之誓墓有所激也，恬而已矣。立身于道义之中，而经学博通两汉，文章雅似齐、梁，其学行卓然传矣。「以千秋自命，不争名一时」；秋坪之言谅哉！
　　--见「碑传集」卷五十一「翰詹」（下之下）。
　　·梁上国
　　诰授通议大夫太常寺卿广西提督学政梁公上国墓系铭陈寿祺
　　太常梁公既卒之明年（丙子）九月，将窆于福州西郭外祭酒岭之阳；其孤来请铭，且曰：『将托是以献史馆』。寿祺乃谨系其世次、讳官，叙而铭之。
　　叙曰：公席十余世逢掖之泽，郁久而光，笃生贤俊。少为学使者纪文达公所赏，颜其堂曰「书香世业」。迨入翰林，习「国书」。散馆，当改除金坛；于相国惜其才，请仍留庶吉士。故公于「国书」最明，乡后辈经公讲画，皆掇高等。既丁内艰，寻以父疾，乞养居里十二年而后还朝。当是时，公有晜弟五人，侍奉非不足；而公独不忍贪禄以违其亲，可谓孝矣。公质直好学，不蹈脂韦，不设戟级。与人交必信，面规人过而人不怨。自陟台垣、历宫詹，所建白多详至。方楚、蜀用兵累年，诏台臣极陈得失。公上疏言平贼六事，曰正罪名以申国法、尚谋议以筹胜算、设统帅以一兵权、添士卒以壮军威、杜冒滥以收实用、妥招抚以净贼根。上览疏动容，趣令更立法纪，悉如公所画；军政由是始肃。卒所以翦除芽蘖、保大定功，自公发其谋也。闽南奸民结、通兵役，号曰「天地会」，蔓延他郡，肆抄掠；有司匿不闻。公从乡人访得其实，疏请饬大吏密察掩捕；获其渠，余解散，一方赖以安。巡视南城，以为所辖六门郭外辽阔、多岐径，奸慝易溷；因请分村落、定坊户以便稽察，汰冗役、设乡约以资讲谕，参用保甲法而通变之。格吏议，不果行。后十余年，逆贼林清构煽，营窟适在近郊；乃服公之先见，比于曲突徙薪焉。巡视漕务，厘积痼、革陋规、柙仆隶；复浚引河、施遏坝，运道以利。勘泉于盛暑中，奔驰数百里，虽疾不辍。上闻，嘉悦之。稽察旗学，条上四事，曰专教习则偷旷除、立多师则迪导广、增学额则劳来周、修黉舍则规橅整。其他落落大者，若请续修「大清会典」、收抚台湾山后噶吗兰，皆见施举，裨国家大计。公之事君忠而能谋如此。所交乡■〈尚阝〉诸君子及辇下贤士大夫，每从之博咨当世急务与桑梓利病，汲汲以济时为心；故不为矫激沽直之行，而谠论未尝不见纳于明圣也。公分校乡、会试，得士多知名；今东河总督九江李公鸿宾，其显也。服官四十年，廉约如韦布，颜所居曰「四知」。为学政，黜浮诡、勤考校、剔弊习。试期，辄终日冠服坐堂皇；夜分少假寝，或兀坐待旦，无倦容。有诮公自苦者，而公卒忘身尽瘁以殁。呜呼，哀哉！寿祺于公为后进，又与公诸从子交，习见公生平无嗜好、持躬接物一出于礼，盖优为乡人士式；公逝，而典型不可复睹矣。呜呼，哀哉！公所着有「驳阎氏古文尚书疏证」五卷、「驳毛氏大学证文」一卷、「进御诗赋」一卷、「山左游记」一卷、「辽潘游记」一卷、「粤西游记」一卷、「诗文集」十余卷；又「国朝闽海人文」五卷、「数目通典」十余卷，未完书。
　　系曰：公姓梁氏，讳上国，字斯仪；一字九山。其先，福州长乐人；国初，徙居省治。十五世，皆为郡、县诸生。曾祖澄漪、祖邦柱、考剑华，并赠通议大夫、詹事府少詹事；妣林氏，赠淑人。公于次四。未弱冠，补县诸生。乾隆三十三年，与仲兄同举于乡。四十年，成进士，选庶吉士；散馆，仍留学习。四十四年冬，丁母忧，归。服阕，以父疾乞养；寻丁外艰。五十五年，再散馆，授编修，分纂「国史」。五十七年八月，分校乡试，得士林芬等十三人。嘉庆二年，擢山东道监察御史。六年，分校会试，得士冉永淦等十七人。是秋，充「会典」提调，巡视济宁漕务。七年秋，迁工科给事中。冬，除内阁侍读学士。九年夏，除太常寺少卿。秋，拜奉天府丞兼提督学政。十二年，内迁詹事府少詹事，稽察觉罗官学。十四年，奉命祭告北岳、河渎及历代陵寝。是冬，以前失察通仓盗米，罣吏议。十五年冬，补授内阁侍读学士。十八年夏，擢太仆寺少卿。秋八月，提督广西学政，晋太仆寺卿。十九年，晋太常寺卿。明年夏五月二十八日，以劳卒于嘉远试院；春秋六十有八。娶许淑人，山西闻喜县知县崇楷女。子三：云铣，乙卯举人；云镶，附贡生；云镛，太学生。女子子三，婚姻皆名门。孙三：尧辰、口辰、拱辰。
　　铭曰：性之温，德有隅；志之洁，行有枢。学之笃，刊皮肤；言之忠，安盘盂。好正直，天所孚；发文章，帝所愉。古醇听，执其符；身可灭，道不渝。名山迢迢，谥自前儒；此吾九山先生之系庐。
　　--见「碑传集」卷五十七「科道」（下之下）。
　　·谢金銮
　　敕授文林郎安溪县学教谕谢君金銮墓志铭陈寿祺
　　君谢氏，讳金銮，字巨廷，一字退谷；福州侯官人也。考正，乾隆二十四年举人，大挑一等，试用武进县丞，改教谕，卒。君年十三而孤，贫不能自给。然未冠，则喜读宋儒书，悦心性之说。大兴朱文正公督闽学，补县诸生。逾壮，举五十三年乡试。嘉庆六年，大挑二等，用教职。君交同里孝廉方正官崇、布衣陈天文、贡生陈庚焕，皆有道君子；相切劘，壹志于忠信笃学。其言学以「四书」为纲、「五经」为辅，而力除空虚自守、偏执冥行与夫泛枝滥叶、扬秕簸糠之弊。
　　署邵武教谕。有谢生者极贫而孝，所亲有妇不安其室，逼其幼媳为不善，媳不从；生议拔其媳归良家，妇遂诬控生。学使至，入谗者，置生劣等；众尽譁，请五庠之师白其冤于学使。五庠之师噤不敢发，君独禀学使数千言，卒直其狱。补南靖学，历司嘉义、南平，再莅安溪。安溪嶢阳乡以赛神起衅，酿斗杀士，被罗织者众，匿莫敢出；守持之急。君请宽其株连，谕使自投；而后遣之为耳目，将掩执所名捕数人。会令中怯事泄，数人者遂不可得。守归咎于士，将尽褫其衣巾。君力争，不获；乃具上其事于学使，且曰：『漳、泉无狱不及士；设按牒而罪之，不出二年，庠序且一空』！学使蒙古恩侍郎壮其言，力主之，事乃已。
　　初，海盗蔡牵扰台湾，陷凤山；嘉义令急延君，问计。君曰：『此间士民更林爽文之乱，其守御咸有成法；召而谋之，咄嗟可集也』。如其言，众果至；乃偕令周视四门，指麾分守之。夜三鼓而办贼平，一县安堵；然君未尝自言其劳。总兵满洲武隆阿诣县，闻君贤，单骑径造；入门，读壁间教士条约，曰：『通儒也』！一见如平生欢；假馆学廨，每饭必与偕。同知薛志亮聘修「台湾县志」，君讲求利病，尤致意于政俗；薛君叹曰：『有造海徼之书也』！巡道杨廷理建议辟台湾山后蛤仔难，君考其始末、条其利害，为「纪略」。同里梁詹事采以具疏，请收其民土，设官定制；朝议从之。及杨君奉命董其事，凡所建置经画，一一必手书报君；令新设噶吗兰厅是也。君痛泉、漳狃于斗杀，劫掠之狱，治之者恒祸及学官、弟子；乃作「泉漳治法论」，示所以缉凶训俗，而归其■〈巾旨〉于「重士以为教始」，诚司牧闽南者之药石。晚渐不乐居官，作教谕语留赠安溪诸生；其言皆恳恻，适于用。遘疾请告，诸生吁留；久之，君竟去；乃相与厚赆之归。归数载，卒；二十五年四月六日也。嘉义诸生闻之，自海外相与鸠赀佽葬祭。
　　君食贫乐道，一介不苟取，于朋友死生不易行。所至奖孤寒、表遗佚，善护气类。其诲人依于孝弟、礼义，负笈者踵接；及养痾于家，犹馈问不绝。守令之贤者咸倚重君，君尽言无私；异趣者虽心惮君，然亦谅其无他肠，相尊礼无间。非忠悫廉直孚于人，何以及此！于乎！今之师儒之官，能以道得民者尟矣。士之自废廉隅者，日趋污下而未有止；求如君者长善而捄其失，安可复得乎哉！君所交若陈布衣、官孝廉，余曩咸相与捧手；顾恨少不能相从讲习，与入适道之途。晚及陈贡生与君游，又不能朝夕刻励，急为修身之助。比诸君子皆已凋谢，而余亦衰苶，不足以自奋；每感风俗、人心之忧，未尝不惄焉慨吾道之孤而莫之系也！于乎！可胜悼哉！
　　君春秋六十有四。配林孺人，前卒；继配林孺人，生女二；簉郑氏，生子四：曰本、曰善、曰来雨、曰复生。以道光二年立冬后四日庚子时加辛巳，葬君于西郭外梅亭天才山之阳；铭曰：位卑而道高，故其节不挠；学苦而心慆，故其教不劳。如茧在缲，如坯在陶。其劝僚吏，如其所以勖俊髦；其卫庠序，如其所以守城壕。丧我人师，生徒号咷。鄙薄懦顽，孰涤庮臊！嗟斯人之不作，吾又焉知兰茞之为萧蒿！
　　--见「碑传集」卷一百十二「校官」（下）。
　　·郑兼才
　　台湾县学教谕推升泉州府学教授郑君兼才墓志铭陈寿祺
　　君郑氏，讳兼才，字化文，一字六亭；永春德化县南乡人也。年十五，补县学诸生。逾壮，师事闽县考功孟先生于鳌峰书院；学使陆耳山院副，拔君贡太学。今山阳汪瑟庵尚书为国子祭酒，器之，考充正蓝旗官学教习；游京师九载。嘉庆三年，铨授闽清教谕。归，举乡试第一；主司则今会稽莫宝斋、万载辛筠谷两侍郎也。辇下闻之，啧啧诵得人。
