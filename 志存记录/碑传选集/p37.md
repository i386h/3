<!-- { "loadSidebar": true } -->
　　四十八年，充会试正考官。五十年，以疾乞休，辞甚切；报曰：『览卿奏，朕心惨然！想当时旧臣如卿等者，不过一、二人；今朕亦老矣，实不忍言也』！五十四年六月，再疏乞休，且以「母丧未葬」为言；诏许假二年，赐诗宠其行。明年三月，诏促公以是冬赴京；且云『南方暑湿，善自保。荔枝性极热，毋多吃也』！五十六年四月，至京。明年正月，内阁议上孝惠章皇后说疏中有阙字，部议降三级；诏勿问。先后三具摺以老病乞休；圣祖以大学士王掞在告，俟其还，具疏请。五月，卒于官；年七十有七。驾在热河，下诏悯悼。遣恒亲王率内大臣侍卫奠茶、酒，赐银一千两；令工部尚书徐元梦护其丧，予祭葬，谥曰「文贞」。雍正元年，赠太子太傅。
　　公平生释经之书甚具，其言曰：『蔑训诂者无师、滞章句者无得，故学莫先于能择矣』。其于程、朱之说，时有同异。论「大学」，宜还古本，而以「知本」为格物第一义；「易」兼综象数，「礼」兼采「大戴记」。论子云、仲淹，书有格言，节取焉可也；康节、象山，所造高明，慎师焉可也。知言者以为然。公门下士杨名时、陈鹏年、冉觐祖、蔡世远，并以德望重于时；他如张昺、张瑗、惠士奇、秦道然、王兰生、何焯、庄亨阳之徒类有清节，通经、能文章：故本朝诸名公称善育材者，必以公为首焉。
　　--以上见「碑传集」卷十三「康熙朝宰辅」（下）。
　　·姚启圣
　　姚少保启圣传王源
　　姚少保启圣，字熙止；浙江会稽县人也。生于明天启四年甲子。十岁，能文；十三岁，补弟子员。美丰仪，性豪荡不羁。喜任侠，膂力过人。
　　国初，江南甫定，公游通州；有土豪侮之。公怒，赴军前，请以家财佐军，求判通州，许之；乃权知州事。既至，立执豪，杖杀之；弃官去。久之，于萧山县城外见两健卒驱二女行，一老翁随之哭；问之，其女也，被掠。公佯慰老翁，劝之归；又好言劝卒，稍稍资翁金。卒许诺，各俛首解囊；公忽夺拔佩刀，手刃两卒仆地下，纵翁及二女去。事闻，捕之急，遂亡命江湖数年；乃易姓名，籍于旗。
　　康熙二年癸卯，旗下开科，公举第一，授广东香山县知县。当是时，云、贵既平，明永历亡，所封延平王郑成功远据台湾且死，子经微弱，其将黄梧以海澄降；遂取厦门，海烽俱熄，内外宴然，称太平。三藩者，平西王吴三桂，守云南；平南王尚可喜，守广东；靖南王耿精忠，守福建。三桂、可喜与精忠之祖仲明俱明降将，破明有大功，封王；三桂且执永历杀之，加亲王。故使三人屏藩南服，统强兵宿将备非常；于是三藩之势倾天下。公初至香山，澳门贼霍侣成弄兵，大吏不能制，公以计擒之；复叛，又率奇兵缚以归，海始靖。而督、抚忌公才，顾以通海劾公，将置公死。公夜见平南王，以危语动之；王上疏白其枉，督、抚皆自杀，而公罢官。
　　初，公将授室，闻里何氏女英异，有神力：其父尝设宴，女出汲，注水三斛，左右手挈其二而口衔其一以归；乃聘之。生子仪，年方十五，力举千斤；能驱驷马、驾奔车，自后掣之，马踯躅不能进。十二年冬十二月，吴三桂反；十三年，耿精忠亦反。尚可喜初不反，其子尚子信胁以反。所在响应，天下震动。公掀然笑曰：『竖子反乎？吾视若等池中蛙耳，何能为』！朝命亲王某帅禁旅讨精忠，公与子仪募健儿数百赴军前。王大喜，令击紫阆山、枫桥诸贼，悉平之；授温处道佥事。益募兵自为一旅，进破石塘，夺杨梅冈；威名大振。先是，精忠反，使人招郑经；经至，精忠复拒之，将士多为经内应者。经于是取泉、漳诸府，复据厦门，日与精忠连兵；精忠战数败，公又使仪破其骁将曾养性于温州。十五年，大军入仙霞关，长驱向福州；精忠以公往说，遂降。乃以公为福建布政使，仍率其众从征剿。是时尚之信亦降，吴三桂顿兵湖南不出。惟叛将刘进忠据潮州，与经为声援；而三桂将韩大任在汀，亦谋归经。大任者，为三桂守吉安，被围久，三桂不救，乃弃吉安由赣趣汀；为人多智、善战，人呼为「小韩信」。公曰：『是可弃以资贼乎』！单骑至其军，说降之。因以其军临潮，招进忠，进忠亦降；精忠之将也。郑经退师厦门。未几，泉、漳贼蜂起，招经。十七年二月，经使其将刘国轩、吴淑、何佑等复犯泉、漳，大军屡败；公援漳，败贼于壁鑪。而海澄公黄芳世、都统伯穆黑林败绩于台腰树，提督段应举战于祖山复大败，走保海澄；国轩进兵围之，势甚张。六月，即漳州拜公兵部右侍郎兼都察院右副都御史，总督福建；数日，海澄陷，满、汉兵死者万数千人。国轩乘胜破长泰，同安，分略南安、安溪、惠安、永春、漳平，俱下之；七月，围泉州，福建大震。王公、将军众十余万，观望不敢进；公分兵救泉。上疏陈机宜，请急救泉、漳，而广储偫、缮城隍、厄险要、鼓励将士以待；又乘间复平和、漳平以牵制之。贼攻泉两月，几拔；闻援兵将至，解而西。九月，偪漳州，精兵三万、号十万，壁于龙虎、蜈蚣诸山，距城数里，金鼓沸地；公以蜡丸五檄泉州兵来援不至，城中汹惧。时耿精忠仍为靖南王，与满州赖将军同在漳拒贼，合兵不满万，相顾无人色；公笑谓之曰：『恐乎？贼狃胜而骄，谓我不能战；若出不意奋击之，贼必败。贼败，即不复能师；灭贼、平海，在此举矣。战也』！乃督兵出战。公貌魁岸，长髯；目有芒，闪闪逼人。仪更雄伟，长七尺；挽弓四钧，百步外命中洞甲。结壮士钟实、张黑子、赵二、王三痴等十人为股肱，皆勇冠三军。公自募□兵千人，益之以大任之卒为三千人，皆慓悍敢死，无不一当百；仪常帅为军锋，故所向披靡。及与国轩战，国轩大败，阵斩其将郑英、刘正玺等十余人，斩首四千余级，生擒千二百人，溺死无算，虏获军资、器械不可胜计；国轩奔海澄。于是乘势复长泰、同安，而贼不敢复出矣。公善招抚，开「修来馆」以纳降，不惜金钱重贿，多行反间以携其党；贼无义、轻叛服，啗以利即降。不终岁，将士降者二万余人。公笑曰：『吾但以贼攻贼，贼亡无日矣』！然海澄濒海负险，唇齿厦门；贼因险为垒，堑重阻深，峻不可犯。金门、海坛、臭涂澳诸岛，艟艨钜舰相望，守甚固：相持一年不决。公以其间大治水军，请复设水师提督；而分兵绝其饷道，贼乏食日窘。会吴三桂死，其党退保云、贵，贼势益孤；其五镇将廖琠、黄靖等以数千人同日降，何逊、郑奇烈、陈士恺等各以众先后降。十九年，公会巡抚都御史吴兴祚、提督万正色合兵，水陆大举；而招经所倚大将朱天贵亦叛经降。贼大惧，公乘间进兵，连破其十九塞，贼崩溃。而公遣间赂经嬖臣某，使为内应；谋泄，经杀之，株连数百人；众益叛，遂败。经仓卒弃海澄、金、厦，率众遯归台湾；福建悉平。初，经之祖芝龙，明天启时海贼；崇祯元年受抚，授游击，使防海，海汛止澎湖。澎湖南有岛曰台湾，袤二千里余里，沃饶，产五谷；红毛地也。福建饥，芝龙请取台湾屯田以资军食，朝廷许焉；芝龙遂率众驱红毛屯之，建五城以守，官资其利，而郑氏益富强。及隆武即位福建，封芝龙为公，弟鸿逵等俱列侯；芝龙阴送款于大军之下福建者。其子成功力谏，不听；隆武遂亡。芝龙自谓大功，当封王；而大军绐之入营，执而北。成功走海上，号召其众十余万，据厦门，奉永历正朔；与大军相拒二十年，多所杀伤，民困供亿不聊生。己亥，入犯江宁，败去；乃据台湾。朝廷虑其为患无已，悉迁沿海居民于内；民多失业，益困。及耿、郑之乱，用兵数年，杀掠、流离、死亡亿万，不可胜数；幸而存者，供敛资粮、械器，剥肤椎髓莫能给；驱役动数百千万，加之饥馑。而军所驻，夺民居并其妻女；系老弱为奴，昼夜鞭箠乱下，死者又无数：公恻然伤之。十八年，上平海机宜十四事，即有「减满兵」之请。及海澄、金、厦平，遂请王班师；疏三上，乃允。而禁旅驱系男妇二万余人以归，公重赂王，请王令「军中敢有挈归良民男妇者斩」；而公则以金赎之。凡捐三十余万金，悉赎以还民。又请开界复民田墓庐舍，悉降卒仰食者恳其闲旷而列戍于其外，所以安内而攘外也；乃市牛、种给之。而数十年闽人患害无所控告者，悉除之；民始庆更生焉。
　　施烺者，故郑氏将；其叔曰施福，菜佣也，芝龙并倚任之。烺夙枭雄，为郑经（？）所重；因一幸臣，欲杀烺，烺遂来降。初以为水师提督，疑其贰，召入京，罢水师提督。公与贼相拒海澄，计非水师不能克，请复其军；因荐烺，不用。及金、厦平，中外无复以台湾为事；公独谋殄灭之。二十年正月，郑经死，子少、国内乱；因请乘机进取。复以百口保荐烺；朝廷乃使代万正色，公厚资助之，欲其相辅成功。而烺知郑氏必亡，乃密疏请独以师进。二十一年五月，将由铜山苏尖开洋，乘南风以攻澎湖；公曰：『乘南风，不如北风。盖澎湖南惟娘妈宫一澳可泊舟，使贼固守未能克，我军退将无据；若其北澳甚多，进退俱便。澎湖一下，乘风直捣台湾如破竹矣』。且时方夏，飓风不时作，不利；遂不果。二十二年癸亥，烺卒请留公厦门，独帅师。六月，向澎湖，国轩果守娘妈宫逆战，杀总兵朱天贵等，将士多战死；烺败，漂泊海上，不敢归。数日飓风不作，而贼党吕韬等前密受公檄，自台湾间使招烺；烺复进，海水顿长，遂克澎湖：盖天幸也。闰六月，国轩以郑经子举台湾降。郑氏自明末蟠踞海峤，历四世、六十余年，经虽败归，尚以永历纪年；至是，而明之年号始绝云。
　　公初晋尚书，予满洲世职。而公厚养将士，造器甲、火攻战舰，用间招携抚顺，前后捐金三、四十万，吏部计例应加级至四百有余；乃加太子少保。及克澎湖，先登陷阵，皆公所养将士；军资赏赉，出于公者犹十余万。台湾平，烺封靖海将军、靖海侯，而公不复序；郁郁疽发背，即以是年十一月卒。闽人无贵贱、老幼，莫不流涕，肖公像祠之。其归葬也，送者号咷数百里；至今，犹祠祭之不衰焉。郑芝龙之初起也，厦门有浮石，文云：『生女灭鸡，十亿相倚』；人莫能解。及台湾平，乃知十亿，兆也；女兆，姚也；郑藏酉，酉，鸡也；灭鸡，灭郑也。计公之生，郑氏初起；郑灭，而公亦卒。是天特以灭郑氏而生公；而公生；岂偶然哉！仪以都督佥事充狼山总兵官；后补偏沅，卒于任。耿精忠以福建平，召入京，与诸叛磔于市。韩大任归公；未几，亦召入，发旗下被甲；以事钳絷之，数年始释。二十八年，嘎尔旦入犯，随大军出御，死于阵。
