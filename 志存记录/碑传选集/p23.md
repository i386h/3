<!-- { "loadSidebar": true } -->
　　顺治七年，天兵下韶州；六奇与碣石伪总兵苏利迎降。六奇贫时，乞食粤东诸郡，悉山川形势；请为向道，招抚各邑以自效（「舟车闻见录」）。十年，潮镇郝尚久反（「采访册」）；时靖南王耿继懋剿李定国在肇庆、靖南将军喀喀木自江宁奉命征粤未至，六奇昼夜固守以待援师。越五月，大军至，围始解；随军攻尚久。六奇所部皆精锐，以云梯兵攻城，尚久窘迫，投井死，潮州平（「舟车闻见录」）；特授挂印总兵，开阃饶平（「郝志」）。时「海贼」郑成功诡称受抚，掠潮、惠诸郡；贼党李增等寇饶平（「采访册」），土贼江龙踞大埔、郑俨踞汤坑（「郝志」）及刘道章皆为内应。六奇遣游击曾兰击之，贼遁。诏褒六奇勋，晋左都督（「舟车闻见录」）。在镇以潮郡及大埔、饶平等学宫经兵燹，捐俸修之。既而成功又入寇，陷揭阳、澄海、普宁三城；六奇率所部攻揭阳，先斫贼水营，复连发二矢射城上贼渠黄廷，廷中矢坠城下，遁入舟。六奇潜以巨舰载火器塞潮沟；贼至，火器发，大溃，夺舟而逃。又败之新墟，遂复三城。十五年，成功复犯南澳；六奇袭之于鮀浦，生擒贼将苏兴、黄亮，斩于市。十七年，以御贼及捐造战舰功，加太子少保。
　　康熙三年，考满，晋少傅（「采访册」）。四年，狂僧邱义首告六奇匿桂王子为婿，又与崇正帝子通问及私开银矿事；靖南王以所告皆诬入奏，义伏诛。五月，六奇卒。先是，苏利复叛；剿平碣石之后，六奇疏言：『碣石既平，毋须设镇。且臣乃潮人，亦不宜久官乡土；请调别省』！事下两藩及提督议；议未定，而六奇卒矣。至是，平南王尚可喜疏称『六奇所属汛地，最为冲险；所部兵俱投诚随带。频年恢剿招徕，筑城造舰，不遗余力。今既物故，其子启丰乃将士宿所推服，请令统率』。部议：总兵无世袭例；特旨即令伊子吴启丰管辖，不为例。赠少师兼太子太师，赐祭葬，谥「顺恪」（「舟车闻见录」），祀乡贤。弟标，连州游击，擢江宁镇中军参将。长子启晋，顺治丁酉举人；次启丰，后迁贵州安笼镇总兵；次启镇，黄冈副将（「郝志」）；次启爵。
　　启爵字縻源，郡诸生。康熙五年，以廕，补正黄旗侍卫（「县志」）。奉命随施琅征台湾（「采访册」）；克澎湖有功，赐锦袍及帽，授山西太原总兵（「郝志」），世袭拜他喇布勒哈（「采访册」）。父卒，授琼州总兵；戢兵爱民，夙娴筹略。康熙二十八年三月，陵水熟黎王国臣等为乱，劫掠村民；启爵统兵入喃唠、陶家坠等峒，擒斩三百八十余人，悉夺回被掠者。八月，生黎母蔡、母赞等峒复出犯营汛；启爵率本部立破母赞，杀贼十余人。群黎慴服，皆归顺；共抚生黎一十七村，计五百三十五户。启爵两次深入黎境，具悉形势，自请略定黎地、廓清全琼，添设州县为久安计，未行而止；因设水尾、太平、薄沙、宝停并旧设乐安共五营，各据要路，分兵驻防，为善后计（「郝志」。再调天津镇总兵，行至雷州卒（「采访册」）；祀名宦（「郝志」）。
　　——见「碑传集」卷一百十四「武臣」（上）。
　　·郑之文
　　台州守备郑公之文传刘大櫆
　　郑公之文，字贞卿，号衷素；休宁新屯里人。少从父贾于山东之临清，遂用临清籍，中顺治己丑兵部进士；官浙江宁绍台道中军守备，守台州。
　　时国家初定鼎，「闽贼」郑成功据台湾，数出剽略，为沿海诸郡患；而山寇乘间窃发，台尤苦之。公至，则扼险以遏群盗之出入，用谍擒斩其魁，捕杀略尽；民以安堵。守台五载为顺治之十三年，叛将马信作乱；公手射信，毙之。其明年，郑成功遣贼数千用木罂法，人挟磁罐，罐插荷叶，潜浮海乘潮而上；公望见，知贼计，亟登城守。贼果大至，攻围月余；城陷犹巷战，杀数百人，力屈被执。贼爱其勇，胁降之；不从。绝粒五日不得死，骂贼；贼怒，倒缚公于云梯，鞭之；骂益厉，遂杀之，取其首而去。有仆朱姓者，走贼营求之，哭不绝声者数日夕。贼义之，归其首；乃得殓而归骨于故里焉。
　　当公之至台也，以二妾、一女从；至围急，公语之曰：『城陷，吾义当死；汝等各自为计』！二妾曰：『君不负国，妾忍负君』？即自经死。女年十二，亦大呼触阶，碎首死。凡从死者，十有八人。公配毕氏，以不从公于台，故得全。
　　康熙二年，诏求公后；公一子早卒，以兄子以祝嗣，予世职拖沙喇哈番。以祝卒，子贤政嗣；贤政卒，袭满绝封。乾隆三十二年，复有旨录绿旗死事者后；得十有四人，而公为之首。命袭职恩骑尉，世世勿替。
　　——见「碑传集」卷一百十七「忠节」（上之上）。
　　·郎廷佐
　　郎廷佐传（「盛京通志」）
　　郎廷佐，隶镶黄旗汉军。先世，居广宁。父熙载，为明诸生。天命七年，征广宁，熙载率辽河西四堡兵民来归，授备御；寻予三等轻车都尉世职。廷佐，其次子也。
　　崇德中，以官学生授内院笔帖式。顺治二年，官国史院侍讲。三年，从肃亲王豪格平四川。六年，从英亲王阿济格平大同，诛叛镇姜镶。是年，迁秘书院学士。
　　十一年，擢江西巡抚。江西自明末洊遭兵乱，逋赋钜万；廷佐再疏请蠲缓，以苏民困。土贼洪国柱、缪我章等剽掠饶州、广信间，遣将剿平之。十二年，擢江南江西总督。校阅江南赋籍，积逋至四十余万；曰：『此非尽民困不能输也，必有官吏侵蚀之而诡称民逋者。民困可矜，官吏之弊不可不革』。覆核之，果尽得侵蚀状。而其弊相沿已久，有司每视其所急，以新旧赋互相抵饰，愈纠纷不可厘治。又令甲本任征赋未完者，皆予降调去官；屡更代，吏益因以为奸，以故逋赋日积。廷佐乃籍之为三：曰官侵、曰吏蚀、曰民逋，专责右布政使分别督催；而以新赋责左布政使钩稽其收纳，俾不得相抵饰。并疏请征赋未完，应降调者令戴罪留任催征，以课实效。于是宿弊顿为之革。江南故无备用船，大军经行，皆取估舶以济；商贾颇观望不前，廷佐请视江西发帑造船备用。江南之有备用船，自廷佐始也。
　　十六年，巡阅江海，以「海贼」郑成功方寇浙江沿海郡邑，一扬帆即到江南，而江南汛兵单弱、水师未习、舟楫未具，请拨邻省劲兵以重海防；部议以邻省无可拨者，寝其事不行。已而成功竟陷镇江、袭瓜州，犯江宁；江宁兵少，不足御。会■〈畐阝〉都统噶楚哈等自贵州旋师沿江而下，廷佐与驻防总管喀喀穆邀入城，共击贼，挫其前锋，获舟二十余、伪印二。成功旋率众大至，屯于岳庙山，连营八十有三，艨艟蔽江，廷佐等登陴固守；及所檄援兵俱集，遂与诸将定议以骑兵绕山后攻其背、以步卒开神策门攻其前、以舟师断其归路，而令副将梁化凤夜穴仪凤门出，衔枚袭伪总统余新营。新就执，成功已气夺；比旦，前后兵并起夹击，阵擒伪提督甘辉、伪总兵张禄、郭良玉，纵火焚贼艘五百余，成功遁入海。捷闻，下诏深褒奖之。圣祖即位，分设江南、江西总督二，以廷佐专督江南。康熙四年，仍兼督江西。七年，以疾解任。
　　十三年，逆藩耿精忠据福建叛，特遣廷佐为福建总督。廷佐受命，发愤矢志歼贼；上言：『臣孙娶于耿氏，臣与精忠有连；然臣誓不与贼俱生，愿力疾前驱，缚精忠归献阙下』。圣祖嘉之，赐鞍马、甲胄以宠其行。廷佐至浙江，贼已尽陷福建，不得进；乃从康亲王杰书驻金华以御贼。十五年，卒于军；赐祭葬如典礼，祀江西名宦祠。
　　——见「碑传集」卷六十二「国初督抚」（下）。
　　·梁化凤
　　梁敏壮公化凤崇祀名臣祠碑
　　梁敏壮功绩记略
　　梁敏壮公化凤崇祀名臣祠碑李因笃
　　粤稽古「褒德酬庸」之典，荣哀备极庙朝；而生有方、莅官有地，士大夫追叙生平遗烈，祀之瞽宗，曰「乡贤」、曰「名宦」，世世勿绝。尤钜者，则特陟「名臣」，祠比孔庭，有堂上之豆笾；合享宗功，有配食之元佐也。获与其列，代止数人；必身系安危、任兼将相、名德至重，为当代所景行，扞患御灾，奕■〈示冀〉永赖，征诸祭义而不愧，乃今得少保梁公焉。
　　公讳化凤，字翀天，一字澧源；吾陕西长安人。弱冠，补诸生，声噪甚。值有明末造，流羽日张；慷慨弃繻，自请学使者改隶武籍，随举于乡。大清受命肇科，成顺治三年进士。授山西大同府阳和高山卫守备，陞大同掌印都司、加三级，迁游击，进副总兵都督佥事、江南芜莱副将管参将事；迁宁国副将，陞苏松总兵，进左都督、太子太保，授三等阿达哈哈番世职；陞提督，进江南全省提督，授三等阿思哈哈番世袭八次。公长身倜傥，音吐甚宏；雄鸷沈深，好谋善断。初繇裨校戮力戎行，翦逆渠、平逋寇，能以少击众，所向无前。南北并宜、战攻互用，积其功阀，史不胜书；略载吴学士骏公所撰「壮猷纪」中，姑不具述。
