<!-- { "loadSidebar": true } -->
　　未几，即补授湖广总督。世隆念湖广本产米之乡，贾人辄贪利窃买，转卖他省，米价日高，而民多乏食；于是首禁盗粜，务令米价常平。又楚省钱法不行，杂以私铸小钱；担负小民奔走终日，不足餬口。乃严禁私铸，兼用往岁在浙中收毁小钱成法，倡捐万金，收买倾销聚铜变价，再购再毁。数迁转间，而私铸无存，民得资生。湖南万山盘错，苗人数出掳掠，世隆轻装亲阅堑塞，相度情形，移置营堡；凡再更寒暑，部署悉定，可为法守。四十七年十二月，条奏防守红苗二款：『一、沿边安设塘汛已经周密，惟盛华哨起、至镇溪所一带山高箐密，难于了望；应于镇筸官兵内酌拨八百名，另设四营分驻，每日派官一员带兵五十名游巡。设有奸宄，可以即行追捕。一、旧日苗来内地生事，民往苗丛被劫；今以塘汛为界址，苗除纳粮买卖外，不得擅入塘汛之内，民亦不得私出塘汛之外。违者各照例治罪，并将地方官员处分。再，内地奸民与苗人结亲，往来勾通，不可究诘。嗣后如有前弊，应断离异，仍按律定罪，永行禁止；地方有司，亦坐以失察之罪』。疏入，奉旨：『依议』。汉口镇失火，自薛家嘴起绵亘至铁关止，被灾者数千户，死伤无算；灾民露处，世隆恻然。不谋诸属吏、不动支仓榖，捐俸赈济，疮痍以起。四十九年冬，内陞刑部尚书。闻命星驰北行，武昌城为之罢市，攀留不获。濒行，鹾商集积年旧规八万两为赆；峻却之。入京进觐，会湖广新督鄂海同陛见，圣祖顾谓鄂海云：『郭世隆任督、抚二十年，所至为政清静，无一点瑕疵，今特陞正卿。尔服官宜效之，毋负朕训旨也』！
　　在部勤慎静重，各司郎官定稿说堂，从无疾言遽色；同官亦推服。莅刑部未及二年，以前任「失查流民陈四」一案，部议革职。五十二年，恭遇圣祖万寿六十诞辰覃恩，复还原职。与宴畅春园，圣祖亲赐法酝，顾谓众大臣曰：『当年挑选才能之人，仅有凯音布、郭世隆二人而已』。慰谕周至。
　　嗣以衰老退居涿州，每岁水围，必趋迎圣驾；圣祖问『为何不着仙鹤补服』？回奏：『尚书二品，无宫保衔；例不得着』。特旨准着仙鹤补服。五十四年，赐御书「农民苦行」诗扇一柄，眷注存问不衰。
　　世隆明习「国书」，曾繙绎「五经」及日用名物、象数，汇成卷帙；今坊间刊行「清书大全类书」等，率多取材世隆所纂。又着有「奏疏」二十卷及评阅「史记」、「通监」，并存于家。
　　康熙五十五年九月，卒；年七十有三。子十四人，俱登仕籍。雍正二年，崇祀湖广名宦祠。
　　--见「碑传集」卷十九「康熙朝部院大臣」（下之上）。
　　·王万祥
　　太子少保敏壮王公传史贻直
　　王万祥，字瑞宇，号铁山；陕西巩昌会宁人也。三岁而孤，母挈之寄食他所，荼苦万端；转徙长沙，居之。母殁，年十四，独身走云南，依其姑夫郭某。时奋威将军王进宝为云南提标游击，与万祥父有旧；万祥入谒，进宝一见，奇其貌；与语，益奇之，喜曰：『此儿昂昂千里驹也』！留万祥麾下，亲信日异；军事无大小，悉委决焉。
　　万祥为人骁勇绝伦，有胆气，多智略。当吴逆叛乱，秦中兵变，进宝治师甘凉，枹鼓所至，辄以万祥为军锋。每战，先登突阵，横刀大呼，所向披靡。贼帅之猛鸷趫捷者，尝跃马斩之万众之中，军中号为「飞将军」；又能以少击众，往往出奇制胜，贼人当之者鸟奔兽逸，惊犹鬼神。进实用兵饶胜算，而万祥颇赞画之，故相倚若左右手；五年之间，进取阜兰、克复临巩、破武关、下兴汉，万祥力也。万祥为人廉仁善让，麾城摲邑之日，他人争取金帛、子女，万祥独无所贪；即主将有所予，亦推以散给士卒。功成不自矜伐；即为忌者阴沮，亦坦然无怏怏色。万祥起自偏裨，累功至中军副将，身经数十战，数被重创而不挫衄，虽古名将不过也；其勳迹详万祥所着「西征纪略」中。圣祖仁皇帝诏征，万祥诣阙，召见瀛台；赐宴，亲割肉贮二金盘，命之食。食毕校射，验视创疲，嗟叹之曰：『万祥，汝为国家战如熊虎，不惜躯命；创剧濒死，肤如刻画。朕亦何忍不加以格外之恩乎』！特旨擢万祥浙江定海总兵官，加左都督；未行，改授福建兴化总兵。是岁，康熙二十二年四月也。
　　兴化滨海重地，又值耿逆蹂躏之后，兵民扰攘；朝廷知万祥宽大、明治体，且师有纪律，必能整束士伍以安辑吾民。既莅官十三载，摄提督印务者四；兴人戴之如父母焉。天子闻而益嘉之，谓『台湾新附，初设郡县，非得威望素著者镇之不可』；遂命万祥以原衔移驻鹿耳门。台民土著者少、客籍者多，万祥加意抚绥，各得其所。台无城郭，以竹栅为营；万祥教民遍植刺桐，俨成壁垒。严奸商贩米之禁，酌制钱搭放之例。不期年而大治，台人歌咏其德，一如治兴化时。圣祖仁皇帝以万祥实心任事，懋着勤劳，简任福建陆路提督，奉旨陛见。是时翠华南幸，万祥迎驾于杭州；顾问再四，赐「智义合宜」匾额。旋奉温谕：『尔督师岩疆，声名最着。今天下升平，唯安静和睦、练兵选将足矣』。万祥跪而受命，因以年老恳辞，不允。又询及闽海情形，万祥对甚悉；秘不得闻。及回任，行事一如上指。暇则敦崇学校，培植生儒，礼遇士大夫；春秋佳日，雅歌投壶，见者都忘其为长枪大槊中人也。
　　康熙四十年（辛巳），以疾卒于位；年五十有九。遗疏上，恩旨加赠太子少保，赐祭葬逾常典，予谥曰「敏壮」，礼也。万祥为人性至孝，自以幼失怙恃，禄养不逮，在军中枕戈蓐食，泪常盈睫；及贵盛后，凡遇享祀，仍呜咽不自胜也。会宁族党数千指，万祥立义塾教其子姓之俊异者；岁捐俸入数百金，代宗人办纳公税或助其婚葬之需。与人交，重信义。平生感进宝知遇，尝叹曰：『饮水知源，非奋威公造就之恩，何以有今日』！盖其内行肫笃又如此。配宋氏、吴氏，并赠一品夫人。子德敬、德懋、德钦；孙端，今任长安县知县。
　　论曰：李将军以杀降，不得封侯；白起诈坑赵卒，不免杜邮之戮。当我兵攻破静宁，大帅愤其为贼固守，下令屠灭；万祥力谏，止诛元恶四人，全活丁口不可胜数。呜呼！何其仁心为质也。为将者，不当如是耶！享有遐福，庆延于后，宜矣。余节制闽疆，其士民犹能道其遗泽，比于牛叔之碑、益州之像。余每过之，而斯人至今思慕不衰也。
　　--见「碑传集」卷一百十四「武臣」（上）。
　　·卫台揆
　　郡守卫公台揆德政碑记陈璸
　　春秋时多贤大夫；「鲁论」独记子谓子产有君子之道四，而悉数之曰恭、曰敬、曰惠、曰义。甚哉！治之贵合于道也。不合于道，智术焉已耳，功利、夸诈焉已耳！然持此求之三代下，虽如两汉循良亦鲜完传，何欤？若前大守卫公，则本道以为治，君子人也。
　　公为本朝相国文清公之犹子、少司马公之贤嗣（少司马名周允），雅称贵介；而公抑逊自持，不异寒素。谨小慎微，庶务亦必躬亲；炳烛治官书，尝至漏下不辍。兢兢乎，有「进思退补」之虑焉。且也，爱民如子；下车之初，首革水丁以安流移，严禁一切杂派。时节，三邑常馈只鸡、尊酒，亦不轻受。从无票取一夫一役；三邑民、番因得息肩数载，遂休养生息之乐者，皆公赐也。然有豪强梗法、细民弗化于训者，惩之亦不少假。是恭也、敬也、惠与义也，公殆兼而有之；故曰：「本道以为治」也。
　　公以壬午年十月莅台，至某年某月以秩满，奉特旨升广东都转运使去。公去，而台之父老、子弟恋公弗舍，相率建祠一区附郡城隍之左，意欲以神道事公也。祠规制甚狭，称公俭德。昌黎诗云：『犹有国人怀旧德，一间茅屋祭昭王』；公祠是谓矣。小子璸，旧为台令，公属也；知公甚悉。兹复谬持使节东来，拜公祠下，不可谓非夙缘。顾瞻壁间，未有纪公德政者；敢以不文辞！因本诸父老意，述公政之荦荦大者；有此四德备，他日风谣之采，知其足以轶而追子产，且以系台人甘棠之思于永永也。是为记。
　　--见「碑传集」卷九十四「康熙朝守令」（中之上）。
　　·张伯行
　　诰授光禄大夫礼部尚书加二级赠太子太保谥清恪敬庵张先生行状
　　张尚书传
　　诰授光禄大夫礼部尚书加二级赠太子太保谥清恪敬庵张先生行状
　　费元衡
　　先生讳伯行，字孝先，号恕斋；后以「为学之要在于一敬」，更号敬庵。其先世，居上蔡；明洪武中，文学彦实公徙仪封，遂世为仪封人，以读书传其家。先生曾祖讳自新，邑廪生。祖讳醇，邑庠生；有隐德，有司表其闾（事载「邑志」）。父讳岩，以庠生入太学，考授州司马。乐善好施，有德于乡；三举乡饮大宾，崇祀乡贤。先生既贵，皆累赠光禄大夫、礼部尚书。曾祖妣戴氏、扈氏、祖妣傅氏、妣郭氏、梁氏，皆累赠一品夫人；继母耿氏，待封一品夫人。
　　先生前母郭太夫人无所出；梁太夫人于顺治八年（辛卯）十二月初五日，生先生于仪封通安乡崇儒里。幼即颖异；七岁入小学，恂恂恪恭，有儒者气象。八岁，经饮泉书院，问何居？告之曰：『此读书人讲道论德之所也』。辄欣然曰：『吾他日必读书于此』！年十四，丁母梁太夫人艰，哀毁如成人。十五，父赠公续娶耿太夫人，事之克尽子道。二十三，赣榆倪公长犀以翰林改授仪封令，振兴文教，于义塾见先生所作文，曰：『此大成之器也』！即召而试，大加咨赏；命北面具弟子礼，而亲为之指授焉。
　　二十五，入邑庠。逾二年，试前茅，食饩。辛酉，举于乡；乙丑，成进士。当是时，先生文名满乡国，而自视常若有欿然不自足者。殿试后，圣祖传谕新进士曰：『回家当依旧读书，不可废学业』！先生闻之，即目励曰：『圣谕谆切，不可不遵。况读书，吾素志乎』！归，辟园于南郊，中建精舍，旁列池亭，绕以四时花木。陈书数千卷，纵观之。始于天文、地理、医卜、农圃之书以及浮屠、老子之说，靡不涉猎而皆不慊志。及读「小学近思录」、「程朱语类文集」，乃恍然曰：『此孔、孟之正传也；入圣门庭，尽在是矣』。于是于濂、洛、关、闽五先生之书，如饥斯食、如渴斯饮，口诵手抄，汲汲如将不及。且一言一动，均必由之；而一切异学、俗学不得而夺焉。先生笃志潜修于园者凡七年，其卓然为大儒、为纯臣者，皆原本乎此也。壬申入都，补内阁中书。与太史冉公觐祖论道有合，朝夕返复不倦。甲戌，改中书科中书舍人。
