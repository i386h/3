<!-- { "loadSidebar": true } -->
　　尝谓学者曰：『圣人谓「人为天地之心」；人渺焉尔且众，胡为天地之心！尝学「易」而得其说：干也、坤也，初交而生风雷，无形也；水火次之，形而虚；山泽又次之，实矣。由是，草木生焉、鸟兽育焉。草木、鸟兽不已，章乎未竟也。草木不实，则草木之生未竟而草木熄；天不生人，则天之生未竟而天地之生熄。人者，天地之实也。故曰人为天地之心。身岂心哉？心，心尔；所谓仁也。天地不能为者，人为之；剥复否泰，存乎运而转移之者心。人苟不能斡旋气运，徒以其知能为一身家之谋，则不得谓之人；何足为天地之心哉』！故处士生平志在利济天下后世、造就人才，而身家非所计。其挈家而南也，尚有赀数千金，以交游济危难散去。邻舍一女子许字，夫贫，流于外；母将改聘之，女誓不从。处士闻之恻然，时仅余药肆一廛，立鬻金，寻其夫，赠使婚娶；而家益贫。久之，西南大乱，民惶惑不聊生；处士乃入洞庭山，学益力。乱定，妻张氏旋卒。于是慨然欲遍历九州，览其山川形势，访遗佚，交其豪杰，博采轶事，以益广其见闻，而质证其所学。
　　初，故尚书徐健庵及其弟故大学士立斋两先生聘之，不就。至是归里，将付其子燮于其兄御史宾廷；徐又聘之，乃就。而予以修「明史」，亦馆于徐；与处士道同志合，日讨论天地阴阳之变、伯王大略、兵法、文章、典制、古今兴亡之故、方域要害、近代人才邪正，其意见之同，犹声赴响。而处士于礼乐、象纬、医药、书数、法律、农桑、火攻器制，傍通博考，浩浩无涯涘。尝从容谓余曰：『吾志若不就，他无所愿，但愿先子死耳』！予惊问故；曰：『吾生平知己，舍子其谁！得子为吾传以传，复何恨哉』？呜呼！生死无关于天下，不足为天下士；即为天下士，不能与古人争雄长，亦不足为千古之士。若处士者，其生、其死固世运消长所关，而上下千百年中不数见之人也。顾留京师四年，有奇遇而讫不见用；庚午复至吴，遂南游衡岳，因而归。方谋与同志结茅著书终老，乃不一年死矣！
　　处士为人良易，负绝世之学；而虚衷常自下，诲人谆谆不倦。其少也，读书每竟夜不卧，父母禁不予膏火，则然香代之；因眇一目。又折其左股，落落摄敝衣冠，踯躅风尘中，人无敢易之者；盖其心廓然大公，以天下为己任。使得志行乎时，建立当不在三代下；而竟溘然齎志以死也，岂不悲乎！死之日，门弟子哀号擗踊，行路咨嗟涕洟。予在京闻之，召其子燮于天津，与友人敛金为位哭之，而使燮奔丧于吴，为之表其墓。呜呼！处士之心，天地所以不熄之心也。古圣贤以其心传于后，而古圣贤未尝死；天下有以处士之心为心者，处士又岂死哉！后之览者，尚其有感而兴焉！
　　刘继庄传全祖望
　　刘继庄者，名献廷，字君贤；顺天大兴县人也。先世本吴人，以官太医，遂家顺天。继庄年十九，复寓吴中；其后居吴江者三十年。晚更游楚，寻复至吴；垂老始北归，竟反吴卒焉。崑山徐尚书善下士，又多藏书，大江南北宿老争赴之；继庄游其间，别有心得，不与人同。万隐君季野于书无所不读，乃最心折于继庄，引参明史馆事。顾隐君景范、黄隐君子鸿长于舆地，亦引继庄参「一统志」事。继庄谓：『诸公考古有余，而未切实用』。及其归也，万先生尤惜之。予独疑继庄出于改步之后，遭遇崑山兄弟，而卒老死于布衣；又其栖栖吴头、楚尾间，漠不为枌榆之念：将无近于避人亡命者之所为，是不可以无稽也，而竟莫之能稽。且诸公着述皆流布海内，而继庄之书独不甚传，因求之几二十年不可得；近始得见其「广阳杂记」于杭之赵氏，盖薛季宣、王道甫一流。呜呼！如此人才，而姓氏将沦于狐貉之口，可不惧哉！
　　继庄之学主于经世，自象纬、律历以及边塞关要、财赋军器之属，旁而岐、黄者流以及释、道之言，无不留心；深恶雕虫之技。其生平自谓『于声音之道别有所窥，足穷造化之奥，百世而不惑』。尝作「新韵谱」，其悟自「华严」字母入，而参之以「天竺陀罗尼」、「泰西蜡顶话」、「小西天梵书」暨天方、蒙古、女直等音，又证之以辽人林益长之说而益自信。同时吴修龄，自谓苍颉以后第一人；继庄则曰：『是其于「天竺」以下书皆未得通，而但略见「华严」之旨者也』。继庄之法，先立鼻音二，以鼻音为韵本，有开、有合，各转阴、阳、上、去、入之五音，阴、阳即上、下二平，共十声；而不历喉、齶、舌、齿、唇之七位，故有横转、无直送，则等韵重叠之失去矣。次定喉音四，为诸韵之宗，而后知「泰西蜡顶话」、「女直」、「国书」、「梵音」尚有未精者，以四者为正喉音，而从此得半音、转音、伏音、送音、变喉音。又以二鼻音分配之，一为东北韵宗、一为西南韵宗。八韵立，而四海之音可齐。于是以喉音互相合，凡得音十七；喉音与鼻音互相合，凡得音十；又以有余不尽者三合之，凡得音五：共三十二音为韵父，而韵历二十二位为韵母。横转各有五子，而万有不齐之声摄于此矣。尝闻康甲夫家有红毛文字，惜不得观之，以合「泰西蜡顶语」之异同；又欲谱四方土音以穷宇宙元音之变，乃取「新韵谱」为主，而以四方土音填之，逢人便可印正。盖继庄是书，多得之大荒以外者，囊括浩博；学者骤见而或未能通也。其论向来方舆之书：『大抵详于人事，而天地之故概未有闻。当于疆域之前，别添数则。先以诸方之北极出地为主，定简平仪之度制为正切线表；而节气之后先、日蚀之分杪、五星之陵犯，占验皆可推矣。诸方七十二候各各不同，如岭南之梅十月已开、桃李腊月已开，而吴下梅开于惊蛰、桃李开于清明：相去若此之殊。今世所传七十二候，本诸「月令」；乃七国时中原之气候。今之中原已与七国之中原不合，则历差为之。今于南北诸方细考其气候，取其核者详载之为一则，传之后世；则天地相应之变迁，可以求其微矣。燕京、吴下水皆东南流，故必东南风而后雨；衡、湘水北流，故必北风而后雨。诸方山水之向背分合，皆当按籍而列之；而风土之刚柔暨阴阳燥湿之征，又可次第而求矣。诸方有土音、又有俚音，盖五行气运所宣之不同；各谱之为一则，合之土产，则诸方人民性情风俗之微，皆可推而见矣。此固非一人所能为，但发其凡而分观其成，良亦古今未有之奇也』。其论水利，谓『西北乃二帝、三王之旧都，二千余年未闻仰给于东南；何则？沟洫通而水利修也。自刘、石云扰以讫金、元千有余年，人皆草草偷生，不暇远虑；相习成风，不知水利为何事。故西北非无水也，有水而不能用也。不为民利，乃为民害；旱则赤地千里、潦则漂没民居，无地可瀦、无道可行，人固无如水何，水亦无如人何！虞学士始奋然言之，郭太史始毅然行之；未几竟废，三百年无过而问者。有圣人者出，经理天下必自西北水利始；水利兴而后足食，教化可施也。西北水利，莫详于「水经」郦注；虽时移势易，十犹可得其六、七。郦氏略于东南，人以此少之；不知水道之当详，正在西北。欲取「二十一史」关于水利农田、战守者，各详考其所以，附以诸家之说以为之疏，以为异日施行者之考证』。又言：『朱子「纲目」非其亲笔，故多迂而不切；而关系甚重者反遗之。当别作「纪年」一书』。凡继庄所撰着，其运量皆非一人一时所能成；故虽言之甚殷，而难于毕业：是亦其好大之疵也。又言：『圣王之治天下，自宗法始。无宗法，天下不可得治。宜特为一书以发明之』。是则儒者之至言，而惜其书亦未就。
　　予之知继庄也以先君，先君之知继庄也以万氏。及余出游于世，而继庄同志如梁质人、王崑绳皆前死，不得见；即其高弟黄宗夏，亦不得见。故不特继庄之书无从踪迹，而逢人问其生平颠末，杳无知者。因思当是时安溪李阁学最留心音韵之学，自谓穷幽探微，而绝口不道继庄与修龄，咄咄怪事，绝不可晓！何况今日去之六、七十年以后，□□□并其出处本末而莫之详，益可伤矣！近者，吴江征士沈彤独为继庄立传。盖继庄侨居吴江之寿圣院最久，诸沈皆从之游；及其子死无后，即以沈氏子为后。然其所后子，今亦亡矣；故彤所为传，亦不甚详。若其谓继庄卒年四十八，亦恐非也。继庄弱冠居吴，历三十年；又之楚、之燕，卒死于吴在壬申以后，则其年多矣。盖其人踪迹非寻常游士所阅历，故似有所讳而不令人知；彤盖得之家庭诸老之传，以为博物者流而未知其人。予则虽揣其人之不凡，而终未能悉其生平行事；乃即据「广阳杂记」出于宗夏所辑者略求得其读书著书之概，因为撮拾而传之，以俟异日更有所闻而续序之。
　　--以上见「碑传集」卷一百三十「经学」（上之上）。
　　·邵廷采
　　族祖邵先生廷采行状
　　邵先生墓表
　　族祖邵先生廷采行状邵晋涵
　　先生讳廷采，字允斯，更字念鲁；余姚人。曾祖讳洪化，早世；曾祖母翁孺人，以苦节着。祖讳曾可，少称孝童；长有学行，乡人所称为「鲁公先生」也。父讳贞显，字鹤闲；能诗文。
　　先生少丧母，祖母孙孺人亲抚之。少颖悟，能发人隐曲；父闻而怒之，始韬敛，不妄言语。七岁，从群儿为踏蹴戏；祖母召之曰：『若祖、父不能，而汝能之；殆贤于祖、父矣』！先生闻而自责，自是不复为玩弄之事。九岁，祖鲁公先生从他邑教授归，召先生省所治书，因教以先儒语；先生欣然曰：『其人何在乎？何不令儿早事之』！祖闻而大悦，为具衣冠、具书币，而携之入姚江书院。
