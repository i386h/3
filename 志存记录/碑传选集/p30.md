<!-- { "loadSidebar": true } -->
　　癸丑，以兵部右侍郎兼都察院右副都御史总督浙江等处军务兼理粮饷。陛辞，赐上厩良驷鞍辔抵任。甲寅，闻滇南吴逆叛，查有台巡道吴应鹏系三桂侄男，即会同抚、提、镇檄行摘印看守，密题请旨定夺；饬沿海等处重严武备。又请增兵马及试用火器，以资剿御固守。三月，靖藩耿精忠反，报闻；人心在在风鹤，随檄各路官兵分守要害。复再疏请敕江南省满、汉官兵调集两省交界以备声援，江西省于广信驻屯重兵以防崇安大关一路；或有警急，咨调策应。四月，三疏请发大兵防剿，并请敕江西督、抚、提诸臣亟发重兵谨守铅山、玉山大路，以保岩疆。又遣本标中军副将王廷梅及薛受益等率兵防守仙霞关等处，会疏请给官兵行粮。四月，与将军、抚院、提督公议：于额俸饷银外赏赉官兵，勉以大义。咸以奏销为虑；公不然，以『朝廷钱粮为朝廷将士之用，俾出死力扞卫封疆，情理允协；且揆之时势，人情汹汹未定，小有怨望，缓急未必能为用也』。复会杭州将军、抚院、提督议驻兵衢州。五月，统领本标杭协营并江南提标官兵一千五百人，申严军令，所至秋毫无犯；同平南将军赖塔自杭赴衢，先扼闽要冲。赖将军承旨：『一应军机事务，与李总督商酌而行』。公身膺封疆重任，但尽心竭力以身先之，不过为危迫告急之词；惟同赖将军于地方情形、兵力多寡、事机缓急，无处不为筹画。在衢满兵一千余、绿旗兵二千余，逆贼全力屯聚清湖，日窥侵犯；而副都统喇哈应援之兵马促未能至，所谓「孤军危疆」无有过于此时者。七月初，贼犯衢，公躬擐甲胄，同赖将军督师进攻，于坑西大战，轰炮之声震地，流丸如雨，左右请少避；公曰：『不可！三军司命少移动，即为贼所乘矣。今日之事，以兵胜败为吾死生耳』。介胄终日，整肃军容，戮不用命者以坚士心。是役也，以不满四千之兵击贼数万之众，一可当百，军声大振。时逆贼披猖，各路镇营羽书旁午，昼夜不下数百通。无论是兵，一至戟门，公必呼至帐前，屏人亲加抚慰；询贼情形，示以战守方略，令其传语其镇、其将知亲加饬励之意。而机警识破奸谍，即置于法；有规避退缩营将，必奏参以肃军纪。三衢当冲扼要，兵力单寡，战守不能兼应；如金华堵御温、处两路，严州接连徽、饶二郡，并属咽喉之地，请照例增设标兵，以资剿御。密谋招降，侦知九龙山伪将军马九玉麾下副将韩斌将兵八百人；乃移文江南亳州，以斌子世晋、家人苑亮至，令持家书并谕札缝履底中，使走入斌垒，一无所言，遗其履而去。斌得谕札，遂与伪都司王得功等商同日中奔压潮营归降。贼势方张，群情皇惑；请用宿将李荣统领调集嘉、湖等营官兵，俾之援剿金、衢等处，着绩疆场。另募兵三千以定经制，且使地方强壮有力之徒不致为贼引诱，募兵即所以弭盗。自是处州、金、严、台、绍各属相继报捷，生擒贼首汪磐、缪国英以归，恢复遂安、寿昌、淳安、义乌、东阳、分水等邑城。丙辰，公疏议直捣仙霞关为一劳永逸之计，请调江南松江、崇明官兵；而部议以海口重防，不便移调，令于本省酌量遣发，并将击贼进取事宜具奏。再疏，略曰：『本省无可调之兵，而江南有可遣之将。盖浙当用兵之际，衢州满、汉绿旗兵与贼对垒者二年余，且昼夜不解甲矣；至杭、嘉、湖、绍之兵，已经调遣略尽。惟江南之松江、崇明额设兵几二万，谅此时之贼氛必不远及江南也。至于进取之路不在温、处而在衢州，故耿逆劲卒悉萃于此；此贼破，则诸贼皆无能为矣。虽马九玉、朱怀德等死守河西，似难猝破；然其南为江山、西则常山，皆有间道可袭。我兵一进，使彼首尾受敌，即河西之贼垒不能独完』。所谓不待交锋而胜败之机早识于胸中者如此。伪将军马九玉窃据河西，以大溪滩为粮运咽喉；又启大将军康亲王速师前进，直破其屯粮之地。八月十五日，大溪滩大捷；十七日，遂复江山县城。马九玉既败遁，知归路已绝，冀绕道入仙霞关据守；顾诸军已遵公密谕，疾抵关口，分路夹击，伪副将金应虎等乞降。二十一日，师入三关，我兵获有胁从六十余人，将置之法；公曰：『此是恋故土妻子，保性命者耳；忍杀之耶』？乃议尽释之，草檄宣布皇上伐罪救民至意。于是王师入闽如摧枯拉朽，荡平反掌。大兵所至，居民安堵。不越两旬，露布捷闻各路获捷，恢复云和、松阳、龙泉三县城也。九月，疏请亟敕部议邻省会师合剿余寇；略曰：『闽逆犯浙，将及三年；煽诱勾连，广植党羽。巨逆马九玉等虽败溃奔逃，寖已瓦解；而余孽多伏匿山谷，皆与江南徽州、江西饶州、广信等府紧相连接，如伪总兵周文等则屯踞广信、祝茂华等则把守玉山县子午口，与常山相距仅数十里。目今逋诛之寇散布歧界，且系崇山峻岭；使彼稍延喘息，势必滋蔓难图；即三省接壤之间，终无宁谧之时。臣身处残疆，竭力整顿，移会进兵；仰祈敕下江南、江西督抚及统兵将军合力夹剿，则军声益振，逋寇无所逃诛矣』。遣官兵招抚江西逆寇，恢复玉山县城；部议加一级。丁巳，处州椒洞岩山寇悉平，广信府等处报捷，恢复江西铅山县城；又，兴安、弋阳、贵溪等县百姓欢欣归命。江右未平，余孽屯聚地方逼近浙省门庭，百姓久罹汤火，且总属朝廷封疆，公不敢歧视；题请会剿，邻界渐靖。惟伪总兵马鹏数称枭恶，聚众于开、玉交界之陈村及德兴之白沙关，跳梁怙恶；公密饬副将武荣、蒋懋勳等自白沙关直抵德兴捣其老巢，连破贼寨木城，阵斩伪将数十员，生擒鹏归，数以大义诛之。凡调遣所属绿、旗各路将士大小一百四十余战，搴旗斩馘，所向克捷；皆仰天威远震荡平，捷于影响，克奏肤功，恢复邻疆。三藩并叛，惟平闽独先，则公首扼衢州之力也。九月，为钦奉上谕事，部议飞报官兵大捷等事，俱系调度有方，擒斩逆贼兵一十四案，酌量议叙；奉旨：『李之芳着加兵部尚书，仍兼都察院右副都御史为正一品，照旧管事』。拜疏谢恩。公思平贼之后，事之重大而再急者，惟有仰遵恩诏将应行蠲免赈恤事宜，亟请大沛皇仁，以救垂死之百万生灵；经三疏迫切吁陈浙东金、衢、严、温、处五府属残黎阽危惨苦情形，请将康熙十六年以前一应本、折钱粮尽予蠲免。而部议以江山等县卫所并未确查，分别苦累轻重，复具疏四请，略云：『恤民以固邦本、裕赋以资国用，两者原属并重；然必使有可存之民，而后有可征之赋。被贼蹂躏之地，室家离散，田庐荡然，虽哀鸿甫集而饥寒并切；若不急沛恩纶，无论旧逋终不能完，徒使新逋愈积、现征复亏。即日黜一官，无益于事。每念兵革之余，伤惨已极；欲期民皆乐业、复还旧观，实非易事。惟蠲此不可复征之赋而休养生息仍成国家财赋之地者，即于此屡吁宸听，为恤民计，未尝不为筹饷计也。当年仓卒用兵之际，师行粮从，军糈未办，先有追回已解闽饷一十五万两贮衢州府库，得资官兵俸饷，士马赖以饱腾；安辑投诚，凡捐赏袍帽、银物，屡经各疏题明支用饷银及措垫清册，悉听部议开销，无敢假借虚冒者，较邻封用兵节省钱粮无算』。而格于部议，卒蒙恩旨允销。公常云：『军中刑赏，关系甚重；一言不当、一事不协，大事隳矣』。奉部文题用文武各官，不惟不徇人情，亦且不徇己意；皆较公量能，毫发无私。虽千、把微员，拔用一人，三军无不服其至公。盖为各路冲锋对垒、劳苦有功者不乏其人，若舍此不用而以未有真功、实苦者幸授，则行间将士谁复肯致命宣劳，为国固圉乎！故人心竞劝，性命可捐，何敌不破！所以各路兵行，处处获捷；政亦得力于此耳。由偏裨、弁目拔擢至提督、总兵官如陈世凯、李华、吴英等二十余人，勇略茂着，上彻天听。举荐贤良属官，人未尝知；有知者或以牲牢之物稍佐军需，必却之。日凡所犒赏，军中无不知其所由来；盖所为者极难，庶足激励众心，能得其死力耳。尝面诫属官曰：『时虽多事，荡平不难。若辈存心行事，仍作太平无事时观。朝廷功令无宽假，余为朝廷执法之人，亦不敢宽假也』。然清严而不刻；每曰：『仲尼不为已甚，亦未尝轻劾一官』。
　　己未三月，具疏自陈，乞罢；奉旨：『卿才品优长，简任总督，殚心料理，效力行间，着有劳绩。着照旧供职。该部院知道』。七月，会地震，诏求直言；疏陈四事：请复给难民子女、请免荒绝丁粮、请复设各省理刑、请复生童旧额。具疏汇报招抚浙江、江西等处投诚各案文武伪官共六千二百余员、伪兵人等共一十六万五千五百余名，各给赏分别归农入伍；俱奉有『具见悉心筹画，剿抚并用，可嘉；事平议叙』之旨。枢部议叙，武职军功共加二十九等、纪录一十九次；铨部议叙，加三级，以尚书正一品照旧管事。庚申，题请操练战船，袭击「海寇」；密饬定海镇一遇警息，知会巡海部臣点验出洋，掩击于孝顺洋，斩获奏捷，以示大创。又请敕部议调福建水师分驾战船一百号，由是闽洋直趋温、台，浙省水师由定关会师夹剿一切岛窟；更请会剿事竣，即以闽来战船分泊温、台，配兵守汛：在浙可无成造之费、在闽可免修艌之烦，以宽物力而省钱粮，一举而数善备矣。辛酉，会题枫岭营循照旧制浙、闽制省要害之地（？），巩固边防。公从康熙十三年驱师扞御，任艰责钜；外御方张之寇，内顾征剿之兵。既图固此民心，又恐有隳士气；千思百虑，惟期有济军机，无偾事势。多方调度，靖寇安民；上赖庙谟制胜，下得将士奋勇争先，平定疆圉。至避乱难民，亦有沦陷日久，脱走来归者；每加抚慰，量给银米。嗣是来者日众，亿万姓扶老携幼，鹑衣鸠面，无家可依；因遣员于龚家埠权为茅屋二千余间以居之，每名口捐米七合以给饔飧，饬令分别男女，不致杂处。然而军兴，公帑不可轻支；乃与抚院陈公量议捐助，而身为之倡。有田可耕，更给民牛种。而民之来归者益多，并无失所之叹。又于西安之柏陵街及江郎街、二十八都、保安桥等处（皆入闽通衢）设厂煮粥、施汤，端委标员管理；凡五年，赈济过往来人夫饥民一百二十二万一千五百名有奇。虽兵燹之后，民无供役之苦。
　　壬戌八月，奉诏班师；十一月，迁掌中枢。癸亥四月，赴兵部尚书任；辨官论材、陟罚臧否，一以「无我」行之，为僚属所敬服。甲子八月，升吏部尚书；饬诸吏无得升堂，使坐曹听行文书而已。由是吏不得与铨事，予夺一秉至公。居月余，翕然声动京师。
