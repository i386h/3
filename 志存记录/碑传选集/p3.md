<!-- { "loadSidebar": true } -->
　　时明南京诸臣拥立福王朱由崧称帝号，其大学士史可法督师扬州；多尔衮欲招之使降，令南来副将韩拱薇等賫书致可法曰：『予向在渖阳，即知燕京物望，咸推司马。后入关破贼，得与都人士相接，识介弟于清班，曾托其手勒平安，拳致衷绪；未审以何时得达！比闻道路纷纷，多闻金陵有自立者。夫君父之雠，不共戴天。「春秋」之义：「有贼未讨，则故君不得书「葬」、新君不得书「即位」」；所以防乱臣贼子，法至严也。闯贼李自成称兵犯阙、手毒君亲，中国臣民，不闻加遗一矢。平西王吴三桂介在东陲，独效包胥之哭；朝廷感其忠义，念累世之夙好，弃近日之小嫌，爰整貔貅，驱除狗鼠。入京之日，首崇怀宗帝后谥号；卜葬山陵，悉如典礼。亲郡王、将军以下，一仍故封，不加改削；勳戚、文武诸臣，咸在朝列，恩礼有加。耕市不惊，秋毫无扰。方拟秋高气爽，遣将西征、传檄江南、连兵河朔，陈师鞠旅，戮力同心；报乃君国之仇，彰我朝廷之德。岂意南州诸君子苟安旦夕，弗审事机，聊慕虚名，顿忘实害；予甚惑之！国家之抚定燕都，乃得之于闯贼，非取之于明朝也。贼毁明朝之庙主，辱及先人；我国家不惮征缮之劳，悉索敝赋，代为雪耻。孝子仁人，当如何感恩图报！兹乃乘逆寇稽诛、王师暂息，遂欲雄据江南，坐享渔人之利。揆诸情理，岂可谓平！将以为天堑不能飞渡、投鞭不足断流耶？夫闯贼但为明朝祟耳，未尝得罪于我国家也；徒以薄海同仇，特伸大义。今若拥号称尊，便是天有二日，俨为勍敌。予将简西行之锐，转旆东征；且拟释彼重诛，命为前导。夫以中华全力，受制潢池；而欲以江左一隅兼支大国，胜负之数，无待蓍龟矣！予闻「君子之爱人也以德，细人则以姑息」。诸君子果识时知命，笃念故主、厚爱贤王，宜劝令削号归藩，永绥福禄；朝廷当待以虞宾，统承礼物，带砺山河，位在诸侯王上，庶不负朝廷伸义讨贼、兴灭继绝之初心。至南州群彦翩然来仪，则尔公尔侯，列爵分土，有平西之典例在；惟执事实图利之！挽近士大夫好高树名义，而不顾国家之急；每有大事，辄同筑舍。昔宋人议论未定，兵已渡河；可为殷监！先生领袖名流，主持至计；必能深惟终始，宁忍随俗浮沈！取舍从违，应早审定。兵行在即，可西可东；南国安危，在此一举。愿诸君子同以讨贼为心，毋贪一身瞬息之荣而重故国无穷之祸，为乱臣贼子所笑；予实有厚望焉！记有之：「惟善人能受尽言」；敬布腹心，伫闻明教。江天在望，延企为劳；书不宣意』。可法遣人报书曰：『南中向接好音，法随遣使问讯吴大将军，未敢遽通左右；非委隆谊于草莽也，诚以大夫无私交，「春秋」之义。今倥偬之际，忽捧琬琰之章，真不啻从天而降也。循读再三，殷殷致意，若以逆贼尚稽天讨，烦贵国忧；法且感且泣，敬为贵国一详陈之。我大行皇帝敬天法祖，勤政爱民，真尧舜之主也；以庸臣误国，致有三月十九日之事。法待罪南枢，救援无及。师次淮上，凶闻遂来；地坼天崩，山枯海泣。嗟乎！人孰无君；虽肆法于市朝以为泄泄者之戒，亦奚足谢先皇帝于地下哉！尔时南中臣民，哀恸如丧考妣；无不抚膺切齿，欲悉东南之甲，立翦凶仇。而二三老臣，谓国破君亡，宗社为重；相与迎立今上，以系中外之心。今上非他，神宗之孙、光宗之犹子，而大行皇帝之兄也；名正言顺，天与人归。五月朔日驾临南都，万姓夹道欢呼，声闻数里；群臣劝进，今上悲不自胜，让再让三，仅允监国。迨民臣伏阙屡请，始以十五日正位南都。从前凤集、河清，瑞应非一。即告庙之日，紫云如盖，祝文升霄，万目共瞻，欣传盛事；大江涌出楠梓数十万章，助修宫殿：岂非天意也哉！越数日，遂命法视师江北，刻日西征；忽传我大将军吴三桂借兵贵国，破走逆成，为我先皇帝后发丧成礼，扫清宫阙，抚辑群黎；且罢薙发之令，示不忘本朝。此等举动，振古铄今。凡为大明臣子，无不长跽北向，顶礼加额；岂但如明谕所云「感恩图报」已乎！谨于八月薄治筐篚，遣使犒师，兼欲请命鸿裁，连兵西讨；是以王师既发，复次江、淮。乃辱明诲，引「春秋」大义来相诘责；善哉乎！推言之，然此文为列国君薨，世子应立，有贼未讨，不忍死其君者立说耳。若夫天下共主身殉社稷、青宫皇子惨变非常，而拘牵「不即位」之文、坐昧「大一统」之义，中原鼎沸，仓卒出师，将何以维系人心、号召忠义？紫阳「纲目」，踵事「春秋」。其间特书，如莽移汉鼎，光武中兴；丕废山阳，昭烈践祚；怀、愍亡国，晋元嗣基；徽、钦蒙尘，宋高缵统：是皆于国雠未剪之日，亟正位号。「纲目」未尝斥为自立，率以正统与之。甚至如元宗幸蜀，太子即位灵武，议者訾之；亦未尝不许以行权，幸其光复旧物也。本朝传世十六，正统相承；自治冠带之族，继绝存亡，仁恩遐被。贵国昔在先朝，夙膺封号；载在盟府，宁不闻乎？今痛本朝之难，驱除乱逆，可谓大义复着于「春秋」矣！昔契丹和宋，止岁输以金缯；回纥助唐，原不利其土地。况贵国笃念世好，兵以义动；万代瞻仰，在此一举。若乃乘我蒙难，弃好崇雠，规此幅员，为德不卒；是以义始而以利终，为贼人所窃笑也，贵国岂其然！往先帝轸念潢池，不忍尽戮；剿抚并用，贻误至今。今上天纵英明，刻刻以复仇为念；庙堂之上和衷体国，介胄之士饮泣枕戈，忠义民兵愿为国死。窃以为天亡逆闯，当不越于斯时矣！语曰：「树德务滋，除恶务尽」。今逆贼未服天诛，谍知卷土西秦，方图报复；此不独本朝「不共戴天」之憾，抑亦贵国「除恶未尽」之忧。伏乞坚同仇之谊、全始终之德，合师进讨，问罪秦中，共枭逆贼之头，以泄敷天之愤；则贵国义问炤燿千秋，本朝图报惟力是视。从此两国世通盟好，传之无穷，不亦休乎！至于牛耳之盟，则本朝使臣久已在道，不日抵燕，奉盘盂从事矣。法北望陵庙，无涕可挥；身陷大戮，罪应万死。所以不即从先帝于地下者，实为社稷之故。传曰：「谒股肱之力，继之以忠贞」；法处今日，鞠躬致命，克尽臣节，所以报也。惟殿下实昭监之』！多尔衮接书，知可法不能屈；遂定议下江南。九月，世祖车驾至京师，加封多尔衮为叔父摄政王。是年冬，遣豫亲王多铎南征江南、英亲王阿济格西征逆闯。十二月，河南皆尽。
　　五年十二月，大同总兵姜镶叛；六年二月，多尔衮征之。会有言喀尔喀将犯边者；乃遣别将讨镶，自出张家口击喀尔喀。七年十二月师还，至喀喇城，薨；世祖率王、贝勒、大臣等迎其丧于东直门外。
　　八年二月，苏克萨哈等首告多尔衮薨时，其侍女乌尔库尼将殉，呼近侍罗什、博尔惠等，告以多尔衮曾制八团龙补黄袍等衣，属令潜置棺内，罗什等如言以殓；又多尔衮欲于永平圈房，率众移驻，与和洛会等密议已定，特以出猎稽迟，未行。事闻，经王、大臣等定议：追削王爵，并黜宗室。乾隆四十三年正月，上谕廷臣曰：『睿亲王首先统众入关，定国开基，厥功最懋。顾以诬告谋逆，经诸王定罪除封；其时我世祖章皇帝尚在冲龄，未尝亲政也。朕每览「实录」，见王之立心行事，实能笃忠荩、感厚恩，深明君臣大义，为史册所罕觏；乃令王之身后久抱不白之冤于泉壤，心甚悯焉！假令当时王之逆迹稍有左验，削除之罪果出我世祖圣裁，朕亦宁敢复翻成案；乃实由宵小奸谋，构成冤狱，而王之政绩载在「实录」，皆有大功而无叛迹，又岂可不为昭雪！着加恩复还睿亲王封号，追谥曰「忠」；补入玉牒！补继袭封。照亲王园寝制度，修其茔墓。仍令太常寺春秋致祭，并配享太庙』。——见「碑传集」卷一「宗室」（上）。
　　·多铎
　　和硕豫通亲王多铎传冯培
　　豫亲王多铎，太祖高皇帝第十五子也；初授贝勒。天聪二年三月，与多尔衮从太宗往征察哈尔多罗特部，大捷；太宗喜语诸贝勒曰：『两幼弟初领偏师，辄有功，宜赐美名』；于是号多铎为额尔克楚瑚尔。
　　五年九月，太宗亲率军击明锦州，多铎从；以二百人败锦州兵七千于城下，又败明兵于大淩河。七年六月，诏问群臣：『伐明与朝鲜、察哈尔宜何先』？多铎言：『宜伐明，直入长城，图久长之计。先其大者，则其余自灭，且随我所求而自至矣』。八年七月，太宗亲伐明，多铎从。同贝勒阿济格等率兵入龙门，会大军于宣府，遂入边击败明兵，略保安州克之，戮其守将；往会太宗于应州城，献俘。八月，同多尔衮等略朔州；随攻大同，败明兵于城南。太宗以明国必调宁远、锦州兵往山西救援，命多铎为帅，率精兵入明广宁，以迟其救援。先遣石廷柱、阿山等趋锦州，会锦州总兵祖大寿遣副将刘应选等率兵来拒，遇大淩河西；阿山等以兵寡驰告，多铎疾驰，败刘应选所部兵，俘获无算，凯旋献俘。太宗迎劳五里外，以多铎初专阃外，能出奇兵取胜，嘉奖之；赐良马五甲。至崇德元年四月，晋封和硕豫亲王，兼理礼部事。十二月，从太宗征朝鲜，累战皆有功；遂降朝鲜。四年八月，兼理兵部事。十一月，同贝勒豪格略锦州、宁远，斩总兵金国凤等。五年三月，奉命为左翼总统；与济尔哈朗往修义州城，驻防屯田。六年三月，代多尔衮；围锦州、松山，绕锦州城立营浚濠，为久驻计。城中惶恐，守门蒙古诺木齐、武巴什缒书约降。祖大寿知有异志，欲以计擒之；诺木齐等即执兵拒外城，蒙古亦执兵助。既接战，声闻关外，多铎与济尔哈朗至城下援之。关内蒙古缒援兵入，与明兵战于城上；明兵败，大军遂入关，徙其民义州。捷奏至，太宗大悦。四月，复败明杏山、松山援兵。八月，明经略洪承畴以八总兵、十三万众来援锦州，太宗亲统大军往征之；疾驰六日，环松山而营。明兵宵遁，遣贝子博洛等追击之；并简精兵付多铎，令设伏。遂夹击吴三桂等兵，败之。寻又奉命围松山，城内夜出兵来犯，击败之，斩首千余级。十二月，承畴自松山率兵夜出来犯，多铎令沿濠射之，悉败去；城中益困。七月二日，松山副将夏承德密遣约降为内应，以其子舒出质；夜半诸将士举梯登城，城遂克，生擒承畴及巡抚邱民仰等。七月，叙功，加封多罗豫郡王。
