<!-- { "loadSidebar": true } -->
　　康熙十三年三月，逆藩耿精忠据福建反，浙江、江西震动；圣祖命为奉命大将军，率师进剿。十月，贼将徐尚朝犯金华，遣副都统马哈达击破之。十二月，又败贼于紫琅山、焦围等处，先后斩贼数万。徐尚朝复犯金华，副都统巴雅尔战于积道山，败之；遂复永康、缙云二县。十四年二月，我师运炮至上虞，贼将方懋功邀诸路，击破之。伪帅冯公辅自义乌遁，统领希佛败之于苦竹，复武义、义乌二县。伪总兵沙有祥距桃花岭，梗处州路；马哈达等进剿，入处州，贼退仙居；副都统穆和林又败之于白水洋，直抵城下。贼将曾养性益兵助守，我师三面梯攻，贼夜窜；伏兵起，尽歼之，遂复仙居。三月，平南将军赖塔连败伪将军马九玉于衢州。时冯公辅复据宣平，我师进，败之大旗口；公辅殊死斗，我师奋击，夺隘入。徐尚朝连犯我军，先后败之于十八都、石塘、石佛岭、大王岭、东陇隘口、上套寨、下五塘等处，斩获无算；遂复松阳县。八月，我兵自土木岭进剿，曾养性拒守黄岩；遣宁海将军贝子傅喇塔围之，贼溃围出，黄岩降。又败贼于上塘岭，复太平、乐清、青田等县。九月，又败贼于衢州北原口。山贼据夏州、河西，屡犯我军；皆败之。十一月，傅喇塔进攻温州，连败贼于南江、石塘。十五年三月，围温州，败养性兵四万；立营江岸，扼贼入青田路，贼势大挫。又击贼于八带桥、张村，大破之。五月，冯公辅陷宣平，旋复之。六月，傅喇塔率师过三角岭，破曾养性于古溪路；遂抵温溪渡口，复败贼将马成龙等。八月，大兵抵仙霞关，伪参将金应虎迎降。进攻浦城、建阳二县，建宁、延平望风归顺；耿精忠震慑无措，遣子显祚来迎我师。杰书遣使齎敕谕示之，耿精忠降；遂入福州。
　　是时渠贼虽平，余党及「海贼」犹未尽灭。遣使招抚耿继善，继善逃；伪党乘势据邵武，穆和林击败之，复其城。「海贼」郑锦以兵寇省城，将军喇哈达败之于乌龙江，复泰宁、建宁、宁化诸县及汀州府。十六年正月，穆和林复上杭、武平、永定及江西瑞金等县，赣州路通。大兵进攻兴化，破「海贼」三十六营，复其城。三月，克泉州；贼弃漳州遁，海澄等十县皆降。十月，参领都克纳等败贼于龙溪班山等处。十二月，贼犯泉州，都统杨凤翔击走之。十七年三月，破「海寇」于漳州。七月，泉州、惠安复陷贼，副都统禅布讨复之。十二月，赖塔败贼于柯监山、万松关，副都统纪尔他布等败贼刘国轩于江东桥、又败诸潮沟之间，副都统胡图败贼吴淑于石卫。十八年正月，巡抚吴兴祚等又败国轩于郭塘，贼自是不能成军矣。五月，国轩复犯江东桥，我兵又败之。十月，连破贼于东石、鳌头山等处。十九年三月，郑锦聚党海中，窥厦门；遣都统鄂申进取，贼遁去，复大定、小定地方。大兵进取玉洲，击刘国轩于石马、海澄，皆下之；克铜山，降伪将军江机等三千余员，全闽底定。凯旋，圣祖率诸王、大臣郊劳之；旋命议政。
　　二十九年，以厄鲁特噶尔丹叛，命率兵往会抚远大将军裕亲王福全；旋命驻防归化城。
　　三十六年，薨；谥「良」，立碑纪功。
　　——见「碑传集」卷二「宗室」（下）。
　　·福喇塔
　　惠献贝子福喇塔传
　　宁海将军惠献贝子功德碑
　　惠献贝子福喇塔传何石云
　　宁海将军固山贝子谥「惠献」，讳福喇塔；我朝宗室也。父多罗定贝勒斐扬武，佐世祖章皇帝龙飞定鼎；元勳懿亲，屡受征讨之寄。贝子幼，即侍父帷幄，参谋议，具文武才略。尝从征闯孽于湖广，灭之。其后福建漳、泉等郡为「海寇」郑成功所踞，鸱张猖獗；命贝子将兵诛剿，智深勇奋，寇披靡遁散，海疆以平。
　　今上十二年冬，平西王吴三桂以云南、贵州叛，平南王尚之孝以广东叛；明年，吴逆之兵出于东南者自湖广、广西以至江西，尚逆兵亦将自岭出。三月，靖南王耿精忠叛于福建，与二逆应；起兵由建宁出仙霞，陷衢州、常山等县；别遣伪都督曾养性、伪水军都督朱飞熊等由福宁经平阳，下之。六月，陷温州；山贼乘机破仙居，未几复。七月，逆兵下乐清；八月下黄岩，太平亦受逆制。九月，曾养性率兵由黄岩西行，温州总兵祖宏勳、黄岩总兵阿尔泰先战败降贼，至是由黄岩北行，率寇会于台州府城外，水陆十万。十月，都统伯穆赫林、吉尔塔布等与战长天洋，败绩。时都统周云龙在仙居被攻于伪总兵朱福，弃城走台州；郡东南已为寇踞，我师分守西北。朱福兵自仙居出屯天封寺，屡败我师，断粮道；贼亟图攻城。周云龙见势危急，虑台州人与贼通，遂欲屠台州，回守新昌；台道杨应魁力争而止。时温州郡、县皆陷贼，又别攻处州，绍兴亦煽动。台州数经困败，岌岌不可保。贼因以建宁之兵缀我师于衢州，而福宁之兵由处、台、温溯浙江而上，将与岭南、江西为犄角，实有建瓴之势；杭州以西皆震恐。仙居失，贼故得断天台之道；台州失，则宁、绍之门户夺：浙江以东悉为贼有。贼且抄衢州之后，以内外夹攻我，而三逆居然相连接，台州岂可弃哉！先是，耿逆叛闻，上以贝子尝征「海寇」于闽，声威素着；特命为宁海将军，偕和硕康亲王督师讨其罪。是年八月，至杭州；贝子谓：『扼贼之要，实在温、台；当使之困蹙不前，仙霞不难破、天下不难平也』。于是与康亲王分兵由绍兴进发，而嵊县土贼为逆分劄，结党剽掠，所在皆是；贝子授文武方略，留兵一千先击于县城，再分击于北乡、再会击于沿江，复以计袭击于西乡，擒斩、招抚，两月而靖。十一月，贝子师至台州，抚慰灾黎，赏劳军士。以平寇之策，必镇定持重，形悉而谋素，尤以得民心、作士气为要。前此安营，掘濠露胔三十里；即下令禁毁茔、砍树，阵亡之官卒，给资舁骸骨归。岁值大歉，捐金劝赈，煮粥天宁寺，民赖之。沃山营戍卒苦寒，倍月饷给之。按地设乡兵、置练总，无事则守望，有事则向导；人给银米，俾归度岁，咸感恩弗去。造江舟、演水师，增白塔戍守；坚壁固垒，戒勿轻动。凡统军十万，米草乏贵，运道艰梗，诸将亟请战，勿许；防范惟严。十四年二月，忽遣知县郑录勳前导，满、汉兵继进仙居，一举克复。三月，令提督常进功率水师攻贼于小两山，诱贼帅朱飞熊入，我舟鸟枪中其额而毙；贼水军大败，陆军亦渐引遁。贝子遂散乡兵，谕速归播种。春夏雨溽，完治甲械，移营高垲地。被胁割辫之民听至郡贸易，物货有资。洋梵、大芬、泗林等处居民有诬为贼者、有为贼迫制者数万人，概释之；民情益惬。军势既振、粮复足，诸将又请进兵；贝子以炎夏，不许。九月，命杨应魁托名巡兵，偕郑录勳相度至黄岩别径形势，果利；遂先遣穆都统等密领兵由仙居至茅坪岭，抵黄岩界；经凉篷、宁溪、乌岩，尾于贼后。贼闻大恐，夜拔营，水陆奔逃温州，自相蹂杀者无算。贝子复提大兵追至黄岩，又追至乐清；邑民先避寇，空城无人。寇船满海上，我兵无由至郡；遂缘柟溪山行，由青田渡江。贝子知贼必于上塘御我，先伏兵宝胜寺内；寇半至，则出而截杀，首尾不相顾，溺与伤死者大半。我兵遂踰和岭至威宁滩，阳令数百人鸣金下冯山，若安营状；贼信之，不来攻；我师遂入溪口、白栝，屯温郡之西山。贼踞守郡城，十五年二月，水陆兵数万掩至；贝子使夸兰大丹母布等战败之，炮沈其七船，杀贼七百余，溺死不可胜计。贼复火攻西山，贝子亲督兵力战，大败奔逃，追及于将军桥；贼争渡，坠溺死者甚众，杀贼二万有奇；曾养性坠马，泅水遁入城。五月，贝子以夏暑饷运为难，是年二月已遣兵解处州之围，遂撤师往；束草人摇旗，留数坏炮安长线，度行数里始发。又击贼于临福山诸处，贼不敢犯。八月，将率师进战，有以先取松阳请者；总兵陈世凯曰：『不如径破石塘；此入间捷路也』。贝子嘉纳之；即命进兵，自率兵继进。夜伐双溪张村树为路以上，出贼不意，夺其帜；九寨皆破。贼犹力战，贝子驻马高岭指挥，奋杀凡六阵；乘胜驰下，烧其七营，砍栅二十有八，斩首六千有奇。为时一昼夜，贼众数万降剿已尽。于是温州克复，而处州之松阳、云和、龙泉、庆元等县俱以次全复。三逆之联络也，藉福建为枢纽；耿逆之应援也，恃浙东为奇道。其兵出衢州，特以缀我师耳；贝子即因其势而利导之。康亲王、浙江总督李之芳殚力扞御，牵制逆兵，进退不可，而自督大军攻剿温、台，收定处、绍，先困蹙其十万之众，使不得分顾衢州，而仙霞且易于摧破；一旦贼众既歼，浙东适为我奇道，遂由庆元入松溪，与康亲王会建宁、循延平，抵福州。王师自天而下，耿逆自束手乞命，而吴逆乃不敢渡江、尚逆亦不敢踰岭，三逆孤离，相继服罪；天下荡平，皆贝子之神武也。
　　「海寇」郑经乘耿逆之叛，谋袭福州，军凤山岭者三万；贝子既至，督将士击之，寇望而却走，追奔数十里，多所斩获。自是远遁，闽益底定。
　　然贝子由柟溪出青田，自牵所乘马山行，跌而折其手指；尽瘁攻温州，齿落者二。又军次往往露宿，为寒暑所侵。方奏凯，疾已不可为，遂薨于福州。贝子统师，丰赏而廉己；薨之日，萧然至不能备礼。百日，待军士以祭。讣闻，浙、闽远近无不感恩恸泣；天子辍朝震悼，赐祭、赐葬，易名、碑墓。荣哀之典，于斯为至。
　　当贝子戡定浙、闽时，予在总制、今相国李公幕府，于公牍中已知贝子忠绩；其后秉教在台，瞻拜庙貌，父老子弟为余言贝子德善、勳劳益详。今庠生王士元等久而不忘，请予立传，以纪恩绩。予固杭人，与诸生同受贝子绥靖之福者；其敢以不文辞！爰敬为传。
　　宁海将军惠献贝子功德碑王恕
　　维天笃生圣皇，肇造区夏、奠安神人，以开亿万世无疆之祚；则必诞毓忠勇材智之臣近在宗藩，为国宣力，以保乂我王家。其殊尤伟迹既彪炳天潢巍然玉牒矣，而盛德在人，讴思尸祝愈久而愈不能忘；若闽人之戴宁海将军、惠献贝子，岂非亘古今、塞穹壤，与周、召比烈者与！
