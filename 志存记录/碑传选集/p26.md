<!-- { "loadSidebar": true } -->
　　顺治甲申春，摄政王统师入山海关，与流贼兵二十万遇于一片石；公在军中，偕苏公尔度率所辖兵协力破贼。既定燕京，复从英亲王军追贼于庆都，又偕叶公臣克太原，偕苏公拜、哈公宁阿连破贼二营；贼军溃乱，遂大破之。以功授世袭拜他喇布勒哈加一拖沙喇哈番，仍办部务。未几，徒肃亲王入汉中，与贺珍兵数万遇；公同觉罗巴哈纳超乘而入，大破珍。汉中既平，从入川，击献贼；至西充之凤凰坡，与献忠兵遇，同巴公及阿公尔真、苏公拜击杀献，歼其余党。全蜀底定，加授三等阿达哈哈番。旋解部务，为前锋参领兼佐领。太祖配天礼成，以勳旧累劳，进二等阿达哈哈番。公之未还军也，公父总管公卒；既还，始闻之。公痛不欲生，徒跣至墓次，血泪交迸，庐于墓所者百余日。复从郑亲王平楚，公力疾行两月甫愈。既至楚，湖南北贼多奔窜，惟衡、宝、偏沅未下；尚书阿公哈尼堪以别将赴沅，公为前锋，破武冈贼兵八千人，斩其总兵一人。时前锋参领白尔赫图马伤，陷敌身，被数创；公突入，夺贼骑与乘，以身翼之，左右射，敌不敢近，所向披靡。有永历督师何腾蛟者，方据湘潭；移师攻之。忽闻敌兵夜遁，公侦之，疑有伏兵；俟大军毕至，自率三十骑先入，而伏兵矢如飞蝗；公下车，拔民舍门棚为盾，鼓勇急击；大军继之，遂拔湘潭，获腾蛟。又从顺承郡王自道州赴龙虎关，破敌数万。以功进一等阿达哈哈番，兼官如故。嗣以慈闱尊号礼成，又兼一拖沙喇哈番，世袭不替。
　　顺治九年，李定国方据衡州为乱，公复从敬谨郡王师征衡州。定国列巨象为阵，象背坐健卒数人，执火器，淬锋以毒；中者立毙。公与前锋参领西伯臣遇敌于隘，象连尾而至；公曰：『象非矢石可摧；惟鼻稍脆，吾当与公协力射之』。西公矢先发，象踯躅悲鸣，仍复前进；公后发，直洞其鼻。象负痛遂走，御者不能止，贼众遂乱；大军继进破之，追奔数十里。时王统中军，闻前锋胜，遂轻骑疾行，全军皆后；而贼兵伏深箐中，伺王至猝发，王遂中伤而毙。公出入重围者三，求王遗骸，获焉；奉还衡州，祭殓如礼。是时众军衔痛次骨，公偕贝勒罗托、都统图赖等激厉诸将士疾趋宝庆，遇孙可望于岔口，贼兵号数十万；我师仅成列，然人皆殊死战。可望据山巅，遥谓公曰：『勇则勇矣，奈众寡不敌何』！公奋呼直入，声振岩谷；可望惧而退，贼兵大溃，湖南遂平。贝勒罗托等具疏奏凯，学士邵泰亲齎以行；而以盗贼充斥，令公偕前锋十六人为卫。疏中讳王战殁事，未闻于公也。比至京师，学士入奏久之，始召公入；公第云：『王薨事，已载本内；臣所知与学士同』。及师将还，世祖皇帝悉闻王阵殁始末，怒师行之辱国而奏辞之多诳也，诏贝勒以下皆逮问；命议政王、贝勒大臣会勘于午门，世祖御楼临决焉。时郑亲王诘责公辞甚厉；公言：『衡州之役，以先锋前驱。王之致陷，初未目睹；及王既薨，乃透重围，求王体骨。捷书所载，绝不与闻；及学士入内，未经同奏，故云「所知与学士同」。今诸臣具在，可共质也；岂敢自蹈诳君之咎』！王曰：『人言灵桩里人行伪而言诈，诚然』！公大恚，捽缧索于地，须髯毕张；厉声言曰：『臣自龆龀侍太祖高皇帝，稍长事太宗皇帝，俱以气节自厉，效死行阵二十余年。今奏事不明，死自吾分；王奈何以蔑语坐人罪』！因指邵泰等曰：『尔等竟结舌无一语耶』？时世祖察公词气愤激，谓左右曰：『陷此黑面参领者，端由邵泰耳』！遂命侍卫群击邵泰，几殆。及具狱，议公革职，籍没为官奴；诏止夺世职，仍留原官。居久之，护军统领缺人，廷推章三上，未允；一日，驾幸南海子，召诸议政王大臣齐集，传旨：『护军统领，朝廷重臣；旧制悉下廷议，盖慎之也。兹屡举不及柯尔崑，岂以其不工俯仰故耶？朕深知其人，可膺此职』。于是诸王大臣咸引咎，遂以特旨授公。
　　阅岁余，复命为参赞大臣，从王师取黔中。师至镇远，闻云南贼中内乱，马进忠独守贵州；兼程急入，进忠望风走，遂平贵阳。而贼将白文选出七星关，踞黄平州；信郡王方戒期入滇，待命公将骑兵五千人与副都统马尔赛偕击之。公以黄平居万山中，未易猝拔；乃分遣尔赛诱贼。甫接战，即佯败走；俟文选兵大出，绕其后击之，遂拔黄平；文选窜走，而全黔底定。师还，深被奖遇。
　　未几，扈从房山步猎，忽以中热，眩晕而仆。驾驰至仆所，用诸老臣言，以径尺冰置胸次；移时热气勃发，始苏，圣心大慰。公从昏聩中闻天语，亟强起谢；固止之，令肩舆还。旬余疾愈，诣南苑谢；世祖嘉劳良久，顾左右曰：『忠勇笃诚如柯尔崑者，始可以为大臣矣。前夺世职，非其罪也』！比岁暮，有旨许冤抑者所在具陈，意属公；乃甫及献岁，闻宫车旋晏驾矣，竟不果行。方世庙大渐时，公露处宫门外者数日；比及上宾，号痛不欲生，遂成痼疾。自是，常卧病不视事。
　　盛京以东，都山、红螺山宿有巨寇，义州佃甲有亡命走两山以图自活者；将军请剿除之，朝命公往。公力疾行，次宁远，谓监军等曰：『宁远为两京冲要，贼无一骑扼守；何言狂逞耶！倘遽进剿，恐滥及无辜』。于是选精甲数百结小队，偃旗衷甲，乘夜趋义州收捕佃甲，皆束手就缚；讯之，皆迫于所司侵渔，依伐木壮丁自保，无他谋也。分别奏闻，副之司寇；全活以数千计。既归，复移疾不出；诏遣医诊视。
　　久之，疾渐平，而湖广兴、房间有茅麓山贼为乱。贼固流寇之余党，所谓「十三家是也。自闯、献溃败，其党先后入滇依永历，而贼一只虎、李来亨、贺珍、袁宗第诸人从其将堵永锡奔走于楚、粤间；迨楚、粤、滇、黔先后荡定、永历已亡，乃复挟明室朱盛蒗者招集无赖，日事钞掠，窜入兴、房诸县，依茅麓山为巢穴，而推李来亨为盗魁。楚督臣董学礼等屡战，败绩。康熙二年，朝命会师合剿；廷推都统慕礼褭为将军而公为都统，大学士图海副之。公等既至荆州，则川、湖、河南督抚提镇各遣所属健将劲旅来会，遂从夷陵进师。分军七道，以一军护辎重，以两军遏外援，以左、右翼两军傍钞绝，而公自率五千人为前队，慕公将中军；前锋总领赖公塔则为游骑，往来驰击。前队始发，贼巨万从深箐出；中军及两翼兵掩击，破之。进至茅麓山，慕公乘胜直入，公力止不从，为贼所袭；慕公大悔。公曰：『当为将军解之』！部署诸将分守汛地，自以二千五百人登山据险；贼出过半，游骑兵冲击，大败之，阵斩贺珍等四人。时李来亨独全军先道，公曰：『此贼老于行阵，恐夜袭我不备』！乃声言纵马择水草休息，密下令军中候进止；日暮，置兵伏谿谷间，侦贼至。夜半，来亨果率众万余袭总督李国英营；伏发，大败之。越数日，筑营上望坪以断贼路；登茅麓山绝顶，夺贼垒以驻我师。贼兵数千列火器，礌石拒战，公统兵徐进尝敌，别遣赖塔等绕贼后，击败其军。又于石坪、新寨、南峰山屡有斩馘，逼至谭家寨，贼众万余人迎敌；流矢伤伪侯李嗣名、贼将金腾云，贼大败，不敢复出。公曰：『语云：困兽犹斗；况贼尚万余，逼之则殊死出，我所伤多矣！曷若深沟高垒，断其饷道、扼其要冲；不出旬月，可不劳而坐收贼众』。于是贼粮尽援绝，贼首李来亨自缢死；贼将高必正等百余人自缚，率万余众诣军门乞降。公简阅降人，得劲卒数百，属分隶各营；其老弱子女数万，令各齎辎重散处各州郡，悉纵为民。师还，以功授拖沙喇哈番，世袭罔替。公复引疾，居于家。
　　闻上幸永平，诏诸王等并从；公蹶然起趋政府请从，许之；同赖公塔总领围事。有王府护卫误入围中者，言者谓诸王慢玩所致；公同赖公奏：『违例入围，旧有常罚。诸王随围先行，护卫等误入，王等不及知；乞宽诸王之罚！控御不严，咎在臣等』。时皆以公言为大体云。比还，赐天闲良马二十匹。本旗都统缺人，当轴者意属公；公峻拒之而止。家人力谏公曰：『不为身计，独不为子孙计耶』？公曰：『是乃所以为子孙计也』。越岁而当轴者败，乃服公先见云。
　　康熙七年，皇上躬亲大政，公奋志欲矢报效，而困卧不能视事。八年十一月二十日，遂以疾终。讣闻，朝廷震悼，赐葬祭如例。公孝友，一庶弟，亲爱倍至；二兄子，视若所生。故公殁，终身悲慕焉。元配耿氏；继佛氏，学士纳山女：赠封俱一品夫人。生子二人，长即盛京刑部侍郎巢可托；次莫洛洪，袭世职，官护卫。女一人，适一等侍卫雷戚。孙四人，长尔满、次丕、次幼。其年十二月朔，葬广渠门外迤东五里赐地。
　　——见「碑传集」卷一百十四「武臣」（上）。
　　·李国英
　　总督川陕军务勤襄李公国英传（「四川通志」）
　　李国英，汉军正红旗人。顺治三年，随肃亲王取蜀，歼流寇张献忠。大兵凯旋，留国英以总兵官镇保、顺间，剿平余贼。寻擢四川巡抚事。六年，剿安、绵流寇余党，擒斩贼将解应甲等；晋兵部右侍郎，寻加兵部尚书衔。八年，巡抚王遵坦卒，世祖命国英以都御史任巡抚，治兵阆中。刘文绣引众来逼，汉、沔震动；国英举兵破之。伪桂王遣伪都督魏勇来犯顺庆，国英偕川北总兵卢光祖击破之。十二年四月，以四川乱后民生凋敝，疏言：『建治平之略，在苏民生之困；苏民生之困，在祛其致困之源。今滇、黔未靖，征兵转饷；因一隅未安之地，累数省已安之民。旷日废时，师老财匮；此坐而致困之道也。我国家兵威无敌，而小丑弗靖，非兵不强、饷不足也，封疆之臣畏难避苦，利钝功罪之念先入于中耳。臣闻非动不足以致静，非劳不足以求逸；今湖南、两广俱有重兵，平西王及固山额真侯墨尔根辖之兵现屯汉中，蓄锐甚久；诚能分道并进、首尾夹击，贼力有几，岂能四方支持！是诚一劳永逸之计也。万一机会有待，请先敕平西王及固山额真侯墨尔根辖率兵驻镇保宁为各路之主宰，遣将先取成都，资其肥饶，且屯且守；次取重庆，以扼咽喉。然后乘流东下，扫清夔关，以通荆、襄之气脉，撤滇、黔之门户，即为收滇、黔之张本。从古取滇、黔，未有不先取蜀者也』。疏入，下部议施行。旋加太子太保，授兵部尚书，总督陕西、三边、四川军务，兼筹荆、襄。
