<!-- { "loadSidebar": true } -->
　　崇德二年，授议政大臣。明年，从贝勒岳托征明，先驱踰墙子岭，攻克十一台；进兵山东，屡败明兵。还军，败明阁部刘宇亮于通州；晋爵三等男。六年，从围锦州，击败杏山援兵；战东关，援降人诺木齐以归。复破松山骑兵，拔塔山、杏山城；加一等男。八年，攻拔中后所及前屯卫；晋三等子。
　　顺治元年，从征流贼李自成，破贼将唐通于一片石。既入关，破自成兵，追败之望都；超授三等公。从豫亲王多铎帅师下河南，先自孟津济，抚定濒河十五堡；睢州总兵许定国等皆望风降。进薄潼关，贼将刘宗敏沿山列阵以拒；图赖以骑兵百四十人进战，尽殪之。连败贼将刘方亮等，遂破潼关，平陕西。移兵下江南，攻克扬州，执明阁部史可法斩之；追福王朱由崧于芜湖，击败其将黄得功兵，得功中流矢死。师旋，进爵一等公。
　　三年，任都统；从贝勒博洛征浙、闽，进兵杭州。时明鲁王朱以海据绍兴，其总兵方国安等营钱塘江东岸；江广十余里，图赖率将士从上流策马渡，纵击。国安军尽溃，拥鲁王遁走台州。图赖进拔金华、衢州诸城，击败明阁部黄鸣骏于仙霞关。攻克浦城，追明唐王朱聿键于汀州，斩聿键，尽降其众；闽海悉平。
　　回军次金华，病卒；年四十七。子辉塞袭。
　　图赖勇而善谋，能以寡覆众；屡立奇功，未尝挫衄。世祖亲政，追念其功，谥「昭勳」，配享太庙，赐文勒石。雍正九年，加封号曰「雄勇」。
　　———见「碑传集」卷三「渖阳功臣」。
　　·佟图赖
　　勤襄公佟图赖传李绂
　　佟图赖，一名盛年；赠太师佟养正季子也。初，袭父游击世职。天聪五年，从太宗文皇帝征大淩河，击明兵备道张春援兵，首先陷陈。以功，加世职为二等参将。崇德三年，授兵部右参政。五年，从睿王多尔衮征明围锦州，率四旗红衣炮取白官儿屯台。六年，从郑亲王济尔哈朗围锦州，取金塔口三台。七年，围锦州，有松山骑兵来夺我红衣炮，率本旗兵击败之；又败山口步兵，攻克塔山、杏山附近诸台，并克二城。论功，加授一等甲喇章京世职，陞任本部承政兼固山额真。八年，同大兵取前屯卫、中后所二城；加世职半个前程。
　　顺治元年六月，同固山额真巴哈纳、石廷柱招降山东四府、七州、三十二县。时有故明三河令据德州，自称济王，铸印起兵，不纳我朝新置州牧；图赖以兵擒之，送至京师。七月，攻太原府，方周视形势，城中步兵突出，击败之；指挥红衣炮进攻，遂下太原，招降九府、二十七州、一百四十一县。二年，从定国大将军豫亲王多铎南征，同墨尔根侍卫李国翰毁流贼栅于黄河岸上，并败其后营，获船十五只；平定河南。五月，至江南；故明高太监舟师由扬子江顺流而下，图赖同固山额真吴守真等击之，获船三十二只；又以红衣炮攻扬州府、嘉兴府等城，皆克之。加世职为二等阿思哈尼哈番。五年，授定南将军，率左翼兵驻防宝庆。时宝庆已为贼陷；冬十月，进兵恢复之。捷闻，下所司议叙。六年，郑亲王济尔哈朗为定远大将军，征湖广；图赖分兵趋衡州，距城三十里，遇贼兵千人屯桥上，击败之。又破伪总兵陶养用于石桥门，斩养用；伪伯胡一清列七营于城南山，率兵进击，破之。又击伪副将于望公岭、山峪口，连破之。一清复率众万人，距广西全州三十里立六营；又击破之，遂下全州。十二月，还驻衡州；贼攻常宁县，遣牛彔章京陈天谟等破之于石鼓洞，斩伪总兵、副将二人。
　　图赖生长行间，熟谙兵法，与士卒同甘苦，故所向克敌；身经百战，体遍创痕。七年、九年，叠奉恩诏累加世职至三等精奇尼哈番，世袭罔替。十三年，以疾乞休；世祖章皇帝念其劳绩素着，命加太子太保解任。十五年，卒；年五十三岁。予祭葬，谥「勤襄」。康熙元年，圣祖仁皇帝即位，覃恩赠少保兼太子太保。十六年，以图赖系孝康皇太后之父，特封一等公，世爵罔替。雍正元年，诰赠太师。二年七月，敕建专祠，春秋祭祀，御书祠额曰「功宗元祠」，又书联句悬于堂柱；以其子国纲、国维祔食。
　　———见「碑传集」卷五「国初功臣」（上）
　　·张朝璘
　　浙闽总督张朝璘传（「八旗通志」）
　　张朝璘，汉军正蓝旗人。父士彦，仕明为广宁巡抚中军官。天命七年，太祖高皇帝兵临广宁，明巡抚王化贞等遁去；将士争随入关，独士彦留城中。大兵至，即来归。天聪八年，授三等甲喇章京。是年，乞休，以朝璘承袭。
　　崇德八年，随奉命大将军饶余贝勒阿巴泰征明；至山东，次胶州城，遇杨都司兵，朝璘与吴纳机击败之。九月，随郑亲王济尔哈朗等攻明中后所及前屯卫二城，以本甲喇红衣炮克之。顺治元年，叙功，加世职为二等甲喇章京；旋补户部理事官。二年，随定国大将军豫亲王多铎等平河南、江南，与吉山击败伪总兵高蜚等；自苏州府回兵，与努山遇贼众，败之。黄蜚等率贼兵夺苏州府河桥，复与努山击却之。蜚等寻以舟师来犯，朝璘与梭尔敏击败之，获其舟三艘。从围扬州府及江阴县，皆以本甲喇红衣炮攻克其城。四年，随平南大将军恭顺王孔有德等平湖南。时伪桂王据武冈州，朝璘与固山大乌赫等率兵夜进，遇伪曹总兵梗路，败之；贼兵奔入木城，朝璘督兵掷火药焚其城。伪国公刘承廕以贼兵万八千至夕阳桥，朝璘随孔有德等奋击，承廕败走，伪桂王遁去；遂克武冈州。伪张献弼据沅州府，其部下伪总兵据黔阳县，分立五营；朝璘与梅勒章京蓝拜等败之。复败之于沅州，克其城。六年，随睿王多尔衮讨叛镇姜镶于大同，复浑源州左卫及朔、汾、太、谷等州县，皆督放红衣炮有功。是年，以考满称职，陛一等阿达哈哈番。七年，遇恩诏，加一拖沙喇哈番。八年，叙江南、湖南、山西功，加世职为三等阿思哈尼哈番。九年，两遇恩诏，加至一等阿思哈尼哈番。
