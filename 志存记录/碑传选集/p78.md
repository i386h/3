<!-- { "loadSidebar": true } -->
　　丁丑秋，迁西安布政司使。其年冬，移直隶。明年三月，再还西安。寻命巡抚福建，犹留摄陕抚事；七月，莅闽。公所至，以民食为根本，尤重捄荒。初在山东，岁旱，蝗；大吏怒捕蝗令，欲悉劾罢去。公争之，则请亲往；疾驰烈日中、日数百里，至则蝗立尽，不为灾。西安延、榆、鄜三郡岁不登，路险，赈粟不时达，民旦夕且死。公更运法，飞挽立至；籍其积年逋悬数上闻，尽予除免。及践任，外则台湾以飓风告，坏民田庐、杀人畜；内数郡旱，种不入土，民大饥。公不暇他事，立奏请发粟缓租、贷种食各事宜行之；民用完聚，无流亡。南洲者，闽之盗薮也；在江中，阻险。有刘良福者踞为巢，与副贼游艳艳等十八人放贼四劫，刺人眼、灰漆人面；沈哨船，弁兵溺焉。又有巨盗林成功亦聚党数十人。当是时，闽苦盗，盗且及江、浙。公至，不数月，次第就缚，诛其魁，余皆待以不死；闽盗平。又奏宽台湾私渡之禁，便闽、粤人之在台着业者得迎父母、妻子以自完其家；台民德公，至今语及前事，犹感激泣下也。公之为政，刚而不残、仁而不弛；为外吏二十年，持是道不变。在闽四载，被上眷益厚。
　　辛巳，以承问提督马龙图侵饷事，坐失出；命往北路军营效力。明年，恩旨予归。又五年，乙酉九月丙申卒；春秋六十有七。初公还里，二子均官京师；请归省，公不许。上每见公二子，必问公年齿衰壮；人以告公，谓公将复用。公曰：『圣恩高厚，苟复出，必以死报』！既而自循其须发，则又叹曰：『吾已不堪复为世用矣』！卒之夕，呼其家人曰：『语两儿，好为之』！言讫而逝，无一语及家事。呜呼！可以知公之心矣。
　　巡抚福建兵部右侍郎都察院右副都御史吴公墓志铭郑虎文
　　乾隆三十年（岁次乙酉）九月丙申，诰授中大夫、原任巡抚福建、兵部右侍郎、都察院右副都御史吴公卒于里。讣于朝，朝之士素与公游者，知公受知天子深，蓄德裒施，行起大用，而卒不及俟，以竟所学，相与叹息泣下走唁其孤检讨玉纶于邸舍。玉纶则累然丧服，顿首涕泣，乞铭于其师编修郑虎文曰：『不孝即日徒步出国门，忍须臾死，将谋葬先人于吉兆。维先生文直而不华，敢请铭』！文曰：『公行应铭，法勿敢辞』！明年，拜使者于庭，以公状来。
　　按状：公姓吴氏，讳士功，字惟亮，号凌云、一号湛山。先世，江西人；其仕于元者曰文盛，以武功显。八世祖巍，始迁河南固始之张庄。又五传而至自荣，殁与弟自显同塚；里式孝友，实开厥基。是生公祖宏绪；岁饥，尝出粟廪食饿者。宏绪生公考淇县训导用烈；淮水溢，具舟粮活人，人用是知吴氏后必有达者。均以公贵，赠如公官。
　　公生有夙慧，性严重，能委己于学。尝读书山庄，终岁断迹城市。雍正壬子，举于乡。明年，成进士，入词馆。丙辰，今皇上御极之元年，改吏部主事；累迁至监察御史，历湖广、京畿道。时督、抚臣辄奏请以所知官自随，滋不法；公奏罢之。巡南漕，漕官贪，纵丁；丁盗米卖，不问；奏设科禁。数言事，謇然有直名。未几，总督某奏他事，词连公，落职；既白，还故官。或谓公宜谒谢白公诬者；公曰：『此是彼职，何谢为』！人服其严正。
　　壬戌，出为山东济东泰武道。居后母丧，去职。服阕，起为直隶大顺广道。丁卯，移山东兖沂曹道。是年，属郡饥。驾幸山左，召公入对，具以状闻；上为截留漕米六十万石，即命公董赈。既事，民忘其灾。转督粮道，再迁盐运司使；六载，廉不自润。壬申夏，东昌、泰安、沂州蝗，吏捕不力；公亲触热，昼夜驰数百里，尽六、七十日所至，蝗立尽。大吏嗟赏，上其劳，又以循卓荐者再；上由是知公才，駸駸乎向用矣。
　　甲戌，迁西安按察司使。丙子，移湖北。湖北多私征，广济为甚；丁丑，会公摄巡抚事，穷治其狱，群吏咋，不敢蹈故习，民用完实。是秋，迁西安布政司使。冬，移直隶。明年春，再迁西安；未至，遂有巡抚福建之命。未得替，仍留陕。延、榆、鄜灾民旦夕且死，公更挽运法以济；逋悬之未入及入未备者，皆以丐之地之多麦者用抵仓榖，从民便。又奏更司库交代法；天子下其章于天下，着为令。首尾一载，法成令修；敕加兵部右侍郎、都察院右副都御史。
　　践闽任，至则台湾以风灾告，长乐、福清、晋江、南安、同安、漳浦、诏安等县以旱告；公立驰奏发仓廪、缓岁租、贷种食，民以大和。明年，获南洲盗。南洲四面阻水，初为盗薛能太所窜伏；能太诛，其党刘良福者复啸聚，势张；官噎媚，不敢出气。又有林成功者，业渔；为盗于江南、闽、浙间，党各数十百人。公皆收缚之，诛魁释从；闽盗屏息。台湾，海外上郡也；禁私渡，而民犯死偷渡者日益众。故台湾令鲁鼎梅修「县志」略云：『内地穷民在台者数十万，其父母、妻子欲就养，格于禁例，贿船户冒水手姓名挂验。妇女则载以小船出口，上大船；抵台，复用渡接载，率以夜行，名曰「灌水」。更有客头，句通习水积匪，用湿漏船收载数十百人，闭置舱底；遇风，则尽入鱼腹。比及岸，遇有沙汕，驱之上，名曰「所生」；沙汕断处或距岸远，行没泥淖中死，名曰「种芋」；或潮涨漂溺，名曰「饵鱼」。穷民迫于饥寒，相率入陷阱；言之痛心』！公于是据「志」语入告，请弛禁；从之。抚闽三年，凡有便于民者必奏，奏必得俞旨；刑德并流，民彝安之。既而提督马龙图以侵饷论系，公治其狱，坐失出夺官，命往北路军营效力；时辛巳冬也。
　　明年，放归。又五年，卒；年六十有七。
　　公笃于至性，幼侍母王太夫人疾，吁神以身代；若神许之，愈。事继母，弥谨。葬赠公于道堂寺，躬负土，手足皴裂。抚兄孤子琯如己子；今已长，为名诸生矣。公体干修伟，美须髯；为人沈毅，有大略，能拯人于厄。好直言，意度豁如也。既归田，终日拥书坐一室，未尝有几微感愤之色见于颜面。时公子二，官京师；每见上，上必垂问及公。或以告公，谓公当复用；公瞪目曰：『果尔，必以死报』！既而，自引其髯曰：『臣精已销亡，恐不堪复为世用矣』！则又欷歔，若不自胜者。卒之日，遗命勖两子尽心官守，以赎乃父负国之罪；无一语及家事。公夫人任氏，湖广辰州镇总兵宣勳孙女、直隶山海关同知秉权女；后夫人李氏，山东巡抚煟孙女、候选同知盟女：皆有妇德，均累赠淑人。任夫人所出子二人：玉衡，刑部陕西司郎中，知湖南永州府；玉纶，乾隆辛巳进士，翰林院检讨。李夫人所出女一，适圣裔候选员外郎孔广祚子拔贡生昭烜。孙一，鼎扬。
　　公之孤，将于乾隆某年月日葬公于某乡某原。两夫人皆先公卒，甲戌，葬任夫人于道堂寺先茔；癸亥，葬李夫人于晋家庄：既固既安，遗命不祔。铭曰：赫赫中丞，自其躬兴；亦曜于时，胡卒不廷！非卒不廷，而年不再赢，惟赢其后以永名。
　　--以上见「碑传集」卷七十一「乾隆朝督抚」（上之下）。
　　·杨景素
　　直隶总督杨公景素别传焦循
　　杨敏壮公捷，以功赐籍扬州；今为甘泉县人。敏壮生湖北驿盐道懋绍，懋绍生古北口总兵铸。铸生三子：长景震，嘉兴府知府；次景达，陕西波罗协副总兵；朴园名景素，其季子也，为叔父象州知州以牧后。
　　幼多疾，骨立，貌孱弱不扬。然负大志，不好章句。项后生一瘿，一日自割去；语人曰：『多此肉，殊碍挂珠；且令俯以见人，非壮夫也』！贫不能自给，就江右道幕；稍积余资，援例捐县丞。
　　乾隆元年，投效直隶河工；以才为河道忌嫉，将笞之。公即跃马驰去，投河帅愬曰：『景素功臣后，有罪宜杀、不可辱』！且陈河渠利病；帅奇之。三年，补蠡县丞。八年，升交河县知县。邪教民据靳家庵，愚民为之惑；公廉得，械其人，燔其经典、神像，以其地为义学。十二年，升磁州知州。十四年，授天津府知府，晋清河道；丁本生母忧。服阕，补福建粮驿道，调汀漳龙道。漳浦县奸民蔡荣祖谋叛，公亲督员役、率营卒擒之，伏诛。
　　二十三年，调补台湾道。台湾东界崇山，山内为生番所居、山外平埔，定为界内、界外。界内汉民垦种，界外故为熟番之地；生聚日众，界内之民侵展禁限，熟番地日促而汉民地渐近。生番既与熟番构衅，生番亦乘间焚杀汉民。公案界，掘深沟，筑土牛以为之限；请令熟番薙发留辫，以别于生番，永杜假冒。先是，游民充膺通事、社丁，设立大通事，多为不法；公令社番内通晓汉语者充当通事，革退汉人之充社丁者。往年修造战船，入山采木，工匠置寮厂，每一人率小匠百余名骚扰，与生、熟两番争斗戕杀；公厘治之，诸弊悉除。
　　二十五年，正荐卓异，补授汀漳龙道。巨盗黄荐等九人肆毒害民；莫敢擒捕；公生致之，伏诛。三十二年，升河南按察司使。三十五年，授甘肃布政司使；调直隶布政司使。
　　三十九年，山东妖贼王伦以清水邪教煽聚亡命，陷阳榖、寿张、堂邑、犯临清州，大学士舒公赫德率劲旅劋之；天子念景素将家子、必知兵，特旨命分守河西，遏贼不西逸。公立诣制府周公元理请兵，时周公屯故城，给兵千二百人；夜与贼遇，公曰：『贼众我寡，兵新集，未可与战。天子命我守河西，锐不可失』！下令熄火跧伏；伺其过，乃潜渡河屯西岸。公度兵寡弱，未足以御；马上望数里外高屋，问何地？众曰：『回人礼拜寺』。公喜曰：『可矣』！大呼曰：『吾军中有回人为将卒者乎』？有把总自队中出，曰：『把总，回人也』！公礼接之，曰：『贼众我寡，兵新集，恐不足以御；君之党忠义素着，盍为纠结子弟，为朝廷杀贼！亦建功立业事也』。把总曰：『诺』。即入其礼拜寺，得二千人，勇气百倍，军威遂壮。穆维者，健卒也。夜巡浮桥口，见岸东昏黑、无人声，独持刃潜过桥，见一贼卧炮下，斩之；夹其炮，断桥索而返，以人头系刀上，树而呼于营曰：『吾杀贼矣！桥可夺也』。众应起，立焚浮桥；贼趋至，斩贼数百人。贼不能西逸，窜入旧城，以至于灭。方公之将督师也，举家惊惧。老幕客邵姓者，素丰其饩，至是辞去；奴仆一夕散窜十数人，惟一幕客、二奴从之，实所薄者也。公临行，谓家人曰：『我将家子，平日以不死疆场为恨！不幸死于贼，亦先将军之荣也。』至是，竟以堵贼得功。贼平，擢山东巡抚。四十一年，皇帝东巡，幸临清毁桥断路处及逆匪窜据之汪家大宅；公陈述剿捕状，上大悦。公请改临清为直隶州，许之。
