<!-- { "loadSidebar": true } -->
　　君幼育京邸，聪敏着闻。长工文笔；应顺天试一不售，语人曰：『丈夫贵自表见，胡争此区区者为』！因随例谒选人。初授浙江绍兴府同知，贼巢也。其役卒率与贼通；君按其罪，尽逐之，更募健者充替而重为赏罚格。不旬月，威令大行，摘发如神。有数人夜聚孤村，涂面将出；健卒奄至，擒之，论如法。盗骇散，境内无警。摄山阴令，漕粮岁通日积，邑大姓阴主之，有俞某者隶抚台仗下久，共为奸利；君方据案责问，催征吏某阑入为吏解，抗声引抚台以自雄。君曰：『隶何敢然』！趣执之，左右莫前；君怒，自起捽之阶下，予大杖数十。即日渡江诉，抚台则摘隶畀君；君枷着街中，令曰：『粮完免死』！逋者惧相牵，率两月毕输。两台才之，举卓异。
　　擢江西广信知府，治上饶县。兵燹之余，版籍亡缺，田赋淆乱，占田多者漏其赋，赋半属无田者，积负十万有奇；逃亡相继，无所责偿。君欲用清丈法与更始，而期未届坚请于上官，许焉。君命先疏见田，其无赋之田听自首，首后起科，不咎既往；更隐漏者，置重律。顷之，田尽出。君遍历田所量之，使与赋协，定为新籍；悉刊去有赋无田者姓名。会恩赦下，逋赋尽蠲；公私大快，颂归于君。迁将及矣，而文毅公薨于里第；君闻讣亟发。其民闭城门遮留之，良久乃行；倾城出送，涕泣奔走者累日。既抵家，长兄病笃；君独任大事，繁细始终，一不他诿。礼成物备，闻于海岱间。
　　服阕，补广东广州知府。粤之首郡经逆乱盘踞，人怀疑贰；君智驭而德绥之，骤得民和。属县相沿，岁派数千金纳之令为顾役直，不问其出入，号曰「均平」；非功令也。君严禁绝之。巡抚萧公永藻，素清峻，于属吏中独器重君，每有委任；一守藩司、两摄转运，咸着声绩。连州生猺作乱，至烦禁旅；君献四策于制府，用之，俄而大定。两台稔其干略，合疏请用为雷琼道；部格不行。后以小误，镌级去官；士官惜焉。家居，笃于内行；敦伦睦族，戚党归心。
　　寻入都，复所镌级，再补福建汀州知府。汀士不知学，君创书院，资生徒讲诵其中，亲课其文艺；由是，始有科第。宁化县武生曹祖干者，聚族一村，性并犷悍；祖干与其四子尤凶狡，倚众横行，阴蓄异志。其人四出诱结奸民，乘岁旱，遂大肆劫掠，张旗帜、焚村落，势汹汹，邻邑无赖蜂起应之；宁化戒严。君闻之，诣镇将，谋发兵出不意，易扑灭也；将犹豫，君以危语挟之。乃夜出三百人，君人犒一金，令疾驰；猝至，祖干遑急奔迸，并其子及凶渠数辈匿深山中。其党散处者数百人，皆销声灭影，无敢枝梧；遂不战而平。更悬重赏，募生致祖干等。有樵人自言知其匿处，镇卒易服为村甿状，随入掩之，尽擒以出，会讯具状。君则遣吏往乱许，宣言曰：『尔曹无恐！罪已定矣，数人而已』。闻者潜自安。既而按诛祖干父子及同匿者，余一无问。上官推君首功，欲上闻。时方清晏，讳言兵革；乱既消弭，不复敢张皇其事。君患重听，又妨奏对，仅载其勳劳于海隅黎庶之口已矣。君引疾，请谢事；两台不许，反调之知台湾府。君航海遇风，危而获济，于是自号退庵云。因俗济和，化行徼外。前守创例：民成丁以上者，每名岁入银于府为船政需；君曰：『是又「均平」也』！亟除之。恒巡行属邑，宣布朝廷威德，使民谙法令、习礼让，华风郁然。
　　居二载，重听愈甚，听断多误；况未有子，退志遂决。申前请至于数四，经岁不移，乃得归。抵吴留止，子愿生焉；然岁必一还青州理家政。内行敦睦，有加于昔。族虽疏属，必时其吉凶、缓急，量为拯济，不待求请；弟侄中落者，屡周之，无倦色。扬州守萧先公之塚孙，浪迹江淮以殁，其故同僚挟诈，欲倾其赀不得，则讼之抚台。望君为区画，因并诬君；达于制府，纷糅不已。君从容置辩，事状分明，不可夺。而萧长子又异及君季弟顒孚先后被诬陷，益都令讯治颇急。南北构难，君悉力撑拄；奔命往复数年，始获宁息。人咸谓『微君，则文毅公之绪坠矣』！
　　年七十，尽室北返。城东三里，先公所授庄，是宋王沂公别墅；君于其中作池亭，恣闲适乐而忘老。于其外自营生圹成，继室吴恭人适卒，则引前卒元配徐恭人之柩同窆而水见；顾愿曰：『后当改卜』！未几，君无疾下世。愿得今兆，以礼安君；迁祔二母，遵治命也。君生于顺治辛丑八月十日，卒于乾隆丁巳十月二日，得年七十有七。又明年（己未）十月三十日，而葬两恭人。家世才德并子女婚嫁，具愿所述中；兹略焉。
　　余与君少通世讲、终缔婚姻，衰耄愈亲，情逾同气。君遗诗，余序之；墓门之文，其何忍以不为；况愿勤请。爰系之以铭曰：世韦、平学，埒龚、黄绩；惠治威行，岭延海溢。才逾于位，德称其年；刚柔交克，邦家无怨。和鸣应卜，光耀孙子；保于云门，以昌厥嗣。
　　--见碑传集卷九十九「康熙朝守令」（下之下）。
　　·陈璸
　　追授礼部尚书署闽浙总督福建巡抚清端陈公璸传
　　陈清端公传
　　福建台湾府台湾县邑侯陈公功德碑记
　　升授偏沅巡抚都察院台厦道陈公去思碑
　　追授礼部尚书署闽浙总督福建巡抚清端陈公璸传吴兰修
　　陈璸，字文焕，号眉川；海康人。幼颖异，好学；为人清介简重。
　　康熙癸酉，登贤书。甲戌，成进士（「府志」），授福建古田令。以才能，调台湾。有惠政：贫民渡海谋生，苦船丁要索；禁革之（见任兰枝「南楼文集」）。四十二年行取，授刑部主事；迁本部员外郎，又迁郎中。
　　四十八年，充会试同考官；出任四川提学道。圣祖仁皇帝诫饬四川官员加派恣肆，谕及璸任学道操守清廉。福建巡抚张伯行奏请以璸为台湾厦门道，上从之（「舟车闻见录」）。道臣兼理学校，璸至以兴化易俗为先；鼎新学宫、建朱子专祠，示诸生以正学，勤宣圣谕，海外蒸然向化。时吏治少媮，璸率之以廉，衣御布素、食无兼味；所属惮之，治绩甚着。五十三年，超擢偏阮巡抚。入见，圣祖目之曰：『此苦行老僧，国家之瑞也』（见「南楼集」）！至抚闽疏言防海之法，谓『台、厦海防与沿海不同，沿海之贼在突犯内境，台、厦海贼乃剽掠海中。自厦门出港同为商船，而劫商船者，即同出港之商船也。在港时，某商之货物、银两探听既真，本船又有引线之人；一至洋中，易如探囊取物。故台、厦防海，必定会哨之期、申护送之令、取连环之保。今水师哨船「书某营某哨」于旗上，每月会哨一次，彼此交旗为验。如提标水哨至澎湖交旗、澎湖至台协交旗，俱送台湾镇验；台协水哨至澎湖交旗、澎湖水哨至厦门交旗，俱送提督验。若无哨旗交验，即取某营官职名；某月海洋有失事，则取巡哨官职名：则会哨之法行矣。厦门至澎湖商船不宜零星放行，候风信顺利，齐放二、三十船。台、厦两汛各拨哨船三、四护送至澎湖交代，各取「某日护送商船自某汛出港、至某汛并无疏虞」甘结，按月护送督、抚衙；如无印信甘结，即以官船职名申报：则护送之法行矣。商船二、三十同出港时，把口官逐一点明各船货物、搭客及器械填单，取各船连环保；若遇贼必首尾相救，不救，即以通同行劫论：则连环保之法行矣』。疏下部议，以「防海已有定例，所奏繁琐难行」议覆；上是璸所奏，如所请行。是年，兼摄闽浙总督。
　　五十六年，卒于官；年六十有三。追授礼部尚书，凡祭葬、立碑与谥皆照尚书例，并荫一子入监读书；寻赐谥「清端」。广东巡抚杨宗臣以璸子居隆、居诚并举人，请荫孙子温；部议从之（「舟车闻见录」）。
　　璸为张伯行所荐，称天下清官。其抚闽，与伯行相后先；伯行清慎而性多凝滞，璸易之以简易。初，雷之东有洋田万顷，堤岸水闸为海潮冲激，日就圮坏；璸常忧之。及官巡抚，遂请修筑；圣祖下其议，因鸠工兴筑，海、遂二邑蒙其利焉（见「南楼集」）。
　　乾隆六年，恩赐其孙陈子良举人。十三年，以原荫之陈子温未仕而故，允部议补荫璸孙陈子恭；授刑部员外，迁郎中，出任知府（「舟车闻见录」）。
　　陈清端公传贺代伯
　　陈璸，号眉川；海康人。康熙甲戌进士，起家古田令，调台湾令。行取入都，督四川学。调台湾道，旋抚闽，薨于官。赠礼部尚书，谥「清端」。
　　公清操绝俗，自奉尤菲；盖草具粗粝，日啖姜少许而已。而特捐置学田，瞻诸生焉。增书院学舍，聘蔡文勤太傅主讲；以太傅所着「学约」下各府州、县，九郡之英萃于一堂。盖书院于是始有主讲，肄业生加多焉。初令台湾，引诸生考校，教以立品敦伦；夜躬巡，闻读书声，则重奖之。其勤教化以厚风俗，盖素然也。
　　既薨，士奉主祀院祠。政迹具府、省「名宦传」。
　　福建台湾府台湾县邑侯陈公功德碑记张雄
　　古称吏治尚矣，召父、杜母，昭垂史策；岂求之今，果无其人欤！良以士君子读书怀古，侈谈经济；及一行作吏，辄忘素抱者多也。若我大邑侯陈公，毓秀于英灵，壮年掇巍科、重橤榜，不以富贵撄心、不以仕宦弃学。当其制锦古田也，政绩彰彰，亦既孔迩兴歌，父母咸戴矣。方今圣天子励精图治，车书大一统之模，声教遵四讫之休；而于亲民作牧县令之选，尤慎且重。壬午春，台令告缺；督、抚喜公廉能为最，上其事于朝，得改古田之任而调台焉。
　　夫台新辟海宇，登版图者方二十余载；环大海而阻巨洋，舟车幅辏、番民杂处，治人、治法相需甚亟焉。公至之日，以兴贤育才、劝相农桑为先；兴利欲滋，去弊务尽。不惮烦剧之劳，寓抚字于催科；故案无留牍，而野不苦追呼。去岁秋成失稔，雨泽违时。抱己饥己溺之痛，开仓赈恤，民赖以生；竭诚致祷，甘霖立应。且按期课士，而文风为之丕变。绝苞苴、杜请托，被絮饮蘖，安之若素。要皆秉性廉明，长才硕学，始能忠国爱民，治行可风；方古循良之吏，其又何歉焉！于是台之父老颂公之功、感公之德，咸忻欣然不惜波涛之苦，相与渡海东来，扶杖至止；恳恳为余言，惟恐上考荣迁，不得长蒙其治化。预拟匍陈上宪，冀遂借寇之愿；属余数言以纪，而勒之贞珉于不泯。余思县有神君，百里称平；公之治一邑者如是，他日立朝端、宰天下，亦当如是矣。然则公之功，不可没；公之德，不可忘。余偷息梓田，窃被邻治之光；不揣固陋，妄徇父老之请，不觉乐纪其盛，见海邑岩疆得之宏猷硕画，宽猛相济、张弛得宜，自鸣能琴奏绩，治登上理，垂勳名于永久，以为后之膺民社者法也。
　　公讳璸，号眉川；甲戌进士，雷州府海康县人。
