<!-- { "loadSidebar": true } -->
　　其复起为漳州也，州俗强悍好讼，胥役多至千余人，其党类盘据各上司衙门、势力出长官上，藏纳奸人，多耳目侦伺，捕之卒不可得；公至，汰去其有违犯者数百人。有吴成者，设局诱少年子弟入其中吃鸦片烟，纵博、宣淫，无所不为；而十数年无一犯。公具得其踪迹，乘夜昏黑率家童开门出，召徼循三四辈执锒铛随其后，步行至其家，奸状乃毕露；按法重惩之。其党不及措手，继又搜捕得数人，风始戢。一监生犯事，请褫革，上司不许；公知吏人实为之奥援，不具官文书而自为禀以申上，乃始得请。龙溪县之乡有名华崶者，居民四、五百家，商贾辐凑；去县二百余里，纳租、赴愬皆不便。自康熙四十四年即请县丞移驻其地，至公为守时已四十年矣；更二十余政，请者不已，率为吏所格。公询其故，则以县吏之司征者，分之则利薄也。公取尘积之案卷，手自料检，得其肯綮；以言于大府，大府许诺，事旦夕行矣。适司藩者代去，藩吏复乘间议驳，不敢由府转，径下县；公闻之大怒，句县吏欲加严刑，乃具服交通阻挠状。于是复重以请，大吏始具奏，分驻如公言。公亲往其地营度建置，遂无敢梗者。民至今享其利，皆曰『非金公之威断，莫能为也』。府城内有河以通舟，且地气疏泄，可以免白蚁之害；岁久，皆为民屋所占。公察其阻水道者，彻去之；稍侵岸旁地而犹不碍者，令出赀输官以为疏浚费。不年余，已复旧观。于是修文庙之乐器，选民之俊秀，教以乐舞之仪；新芝山、丹霞两书院，筹其修脯、膏火，师徒皆有资，学业大起。厘名宦、乡贤之合祀典者，约其行谊、功绩，各书于神位，亲率其后人而致祭，教之以「无忝乃祖」。行乡饮酒礼，择乡先生致仕工部主事王材以为大宾，跪荷械者于门外；礼毕，谕罪人使知愧悔，而量减其罚。宾兴之礼废久矣，公始复之；是日来观盛礼者，咸诧以为旷见云。明燕王之变，漳州教授陈思贤与诸生六人在明伦堂尽节而死，旧有专祠废为民居；公令民纳地价，因其赀改建于芝山书院之旁，并以明末黄石斋先生合祀焉。十三年春旱，米贵；上司檄开库平粜。公计府、县所储仅十五、六万石，去新榖登场时尚远，粜尽而无以继，民益失其所恃；乃先劝有榖之家出三万石以粜，又给印纸令商人赴粜于足榖之处、又请宽台湾带米入内地之数，日草履步祷于十数里之外。时催粜之檄屡下，而公不动；四月向末，方始开粜。至六月，新榖登、雨亦降，米价频减，民情帖然。上司初怪其所为；至是，始备陈委曲，获嘉奖焉。不轻准词状，以息牵连之累；当准者，即不使告者远扬，速为审断。虑其言语不通而译者移易其轻重也，书牍以示其人、悬牌以谂于众；皆可为来者法。
　　娶龚氏，赠夫人；继娶马氏。子四人：克诚，瑞金县知县；克让，国子监生，前卒；克俊，举人；克杰，国子监生。孙五人：绍章、绍簪、绍纶、绍祺、绍闻。曾孙一人，轩。
　　旧史氏曰：余主公家最久，公谨慎周密，所为章奏未尝示人；惟「议耗归公」，上令九卿、翰林、科道人人各言其意，余乃得见。公奏草有云：『取之于正赋之外而质言之曰「耗羡」，足以杜为吏者之增额而重科；颁之于常禄之外而明示之曰「养廉」，足以动在官者之顾名而思义』。余读而亟善之。今来京师，公已下世。从公子索章奏观之，叹公之于经术深矣；所谓「既殁其言立」，殆是谓乎！辄少加约省，以着于篇。若其治绩，宜不独漳；盖由后政张君镇请之而具告之，亦子文之忠乎！公督粮于浙，其清名与江苏胡公文伯相埒；吴、越之人蒙其福，咸相忘也。今去之久，更有余思云。当时去公者，公之同年生也；欲邀不党之名，使得优游于家十年以寿令终，非正所以成就公乎！公子不以传属余，而余自欲为之。余亦合河孙文定公所取士也，老而无所成就；若公者，殆可谓无愧师门矣！
　　--见「碑传集」卷八十五「乾隆朝监司」（下之上）。
　　·陈宏谋
　　光禄大夫经筵讲官太子太傅东阁大学士兼工部尚书陈文恭公宏谋墓志铭
　　东阁大学士陈文恭公传
　　光禄大夫经筵讲官太子太傅东阁大学士兼工部尚书陈文恭公宏谋墓志铭
　　彭启丰
　　稽古三代忠贞笃棐之臣，罔不终始典学，懋明厥德；用能左右宣力，允孚于万民。自秦以降，法令滋章。当涂之士苟合时变，诗、书所陈，动谓迂阔，本末横分、内外决裂，学失其统而人才坏，毒流于民；非一日之故也。圣皇御世，大道重光，二、三大臣往往能古训是式，以忠实心达于政事，赞太平之功；兹非所谓咸有一德者与！临桂陈文恭公当今皇帝时任节钺最久，已而入相；当世士大夫盖莫不推公之学，以为有古大臣风。公固未尝以学自名，而人之推公者，觇于其政而知之也。公以雍正元年举乡试第一，成进士，选庶吉士。明年，授检讨，迁吏部验封司郎中，摄文选、考功两司，公正有声。七年，迁浙江道监察御史。在台中所陈奏，务持大体。监生旧有考职之例，试者多属人为代；世宗知其弊，敕令自首，而州、县吏胥藉是为扰害。公请止禁其将来，而免其自首；上召见，征诘再三，公申论甚晰，乃退。寻允公奏，上以是知公，命以御史知扬州府，得便宜奏事。已而丁父忧，上官留之，辞不许。旋授江南驿盐道，仍带御史衔，摄安徽布政使。又丁母忧，奉命留任；因乞假归葬。十一年，授云南布政使。乾隆元年，以吏议降三级，授直隶天津河道。五年，迁江苏按察使。明年，授江西布政使。甫到官，迁甘肃巡抚；未行，调江西。八年，调陕西。十一年，调江苏；寻调湖北，入觐。时川陕总督庆福征瞻对，陈奏军事多隐蔽；惧公发之，乃劾公十二罪。部议落职；上原公，命留任。明年，再调陕西，权陕甘总督。十五年，授兵部侍郎，仍留巡抚任。其冬，入觐。会河决阳武，上命公权河南巡抚；往来河堤，塞决口。十七年，调福建。十九年，复调陕西。明年，调甘肃，再调湖南。二十一年，又改西安。明年，调江苏。已而，迁两广总督；疏辞，不许。二十三年，以总督衔还江苏巡抚任，加太子太傅。明年，以捕蝗案，削总督衔。二十七年，以失察浒墅关奸胥，部议落职；上命留任。寻复调湖南，权两湖总督。明年，迁兵部尚书；入京，改吏部。公在外三十余年，历省十有二、历任二十有一；所至之处，无问久暂，必究悉于人心、风俗之得失及利害之当兴革者，筹其先后，以次图之。每有兴作，人多以为难成；既而辄就理。或当更代，即以闻于朝，责成受事者。其察吏甚严，然所举劾必择其尤不肖者一、二人；他吏率檩檩就法，惟恐及己。公之学，以「不欺」为本。与人言政，辄引之于学；以为仕即学也，尽吾心焉而已。故其所施于国家上下之际者，务各得其理，人咸安之。
　　在扬州，以廉、惠为治。淮、扬被水，民多流移，公奏请民所过处官给口粮，护送回乡里，得补入赈册；报可。造狱舍，置田以益囚粮。先是，盐使者令淮商于税额外岁输银助国用，自雍正元年始，积数十万，注册报部；然实不以时纳。及奉部檄移取，始行追征。公言『新旧相仍，亏欠日积。请自今停输助之款，以恤商人』！顷之，诏如公请。
　　在云南，时方用师猓夷，运粮者苦道远；公改为短运、递运法，民便之。山有铜厂，向召民开矿，以资鼓铸；后民苦厂官烦苛、工费薄，遂相戒不前。公请量加工费，除抽课外，听得自卖矿铜；民争趋之。已而更凿新矿，铜日盛；遂罢买洋铜之令。立义学七百余所，刻「孝经」、「小学」及所辑「纲监」、「大学衍义」诸书，颁行各学；令苗民得入义学，教之书，俾通文告。其后边人及苗民多能读书、取科第，公之教也。
　　初，公之葬亲归也，奏广西垦荒之弊。时外吏多以劝垦为功；广西报垦者少，巡抚金鉷请令罪废职官及外省官生垦田报部，以额税抵银得官。于是贪利者多与有司相结，按额荒册责民报垦，给之工本，即以为己功；又访民间田浮于税者，冒为新垦起科，报部多得官去。报者至十余万亩，然田不增而赋日益，民甚病之。公目睹其弊，奏请罢前例；世宗命言之督臣尹公继善分条定议，会抚臣勘验虚实。今上初元，公恐抚臣尚护前失，再上奏，言『有司劝民报垦，百无一实。又粤地硗薄，一年耕必以两年息地力；计田三、四亩，始抵膏腴一亩之利。若听其冒垦，势不能支，民必流散。请将报垦抵捐之田尽数豁除，不烦再勘，惟民之愿，自垦者听之』。敕部密议。而抚臣申辨至再，公复极论其非是；上以公粤人，累陈粤事，恐启挟持有司之渐，因有天津之命。既广督杨公超曾与新抚杨公锡绂会奏豁除抵捐之田，一如公请。
　　公在天津，访求水利，时乘小舟沿河上下；尝曰：『老河兵，是吾师也』。河问、沧、景诸州最洼下，恃堤防为卫；公相其夷险，筑遥堤、月堤、缕堤，又行放淤之法，泛水盛涨，多挟沙而行，导之由左口入堤停水沈沙，复放水从右口出。如是者数四，洼地悉平满，成膏壤。又计北河全势，议浚黄河故道，多开沟渠，俾水归于河、河归于海，庶久远无患害；司河者以费烦，寝其议。
　　为江苏按察，设弭盗之法，重诬良之令，严禁亲丧不葬及火焚亲柩者。
　　在江西，岁饥，粜常平仓粟，令富人毋遏籴；遣官籴于楚，且招川、湖之商人各载米至；更设厂赈粥。发帑修城垣、筑堰埭，令民就食于工。其他在陕、广诸省，遇荒岁酌盈剂虚，以济民食；多此类也。
　　南昌城南罗丝港为赣水所趋，善冲突；建石堤御之。左蠡、朱矶当众水之冲，往往泛滥为灾；亦筑堤百丈，水患稍平。江西居人族大者多立宗祠，置公田以通有无；然好讼，费皆出于公田。公仿「吕氏乡约」，令各举贤者为族正，平其斗争，导以礼法。
　　治陕西，尤以农桑为先务。陕西本古蚕桑地，近世渐废弃，布帛皆资东南诸省。公立蚕局，募江、浙间善蚕织者导之，令民种桑、养蚕；不能自织者，卖丝于官。顷之，利渐着，西安、华州织缣充岁贡。又劝民养山蚕、种山薯，俭岁以充食。又修治渠泉，制水车，教民戽水之法；凿井二万八千八百有奇，旱岁得以溉田。
　　河南归德地洼下，与宿迁为邻，故有巴沟以通下流；久之淤塞。公在河南，疏巴沟，归德赖之。
　　既至福建，值米贵，内地俱仰食台湾，商人自台来者，例一舟不得过六十石，关吏因而厉之。公请弛禁以便民，从之。
