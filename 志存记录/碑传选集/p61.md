<!-- { "loadSidebar": true } -->
　　乾隆改元，今上即位，擢都察院右副都御史，巡抚江西。陛见，陈母苦节；且曰：『臣母三十余而寡，又受封；例不得旌。然臣孤苦无状，非母不能有今日。乞省臣所例得覃恩，破格旌臣母』！上命建坊，祀节孝祠；而公仍授阶如制。公之抚江西也，谨身察吏，廉民之疾苦；七十二州、县无不达，得请免浮粮十余万两，革九江、赣州二关额外滥税如干款。除积害十有七事，勒之石；置石府、县官之门，示永禁。
　　七阅月，而召为吏部左侍郎；疏请便省墓。至里，招故人雅饮论叙，出公俸赠族党置义田百亩，族人婚丧、祭葬取给焉。时海宁方大筑塘，阁部无锡嵇公总其事。公为嵇门生，闻公至，使使候公；公进使者曰：『天子发内府钱筑塘，而派夫扰及七县，沿堤取土壤民田墓，怨声流道路；吾厌闻之矣。今月吾不言于师则负师，不言于朝则负君；其何以处我』？使者兼程返告。厥明，则马上传箭，诸不便事悉罢。到部未久，江西巡抚岳公奏公前解关税较常年缺额九万余两，下刑部鞫之；实浮减免银二万五千两，除赏官兵，其无款可销者才三百八十两。事在赦前，得免议；奉特旨昭雪，而公已卒，年七十有七。
　　公天性耿介，能劳苦，勇于有为。未至大田时，大田民有送妹嫁而失所在者，其家讼之官，官疑其妹之婿也，拷掠自诬服；核尸所在，云在某所，发之无有，则尽系两姓迎送者。公至，尽释去；而宿城隍庙，誓曰：『罪人不得，则吾当斫庙而去官』！夜则梦神示以小旗，书「辇」字。旦即庙召前所释人，问之曰：『某以肩舆行乎』？曰：『然』。曰：『神已告我矣，杀人者舆夫也』！时有二人在庙窃瞰，伏泥鬼后。观者众，推泥鬼仆，适当二人颈，二人面如土；即舆夫也。鞫之吐实，果得尸。其折疑狱，诚心推求多类此。而筑海塘，则功在苏、松。其法：叠层石而中穿之，贯以铁笋；其横犬牙相衔，熔铁灌之，胶结众石为一。水即甚怒，不可动。先后督抚如李公卫、尹公继善皆奏上其法，为筑海塘式。公之既葬也，有数十人诣祠焚香楮、诵佛经；守者诘之，流涕曰：『吾侪，海塘夫耳』。酌以茶，泥首公像前曰：『力非不能具牲牢；醵钱恐伤公心，公不要民一钱者也』！如是，十数年不绝。子良模，宁远知县；鸿赤，举人；敦仁，山西冀宁道佥事，降汀州府知府。
　　李文藻曰：予少时，闻人言公守郡遗事，惟恐其辞之尽也。公尝冒雪过乡宦凭协一家索饮，协一为言民害数事；立除之。或布袍棉鞋行市井，民所苦乐无弗知。既引疾，僦居府治南民宅，父老献蔬、米者日阗于门。被召赴都，民罢市遮留；三易期而不得行。乃夜从二仆，自持钥启东城门去；质明，民争追之，无及矣。当时肖像范公祠之后乐序蹟久圮，而北郭汪公乔年祠前公之「去思碑」在焉。予读碑，略得公名实。近客济南，复交公之孙济阳知县调元，悉其世；调元出家传，俾予第之。呜呼！吾郡之民，犹然俞公之民也；今往往以事控台使，击登闻鼓矣。或者谓青州民悍黠乐讼，无仁恩。乃当俞公时，何其彬彬然有情礼哉！
　　--见「碑传集」卷二十九「上之上」。
　　·阮蔡文
　　阮骠骑蔡文传蓝鼎元
　　阮蔡文，字子章，号鹳石；闽之漳浦人。父曰魁，居下魏乡。以海氛迁徙，苦徭重，转之江西；生文于南昌，寄籍新喻。
　　文幼警敏；年十一，即能属文。然性刚，以膂力自负。喜弄刀盾，邻儿皆畏下之。十三，补新喻诸生。以贫甚，随父耕作；父购得蠹坏「纲目」，授文读。冬无絮，文携斧斸树根累百斤者负归，坎地爇而围之。父没，教授村童以养其母。二十四，登江西庚午贤书；数上春官，不第。留心经世，所至南北山川厄塞险易、沿海岛澳口砈崛穴以及东南诸蛮夷情状利害，无不了了胸中。齐语、楚咻、吴越闽广方言、苗摇鴞鴃侏禽之音，入其乡即与之化，肖其声调口角，莫能辩为何方之人也。
　　既落犷无所用，周游餬口，与武人吴郡交相善。文族父钦为台州副将，拜兴汀总兵官；偕郡往依之，文任书记、郡为小校。两家母通往来，饱饭坐之堂上，击鼓长歌以为笑乐。郡事文母如母，郡母亦视文如子；虽亲昆弟，无以逾也。未几，文以母没，扶榇挈家还浦。时浦令陈汝咸率邑人为讲经之会，月两期；文攘臂前席，高论古今治乱得失、救时急务，同学韪之。丙戌后，读书都门；己丑，被放南还。抵三山，闽抚张伯行邀入鳌峰讲洛、闽之学，分纂先儒诸书。或劝文离家五载，宜遄归；文曰：『正学失传久矣，斯会可多得耶！顾吾方谋葬母，亦当归耳』。还至海澄，距家不百里，芒鞋布韈遍历山原，为母求葬地；风餐露宿四阅月，得地于陈坑。将发引之前二日，乃返舍。其明年，漳、泉诸郡饥，文将有姑苏之行，倾囊以资族人之在下魏者；酌亲疏，计口多寡分给之。谓其子曰：『吾非不念汝曹，顾此皆吾祖宗之子孙，吾与汝同源共本者也。脱二日不举火，非填沟壑，宁免散之四方哉』！时吴郡已为定海大帅，诏截江、浙漕米三十万石由海道入闽分赈；文自姑苏趋如浙，偕吴郡分运五万石扬帆先至，漳、泉之人赖焉。以功，晋秩一级。
　　壬辰冬十月，海贼陈尚义遣其党赴兵部乞降。时陈汝咸为御史，奏请自往招抚，荐文与俱；诏御史驻锦州，赐文帑金、衣裘，加二级。偕千总骆南、左其彪等入海，遇飓风大作，骆南一船飘失，不知所往；文船折樯几覆，溺数四。舟人大恐，文怡然曰：『我等为朝廷招逋寇、靖海疆，虽葬鱼腹，不犹愈死儿女子手耶』！至登莱，易舟踪迹所在，则游奕尽山、花鸟间；文直上贼艘见尚义，开示威信，声情慷慨。贼党有疑贰，欲劫文扬去者；惮文丰裁，未能决。文陈说利害，遂悉众降，由宁波登岸；则吴郡已为浙江提督，遣官弁护至京师。召见便殿，上问文：『书生此行良苦！颇惊怖否』？文奏言：『臣仰仗威灵，顽梗革心；无所怖』。更问沿海事宜，条对甚悉。议功，晋州牧，选云南之陆凉。未行，改授福建厦门水师中营参将；则以文材武可大用，而大学士李光地亦奏称其猷略故也。厦门距家百余里，利弊纤悉无不知；通关梁、除盗贼，动合兵民意。红彝市舶故骄横，上者贪其利，多为所玩。一日，有互市者奠贾轻重不相中，一船拔刀以譁；军吏惶急，不知所为。文单骑往，缚译榜之，为评其直；皆罗拜。次日，其酋率众谢，承筐多仪，免冠以献。文大陈武威，坐堂皇，召之入；语以朝廷威化，呵责甚厉，皆不敢仰视。复椎牛置酒飨之，庭庑所献仪物悉遣还。由是，诸彝畏服。
　　明年，调台湾北路营参将。诸罗令周钟瑄才名、吏治为海疆冠，文一见如旧交，和衷共济。戢吏卒、抚番黎，捐金助建学宫、城隍，悉除所辖陋规；部伍器甲简阅整齐，躬巡历沿海，增置要害营汛。北路地方千里，半线以上民少番多。大肚、牛骂、吞霄、竹堑诸处山川奥郁，水土苦恶；南崁、淡水穷年阴雾、罕晴霁，硫黄所产，毒气薰蒸：郑氏以投罪人。庚寅，始设淡水防兵；及瓜生还，岁不能三之一，巡哨未有至者。文决计往，部曲皆涕泣强谏；文曰：『不然；台虽弹丸，实闽之安危，淡水又台之键钥也。由淡水至福州，和风一日可达；民番错杂，亡命者日多。不熟知其里道情形，何以控制调度』！自齎帐落、具脯糒，日或于马上成诗，夜燃烛纪所历地里、山溪、风候、土俗。为文以祭戍亡诸将士，凄怆激烈，闻者感泣。山谷诸番具牛羊酒食，迎饷道旁；文悉慰遣，无所受。召社学番童坐幕下，与之语曰：『我，汝师也，勿惧』！其背诵「四书」者，旌以银、布；为讲解君臣、父子之大义，反覆不倦，诸番皆感悦。竟以中瘴气，归而病痞。迁福州城守副将；赴京道剧，卒于宿迁，年五十。
　　文伟躯干，黝面阔口；好剧谈大笑，须眉俱动。读书忘寝食，有时宾明满座，朗诵高吟；或展卷喜动眉梢，失声挥泪，戟手怒骂。尝曰：『吾见古人之忠孝节烈，恨不起其人于纸上而拜之、跪之也；见古人之悖逆奸回，恨不起其人于纸上而烹之、磔之也』！为文章，不假思索；对客挥毫，数千言立就。诗以韩为宗。然其志在经济事业，欲以设施见长；故着述无多，所属淡水诸作，南北海道、尽山、花鸟等记耳。平生无留钱；或赠之千金，以葬母辄尽。在官二十有四月，未尝取兵民一粒一丝。运米及招抚时，所过当道以文需次闲员为国宣力，虑资斧弗继，辄赠金帛；文悉却之曰：『吾不以天子之使，受人怜也』。没后，妻孥饘粥不充，无一廛之宅；然素淡泊，亦不见为苦云。
　　论曰：阮鹳石，全才也。粗豪旷爽，有湖海之气；望之，知为英雄耳。其沈几权变、肆应详密，非与共事，不可得窥测也。使竟其用，经济事业，岂必多让古人！天夺之速，则不解其何故矣。世所传造物忌才，吾始不信。悠悠天下，人才难得，又困苦沮抑之，不使展尽底蕴，是天既不肯多生才、生之复不爱惜之；则谓之忌也亦宜。
　　--见「碑传集」卷一百十五「武臣」（中）。
　　·刘献廷
　　刘处士献廷墓表
　　刘继庄传
　　刘处士献廷墓表王源
　　刘处士讳献廷，字继庄，别号广阳子；大兴人。生于戊子七月，年四十有八，卒于吴；与妻张氏合葬于吴之陆墓山。祖□。父矿，为名医；母张氏、吴氏。相传其先为吴人，曾祖以上俱无考（处士自言）。
　　处士颖悟绝人，博览，负大志；不仕，不肯为词章之学。年十九，亲殁；挈家而南，隐于吴。初，吴有高僧说法，士人醵金从之讲「法华」；处士闻之，与焉。坐食顷，伏几而齁；僧说罢，处士齁亦罢。明日，复往如故；众窃笑。僧诧曰：『客何为者』？呼与语，则大惊，拜伏地曰：『公，神人也』！掖登座。处士夷然，登座不让；畅衍厥旨，众大说。僧率众蒲伏，愿为弟子；处士笑曰：『吾正若误耳，岂为浮屠学者哉』！拂衣去。由是，从游者日众。
