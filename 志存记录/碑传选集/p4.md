<!-- { "loadSidebar": true } -->
　　八年四日，疏言：『当今之势，宜暂息兵，以农务为急；衣食丰足，举国庆豫，再有举行未晚也』。顺治元年四月，从多尔衮入关，破流贼，定燕京。十月，晋和硕德豫亲王。时明福王朱由崧自立于南京、称大号，遣兵扼淮、徐为割据计；而李自成尚据陕右。多铎奉命为定国大将军，率师南征。二年，由河南进兵克陕西、趋潼关，凡三败李自成之众，斩获无算；贼守将皆望风降附。复战于潼关，大军奋勇冲击，呼声动天地，纵横掩杀，漫山弥野；自成精锐略尽，遁至西安，不复能成军拒守。多铎师渡潼关濠口，斩伪将马世尧。师至西安，自成奔商州，南走湖广；追之不及。二月，捷闻，世祖以流寇既窜，西安平定，关中抚绥事宜付英亲王阿济格等；命多铎率大军由河南趋淮、扬，讨江南之称号自立者。四月，渡淮趋扬州，招谕守扬阁部史可法等降，不从；攻克其城，获可法等斩之。五月，师至南京，文武官数百员、马步兵二十三万有奇皆迎降；南京平，追擒福王于芜湖。捷闻，世祖嘉悦，遣侍臣赴军中慰劳焉。多铎复遣兵败马士英之众，降潞王朱常淓，江、浙悉定。七月，诏以贝勒勒克德浑为平南大将军，代多铎还。十月凯旋，世祖御殿，以多铎统军以来功最大，晋封和硕德豫亲王；赐黑狐帽、貂朝衣及玲珑鞍马、金五千两、银五万两。
　　三年五月，苏尼特部腾吉思等叛奔喀尔喀，诏以多铎为扬威大将军往征。七月，多铎等至，营噶尔察克山；闻腾吉思在衮噶鲁台，星夜疾进，三日追及于额克特山，获其妻子及牲畜。喀尔喀土谢图汗以兵二万邀大军于札济布喇克之地，多铎击败之，追逐三十余里；次日，硕雷汗复率兵三万至，又击败之，追逐二十余里。十月，凯旋，世祖出安定门迎劳；四年七月，御太和殿，册封为辅政叔德豫亲王，赐金千两、银万两、鞍马二。册文称：『定鼎中原以来，所建功勳，卓越等伦』云。
　　六年三月，薨。七年三月，命立碑纪功。九年三月，郑亲王济尔哈朗等会议：『多铎系多尔衮同母弟，应削王爵』；世祖念其勳劳，止追降郡王。康熙十年五月，追谥曰「通」。乾隆四十三年上谕廷臣曰：『豫亲王从睿亲王入关，肃清京辇，即率师西平流寇、南定江浙，实为开国诸王战功之最。乃以睿亲王诬狱株连，降其亲王之爵，后又改封信郡王。以王之勋绩超迈伦等，自应世胙原封，以章殊眷。着仍追复亲王，还号为「豫」；一体配享太庙』。
　　多铎子多尼征故明桂王朱由榔于云南，败李定国、白文选之众，所向克捷；袭封郡王。顺治十八年薨；谥「宣和」。
　　——见「碑传集」卷一「宗室」（上）。
　　·豪格
　　和硕肃武亲王豪格传郑虎文
　　豪格，太宗文皇帝第一子也。生而英毅，多智略。
　　初，尝从征蒙古董夔、察哈尔、鄂尔多斯诸部；功最，授贝勒。天命十一年，随大贝勒代善征蒙古五部，有功。天聪元年，太宗伐明室，至广宁旧边；豪格同诸贝勒往卫塔山粮运，前军猝与明兵遇，时明兵二万，我军以八十人击败之。二年五月，同贝勒济尔哈朗讨顾特塔布囊，诛之；尽收其部以归。三年十月，从太宗伐明。十一月，大兵进逼北京，大贝勒莽古尔泰率诸贝勒迎击明宁远巡抚袁崇焕、锦州总兵祖大寿援兵于广渠门外，敌以重兵设伏于右，莽古尔泰令诸贝勒击其右，违者罪与避敌同；豪格如命冲敌右，败其伏；余贝勒由中路乘之，敌遂溃。又同贝勒岳托、萨哈璘率兵围永平府，别攻香河县，克之。四年正月，与岳托还守渖阳。五年七月，太宗西征，命与贝勒杜度、萨哈璘居守。六年五月，太宗征察哈尔，遂伐明；豪格从济尔哈朗略归化城处，有功。六月，晋封和硕贝勒。
　　七年六月，诏问群臣用兵明与朝鲜、察哈尔宜何先？豪格奏云：『锦州、宁远，攻之无益；何也？我国攻城之法，彼尽知之；况我兵曾攻之而未得，若复令攻之，必有畏难之意。虽得锦州，此外七城尚须烦攻取；若徒得一城，其余皆坚壁不下，弥旬旷日，恐老我师。今宜尽率我众及边外新、旧蒙古从旧道而入，为书颁示各屯寨，告以我愿和而彼不肯和之意，仍传谕各城；则彼处人民虽被创痍，将自怨其主，无尤于我。如此，则我兵勇气自倍，而边外蒙古愈加勉励矣。若马匹疲毙，即以所获之资买马，其余并以制衣；则嗣后进兵，人人奋勇，靡有退志。再用更番之法，俟秣马肥壮，益以汉兵携巨炮，分兵两路，一从宁远入、一从旧路入，夹攻山海关。得之则已；不得，即屯兵彼地。遣人往招流贼，谕以来归，抚辑其众；不然，进攻通州。得与不得，姑久驻其地，往侦流贼情形。彼方分师扞御，我伺其懈怠，乘夜袭之，事可图也。总宜乘时急进；若失此机，必将后悔！至于朝鲜，且暂行抚慰；俟我与敌国胜负既定，再为区处。察哈尔近，则相机而行；若离兴安岭二、三日程，虽追无及。谨抒鄙见上陈』。八月，与阿巴泰等略明山海关，有功。八年七月伐明，分兵四路入。太宗亲率大军，由宣府趋朔州。豪格率杨古利毁边墙，大兵遂由上方堡分道进；旋同贝勒多尔衮略朔州及五台山而还。复从大同击明援兵，走之。九年，与多尔衮、岳托、萨哈璘为元帅，统兵一万往收察哈尔林丹汗子额尔克孔果尔额哲。师至西喇朱尔格，遇察哈尔汗妃及台吉琑诺木等，以千五百户降；遂抵托里图（托里图者，额哲所驻地也）。会天大雾，乘其无备，遣额哲母苏泰太后之弟南楮等先往见额哲母，谕以奉命招抚意。额哲母令额哲率众宰桑迎诸贝勒入，遂定盟；次日，率所部降。时鄂尔多斯济农来招额哲，已盟且行矣；追还济农，令毁盟，且还额哲所遗物；济农听命。是役也，额哲以古玉玺献，文曰「制命之宝」；元顺帝奔应昌时所失，林丹汗得之于元后裔博什克图汗者也。师还抵归化城，岳托以疾留；豪格同诸贝勒略明山西边郡，连败明兵。遂由平鲁卫直抵长城，毁宁武关，入略代州、忻州；忻州兵出拒，败之。又败明兵于忻口，追至崞县，乃整师出；复败明兵于平鲁卫，遂会岳托于归化城，班师。
　　崇德元年四月，晋封和硕肃亲王，兼摄户部。寻坐党岳托，且漏上言，有怨上心；降贝勒，解部任。九月，随多尔衮攻明锦州；旋仍摄户部。十二月，太宗亲征朝鲜，与多尔衮分统满洲、蒙古及外藩蒙古各左翼兵，别从宽甸入。二年正月，入长山口；昌平民皆奔山立寨自固，攻克之。败安州、黄州兵于宁边城下；宁边帅率兵往援其王，遇麾下别将，击败擒之。师次宣屯村，村民言安州帅闻其王被围，往援，行三日矣；即疾驰一昼夜，及之于陶山，破之。九月，以固山额真俄莫克图欲胁取外藩蒙古台吉博洛女媚事，豪格夺爵，罢部任。三年，同多尔衮略明边，毁边墙入，败明兵于丰润县，降高唐州；遂略地至曹州。明兵阻水毁桥以拒，我师因列阵诱敌，潜师渡河，遶敌后败之；遂下东光县，又败郭太监兵于滹沱河，破献县；所至克捷，俘获无算。四年四月师还，赐马二匹、银万两，仍摄户部；寻复原封。十一月，同贝勒多铎伐明，宁远兵出北山冈拒战，败之，阵斩总兵金国凤及其二子。五年六月，同多尔衮、杜度、阿巴泰筑城屯田于义州。七月刈锦州禾，败其兵，克台十有一。自是，屡有斩获。至九月，代还。
　　六年三月，同多尔衮轻违谕旨，豪格亦坐罪，降郡王。旋同多尔衮代济尔哈朗督师，围锦州。五月，击斩松山援兵二百余级；六月，复败山海关援兵，获马五百余匹。时明经略洪承畴率各路总兵统马步卒十二万援锦州，兵势甚盛；我军初遇，败其三营。八月，承畴兵犯我右翼，复击败之。太宗闻承畴兵来，亲率大军自盛京疾驰；六日，将抵松山，遣大学士刚林谕二王先驻高桥，俟大军至，合围松、杏。二王驰奏：『奉旨屯高桥，倘贼兵为我所迫，锦州、松山兵内外夹攻、协力死战，而欲自高桥来援，势难速至；不如请大军暂驻松、杏之间』。太宗可其奏。寻同多尔衮还守盛京。十月，复命从围松山。七年二月，松山副将夏承德密遣人请降，太宗许之，用为内应；时豪格同王、贝勒率两翼兵梯城南先登，遂克松山，擒承畴及巡抚邱民仰、总兵王廷臣、曹变蛟、祖大寿等。四月，同济尔哈朗攻塔山，克之。七月，叙功，复原封。顺治元年，以语侵多尔衮，为固山额真何洛会所讦告；坐言词悖妄，夺爵。十月，世祖既定鼎燕京，大封诸王；念豪格从定中原有功，仍复原封。是冬，山东土寇窃发，奉命往征；遂定济宁，抚辑降将许定国官兵万余人；破满家洞贼巢十余处，复用土石埋塞二百五十一洞，土寇略平。二年，命阿巴泰代豪格，还。
　　三年正月，为靖远大将军，率衍禧郡王罗洛浑、贝勒尼堪等西征。时陕西流贼，邠州则有宋大杰、贺洪器、齐勳、张国栋，庆阳则有石二，延安则有刘文炳、康千总、郭天星、张破脸，汉中则有贺珍，兴安则有二只虎、孙守发，徽州、阶州则有武大定、高如励、蒋登雷、石国玺、王可成、周克德等，所在蜂起；豪格至，则斩石二、康千总，降齐勳、张国栋、石国玺、蒋登雷、王可成、周克德，余悉溃散，尽复所陷州县，陕西平。十一月，整兵入蜀。至南部，侦知贼首张献忠据西充县，令护军统领鳌拜领兵先发，随统大兵继进；抵西充，献忠悉兵来拒，麾兵奋击，斩献忠于阵。复分兵搜剿余贼，凡擒伪王以下文武官二千三百有奇。四年，剿定遵义、夔茂、荣昌、隆昌、富顺、内江、资阳诸州县，破贼营一百三十余处，蜀寇悉平。五年凯旋，世祖御太和殿宴劳之。
　　寻为多尔衮所构陷，下狱；卒。七年，世祖亲政；念其枉，复封和硕肃亲王，立碑表之。子富绶袭。十三年，追谥「武」；十四年，再立碑以纪其功。
　　——见「碑传集」卷一「宗室」（上）。
　　·图赖
　　议政大臣昭勳公图赖传冯培
　　图赖姓瓜尔佳，信勇公费英东第七子也。初隶镶黄旗，后改隶正黄旗。
　　天聪二年，从征明，薄燕京；以功，授骑都尉世职。四年，大贝勒阿敏留守永平，明兵备参政张春合马世龙诸镇兵围都统图尔格等于滦州，图赖驰救之；比至，图尔格等已突围出，遂击却其追骑。从大贝勒撤师出边，以十六人殿；返击明兵之蹑我后者，歼之。寻授三等轻车都尉；略大同，攻拔灵邱及小石城。从围大淩河城，军两黄旗间以卫樵采。六年，大军破走察哈尔，移师征明，次布里渡；图赖徇沙河堡，降之。七年；从取旅顺口。九年，任护军统领。从入广宁，偕都统阿山趋锦州，明总兵祖大寿遣将合松山兵拒战；兵甫接，敌不能支，辄溃走，俘获无算。叙功，得恩赉。
