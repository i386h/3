<!-- { "loadSidebar": true } -->
　　公讳之芳，号邺园；先世自直隶枣强迁武定。曾祖讳鲜、祖讳登云、考讳才望，皆以公贵，累封光禄大夫、吏部尚书；曾祖妣康氏、任氏、祖妣萧氏、妣李氏，俱累赠一品夫人。元配胡氏，封恭人，赠一品夫人；继张氏，封一品夫人。生四子：长钟麟，筮仕岳州府同知；夏逢龙之乱，以守城功，升广东潮州知府。次攀麟，候选行人司司副；早卒：胡夫人出。次容麟，廪膳生；次宜麟，候选通判：侧室出。娶皆名族。女二人：长适候选京职王尔梅，次适廪膳生冯云勷；胡夫人出。孙男十四人：钟麟出者十人，寿泓、寿浵、寿沪、寿湜、寿潢、寿沅、寿湘、寿演、寿潮、寿淞；攀麟出者四人，寿澄、寿淳、寿溥、寿滋。曾孙男二人：本笃、本厚；寿泓出。公从子甡麟，兴丁丑进士；馆选时，上询知家世，遂擢入庶常。圣心眷公之深，殁而不能忘；闻者皆为感涕。
　　钟麟将以康熙三十六年九月初五日奉葬东原茔兆，以某为年家子，属为铭；谊不敢辞。谨据状次第行实，而系以铭曰：岳钟元气，公生应期。持宪于朝，正色侃辞。咨命制府，镇东南陲。三孽相挺，诖误烝黎；七闽震邻，阻险以窥。屹然一身，天子倚毗；遮扼要害，危疆是搘。摧厥凶锋，用济我师；扫荡廓清，海邦载厘。百战之勋，勒于鼎彝；召还庙廊，以式庶司。典枢、典铨，爰秉国维。投老崖壑，优游自怡。出入将相，黄发羽仪。韩琦陨星，傅说乘箕！伟烈不朽，铭石永垂。
　　李文襄公传沈德潜
　　公讳之芳，字邺园，姓李氏；山东济南府武定县人。中前明崇祯壬午乡试；国朝顺治丁亥，成进士。除浙江金华府推官；六载，升刑部主事，旋升郎中。公尝谓：『各省刑狱阅实内部，若有一线生路，不求其生，是由我杀之也』。审定囚籍，多所平反。五载，授广西道监察御史；旋掌陕西道事，代巡山西。康熙元年，停止巡方，补湖广道御史；五载，掌京畿道事；又一载，掌河南道事。三载，升都察院左副都御史。公在台中共十有四年，凡所建白，关朝野大利弊；弹劾不避权贵，人咸畏之。未一载，升吏部右侍郎。
　　明年，以兵部左侍郎总督浙江军务；时十二年癸丑冬月也。明年，逆藩耿精忠之乱作。先是，吴三桂反云南，远近震动；公密疏请增设各路兵马，谓『方今滇逆反叛，贼氛未靖，尤虑闻风蠢动。浙为闽中门户，先事之谋，唯在厚集兵力以为防守。若不先上请，临事张皇，顾彼失此；虽任重咎，无益于事』！又，并请开试用火药之禁。盖逆知闽藩之相继叛逆，预有以防其变也。至是闻乱，即统标兵并杭协兵自杭赴衢。时抚臣以下谓会城为控制重地，不宜移镇；公曰：『方今事势，所争在衢。倘上游失守，不但全浙动摇，江、淮以南皆不安席矣。遂裹粮倍道行，抵衢驻节；命副将王廷梅、李承恩等御仙霞关。仙霞关者，闽、浙界扼要地也；去江山县百里。关在岭上，级三百六十、曲二十八，长二十里；雄踞众山，高插云汉。旁临绝壑，飞鸟莫度、匹马难旋；与蜀之剑阁相埒。贼众鸱张豕突，谋出仙霞；公既遣将先据险隘断其出路，次防温属平阳、处属龙泉诸要地，水路温属黄岩、台属象山、宁属定海暨杭、绍、嘉濒海要地。盖耿逆构连海氛，分道入寇；公先调遣邻省兵扞卫之，离海氛交，以疑贰牵制之。谋御既定，徐议战攻。公之战于阬西也，先大阅将士于水亭门，宣布朝廷厚恩、陈说「顺逆」大义，众感泣，愿决死战；遂同将军赖塔薄贼营。贼接战久，退入壁；公率诸将进攻，复大麋战。贼发炮击，轰声震天，铅丸如雨及马腹；左右请少避，公曰：『三军司命在吾，少退，即为贼乘。今日之事，有进无退；吾不知有身矣』！麾众进兵，大败之。翼日，复进逼；公气益奋，士卒益用命，阵斩贼帅，敓器械无算。是役也，提兵不满四千，击贼数万；众无不一以当百，屡战屡胜。贼锋大挫，匿不敢出；自是温、台、金、严、绍诸战皆捷，或馘渠将、或缚党逆。有投诚者，推赤心待之；难民流亡失所者，安插抚慰，全活之。窃据地方，渐次恢复；而衢州大溪滩之捷，尤得长驱破竹之势。前此公数请于朝，添兵前进；部议责公保守。公奏：『耿逆劲卒毕聚于衢，今欲捣贼巢穴，必由衢一路。此处歼其精锐、夺其关隘，诸路不难瓦解。虽贼将深沟重垒，现守河西；然其南则江山、西则常山，皆可间道截其粮运并断归路。我兵一进，使贼首尾受敌，便可相机扑剿，以通入闽之路』云云。会大将军和硕康亲王奉旨进兵，王问公曰：『贼势张，能必胜乎』？公曰：『必胜；已见奏疏中矣』。王复遣人问『所策果万全乎』？公曰：『今大兵已发，若复犹豫，则士气沮丧、人心疑惑，何以成功』？遂诣王曰：『贼寇情形，久在目中；明日捷音至矣』。已而羽书报闻，王大喜曰：『岳忠武之策杨么，不是过也』！时贼将马九玉方逼衢为垒，我兵由南门衔枚疾走，绕出其后，破大溪滩：此直取江山一师也。贼败奔仙霞，复谋屯聚；而三关尽为我有，进退无措：此直取常山一师也。公形之条奏者如画沙聚米，俱有成算；故动辄有功。冬十月，自衢入闽，获贼将马鹏；鹏素枭黠，聚众于常、玉、德兴，窥瞰江西、闽、浙形势者；磔之。和硕康亲王大兵进压逆营，耿精忠计穷势极，遁逃无路，遂乞降；槛送京师。公留师中，且战且抚，靖海氛，安邻境；历二载，闽省始平。方三藩谋逆，吴逆横滇、尚逆梗粤，耿逆又声援相倚。公以儒生韎韐临戎，阻遏冲击、批亢捣虚，大小一百四十余战，卒至殄歼大憝，一切跳刀走戟之众解甲离散，化为良民；良由公之公诚仁智，感格九重、孚信将帅、摺服芽蘖、绥怀甿庶，故能成大功于危迫之余，以纾天子南顾忧也。公之功故在保全两浙、平定八闽，而豫章、江南藉以屏障；且使吴、尚二逆失所凭倚，魄丧胆落，相次翦屠：则荡平滇、蜀、交、广之功，公实为之先声云。
　　岁壬戌，奉诏班师，公晋兵部尚书。明年赴阙，转吏部尚书；裁抑侥幸，公正驭下，诸吏奉行文书而已。两疏老病乞休，上以有功未酬，不许。丁卯秋，拜文华大学士，充纂修「大清会典」、「一统志」、「政治典训」总裁；公病益剧。明年，予告回籍。
　　公既归田，杜门扫轨，坐无杂宾；唯架上理学书及经济书数百卷，晨夕繙阅，如对故人。常谈讨古今，惟以天下善人、君子得行其志为快。又朝中录一正人，必喜形于色曰：『天下苍生福也』！身虽引退，而惓惓于用人行政以奠国家于久安长治，类如此。甲戌冬，以疾薨于里第；春秋七十有三。是日，天鼓鸣、大星陨，识者谓公骑箕之验云。遗疏上，上遣官致祭，赐全葬、立碑，谥曰「文襄」；报勳庸也。历四十年，世宗宪皇帝命立贤良祠，祀国朝名臣，德之大者以文正汤公斌为冠、功之大者以文襄公为冠；即成周「记功宗、作元祀」意也。有「文集」若干卷、「奏疏」十卷、「行间纪略」二卷、「军旅纪略」四卷。子钟麟，某官；攀麟，某官。孙某某，某官。钟出守潮州时，公予手书曰：『唯公足以服人，惟明足以祛弊，唯廉足以养民，惟敏足以集事』。诚官箴也，子孙世守之。今李氏仕者，并有声于时。
　　论曰：人臣非有功之难，有功而不居之难也。宋澶渊之役，契丹请盟，寇准颇自矜其功；王钦若短之，功名遂以不终。文襄公自闽入朝，无一言及灭寇事；有问之者；曰：『天子庙谟、将帅用命，吾何有焉』！缅其冲怀，得诸葛忠武、郭尚父之遗风矣。君明臣良，始终一德；俎豆报功，弈世不泯：有以也哉！
　　--以上见「碑传集」卷十四「康熙朝功臣」（上）。
　　·范承谟
　　范忠贞传戴震
　　范承谟，字觐公；汉军镶黄旗人，大学士范文程之次子。年十七，选充侍卫；仍以茂秀得应制科，中顺治壬辰进士，由翰林院编修擢秘书院侍读学士，迁国史院学士。
　　康熙七年，授都察院副都御史，巡抚浙江。时吴三桂王云南、耿精忠王福建、尚可喜王广东，号三藩王；骄蹇未易控抑，朝廷一示以宽大，恐急激生变。承谟至浙，以固民心为本，劾奏吏之为民害者；及得民间豪猾，除之，务使民安静乐业。浙东诸郡田硗确，积逋年久；承谟请蠲免，得诏行。巡山，农进脱栗饭、瓜果，受食之；与父老童稚相接语。以故悉民疾苦，设施拯恤。八年，嘉、湖二府水灾，疏请漕粮停运十年，请宁海、太平、平阳、石门、乌程五县及温州卫漕粮积逋概行停止；户部核漕粮无豁免例，圣祖特旨下部再议，卒宽恤免征。承谟在浙四载，前后疏奏，天子悉俞其所请；民无负累，以得安其新业。朝廷知承谟曲体民隐，抚民如食疾子；而福建边疆重地、海氛未靖，加承谟兵部右侍郎兼都察院右副都御史，总督福建军务。承谟未赴任，以病疏辞，不允；请陛见，允之。遂入觐，口陈军食欠阙及需饷急切情状；时康熙十二年七月也。承谟至闽，疏言『闽人活计，非耕即渔。自禁海已来，徙边海之民居，内以台塞为界；民田废弃二万余顷，亏减正供至二十余万。请听民沿边采捕，十取一以充渔课；其所入可接军饷』。又陈军屯有五便，请使受饷之士卒垦辟荒地；六年后，始裁其饷。是时吴三桂反于云南，承谟密上封事，言『功令钱粮考成太重及盗案处分太严，致有司专务催科，共相讳盗，图苟免参劾；请因时制宜，以宽广得民』。会闽藩阴与吴三桂连结，谋逆已成。承谟觇其言貌异常，欲出巡海峤赴漳、泉阅镇兵以遥制之，不果行；乃密檄诸道，将以谒新总督为名，各率健儿前至，用折逆谋。事未集而闽藩反，诈执承谟，承谟仰天大骂，耿精忠素惮承谟威望，杀之重民之怒，乃械系承谟，置守者三十二人。贼进水浆，承谟绝食，八日不死。而巡抚刘秉政已为精忠所得，遣说承谟降；承谟令两卒扶持下床，秉政且进且揖，承谟奋足蹶秉政仆地，骂曰：『诸逆旋当受诛，我先褫其魄』！十七年九月，王师破仙霞关，精忠降；趣遣人刺承谟，以灭反状。同时死者，自幕客至隶卒五十三人。
　　承谟居械所三载，冠御赐冠、衣辞母时衣，每朔望奉「时宪书」置上几，北面拜跪。及死时，贼夜至，承谟起索冠，贼夺而掷之；承谟以械拉掷冠者头，乃整衣望阙九叩首，竟被害。贼焚其尸，弃之野。泰宁人许鼎，先伏匿，收得烬体；明年，潜行负至京师。天子震悼，赐谥「忠贞」。
　　--见「碑传集」卷一百十九「忠节」（上之下）。
　　·戴玑
　　广西参议戴公玑传汤斌
　　戴公讳玑，字利衡，号紫杓；福建长泰人。父封奉直大夫讳■〈火定〉，好义乐施；虽家世通显，而布衣徒步澹如也。
