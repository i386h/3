<!-- { "loadSidebar": true } -->
　　明年，天子以海患久未熄，复起公提督水师，专平海事。越二年，余请急家居，邂逅公小店中；雨甚，稍憩。余曰：『公出师在此月，然众皆言南风不利；公必犯之，何也』？公曰：『贾竖之言也。夫北风日夜猛，夜更甚。自此至澎湖，舟戴星行，就能鱼贯相尾，幸而不散；然岛屿悉贼据，到彼未能一战夺之，舟无泊处，坐与行殊，风浪飘泊，军不能合也。将何以战？夏至前后二十余日，风微夜静，海水平如练，可以抛舟泊洋，聚而观衅；不过七日，举之必矣。用北风者，徒幸万一；南风，则十全之算也。然节候月离，旬日间当有飓风，亦偶间岁不起；此则天意，非人虑所及。又贼将刘者，为彼魁杰。设以他将守澎湖，虽败未服也，必用再战。如守澎者刘，或死、或败，则势尽胆丧矣；台湾可不战而下』。余喜曰：『寇平矣』！公笑曰：『何相信也』？余曰：『闻为将者必识天时地理、利害向背；较将之智力，公兼之矣，能无平乎』？公以六月十四日舟发铜山，十六日至澎湖，二十二日克胜；果在七日中。战之日，东南角微云起；刘方调遣拒敌，望见喜甚。须臾，雷声殷殷动；刘推翻食案，叹曰：『天命矣』！海行占风者，以云起为风兆，闻雷则散云。刘败后，乘小舟走至台湾，忧沮无复战意，率先纳土；悉如公料。
　　先是，明季郑之祖芝龙，海大寇也；归诚后贵显。尝朝京师，过龙虎山，有异人为决未来事，语甚隐；然意若跨土称孤，争衡南面者。末云：『金鸡唱，龙种消』。公辛酉生，其专征又以辛酉年；龙种者，芝龙子孙也。余十五、六时便闻斯语，后二十余年而验。
　　赞曰：此余所闻见于公者，虽其子孙不知也。公以功，晋封侯爵及后裔，史官富有传；故纪其逸事云尔。
　　--以上见「碑传集」卷十五「康熙朝功臣」（下）。
　　·朱天贵
　　荣禄大夫浙江平阳镇总兵官左都督赠太子少保朱忠壮公天贵墓志铭
　　彭启丰
　　康熙二十有二年夏六月王师克台湾，浙江平阳镇总兵官朱公天贵率先拒贼，死之。浙闽总督少保姚公启圣上捷疏，着公之忠勇，推为首功；圣祖仁皇帝览疏嘉悼，诏加恩与祭葬、赠太子少保、谥曰「忠壮」，褒死事之勤也。
　　公，福建莆田县人。先是，避乱三沙，父母俱死于贼。公被掠，贼帅奇之；后才勇益着，贼欲推为将，不受。结豪勇，往来漳、泉间，悉海道要领；保障乡里，盗不敢犯。郑氏、耿氏相继招公，公笑曰：『隗嚣、公孙述，岂能臣马伏波乎』？遂因总督姚公奉表于朝，部三百余艘、众二万来归，特旨授平阳总兵官。公谂少保曰：『平阳无事之地，俾得节镇于此，恩至渥。但某自少至壮，习知海上事，意在靖国难、报亲雠；异日有事于台，请得属橐鞬为士卒先，虽殒身截短，不敢辞』！少保慰之而行，遂赴平阳。未三月，有诏调回协剿闽寇；公曰：『吾夙志也』！疾驰至闽，战攻具皆躬饬焉。六月癸亥，公以十二舟载亲信兵，首抵澎湖虎井。贼将刘国轩严设战垒，环列火炮矢石以待；闻公至，遽以巨舰百余迎战。我兵莫敢前，公鼓之而前，趋舟直薄垒下，烧贼舰，杀伤甚众；搏战益力，呼声沸海水。贼舰将尽，遂指挥捣穴；而贼飞炮交发，中公项，遂仆舟中。已仆，犹大呼「杀贼」激众；十二舟骤进，将军施公督大师继之，连夺六屿之险，台湾遂平。
　　公之丧，以康熙二十四年冬十月归葬山后，原建御赐碑文一通；雍正七年，诏天下忠义之臣得入郡邑祠，乃奉公木主崇祀于闽之莆田。子源淳以墓志有阙，裒集事状，属予铭。按状：公字尊士，别号达三。先世居河南之固始，曾祖介禄、祖元伸、父从谏，俱以公贵，赠荣禄大夫；妣游太夫人。公生有奇征，自幼岐嶷。转辗避乱被掠，独得不死。及长，勇而多智；听水声，知海程远近，士卒神之。配王夫人。子五人：长浩淳、次潜淳，皆国子监生；澄淳，候选州同知；源淳，云南武定府知府；清淳，候选州同知。女二人，婿陈世显、程学洙。孙男女若干人。
　　铭曰：八闽之东，鲸波未宁；十荡十决，如雷如霆。桓桓朱公，能奋厥武；思率虎臣，听震鼙鼓。棹楫以往，海云茫茫；先锋陷阵，遘罹凶殃。素车载旆，返葬佳城；丰碑特建，制词光荣。爰建榱题，永妥祀事；云旗往来，丹心浩气。大书贞石，惟以劝忠；宠休奕世，其无怨恫！
　　--见「碑传集」卷一百二十「忠节」（下之上）。
　　·吴英
　　威略将军福建水师提督吴公英墓志铭（代李安溪）李绂
　　公讳英，字为高，号媿能；世居福建泉州之黄陵，后徙大浯塘。曾祖曰宾吾、祖曰振泉、父曰登，并以公贵，累赠荣禄大夫；妣皆赠一品夫人。
　　公早孤。值海滨抢攘，用将才起家；随大师克平金、厦功，授都司佥书，隶浙江提督。岁甲寅，三孽并兴，耿精忠遣伪帅出仙霞关，犯金华、衢州，旁入江西；「海寇」响应，东南震动。官兵进剿，公在行间，或间公闽人，不可信；提督塞公独深契之，授公左营游击。公奋励，甫视事三日，退宁海梅坑贼；进兵双门，解台州围。复破水贼张拱垣于三门港、歼伪帅朱飞熊于毛头洋，军气大振。既，镶蓝旗贝子富公至浙江视师，提督首荐公，即命为前锋。公引兵扬言修毛坪路，阴袭凉棚取之，斩贼帅刘安仁，遂复黄岩；贝子奇之。寻令复太平、乐清等县，抵上塘，遇贼兵二万众；奋击之，斩数千级。贼将许奇保残卒据绿帐，隔河而阵；公下令人负草一束，夜乘潮填河而济，大破之；遂由猴孙岭夺其堡，引大兵直至青田。伪帅连登云以十万众围处州，踰二载；闻青田破，饷道阻绝，遂夜遁。曾养性者，耿逆之枭将也，拥贼兵数万据温州；乘王师初至，分五路，夜烧我营。公急白贝子，令诸军弃营据险，军以不乱。公自率精兵据大羊山，阻其要道；复请分兵五百，抄伏敌后。是夜贼冲杀数四，公力战达曙，身中数创，士不伤者才五十人；天明，单骑突之，大师继进、伏兵并起，贼自相践踏，斩获无算；公逐贼至温州城下，铳伤马颠，复奋起，刃十余人；夺贼马以战，贯其众由将军桥以归。初，贝子收兵，失公所在，大駴；既见公，喜且泣曰：『以一身当数万众，战终夜不殆，神卫汝忠耶』！是役也，曾养性仅以身免，耿氏精锐尽矣。
　　未几，还守宁波中军。适贼船二百余艘直临定关，公侦得定关守备方俊受伪劄为内应，请提督立斩以示贼；贼遽退守象山，公复请兵破之。旋奉檄收捕大岚山寇，搜斩数百人，余党溃散。时耿逆已输诚，而松阳、遂昌山寇游魂出没；贝子驻师石塘，召公捕之。贼首冯公辅屯戴火山，素讋公威名，出就抚。其别魁林惟仁、黄大相等拥众黄鼻山，左倚悬崖、右临深潭，以独木为桥；山广袤数十里，莫可踪迹。前督、抚遣人招之，辄为所杀。公令诸军持三日粮，夜腰绳鱼贯上，席草而下；至杨梅滩遇贼，破之，降其众，山寇悉平。而「海孽」复炽，陷海澄、困泉州，断洛阳长桥以阻援兵；公以副总兵官从康亲王救剿，自仙游分兵两路出间道，解泉围、夺江东桥守之，破砦十有九，遂复海澄。己未秋，擢同安总兵官。明年，率舟师合大军进攻金门、厦门；贼弃两岛，遁回台湾。
　　会靖海侯施公琅来提督海疆事，议进攻澎、台，引公自助；遂以癸亥六月某日发铜山，取八罩，直抵澎湖。贼势盛，前军被围；公单船拔出之。翌日进攻，杀贼先锋，烧其船。公所乘船忽为潮水冲着石上，贼船火烈，将及；公副将詹六奇驾小舟挽公避再三，公以众军在船，义不独存，坚却之。船忽浮起，士气益厉，战弥力；贼大败，毁贼船百九十余艘，歼伪官将三百余员，杀溺贼兵五万计。俘者皆纵遣使归，谕以恩信、祸福；整众临之，贼势穷，纳款举土降。施侯凯旋，留公镇抚其地。自「海逆」负险造乱，四世历六十年所；公与施侯合谋，七日而举之。天子嘉公功，眷待与施公埒。
　　寻调镇舟山，「海寇」洪焕等二千余人闻风归命。再擢四川提督，破吴三桂余党杨善、师九经等，散其众。川中洊经兵燹，千村荆杞，伏莽窃发；公严塘汛，悬赏购募，获积盗三百余人，毙其魁六十三人于杖，盗贼屏息。镇蜀十有一年；施侯既卒，上念闽海反侧，非宿将莫能镇抚，遂调公福建陆路提督，旋改督水师，凡十余年。前后如京师、朝行在者再，御书「作万人敌」四字以赐，加号「威略」将军，优以世职。请老，不许。
　　癸巳夏，上于热河行宫御制七言律诗一章，将以锡公，命诸王以下大学士、扈从诸臣皆属和，盖追念元功，所以褒崇之者甚备；而公已于七月二十四日终于位矣。疏闻，天子轸悼，下部议恤。
　　其孤应龙等将以某年月日葬公于某县某地之兆，状公事绩、官阶，乞余铭其幽隧。吾闻攻毒之饵，恒出于瘴疠之区；乱之兴也，其受乱之地必有人焉，足以还自救也。闽之乱亟矣，莫甚于耿与郑。耿之平也，公既力诸；原海氛之靖，则施侯为之主而公实赞之。盖公所至以功业自显，而造功于闽为尤大。余于公同为闽人，又姻好也；知公深，志其可以辞乎！
　　公生前丁丑十月初七日，得年七十有六。配夫人蔡氏，前公卒。子男十人：应麟，布政司参议、江西督粮道，亦前卒；应龙，刑部郎中、候补副使道；应凤，壬午举人，户部郎中；应鹏，福建水师提标游击；应鶤，辛卯举人，户部郎中；应鹤，岁贡生；应枢、应权、应机、应璋，俱幼。应机，余叔父永州总兵公婿也。女五人，皆适名族。孙男十二人、女十三人，曾孙五人。
　　公持身宽厚谨恪；官于家门，不纵不苛，乡人久安焉。待族姻朋好，有恩礼。虽勳高爵大，异于古名将怙侈骄暴者；故能以功名终。着「行间纪遇」一编，所录皆实；余尝序而行之。兹复志公之概，而系以铭曰：云雷之屯，君子经纶；天造草昧，以启厥勳。敌王所忾，绥我乡人；保斯土者，人亦保焉。望公松楸，孰敢不尊！千秋万岁，式固汝原！
　　--见「碑传集」卷十五「康熙朝功臣」（下）。
　　·蓝理
　　福建提督蓝公理家传蓝鼎元
　　公讳理，字义甫，号义山；福建漳浦人。少桀鳌自大，不屑与群儿偶；长益卓荦。伟躯干，虎头、燕颔；巨目丰颐，口可容拳。力举八百钧，足追奔马，曳其尾倒行；刀盾、枪炮，靡不精绝。时拊腹跳叫曰：『丈夫不封侯拜将，非人也』！年十六，无以资生。或劝之业染；笑曰：『君子固穷，吾姑试为之』！设缸置靛，收里布，躬染濯。
