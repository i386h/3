<!-- { "loadSidebar": true } -->
　　公念贼平后，事之大者无如蠲赈；请豁浙东金、衢、严、温、处五郡十六年以前额赋。部议持不允，公四请之；上言：『恤民以固邦本、裕赋以资国用，二者并重；然必有可生之民，而后有可征之赋。浙东向为贼所蹂躏，田庐荡然；今虽哀鸿甫集，而饥寒并切。若不急为蠲豁，无论旧逋无偿，势且新逋愈积；即日黜一官，何益于事！惟蠲此不可复征之赋，则休养生息，仍成国家财赋之区矣』。诏从其请。初，仓卒用兵，军糈未办，先有追回已解闽饷一十五万两存贮衢库；凡一切军前犒赉，公各疏题明支用，较邻省节省无算。虽格于部议，卒蒙旨允销。贫民陷贼来归者，公亲加抚慰，建茅屋二千余间于龚家埠，分别男女以居之，给以饔餐；有田可耕者，给以牛种。于八闽通衢柏陵街、江郎街，保安桥等处，设糜以赈饥者；凡五年，济饥民一百二十二万一千五百有奇。前后招抚伪员六千二百有奇、伪兵人一十六万五千五百有奇，皆给赏有差，归农入伍。事既平，论功，中枢叙武职加二十九等、铨司叙文职亦如之，独以督臣辖全省不叙；奉谕旨酌加三级。久之，追论温州之捷、大溪滩之捷、曹平关之捷，授公拖沙喇哈番，袭一次。或以为酬庸稍薄，公瞿然曰：『此出自特恩，虽分茅胙土，荣莫踰焉。且叨冒世职，于臣分已过』。公可谓不伐其功者也。公自击贼入闽，既已翦荡陆寇，而海上游魂犹有出没者；乃请练习战船以袭之：『闽省水师由闽洋趋温、台，浙省水师由定关会师，以夹剿诸窟岛；事竣，即以闽船分泊温、台，配兵守泛：在浙无成造之费、在闽无修艌之烦，两省便之』。又请：枫岭营兵旧制，浙、闽分辖；今以援剿之兵调补，则饷不加增，而三省要害之地以固矣。此又公之斟酌尽善，为守御计甚周也。
　　公驻衢区画，凡八年。壬戌秋，班师；公还杭。冬，召入，为兵部尚书。甲子秋，进吏部尚书；饬诸吏听行文书而已，毋得上堂与铨事，宿弊一清。明年夏，患痈；上遣御医视疾，给尚方药饵。公以老疾请，优旨慰留。丁卯，再疏求罢，不允。是年秋，以吏部尚书入为文华殿大学士；居政府，邸第萧然，门无私谒。
　　明年春，致政归。居平无他嗜好，以书史自娱者七年，卒。
　　公丰颐伟干，美须髯。性介直，以「诚正」自矢，念念可质鬼神。其为司李，尝云：『有一事颠倒是非，一人负冤不白，何以施面目于吏民上』！其在秋官云：『各省刑狱阅实于内部，若一线可生，不求其生，是由我误杀之也』。其巡视盐筴也，劾商蠹、革陋习，节省杂费；商人赖之。其在行间云：『军中刑赏，关系最重。一言不当、一事不协，大事隳矣』！当羽书旁午，或官、或兵至铃阁者，必呼至帐前，屏人慰劳；询贼情形，示以战守方略，推心置腹以饬励之。其荐拔文武诸人，量能授职，出于至公；自偏裨弁目至提、镇者，如陈世凯、吴英、李华等凡二十余人，皆以勇略着。所举文吏，吏未尝知；有知者，或以牲牢佐军需，必却之。且戒曰：『时虽多事，荡平不难，朝廷功名无容宽假；余为朝廷执法，亦无容宽假也』。然清而不刻；每曰：『仲尼不为已甚』。其为人公正而仁恕类如此，故人皆乐为用；上亦稔知其功。当家居时，乘舆南巡过德州，公迎谒道左；天语询问曰：『卿筋力尚健，能乘骑至此耶』？赐上尊玉粒，慰劳倍至。卒之日，天子犹念其为浙督时进剿劳绩、任机务时勤慎素着，忽闻溘逝，深为轸恻也；予祭葬，谥曰「文襄」。享年七十有三。公尝言：『士大夫有名节易，全名节难』；迹公之生平，真可谓名完而节全也已。所着有「棘听草」、奏疏、文移诸稿若干卷。
　　子男四人，孙男十五人。长子钟麟，以荫，授岳州同知。遇楚兵变，摄巴陵；亦有战守功，擢知潮州府，且将大用，君子谓能世其家焉。
　　论曰：历观古之名臣如唐之裴、李，宋之韩、范，才兼文武、出入将相者，代无几人。如公之忠诚奋发，芟除渠魁，身归台阁，光赞密勿；方之前哲，何多让焉！臻，浙人也。公之功着于浙；臻尝过里中，公留以脱粟一饭，语予曰：『用兵之际，任事固难；贼平之日，善后尤难。当日俘获山野长发，其中真寇无几，率皆胁从也；为予鞫其冤者，悉纵之去。至于仳离妇女，什伯为群，指以贼妇，尽据而有矣；乃率先捐俸以赎之，俾良民家产复聚。金、衢、严、温、处五郡居民失业者数年，虽荆棘已除，而生聚有待为之；力请于朝，蠲从前逋赋。此三事者，予之所谓善其后也』。聆斯言也，公之为德于浙深矣。初，康亲王之入闽也，谘公以平闽大计；公曰：『仗天威、凭庙谟，以顺讨逆，势如拉朽。王严禁军士不奸淫、不抢掳，则计日荡平矣』。后果如公言。此公之为德于闽，而人莫知也。语云：「活千人者封」。公之活浙人无算，子孙之实蕃且硕也，有以夫；至今浙之人世世奉祀不绝也！
　　诰授光禄大夫吏部尚书文华殿大学士拖沙喇哈番谥文襄李公墓志铭
　　张玉书
　　康熙三十三年冬十一月，文华殿大学士武定李公薨于里第。讣闻，天子眷念劳臣，辍朝轸悼；诏所司议饰终之典，赐祭、赐葬，悉从优渥。比易名奏请，上特予「文襄」。本朝文臣自洪南安以后，称「文襄」者至公而再见；一时中外翕然，以为允协云。
　　公举顺治四年进士，起家浙江金华府推官；居五年，郡无滞狱。以治最，入为刑部主事，历进郎中。会六部裁启心郎，属公总理十四司覆奏事宜，声誉大起。十五年，擢监察御史。明年，出按山西；甫半载，墨吏皆解绶去。康熙初，视两浙盐课，力苏商困。在台十余载，数上封事；如慎重票拟、甄别督抚、严核郡守，皆有关治体。典内外计，屏绝私弊，丰裁凛然。九年八月内升，支四品俸，仍掌河南道事。十一年，超拜都察院左副都御史。抗疏陈时事，谓『文法太密，等于束湿；缉盗无术，累及失主：吏治、民生，胥受其病』。识者韪之。是年冬，擢吏部侍郎。
　　十二年夏，命以兵部侍郎总督浙江军务。莅事甫两月，而滇逆变作；十三年春，请亟增额兵，用资剿御。踰月，闽逆告变；公随檄诸路将士分守要害，遣副将王廷梅、薛受益等力堵仙霞关。又请调江南满、汉官兵分驻二省交界，并发江西重兵守铅山、玉山以壮声援；因会疏恳给官兵行粮，军皆感奋。是时逆贼尽锐聚湖清，日谋窥犯；公偕平南将军赖公塔率满兵千人、绿旗兵二千人并所募健勇五百人，以五月自杭趋衢州。七月，贼军数万攻衢，我军众寡不敌；公同平南将军以大义激励将士，进击坑西。炮声震地，流丸如雨，左右请少避，公不可；曰：『今日之事，以兵胜败为吾死生；可稍怯耶』！诸将鼓勇直入，一可当百；贼遂却。顾贼党羽方炽，温、处、金、严各属所在煽乱；公虽以计招降伪将韩斌、王得功，生擒贼首汪磐、缪国英，而兵单势分，难以久持。十五年夏，公遂建议直捣仙霞关，为摧坚制胜之策。部议令公条上进取机宜；公言：『进取之路，不在温、处而在三衢，今逆贼劲卒悉萃于此。此贼一破，则诸贼必皆骇乱迸散。虽伪将马九玉、朱怀德等抗拒河西、大溪滩，而江山、常山之间有间道可袭。我军进击，使贼首尾受敌，河西孤垒安能独完！故击之便』。时和硕康亲王军驻金华，公力请至衢；八月，合军克大溪滩，复江山县。马九玉犹冀绕道夺仙霞关，而诸军已受公密檄，急据关口夹击；贼将金应虎等穷蹙迎降，大师遂入闽。闽逆既平，而余孽窜伏山谷间者尚繁；公复请江南、江西会师协剿。踰年，浙东及徽、饶、广信诸郡以次底定。捷闻，进秩兵部尚书，加正一品。公念贼平之后，事之最急者，无如蠲免、赈恤；疏请豁金、衢、严、温、处五郡十六年以前额赋。部议持不允；公上言：『恤民以固邦本、裕赋以资国用，两者并重；然必使有可生之民而后有可征之赋。浙东被贼蹂躏，饥寒交迫；使非急予蠲免，则旧逋既缺、新逋愈积，即日黜一官，于事无济。且蠲此不可复征之赋，俾民得休养生息以供将来之税，正所以为国家财赋计也』。诏从公言。贫民陷贼中来归者，公悉为区画衣廪。又设糜于通衢，赈往来饥民一百二十二万有奇；流移之人，尽复故土。方事之殷也，羽檄旁午，人情惶惧；东南数千里，惟恃公一人以为安危。孤军扼险，搘拄三载；卒使浙水以西无匹马扰于境上，则皆公守三衢力也。假若三衢无公，吴、越之民几不能一夕安枕；而公之功，岂不伟且烈哉！公以文臣，身擐甲胄、冒矢石，大小一百四十余战，所向克捷；虽行间宿将皆逊谢不如，而部议叙录，仅及十之一、二。前后招降文武伪员六千二百有奇、贼兵一十六万五千五百有奇，中枢叙武职加至二十九等、铨曹叙有司亦如之，独以督臣辖全省不叙；再奉谕旨，乃酌加三级。久之，追论温州擒斩逆贼及大溪滩、曹平关破贼功，授公拖沙喇哈番，袭一次。或有言：公保障着勳，酬庸稍薄；公瞿然曰：『凡此叙录，皆出特恩；虽胙土之荣，无以或过。且叨冒世职与洪南安比，更何觖望焉』！公之劳而不伐，有古大臣风矣。
　　二十一年秋，以事平，还杭州。冬，召入为兵部尚书。公久于兵间，在部一切措注，悉中机要。二十三年，进吏部；饬诸吏坐曹、听行文书，无得与铨事，宿弊一清。明年夏，患痈；诏遣御医诊视，颁尚方药物。既愈，以老疾请；优旨慰留。二十五年，复请，词益切；不允。是年秋，命以吏部尚书入为文华殿大学士，办理机务。
　　明年春，致政归。二十七年，乘舆南巡过德州，公迎谒道左：天语询问曰：『卿精力尚健，能乘骑至此耶』？赐上尊玉粒，慰劳倍至。里居凡七载，泊然无嗜，惟以书史自娱。卧病数日，遂逝；距生前壬戌八月十八日，年七十有三。
　　公初在言路，以謇谔闻；弹劾贵要，绝无鲠避。既督两浙，则沈毅持大体，不轻言笑；而批答案牍，能曲尽物情。入筦部务，岳岳无所诡随；每国家有大议，片言擘画，确不可易。中外扬历四十年，以精勤奉职、以诚恪事主、以天下善人君子得行其志为愉快。尝言：『士大夫有名节易，全名节难』。如公之立身服官，始终一节，真可云粹然无疵者矣；以拟昔韩、范、司马之伦，其奚愧与！
