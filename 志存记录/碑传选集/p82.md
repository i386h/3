<!-- { "loadSidebar": true } -->
　　公生三岁，失恃；稍长，能自谨饬若成人。母沈太夫人有疾，公永夜侍左右，药饵必亲尝以进。池州公尝指公谓戚友曰：『此吾家佳子弟也』。乾隆二十八年（癸未），由兵部则例馆效力期满，选福建永安县典史。越二十年癸卯，调台湾凤山县典史；中间两摄安沙、下淡水巡检。官虽卑，公克濯手奉职。凡县有疑狱，知县委公谳讯，公悉以数语中其要领，不事鞭朴，两造俱平；民德之。以故公去永安时，老幼炷香以送者至百余里不绝。
　　五十一年（丙午）十一月二十有七日，贼林爽文、王芬等叛，陷彰化；旋攻诸罗破之，蔓延扰及淡水。公念凤山虽有参将、守备诸武职，所辖兵不过千余；平时分镇下淡水、山猪毛都司者十之三，防汛者复十之四，守城者不过四百余人。而城自康熙中隶版图，仍郑氏所筑土城，岁时修葺，高不踰五尺。贼且至境，事急；因泣涕泥首于母夫人前曰：『儿竟不克事老母终天年乎！愿老母自爱强饭，无以儿为念』！复顾谓其子善载曰：『吾食禄二十余年，力不能灭贼，惟一死以报国尔！母老矣，在子惟吾、在孙惟汝，汝其奉大母及时走匿西门外打鼓山义民吴世芳家；其家滨海，汝可相时航海而北。汝素谨愿，然自是当益勉力为成人，孝事大母，继予未逮』！公既遣子奉母走匿，遂与知县武进汤大奎率民壮、乡勇同守城。兵出城击贼，贼大败走；公与大奎追至十里外始已。及日中，贼益集其党于十里外，潜自东而北，猝攻北门；杀千总丁得秋，遂陷北门。公率乡勇巷战，贼来益众，不敌。公即入县署，与大奎着朝服北，行三跪九叩礼；礼未毕，贼大至，大奎自刎，公骂贼死。及夕，百姓义公者咸敛赀易棺，与大奎同厝于堂后之室；时十二月十三日也，年五十有三。或曰：城破，贼以刃胁降公，公以不屈死。或曰：贼怒公击贼甚力，掷公首于署外数十武，百姓窃埋之，志以时日；贼退，善载始启公棺改敛焉。事闻，天子悯恻，加恩与理事同知长庚等并给葬祭银若干，并赐世袭云骑尉二代。
　　公娶萧山陶氏，例赠孺人，与公合德；先公卒。子三：长保善、次荫兰，早卒；次善载，云骑尉。女一，许字萧山张若咏。
　　从子兆兰曰：公既殉难之三年，其子善载至京师；余睨其仆，则公之旧仆郑兴也。余曰：『若犹不忘故主，而随故主之子来乎』？郑兴曰：『当公官永安时，有老仆应福死焉；公悯之，携其骸骨厝于福州，拟归骨于绍兴。公遇仆若此，吾侪忍忘故主之子耶』！呜呼！公德及人若此。临难不移，斯其素志也。
　　--见「碑传集」卷一百二十一「忠节」（下之中）。
　　·周大纶
　　周县丞大纶传（子琦、陈德、叶友伯附）焦循
　　公讳大纶，字理夫。其先居山东平度州，五世祖始迁为直隶天津县人。乾隆二十年，由贡生捐州同职，改捐盐课大使，分发福建。丁母忧，去官。服除复职，调莆田县平海县丞。
　　公以微职游历海疆垂二十年，廉慎俭。贫逾贱民，所衣官服破敝尘垢。十月犹衣纱葛，上官以为迂，周之；弗受。以贫，遣妻子归，孑然一官，特立不倚，最。后调台湾府彰化县丞数年，知民顽，忧虑见于色。公状长八尺余，丰准、口横阔，面赤色，虯髯；志形于口，坦直无顾忌。任满，例引见，辞于县；县以衣恶，出所服赠之，公以手挥曰：『蓄此所以饱贼也』！谒于道，道询问民俗好尚；公曰：『民将不孙，殆欲畔也』！道曰：『吾将往察』！曰：『不可！驿马、船具，足以扰民。吏役假官势科于县、县假官至之费科于民，是促之畔矣』！道怒斥不信，假公事滞公于诸罗。
　　未几，贼匪林爽文果倡众犯城，递至诸罗；公愤曰：『吾亦朝廷官，何坐视城陷』！乃擢须奋入县署，县令适与老幕客对饮酒；公至，斥曰：『此何时，尚饮酒耶』？县令曰：『我文官，无力遏贼势；死也！死也』！公张目，髯倒起，睨县令曰：『贼乌合众；诸罗民素尚义，城虽孤，以死力守之，未必陷也！国家建官，命能守、不命能死；坐致民逆，死以塞责，小丈夫也』！终弗听。恨恨出，趋居民叶友伯家，谋所以御贼计。是夜，贼已入城，据县署。有见公者曰：『爹也』；缚去。敬公贤，不忍杀，而劝受其伪官。公且骂且谕；副贼以掌掴公颊，公抚颊大哭曰：『此颅乃为贼污』！以首触柱，额裂血淋漓。贼犹欲其从也，囚之数日，始遇害。
　　陈德，浙江绍兴府人；公仆也。诸罗陷，公被囚，复左右之未少离；挥之去，德哭泣不言。贼知公不可屈，令副贼何北海者礼待之；北海恨公骂，以刃于乳上刺。德急抱持，以身蔽；贼击之蹶，公乃遇害。德见公之死也，喑呜叱吒，夺贼刃奋击贼；贼又击之，右臂断。德大声呼曰：『吾与贼不两立也』！以头桩贼。贼乱击，亦支解死；乾隆五十一年冬十二月初八日事也。
　　叶友伯，广东嘉应州人；商于诸罗。以公廉正，素好公；公亦往来其家。贼缚公去，囚县狱中；系发石上，倒悬于杗。友伯探知，怀橘饼二枚，冒危至囚所，劝公食。既被害，公尸及陈德尸纵横狼籍于榭上下，莫敢收者；友伯至尸所拜哭，藁葬于地。逮某大臣劋贼后，知府杨廷桦觅公尸，友伯示其所；掘之，皮肤螘食尽，白骨中惟心具存，赤色炎炎然。公长子琦渡海移公柩，友伯复为之经理尽善云。
　　琦，字璞亭。公娶于牛，生子四：琦、璋、鼎、瓒。瓒早卒；琦材质颖异，善骑射，精力过人。贼平，福大将军上公死事状，钦赐葬祭银，封爵云骑尉，子孙廕袭。琦痛父骨未归葬，以廕官让弟。渡海至诸罗，家故贫，力贫忍瘁，踰越险阻，哀毁致疾；五十六年秋，卒于扬州。公遇害时，年五十有一，琦年三十有八。公既死，义民乃以死守诸罗，不陷于贼。
　　焦循曰：公死事状，琦得之于叶生友伯；诸罗人称之，不异辞。琦以语弟鼎，鼎亲语余。考公之生平，即无殉节事，亦古廉吏；岂无所树立，以死自饰哉！当世疑公大言者，至此多叹服。然陈德之忠、叶生之义、琦之孝友，余苦其不传也。
　　--见「碑传集」卷一百二十一「忠节」（下之中）。
　　寿同春
　　书寿同春、李乔基死事张士元
　　太学生寿同春，浙江诸暨人；久客于台湾。当林贼起时，同春在淡水厅同知程峻署中，年已七十余矣。竹堑城既陷，峻先被害；同春亲至各村庄召募乡民，同官兵击贼，复堑城，擒贼王作等四名：乾隆五十一年十二月也。明年十二月，同春率乡民驻乌牛阑，进逼三十张犁地；贼伏发，乡民溃。同春马踬被执，贼牵至大里杙，以刃胁降，不动，复劝诱之；同春大骂，贼乃支解之。时又有李乔基者，广东嘉应州人也。在彰化倡义，出家财募兵，协守鹿仔港，与贼战数十合。进攻大里杙，又战牛马庄，陷于贼；迫降不屈，贼膊之。主帅以其事闻于朝，寿同春、李乔基皆赠知县，廕一子以知县用；国家之恤死事者，诚优矣。
　　同春族父逵一，与余通家；示余以二人事状如此，并及刘满姑（满姑别纪）。
　　--见「碑传集」卷一百二十一「忠节」（下之中）。
　　·李乔基
　　李乔基传（子端柏附）吴兰修
　　李乔基，名安善，以字行；嘉应州人。善搏击，尽得少林法。客台湾，见土豪啸聚，白昼相雠杀，叹曰：『变将作矣』！乃简北庄数百人团练之（广东嘉应、平远、镇平侨寓者谓之客人，南、北路各百余庄）。其法：先链气，次筋骨，又次搏击。久之，肤坚如铁；则大喜曰：『真健儿』！
　　乾隆五十一年十一月丁酉，林爽文反北路，旬日间彰化、淡水、诸罗俱陷，郡城大震；乔基召诸健儿曰：『贼众十余万，负山据险；一哄而出，遂破三城。所不即取郡者，惧吾越人蹑其后耳。吾出兵以牵制之，贼至则守、去则击；相持久，则援师且至，而贼不足平矣』。皆曰：『善』。乃合北庄得万余人，以诸健儿领之。庄为栅、里为台，计亩以为粮；台者击、栅者守，一庄有贼，诸台应之。贼数至，皆败走。十二月辛亥，乔基率三千人从前令张贞生复彰化，禽伪官杨振国、高文麟等。既而食尽，士卒多散去，城复陷。明年正月壬辰，从总兵柴大纪复诸罗，获伪军师侯元。乔基自起义兵，与贼二十余战，皆帕首、着短后衣，持长杆陷陈冲坚，无不一以当百，前后斩馘以万计；贼衔之，以万金购乔基首。二月，乔基与从子举柏率健儿数十人赴鹿港请火药，为贼所侦。庚戌，还至青埔，伏发；众御之，杀贼数百人。贼大至，矢石交下；突围而出，失举柏。乔基三入贼中，伤左股，遂被获；诸健儿皆战死。乔基骂贼，贼诱之，骂益厉；贼怒，断其舌，缚而射之；犹不屈，乃磔焉。乔基轻财任侠，与众同肝胆；至是，白衣冠而哭者万余人，皆曰：『誓不与爽贼俱生也』！是年十月癸亥，嘉勇侯福康安渡海，义兵从之，尽复北路；明年正月丁卯，获林爽文；又一月，复南路，台湾平。是役也，死事之烈，以乔基为最。事闻，恤赠知县衔。子端柏，后六月战死；次子枝三，廕授浦城县丞，世袭云骑尉。
　　先是，康熙六十年朱一贵反台湾，其族兄纪率义民从军，以功授都司；寻改侍卫，出为常州参将。雍正十年，从兄瑞先以征土番功，授千总。至今、北庄称「忠毅」者，必曰李氏云。
　　--见「碑传集」卷一百二十一「忠节」（下之中）。
　　·刘满姑
　　烈女刘满姑传
　　书刘烈女事
　　烈女刘满姑传贺代伯
　　烈女姓刘氏，湘潭人；满姑，其小字也。父亨基，官台湾司马；旋摄彰化县事。事竣，携家属出寓公廨。时邑匪林爽文纠众窃发，乌合狼跳，势若风雨；驱入城，恣行杀害。司马暨家属十余人，俱罹其毒；子利镐，挺刃卫父，手戮二贼，力竭死焉。满姑年十八，义不受辱，急奔赴廨后小池；或止之曰：『彼伤官吏，不及妇女。第窜伏，当得活也』！姑弗听，曰：『覆巢无完卵；不速死，将求死不得矣』！跃入池，水浅不可溺，仓猝展转淤泥中。贼大至，曳之上，为好语慰解；姑变色唾骂。贼怒曰：『尔命在呼吸，从吾言则生；否则，不免作无头鬼耳』！姑复骂曰：『我名家女，岂惧死乎！汝等生当太平，甘为逆乱；官军至，碎尸万段矣』！且骂且哭，声色愈厉。贼知不可屈，遂遇害；盖乾隆五十一年十一月二十九日也。明年，大兵渡海，破贼匪。又明年，捣贼巢，渠魁及余党悉就俘；台湾平。大将军嘉勇公奏凯还京，廉得一时殉难者，俱为奏闻；得旨旌表，入烈女祠。台人私谥曰「贞烈」。
