<!-- { "loadSidebar": true } -->
　　五年五月，至宁波，与巡抚阮元、提督苍保议造大艇船三十以攻夷盗。六月，夷盗大小七十船复入浙。阮元谓贼多，非会剿不可；会剿，非有谋勇者为统帅不可。于是奏以忠毅为总统，得旨允行。忠毅既统水师，遂条申军令曰：『一、定海镇船居中军，用黄旗，总领用五色方旗；黄、温二镇居左，用红旗，总领用五色尖旗；闽镇居右，用白船，总领用五色尖旗。一、中军船昼行插五色旗，夜悬三灯；将领二灯、弁兵一灯。中军旗起头篷之后，掌进号一次者红旗行，二次者白旗行，三次者黄旗行。一、遇贼船，无论何镇先见者，即插本色旗，使后船见之；仍视中军所持五色方旗所指，前后四方随指追攻。若中军挂五色旗于大篷者，收兵。一、各镇虽分三色旗，又于本色旗心黏他色，以别其队。何队犯令，即罪其领队者。一、中军船高插五色旗者，收澳；夜中军船放火号三枚、各总领二、弁兵一，亦收澳。支更谯警，夜见有外船近者，鸣金一阵，各船互传；见盗近，乃击之，毋远而乱。若收澳旋须行者，中军插三色旗，各船毋放杉板船入海。一、遇大盗宜安静，前后左右以旗进退之，迟者、乱者按以军法。既追盗，盗返篷击我，我毋避；如有船陷贼，本队迟救者罪其长。一、追捕遇无风时，必加橹；若心怯，将篷或松、或紧者，罪之。前船若速，必回待后船；后船不加速而亦回住者，罪之。一、泊舟，各总领船插黑旗；禁纵兵上岸。一、中军传将备出黄旗，传千把、外委出蓝旗，传队目、柁工出红旗。一、兵船获盗船，以盗贼物为赏。兵船遇礁门必鱼贯，争先者罪舵工』。六月，安南夷艇凤尾盗六、七千过闽入浙，逼台州松门，将登岸；巡抚阮元勒兵于太平松门，击之。二十二日，忠毅率师至海门，将会黄岩镇谋攻取；夜飓风起，明日风益甚，盗船覆溺于松门外，仅余二、三船漂出外海。海门兵船亦多损；忠毅船随潮溢入田，挂木而止。贼在松门据破船及泅水登岸者，黄岩镇率松门兵缚桴，合水陆悉攻，俘之；获安南四总兵印及伪爵侯伦贵利，磔之。又获安南王敕，掷还安南。自是，夷艇不复入浙海。秋，忠毅以夷寇虽灭，闽盗尚有水澳蔡牵；乃修船往来闽、浙间，屡获剧盗李出、丁郭、林俊新、杨乌、李车黑、陈帖、李广、高英等船。冬，擢福建水师提督。总督玉德以忠毅福建人，奏请回避；奉旨调浙江提督。
　　六年，新艇成，忠毅入闽驾归浙。初，阮元以造艇银钜万全付忠毅曰：『船乃兵将所寄命，文官不善于工，请公自造之』！忠毅曰：『公不疑我，我当任之』。命守备黄飞鹏及族人齎银入闽造艇。至是，艇成，名曰「霆船」，最坚壮；加以大炮，兵威大振。夏，击蔡牵于岐头、东霍等洋，擒获甚伙。七年春，获盗张如茂船于浙潭头，获徐业船于闽东沪。是时，水澳等贼以次殄灭，海盗畏霆船，势颇戢。
　　八年正月，蔡牵匿定海北，忠毅以舟师掩至，牵仅以身免；追至闽，粮药尽、篷索朽，遣其党干道员庆徕乞降于总督。总督不虞其诈，招抚之；牵又言：『果许降，勿令浙兵由上风来逼我』！总督调浙兵居下风，牵以其闲缮器备物，扬帆去。总督大怒，趣浙兵击之，已无及矣。十一月，击牵于三沙，沈其船一；牵北窜，蹙之于温州南麂，夺其船二、沈其一、焚其一，斩获无算。
　　是年，兼摄定海镇凡十阅月。蔡牵畏霆船，厚赂闽商更造船之大于「霆」者，令商载货出海济牵用；商归岸，伪报被劫。牵得大船，遂能渡横洋，渡台湾。九年夏，劫台台米数千石及大横洋台湾船。会闽、粤间盗朱濆断粮，牵分米饱之；遂与濆合八十余大船，猝入闽海。温州总兵胡振声以二十四船入闽运船工木，总督遽檄振声击之；振声陷于濆，死之，贼势甚炽。六月，玉德、阮元会奏：请忠毅总统闽、浙水师，以温州、海坛二镇为左右翼，专捕蔡牵。秋，牵、濆同入浙。八月，追及之于马蹟；牵、濆结为一阵，忠毅督兵冲贯其中，盗分东西窜；逐至尽山，沈其二船，毙牵船盗数十人，俘余船五十余人。终以牵船高未获，遁去。牵责濆不用命，濆怒，先返；自是，牵、濆始分，牵亦少衰。忠毅建议：禁商造大船，无为盗齎。十二月，濆结粤盗伺金、厦；忠毅击走之，夺其船二于甲子洋。牵扰台湾，奉旨调福建水师提督，责捕牵。
　　十年夏，牵由台入浙，忠毅击之于青龙港。阮元奏浙江提督孙廷璧不谙水师，奉旨复调忠毅为浙江提督。九月，被风于尽山，所部船多损。冬，牵聚船百余复扰台湾，结陆路无赖万余人屯洲仔尾，沈舟塞鹿耳门阻官兵。十二月，忠毅至台，不得入；然分力回拒忠毅，以故台湾府城得不破。时南北汕、安平、大港门三处尚通小船，忠毅扼之；别以小澎船五十，令金门总兵许松年、澎湖副将王得禄进攻之，焚获三十余船、盗千余人。十一年正月，忠毅令许松年进柴头港，自领兵截港外；松年、得禄水陆夹击之，焚获甚伙。二月朔，令松年夜入洲仔尾，登山焚其寮；大船盗至鹿耳门者掩至，忠毅别遣将以火攻船，从南汕出其后烧之。松年进■〈戚〉之，焚斩无算。二日，复登岸击陆贼，以火焚其小船，尸横七、八里；贼大败，弃洲仔尾，困守北汕内，仅余五、六十船。七日，东风，大潮骤涨，鹿耳门所沈舟漂去，贼夺门出；忠毅追击之，夺其船十余，而牵竟遁去。诏夺公翎顶，立功自赎。四月，牵、濆在福宁，追击之；牵入浙，又击之于台州。八月，击之于定海渔山；忠毅专击牵舟，牵瓦石、火器雨下，公额身皆受伤，牵复遁去。诏赐还顶戴，果擒渠，许锡世职。九月，击牵于闽之竿塘，获牵侄蔡添来。十二月，击牵于温之三盘，多所斩获。
　　初，忠毅与阮元同志气；十年，元欲造更大于霆船之大船，寓书忠毅。旋以父丧去官，忠毅言于总督，请造之；总督阻之。牵自鹿耳门遁入内海，甚狼狈，篷柁皆毁；四月，至福宁，得岸奸接济，易新篷，势复张。忠毅皆列状奏闻，上切责闽文武官；逮总督，以阿林保为总督。阿林保初至闽，闽官交谮公，阿林保密劾公「因循逗遛，捏报斩获」；奏五上，上以问浙江巡抚清安泰，清安泰辨之。九月，奉上谕云：『本日清安泰奏到「查明李长庚在洋捕盗并无因循懈玩」一摺，所奏甚属公正。阿林保前此密参李长庚因循怠玩种种贻误，请将伊革职治罪；朕览该督所奏，即觉不惬。阿林保身任总督，原不能无参劾之举；但伊到任不过旬月，地方公事一切未办，海洋情形素未熟悉，而于李长庚更从未谋面；辄行连次参奏，专以去李长庚为事，殊属冒昧！是以降旨令清安泰秉公详查，俟奏到时再行核办。而本日据清安泰覆奏，则称李长庚带领兵船经过海口，并未回署。清安泰曾于致阿林保信中，将其两年在外公尔忘私之处叙及，特阿林保尚未接到耳。又据称海船若不勤加燂洗，则船底苔草、■〈族上虫下〉虫粘结，辄驾驶不灵；故隔越两、三旬，即须旁岸燂洗。李长庚收船进港，委非无故逗遛。而李长庚所获李按，实系蔡牵伙党，俱经审明确凿，并无捏报斩获情弊。并据另片奏称：八月十六日，李长庚带兵围攻蔡逆坐船一事，将盗船烧沈二只，毙贼无算，生擒七名；不但李长庚身受多伤，即黄飞鹏亦被炮弹掷伤腰腿，又官兵受伤者一百四十余人。清安泰又转询黄飞鹏、何定江二人，亦均称李长庚实在奋勇，并无怠玩等语。是阿林保前此参奏李长庚之处，均系捕风捉影，全属子虚；设朕误信其言，不加详察，即照阿林保所奏办理，则李长庚正当奋不顾身、为国殄贼之际，忽将伊革职拏问，成何事体！岂不令水师将弁寒心？试问水师中有过于李长庚者乎？阿林保未见确实，任意纠弹，殊属冒昧！朕又不昏愦糊涂，岂受汝蛊惑，自失良将耶？李长庚平日既无逗遛恇怯情事，此次在长途洋面痛剿蔡逆，身先士卒，躬受多伤，实为认真出力。朕已特降恩旨，先行赏还顶戴，以示奖励；并将剿办蔡逆一事，责成该提督，勉以成功。李长庚感激朕恩，既知责无旁贷，自必倍加奋勉。兵船在洋捕盗，全在地方官协力帮助；文武和衷，方克有济。从前玉德在闽浙总督任多年，于李长庚兵船剿贼之时，事事掣肘。如所需火药、炮位、船只、兵米等事不能应手，而于盗船接济之路又不为之严行杜绝，以致兵船日形匮乏，盗船驶窜自如，追捕不能得力。此等实在情形，朕皆洞悉；是以将玉德革职逮问。今兵船正当剿捕吃紧之际，若阿林保尚不知以公事为重，屏除私见，犹复轻听人言、罔恤公论，甚至因此次参奏李长庚不能遂意，因而挟私逞忿、心存嫉忌，遇事掣肘，使其不能成功，以致蔡逆捕诛、海疆贻误，则阿林保之罪甚大！玉德即伊前车之监；朕惟执法惩办。是此时李长庚不至革职治罪，而阿林保不知改悔，转恐不免矣。阿林保，着传旨严行申饬；并谕温承惠、清安泰知之』。
