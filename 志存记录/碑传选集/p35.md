<!-- { "loadSidebar": true } -->
　　汉制：殿陛之下执戟而卫者，以千数；所谓三署郎也。分领之司虽有五官左右中郎将，而实总于光禄勳一人。故九卿皆处外朝，而光禄勳独以中朝称。盖因其职在殿中，特优之尔。本朝侍卫之设，彷佛三署郎之制；然有差等而无统属，其事为稍异。耿公以异姓诸王子之贵，加之额驸之亲；自顺治十一年入侍阙庭，洊膺世祖章皇帝暨今上皇帝宠遇之厚，赏赉频数。而公奉职尤勤，慎威仪，进止皆有常度；即一等公侯大臣亦相与则而效之，以是恩泽子弟中，声籍甚。不幸家门构逆，闽方煽乱，公自分当死，日与弟侄辈泥首阙下，伏地请辜；谓乱臣贼子出臣同产，从坐之律，所不敢辞。上素知公忠谨无他，仅令颂系于家以需后命；既而蒙恩宽宥，尽复其官。比王师屡捷，构逆者惧而思戢，廷议急遣一人入收藩下军。上念逆臣背叛，久失军心，而两王恩泽在人，非亲子弟莫可将者；爰命公为镇平将军兼参赞大将军机务，廷赐貂蟒诸御服而遣之。太皇太后以戚属故，又内出白金、酒醪，畀公为诸军赐。公驰骑南发，既至，宣上所以宽贷诸吏士之意，并颁所赐物以抚之；一时懽声雷动，莫不幸公之来而复恨见公之晚也。公察将吏无异心，申约束，归各省难民子女以数万计；其他息境安民诸政，次第修举。时刘进忠据潮州：韩大任寇吉安；乐灿亦拥众数万，跳梁宜黄山中。其地皆与闽接，首鼠观望，未肯下。公设法招徕，谕以朝廷威德；不数月，望风送款，邻境悉平。独海氛未戢，由海澄直犯泉州，羽书日数至；而会城精锐四出，绝无可应之者。公曰：『泉与兴为福州屏蔽，无泉是无会城也；吾宁可坐视邪』！亟简藩下余丁数百人，授以资粮、器甲，俾亲将陈纪统之而前；贼见公旗号，辄骇愕遁去，泉赖以全。事闻，上壮公甚；顾不欲久暴公于外，驿书召还。方公之颂系也，以两先王兆域在闽，虑底定之日，或不能无侵越之者；疏乞垂恤旧勳，保全返葬。上怜而许之。至是，始得奉两世遗骸，归窀穸于盖平云。公技勇猷略，超迈绝伦。又雅擅文章、工艺事，所居图书鼎彝，照耀几席，监别不爽铢黍。与人言，依于名理，亹亹终日不倦。客有引古而误者，未尝遽正之；必婉转议论，诵成文以相质，使人心折。旁及书法、绘事、琴、弈、箫、筑、医、筮、博之类，往往精诣。至于敦念旧故、虚己下贤、拯困救难，汲汲如不及；即千金、列驷赠之，不惜也。自闽归，上念公兄弟家口众多，或不能给，为拔置佐领五人以统之，俾得资其禄入以自养；盖尤异数云。
　　公讳昭忠，字信公，号在良；由多罗额驸，加太子少保、和硕额驸品级，进太子少师，再进太子太保，受光禄大夫。世籍山东，后徙辽东盖州。祖讳仲明，自癸酉归朝，封怀顺王；入关，改封靖南王。考讳继茂，有文武才，嗣封靖南王；平西粤功最。薨，谥「忠敏」。妣周氏，封靖南王妃；王氏，赠靖南王夫人。公生于崇德庚辰二月，卒于康熙丙寅正月，得年四十有七。公之疾也！上遣侍臣将御医就家制珍药，所以救之者百方。及讣闻，震悼雪涕；侍卫大臣奉命赙酹者再至。既殡，谕祭、易名，有加常等。元配多罗县主，世祖章皇帝所赐昏也；秉性淑慎，先公二十三年卒。继配喻氏，封一品夫人。子嘉祚，候补某官。明年，嘉祚将启县主西山妙峰之窆，奉公柩合葬于唐县金盖山新阡。先期，属叔父额驸公请铭于余；铭曰：山出器车河马图，盛世所产皆璠璵；猗嗟靖南起东隅，翊戴圣人清坤舆。碧梧翠竹满庭除，时值偃武敦诗书；进以恭恪严周庐，退则揖让友士夫。择言而发择地趋，郭曦、李愿洵其徒；彼弄兵者膏天鈇，公寿未老名不渝。丸丸松柏映龟趺，千秋忠孝垂令模！
　　--见「碑传集」卷六「国初功臣」（下）。
　　·李光地
　　光禄大夫文渊阁大学士兼吏部尚书谥文员李公光地墓碣
　　故光禄大夫文渊阁大学士李文贞公事状
　　光禄大夫文渊阁大学士兼吏部尚书谥文员李公光地墓碣杨名时
　　先生讳光地，字晋卿，号厚庵；生安溪之湖头乡。代有明德；考惟念公，懋于孝而笃信正学，不回于时。
　　先生幼而神颖。五岁从师授读，未尝一启齿发声；试之，辄已成诵，不失一字。善属对，矢口惊人；塾师谢弗能教也。十三，陷山贼中，屡濒于危，百日而脱。逮于成童，泊然无所嗜好，有类惷愚，居若忘、行若遗，真静之极与神明通。常寝息危楼，午夜而天风震荡，四窗洞开，欻见日丽景明之象；心精所启，灵贶昭焉。嗣是发高坚，竭才钻仰；积旬损寝，神勇蹶生。以濂、洛、关、闽为门径，以「六经」、「四子」为依归，务造于知性达天，不得不止。会遘严亲笃疾，忧思旁徨，衣不解结；每中宵阒寂，则默致吁祷。一夕，梦神庭吏语之曰：『君父实居阴隲首，纪算尚二十年』；以籍与观而寤。已果霍然。
　　庚戌登第后，由庶吉士授编修。癸丑，充会试同考；乞假归省。踰数月，耿孽将为乱，伪以朝命召至福州；及接语，颇见惮，竟不敢明言他志也。先生察其有异，因以亲老且病，辞归。越日而封公促视疾之手信至，持之以恳；孽知终不为用，遂听之归。既而山海间群贼并兴，奸徒多通贼以相煽胁。先生避居深山，画之所游，夜辄易处；顾畏周防，不遑宁息。封公伸大义以敦勉族人，一时家庭间效忠思奋者得数人焉；执奸徒尤黠者屏之于远，众志乃定。爰遣人自间道上蜡丸书，陈破贼策；上动容嘉叹，超迁侍读学士。会丁父艰，里居。白巾贼乱，围安溪城；丐饷募士、扼绝粮道，贼遂溃散。戊午，郑氏围泉州；爰南北分出请师，各遣人为导，率乡里具牛酒馈劳。围解，郡属之陷者悉平。事闻，晋秩学士。是时，先生于戎事倥偬、居丧毁瘠之余，读书味道，极虑通微习坎而得心亨见，几不俟终日；思若启之、行若翼之，直有沛乎莫御，几非在我者。服阕，奉母趋朝，入直论事。上悯海氛不靖，思拯民于涂炭，顾问及之；因极陈其可平状及命帅机宜，深见契纳，克日底功。壬戌，送母归。三年复入，改翰林学士，掌教习事，充经筵日讲官。丁卯，以母病，乞归省。
　　先生之在官也，公忠易直，论人言事，无所依回，一不掩其是非之实。每论及科场请托之弊，以为植私废公，坏人品、伤风化，莫此为尤；采虚声与受贿属，厥罪均尔。盖培人才、端士习，尤素心所惓惓也。时先生屡因省事请归，不无淡于荣禄之迹；自戊辰赴太皇太后之丧而后，惴惴滋恭，遂不遑陈情将母矣。己已，改通政使；冬，迁兵部侍郎：出纳献替，朝士奉为矜式。辛未会试，充副考官；振雅还醇，文体于数科为盛。甲戌，督学畿辅。旋以母艰解任，守制京师。先生于「易」夙有神契，而观玩之功于斯为至。丙子服阕，以原衔仍视学政。手评先民制艺及古文精采者，以广所见而示之的；能背诵经古文、小学者优拔之，期月而士风蒸变。即任补工部侍郎，寻改兵部，巡抚畿封。为治不立赫赫之名，一唯节俭简易；正己率物，因时之宜、循事之序，故法立而人易遵。察寮吏、饬戎伍，俾洁清者劝、娴练者升。水利、农田、食货诸政，靡不绸缪未然，规厥经久。于折狱，尤尽心焉。遇大事，必请命而后行。凡荐人，则慎密而不出用，无专美居功之咎，而忠信获伸。计自为督学、巡抚以来，先生之学行政事孚为士民、信于寮友。上知之日深、任之日重，谕旨之褒嘉、尚方之宠锡稠叠便蕃，逾于常格矣。
　　癸未，就任升吏部尚书。乙酉，召拜文渊阁大学士。时海内又安，唯以尊经劝学、仰佐休明、敷奏因时，要在滋培元气、宣导仁风而已。平时以淡泊明素志、以正直率群僚，朝野胥倚重焉。己丑，充会试正考官；闱中以过劳婴疾，不稍自惜。壬辰，续修「朱子全书」。癸巳，承纂「周易折中」；既成，诏颁行天下。天德、王道之精蕴，毕具「折中」一书；非圣学妙契象数之宗不能修而明之，非先生深通理数之原不能赞而成之也。先生以天授明睿之姿，覃思经义，积六十年精融浑化，自汉、唐来，未有俦匹。所着「学庸语孟解」、「毛诗所」、「尚书」「洪范」诸篇之说及所纂周、程、邵、张、朱子等编，无非根极性命、开关启钥之书。所论数律、算术，皆洞彻原本、贯穿古今；一一可施于实用，利赖无穷焉。盖其学诚明并进、敬义夹持，道器、德艺兼资互养。凡见于文章着述言行政教者，无非潜修默证，肫肫乎仁孝忠爱之符，诣益崇而心益虚、业弥广而守弥约：斯所以年及耄而清明若神、一息存而仔肩非懈者欤！
　　乙未秋，承纂「性理精义」竣，恳致仕；许假二年，悬缺以待。陛辞之辰，恩礼优至。家居一载，累旨敦速归朝。丁酉秋，诣热河觐请，力请衰老乞休；遇慈圣升遐、安奉山陵，具疏未上。宿疾骤作，以戊戌五月二十八日考终赐第正寝。殁曰：『吾宁陟相在侧，魂气无不之；而精爽，与古之贤圣为徒矣』。先生平生无上人之色、无加人之言，虽遇事而怒，而词气雍容，不改其常。与人交，皆契阔终始，不念旧恶。政府同官以及僚吏闻讣，无不怆涕者。居恒言可为训、动可为型，解惑授业，其应无方，不渎不倦；及夫披示本根、拔除积痼，往往一席之语，令人立跻高明。是以溘传捐馆，及门诚服之士丧先生如丧父焉。遗疏至热河，上览之震悼，命皇子临奠、工部尚书徐元梦回京治丧事；赐赙银千两，谥曰「文贞」。
　　夫人林氏；子四人、孙八人、曾孙二人。奉谕旨，以某年某月某日葬于某里某原。小子不文，谨敢志先生之学行、爵里，俾仰止哲人者登斯邱得以览焉。
　　故光禄大夫文渊阁大学士李文贞公事状彭绍升
　　公讳光地，字晋卿；福建安溪人。
　　祖讳先春，义侠闻乡里。父讳兆庆，明诸生；天秉忠孝，以礼法教于其家。顺治十二年，避难山砦中，全家十二人被贼虏，独己得脱。其兄日燝自远来，慷慨诣贼，乞释此十二人；贼义之，具饮食慰遣，然故弗释也。明年夏，日燝募壮卒合家僮百人，夜缘山背上；路峭险，登者才二十八人。吹螺劫贼帐，会天大雾，不辨众寡；贼大惊奔窜，出其季弟、弟子二人，余絷它山不能得。贼征其党万余来，日燝用百余人守险，日与战；自夏至秋，大小百余合，贼散走尽。十人者先后归，而公与其弟实殿。
