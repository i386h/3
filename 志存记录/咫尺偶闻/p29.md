<!-- { "loadSidebar": true } -->
　　董思翁《秋林读书图》轴，绢本。款云：仿黄子久。陈眉公题云：元宰在长安，以宋人为师。董巨之外，惟伯驹令穰犹在。摹拟转学三十年，复返元四家。正如律师作祖师禅游戏，自在以意生身者也。陈继儒题于白石樵舍。又题云：此画即子久复生亦不能辨。有王鸿绪、陈鸿寿二印。又：仿赵吴兴《水村图》。又：仿杨《蒲雪图》，皆立轴，绢幅。又：金笺《山水》册八叶，内有青绿数叶，尤妙。有一叶题云：作此意有未竟，明日于阳羡溪头得之。又：金笺《山水》十幅，册皆水墨，每幅自题五言绝句。其画云，就纸地染作烟云，满纸生气盎然。又：大轴水墨《山水》，绢本。笔墨萧散柔闲，无一滞机。与其书法相参，树石皆上淡下浓，尤见用墨之妙。自题云：青溪道中乘快风，仿黄子久笔。思翁书尤浑融，晚年妙境也。又：小轴，纸本。款云：仿北苑法，董元宰。无印章，下有董孟履收藏印。陈眉公《墨梅》绢本轴。题云：连林穷果熟，古井幽花香。谷口君归处，终朝守草堂。宿道院，写似元芝词丈正之，继儒。下方有恽南田跋。龚半千《山水》十二叶，纸本。纯用水墨，浑厚凝重。有一幅浓墨作山，中以墨匡就纸色钩成方坛，望之如有月色。题云：羽士醮馀山火灭，独留明月守空坛，尤奇绝。大涤子《墨兰》册，纸本，十四叶，高尺馀。生气远出，直掩文赵。前笪江上题《空谷幽香》四大字，对开，有国初诸人题咏，只记有八大山人、江实节二人。又：《书画》合卷一，纸本。画长二尺，高六寸，作枯木奇石。自题云：颜鲁公书，笔力直透纸背；东坡书，转折间不能无铁石之疑。移手腕作画，当别是一番境界。不必如经生辈左规右矩，自足千古赏鉴。清湘苦瓜和尚元济石城之凤游寺。己未。后有自书诗二章。一云：春风吹萝衣，发我西山兴。手策绿玉杖，著屐蹑山磴。山光曳青苍，松声引遥听。采薇拨云根，幽探入修径。踏歌如有期，岩阴昼而暝。长啸落晴晖，栖鸟惊复定。牧竖讶相呼，樵者问名姓。朝采不供餐，一钵尚悬罄。贫病是良谋，饥渴保正命。饮鼠怡于情，巢禽适其性。忆惜耻粟人，今古称贤圣。次首为：“春日寄怀郡司马唐载歌先生作楫石城。”司马情何远，清声到处传。政成棠树下，禅寄雨花前。坐对昭亭酒，行吟剡水篇。遥情正无限，又命石城船。习战临江甸，艨艟近借筹。如云看挂席，蔽日厌惊流。作楫声先合，乘风绩可收。蚤闻飞诏下，制（原阙一字）倚嘉猷。桃叶迎舟近，花台傍辔高。春风时极目，客兴满芳皋。故郡澄江上，攀辕众庶劳。酒酣应有思，莺语接回镳。甲寅夏日，清湘石涛济道人敬亭双塔寺。烟客《山水》小册，十二叶。中一叶作点叶柳几满幅。山水屋宇从柳隙中透露一二，极深远之致。廉州画册十八幅，纸本。系仿各家，末幅一总款云：抚古十八番王鉴。馀幅止有名印，其用笔细静入骨，山树著色分数层，树枝亦细判毫芒。有何爰叟题签，继又云跋。又：水墨《山水》卷，纸本。自题有元之画家止有子昂、子久语。麓台仿《嘉陵江图》卷，纸本。长五丈，解索皴全类山樵，著青绿浅色，有自跋一段。恽寿平《花卉》册十帧，纸本。首帧《墨梅》，用笔如铁线，花瓣外微以墨晕。题云：冰鳞断壑想移根，古干倾欹掩荜门。天地一寒吾与尔，雪窗残月伴黄昏。杨补之梅花，用笔简洁，洗尽町畦，正如姑射仙人，独立天表，非近世尘凡所能拟议。二帧《梨》二枝，花瓣用粉极厚，而抚之若无痕。微以花青罩地，作夜色。题云：还疑玉树旧歌声，帘卷东风永夜清。偏是月中容易见，玉栏西畔最分明。东皋园池月夜观，梨花得句因制图。三帧著色《千叶桃》，题云：遥想春云玉洞深，一枝疑是美人簪。红尘笑我无仙骨，纵遇桃花何处寻。南田寿平。四帧著色《牡丹》，题云：亭亭红艳露凝寒，三月春光绕碧阑。只恐春光容易过，一枝传向月中看。拟北宋徐崇嗣赋色。五帧《朱藤》，行笔纯任自然，不以章法布置见长，而色形宛肖。题云：紫霄缨络。六帧《萱草》，一笔屈曲，写茎自根及梢，嫩如可摘。向上怒发一花，十许瓣可盈掌大，而望去如有碗许大。题云：《忘忧图》，南田写生。七帧《墨荷花》，其叶纯墨点成。题云：临唐解元墨花，别是高逸一种。寿平八帧著色《芙蓉》，题云：奇服吾犹在，秋风寄所思。美人应未远，怅望涉江时。用没骨法临赵昌本。九帧著色《菊》，题云：瘦茎叶叶带霜气，繁花片片含秋清。黄鹅紫凤娇欲舞，金幢玉节纷来迎。十帧著色《山茶》、墨《水仙》，《山茶》一叶为虫蚀，半破，最入妙。题云：寒香雪艳，寿平甲子上春苕花馆无古十种，时客荆溪南岳山庄。又：《群芳谱》大轴，绢本。如新菊花数十枝，枝各一种，种各一色。有自跋三段，未及记。旧为王定九相国物，归蒋兆斋矣。吴渔山《浔阳琵琶图》卷，纸本，著色。后有行书《琵琶行》，忘为何人笔矣。项孔彰《人物》小轴，纸本。一人携杖行于树石间，以细笔作人，写意作树石，秀韵生动。八大山人画册，系为问亭将军（博尔都）作者，有问亭跋。赫澹士（奕）《山水》册，十开，纸本。系嵩山十景，仿元人著色。每幅各题景名，如“初阳台”之类，对幅又各题诗。张瓜田称其山水宗法元人，独开生面，峰岚浑厚，草木华滋，信然。张文敏《梅花》小帧，纸本。花凡二枝，占左下角十之三。题《点绛唇》一阕云：流水泠泠，断桥斜路梅枝亚。雪花飞下，浑似江南画。白璧青钱，欲买春无价。春归也，风吹平野，一点香随马。款止一“照”字，字大如钱，却占幅十之七。冬心《墨梅》一巨幅，纸本。浓皴老干，细缀圆珠，不作寻常画家态。题“高澹”二隶字，款云：学补之先生，昔邪居士画。郑板桥《通景竹》六帧屏，平生见板桥以此为第一，有自题诗。薛生白《兰花》册八叶，纸本。画以韵致胜，征君诗有云：风晴雨露从君看，一笔何曾似画师。实副其言。每幅有印章一，印云：一举供奉，两聘鸿博。童二树《映月梅》轴，纸本。染墨作地，以劲直之笔写枝，如其隶书。长二三尺，竟不作干，亦一奇也。题诗云：微云净尽月孤明，照澈梅花太瘦生。独倚寒香深处坐，世间行止此双清。二树道人。瑛梦禅扇面十二，山水人物皆笔画工细，近仇十洲，始知此老自有真力量。平日指画皆应酬耳。刘文清又临各家书于其背，均英煦斋相国款也。钱箨石《花卉》大册，八开。其章法全作大开合，或一枝塞满幅中，或树干一段不见根稍，如自窗中望之。绝无画史习气，对幅有胡光熊、徐邻哉题。宋芝山《蓬窗夜话图》卷，纸本。乃芝山与冯鱼山访孙渊如于江南，夜泊瓜步。鱼山有诗，宋和之，乃作此图。一时名士，咸有题咏。高南阜《山水、花卉》册，纸本。为西溪君作者，每对幅有自跋，印章甚多，张叔宪题签，髯高墨妙。李复堂写生册，纸本。大推蓬中有作炽炭一盆，铁火箸竟尺，挺挺如篆书法。黄小松水墨《山水》册，纸本。首叶作群山出云，下有茆屋二间，一人倚楹而观之。题云：一峰顶稍白，数峰状忽改。初疑丝引缕，渐若絮蒙彩。出岫皓茫茫，腾天纷皑皑。模糊翠半昏，烂漫雨姑待。终朝遍瀛寰，肤寸信非绐。山川需晴色，浓阴乃加倍。得此心眼娱，兀坐吾未悔。《晚看诸峰出云》。二叶，平峦两重，下有磐石，二人对坐，一人抱琴。题云：笙篁冷不闻，琴语夜来歇。一霎松风吟，泠然天籁发。《永嘉吹台》。三叶，纸心画金山一拳，下有二舟近岸，沙柳二株，山上一人，几与浮图埒。题云：山在水精域，人登员峤巅。平来雁行乱，深见峭帆悬。残照瓜洲树，寒灯北固烟。佛前敲玉磬，惊动蛰龙暝。《登金山绝顶》。四叶，小山如笔架形，丛荻中一亭、一室、一舟，题云：谁问霓裳与六么，江头冲晓一停桡。罗裙酒浣青衫泪，并作浔阳昨夜潮。五叶，作一横岭，沙中树两排，沙鸥一行拂波而起。题云：何人掠岸撑单舸，冲起沙鸥雪一行。六叶，平山远水，柳丝四绕。平桥再折，荷叶田田，正出水上，一人泛舟。题云：一片凉波雨淅淅，数茎水草风丝丝。红衣落尽莲房结，此老苦心谁得知。七叶，以笔略勾作两屋平列，破笔作乱树，想是梅花。石阑一抹带月色，此外以墨水染之。题云：更无人处拓窗看，合算侬渠耐夜寒。多谢一弦云隙月，却移疏影上阑干。八叶，右半幅作石矶，下育舣舟，上有亭阁。题云：《燕子矶守风》。作意西风劝客停，为君今夜宿寒汀。转登燕子矶头望，只觉钟山老眼青。未谷仁兄两正，弟易（此册不真，以其诗存之）。汤雨生元戎画“梅”，小幅。纸长三尺馀，用破笔扫梅花数枝，止占幅上左方三之一。下方题七绝二首，占右下方小半幅。笔墨寥寥，而士气满纸，去画史不可以道里计。
