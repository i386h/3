<!-- { "loadSidebar": true } -->
　　《北行日录》：左掖门后为敷德门，其东廊之外，楼观飞，闻是东苑。又城濠外，土岸高厚，夹道植柳甚整，行约五里。经端礼门外，方至南门。过城濠上大石桥，入第一楼，七间，无名。旁有二亭，两旁青粉高屏，墙甚长，相对开六门以通出入，或言其中细军所屯也。次入丰宜门，门楼九间，尤伟丽，分三门，由东门以入。又过龙津桥，二桥皆以石栏分为三道，中道限以护阱，国主所行也。龙津，雄壮特甚。中道及扶栏四行华表柱，皆以燕石为之。其色正白，而镌镂精巧如图画然。
　　桥下一水清深，东流。桥北二小亭，东亭有桥名碑。次入宣阳门，楼九间，分三门（按：所谓桥下水，乃今凉水河也）。
　　《元史》：世祖至元四年，始于中都之东北置今城而迁都焉。九年，改名大都。
　　《辍耕录》：京城方六十里，里二百四十步，分十一门。
　　禁扁：城之正南曰丽正，左曰文明，右曰顺承；正东曰崇仁，东之南曰齐化，东之北曰光熙；正西曰和义，西之南曰平则，西之北曰肃清；北之西曰建德，北之东曰安贞。宫城，正南曰崇天，左曰星拱，右曰云从。东有东华，西有西华，北曰厚载。
　　《大都宫殿考》：南丽正门内千步廊，可七百步，建灵星门。门建萧墙，周回可二十里，俗呼红门阑马。墙内二十步有河，上建白石桥三座，名周桥。桥四石白龙擎载。旁尽高柳，郁郁万株，远与城内海子西宫相望。度桥可二百步，为崇天门（按：此云海子西宫，则元大内在今大内少北）。
　　《辍耕录》：宫城周回九里三十步。
　　又：国家起朔漠日，塞上有一山，形势雄伟。金人望气者，谓此山有王气，非我之利。金人谋欲厌胜之，乃求通好。既而曰：愿得某山以镇压我土。乃大发凿掘，运至幽州城北，积累成山。因开挑海子，栽花木，构宫殿。至元四年筑宫城，山适在禁中，遂赐名“万岁”。
　　《寰宇通志》：洪武初，改大都路为北平府。缩其城之北五里，废东西之北光熙、肃清二门，其九门俱仍旧。
　　《明实录》：永乐十七年十一月，拓北京南城，计二千七百馀丈。
　　按：京师古迹最古者，惟采师伦《重藏舍利记》云：悯忠寺，在幽州东门内。此以见幽州城在今外城西南也。次则《辽史》所云：城中东北隅有燕角楼。此即今广宁门内之南北烟阁胡同也。以地势言之，则辽城即唐城也。若夫金城，则其初忠献王粘罕因辽城之外，别筑四城，每城各三里。及海陵广中都城，欲去之，以翟天祺言而止，是金之城仍即辽之城。计辽之城，方三十六里。而四方又加以三里之城四，是每面又加以六里，而四城又去大城少许。以此计之，每面取径且十六里矣。则《大金国志》所云：七十五里者，或海陵广城时，但就四城连为一大城耳。而辽之城，当依然不毁，但以此大城为外郭耳。故元人所称为南城者，皆此辽城。若金之大城，方七十五里，地已包入元都城之内，则当元初已毁之矣。观王秋涧《复隍谣》云：炀城咫尺不划去，适足囊奸养狐虺。又云：禁军指顾旧筑空，郊遂坦夷无壅隔。夫曰炀城，则其为海陵之城明矣。秋涧此作，在至元二十五年。其后大德八年，虞伯生《游长春宫记》犹云：燕京故城。又云：长春宫，压城西北隅。是足为辽城犹存之证。若金城则长春宫居其正北矣。又明徐中山令指挥叶国珍计度南城，南城至明初尚在，则是辽城未全毁之一证。又明人记梁家园外有废城者，亦即此城也。故今宣武门外迤西，有地名老墙根，此亦即辽城之基之东北隅也。若夫金城，今惟八里庄西，地名十里河东岸有废城，以准望计之，此为海陵故城，正与围七十五里之广输相准。此外，永定门外旧有九龙冈，土冈回环，此金城东南隅也。盖金之城，其西北直包今钓鱼台（金名同乐园），东北包今西苑（金名万安宫），而西南包今丰台，东南抵南苑矣。若元城，其东西与今城同，北则抵今北顶，包黄、黑寺于内；南则止及今两长安街而止。至徐中山改缩其北面，永乐又展其南面，是为今城。自朱氏《日下旧闻》及吴氏《宸垣识略》，皆不能详指辽、金、元故城所在。故考古者，遂茫无头绪，直等诸殷土芒芒而已。余尝于暇日走都城西南，遍搜遗迹，归而发书证之，如是者非一日矣。一旦天启其衷，恍有所悟，亟援笔而成。是图推之于辽、金、元、明四史，旁及诸家之说，广征博考，无不悉合。今而后如出喉鲠，大快人意，亟登之此书，以资佐证。
　　叙曰：昔我始祖于天命二年归朝，以二等侍卫事太祖、太宗扈跸入关，定鼎京师。暨我二世祖、三世祖，亦克承前烈，以毕前人之勋。遂以造我区宇，用奠京师于金汤焉。自时厥后，朝野渐以义安，弓戢武，蒸蒸与三代同风，而我高祖以文学显。自时厥后，我祖、我父科第勿绝，我伯祖恭慎公，实左右宣宗，以笃前人光用，垂休祜爰。暨我祖、我父分符守郡，厥绪勿坠。呜呼！吾宗之入本朝，盖二百八十年于兹矣。其始居陪京者三十年，居京师者二百五十年。吾族居京师者十二世。在我先之京师，我不得而知之矣。在我后之京师，盖有数变。庚申之役，通大沽，建使馆，而京师一变；戊辰随先大夫官江南，庚辰返京师。值甲申之役，空枢廷而逐之，左文而右武，而京师又一变；及甲午之役，割台湾、弃高丽，士竞新旧之争，人怀微管之惧，而京师又一变；逮庚子之役，六龙西狩，万民荡析。公卿逃于陪隶，华屋荡为邱墟，而京师又一变。此数变也，京师之为京师，亦仅仅矣。钧也，于祖父无能为役，况谋国之大而敢知之乎。然世居京师，习闻琐事，可以绳《梦华》、《梦粱》二录之前踪者。自乙未以来，信手条记。凡得若干，置之箧中，未暇整比。今夏伏处江干，日长无事，依类条次，都为一编。缘述小闻，署名《天咫》。追溯旧事，正不异玉堂天上之嗟。呜呼！昔日之笑歌，所以酿今朝之血泪也。后人欲睹承平面目者，庶其于此求之。或以无裨时用见讥，亦无憾焉。光绪二十有九年，岁在癸卯秋，七月既望。曼殊震钧叙于古长芦庵畔。
      
