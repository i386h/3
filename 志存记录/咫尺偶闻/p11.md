<!-- { "loadSidebar": true } -->
　　余尝买得康熙十一年《江西题名录》本，纸墨精好，书法娟秀，迥非今日所及。其制度亦与今不同，监临，巡抚江西等处地方工部尚书兼都察院右副都御史加至正一品董卫国（右君，奉天辽阳人，丁未贡士）提调，布政使刘楗（公愚，顺天霸州大城县人，丙戌进士）、布政使司督粮道参政韩庭芑（燕翼，山东青城人，壬辰进士）监试，按察使黄龙（卧庵，正红旗人，世袭）、提刑按察使司分巡赣南道佥事姚启盛（际斯，辽东杏山人，乙未进士）头场四书题：子以四教二句；德为圣人。诗云：雨我公田五句；《易》：保合太和。君子以正位凝命。默而识之三句；其旨远二句。《书》：帝德广运。道积于厥躬。先知稼穑之艰难。咸中有庆。《诗》：孑孑干二句。载驰载驱，周爰咨度。王国克生二句；仪式刑文王之典□句；《春秋》：郑人侵宋（庄十五年）楚屈完来盟（至）盟于葵邱（僖九年）晋阳处父（至）救江（文三年）齐人来归汶阳之田（至）堕费；（定十年至十二年）《礼》：本仁以聚之。德盛而教尊二句；君之所谓义者二句；笃行而不倦。二场论、诏、诰、表、判题：《夫孝，德之本也，教之所由生也论》。《拟汉令诸儒议五经同异诏》（建初四年）。《拟宋以杨亿为翰林学士诰》（景德二年）。《拟皇上同诸王九卿躬耕田礼成群臣贺表》。（康熙十一年）。判语：赴任过限，荒芜田地，服舍违式；门禁锁钥；修理桥梁。三场策五道：圣学、吏治、漕政、备荒、弭盗。正考官，光禄寺少卿仍支正四品俸于嗣登（岱仙，直隶清苑籍安州人，丙戌进士）。副考官，中书科掌科事中书舍人童钦承（在公，浙江会稽人，己丑进士）。同考：《易》三房，《书》二房，《诗》二房，《春秋》二房，《礼》二房。中式五十七人：一名彭恪（清江县附生，《诗》）、二名程建章（鄱阳县附生，《易》）、三名康玮（安福县学生，《书》）、四名徐京（丰城县学生，《礼》）、五名边勋（峡江县附生，《春秋》）。最后附刻诸文，内二场一表颇佳。录之云：“康熙十一年月日，具官臣某等，恭遇皇上同诸王九卿躬耕田礼成，臣等谨奉表称贺者。伏以天王攸介田功，三壤祥征薇座；元后覃敷地德，五云瑞霭介。一人元良，百谷蕃而嘉祥锡；皇躬有道，三推举而风雨时。充庭喜溢鸫班，率土欢腾鸠杖。臣等诚欢诚，稽首顿首上言：窃惟六府修贡赋于虞年，九谷辨职方于周代。春秋记麦苗之事，诗书多黍稷之章。献种只承，自出后庭之种穆；粢盛时荐，非如原庙之樱桃。诵载芟之诗，周成始为祈谷；读农祥之诰，虢公已请躬耕。只饬农桑，不待祈年于元日；诚修卣鬯，欣看举趾于南郊。瑞鸟飞鸣，太史告协风始至；赤乌翔集，秩宗司瑶瑟初陈。慨自龙驭渐疏，因之金盘希荐。民依罔念，黍稷不闻馨香；皇眷弗承，恣睢存腥祀。钩盾千亩，未央备弄田之名；樗社一金，南山开上林之苑。桑田久无税驾，绿野不睹青旗。田竣徒歌，剃人空设。未有首公卿以耜，律转三春；偕妇子以桑麻，风开百室，如今日者也。兹盖伏遇皇帝陛下躬遵禹德，心迈尧仁。念稼穑之艰难，锄兹稗政；悯阊阎之疾苦，整我神疆。节届农祥，典隆阡陌。首举三推之礼，用率万偶之勤。鱼丽前驰，扬芊芊于轻宪；龙骧中队，动哕哕于鸣鸾。惟诸王皆不世之英，食乃德亦宜服乃畴。剑雍容，柳色拂腰围之玉；尔九卿皆在田之彦望，尔霖必须勤尔稼。旌旗掩映，杏花生袍袖之香。红纟引绀辕，戴操勤于御耦；缥车黛耜，群拜舞于灵坛。公卿叙班爵之章，或五或九；庶人来终亩之义，斯万斯千。已是春风风人，夏雨雨人。京抵象双阙，觚棱而允介；不啻解衣衣我，推食食我。茨梁随六龙，鳞甲以先施。碧浪动三畴，不羡潘安之赋；黄云高百雉，宁夸杜甫之辞。臣等力愧上农，饩惭少府。躬逢神圣，敢云由已之饥？心戴皇恩，凛此不谋之食。捧鞭随后，快双犊之驱驰；奉谷迎先，羡百花之馨。钦哉昧旦，圣主且日昃以凛躬；盈止室家，臣下敢素餐而尸位？伏愿膏披翠亩，泽溥青畴。轸赤子＜疒同＞，大有特书而嘉祥屡告；霈青阳之霖，来享骈集而卿景咸臻。行见歌满康衢，赓帝力于何有；风行远亩，快我室之既盈。斯一日当天，河岳仰溥将之命；五云垂地，山川永长发之祥。臣等无任瞻天仰圣，踊跃欢之至，谨奉表称贺以闻。”此录可考国初掌故，此表又可见文风之盛。余家又藏《嘉庆乙丑会试题名录》，乃先恭慎公中式同榜也。其纸墨潦草，逊此远甚。然名人最夥，三鼎甲则彭春农（浚）、徐少鹤（）、何文安（凌汉）也。传胪为徐星伯（松），次即李申耆（兆洛），五名孙文靖（尔准），七名姚伯昂（元之）。此下二甲中孙子潇（源湘）、马□□（瑞臣）、胡以庄（敬）、彭春农（邦畴）、于莲亭（克家，改名克襄）、聂蓉峰（铣敏）、胡墨庄（承珙）、宝文庄（兴）。三甲中帅仙舟（承瀚）、先恭慎、穆鹤舫（彰阿）、那竹汀（清安）、朱椒堂（为弼）、周保绪（济）、童正三（槐）、色□□（卜星额），令人阅之，增仰止之思。余家又藏有《乙丑同年公会图》拓本，乃于莲亭先生所刻，分赠同谱者。首有英煦斋相题《乙丑及门公会第三图》，并系以诗曰：昔年来谒艳门墙，今日相看各老苍。回忆锁闱三旧侣，衰翁亦是鲁灵光（指朱文正、戴文端、恩雨堂）。彭春农学士为之记，徐星伯先生书之。记云：君臣、父子、夫妇、昆季，以天合者也。朋友则以人合；同年之相友，又人而天者也。顾其始也，游曲江、登雁塔，少年意气，但视为可乐而未觉其可亲。既而宦各一方，升沈显晦。有通謦者焉，有未觌面者焉，甚有忘其姓字者焉。其同官日下，相依最久者，数十人已耳。相依最久而相得甚欢者，十数人已耳。而此十数人者，又不能必其终聚，此公会图之所由作也。吾乙丑榜中凡二百三十三人，是科甫定，即用分发例，同时得官者几二百人，可谓盛矣。岁辛卯，朱菽堂河帅始创为是图。同人自外来者，以时增入，阅二载仅十有八人。后为赵秀峰太守重摹一通，则十有六人，列前图者已去其二焉。兹第三图为莲亭观察作，时张昙村来作选人，增以二君，合之仅十五人，盖视前图又去其三矣。嗟乎！昌黎先生传圬者王承福云：其操镘入人家一至焉，过之为墟矣。再至三至焉，又过之为墟矣。由今视昔，然后知其言之恸也。虽然国家以科目取士二百余年，自顺治丙戌到今七十九科矣。其一榜之中，入相者多仅两三人，或且无之。顷者，我鹤舫相国拜真除之命，是榜中气运，犹蒸蒸日上焉。自今以往，调鼎鼐，膺节钺，有相继而起者。邦畴虽老朽，犹能执笔补摭言之阙，以纪功业之成也。诸君勉乎哉！图中居首者为史荔园，右行斜上为朱菽堂河帅，次为帅海门，次即观察，次即何仙槎，次为赵秀峰，次为姚伯昂，次为特芳山，次为徐香，次为陈韦田，次为张昙村，次为穆鹤舫，又其次为余，次为徐星伯，而殿后者郭鹤眠也。秀峰之图，余为记其事，用米海岳《西园雅集图》例，兹故变文以书之。道光丙申二月，南昌彭邦畴记，北平徐松书。是图长二丈余，高尺二寸。作园亭景物，诸人或观书，或抚琴，或清谈，或垂钓。其拓工地用深墨，树石几榻衣物皆用淡墨，而又分浅深，望之居然如水墨。此石原在西湖昭庆寺壁上。杭州被兵，石毁，余曾托杭人访之，亦无知者，录之以备科甲故事。星伯先生精舆地之学，著述甚富，松文清公最重之。晚知陕西榆林府，其寄恭慎公书，甚可悲惋。云：弟二月二十八日行抵西安，询知北山不通车路。因于省内租得小屋数间，将眷口留住。独携仆从四人前进，涉川越岭，胆战心寒，不意垂暮之年，履此危险之境。三月二十五日甫达榆林，通省皆称为著名苦缺，多有托故不到任者，然词讼尚简，颇堪藏拙也。云云。余家世守之。
　　每春秋二试之年，去棘闱最近诸巷。西则观音寺、水磨胡同、福建寺营、顶银胡同，南则裱背胡同、东则牌坊胡同，北则总捕胡同，家家出赁考寓，谓之状元吉寓，每房三五金或十金，辄遣妻子归宁以避之。东单牌楼左近，百货集，其直则昂于平日十之三。负戴往来者，至夜不息。当此时，人数骤增至数万。市侩行商，欣欣喜色。或有终年冷落，藉此数日补苴者。
　　初，余家自乾隆间由西城迁居总捕胡同元真观之左，盖在先曾祖水部公。公官至工部郎中，是生我先祖兄弟七人，长孚吉公，嘉庆乙酉拔贡。次芳山公，以进士官兵部尚书，谥恭慎。次兰谷公，官笔政。次吉士公，官慕东陵员外郎。次□□公，生员。次鹫岭公，官学生。七即先祖悟堂公，官福建同知，署福宁府知府，内用慕陵礼部员外郎。公有子五人，先君其第四也。长大山公，次凯之公，均以议叙官知县。三心农公，刑部郎中，候选道。先君以户部郎出守扬州。自大山公及先君，兄弟四人皆成孝廉。先叔卜三公少游庠，弱冠而逝。心农公生家兄再芳，以工部郎出守思恩。凯之公生春字兄，官笔政。不肖亦忝获一第，录录无所就。方曾大父居是第，里人称文善人家，祖父皆以厚德世其家，故荣显至此。不肖无状，不能克荷先业，有负累世之积培矣。
　　余家世代仕宦，皆以清德著称。水部公监督琉璃窑，值乾清宫灾，严旨督造甚急，瓦不能继出，家赀佐之。宫成，家赀遂罄。恭慎公官马兰镇总兵，有内务府司员李某，巨富。历任无不贿赂交通，惟公一无所受。后李败交刑部时，有某相国与公不协，必欲李攀引公。李大呼曰：历任驻陵大臣无不受我赂，惟特大人一无所染，李某虽死不敢诬公也。及公逝后，先伯至于窘乏。先大父福宁公，以福建海防同知权福宁知府，归来即典衣。先君官户部，日掌山东司印，竟不名一钱。档房领办数年，凡奏销案概不与闻。及南奏销案出，阎文介逐名指摘，而知公素深，独无间言。官江南，与沈文肃相忤，及公殁，文肃谓人曰：英守殁矣，江南似此廉吏，恐难再得也。即日致赙千金。
　　恭慎公受知宣庙最深。官祭酒时，以考南学不肯徇私，为忌者所摭。降官时宣宗尚为皇子，在书房闻其事。及即位，连擢至左都御史。以秋闱监临，某相之子故违功令，公戒饬之，遂大与之忤，故回翔卿贰甚久。卒赖圣明在上，不能终抑，然竟不得居枢要也。宣庙召公，当询及家事。公方无子，上知之，询以兄弟有子否？公以福宁公有五子对。上曰：何不承继？兄弟之子，犹子也。遂以心农公承嗣，遵圣训也。
