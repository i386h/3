<!-- { "loadSidebar": true } -->
　　鄂文端公第，在帅府胡同，即明武宗威武大将军府也，今已废。按：文端相业，在本朝要为巨擘。后来惟阿文成、曾文正差堪继武。而公之《示滇南士子文》与文正之《示直隶士子文》亦可并美，其所学具见于此。善学者正可即二文以得学之指归。二文，正、续《经世文编》皆已收采。今欲学者观其会通，故节录其大概而并列之。鄂文云：读书之法，经为主，史副之。四书本经、孝经，此童而习之者。外此则先之以五经，其次如《左传》之淹博，《公》、《谷》之精微，《仪礼》之谨严，《周礼》之广大，《尔雅》之辨析毫芒，大至无外而细入无间。此十三经者，阙其一即如手足之不备，而不可以成人者也。至于史，则先《史记》，次《前汉书》，次《后汉书》，此三史者，亦阙一不可。读《本纪》可以知一代兴亡盛衰之由；读《年表》、《世家》可以知大臣创业立功之所自；读《列传》可以知人臣邪正公私，即以关系国家得失利害之分。读《忠孝》、《节义》、《隐逸》、《儒林》、《文学》、《方伎》等传，可以知各成其德，各精其业，以各造其极，而得其或显当时，或传后世之故。读《匈奴》、《大宛》、《南夷》、《西域》诸传，可以知安内攘外，柔远绥边，恩威各得之用。读《天官》、《历律》、《五行》诸书志，可以观天，而并可以知天人相感之原。读《河渠》、《地理》、《沟洫》、《郡国》诸志书，可以察地，而并可以知险要之机。读《礼乐》、《郊祀》、《仪卫》、《舆服》等书志，可以知典礼掌故之因革，而有所参订。读《艺文》、《经籍》等志，可以知七略、九种、四部、六库之源流，而有所考稽。读《平准》、《食货》诸书志，可以知出入、取予、制节、谨度之大要，而有所规鉴。读《刑法》、《兵营》等志，可以知赏罚、征伐、惩恶、劝善、讨罪、立功之大法，而有所折衷，此读史之大要也。且善读史者，不仅以史视史，凡诏、诰、奏、疏、檄、谕、论、策之属，文之祖也。乐、章、歌、词之属，乐府、诗歌之祖也。屈原、贾谊、司马相如、扬雄等传所载骚赋之属，词赋之祖也。故熟于三史，则文人、诗人、骚人一齐俯首矣。况不止三史乎？必待读经即毕而后读史，则史学太迟。惟读《左传》而以《史记》副之，读《公羊》、《谷梁》、《仪礼》、《周官》、《尔雅》而以前、后两汉书副之。十三经与三史既读，此外如《家语》、《国语》、《国策》、《离骚》、《文选》、老、庄、荀、列、管、韩以及汉、唐、宋、元人之文集，与《三国志》、《晋书》以下诸史，参读参看，择其尤精粹者读之。其馀则分日记览，天资绝人，过目成诵者，览即是读其不及者，原不能尽读，博览、强记。有十三经三史为之根本，馀皆一以贯之。读固为要，看亦有功。必欲汝曹全读，非人情不可强也。经庄重，史闲雅。庄重者难读，闲雅者易读。读经以淑性，读史以陶情。朝经暮史，参错互读，则有体有用，内外兼该。相济而不相妨，相资而不相紊。然后反求其本，而约之于至一之地，则本之身，错之世，无所往而不当。出之言，为经术之言；行之事，为经济之事；建之功业，为经天纬地之功业。曾文云：为学之术有四，曰义理；曰考据；曰词章；曰经济。义理者，在孔门为德行之科，今世目为宋学者是也。考据者，在孔门为文学之科，今世目为汉学者也。词章者，在孔门为言语之科，从古艺文及今世制艺诗赋皆是也。经济者，在孔门为政事之科，前代典礼政书及当世掌故皆是也。人之才智，上哲少而中下多。有生又不过数十寒暑，势不能求此四术遍观而尽取之。是以君子贵慎其所择，而先其所急择。其切于吾身心，不可造次离者，则莫急于义理之学。凡人身所自具者，有耳目、口体、心思；日接于吾前者，有父子、兄弟、夫妇；稍远者，有君臣，有朋友。为义理之学者，盖将使耳目、口体、心思各敬其职，而五伦各尽其分。又将推以及物，使凡民皆有以善其身，而无憾于伦纪。夫使举世皆无憾于伦纪，虽唐虞之盛，有不能逮。苟通义理之学，而经济该乎其中矣。程朱诸子，遗书具在。曷尝舍末言本，遗新民而专事明德。观其雅言，推阐反复而不厌者。大抵不外立志以植基，居敬以养德，穷理以致知，克己以力行，成物以致用。义理与经济初无两术之可分，特其施功之序，详于体而略于用耳。今与直隶多士，约以义理之学为先。以立志为本，取乡先达杨、赵、鹿、孙诸君子者为之表。彼能坚苦困饿，坚忍以成业，而吾何为不能？彼能置穷通、荣辱、祸福、死生于度外，而吾何为不能？彼能以功绩称当时，教泽牖后世，吾何为不能？洗除旧日ㄙ昧卑污之见，矫然直趋广大光明之域。视人世之浮荣微利，若蝇蚋之触于目而不留。不忧所如不偶，而忧节概之少贬。不耻冻馁在室，而耻德不被于生民。志之所向，金石为开，谁能御之。志既定矣，然后取程朱所谓居敬穷理，力行成物云者。精研而实体之，然后求先儒所谓考据者。使吾之所见，证诸古制而不谬。然后求所谓词章者，使吾之所获达诸笔札而不差。择一术以坚持，而他术固未敢竟废也。其或多士之中，质性所近，师友所渐。有偏于考据之学，有偏于词章之学，亦不必遽易前辙，即二途皆可入圣人之道。其文：经史百家，其业：学问思辨，其事：则始于修身，终于济世。百川异派，何必同哉！同达于海而已矣。若夫风气无常，随人事为变迁。有一二人好学，则数辈皆思力追先哲；有一二人好仁，则数辈皆思康济斯民。倡者启其绪，和者衍其波。倡者可传诸同志，和者又可袒诸无穷。倡者如有本之泉，放乎川渎。和者如支河沟浍，交汇旁流。先觉后觉，亘相劝诱，譬之大水小水，亘相灌注。以直隶之士风，诚得有志者导夫先路。不过数年，必有体用兼备之才，彬蔚而四出，泉涌而云兴。二文各有门径，鄂文乃国初诸老为学之法，曾文则姚惜抱传授，善学者正可合而观其会通。昔金相徒克坦镒著《学之急》、《道之要》二篇，金人至刻石学宫，而其文不传，此二文或可方驾乎。
　　祖大寿故居，在祖家街，今改为正黄旗官学。其屋全是旧制，听事、正寝、两厢、别院，一一俱在。屋中装饰皆存，昔制足令观者兴故家乔木之思。
　　一亩园，在大丞相胡同，先师荣吉甫先生（棣）曾居之。先生汉军人，姓刘氏。居家无恒产，性耿介，不妄取予。尤工诗古文，以优行生屡试不中，第授经糊口。曾一入杨子和学使（霁）幕，一言不合，携一童子径归，视万里犹户庭。身后遗诗一卷，门人刊之。志克庵先生为之序云：吉甫荣先生为予同学友，家无恒产，而性耿介，不妄取予。务举子业，尤好古文辞。以太学优生屡试不售，益忿激。往往读太史公文辄慷慨悲壮，有不可一世之概。交游中，稍显达，即苛求不少贷。其为人与所为文辞，几如《阳阿》、《薤露》，国中属而和者，盖寡矣。惟与余交四十年中，虽时不满，而终相契合无间，或承气味有相投者乎。岁丙子，馀在库伦，稔知先生苦况，稍馈俸馀，竟受之。仍复书谢，异数也。嗣闻先生语人曰：志克庵尚能笃故旧之谊，故受之，在他人则不可。无何，闻先生讣音。只以迹阻数千里，同研至契，竟不得灵前一奠。不但四十年故交中无此人，即非故交，再索耿介如先生者，不知谁为气味相投之人也？悲夫！及几戊寅，乞病归。先生及门诸友，欲刻先生诗稿，问序于予。因言先生故后，曾公约每月集数金为先生孺人胡氏生计，孺人辞焉。谓偕先生食贫惯，先生不受人怜，何敢伤先生之廉。复议刊先生诗稿，乃许之。噫！奇矣。先生耿介而孺人能安贫守分以承其志，真不愧为先生之配。求之须眉，且不可得，而况贫独之嫠耶！先生之诗，有目者共赏，无烦谬赞。而刊诗之举，虽及门之美意，而究由先生孺人能承其志以成之，是不可以无述也。绥芬瓜尔佳氏克庵志刚序。按：克庵先生沈潜理学，宗陆、王而不渐其流弊。以经济自期，初以部郎使西洋，作《初使泰西记》。时使事肇端，人不愿往，先生毅然请行。卒以不肯事当道，竟不得大其用。遂出为库伦办事大臣，以风节著。未几，乞归。筑陶穴三间于昆明湖之北坞，屏家人独往居之。面对澄湖，荷花十顷，与田夫野老相过从。有往访者，欣然酬接，竟日不倦，或止宿焉。甲申以后，又弃此，北之昌平州之勾勾崖山寺中，遂卒。又按：八旗仕途较易，家计多优，故人易有品。如李眉山、石东村、尹似村、瑛梦禅诸君，身列朱门，心游蓬户，富贵逼人，惟恐去之不远。盖由于目睹宦海风波，不欲搴裳就之耳。即偶有一二入仕途者，亦视浮沉升降无所动于中，竟有不为五斗米折腰之势。尔来则仕途逾难，生计日窘，遂不能希风先进矣。故许文正云：为学必先治生，其言固然。然朝廷所以作养教育者，亦有关焉。余搜采八旗高尚之士，凡得十馀，今列于左：《古夫于亭杂录》曰：色侍卫者，满洲人。少曾驻防东粤。性嗜花卉，凡南方草木异种皆致以归。老而退闲，深谙栽植之法。所居精舍数椽，佛桑、末丽、建兰之属，环绕其中，更不凋谢。又多取蝶蛋养之奁中，每冬月梅花盛开，辄下帘放蝶。千百为群，飞舞花间，忘风雪之寒洹。客至则瀹茗治具，极欢，亦一高士也。
　　《在园杂志》云：佟图南（世京）才人而有气节者也。平昔以诗酒为缘，循循儒雅，绝无窘乏之状。即诗亦无寒乞语，不意一病不起。卒后无以为敛，惟敝衣数件，质票数纸而已。故余挽诗云：高品能孤立，英才未一伸。开箱无长物，至死不言贫。与杨次也太守比屋而居，挽诗云：士品最难贫里见，分镫从不借邻光。太守感余诗内有“有名虽县令，其实乃诗人”之句，遂题曰：诗人佟图南之墓，友人常定远为之勒珉。
