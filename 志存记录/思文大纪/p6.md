<!-- { "loadSidebar": true } -->
　　原任巡抚镇常苏松沿海地方、督理粮饷、赞理靖虏军务、都察院右佥都御史臣杨文骢庆贺表有云：「一人有庆，新开一统之祥；八郡无疆，大普八纮之瑞。正直隆华之伊始，宁云劫运之方终？庆洽华彝，欢腾朝野。盖自统肇神尧，必以陶唐为祖；功开神禹，还从明德兴基。淮水戈横，宝剑直开新日月；滁阳鞭指，铁衣重换旧江山。扫电轰雷，当年奏捷；栉风沐雨，屡世辛勤。三百年德泽在人心，比于商周，咸谓过矣；十三宗太阿繇己手，贤于尧舜，不亦远乎！兵农礼乐，本朝之轨则实详；内外华彝，大明之疆界自整。时当末季，边防撤而胡马渡彼阴山；祸至近郊，朝政浊而蛇虺噬乎上国。抱有君无臣之痛，三策何人！深出主入奴之悲，两京胥贼。王纲扫地，帝统在天。兹盖伏遇皇帝陛下乘干御宇，拨乱救民。万载瞻依，兆协白水真人之地；六龙骖服，祥起赤符帝子之灵。日生沧海浴玻璃，九万里而神龙出；云幙武夷开锦绣，五百年而王者兴。地裂天崩翻圣水，几至于六宇无民；云兴霞蔚过钱塘，因之而八方得主。克勤克俭，大禹之无间然；至孝至仁，周文之有敬止。似三犁倏清彝穴，向北挥鞭；如百川争赴谷王，在东立极。黄龙痛饮，腥膻扫净，比周武王之甲子，更自昭明；白凤鸣岐，肃穆重临，想汉光武之乙酉，于今为烈。臣质本驽骀之贱，谬司虎豹之关。然志本报韩，子房之椎未坠；奈天不祚汉，曹沬之耻空存。念此膝一屈不复伸，敢斩贼头南走越；虽寸心既枯犹不死，愿随马足北吞胡。况春从天上，衮衣曾锡翠云裘；香自日边，琼食共分青玉案？当兹弥天负罪，赖龙文待以不死之科；若使随地自全，俾羊裘得遂再生之日。感极而十行俱下，喜深而五体齐捐。伏愿乾坤再造，水犀百万下蛟门；南北并收，罴虎一声还凤阙。采薇作诵，庆中国之有圣人；天保兴歌，即外彝知戴天子。卜年卜世，从兹为有道之长；永福永康，自此贺无穷之历矣』云云。  
卷三

　　〔十一月〕十五日，上于午门外，以亲征事祭告天地。驾回升殿，行常朝礼。

　　十六日，祭告太庙。

　　十七日，禡祭。

　　命工部造大银钺斧四把，柄上龙头、柄末龙尾，钺上龙吞口；朱柄，画金龙缠柄，长五尺。

　　十八日，驾出洪山桥，饯正先锋郑鸿逵、副先锋郑彩。登坛，授钺。工部先期于洪山桥之阳搭一木台，高一丈、方一丈、四围木栏，上设上帝牌一位、太祖牌一位。上先御翼善冠，至台所。百官吉服，行一拜三叩头礼，左右侍班，武臣各戎装侍卫。先锋吉服入，就位，行四拜礼；毕，趋出，易戎衣。上服武弁服，升台，先于神牌前行五拜礼；毕，上立于神牌位之西稍前，南面。鸿胪官赞『授钺』，御先锋北西跪，兵部官取钺跪。上命授钺，兵部官承旨，立于御先锋之东，以钺授御先锋。先锋以钺授执事者，退立于西。鸿胪官赞『叩头，兴』。上东向揖御先锋，赐饯。光禄官及内员传赐饯酒，御先锋跪受饯。候上诫劳军毕，赞：『叩头谢恩，兴』；趋立台下之左以俟。上亲御甲冑，于台上号令出征将士。御先锋率诸将士跪听号令；叩头毕，遂按部伍，建旌旗，鸣金鼓，扬兵就道。执钺官奉钺在御先锋前行。上解甲冑，仍御翼善冠袍回銮。

　　按是日风雨晦冥，几不成礼。太祖神牌吹倒，御先锋又有坠马之患。识者知为不祥之兆云。

　　敕谕行在勋部等衙门：『同出征兵部侍郎吴震交、户部侍郎王观光既各有选用府州县官催粮之责，各准以原官同带吏、礼之衔，兵更兼户、户亦兼兵，俱各遵敕行事。吴震交以出征兵部侍郎带管出征吏、户、礼三侍郎事，王观光以出征户部侍郎带管吏、兵、礼三侍郎事，张家玉以出征兵给事带管出征吏、户、礼三科事，陈履贞亦改出征兵给事带管出征吏、户、礼三科事。盖军中事必便宜，难以千里请旨；出征吏部科衔者，取其便于府县官无官补官，有贪必惩，有廉必举也；出征户部科衔者，取其便为两勋到处催饷，令兵不饥寒也；出征兵部科衔者，取其军中令知国法，不许一切害民冒功等事也；出征礼部科衔者，取其若有叛逃误国之人，真愿悔过立功赎死，即许以实杀真寇、实取陷城，即准便宜赦罪录功，并直省忠臣、孝子、义夫、节妇俱得先行旌表，复奏恤恩，并遵「有发为顺民、无发为难民」之敕命也。内阁即以此意各给敕书四道与之』。

　　中宫懿旨：命司礼监觅女厨十名，务要选备精洁妇女，用价平买，不许勒骗。上竟却之，曰：『不可轻选，失朕大信；朕宁自苦，以慰民心』。

　　十九日，遣平彝侯郑芝龙恭诣太庙宗庙行礼。

　　按会典：皇后将谒宗庙，致斋三日；斋满，皇帝先遣官用牲牢行事，告以皇后将祗见之意。

　　兹立后已五日矣。

　　二十日，皇后庙见，内外执事，俱着太常寺备行。以内官人数不多，且皆不谙大礼也。

　　二十七日丙午，大祀天于南郊。先是，太常寺奏致斋，进铜人；上具皮弁服出，升座传制：『以□日大祀天地于南郊，尔文武百官咸致斋三日』。太常寺、光禄寺官奏省牲祭分为一十四坛：内丹墀四坛，日一坛（居东向西），月一坛（居东向西），星一坛（居东向西），辰一坛（居西向东），东五坛，五岳一坛，五镇一坛，风云雷雨一坛，太岁一坛，陵寝诸山一坛，天下神祗一坛；仍定分献官一十四员。

　　严禁水口驿立膳夫名目令居民津贴。

　　命阁部朱继祚、苏观生监试考选推官臣赵最、周之夔等五员；内臣鲁奇、王进朝专供笔砚，上亲临轩策之。策题曰：『朕逖稽皇上之道，深慨后世之君臣，一自悍秦尽扫古制，世道人心为之递降。历代之受患，莫过于群臣朋党之最大。于今两京之覆、二帝之伤，皆此故也。前汉之党，肇于弘、石，驯成于谷、杜，以文饰欺；及四十八万之颂，致开新莽之奸，党害亦已甚烈矣。后汉之党，起于细微，清浊分鏕，遂有桓、灵之祸。然俊、厨、顾、及之标，是非损益，可得而论欤？西汉之党，同欤？否欤？唐党始于宪宗，究竟牛、李何别欤？岂河北贼更易于党贼欤？唐文宗之言，是欤？非欤？末流至南牙、北牙，各结强镇以亡唐；其可为龟鉴者，可得其慨欤？宋之分党，本于熙宁，成于元佑，极于哲、徽之季；然仁宗年亦有戒朋党、论朋党之纷纭，何以其时称治欤？大明开天党，肇于神庙之季，东林魏党、门户马党，交激递变，而有如此之痛效矣。朕今志在荡平，尽去诸党之名，惟在廷严说谎之条、在外正贪婪之罚。盖人主之心隐，即人臣之党符也。迩日在廷，似犹有不醒之迷，欲启水火之战，朕甚惧焉。何道可底太平大公，令文武真和衷而共济乎？且魏□之狠贪横恶，是其本罪，名之以逆，甚不称情。乃其党亦快指东林而泄愤，始于忿友，终于怨君。一隅若复中兴，必此肺肠尽去；去之之道何繇？标本以何为治？朕今亦曰：「去寇易，去党难」。然党不去，寇不驱也，审矣。尔等胸中，成说久着，此其倾忠之日也。其慷慨直陈，以观猷荩。寸晷之际，上帝临汝矣。肫肫待尔，其恭承朕命焉』！又赋诗一首云：『西风间天地，山巅眺素云。物外何所有？顺此希夷心。出处一故我，四海彻冲襟。啸歌亦帝籁，溪面吹沄沄。空洞千万古，总如寸一真。善听呦呦鹿，远调在疏林。我思将可见，画易有同心』。秋日山居信笔。

　　谕储贤馆：『钦选贤才之号，惟召对过，然后该提督官具本请明某人准用此号，入馆不得滥用』。

　　下天兴府通判周缵祖于狱。

　　准内阁撰敕书各一道、礼部铸关防各一颗与抚臣杨文骢父子。杨文骢文曰「恢复南京联络浙直部院关防」、杨鼎卿文曰「协复南京整理浙兵督镇关防」，杨文骢给与钦令官衔曰「钦命恢京剿清联合直浙提督军务兼理粮饷协同御营左右先锋招讨勋镇合济中兴兵部右侍郎都察院右佥都御史」、杨鼎卿衔曰「钦差恢复南京协理直浙军饷太子太传左军都督府左都督」。时肃虏伯黄斌卿途遇文骢庆贺登极章疏，并缴镇东伯方国安、总督朱大典、东阳县生员赵忠祯各礼与文骢者，斌卿为上之，故有是命。敕谕文骢曰：『尔夙负英才，博综多艺，朕在京口，屡相接对，深所面识。数月以来，顿成奇变。朕在嘉兴，闻尔在苏杀寇于群心溃散之时，朕曾叹赏，不负识监。靖〔虏〕奉朕间关至闽，监国登极，力肩危统，誓惟勤民雪祖，焦劳昼夜不遑。钱塘遇鼎卿，朕以故人之子待之。元勋鸿逵前后奏朕，浙东莱尔先弭未萌之隐害，复振久泛之人心，朕大悦慰。业即钦授尔以兵部侍郎，职理浙东；鼎卿亦进官衔。今览奏贺，并详叙吴越情形，则尔父子即朕之大耿、小耿矣。云龙风虎，各有其时。丈夫相厚，岂有已乎？其益懋厥绩，协同勋辅，先清东浙之尘，继扫临安之寇。朕若早见孝陵，定许破格酬报』云。

　　特恩迎驾劝进各学生员，廪准贡，增准廪，附准增。时劝进有数十笺，亦有混奏冒名者。左都署礼部事何楷奏请大内当日所收表笺，以凭验对廪、增、附来历，庶酬忠抑竞，于大典为有光矣。后又有以童生而入泮者。

　　副总兵杨武烈、守备元体中等恢复新城，获从逆新卢两伪令；奉旨各加职衔一级，以见将士用命之效。

　　命礼部察议旌表闽县、永安里民女林楚玉，以未嫁室女殉夫，足励薄俗；南北进贤冠之叩献彝寇者，闻之当汗颜。

　　准辽藩长阳王移入福宁州公馆，暂安宫眷。其一切廪给，着道臣王芋、州臣徐丙晋酌议具奏；国储匮乏，虽不能厚，亦不可缺。黄斌卿至福宁上疏，道王穷困之状、贤能之声，故准移入。

　　（原缺）

　　户部侍郎李长倩参其委署侯邑封印不开，竟往水口掣盐，以致百姓输纳粮饷无柜可投。后又申救，不允，竟坐赃银二百两。

　　命浙江道试监察御史林之蕃联络嘉兴，并赍敕谕二旧辅臣钱士升、冢臣徐石骐（后亦不果行）。

　　监察御史吴春枝纠劾不职邵武通判陈主谟、古田知县吴士耀、汀州知府王国冕。奉旨：『各官赃私可恨，皆纱帽下虎狼也！若不严惩，民生何赖？都革了职，该抚速解来京究问，追赃充饷』。

　　令兵部主事徐州彦颁诏于四川。州彦，重庆人，初为光泽令，以墨声下狱；登极宥罪，授以驾前职衔，捧诏于役。

　　赠四川抚臣陈士奇兵部左侍郎，荫一子入监读书。士奇，漳浦人，字兮甫，号平人。富于文艺，言论侃侃，天启乙丑成进士。当成都破时，士奇已交代出居，犹骂贼不屈，身被百创，磔死阶前，与蜀王同日被难，足见其平日之所学云。或有尤其雅好讲道，疏于军旅者。

