<!-- { "loadSidebar": true } -->
　　敕谕御营内阁传行：『朕见徽州已复之奏，稍为可慰。又建昌警信之奏，应援宜速。国姓成功速发锐兵二千，同辅臣光春，文武齐心先发，暂往铅山。一为郑彩声援，一俟王师并至，合力建功。朕心切拜孝陵，更念威宗未葬、江北祖陵未靖、南阳王陵犹隔，朕之根本未全，何颜君临天下？昨据楚督何腾蛟有荆州恢复之报，则河南声气可通、燕豫诸陵可达，非遣重臣，朕怀莫慰。况抚安新降兵将，更与督抚相成。辅臣观生拥戴甚早，忠猷可嘉，即着出南赣，比方邓禹之行，特赐定衔曰「钦命瞻奉南北帝王山陵、安定燕豫兵民文武、赐上方剑、便宜行事、调度直闽川广、恢复江浙南京、行在文渊阁大学士兼吏兵二部尚书」。御营礼部速铸银印一颗，文曰「瞻奉南北山陵、安定兵民文武、便宜行事、恢复南京阁部之印」；再赐旗牌十六面，即各撰给敕书。初十日行，朕系御门亲饯，御营该部遵行。特谕』。

　　概免勘合夫马，以苏驿困。

　　敕上游巡抚吴春枝选募健丁，精勤训练；曰：『上游关系，不减关中、河南。朕方倚卿以萧何、寇恂之任，幸自勉旃，以膺重赏。新募兵粮，准照各营例给』。

　　平彝侯郑芝龙僭用「监国留后」四字，诏改正之；曰：『福京任二王为居守，卿以勋辅为留后，原无「监国」字面。卿还将题奏文移，照敕填注，不可错误』！

　　随征各官有当减者、当增者，命吏部尚书曾樱会同御营诸臣按册确拟奏夺。

　　命两广抚臣丁魁楚随瞻奉山陵辅臣苏观生往楚豫图功，另推其继者。

　　上谕：『抚臣职不可一柄两操，然时值多故，惟有专辖、旁辖，如郧阳抚臣及南赣抚臣原有旧例。下游抚臣，兴、泉、汀、漳是专属，惠、潮是旁属；潮州抚臣，惠、潮是专属，漳南是旁属。亦古义所谓犬牙相制之道也』。

　　罚旧粮道夏尚絅万金以助兵饷，复命都御史陆清源核其素行，不得一毫含隐，以广惩贪劝廉之风。尚絅有死灰复燃之意，故乐助云。

　　赐松滋、东会、泸溪、延津四王春宴银十两。

　　左都督杨鼎卿细陈起义情繇，诏答之曰：『人君大柄，止在知人善任；人臣大义，惟是无欺至公。朕久历艰难，稍识情伪。朝廷怀于朋党，祖庙由此两危。北京之失，东林之罪何辞？南都之陷，魏党之咎莫谢。其余门户声气，朕自万古鉴衡，以御天下。杨鼎卿父子戴朕甚早，阁部臣马士英，朕必不负其捧主之心，在辅臣以当痛悔其误陷圣安之戾。诸臣万疏千章，岂夺朕心公论？靖彝侯方国安力扼江干，大功实在宗社。朕今亲征在迩，指日即与辅臣、旧臣相见，未尽之情，还俟面奏。杨鼎卿父子还始终调联，以待王师之至』云。

　　敕谕御营吏部：『朕念远臣间关可悯，杨文□素负清名，可擢为兵科给事中；顾之俊謇谔自任，可擢为浙江道监察御史；刘鸣凤该部速速擢用；丁时魁、傅作霖，听辅臣观生题衔任用。辅臣拥戴忠猷，倚任甚重，再与定衔云云。其随行并地方文武，四品以上题授，五品以下径授后奏；四品以上功罪奏行；五品以下先行后奏。文武自知府以下、武官自副总以下，不用命者皆以赐剑从事。速速给与敕谕，必收一统全功。特谕』。

　　枭奸细陈四宝、程升，发伪示伪票于御营，并议叙副总林明龙胜功。

　　敕靖彝侯方国安一意恢杭、阁部朱大典协大复徽，功成膺懋赏。时国安、大典微有不和，浙直左都督吴凯力为调停，以古廉、蔺为劝，共图恢复。至是上疏陈其始末，故有是敕。

　　兵部侍郎唐显悦奉命抵越擒寇，沿途抚散盗贼，地方安静，优旨答之。复命道臣汤来贺催解粤西饷银十万两以备军储。

　　命宪臣陆清源充为正使，致书鲁王，听其自择一人为副。时清源有广播王言之请，因发御制文及前勉答鲁王书稿三百册、亲征后诏御营敕谕三十册，昭示臣民，以见朕无一日忘天下、无一念不笃亲亲之意。

　　敕镇臣崔芝以藏贮火药火器，接应左都督杨鼎卿捍寇用，毋得目击坐视，以误军机。时鼎卿疏请药器，上以闽中所有俱载在御营，入浙不远，难以分发；故敕崔芝就近应之。

　　衢广都督同知蒋若来遣官迎驾，上悦之。给以敕书关防，所领兵马，候朕出关调用。

　　上驻跸延津时，有议迟出关者。吏部主事曹元芳一疏，「举兵须图万全」，意欲上之速行也。答之曰：『朕既统师启行，岂有仅止建宁之理？现今催趣将士，到日即自先驱。驻跸金衢，还相机行』！

　　监军兵科给事中张家玉安插杂民，行各府州县村落深为得法，上嘉悦之。着工部依家玉所进告示册式刻板，刷印万张，吏兵二部选差能干承差才官数十人，赍送遭寇残害处所，地方官遍行粘布；其腰牌内用正官印信，以防诈伪。

　　守关大将施福解获清兵伪官朱盛德一名，上着法司速行审明正法。

　　趣泉州布衣蔡鼎，到日召对御营。鼎有推算望气之学，曾遍历边塞，言论洒洒不穷，府县起文荐之；兹又以病辞，故有是诏。

　　平彝侯太夫人黄氏进五方旗帜，金鼓铳全；上受之，不报。

　　上喜左都督杨鼎卿固却鲁藩令印，曰：『若鼎卿者，可谓忠荩能明大义矣！朕与鲁王原无嫌疑，前付柯、鲁二使臣启答王书，或未之见乎』！

　　建、瓯两县交过银一万两，定饷两月，每月二千三百四十两；正、二两月，共该四千六百八十两外，余银皆作安家衣甲之需；着抚臣吴春枝给发回奏。

　　敕谕郭朶、陈秀：『若正月十八日不亲到建宁，违了期限，定正军法不饶』！

　　按陈、郭二将与郑平彝同起丰沛，郑既贵显，微与不睦，二将亦远遁海外，兹平彝欲藉以守关，故屡言于上，上特旨趣之。

　　给湖广总督何腾蛟敕印诰荫。时诰命奉明旨：自隆武元年十二月二十日后，请乞不给。兹为破格，故特书之。亦见上之隆笃大臣也。

　　谕左都御史熊开元曰：『宣德达情，全藉巡方御史。近来情弊因仍，贪者工攫取、傲者喜逢迎，以致民穷无告，盗贼繁兴，殊可痛恨！卿还严访详谕，务令激扬得法，吏畏民怀。有不称职的，即参来重处』！

　　起揭重熙原官，着其联络建昌；俟事稍平，即来陛见，以应大用。

　　吏部尚书曾樱首荐凌超，以其才能可当一面，上命其速来迎驾。云超虽素有谋略，但其原官赞画应否即以监军道起用，须面征其底蕴，方可破格擢用也。

　　下游巡抚御史高允兹疏陈闽南抽税之害，上以：『杂税尽行停免，久有明旨。下游官裔乃敢私抽扰民，法纪何存！着允兹严拿正法，以安穷民。仍大张榜示，晓谕毋忽』！

　　设立建言簿以收实益，以壮敢言者之气。从大学士熊开元之请，以言官纠弹，不避权贵，事关补衮，亦须指陈；故云。

　　谕科道官纠仪导驾，照两京旧例行。

　　上以孝陵未见，疆土未复，不受庆贺。时京、省俱有表笺，大学士朱继祚封进；上曰：『览诸表笺，亦见归诚之笃』云。

　　御营吏部尚书路振飞进奋练义勇说，上曰：『此真安攘大略！书册留览，暇当为卿序之』。

　　诏授陈学孝监纪通判职衔，照旧在本乡团练乡兵。

　　敕谕御营礼部：『速择驾行日期，不许违误』！

　　谕辅臣朱继祚曰：『君臣一体，虽小臣亦必加恩；法自贵近，即大臣亦从画一。朕天性忠厚，爱诸臣以大体、以廉耻。登极七月，优礼备至，乃始以坚卧之套，必待朝廷几次温旨，如请伊、葛之才。至到日又一筹不展，推诿因循，毫无爱君之真情，心存假恭之旧例。呜呼！高拱不作、张居正已往，朕今身任中兴，举目不知所倚，深可痛伤！看今日之情态，则知世庙之于夏言、神庙之于张位、烈庙之于刘鸿训等，皆圣心之不得已也。此次暂且从宽，再若因循推卸，或以紧要军事推委之于中书，或将紧要敕书不自作自写，故意延迟，要坏国事，或当会票之本不肯确议，或当担当决断之事，上则推候圣裁，下则推下部议。凡有此等，则三尺具在，祖宗大法，朕必不敢私徇，断断必行！尔等详之慎之！呼吸死生，大迷不醒，不得不如此行也。又令内阁出入之门，着将外门速速严锁，要从川堂之门走动，张鸣凤速速遵行。机务正繁，辅臣德璟还，即日入直，不许延挨。各该部科道官一体遵行，毋忽』！

　　按此谕备写辅臣养望推委情态，可谓要言不繁矣。

　　禁立生祠。时天兴府贡生郑献可献谀，以上实心爱民，请立生祠，以祝万寿。诏责之曰：『朕绍大统七月，祖陵不见、疆土不复，臣子因循不能变，百姓汤火不能援。擢朕之发，不足数朕之罪！惟此一念身殉太祖，天地临之。自登极入闽，上无血性担当之倚、下无爱民如子之臣。出饷之征，累我百姓，朕实痛心。有何功德，而作此无妄建祠之事？且即中兴一统，亦断不学丧心文武，剥了民财，还受献谀生祠之事。郑献可速速停止，无重累吾民，增朕之罪过！御营该部速行文与该抚按传旨』！

　　国姓成功领兵出大定关，兵科给事中陈履贞监定清侯郑鸿逵军抵衢州界上，各有温旨答之。

　　命户部主事李日炜催延、建二府借助银两，张调鼎催汀、邵二府借助银两，如不破情面，失误军机，各有显罚。

　　江西巡抚都御史徐世荫上疏迎驾，并请面奏。上许之，复答云：『逆寇犹狂，广信地重，着且料理堵剿。朕今暂住建宁，不时即要出关，即于建牙处召对』。

　　掌河南道御史谢绍芳奉命安抚浦城，极言营头邮传之苦。上云：『此事深可痛恨！一处如此，他处可知。以后勘合马牌，断宜少发。如有给札参、游、守、把及假扮官兵扰害人民者，许地方拿解该抚按正法。榜示通衢，以共遵守』。

　　谕巡关御史郑为虹：『不得因人言推诿关务，即着前往仙霞巡防。王兆熊参列事情，该抚一并虚公奏夺，毋得偏循』。

　　催陈天榜、张晋征各领本标兵丁飞守信地。

　　命百官具吉服赴松溪王府捧迎太祖圣容，步行至朝门外，俟朕迎入行在。

