<!-- { "loadSidebar": true } -->
　　惠州流贼袁王总残破武平、上杭二邑，檄平彝侯标下将官黄延等领官兵二千八百名前往协剿，仍敕抚臣刘柱国相机调度，毋致蔓延；事平之日，破格酬功。

　　十一日，原太子少保礼部尚书翁正春孙男进伊祖所藏国朝实录一部，自高皇帝起至穆宗庄皇帝止，计一十二朝。

　　上御门亲饯太子太师肃虏伯黄斌卿，授以印剑、旗牌、敕书，复赐以银币。一时文武罗列郊外饯送，军容整肃，观者夹道。复御制诗送之，曰：『朕今伸大义，卿任董恢征。寸心达圣祖，一德壮神京。将廉天地佑，恩遍事功成。终始封劳报，君臣共治平』。如此隆眷，一时罕比。信矣！君能将将，不知将何如将兵也。

　　按敕书有云：『一统不全，即朕不孝；三吴未复，即卿不忠。盼望我孝陵，羹墙如见；可怜我百姓，汤火曷归』！其所以期望于斌卿者至矣。又按斌卿候饯午门时，定清侯郑鸿逵解所束玉带赠之。不负君父、不负朋友者，其在斯乎！

　　差官赍钦褒银牌敕书：一赏泉州府推官张若羲、一赏福宁州知州徐丙晋。

　　发手敕与吴松江县生员孙久中，往访旧漕抚督路振飞。

　　按诏内第十二款有『守困恩官路振飞，访察莫遇，日夜思念，非仅一时豆粥麦饭之感』！故久中以昔曾闻其寓于洞庭，踪迹可据，愿往访之。

　　汀州府瘟疫盛行，又值兵荒，诏道臣、府臣抚恤之。

　　十二日，上命锦衣卫堂上佥书陈绩选大汉将军二十人以备郊天大礼用，月给米三石。红盔、红甲、快靴、服色、铜金瓜锤仪仗，俱着工部制造。

　　十三日，册立皇后曾氏。诏曰：『朕惟乾坤合德，风化之方圆攸在；日月丽体，生物之健顺斯彰。自古君必立后，所以承祖庙、裕后昆，建极于万方者也。朕赖文武臣民，不忘我高皇圣泽，劝进绍统中兴，于前闰六月二十七日卯时即皇帝位于天兴府南郊，恭即祭告祖宗，谥唐国高、曾、祖、考四代，亲上洪号后，即于是日谨遵祖制，钦命朕元妃曾氏为皇后于宫中。顾念时事倥偬，册宝冠服未备，同朕登极之日，仅加中宫之称。然立后大典，朕亦何敢草率而行？于是申令礼部爰稽旧章，择吉日于今日辰时，朕亲御冕衮，祭告天地祖宗，御殿遣差勋辅大臣平彝侯郑芝龙持节，定清侯郑鸿逵、内阁辅臣苏观生、朱继祚各捧册宝冠服，立元妃曾氏为皇后。即于是日，追封后父江西南昌府府学廪膳生员曾文彦为吉水伯、后母何氏为吉水伯夫人。皇后自十九龄作配朕躬，荷蒙毅宗皇帝于崇祯五年六月初三日遣官阳武侯薛濂、兵科左给事中许世荩持节捧册宝封朕为唐王、封皇后为王妃，同日拜命。十余年，皇后忠谨贞淑，与朕同善修行。朕性时有过刚，皇后婉赞，补益弘多。至同困苦八年，割股再延朕命。皇后之贤，远不愧高曹向孟，近无忝于孝慈皇后。朕今恭承天序，明运中兴，朕为天下报祖之君父，皇后为天下忠君之母仪。朕托内助于法宫，并示懿范于亿兆。传不云乎：「阴阳和而雨泽降，夫妇和而家道成」；大臣其明敷五教、播训三从，四海同臻王化，万国共仰王风。华彝随唱，称朕意焉！布告天下，咸使闻知』。

　　十四日，百官进贺中宫表。百官命妇进贺中宫，司礼监着内臣礼官引进在行宫外，候皇上到凤辉堂升座，请旨乃允进宫。于内勤政殿依序行一拜三叩头礼，名曰拜殿，才到内太和殿朝见中宫。一品、二品赐宴，三品赐茶，四品以下免侍。

　　命拟赍捧远差恩命官衔十四员，吏、兵二部照衔速当题授。

　　赐平彝侯郑芝龙长子成功姓朱氏，以驸马体统行事。

　　下邵武府知府吴文炜、推官朱健于狱。初，上未至闽，建昌警报危疑，朱、吴移家眷出署后；彼此不和，互相揭出。上以其为守土之官，不能安辑讹言，反至倡乱，罪不可原，吴杀而朱绞。

　　广信府知府解立敬碎牌拒敌、铅山县典史周寅生死守孤城，咸有劳绩，加级衔以宠异之。

　　谥榆林佥事郭应响为忠烈，再赠太常卿，附祠西郊二周忠烈祠。

　　敕礼部造靖彝伯印一颗赐方国安。

　　追谥学士陶安为文端、少卿李习为忠恪。从内阁中书舍人陶光翔之请也。

　　午时，勤政殿召对澹溪王并诸子及奉新王四侄。

　　议行保甲法。闽县一百零八铺、侯官一百三十二铺，令各家自备利器，以戒不虞；并互察奸宄，逐铺换补栅隘，十家设一储水具以防火患。张肯堂为巡抚时，尝行是法，兹再重申之也。

　　给监军兵科给事中陈履贞旗牌敕书。

　　工部营缮司造宝纛一座，中绣文曰「天子之命」。

　　敕上游抚臣吴春枝速移驻邵武，以确探虔中消息。时传虔抚李永茂先具一舟，搬移家眷，暂住粤东境内。且与军民不能相安，讹横日闻；宣言贼至之日，返戈相向。阁臣林欲楫、朱继祚、苏观生密以为言，令吏、户、兵、工四部会议虔事。吏部尚书张肯堂上疏救之，寻得温旨。

　　着文昌王府教授叶人龙赍榜文往浙直等处便道晓谕，仍锡以钦差职衔。

　　令兵部马上差官星夜催永胜伯郑彩来，作速督兵赴虔，万不可刻缓（时议由漳州上汀州出南赣，以抵江右）。钦□部札，准如数给与永胜伯郑彩部下将官大小共计九十员名。

　　台州府鲁藩不受诏，相见陈兵。

　　敕谕锦衣卫：『卫有军有尉。军则其中先选旗尉二千五百名，为擎捧卤簿，所谓王之爪牙，务要人人精壮。其衣帽俱察照两京制度，并分中、前、后、左、右五所，每所五百名。每所设正、副千户二员，每百名设管事百户一员、候差百户三员。其南、北镇将抚官等，定清侯察照两京全设定制条奏。郑芝豹挑选四千名督练成一劲旅，名曰「锦衣卫禁军」。凡朕亲祭坛庙一切出郊达远近，分守宫城等处，督捕。更分作五营，每营八百，设正、亚营将指挥二员。设千户四员，每员管军二百；百户八员，每员管军一百。再另定名目曰大管旗，每旗管五十名；又曰小管旗，每旗管二十五名。五名中立一伍长，以次统率，总于郑芝豹，郑广英督陈佐练之官。该卫捕官及十堂专管，止任旗尉之事。其禁军四千，止令于各堂官行属礼。惟有锦衣卫印官，则兼管锦衣军尉。其佐练之官，则又管军不管尉也。其五营，名曰「禁衣卫天武中、前、后、左、右营」，每营正将给与关防、正千户给与条记，其文曰「锦衣天武中等营关防」，曰「锦衣天武中等营一威二威以至八威等条记」。一百户之军名之曰一威。旗尉千户，亦并给与关防。其礼部造关防，自隆武元年八月初三日起，亦定天、地、人三字号。天字号关防：文武一品、二品用之，宽一寸五分、长四寸六分、厚一寸；文用凤头直柱纽、武用狮头直柱纽，纽长四寸。地字号关防：纽长三寸五分，文武三品、四品用之，宽二寸、长四寸、厚八分；文用如意头直柱纽、武用剑头直柱纽。人字号关防：文武五品、六品用之，文用圆头直纽、武用方头直纽；宽一寸六分、长三寸五分、厚六分，纽长三寸。自七品以下，则俱止许给条记。条记之式，亦分天、地、人三等。每等纽子及长、阔、厚，俱比关防递减二分。此后礼部铸造，永为定规，着为令。大小文武内外衙门，切切钦遵。有踰尺寸分者，定以违制论罪』。

　　派卫军守禁城七门。西、南二门紧要处，各派七十五名；东、北二门，各派六十二名；井楼、汤水部三门，各派六十名。每门各设一百户督之，而以中、左、右三卫指挥，轮季统辖，务令昼夜严防。至不时察核巡视，委之巡城御史，如国初差御史给事中往来巡视例。

　　徽州绅衿起义师御清。都司林栋请督自练乡兵五百名往援其弟同知林贞；奉旨：『提兵援徽，亦见急难。近闻徽郡有金声等军声已振，林栋所募乡勇果否精壮？着兵部察实，议给粮饷衣仗』。

　　敕谕肃虏伯黄斌卿：『君臣孚信若真，则在近有如父子天伦之喜、在远更有举目身遐之感。卿今远出，朕亦必取卿之亲人，近朕左右。功成，带砺茅土之是酬，乃先朝应与之恩荫，而不与卿乎？卿两弟，准即借袭金吾。卿子二人，朕为改与钦名：长曰「世爵」、次曰「世勋」，以兆卿家世世昌盛，为我中兴世臣之意』。

　　按斌卿莆人，先以倭功叨世荫，旋以水师战功又叨世荫。兹赐上方剑，令统水师。八月初二从福宁出宁、绍、金、衢等处，合兵进剿，恢复南都。因其恳请移荫，故有此谕。

　　敕汀州副总兵陈秀援南赣建昌，加兵二千五百名，以汀库现在银一万两，准给陈秀召募。务令兵精饷节，以益金汤。

　　檄参将周之藩领一千五百名即日到汀受事，进剿武平。

　　加陈秀总兵官，督镇江西，仍从定清侯。差官催郭朶速到，准以原衔加一级，与陈秀协剿。

　　给敕书一道、旗牌八面与挂□海将军印左都督陈豹。豹时镇漳、泉、兴、汀、惠、潮六府，戮力行间，非此无以重事权而联臂指。盖定清侯郑鸿逵为之□□也。

　　以兵科给事中张家玉监永胜伯郑彩军，复命兵部多发札付，以为家玉鼓舞人才之用。『不宜吝，亦不宜滥。滥则人视之太轻，弊且有甚于吝』。真煌煌天语也。

　　二十八日，先发御营右先锋永胜伯郑彩统领大兵，繇杉关接应虔抚，收拾抚、建等处，为恢复要着，以彰天讨。时益藩溃围而出，因象兵之□，恬不知怪，建昌遂为贼有。南丰、广昌亦献策投降。抚臣具疏认罪，且言：『楚督何腾蛟集兵三十万，拓地数千里，已至荆、岳，怜臣夙昔之交、联络之义，以见地见兵待陛下之用。然陛下之所以用腾蛟者，必由建、赣始达星沙。若不急出劲兵，救还建、赣为通达湘楚之路，使贼得袭二郡而据之，则腾蛟隔在异域，即有强兵壮马、广地丰粮，声教不及，何由为陛下用乎？一丝千钧，所关极重。惟勿以臣言之渎，遂弃天下之重也』。故决意师出杉关。

　　派定执驾官员三十名，仍令工部多添石青翠色于天层上，始称翠华之名。

　　（疑缺）

