<!-- { "loadSidebar": true } -->
　　上谓枢民吴春枝曰：『守汀先援赣，赣固则汀安，此不易之论。着抚臣廷麟、制臣维经、部镇臣于华玉力任之。施福、黄兴与广抚周损、上游抚臣吴闻礼互相接应，恢复□山、永丰诸邑，不可专委周损，坐失事机』。

　　改十五日乡试首场：四书三篇、经二篇。十七日二场：策三道、判二条。从减篇节省之旨也。

　　翰林院编修陈世杰因虔危未解、粤策难缓，疏陈「便宜行事四字事权大重，行间直作话柄，真有大不便、大不宜者」！上嘉纳之。

　　上谕太仆卿兼御史郭正中曰：「浙东流言四起，总为监国设谋。朕无利天下之心，天命若真，人谋无用。陆清源被辱事情甚是可骇，都着靖□侯察报』。

　　敕吏部兼兵科守制揭重熙曰：『江西素称道义之乡，兵与饷皆出于义，诚为胜着。除先拨饷银五千两外，今再发一万两。揭重熙当加意鼓功，使义兵裹粮敌忾，仗桑梓以匡王国，乃为奇绩』。

　　差官解饷银五千两，赴督师黄鸣俊军前。〔下缺〕时闻敌渡江，萧山、诸暨一带俱危，各辅臣以为言，故有是命。

　　升吏科给事中陈轼为广东右参政兼佥事提督学政、刑部主事萧申升广东兵巡道参议兼佥事。

　　改国博张一钰为翰林院庶吉士。

　　十六日。□百余人抵上杭，官民皆遁，□遂设立伪官而去。

　　平彝侯郑芝龙调曾德回守仙霞关，上从之。

　　龙岩县平，渠林海符枭示正法，余党奔避。上敕该抚镇速出示，令其解散归农。

　　福京吏部司务王士和疏陈六事：文职旷而脱卸者多，武弁盛而立功者少，升迁骤而责任益轻，议论烦而实用益寡，听纳博而精神愈棼，移跸频而民生日苦。上读之，曰：『此诚苦口良药，切中时弊，朝廷时为省览。王士和此疏，速刊刻成书，分送文武诸臣，务使痛改前非，实图恢复。士和准赴行在赐对』。随以士和守延平。

　　上曰：『李大载同黄箕奉命宣诏、瞻奉祖陵，为奸臣所卖，被收监禁。大载书其衣曰：「浩气充天地，丹心照古今」。又曰：「气节不回奇男子，忠胆无惭大丈夫」。抗节寇庭，至死不屈，真丈夫也！张宗、陈良亦相继拷死，朕心恻然！当速加优恤，以慰忠魂。黄箕涉历艰辛，守节复命，并与优擢』。

　　上曰：『获城陷阵，绩与忠并茂者，汪应相、宋大彪、季存仁三人俱准赠指挥，王体和赠百户，以为效忠者劝。推官邵之荣着行在吏部叙恤』。

　　清□萧山，扎营诸暨，围困绍兴七条沙茶园。严州各路官兵，恐不能支。上敕兵部速发兵救援，以重闽浙相依门户之意。

　　建南道副使赵秉枢奏：麻沙白骆界地方民性骁悍，习制行盔行甲，可以御敌。上敕其同张调鼎多方招募，同心守关。

　　二十七日，发榜，取中一百七十五名，副榜六十五名。有旨令南城御史方元会覆试，黜落四名；仍发续榜，俱准为举人。此亦特恩破例也。

　　按是科弊□甚多。内有李枚文理不通，翰林院编修兼兵科给事中周之夔向布政司取原卷不通处，疏纠之。上即命黜革，逮房师推官王三俊下狱，追赃一万两，以助平寇出师兵饷。赃完而清兵至，幸免株连；否则，吾乡故家子弟十去八、九，以当日买中者不上千金，人故易为耳。

　　上因首辅何吾驺决意幸汀入虔，与平彝侯郑芝龙论议不合。且清骑辐辏关外，芝龙遂撤兵回福京，清遂长驱矣。惜哉！先是上以福建全省付芝龙，使其志不退转，力任封疆，则忠懿王之勋业可成，不尤可惜！〔此节疑有讹脱〕

　　八月二十二日，清骑入仙霞关。上在延津，知事势已去，遂由汀郡出关。清遣轻骑追之，不及而返。

　　上游巡抚吴闻礼遁入山寺，不肯剃发，人有劝之者；曰：『岂有堂堂抚臣而怕死耶』！后率乡勇赴敌，为乱兵所杀。

　　清兵入建宁。

　　辅臣路振飞追驾不及，自缢于邵武山寺。

　　礼部侍郎马思理、工部尚书郑瑄俱扈驾，中路逃回。马则诈死遁海上，拥戴鲁藩；郑则屈首贝勒先于众人，人以此定优劣云。

　　平彝侯郑芝龙兵船尽泊南台者旬日，搬运城中旧日北库所蓄火药兵器，复焚北库。巨炮震发，势如山崩。

　　延平太守王士和死节。士和字万育，金溪人；富于经术，言论侃侃。崇祯间乡举，初为吏部试司务，上疏条陈，上嘉纳之，转职方员外郎。未一月，升延平知府。清正不阿，人咸德之。与人交，无异言。清兵至，乘舆远出，一时从龙守土者咸遁去。士和矢志不移，曰：『吾受国家厚恩，以守此土，不能持寸铁与斗，死有余愧，可与寇俱生哉』！乃先一日分理家事，正衣冠，经于堂上。百姓往哭，如丧所亲，鸠金殓之。清兵至，亦俱叹息而去。

　　上游巡按兼守关御史郑为虹死节。为虹字天玉，扬州人，癸未进士。年少，美丰姿。初为浦城令，洁己爱民，性极恺悌。上初入关时，知其为廉吏也，欲拔置左右；浦民留之，有十不可去浦之疏，遂罢。其任为巡关御史，亦将以恤浦民也。适关将夺商人米，为虹绳之以法。有曲护关将者，反露章弹为虹市恩邀誉。上知其忠，置不问。复命巡按上游，以重其任。风力震于远迩，关将恃恩者，亦颇为敛手。清兵入关，为虹叹曰：『文武不睦，势不可为也』！竟不屈死。

　　永福降□，乡绅黄文焕男覩驱逐县官，起兵接□。伐山开道，亲至延平，朝贝勒。闽人以此为罪魁云。

　　闽省闻清兵将至，城中巨室搬移一空。即棺柩，俱抬出郊外，遍野累累。时相传有「留发不留人，留棺不留屋」之语，故仓卒咸尽。

　　贡生齐巽、中书张份、医僧不空等鸠众起义，以陈子含宅为帅府，杀清人来挂安民告示者，人心不无震动。时苦无饷，乃率众往涌尔寺，恳曹能始先生助以千金，始克招募。黄覩密报，促贝勒王下福州，遂各逃散。

　　九月十九日，清兵至福州，从北门而入。城中百姓十留一、二，父老仍鸠各铺羊酒郊迎。

　　兵士屯扎洪塘沙洲，不许入城扰民；升官分职，一照明朝旧例。

　　贝勒王处沙洲，出榜安民，谕远近官吏投诚。时福州缙绅俱遁处山谷，首至者则□部尚书一人而已。时松溪教谕亦在列中。见□，跪泥沙中永日，贝勒不为礼；徐乃令之去，曰：『尔官在明朝若是大乎？兹不便用也！速去』！

　　不剃头男子赵卯死节。时剃头令下，闾左无一免者。金钱鼠尾，几成遍地腥膻。卯见而抚掌大笑。或曰：『子能逆令耶？迟则此颈且不能保，岂吝一发』！父母戚属咸责之。卯曰：『吾岂能不剃？自有妙于剃者』！乃多市鱼肉，与父母畅饮。时卯已丧妻，有子三人，罗列侍侧。酒醒，叹曰：『发肤受之父母，古人不敢毁伤。今将剃去，其可忘养育恩耶』？请父母拜之。又谓其子曰：『尔生之自吾，其可不拜而剃』？拜毕，日入崦嵫。卯曰：『明日剃之，未晚也』。俟父母安寝，卯独徘徊中庭，慨叹数回，唤其子曰：『尔读书笔砚可简出，吾有所用』。随令三子先寝，乃濡浓墨大书于壁曰：『男子赵卯不肯剃头死』！掷笔，缢于中堂。家人知而解之，不及矣。卯，闽县人，粗知章句，以粜米为生。生平性直自豪，不屑屑于刀锥之利。今之剃头者，愧赵卯多矣！使天下皆赵卯，清骑清服，将安用之？卯忘其名氏，然卯正不必以名氏题也。死时年纔三十有六，予谓视曹、胡二公，其死尤烈。

　　太子太保礼部尚书曹学佺殉难死之。公字能始，号雁泽；十八举于乡，二十一成进士。官辙所至，兴利除害，民称便之。古文词赋无所不精，著述汗牛充栋；又善临池，入晋魏之室。故海内无不知曹先生者。熹宗朝，以序何总制士晋著书谈及阉官三案，削职追夺，几蹈不测。归乃闭户著书，成天下名胜志，选古今十二代诗；复殚力五经，撰着成一家言。后乃旁通于天文、禅说、字说、语录、二十一史诸学，皆有所纂辑，诚一代之巨儒也。威宗朝，屡诏起不就。既得予告谕旨，益安心著述。今上夙知先生名，初即位，起为太常寺，以草创典礼非公莫谙者；寻进秩少宗伯，特设馆名「兰台」，令纂修威宗实录。眷顾弥笃，有「卿巍然鲁殿灵光，文学尔雅，是天留佐朕者」之谕。先生亦幡然自命，朝夕载笔焉。时关外警报日至，朝廷所用不得其人，丧师辱国；不得已御驾亲征，兵少粮乏，未能离闽疆寸步。且朝中文武大僚不和，先生预知时势不可为。尝语人曰：『战守非吾事，皇天倘欲祚闽，则实录可就，恢复可成。倘不祚明，老臣岂事他姓？惟有死而已』！时议先由海道捣金陵，兵饷无措，先生竭蹶白金万两以济之。无故三关兵撤，猛骑长驱，探报者犹讹为方兵。噫！时事可知矣！先是，先生闻乘舆离延津，即削发入山寺为僧。有不知时势男子四人，思为恢复计，咸曰：『城中富家贵室皆已远窜，惟有曹先生在涌尔寺，犹可以义动者，曷往恳之』！遂率井里无赖子三十人直抵寺中而强其下山，言论举止，忠义凛然。先生曰：『千金予不惮倾囊以应，奈时势已至此何』！四人巧言如簧。先生悯其志，恻然曰：『与其存为儿孙用，不如先为国家用。成败利钝，非予所知，诸君勉之』！翌日下山，予之如其数。四人者，延先生至帅府，时丙戌九月十六日也。距贝勒兵入城纔隔三朝。噫！先生岂闇于计事者哉！忠义重而财物轻，故不惜耳。至十九日辰时，呼家人告曰：『吾志久定，今日正吾尽节之日也』！遂沐浴正冠，缢于中堂。时年七十有三，语不及后事。将盖棺夕，贝勒抚军飞檄至，籍没田产房屋、株连儿女，犴狴累累。五晨夕始得入棺，尸虫满户。噫！天之报施忠节如此哉！天地昏黑，华变为彝。次年二月十九日，始得移榇出西□郊二忠祠，设奠成礼。知与不知，皆走拜祠下云。

　　贝勒□沙洲上考举贡生员往广东授官，一时热肠功名者咸逐队就试。贫者有名不能去，富者得意扬镳，或被劫于半路、或死亡于寇盗，或失陷城池，身首异处。此数十人者，皆世受国恩，议者以为天理昭彰之报。

