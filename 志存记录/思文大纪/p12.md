<!-- { "loadSidebar": true } -->
　　下游巡抚吴之屏疏陈时事孔亟，内防宜周。上曰：『泉州新旧兵一千一百余名，岁需饷银七千余两，除绅衿每田一顷助银一钱及典铺、车铺、澳船、海船资助外，可足岁支之额。尔用心料理，务使兵民相安为要』。

　　谕唐王聿■〈金粤〉、邓王器■〈土鼎〉曰：『京中民情安堵，市肆不迁，朕心慰悦。亲征原以安民，闽都根本重地，王等还多方晓谕，禁戢逃兵。朕若早觐孝陵，自有蠲免恩诏』。

　　命督师傅冠提标旅兵出湖东，所载火药器械，敕沿途州县拨兵护送。

　　平彝侯郑芝龙清察出晋江、南安、惠安、永春四县无碍榖价银六千四百余两。上喜，复命黄日焕去同安、安溪、德化三县并七府一州四十余县再出清察，各要无扰官民、有裨国计。

　　发三、四月份饷银二万五千五百八十两七钱与十营官兵，计九千二百三十二名。敕：『广西起存银两，每年总额细额及内库金花银两，至今未经造册开报。其户口、田赋、兵马、文武在籍、在任并举监生员及赋役全书，通着行在户部行文付桂府差官，责成该抚按详察开明，付试官陈天定、林明兴赍到，违者定究。特谕』。

　　翰林院检讨黄庆华先后奏明捐助已解、未解之数约二十六万余两，复奏彝寇急宜剿灭，免至糜饷，及「和断速密」四字。上嘉纳之。

　　敕广东督抚按：『禁豪右擅立铜锡丝漆私税名目，以蠹国害民。府州县严示晓谕，犯者杀无赦』。

　　罗浮山寇听抚，监司王应华主其成，上悦之。谓：『应华忠信服人，良可嘉尚。其解散之法，亦须酌处妥当，永杜后虞』。

　　上将取道于汀，汀人徯后。饷部侍郎李长倩以汀属空虚，请留饷三万，以训练土著而备缓急。上可其议。

　　楚兵复需粤饷，以前十万两不足用，饷部侍郎李长倩以为言。上云：『留饷已有前旨。该镇共事一方，着以通融接济。俟朕至军前，再行酌处，无得纷争』。

　　裁去捧卫官跟役月粮，以省虚糜。

　　督师阁部黄鸣俊疏陈战士脱巾告急，上准于就近学院吴国述同少卿利瓦伊樾事例各项内动支，报部销算。

　　谕大学士熊开元：『卿以聪明执持，受知简用。朕昔不以人言而用，今岂以人言而舍？着调理安痊日，即来行在办事。马借人乘，尚为厚道；岂君臣之际，任重纶扉，何必缴进？着留为病好进朝之用』。

　　着中书李开英敦趣辅臣路振飞前来，以副倚重。

　　晋礼部尚书黄锦太子少傅，以示优重老成之意。

　　敕浙东巡抚御史郭贞一赈恤驿递。敕曰：『祖制：地方设立驿递，原为上下通达道路，流贯血脉，事关非细。近日文武诸臣忠上之心既微、恤民之心更短；累我百姓，苦窜驿官。先帝屡下明禁，诸臣欺蔽相仍。今日残疆驿骚尤甚，朕所痛恨！温、处、衢之免应副，已奉明旨；其金、严、绍、宁、台五府所当一体恩恤。非是紧急军机，一切不许应副。如有抗旨害民，三尺具在；该抚恪体，以苏我民』。

　　靖江庶人亨嘉械至延中。上命锦衣卫王之臣『用心防护，无得疏虞。仍敕刑部侍郎马思理安置靖庶，还要酌议妥当。所刻靖案，作速颁行在闽亲郡各王，并令具议来奏，以服天下万世之心。不可草率，亦不许迟误』。

　　命县官包象干、刘以修、熊兴麟往汀州募兵。

　　命陆清源解犒赏银一万两赴靖彝侯方国安军前。

　　三月初一日，〔虏〕械辅臣黄道周、监纪主事赵士超、中书毛玄水、蔡时培、赖叔儒五人至南京，不屈死。时洪承畴总督江南，知道周赋性鲠直，一见必为所诟，乃托故不与通；命伪操江陈姓者来见，说之曰：『老先生海内名公，清兵且敬之若神。天命有归，何自苦若是？且洪总督与老先生同乡，一见必可富贵，共成鼎革勋猷。况大衍易数，先生所素明，岂不知今日事耶』？道周闭目掩鼻不言。陈因问之曰：『老先生何不出一言转祸为福』？道周乃曰：『尔何人』？答曰：『陈某』。曰：『尔亦大明臣子，吾有目不忍视尔、有耳不忍闻尔，复忍与尔言耶』？陈复问曰：『先生掩鼻何为』？道周曰：『腥气难当』！陈乃大惭而去。清知其无降志，曰：『不如成尔名』。乃同士超等五人斩于市，尸犹僵立不仆。京师为痛哭者五日，清仍厚葬之。先是，士超临刑时，数承畴之罪而骂之曰：『误国老贼，夷我宗社、害我赤子，吾恨不生啖其肉！倘使我见奸臣之面，死亦无憾』。复嘱道周曰：『吾师神魂勿乱，同去孝陵见太祖，当为厉鬼阴歼之可也』！

　　吏部尚书郑赓唐以上有出关之念，有阻之者，上「圣驾虽不临浙」一疏。上答之云：『朕用浙人不少，尤痛念浙民，何忍置之？督抚鸣俊驻衢，亦以固闽门户，相机进取。朝廷原无中制，枢辅大典、勋臣孔昭既任复徽，固朕深愿。督抚即不必合力，亦何尝不与同心』云云。

　　肃虏伯黄斌卿救宪臣张肯堂家属冢孙入闽，上嘉纳之。时清已破松江，不屈而死者则有夏彝仲允彝、章次弓简。夏曾为长乐令，章曾为罗源令。

　　以锺炌为行在都察院左都御史。

　　敕谕行在吏部：陈子龙擢为御营太仆寺卿、杨廷枢擢为兵部主事，以酬其太湖起义之忠。

　　瓯宁县耆民徐元秋疏陈募练义兵，以备战守。上谕之曰：『朕刻期出关，则天兴、建宁即朕之关中、河内。尔所奏大有条理，即着新抚臣吴闻礼照奏内储榖、练兵二事，实心举行。效刘晏之转输，助中兴之大举』云云。

　　催国姓成功、辅臣傅冠速出分水关，以复江省。时兵部侍郎郭必昌疏陈湖西官兵将抵南昌，故有是趣。

　　钦赐李锦御营前部左军挂龙虎将军印，御改名曰「赤心」；并封其母高氏为「贞义一品夫人」。按诰敕谕文：『朕念赤心以真正英贤，昔日托身非所，乃今翻然悔悟，竭奉中兴。虽名臣必待真主，亦赖其有贤母而端慈训也。近据地主督抚连章报其至诚归戴，业已挂印封侯。俟朕驻跸武昌，然后面锡铁券。再允督抚之奏，钦旌母德之贞。尔以善教为慈，赤心以遵母为孝；慈孝既萃于尔门，忠义必恒于功业。特赐尔封为贞义一品夫人，给与恩诏；仍着有司监坊，敕文用淑赞中兴。朝廷风标万方，尔门芳留百世。皇后闻之，再三嘉叹，面请加恩；赐尔珠冠一顶、表里四疋，令闻远被，以显纶恩。尔高氏当时以大义训赤心，俾其一德明良于终始，全恢江省、立复金陵。一统功成，尔子拜爵于奉天殿，尔身受恩于坤宁宫，史册昭然，岂不伟欤？尔母子其钦承朕命』！

　　四月初一日，时关警频传，人心感乱。敕唐、邓二王力行保甲之法，以保固根本地方。

　　金华府以行宫造成，迎驾，上嘉其忠诚。

　　都察院左都御史田辟疏请急撤联络宣谕招募之使；以其久使在外，迄无成功，徒糜廪给而已。上惕然云：『自今当酌量慎行也』。

　　寇毁永定关门，诏敕兵部马上檄陈秀、郭熺星速驰出关，以剿外捍内。

　　太仆寺少卿凌超疏陈急做实做，不出「君谋臣断」四字。上称其「留心世务，要言不烦」。下部议之。

　　上临赣之议尚尔犹豫，以南昌未复、湖西未平，赣即寇冲也。礼部主事刘□议用黔楚江右等兵于临峡诸路，设营制阃，以资策应；且各阃营百万泛驾之马，不可以近乘舆。上深然之。

　　移清湖深坑提塘于衢州江山，以便侦报。

　　上览兵部主事张俨「定庙算而后动」疏，叹曰：『此疏洞晰军国机，朕三复之，不忍释手。行在该部，其力行之』！

　　上谓德兴王由枵曰：『江民苦兵，甘为彝用，情罪可原。赦过之条，已括于「有发为义民、无发为难民」十字。若朕之罪，已悉于元旦诏谕中』！

　　敕抚臣刘广胤收拾宁都石城一路，辅臣傅冠、知县臣浦益先收拾建宁一路。该部马上飞檄去。

　　谥原工部侍郎董应举为「忠介」、工部侍郎林如楚为「恭简」，咸与应得祭葬焉。

　　禁官兵不得擅用封拏船只。以民间食米全资运载流通，凡往来船只，一概不许封拿，以绝小民生路；地方官不得私徇轻纵。

　　上谓近臣曰：『靖彝侯方国安，江上战功独多，归向又敦切；勋臣刘孔昭，世臣中深明大义者，辞公爵而来投诚，朕所嘉尚；科臣刘中藻，奉使开诏，骨力坚挺；台臣郑遵谦，起义独先，归戴最早；勋臣黄斌卿，虽未有恢剿显功，而舟山扼守，待时而动：在朕均依为腹心手足，有何疑贰？即诸臣识见稍或不同，亦何尝有意攻击？内外文武臣工，各宜仰体朕心，共襄大计，毋开嫌阻可也』。

　　部院吴春枝疏陈：『三关分守需兵一万三千，需饷二十万两，取给京边借助及额饷洋税等租诸项，原自有余。随征兵将定额一万，须先措办半年之粮，先资挞伐。后驻跸西江，收拾人心，则粮饷自有所出』。上称其确论，实实可行云。

　　云南巡抚吴兆元疏辞敕书印剑，上谕其加意料理，曰：『卿久抚戡滇疆，弘宣猷绩；正资善后，毋贻朕南顾忧。扫除沐天波，业有成命，不准辞！务令南人不反，以成一统丰功。朕复另有酬叙』。

　　敕王兆熊修补永安关，动支附近州邑正项钱粮。

　　敕谕阁部诸臣：『国家虽当抢攘，乃文事武备两难偏废。近据两广云贵俱已开科，岂福京八府劝进全节守关措饷之人，不在大比之例？江浙绅衿向风，尤不可不俯答其望。宜定五月内阁中乡试，浙东附试，另卷以便各省同来会试。行在礼部礼科确议奏行。特谕』。

　　加贵州巡抚都御史范矿为右都。先是靖庶伪诏颁行，矿固却之；且励兵固圉，至是以拱戴疏至。上欣然加衔，以答忠义云。

　　陕西道御史钱邦■〈艹已〉请往金、衢、严、湖监军；上喜甚，仍益以杭、嘉、苏、松等处，发恤民库银五百两与之，并给以敕印。

　　云南土司木增助饷三千五百两，赐以卿衔，给以应得诰命。疏中无隆武年号者，以其发之在先也。

　　命大学士何吾驺诣平彝侯郑芝龙朝房会议兵饷云：『此番议定，再不纷更。卿须竭诚意以感动之』！

　　革镇臣黄斌卿伯爵。以其久扼舟山，未有寸功，虚糜廪饷也。

　　囚鲁藩使臣左军都督裘兆锦、行人林必达。鲁藩以公爵封芝龙兄弟，兆锦、必达奉藩命而来。上以其招摇煽惑，欺侮肆行。兼以芝龙兄弟愧愤不出，故令囚之，以候常朝日面质。后兆锦以金赎刑，必达准复原官。

　　上谕辅臣黄景昉曰：『福京讹传惊避，溃兵窜逸；山寇乘机抄掠，兵单饷绌。根本之地，摇动如此，深为可忧。所议归并事权，以军臣兼制二抚及兵道移驻福清等事，卿其确议力行之』。

　　楚通城王与吴易起义东湖。

