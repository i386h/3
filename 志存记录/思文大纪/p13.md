<!-- { "loadSidebar": true } -->
　　上谕吏部主事郑赓唐曰：『朕独居不御酒肉，力行已久，岂为难事？若王言屡易，时势使然，朕岂得已哉！至求治过速，止为心切觐陵。尔言言药石，远识深心，朕心嘉悦』！

　　督师黄鸣俊解伪官锺淑哲一名，上命刑部审明正法。

　　赐户部侍郎汤来贺新衔关防敕书。来贺疏陈文武率恣空谈，寡做空事，慷慨请缨；上采纳之，予以新衔曰「钦命总督江浙徽宁等处专理湖东恢剿便宜行事行在兵部兼户部左侍郎右佥都御史」。『所允兵饷即准取用，并粤中隐满未尽钱粮可充兵饷者，都着一力担察。似尔忠正，岂可多得？成功之日，朕不负报』。关防、敕书三日内奏颁，并令其料理水师四百只。

　　以郭熺为御营振武营，陈秀为威武营，黄克辉、洪旭为勇武营。

　　江西东乡县生员监纪魏人龙进救时箴，上称其雅俗共赏。

　　谕唐王聿■〈金粤〉云：『六师久出，岂得回銮？暂驻延津，正规进止。以战守总无成算，文武仍不同心；饷绌兵单，内忧外惧。朕不得不回环却顾，计万全之着。兼以农事方殷，驿路艰苦，朕爱民切切于念，岂忍重困？王必能知朕意，毋惑谣言』！

　　召守建阳兵将林顺至分水关与陈天榜同心协力，互相策应。

　　大学士苏观生疏陈迎驾兵一万，上敕其『责某兵至顺昌，某兵至归化、青流、汀州，务要十分安静，毫不扰民，始慰朕心』。

　　敕汀州知府汪指南修葺行宫，供亿诸务概从俭约，不许多费劳民。

　　进朱大典太子太师文渊阁大学士，仍镇守金华。

　　敕督臣万元吉从西路进兵、抚臣周定礽等从东路进兵，以一枝屯建抚，以偏师出瑞洪。更檄楚督臣何腾蛟等出九江，合兵采石，立限歼奴，毋使日久糜饷。枢臣吴春枝、部臣汤来贺，速从长计议。

　　上谓左右侍臣曰：『近日两京覆后，武臣冒滥骄贪已极，怯御夷而勇杀民、巧凌躐而无法纪，何能破其积习』！

　　四月初五日上诞辰，诸臣先一日请贺。上不受；曰：『朕奉大统已近十月，孝陵不见，百姓不安。文因循于内、武扰害于外，中兴事业茫无端绪。蔬菜自勉，岂可晏然自居，以听群工庆祝耶？惟行在公所，总用太牢一分，遥祭二祖列宗；唐国祖宗，另设于旁』！

　　按上一免元旦之贺、再免寿旦之庆，是真切于复仇雪耻者欤！

　　敕谕行在吏部、都察院等衙门：『考察国家大典，所以别贤否而明吏治。今朕中兴，适逢大计。忆昔神庙末年，南北两京掌计部院各分党类，遂成水火朋党之始。今部院科道切要唤醒积习，去朋党之私，以至公黜陟服天下。即逆寇闻之，亦必敬重朝廷有人。如或仍蹈前弊，责有所归』。

　　召刘柱国入行在，为添注右侍郎；以道臣程珣代抚惠、潮等处。

　　清迫崇安，上敕施福速速领兵出关驱剿，着辅臣德璟同去。施顾虑迁延，德璟复疏趣之。上曰：『如此情景，与郑彩进关、张家玉守新城何异乎』！

　　赐丰城侯李承祚杖，出入朝班。

　　谥陈用宾为「襄毅」。

　　敕平彝侯郑芝龙巡行各关，缴还犒赏剩银三千两。上嘉其恪慎。

　　敕谕关务殷繁，辅臣振飞奉调日久，着内阁中书官敦趣入直佐理。

　　特简科臣袁彭年为首垣，佐行察典。

　　升科臣刘中藻为太仆寺卿，奉敕联络勋辅督镇，赞议金、处兵务。

　　敕谕军师蔡鼎曰：『朕原速期幸虔，以迎兵未至，故调国姓成功、辅臣冠护驾前行。今于华玉兵已至，又虔中迎疏迭来，则国姓、辅臣正可用力湖东，不必调到湖西。东西并举，朕亲节制于虔，江省之复可必。着国姓、辅臣速约各镇鼓锐前进。铅山告警，必行兼顾，以巩崇关』。

　　居守福京吏部尚书曾樱擅离福京入觐，请对；上切让之。

　　敕谕行在鸿胪寺：『朕奉大统十一月，不见孝陵，情势离阻，愧恨甚深！方图竭勉，寿日断不受贺，文武亦免遥祝；但愿与朕同心觐祖救民，不在区区跪拜也。再行申谕，着即恪遵』。

　　颁给广饶巡抚周扩关防。

　　上游巡抚吴闻礼自请防御分水关，上嘉其忠奋。

　　泉州山寇啸聚，翰林院兼御史黄庆华率同乡倡义保障，地方藉以安宁。上加级以宠之，余各纪录钦奖有差。

　　陈子龙以前佥都御史加太仆寺卿，杨廷枢以前职方司主事兼山东道御史。

　　命辅臣德璟察核建宁屯田数目；其屯兵选调，着抚臣吴闻礼相机行。

　　工部尚书郑瑄为国姓成功请发鸟铳。上曰：『国姓图功虽是急务，御营兵器关朕命身，鸟铳岂可全发？如此等事，该部以司空大臣，全无执裁，惟请朕躬为推卸之地，郑瑄何无骨力至此！姑且不究』云。

　　按瑄以庸才而尸大位，保身家妻子之念重；故自皇上登极以来，无所建白。所荐二、三人，皆闽地之钱神有灵者。上目之「无骨力」，知人哉！

　　平彝侯郑芝龙疏陈闽省守关兵饷器械衣甲，共享银一百五十六万。上谕之曰：『卿兄弟纯忠大节，拥戴朕躬，中兴大事，非卿谁托？据奏，即竭三省之物力，亦不能不穷于接济。地方钱粮只有此数，若不内外兼顾、剿守并行，大害大祸必然颷至。中兴事业，必不忍言！从未有藩篱不固，止靠家门堵贼。此理至明，不待再计也。前卿两次议奏用兵四万，朕犹恐用饷难继。今必先成守，后议兵。以三万守关口，一万守腹里。此数之外，再不可增。若持议不决，旷延时日，即朕自误高皇也。卿当遵依，以全守关之事。若复再有争执、再有推卸，是彼苍不欲中兴，朕亦只有避贤路而已！其四万之议若定，即着辅臣吾驺、樱令户、工二部与卿确议。每兵一万约饷银每月一万八千两，四万每年共约银八十六万二千两有奇。先将闽粮正项、杂项和盘打算明白，一面具疏、一面公请赐对，限本日内回奏』。

　　流贼入永定，城空民窜，积尸成山。巡关御史郑为虹以为言，上伤心久之。

　　命建祠祀江西忠烈死难曾应亨、黄端伯、萧汉、李大觉，名曰四忠；以曾筠、徐蜚英配享。时有王锡者，亦同死难，敕礼部都与他谥，以表臣节。

　　行在钦天监进隆武三年历样，着礼部颁发该督早行刻布，以符典制。

　　敕谕邵武正在用兵，知府慈■〈火俞〉仍着留任。

　　敕谕行在户部：『湖西新兵安危甚重，允发粤饷三万，刻不可缓。速着恤民库发五千、该部发二万五千与汤来贺，速速飞解』。

　　处州府贡生李瑞唐疏陈恢剿三策、治安五要。上览其疏曰：『以捣淮，为恢金陵、复江浙之神着；以出兵九江，为破南昌、固岭南之急着；以奇兵袭江口、以偏师复徽州，为上下应援之紧着：三策俱说得是。治安五要于养民、任贤、生财、节用、奖廉惩贪诸务，深明洞晓，应是学古通才』。

　　上敕谕杨文骢曰：『大明宝祚，启自太祖。两京覆陷，凡为太祖亲孙有能攘臂先立，则太祖神灵有依，大明国祚斯立。朕与鲁王大义正在于先后，名分尤不在于叔侄。鲁王先立，朕虽叔辈，断当北面鲁王，以存太祖；若复后立，是名为争。总一立也，先立以存太祖为孝，后立以坏祖宗为不孝。今朕先监国登极四十日，在万古自有至公，岂今日一、二佞舌可以颠倒？杨文骢受知最早，杀苏寇以明大义、劝鲁藩而笃尊亲，本末甚明。人言虽如其面，朕心自有鉴裁。所进陈函辉启稿，不堪一笑。鬼蜮满纸，宜靖彝侯参奏以「食肉寝皮」之可恨也！朕爱侄王万不得已，业允勋镇所请，以明太祖大法。该督尚慎终如始，善保地方，善行宣抚。得觐孝陵，朕必不负元功』。

　　赠夏允彝右春坊右中允，给与祭葬，谥曰「文忠」。

　　水口地方寇盗杀官劫饷。上曰：『此军目中全无国法，长此安穷！着上游巡按御史勒限缉拿。违限，地方官一并治罪』。

　　上曰：『黄土隘之失，元体中不受纪律，轻战殒身。虽云寡谋，殊可怜悯！着与死事李茂德八贤俱加恩恤，以愧怯懦不前者。军师蔡鼎调度未宜，殊难辞责；还同郭、陈二将协力御剿，以冀榆收』。

　　上览户科给事中黄周星疏曰：『奏内三寒心处，真可寒心！盗贼公行、民生凋敝、兵将退缩、左藏罄悬、皋訾蜩沸、角户分门，全不以国恤为念者，大小文武诸臣之罪也。政教不行、威令不信、举措刑赏失中、廷议纷纭狡窃者，是则朕躬之过也。从今君务改弦，臣亦须猛省』！

　　命天兴府照旧织造岁缎。

　　福京解到火药器械四十五船，上着行在工部工科验收，并敕延平府县正官择地安顿，以佐挞伐之用，毋致疏虑。

　　敕大学士傅冠曰：『朕委卿恢剿湖东，调遣峒兵诸务，责任甚重。继用汤来贺为地方事体烦剧，郡邑焚燹，分路缓急应之。但来贺尚旅南安，待粤兵粤饷。即从永安出关，即可料理军务，联络义旅，剿彝复疆。朕所眷注，岂有阴镞巧中，得行挑构者乎？揭重熙、雷起鳌、刘名奇等原出卿所荐，前旨甚明，俱听卿同心调度；还与切为申饬，毋负朕倚畀之诚』。

　　新到官军四月欠饷一万二千四百五十两，准以粤西银给之。

　　以总兵官包象干镇守汀州。

　　以大常少卿方士亮、翰林院编修何九云辅导唐王。

　　敕谕御营内阁，传示臣民。示云：『臣民拥立朕躬，志誓救民雪耻。逆寇虽狂，尚可暂守而养战锐。诸臣议论纷纭，殊为道旁筑舍。今征士蔡鼎回报关上情形甚确。国姓成功巡关回来，迎驾暂至邵武，相机出关，二十八日之行且止。总之，自古创业中兴，谁不危而后济？朕惟以「宁进死、不退生」六字自誓，并以此六字祭验臣工。此后除战守驻跸一听条陈外，若有敢请驾回天兴，并请退避广东者，诸臣必从重议罪，余必立斩以徇。朕心通于上帝，臣民仰体钦承』云云。

　　副都御史荆本彻疏请小船可资战胜御敌。以闽中方用水师。览此奏，诚为要着，下部议之。

　　闽县、侯官县耆老诣延津，请驾回福京。上为之感叹云：『即位十一个月，无时不思靖虏救民。飞跸既久，岂得回銮？固知入虔□险艰辛之状。但恨在闽不能安闽，闽民不负朕，朕负闽民实多矣』！

　　上谕都督俞懋功曰：『武臣不许荐文臣，恐开觊觎弊窦，前已有旨；尔其克遵之』！

　　建临诸生请圣驾再临建水，上曰：『进取之念甚坚甚切，万无转跸之理。但谓农家力作，征役宜宽，朕亦耿耿于衷』！

　　敕于华玉迎驾兵须严加约束，曰：『朕之焦劳日夜，思救汤火之民。于华玉豪爽忠敏，才敌万夫，受朕深知重倚；必要严约兵将，令民间草木不惊，方为扈驾时雨之师』云云。

　　严禁永定、光泽二县米榖私贩接济。

