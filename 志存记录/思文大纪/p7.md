<!-- { "loadSidebar": true } -->
　　建宁府浦城县四区三十二里百姓保留本县知县郑为虹加监察御史衔，久任以造福浦民，有「十不可去浦」之疏。上命吏部察议，后以御史巡仙霞关。

　　诏授晋江县学生员苏峡为翰林院待诏，恳辞不受。

　　敕行在吏部：『方今中兴事重，政务繁多。惟旧辅臣黄景昉受简先帝，敏慎弘亮，才堪救时；旧辅臣高弘图直道壮节，望重具赡。即着吏部补本起用。仍着中书舍人陈翔遵旨前去晋江，敦聘二辅臣来』。

　　命太仆寺少卿监察御史林兰友巡按江西，兼赍敕谕往江西联络倡义之师；并〔□〕詹事刘同升兵部右侍郎敕书关防。复谕之曰：『尔此行着显破情面，明竖担当，大展忠猷，令人指日。如此行事，方是中兴之骢马；如此激扬，方是天子之法臣。尔是朕亲简之人，尔之不善，即朕不明；尔之有为，亦朕善用。江民憔悴于贪政久矣，切切以朕「先教后刑、先请后发」八字行之。又八字曰「小贪必杖、大贪必杀」。真能代朕行此十六字，始不负人君耳目之寄。根心而行，休说谎话。至谕切谕，想着记着』！

　　敕谕内阁：『陈燕翼既改翰苑，朕自登极监国两月，政令全无记载，后世何征？即着燕翼专理中兴史职，准同协理史事刘以修轮值和衷堂，与闻机务，以便编摩。即日传行入直』。又赋诗一绝云：『上帝文章在日新，玉堂秋粉启词臣。直流千载乾坤纵，方见儒天自有真』。其笃好斯文，出于天性如此。

　　吏部左侍郎王志道进本朝实录。

　　发银牌一面，令吏科都给事中陈燕翼颁与本科添设给事中掌印朱作楫，旌其直言。

　　以何九云为翰林院编修。九云字□悌，晋江人，癸未进士、庶吉士；大司空乔远子，文行俱优。王兆熊劾其从逆，冢臣曾樱疏荐之。有旨云：『九云名家子弟，有品有学；两京日期甚明，何得一概牵诋？即着湔洗冤情，速令前来供职，纂修威庙实录；不得再有托陈，不许人言再为诬蔑』。

　　上定马士英为罪辅、为逆辅。时士英欲入关，有为左袒赞成者，廷议依违。礼部尚书黄锦以为言，故定其罪为逆。

　　按太常寺卿曹学佺着有罪辅不可入关公揭，曲尽其议；故尔中止，只许其图功自赎。

　　上游巡抚吴闻礼缉获奸细一名周元章解京正法，敕守关将士毋得盘诘失时，致生奸宄。

　　给各守关兵十一月饷。

　　敕上、下游巡抚选练精兵四千以备亲征用。视兵精脆，为该抚功过。钱粮即于所属调用，不得套视。

　　召对闽县八十五岁老人周良屏于便殿，访地方利病，称旨。

　　以考选推官周之夔为翰林院编修。御批对策云：『之夔此作，毕竟是老作家，学识两到，允堪词令之选』。

　　以太常寺卿曹学佺为礼部右侍郎署翰林院事，特敕纂修威庙实录；国史总裁，专设兰台馆以处之。

　　吏部主事王兆熊亟举十义士林化熙、张纶、黄弘光、姚毓灵、梁春晖、张伯彦、姚毓震、薛滨、郑邦良、陈鸿谟等往富室大家，倡义劝输。上以国用不足，从之；并谕十人：『当体王兆熊为国真诚，超卓清品，矢慎矢公，不得一毫错负。功成日，从优议叙』。

　　赠原四川巡抚都御史邵捷春兵部左侍郎，予祭二坛，减半造葬。公字肇复，号剑津，侯官人，万历乙未进士。官吏部员外郎，清通简要。有嫉之者，出参四川行省，有功于蜀，再起四川副使。时草寇张献忠作乱，省城谋内应，公缉获奸细宗人某某，保全阖省；蜀王疏荐之，遂超转巡抚，真有镇锁北门非准不可者。适与同年督臣杨嗣昌议论不合，需索兵饷，不遗余力。公答曰：『吾兵吾饷，仅足办蜀，不堪逢迎』！遂失嗣昌意。值二邑失事，嗣昌特疏纠之。缇骑入蜀，蜀民泣拥，不与开读者一月余。复率百余人伏阙，蜀王公疏继之。公日谕百姓：『岂有王命而可以私意请者？尔辈为此，吾罪愈大矣』！乃与缇骑谋约私遁。至半路，始得开读就逮，缇骑亦怜其冤。抵京下狱，遂饮药卒。长子鸣俊上疏鸣情，遂有是命。鸣俊因而助饷银三千两。上赐以金扁曰「义冠闽臣」，复官武选郎云。谕吏部曰：『公道天地之元气，无时不流注于两间。惟在朝廷则治，在草野则乱。好恶合则安，是非分则危。朕览邵捷春抚蜀、群情号呼事节，为之怆然。虽近来饰说纷纭，究竟真假难昧。朕今兴启中兴，惟在大明公道。奏内捐助三千，并求雪父冤；虽孝子之用心，岂古今之通义？邵捷春若情真罪当，则虽百万赤金，岂可翻易一事？若实蒙冤，则朕为天地神人之主，前后百世之公道，亦朕分所当明，况近事乎？况明臣乎』云云。

　　加升吏科都给事中陈燕翼一级，以为直言者劝。时燕翼因赐旌直银牌于朱作楫，遂陈十事。上答之云：『所奏十事，国是人心，无不洞悉，真中兴第一名疏也。朕录一通，置之座右，朝夕省览。关朕躬的，朕自省察；关于文武各衙门的，着实举行。陈燕翼昌言不讳，着加升一级以劝直言者』！

　　疏曰：『臣以崇祯甲戌进士，筮仕广东程乡县。六年行取，苦乏资斧，不得抵京。不得已乃乞丐于一、二同事故人，逡巡后至，遂稽初次考期。壬午十一月，□□都门，始获先帝烈皇帝召对于德政殿。寒月霜夜，灯烛荧煌，遭遇先帝耸身案外，视臣者再、问臣者二，果脯茗酪，捧出内家；至今念言，五情空热！然犹为权力所阨，仅循次补臣工垣。时周延儒柄政，爵列恩幸，咸出其门。臣嫉其所为，自春徂冬，不肯投刺一谒其面。入垣，即极言其卖官鬻爵，并羁縻蓟督，阴脱门生范志完纵彝入口之罪，同列咋舌。闻诸阁臣：先帝日置臣疏于袖中，经不发票；其念臣至此。其得不与熊开元杖者，开元言显而臣言隐耳。然终以建言决汴不应叙功，大驳台臣黄澍之疏，票拟处分。计臣尔时在垣，不满五月。然臣虽谪，而先帝犹手臣疏，目视延儒。尔时阁臣吴牲等、冢臣郑三俊、宪臣刘宗周等咸是臣议，或有谓其慷慨陈言，亟摅忠愤者；或有谓其真孤凤之鸣，胜读出师表者。臣奉使抵家，塞胸直气，道路荣之。无何，里中缙绅之祸起，通国缩朒。臣以谏垣余气，折衷直言，几遭捃摭。今顾瞻里中，尚不免谈虎色变。是臣之直言所不敢行于臣里者，一也。

　　臣以癸未仲冬抵里。甲申之役，天地反复，岂意自全？无何，南中台省祁彪佳、李沾等交章荐臣，荷圣安皇帝起臣原官。赐臣环于七月，入朝于十一月，先后局面，判若隔世。遥想当年论澍，偶出一时意气，岂复意澍后来有借题翻身、回心皈正、抗阻王命一事？前后公案，各分两重。闻今岁举兵东下，过师池阳，搜索旧铨郑三俊不遗余力；盖三俊亦尝劾澍者。观其搜索三俊，计必不肯忘臣。言官论人，自其职掌。当年殿上之争，遂贻后来舟中之敌。亲识家族，相持为戒。是臣之直言所不敢行于朝廷者，二也。

　　陛下龙飞海甸，每事留意臣科，凡奉「该科记着并会核议」之旨者屡矣。臣虽顽钝，人非木石，宁不感奋？然其所建者，率强半臣里中人，官情如火，燥进如饴；片言弹驳，即恨深寇雠者也。犹忆赍捧之后，陛下欲核用一人，臣饷凭部议，半字未加。迩来蒙恩，得意之后，遽修前郄。扯臣殿廷，裂带批颊。臣于此举，未着片字，犹横遭侮辱若此！若真言之，祸起旋踵。是臣之直气所不敢行于朝廷者，三也。

　　然虽如是，臣窃观陛下两月来用人行政，臣未尝顷刻不忧心及之。出王游衍，未尝一刻不在陛下左右，而冀劾忠于万一也。臣犹忆宋臣苏轼之告其君曰：「陛下求治太急，听言太广，用人太骤」。臣少学于苏氏，师其忠鲠；窃不揣，亦以此言进。陛下精神意量可以囊括海内，学问文章可以灌注百王，机权驱驾可以罗络高光；所愿少进者，「重」之一字耳。中庸曰：「王天下有三重焉，其寡过矣乎」？论语曰：「君子不重则不威，学则不固」。老氏亦言：「重为轻根，静为躁君。君子终日行不离辎重，虽有荣观，燕处超然」。周易曰：「君不密则失臣，臣不密则失身，机事不密则害成。君子知微知新、知柔知刚，万夫之望」。凡若是者，言皆不贵示人以太尽，而使邪佞辈为可测也。

　　陛下抚有六合，权借闽中为汉中耳。普天推戴，悉主悉臣，何分厚薄？何论远近先后？凡为人臣斤斤道此者，为梯荣计耳；君子薄之。巨窃意此后凡拥戴与同盟等字面，虽陛下厚恩，不忘故人私语；然规格已狭，且近文士习气，不宜数出帝王口中。是臣之直言所欲效忠者，一也。

　　定清勋侯一见决策，奉驾来闽，使明朝再造、海国奠安，不受兵革，功在社稷，伊谁之力？

　　然尚余后来一步，为恢疆复仇之举，始觉竿头更进，圆满无憾。今日报功，自当稍留余地，微寓持盈保泰之意，使延世勋臣有百年亿世之量，而后气局悠长，可与带砺同久。是臣之直言所欲效忠者，二也。

　　祖宗用人，从来铨部反觉无权。一人之身，倏用倏舍、倏重倏轻，莫可凭信。夫人之材质，生下已定，非有里背旁侧，可任人那移涂改之理。今一官安顿，或至数易。果其为人择官，抑真如不得已。使营进者咸怀燥心，而抡材者转无持操。遐迩观听，仰窥圣意，直欲三、五盛王数百年中所不及措手大业，而数月了之。其搏捖规局，真可谓目空古今。然时会机缘，缓急先后，讵能一一应手？如一事未当，多益为累。是臣之直言所欲效忠者，四（四字疑误）也。

　　在昔光武起事南阳，肃宗即位灵武，虑皆于草莽中立国。惟是君臣上下，搏心戢志，专意治兵，度于他务，亦皆不暇旁及。今漫漶数时，若似皆以升官杂务，耗其专营，而于用兵吃紧时日，反坐无事。表里匪颁，物力亦为裁汰。是臣之直言所欲效忠者，五也。

　　先帝励精十七年，值彝寇交讧、中外多故，属望廷臣，鲜有当意者，于是不得已而旁求之。保举换授特用副榜等科，明经选举，几半天下。钦授破格，差拟国初。而究竟边腹行间，赐剑秉钺、俄顷骤贵之徒，迄未有半人只士，出手奇杰，如古班超、陈汤等辈，翻空绝域、塞应明诏者，而反以苦心轻信之过，为人所用。方面大耳、美髯丰下者，即为将材；舌滑唇油、走空如骛者，即为边材。金缯显列，糜费无算，言之痛心！陛下试观从古皇皇汲汲乞官营进之中，岂有真品？南阳高卧，惟恐人知；东山捉鼻，相戒不免。尚能勉强一出，差有所立。今流品混淆，搅同油面；辨析穷研，如镂空影。无已，亦惟择精良无伪、踏实硬做者，假以岁月、宽以文网，庶几积久自见成功。其纸上铺张、口中夸大者，悉不可听。是臣之直言所欲效忠者，六也。

