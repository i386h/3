<!-- { "loadSidebar": true } -->
　　令谕司礼监：『帝王御用，袍膳为先，内监乏员，辅官必备。随驾承奉官邓全着升尚衣监右少监，管理冠袍带履等事；奉御罗奇着升尚膳监右少监，管理上用生熟膳羞等事务，兼理行宫杂事，并承旨传外衙门知道』。

　　令谕司礼监：『今定行宫门外承旨传事官四员：张凤鸣、张玄度，该监再将随行忠实可用之官再定二员。并接本官四员，尽与闲散官衔。吏部议启，即日受事，勿误』。

　　太常寺少卿臣曹学佺朝见，进启一通。上目之曰：『此海内宿儒也！孤在唐国，闻名久矣。兹幸在此得见，以慰数十年景慕之意』。因赐坐、赐茶。

　　按学佺启内三款：一为福建解京钱粮，俱宜属兵饷项下，祈勿他用，恐防不继；一为礼成之后，即宜遣靖〔虏〕伯郑鸿逵抵关，相度防守进取事宜以闻；一禁戢逃兵沿途抢掠害民，似宜急谕逃将，令其识认部下之兵，收拾入伍，示以赦辜复用之意，暂纾民患。三者皆实着可行，故特隆眷顾云。

　　上传礼部：初七日入城，监国。先祭告天地、太庙、唐国宗庙，俱用太牢，陈设簠簋笾豆如礼。仍拟恭代祭文三篇，摄礼部臣刘若金照会太常寺少卿署寺事臣曹学佺撰述。陈设俱遵旨行。

　　初六日，令谕布政司速造诸神牌位，设立太庙。令谕曰：『自古忠臣孝子未备居室，宗庙为先。今孤仰瞻孝陵，不胜愤痛。既议监国于兹，必先祭祖，方敢摄政。速于该省择一公所，扁曰「行在太庙」，以备届时行礼』。

　　谨按周易云：『享于帝立庙，萃涣之义也』。此举关系不小。

　　初七日，驾入城，暂以南安伯府（即旧督府）为行宫，百官庆贺如礼。百姓焚香恭迎，欢声载道。

　　特授贡生薛瑞泰司经局正字职衔。瑞泰字幼安，侯官人，熟于掌故，大中丞鸣宇公仲子也。知上稽古右文，以家藏御览、玉海、太平广记、资治通鉴各书（计五百本有奇）疏献之，敕授此官。旋以年老不愿仕进辞，温旨答之云：『瑞泰以乔木世臣之家，敦礼义廉耻之节，在闽巍然如鲁殿灵光。所进书籍，雅体孤心。如此京职，原敦□劝，不准辞。仍候登极后，即行召对，全孤爱重老成之意』。后特简颁诏书。于福宁州回，值兵饷不足，又捐助五百金，复进翰林院五经博士，亦异数也。

　　睿制缙绅、戎攻、儒林三便览序。戎政文曰：『孤惟人君能以至公待天下，方可责人臣以无私；苞苴不入司马门，天子始得真将之用。真将得，六军之命安矣。盖文武，一刚柔也；刚柔，一动静也。譬之身，文筋而武骨也、文背而武胸也。分则体用，合则一身。文蔑武、武蔑文，亦必不能独立矣。孤故曰：文蔑武，为自蔑。盖国家之治，必文武和于上，始民兵和于下。不然，立败之道也。文之蔑武，而弊曰贿、曰凌。贿曰贤才也、凌曰节制也，皆大误也，皆太祖所必诛也。抑文之节武，宜也，非过也。然必节以廉、制以礼。廉服其猛心，礼驭其悍气也，自寻常之将言耳。若夫唐之郭、李，宋之岳、韩，我明之徐、常，今奉孤之两郑，皆大将也。将大不待节制，相大不妨专擅。不妨不待，皆能自师其心，此天地间之闲气，必有为而生也。余则必待节制而为用，令其心服，节制斯在；不然，激而决裂之，祖宗宗社危矣。目今札弁满天下，上失主权、下戕民生，奸臣之肉，其足食乎！孤真伪严而真是求；真大将，孤不难亲拜而授钺者。立见孝陵，复东南泽国，为半功；再复西北一统，报我烈庙深塡，为全功。半则以徐魏国报之，全则以郭汾阳酬之。王公豫待立功之全半，诏列甚明；惟我天下英雄，速图自奋。戎政刻布，文武吉甫，即副孤之切望，成孤中兴之烈也』。缙绅文曰：『孤惟帝王之御世也，必本祖法而出治。治不独出于帝王，必与文武之贤者共之。始于得贤将相，终于得贤百职。四海兆民，方有攸赖。民安，则华强彝服矣。然历稽世道之污隆，机握于帝王之宇量。宇量必包乎天下，始可以总统乎千官。千官当而民治，民大治而帝王安矣。帝王量狭，一统必割据；帝王量大，割据必一统。孤故曰：量，神物也，狭大之间，安危决矣，可不慎哉？量既容，始能用。彼声色货利，固帝王奔走天下之大用，而不可自溺所谓容也、量也。汉不能容，王终于霸；宋不能容，强终于弱。然必识在容中，如日月之行乎天上。不容则无天，日月何出乎？孤故曰：帝王量大，则识必高；识高，必用舍公明。又何有乎东林门户、魏党马党之纷纷哉？呜呼！三党成，遍安矣；四党成，一隅矣！自今孝陵夷践，孤心泪血千石。监国闽省，创设百司，约率众而本已，官不备以惟人。焦劳昕夜，惟贤是求。卧薪而望孝陵，尝胆以图一统。真量真识，四方共鉴。盖洪武廿四年分封唐国，祖训命名，诗曰：「嘉历协铭图」，往时未详，于今有悟。我天我祖，既预兆之，敢不孜孜敬天法祖，与我文武誓复旧疆，仰答我上帝之庥命乎？缙绅刻布，一哉王心；万国臣民，愿来协助。彝典酬功，信如皎日。语意神涵，天下亮之』。

　　命参将金锜赍捧监国赦款诏书，宣谕金、衢。

　　敕谕吏、兵二部，起大学士蒋德璟于泉州。敕曰：『今中兴伊始，朕志切亲征，密勿必得匡赞之臣，始可或从行、或分任居守燮理之重务。原任辅臣蒋德璟，简重于先帝，久饫其经纶，况学博古今，度具忠亮，着以原官起用佐理。着新授行人张廷榜星速敦聘，即来行在，与朕分劳』云。德璟以足疾辞，复答云：『卿宏才伟度，海内具瞻。朕昔奉藩，闻之国仪方广德尤悉。先帝简任既至，朕实眷倚旧臣。南京之召未起，是卿进退节全。朕虽莫当明主，坚志自信，清我庙陵；焦劳彷徨，盼卿如渴。昨虚传卿奉诏至，朕喜而不寐。随谕侍臣，不必拘套，即着速至便殿召对。既而寂杳，朕心惘然！朕望卿之切如此，乃复往还，动淹旬月。辞奏一到，大恐朕心。足恙未痊，自有体裁之法。经济名臣，坚不朕顾，朕诚薄德；还念高皇，定不准辞。十日之内，断望卿到，慰朕至怀』！  
　 
卷二

　　中外文武臣僚，恭劝登极，乃于闰六月二十七日即皇帝位于南郊。诏曰：『朕以天步多艰，皇家末造，忧劳监国，又阅月于兹矣。天下勤王之师，既以渐集；向义之心，亦以渐起；匡复之谋，亦渐有次第。朕方亲从行间，鼓舞率励，以观厥成。而文武臣僚，咸称萃涣之义，贵于立君；宠绥之方，本于天作。时哉弗可失，天定靡不胜。朕自顾缺然，未有丕绩，以仰对上帝、克慰祖宗。而临安委辔，尊攘无期，大小泛泛如河中之水，朕敢不黾勉以副众志而慰群望！朕稽载籍，汉光武闻子婴之信，以六月即位鄗南，即以是年为建元元年，诞膺天命；昭烈闻山阳之信，以四月即位汉中，即以是年为章武元年，立宗庙社稷。艰危之中，岂利大宝？亦维是兴义执言，系我臣庶之故也。以今揆古，即以是年为元年。其承天翊运定难功臣，悉以次第进爵行赏；分茅胙土，稍俟恢复，以勒勋庸。其翊运宣猷守正文臣，亦以次进级。别需表章孝秀耆宿军民人等，俱依前谕优给。行在所有山川鬼神，除淫祠外，皆遣正官精禋祭告，以示朕缵绪为天下请命之意焉』。

　　以是年为隆武元年，颁诏于八府、一州，有一十八款。时于行在午门外，宣读诏书，臣民跪听者数千人。先是五鼓，圣驾自督府移入布政司，灯烛辉煌，军容壮丽。各官咸以次入，观者如堵。平彝郑芝龙戎装骑马行于驾前，定清郑鸿逵率禁军殿其后。至司，即入行宫，百官鹄立，如闻环佩之声。寅时，上用衮冕玄服，升殿受朝贺。初行五拜二叩头礼，继又行二十四拜焉；亦海滨一旷观也。

　　改布政司为行殿，匾鼓楼门为「行在大明门」。

　　谥唐国高、曾、祖、考四代，亲上洪号。

　　以按察司为平彝侯府，都司为锦衣卫，盐运司为通政司，巡抚衙门为吏部，海道衙门为户部，提学道衙门为都察院，税课司为南察院；余各官皆租民房受事。一时创制，耳目更新。

　　改福州府为天兴府，以少卿衔摄知府事。盖以龙飞首郡比顺天、应天、承天之例，故改为天兴，从吏部主事余扬之请也。

　　七月初六日，诛清使马得厂。

　　改天兴府学为国子监。先是，辛巳飓风坏学宫，郡人马思理与诸生郑泽等谋重修；兹始落成，似有待圣天子崇祀先师，为中兴国学。郑泽等准贡入监，马思理加升一级有差。

　　设五城东、西、南、北、中巡视御史，兵马司如之。

　　旌表钱塘县知县顾咸建死节。

　　谕司经局正字薛瑞泰：搜访遗书，不论新旧批点蓝朱；至十六朝实录，尤为要典。

　　敕谕文武臣民曰：『朕今痛念祖陵，痛惜百姓。狂彝污我宗庙，害我子民，淫掠剃头，如在水火。朕今诛清使、旌忠臣外，誓择于八月十八日午时，朕亲统御营中军平彝侯郑芝龙、御营左先锋定清侯郑鸿逵，统率六师，御驾亲征。尚赖文武臣民勇效智力、谋富才能，同报祖宗，以救百姓。有功者，朕必重报，再无食言。特谕』。

　　同日发出安民告示一通，司礼监太监庞天寿传谕：『行在各用物件，惟以俭朴为本。有司官不得违旨阿奉，以害民生』！

　　敕谕：『行宫中不许备办金、银、玉各器皿，止用磁、瓦、铜、锡等件；并不许用锦绣洒线绒花帐幔、被褥，止用寻常布帛。件件俱从减省，成孤恬澹爱民至意。违者即以不忠、不敬治罪』。

　　上长斋布素，日与大臣讲求政治于便殿。复性喜书籍，搜阅不□，丙夜不休。

