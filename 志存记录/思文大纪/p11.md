<!-- { "loadSidebar": true } -->
　　敕江西辅臣杨廷麟、督臣万元吉、□臣曾应遴、陈泰来，速备兵迎驾；曰：『朕亲征暂驻建水，御营兵力未充，必俟卿等迎驾陈荩，兵宜速至湖东。朕惟待卿等兵至，方可出关，盼望甚切。卿等速与辅臣观生议行，或楚粤兵将来迎亦可，先还具奏，以慰朕心。答鲁王书、元旦敕谕，可善宣布』。

　　手敕辅臣苏观生曰：『朕以卿与楚督定兴伯何腾蛟为左右两臂，卿两人必无一毫矛盾，百事一德一心，以释朕虑，以佐中兴。两美必合，须防宵小交构，戒之记之！逆贼李自成之死，督臣确报可凭。人传李贼在于北杀鲁，虽不足信，尚待卿同督臣再有奏到，纔好告庙宣捷。定兴伯印，先发一颗与督臣，差官顺赍，恐有不到，故今另铸，托卿再赍钦承。仍有七省左右将军印信二颗，顺赍与郝永忠、张先璧恭授。再给楚督臣、抚臣、镇臣敕各一道，委其与卿并力复南昌、复南京，速遣劲兵一万来湖东迎驾。云南、贵州诏尚未颁到，卿可领去，再为顺颁。恤民库赐路费三百两、行饷三千两，卿其钦承。一切便宜，不可一毫推托；一力担当，功成重报』。

　　敕蜀督抚阁部臣王应熊善视摇黄诸寇。时应熊上疏言恢复蜀中各郡县，上答云：『卿力恢残败封疆，屡胜猖狂逆寇，用饷仅十五万，不取空城伪印为功。从前覆京弊端，赖我元臣一洗。朕志削平天下，闻此大慰于心。至献贼之残忍，手砍数十万生灵，朕实不胜痛愤。若不速救斯民，何颜对我太祖？望卿力任平贼，朕必有请立应。至于摇黄诸寇，罪原轻于献贼，卿还善用戎索，俾为我用。若能以摇平献，释过赏功，必不失信。卿以不杀止杀，图机出之仁恻，尤足嘉悦』！

　　两广总督丁魁楚辞封伯爵，上不允；曰：『朕当艰危继统，全赖闽粤合济中兴。卿有闻檄拥戴之大忠，又有迅平逆寇之巨绩。王守仁当全盛之时，无推举之事；以卿比之，功实为过。世伯之颁，卿当领受。乃奏引四咎，愈见奇勋。若不拜表擒逆，高庙神灵何倚？况朕继统半载，寸功未立；倚卿在粤，如臂护身。还宜勉奉恩纶，仍旧督理。俟朕得拜孝陵，另敕召卿入觐，誓与中兴君臣始终。言出真切，不可再辞，负朕激望至意』。

　　禁云山禅寺僧宗德聚众建醮诵诸天菩萨宝号。

　　按今上实心爱民，不欲徼福，此举视隋之舍身、唐之迎佛骨远矣。

　　诏改福京都察院署为唐王府。王初居北门，以病改今所。

　　大理寺少卿熊化疏请恢复之策，必先首定江西，且列陈关外急着。上曰：『恢复始江西，自是正着，但随机应变，亦难执定一局。其锡玺书与永宁授阎罗宋等以官职，俱已行了。至批答咨度二事，关切朕躬，深为嘉纳。条陈泛滥，希冀得官，实效罔闻，徒开幸窦，俱近日弊习，允当裁汰融化。老成沈静，无党无偏，朕所孚鉴』。

　　川陕总督樊一蘅遣官入贺，上答之云：『太祖栉沐之天下，两都督武林三误而有今日。朕勉答群请，继统危难，全赖内外臣工，洗心实做。痛祖宗多年功德在人，幸彝寇规模全是草窃。但我君臣当尽改覆辙，打起精神，实实爱民、实实治兵，人心天意，兴复可必。樊一蘅才名久着，万里投诚，亟当勉佐中兴，与云台之例云尔』。

　　广西梧州府兵火初宁，诏补所缺正印官以抚循之。

　　诏天兴府添设管铸通判一员。

　　上阅瓯宁县知县赵庾所陈政事疏，曰：『赵庾此疏言兵、言将、言饷、言战守，包括已尽，即可为今日闽疆御备之要着。下部看议着实举行，毋忽』！

　　加林宰兵部尚书衔，致仕（吏部尚书曾樱荐其年德俱懋）。

　　以□□张夫为户部侍郎，专管钱法。

　　手敕广督平粤伯丁魁楚、按臣王化澄、镇臣周仕凤：『朕因兵力未厚，致稽出关；卿等仍照前旨，募兵五千，不可为浮议疑阻，再召狼兵七千。七千之兵，俱准支销正项粮饷。三月之内，朕要见卿之兵到。仍命大将周仕凤督至御营，随驾征剿。朕亲至虔入楚，以收天下全局。卿其力赞成功焉』。

　　按今上与各督抚手敕，俱惓惓出关；其倚赖之意，蔼然言表，惜无有应之者。遂令偏安之业亦不可成，真臣负君矣。惜哉！

　　钦命新例兵将文册付平粤伯丁魁楚（一籍贯、二年貌、三武艺、四队伍保结。一移兵部，一进御览）。

　　敕两广事例银五万两付定兴伯何腾蛟，为收拾降兵取江、克京之用。

　　联络恢剿兵部尚书杨廷麟疏留粤饷，以备大兵。上以『粤饷为御急需，万不可留。但今卿剿事方殷，量留五万，凑前五万，以成剿局。速立复江省，以迓乘舆。余俟地方恢复，动支正项，并行劝输酌用』。

　　二月，户部左侍郎李长倩上言：亲征饷需，宜开加纳事例。上从允（廪生加贡，纳银一百五十两；增广加贡，纳银二百两；附学加贡，纳银三百两；青衣加贡，纳银三百五十两；社生加贡，纳银四百两）。

　　赐大学士蒋德璟乘马一疋。以其老成旧臣，纶扉倚望，两辞不允，其亦晋康侯锡马蕃庶尽曰三接之风乎！

　　镇海、平和二县乱民借题报复，聚众杀人，下游巡抚刘柱国解散之。上以：『小民果有冤情，何不申理该管衙门？乃敢横行无忌，殊干法纪！着下游巡抚臣同潮抚严行禁戢，以安地方』。

　　初九日夜，雨雹，大如拳，敲击窗门有声；闽地数十年一见。

　　益阳王私授县官，诏禁之曰：『国家敦厚懿亲，自有典制。朕复天性笃爱宗枝，王借受慈禧之命，又借勋镇方国安之推，奉迎日表奏虽来，公然用监国之宝。不知此宝授自何人？辅勋士英、国安疏王本末甚明，朕正不必显示。乃到处骚扰，妄行升授，亦为有过。复闻播害龙游，民苦不堪；又图遂昌，尤碍法纪。着地方抚按官速速止王回严，以明大义』！

　　敕平彝侯郑芝龙云：『永安关隘甚多，何可无兵扼守？所需兵册，何将为近？何将为远？还着察明，以便立限。水师船仅百只，未足捣巢，亟须即行修造。毋忽』！

　　敕行在兵部速发兵三千，应援衢州。时严州告急，三衢震动，邻督辅黄鸣俊入告，故有是举。

　　都督同知郭熺疏请粮饷器械，着行在户、工二部给发。

　　敕处州道臣董振秀将十县粮饷分给军前。以丽水、青田、缙云、平阳、景宁五县饷银，给勋臣刘孔昭养兵将；以龙泉、遂昌、松阳、□□、□□五县饷银，给督臣杨文骢养兵将。时二臣互有争执，复手敕与之曰：『师饱在饷，师克在和。与其同饷而涉于争，不如分饷而归于和。今后两臣同心协复，再勿争竞。其兵马五款三等册籍，限四十日内造进；过期不至，造报不实者，停粮记过。近闻年荒饷急，民困难支；仍将民粮分限催征，以息民力。两俱不许差人至县，辱官虐民。违者亦不许支粮，仍着该管官具疏参奏』云云。

　　按此敕洞悉官箴民隐，其策励二臣之意，蔼然可见。  
　 

卷五

　　敕都督同知施福提兵出关，以壮声势。时金衢道臣疏陈：『衢郡士民惊窜，库藏空虚。藩宗乌合之兵，盘踞于内；淳、遂鸱张之寇，蹂躏于外。如此艰危，速宜救援』云。

　　归化县复征崇祯十七年银粮，以备王师。时已行蠲免，诏禁止之。

　　青流县因主佃混争，聚众激变；县官谕散，为定租斗。诏褒之。

　　辅臣苏观生兵过将乐，居民无扰；复陈内地堤防宜密。上称善。

　　敕辅臣陈洪谧：『盘湖、董家店、百丈岭皆系要害地方，何以不全设备』？

　　衢、严报警，敕尚宝司司丞陈鼎速催兵将出关，敕印不许缴。

　　谕兵部尚书郭必昌曰：『朕自登极以来，诸臣未有催发事件者；今始于卿见之，具见慎重关切，朕心嘉悦！每日文书甚多，批览俱经朕之手眼方行。此后卿部凡有要紧本章，即于封上搭一红签，上书六字曰「要本乞速批行」，应即先批发；以后卿即记着』。

　　江楚都督汪硕画上言：『逃兵肆掠，无官安缉，深为可忧。致与地方奸棍勾奴通路，贻害尤非小可』。上深然之，敕该部速行文严饬。

　　兵部尚书朱大典辞阁衔，不许。大典拥重兵于金华，与国安势不相下。上敕其协心和气，共济时艰。兹赍和本至，乃加阁衔，大典疏辞。上谕之曰：『卿忠诚干济，劳苦功高；在辅臣振飞固有同心，而朕心实切眷倚。宜祗承明命，以慰朕远怀』。

　　兵部尚书朱大典疏荐使臣兵科给事中刘中藻『思苦虑深，学纯力定』。上召对，称旨。

　　敕谕枢臣郭维经，速催蔡鼎、凌超即来候对。

　　松江捷书至，赐督臣荆本彻、镇臣黄斌卿、张名振各银二十四两、表里四端，以示劝激；余将帅各升级有差。

　　十四夜，福州开元寺失火，延烧灵源阁居民百余家。

　　议以荒芜田地听民间开垦，三年后始升科充饷。上以为然，令抚按行各属通知。命户科给事中李日炜督催汀、邵、惠、潮四府粮饷；其借助过者，准作三年预征。

　　三月，施福、林顺兵到建阳。

　　命平彝侯郑芝龙专理水师，户、工二部事务有相关者听其兼理。

　　革郑彩职，令平彝侯追缴永胜伯印、征□大将军印、黄钺剑并各敕书。

　　许小民被清强迫者竖义民旗，自为别白。一时网中难觅，以蓝、白布裹头，兵将不得擅杀。有能杀寇归降者，一如诏格。

　　敕肃虏伯黄斌卿：『卿孤兵久处舟山，援饷不继，朕每以为念。今得张名振资助万金，克复苏松，可望其大焉。鸟铳、火药、硝磺、鎗刀、铅弹等项，一并给发』。

　　平彝侯郑芝龙进浙直水陆地图，上曰：『观图备悉奇正之着，五路并出，与合太湖义兵为策应，使西兴将士为我出力，俱是全着急务。卿其速规进取，毋但仅托条陈』！

　　禁将官胡来贡官兵打粮焚劫。

　　敕惠潮巡抚刘柱国：『加意绸缪二府，以为中兴根本；惠州更宜消弭于蚤』。

　　揭重熙兵扼龙斗铺，□□□□□出关，上嘉纳之。

　　汀州多寇虏，李言愿捐家起义，扈驾西征。上谕其招募，先靖本里为要。

　　敕国姓成功：『招致郑彩逃兵，毋得令其惊扰地方百姓』。

　　沙县山寇李昌元等拥众千人，兼以不轨之众，声势浩大；上令兵部立行调兵扑灭之，后旋就抚。

　　永安寇警频闻，定清侯郑鸿逵刀疾剿援，上嘉纳之。又敕：『仙霞一带为卿汛守要地，尤须严行毖饬，毋徒委曾德扼防』。

　　掣回汛守分水关副将林顺兵赴邵武，协同郭熺、陈秀驱贼图功：令择能者交代，不可疏虞失守。

