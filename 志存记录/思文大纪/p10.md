<!-- { "loadSidebar": true } -->
　　封广东总督丁魁楚平粤伯，准与世袭，颁给铁券。时靖江王僭妄自立，不奉正朔，复任用幸臣顾奕、吴之琮、杨国威、张龙翼等羽翼肆行。魁楚用计擒获，并顾奕等送至行在；又复照护宗室，赈贫雪冤。诏褒异之曰：『卿调度兵将，悉合机宜，成功甚速，朕心喜悦，立颁殊赏。靖庶悖逆，自有祖宗法在，非朕得私。亨甄册命冕服赍送维难，已命制铸，遣广西试臣陈天定、林明兴带差行礼颁行了。土司赦罪加恩，胁从文武，一概宽宥，及雪济残虐宗民，俱照前旨行。其从逆顾奕等，俟解到正法。惠、潮寇警，已着唐显悦同地方官收剿，与卿共夹攻之，以收底定之功』。

　　赐闯贼党郝摇旗名曰「永忠」。时闯贼李自成为清所迫，走居鄂地；风霾警之，又遁入九宫山。余党十万悉为伏兵所诛，自成自刎。湖广总督何腾蛟疏闻，以摇旗有指视之功，故特以「永忠」之名赐之，俾知犯上者必正天诛云。

　　擒伪官假兵李养心等一十八名审明正法。

　　诏宽魏〔党〕一案，复媚□宋祯汉原官。诏曰：『媚□一案，止因议论偏苛，遂致人心不服，酿成党局。一年两陷京都，莫不祸根于此。朕今继统中兴，一洗从前陋习。东林陷误北京，魏党陷误南京，厥罪惟均（疑有阙文）。乃官赐祭一坛。此后真正魏党，亦与一概涤宽；但责后效，不计已往。盖中兴之时事，臣民悔过，且与维新；况轻于此者乎？廷臣各宜以朕之心为心，勿再酿激黄澍等鼓煽左变之大害。朕度如天，诸臣钦信』云云。

　　诏加福建乡试举人十名，以为中兴新恩；流寓亦准酌量增加。时上锐意文事，欲是年首开乡试。平彝侯郑芝龙以兵兴过费，宾兴之典宜少暂停，语甚剀切。上不从。以『乡试不宜改期失信，且文事、武备原是一体』云云。

　　翰林院编修周之夔乞监军讨贼，报国自效。上初不允，以儒臣自有专职，诏诰方资撰述，岂得复事戎行？然亦足见其忠壮，后乃加兵科职衔。

　　允雷廉参将郑芝虎开采杨苗地方沙金，不得生事骚扰，反滋民害。

　　催陈秀兵一千名督发前来，不可在汀就近调发；并漳州召募一千名员，着平彝侯郑芝龙催齐速至。朕专待二处兵到，便可出关云云。

　　召平彝侯郑芝龙至行在面议军务，曰：『朕亲征剿清，实欲恢疆觐祖，义不容缓。至于固守关隘，动出完全，乃宗社大计。已有旨召卿，亟望即到，以慰悬伫』。

　　谕定清侯郑鸿逵：『卿所统兵出关已久，何云「赴关防剿」？以后塘报，还开明于某地方接到，庶朝廷便于策应。若清之声东击西，狡情已自可见，卿宜着意料理』。

　　敕永胜伯郑彩策励将士，以收榆效。时彩已失律败师，又思以乡勇借题，上疏言发银二千六百两，分给联络义师，以俾守御。上以此固是应急一着，但乡勇只可借声援，其冲锋对敌还须官兵云云。复敕彩『开造现在兵数册，并分首从冲锋四等，以便给饷。还着策励图功，固守关隘。果建恢疆之绩，自还世袭之封。赏罚人主之大权；朕方痛自刻责，至公无私，并罚内外诸臣，岂为卿一人而行其法耶』？时彩已奉削去世袭之旨，故云。

　　差兵部试主事汪沐日到衢州，联络官绅士民，堵御清□，以待王师；曰：『朕跸临建水，指日出关，以恢复杭、徽为急着。汪沐日文而能武，为辅臣德璟所保荐，自有良筹。到（下疑有缺）』。

　　敕两浙抚按：『朕用兵方亟，辽饷自难遽蠲，着照旧征收；但不得别立加派名色，致累穷民』。

　　敕江西抚臣刘广胤、兵科都给事中曾应遴招抚闯寇。时闯寇四散，待抚日久，朝廷议论不一，应遴以为言，故敕广胤同应遴公细商酌，加意料理，以资剿堵。『务要操纵得宜，俾一意投诚，实为我用。若克复南昌之功，业有世封之命。朕信如日，必不食言』。

　　敕益阳王速还严州。时因彝警，益阳王仓卒至衢，并未奏启；故敕其速还，以明恭顺。

　　擢原兵部主事李蘧为金衢巡抚，墨衰从戎。时李蘧疏陈衢地显患，并恳辞就职。上以为：『巡抚之擢，出朕钦定，不许再辞；着即墨衰供职，以消除虏氛』。又谕之曰：『三衢为入闽咽喉要地，岂堪显患隐忧，丛集于内？且时遇至艰，更得好官为急，安得县职妄用吏员？总之，今时之官，必仁以恤民、智以养兵、勇以御敌、刚以不挠，始为合格。李蘧素饶干济，方今倚任甚隆；衢为要地，抚为重臣，还着加意担当，安民治兵，以俟六飞□至，面谕方略』。

　　复旧辅臣张居正原荫锦衣卫指挥世袭。

　　太常寺少卿杨鼎和改署铨司，陈六议：一曰端本源、二曰慎名器、三曰重守令、四曰行久任、五曰专咨访、六曰严部覆。上嘉纳之。

　　谕定清侯郑鸿逵曰：『逆兵狡诈多端，恨我战守无当。始则境内坐縻，今复信讹撤转。不但天下何观，抑且万世遗耻。自古唇齿之喻，未有不能守于关外而能守于关内者。还着用将选兵，出守江山，并令郭朶速到。领兵将官林壮猷速同陈鼎于关上会同辅臣振飞等确议遣发，严保江山，联援金、衢。然后督守关隘，又不可阻急报而隔远臣』。

　　降郑鸿逵一级，改太师为少师。时因黄克辉败绩，故有是命。

　　辅臣路振飞荫一子锦衣卫五千户世袭。振飞抚淮时，逆寇交讧，振飞有保淮之功，万民交颂之。上过淮，得于目见，且有旧德，故特隆宠命以示非私也。

　　犒镇臣刘承胤所领兵将，并表里白金赐之。手敕云：『屡得卿奏，深嘉忠功。朕今亲征，暂跸建水。特着奉陵辅臣颁银一百两、表里四疋，并交虔州桥税一千两，犒卿兵将。道远赍之不易，至可领也。朕答鲁王书并元旦敕谕，善为宣示；及云贵恩诏，委卿代颁。一面迎驾、一面力复江京，彝典具于明诏，朕不食言。特谕』。

　　锦衣卫承旨张鸣凤疏荐禁旅都司佥事加三级胡上琛「文武兼优，江右之役，请与偕行」；上允之。

　　手谕楚督定兴伯何腾蛟，赐赍甚厚。敕曰：『国运中微，朕勉继统；云龙风虎，舍卿其谁？今朕亲征，暂驻建水。先遣辅臣苏观生瞻奉山陵、宣安兵将，与乡同心，先复江省、继靖南京，并抚镇刘承胤等，复江省者世封伯、复南京者世封公、复北京者封真王，具如明诏，卿其勉之。先遣精甲一万，迎朕湖东，恤民库发朕膳银二百两、表里八疋，辅臣顺赍，至可领也。发银二千两犒师，标兵各将，路遥莫致，姑准于虔州桥税速速发行。盼卿功成，与卿今年金陵握手，勖之亮之！特谕』。又谕云：『楚粤云贵近有异闻，卿可以援天无二日之义，以全朕骨肉之情，尤所殷望』 

　　新擢科臣吴闻礼为上游巡抚都御史，准于衔上加「便宜行事」四字，以重事权。

　　提学御史毛协恭缴进同乡各臣书疏，上读毕感痛，云：『江南士绅，无人不洒涕思明，枕戈待举。朕必亲提黄钺，张皇六师，以慰臣民之望。大小文武，当时时刻励尔志，毋狃偏安』！

　　建宁知府周维新疏言：『王师至止，建民输将甚苦，不堪复应他求』！上许之。

　　降巡视中城御史沈佺期一级，以戒凌躁。时闽、侯二县知县刘霖懋、朱铳■〈金筒〉调繁未久，佺期疏荐之，上以：『赏罚本于人主至公，抑竞奖恬，御世大道。霖懋、铳■〈金筒〉虽有薄劳，岂可以县署为传舍？为二臣陈请者，皆是情面贿赂之饰习，亦是以竞引竞之恶趋。薄以降级示惩；如再有欺饰，定行重处』云。

　　召刑部侍郎刘若金至御营，专领刑部事兼管左副都御史，即来赐对供职。

　　刑部总务司员外郑逢芳报解施■〈火豦〉之赃银一千零三十余两，着恤民库察收。

　　按施■〈火豦〉之狱以逢芳成，而施■〈火豦〉之赃亦责逢芳完，七千而始解一千。后来之追比，当必有波及无辜者矣。

　　命辅臣撰御榜，沿途张挂，禁官兵扰害民生。时刑科给事中胡显极言：宁绍官兵沿途骚扰，民不聊生，急宜禁止。上以：『朕决计亲征，先救现在之民，欲杀害民之寇，岂有擅兵无纪，成此惨伤？兵额不由于天子、兵数不报于本部、兵饷不由于司农，人善自纵而惮拘简，致民尽自毙，祸及国家。江北各镇，近鉴甚明，知不可改。今亲戎在途，第一痛心此事。除前不究外，今先着御营兵部行文该抚按严行榜示，有犯必惩，继以御榜张挂，以救民生。江上将士还勉效忠义，迅图灭彝，副朕除暴救民至意』。

　　敕下游巡按御史高允兹：『于汀州府属练土著兵三千，以补客兵原数，务期有勇知方，会同该抚募练有绪，即行回奏』云云。

　　免汀州府属借助有差。时汀州伤残已甚，寇盗日滋，连年用兵，瘠薄可念；又欲行借助之法。下游按臣高允兹以为言，故武平准全免，长汀、青流、归化准免其半，上杭、永定、宁化、连城准宽至三月，以示优恤。

　　敕加永定知县徐可久户部主事衔，遇要紧道缺推用；以其新任地方，即能奋勇定变，足见伟略也。永定在万山中，原割自上杭一隅之地，兵饷两乏。可久自荡平虔寇后，多方抚绥，革去从前陋习，开布血诚。以五里弹丸之地，劝谕输助银五千二百两有奇，又为地方除切要六款，故屡邀温旨云云。

　　封琳渼为陈世子。琳渼，今上胞侄，追封邓王聿■〈金〈艹丙〉〉长子，生于崇祯四年。六岁时，即遇今上蒙难，相别已久；其父王已殉节于南阳，谥曰愍，即曰陈愍王。令御营具册宝冠服，临期传制，以展亲亲之义；随令随征，尽侍膳问安之礼。且令中书官与世子作讲读，导以礼仪。

　　谕督剿蜀寇兵部尚书王应熊：『辅臣密勿重任，出总军旅，原非常之艰难，托非常之亲信。当使万里之外，宛如咫尺纶扉。朕以臣民拥戴，继统危微，倚卿元老，如身有臂。祖宗疆宇，凡有未复，即朕躬之有罪，亦耆辅之深羞。朕或用人行政之不善，卿当有闻即告。况四川为卿之桑梓、朕之版图，大小文武举用，自然一以委卿；一切军民机务，即假卿便宜』。

　　四川督师王应熊疏陈西南形势，上手敕答云：『览卿奏，详陈兴复次第、天下形势，朕意豁然，深嘉卿硕画。朕自惭虚薄，何能负荷多难？但稍秉仁孝之性，切励除雪之诚；一誓清孝陵，二誓葬烈庙，三誓迎圣安。半载恨无寸功，亲征暂跸建水。天以元老留辅朕躬，将以中兴全功托卿，岂但西南倚赖？饷济维艰，朕必从长力行接措；朝廷时切兵行粮从之筹，卿亦预申老师匮财之戒。上下交警，不日成功矣。切望切望』！

　　改堵胤锡为副都御史，巡抚湖广；赐以膳银百两、表里四端。手敕褒誉，并谕以陈可立、缪举速为匡正之，以明天无二日之义。

