<!-- { "loadSidebar": true } -->
　　御书自叙云：『朕始祖唐定王，高皇帝二十二子，母李贤妃出。洪武三十四年受封，永乐六年之国。传子靖王，早逝，无嗣，弟继为宪王。王长子悼简世子早薨，次夭，第三子舞阳王习封为庄王。王子成王以颖昌王进封，世子袭王，无子，二弟浙阳王亦绝，三弟文城恭靖王长子入继为敬王，追封恭靖为唐恭王。王继统三十余年，寿七十一岁，蒙世庙存问。子顺王。顺王子端王。端王子追封裕王。裕王，万历二十二年封世子有云神拥送之兆，后有遍身麟锦之祥。祖不悦，而生祖之母为曾祖母魏，悦之。八岁延师，仅辨句读。十二岁，曾祖母薨，祖即将朕与父入禁，篝佛灯，日夜苦读。禁十六年，朕二十八岁，尚未报生焉。崇祯二年二月，父为叔鸩，朕誓报仇。赖有司之持公，天启心于祖考，请于烈庙，奉敕准封。本年十二月十二日，祖考亦薨，朕乃奉藩。五年六月初二日，受封。九年六月初一日，请觐。七月初一日，报仇。二十日，请勤王。八月初一日，起行。十一日，见部咨，寇梗回国。十一月二十一日，奉降迁之命，责朕以越关擅毙。十年三月二十二日，到凤阳高墙。五月，大病，中宫割股。十二年，朱大典请宥。十四年，韩赞周请宥。十六年，路振飞请宥更切。十七年二月十三日，奉旨该部即与议覆，而有三月十九日之事，不及全受先帝之恩矣。痛哉！今朕四十四岁，共分四节：一节二十八岁，为家难；二节自二十八岁十二月至三十五岁，为治国；九年十一月奉谴，三十六岁至四十三岁八月，皆高墙囚禁八年事，为三节；四节则上年至今年事也』。

　　礼部尚书翰林院学士黄道周至自衢州，上欢然。即日召对便殿，谈恢复事宜称旨，誉之曰：『真朕中兴名相也』！随即拜大学士，入阁赞助机务。

　　永定土寇王叔光、王中庆、王凤来窃发。时因南京国变，劣生叔光等遂集亡命数千，往攻大浦等县，回屯锦风窖地方，去城三十里而阵。又闻武平失守，势益鸱张。知县徐可久练乡勇，严保甲，用间设奇，直捣其巢，擒斩二百。余党解散，叔光仅以身免。

　　汀州大旱，斗米三钱。

　　敕下阁部大臣及府州县各官属：凡有「清」字，俱去其点，概用「青」字。以清国号大清，上不特恶其人，亦且不欲见其字；雪耻复仇之意，于兹可见。

　　广东大浦县流贼万人围攻永定县七日，以知县徐可久有备，乃引去。

　　敕禁各关兵将，毋得放逆辅马士英入关。士英在金陵，卖官纳贿，颠倒贤奸，三尺童子咸唾骂。清至金陵，奉圣安驾同行。势逼不能顾，弃之。又奉慈禧太后之杭。杭人不相容，势逼又弃去。独拥辎重，与部下将士数千奔逃各处，方国安、朱大典咸数其误国之罪而驱逐之。闻今上即位闽海，又谋入关。平彝侯郑芝龙素与士英善，以其不即降清而亟亟求太祖子孙而立之，一念可嘉。上下其议于庙堂，议云：『士英蠹国偾师，祸延宗社；擅权纳贿，怨结生灵。眷私兵以致寇，为凶暴于国门；拥天子以出居，遂卖君于中道。繇昔言之：误我圣安皇帝、误我慈禧太后，蒙尘播迁，罪在天下，当为天下之所共诛；繇今言之：不奉隆武之朔、不请藁街之辜，矫虔狠戾，罪在兴朝，当为兴朝之所共讨。今江右有马兵、象兵，皆云滇南遗孽；湖东有惠登相、金声桓，亦旧与奸辅关通。士英若能图功自赎，以黔人收滇兵，为功甚易；以马兵收众贼，奏效非难。倘有桑榆之勋，略宽衔橛之路，亦诸臣所以曲体天心、弘开法网者也』。上以为然，故行文于各关，凛奉确遵。

　　以李世奇为左春坊左庶子、赖垓为右春坊右庶子，俱兼翰林院侍讲。

　　十二日，召对永胜伯郑彩于便殿。

　　以唐王某为监国、邓王某为协守。改都察院为唐王府、察院为邓王府。

　　命工部造御前令箭三十枝，备亲征用。

　　亲征驾出芋江，以父老遮道恳留，不得已复返乘舆。议者咸谓国家之失，在此一着。盖江、浙二省仰望王师，急如拯溺救焚。迟出关一日，则人心〔早〕一日瓦解。惜哉！

　　特设储贤馆，以苏观生为翰林院学士，专理其事。皇上求贤若渴之念，始见于此。虽馆中考课无虚日，而碔砆似玉、鱼目混珠，所收者多羊质虎皮。可慨也！

　　杀贪酷浦城知县施■〈火豦〉（中有罗织之故，兼以问官挟隙，遂至极刑，或有冤之者）。

　　以副总兵施福守崇安关。

　　十九日，广寇攻破武平。时城南西街犹在演戏，有奸细打口号三声，贼遂攻入。百姓自相践踏而死者，不计其数。

　　江西广信府永丰县原任大理寺左少卿詹兆恒、上饶县原任广西南宁府知府杨闻中上贺表推戴，温旨答之。

　　二十二日，以大学士黄道周联络江西，救徽援衢。

　　按辅臣海内人望，众所皈依；清节忠猷，天下无两。当其抗疏责杨嗣昌时，已挟两间正气，惜朝廷未大用之。兹虽有推戴之功，宵小用权，议论多舛，未能一日身安庙堂之上。适江西义旅向应，故有是命。虽所以重之，实思所以去之也。辅臣慨然自任，曰：『立君以救民，吾之素志如是。今皇上亲征在即，分道而进，灭奴复仇，机会难失。我为大臣，宁惜以身先之！庶人心有知，不至泄泄也』。当时兵饷缺乏，仅办一月之粮而往；欲藉辅臣重望，鼓舞天下有心豪杰。识者早知时势之难，一出必不复返矣。

　　加鸿胪寺序班赵士超兵部职方司主事，赴黄辅臣军前监纪。士超字玄卿，闽县人。祖荣，正统初荐授中书。英宗北狩，两使沙漠，历任工部尚书；复以讨曹贼功，荫一子世袭，实世怀忠义之心者。士超虽为诸生，夙有才干；辅臣一见，深相器重，故特疏荐之。士超见兵饷寡少，遂倾余橐得千金，募壮士百余人偕行。其父璧，官防海参戎，极力赞成，不违其志，亦足嘉也。

　　八月初一日，命工部所颁元殿乐器，如式造用，限十五日完奏。工部尚书郑瑄上言：『乐器繁多，钱粮缺乏，闽南匠拙，难以猝办；乞照册立亲征仪仗三分之内，酌用其一，以仰体皇上撙节德意』。敕从之。

　　初二日，天坛斋宫享殿，择吉上梁。

　　初四日，颁新刻皇明祖训及御制登极、亲征、监国三诏于各郡王镇国将军以上，赐白金千两。

　　初五日，令天兴府铸户部十三司印信。重铸福建等处承宣布政使司之印；原重七十七两，该司职专钱粮，印务繁多，篆文用久，朦糊失真，故命礼部重铸，多一两四钱五分。

　　初六日，命中书颁敕书一道、旗牌八面于前军都督府左都督郑芝豹。

　　命礼部颁祖训五十七本于内阁六部科道诸臣工，务令熟记遵行，俾圣谟远播遐迩，再新一统河山，始不负朕恭刻祖训之至意。

　　按大学士林欲楫等谢表有云：『圣祖开天，方策轶鼎彝之重；神孙继统，羹墙凭琰琬之垂。用孝作忠，昭哉嗣服；以守作创，允矣中兴。恭惟皇帝陛下，天符握赤，圣略凝玄。炼五色石而补鳌巅，白水启宛城之驾；起半壁天以息龙火，黄衣耀闽海之祥。世统上缵高皇，并道统亦同一揆；治法远绍开代，即心法可以万年。刻成祖训一书，遍赐臣工百职，或治内、或制外，篇篇蕊笈琅函；若纬武、若经文，字字禹图轩鼎。宣威布德，自宫禁以逮彝蛮；杜渐防微，由藩封而及政府。煌煌大册，晔晔宏谟。九重方且率祖以攸行，多士亦用秉文而觌德。此真凝兴朝之永命，而肇一统之洪庥者也。臣等念切宪章，身惭文献。图呈金镜，欲勒贞观政要之编；名企玉书，窃陋汾水大风之制。伏愿圣不自圣，新又日新。因时制宜，声为律而身为度；德意忘象，口成文而笔成书。则训行且遍臣民，而显承益光谟烈矣』云云。

　　敕锦衣卫堂上官：『国家新创，禁门启闭，一以更定漏尽为期。朝日，大臣许带三人、小臣许带一人，其直科抄疏诸臣许各带十人。钟鸣之时，俱于午门外伺候。如有青衣小帽杂于班联之后，或借用僭戴冠帽者，即行拏究。各官护短争执者并究。各官应带牙牌，工部察究』。

　　敕工部修理殿后垣墙低缺处，以肃清禁地。

　　赐靖〔虏〕伯黄蜚银印。时浙江塘报：蜚在湖州，屡破逆寇，故以五军府印未合式，即改造赐之，文曰：「靖〔虏〕伯印」。

　　发恤民库银三百两。再铸随征六部都察院印七颗，着中书分颁，换回旧印。

　　初八日，丁祭。先期命太常寺卿曹学佺诣文庙供办陈设各项事宜，恭进祝版，侯填御名。至期，遣大学士行礼。

　　通政司左通政周汝玑恭进二祖圣容暨勋臣文人真像。温旨答之。

　　初九日，礼部请例应致祭于大社大稷，异坛同墠。大社以后土句龙氏配，大稷以后稷氏配。太常寺恭进祝版，亲填御名。祝文曰：『嗣天子某敢昭告于大社之神、大稷之神：惟神赞辅皇祗，发生嘉榖，粒我蒸民，万世永赖。时当仲秋，礼严报谢。谨以玉帛牲牷粢盛庶品，备兹瘗祭，以后土句龙氏、后稷配，神其尚飨』！一乐章：迎神广和之曲：『予维土榖兮造化功，为民主命兮当报崇。民歌且舞兮朝雍雍，备筵率职兮候迓迎。想神之来兮祥风生，钦当稽首兮拜年丰』。初献寿和之曲：『氤氲气和兮物远蒙，民之立命兮荷荫功。予将玉帛兮献微衷，初辞醴荐兮民福洪』。亚献豫和之曲：『予今乐舞兮再捧觞，愿神昭格兮军民康。思必穆穆兮灵洋洋，感恩厚兮拜祥光』。终献熙和之曲：『粗陈微礼兮神喜将，琅然丝竹兮乐舞禓。愿祥普降兮遐迩方，臣民率土兮尽安康』。送神安和之曲：『氤氲氤氲兮祥光张，龙车凤辇兮驾飞扬。遥瞻稽首兮去何方，民福留兮时雨旸』。望瘗时和之曲：『捧肴羞兮诣瘗方，鸣銮率舞兮声铿锵。思神纳兮民福昂，予今稽首兮谢恩光』。时以大雨故，只具翼善冠服，宫中遥拜。命定清侯郑鸿逵恭行摄代于外。

　　太常寺奉圣谕于宫门设鼓，一如遇祭期，鸣鼓三通，以示诸臣齐集排班。

　　钦天监恭择十八日丁酉，与圣诞「壬寅、乙巳、丙申、丙申」丁与巳合，乙、丙、丁相会为日、月、星三奇照耀大明之象，允宜圣驾亲征，大张九伐。

　　着礼科给事中陈履贞去郊外，亲迎平彝侯郑芝龙，问其途中劳苦；准休沐一日，即来勤政殿召对。

　　命礼部造「承旨发行科部」条记一颗，与锦衣卫正千户世加一级承旨房办事张鸣凤。盖以发本承旨，慎密所宜，木记原不足用也。

　　以兵部右侍郎唐显悦协理戎政，给以敕谕关防。

　　钦天监奏进隆武新历，敕下礼部速刻颁行。旧例以二月进历，十月颁朔。

