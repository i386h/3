<!-- { "loadSidebar": true } -->
　　广西乡试，取中六十六名；加以宗主二名、流寓二名。

　　发银四十两，着太医院徐淑卿、胡兆龙、朱士选、王大华各任东、西、南、北四门城内外施药。

　　敕台臣艾南英将其生平著作刊刻成帙者进览。

　　敕内臣邓全到天兴，催抚臣刘中藻速往温州到任，并为金华声援。时闻温州警报，并婺警猝至，皆有自相戕害之状。

　　命国姓成功亲到漳、泉精募兵将，立助恢复。期限二十日，即来复命。诸将仍用心守关，务令一骑不入，毡裘寒胆，不负朕股肱待诸将至意。

　　封建宗藩各官准穿锦绣三日，遵常例也。

　　以都督杨耿总督水师，调守仙霞关曾德还京补之。上游巡按御史尹民兴劾德淫纵多端，上谓德「有则速改，无宜加勉可也』。

　　敕勋臣刘孔昭严禁所部毋犯瓯土，以着臣节。仍敕福宁道臣王芋发陆兵一千，出温州应援。

　　封方元科为定胡伯。时钱塘沿江战功，惟元科为能用命；并发手敕，以示优异。

　　水师议成，以吏部朱永佑、赵玉成兼户、兵二科给事中，在周鹤芝、李一根、林习山军中联络措饷；改推官徐孚远为兵科给事中、编修周之夔兼兵科给事中，监督联络渔船，共襄恢剿。

　　福清知县赵士元剿御土寇有功，上命吏部优叙之。

　　贼杀马江渡船三十余人并犯弁李镇邦等，上敕府县官严行缉获。

　　兵部侍郎郭必昌疏陈「福京宫工告成」。上曰：『宫工告成虽非朕意，朕今驱驰戎伍，何暇安居？惟平彝侯劳自当旌。每岁再增禄米五百石，仍荫一子锦衣卫千户世袭；杨耿准特进勋阶』。

　　上曰：『天下之坏，不坏于敌而坏于兵，不坏于兵而坏于官，殊可痛！浙中无所事事之官，逍遥于家，驿骚于途，畏缩不进。渔猎佃民的，通着抚按详行清察，即日撤回，务期（下缺）』。

　　总制郭维经疏陈「搜括以济急需」，中云『宁化官地二处，可易一千五百金』。上曰：『此亦权宜之术』。从之。

　　上谕兵部主事毛元策曰：『顾锡畴、荆本彻二臣俱戕于非命，诸臣当以为鉴。目下水师迅发，正欲急复江南，元策可益自励』。

　　敕抚臣吴闻礼严防松溪一带地方。

　　赣州捷至，云清兵焚毁南北二门，架云梯数十、竹圈数百；我兵矢石迸发，清遂闻风惊遁，巩固虔疆。上命察叙有功官兵，以鼓行间锐气。

　　升湖广监军道臣章旷为都察院右佥都御史，提督军务，恢抚湖北地方。时清兵以数万众眈视楚疆，李赤心等尚怯不前，旷独能领督辅兵，血战于新墙鼓家岭等处，先后斩敌六百八十级，杀伤溺水者无算，所获马炮器械更多。督辅何腾蛟疏闻，故有是命。

　　准发各处提塘条记，一切奉旨，全抄行。

　　着吏部郎中兼御史王兆熊至浦城，通判李如梅至松溪、政和，夏南熏至建阳，奉旨招商疏通米船，严禁埠头歇家把持船只及官兵擅拏米船等弊。

　　升严起恒户部添注侍郎，总理湖广钱法；改刘明遇为工部主事，管湖广钱法道事务，同督辅虚心商酌。铜粹工坚，可藉长久，有益于国，无害于民。

　　上御西便殿，沐浴斋戒，祈祷雨泽，每日三次。敕文武官各积诚虔礼，不得视为虚文。府城内外，暂禁屠沽。

　　廷试续到贡生一百零五名，拟进呈二卷，敕授兵部试主事。

　　延平府旱疫，大学士何吾驺、路振飞等各陈不职，上温旨答之。

　　以郭维经总理南直、江、浙、闽、楚、两粤恢剿事务，改铸敕印，同兵部侍郎刘士桢督兵入虔。

　　以少詹朱天麟教习萃士。

　　平彝侯郑芝龙议借倭兵以图恢复，上许之。以黄征明为正使，给一品服色，升枢□职衔，荣其行也。

　　督辅苏观生兵至南安，师徒溃散，援兵不至。疏入，上敕总制臣郭维经趋虔救之，并云：『督臣万元吉固守赣城，自可无虞』。

　　议以副总兵江振曦兄弟防守白杨、黄竹二隘，上从之。每年费饷五千四百两，半取给于瑞粮正额、半取给于瑞富户家。

　　给左右中前后冲锋营总兵官旗牌。

　　敕兵部主事常人龙往制臣李蘧处监纪军务，务令速到衢州，不至虚糜岁月。

　　敕吏部：『学官教导，关系匪轻。凡入资叙劳，有授国子监学正、博士等官，各于本衔添一试字，不许任学博之事。至门斗之役，必用良民预充。士子之犯，不用率行拘辱，通行申饬』。

　　命铨宪臣张肯堂回福京弹压，恐场事人众嚣杂，有生异变；撤棘后即赴行在任用。

　　起用大学士黄士俊、陈子壮于田间。

　　先臣康太和准谥「文介」。

　　敕上湖巡抚吴闻礼，将恤民通驿事议妥具奏。时崇安、建阳、松溪、政和、浦城五城，皆为孔道；且浦城素无驿站，近日往来之繁，尤倍于崇安。有议复驿路工食，故有是敕。

　　广东巡按御史王化澄疏陈「募兵一万四千八百零七名」。上谕之曰：『凡遇加派钱粮，朕如芒刺在背。所赖督按臣以朕之心为心，以民之命为命。有如增兵一万四千八百零七名，除盐饷赋役外，尚用饷银十五万二千三百零，皆概举成数而言，未尝就中撙节爱惜。即如东粤守兵，各路合算，将及十万，皆食存留之饷，与岁解额饷无干。各府各卫兵数无多，还当各路严察，以缺兵之饷供新兵之用，得一分纾民一分。有如盐税一项，廷臣请另通行，岁可添饷一、二十万。朝廷恐与旧商有碍，未遂举行。督按臣当与饷部臣梁应奇互相商榷，务俾新商、旧商两便，资所增益以养新兵。又加杂税一项，另与奏明征收，绝不许豪猾渔猎肆焰。两粤各府关税加饷五万两，盐税暂议加饷五万两。俟四方平定，自有蠲减，以酬父老子弟』。

　　巡关御史郑为虹叱责平彝标下将官陈俊、邹太争夺船只，芝龙密诉于上。上曰：『干戈宁谧，全藉文武和衷。为虹叱责，亦是代卿约束，卿幸勿芥蒂。应以王臣王事视为一体，等于同舟，尤所殷望』！

　　平彝侯郑芝龙特疏荐异人薛通载，赐名为「广济禅师」，令其征兵海外。

　　敕吏部尚书曾樱：『速催傅振铎到任受事。宁化现有寇警，迎驾师先令驻扎该地方，不必拘定夏秋冬春，以人就地，还当以地择人』。

　　升陈履贞为吏科右给事中。

　　首辅何吾驺疏荐曹勋、祁熊佳、严似祖有纂修之才。时起勋为行在吏部右侍郎兼翰林院侍读学士，协理詹事府事，熊佳、似祖为右春坊左中允兼翰林侍读。

　　衢州知府伍经正不奉鲁藩，上以其义凛一尊、秉节不贰，再与实加一级示劝。

　　敕通政司文武各官：『一本只许说一事，毋得支蔓牵扯，不便批行，以后申饬』。

　　加赠张继荣为右都督，谥曰「武襄」，以旌真忠。

　　敕定南巡守二道臣：『准各募兵丁二百名，以资防御』。

　　改兵部主事李鲁为兵部职方司，给与敕书、关防，令其屯练乡勇。盖以汀人虑汀事，自无不周也。并敕于华玉：『留汀之兵，分守诸关隘。汀之四隅，守兵乡兵互为主辅。有则申饬，无则增添。其乡勇粢粮，官助二、三，民凑七、八，务与华玉同心固圉，以安地方』。

　　南安王企钰进颂德诗四章，上谓其『敲金戛玉，大雅之音。朕几务忧勤，愧未遑及』云。

　　宁洋县寇警。

　　谕内阁速撰敕书一道申饬卢若腾、贺君尧同心坚守温州，以保行在福建门户。前日却兵有功，并能保济饥民，卢若腾加行在兵部右侍郎、贺君尧进太子少傅。

　　大学士林增志因亢旱陈「省躬」一疏。上谓：『疏中以两事规朕，曰「改过引愆」，足征交儆之诚』。午间，便殿赐对。

　　敕福京监临御史韩元勋：『监场事完，即刻巡历下游地方。务正己率属，奖廉惩贪，力挽浇风，以振文治。汀、漳盗贼奸宄四出，须分别剿抚；使闻风解散，便属真御史。至两粤、云、贵计典已行，上下游独缓；着元勋作速察核，会同巡抚奏报。严在贪酷、不得遗漏吞舟』。

　　上因天旱，思清理滞狱；曰：『狱有冤民，则天屯膏泽；敕四狱衙门熟审事例，速为清理。福京刑部先为举行，以合朝廷钦恤之念』！

　　以督辅傅冠贮库银一万四百余两给国姓成功五月兵粮。

　　上游巡抚御史吴闻礼合院司议：以各府属额饷坐派抚镇标营水陆寨游各兵，免转输之烦，消庚癸之患。上从之。

　　发恤民库银一万两，差兵部司官一员解到刘名奇军前给散。

　　援剿七省都督张先璧、郝永忠合词迎驾。上曰：『览奏具见前驱义奋！江氛未靖，着即协心进剿，以迓王师』。

　　福京太仆寺卿甘惟乞上疏乞休。上谓之曰：『同一去国：太平无事，人竞进而己独退，则为恬；国运板荡，人致身而己思去，则为避。此义诸臣所素知者。惟爃仍降一级，以警偷惰』。

　　敕内外诸臣：『毋得滥给札付，以重名器。如督抚遇军功，方准以关防先给，然后请给御札。地近以一月、地远以两月，再远以一季，务填报功次坐名请旨，毋得滥求滥给。该部堂司官各宜恪遵勿怠』。此敕从兵部尚书吴春枝之请也。

　　将官费兴、陈学鹏、郑真等出关与清大战，生擒二十余人。建宁道周维新报捷疏至，上曰：『此皆辅臣德璟与维新发纵指示之力』。

　　上曰：『滇黔远在天末万里，干戈未靖，各卫弁承袭者，往来艰难，朕甚念之。暂破赴京承袭之例，许其在本省部司起文，赴镇抚比试，再送按臣察对。贴黄号纸，差官赍文汇报兵部察对题选，填给勘札。即以所省之盘费，解京充饷：指挥定银四十两、千户二十五两、正百户一十五两，布政司汇收搭解』。

　　上闻威虏伯黄斌卿杀□□荆本彻，曰：『本彻虽非贼寇，乃尔骚扰地方，民恨实甚，杀了便罢。所招降将士，善为约束，勿令流毒，致重民怨』。

　　宣谕广西太平府土司守备吴廷秀，取有印信归顺表文十六道；上谓其「不负远使」，嘉纳之。

　　催镇守广西大都督成大用督调狼兵足额一万，不可少一名。需用钱粮四万，即就陈邦溥进解数内，立刻支销。

　　敕黄兴殚力扼关、吴闻礼严巡毖饬、周损速料理早复广信，俱刻不容缓。时兵部尚书吴春枝有「国务只争呼吸，急先持危」之疏，故上急急于此，正虑时事又有不同也。

　　加万元吉行在兵部尚书，以其固守虔城，屡挫敌锋也。余赏有差。

　　十三日，免常朝。以天道亢阳，雨未沾足，上日事祈祷也。

　　平彝侯郑芝龙制油扇五千五百握有奇，分给闱中应试生儒，以为却暑；上破例允行。

　　准安仁王长子慈□移居宁德县公署。

