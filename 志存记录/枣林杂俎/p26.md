<!-- { "loadSidebar": true } -->
　　平凉桑桂，成化口口贡士，官大名通判，廉静好古。与同邑彭会、赵天锡倡移风社，序曰：「平凉山水秀拔，人习淳朴，业惟耕读，确有古风。比年丧乱不古，俗信浮屠。诳惑于始死及七七、百百，期年除丧，饭僧道，作水陆大会，写经造像。云为死者灭罪升天受诸快乐，不为者必入地狱剉烧舂磨，受无边苦。是以贫者弗获慎终，惟备神马楮币，斋粳蔬果，经资之费，力不能逮。则浅土经年，虫蠹鼠穿。富者忘哀作乐，谈经馈金，饰俑备器，务为繁胜，倾家破产，迷惑不悟。殊不知生含血气知痛痒，剪爪剃发而灼刈之已不知苦。死乃离形，腐于黄壤，与木石等。神则飘若风灰，虽剉烧舂磨，将安施乎？然浮屠所谓天堂地狱者，盖以劝善惩恶耳。世人亲死而祷浮屠，是不以亲为君子。而例视为积恶有罪之小人，何待亲之薄耶！纵使其亲积恶有罪，岂赂浮屠所能免乎？此则智者所共知，而愚夫滔滔奉信，风靡无已。(桂)等生长是邦，读圣贤书，浩叹颓风，思与易之，相为立礼社名曰『移风』，呜呼？风不可移也，所可移者人心耳。人心虽为颓俗所染，而天理之在，人心终有不能泯者。能以吾心之天，感彼之天，则浇必转淳，邪可变正，曾谓风不可移哉？凡我同志，敦崇礼谊，毋怀彼此，毋间嫌隙。凡遇乡邻朋侪之丧，务为天理开导，法语匡直，断以朱文公礼制为准。熄佛老，尚哀戚，贫者喻以义，富贵制以礼。其间古今异宜，斟酌轻重，一求合乎中正。黾勉戮力，人心欣动，举知为美。始而正一家之风，终而止一国之风，何患礼之不复古哉？虽然，士君子立身，进则有功于君，退则有功于民，奚独丧礼耶？患难相助，疾病相扶，道义相尚，德行相励，过失相规，使行业齐于古人，芳声耀乎当时，而天下之风亦可移矣。夫子勖哉。」
　　
　　韩昌：
　　韩昌，洪洞人，世医。昌精其术，不计赀，施药先贫后富。尝见御者卧道中，怜之。胗其脉伤寒，为移燠室药之，汗愈乃行，资以粥米。洪武初避兵岳阳山中，遇异人授以秘术，遇疾不俟胗视，望之而决生死，时称神医。孙肃七岁，误吞铁钉。昌曰「此儿不死，母忧也。三年而出，他日且生贵子。」后钉果从胁下出，已生文，官户部尚书。
　　
　　毛中丞里居：
　　阳信毛海隅先生(思义)，以南京督储都御史致仕。吕泾野先生(柟)问公：「归邑居乎？」曰：「然，茆屋数间对县学。」吕曰：「久宦何尚茆屋？」曰：「自官主事来，俸余一二十金。历三十年，婚子四，嫁女二，又亲丧久外，未治室也。」吕曰：「公归亦何乐？」曰：「予师张先生尚健，友人董某、姻家王某并尚在，与割鸡漉酒以熙余生耳。」(《泾野集》)
　　
　　景旸孝感：
　　上元景司业伯时(旸)母陆太安人晚瞽，数年所至求医，卒得金针于京师，复明。时庭萱倏大如杯。初司业涕泣树萱曰：「萱花母疗，三年不花。」至是花赭。
　　
　　胡松抄书：
　　滁州胡柏泉太宰，少贫无书，时时借抄。手辑《名臣奏疏》置枕，曰「经理天下在是矣」。
　　
　　郑庆祛蝗：
　　嘉靖八年进士长乐郑庆有章，知滁州。夏至，滁及秧，有蝗自西北来，蔽天日，丘陵坟衍麻沸，所至禾黍辄殚，民男妇奔竞蔽野。君简勤敏吏民十数辈，部分之，令各诣蝗所打捕。张帜摐金，举火开堑，又严为禁防。俾勿扰，蝗为衰。其冬下令国中曰：「蝗善滋，土必遗种。兹不掘，害将何极？其发子，毋俾流毒于我兹土，得亡算。」明年蝝果生息，至蕃遍野。复令殴捕，如往年法加密。诸庶人在官者，悉罢遣如初，仅留门子一人侍。又下教曰：「有能捕蝝斗者，官与谷五升，石者与五斗。」以是人争捕，得蝝数百石。蝗倍屣，种几殄绝，有秋。当其时虽不能微怨谩，而潜膏隐泽，其被与要自远矣。(《滁州志》)谈迁曰：崇祯辛未，嘉兴亦募民捕蝗与谷，竟升合不给。)
　　嘉靖丙午，延津大蝗，有司遣人捕之。廪生周宦恐人不尽力，乃自白丁人：「有能捕蝗一石者即与钱百文。」人争捕之，不旬日以钱百千置蝗千石，邑境蝗不为灾。(《延津县志》)
　　
　　王敕云母：
　　历城王祭酒竹泉(敕)，少得道术。后督学河南，试诸生。见白云出山，急遣人十数里外视云落处，掘得白石如雪，归切片。煮为腐，甘美非常。曰「此云母也」。
　　
　　徐阶论士：
　　徐文贞公曰，欲观士大夫名节，但不联姻富室，不接衽山人，便是端庄之士。(《冯元成集》)
　　
　　林思承致仕：
　　莆田林思承，官淮安同知致仕。所亲止之曰，公旦夕金紫矣。思承曰：「心苟知止，一命有余。若其无穷，三公不足。」
　　
　　唐枢：
　　归安唐枢一庵先生，论博施于民而能济众，重能字。盖人亦有施而不能者，政不善也。
　　今人但知颜子不校难及，不知一「犯」字学他不来。弟子谓曰：「何谓也？」曰：「颜子持己应物，决不得罪于人，故人有不是加他，方说得犯。若我辈人有不是加他，必是自取。所谓夫人必自侮，然后人侮之也。何曾是犯？我辈未须学不校，须先学他犯字。」(李乐《见闻杂记》)
　　
　　唐顺之：
　　唐荆川先生论易，爻有吉凶，大象独言吉。此圣人示人直入圣道路也。
　　
　　高拱知人：
　　高中玄相国署吏部日，戊辰进士选秀水沈思孝等八人分令广东，俱目瞩得之，并历侍郎，其一中丞。(沈继山先生说)
　　张尚书学颜佥事时，赍捧入都。相国一见喜曰「今日得一督抚矣。」(钱御冷说)
　　
　　张居正急才：
　　张太岳编修时，本院公燕，演《千金传奇》。至萧何追信，凝视久之，同列以专注谑之。答曰：「君臣将相，遇合之难如此。毋得草草。」盖江陵意自有在，非同戏谑。山阴吴兑环洲，出高文襄之门，以器识见重。时辄谘访，呼为「吴学究」盖《水浒传》中智多星也。俺答孽孙那吉初降，文襄议同江陵，以问兑。曰：「可受之。有喻于此，如面二石作一大馒头，须大釜大笼。」文襄遂意决。后文襄罢，江陵尽斥其党，独兑不废。或媚江陵，刺及兑。江陵曰：「吾固悉之，但难其代。」累迁少司马。而速把亥扰蓟镇，江陵语冢宰：「为我致吴环洲，能出镇乎？」兑闻之曰：「某待劾塞上久，犬马犹暂息之，相公犹未忘我耶？」江陵得报曰：「否否，此非环洲意，可再质之。」冢宰告兑，兑谢曰：「往疏虽及此，第蓟镇戚继光，辽镇李成梁，两大帅未易节制，须尚书衔。」江陵曰：「不可。第往，勿忧不尚书也。」兑出镇蓟辽，事定果进尚书。终江陵，兑无纤芥之嫌。(钱御冷相国说)
　　浙江缺督学，选司以某人拟，江陵弗首肯。选司却席请问曰：「其泌水刘东星乎？」东星在浙，藻鉴得名，历总河工部尚书。(张藐山先生说)
　　
　　徐阶李春芳陆树声：
　　青浦慧日寺落成，少师徐存斋(阶)仿东坡解带事，奉世庙所赐蟒衣一袭付僧圆实，留镇山门。因赋一绝：「单衣露冷宿昙华，误绾宫袍傍帝车。拈向山门君莫笑，细看还是旧袈裟。」万历丁酉，大宗伯陆平泉(树声)年八十有九，出衲衣一袭。手书偈曰：「解组归来万虑捐，尽将身世付安禅。披来戒衲浑无事，不向歌姬为乞缘。」嘉靖丙午，李文定(春芳)将入秋闱，宿句容口寺，题壁：「年年山寺听鸣钟，匹马西风忆远公。他日定须留玉带，题诗未可着纱笼。」及入相归，解玉带留镇。
　　
　　姚弘谟迎母：
　　秀水姚少宰少孤，母改适，登第后迎养于家。
　　
　　袁洪愈贫宦：
　　长洲袁安节清介绝俗，虽善啖，贫不属餍。每市蚬佐酒，可竟斗许。门生尝饷十金，辄三分之袖其一，乘月步赠穷交，其贫多繇此。访王元美，留竟夕。俄接家报，中叹。元美问之，方负，进二十金见迫，即代偿之，以尽其欢。后解南太宰，荐元美自代。元美起南少司马，尝戏曰：「吾生平此二十金用得着。」(喻叔虞说)
　　
　　余有丁家祭：
　　鄞县余相国文敏父永麟，幼襁时育于小江里余氏。后乡举，历苏州通判，生文敏。既贵，当赠三代，莫知所自出。不得已，赠永麟所后父{火节}，{火节}父镗，而命子孙家祭自苏州公始，礼因义起也。
　　文敏少从宦苏州，慕昆山归有光名，将师之，不果。嘉靖乙丑，文敏以编修分闱，拔有光第二。
　　
　　沈思孝在戍：
　　万历丁丑，沈比部纯父劾江陵夺情，戍神电卫。游某山，剥藓见石刻「翠岩亭」三大字，旁题「谪僊三百载，此乐有谁传？」镌宋某年月日。因推今日，正三百年也。巡台徐时可欲辱之，示期阅武。纯父短后衣横矛，踞骂于演武堂，遂不至。总督临武刘尧诲檄高州同知刘石，令以戍见。纯父应役，中道止之。环召时，总督长乐陈瑞得报，方啜茗，失瓯碎地。责中军曰：「城内有谪臣，何不我告！」亟通币起居，且致贺，必求面。纯父行迫不往，遣苍头报谢，赐茶中堂，语次泣下。(姚叔祥说)
　　
　　戚继光：
　　戚少保镇蓟门，驻三屯营最久，经画周详，有祠。总兵尤继先之任，不拜祠。口口除夕公库灾，独题梁及银牌存。牌重五两，题梁年月少保所记也。继先叹「戚公神人」，刑牲以祭。
　　
　　冯少墟规邹南皋：
　　邹南皋(元标)居乡好言事，操月旦。长安冯少墟先主尝戒之，绝不与闻一事。
　　
　　申时行李廷机薄殡：
　　吴县申文定相国捐馆，属其子太仆用懋曰：「先人殡并非川木，勿贻我愧。」
　　晋江李文节相国捐馆，门人蔡太守善继议用川木。李夫人曰：「相公一生清节，嘱身后棺止直六两，不敢背其治命。」
　　
　　李廷机鸠工：
　　李文节宗伯，时语李湘洲祭酒(腾芳)曰，国家工役，切莫先估计。估计皆内相大臣为政，彼但索己橐，故一倍至二三十倍。吾不先估计，且孟浪起工，彼虽日有所需，然不能计成数多少。工止而彼散矣，更无积聚钱俟彼分赃。
　　
　　赵大华：
　　莱阳赵大华任鄢陵令，邑民以不纺绩，大华劝谕。夜行潜听有纺绩声，以「良民勤纺」四字识之，次日呼至赏棉花五斤。自此得纺之利，及今永赖。
　　
　　李腾芳：
　　李湘洲曰，每见士大夫一捐馆舍，其子弟往往向人称外侮，人亦为之伤世态之炎凉、叹人情之恶薄。予以为不然，君子生则人敬，没则人思。彼寂寞于生前，而荣华于身后，为人尸祝俎豆者何人哉？人必自侮，然后人侮之。向使恃位挟势，欺凌侵夺，人无奈何，直待其子孙方与覆算。此所谓悖出悖入，出尔反尔。而称外侮，非矣。
　　
