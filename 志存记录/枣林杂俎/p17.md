<!-- { "loadSidebar": true } -->
　　马士英闻杰遇害不怿，阮大铖闻之喜，犒报者十金，两人同事异情。时高相国寓姑苏，语「事当云何？」予曰：「杰罪足死。第列侯也，不恤之无以安诸镇。而失处许定国，又生事端。须讳定国，祗云兵变。亟遣谕定国，明非其咎，庶两全矣。」相国大是之。已旨下，直罪定国，遂导北兵覆灭。按南宋范宗尹建藩镇之议，以河南江北数十州之地，委李成、孔彦舟、桑仲、翟兴、刘位、李彦先、郭仲彦辈。非群盗则土豪溃将也，竟以不相统率，卒不能守。史相国分立四镇，亦类之矣。先高杰争扬州，相国入其营为调解，被其劫制，尽夺甲骑，无一卒自随。导隶四人，肩舆二人，书佐一人，疏札必邀阅始发，相国威名自是不振。而志切枕戈，尝大会诸将，设地毯自下拜，求兴师荡寇。杰虽跋扈，颇感动，故率众而北。大功中阻，哀哉。
　　
　　皇陵鬼扑：
　　乙酉，中都皇陵有红黑二鬼相扑，远见百步外，近视无迹。观者如堵，凡旬余。南京西华门夜若数十人排闼直入，皆衰绖哭泣声，阉人挺之则杳。
　　
　　袁定：
　　华亭袁定，少卿熿之季子。甲申五月闻北变，因疾，若魂从鼻出，冉冉天际。值先帝蓬垢痛哭，至高皇帝庙不纳，又至建文帝庙叱诧而出。因至老子庙，拉宣尼同谒高庙，先帝极言高杰之忠。高皇帝曰「明春正月不禄矣」，各散。有册迭案，问守者，曰「此江南被兵册也。」即魂入于鼻而寤，左右俱见之，因历历言其状。(包长明说)
　　
　　户圈：
　　乙酉三月九日，嘉兴城内外居户上夜各有圈，或红或白，或书「上」或书「日」，或斜书「双」。晓起惊惧，不知其自。闰六月罹兵燹，惟白圈白书不火。
　　
　　朝班遗诗：
　　三月十九日上早朝，或遗诗廷中。曰「百神护跸贼中来，会见前星闭复开。海上扶苏原未死，狱中病已又奚猜。安危定自关宗社，忠义何曾到鼎台。烈烈大行何处遇？普天空抱戾园哀。」盖感王之明事而作。
　　
　　蜚书：
　　五月朔，或书东西长安门柱：
　　「福人沈醉未醒，全冯马上胡搊。幕府凯歌已休，犹听阮中曲变。」(马士英、阮大铖。)「福运告终，只看卢前马后。(太监卢九德。)崇基尽毁，何劳东捷西沾。」(吏部尚书张捷、左都御史李沾。)或书武英殿上：「闯贼无门，匹马横行天下；阮凶去耳，一兀复乱中原。」「一主卧西宫，四镇雄兵迎北虏；二凶乱南国，《三朝要典》打东林。」明日迹捕之不得。
　　
　　唐世济：
　　乌程唐世济起左都御史，来别嘉善钱相国。劝其徐赴，答曰：「相知见迫，不得少留。」方入朝，左良玉兵东下。或绐以左氏母被擒，行败矣。唐喜甚，大言于直庐。
　　
　　杨文骢：
　　杨文骢龙友，口口口口举贵州第一，久不第，教谕口口，宰青田。助剿饥盗，量移江宁。向尝寓金陵，置田园。至是政暇辄过私墅，宾从如市，苛黩自恣。癸未芜湖兵扰，以熊司马明遇年谊西征自效，檄称兵部职方司主事，时人嗤之。其部兵纵掠归，去芜湖河之南廪米露积无主，请司马遣收之。张司农藐山曰：「安有无主之米，不过事急暂出避耳。」文骢仍治县，益诞放。藐山改南京右都御史，草疏劾文骢，遣堂吏椅其门，毋视事。明年夏贵阳入相，以甥婿起镇江推官。未行，擢职方主事。语人曰：「值此顺风，当扬帆听其所往。」居间荐贿惟日不足。尝召客，惟问梨园歌舞事。俄顾鄞人钱生曰：「贵乡金堂山可开垦乎？」生曰：「举中原而弃之，何有金堂！」寻监军镇江(总兵郑彩驻镇江)，前导刀旆甚都。明年五月拜巡抚、右佥都御史。一日遽南遁，郑彩方阵江上，闻之兵立溃。上夜闻报即出奔，迨晓马士英逃，国亡。
　　
　　周延儒马士英作联：
　　周延儒字玉绳，先赐玉，后赐绳。绳系延儒之颈，一同狐狗之头。
　　马士英号瑶草，家藏瑶，腹藏草。草贯士英之皮，遂作犬羊之鞟。
　　
　　路振飞：
　　唐王(肇{金疌})先废为庶人，幽中都，困甚。巡台路振飞行部，遣问知某候之。同知望高墙气异，省问间而妃内泣云"止千五百钱，奈何？」王亦泣，垦振飞饷三百金，自是各官并周其急。王赦出，明年入闽称制。德振飞，购以千金。洪承畴总督江南侦得之，密召振飞，私通闽，求全其家。盖承畴子口口在郑芝龙所。上以告芝龙，芝龙问所自，上不能讳，各疑沮。遂罢僊霞岭黄鸣峻之守。
　　
　　屠象美：
　　闰六月辛巳朔。丙戌，嘉兴忿剃发之令，士民汹汹，明日上虞副将陈梧适至。梧故僧，无赖，逃楚中得故将陈梧妾，冒其名衔入官。禾人问梧计安出，曰「惟尔等所为。」荐绅咸集，虞给事廷陛首助饷，徐太宰石麒曰：「此大事，非草草，某不堪任。」因趋屠检讨象美家，象美即身任。象美尝赴潞王之召，拜兵科左给事中，戊子据巡道公署，助饷相属。市人乌合，众心纷拿。辛卯，故监军口口闽人刘履、丁以善、陈洪范，通北兵惧泄，夜走胥山沈氏墓，追获之。其妾吐实，云去顶发阴记，及内应若干，于是搜斩三四百人。癸巳，缉各坊奸人，得自收斩，修怨者乘之矣。徽人汪日升以义兵来北门，象美迎阅。或言其遁，立被杀，投北丽桥下。象美先时勒淘人十二金，怨极，及应募充伍，乘间报复。而象美与海盐李给事毓新争长。象美死明日北兵至，毓新即遁，寻为里人所害。
　　北兵焚南门外真如寺塔，见砖刻「淳熙三年崇德县平大明舍砖一万块。」事适合如此。
　　
　　方国安：
　　六月，潞王常淓、巡抚张秉贞以杭州降，两浙风靡。总兵王之仁守定海，上其印。都督方国安自杭走金华，与朱尚书大典合兵。尚书以方兵剽诈，不许，遂相持。会山阴太学郑遵谦倡义，熊少卿汝霖、孙职方嘉绩应之。于波倡自刑部员外郎钱肃乐，浙东响应，迎鲁王于台州，西兴筑土城守江。国安东下富阳，分屯金村岭朱桥。其屯朱桥，则国安兄子元振也，号「土汉营大总。」兵万余，船五百余艘，沿朱桥立栅至转塘口，左江右山。或说之曰：「山路莫要于西溪，而横山大岭扼其冲，旁多间道，丛竹可伏兵。从此距营二里为清风亭，险隘不下井泾，以千人据之。且西接五云天竺，可俛瞰杭城，益张疑兵，连合江东，胜则进，退则伏。纵复不利，岂能越险薄我营哉？」元科不以为然。元科亦国安兄子。「戎旗营三总」也。八月元科以三十骑直趋六和塔，值清数骑搏战，毙三人，获马二。明日战清风亭，江东兵虽溯流，莫敢登岸。清骑张左右翼绕之，兵遂却。越三日清兵自六和塔来攻，国安浮江身督战，自晨至晡败走，国安数失利。敌觇横山清风亭俱无伏，九月既望，敌八百骑自清风亭，五百骑自横山，夜去营一里始觉。亟据桥发炮，风火迥激，桥山所贮药俱发。敌乘势夺桥，腾逼寨门，守兵皆走。元科手斩数人，兵渐定，婴栅力战，杀伤相当。敌登庙山，望栅中白墙不相属，遽发炮，墙倾，大呼驰入。我兵溃，仅得及舟而遁。敌焚其栅，自是国安不复至江西岸。
　　丙戌五月，征南大将军乌术独木樱、猪嘴多罗黑耳根、色罗贝勒索罗渡江，荆国公方国安走台州。初步骑各二万，至是骑尚万有六千，兵食足战。马士英以许讨西平王劝国安降，遂解甲。将士愤惋，折弓矢投刃者无算。国安降后，同元振等被杀。后索罗见国安索命，疽发背，卒于延平。
　　马士英奔绍兴，辨「臣非误国」，又挟方国安为重。命戴罪恢复，丙戌六月朔首逃。
　　
　　追荐疏：
　　
　　甲申中元令辰，浙西儒林之臣，谨肃斋法，拟荐思宗烈皇帝暨国母皇后及殉难诸诸臣：伏念臣等青衿士子，白发书生，身未出疆，三月无君则吊。事非在位，一心报国空悬。世道既属陵夷，舆图悉为板荡。王室如毁，无孔迩以何依。泰山其颓，对昊天而号泣。兹祸三月十八日神京被陷，官府宿卫，惣乏甲楯之佽飞。楼橹干城，实鲜蝥弧之超距。即于次日，圣帝登遐，殂落弗候乎考终，宴驾匪安于正寝。同焉而殉难者，外而辅揆勋戚，内而国母妃嫔。粉黛六宫，尽洒雕鹈之血。春花万树，俱拴戎马之缰。是役也，日星隐耀，江河阻流，禽虫发哀，草木变色。概自有冠履垂衣裳以来，未有若斯之惨酷者也。满朝金紫，谁推一剑以答君？自我黔黎，直开九门而揖盗。伏而思之，三百年之培养，何以如奄奄老病尪羸。十七载之抚绥，何以似飒飒穷冬索莫。既已非内重，非外重，太阿未始倒持。况乎无色荒，无禽荒，金瓯自应无缺。莫谓事属数而数属天，或其法误人而人误国。当其寇荆襄而不问，实资彼以糇粮。入函谷以无词，直固渠之巢穴。破真定是股肱之失，其剥床以及肤口；犯京师乃心腹之危，胡以援溺无庸手也。脱进便宜之策，逊狄去邠，尚可爰及姜女。倘图忍耻之谋，蒙尘幸蜀，亦能归号上皇。窃愧臣等疏乏治安，徒抱贾生之太息。才惭良史，敢效董氏之屡书。但得位木主以觐天颜，惟有醵金钱而营佛事。献花酌水，当三爵之殷勤。伐鼓考锺，宣八音之遏密。
　　乙酉中元，水月庵荐殉难诸臣无辜受祸者：念自客岁帝京失守，总总蒸民已仳离乎西北。今夏天子蒙尘，纷纷胡骑复充牣乎东南。天意岂不降鉴在殷，人心其如暌违去汉，一任国家之板荡，谁思王事之劬劳？苟知三户可以亡秦，奚待十年而能生聚。奈何处难支之大厦，视若金瓯，限飞渡之长江，恃为天堑。徯为后我迎之以箪食壶浆，后来其苏授之以发肤身体。烟花三月扬州梦，吹醒胡笳。灯火寒山夜半锺，长嘶边马。何暇吊旧游之麋鹿，祗堪数新牧之牛羊。会见立马吴山高顶，诗句重题。洗兵西子湖头，金陀故事。刀镮新血，染秋草以殷红。屋角腐尸，供寒鸦以吐弃。是乃外蛇斗而内蛇死，致今故鬼少而新鬼多。诚为国谋，是宜卧沙场而裹马革；若得死所，真当临白刃以斩春风。独哀无辜授首，迹于窃鈇之可疑，殃及殒身，岂其飘瓦之不悛。某等伏愿军持一勺，涤除四境之腥膻。梵唱几声，销尽万方之锋镝。
