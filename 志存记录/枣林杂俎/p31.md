<!-- { "loadSidebar": true } -->
　　永和宫词[吴梅村作]：扬州明月杜陵花，夹道香尘迎丽华。旧宅江都飞燕井，新侯关内武安家。雅步纤腰初召入，钿合金钗定情日。丰容盛鬋固无双，蹴鞠弹綦复第一。上林花鸟写生绡，禁本锺王点素毫。杨柳风微春试马，梧桐露冷暮吹箫。君王宵旰无惧思，宫门夜半传对事。玉几金床少宴眠，陈娥卫艳谁频侍？贵妃明慧独承恩，宜笑宜愁慰至尊。皓齿不呈微索问，蛾眉欲蹙又温存。本朝家法修清燕，房帷久绝珍奇荐。敕使惟追阳羡茶，内人数减昭阳膳。维扬服制擅江南，小阁炉烟渖水含。私买琼花新样锦，自修水递进黄柑。中宫谓得君王意，银镮不妒温成贵。早日艰难护大家，比来欢笑同良娣。奉使龙楼贾佩兰，往还偶失两宫欢。虽云樊嫣能辞令，欲得昭仪喜怒难。绿绨小字书成印，琼函自署充华进。请罪长教圣主怜，含词欲得君王愠。君王内顾惜倾城，故剑还存敌国恩。手诏玉人蒙诘问，自来阶下拭啼痕。外家官拜金吾尉，平生游侠多轻利。缚客因催博进钱，当筵便杀弹筝妓。班姬才调左姬贤，霍氏骄奢窦氏专。涕泣微闻椒殿诏，笑谈豪夺灞陵田。有司奏削将军俸，贵人冷落宫车梦。永巷传闻去玩花．景和门里谁陪从。天颜不怿侍人愁，后促黄门召共游。初劝官家佯不应，玉车早到殿西头。两王最小牵衣戏，长者读书少者弟。闻道君王誉定陶，独将多病怜如意。岂有神君语帐中，漫云王母降离宫。巫阳莫救苍舒恨，金锁凋残玉箸红。从此君王惨不乐，丛台置酒风萧索。已报河南失数州，况惊少子伤离落。贵妃瘦损坐匡床，慷髻啼眉掩洞房。豆蔻汤温水簟冷，荔枝浆热玉鱼凉。病不禁秋泪沾臆，徘徊自绝君王膝。苔没长门有梦归，花飞寒食应相忆。玉匣珠襦启便房，薤歌无异葬同昌。君王欲制哀蝉赋，诔笔词臣有谢庄。头白宫娥暗嚬蹙，庸知朝露非为福。宫草明年战血腥，当时莫向西陵哭。穷泉相见痛苍黄，还向官家问主王。幸免玉环逢丧乱，不须铜雀怨兴亡。自古豪华如转毂，武安若在夏家族。爱子虽添北渚愁，外家已葬骊山足。夜雨椒房阴火青，杜鹃啼血濯龙门。汉家伏后知同恨，止少当年董贵人。碧殿凄凉新木拱，行人尚识昭仪冢。麦饭冬青问茂陵，斜阳蔓草埋残垄。昭丘松槚北风哀，南内春深拥夜来。莫奏霓裳天宝曲，景阳宫井落秋槐。
　　
　　思陵长公主挽诗：
　　贵主徽音美，前朝简命光。鸿名垂远近，哀诔着兴亡。托体皇枝贵，承休圣善祥。母仪惟谨肃，家法在矜庄。上苑秾桃李，瑶池小凤凰。鸾章青绣屣，鱼笏紫缥囊。沈燎熏炉细，流苏宝盖香。禊期陪祓水，茧馆助条桑。绿綟芄兰佩，红螭薤叶璋。锡封需大国，唤仗及回廊。受册威仪定，传烽羽檄忙。司舆停卤簿，掌瑞彻珩璜。婺宿明河澹，薇垣太白芒。至尊忧咄咤，仁寿涕彷徨。郦邑年方幼，琼华齿正芳。艰难愁付托，颠沛惧参商。文葆怜还戏，胜衣泣未遑。从容咨傅母，倥急询貂珰。传箭闻严鼓，投签见柎床。内中缝赐甲，中旨票支粮。使者填平朔，将军带护羌。宁无一矢救，足慰两宫望。盗贼狐篝火，关山蚁溃防。逍遥师逗挠，奔突寇披猖。牙纛吹看折，梯冲舞莫当。妖氛缠象阙，杀气满陈仓。天道真蒙昧，君心顾慨慷。割慈全国体，处变重宗潢。胄子除华绂，家丞具亟装。敕须离禁闼，手为换衣裳。社稷仇宜报，君亲过勿忘。遇人端退让，慎己旧行藏。国母磨笄刺，宫娥掩袂伤。他年标信史，同日见高皇。元主甘从殉，君王入未央。抽刀凌左阖，申脰就干将。嚏血彤闱地，横尸紫御汪。绝吭苏又咽，瞑睫倦微扬。裹褥移私第，沾胸进勺浆。誓肌封断骨，茹戚吮残创。死早随诸妹，生犹望二王。股肱羞魏相，肺腑恨周昌。贼遁仍函谷，兵来岂建康。六军剺面恸，四海遏音丧。故国新原庙，群臣旧奉常。赗圭陈厌翟，题凑载韫辌。隧逼贤妃冢，山疑望子冈。衔哀生父老，主祭失元良。诀绝均坏土，瓢零各异方。衣冠赢博葬，风雨鹤鸰行。浩劫归空坏，浮生寄渺茫。玉真图下发，甲伯劝承筐。沅水余尧女，营丘止孟姜。君臣今世代，甥舅即蒸尝。汤沐乡亭秩，家门殿省郎。凄凉脂粉硙，零落绮罗箱。宅枕平津巷，街通少府墙。昼闲偕妯娌，晓坐向姑嫜。偶语追铜雀，无联问柏梁。豫游推插柳，胜迹是梳装。菡萏鸳鸯扇，茱萸鹦鹉觞。大庖南膳厂，奇卉北花房。暖阁葫芦锦，温泉豆蔻汤。雕新狮首炭，甜食虎睛糖。壮丽成焦土，榛芜拱白杨。麋游鳷鹊观，苔没斗鸡坊。荀灌心惆怅，秦休志激昂。崩城身竟陨，填海愿难偿。命也知奚憾，天乎数不臧。累歔床箦语，即窆寝园傍。半体先从父，遗骸始见娘。黄泉母子痛，白骨弟兄殇。夙昔铜驼泣，诸陵石马荒。三年修荇藻，一饭奠嵩邙。寒食重来路，新阡宿草长。溪田延黍稼，陇笛卧牛羊。朽壤穿蝼蚁，惊沙起鸹鸧。病樗眠废社，衰草折寒塘。列剎皇姑寺，驮经内道场。侍鬟称练口，小像刻沈香。玉座悬珠帐，金支渡法航。少儿添画烛，保媪伴帷堂。露湿丹枫冷，星稀青鸟翔。幡旌晨隐隐，铃铒夜锵锵。控鹤攀龙驭，骖麟谒帝阊。灵妃歌缥缈，神女笑徜徉。苦雾迷槐市，雌霓缮建章。归酅思五庙，涉漠泪三湘。柔福何惭宋，平阳可佐唐。虞渊瞻返日，蒿里叫飞霜。自古遭兵扰，偏嗟拥树傍。鲁元驰孔亟，竿季负仓黄。漂泊悲临海，包含耻溧阳。本朝端阃阈，设制胜岩疆。处顺敦恭俭，时危值纪纲。英声超北海，雅操过东乡。新野坟松直，招祗祠柏苍。薤歌虽惨淡，汗简自辉煌。谥号千秋定，铭旌百祀彰。秦箫吹断续，楚挽哭沧浪。
　　
　　卢岐嶷：
　　长泰卢岐嶷，嘉靖甲辰进士，终贵州按察使。初为户部郎，与汪道昆同舍。有遗脂香油于汪者，汪问在古何云。岐嶷曰：「唐人谢赐口脂、豆澡，此二物也，宴席有糖狮象。」复问于古何云。曰：「汉光武禁猊糖，不许高大，此是也。」
　　
　　王九思谢榛袁宗道：
　　鄠县王九思《汉陂集自序》曰：「余始为翰林时，诗学靡丽，文体萎弱，其后德涵献吉导予习其易焉。献吉改正予诗者，稿今尚在也。而文由德涵改正者尤易，然不独余也，惟仲默诸君子亦二先生有以发之。顾予顽钝，不能勉副其意，故今老且朽矣，而于所习诗若文者竟亦无所得焉，是则可恨也。」
　　谢榛诗家直说曰：「作诗勿自满，若识者诋诃，则易之。虽盛唐名家亦有罅隙，所谓瑜不掩瑕是也。已成家数，有疵易露；家数未成，有疵难评。」
　　袁宗道曰：「时有古今，诗言亦有古今。今人所诧为奇字奥句，安知非古之街谈巷语耶？《方言》谓楚人称好曰党、称慧曰{言陏}、称跳曰{足析}、称取曰梴。予生长楚国，未闻此言。今语异古，此亦一证。故《史记》、《五帝三王纪》改古语从今字者甚多。畴改为谁、俾为使、格奸为至奸、厥田厥赋为其田其赋，不可胜纪。左氏去古不远，然《传》中字句未尝肖书也。司马去左亦不远，然《史记》句字亦未尝肖左也。今日逆数前汉，不知几千年远矣。自司马不能同于左氏，而今日乃欲兼同司马，不亦谬乎？空同诸文尚多己意，纪事述情往往逼其真。尤可取者，地名官衔俱因时制。今却嫌时制不文，取秦汉名衔以文之，观者若不检《一统志》几不识为何乡贯矣。且文之佳恶，不在地名官衔也。」
　　
　　失婢诗：
　　槜李陈诗教和唐人《失婢诗》集句：「楚客停桡欲问谁(顾况)，流莺上下燕参差(李商隐)。春柳不闭葳蕤锁(韩翃)，长路多逢轻薄儿(耿湋)。应为能歌系僊席(郑谷)，只缘有恨在新诗(步非烟)。今朝绕郭花容遍(李涉)，别有传心事岂知(白居易)。」
　　
　　广孝录：
　　邑人周珽青羊善画葡萄，晚辑《广孝录》若干卷。弘光乙酉夏疾笃，梦人语以待《广孝录》成，遂苏。乱时失其二卷，后年卒。
　　
　　续哀江南赋：
　　嘉兴沈世涵作《续哀江南赋》，有序：粤以甲申之三月，盗弄干枢，神器无主，帝既醉于钧天，人或腥于毳幕。中兴道销，穷于三檀，厄运之极，古今未有。歌台走麋鹿之迹，过市尽髡钳之客。晨看旅雁，辞玉塞而凝云。夜等铜僊，望秋城而泫雨。昔士衡入洛之日，仲宣登楼之年，并在乱离，咸有著述。谢眺钓渚之赋，思江海之无波。潘岳关中之诗，悯荆榛之载道。虽复颦输浣女，步愧瑟人，盛衰之感，同斯来轸。谁非秦地空想桃花，讵有商岩遥寻芝草。冰鱼未绝，徒怀挟雨之心。蛰燕犹苏，不谢雕梁之忆。铁锁既沈，木叶再落，兴言往吊，追赋斯篇。日月如驰，人间何世？夷门日冷，魏市成墟，易水风悲，秦筑罢击。惟雪衣之委羽，曾侍先皇。若供奉之捐生，堪羞朝士。兼年累月，怅切南冠，饮恨吞声，私修汉腊。莼羹秋满，柳箭春摇，恐菊水无延岁之方．桑沧非可俟之晷。夫霸孙启祚，尚扬赤壁之灵；弱宋遗都，犹报朱僊之捷。亦各控带数州，纲纪百载，岂有芦簰荻筏，竟浦浮江；代马胡靴，凌波湔水。乌孙千骑控淮水而鸣弦，翟泉双鹅指吴都而扇翼。五陵冠舄，邈矣华风。万里缦缨，此焉戎俗。二三俊乂，徒怀死卫乘舆之心。百万义师，竟少固我藩篱之具。岂昔之龙盘虎踞者，佳气尽于此耶？是知崖山执节，终靡信国之旗，大海扬波，必覆张侯之艇。天意人事，不禁临风喟怆者已。世涵山雌辨色，将远谢乎樊笼；爰居避风，曾何情乎钟鼓。岂希黄绢之题，聊比嫠纬之恤。文博之枕流涑石，窃有志焉。子山之垂露涌泉，瞠乎后也。
