<!-- { "loadSidebar": true } -->
　　神宫监不许畜犬。万历间掌监杜用养一小犬，为东厂访知，费千余金方免参。
　　
　　奉先殿荐新：
　　南京奉先殿荐新，正月：生菜十斤，韮十斤，虀十斤(上元江宁办)，鸡子鸭子各三百(太常寺办)。二月：子鹅二十二只，外副鹅二只(两县办，值六两二钱)，芹七斤，蒌蒿七斤，苔菜十五斤(两县办)。三月：笋十五斤(山川坛办)，鲤二十五斤(河泊所)。四月：梅二十斤，樱桃十五斤，杏十八斤(园户)，王瓜百三十枝(两县)，彘{月者}三斤，雉六斤(两县)。五月：桃十五斤，李十五斤，来禽十五斤(园户)，茄二百五十枚(两县)，嫩鸡二十只，副鸡八只(江宁)。夏至曰：李五十斤(太常寺)。六月：莲百六十枚，甜瓜三十枚，西瓜三十枚，冬瓜十八枚(两县)。七月：雪梨二十斤(宁国)，芡实十斤(园户)，葡萄十二斤，菱二十斤，枣十二斤(江宁)。八月：茭白二十斤(池户)，芋二十斤(园户)，姜二十斤，藕三十枝，鳜鱼二十五斤(河泊所)，粟米一斗，穄米一斗(山川坛)，粳米三升(江宁)。九月：香橙二十斤(园户)，鳊十五斤(河泊所)，栗子二十斤，小红豆三斤(江宁)，砂糖一斤八两。十月：柑二十五斤，橘二十五斤(吴县)，活兔六只(溧水、溧阳)，山药四十斤(句容)，蜜一斤(太常寺)。十一月甘蔗百。
　　
　　净海：
　　宁波金塘、大榭台、温玉、环石塘，皆悬海山田，周数百里。旧有居民，国初因倭乱，徙入内地。
　　
　　武职貤封：
　　洪武十七年正月，济南卫指挥使何诚乞封继父，时生父已封，许之。今世弁必都督，其崛起至参将始封。
　　
　　门禁：
　　南京洪武、朝阳、太平三门，禁出柩。魏国公家葬钟山，许太平门倒出。
　　
　　同宗：
　　翰林学士新安朱升，诰命有「眷我同宗之考，实为耆喆之英」。词臣代言，恐未敢称同宗，或上旨然耶？野史谓太祖尝欲系族元晦，容或有之。
　　
　　李韩公灯榜藏敕：
　　李丞相善长，史谓定远人，实世居徽郡，祖口葬郡城东十里。丞相少读书灵金山，留有《金灯疏刻》。中元节焚疏则灯见，岁久板漫漶，改刻焚之灯隐。今仍前刻。
　　丞相没，驸马都尉祺次子盛庆，谪佃绩溪之龙关。家藏太祖手敕二，稍明胡党之冤。谪满二百十六年，准后人伏阙诉复还所籍六万金之半。藏敕后质宕镇方氏。天启初，方氏梦丞相冠带来索，否且见祸，乃赎去。亡何，方氏火。崇祯二年，十世孙李世选投敕上奏，下阁臣韩云：高皇帝遗旨一道，乃手书，皇封之。上敕：赐勋臣皇亲外甥李盛庆之祖善长，因国事罚贬，去守龙关，二百十六春为民。依敕满，捧此敕到京，见主开拆，复忠臣功爵谥。闻依近世世不忘李、徐、刘，勋臣保障我为主，收伐陈友谅，天下俱克复，十大功劳，秋毫无犯。洪武二十三年出给李盛庆收执。钦此。臣祖盛庆，奉敕遂同媪襁负龙关，相延八年，不知封中所言何事，无敢轻弃，今限已逾期。臣父应宠，年六十有七，衰残迟暮，臣谪长代赍云云。下阁部勘阅，大学士韩爌等言。文书官贾宗谊奉圣旨至阁云：「朕读皇史宬尊藏御笔，拆对封面上亦有二三字相似，其宝篆辨「永昌」但其封内文书正为不类。所言二百十六春，便当应期来，何延至今？既曰李盛庆，又曰李盛。是一人，还是二人？卿等详查揭奏。」于是大学士韩爌等言：「臣诣皇极殿恭验皇祖御笔，以李世选所进敕比对，可疑不止一端。皇祖亲笔行草皆化健有法，而所进不然，即封面『长』字、『臣』字、『爵』字稍似，亦未毕肖，若中幅则不同已多。可疑一也。皇祖初年戒敕诸帖谕敌国，出自亲裁，词意渊卓。岂临御二十三年之后，手书文义不类若此？贬守龙关亦属无据。可疑二也。其云二百十六春为民限满，自洪武二十三年至今二百四十年矣。前此应期何不来奏？可疑三也。封面称李盛庆，封内又称李盛。李世选疏有福庆、延庆、盛庆三名，则盛庆为一人明矣。然考善长子驸马都尉祺，祺子二：芳，留守中卫指挥；茂，旗手卫镇抚，至芳子恒始停袭，并无盛庆等名。善长赐死，芳、茂俱赦不诛。世选云，祺同子福庆、延庆亦因以死。可疑四也。封内误书胡维庸为维康，李祺为奕棋之棋。可疑五也。洪武元年定尚宝司为正五品，旧制宝十七颗，并无单用『永昌』二字。可疑六也。又善长自缢在二十三年五月二十二日，是春榜列功臣尤首善长。而封内乃书二十三年仲春月初一日出给，则给敕乃在善长未死之前，其谬可知矣。」云云。礼科给事中孙绍统，礼部尚书何如宠，俱参其谬。如宠云：「臣质问世选，年二十岁，住绩溪九都龙关，问何不依限来奏？云『父风疾，又贫农。上年清明节祭旌德祖坟，遇生员李僊品，说起，扶持营费同来』。又问封面写盛庆，封内又李盛，是一是二？云是一人。问《吾学编》等书李善长子孙世次甚详，并无福庆、延庆等名。云『年幼不知』。察世选一村愚，颇不知作伪，而应对之间，非推年幼不知，则云不敢拆看，但云凡事李僊品晓得云云』。兵科给事中宋鸣梧奏曰：「善长事详载《实录》，尤莫详于《昭示奸党录》。善长被诘自缢，今曰止因罚事寻卒。一谬也。善长之子驸马祺囚于家，建文初赦守江浦，靖难兵入，投水自溺。今云善长卒，祺因卒。二谬也。有二子，曰芳、曰茂。芳为留守中卫指挥，茂袭旗手卫镇抚，茂子恒停袭。今云祺与二子福庆、延庆同死，止有宗孙盛庆。所谓盛庆者，善长之后也？抑存义之后耶？善长自驸马外，有二子。胡惟庸招中所，称四官人、六官人，及存义之子伸、佑，俱诛死。所谓宗孙盛庆者何人？三谬也。」云云。按，茂生恒，恒生城，城生宜，宜生鸾，世居聚宝门。竟论世选死。
　　谈迁曰：李世选所上高皇帝手敕，坐诬妄，与汉窦婴所上大行手诏同。婴岂作伪者？或景帝大渐，不及下尚书耳。高皇帝开天之事，不可以拘格论。御笔二三字仅似，文义不甚类，亦往往有之。福庆、延庆，意芳、茂小字。国初好称小字，如惟庸、李棋之误，人人知之。能伪必不误，误处或圣怒特改其日仲春、月初一日给，似趣善长死。未即自决，故至五月二十二日也。高皇帝过举既不欲暴，而上公之爵非一纸即复。存疑可也。谓为作伪似未必然。
　　
　　宋濂：
　　宋景濂先生奉制作《蟠桃颂》，上命其子中书舍人璲书于核内，藏于库。犹存。
　　元翰林待制柳贯道传，宋先生师之。《柳集》若干卷，行世。《道稿》四秩，宋手书细楷，藏柳氏处。
　　义门郑楷，撰《宋先生行状》云：「任国子司业，上欲试先生以吏事，四年八月授安远知县。」按，宋以议孔庙礼忤旨谪，非试吏事也，正不必讳。洪武十四年辛酉先生卒，葬夔州莲花峰下。越三十三年，永乐癸巳十二月二十七日，蜀献王迁成都之华阳赡养乡。又七十二年，成化乙巳十二月十三日。蜀惠王改葬锦城迎晖门外。
　　
　　杨彝献诗：
　　余姚杨宗彝，洪武中任长泰主簿，其子坐谪，移家戍贵州普安卫。宗彝弃官伏阙献诗曰：「臣本山中一布衣，三年从宦在京畿。功名有志嗟何晚，妻子无依夜不归。日照重九恩不辨，月明千里泪频挥。丹心一点随云气，长绕黄金阙下飞。」上悦之，擢吏部考功主事，还其从戍妻孥。复以引年去官，就养普安。有《万松集》。(《黔纪》)
　　
　　功状榜里：
　　晋江陈章应进士，历榆次、繁峙、安邱三县丞，以才廉召为礼部议制主事。太祖阅功状，大异之，玺书褒美，下本郡榜之里门以宠之。榜犹藏于家。(《王遵岩文集》)
　　
　　经进集：
　　华亭顾禄谨中，以太学生官太常典簿，历蜀府教授。太祖闻其诗，命尽进之。解缙尝入便殿，见御前置禄诗数帙，故其集名《经进》云。
　　
　　恩荣宴释父：
　　邵阳梁德远，洪武乙丑进士。父廷用，户部郎中，系诏狱。德远不赴恩荣宴，及谪戍，请身代。特拜工科给事中，命释其父。(《楚纪》)
　　
　　丁玉银锭：
　　平羌将军丁玉，经略西番，铸银锭与之要约，散给诸羌，得者宝之如神物。上有誓词，轻重不等。番中号为「丁大夫」。
　　
　　建文皇帝遗迹：
　　郭子章曰：《吾学编》、《雌伏亭丛记》，俱载帝在金筑长官司罗永庵题诗壁间。予入黔，令定番州守王应昌访其庵，在罗荣寨五里许有白云庵，即帝避难处也。岂误『荣』为『永』、误『寨』为『庵」邪？庵畔一井，周匝可二尺许，深半之。传帝所浚。井中水恒雨不溢，恒旸即千万人饮之不涸。时有双鲤出没其间，久旱出辄雨，淫雨去辄晴，其应不爽。庵后有洞亦曰『白云』，外窄中广，可坐可卧，有台可置灯，又有隙通天，光明内彻。乃帝修炼所。庵左右有杉数章，大者数围，小者合抱，皆帝手植。前临龙潜、金刚二寺，万山朝拱，俨然居高临卑。帝潜此数十年岂无意？又尝经宿威清卫，为刘氏书《玩易堂》，御墨犹存。刘即今指挥世爵祖也。在宇内黔为僻，在黔罗荣为僻，终永乐之世不能物色之，以此。嗟乎！古今帝王出亡，无复有归者。亡而归，惟帝。使成祖无德昭之恨，英庙成亲亲之仁，亦千古一快。(《黔记》)
　　风尘一夕忽南侵，天命潜移四海心。凤返丹山红日远，龙归沧海碧云深。紫微有象星还拱，玉漏无声水自沈。遥想荣城今夜月，六宫犹望翠华临。(其一)阅罢楞严磬懒敲，笑看黄屋寄昙标。南来瘴岭千层回，北望天门万里遥。款段久忘飞凤辇，袈裟新换衮龙袍。百官此日知何处，惟有群鸦早晚朝。(其二。右题金筑二首见《冯元成集》)
　　飘泊江河四十秋，于今白发已蒙头。乾坤有恨家何在，江汉无情水自流。长乐宫中云气散，朝元阁上雨声收。新蒲细柳年年绿，野老吞声哭未休。(其一)断绝红尘法守宗，清高不比世人同。牢锁心猿归定寂，莫教意马任西东。禅杖曾挑沧海月，袈裟又接祖师风。吾今满眼空门事，几个知音了悟功。(其二)(《黔记))
　　衡州有建文岩，以建文帝自南中还，寓衡之华严寺，当岩坐，故名。有碑记，有奏草，自称「匡僧」琼俊。见吴人朱鹭《建文书法拟》。万历戊子，老僧大慧来自衡中言。
　　云南武定军民府，狮山之半有庵曰「龙隐」，中祠建文帝，云栖山四十余年，始自田州归大内。今其像、禅衣、锡杖，凄然老衲状也。
　　钱塘县口口口大遮山东明寺，帝尝隐此。有遗影，云帝自为写。今塑其像，髡髯面紫。其遗影近一绅购去。
