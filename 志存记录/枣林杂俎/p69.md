<!-- { "loadSidebar": true } -->
　　李建泰王锡衮丙子主南畿试，时各省卷磨勘，各有停革。建泰等计必不免，遂自语礼部，以凌駉、桑芸停科。芸年二十二，駉稍长。命下，駉除名，停芸三科。駉不能还，诉建泰：「生虽不敏，奈何以駉塞责也？」建泰语阻，许馆之，殆百金，且任其完复。庚辰不复，至壬午收籍，癸未成进士。建泰出师，上问赞幕者谁也？举駉任兵部职方主事。建泰为顺贼所执，伟其貌，知李姓，拜称皇叔，闭深殿中。贼去，清人入大内，开殿得建泰，仍相之。与涿州不合，引去。而建泰之督师也，山西口口为裨将，几被僇，憾之。至是诬告建泰通叛，逮入京，鞫之不实。某坐诛，建泰得宥。駉事弘光朝，拜御史。巡按河南，至归德，度不支，夜自经。
　　
　　王汉：
　　峄县王汉，丁丑进士。尝与同年包长明访陈大士云，先兄已无辜，恐身亦不良死。大士曰，曹操赤壁之战，足下且为荀文若何也？(王应豸其兄)
　　
　　丹银：
　　沁水张都督道浚好方术，谓丹客俱绐人。偶平阳人传方试之并验，都督欲授余，余不应。又有小方，日得一镮。吴兴茅止生(维)请其法，遂广作之。谓余不妄作者传之，日佐薪水可也。余辞曰：「寒士命厄，正惟是半菽不充，藜藿无措。若日享一镮，则腹且果，然岂上天见困之意哉？尝见《稗官家言》，吴人某好丹，偶延方士某试作黄白殊验，特宴之，方士某才举箸颐脱。此事往往多阴谴，仆虽长饿，不愿闻也。」
　　
　　金箔：
　　宋杭人周承裕私铸金为箔，郑仁泽市千枚，转鬻他州，事败，全家徒配。转运使陈尧佐言，仁泽情同罚异，不可惩奸。乃定转卖者，减造者一等，着为令。(田汝成)
　　按秦汉以前，馈赐多黄金，江左后白金盛行，宋人谓黄金之耗在于佛像，夫佛像固足耗，而今日之耗，莫大于屏幛榜署笺箑器饰之类，岁耗不可胜计。如金陵苏杭制扇遍天下，其縻金箔何限？恐佛像不足当其十一也。推此一端，律以宋事，庶乎有警。
　　
　　时敏：
　　初余杭大涤山洞中，有异人寓焉，不知其年月，云吴人也。尝出游值笔贾，为吴中故人。相话旧云，能见访入洞，初黝暗，勿自阻，即得达矣，当有以少报。久之，笔工寻山洞，如其言深入，划然天开，见异人坐石床，延接甚至。谓子贫，或外人托问未来事，可以助给朝夕也，于是屡往来焉。常熟时敏子求，亦托笔工致问，云功名历历。第甲申三月十九日切勿在京师。敏成进士，除海宁令，对所善诸生若辈游宦，亦嘱以甲申三月十九日切勿在京师，因述前指。敏调安阳，又调固始。邑婺妇某拥赀数十万，居乡时寇警，招之入城，令捐助，先后不赀。迨寇逼，驱妇出城被难，因籍其家。已迁口部主事。给事吴昌时求预考选召对，上临门手注御史。出语人曰，猫头补子，岂人所著。则宜兴密揭，改兵科给事中。甲申正月调金华守，上书自明，又得留。寻从贼，除巴县令。御史苏京除四川防御使。敏即修谒，盛饰短后衣，长跪，已遁归。昔郑相如告郑虔曰，天宝十三年，逆臣僭乱，当得伪官，愿守忠节，时开元三十年也。后安禄山反，虔陷贼，署水部郎中。虔念其言，称疾求摄，事平，虔减死，贬台州司库。夫天宝十三年，与今之甲申三月同，二子独不能预避之耶？亦何贵于前知。司户亡论，敏且外迁，适当其幸。至上书乞留，岂非溺于津要，附宜兴未足，转于附贼矣。
　　
　　吴之俊五议：
　　南渡初，口口诸生吴之俊，上史相国五议：漕粮两石而运一石，今湖广山西顺流而下，浙直一水之便，俱数日可达京仓。漕粮在湖广，令楚镇抚对支，在徐泗淮扬，与淮扬镇抚对支，在九江安庆，与江西对支。某地镇抚在某地对支，或对支邻近，盈余即解京仓。在昔水耗，缘途运维难。京仓存积数年，故有鼠雀朽腐之额。今粮本年支销，所存京仓几何？过夏加一之耗足矣。对支可无耗也。浙直兑例，每舡正米三百三十石，凡百加九石八斗十斛三尖。一舡月粮四十金，行粮十六金，每石芦席车脚茶果常例之费二钱有余，而湖广江西耗有加六加七之异，使费倍之。岁舡小修三年，大修五年，大造又外带六十石，每石水脚一钱五分，耗米加一之五，更无他费。则今日四省运粮京仓，途近军便，较之辽粮，可以类推也。
　　白粮三石而运一石，独苏松太嘉湖五府有之，共二十万十七石。例耗米三斗，舂辨二斗六升。本色四斗，折色四斗，折银二两。嘉湖水脚每石六钱，杂项之费不与焉。今奉旨，明年改折，二年正额外，即余米十万有零，以佐军兴。
　　九边已绝，开中来年，南京概给新引。两淮仍五钱六分，两浙每引四钱，浙盐计四十万引，淮盐正浮额八十余万引。除湖广河南残破，少行约三四十万引，每引又库价二钱三分，淮浙可得四五十万，补正供之不足。
　　松江紬布，三匹而致一匹，今宫寺不过数百人，所需几何？官布亦便，紬布十有余万。编番解户，谅助贴价，折可十万。
　　十派改造，祖制十年一派，系浙直福建十八府并广德州，供织上用。如金花缎大红锦每匹至二十余金，又铺垫一两九钱，共计十八万匹。又细造六千匹，如虎豹缎每匹七金，铺垫一两二钱。口口口口口皇上登极，例有口口团花，亦应动支二十余万。更有龙袍妃服，绫纱黄白绢并铺垫等项，共三百万之额，或动支于四司料价，或动太仓料价，或出正倍额办，不一而足。
　　再如天启间题加辽饷七百六十万，剿练二饷，浙直广福江西五省亦约一百四五十万。而駉马折价，河工，见存典税、杂税、金花，及十库茶腊颜料药材，谅酌上供，犹可变通二百余万。东南财赋，现在千万有余，而漕米几三百万不与也。
　　
　　顾锡畴：
　　昆山顾宗伯瑞屏，乙酉九月父被难，航海至温州，入闽隆武朝，加太子太师，仍礼部尚书，命联络浙直士籍。十一月复至温州，因募兵乏饷欲征鱼税。巡抚卢若腾，总兵丹阳贺君尧，争鱼税成隙，而君尧部下殴诸生，致诸生汹汹，宗伯遂疏参卢、贺两公。丙戌三月宗伯复命，宿江心寺，君尧夜遣人杀之。
　　
　　赵庾：
　　吴江赵庾，字涣之，崇祯癸未进士。隆武时文选主事，遭乱祝发为僧，远游天台，习禅学，毫不顾家者二年，子遣候。或言其子应省试，曰此多事，已乡举，曰又多事，终无所嘱。时吴江某村庙流言武当真武之神驻节焉，香火骤溢，改创神宇，其僧积镪数万。赵氏子孝廉澐利之，讦于巡台秦世祯，谓有张角之孽，事下苏州同知。口或走天台邀庾还家，阻其子，庾不得已同二僧来。过平望值风舟覆，救出庾，俄坐逝。(陆禹畴记)
　　
　　独足鸟：
　　新安陈文远，崇祯中游于山陕间。西北有鸟大如鸠，独足，千百为群。每集处，不旬日流寇入寇，号为「吾家鸟」。时射食之，味腴。又尝见空中飞银，大小不一，相击撞有声，人以石中之亦堕地，余不知所往。
　　
　　朱积离魂：
　　华亭朱积，以庶常逃南。尝疾甚，魂冉冉自榻出，升屋上。若前列双烛，身东向，烛即东。身西向，烛即西，竟日魂徐下，人所寝之东南隅见身隔于榻，并榻卧者不知为何人也。如是三日。忽欲溲，借卧者溲焉。时扶掖甚苦，久之魂登榻并卧，又不相属。少间同年某移饮榻次，约明年灯夕偕游。答之曰，我愿甚，但未知彼许我否。同年骇别。魂离二十七日始合体而愈，因历历为包长明述之。
　　
　　修志：
　　范石湖《吴郡志》成，欲刻。时有求附其事于籍而弗得者，哗曰是非石湖笔也。守惮莫敢辨，亦弗敢刻，以书藏诸学宫。见汴人赵汝谈序中。崇祯初，海宁教谕平湖赵无声(维寰)以修我县志见忌。滨行，柬予曰：「不佞故以痴癖，为不知者所诟厉，不意世间亦复有如不佞者，亦更有如不佞之知兄者。德不孤，必有邻，信矣。」
　　
　　佣养：
　　有贾江北者，募二佣背其装先行，各与一金。尝午饭旅舍，忽失二佣。意其遁，出佣券示舍主。舍主曰：「无妨，彼非佣也，本兄弟，俱诸生也。」俄至问之，值母生日，资力金为寿，上一觞耳。惜失其名氏。(周公贞记)
　　
　　逸诗：
　　丙戌六月七日，槜李屠用明走幽桥村，值木铎老人挂太祖高皇帝圣谕牌，因絮语道侧，雪涕而别。似毗陵人，舟泊有儿鼓枻，用明诗纪之，不载。
　　学使李际期试金华诸生，或题牍曰：「满州衣帽满州头，满面威风满面羞。满眼干戈满眼泪，满腔忠愤满腔愁。」
　　
　　诞日疏：
　　戊予正月，嘉善钱相国诞日，释衍门(正志)备斋疏曰：窃以久莫久于无量寿，奚夸上古之椿。永莫永于一剎那，好纳须弥于芥。盖谓仁者必静，静则有常，吉士多求，求止于道。若夫善颂善祷，总属虚誉之事，不骞不崩，亦是过情之愿。斯尚不可质诸正人君子之前，又曷敢昭告大觉世尊者耶？但愿身虽幻有，借假可以淆真。时虽驶流，不迁即是常住。仲尼之欲无大过，犹须假我数年，颜子之殆其庶几，政在不违三月。况乎黑业多而白业少，尤宜更事忏摩。人心危而道心微，颛用克勤精一。孰谓延龄非进德之基，而摄生非薄德之地也。兹者岁添一算，乃宜喜宜惧之交关，事且百丛，觉为人为己之相间。人则庆乡老而兼国老，我则忧未解天下之倒悬，人或庆爵尊而暨齿尊，我则忧难慰苍生之觖望。略弛刻责，便堕自宽，财失思维，遂怜昏弱。由是希良马之视鞭影，直尔长驱，效野牛之去尾牙，猛然大奋。幸尔落日之方可想，会且形就而神和，观河之见不殊，何妨年变而月化？伏愿自今已后寒威彻骨，梅花识天地之心。和气满怀，谷种播圣神之德。已用诸河之水，不消口吸西江。既睹夜半之星，何俟身藏北斗。试看春风澹荡，象牙点点云雷华，秋水澄清，珊瑚枝枝海波月。
　　
　　人瑞：
　　归化县晏景，生洪武壬戌年，百有二岁。
　　合州杨小彭，年百三十岁。喻尚书(时)有诗。
　　永康徐伯敦，嘉靖戊午百有三岁。郡守李口问其故，曰无他，第寡欲耳。
　　莆田林贵，生宣德丁未，卒嘉靖己丑，年百有五岁。朱永崇，吴大猷，陈居竣，各年百岁。
　　义乌陈世泰，万历戊寅年百有六岁。或题其门：「寿域天开，眼见六朝盛事。老人星现，躬逢百岁中秋。」
　　长乐郡庠后圃者，生弘治癸亥，年一百岁，老亡子。(《五杂俎》)
　　慈溪刘伯祥，嘉靖辛酉乡举，隆庆辛未进士，历江西按察副使，年百有八岁。尉氏赵宗年，百有二岁。
　　密县樊福，年百有十四岁。
