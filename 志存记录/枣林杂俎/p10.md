<!-- { "loadSidebar": true } -->
　　己巳四月，崇焕遣把总吴某、千总陈某使建州。以故辽人方君达来报，二十四日阴谋款索逋赏，且佯输彼情，约杀岛帅毛文龙，许之。又告饥，遂令都司蒋文举开粜于高台堡，名赈熟夷也，边储始竭。寻用都司吴先计犒军，矫杀文龙。
　　庚午十一月，籍没袁崇焕家。妻阮氏，女三岁、六岁，从子兆晰，使女四人，苍头八人，婢三人，书籍财物十六笥，枪二，马口，俱解京。
　　
　　郑鄤：
　　庶常武进郑鄤，大学士吴宗达之甥，恃天启中建言蔑视其舅。吴罢相抵舍，是日鄤俶装北上补官，不一晤。吴恚甚，揭其短于乌程，未发也。文文起入相，以同年荐之。乌程曰：「词林自有故事，万历己丑庶常蒋恬庵(孟育)终养，及起家，犹同后辈课馆，且欲外转，周砺斋(洪砥)谓以齿夙得留。今郑庶常不得违例也。」文起曰：「郑尝建言，与蒋恬庵不同。」亡何，嘉善钱相国(士升)及唐宗宪(世济)各恳乌程，许其题补。一日文起语乌程曰：「老先生不用郑庶常，彼善作文者。」乌程意沮。会许誉卿事败，文起忿曰：「一霞城败，行有继霞城起者。」乌程闻之，草揭示嘉善，同佥名。时淄川张至发其直，不之及。嘉善曰：「既不能荐，而又卖之，人其谓我何！」乌程独上，立下鄤狱，论诛死。乌程初无意陷郑鄤，衅由吴氏，而文起激之也。
　　
　　万仞宫墙：
　　潍县张四知相国，里门题「万仞宫墙」，时人嗤之。
　　
　　税监：
　　文文起入相数日，撤税监，自上独断，长洲掠其德。已文选郎吕大器奏「臣前止税监，今蒙采纳。」阁臣见之，谓选郎贾誉。长洲曰：「此好事，何难认也。」
　　
　　词林题补：
　　词林在籍，先注官，后赴南海。陈子壮以口口家居，遽入京，乌程异之。乌程虽阴忮，练习朝典，人不能及。而上苛严细，故票拟改至再四不允，同列迟疑。乌程徐曰「或疏末失填小日耳」，按之果然。虽失填小日，上终不自明，必阁臣发之。
　　
　　周延儒：
　　宜兴入相，恃才，辄午睡足徐起，阅章奏，应手票旨。时阁臣善于启事，称武进、宜兴何如宠。
　　吏部拟各官罚俸几月，兵、工部拟各官吏赏几十两，俱阁臣填数。乌程不填，听上裁定。不市恩怨，上益任之。
　　宜兴先论罢，以尝言朝廷为羲皇上人，因力辨引去。及再相，或言圣性严驭。宜兴笑曰：「上易与也，何过虑为。」盖宜兴潜通宫府，得其关捩，故有羲皇上人之说。晚益黩货，文武大臣赐谥，拟旨还与他谥。尝夸曰「吾笔底一字千金」。盖人赂四千金也。
　　
　　六曹章奏：
　　六曹章奏，系科臣职掌参驳，近虚文塞责，于大事多略。
　　
　　磨碑：
　　西山碧云寺，魏忠贤重修。天启三年少师福清叶向高撰记，礼部尚书会稽钱象坤篆额。今碑磨去钱象坤名氏，意作相时事也。福清记中颇称许魏氏。
　　
　　内臣带：
　　内臣带止犀玉，五金银花素之别。崇祯辛巳始依品，自金花以至素银，衣自斗牛飞鱼以至各色异兽。
　　
　　揭长安门：
　　己卯庚辰间，或揭长安门曰：「督抚连车载，京堂上斗量，好官昏夜考，美缺袖中商。」
　　
　　泄旨罢相：
　　巴县王相国(应熊)被论。命未下，遣探阁指，遽疏辨。上诘其由，于是中书舍人刘天锡等以泄旨伏罪，相国坐免。
　　
　　朱万年：
　　莱州守朱万年力拒叛兵，不遗余策。以登抚谢琏主招降，胁之出城，遇害。是日妇生子，人皆哀其烈而幸其嗣也。
　　
　　佑圣观开敕：
　　庚辰闰正月，先是山东巡抚上虞李懋芳忧去，颜继祖代镇，论其侵牟坐逮。懋芳在道，缇骑先候于杭州，议开敕于藩司。右辖黄鸣俊曰：「某宦河南，驾帖开自臬司，重在刑名也。」二司互执，竟开读佑圣观。
　　
　　过周谋：
　　是月僊居知县过周谋以通赂长安事露被逮，夜宿杭州菩提寺，仰药死。寒士叨一第，寄百里之命，欲速而梯进，身且不保。孤灯冷壁，妇孺长隔，亦足戒矣。
　　
　　生日移贺：
　　思庙万历庚戌十二月二十五日生，适嫡母孝和贞皇后忌日也。崇祯元年，万寿节免贺。明年届期辅臣知其指，请移二十四日，从之。按庚戌十二月甲午立春，故景命之辰作辛亥节气。
　　《金史》太宗(晟)本月七日，以同皇考忌日，改用十七日。
　　
　　郑以伟：
　　上饶郑相国邃于经术，第不谙吏事，票拟间用古字，往往失裁。宜兴时规之，终不解也，临票矜持，数四涂易。兼才之难如此。尝命改票，票佥例缴进，误毁之，被诘。先以礼部尚书协理詹事府。刻其诗文曰《艺苑张仲师》，喻短也。张仲师，长尺二寸，见《论衡》。嗣刻《山上山稿》，盖古诗「山上复有山，离合文出字」也。自为序又作隐语诗曰：「自笑此来怀口口，从前一误是山山。惟贪几度百姓眼，何补相联两月湾。」又刻《画壶集》。画壶者，小儿所吹，不按腔调。又刻《杜吟》。杜之为言，薄也。
　　
　　贡士骑射：
　　己卯，始命巡按御史同乡试主司阅贡士骑射，具文耳，后终不行。
　　
　　鹾司新例：
　　转运积轻，夷于郡守。如吾浙按察司水利道宴客，则鹾司办具，沿为故事，壬申转运使杨湛然革之。已奉敕礼同藩臬，敕至日，藩臬不往，方伯犹狃旧不下堂。杨勉随郡守之右。关中张继孟自御史左迁，始得亚二司，乙卯《乡试录》序列都转运使右参政张继孟。及太监崔璘至，继孟仍诎膝，二司则否。
　　
　　黄道周：
　　黄石斋先生在词林，凡题讲官、经筵官、纂修官及东宫讲官，或资俸在其前后皆用，独遗黄，盖辅臣惧其近上敷奏也。最后推东宫讲官，又不之及。项煜杨廷麟俱相让，辅臣以道周所陈「臣不如郑鄤」为解，曰「君子一言以为智，一言以为不智」。廷麟折之曰：「孔子圣人也，自谓辞命不如宰予；管仲贤人也，自谓不如开方。天下后世未闻孔子以此贬圣，管仲以此损贤。」云云。
　　丁丑，华亭陈子龙出右中允黄先生门，布素进谒。先生曰：「仆本寒祚，布素宜也。若世阀常服罗绮，改而布素又失常矣，正不必也。」先生坐事放归，子龙迎高邮舟中，袖出五十金。先生掷之曰：「吾穷宦，奈何骤污吾？」(包长明记)
　　黄先生送吴骏公祭酒之南京，以本乡涂监生托之，不言其名。吴抵任，闻石斋廷杖下狱。因阅籍，则监生涂仲吉，果闽人也。召问，遣之北行，遗二十金为橐饘。仲吉竟自疏救，并下狱，拷供七人，主使杨廷麟、王维等。幸不及吴祭酒。
　　
　　张春：
　　庚午三月，永平道参政同州张春出关陷穹庐中，误闻殉难，赠都察院右副都御史。居亡何，春从塞外求款，始追削。春妾口氏年二十一，自经官舍，春愧其妾多矣，盖洪承畴之前茅也。按，宋高阳关副都部署王继忠降契丹，授户部使，继忠言南北通好之利，契丹主然之，后遗边臣书。张春风斯下矣。
　　
　　词林之坏：
　　嘉善钱相国塞庵曰：「自来坊局与政府相通，间邀坊局等咨访时务人才，因验其人之贤否。崇祯间词林辄趋台省，乘利窥间，反攻中堂，而与政府隔矣。上者征逐诗酒，略于典故，一旦临事，遂无其料。吾待罪政府，见上大夫朝房，非上书求温旨，则代人恳致，多迁除之事，并无陈大议效奇策。虽开平津之阁，何益？此国家所以大坏也。」
　　诏敕体贵简重冠冕，天启间忽叙门阅，尚织缛，纶命亵矣。倪鸿宝好琢丽，竞于雕虫。王觉斯专效《大诰》，浮靡不切。许石门辈储蓄既薄，趋其下风，又无论也。乌程尝读之蹙额，令删改致忤。夫知制诰，阁臣职也，词林矜愎，不其甚乎？
　　
　　馆陶全城：
　　壬午北兵深入，馆陶令晋调元，其姻孝廉某自关中来，道被掠。仪观甚伟，厉声曰：「我非庸庸者，不令我见主帅乎？如吾见也者，会当立效相报。」及见主帅，曰：「我关西男子，不与俗伍。姻家馆陶令，以舌下之，马骡金帛随所欲耳。」主帅信之，以骑往，孝廉求舆舁至城下，约停车，容入说之。入即助守，曲尽方略。盖孝廉倜傥，足以绐敌也。
　　
　　分票：
　　嘉靖以来，票拟颛首揆，余旁睨而已。万历之季，疏多留中。福清叶向高、德清方从哲相继首揆，尝閴坐终日。福清曰：「安得票一疏，全我体乎？」天启间事繁，福清及蒲州韩爌，间送次辅票一二。宜兴始分票，计统若干，析以为常，晨入夕出，拮据不遑。阁例不宿火，申刻散班。崇祯初遂燃蜡，更余堂吏犹循故事，高呼「申时」也。钱塞庵诗：「深宫衡石程章奏，纶阁推敲费论思。子夜漏深才退食，门官犹报是申时。」
　　
　　熹宗实录：
　　纂修实录，各分詹翰坊局，藁具送阁臣总裁。又分岁月删定，汇而正之。熹宗御历七年，论实最终岁事耳。史官虽分任，乞假奉使，淹期不至，或竟置之罔闻，阁臣亦不以为意。嘉善钱相国尝总裁二年有奇，云同官互秘，不相往覆也。至崇祯十口年始竣。
　　
　　讲臣：
　　经筵对御案设几，列讲章其上，讲官易为口，日讲从御案旁敷陈。即自撰讲章，或至失记。盖讲章先期呈阁臣阅定，中书舍人录置御前。往时讲官第阐本义，末规数句，不繁引也。崇祯时，好衍时事，辄千百言。如豫章礼部右侍郎罗喻义讲《尚书》口口口口，布昭圣武，泛引国朝《三大营志》，乌程屡删之不受，忤去。罗喻义祭酒时，监生请祠逆魏，批准其呈。逆魏败，始攻之。钱塞庵曰：讲官致规不过篇末，今累牍连章，乌程坐是与词林不协。予所见讲官，文湛持、倪鸿宝学问该洽，声容闲雅，真其选也。姚孟尝次之。姜箴胜有仪度，其学不逮。姜燕及气粗，许石门语冗。
　　
　　堂婆：
　　太监张彝宪监户工二部，并座堂上，时称「堂公、堂婆」。
　　
　　御史改武：
　　监察御史张仕学巡按河南，求击贼自效，改总兵官。先是余应桂按楚，超巡抚，张觊之。既改阶，郡守节推通刺，始愧悔，后迁延自免。
　　
　　卢象升：
　　己卯，卢象升总督败没，镇珰惧罪，阴言其不死，命遣校侦之。以实闻下校狱，酷拷不承而死。垂死拜狱神曰「某不枉卢总督，虽死不憾。」
　　
　　德府窖金：
　　己卯正月济南破，德王(由枢)陷于贼，得牡丹下窖金。午午十二月，兖州破，鲁王(以派)死之，得石榴下窖金。二邸最薄，矧秦楚襄福周蜀之富乎！
　　
　　周士朴：
　　寇陷归德，执周尚书士朴，责数之，答以布袍革履不预外事。曰「亦知舍人之怙势肆虐乎？」辞以不闻。曰「尔瘗金十三窖，何来？」不能答，被磔。
　　
