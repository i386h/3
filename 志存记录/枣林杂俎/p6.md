<!-- { "loadSidebar": true } -->
　　
　　省掾何麟：
　　武宗微行自大同抵太原，城门闭不入。上怒，遣中官逮山西守臣拒门者，按抚而下皆怖。布政司吏沁水何麟曰：「来旨未有主名，此易为耳。若厚贿中官，不令罗织，愿与俱往。即上怒，麟一身不足恤也。」至京奏曰：「陛下巡幸晋阳，维时司城门者实臣麟一人，他官无与也。臣不能启门恭迎銮舆，臣罪万死。但陛下轻宗庙社稷而远事巡游，且易服微行，无清道警跸之诏，白龙鱼服，臣下何由辨焉？昔汉光武夜猎至上东门，守臣郅恽拒而弗纳，光武以恽为守法而赏之。今小臣欲守郅恽之节，而陛下乃有不敬之诛，臣恐后世以为臣之不幸不若郅恽，而陛下宽仁之量亦远逊光武也。」有旨杖六十释之，各官皆不问。(《沁水县志》)
　　
　　杨循吉：
　　武宗南巡，于北固山上见杨循吉留题，因召见行在。见上不能对，遂罢遣归。忌者因以为伶人臧贤所荐。不知此际循吉贫不能糊口，其赴召也，典衣为装，恶从市伶人。王元美轻信，笔其事于《卮言》，因而传播天下，冤哉。徐文贞云，世庙初年欲起君谦，闻其颠而止。杨公实颠，不以伶人事也。(冯元成文集)
　　愚按：正德十六年八月癸未发京师，是日即杖臧贤等于午门戍边，安得从南巡、荐循吉也？又江宁徐子仁霖亦曰臧贤所荐。是年十二月，上至南京，贤死久矣。流闻之谬如此。
　　
　　蔡鼎：
　　贵池蔡鼎，正德辛巳进士，历云南巡抚、都察院右佥都御史。访黔国公沐昆，堂设椅，自中坐，左右列长杌，侍坐抚按。蔡不耐坐，沐怒，命悬其杌，竟立啜茗而去。自嘉靖中抚按始均席。
　　
　　御容藏殿：
　　嘉靖时，祖宗御容藏永孝、景神二殿。
　　
　　勋位：
　　嘉靖乙酉二月乙未，故事朝参序爵，南京元会习仪，靖远伯王瑾协同，守备居首列。南和伯方寿祥不平，诟斥引下之。事闻，得旨班序如旧，戒责寿祥。祟祯辛巳冬节，南和伯方一元协同守备班，安远侯柳祚昌上忿论。监察御史詹士恒谓「方领敕，宜先之」。两事适合，又皆方氏祖孙，惜未引前案也。
　　
　　白衣山人诗见梦：
　　薛应旗尝夜梦白衣山人诵吊朱中丞纨诗：「玄墓山堂月色明，烽烟照见阖闾城。徙薪自古无恩泽，宿草于今有甲兵。生死已随朝露尽，是非犹逐夜乌鸣。何年精卫能填海，常使人间恨不平。」
　　
　　大司马起复：
　　天顺后，大臣俱终丧。嘉靖庚戌九月，起复揭阳翁万达兵部尚书。崇祯丙子冬，起复武陵杨嗣昌兵部尚书。
　　
　　鹰犬虫蚁岁给：
　　嘉靖丙戌二月，御史雷应龙疏曰：「内坊鹰犬岁给猪肉一万六千五百余斤，虫蚁岁供菉荳薥秫五千二百余石，费财损德。」命核其费，罢之。
　　
　　御驷：
　　世宗七骏：玉麟飞、白玉驯、碧玉骄、照夜璧、银河练、瑶池骏、飞云白。神宗十二骏：玉狮龙、赤电龙、载月乌、五花骏、彩麟、文豹、金麟、绛虬、攒玉骝、玄云骏、蹑云骢、五口骢。熹宗：乌骓、束玉带。思宗四骏：太平騟、玉龙媒、吉良乘、璇台骏。
　　
　　贡象尾：
　　嘉靖癸丑暹罗贡白象道毙，使者以珠宝饰牙，置金盘中，并献象尾。按刘向《说苑》，魏文侯使舍人毋择献鹄于齐侯，毋择行道失，徒献空笼。
　　
　　嘲边：
　　嘉靖庚戌，大将军仇鸾纵俺答出塞，书我亭障曰「仇鸾免送」。崇祯丙子，金人深入畿内，粉书边堡曰「百官免送」。
　　
　　金瓯再卜：
　　丙辰，上密书内苑撰青词诸臣之名，贮金瓯中，手探得严讷、李春芳，遂拜相。崇祯元年，上卜相亦如之，得来宗道、杨景辰、刘鸿训、周道登、李标、钱龙锡。
　　
　　青田：
　　嘉靖初，郡县率八月成白册，九月散青田，至十一月毕税。后青田之散恒至岁终，万历以来民间并不知青田矣。
　　
　　泉州志：
　　隆庆黄光升作《泉州志》载晋江知县张文宿贪虐之迹。而《万历杭州志》文宿以本贯，陈善具述其美，云晋江险恶难治。今两存之，俟考。
　　
　　宥随驾监生：
　　万历初幸太学，有监生派执壶者竟随驾入宫，被诘，其人惧甚，上谕令扶出。
　　
　　李伟：
　　武清侯李伟微时业圬墁，既贵，函封圬刀。慈圣太后严毖外家，或子弟陈乞，命进圬刀示之曰：「当时藉此为活，今极富贵犹患不足耶？」潞简王之国，微行擅杀人，太后命大珰封杖挞四十。
　　
　　诘惠山神文：
　　无锡周子义，万历己卯主北闱，受邑子之贿，拔置八十名。周历礼部左侍郎，赠尚书，谥文恪，祠于惠山。谈修作《诘惠山神文》，末曰：祠亦安足重乎？象至不仁而祠于贵阳，王振误国而祠于燕市，又安讶斯祠之作邪！试由常情以谈，祠而出于人心之公乎则可久，倘祠而出于一人之私乎必不久。子不见祠于前者，陆羽、李绅唐人也。秦观、尤袤宋人也，倪瓒元人也，乞命享祀不绝。彼西施庄以献西施而作，萧庄以萧侍郎而作，通惠亭以钱伸仲而作。曩时非不选胜以章得意，而今安在乎！
　　
　　少宰被杖：
　　江陵籍产，遣太监张程同刑部侍郎丘橓等往追逮曾尚书省吾、王少宰篆等。曾角巾青衣，王直囚服乞哀，中官杖之。事闻于朝，时沈光禄思孝戏陆少宰光祚曰：「君善为之，不闻少宰杖乎？」
　　
　　缅酋诡贡：
　　边人有持平缅夷二锦入见黔抚，云缅酋欲求入贡。抚臣遗申相国时行书，欲奏闻。申答曰：近时暹罗求贡持上金叶表文，今第以一人持二锦来，真赝未可必，宜审实而善遣之，非得金叶表文不当为代奏也。抚臣乃止。后卒亡。验求其人，则亡去久矣。夷情未可轻议也。
　　
　　长昂射子：
　　三卫属夷，长昂为雄，年六十余时入寇。一日出账房遥见二鹿，弯弓迭射之，应弦而殒及其二子，遂稍戢。
　　
　　朱国祚：
　　万历癸未，秀水朱文恪进士第一，胪传日文恪父太医院使东山公绯服侍班。
　　乙未，修撰朱国祚为司经局洗马。故事，鼎元无任洗马者。八月充皇长子侍班，寻清理贴黄，靖难功臣旧署「奉天征讨」。文恪曰：「文皇不得已值此，奈何以同姓加征讨名？」悉改「靖难」。
　　
　　宸翰：
　　宣城沈修撰懋学，赐御书「谨言行、明义理」六字。径四寸，遒整有法，尝见之。
　　
　　太庙羊角灯：
　　丁亥孟秋享太庙，风猛烛灭，太常寺丞读祝，高声索烛。因制羊角小灯二持照。
　　
　　传戴暖耳：
　　癸巳闰十一月十二日，辅臣王锡爵请传戴暖耳。故事，十一月朔传戴暖耳，百官传衣不谢，传暖耳独谢。
　　
　　丧仪：
　　仁圣皇太后之丧，大宗伯范谦衣白入朝，至阙门忽传各官衣青布袍，急出易衣以进。次日则白纱帽乌靴成服，斩衰，朝夕哭临。期毕而退署，衣冠皆白，绖带不除。二十七日后用三乌：为乌纱帽、皂靴、黑角带也。又逾月易青素，大约百日更浅淡，服色行移。旧案：有白纱帽，白布袍，布袜，蒲鞋。末年中宫之丧。浙省诏至，疑所服青白，竟青袍迎诏。
　　
　　日本关白求封：
　　万历乙未正月甲戌朔，庚辰，日本差来小西飞、弹守藤原如安：谨禀天朝兵部尚书太保石老爷台下：小的日本求封，蒙老爷天高地厚之恩，担当如此。昨见四位阁下老爷、礼部范老爷，俱同老爷盛心，大事已就。今在议封之时，特将本国应封人员开报，伏乞老爷照依。后开缘由施行，举国得安，万代顶德。谨禀。
　　计开：册封敕书印信并各项仪制，务求老爷留神要好，不致贻笑朝鲜琉球海外诸国。至恳至祷。一，日本原国王无有，举国臣民乞封关白。自丰臣秀家以上五员，乞封大都督独行，长加世西海道，永为天朝沿海藩篱，且与朝鲜世世修好。一，释玄苏封日本禅师。一，丰臣家康、丰臣利家、丰臣秀保、丰臣秀俊、丰臣氏乡、丰臣辉元、平国宝、丰臣隆景、丰臣晴信、丰臣义智，以上十员乞封都督。一，释宗逸封日本一道禅师。一，丰臣玄以、丰臣长吉、丰臣正家、丰臣正成、丰臣全宗、丰臣调信、丰臣吉隆、丰臣正信、源家次平、行亲平末乡，以上十二员乞封都督指挥。一，平山五卫门、早田四郎、兵卫宅甚藏、西山久助、吉田善吉、下甲石卫门、西川与郎、松井久大夫、小昌久次、大濑少吉，以上十五名劳苦三年，均乞封爵。再来尽应人员，乞给赐督札府十五张、亚都督札府二十张，临时颁赏，使日本大人臣僚俱各叨受天朝爵秩，遵天朝命令。
　　二月甲辰朔，壬子，诏封日本国王平秀吉曰：朕受天明命，覆帱无私，仁育遐荒，有同宇下。惟尔日本远隔鲸波，昔尝受爵于先朝，中乃自携于声教。尔平秀吉能统其众，慕义承风。始假道于朝鲜，未能具达，继归命于阙下，备见真诚。驰信使以上表章，干属藩为之代请。恭顺如此，朕心嘉之。兹特遣后军都督府佥书署都督佥事李宗诚充正使，五军营右副将署都督佥事杨方亨充副使，持节封尔为日本国王，锡以冠服金印诰命。凡尔大小臣民悉听教令，共图绥宁，长为中国之藩维，永奠海邦之黎庶，恪遵朕命，克祚天休。故兹昭示，俾咸知悉。
