<!-- { "loadSidebar": true } -->
　　禾城通济庵普荐疏：《经》称九横，《书》叙六极，苟非顺命，悉就短凶。兹者强弱一概殒身，老幼同焉殉死。血流漂杵，竟成尽信之书。命以悬丝，不属揣摩之说。但见悠悠秀水，沈骸类无定之河。郁郁禾城，善哭效杞梁之妇。岂人人运临于磨碣，胡在在殃及乎池鱼？真无辜者偏受其辜，乃最惨中适当其惨。或漫尔夺螳螂之臂，亦懵然处燕雀之堂，遂致长呼绝胫，大梦横戈，既非正寝而考终，那计周身之棺椁。虽有慈孙与孝子，恶能读礼于始终。祗怜碧血化青磷，畴忆清明灼黄纸。由是法席开无遮之会，泉台迓不速之宾，大用金镵刮汝瞑目。须知有身即是苦，向亦附赘悬庞，寂灭反于真，今也释粘解缚。口是宿生负者，尽谢绝于此生。同业报中，更酬偿夫别报。若得不怨不尤，弗构幽中之讼，便可无拘无碍，统销劫外之愆。(以上俱嘉善智证庵正志撰)
　　
　　江宁谣：
　　「史册流芳，虽未灭奴犹可法。洪恩浩荡、未能报国反成仇。」此江宁谣，书于乌龙潭者，迹捕颇众。
　　
　　伪弘光帝：
　　丙戌三月十二日，平溪卫有僧称弘光皇帝。孝廉高士美、指挥于克振、司马喻思恂群奉之。伪者初过平溪，同行二僧指谓土人曰「此故弘光皇帝也。」伪者佯叱二僧「若辈轻言，大误我事！」土人益以为真。高士美闻之，拥至其室，推戴麇集，遂驻沅州公署，榜曰「圣驾行宫。」拜士美太仆寺卿、克振总兵官。不数日，辰沅道口口徐炜、沅州知州黄昂，极其供御。朱门雉尾，设扈卫，草御书，献金鼎，出入警跸。士美进女弟为中宫。贵州巡抚都御史范爌、总兵官罗联芳摘其奸状，同四川巡按御史米寿图、巡道郑逢元以兵入殿上。披幄揭所戴幅巾，则额伤矢，面伤刀，创及于耳。缚而讯之，则沅州人查献忠也。米寿图，崇祯末任南京御史，同诸大臣迎事弘光皇帝。是年七月命按四川，时太仓马允昌以遵义副总兵随行，寿图口口又同允昌报命。闻沅州事，在道扬言曰「吾故识弘光帝者。」及朝沅州伪者，惧露，掩左袂欲泣。寿图曰：「臣前日巡下江，未及趋奉陛下。」伪者即释袂。日进火酒二升，实调饴于水也。募僧千人，各给衣帽木梃，将幸重庆杀寿图等。寿图先发，假献马二十匹，牵入行宫，即总督府也。因缚伪者，抗辨不服，云"吾尝入武昌。」问其期，云"癸未五月二十九日，薄暮大风雨」，政张献忠陷楚日也。本贼党，其父母尚在，少无赖亡命，捕其父母，寻释之。亡何，伪者伏法。
　　
　　
　　
　　群忠备遗：
　　崇祯癸未冬，寇陷关中，录绅民殉难者，其现职别见。
　　前山西布政司参议，咸宁陶尔德。
　　前礼部主事，渭南南居业。(以上入城被杀)
　　前怀庆府通判，咸宁窦光仪。
　　前仪封知县，长安徐方敬。
　　前芮城知县，咸宁刘芳声。(以上闻变投井)
　　前巡抚宣府口口都御史，三原焦源清闻变自经。
　　前巡抚大同口口都御史，三原焦源溥廷骂被磔。
　　前山东按察佥事，泾阳王征不受征，绝粒七日死。手题墓门曰：「自成童时总括孝弟忠恕于一仁，敢谓单传圣贤之一贯。迄垂老日不分畏天忧人之两念，要期独留姓氏于两间。」又题曰：「精白一心事上帝，全忠全孝更无疑。」
　　前口口按察副使泾阳杨国柱，同一羽人道装引去，乱定后抵家死。
　　解元南郑席增光，入山不应征死。
　　都司吏口口丘从周，骂贼而死。
　　前河南布政司参政，咸宁祝万龄，不奉伪命，被杀于平阳。其子于宸诸生也，殉之。
　　前操江右佥都御史，武功马名世。
　　前巡抚河南口口都御史，郿县郝土膏。
　　前巡按山东监察御史，蒲城王道纯(天启乙丑进士)。
　　前顺天府尹，耀州宋师襄。
　　前口口按察副使，岐山梁建廷。
　　前口口按察副使，三原乔巍。
　　前四川按察佥事分守川北道，三原秦乐天(天启乙丑进士)。
　　以上俱随营杀于山西红芝驿。
　　甲申四月末，南京工部屯田司主事，安福周鼎潇投洪武门河下，救出，明日削发去。
　　五月浙中闻变，桐乡男子某入城，道听皇帝雉经，泣下。明日题白练裙，不知作何字，自经。人嗤其狂，予托友人征名氏，未至。
　　绍兴童子某年十四，闻变语人曰「我必死、我必死」，人初不以为意。亡何投水死，犹意其失足耳。出其尸，环腰以石，盖恐身浮不得死也。呜呼！意亦可怜矣。乙酉五月，行人司行人无锡龚廷祥，投南京武定桥河死(崇祯癸未进士)。
　　丹阳贡士睦明永自经。
　　丹阳荆本彻(崇祯甲戌进士)。
　　嘉定黄淳耀(崇祯癸未进士)。
　　左通政、嘉定侯峒曾。
　　豫王入金陵，各臣迎拜。有曹郎令牧马卒凌晨早至，对曰「何事尚欲来乎？」诘旦待马不至，召卒，已自经。(钱从芳说)
　　金陵破日，秦淮河丐者碎碗画壁上曰：「三百年来盛治朝，两班文武尽降逃。刚阳暂寄卑田院，乞子羞存命一条。」遂投河死。土人怜之，藁葬壁下(沈石城说)。
　　六合诸生马纯仁朴公投泮池死。题衣带曰：「朝华而冠，莫夷而髡。与死其心，宁死其身。一时迂事，千古大人。明堂处士，朴公纯仁。」
　　前右春坊右庶子兼翰林院侍读，长州徐汧。
　　吏部考功司员外郎，青浦夏允彝绝命词：「幼承父训，长荷国恩。以身事主，不愧忠贞。南都既覆，犹望中兴。中兴既杳，何忍长存。卓哉吾友，虞求广成，勿斋容如，子才蕴生。愿言从子，握手九原。」子完淳夙慧，早知名。丁亥党累，就死金陵，词色不变。其绝笔诗：「三年羁旅客，今日又南冠。无限河山泪，谁言天地宽。已知泉路近，欲别故乡难。毅魄归来日，灵旗空际看。」(《别云间》)「孤儿哭无泪，山鬼日为邻。古道麻衣客，空堂白发亲。循陔犹有梦，负米竟谁人？忠孝家门事，何须问此身。」(《拜辞家恭人》)忆昔结褵日，正当擐甲时。门楣齐阀阅，花烛夹旌旗。问寝谈忠孝，同袍学唱随。九原应待汝，珍重腹中儿。」(《寄内》)「门阀推江左，孤忠两姓传。十年《黄鹄》咏，三载《蓼莪》篇。愧负文姬孝，深为宅相怜。大仇俱未报，仗尔后生贤。(《寄荆隐女兄兼甥侯武功》。)乐令竟如此，王郎又若斯。自羞秦狱鬼，犹是羽林儿。月白劳人唱，霜重毅魄悲。英雄生死路，却似壮游时。」(《柬半村先生))「叩阍应有路，兄弟竟齐游。盱畛同时尽，褒融一日收。黄墟人已变，清泪梦中流。如赴增城约，停骖待楚囚。」(《闻大鸿仲熊讣》)
　　解元长洲杨廷枢维斗，丙戌四月二十八日被执，饿五日不死，妇费氏、女观莲俱死。廷枢五十三。
　　如皋许口口孟朴，自刺臂「生为明人，死为明鬼。」后被讦到官，骂兵备道胡江曰：「吾前读汝文，意必为丈夫，今竟同犬羊。」义不屈，被杀。遗诗曰：「一念从前蓄已深，而今地下好相寻。儿曹不必收遗骨，留与英雄起义心。」妇朱氏闻来逮，持刃向逮者曰：」我死决矣！如今日必辱我，我先杀汝等，然后自尽。」后竟死。
　　杨宏声虎臣，世杭州右卫指挥佥事，宏声补诸生。北兵入城，宏声哭不止，绝粒死。友人詹锺玉私谥曰「节烈」。
　　钱塘知县，昆山顾咸建弃官去，豫王追杀之，枭武林门。盛暑，蚊蚋不侵，色如生。
　　钱塘诸生，松江袁口口，以父口口任浙西右游击寓籍。闻北兵入，赴水死，年二十余。
　　八月三日松江破，总督仓场侍郎，华亭李待问死之(此癸未进士，授中书，云间李存义也，非前督仓侍郎)。
　　金山卫指挥侯玉音倡义，屡挫敌。二月二十日城陷，力战骂敌死，吏卒多殉之。
　　休宁金声正希起义，同县令何通武，遣诸生朱备迎黄澍于九江。澍帅众八百余人，备恐其扰，遂从三十人，实不知澍先通北也。九月清帅张天禄略地且至，战失利。声与歙县生江天乙同执，见洪承畴不屈。天乙大呼曰：「千秋名节，只在今日。」俱遇害。僧口口殡之，题「赤壁金公柩。」扶柩至芜湖，闽商某薄其棺，改殡焉。隆武初，拜声兵部右侍郎兼都察院右副都御史。
　　歙县方维新，口口口口口贡士。戊子四月末缚至杭州，缟衣，襟裾间题咏俱遍，市人聚观。求楮笔，或与之，即书曰：「帝王治道，春秋书法，夷夏严防。我太祖驱胡，重开日月，衣冠文物，于汉有光。三百年来，士无廉耻，贿赂公行，口废纪纲。寇烽起于荆豫之地，跋扈谁当？神京飘忽云亡，叹贼奴来更惨伤。使中原赤子一时剃发，天朝人物顿化犬羊。博浪挥椎，中流击楫，慷慨悲歌拂剑霜。同心者，早乘时夺发雪耻恢疆。」入见开府萧起元，不屈，斩于市。
　　兵科给事中华亭陈子龙以江东建义畏阮大铖相厄，不赴为憾。语同年包长明(尔庚)曰：「苟得死所，虽事不济，奚恨？」后吴胜兆累及被杀，其志盖豫定也。
　　行人司行人仁和陆培，崇祯庚辰进士，弘光初除行人，便道过家。乙酉六月自经，年二十八，所著《青凤轩集》。
　　邵武府同知钱塘王道焜，天启辛酉经魁，以福宁学正、南平知县升任，忧去。乙酉六月自经，遗笔示子孝廉均曰：「我以苟从仕官，他日何以见尔祖于地下？」祖，兖州同知国柱。
　　口口副总兵口口翁之琪，随弘光帝投水死。
　　孝廉海宁祝渊，故游刘念台先生之门。时属疾，闰六月扼吭死。手书曰：「中心安焉谓之仁，事得其宜谓之义。渊家累叶，洪武以来沐朝廷养教二百八十年，成化以来受朝廷荣宠一百七十年。一旦天崩地坼，宗社为墟，雍雍文物沦为异类。渊不能吞炭漆身报明恩于万一，澳涊恇怯向异类乞活，心所安乎？不安乎？事之宜乎？不宜乎？呜呼！学道有年，粗识义理，吾何求焉？吾得正而毙焉斯已矣。」爰作绝命词曰「杀身成仁，舍生取义。」(言未毕)六月晦日诗：「夜既央兮灯火微，魂摇摇兮魄将离。去兄弟兮父母依，乐逍遥兮长不归(其一)。死忠死孝寻常事，吃饭穿衣人共由。莫向编年问知否，心安理得更何求？」
　　杭城武生周其仁起义临安，被执不屈死。遗诗曰：「谁教丑虏渡钱塘？烈烈睢阳肯下场。赤伏未兴真帝子，白衣终惜汉云长。头从刀过身方贵，尸不泥封骨始香。事业于今谁继者，空遗浩气贯穹苍。」
