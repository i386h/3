<!-- { "loadSidebar": true } -->
　　沁水孙如玉秀才，梦壬午天榜，首阴骘科三人，行德科四人，才用科、屯田科各若干人，详着素履，仓卒间止记第四人韩姓。又榜暴戾恣睢若干人，贪淫无度若干人，详着如前，或朱笔书修字，如玉列贪淫中。惊寤，是科第四人果韩姓。
　　济宁陈孟修，家关将军庙侧。崇祯时回子数十人谋毁其庙，厚市旁屋，孟修独不受。谋复之，被殴辱不自觉痛，旬余体平。梦周仓曰，与尔二羊皮。及起，伤目始瞭。嗣后孟修弟卧庙旁，闻将军语周仓曰，尔砺刃，我将僇诸囚。亡何，诸囚以他事斗死。乙酉清人开科，孟修梦周仓促试，果联捷。
　　嘉善陈舒，癸未岁梦神付七题，而身所衣衣冠非所制也。清朝己丑南宫，七艺俱出宿构。
　　万历夏六月戊午，予赴都试，道宿舟中。梦入大朝，帝临殿，东宫、皇孙以次左立。问安边之策，或请南迁。予方欲争之，俄飞尘蔽天，云京城陷。顷刻溃散，不知所向。晓以语同人，各笑其妄。甲申闻变，追忆前梦，虽草野不足道，未始无验也。朱墨预兆：东阳赵明钦，万历己酉乡举，明年成进士，归娶。乙卯主试贵州，还途闻邻妇哀恸。旦迹之，其夫故诸生忌日也，下世年月日正赵生期。怪问其所遗书，出其稿，即赵联捷之试墨。
　　广德戈应试，崇祯庚午登科。归拜舅氏，才没。见悬梁遗稿，启视与朱墨不异。后应试易名简，辛未进士。
　　《夷坚志》：温陵叶文凤，登进士，官天台簿。遇生日于邸舍假寐，梦人请吃麻糍。既觉，闻邻妇啼哭。问之，曰亡儿忌日，作麻糍祭享，感泣耳。文凤问其所业，曰业诗。命取其旧业视之，与叶及第程文一字无讹。因拜妪为生母，奉之别所。今再见于赵氏云。
　　
　　排调：
　　平湖某输粟纳盐，且买姬。或戏之曰：「偏房花烛夜，银榜挂名时。」
　　丰吏部南禺(坊)游妓馆，题曰「虫二」，谓风月无边也。
　　余同麓文敏，过苏申瑶泉文定家，留饮，设鱼羹。戏曰「这鱼有丁」，文敏笑而颔之。已侍儿趣别，余曰「且住，待申时行。」各隐其名以戏也。
　　吴瀛海礼嘉，沈大若一中，同年相善。瀛海邀沈观灯，沈指鲤灯曰：「此鲤虽佳，恐非瀛海中物。」俄沈求去，吴引满劝曰：「水酒不堪大嚼，再进一锺。」
　　平湖沈萃祯少所狎羽童，补功曹，历长沙卫经历。沈历苏州守。陆员外嗣端改唐诗嘲之：「鹤氅云冠宫样妆，春风一曲度为娘。师公见惯浑闲事，恼乱苏州刺史肠。」
　　海盐吴少白刊诗一帙，序曰：先君号少白，既不能文，又不能诗，曷足少哉？予之少也，非少先君之白也，乃少太白之白也，云云。有《苏州雪诗》：玉皇昨夜买私盐，故把鹅毛细细旋。今日虎邱山上望，一个苏州通面煎。题虎云：胡他胡他又胡他，两眼铜铃怕杀他。
　　婺人有县丞行四十，秀才行二十七，子行三十六。聘启云：四十县丞，非廿七秀才之所敢仰。二八娇娥，正卅六新郎之所宜求。(上三句疑有脱误)
　　平湖令刘士瑗，以匠诉冤不之直，被斧伤指。邑绅候问，曰：乐只君子，民之父母。
　　万历壬辰状元侯官翁正春，由龙溪教谕。或增《四喜诗》曰：十年久旱逢甘雨，千里他乡遇故知，和尚洞房花烛夜，教官金榜挂名时。
　　嘉兴朱仲莪《嘲尼诗》：不惜风流世所传，一生随处觅姻缘。超升已出平康巷，解厄还登波若禅。节按木鱼移此日，歌翻虎凤想当年。一心未绝红楼梦，春夜犹思醉管弦。
　　海宁陈某楹帖：三十步聊葺以居，一二件足耕而食。或改之曰：三分钱聊曰生财，一二妾足称好色。
　　太学某访伎，通刺「眷侍教生。」伎报剌「眷侍教旦。」
　　予友王介人，有招饮者，视其剌则「王介臣」也。仆误报之。介人赋一绝句云：君是胡须我面麻，姓名举止不曾赊。西家受柬东家醉，只为当年一字差。
　　海盐朱同知学忠，口口进士，题天宁寺僧舍曰「存通堂」。或请其义，笑曰「贼秃转音也。」
　　乌程沈圣岐，万历口口进士，游狭邪间。题「香筭堂」。友人问所出，曰「千人日，个个弄。」
　　读杜工部诗「入门高兴发，侍立小童清。」此君亦有外癖。为之一笑。
　　人有咏杜诗「子璋髑髅血模糊」之句而愈疟者，乃子美有「三年犹病疟，一鬼不消亡」之句，岂其诗不自灵乎？郑以伟《杜吟》。
　　锺伯敬诗「桃花少人事。」吴门朱隗曰：「李花终日忙乎？」谭友夏诗「秋声午夜真」，朱隗又曰：「甲夜乙夜，秋声尚假乎？」
　　
　　前定：
　　龙潭龚某贩参辽东，寓抚顺城。万历戊午四月，临发待治一金壶。逆旅知建州当有变，趣之南邻，酒饯醉甚，宿焉。诘旦城陷，南邻客俱杀，本邸独全。而龚某以宿南邻不免矣。盖建州之谋预定，北邸以大驵与之通也。
　　乙酉闰六月，北兵破嘉兴，大杀掠。缝人吴某居城隍庙前，同三人夜伏神座下，见侍像进簿唱名，某人被某杀。至吴某云杀于黄伟，骇甚。质明兵入，迎谓来者非黄伟乎？首兵曰我非也。次日黄伟因获吴，问何以知我，告之故。叹曰：「我徐州人，于尔或宿业，若甘心焉。冤报何时已乎？」即神前解之，拜称兄弟而去。
　　山阴范明隆，贵州副总兵，罢归值鼎革。张存仁镇浙，以明隆父任边东都司，时同明隆读书。丙戌下浙东，聘至，论旧不异畴昔，令通谒。巡抚萧起元方杀南将，忽记明隆亦浙东人，立召斩之。明隆实非南将，又忘为存仁故人也。存仁大恸，赙三百金。使不因存仁夙好，何至误罹其网哉。
　　澉浦所百户王云逵，遭乱同妇磨菽乳自活。弟某无赖，以百户名官浙东。浙东败，张存仁按名捕百户，斩于市。妇某氏给配营卒，义不从，自经。其弟尚存。
　　
　　同庚：
　　永康程京兆正谊，义乌虞御史怀忠，同嘉靖庚子九月四日子时生，同隆庆辛未进士，同司李内召。怀忠入西台，忤时宰，出守袁州，仍谪潜山，邑邑死。正谊以刑曹历大京兆，年八十。
　　万历癸丑会元宜兴周延儒，天启乙丑会元无锡华琪芳，崇祯戊辰会元嘉善曹勋，俱生万历某年某月某日，其时地小异，先后冠南宫，亦奇。
　　
　　内承运库：
　　正德三年，睢州刘淮以孝廉入太学，历事兵部。时同年詹伯龄，亦历事内承运库。述库中有象牙二，长三丈，重七百余斤。虾须二围如鹅卵，长三丈。东方朔桃核半枚，大如人掌。麟皮一，大小珊瑚树八九枝。次日余同詹进观之果然，麟皮已蛀，阔可七八尺，桃核中镌「东方朔桃核」五大金字。(刘淮《闻见录》)
　　
　　朝鲜使臣夷人写早朝诗：
　　正德四年元日候朝，辰时上还未出。时有朝鲜、日本、安南三国陪臣候朝，其一人画地作字云"花迎佩剑星初落，柳拂旌旗露未干。」又一人书云"日色才临仙掌动，香烟欲傍衮龙浮。」余同刘宗敬观之，良久宗敬曰：「此夷人写早朝诗，有意笑中国嵩祝之晚也。」众憬然。(刘淮)
　　
　　南曲：
　　海盐腔始元澉浦提举杨氏。昆山腔始邑人魏良甫。
