<!-- { "loadSidebar": true } -->
　　礼部署事右侍郎管绍宁复请修史，疏请门下士某预史馆，报可准贡。前相国疏荐予中书，予力辞至泣下，乃荐宣城唐祖命、歙县方世鸣等。至是又欲荐予史馆，如管例，辞之。或问其故，曰：「国初布衣预史馆，时略势分，广采集。今进贤冠载笔尚论崇卑，一措大厕其间，仰望鼻息，不过呈翰吮墨，等于门下牛马走。宁藏身瓮牖，同腐草木耳。」
　　
　　御宝：
　　初铸监国之宝，用黄金五十两，白金三十两，已铸「广运之宝。」俱礼部吴主事本泰董其成。予告之曰：「宝式如旧，或微有大小。恐中狡贼计，一时得辨。」吴不以为然。
　　
　　选宫：
　　秋九月有选宫之命，恶阉横扰，或母子自刭。徐魏公宗女妍丽，韩司礼赞周以勋臣家例禁出之。皇太后自于外守备厅择六人未嗛，命再选。初各官毖慎，其后会于贡院，狎笑亵视。选七十人，寝及苏杭，吴中俶扰。太后侍女金口年十八，来自中州。殊色也，所选并不逮，上待如妃礼。明年阮大铖入其宗女，虽姝丽，竟不知谁氏也。又书佐周某自献其女。太监田成来杭州，驻贡院，树黄旗二，选五人，止王氏留京。南都听里甲报名，其母同女肩舆赴公署，待阅杭州。佥报后，太守张印文自立口口口口口口口口口口口民家设香，彩女出见，太守旁揖，疲于奔命。上之出奔也，阮氏、周氏、王氏命还外家，而贡院罢试矣。
　　
　　大内石刻：
　　重修西宫得石刻，曰：「木猴年，青龙月，红日忽沈明月缺，白头王主人栖雉，赤头虫子皆流血。一小又一了，眼上一刀丁戊扰。平明骑马入宫门，散坐皇极京城扰。白虎衔刀砍李花，盖天一木宫槎枒。牛宿三宫称宰辅，君臣不顾徒伤嗟。幸得三张天大口，李花未白不长久。金台忽死金陵生，东南福主中原走。南明巽已午火微，未申奠安连江南。黄花玉蕊丹桂发，西风吹坠落东篱。戍边水火自然灭，亥子窥京胡骑飞。丑奴空战三十载，还复寅方建义旗。卯上楼船动当震，青龙天下靖。一朝得，一朝失，东西南北两边立。劫我百官上长安，可怜难渡雁门关。摘尽李花杀尽胡，天清地白归京都。京都老人起吴越，耳边但知十一百。敬他老人头似雪，汴梁城中造宫阙。从此天下方太平，周家八百人重说。木猴年，青龙月，此碑一出天下裂。永乐六年二月口口日，臣少师姚广孝撰。
　　甲九月末，都人盛传其事。按，姚荣公官太子少师，文皇帝尝呼少师不名，非实衔也。且禁中非人所到，事不可解。
　　先是熊廷弼经略辽阳，浚濠得石刻。曰：「木子又女天下裂，八朱定力坚于铁。三门一道岭头看，乾坤流尽冬人血。」尝以其事闻。
　　崇祯癸未正月，沧州浚濠得石刻：「一阴道人歌，无足者乌，无角者牛，并出地海，实被丑谋。天心厌乱，必斯之陬，山东之窦，死不可留。」
　　
　　徐洪基：
　　魏国公徐洪基，谦慎和易。年逾六旬生少子，是冬薨。明年易代，公虽不幸，胜于士燮之祝。
　　
　　王世忠：
　　都督王世忠，南关猛骨孛罗少子也，流落江南。优人演韩世忠传奇，见兀术即起立曰「此吾祖也。」及叩首辕门，则大怒。
　　
　　民谣：
　　弘光年，要做官，非骑马(士英)，即种田(太监田成)。
　　职方贱如狗，都督满街走，宰相只要钱，天子但呷酒。
　　射人先射马(士英)，擒贼须擒王(铎)。
　　满街都督府，一部职方司。
　　自成不成，福王无福，两下皆非真主。北人用牛，南人相马，一般俱是畜生。
　　红花开，天子来，不办衣衫只办鞋。
　　朱家面，李家磨，做得一个大模模，送与对巷赵大哥。
　　
　　王氏夺封：
　　尚书上虞倪元璐玉汝，少娶余姚陈氏失欢。既登第，嬖妾王氏篡封命。同邑丁庶子进，以故隙嗾诚意伯刘孔昭讦其事，可坐总京营也。倪适除祭酒，奏辨陈氏失母意，遣归外氏，命娶王，宜封。而陈所生女字王司马业浩子贻栻，司马揭引海瑞前妻许氏潘氏弗封，封继妻王氏为例。幸上不问，倪自免归。陈氏实同母夫人居，非遣归者。甲申末陈氏诉于朝，时孔昭在事，夺王氏，改封。白璧微瑕，君子惜之。
　　
　　倪元璐、丁进，俱天启壬戌进士，选庶常，尝中秋联句。丁首唱「中秋佳节好吟诗」，为人所哂。上偶问「崩」字何义，进曰「君死曰崩』，元璐曰「先帝升遐曰崩。」进自惭，渐隙。
　　
　　东宫：
　　浚县高孟箕，以鸿胪寺序班调南京。监国草创，赖其谙练，有光朝庙，进本寺少卿。秋日舍人穆虎等自浚县来，道山东。逆旅指一少年曰：「是亦欲南行，可挈也。」因偕行。举止非常，度诘之，言「故东宫也，阴至孟箕所」。未之信，少年曰：「昔某年某月加冠，君不赞礼耶？」孟箕愕然，抱哭良久，护侍款密。惧泄，遂市宅杭州。居四阅月，间露故态。谋徙闽广间且行，而孟箕不自安，上书言状。命追入，至南京三山门，内臣某觇之，进衣鉣，内臣后掠死。上以旧讲臣熟识者王铎及刘正宗、方拱干等并言其非是，遂下法司严鞫。孟箕穆虎等方对簿，少年词气不挫。坐刑曹下，诸人被拷冤号惨毒不忍听，睹少年色如故。第曰：「彼以为伪，即伪耳。」中外闻其事而悲之。旧经事内臣私谓「诚东宫也，其两足骨每骭必双，不可伪」云。法司希旨，谓驸马都尉王昺子之明。果尔，则外戚末胄，且非延庆长公主所自出，宜加拷讯，何独宽假之哉？呜呼！贵阳之罪通于天矣。左良玉揭救王之明史相国言，甲申冬东宫入燕不良死，疑南之伪。
　　按，甲申冬，有男子来燕京演象所某家，夜走故嘉定伯周彧门。或欲讳之，家干不可，以闻于摄政王。男子冠九华巾、青布衣、敝屣。令中官辨之，或云真太子也，辄坐死。十一月廷鞫下狱，十四日夜暴卒。尝题人扇，俱书「月到天心处，风来水面时。这般清意味，料得少人知。」见平湖钱琖《核真录》中。而前说出内臣苏氏。于乙酉五月，同高相国宿杭州净慈寺，值内臣苏氏、张氏，不知其名。苏氏四月中出留都，因述王之明之冤。相国疑苏氏即魏忠贤门下苏若琳也。云"罢事十六年矣。」又吾邑孝廉张次仲元岵游留都，遇金坛于銮，中甫先生(玉立)子也，为太监李承芳记室。銮过元岵所，时东宫初至，元岵私叩之，曰「甚真」。始入京驻兴善寺，承芳即往谒，云真伪未辨，不敢跽，亦不敢坐。东宫曰「既来此，坐无碍。」遂坐。问居何宫，曰「兴龙宫。」前后何景，一一条答。问宫中何树，曰「松树。」问树几枝，曰「尔亦何愚，我岂早知今日，将廷树一一数之而来乎？」且语承芳「欲认我，须某阉来。」时某阉遣扬州未回也，故承芳谓东宫「甚真」。承芳又骂马士英，「渠谓不论真伪，第棰死之耳。」明日元岵还访，銮尽变其说，云伪而非真，盖怵于祸也。元岵还里，邑侯林次子野来访，问以前事，子野曰：「甚真。东宫自金华被征，过杭州，宿于北关。太监孙元化乘夜伏谒，感怆头触地不能起。吾得之江司理云。」(江潢，杭州推官)汇诸说证之则王之明，似非戾园疑迹也。预王下留都，三日即遣其北行，亦以其真，恐动摇人心耳。呜呼！(司礼太监李承芳，善制生产，厚蓄积。崇祯乙卯夏复掌东厂印，署司礼监印。九月望下刑部狱，辛巳春释戍外卫，住孝陵。弘光初补司礼监，位韩赞周下。)
　　吴骏公曰：东宫韶令聪敏，出阁时选宫僚四人直讲读。是日吾读《大学》首章十次，东宫从读讫，讲官项水心讲《大学》首句。先日进讲章，上圈去数句，又朱书片纸，谕东宫称讲官「先生」，余官「官人」，自称「本宫」。阁臣二人侍班，日习为常。侍阉田口口、丘志忠、又数人俱髫秀。丘读「古之欲明明德于天下」，「欲」读「裕」；「物有本末」，「物」读「互」。吾语之曰「吾效北音甚易。然字有不可误者，欲犹可读裕，如物读互误甚矣。殿下他日临政，岂可仍此俗音乎？」丘深然之。每讲毕，东宫作字，或放或纵，甚有法。今日望之，不似人君，非也。
　　王之明事，遣司礼丘口辨视，疏其伪。
　　
　　童氏：
　　上始即位，语辅臣以先后娶妃三。时访母后于中州，不及宫眷。御史陈潜夫按河南，以童氏至，有司护入京。年殆三旬，坐诈冒，下锦衣狱。闻之陈都督洪范云，童氏从狱中上书，言某年月日娶我，某年月日陛下出亡，所衣某色，所饭某品，所出某地，又手帕妾所手加也云云。此书不知缇帅冯可宗作何状。噫，蒙难之后，风尘失路，童氏身之不保。然以宫中一席地，绿苔埋愁，清漏衔怨，足矣。何至辱法吏之手，扬衾裯之羞哉！王之明，圣谕曰「枕席燕昵」(指穆虎等)。童氏，圣谕曰「潜夫同卧起，秽我丝纶，重辱国体。」夫事论其真伪，伪则死不足赎。徒加以污亵，此三家村讼师之所不为，而出自明旨。彼秽相无识，适自彰其陋也。
　　刘泽清妇刘氏，上马士英夫人书，救童氏。
　　
　　邸报：
　　弘光时，封事有曰「今日之患，不在于寇而在于北。」摄政王购得之，大不怿。盖山东监军口方大猷密达之，遂决策南牧。
　　
　　高杰：
　　
　　
　　清涧高杰，故郡盗，号翻山鹞。崇祯四年为我帅马科败之崇信县，乞降。巡抚洪承畴不许，须斩贼渠帅为贽。杰伺闯贼李自成出，时守老营，杀其党三十余人，挟自成嬖妾邢氏及自成女年十六以降。守备孙可法引见洪承畴，承畴以贼性反复，不令入营，即令可法收之。因在西安碌碌备数而已，邢氏身为孙氏治爨。及孙传庭总督渐重用，官至都督。自成下西安，白广恩等俱降，杰以夙嫌逃入泽、潞恣掠。历怀庆，御史霍达招下之。在徐州附于凤督马士英，初报部众三千人，及阅军殆万人。杰嬖邢氏，贻金珠首饰二付。其所掠妇女三千余人，畏邢氏，不能多近。四镇各兵三万，饷六十万，独杰兵盛。黄得功、刘良佐颇不及也，刘泽清最弱。乙酉正月，许定国刺杰死睢州。
　　朝命邢氏同其子世爵，权理军事。子财十岁，泽清闻之，笑曰：「此《水浒传》故事也，今出自朝廷耶？」
