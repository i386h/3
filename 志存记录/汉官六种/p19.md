<!-- { "loadSidebar": true } -->
秦郡有尉一人，典兵禁，补盗贼。案：「补」当作「备」，见续汉书志。〔一八四〕景帝更名都尉，建武（十）〔六〕年省，惟边郡〔往往〕置都尉及属国都尉。〔一八五〕后汉书桓帝纪注
京兆虎牙、扶风都尉案：耿恭传注引有「郡比二千石」五字。〔一八六〕以凉州近羌，数犯三辅，将兵卫护园陵。扶风都尉居雍县，故俗人称雍营焉。后汉书安帝纪注、耿恭传注、窦宪传注、南匈奴传注
盖天生五材，民并用之，废一不可，谁能去兵？兵之设尚矣。易称「
弦木为弧，剡木为矢，弧矢之利，以威天下」。春秋「三时务农，一时讲武」。诗美公刘，「匪居匪康，入耕出战，乃裹糇粮，干戈戚扬，四方莫当」。自郡国罢材官骑士之后，官无警备，实启寇心。一方有难，三面救之，发兴雷震，烟蒸电激，一切取辨，黔首嚣然。不及讲其射御，用其戒誓，一旦驱之以即强敌，犹鸠鹊捕鹰鹯，豚羊弋豺虎，是以每战常负，王旅不振。张角怀挟妖伪，遐迩摇荡，八州并发，烟炎绛天，牧守枭裂，流血成川。尔乃远征三边殊俗之兵，非我族类，忿鸷纵横，多僵良善，以为己功，财货粪土。哀夫民氓迁流之咎，见出在兹。「不教而战，是谓弃之」，迹其祸败，岂虚也哉！春秋家不藏甲，所以一国威抑私力也。今虽四海残坏，王命未洽，〔央〕折冲压难，〔一八七〕若指于掌，故置右扶风。案：此下当脱文。　续汉志补注
世祖中兴，海内人民可得而数，裁十二三。边陲萧条，靡有孑遗，鄣塞破坏，亭队绝灭。建武二十一年，始遣中郎将马援、谒者，分筑烽候，堡壁稍兴，立郡县十余万户，案：二字有讹。或空置太守、令、长，招还人民。上笑曰：「今边无人而设长吏治之，难如春秋素王矣。」乃建立三营，屯田殖谷，弛刑谪徒以充实之。续汉志补注
高祖命天下郡国选能引关蹶张、材力武猛者，以为轻车、骑士、材官、楼船，常以立秋后讲肄课试，〔一八八〕各有员数。平地用车骑，山阻用材官，水泉用楼船。后汉书光武纪注
民年二十三为正，一岁以为卫士，一岁为材官骑士，习射御骑驰战阵。八月，太守、都尉、令、长、相、丞、尉会都试，课殿最。水家为楼船，亦习战射行船。边郡太守各将万骑，行鄣塞烽火追虏。置长史一人，丞一人，〔一八九〕治兵民。当兵行长领。置部尉、千人、司马、候、农都尉，皆不治民，〔一九０〕不给卫士。材官、楼船年五十六老衰，乃得免为民就田。应合选为亭长。亭长课徼巡。尉、〔游徼、亭长〕皆习设备五兵。〔一九一〕五兵：弓弩，戟，楯，刀剑，甲铠。鼓吏赤帻行縢，带剑佩刀，持楯被甲，设矛戟，习射。设十里一亭，亭长、亭候。五里一邮，邮闲相去二里半，司奸盗。亭长持二尺版以劾贼，索绳以收执贼。续汉志补注　案：此条亦见汉旧仪。
督邮、功曹，郡之极位。后汉书张酺传注
孝廉，古之贡士，耆儒甲科之谓也。北堂书钞设官部
孝廉年未五十，先试笺奏。初上试之以事，非试之以诵也。北堂书钞设官部
孝武元封四年诏曰：「上士，贡名，茂才者是也。」北堂书钞设官部
元朔元年，诏二千石举孝廉，以化风俗。北堂书钞设官部
元朔元年，诏曰：「深诏执事，兴孝廉，成风俗，绍圣绪。」北堂书钞设官部
和帝诏曰：「大郡口五十万，举孝廉二人。」北堂书钞设官部
前书百官表云：万户以上为令，万户以下为长。三边始孝武皇帝所开，县户数百而或为令。荆扬江南七郡，惟有临湘南昌吴三令尔。及南阳穰中，土沃民稠，四五万户而为长。桓帝时，以（江）〔汝〕南阳安为女公主邑，〔一九二〕改号为令，主薨复复其故。若此为系其本。俗说令长以水土为之，及秩高下，皆无明文。班固通儒，述一代之书，斯近其真。续汉志补注
明帝临观，见洛阳令车骑，意河南尹，及至而非，尤其太盛，敕去轩绥。时偃师长治有能名，以事诣台，因取赐之，下县遂以为故事。通典职官、太平御览职官部
大县丞、左右尉，所谓命卿三人。小县一尉、一丞，命卿二人。续汉志补注、通典职官、太平御览职官部
北边郡库，官之兵器所藏，故置令。汉书成帝纪注、河闲献王传如淳注〔一九三〕
使匈奴中郎将，拥节，秩比二千石。后汉书光武纪注
使匈奴中郎将屯西河美稷县。后汉书光武纪注
拥节，屯中步南，设官府掾史。单于岁遣侍子来朝，谒者常送迎焉，得赂弓马毡罽他物百余万。谒者事讫，还具表付帑藏，诏书敕自受。续汉志补注
护乌桓校尉，孝武帝时，乌桓属汉，始于幽州置之，拥节监领，秩比二千石。太平御览职官部
乌桓校尉屯上谷〔郡〕（密）〔宁〕县。〔一九四〕后汉书张奂传注
拥节。长史一人，司马二人，皆六百石。并领鲜卑。客赐质子，岁时胡市马。续汉志补注　案：此属乌桓校尉。
护羌校尉，〔一九五〕武帝置，秩比二千石，持节，以护西羌。王莽乱，遂罢。时班彪议，〔一九六〕宜复其官，以理冤结。帝从之，以牛邯为护羌校尉都，〔一九七〕于陇西令居县。后汉书光武纪注
拥节。长史、司马二人，皆六百石。续汉志补注　案：此属护羌校尉。「史」字下亦当有「一人」二字。
戊己，中央，〔一九八〕镇抚四方。又开渠播种，以为厌胜，故称戊己焉。后汉书明帝纪注、西域传注　案：戊己校尉不见于续汉志。
西域都护，武皇帝始开通西域三十六国，其后稍分至五十余国，置使者、校尉以领护之。宣帝神雀三年，改曰都护，秩二千石。平帝时省都护，令戊己（都护）〔校尉〕领之。〔一九九〕太平御览职官部
马曰羁，牛曰縻。言制四夷如牛马之受羁縻也。史记司马相如列传索隐、文选难蜀父老注
诸侯功德优盛，朝廷所敬异者，赐位特进，在三公下；其次朝廷，案：「廷」当作「侯」。〔二００〕在九卿下；其次侍祠侯；其次下土小国侯，案：续汉书志无此句。似当云「无土关内侯」。以肺腑亲公主子孙，奉坟墓于京师，亦随时朝见，是为隈诸侯。案：「隈」当作「猥」。后汉书和帝纪注、邓禹传注
皇后父兄，率为特进侯，朝会位次三公。故章帝启马太后曰：「汉典：舅氏之封侯，犹皇子之为王。」其功臣四姓为朝侯、侍祠侯，皆在卿校下。通典职官
天子建侯，上法四七。后汉书刘瑜传注
伯使，主为诸侯官驱，使避路于道陌中，故言伯使。通典职官引云「
汉官中有伯使」云云。
太保，俸月三百五十斛。唐六典一
中二千石，俸月百八十斛。史记外戚世家索隐
二千石，〔二０一〕其俸月百二十斛。史记外戚世家索隐
斗食月俸十一斛，〔二０二〕佐史月俸八斛。汉书百官公卿表注、通典职官　案：引皆作「汉官名秩簿」。
张敞、萧望之言曰：「夫仓廪实而知礼节，衣食足而知荣辱。今小吏俸率不足，常有忧父母妻子之心，虽欲洁身为廉，其势不能。请以什率增天下吏俸。」宣帝乃益天下吏俸什二。通典职官
范迁字子闾，〔二０三〕沛人也。后汉书明帝纪注、牟融传注　案：凡引人名，皆举其官，今不能知者，总附于此。
王敏字叔公，并州隰城人也。后汉书明帝纪注
尹睦字伯师，河南巩（州）人也。〔二０四〕后汉书和帝纪注、张酺传注
梁鲔字伯元，河东平阳人也。后汉书殇帝纪注、鲁恭传注
周章字次叔，荆州随县人也。后汉书安帝纪注
李修字伯游，豫州襄城人也。后汉书安帝纪注、虞诩传注、李膺传注
刘授字孟春，徐州武原人也。后汉书安帝纪注、杨震传注
吕?字君上，范陵人。〔二０五〕后汉书鲁恭传注
许训字季师，平舆人。后汉书刘宽传注
宋俱字伯俪。后汉书宋均传注
陶敦字文理，京兆人也。〔二０六〕后汉书虞诩传注
刘矩字叔方。后汉书皇甫规传注
尹讼字公孙，〔二０七〕巩人也。后汉书段颎传注
樊陵字德云。后汉书李膺传注
刘弘字子高，安众人。后汉书董卓传注
校勘记
〔一〕　类聚卷四六「密令」下引有「南阳」二字。
〔二〕　孔本书钞卷五二引无「前密令卓茂」五字，又「纯固」下有「断断无他技，其心休休焉」十字。
〔三〕　孔本书钞卷五二有「夫士」二字。又「名冠」上有「则」字，「重赏」作「之大赏」。
〔四〕　后汉书卓茂传作「褒德侯」，袁纪亦同。而此引则与东观汉记、续汉书同。
〔五〕　后汉书作中元二年夏四月丙辰诏。
〔六〕　孔本书钞卷五二引作汉官仪。孙案乃沿陈本之讹。
〔七〕　后汉书作章和二年三月庚戌窦太后诏。
〔八〕　书钞卷五二、初学记卷一一、御览卷二０六「其」均作「今」；而书钞卷五九、类聚卷四八、御览卷二一０则作「其」，后汉书亦同。孙辑作「其」，当是。又孔本书钞卷五二、初学记卷一一均作「太傅」，唯类聚卷四八作「太尉」，孙案非。
〔九〕　孔本书钞卷五二「庶得」上有「朕」字，后汉书亦然。
〔一０〕孔本书钞卷五二「策」下有「书」字。
〔一一〕孔本书钞卷五九「张禹」上有「太尉」二字。又卷五二引作「太傅」，则非。
〔一二〕袁纪卷一九作建康元年秋八月庚午诏，疑书钞引误。
〔一三〕御览卷二０七引作「赵峻贰掌枢衡」；类聚卷四六作「二世掌典机衡」，又卷四八引「掌」作「常」，余同；初学记卷一一作「
二世掌枢衡」。诸引虽有异，然作二世典掌枢衡则同。按后汉书顺、冲帝纪，赵峻于顺帝汉安元年十一月壬午任太尉，冲帝即位，仍任太尉，此诏下始转任太傅，则二世典掌枢衡明矣。严可均初稿此引从御览卷二０七而录，见全后汉文，甚是。孙氏改从书钞卷五九作「三世」，失考。
〔一四〕孔本书钞卷五九「之心」作「其心」，类聚卷四八亦同。又书钞卷五一此句引作「有若匪石不可转其心也」。
〔一五〕孔本书钞卷五九引作「忠真」，类聚卷四八作「忠贞」，而初学记卷一一、御览卷二０七则均作「忠正不挠」。
〔一六〕此引乃徐坚综合前引「太傅，古官也」，及下引「太师，古官也」，「太保，古官也」三句而成，已非汉官仪之旧。
〔一七〕据汉书孔光传、百官公卿表所载，光任太师于元始元年，而太后下诏则在王莽号宰衡之后，即元始四年。四、元形近易讹，诸引恐皆误。
〔一八〕孔本书钞卷五二作「不遗?老」，汉书孔光传亦同，恐当以此为正。
〔一九〕此「元年」亦当作「四年」，说详前注。
〔二０〕孔本书钞卷五二「太师」下引有「光」字。
〔二一〕书钞卷五二引作汉书仪，而类聚卷四六、御览卷二０六引作汉官。
〔二二〕「容」点校本续汉志补注作「受」，御览卷二０七作「授」，孙辑与汲本、殿本同。
