<!-- { "loadSidebar": true } -->
　　二十一日，先解发医官伎艺等复有入城者，云被二酋指挥，听暂告假入城，收买药材物色之类，其医官各于行李笼箧上揭榜，云太子元帅府医官某人行李，或云国相元帅府。小人甘心从事，于此辈尚欲矜耀，可谓下愚而无知者欤。
　　二十二日，金人移文，节次索金银表段并犒军之物，所须虽未及千分之一，但念楚国肇造，本固则宁，虑有征督，重困民力，已议停止。邦昌令开封府散榜晓谕。
　　二十三日，上自军中批御札付王时雍、徐秉哲，云：“社稷山河，皆为大臣所误，今日使我父子离散，追念痛心，悔恨何及见已治行，缺少厨中所用什物，烦于左藏库支钱三千贯收买，津遣至此，早晚成行。请勉事新君，毋念旧主。”仍书御名，上王徐二公，士庶传闻，血泪迸落。
　　二十四日，军中放还官吏、僧道、百姓入城者凡数千人，路允迪、沈晦亦其数。
　　二十五日，传闻金人前军启行。
　　二十六日，城外大火亘天，传闻金人前寨焚寨栅。
　　二十七日，邦昌用天子仪卫法驾，缟素出南薰门，设香案，率百官士庶素服恸哭，送太上皇帝、主上北行。
　　二十八日，邦昌服赭袍，张红盖，出南薰门，设香案谢恩及饯别二酋，及午而返。连日之出，不过设香案，陈起居并如常。从行即王时雍、徐秉哲、吴开辈也。士庶旁观，无不感怆。
　　二十九日五鼓，太上皇帝、主上北行。传闻太上皇在二太子军中，主上在粘罕军中，主上乘马，侍卫百人，后有监军从之，自郑门而北，所过一城角，淹面号泣，诸王各乘车。士庶传闻，肝心摧裂，亲王、驸马、宗室多徒步，不能行，驱之使前。
　　四月初一日，兵退，金人班师，邦昌委范琼交割城池楼橹，复分拨兵卫尚关闭守如故。是日，民间闻金师之退，恍若再生，竞欲登城观者，如蚁集鳞次，惟銮舆播迁，为之愁恨耳。
　　初二日，上下四壁修饬楼橹，委侍郎邵溥总领其事，置修城司壁官属各有员次。
　　初三日，范琼领兵出城外搜空，得金人遗弃宝贷表段米面猪羊等不可胜计。又弃下老幼、病废及妇女等，至是尽徙入城，多有挟遗米面或有怀金帛者，欲以为入城养生之具，尽为守门兵卒辈殴打夺之，城外金人遗弃之类，大抵亦多为兵卒所有，此亦官司措置乖谬耳。
　　初四日，邦昌肆赦。是时，天下勤王之师，稍稍已至近境，午刻有榜云：范尚书、赵资政领兵在南京，先遣统制官王渊到阙议事，仰城中不得惊扰。
　　初五日，王渊领兵到阙，屯于通津门外。邦昌出手书，欲册命元祐皇后，其书云：
　　“予世受宋恩，身相前帝，每欲舍生而取义，惟期尊主以庇民。岂图祸变非常，以至君臣之易位，既重罹于网罟，实难逃于刀绳。外迫大金兵火之余，内轸黎元涂炭之苦，顾难施于面目，徒自惮于夙宵。杵臼之存赵孤，实初心之有在；契丹之立晋祖，考前迹以甚明。重惟本朝兴创之图，首议西宫尊崇之礼，恭惟哲宗元祐皇后，聪明睿知，徽柔懿恭，王假有家，肃母仪于方夏；天作之合，早配德于泰陵。虽尝寓瑶华崇道之居，亦继承钦圣还宫之请，久栖真于秘馆，尤著德于令闻。今二帝既迁，山川大震，匪仰伸于懿范，将曷称于仪刑是举用国旧章，择时陬吉，躬即彤庭之次，虔修钦奉之仪，允契天心，式从人望。幅员时乂，庶臻康济之期；京邑即安，更介灵长之祉。宜上尊号曰宋太后，令有司择日具册命，疾速施行。”午刻，奉元祐太后于瑶华宫，仍居延福宫。
　　初六日，百官起居元祐皇后于延福宫。
　　初七日，宗室敦武郎叔向领兵七千人到阙，屯于青城。
　　初八日，邦昌命赐学校之士恩有差。是日，开诸城门。
　　初九日，有司备礼，册元祐皇太后，百官致庆。
　　初十日，邦昌请元祐皇后垂帘听政。手书曰：
　　“以身徇国，盖尝质于军中；忍死救民，姑从权于辇下。乘外兵之悉退，方初志之获伸。载惟遭变之非常，本以济国于有永。今则保存九庙，复活万灵，社稷不移，衣冠如故。奉迎太后，实追少帝之玉音；表正万邦，犹假本朝之故事。盖以敌方退舍，兵未越河，尚余殿后之师，或致回戈之举。于间谍渐以北还，既祸乱之消除，岂权宜之敢后延福宫太后宜遵依原奉钦圣宪肃皇后诏旨，正尊号曰‘元祐皇后’，入居禁中。缘遣使康邸，未知行府所在，军国庶务不可旷时，恭请元祐皇后垂帘听政。以俟予复避位冢宰，实临百工，誓殚孤忠，以辅王室。惟天心悔祸，启帝胄之应期，二帝虽迁，赖吾君之有子。惟多方之时乂，系我后之斯猷，邦其永孚于休，庶亦有辞于世。”
　　十一日，元祐皇后垂帘听政。邦昌退居资善堂，复收伪赦。邦昌僭位，首尾三十三日，不御正殿，不受常朝，不出呼见群臣，不称朕，面奉由内降则曰“中旨”，宣示四方则曰“宣旨”，手诏则曰“手书”。至于禁中诸门，悉行缄锁，题以臣张邦昌谨封，大抵似不敢僭逆。惟王时雍附会其心，以真主事之。方金人初欲立邦昌，时雍先著名列状。后邦昌入，时雍专主其事，颇有德色。每于邦昌前言事，则曰“臣启陛下”，邦昌屡斥之。朝中旧呼时雍为“三川牙郎”，谓王黼用事时，时雍与乡人货赂卖差遣，殊不知亦能为“卖国牙郎”也。
　　十二日，勤王之师继有到阙者。
　　十三日，道路渐通，日有出城者。四厢都巡检使范琼揭榜云：“据探报，金人尚有后军见留滑州界上，四方客旅未得轻出。”不知何意。
　　十四日，开封府晓示，准奉皇弟康王天下兵马大元帅札子：当府领兵勤王，以被受手诏，云已与金人请和。及得曹枢密矾书，称不得轻动误国，遂屯人马京畿，以示逼逐。后据探报，屡幸兵寨，恐有奸谋，即传檄河东河北，激厉军民，以兵邀敌于前，促勤王之师追诣于后，莫不响应。今闻兵众既行，未知二圣所在，臣子之心，痛渝骨髓，呼天叩地，陨越无所。虽有探报，未审虚实，仰开封府详此，悉开具兵马临城，尽与未尽，二圣车驾，还与未还，仍晓谕诸人，当府领兵邀追，迎请以安众心，具状申来。士庶读之，莫不感恸。
　　十五日，李纲传檄京师云：
　　“与湖南安抚郭三益等会合湖南勤王之师，旬日得精兵十万，见起发前来勤王，仰开封府散榜晓谕。”
　　又传到何志同等率师勤王，誓书云：
　　“徽猷阁学士朝奉郎知淮宁军事赵子崧、徽猷阁直学士朝奉大夫充江淮荆浙等路制置发运充经制使翁彦国、奉议郎都水使者荣嶷等敢告士庶：金兵再犯京阙，侵攘暴虐，人神共愤。圣天子屈己议和，犹未退师，旷日持久，包藏祸心，宗社危辱，王命隔绝，天下臣子，各奋忠勇，誓不与之俱生。今诸道之师大奋于近辅，凡我同盟，毋爱身徇私，毋怀异观望，戮力合谋，共安王室，以全臣节。三军之士视死如归，千万人惟一心，进则厚赏，荣于家邦，退则重刑，杀及妻子。有违此盟，神明殛之，皇天后土，太祖太宗，实鉴斯言。”
　　十六日，开封府揭榜云：
　　“传到京兆府安抚司札子，据从义郎秦凤路经略司准备将领权第一副将本路奇兵勤王，种深申契勘准秦凤路总管衙指挥领秦凤路奇兵军马前去勤王，深伏念，在秦凤守官几二十年，汉番人情，委是谙熟，今据回纥国大使木瓜心、骨捉龙国首领溪姑丙灵首领药买食国首领药栏出头，为金人侵犯南朝官家阿爷，木瓜心情愿自备衣甲、人马、口食，前去厮杀，共约三十万人马，及有恒恒国首领，结连通温来传送前去，会同发遣讫，契勘前项诸国首领，深为在熙秦累年管勾茶场，日逐相亲，人情远迩，大段习熟。今来逐人为见深自乞前去勤王，各情愿自备甲马口食，随深身前去，委是赤心忠义，人马强壮，深以指挥各分头统领，分数路前去破敌。及乞差发得力使臣，多赍金帛，前去激赏，上项首领，各取便路，兼程起发，前来京路会合，伏乞指挥施行。小贴子契勘深一行军马经过县镇，居民往往以钱粮犒赏，父老多称，前后所过军马，无此整肃，人人皆愿随深前去勤王，亦乞照会施行者。”
　　十七日，范琼除龙神卫四厢都指挥使兼四壁都巡检使，任长源宣赞舍人，军头引见司使臣各转一官，云以京城弹压之功，叙迁至此。
　　十八日，开封府揭榜云：
　　“兵马副元帅公文行下，当所统率军兵，奉大元帅康王指挥，会合诸处人马，追击掩杀金兵，仍令随事便宜措置。自承康王札子，星夜间道路走使臣三偏督河北东路诸州军府追杀，合心并力，占据要害，断绝桥道，把厄围击，救迎二圣与诸王皇族后妃，期还宫阙，使三军将佐臣子死节，誓报国恩。先下大名府路，分催诸处人兵将士，随渡径过，与西路人马相约掩击去讫。契勘自去十一月后，金兵登城，按甲不动，假倡和议，使四方勤王之师坐待近畿，诡诈百出，使中外声迹不接，致请二帝出郊，乃辇载金帛，罄竭帑藏，以成奸计，又邀拥銮舆及皇族子孙后妃以下逾河北去，及启行，外人才觉，知四方痛切忠愤，呼天号诉，日月变色，夷狄竭我中国，乃上累君父，切惟大宋一统天下，祖宗功德，滋休太平，自古莫比，本缘奸臣误国，结怨生隙，流毒移患，遂致今日。以天下之大，宗社之重，上天眷佑有宋，垂亿万其必有待，赖公卿将帅一心保护，庙廊安存，庶姓又见大宋之德泽甚深，与天地终始，其都城军民僧道等思慕之心岂有穷已今大元帅康王，忠孝友爱，出于天性，自总兵于外，亲擐甲胄，冒犯风雨，欲戡定国难，戢宁方夏，会诸路勤王之师，不啻百万，前此守和信盟，以俟败退，俯为生灵，每戒轻动，及国家一落奸计，苍生奈何自康王闻此，泣尽继血，虽草木无知，亦皆悲恸，左右开勉莫回，便欲跃身自奋，手格戎以刷父兄之耻。见不住进发人马，严督忠臣义士，数路合击，虽封王建节，亦许充赏，期于力救二圣回，用慰中外，故未忍归朝瞻望阙庭，款谒宗庙，与本朝父老军民僧道相见。伏想舆情，日夕愿望必兴，祖宗之积累甚厚，遽曹兵作孽，致二帝播迁，惟康王为宗庙社稷所赖，伫成大功，禔福天下。当所驻兵距京城之近，具公移慰抚都人者。右晓示在京各令知悉，朝奉郎徽猷阁待制兵马副元帅宗泽。”
　　十九二十日，宗室叔向青城募救驾义兵，又分遣使臣揭黄旗入城召募，一如曩时，应募者多市井游惰无能之人。
