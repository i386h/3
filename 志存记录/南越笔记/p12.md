<!-- { "loadSidebar": true } -->
　　又次则砂土矿，淘去浮者，留其沉重者煎之，以成瓜者为上，如瓜蔓者次之。然往往盘荒时见有人骑白马望空而去，此银气也。气去则其银亦去，故往往不得银云。东莞东南百余里有宝山，其穴有银砖数百片。相传郭将军所炼，取之辄昏迷不得出。旁一深洞在水中，土人尝祭以白鸡，入水凿之，其刚者石也。柔则为铅，铅一石或得银数两。然每为神笞击，铸不及成。电白东有纱帽山。山有石，大小数万。非石皆银块也。取之亦辄昏瞀，曳以巨藤，藤尽断。有为斋醮以铸者，费三百金，第如其数如偿，余不能动。潮州西丰水有一穴，中有银饼数千枚，亦不可取。始兴林水源有钭潭，潭底有银数千瓮，以青石盖之，可开观而不可取。罗浮一洞有大银版无数。有取其二者，夜梦山神诃责，复纳还之，雷即震击此洞，塞以巨石，至今遂不复识云。

　　◎铜考唐建中初，赵赞判度支，采连采白铜铸大钱，一以当十。而韶州城南七十里，宋初置场采铜，曰岑水铜场，谓场水能浸生铁成铜，今不然矣。而连州亦绝无白铜。大抵广东无铜矿惟广西右江州峒有之。往时掘地数尺即有矿，故蛮人好用铜器。然广东亦有赤铜宓山云。

　　◎铁铁莫良于广铁。广中产铁之山，凡有黄水渗流，则知有铁掘之得大铁矿一枝，其状若牛，是铁牛也。循其脉路深入掘之。斯得多铁矣。然产铁之山有林木方可开炉。山苟童然，虽多铁亦无所用。此铁山之所以不易得也。凡铁矿一枝，层层剖之，皆有木叶纹，向背不一。山有某木，则铁矿中有某叶纹。深掘之至数十丈，莫不皆然。岭南当隆寒时，木不落叶。惟产铁之山落叶，盖铁之精华所摄，金克木之道也。铁矿有神，炉主必谨身以祭，乃敢开炉。炉之状如瓶，其口上出。口广丈许，底厚三丈五尺，崇半之，身厚二尺有奇。以灰沙、盐、醋筑之，巨藤束之，铁力、紫荆木支之，又凭山以为固。炉后有口，口外为一土墙。墙有门二扇，高五六尺，广四尺。以四人持门，一阖一开以作风势。其二口皆镶水石。水石产东安大绛山。其质不坚，不坚故不受火，不受火则能久而不化，故名水石。

　　凡开炉，始于秋，终于春，以天气寒凉，铁乃多水。金为水之源，水盛于冬，故铁水以寒而生也。下铁矿时，与坚炭相杂，率以机车从山上飞掷以入炉。其焰烛天，黑浊之气数十里不散。铁矿既溶，液流至于方池，凝铁一版。取之。以大木杠搅炉，铁水注倾，复成一版。凡十二时。一时须出一版，重可十钧。一时而出二版，是曰双钩，则炉太大炉将伤，须以白犬血灌炉，乃得无事。

　　铁于五金属水，名曰黑金。乃太阴之精所成。其神女子，相传有林氏妇以其夫逋欠官铁，于是投身炉中以出多铁，今开炉者必祠祀，称为涌铁夫人。其事怪甚。凡一炉场，环而居者三百家，司炉者二百余人，掘铁矿者三百余，汲者、烧灰者二百有余，驮者牛二百头，载者舟五十艘。计一铁场之费，不止万金。日得铁二十余版则利赢入，九版则缩，是有命焉。然诸冶惟罗定大塘基炉铁最良，悉是锴铁。光润而柔，可拔之为线铸镬亦坚好，价贵于诸炉一等。

　　诸炉之铁，冶既成，皆输佛山之埠。佛山俗善鼓铸。其为镬，大者曰糖围。

　　深七深六、牛一牛二；小者曰牛三牛四牛五。以五为一连，曰五口。三为一连，曰三口。无耳者曰牛魁，曰清古时凡铸有耳者不得铸无耳者，铸无耳者不得铸有耳者。兼铸之，必讼。铸成时，以黄坭豕油涂之，以轻杖敲之，如木者良，以质坚故其声如木也。故凡佛山之镬贵，坚也；石湾之镬贱，脆也。鬻于江楚间，人能辨之，以其薄而光滑，消氵柬既精，工法又熟也。诸所铸器，率以佛山为良。

　　陶则以石湾。其炒铁，则以生铁团之，入炉火烧透红，乃出而置砧上，一人钳之，二三人锤之，旁十余童子扇之。童子必唱歌不辍，然后可炼熟而为钅也。

　　◎铅锡铅一曰连。徐广云，连、铅之水炼者。昔王莽铸作钱布，皆用铜，ゾ以连锡。

　　孟康云：连，锡之别名也。李奇云：铅，锡之璞，名曰连。应劭云：连似铜。许慎云：链，铜属也。连州有铅锡治，故以名州。然今广东锡多从广西贺县而至，贺县出锡，故名贺。贺，锡也。语云，羊脂软铜牡，羊角缩贺。然广东长乐、兴宁、河源、永安皆产锡，坚白甲于洋锡，有“马蹄”、“蜈蚣”、“门限”之名。

　　贫民采者赖以生。天启末年以来甚盛。又韶州产锡。余靖云，韶处岭厄，杂产五金。四方之民，聚而游手。牒诉纷，常倍他郡，皆以争锡穴之故。则宋时韶实多锡矣。

　　◎珠合浦海中有珠池七所。其大者曰平江、杨梅、青婴，次曰乌坭、白沙、断望、海猪沙，而白龙池尤大，其底皆与海通。海水咸而珠池淡，淡乃生珠，盖月之精华所注焉。故珠生池中央者色白，生池边者色黄，以海水震荡，咸气侵之，故黄也。

　　珠者，蚌类也。蚌之阴精圆泽为珠。故郭璞曰“琼蚌曜以莹珠”。或以为石决明产，非也。珠一名神胎。凡珠有胎，盖蚌闻雷则<疒秋>瘦，其孕珠如孕子然，故曰珠胎。蚌之病也，珠胎故与月盈肉，望月而胎，中秋蚌始胎珠，中秋无月，则蚌无胎。《吕氏春秋》云：月，群阴之本。月望则蚌蛤实，群阴盈；月晦则蚌蛤虚，群阴{秋手}.《淮南子》云：蛤、蟹、珠、龟，与月盛衰。又云：月死而蠃蚌焦。语曰：“涠奉之精，孕为明月。”又曰“蚌胎之珠，随月圆缺。”予诗云：“合浦珠池涠奉窟，吐纳清光孕明月。每年秋夕晒珠时，半天闪烁红霞发。”是也。凡秋夕，海色空明而天半闪烁如赤霞，此老蚌晒珠之候。

　　蚌故自爱其珠，得月光多者其珠白，晒之所以为润泽也。

　　凡采生珠，以二月之望为始。珠户人招集嬴夫，割五大牲以祷。稍不虔洁，则大风翻搅海水，或有大鱼在蚌蛤左右，珠不可得。又复望祭于白龙池。以斯池接近交，其水深不可得珠，冀珠神移其文珠至于边海也。

　　采之之法，以黄藤丝棕及人发纽合为缆，大径三四寸，以铁为琶，以二铁轮绞之。缆之收放，以数十人司之。每船琶二、缆二、轮二、帆五六。其缆系船两旁以垂筐。筐中置珠媒引珠，乘风帆张。筐重则船不动，乃落帆收琶而上，剖蚌出珠。

　　蚌有一珠者、数珠者，有绝无珠者，有仅得珊瑚碎枝及五色文石金银者，盖有数焉。珠身以圆白光莹细无丝络者为精珠，半明半暗者为褪光珠，次肉珠，次糙珠、药珠，大而稍匾者曰珠，所为南海之明也。其曰走珠、滑珠、累珠、官雨珠、税珠、{}符珠、稗珠，古有此名，今莫能尽辨，但以精珠龙精粉白，重一分者银六倒，二分者四十倒，肉珠二分重者四倒。合八百夥而成一两者曰八百子，则十倒。合千夥而成一两者曰正千，八倒。其重七分者为珍，八分者为宝。故曰七珍八宝，其价则莫可定云。

　　◎玉山曲江县东有玉山。卉木茂滋，泉石澄润，相传为昔人穴玉处。又琼山石白润如玉，故名琼山。高州海中有文比，其鸣似罄而生玉。《山海经》云：文比状如覆铫，是生珠玉。是粤亦有玉云。

　　◎水晶琼州五指山多水晶，光莹照人，望如雪霁。取以为假山，高至丈余，价甚翔。

　　其银晶及黄紫者，多从闽、漳而来。或谓色红者火晶，可以取火。白者水晶，可取水、亦可取火。水晶所在，夜辄有火光云。

　　◎珊瑚◎珊瑚，水之木也。生海中磐石之上，初白如菌，一岁乃黄。海人以铁网先沉水底，俟珊瑚贯出其中，纹网得之。或以铁猫儿坠海中得之。在水直而软，见风则曲而坚，得日光乃作鲜红淡红二色。其五七株合成者，名珊瑚林。夜有光景，常煜煜欲然。南越王以为烽火树是也。状多如柏，亦曰烽火柏。

　　或谓此物贵贱并随真珠，大抵以树身高大、枝柯丛多、纹细纵而色殷红如银朱而有光泽者为贵，色淡有髓眼者次之。其色善变，可以占灾祥。圆之为珠，带腕上，或以为簪。其人有福泽，则益红润高明云。

　　◎琥珀蜜蜡琥珀来自南者多血珀，来自洋船者多金珀。蜜蜡水珀，广人雕琢为器物，特工。余则以作丸药之用。琥珀者，龙阳而虎阴，龙为魂而虎魄，盖得松液之阴精，因已土而结者也。广中抱龙丸，为天下所贵，以其琥珀之真也。其以油煮蜜蜡为金珀，吸莞草易，但不香。

　　◎贝徐闻之西，每天霁，海水清彻见底，浑然砥平，皆石也。石土多有石栏杆、海菜、铁树、云根石、菌灵而、土芝等物，砂中复有蠃戎蜃蜊蚝蚶蝤蛑之属，凡古之威斗大钟刑鼎琼弁敦牟卮匝，以及罂缶、釜豆区卷笞之状，无不毕具。

　　磨荡既久，肌理滑莹，皆作五色光怪。有客尝摭拾之，凡得贝类三百余，蠃类五百余，蛤类二百余，石类一百余，树类五十余。其最精丽纤巧，如相思子、甲香、指甲蠃、石蠃石蟹、石燕、车矩、毒瑁等，有六十余种，一一不同，是皆所谓贝也。

　　◎玻璃琉璃玻璃来自海舶，西洋人以为眼镜。儿生十岁，即戴一眼镜以养目光，至老不复昏蒙。又以玻璃为方圆镜，为屏风。昔汉武帝使人入海市灰璃者，此也。《南州异物志》云，蒙璃本质是石，欲作器以自然灰治之。自然灰状如黄灰，生南海滨。今西洋人不知亦用此灰否。每裁锯为大小物，或以镶嵌璧障。潘尼所谓“灼龠旁烛，表里相形。凝霜不足方其洁，澄水不能喻其清”者。广人或铸石为之，相去远甚矣。

　　◎龙脑香龙脑香，出佛打泥者良。来自番舶。粤人以樟脑乱之。樟脑本樟树脂，色白如雪，故谓之脑。其出韶州者曰韶脑。樟脑以人力，龙脑以天生者也。凡脑皆阳气所聚，阳香而阴臭，而龙者纯阳之精，尤香。其脑与涎皆香品之最贵者。

　　◎绵布东粤之绵布良苦不一，最美者白<叠毛>.《史记》，榻布者，白叠。或作答是也。其布细腻精密，皑如雪，轻如茧纸，幅广至四五尺，吉终为之。其织为巾者，两头组结方胜葳蕤，及诸物象，织者每抛一梭，则念一佛，故广州人殓死者以为面衣，是曰西洋布。以来自番舶者为真，其出于琼者，或以吴绫越锦拆取色丝，间以鹅毳之绵，织成人物花鸟诗词。名曰黎锦，浓丽可爱。白者为幛，杂色者为被，曰黎单。四幅相连日黎幕，亦曰黎幔。以金丝者为上。又有花被、假被。

