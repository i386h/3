<!-- { "loadSidebar": true } -->
　　◎斗姥斗姥像在肇庆七星岩，名摩利支天菩萨亦名天后。花冠璎珞，赤足，两手合掌，两手擎日月，两手握剑。天女二，捧盘在左右。盘一羊头，一兔头。前总制熊文灿之所造也。文灿招抚郑芝龙时，使芝龙与海寇刘香大战。菩萨见形空中，香因败灭。文灿以为：菩萨即元女。蚩尤为暴时，黄帝仰天而数，天遣元女下授黄帝兵符，伏蚩尤。又尝下天女曰魃，以止蚩尤风雨。古圣人用兵，皆以神女为助，于是倾赀十余万为宫殿极其壮丽以答之。

　　◎花王父母越人祈子必于花王父母。有祝辞云：“白花男，红花女。”故婚夕亲戚皆往送花，盖取《诗》华如桃李之义。

　　◎金华夫人广州多有金花夫人祠。夫人字金华，少为女巫，不嫁，善能调媚鬼神。其后溺死湖中，数日不坏。有异香，即有一黄沉女像容貌绝类夫人者浮出，人以为水仙，取祠之，因名其地曰仙湖。祈子往往有验。妇女有谣云：“祈子金华，多得白花。三年两朵，离离成果。”越俗今无女巫，惟阳春有之。然亦自为女巫，不为人作女巫也。盖妇女病，辄跳神。愈则以身为赛。垂{髟肖}盛色，缠结非常。

　　头戴鸟毛之冠，缀以缨珞。一舞一歌回环宛转，观者无不称艳。盖自以身为媚。

　　乃为敬神之至云。女巫，琼州特重。每神会，必择女巫之妓少者，唱蛮词，吹黎笙以为乐。人妖淫而神亦尔，尤伤风教。

　　◎东莞城隍洪武二年三月朔，上在朝阳殿，梦一臣幞头象简，一白髯老者随之，山呼舞蹈，称臣东莞城隍。老者，县中钵盂山土地。谨奏陛下，东莞岁中致祭无祀，一次不敷，乞敕有司递年祭三次，庶幽魂得以均沾。上觉而异之，召礼部议，乃封东莞城隍显，佑伯，仍管城隍司事。赐伯爵仪仗，暨异锦龙缎一端，印曰“东莞县城隍之印”。递年三月三日、九月九日，有司以少牢致祭，别颁敕封钵盂山土地，赐以冠带。诏东莞及天下无祀者，岁中清明日、七月望日、十月朔日致祭，著为令。

　　◎南越人好巫南越人好巫。叶石洞为惠安宰，淫祠尽废，分违师巫充社夫，遇水旱疠疫，使行禳礼。又遵洪武礼制，每里一百户立坛一所，祭无祀鬼神。祭日皆行傩礼。

　　寻常有病，则以酒食置竹箕上，当门巷而祭，曰“设鬼”，亦曰“抛撒”。或作纸船、纸人燔之。纸人以代病者，是曰“代人”。人以鬼代，鬼以纸代。博罗之俗，正月二十日以桃枝插门，童稚则以桃叶为佩，曰禁鬼也。广州妇女患病者，使一妪左持雄鸡，右持米及箸，于“闾巷间嗥曰：某归！则一妪应之曰某归矣。

　　其病旋愈，此亦招魂之礼，是名“鸡招”。人知越有鸡卜，不知复有鸡招。亦曰“叫鸡米”云。至始死，则招师巫开路。安崖有二司神者，一曰降魂童言曰：欲与萧公斗法。于是二司神各发马脚。马脚者，神所附之人也。以枪自刺其腹，洞贯焉。刺咽，亦如之。有疾病者许火棚。既愈，如数伐薪，请二司神酬愿，病者率众舆二司神跣行烈焰，毫发无损。广有二界神。香人有争斗，多向三界神乞蛇以决曲直。蛇所向作咬人势，则曲；背则直。或以香花钱米迎蛇至家，囊蛇而探之。曲则蛇咬其指；直则已。有许愿者不还，蛇则腾至入家，索饮食。又或有仇怨，于神前书其人年生八字，以碗覆之。神前碗大小纷然，无有敢动其一者。有急脚先锋神者，凡男女将有所私，从而祷之，往往得其所欲，以香囊酬之，神前香囊堆积。乞其一二，则明岁酬以三四。新兴有东山神者，有处女采桑过焉。歌曰：“路边神，尔单身。一蚕生二茧，吾舍作夫人”。还家，果一蚕二茧，且甚巨。是夜，风雨大作，女失所之。有一红丝自屋起，牵入庙中。追寻之，兀坐无声息矣。遂泥而塑之，称罗夫人。番禺石壁有恩情神者，昔有男女二人于舟中目成，将及岸，女溺于水，男从而援之，俱死焉。二尸浮出，相抱不解。民因祠以为恩情庙，此皆丛祠之淫者。

　　◎洗夫人庙洗夫人庙在高州。按志，洗，高凉人。其家世为南越首领，辖部落十余万。

　　洗幼贤明，晓兵略，善抚部众。罗州刺史冯融闻其贤，为子宝求娶焉。侯景反，高州刺史李迁仕召宝，洗止之曰：刺史无故不当召，欲邀君共反耳。既而迁仕果反，洗自将千余人袭击，大破之，遂与陈霸先会于赣右。还谓宝曰：陈都督非常人也。厚资给之。陈永定间广州刺史欧阳纥反，发兵拒之，纥徒溃散，册洗为石龙郡大夫人，赐绣卤簿如刺史。及隋继陈，隋高祖遣韦安抚岭外，洗因陈主遗之书，令其归化，遂遣孙暄迎，岭南遂安。未几，番禺王仲宣反，又遣孙盎进兵攻破仲宣。洗被甲领彀骑巡抚诸州。高祖异之，册为谯国夫人，仍开幕府，为置官属给印章，便宜行事。年八十卒，谥诚敬夫人。

　　◎韶州苏黄墨迹政宝堂石刻在韶州府治西，苏轼、黄庭坚墨迹。杨万里跋云：“岭南无二先生帖，大似鲁人不识麟。”惟韶有之。精光异气，上烛南斗。

　　◎海琼子白玉蟾本葛长庚也，随父任之琼，自号海琼子。博洽群书，善隶篆，兼工梅竹，嗣以仙去。王忠铭序文云：“文章之变，不可胜穷。而其发于性术也亦异。

　　吾乡自白海琼仙而邱文庄相。二先生诗文出，业已彪炳艺林，为出世经世者之宗，后有作者，不可及已。“

　　◎桂阳周府君碑旧志碑跋云《欧文右桂阳周府君碑》。按《韶州图经》载《桂阳太守周府君碑》，其庙在乐昌县西武溪上。武溪惊湍激石数百里。昔马援南征，其门人袁寄生善吹笛，援为作歌和之，名曰《武溪深》。周使君开此溪，合浈水。桂阳人为立庙刻石。又云，碑在庙中，郭苍文。今碑文磨灭。府君字君光，而名已讹缺不可辨。《图经》亦不著其名，《后汉书》又无传，不知为何人也。《南丰集》云：熙宁间某从知韶州，王之材求得此本，并以书来曰：按《曲江图经》，周府君名昕字君光，则永叔未之详也。又有碑阴，列故吏工师官号姓名。之材并模以来，永叔亦未之得也。其碑“曲江”字皆作“曲红”，而“苍江”字、“江夏”字，亦作“红”，盖古字通用，不可不知。此学者所以贵乎博览也。

　　◎韩文公祠韩文公祠在潮州府治后。《竹坡诗话》云：“韩祠有异木，世传退之手植。

　　去祠十余步种之辄萎。有题诗者云：“韩木有青春谷暖，鳄鱼无种海潭清。”潮阳东山有二峰，曰双旌石。昌黎尝建亭于此。鳄溪在府城东。溪有鳄鱼食民畜产且尽，昌黎作文驱之。是夕，风雨大震，西徙六十里，民赖以安。

　　◎连州二诗人石文德孟宾于皆连州人。石有《楚王夫人挽歌》云：“月沉湘浦冷，花谢汉宫秋。”楚王异之，授水部，号其乡为儒林乡。孟亦官水部，以诗名。陈尧佐序其诗云：“如百丈悬流洒落苍翠间，清雄奔放，望之竖人毛骨。五季词人，无有过之者。”

　　◎白沙先生陈献章字公甫，新会人。正统间乡荐第九，两上春官。过临州谒吴与弼，有解悟。比归，声名蔚起。时钱浦谪顺德，见而知其醇儒，雅重之，劝之竟业。成均时，祭酒邢让命和杨龟山《此日不再得》诗，览之，惊曰：“警敏绝伦，青于蓝矣。”阙下竞传之。南归，从学日益众。于是天下无不知有陈白沙也。有司屡荐，勉起赴京，以母老身病上疏，诏许之，授翰林检讨，得家居，以绍明圣学为己任。及门如辽东贺钦之、嘉鱼李承基、番禺张诩、增城湛若水、东莞林光皆绍江门之绪。其诗自名其家，书法宗晋唐。晚喜为苑笔书，世竞珍焉。《通志》庐阜精舍在新会县南小庐山上，距江门二里，陈献章建白沙村名。

　　◎六如亭东坡故居在惠州府城白鹤峰下。昔有白鹤观，东坡寓此。有诗云：“为报先生春睡足，道人轻撞五更钟。”传至京师，章笑曰：“苏子尚尔快活耶？”复贬昌化。六如亭在府城南丰湖上，侍妾朝云葬此。

　　◎载酒堂东坡以别驾安置儋州，时负大瓢行歌田亩间。有饣盍妇年已七十，谓曰：“内翰昔日荣贵，一场春梦耶？”东坡大然之，因呼为春梦婆。今儋州有载酒堂。

　　◎苏泉琼州城东有浮粟泉，因苏文忠饮此得名。今俗称苏泉。

　　◎枕书堂宋包拯合淝人，知端州。莅事明察，不遗隐伏。端产砚，前守缘供贡率取数十倍以事权贵。拯命制者止足贡数，岁满不持一砚归。寻擢龙图阁待制，拜枢密，童稚妇女皆知其名。志载枕书堂在郡治东，菊圃在郡厅西，拯建。

　　◎花船粤郡遍集舟航，广州城外载酒移棹春游者名曰花船。又有高尾艇、槟榔艇诸名。船户间有鬻色者，此风近巳惩格。《清异录》云：四方指南海为烟月作坊，以言风俗尚淫。今汴中鬻色户甚夥，至于男子。举体自轻，遂成蜂窠巷陌，又不止烟月作坊也。

　　◎河船自肇庆至河头所乘舟楫，皆称河船。轻利浅窄，首尾尖锐，妇人俱能操篙橹。

　　风帆皆以蒲席合成，各随大小缝就。往往两帆斜系，迎风如蝶翅，沿溪收放，却极稳便。

　　●卷五◎金开建有金庄水焉，其源出金鸡涌。二百里间为大泷小泷者二，皆有瓜子金、麸金。越一山，有金缕水流声清激，亦产生金。土人淘其沙，日得麸金分许，不能多。或有得一金龟，则其地数日无金矣。崖州黎田其水潆洄清彻，浮光耀金。

　　有商人以百金贸而淘之。阳江木朗白石山涧中，及广宁溪峒亦有金坑，而生金甚微。色亦低劣，民竭一曰之力，仅足糊口。英德之金山迳溪东西田脚亦有金。河源之蓝田濑蒸煮其沙，日得生银钱许。若得三四钱，则三日不能复得。

　　◎银粤之山旧有银穴、银沙。《始兴记》云：“小首山崩。崩处有光耀，悉是银砾，铸之得银。”而英德、清远其山传有银矿者，辄有白气上升，草木沾之皆白。

　　或山石盛热时，有银汗，白而味辛。其矿或红如乱丝，或白如草根，或衔黑石，或有脉，谓之龙口。循龙口挖之，浅者一二丈，深者四五丈。有焦路如，灶土然，斯旷苗也，又挖则矿见矣。繇微而盛，盛而复微，或如串珠，或如瓜蔓，微则渐绝，绝而复焦，焦复见矿。若焦已绝，则又盘荒也。凡矿以有银星大点而柔者为上，小点而坚者次之，谓之明矿。次则夹石矿，以色绿者为上，红黑黄白者次之。

