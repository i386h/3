<!-- { "loadSidebar": true } -->
　　有黄绯者绝大，毛彩殷鲜。有黄色玉面者，有身面俱黑者。罗浮则有金丝猿，毛如织绒，其啼声绝大。琼州多猿，射之辄腾跃树杪，于四周伐去竹木，然后张网得之。尝于石岩深处得猿酒，盖猿以稻米杂百花所造。一石穴辄有五六升许，味最辣，然绝难得。封川之北三十里有猿岭，多猿，牡黄而牝黑。牝能啸，牡不能也。或云，纯黑者雄，金丝者雌。雄者能啸，雌不能。琼州又有石猿，小者拳许。

　　饮以井水即长。又有黑猿，能磨墨，磨毕跳入笔筒中。

　　◎猴琼州多猴，以小者为货，曰拳猴。大者曰弥猴，亦曰母猴。母非牝也，母音转为马，故又曰马猴。

　　◎狨东粤山中有狨，大小类猿。色纯黄，名金线狨，一名猱，以其毛柔长可缉藉也。尾绝自爱，中药矢即自啮其尾。跷捷善缘木，弥猴绝怖畏之，其以弥猴为食也。甚怪。

　　◎猓然猓然生从化山中。似猴，身黑面白。其尾长过于身，数以尾自度其身以自娱，其自爱尾，亦似狨。

　　◎番狗豪镜澳多产番狗，矮而小，尾若狮子，可值十余金。然无他技能。番人顾贵之，其视诸奴囝也反不如狗，寝食与俱，甘肥必先饲之。坐与立，番狗惟其所命。故其地有语曰：“宁为番狗，莫作鬼奴。”

　　◎獭粤人多以水獭占水旱。水獭一名遍獭，类青狐而小，啄尖足骈，能知水信高下为穴，故云。善捕鱼，一岁二祭鱼。《淮南子》云，畜池鱼者，必去遍獭。广人谓蛋家男曰獭公，妇曰獭婆。以其能入水取鱼也。其以猿为雌者插翘，山獭也。

　　语云：“猿鸣而獭应。”庄子云：“猿，犭扁狙以为雌。”言非类为牝牡也。邝氏云，山獭性淫而无偶，徭女采樵，歌啸为猿声以诱之，山獭闻之即跃抱徭女，因扼杀之，以其骨续骨、解箭毒。以阴茎入药，名插翘春。

　　◎蒿猪蒿猪一名箭猪，即封豕也。封者，大也。故象亦曰封兽。封豕初本泡鱼，泡鱼大如斗，身有棘刺，故化为毫猪。毫在项脊间，尺许如箸，白本黑端，人逐之则激毫以射人。妇女以金银镶之为簪，能止头痒，除白屑。其毫如蒿然，亦曰蒿猪。

　　◎懒妇懒妇即山猪。雄大而多力，口旁出两牙，长六七寸，甚猛利。肉味美多脂。

　　以机轴维织之器置田间，则不敢近。齿长，辄入海化为巨鱼，状如蛟螭，而双乳垂腹，名曰奔鲜。谚曰：“朝为泡鱼，暮为蒿猪；朝为懒妇，暮为奔孚。”刺妇女之不能服勤者也。以奔鲆油为烛，照饮酒则紫焰生花，照读书则昏昧作晕。

　　箭猪以鱼始，山猪以鱼终，物之相变如是。

　　◎香狸南越有狸无狐，雷州产香狸。所触草木生香，脐可代麝。《本草》称灵猫，自为牝牡者也。亦名果狸。其食惟美果，故肉香肥而甘。秋冬百果皆熟，肉尤肥。

　　香狸外，有玉面狸。白面，红爪，牛尾。亦食果，饮则以水淘淡乃食。有猫狸，文如锦钱。有火狸，毛色如金钱豹。其钱差大，岁久化为豹。有藤狸，生长藤间，食藤实，而多倒挂。

　　◎香獐香獐味甘，性温，食之不畏蛇毒。脐名獐香，非麝也。狸之似獐者也。徭女当春时多采生香獐子以为佩，动则香气远闻。山歌云：“生獐香吹徭女风。”

　　◎竹豚竹豚即竹<鼠留>.穴地，食竹根。毛松，肉肥美，亦松。内一二脔，可盈盘。

　　色紫，味如甜笋。血鲜，饮之益人。徭中以为上馔，故谓之竹豚。

　　◎犭贵《尔雅》：“蒙颂，猱状。”郭璞《注》：即蒙贵也。状如隹而小，紫黑色。健捕鼠，胜于猫。九真、日南出之。海语云，犭贵有白、有黑、有黄，有狸状，酷类猫而大。足高而尾结，捕鼠捷于猫也。诸国皆产，惟暹罗者良。船估挟至广，常猫见而避之。豪家每十金易一云。今粤人有自番船购者正类此，称之曰洋猫，大抵即犭贵也。《尔雅翼》：猫又名猫奴。《记事珠》云，猫有名白凤、紫英、锦带、云图者。

　　◎象牙《岭表录异》：广之潮、循州多野象，牙小而红。《通志》云：牙以文为真，以红为贵。不文则假，不红则枯。按象牙多出滇南、粤西。裁为梳具，东省所制特佳。工聚业精，流播闺阁。凡在他省，往往贩取用之。

　　●卷十◎龙涎南海，龙之都会。古时入水采珠贝者，皆绣身面为龙子，使龙以为己类，不吞噬。在今日，人与龙益习，诸龙户率视之为螈蜓矣。

　　新安有龙穴洲，每风雨，即有龙起，去地不数丈。朱鬣金鳞，两目煜煜如电。

　　人与龙相视久之，弗畏也。其精华在浮沫，时喷薄如瀑泉如雨。争承取之，稍缓则入地中矣。是为龙涎。或谓龙涎者，多积于海上枯木，如鸟遗状。其色青黎，其芗腥。杂百花焚之，翠烟千结，蜿蜓蟠空，经时不散。可以剪分香缕，然多不真。从番舶来者，出大秦、波斯。于雨中焚之，爆有声则真。又，罗浮多龙潭，尝有人小遗潭中，庵僧见之，使之蒲伏土上，俄有白气千百道从谷中起，迅雷乘风，雨如注，海上舟船已破弱无数矣。人必蒲伏土上乃免，若在木石之间必为龙所掣。又，新兴有天露山，其顶有潭，岁旱以石投之，声震如雷，即雨。又有井干湖，其深莫测，岁旱以土掊击之，亦有雨。又，化州有石龙，其首蟠州廨之左，其尾注于江中。身多窍穴，每为风潮所激，则喷沙如雪，霏霏满空。有时鸣以一岁，鸣以二三岁。其声隐隐，与鹅鹳同。在左如右，在西如东。有探其尾于急湍之下者，皆得古钱。或为五铢，或为开元，或古或近，或缺或全。紫碧交散，青黄杂辉。其为数，歉不八九，盈不二十，虽百十人各有所给。又茂名灵湫山有一龙井，晋时有潘茂名真人者，以金铸五龙，纳井中。自永嘉至今，每遇旱，高凉太守出五金龙祭之，雨立至。

　　◎蜃气东莞合兰海，其水漩洄而黝黑，三江之所汇，有龙窟焉。尝有积气如黛，或如白雾，鼓舞吹嘘，倏忽万化。其为城、阙、楼、台、塔、庙诸状，人物车骑错出于层峰叠之间，尤极壮丽。舟行其中弗见也。自外望之，变幻斯见。即之辄远，离之复近。虽大风雨不能灭，人以为蛟蜃之气所为云。其气或大或小，晴则大，阴则小，五色光芒不定。或如旌旗戈甲，则兆其地有兵革；如仓廪，则兆其地丰登。居人每候之以知灾祥。岁正月初三四五日必一见，不见则以为怪。或谓此乃海气，春晴始见，非也。此蜃气也。蜃者，千岁之雉所化，其为物最神。

　　◎海市海市多见于靖康场。当晦，夜光忽生，水面尽赤，有无数灯火往来，螺蚌鲛人之属，喧喧笑语，闻卖珠鬻锦，数钱量米麦声，至晓方止。则海市也。或曰海上有珊瑚之市，在虎头门西。盖即海市。或曰，其地故有沉洲，每月出，辄有鬼物就海中为市，所谓沉洲夜市也。盖南海蜃气有气而无声，海市有声而无气，以此为别。而靖康海市又与青州不同。靖康海市见于夜，青州见于昼。《番禺杂记》云：海边有鬼市，半夜而合，鸡鸣而散。人从之，多得异物。始所谓狼茺之民也。《水经注》：狼茺之民，冥夜为市。以鼻嗅金，即知美恶。疑即此种。

　　◎海鳅海鳅出，长亘百里，牡属蚌蠃积其背，聿兀如山。舟人误以为岛屿，就之，往往倾覆。昼喷水为潮为汐，夜喷火，海面尽赤，望之如天雨火。

　　◎怪鱼近海上之地，怪鱼甚多，其状不一，开洋时随风鼓舞，往往飞入舶中，人不敢取。有一鱼长数十丈，其首有二大孔，喷水上出，遇舶则昂首注水舶中，须臾而满。亟以巨瓮投之，连吞数瓮，则逝。有一鱼嘴长丈许，有龉刻如锯，能与力战而胜，以救海舶。又有鱼长二十余丈，性最良善，或渔人为恶鱼所困，此鱼辄为渔人解围。又，大风雨时，有海怪被发红面，乘鱼而往来。乘鱼者亦鱼也，谓之人鱼。人鱼雄者为海和尚，雌者为海女，能为舶祟。火长有祝云：“毋逢海女，毋见人鱼。”人鱼之种族有卢亭者，新安大鱼山与南亭竹没老万山多有之。其长如人，有牝牡，毛发焦黄而短，眼睛亦黄，面黧黑，尾长寸许，见人则惊怖入水。

　　往往随波飘至，人以为怪，竞逐之。有得其牝者，与之淫，不能言语，惟笑而已。

　　久之，能著衣，食五谷。携至大鱼山，仍没入水，盖人鱼之无害于人者。人鱼长六七尺，体发牝牡亦人，惟背有短鬣微红，知其为鱼。间出沙，能媚人。舶行遇者，必作法禳厌。海和尚多人首鳖身，足差长，无甲，亦怪事也。

　　◎忌鱼忌一作暨，鱼之大者。长二丈余，脊若锋刃，尝至南海庙前，谓之来朝。

　　或一年数至，或数十年一至。若来数，则人有疫疾。志称南海岁有风鱼之灾。风，飓风。鱼，谓暨鱼也。有乌白二种。来辄有风，故又曰风鱼。

　　◎潜龙鲨南海有巨鱼曰潜龙鲨，盖鱼种而龙者也。有网得者，长五尺许，重百斤。其小鱼从者数千，至不可网。肉甚甘，诸骨柔脆，惟鳞坚不可食。鳞大者如掌，可为带及酒器饰，小者中杂佩。脊一行、肠二行，鳞皆十三。两翅两行，鳞皆三十。

　　◎黄雀鱼惠州产黄雀鱼。八月化为黄雀，十月后复化为鱼。

　　◎鼠鲇鼠鲇者，产于南海。每暴尾沙际以绐鼠。鼠见之，谓且失水，舐而将食之，被卷入水而去。

　　◎乌贼乌贼肠中有墨，吐之以自卫。尝浮水上，鸟见之以为死矣，往啄之，被卷入水。

　　◎鱼广州鱼多池塘所畜者。鲢、鳙、元、令、鲫，皆以鱼秧长之。鳙一名与。语曰：“网鱼得与，不如啖茹。”言不美也。元之美在头，鲤在尾，鲢在腹。语曰：“鲩鱼头，鲤鱼尾，鲢鱼之腹甘且旨。”又曰：“水令土鲫，病人宜食。令浮鲫沉，可以滋阴。”盖鲫属土，其性沉，长潜水中；令属水，中性浮，游长跃水上。鲫食之可以实肠，令食之可以行气。鲫守而蛉行，故以为美也。

　　江海鱼之美者，语有曰：第一仓，第二罔，第三第四马膏鲫。“又曰：”黄白二花，味胜南嘉。“又曰：”寒鲚热鲈。“黄者，黄花鱼。白者，白花鱼也。又春曰黄花，秋曰石首也。凡有鳞之鱼皆属火，二花不然。其功补益而味甘，故美。鲚鱼至冬益肥，故曰寒鲚。鲈至夏益肥，故曰热鲈。言一以寒而美，一以热而美也。凡鲈鱼，以冬初从江入海，趋咸水以就暖；以夏初从海入江，趋淡水以就凉，渔者必惟其时取之。语曰”鱼咸产者不入江，淡产者不入海“，未尽然也。白花鱼咸淡之水皆有，黄花鱼惟大澳有之。大澳者，咸水之边也。自十月至十一月，以日昃尽浮出水，渔者必伺暮取之。听其声稚则知未出大澳也。声老，则知将出大澳也。声老者，黄花鱼啸子之候也。其啸子必于大澳，故于大澳取之。
