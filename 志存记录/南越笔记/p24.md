<!-- { "loadSidebar": true } -->
　　◎洋桃洋桃，其种自大洋来，一曰羊桃。树高五六丈，大者数围。花红色，一蒂数子，七八月间熟，色如蜡，一名三敛子，亦曰山敛。敛，棱也。有五棱者名五敛。

　　以糯米水浇则甜，名糯羊桃。广人以为蔬，能辟岚瘴之毒。中蛊者捣自然汁饮，毒即吐出。脯之，或白蜜渍之，持至北方，不能水土与疟者皆可治。苏长公诗“恣倾白蜜收五棱”，谓此。

　　◎冬桃匾桃冬桃，似橄榄而圆，色绿，味甘酸。有匾桃，似桃而匾，一曰偏桃。大者若鸭卵，色青黄，味酸微甜。

　　◎望果望果，一名蜜望。树高数丈，花开繁盛，蜜蜂望而喜之，故曰蜜望。花以二月，子熟以五月。色黄，味甜酸，能止船晕，飘洋者兼金购之。有天桃者与相类，树高亦数丈，巨者百围。正月花，六七月子熟，大如木瓜，味甜，酢以羹鱼尤善。

　　凡渡海者，食之不呕浪。然年荒乃多结实，粤谣云：“米价高，食天桃。”

　　◎黎檬子黎檬子，一名宜母子。似橙而小，二三月熟，黄色，味极酸，孕妇肝虚嗜之，故曰宜母。元时，于广州荔支湾作御果园，裁种果木树大小八百株，以作渴水里，木即宜母子也。吴莱诗：“广州园官进渴水，天风夏熟宜檬子。百花酝作甘露浆，南国烹成赤龙髓。”盖以里木子榨水煎糖也。

　　◎人面子人面子，以增城水东所产为佳。子如大梅李，其核类人面，两目鼻口皆具，肉甘酸，宜为蜜煎。仁绝美，以点茶，如梅花片，光泽可爱，茶之色香亦不变。

　　水东在城南雁塔下，其树仅数十株。子皮薄，落之使溃烂，乃干其核囊之。其仁皮宽，稍摇即脱去。此树最宜沙土，沙土松则根易发，数岁即婆娑偃地。山居家，其祖父欲遗子孙，必多植人面、乌榄。人面卖实，乌榄卖核及仁，百余年世享其利。番禺大石头村妇女，多以斫乌榄核为务。其核以炊，仁以油，及为礼果。有咏乌榄者云：“只应人面子，与尔共成仁。”盖粤中惟此二果以仁重，故谚语云尔。

　　◎蝇树西樵多种茶。茶畦有蝇树，叶细如豆。叶落畦上，则茶不生兹。旱则蝇树降水以滋茶，潦则蝇树升水以茶。故茶恒无旱潦之患。又夏秋时，蝇皆集于蝇树，不集茶，故茶不生兹而味芳好。盖蝇树者，茶之所赖以为洁者也。

　　◎药树化州、石城之间有药树，状似木棉。其精液色白，见风则黑。是名药脂。土人以濡箭镞为暝药以射虎，虎三跃而毙。山猪中药箭，则啮木患根以自疗。土人知之，用药箭，必含一木患子或橄榄，盖药树与橄榄性相犯故也。

　　◎冬叶有冬叶者，状如芭蕉叶，湿时以裹角黍，干以包苴物，封缸口。盖南方地性热，物易腐败，惟梅叶藏之可持久。即入土，千年不坏。柱础上以梅叶垫之，能隔湿润，亦能理象牙使光泽。计粤中叶之为用冬为多，蒲葵次之。有油葵者，似棕叶而性柔，以作蓑衣，耐久不减蒲葵。谚曰：“油葵蓑，蒲葵笠。朝出风干，暮归雨湿。”又曰：“只卖叶，休卖花。花贫叶富，二葵成家。”《广州竹枝词》云：“五月街头人卖芭，卷成片片似叶蕉。”谓冬叶也。“参差叶尾作蓑篷”，谓蒲葵也。篷形方，大三尺许，以施于背遮雨，名曰篷葵。葵曰蒲葵者，以叶如蒲而倒垂，盖蒲之木也。

　　◎油葵油葵生阳江、恩平大山中。树如蒲葵，叶稍柔，亦曰柔葵。取以作蓑，御雨耐久。谚曰：“蒲葵为扇油葵蓑，家种二葵得利多。”

　　◎马缨丹马缨丹一名山大丹。花大如盘，蕊时凡数十百朵。每朵攒集成球，与白绣球花相类。首夏时开，初黄色，蕊须如丹砂，将落复黄。黄红相间，光艳炫目。开最盛最久，八月又开，有以大红绣球名之者。又以其瓣落而蒂枝矗起槎牙，成与珊瑚柯条相似，又名珊瑚球。名大红绣球者，以开时也；言珊瑚球者，以落时也。唐诗“越人自贡珊瑚树”，意即此。

　　◎步惊花步惊花有幽香，步行遇之，往往惊为蕙兰，故曰步惊。永安人每以嫩叶干之，持入京师作人事。

　　◎槌子槌子一名员子，多生则岁歉。永安人每以为验。

　　◎泡木泡木，高明高要皆有之。千百成行，出于江海Й沙水间，乃无始以前之木，质不朽烂，火之不然。渔人斫之以系罟网，尚其性甚浮故也。

　　◎海苔树海苔树出阳江海中石上，状如树枝，根如铁，亦称铁树。柯条蟠结，有枝无叶，分红黑二种。火稍炙之，随手作各种古树，甚有画意。

　　◎海枣海枣俗名紫京，坚重过铁力木。铁力木不甚宜水，此则入水及风雨不朽。以作屋，嫌小皱裂，故不贵。

　　◎盐醋子盐醋子，阳江山林多有之。高四五尺，叶如苦楝秋生白花。结子最繁，冬即枯死。子味酸如醋，酷日暴之，能出白盐，故名。

　　◎刺桐刺桐花形如木笔，开时烂若红霞，风吹色愈鲜好，绝无一叶间之。或谓刺桐即苍梧。琼州田家以刺桐叶粪田，门巷多种之，耕时视其花为候。

　　◎香桃花香桃花与中州桃花不异，独于八九月盛开，有微香。中宿峡秋海棠亦香。大抵岭南众香之国，花木多香，盖阳德之所发生也。

　　◎散沫花散沫花，树高五六尺，枝条柔弱，花繁细如半米粒许。广人多使丐者，著敝垢衣种之。花香尤烈，叶以染指甲，故亦名指甲花。

　　◎琼南花木琼南气候，大抵在新夏初秋之间，半凉半燠。谚云：“叶茂四时，花开八节。”

　　扶桑自春，木芙蓉自夏，桃菊自秋皆开，至冬春而止。莲亦有四季花者。木兰花如粟。淡黄，芳似珠兰，而蕴藉过之。树本大者围数尺，真可以为木兰舟也。木槿花，比广州较大。名士牡丹，皆从夏至冬有花。有青茉莉，本如藤萝，盘结成盖，花时香甚酷烈，土人多结竹为亭，坐卧其下，为消暑之会。有仙人掌自下而上，一枝一掌，无花叶，可以辟火。有铁树，叶朱绀色，形如江南老少年，其本则综也。有人面竹，可为杖。琼南竹此为佳种，他竹率生荆棘。有藤竹，坚实耐久，长逾寻丈，皆与诸花杂植，以为园林之玩者。

　　◎孔雀花琼州有孔雀花，可以辟暑。有为苦热诗者云：“葛衣半解方流汗，冻杀墙阴孔雀花。”是花性宜阴湿，对之生寒，故云。

　　◎广东诸果广东诸果多于他处，琐屑难名。今姑取俗所称者：一曰子，大如橄榄而长，初亦苦涩，后甘，嫩者蜜渍之可食。一曰余甘子，树高丈余，叶如槐子，如川楝白色，有文理，核作六棱，亦初苦涩后甘，行者以之生津。一名庵摩勒。一曰鬼目子，大如梅李，皮黄肉红，味甚酸，人以为蔬。以皮上有目，名鬼目。一曰麂木。麂者，鬼之讹也。一曰山枣子，叶似梅，子如荔支，九月熟。一曰┇果，果作┇字形画，甚方正，蒂在字中不可见，生食香甘。一名蓬松子。一曰裙千子，树似甘蕉，子如马乳而小，俗称牛奶柿，亦曰牛乳子。广人言乳曰奶，中有美浆若牛乳，故曰牛奶子。一名Й枣。一曰千岁子，蔓生，子在根下，有绿须交加如织，一苞恒二百余子。皮青黄，干者壳肉相离，撼之有声，似肉豆蔻。一曰秋风子，色褐，如梨而小，味酸涩，熟乃可食。一曰金纽子，色红黄，味甘，大如秋风子。俗歌云：“一双金纽子，无计上罗衫。”一曰青竹子，如桃而圆，味酸，色黄。一曰羊齿子，一曰羊矢，如石莲而小，色青味甘。一曰不纳子，实如圆枣，十月黄熟，味甜酸，盖苹果之小者。粤中少苹果花红二种，以不纳子代之。一曰山葡萄，一名{艹婴}{艹奥}.其茎细袅，花紫白，实比葡萄而小，色赤味酢，可为酒，八九月熟。一曰山韶子，类荔支而鲜丽过之，微有小毫一名毛荔支，亦曰毛珧子。肉薄而酸涩，著核不离，盖荔支之变者。一曰胭脂子，子赤如胭脂，味甜酸。谚曰：“不采红蓼花，但采胭脂子。持以作朱颜，其馀入玉齿。”一曰都捻子，扑敕丛生，花如芍药而小，春时开有红白二种。子如软柿，外紫内赤，亦小有四叶承之。每食，必倒捻其蒂，故一名倒捻子。子汁可染，若胭脂花可为酒，叶可面，皮渍之得胶以代柿。苏子瞻名曰“海漆”，非漆而名为漆，以其得乙木之液，凝而为血，而可补人之血，与漆同功，功逾青黏，故名。取子研滤为膏，饵之，又止肠滑。以其为用甚众，食治皆需，故又名都捻。产罗浮者高丈许，子尤美。一曰黄皮果，状如金弹，六月熟。其浆酸甘似葡萄，可消食顺气，除暑热，与荔支并进，荔支餍饫，以黄皮解之。谚曰“饥食荔支，饱食黄皮”。有曰白蜡子者与相似，其味尤胜。谚曰：“黄皮白蜡，甜酸相杂。”曰苹婆果，一名林檎树。树高叶大而光润，荚如皂角而大，长二三寸。子生荚两旁，或四或六。

　　子老则荚迸开，内深红色。子，皮黑，肉黄，熟食味甘。盖Й栗也。相传三藏法师从西域携至，与诃梨勒菩提杂植虞翻苑中，今遍粤中有之。一曰水朗子。多生水间。或谓林檎为雄，水朗为雌，与苹婆相似。

　　◎三醉木芙蓉三醉木芙蓉，本拒霜之变也。其花重台多露，而颜色不定，一曰三换，故称三醉，将红曰初醉，浅红曰二醉，暮而深红为三醉，故亦曰“酒芙蓉”。又有添色芙蓉，初白花，次日稍红，又次日深红，又谓“三日醉芙蓉”。其子自秋至春不落，皮可为笔为布。广州有芙蓉布，即此种所成。

　　◎含笑含笑与夜合相类，大含笑则大半开，小含笑则小半开。半开多于晓，一名朝合。小含笑白色，开时菩蕾微展，若菡萏之未敷，香尤酷烈。古诗云：“大笑何如小笑香，紫花那似白花妆？”又有紫含笑，初开亦香，是子瞻所称“娟娟泣露，暗麝著人”者。罗浮夜合含笑，其大至合抱，开时一谷皆香，亦异事也。

　　◎木樨木樨与桂相似，而花多过之，秋深尤盛。白沙有《九月木樨盛开寄贺黄门》诗云：“香逐西风起，氤氲人杳冥。不知从此去，几日到辽城。”

　　◎月贵月贵花似荼蘼，月月开，故名月贵，一名月记，有深浅红二色。宋子京云：花亘四时，月一披秀，故又名月月红。广东为长春之国，虽涸阴冱寒，花开不辍，月贵其一也。佛桑亦然。而琼州芙蓉一种，自五月开至冬尽。佛桑多与牡丹相似，花朵大，有重楼子而香，终岁盛开。梅菊亦大朵，梅不以春，菊不以秋，二花时时相见也。

　　◎贝多罗贝多罗来自西洋，叶大而厚，梵僧尝以写经。唐人诗“贝叶经文手自书”是也。花大如小酒杯，六瓣，瓣皆左纽白色，近蕊则黄。有香甚缛，落地数日，其香朵朵不散。

　　◎杜鹃花杜鹃花以杜鹃啼时开，故名。西樵岩谷间有大粉红黄者、千叶者，一望无际。

