<!-- { "loadSidebar": true } -->
　　◎鹦鹉鹦鹉出惠州及吴川、石城诸处。《南方异物志》云鹦鹉有三：一种青，一种白，一种五色。凡鸟四指，三向前，一向后，其目下睑眨上。此鸟两指向前，两指向后，两睑俱如人目。《广舆记》，新兴有六真院，蔡确贬新州，寓此。有侍姬名琵琶，畜鹦鹉甚慧，每为确唤琵琶。及琵琶死，鹦鹉犹呼其名。确赋诗伤之。

　　有纯红者，白番国来。

　　◎倒挂鸟《罗浮志》：倒挂鸟一名么凤。东坡词“倒挂绿毛么凤”是也。李之仪云此鸟以十二月来，有收香、倒挂子、采香使诸名。苏诗“蓬莱宫中花鸟使，绿衣倒挂扶桑暾”。自注云：“岭南珍禽有倒挂子，绿衣红嘴，似鹦鹉而小。白海东来，非尘埃中物也。”《鸟兽考》云，日间好焚香藏之羽翼间，夜张尾翼倒挂以放香。

　　故高启诗云：“绿衣小凤啼愁罢，瘦影翻悬挂枝下。芙蓉帐里篆烟消，解敛余香散中夜。”刘绩《霏雪录》云，即桐花凤。

　　◎了哥《本草纲目。释名》：秦吉了即了哥也。岭南容、管、廉、邕诸山峒中，皆有之。如鸲鹆能效人言。《广州志》云有三种：眼黄者金了，为上；眼白者银了，为次；眼黑者，铁了，为下。产琼州。《唐志》：开元初，广州献之，言音颇雄重，能识人情，慧于鹦鹉。《岭南录异记》谓：有廉州民获赤白吉了各一头，献于刺史。《唐会要》谓了哥形似鹦鹉而色白，顶微黄，顶毛有缝如人分发。出杜薄州《禽虫述》，谓生秦中。元稹诗“红罗著压逐时新，吉了花纱嫩面尘”，谓纱色相似也。

　　◎潮鸡潮鸡产南海。《述异记》谓之伺潮鸡。沈约《袖中记》云：潮鸡鸣长且清，其声如角。每潮至即鸣。李赞皇诗：“三更洋吏报潮鸡。”余武溪亦云：“客听潮鸡迷早夜。”自注曰：“番禺鸡三更即鸣。”南越又产长鸣鸡。《幽冥录》云宋处宗买得长鸣鸡，爱养甚至。恒笼置窗间，鸡遂作人语，与处宗谈论，极有深致，终日不辍。处宗因此功业大进。鸡名烛夜，见崔豹《古今注》。

　　◎鸽鸽之大者曰地白，广州人称鸽皆曰白鸽，不曰鹁鸽。地白惟行地，不能天飞，故曰地白。人家多喜畜之，以治白蚁，亦以其多子，可尝食其子。每四十日一乳，乳时雄者餐米，至咽米成浆液，乃吐出以喂其子。雌复受孕，性绝淫，雌尝乘雄，故多乳。富者畜至数百头，惟所指使以谷令就掌饲之。鸽有高下之殊，其异在目。

　　目有黑底天青者、黑底插黄者、黄油白气者、焦油者，以此四种为上。其睛清而深，有重晕，以日照之，精光四闪。晕边复有血粒如石榴子，则极聪慧者矣。其头宜小，尾宜短，翼宜与尾齐。翼与尾齐则飞高，飞高则可免鹰击之患。故鸽之佳者，价之轻重与金等。翼凡大毛十二茎，每出っ至二三月则调毛。四调、五调、六七调，曰初王，则可用，调至十一十二，则老。调者何？脱其胎毛，更生新者，故曰调。

　　◎鹧鸪鹧鸪，豫章以南诸郡皆有之。《采兰杂志》：一名花豸。开翅之始，必先南翥。《酉阳杂俎》云，飞逐月数，如正月一曰飞而止，但伏巢中不能起矣。至十二月十二日起，最难采，设网取之。僧齐已诗：“好听鹧鸪啼雨处，木兰舟晚泊春潭。”李群玉诗：“豆蔻花入船，鹧鸪啼送客。”郑谷诗：“座中亦有江南客，莫向春风唱鹧鸪。”《乐章集注》云：正平调有《鹧鸪天》。按《古今注》，鹧鸪，其名自呼。《广志》言：鹧鸪鸣云，但南不北。《南越志》云：其名自号。

　　杜薄州惟本草说鸣云：“钩格磔。”又云：“行不得哥哥。”

　　◎画眉鸟画眉鸟，《草堂诗余》又名黄眉鸟。《闽书》云好斗善鸣。《粤志》谓眉长而不乱者善鸣，胸毛短者善斗。又必越两日一浴，使毛羽光泽，身不生兹，则其音流丽。欧阳修诗云：“百啭千声随意移，山花红紫自高低。”高翥诗云：“春色满山归不得，刺桐花里画眉啼。”广中多刺桐，每行诸峡中，禽音信胜他处。

　　◎蒙<童>蒙<童>一名越王鸟。大如孔雀，有黄白黑色，喙长尺许，状如鸢。口句末可受二升许，南人以为酒爵，珍于文螺。不践地，不饮江湖，不唼百草，不饵虫鱼，惟啖枫楠诸木叶。故其粪香似薰陆，山人以为香末，又治杂疮。其名一曰象雕，亦曰越王雕，言其大也。古诗“山鸟状如人”，谓此。

　　◎丹歌海南鹤皆灰色，白者则小，去顶二寸许，毛始丹。亦能鸣舞。有水鹤亦小，状类白鹭。其性通风雨，有风雨则鸣而上山，否则鸣而下海。寻常多在榕树。广人以其顶丹可贵，故曰丹歌。有“丹歌时引舞”之句。

　　◎淘鹅淘鹅即鹈鹕，一名逃河。阳江人谓之水流鹅，以其大如鹅，能沉水取鱼也。

　　或竭小水取鱼。颐下有皮袋，尝盛水二升许以养鱼，随水浮游，每淘河一次，可充数日之食。渔童谣云：“水流鹅，莫淘河，我鱼少，尔鱼多。竹弓欲射汝，奈汝会逃何。”其词颇近乐府。

　　◎白鹇白鹇即白雉。周成王时，越裳贡白雉。建武中，南越徼外蛮献白雉。唐肃宗时，日南徼外蛮献白雉，皆白鹇也。素质，黑章，喙丹。雄者有朱冠，皆纯白，腹有黑毛，尾长二三尺，时御之以自矜。神貌清闲，不与众鸟杂，故曰鹇。耿介不欲近人，故曰雉。雉，挚也。雌雄挚而有别，终日并游，人未尝见其乘居而匹处。雌雄不相戏狎，若朋友然，故曰。雉雌者多朱毛，白中由朱而变为纯白，亦以黑为边衤阑，如水波形。其音“朱朱”，藏喉间甚隐而微。

　　◎珊瑚鸟珊瑚鸟一名山鹕。性静似画眉，尤易畜。其铁脚者、眼赤而突者，善斗。臆间有黑毛一片、圆小而长者，善鸣。雄者尾长，雌尾短。雄者音长，雌音短。

　　◎青<隹>青<隹>状如鸽。青色，喜食橄榄。乌者囫囵吞之，肉烂乃吐其核。一名橄榄<隹>.秋深自粤西来，春半乃去。宿则倒悬一足树杪。弋得之，肉厚味腴。

　　其生于槟榔林者，曰槟榔<隹>.喜食槟榔之未熟者，性亦相类。

　　◎石燕石燕栖西樵山之岩穴中。大如乳燕，足生翼末。山人小儿羸瘦，取食之。谚曰：“婴儿瘦，探石っ。”香山有山燕，黑而健疾，众鸟畏之，隼也。与此二类。

　　◎相思仔仔相思仔仔一名巧妇鸟，即鹪鹩。《诗》所渭桃虫也。因此虫而变，故其形小。

　　性绝精巧，以茅苇羽毳为房，或一或二，或鸡卵大。以麻发悬系树枝，虽大风雨不断。久畜之，可使为戏及占卦，名“和鹄卦”。其身小，其曰相思仔仔者，小也。相思者，身红黑相间，如红豆。红豆者，相思子也。

　　◎吉吊雀吉吊雀一名兜兜，产东莞大奚山中。状如鸲鹆而大，青首翠翮，其名自呼，曰“兜兜”。其出则风。

　　◎元钩雀元钩雀产高明粟砦山中，每鸣必雨。

　　◎钩割雀钩割雀四五月夜半向东飞鸣，如云“钩割”，则年丰：“钩钩割”，则年必歉。

　　●卷九◎虎罗浮有哑虎，不啸不。相传葛真人上升，留二丹粒以与其隶黄野及哑虎食，为罗浮四庵守者。今冲虚观葛真人像旁有黄野及一蹲虎，是必哑虎也。然土人皆云山中虎率不啸不，从不伤人，八九十岁老人未尝闻有虎哮吼，亦可异也。

　　◎犀犀角出暹罗者，内凹外凸，气微腥。出占城者，四周圆整。注沸酒且香。照之有血晕者，价两倍。饮食中以犀角搅之，有毒则白沫生。

　　◎山牛山马琼州多山牛，牛也。而两睛红，常百十成群，见人吆喝弗避。或曰山牛有四眼，以其眼上有两旋毛，状似四眼，故云。琼州又多山马，似鹿而大，千百为群。

　　角弯而内向，无岐。眼下复有二眼，日闭夜开以烛物。善入棘丛。黎人得之，以其皮易布，可为卧具御湿。其毛牛也，不识者以为山牛也。

　　◎果下牛果下马果下牛出高凉郡，《尔雅》所谓罢牛也。郭璞云：罢牛绝卑小，可行果树下，故又呼果下牛。粤谣云：“果下马，果下相逢为郎下；果下牛，果下相逢为侬留。”果下马者，以其小而坚壮，亦名石马。粤人凡物之小者皆曰石。然果下马非有种，马中偶然产之，不可常得，故其价倍于常。

　　◎熊类不一熊类不一，多出黎母山中。有人熊、猪熊、狗熊之名。熊多力，黎人搏而获之，一峒毕贺，以熊多则其地不祥。前明乐会有熊无数，自山中出，捕得百余首，自是频年大旱，盖旱征云。

　　◎[B248]々[B248]々者，如人面，唇黑，身有毛，反踵。见人亦笑，笑则上唇掩目。大者丈余，俗呼为山都。邝氏云，山都形如昆仑。青毛，有尾，见人辄闭目张口而笑。[B248]々见人，则握手而笑。人以竹筒置臂，姑与之握。握则必笑，笑而上唇掩目，因曲臂以锥穿其唇于额，格而杀之。《吴都赋》云：“猩猩啼而就擒，[B248]々笑而被格。”是也。

　　◎狒狒狒狒状如弥猴，红{髟丕}{髟而}，人言而鸟音。能知生死，笑似[B248]々，上吻覆额。得之，生饮其血，可见鬼物。是皆人熊之属也。又云熊名子路。犭童人于熊馆呼之“子路可出”，熊即出：“子路可斗”，熊即斗。有绿者土司徭犭童取其皮，为骏马障坭，尘不敢扬，威慑虎豹。一尺百金。其牝曰罢，披人立，力能拔树，指爪利如锋攒，遇虎、豹、樵、牧，皆抗其喉，捏鲜血饮之。其脂亦曰罢白，味过于前掌后蹯也。

　　◎猩猩猩猩人面猿身，一名熊人，谓其熊而人也。曰红人，则谓其毛纯红也。性机警，通八方言，声如幼女子，啼亦清越。间学虫鸟语，音一一曲肖，盖兽中之百舌也。最嗜酒，人以酒满注瓮中，复置高屐其旁，猩猩见辄毁骂而去，去已复还。姑以指染酒尝之，遂至醉，著屐而笑，人因缚取。问之曰：汝饮我酒，须还我血。猩猩许以血一升，即得一升，不能多。血以染绯，久而不变，最可贵。

　　◎腾豺腾豺者，生高要西七十五里腾犴岭。状类沭猴，头正方，发长丈许，覆其面。

　　欲有所视，辄摇头以两手披之。名腾犴，上树甚捷，故以名。东粤无豺狼，惟此岭有之，疑亦人熊之类。

　　◎猿大庾岭有白猿洞。洞多梅树，白猿尝攀挂其上，花与猿，皓然莫辩也。行者闻风生，始知为白猿吟啸。复有绯猿善啼，啼必三声。高州青山镇，其山多猿。

