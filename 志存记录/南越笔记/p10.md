<!-- { "loadSidebar": true } -->
　　◎会城三石会城有三石。东曰海印，西曰浮邱，中曰海珠，皆地之肺也。海珠在越王台南，广袤数十丈，东西二江水环之，虽巨浸稽天不能没。语云，南海有沉水之香，亦有浮水之石，谓此也。相传有贾胡持摩尼珠至此，珠飞入水，夜辄有光怪。故此海名曰珠海，浦曰沉珠，其石则曰海珠云。石上有慈度寺，古榕十余株，四边蟠结，游人往往息舟其阴。端阳七夕作水嬉，多有龙郎蛋女，鱼酤酒，零贩荔支、蒲桃、芙蕖、素馨之属，随潮来往。遥望是寺，鱼沫吹门，豪光次壁，朝晴暮雨，含影虚无，恍忽若鲛宫贝阙而不可即也。海印、潜石也。在下方之东，半出波际。其上有京观楼，周以雉堞，视海珠浮邱，隐隐若三台象。浮邱去城西一里，为浮邱丈人之所游。古时浮邱在海中，与海印、海珠若离若合。宋初有百二十岁老人陈崇艺言：儿时浮浮邱山足舟船数千，山四畔篙痕宛然，今浮邱距水四里余矣。邱下有井，葛稚川尝饮之。有海神献珊瑚一株，因名珊瑚井。井旁多{艹希}莶草，三月上巳，游人多往采撷。

　　◎五羊石周夷王时，南海有五仙人，衣各一色，所骑羊亦各一色，来集楚庭各以谷穗一茎六出留与州人，且祝曰：愿此永无荒饥。言毕，腾空而去，羊化为石。

　　今坡山有五仙观，祀五仙人。少者居中，持粳稻，老者居左右，持黍稷：皆古衣冠像。下有石羊五：有蹲者、立者，有角形微弯、势若抵触者。大小相交、毛质斑驳。观者一一摩挲，手迹莹然。诸番往往膜拜之，薰以沉水，有烟气自窍穴中出，若石津润而生云也。

　　◎九曜石九曜石在药洲旁，南汉主刘龚使罪人移自太湖灵壁，浮海而至者。石凡九，高八九尺，或丈余。嵌聿兀，翠润玲珑，望之若崩云，既堕复屹。上多宋人铭刻。一石上有掌迹，长尺二寸，旁有米元章诗。一石白色中空，一圆石为顶若牛头，大可五尺。身中直通至顶，四旁有十余窦相穿。有刻云：“花药氤氲海上洲，水中云影带沙流。直应路与银潢接，槎客时来犯斗牛。”一石通身有小孔，如水泡沫。一石独大，合三石为之，下有数萌，长三尺许，差如雪。父老云，向未经见，此客石也。久而生笋，岂地之灵使然耶？然今亦摧折矣。

　　◎应雨石有二应雨石有二，其一在封川西南锦钱山。石上有巨人迹，岁旱，以水濯之则雨，名圣石。其一在揭阳黄岐山。山有一洼池，容水数斗。旁有峙石，方厚二丈许。

　　岁旱，积水池中以戛洒峙石，石滋润即云蒸而雨。有铭者云：“元气之核，风雨之胎。我疑尔腹，定有潜雷。”邑人因名其石曰潜雷。

　　◎犀象二石有犀象二石在始兴玲珑岩。其色狮青而象白。土人取二石各一片，磨薄，置盘中，以醋沃之，二石相去咫尺辄能相就，离之复合。盖狮之青，阳也；象之白，阴也。磨薄者，以火之力使之阳阴相合，而醋又炎上之苦所作也。有鸡啼石，在从化县东二十里。高丈许，方广称之。相传自他所飞来，以鸡啼而止。有二鱼王石，其一在阳春城北。屹立江潭，古木苍藤幕其上。岁旱，祷之，投藤药以毒潭水，有巨鱼纷纷浮出即雨。其一在阳江东南沸村。岁有鸡尾鱼米朝之。有鸳鸯石在肇庆七星岩口。石凡二，各长丈许，大四五尺。一俯一仰，号曰鸳鸯石。乙卯岁，岩上一巨石坠，击伤俯者。明年春，兵乱，妇女多被掳掠。人以为此石破碎之兆。又有鸳鸯石在德庆云{艹强}山上。石亦二，一大一小。崇正间大石先坠，去平田数里而止。后一日，小石复坠，与大石同止一处。又号公婆石，是皆石之为怪者也。

　　◎石粪从化北九珠山，是多青石。居民燔灰以粪田，名曰石粪。盖田之瘠以石，而肥以灰，灰有火气，田得其暖而阳气乃生。火生于地，地之火不足，以人力之火补之，亦一道也。英德阳山诸县耕石田者十家而九，亦纯用石粪。以石而瘠，亦以石而肥，故其田多谷。

　　◎锦石锦石出高要峡，青质白章，多作云霞、山水、人物、虫鱼诸象。以为屏风、几案，不让大理石，但质微脆耳。其纯白者，产七星岩，名白端。为柱，为础，及几案、盘、盂，皓然如雪，皆可爱。盖七星岩内外，纯是白玉。亦有白质青文，然望之苍黑如积铁，以岁久风雨剥蚀也。最白者，妇女以之傅面，名为干粉。与惠州画眉石、始兴石墨，皆闺阁所需。

　　◎四石镜四石镜一在东莞青紫峰。朝霞则青，暮霞则紫。一在和平仙径，山色明则雨，暗则晴。一在澄迈，曰石岭。色白则晴，黑则雨。一在罗定八片岭，体甚圆，大可数尺。其下一水横流，水映日，日映石镜而光生焉。譬之月然，受日之光以为光。

　　◎石船高州潘仙坡有一石船，中圬，两端微起，若荷华片。长八尺有半、广四尺。

　　又有石篙一，在云炉洞。长二丈许，相传潘茂名真人遗物。

　　◎弹子矶弹子矶在英德之北，临江壁立，如半破弹子，其中有石的云。

　　◎五层楼五层楼一名镇海楼，在广州城内观音山之东北。明洪武初，永嘉侯朱亮祖所建，岿然上出重霄。登至第五层，全府境像皆归一览之中，真巨观也。粤中楼阁无杰出者，当以此为第一。

　　●卷四◎雷神雷州英榜山有雷神庙。神端冕而绯，左右列侍天将。一辅髦者，捧圆物，色垩，为神之所始，盖鸟卵云。堂后又有雷神十二躯以应十二方位及雷公、电母、风伯、雨师像。其在堂复，则雷神之父陈氏钅共也。志称陈时雷州人陈钅共无子，其业捕猎，家有九耳犬甚灵。凡将猎，卜诸犬耳。一耳动则获一兽，动多则三四耳，少则一二耳。一曰出猎，而九耳俱动。钅共大喜，以为必多得兽矣。既之野，有丛棘一区，九耳犬围绕不去。异之，得一巨卵，径尺。携以归，雷雨暴作，卵开，乃一男子。其手有文，左曰雷，右曰州。有神人尝入室中乳哺，乡人以为雷种也，神之。天建三年，果为雷州刺史。名曰文玉。既没，神化大显，民因祀以为雷神。此事诞甚，然厥初生民，皆繇气化。卵吞于简狄，帝武感乎姜原。

　　神圣之生，天必示之怪异。况雷于天地为长子，《易》曰：“震一索而得男。”

　　神生于霹雳，为天地始阳所孕，理或有之。

　　◎罗浮君罗浮山，洞名朱明耀真之天，青精朱灵芝治之。今山中伏虎岩上有朱子庵，盖青精之所尝居。青精者，罗浮始开辟之人，故居人称之曰青精君，而号华子期曰玉源君。子期，淮南人，相传角里先生弟子居罗浮玉源。玉源在分水奥，所谓泉源福地也。他如阴长生居铁桥，葛孝先居飞云顶，鲍靓居酥醪观，葛稚川居麻姑峰下，单道开居石室，苏元朗居青霞谷，轩辕集居蛇穴，是皆罗浮君所与共治斯山者。罗浮君亦称四百三十二君，盖山之神也。罗浮君每尝出见，陈武帝时见于大石楼上，长三丈所，通体皓然，衣服楚丽。山中人莫不伏拜。其祀肇于晋，著于唐，唐元宗尝于五龙堂南筑坛以祷，使道士申太芝王之又于都虚观置守祠者十家。宋乃著为令。岁十月下元长吏醮山以礼事神。淳熙甲午，守臣王宁奉祀。

　　有庆云起于祠所，五色轮，绘图以奏，谓为太平之应。而先朝永乐中遣官设醮，瘗所降玉简于观中，盖皆以罗浮之神绝灵，为望秩所必焉者也。

　　◎南海神南海神庙在波罗江上，建自随开皇年。大门内有宋太宗碑、明太祖高皇帝碑。

　　其在香亭左右，则列宗御祭文，使臣所勒者也。韩昌黎碑在东廊。宋循州刺史陈谏重书。神自唐开元时祭典始盛，尝册尊为广利王。岁以立夏气至，命广州刺史行事祠下，祝文书御名。宋真宗锡王玉带。至和元年，加王冕九旒，犀簪导青纩充耳，青衣五章，朱裳四章，革带钩<角>，纟青素单，大带锦绶，剑佩履袜，内出花钗九株，衤圭，衤属，簪，钿，署曰：赐明顺夫人。明顺者，王之夫人，皇所封号也。元时数遣使奉锦幡、销金幡、金银香盒。吴莱《古迹记》言南海庙有玉简、玉箫、玉砚、象鞭；林霭所献铜鼓，面阔五尺，脐隐起，有海鱼虾蟆周匝；及宋真宗所赐玉带、蕃国刻金书表、龙牙、火浣布，今皆不存。洪武六年赐黄金香盒，重十六两，黄绫幡一副。藩臬大夫每春秋仲月壬日致祭。先出香盒于官库，赍至神前，祭毕，复归藏焉。

　　◎禾谷夫人香山村落多祀禾谷夫人，或以为后稷之母姜原云。

　　◎伏波神伏波神为汉新息侯马援。侯有大功德于越，越人祀之于海康、徐闻，以侯治琼海也。又祀之于横州。以侯治乌蛮大滩也。滩在横州东百余里，为西南湍险之最。舟从至广必经焉。滩有四：曰雷霹，曰龙门。曰虎跳，曰挂舵。每滩四折，折必五六里，出入乱石丛中，势如箭激，数有破溺之患。夹岸皆山，侯庙在其北麓。凡上下滩者，必问侯。侯许，乃敢放舟。每岁，侯必封滩十余日，绝舟往来。新舟必磔一白犬以祭，有大风雨，侯辄驾铜船出滩，橹声喧う，人不敢开篷窃视。晴霁时，有铜篙铁桨浮出，则横水渡船必破覆，须祭礻襄之乃已。此皆侯之神灵所为云。凡过滩，每一舟拨招者四人，使舵者四人，前立望路者一人，左右侧坚其掌，则舵随之。然此地仅一姓人知水道，世为滩师，余入则否，其人亦马流遗裔也。滩为交趾下流。徵侧叛时，侯疏凿以运楼船，至今石势纵横，宛如壁垒，大小石分曹角斗，奇阵森然，戈甲之声，喧阗十余里外。侯威灵盖千年一曰也。祠中床、帐、盘、盂诸物，祝人拂拭惟谨。居民每食必以祭，事若严君。

　　予亦尝以交趾珠为荐。珠者，薏苡也。

　　◎飞来神罗定州西五里许地曰牛头湾。有尉佗庙。万历间，庙乘风雨飞越数里，至玉树冈。谭石乡民乃增饰而祀之，号其神曰飞来神，庙曰飞来庙。其钟与香炉未飞去者，数移人庙而数去。

　　◎天妃天妃，海神。或以为太虚之中，惟天为大，地次之。故天称皇，地称后。海次于地，故称妃。然今南粤人皆以天妃为林姓云。

　　◎龙母龙母温夫人者，晋康程水人也。秦始皇尝遣使尽礼致聘，将纳夫人后宫。夫人不乐，使者敦迫上道。行至始安，一夕，龙引所乘船还程水。使者复往，龙复引船以归。夫人没，葬西源上。龙尝为大波，萦浪转沙以成坟。会大风雨，墓移江北。每洪水淹没，四周皆浊，而近墓数尺独清。墓之南有山，天将雨，云气必先群山而出。树林阴翳，有数百年古木，人不敢伐，以夫人有神灵其间云。夫人姓蒲，误作温。然其墓当灵溪水口，灵溪一名温水，以夫人姓温故名。或曰，温者，媪之讹也。

