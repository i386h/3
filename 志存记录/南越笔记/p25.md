<!-- { "loadSidebar": true } -->
　　罗浮多蓝紫者、黄者。香山凤凰山有五色者。是花故多变，而殷红为正色。

　　◎丁香丁香生广州，木高丈余，叶似栎花，圆细而黄。子色紫，有雌有雄。雄颗小，称公丁香。雌颗大，其力亦大，称母丁香。从洋舶来者珍。番奴口尝含嚼，以代槟榔。其树多五色，鹦鹉所栖，以丁香未熟者为饵。子既收，则啄丁皮。

　　◎女青男青女青一名万年枝，即冬青，亦曰女贞木。身大合抱，肉厚皮粗，经冬不谢。

　　结子青黑色，有瓤核，飞禽嗜之。亦名冻青。又有男青与相似，条蕊皆朱色，尤易植，人罕知之。

　　◎佛桑佛桑一名福桑，又名扶桑，枝叶类桑。花丹色者名朱槿，白者曰白槿。有黄者、粉红者、淡红者，皆千叶，轻柔婀娜，如芍药而小，盖丽木也。一曰花上花。

　　花上复有花者，重台也。其架者可食，白者尤清甜滑。妇女常以为蔬，可润容补血。

　　◎白瑞香白瑞香，多生乳源山中，冬月盛开如雪，名雪花。刈以为薪，杂山兰、芎之属烧之，比屋皆香。其种以挛枝为上，有紫色者香尤烈，杂众花中，众花往往无香，皆为所夺。一名夺香花，干者可以稀痘。

　　◎合欢合欢木似梧桐，枝柔弱，叶细而繁。每风来，辄自相解，不相牵缀。五月花发，上半白，下半肉红，散垂如丝。秋实作荚，子极其薄细，其叶至暮即合，一名合昏，亦曰夜合。盖夜合花其花夜合，合欢木其叶夜合，性各不同。高州有合欢树，枝叶若拘系然，互相交结，其状甚古。

　　◎指甲花指甲花似木樨，细而正黄，多须ョ，一花数出，甚香。粤女以其叶兼矾石少许染指甲，红艳夺目。唐诗“弹筝乱落桃花片”谓此。一种金凤花，亦可染，名指甲桃。叶小如豆，花四瓣，层层相对。一干辄有二种花，一深红，一黄边红腹。

　　其蕊大者为凤头，小者凤尾，尾修长缕缕，又有两翅，粤女多象之作钗。二三月时栽之，与指甲花为一丛。儿童向街头卖者，多此二花。

　　◎南烛南烛产罗浮高处，初生三四年状若菘，渐似栀子，二三十年成大株，盖木而似草者也。叶似茗而圆厚，冬夏常青，枝茎微紫。大者高四五丈，肥脆易折。子如茱萸，九月熟，酸美可食。昔朱灵芝真人，以其叶兼白粳米，九蒸暴之，为青精饭，常服，人称青精先生。今苏罗谣人每以社日为青精饭相饷，师其法。

　　◎西樵山四种花西樵山有四种花，他处所无。曰山石榴，三月盛开，称满山红。曰锦鹦花，叶如碧兰，花瓣上红下白。曰白鹤花，叶如三蔌，茎上出花，状白鹤，头颈翅足皆具。头又有黑点如眼睛，开于暮春。曰粉蝶花，枝条甚柔，花如粉蝶然。湛文简尝为四花亭玩之。又有月桂二株，石榴一株，在烟霞隐居之前。月桂多花，石榴多实，则是年禾茶皆熟，山人以为验。

　　◎九里香九里香，木本，叶细如黄杨花成艽，色白，有香甚烈。又有七里香，叶稍大。

　　其木皆不易长，广人多以最小者制为古树，枝干拳曲，作盘盂之玩，有寿数百年者。

　　◎白婵子白婵子一名山矾，叶如栀子，可辟书蠹。灰其叶以染紫为黝，可不用矾，故名。三月作白花，六出甚香，亦曰白婵子。入药，名“山栀子”。

　　◎水松山松水松者，也。喜生水旁，其干也得杉十之六，其枝叶得松十之四，故一名水杉。言其干则口水杉，言其枝叶则曰水松也。东粤之松，以山松为牡，水松为牝。水松性宜水。盖松喜干，故生于山；桧喜湿，故生于水。水松，桧之属也，故宜水。广中凡平堤曲岸，皆列植以为观美。岁久，苍皮玉骨，而多瘿，节高者麈骈低者，盖其根浸渍水中，辄生须鬣，袅娜下垂。叶清甜可食，子甚香。

　　◎花开四季粤中候暖，花开四季。儋州有四季荷，广州诸处有四季桂。又，芭蕉、佛桑皆四季著花。《虞衡志》又载石榴花，南中一种，四季常开。

　　◎木棉花《岭南杂记》：木棉花，大可合抱，高可数丈，叶如香樟，瓣极厚，一条五六出。正二月开大红花，如山茶而蕊黄色。结子如酒杯，老则拆裂，有絮茸茸，与芦花相似。土人取以作ブ褥，女工不能治。《通志》亦云“询之粤人，无有织者”。一名攀枝花。《肇庆志》云“以吉贝苗接乌桕根，结花为棉”。按此，则以木棉可绩为布者，大抵因接本使然，与草棉固自有别，然当开时，殷红照耀，实非他花所可媲美。又南海神庙木棉花开时最盛，海珠寺亦然。

　　◎茉莉茉莉自波斯移植粤中，芳香不改。东坡称为暗麝。《南越记》云，彼之女子穿彩丝以为首饰。《洛阳名园记》作“抹厉”。王十朋作“没利”，洪景卢作“末丽”，皆以己意名之。宋时遣使至南汉，不识茉莉。刘昶绐曰：“此小南强。”

　　后昶使至，不识牡丹，前使者复曰：“此大北胜。”按，《茂名志》云，粤无牡丹，以佛桑代之。

　　●卷十四◎沉香峤南火地，太阳之精液所发，其草木多香。有力者皆降皆结。而香木得太阳烈气之全，枝干根株，皆能自为一香。故语曰：“海南多阳，一木五香。”

　　海南以万安黎母东峒香为胜。其地居琼岛正东，得朝阳之气又早，香尤清淑，多如莲萼梅英鹅黎蜜脾之类，焚之少许，氛翳弥室，虽煤烬而气不焦，多酝藉而有馀芬。洋舶所番沉药沉，往往腥烈，即佳者意味亦短，木性多尾烟必焦。其出海北者，生于交，聚于钦，谓之钦香。质重实而多大块，气亦酷烈，无复海南风味。粤人贱之。

　　海南香故有三品：曰沉、曰笺、曰黄熟。沉笺有二品：曰生结、曰死结。黄熟有三品：曰角沉。曰黄沉。若败沉者，木质既尽，心节独存，精华凝固，久而有力。生则色如墨，熟则重如金。纯为阳刚，故于水则沉，于土亦沉，此黄熟之最也。其或削之则卷，嚼之则柔，是谓蜡沉，皆子瞻所谓“既金坚而玉润，亦鹤骨以龙筋。惟膏液之内足，故把握而兼斤。无一往之发烈，有无穷之氤氲”者也。

　　凡采香必于深山丛翳之中，群数十人以往，或一二日即得，或半月徒手而归，盖有神焉。当夫高秋晴爽，视山木大小皆凋瘁，中必有香。乘月探寻，有香气透林而起，以草记之，其地亦即有蚁，封高二三尺。随挖之，必得油速伽南之数，而沉香为多。其木节久蛰土中，滋液下流，既结，则香面悉在下，其背带木性者，乃出土，故往往得之。

　　沉香有十五种，其一曰黄沉，亦曰铁骨沉，乌角沉。从土中取出，带泥而黑，心实而沉水，其价三换最上。其二，生结沉，其树尚有青叶未死，香在树腹，如松脂液，有白木间之，是曰生香，亦沉水。其三，四六沉香，四分沉水，六分不沉水。其不沉水者，亦乃沉香，非速。其四，中四六沉香。其五，下四六沉香。

　　其六，油速，一名士伽亻南。其七，磨料沉速。其八，烧料沉速。其九，红蒙花铲。蒙者，背香而腹泥。红者，泥色红也。花者，木与香相杂，不纯铲木而存香也。其十，黄蒙花铲。其十一，血蒙花铲。其十二，新山花铲。其十三日铁皮速，外油黑而内白木，其树甚大，香结在皮，不在肉，故曰铁皮。此则速香之族。又有野猪箭，亦曰香箭。有香角、香片、香影。香影者，锯开如影木然。有鸳鸯背，半沉半速，锦包麻，麻包锦。其曰将军兜、菱壳、雨淋头、鲫鱼片、夹木含泥等，是皆香之病也。其十四老山牙香，其十五新山牙香。香大块，剖开如马牙，斯为最下。然海南香虽最下，皆气味清甜，别有酝藉。若渤泥、暹罗、真蜡、占城、日本所产，试水俱沉，而色黄、味酸、香尾焦烈。若至鸡骨香，乃杂树之坚节，形色似香，纯是木气。《本草纲目》以为沉香之中品，误矣。

　　◎伽亻南伽亻南杂出于海上诸山。凡香木之枝柯窍露者木立死，而本存者，气性皆温，故为大蚁所穴。大蚁所食石蜜，遗渍香中，岁久渐浸，木受石蜜气，多凝而坚润，则伽亻南成。其香本未死，蜜气未老者，谓之生结，上也。木死本存，蜜气膏于枯根，润若饧片者，谓之糖结，次也。岁月既浅，木蜜之气未融，木性多而香味少，谓之虎斑金丝结，又次也。其色如鸭头绿者，名绿结。掐之痕生，释之痕合，ソ之可圆，放之仍方，锯则细屑成团，又名油结，上之上也。

　　伽亻南木与沉香同类而分阴阳。或谓沉，牝也，味苦而性利，其香含藏，烧乃芳烈，阴体阳用也。伽亻南，牡也，味辛而气甜，其香勃发，而性能闭二便，阳体阴用也。然以洋伽亻南为上。产占城者，剖之香甚轻微，然久而不减。产琼者名士伽亻南，状如油速，剖之香特酷烈，然手汗沾濡，数月即减。必须濯以清泉，膏以苏合油，或以甘蔗心藏之，以白萼叶苴之，瘗土数月，日中稍暴之，而后香魂乃复也。占城者静而常存，琼者动而易散。静者香以神行，动者香以气使也。藏者以锡为匣，中为一隔而多窍，蜜其下，伽亻南其上，使薰炙以为滋润。

　　又以伽亻南末养之，他香末则弗香。以其本者返其魂，虽微尘许，而其元可复，其精多而气厚故也。寻常时勿使见水，勿使见燥风霉湿，出则藏之，否则香气耗散。

