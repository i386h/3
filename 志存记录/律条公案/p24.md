<!-- { "loadSidebar": true } -->
寿光县陈益，家世豪富。年方四十，遂谢弃尘世。其妻田氏守节孀居，抚育孤子逊之，保持家业。命仆秋冬收讨租谷，以完国税，以给家用。乡佃户奸顽者甚多，屡屡不完。乃若西溪一派田产二百余亩，道路甚远，其租最难征收，每每取租之时，不免受气。适有刁棍丘光操心险僻，为谋狡甚。亦有租田数亩在西溪，与陈逊之之田相连。遂起吞谋之意，乃设计以诳寡妇田氏曰：“西溪一路，以田则瘠，以人则刁。乐岁佃人尤且拖帐，一有些小旱，则悉皆放刁作奸，租谷不还。年年拖负，亦不能奈得他何。吾有租田三十余亩在彼地方，连年负租，虚纳钱粮，吃多少苦楚。取讨则逃躲，呈官则嘱托。千方百计，总不奈他何。此吾父子所以常常费力，况汝家主不存，母寡子幼，如何取讨得租稞？不如以田租我，年年代收籽粒，完纳钱粮，岂不甚便！”田氏被他巧语所惑，遂以西溪一庄二百余亩租与丘光。租谷果然收得完足。三年之后，丘光往嘱各佃人曰：“前者陈寡妇以田租我收租准息，今以全全绝卖与我。一众佃人各要立荷当与我，然后给表约许诸人佃。将来租谷俱要送至我庄，明白交还，不得短少升合。”各户佃人不知其谋，遂信其言。此时丘光外收佃人租，内纳陈寡妇之谷，众佃人惟拱手听令，盖惟以丘光为田主而不以陈逊之为田主也。不觉因循过了二十余年，陈寡妇已故，丘光乃作诗叹曰：二十年前光景何，今朝到此尽消磨。只将一阵云烟起，便得西溪安乐窝。由是伪造契券，用茶染纸成淡黄颜色，相似远年旧纸，以为争占之本。遂不纳陈逊之租谷。逊之着人取讨，光曰：“我家有若数田与别人佃，岂有人力佃汝之田耶？”逊之闻得，乃亲往丘光家中取租曰：“西溪一庄二百四十余亩，乃汝租佃。先年一一交代租谷，今岁何为一颗一粒不曾见还？”光曰：“往时租你家田，当还租谷，故不敢少。今汝令堂已将前田二百四十余亩一概卖与我，特田价未足，故三年收租准备息钱。今价已足，田是我家产业，岂复纳汝之租乎？”逊之曰：“我家只把田租与你代收稞谷，何曾卖与你？”遂自往西溪去各佃户家取讨租谷。各佃人皆云：“我们已耕丘主田二十余年矣，何复有陈田主来取租谷？”并无一人肯还。逊之怒曰：“丘光只是租我田种，代收籽粒，我何曾卖田与他？”众佃人又曰：“我们年年还丘家租谷，升合不欠，并未见陈家人迹来征租税。”逊之曰：“此贼霸占我田，必须告官方取得田土。”于是写状告县，其状曰：告状人陈逊之，告为虎豪霸占事。逊孤母寡，佃多顽欠。虎豪丘光计租逊田二百四十余亩，代收租谷。彼得秤头，逊获籽粒，不费取讨，佃无敢欠，经二十载全无变异。讵豪又造深谋，稔交各佃，冒称伊业，不纳岁租。千金之产，一旦霸占，王法何存？冤惨无地，告恳天台。惩恶追租，断田还主。庶儆刁风，孤弱有赖。生死感恩，望光上告。丘光闻得县主准了逊之状词，思曰：“逊之雏弱无力，皆由积歇宫束教唆他告状。”遂将金银买贿干证，安排衙门书吏门皂。乃诉一状曰：诉状人丘光，诉为索骗诬害事。光先年用价银三百六十七两，买到陈逊之田二百二十亩。契书明白，中见可证。历今二十余年，两经大册，不肯过产，岁贴粮差银一十二两五钱，厘毫无欠。积歇宫束唆索捕价，奸谋未遂，复唆耸告，捏称霸占。时价明买，何谓霸产？契书存照，何为刁占？乞天剪唆冤诬，民不遭告。恳诉。夏太尹亦准其诉词，遂呼两家对理。陈逊之曰：“丘光做我家甲首，代我家收租，我手接他租银已今十有九年，今一旦冒称买到小人田土，平白占产，情理何堪？”丘光曰：“小人有契书执照，系逊母亲手花押，亲手受价，中见人等现存可证。卖产二十余年，今日何得听人教唆，强来争业？”夏公一看契书纸张颜色俱黄，即知丘光所造假契，又意干证俱是丘光买贿来的，全不动问，惟呼陈逊之曰：“汝记收他十九年租谷，亦有日记薄书否？”逊之曰：“有。”夏公曰：“既有，可拿来看。”逊即以前后所记租簿呈上。夏公一见簿上逐年登证租银数目明白，知逊无伪，真被丘光霸占田产，大骂光曰：“陈逊之之母未尝卖田与你，你只是代他作甲头收租谷而已。”丘光曰：“远年卖田，旧契可证。逊母虽亡，中人可审。”夏公喝曰：“选过毛板，将丘光重打四十。”骂曰：“你谋占逊之田产二百二十余亩，岂不能以数十金买干证来对理？此属不消问矣。你说旧契可据，此契只是近日伪造，不是二十年前写的。陈逊之簿书到是二十年前装的。”即叫一吏取出二十年前的案卷纸色相对，其外蒙尘埃受风烟则黄，其中间尚白，恰与陈逊之簿书颜色相似。若丘光假契，纸色表里如一，乃知是用茶染的，故知其为伪造者也。遂取夹棍挟起丘光，光不肯认，喝令重挟，敲上一百，若不招认，再加严刑。必欲重挟中人蔡端，端见丘伪造契书真情已被夏公察出，纵为他受刑，亦无益矣。曾不待挟，遂招出“原日并未曾作中，特因丘光许谢银十两买我为证，望乞老爷超活。”夏公以其未敢欺瞒，遂释放之。而拟丘光霸占田产，杖八十，徒二年。追业还逊之照管。断曰：审得丘光财利贱夫，枭獍恶棍。既无智以笼人，复乘机以罔利。代收寡妇亩租，欲剥良民膏肉。催督早完，内受工值；征收加重，外克羡余。民间号为甲头，官中呼曰揽户。饕食百家，强威日肆；狼贪一里，恶气风生。因寡妇之既卒，欺孤儿之无知。利心尚未餍足，狡计复尔横生。伪作契书，强霸产业。久假不归，何得为仁？取非其有，实悖于义。二百余亩膏腴，安可白占；一千余斛籽粒，岂容强吞？严加罪罚，痛警贪残。杖以八十，徒以二年，国法自有定例；银罚一百，稻罚千挑，公论曾无闲言。田产悉归旧主，逊之照管无疑。予按：丘光之计甚狡，始为代收租谷，既而诈称买业。散历日于各佃，则佃人皆认彼为主矣。已经二十余年，假做契书，买贿中见，其笼络圈套最难折断。惟夏公明察过人，辨假契之纸色，知霸占之真情，遂能破刁伪之胆，服奸雄之心。加以明罚，问以重罪，业还良善，警及贪污，足称良吏。世之断假批假约者，其以夏公详辨纸色为大法焉！

詹推府断霸占家产
汪仁、汪义乃同胞兄弟，系直隶铜陵人也。家业不甚饶足，俱未拆烟。汪仁为人刁奸，经商于外；汪义为人诚实，在家事农。撑持二十余年，家业颇富。汪义所生一子名曰汪澄，年方一十三岁。汪义克苦持家，劳伤心力，一疾身亡。汪仁顿起不良之心，逼勒弟妇改嫁，逐出侄儿汪澄外居，家业意图霸占，不肯与分。汪澄年幼，畏势不敢与之颉颃，只得具状告于詹推府台下曰：告状人汪澄，系铜陵人，告为霸占家产事。缘父与伯同爨，伯外为商，父耕供家。不意伯欺父死身幼，即行分异。本银并产尽被吞占，族长可证。原既共爨，苦乐宜均。何欺父不识字，买田皆用伯名？今又逼母改嫁，逐身外居。号天情惨，粘单上告。詹推府即准其状。汪仁见侄儿告准，亦只得具词诉曰：诉状人汪仁，系铜陵人，诉为捏冤争产事。祖业消然，与弟各爨。克苦外求，自置田亩，岂侄汪澄捏称占产逼嫁，耸台霸业。切思伊父未经拆烟，身未买产，伊母日前改嫁，为子虚花。若有逼占事情，罪甘斩首。上诉。詹推府亦准其词，即拘原被二告及族长一干人犯，细审一遍。乃判曰：审得汪仁与弟同爨，侄辈尚幼。弟死遽尔拆烟，恤寡怜孤者，当不如是也。夫侄幼分家，不无影占田地之心；弟妇出嫁，不无瓜分财礼之事，不然侄也敢以卑而犯尊乎？今以犹子比儿，伯之田产合判与三分之一，仰族长公处回报。

混争总类

苏县尹断光棍争妇
