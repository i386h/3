<!-- { "loadSidebar": true } -->
金科慎一诚金者刑也、曹也；科者条也、断也，谓刑曹之官折狱当慎，不可孟浪。尽一心之诚以应万事之变，斯无冤抑矣！玉律贵原情：玉者国之信宝，律者国之定宪。人君以律为宝，故曰玉律。参之历代，得其中道以为刑名，本欲刑期无刑也。但人心不古，险诈百端，当官者贵在原情，庶可无冤也！夫奸妻有罪：中一子曰：以婚不以礼曰奸，谓居父母之丧，夫妻交媾是忘亲也。芳致有娠可验，合坐杖六十、徒一年之罪。子杀父无刑：以子孙杀父母、祖父母，凌迟处死，出于五刑之外，故曰无刑。辨拟云翁若黑夜奸子妇，子莫得知；及涂抹面目遇晚行盗，子不见闻而误杀之，并合无罪是也。不杀得杀罪：凡主谋令杀人者，身虽未操刃挺，当以首论，坐偿其命是也。流罪入徒萦：如先犯徒三年已役，又犯杖八百流三千里，合杖一百，拘役四年。若犯徒一年，亦总徒四年。出杖从徒断：谓如杖一百加一等，杖六十徒一年，加徒减杖之类是也。入徒复杖徵：谓如被告笞五十，诬轻为重告人杖一百、徒三年者，反坐所剩未论，决五徒及折杖二百。反坐原告，杖一百五十，止杖一百余五十，听收赎钞三贯，此为复杖徵也。纸甲殊皮甲：谓如盗军器计赃，以凡盗论者，纸甲价低，皮甲价高，计赃定罪，自有轻重，故曰殊也。银瓶类瓦瓶：谓如盗大祀祭器皆斩，瓶有银瓦之分，而其问罪则一，初不计银重于瓦，故曰类也。伤贱从良断：谓如奴婢殴良人，加凡人一等，至笃疾者斩，至死者斩。良人殴伤他人奴婢者，减凡人一等，至死及故杀者绞，故知有良贱之分矣。芳相侵财物则不用此律，谓贼盗相侵，劫财物伤贱者，合从良人一体问罪，故曰伤贱从良断也。屠牛以豕名：谓如盗大祀未进神御之牺牲，合杖一百徒三年。又曰若有盗祀豕者罪与盗杀牛者同，罪皆坐满徒而无减等也。达兹究奥理，决狱定详明：兹，此也，指上十章。而言人能达此究奥之理，则决狱之际，必能举类以推其余，原情定罪，岂有不详明者哉？

执照类
娼妓从良照
吁天超拔事。蹇生不辰，卖落烟花。趁钱则龟妈受用，构祸则蚁命承当。思至伊门已经一十二载，扣偿伊债奚啻八百余金。不遂从良终无结果，恳天赐照主张，庶免生为万人妻，死作无夫鬼。为此街恩上告。批曰：妓者沉酣脂粉，笼络勾栏，或一夕易一夫而含羞，解金扣带，笑吹银灯，良有由也。今某志欲从良，弃秦楼之风月，罢巫山之云雨，撤章台之杨柳，终身抑事一夫，此梦之觉而醉之醒者，合与执照，任其所从。
寡妇改嫁照
乞恩超寡事。阿苦上无公姑，下无子女，不幸夫故。家贫，鳏叔佣外，无银买棺。借银五两殓用，债主坐逼。阿无来路，守制无衣无食，不守恐人刁蹬。乞察鳏寡同居不便，赐照准适超生。批曰：妇人从一而终，礼也。某氏夫死家贫，上无公姑可侍，下无子女可从，亦从律以常道难矣！况嫂叔同居，叔鳏嫂寡，嫂果曹令女乎，叔果鲁男子乎？合与执照，听其二天。
杜绝后打照
预杜后患事。某等打伤族命，蒙恩公判。痛念彼强我弱，彼众我寡，冲要之处，终不能飞渡；往来之人，势有难于伙行。幽僻之处，岂必皆有干证。与其遭祸而烦官，孰若先时而杜祸。乞批执照，永绝祸胎。批曰：虽非师德，孰能唾面白干；德不夷齐，岂得不念旧恶？朱才殴伤陈积，被告受刑。倘区又报复积也，寡不敌众矣。兹欲杜祸与执照，庶智寿不毙族人于途，邴受纳齐懿于竹。
告给引照身
给引便照事。伏睹设关将以御暴，文引不给讥察。难凭身带贰本，前往某地生理。旅途往返，不无关津盘诘，告乞文引，以便照验。庶使奸细不致混淆，商路程限免为留难。上告。批曰：秦关燕壁，路阻且长。倘非囗生，未有不苦于盘诘者。今某贸易江湖，非区区守故园而老者，合给与执照，庶身有照验，关无留难矣。

保状类
保县官
叩天从民事。某宽民仁恕，政令肃清。莅任甫及三月，万民翘首更生。讵意流贼入境，毒害生灵，公私宇舍，悉为灰烬。致蒙提究，官难逃法。但缘本县地方城无槽楼，遇难实难固守；民怯金鼓，见敌谁敢争先！一人却死，何敢破贼？事穷势促，坐受天殃。今闻按法当去，士民如失父母。伏乞俯从民欲，曲赐保全之恩。据法原情，普抚疮痍之众。举邑沾恩，老幼铭感。连名上保。批曰：某知县既守临漳，一方保障，胡乃纵贼入境，荼毒生灵，焚毁官舍。既无嘉山之战，又乏睢阳之守，是有玷于官箴者。第以莅任三月，遽联民心，今闻按法当去，隐然有借寇之风，非善于抚字者不能如是也。合从民欲，聊为曲全。
妻保夫
釜鱼乞命事。仁爷巡省一方，奸回丧胆。阿夫不良，因自作孽冒犯天台，虽云众口铄金，敢谓缧绁非罪！宪度自如海涵，良人岂终冯妇。乞转尧天回舜日，泣禹囚解汤纲，置此子于度外，容周处以自新。如再妻儿同罪。上告。批曰：昔班超上书而兄冤白，缇萦赎罪而父刑释。今某氏为夫犯罪以死哀保，是与班超妹、淳于女事相仿拂也。仰府体情释放，许令自新。
母脱子军
乞恩宥事。阿男遭访，枉拟军罪。痛阿早孀，仅止一脉。男今远配，与死为邻。阿独荒居，终作沟殍。一罪而累两母子，死各东西，情极可怜。阿命固不足恤，夫脉竞绝无传。乞颁国典，特垂好生，超豁母子蚁命，感恩刻骨。上告。批曰：弊书金盛，吓诈人命，赃银五十两，拟以军罪，夫复何辞！第伊母孀居，年跻七十，更无兄弟可赖，若远配是不能终母养，又且绝宗祀也。故依囗侯律盛之罪若不可赦，论司马法盛之罪亦所当。原仰本府查审发落。

