<!-- { "loadSidebar": true } -->
湖州府乌程县赵仁，监生出身，任仁化县县丞。以年老无子，告归林下。有一女名琼娘，招赘张仲为东床以养其老。而张仲为人多行不义，心性无常，轻视岳父母，忽略赵琼娘。赵仁欲逐仲，将女改赘，琼娘曰：“古语‘忠臣不事二君，烈女岂事二夫？’仲虽不义，失之当时，既与之醮，终身岂改？望爹娘此念当泯，毋令人皆议可也。”仁闻女言遂止。越数年，仲登乡荐，观政刑科，选官广德。思欲易妻，路过阳关，窥见青楼上女中有杨媚娘者，姿容冠世，美貌堪佳。且长于词章，妙于歌舞。遂通媒妁，不惜百金，遂为二室。自是朝歌暮饮，极尽人间之乐，悉穷天下之欢，弃赵氏于独楼，不同衾枕。暂离鄂地，又至越州，见唐氏艳质犹奇，顿起易新之念，私行媒妁，共效鸾凤之欢。唐氏初以仲为转房，及归张门，不意已有二妇。唐氏一见礼，遂终日啼哭。仲备行妆，俱带赴任。一路舟行，三妻同船，惟与杨氏交欢，赵氏、唐氏未同衾枕。既至广德之任，夺赵氏金冠霞帔归于杨氏穿戴，终日与杨氏酣歌乐饮，令赵氏、唐氏二人递盏传杯。稍有半言不顺，轻则长跪于阶下，重则鞭挞于庭前。更阑醉后，令二氏另入幽房，先封其门，后与杨氏就寝。日高三丈，阳台云雨未收；政事荒淫，琴堂酷政偏多。不论是非，动辄七挑公价，广德之民无辜而受害者，不知几多；暴恶而夤免者，讵止百千。后有徐代巡考察本县，知其贪酷，欲行勾革。仲善于夤缘，多行贿赂，吏部夤绮，升授松江同知。既到任时，赵氏、唐氏所食者蔬菜黎霍，衣者破损粗衣。杨氏所服者满身绮，食者美酒佳肴。杨氏已生二子，凶悍恶性，时时凌辱二氏。又有婢女菊花、伍一嫂等，皆仲私狎，杨氏常行捶。到任一年，四人共愤，受彼矜持，欲谋杀之雪怨。对天盟誓，合力同心。计议已定，奈无机可乘。一日，彭士奇与仲有同年之雅，过衙拜谒。仲即留饮，仲亦酩酊尽寝。唐氏四人欲谋下手行事，偶袁通判邀饮公堂，回衙又将赵氏等跪打一番，乃入卧房醉睡。四人候至三更时分，赵氏执一铁，伍一嫂、唐氏执刀，菊花执斧，四人直入床前。赵氏将一向头上打去，仲即时晕死。唐氏以刀砍其头，菊花以斧砍其臂，伍一嫂将刀遍身烂杀，仲顷刻死于非命。后入内堂，欲杀杨氏母子。忽然风动，外边僚属官员即带上宿兵皂入衙，但见各执利器，即令官兵将幼男夺去，将杨氏放开，杨氏母子幸免。官兵即将四妇擒捉收监。次日，郑知府审问一番，具申押送上。许兵巡审问赵氏，自供曰：状供恶夫纵妾凌妻，积恨谋杀事。缘氏父居薄宦，严谨清闺。年已就衰，每有绝宗之苦；老当益壮，偶遇弄瓦之欢。生氏深闱，本赵门之半子，欲纳良配，托张仲以终。何意月老无理，固失百年之望；冰弦有间，遂孤谐老之期。亲迎而来，谅为卓门佳婿；乘鸾而至，休唐室良甥。不念布衣寒士，处报阀阅之门墙；玉质仙姬，下适孤寒之微贱。兼葭得侍于玉树，藤曼乃附于金枝。曰岳曰母，视如陌路；若夫若妇，竟如仇敌。父欲逐恶而改行，尚作贾山而谋；氏期烈性无更，图仅有下机之举。是故不惜千金，教诲叨登于云路；何嫌路费，营为得侍于王廷。观政刑科，选官广德。一朝得意，万德俱忘。非为皆义失恩，抑且决谋娶妾。径过阳关，窥见青楼士女；询谐胜景，欲要月里冰人。杨家之女颠狂，张氏之郎轻荡。赂通媒妁，顿合秦晋。旅边花柳，恣意恋情；室内糟糠，了无挂意。但恶每有蔡邕之情，何彼不仗宋弘之义。暂离鄂地，又至越州。见唐氏之姿容，有易新之恶举。私通月老，欲效鸾凤；假托泰山，彼云求诺。谁知已有二房妻，将此则为三妾。归家作会三人，觌睹红颜；叙礼方言二妾，唐氏嚎啕堕泪。岂恶不分妻妾，紊入房帏，即备行妆，俱令赴任。一路行来，未曾与氏同衾；三妻共船，未曾与唐氏同枕。至州船泊河头上，住轿未下。一入时，就变颜色，将氏头戴金冠、身穿霞帔略假手于张郎，反归于杨氏。惟敢怒而不敢言。恶仍情而多在重，白头之叹，料不克于终身；黄裳之诗，免不歌于闺阃。禁门深锁，严阃常封。糖须甜而不能以赛羊羔之美，桃须妙而不足以夺章台之好。终夜饮酒，杨其客而张其主；二人传递，氏其婢而唐其奴。稍不顺情，即令跪于槛外；略不如意，恶怒自杖于堂中。酣醉之时，酒阑之际，先封二氏房门，后恋杨娼帏帐。日出三竿，尚未抽身理事；案积多文，何曾举手施为。稍出升堂，杖死无辜数百；暂行比较，刑于免罪千人。易冠妆而打工匠，对博奕而损命门。家奴仆役踢死无数，使奴侍婢打死本多。酷政严刑诈逼良民，一两三而三两五；虐政需索富户，一百四而二百三。酷罪荒淫，贪求无济。恨气冲天，怨情辟地。此时正欲谋害渠命，未遭其难。将门不时锁禁，无罅隙之可行；恶妾初与交通，无毫未之可举。况唐氏与氏结因未深，菊花与众婢交情未厚，倘或事机不密，祸先将至，只得容情隐忍，截气待时。不觉考察年来，谅被贪酷官勾。将财赂属吏部，谋升松江同知。到任未及两月，将氏受刑三次。纵容杨奴将氏朝夕陷欺，凌辱不可言，大肆奸心。时被百般欺侮，不能尽诉。氏母带来之物，悉统杨奴；次氏朝廷之赐，俱归狗妇。且在广德六年，不睹亲颜相故，老母遣舅探望，被恶印发还家；及来要松江一载，不通音信，故老爷差价齐书，被恶钉归原籍。唐父来衙，责令地方掺去，不容时候留身。杨兄进驿，即令吏农相请，淹留数月而回。狗妇所服者，满身绮；二氏所穿者，粗衣破裳。杨奴自食羊羔，二氏常食蔬菜。氏乃花烛正妻，荆钗偏插于蓬头；杨乃偏房小妾，珠翠盈妆于翅首。以卑凌尊，以妾夺嫡，虽天地亦所不容，若神人也能抱恨。究仇必伸，仇深欲泄。偶值旧年七夕，庭下有瓜果之除，二人对酌室内，有不平之叹。唐氏畜谋，欲行阴害。携手而决，心中怀嫉。唐氏有叮咛之约，遂令菊花即排香案，深深拜跪于庭中，凛凛命危于中内。心怀雪恨，何怜月质花容；志在伸冤不惜粉身碎骨。念举首肯而辄悔意，期今是而昨非。孰料一心如旧，略无欢氏之情；两意相投，竟觉弃予之甚。终身仰望者空兮，琴瑟调和者缺兮。花恋蝶其如蝶冷花稍，月随人可恼人虚月色。紫箫声断，始知梦绝秦楼；玉镜台高，自觉魂飞温府。所知者唐氏，忿气愁肠；可就者菊花，怀恨积怨。予三人切齿附心，彼二人惨天动地。鬼神不传，冤家聚首。是彭年伯来酌，私衙退归。甚欲摆布氏等，杀身已决。又袁僚长邀饮，公堂来衙。恣意跪打吾辈，恶日益坚。幸得皇天有眼，欲除害以救民；大造无私，意剪凶而报怨。假我三人之手在须臾，了彼一人之命于顷刻。秉其酒醉，幸彼门开，会同唐氏与菊花、伍一嫂，执腹刀并地斧刃。三更时分，直至房门前。彼方酣醉，睡于帐中。氏紧一于头上，昏迷鸳枕，闪入罗纬。唐氏斩其头，已至伤痕无数；菊花砍其臂，乃知折却四肢。氏则遍身碎杀，数年积恨方消；恶即一时绝命，十载壮图已散。复回内室至杨房，欲将伊碎杀万刀，方酬恶恨，将男杀绝嗣。正在喧哗，不觉外边风动；要行布摆；谁知僚属来衙。先将幼男夺去，后将杨氏放开。略少机关，徒为话柄。事于利害，性甚不甘。可怜今则封凶器则贮库，杨氏辈以寄监。律有明条，自甘凌迟决死；官无玩法，但愿碎骨偿伊。虽云数栽夫妻，实假手之劳；其助若神，实屈魂借刀之杀。氏等愿身殆死，免致玷辱于官家；惟冀全尸，无使有亏体面。谋杀亲夫之罪，氏所甘当；而嫉实致死之由，彼何可免！伏乞先斩渠问，以遏妒忌之风。纵死九泉之下，才能瞑目；虽加马践之刑，亦自甘心。轻身若羽，视死如归。伏望高明推详，体案无虚。词供是实。供毕呈上，许公览阅，援笔判曰：审得赵氏、唐氏杀夫元凶，灭伦大恶。恨夫张仲纵情杨妾，不若宋弘之大义；反目室家，惟效黄允之阴图。十载糟糠，顿被夭桃专宠；百年配偶，反为粉黛含羞。佳儿佳妇，空为六礼告成；为婢为奴，不念双环入没。忍心感白头之咏，掩耳歌绿衣之章。爱辱殊情，遂起不均之叹。妒心争宠，收萌首之谋。恃菊花、一嫂爪牙有人，而生鬼死命，咸归摄制。秘密之谋何工，惨毒之举遂决。焚香定盟，已非一日之心；持刀弄斧，并合群凶之力。初更响晦，众妇奋勇于房帏；一气绝，群刀斩剁于身躯。冤焰烛天，星斗为之惨黯；血流液地，瓦栎同其弃捐。白日犹为僚属之上宾，昏夜遂作刀锋之冤鬼。惜哉，上佐判官死于妇人之手；狠哉，嫡妻媵妾青将锋镝之加。藉令外役不闻，二子几乎丧命，同僚不救，杨氏险尔沦亡。值此太平有象之时，宁当有此；即使夷狄无伦之域，恐不若斯！殴骂亲夫；尚不容王朝之律；持刀杀死，安免碎剐之诛！即服凌迟，不足惩其杀夫灭伦之恶，苟从之不戳，则两浙为无伦之国，五刑为无用之条。今张仲若此，虽路人当为之恸哭，有司能不为之寒心？起衅造端，实自赵氏、唐氏；同谋济恶，是皆一嫂、菊花。倡首宜应细剐，从恶亦服斩刑。天地昭彰，鬼神共殛。王法不逃，永兹不赦。据情按法，申请施行。予观张仲闺阃缺刑于之化，房帏少起敬之方，而致杀之由，皆其自取，是望纵情固宠者鉴诸。

卷　六

谋产总类

吴按院断产还孤弟
