<!-- { "loadSidebar": true } -->
施广德字存仁，系温州府生员也。身任徐州知府，德抵任省亲，宦囊颇厚。居数月，即回家到扬州讨娶一妾王氏。姿容美丽，不惟女工件件皆能，抑且琴棋书画，事事皆晓。夫妇每日舟中饮酒欢谑。一夕泊舟于苏之寒山岸畔，开包取银，买办酒肉。舟人窥见其银，遂起恶心。迨至夜半，将广（德）丢于水中，奴婢杀死，止留王氏一人。舟人问王氏曰：“汝知吾之不杀汝乎？吾有一子，年长未娶，令撑舟往嘉兴去矣。留汝为媳，回即匹配，幸勿惊恐。”王氏正思夫奴皆置之死地，独留吾一人者，意不无淫辱于我也，亦欲投于水中。一闻为媳之言，料不为辱，乃佯应之曰：“若然，则妾之幸也。”于是曲意奉侍，即以公公呼之。舟人亦以媳妇待之。数日稔熟，不复防闲。值中秋令节，舟人盛设酒肴，剧饮痛醉。王氏伺其睡浓，轻身上岸，走一二里，忽迷路，四面皆是芦苇。兼且鞋弓袜小，不任跋涉之苦。又恐舟人醒来追寻，遂藏躲于芦苇之中。俟至东方渐白，又走一二里，望见林中有一所屋宇，急往投之。门犹未开，但闻钟鼓之声扬于外。少刻门开，乃一尼姑庵院。王氏竟入，拜见院主。院主问曰：“娘子何家宅眷，又何清早到此，莫非背夫而逃乎？”王氏伪对之曰：“妾真州人，阿舅游宦淮南，挈家抵任。不幸吾夫没，夫以嫁于盐商杨宰为次妻，正室悍妒，笞辱难留，近日同舟回家，到于此处。因中秋赏月命妾取杯，不意失手坠一玉杯于江，必欲置之死地，今因其酣睡，乃逃生至此。”院主曰：“既是背夫逃走，吾乃修行之人，倘或你夫得至于此，反累及老身也，安敢久留？”王氏闻言，惟涕泣而已。院主曰：“欲待不留你，又孤身女子，举目无亲，亦非空门修行之本心。汝细思之，老身有一言相劝，未知尊意何如？”王氏曰：“若吾师肯以指示迷途，即死无憾。”尼曰：“此间僻在荒野，人迹罕到。老身修身已经数十余年，所有同心者皆五十以上。侍者数人又皆醇厚谨。娘子虽年芳貌美，奈命蹇时乘，遭遇坎坷，不如削发为尼，在此出家，看经念佛，随缘以度数月，岂不胜于为人宠妾，受今世之苦恼，勿结来生之冤仇乎？”王氏拜谢曰：“妾意亦欲如是。”遂削发披缁，学诵经文，每日于观音菩萨圣前礼拜百余，密诉心曲，虽隆冬盛暑不替。常用居内室，不出院外，人罕见其面。岁余，忽有一人至院随喜，留斋而去。明日，持一纸画菊花一幅来施，边题二句曰：“众芳摇落时，独秀君知不。”院主挂于禅房。王氏见之，识其字迹乃其夫之亲笔也，因问：“此画从何而来？”院主曰：“此系本处施主姓李名秀者所施，其父子每以撑船为业，数年以来家道足，人皆道其劫掠江湖客人，未知是实。”王氏又问：“亦常往来此中乎？”院主曰：“少到耳。”王氏即紧记于心。且说广德当夜被舟人丢于水中，家财妻妾不能相顾，幸得浮水逃出波间，登岸急投民间。而举体沾湿，并无一钱在身，赖主翁谭相良善，悯其苦楚，易以衣裳，待以酒食，赠以盘缠，遗之曰：“既遭寇劫，理合告官。你可往吴江县告一被劫状词，差人缉捕，不亦可乎？”广德遂问到于吴江县内，具其状曰：告状人施广德，告为劫掠杀命事。身父薄宦徐州，随任读书。今携妻仆回家，不意泊舟寒山岸侧，睡至半夜，贼将本身沉于水中，妻仆杀死，财物席卷。幸逃上岸，得存蚁命。有此冤情，具词哀诉。望乞天台准批差捕缉获正犯，追给原赃，殄息盗风。哀哀上告。吴江县主程公准词，随即差人缉捕，杳无音信，所侯数月，衣食无资，乃复抵谭相家中，希求盘费。相问曰：“你这数月何以为生？”德曰：“惟卖字而已。”公闻其语，深悯之曰：“子既如斯，付之无奈。留吾西塾，训诸孙写字不亦可乎？”德遂领命。公延入内馆与饮，忽见壁间挂一菊花小画，潸然泪下。公怪而问之，对曰：“此画乃吾舟中所失之物，标题乃德手笔也，何得在此？”公曰：“若认得此画，则盗不远矣。子姑秘之。”乃馆德于家中。明日，令家人问之，家人对以买自尼院者。公即亲诣院，诘其得于何人。院主曰：“得于本里李秀所舍。”适王氏亦在其侧：“请问施主问他何如？”谭公曰：“有缘故。”不以实告。王氏乃忽然大恸，谭公曰：“你为何如此悲泣？”王氏乃言曰：“此菊花小画向日舍于本院，妾见之已认得为舟中所失之物，上有吾夫施广德所题。今吾夫已被贼人沉溺水中，不意今日得见此画，物在而人不在，不觉睹物伤情，以此大恸也。”谭公一闻其言，知为广德之妇，乃安抚之曰：“汝且宽心在此修行，代汝访贼以了前缘。”王乃谢拜曰：“若捉得贼人，洗刷前耻，以下报夫君，则公再生之父母也。结草衔环之报，不敢忘矣。”公回至家，亦不得与言，惟使一婢复至院中，暗叫王氏蓄发，日后捉得贼人，好向官对证。王氏然之。又过数月，适监察御史丁公按临，公指贼人姓名，叫广德前去告理。其词曰：告状人施广德，告为剿盗救命事。身抵父任，回带妻王氏并家仆、囊物，冤遭舟人李秀，见财生心。厶日夜半，将身丢入水中。妻奴杀死，财帛银两席卷一空。幸身浮水得脱，当告本县，又无消息。今访其实，有此菊花小画一幅，系手笔亲题可证。恳天严究，追赃填命，剿除凶寇。上告。丁公准批，吴江县差人提拿舟人李秀父子解送。丁爷亲审，问李秀曰：“你何装载施广德妻妾财物，到于半夜，将广德丢入水中杀死，妻妾、奴婢并财物银等抢占，是何狠心狠毒一至此也！”李秀曰：“小人撑船是实，并无打劫情由，乞详情。”丁公曰：“尚有证见在此。”乃将菊花小画视之，“此非所劫之物乎？”李秀看见，惊得手足无措，默默无言，丁公大怒，遂将李秀先责四十重板，仍用夹棍挟起，究其赃物，问其妻妾奴婢。秀供曰：“财帛银两止有一半藏于家中，其妻貌美诚欲配男，不复防备。当年八月中秋夜逃去，莫知所之。婢仆人等俱系杀死。”丁公审问明白，遂置之于极典，而追出原赃以给广德。判曰：审得李秀操心不轨，肆行狠毒。舟载施广德回家，行至苏州地方，目睹财帛之丰，盖心行劫夺之妾举，利其财物银两取之已为不道矣，又复将德沉溺水中，杀其奴仆，心何惨也！欲留王氏配为男妇，将以为自遂所愿。而不知德浮水而出，勿葬江鱼之腹。乃告县缉捕，几及岁余。偶于观音堂中得一菊花小画，乃亲笔标题，以故得捉贼人。此亦天理人心所不客掩者也。李秀盍议大辟，方伸国宪，永息盗风，以警后犯。德既获追赃，治罪已讫，归谢谭公回家。谭公曰：“待与足下作媒，娶后而去非晚也。”德谢曰：“糟糠之妻同贫苦之日久矣，今不幸流落他方，存亡未卜，感公阴德，乃不敢忘。再娶之言，非所愿也。”公凄然曰：“足下高谊如此，天必有以相佑，吾安敢苦逼？但容奉饯，然后起程。”翌日，使人到于院中，请王氏到家。饮酒中间，公谓广德曰：“老夫今日为足下了今生之缘。”广亦莫谕其言。公使王氏出，则广之故妻也。夫妇相抱大恸，不意复得相会于此也。乃拜谢谭公，以为再生父母。谭公复留数月，船送归，屡屡往来问安。

曹推官访出惯贼
