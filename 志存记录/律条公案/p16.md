<!-- { "loadSidebar": true } -->
宁波府奉化县监生程文焕，娶妻李玉兰，三十无子。夫妻虔诚素斋三载，常往各寺观行香祈嗣继。明早往寺，则鸡鸣而起，不用轿马，不带仆僮，夫妇诚心，戏手行往，日侧方回，近地寺院皆久伺察其行藏。三月二十四日，以鸡鸣后月亮大明，夫妇沐浴早行，往庆云寺行香。其寺僧有百余，甚是殷富，田连阡陌，栋宇连云。僧多淫欲，恣肆妄为。是早火头出开山门，见文焕夫妇迤逦而来，入报长老，起而迎之。夫妇入寺，拜了佛祖，参了各神，延入方丈，待以斋饭。往游胜景经阁，夫妇倦坐方丈。文焕忽然觉精神不爽，隐几而卧，玉兰坐于其侧。有一僧法名如空，见玉兰花容月貌，色心可人，况且文焕睡卧，遂近而戏之。玉兰性本贞烈，乃大骂曰：“秃子无知，我何等样人，敢大胆如此！”因而惊醒文焕，如空遁去。文焕诣问其故，玉兰曰：“适有一秃驴见汝倦睡，近前调戏，被我骂了几句，方走入去。”文焕心中燥暴，乃曰：“这秃子欺吾忒甚！”高声骂詈：“明日往县，必除此贼，方消此气。”倏尔众僧皆知，恐他首县，私相议曰：“夫妇入寺天早，并无人见，莫若杀之，以除后祸。况此妇人出言可恶，囚禁此地，久后不怕他不从。”商议已定，出而擒之，如空持刀欲杀。文焕见其人多，寡不敌众。又有数僧强扯玉兰入于别室欲奸，玉兰死不肯从。一僧止曰：“从容。彼一时焉肯就从？且囚之别室，以厚恩待之，后必肯从。此妇贞烈，一时逼之恐伤生也。”众依其言而禁之于静室。文焕被众僧欲杀，自思难免，乃曰：“我一人在寺犹若砧肉，既夺吾妻，想汝不放，但容我自死如何？”如空曰：“不可，必要即杀方除其祸。”中间有一老僧，见其言可怜之状，乃曰：“今既入室，安能走得？禁于静室，宽容三日，令之自死罢。”众乃依言，送往一静室，人迹罕到，四面壁立高墙。众僧与毒药一包，绳索一条，小刀一把，乃曰：“凭你自用。”锁门而去。文焕自思一时虽可以缓，然终不能脱此天罗。内椅橙皆无，只得靠柱磉而坐。平生好诵《三官经》，闻能解厄，乃口念不辍。是夜晏思孔任浙江按院，巡历宁波，而往台州。夜宿白峤驿，梦有二将使入见，谓曰：“吾奉三官法旨，请君往庆云寺”。晏公曰：“此去其寺路有多少？”将使曰：“五十余里。”晏公与之同往，到一山门，举目视上有金字匾曰：“建庆云寺。”入寺遍游，至一静室，毫无所有，只内一黄龙于内盘旋柱磉。俄而惊醒，乃思：“此梦甚异，中间必有缘故。”次日升堂，丞参见。晏公问曰：“此处有庆云寺否？”丞曰：“庆云此去六十里，其寺甚是阔大，其僧甚是殷富。”晏公曰：“僧人多少？”驿丞曰：“仅有百人。”晏公曰：“今日吾欲往一游。”即发牌起马，径到山门。众僧迎接。晏公入寺细看，与梦游景致一样，毫无所异。深入四面游观，皆梦中所历。过一经堂，入左小巷，达一静心斋。又入小室，傍有一门锁钥，恍若夜梦见龙之所。晏公即令取匙开看。一僧禀曰：“此内自上祖以来，并不敢开。”晏公曰：“因何不开？”僧曰：“传云内禁妖邪。”晏公曰：“岂有是理，此内纵有妖邪，我能为汝除之。若有祸来，我自当之。”僧必不开，乃命军人斩开而入。果见一人饿倒柱下，忙令扶起，、以汤灌之才醒。传令出外，四面紧围，不意军人斩开门时，知者已走去五六十人。但军人在外见众僧走得慌忙，不知其故，心亦疑之，仅捉获一二十人。少顷闻内有令出围寺，只获得老僧与童三四十人。晏公与文焕酒食，久而能言，诉曰：“生系监生程文焕，奉化县人。三十无嗣，夫妇早入寺中进香。日午倦睡，生妻坐侧，孰意秃子如空趁生睡而调戏生妻，妻骂惊觉。生辩论触怒众秃，持刀欲杀。再三哀求自死，方送入此地，与我毒药一包，绳索一条，小刀一把，绝食二日。生平日好诵《三官经》，坐于此地，口诵心惟。今日幸大人搭救，胜若再生父母。”晏公叹曰：“如是者神其有灵乎！吾昨梦二将使云奉三官法旨，请吾游此寺。随使而游，见此室有黄龙盘柱。今早到此，其梦中经历境界分毫不差。贤契获救，即平日之善报也。令正今在何处？”文焕曰：“被众僧捉去，今不知在于何地。”晏公将僧拷问，招云：“此妇是日不从，众藏静室，将厚酒饮之，欲图之后从。毫无所食，自缢而死，埋于后园树下。”晏公令人掘出，文焕哭之，哀恸异常。晏公劝曰：“令正节烈可称，宜申奏旌表。”其老僧与童各杖八十，还倍其壮。而设谋者毋分首从，尽行诛戮。晏公判曰：审得庆云寺淫僧劫空、如空等，恶炽火炕，不顾释迦之法；心沉色界，罔节佛氏之规。监生程文焕遍寺行香，窥伺行藏已久，携妻李氏叩神求后。凯觎美丽堪佳，心猿意马，趁夫睡而调戏其妇。骂言詈语，触恶怒而欲杀其夫。恳饶刀刃，求愿宽容。判鸾凤于一时，拆鸳鸯于顷刻。拘执李氏于禅房，款待佳肴百品；囚挛文焕于幽室，受用死路三条。节哉李氏，不饮盗泉而心宁自缢；善哉文焕，不甘就死而口念真经。睡值更阑，感将使请游僧寺；神驰寤寐，梦黄龙盘绕柱傍。是以往寺遨游，恍若梦中境界；入中巡视，斩开室内关门。文焕从危获救，终当大用；李氏自缢全节，即赐旌扬。劫空、如空等逼奸陷命，律应枭首；合寺老幼等党恶匿非，杖罪还家。寺宇火焚，钱粮官用。判讫将劫空、如空等六十人斩首示众，其老幼等受杖还家。晏公又责文焕曰：“契心明圣经，子息前缘，命应有子，不待礼佛自产麟儿；倘命无嗣，纵使缴神何能及哉！汝夫妇早出夜回，亦非士大夫体统。自后务宜勉旃，毋惑诞妄可也。”文焕唯唯谢罪。晏公令领尸殓葬，官给棺衾，竖坊于墓，匾“贞烈淑女之墓”，立庙祀焉。其后文焕南监职登，官至侍郎。不娶正妻只娶一妾，生二子。而黄龙之应始不虚也。夫士人出入，贵依体统。文焕夫妇早行，亵体甚矣，以致淫僧之侮，倘非素行动神而入代巡之梦，夫妇二人必遭荼毒之手矣。而文焕此事，实足为良民妇女不守清规，潜游寺院者之龟鉴也。而人可不鉴诸？

张判府除游僧拐妇
