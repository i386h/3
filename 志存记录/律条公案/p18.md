<!-- { "loadSidebar": true } -->
岳州之野外古庙背有一山，川泽险峻，黄茅绿草，一望无际。大木参天而蔽日者，不知其数。内有妖蛇藏于枯木之内，食人无数。身大如桶，长十余丈。舌如利刃，眼似铜铃。风雨往来，生于其上。人皆畏而祀之，过者必以牲牢献于其下，始克往来，不然风雨暴流，云雾昼暝，咫尺不辨，随失其人。如是者有年矣。洪熙间，郑宗孔新任登州府尹，旧吏等远接，俯伏叩头迎驾。府尹曰：“劳汝等众人如此远来。”众人答曰：“小的一则分该远接，二则有一事预报爷爷得知。小人地方近官道之傍，有一古庙，枯木之中有蛇精藏于其内，食人不胜其数。知者将牲牢奠于其所，始放往来，始放其命。不然则风雨暴至，云雾昼暝，咫尺不辨，随失其人。”府尹笑曰：“岂有是理！”越二日，道经庙下，果不设奠，处然而往。未及数里，大风振作，飞砂走石，玄云黑雾，自后拥至。回头见甲兵聚众，追者似千乘万骑，自分必死。府尹未第时，曾诵《玉枢经》，见事势急迫，且走且诵，不绝于声。须臾则云开风息，日月复明，所追兵骑不复有矣，仅而获全其命。得至岳州莅任，各县县尹大小官员参见礼毕，既而与各县县尹坐谈，叙及“古庙枯木之中，巨蛇成精，食人无数，日前本府旧吏军民出关迎接，报道此事，我深不信。及至其所行未数里，果有狂风猛雨，回头似觉千兵万马追来。我意必为所害，苟幸得全其命。请问列位贤宰，此妖猖撅，民不聊生，却将如何殄灭？一则为国治民，一则与民除害，皆我等职分之所当为。”各县尹答曰：“卑职下僚，德轻行薄，无能以祛之。今幸老府尊职任宪台，风清海宇，虎北渡河，可以返风可以灭火，不让刘琨之德政，可并元规之十奇，何患乎此妖之不迸迹耶！”话讫，礼揖而别。次日，府尹升堂，叫城中男妇老幼俱要虔诚斋戒沐浴，“买香跟我叩谒城隆。”三朝，府尹具疏祷于案前，言曰：神威灵而有感，妖孽潜藏；功显赫以无方，夙构善应。念惟某莅任岳州，惨黎民遭异常之孽害；职居隍署，秉公正驱境内之妖精。大显神通，仰瞻溥。罄丹衷而恳达，企玉驾以奏申。保兹蠢蠢之民，殄彼之怪。无害无灾，生者乐而死者安；降福降祥，邦邑宁而人民育。城隍见府尹带领男妇老幼诚心斋戒叩谒于前，况郑宗孔生平正大，鬼伏神钦，抑是文曲之星，乃奏上玉帝，将蛇精害民事情一一陈奏。时玉帝即差天兵五雷大神，前去登州古庙枯木之中，殛死蛇精，毋得迟延。送旨天兵乘马持刀，雷神挥火持斧，一齐拥至其所。登时天昏地黑，猛雨滂沱，疾风迅烈，电光闪灼。府中人民骇得无处奔逃。须臾只听得一声霹雳震地，蛇精被殛死矣。移时，天开雨歇，众口哓哓：“想是郑爷德感天地，殛死蛇精也。”众往观之，果见巨蛇断作两截，人骨聚积成堆，报知府尹。府尹一齐躬诣其所观之，见者无不惊骇。府尹分付将蛇焚却，焚至一日一夜，才成灰烬。于是登州人民户户称庆，在在欢欣，皆云：“非郑爷诚心格神，至德动天，曷克臻此？”上司闻知郑侯至德通神明，忠诚格天地，惠泽被生灵，与民除害有功，遂赍奖励以彰其美。未几一载，见其才德攸宜，改调大邦济南府府尹。登州父老黎民不忍去速，众奔投苏代巡处具保，留启而言曰：保留，循良以安黔首，以庇地方事。本府居界一隅，路通三省，财赋下于休歙，兵荒首于东南，幸赖郑宰父母，恺悌宅心，励精图治。越自下车之始，首殄妖魔；继以弹丝之余，每咨民瘼。省耕问稼，视民饥犹己饥；断狱详刑，处公事如家事。和息不标纸价，罪赎悉报循环。葺社仓备四时凶歉，赈贫乏免老稚流亡。粮派分限催徵，民咸称便；差役当堂佥点，吏难售欺。裁滥冗总甲百余，乡间不扰；摘潜伏劫寇十数，烽火无惊。门扁惩顽，狐鼠之奸俱息；木皂勾犯，衙胥之暴何施。禁牛而牛判皆蠲，疏盐而盐弊尽除。常例全革，铺户不科。操若玉壶，冰迈今从。政泽如金茎露，绝古循良；抑且乐育英才，作新学校，士沾时雨，人坐春风。遍地弦歌，满门桃李。儿童幸依慈母，子弟庆得宗师。蒙德政之未几，闻调任之在即。班尘将起，寇辙难留。抚我之日几何，瞻依之情孔亟。攀辕念重，卧辙心遑。矧今饥馑荐臻于频仍，盗贼交驰于邻境。非仗长城之寄，曷遗帖膝之安。幸际天台按临郡邑，伏乞轸忧时变，俯徇舆情。揭善政于九重，另拨调任；留福星于一路，用奠子元。非惟黎庶更生，且俾士林称庆。谨启。苏代巡批曰：郑知府才德兼备，除害有功。登州府小，宜调大邦，不然有屈大器也。抑何莅任一载，处联民心，父老攀辕，黎民卧辙，隐然有班耿之风？非善于抚字者，不能如是。合从民欲，聊为曲全。

曾县尹判除木虱精
广西南宁府隆安县禁中，犯人有系于内，有过半载死者，有过两月死者，有过半月死者，不可纪数。时张县尹莅任，不解内有精怪，只说牢子受钱害死，将重刑拷鞫，牢子已死二名矣。复得曾知县为官，清正廉明，断狱如神。到任未及一月，有告人命者，将重犯收禁中。不过三日，犯人仍死于内。是夜，巡监牢子禀告犯人死了，曾县尹曰：“我未出朝门，闻有此事，今果然矣。”将信将疑。次日，虔心祷告城隍。三朝，城隍托得一梦，说内有精怪藏于地窟之内。次日升堂，分付皂隶将禁中地皮掘开，但闻一阵扑鼻骚气熏人，果见一窖木虱在内，多不可言。于中有一大者，身如瓦碟，遍体毫光，见者无不惊骇。曾公分付皂隶将油锅来熬，大者小者一齐熬死。于是隆安县人民俱称曾县尹真神人也。上司闻知，俱给奖励牌。后升官三级，民为之歌曰：曾侯垂廉清政，薄敛省刑。妖邪迸迹，奸宄寒心。吏民整肃，相畏相钦。法台明镜，神鬼骇惊。含哺而乐，鼓腹而欣。官升三级，德感匪轻。囹圄祛孽，冤枉街恩。扬名海内，善政斯兴。

除害类
钟府尹断猛虎伤人
广西地方最多猛虎，出入成群，动辄噬人。南宁府崇正里老妪谢氏，儿媳双亡，惟存孤孙宝鼎周岁。谢氏抚养十八年，偶上山采樵，被虎食之。老妪日夜哀泣。有邻居富璧专弄刀笔，见老妪悲泣，谓曰：“本府太爷钟维新一清如水，善断无头公案。汝既被虎伤孙，我为汝做一纸状词，往太爷台下去告，看他如何去断。”老妪取纸笔，富璧写其状曰：告状妇吴阿谢，告为恶兽吞孤事。阿身不幸，早失所天。儿媳继亡，遗孤周岁。勉劳抚育，始得成人。于本月初五日入山采薪充爨，岂料喇虎张牙露爪，活噬孤孙。坑阿生前日食谁供，死后蒸尝谁祭？情惨黑天，苦冤蔽日。恳天法剿，除害安民。上告。锺府尹接得此状，微微笑曰：“人可加刑，虎将何治？”老妪且哭且恳日：“幸遇爷爷青天，大施恻隐，普发慈悲，断虎死罪，以泄此冤。”府尹欲不准其状，奈此妇哀告再三。心中思忖：“闻社令掌虎，莫若出票差社令拿虎究罪。”乃曰：“你且回去，三日后听审。”令该房行牌，其牌曰：南宁府为恶兽吞孤事，据崇正里吴阿谢状告前事为此票，仰本里社令前去拘拿各正犯，初九日辰时赴审，毋得迟延。须至票者。四月初六日，右差社令司准此。该房呈牌过印佥押，差人将票往崇政里社令坛用火焚之。初九日早，府尹升堂，但见群虎自南门而入。街中人畏惧，皆闭门。虎皆低首行至府前，把门兵忙人禀曰：“前日老爷差社令拿虎，今日果有猛虎十余，已在府前俟候。”府尹令皆进府堂，俯伏阶下。府尹令谢氏同审，曰：“你居深山，无故将谢氏孤孙吞噬，致令老妪生无人养，死无人葬。依法断偿彼命，无罪者自出还山，正犯伏前招认受刑。”众虎向一白额黄斑虎身上连咬，作咆哮声。府尹问曰：“莫非白额者乎？”众叩头而出，惟白额虎伏前不敢去。府尹曰：“正犯是你，合死偿命。”虎点头蹲踞。府尹判曰：审得白额喇虎处深山而张牙露爪，据茂林而耀武扬威。吞噬人民，食伤牲畜。罄南山之竹书罪无（穷），决东海之波而流恶不尽。今伤谢氏孤孙，老妪谁养；而绝吴门后裔，宗祀谁承？伤一人而累两人之命，食一子而绝数代之嗣。罪恶贯盈，大辟抵罪。人命重情，斩首就刑。府尹判毕，谓虎曰：“可往十字街心就斩示众。”虎低首而出，俯伏阶（街）心。又差刽子手处决，皆不敢近前。府尹曰：“可插剑街心，令之自死。”刽子依言插剑，其虎自触剑而死。府尹令分尸张挂山林示众。是郡人人传颂，皆感格向善。上司闻知，两院三司交章具奏，超升三级。自后乡方宁静，虎狼屏迹，皆锺公之德有以感之矣。予闻刘琨能感虎北渡河，已称绝德。而锺公能令虎甘就死，犹出其奇。猛兽向化，人民可知，为政者可不修德以感之欤！

卷　五

婚姻总类

戴府尹断姻亲误贼
