<!-- { "loadSidebar": true } -->
建中乡土轻瘠，风俗淫靡，男女性情从来滥恶。女多私交不以为耻，男多苟合不以为污。居其地者惟欲置衣足食，穿戴齐整华美，不论行检，卑贱秽恶弗堪，有谣言曰：酒日醉、肉日饱，便是风流称智巧，一声齐唱俏郎君，多少娥争闹吵。此言男子辈之淫乱也。又有理语曰：多抹粉，巧调脂。高戴髻，好穿衣。娇打扮，善支持，几多人道好娥眉。相看尽是知心友，昼夜何愁东与西。此言女子辈之淫纵也。间有贤邑宰观风考俗，欲革去其淫污，以成清白，奈习俗之染既深，难以一朝一夕而挽回。能革淫恶之遗迹，未必能革淫恶之心；能遏其淫乱于一时，未必能遏其淫乱于永久。识者徒郁郁而兴嗟，终莫能尽扫其淫风而归于正也。有一富翁杨半泉，生男三人。长曰美甫，次曰善甫，幼曰义甫，俱浮浪不稽，素越理法之外。尝窥东邻戚属于庆塘娇媳晋仙英颜色十分艳丽，知其心中懊恨夫婿幼小，情欲难遂，日夜忧闷。星前月下，眼去眉来，意在外交，全无忌惮，美甫兄弟三人遂各挑之。既系累世姻婕，又为比邻密迩，仙英虽无不纳，然钟情则在善甫。庆塘夫妇亦知其情，但以子幼无知，媳妇稍长，欲动情胜，难以防闲。又念善甫懿戚，瞰近居邻，若加捉获，彼此体面大有所伤，彼此耻辱大有所不免，只得含忍模糊，观之如弗见，听之如弗闻，以候其子之长大也。然善甫虽恋仙英，仙英心下殊有所不欲，盖以善甫虽富厚，钱财虽充盈，仪容虽修饰，但胸中无学术，心上少经纶，琴棋书画、吹弹歌舞俱未之谙，难作风流佳婿。纵善甫巧于媚爱，过于奉承，仙英亦难唯诺而已。私通四载余，一毫真情未吐。忽于中秋佳节，风清月朗，市人邀集浙西子弟绊戏，庆赏良宵，娇喉雅韵，上彻云宵。仙英高玩西楼，更深夜静，闻得子弟声音嘹亮，凭阑侧耳，万分动心，恨不插翘飞入其怀抱也。次夜善甫复会仙英，仙英问曰：“昨宵风月清胜无边，何远我而不共登高楼，亲近蟾光，问娥乐事？”善甫曰：“本欲来相伴，偶有浙人绊戏，父兄亲戚大家邀往玩耍，不可私自前来，恐过人齿牙，故负罪于妆前耳。”仙英回问曰：“夜深时歌喉响彻霄汉者，果为谁乎？”善甫曰：“非他人，乃作正生者唐子良也。其子弟年方二十二岁，神采丰姿，种种奇拔，相之者皆云其有贵显日子，非终身作戏人物也。及问其世家，果系一巨宦子弟，读书既然成，只为性好耍乐，故共众子弟出游耳。”仙英闻子良为人之详悉，更加万分动心。明日乃语其姑曰：“公公大人指日年登六十，花甲一周，非等闲可比，各处亲戚俱来称觞祝颂，少不得设酒宴宾，少不得子弟绊戏。目今闻得有浙戏在此，善于搬演，善于歌唱，盍用之，一则与大人庆寿旦，二则歌诸宾尽饮情，切不可错过此光景。”其姑喜而叹曰：“古人有言‘子孝不如媳妇孝’，此言良不虚也。”遂劝庆塘曰：“人生行乐耳，况值老官人华诞，荣登海屋，添筹斗星，吐耀凡诸。亲友一一皆采，庆寿必置酒张筵，款待佳客。难得有好浙戏在此，必须叫到家中做上几台，固以乐寿，亦以乐宾，何为不可？”庆塘初不肯允，及闻妻室之言再至再三，乃叫子弟连做二十余夜。仙英熟视正生唐子良，着实可爱。遂私奔外厅，默携子良入卧房交合，极尽人间之乐。做戏将毕，先约子良托故而逃归。彼时设酒日久，庆塘夫妇日夜照顾，甚劳顿，初不提防，过二日后始知媳妇被人拐去。乃怨恨曰：“拐我媳妇者决非别人，只是杨善甫这贼子耳。受他许多年欺奸污辱，含忍无奈，今又拐去，不得不告。”乃具状告曰：告状人庆塘，告为虎豪奸拐事。枭恶杨善甫，势压乡闾，横行灭法。欺男雏懦，稔奸少媳晋仙英。贪淫不已，本月某日夜拐串仙英潜隐远庄，纵恣情欲。金银首饰一十八件，绫罗绸绢共计一十五套，罄空被掳。情惨黑天，告乞天台剪恶正伦，追捕仙英，究还财物。弱子有家，奸豪少警。浇漓顿挽，感激实深。切情上告。此时曹推府署建中县印，天性刚明，断讼神捷，人人咸服。遂准庆塘之状，即差人拿捉被告杨善甫。善甫慨曰：“老天屈杀我也！晋仙英虽与我平素相爱，今也不知被何人拐去，死生存亡俱未可知，乃平白诬我奸拐，情苦何堪！我必哭诉，方可暴白此冤。”语毕，遂具诉词，诉于县曰：诉状人杨善甫，诉为苏冤察诬事。敞俗淫靡，私交扰扰。庆媳仙英恃色食欲，通情甚多。今月某日夜不知何人潜拐密藏，形影难觅。庆怀仇恨，架陷无辜，耸告虚情，计图惨害，平白栽冤。戴盆无日，苦祸何堪？乞天烛察诬罔，密差应捕追拿仙英，打开冤门，以安良善。恳诉。曹推府详看甫诉词，即慨曰：“私交多年，拐带或有因矣，安能辞其责？”乃呼善甫而骂之曰：“汝既与仙英私通多年，必知其心腹事情。今仙英被人拐去，汝亦必知其来故。”甫曰：“仙英相爱者甚多，安可架陷小人拐去？”曹推府曰：“仙英多有情人，汝可一一报来。”善甫遂报杨廷诏、陈汝昌、王槐庭、王白麓、张大宴、李进有等，一一拘到台下审问。皆云：“仙英交爱之情不虚，但拐串一节全然不晓。”曹推府即把善甫众人一一挟起，重敲重打，全无一人肯招。众口咸云：“仙英本淫妇，水性杨花，飘荡无比。不知复从何人逃了，乃将我等一众来受此苦楚，死在九泉，亦不甘心。”庆塘乃禀曰：“拐小人媳妇者，杨善甫也，与他人无干。只是善甫故意放刁，扯众人打浑耳。”曹推府再审，众人口词一遍，皆曰：“仙英与众通情是真，终不敢妄言善甫拐带。总乞爷爷详察冤情，超活一派无辜。”曹推府听得众人言语，思想此狱全然枉屈善甫。且将一干人犯尽行收监。夜至二更，焚香祝天曰：“晋仙英被人拐去，不知姓名，不见踪迹。天地神明，鉴照冥冥，宜速报示，庶不冤枉无辜。”祝毕，徐步入西窗，只听得读书声。仔细听之乃诵《绸缪》之诗者：“孑兮孑兮，如此良人何？”推府思曰：“此唐风也，但不知是何等人品。”侵晨起，梳洗出堂，忽闻衙后有人歌曰：戏台上，好生唐。甚滋味？分明良。曹推府恍然悟曰：“必是绊戏子弟姓唐名子良也。”升堂时，投文佥押既了，取出杨善甫审问曰：“庆塘家曾作戏乎”？甫曰：“然。”“戏子有姓唐者乎？”甫曰：“然。”“唐姓有名子良者乎？”甫曰：“然。”“子良何处人氏？”甫曰：“衢之龙城人也。”曹推府乃假以劫贼为名，移关衢守宋之仁台下，曰：近因阵上获有惯贼强自呜，板称龙寇唐子良同行打劫，多年分脏，得美妇一口，金银财物若干。烦缉拿赴对，以便问结。宋公接到关文，即急拿子良解送曹公问断。子良见推府，从直诉曰：“小人原是宦门苗裔，习学儒书有年，只因淡泊，又不能负重，随合伙做戏。前在富翁于庆塘家作戏二十余晚，其媳晋仙英心爱小人，私奔结好，愿随东归，何尝为盗？同伙诸人可证。”推府既得其情，遂收子良入监，复移关文拿仙英来问曰：“汝何不义，背夫逃走？”仙英曰：“小妇人逃走之罪固不能免，但以雏夫稚弱，情欲弗遂，故丧廉耻，犯此罪愆，万乞原有。”曹推府呼庆塘父子问曰：“此老无知，儿口尚乳臭，安用此淫妇？无怪其奔逃也。”庆塘曰：“小人暮年生一子，过爱太多，故早娶媳辅翼孱儿。总乞老爷恩宥。”曹公遂问仙英背夫逃走，当官发卖。唐子良不合私纳淫奔，杨善甫不合稔奸少妇，杨廷沼诸人等俱拟和奸徒罪。庆塘诬告反坐，重加罚赎，以警将来。人人快服。曹公判曰：审得晋仙英芳姿艳色，美丽过人。秽行淫情，滥恶绝世。耻乳臭之孱夫，养壮色之谲汉。衽席私通，丧名节而不顾；房帏苟合，甘污辱而不辞。在室多情郎，失身已甚；偷情通戏子，背夫尤深。酷贪云雨之欢，极陷狗彘之辱。依律嫁卖，礼给原夫。子良纳淫奔之妇，曷可称良；善甫恣私奸之情，难以言善。俱拟徒罪，以警淫滥。廷诏诸人，悉系和奸，法条难赦。庆塘一身，宜坐诬告，罚赎严加。扫除遍邑之淫风，挽回万姓之淳化。

节孝总类

周推府申请旌表节
