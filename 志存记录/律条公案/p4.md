<!-- { "loadSidebar": true } -->
广平县方有文，初娶结发妻室龚氏，生男如锦、如绣。中年不幸，龚氏死亡，幼子如绣相继而死。长子如锦，年方十九，读书守制，尚未纳媳。家下中馈，无人主持。事不得已，复娶欧阳氏娇女名曰玄娘者为继室。玄娘性子甚是凶悍妒忌，屡屡抗夫虐子，且时时搬运家财养赡自己兄弟。有文得知，每以良言反覆晓谕，曰：“汝之兄弟虽可爱息，但自家夫妇子母衣食更切，安可常常以家财资益大舅？且彼亦颇颇过活有余，何须如此过念？”玄娘始终偏私执拗，比前馈送更加殷勤，不顾家中有无，一一顾念兄弟为事，曾无忌惮。有文见知，不胜忿争，夫妇遂相殴打。玄娘一时发起凶性，手持利刀，一把将有文登时杀死于地。如锦痛父被杀，奋不顾身，遂夺玄娘手中利刀，亦将玄娘一刀砍死。顷刻之间，妻杀夫子杀母，邻里莫不骇异。次日传闻于玄娘母家，其兄大显即往方家来看，果见有文与玄娘杀倒于地。族长已令如锦置棺收起父母尸骸。大显极骂如锦一场，遂写状入县，告曰：告状人欧阳大显，告为杀母大逆事。王法霜严，罪重不孝；母恩地厚，理无擅诛。痛妹玄娘，媒嫁方有文为继妻。剧恶逆男方如锦，欺父凌母，揪打无时。冤屈莫诉，妹若挥刀自刎。如锦仑慌夺刀，误伤父命。益逞凶残，手揪妹髻，一刀砍死。王明见证。人伦本变，远近寒心。切思逼母刎颈，误父非命，罪已不赦。况亲刃母，坏伦变法，天地倾颓。恳台法究不孝大逆，庶两死暝目，九泉荷恩。激切上告。广平县尹苏公一见大显告词，勃然不悦，曰：“我为广平县尹而百姓有此恶逆，乃天地极大变异，四邻闻之，何以为人父母！”遂即准理，急急发牌拘拿如锦来问。如锦亦赴县，具词诉曰：诉状人方如锦，诉为死报父仇事。腹心受刺，安忍束手乎？痛父惨仇，岂知顾生！父娶继毋，狼心虎性，灭法欺天，手持利刀，砍父头死。锦观大变，一时感激，顷忘身命，夺刀杀仇，不觉是母。为父报冤，身陷逆名。乞天垂念，悯愚逭死。上诉。苏公亦准诉词，即提原被干证，忙忙鞫问。大显曰：“如锦血气方刚，心性极恶。胁制其父，殴打其母。我妹计无所出，不胜忿怨，乃持刀自刎。如锦夺刀，先误伤父后明杀母，反捏痛父杀母，奋怒报仇。继妹果杀夫，有官司可告，自有律法可问，如锦安得擅杀继母？逆天极恶，王法不容。”如锦辩曰：“小人事奉继母胜如嫡母，邻里皆知，何敢殴母，何曾逼母自刎？前日夺刀杀母，亦非无故，只因父母斗口，母性凶悍，暴恶无比，持刀砍死我父，举家伯叔兄弟大小所共见。彼时小人见父横死于母之卑鄙，胸膛烦热，忿恨万千，委的不合将继母杀死，乃事激气生，心难正遏，今虽追悔无及。当日只为父仇，外忘王法，内忘身命。今日倘有可生之路，乞爷超拨蚁命；如罪不可赦，则死亦无恨矣。”苏公再三审问干证，王明、方秀等二人皆说：“玄娘先杀丈夫，故如锦夺刀杀母。平日并无殴母之事，当时亦无逼母之情，只是顷刻发愤发怒，故只痛父，不觉其杀继母耳。”苏公断曰：夫为妇主，室中何可操戈；母为子天，膝下岂容持刃？今玄娘妒过吕雉，凶甚则天，牝鸡司晨，一鸣家索；河东狮吼，到处人惊。两口横冲，敌国起于中阃；夫头堕地，凶人出于内庭。罪莫逃乎天诛，刑宜待于司寇。如锦乃逞匹夫之微忿，蹈杀母之大愆。父仇虽不共天，报怨难加母氏。杀人固当凶忿，权有在于士师，若曰姑急孝恩，是有父天而无母地。倘云能奋义气，将伸孝子而屈，法司据律依问，凌迟减等，姑从斩决。苏公当日拟定如锦斩罪，大显叩首称谢：“妹冤得伸。”如锦悄然，不能再辩。及申详两院，皆依拟缴下秋季奏上重避。刑部主政武承文细察此卷，心中有疑，反覆展玩，忽然想到，乃翻驳案文出活如锦死罪，武主政判曰：看得夫妇大义，信等乾坤；母子天伦，实昭今古。乃继母犹母，明不及母，缘父之故，遂比于母。今玄娘虽为如锦之继母，而手刃如锦之亲父，下手之时，母恩绝矣。在律父祖被人殴而子孙助斗者无罪，纵有所伤，亦从减等。况木兰、缇萦区区女子，且赴亲难；赵氏、张仅仅孤子，能报父仇；破楚鞭尸，世羡伍奢有子；灭梁亟首，人称国昌有孙。如锦义气激昂，孝诚奋发，诛悍牝之凶死而无悔，斩恶枭之毒罪有弗知。以亲冒刑，孝子固宜如是；为父剪恶，烈士信以为然。在玄娘有可戳之辜，死胡足惜；特如锦无杀人之柄，杖之以刑。

马代巡断问一妇人死五命
