<!-- { "loadSidebar": true } -->
张思道任河南府府判，政刑清简，举措合宜。持身鲠直，立性严肃。柔亦不饵，刚亦不吐，通郡号为铁面判官。五月初四夜，梦一黄衣和尚产出十余婴儿。觉来心甚疑之。次日端阳，与府尊高凌云、同知汤铭盘、推官万邦宁等僚属出城观龙舟，偶有二斋人拾一个木偶黄衣禅师过其前，后有和尚四个随其后，皆已过步。府判倏然想起夜梦黄衣和尚与此木偶禅师无异，兼察四僧之中有二僧不类男人体态，令手下速唤转来。府判在高处，望见四僧如倒屈扳蛇，不肯转来。又差四人去：“如不肯转，即扭来见我。”众僧见势不能免，莫若转去。众人唤到，判府曰：“抬此神像若何？”四僧答曰：“抬往各处抄化。”判府曰：“汝等能诵经否？”僧曰：“此是为僧的本等之事，如何不会？”判府曰，“既会诵经，左右带入衙去。今日端午，我有旧愿，年年此日要请僧诵经。”僧曰：“诵经只有二人，容小僧下一歇店，将禅师放下，二人在店祀奉香火，二人进府诵经。”判府曰：“多多亦办，祖师皆神也，一起抬入祀之就是，何必下店。”二僧进退趑趄。判府即令左右送入衙内俟候，且私嘱左右守之，毋令走去，违者重责三十。皆领诺而去。府尹笑曰：“迂之甚矣！我你做官要出佛从儒，何故自从邪道？”判府曰：“我有心事，明日领教。”看罢龙舟，日晡回衙，问曰：“僧人何在？”众皆跪见，叩头已毕。判府曰：“尔何名也？”一曰：“清虚”，一曰：“悟虚”，一曰：“了尘”，一曰：“了俗”。判府曰：“清虚、悟虚，你在此川堂诵经；了尘、了俗，你往吾书馆诵经。”令左右取香烛与之燃起，各各诵经。判府听清虚、悟虚诵经明朗，而了尘、了俗并无经诵，只有数款神咒，终夜皆诵。现的声音全是妇人。是夜，判府又梦前梦，觉思甚奇。天明出书馆，细看禅师一遍，以手衡之，虽大甚轻。乃唤了尘、了俗问曰：“你二人出家几年？”二人曰：“出家三年。”判府曰：“既出家三年，缘何不会诵经？”唤左右各打十板，二人再三求饶乃免。判府问曰：“你二人非男子，何故为僧？莫非为拐者乎？”了尘诉日：“妾周氏系临武县，夫名岑寿。家住孤村，被四僧人来家借宿，丈夫苦辞，彼乃放下祖师，强要借住。丈夫不得已而留之，四人明灯静坐，候至三更，取出戒刀油烛，冲入房中。丈夫起看，擒而杀之；有子三岁，亦将杀之；婆婆七十六，亦作刀头之鬼。勒奸小妇，实不肯从，被数贼恃强，不由自愿，将头发剃去，勒同云游，又将家中屋宇放火焚之。小妇几欲自尽，奈彼左右不离；二则夫仇未报，今日幸观青天，乞台除害报仇，生死感激。”判府曰：“了俗，你何以从之？”了俗曰：“妾樊氏，系新化县，夫名薛荣。因远出三年无信，僻住山乡，叔薛贵旧年七月往寻兄未回，家中只叫小妇人弟樊辛在家看顾。至十一月，婶吴氏怀五月胞胎，因秃贼日间抬祖师来家抄化，婶问彼求谶，秃贼乘机探问，婶以直言。秃贼闻言，知家中无有男子，是夜黄昏，五人来家借宿。樊辛出看，被他杀死。强奸妯娌不从，皆被挟制。奸后将婶剖腹，取胎藏于祖师腹内。强剃妇头，挟同云游。几欲往诉官府，奈众跬步不移。今遇青天，幸为除凶雪怨。况此贼肆害非一家一人而已，觅得孤村有妇怀胎者，即假借宿为由，遂杀而取之，甚至有伤数命而取一胎者。”判府曰：“彼取胎何用？”了俗曰：“可治怪疾，换得金价。”判府升堂，令左右拿下二僧二斋人，又令左右取开祖师一看，但见其身乃蔑胎纸糊，中是空的，果藏十余婴儿。判府曰：“这伙秃子天理合诛！”即喝令将各打四十，又谓二斋人曰：“这厮你何故辅他为恶？亦当拟死。”其二妇送回母家另嫁。乃具招申上司曰：审得贼僧清虚、悟虚行法罔知，假抄化而云游方外；戒皈废驰，恣十恶而惨害乡村。杀其夫、戮其姑，逼周氏而披缁削发；毙其弟、剖其婶，勒樊氏而蓬梗飘零。尽入乡村，搜实寻虚如哨；夜投屋舍，取胎剖腹若倾囊。孕母何辜而至此，血胎何罪而罹斯？良善心全然牿没，慈悲念浑尔沦亡。王法峻恢，今秋典刑大辟；女清凛烈，身后砻碓刀山。斋人如觉、如真同谋济恶，辅助为非，例应减等，绞罪施行。拐妇周氏、樊氏身遭垢辱，志在伸冤，解回原藉，守嫁悉从。呈案，府尊服其明，自谓己弗及也。申闻上司，两院缴下，即以四凶的决示人，将周氏、樊氏行文起解回家。樊氏夫回，仍同偕老。周氏父领，另倚终身。其后知府推荐上司，保举张判府高迁。由是河南之民声口相传，至今犹颂其德也。

曾主事断淫僧拐妇
江西建昌府曾杰，任南京主事。之任时，正遇暑天。过池州地界，有一天福寺，其寺僧人百余，往来官员皆往游之。曾公因病而往寺暂养疾焉。和尚迎出山门，延入方丈，虔备酒肴款待，夜送东厢官房歇宿。鲁公恶近禅房诵经之声喧哗，乃令家人移过西厢，官房上是高楼。是夜月明如昼，曾公独自登楼观玩。俄见二僧抬一食箱，盛贮酒食，过楼前而入后园。曾公摄其足而察之，但见二僧入于茅室，摇动地铃，有人接入酒食。曾公恐僧复转，还避树荫。俟僧出去，越入茅室细观，内覆有板片。轻启视之，见有数美妇于内。忽手误动地铃，内有曰：“食未完，少刻来收。”曾公应而覆之，恐有僧来，连步趋出。不意其门外锁，只得潜伏树荫。少顷僧人四五启门而入，直抵茅室。曾公摄其足而出之入楼。少顷又见三僧入去，更深未出。曾公亦就寝焉。思至天明，将何策以除之。天早自写一角紧急密封公文，差一人魃往池州府投下。知府张日亨接得公文，即点起一哨人马，径往天福进发。众僧初以为南京差来迎接主事的，数僧出山门视之，见人如蝼蚁，后是池州太爷。数僧出门远接，渐渐近来，将寺团团转定。太府入见主事，礼毕将满寺僧人尽皆擒捉，中有杀开官兵而逃走者三十余人。主事指示地户取出数妇，问曰：“汝何以至此？”妇诉曰：“众僧皆善医，人家有疾往往请治，无有不验。由是往来人家；出入不避。又有灵符，一沾其身，纵是廉贞节烈之妇，终迷而溺于欲焉。故尔有私奔于此者，或有所笼络于此者，一入此地，众僧日夜轮宿，悔之不及。今日幸睹青天，皆无面目，惟死而已。”曾、张二公令众妇各发回家，有夫者回夫家，无夫者令父母领回。令兵将火焚其寺，一面差人缉捕余党，将众僧审断曰：审得天福寺淫僧圆明、圆寂等，寄迹浮屠，罔遵释教，假诬医而出入人家；游心淫欲，恣肆禅规，仗符法而诱迷妇女。夤夜拐来，深藏土穴。沉沦欲海，日夜轮流行乐境；恋迷业地，他年陆续堕酆都。本部访咨已经实，据众僧招认，该府捕逃。各妇被诱，愿领者仍归夫室，不愿者官卖示民。寺院藏奸，尽行煨烬；僧人拐妇，悉发典刑。予按：此事实曾公之善察，亦僧众之恶盈。且神明致谴，以致于斯。不然何一宿而能察出数载之隐恶，次日行文令府尹同拿，此犹见高处。倘轻视不揣自拿，必激其变，而祸患岂眇小哉！此凶一除，而民受无疆之福，自是曾公名震京师矣。

除精总类

郑知府用神除蛇精
