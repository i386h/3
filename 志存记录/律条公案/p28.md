<!-- { "loadSidebar": true } -->
江西瑞州府新昌县蒋文炳，生子国显，行年二八。忠厚诚实，励志儒业，遵父命而无所违，尊长上而无所犯，友兄弟而无所私，信明友而无挟，畴不歆羡此老生此克肖子以昌其后也！共都刘大受闻其美德，乃托冰人说合，以女配焉。文炳一意允承，并不趑趄。择日过聘，缔结朱陈之好，效尤中雀之荣。越四载，大受遣女归蒋氏之门。侍奉姑舅，孝敬不怠。夫唱妇随，且也刘氏德性温雅，举止端庄，三从秉志，四德立身。夜行以烛，无烛则止。妇道克全，诚女中之尧舜也。未几一载，其夫沾疾，百药无效，医不能痊。刘氏烹调药饵，朝夕如斯，毫无怨望。如是者一年矣，不幸天夺之深，一旦身亡。刘氏号天恸哭，不进饮食者数日，哀痛惨淡，无所不至。刘氏披麻送葬西郊，七七哀哀泣灵前，闻之者无不寒心，真若杞梁之妻善哭其夫者也。有刘氏之伯翁蒋十六者，大败人伦，不顾纲常，日逐与弟言曰：“你子今已死矣，媳妇年少，恐难守制。莫若另嫁他人，俾彼终身有倚，你意何如？”弟曰：“汝言正合我意，你弟妇亦是此言。只是媳妇服还未满。”兄曰：“无妨。”既而依兄之言，乃谕刘氏曰：“汝丈夫死矣，况汝未产有儿女，汝又青年，如何守得？日前有几起媒人探问，汝伯公已曾口许，汝心下何如？”刘氏曰：“汝儿不幸弃世，是奴命薄而遭大变，盍不观诸谚云‘鸳鸯失偶，永不重交’，抑且夫死尸骨未冷，服又未除，守制终身是奴本等。况汝二人无人奉侍，媳妇必无可去之理。”见媳守制意坚，无如之奈，于是日逐恶言骂詈，逼勒改嫁。刘氏凛然听受，不敢半句怨尤，仍然起敬起孝。伯公闻知刘氏心坚乎铁石，志励乎冰霜，复唆其弟，今弟妇重加鞭笞，责令改嫁。刘氏受刑不过，服毒身亡。文炳讣闻刘氏之父，大受即至蒋宅，抱棺痛哭一场。大受问其所以然之故，族人曰：“汝令爱乃天生贞节之妇，坚心守制，不肯他适，被姑舅伯公逼勒改嫁。姑又日逐鞭答，因而服毒身亡。”大受见说，潸然泪下，怒气胸，即具状告于周推府台下曰：告状人刘大受，告为逼死女命事。婿死半年，骨肉未冷，冤遭强梁伯公蒋十六受人财贿，教竣弟妇撤去灵位，将媳鞭笞，逼勒改嫁。媳贞守制，服毒身亡。纲常漶漫，情惨可怜，律法难容，乞天正伦殄恶。哀哀上告。周公将状详看一番，即刻拿文炳、十六一干赴台研究。文炳具状诉曰：诉状人蒋文炳，诉为吁天杜陷事。娶媳刘氏，于归二年。男病身故，媳继而亡。殊恶刘大受顿起枭心，欲取媳妇妆奁。身将十分还七，抑不甘心，耸告爷台，诬身逼勒。乞审杜陷，永感二天。上诉。周公批曰：刘氏夫死未及一期，兽心姑舅贪财，遂撤灵位，而辖刘氏之改嫁，此纲常中大蠢也。刘氏守制坚贞，可并柏舟自誓，斯亦天生之节妇也。夫何忍心逼刘氏于死地，致贞烈于冥途？是播中国之丑声，俾夷狄之人笑也。刘氏俟申院候奖，文炳、十六合拟以法，毋得他辞。按院批曰：参得节妇刘氏操履冰霜，矢心天日。烹药饵以事夫，仅逾一载；夫死坚贞而守制，未及一期。兽心姑舅，贪财逼嫁；贞孀节妇，服毒身亡。灵帏未撤，黑云夜雨时光；苦志终身，白日青天心事。德全于妇人女子为尤难，节并之义士忠臣为无歉。仰该县礼房即造新匾，题以“天与完节”四字。官给衣衾棺椁，赍至本宅殡葬。旌表其墓，建立祠字。春秋享祭，以大夫之礼祭之。以示。皇朝崇尚之意，使漓俗还醇，人知兴起非小可也。其时文炳、十六罪依的决，以风天下。

彭守道旌表黄烈女
漳州府龙溪县民黄道，娶妻陈氏，生子东升。继生一女淑贞，哺四日而陈氏卒，淑贞就乳于姑。父许淑贞事林夔，至三岁时，而父亦死焉。未葬而停柩于家之东房。日就月将，淑贞渐长。仅十五岁，其家业颓败。林夔恶其贫而别娶富氏女。士大夫家每闻淑贞贫而端美，往求婚焉。淑贞不甘他适，谢绝诸人请婚，自缢于父柩之侧，尸立不仆，容色若生。族长邻里皆往观焉，知其节烈，令人抬其尸归葬于林夔家。林夔不纳，而返枢于黄宅。但见黑雾蔽空，乌云罩日，天地因之而震动。有族长黄以德、黄顺等，邻佑张仁、里长万世豪连名具呈于县，县申于府，府申于道。时彭士进任分巡，命府县旌表烈女，惩戒林夔，批曰：节烈关系纲常，礼宜旌表；薄恶大坏风俗，法当重惩。龙溪县黄烈女许事林夔，生才四日，就乳于姑。比及三年父死家贫，林夔别娶。烈女谢诸人之请婚，缢伊父之柩侧。尸立不仆，容色若生。归殡于林，凶夔不纳。毕尸舁回、黑雾蔽空。此乾坤之正气，而天地为之震动也。已经题候，明旨旌表。至于林夔娶富嫌贪，不仁不义，宜加惩究，以励浇俗。该县即提林夔，痛责发落。仍行县造匾，一面书“烈女之门”，唤给伊兄黄东升悬挂；一面书“不义之家”，发钉林夔门首，以昭惩劝。府县接得倒文，即将林夔重责四十，拟徒五年。遵依造匾二面，差人钉讫。即将林夔解驿加徒，以示劝惩。黄女贞烈，卒获千年令誉；林夔负义，终遗万载凶名。此旌一举，将见侥习可致乎淳风，薄俗可跻乎上理，而人可不勉欤！

王县尹申请旌表孝妇
