<!-- { "loadSidebar": true } -->
　　八月五日（庚子），按察使司李永祺复来台督办粮饷，广东右翼镇兵亦至。〔七日〕（壬寅），奉廷寄，饬令进兵诸罗；升柴大纪为水师提督，授参赞。

　　十有一日（丙午），广东副都统博清额汪宁、将军永庆领兵至。

　　十有六日（辛亥），总督常青遵旨统兵进剿诸罗。

　　时霪雨连旬，水平四野，调台之兵，十病五六。郡城外又尽为贼踞。署知府杨廷理与各营将会议，若大兵一动，贼即乘虚攻郡，诸罗安而郡城危，轻重得失，不可不审；亟请于总督常。而城外之贼已侦知我兵将行，果分三路直犯大营。总督常、将军恒亲统兵民杀退之，乃不果行。

　　十有八日（癸丑），提督蓝元枚卒于鹿港军营。

　　十有九日（甲寅），贼攻大营。

　　署知府杨廷理同游击黄象新，率兵民哨茑松、三坎等处，遇贼，至草麻园，杀贼焚寮。贼绕道攻大营，击之。是日副将贵林、蔡攀龙、参将孙全谋、游击杨起麟、邱能成、都司杭富、守备马大雄，由盐水港分援诸罗，遇贼，不利，副将贵林、游击杨起麟、都司杭富、守备马大雄俱战死，其余诸将直抵诸罗。自是贼匪无日不觊觎盐水港矣。

　　二十有五日（丁巳）（？），屯兵于盐水港。

　　总督常青奏令福州将军恒瑞统满汉兵三千人由海道往援；〔二十六日〕辛酉，贼破树林头，幸大兵先至盐水港，分守新店，盐水港得稍安。〔二十八日〕癸亥，贼陷鹿仔草。总督常又遣高州镇总兵梁朝桂领兵千人，仍由海道往援。贼围盐水港甚急，将军恒自九月六日（庚午）至八日（壬申），俱得胜，贼围渐解。总兵梁亦至，合兵进剿。是时邑中斗米千七百钱，知县陈良翼祷于神，以油■〈米凡〉充饥，民赖以活。

　　九月八日（壬申），复东港。

　　凤山粤庄民出扎新园，泉庄民出札下埤头，会攻东港等处。总督常令副将丁朝雄、游击倪宾、守备林登云领兵一千人，及义民首郑其仁、投诚之庄锡舍等各率义民千人，由海道收复东港。遂令新任凤山知县张升吉安抚难民。

　　总兵普吉保领所援诸罗兵由鹿港进扎元长庄。

　　理番同知黄嘉训亦率义民三千人同进，与将军恒瑞为犄角。

　　福州城守左营都司敏禄领兵一千人抵淡水。

　　与副将徐鼎士诸将会于大甲溪，协力防御。

　　冬十月六日（庚子），进剿淡北。

　　副将徐鼎士、都司敏禄、守备潘国材等与同知徐梦麟分兵进剿，遇贼于南埔，杀之。〔十日〕甲辰，幕友寿同春亦领义民屯扎乌牛栏；抵三十张犁马蹶，死于贼。

　　十有二日（丙午），会攻大肚溪。

　　同知徐梦麟、副将徐鼎士等分率兵民，约与鹿港兵会剿大肚溪。及抵蛇仔仑，焚贼目何有志巢，贼众越山逸，而鹿港之兵不至，遂屯军牛骂头。牛骂头去大里杙十里，南北当其冲，又分扎两营以截之。复遣粤贡生张凤华及淡水役王松密结生番，赏以布疋、盐菜等物，使伏内山要隘。各社番众俱踊跃从事。

　　二十有九日（癸亥），大学士嘉勇侯福康安统兵抵鹿港。

　　先是八月中奉旨：以协办大学士陕甘总督嘉勇侯福康安、参赞超勇侯海兰察、参赞领队大臣普尔普、四川将军鄂辉统领巴图鲁侍卫一百二十余员，调湖南兵二千人、贵州兵二千人、广西兵三千人、四川屯练番兵二千人，圣上面授机宜，过台速剿。于十月〔二十八日〕（壬戌），自崇武澳齐抵鹿仔港，先驰檄招徕，并户给「盛世良民」旗号，谕令归庄者无罪。

　　十有一月四日（丁卯），败贼于八卦山。

　　超勇侯海兰察率领巴图鲁侍卫二十余人至八卦山，贼营在焉。索伦佐领阿木勒塔、侍卫哲克尧首先上山迎敌。贼中箭堕卡，擒获之。山下伏贼突出，海侯率巴图鲁侍卫枪箭齐发，立杀贼。贼众奔溃。

　　六日（己巳），大兵援诸罗。

　　〔五日〕（戊辰），嘉勇侯福令参赞舒亮统领兵民，扬言先伐大里杙，以牵掇贼势。〔六日〕（己巳），亲率大兵长驱援诸罗。〔七日〕（庚午），抵元长庄，兵分五队，令义民为两翼。〔八日〕（辛未）黎明，抵仑仔顶。贼于竹围中施放枪炮，旋出邀杀。嘉勇侯福、超勇侯海率巴图鲁侍卫冲击贼营，贼皆遁入竹围。忽又分路而来，从中横截。将军鄂辉同总兵穆克登阿率屯练番兵扼右，统领普尔普、侍卫春宁、参将吴宗茂等率兵扼左。贼复溃，仑仔尾道路始通。福侯以沿途多贼，亲率兵民攻剿。令超勇侯海率巴图鲁侍卫等长驱先进，连攻埤头庄、柴林脚、新庄仔、西势、谭庄、三块厝、旧庄、本厅庄、天锡庄、灰磘、双溪口、上仑、海丰、过沟仔等庄，皆捷。其耆老持招徕徼出迎及丁壮愿随行者，分别赏恤。随至牛稠庄，贼阻溪自固，屯扎山梁，众尚万余，四面围绕而下。海侯同侍卫官兵直跃溪河，以破贼阵。贼众逃窜，大兵顺入诸罗，城中百姓欢呼动地，俱庆再生。嘉勇侯福为宣谕圣恩，各抚慰之。而贼庄粮储，令民悉运入城，米价顿减。

　　十日（癸酉），搜剿至大仑。

　　时将军恒瑞亦领兵从半天厝来，与大兵会剿，自是鹿仔草等处贼尽散。诸罗被困五月余，嘉勇侯福仰秉睿谟，先声夺气，与超勇侯海鼓动士气，乘锐解围，势同破竹。余贼之潜匿近山者，各队官兵往来搜捕，旬日间杀贼无算。贼复集余党据守斗六门、大埔林、庵古坑等处，尽驱其妻孥戚党悉入巢穴，以胁众心。〔十五日〕戊寅，参赞舒亮自鹿港领兵往竹仔脚、中寮，由中央大肚溪等处搜捕；副将徐鼎士、游击吴琇、守备潘国材、都司敏禄、朱龙章等与同知徐梦麟亦领兵民由牛骂头分三路进攻水堀头、三块厝、马龙潭、七张犁、八张犁、新庄仔、猪高庄七处，与参赞舒于大肚溪进攻乌石庄。是时各庄民闻大兵至，俱跳跃欢喜，擒献贼匪甚众。以贼焚掠村庄，迫胁良民，南北扰害，奏请发帑，并咨调内地官员十余人来台，往各庄抚恤。

　　十有八日（辛巳），进巢斗六门。

　　甫至马稠后庄，贼据山放炮。超勇侯海、参赞恒自山梁进攻，嘉勇侯福、将军鄂直前冲击，追至大竹排。贼于溪沙下仔筑隘壅水，以阻我兵。巴图鲁侍卫首先跃溪，随决放水，而我兵已济，杀退之。先是嘉勇侯福遣统领普尔普、侍卫乌什哈达领兵千人由茅港尾进剿，以通郡城要路，并檄调知府杨廷理率领义民北来会合。

　　〔十五日〕戊寅，知府杨遂领义民一万二千人，始扎营三坎店，连日贼匪穈至，冲截乃散。〔十七日〕庚辰，统领普尔普自北路引兵到郡，与知府杨廷理遇于茑松。时赤山一路屯贼尚多，附近庄民闻大府往北，莫不夹道泣留，因分拨义民投捕余贼，沿庄安抚。有贼目陶鸟者，率其党五百余人投顺，并愿出力前驱，散其余党。知府杨为请给口粮。自是中路之贼稍解。

　　二十日（癸未），嘉勇侯福康安自诸罗发兵，遂复斗六门。

　　时贼分据大埔林、中林、大埔尾等处。嘉勇侯福遣将军恒瑞、总兵普吉保攻大埔林，将军鄂辉、总兵袁国璜攻大埔尾。超勇侯海兰察率巴图鲁侍卫专攻中林，克之，乘胜追杀。日晡，至庵古坑，贼目蔡福巢穴在焉，濠栅深固，官兵乘胜捣虚，剿戮不可胜纪。星夜疾驱，〔二十一日〕（甲申）抵斗六门，而贼已踞各隘口密掘坑阱，削竹插地，计陷马足。我兵行田中，四面攻之，斩竹围，夺贼营，大加歼戮，遂复斗六门。西螺逆民均来投顺。福侯遣同知黄嘉训率义勇往搜西螺、东螺余党。

　　二十有二日（乙酉），大兵扎水沙连。

　　分兵剿捕，虎仔溪、万丹庄、南投、北投等处贼悉平。

　　二十有四日（丁亥），进剿大里杙，灭之。

　　大兵至平台庄，庄距大里杙五里，遥望贼巢，筑土城，列巨炮，内设竹栅两层，外则溪磡重迭。我兵进逼溪边，城上已施放巨炮。嘉勇侯福驰马先渡，贼乘我兵未至，出城四击。巴图鲁等争先捕杀，贼莫敢犯。及暮，我兵分队列于田磡溪边。贼潜来攻扰，屹立不动。夜中攻扰愈力，我兵短兵相接，杀贼无算。〔二十五日〕戊子，福侯、海侯、将军恒、将军鄂、统领普率巴图鲁侍卫由西南、西北分路夹攻，直抵巢穴，射杀贼目林素、林成、林快、江近、许三江、陈杰等二百余人，擒伪彰化县刘怀清及贼目张火、蒋挺、林茂、何从龙等，讯知逆爽已挈其眷属由火焰山入内山而逸。随即率兵分路搜剿，截守要隘，铲平大里杙城堑，毁其巢，获大小炮一百六十余位、鸟枪二百三十余杆、稻谷数千石、牛八百余头，其余器械不可胜计。即将枪炮、器械运往鹿港封贮，牛、榖赏给兵民。凡难民及胁从为匪者，遵旨抚慰，无不感激再生，归庄安业。毁巢时并获北路协副将关防一、北路都司关防一、鹿仔港理番同知关防一、诸罗县印一、南投县丞关防一、猫雾拺巡检印一，均请解部另铸。社丁杜敷招贼目陈泮来归。同知徐梦麟自大甲军营来。知府杨廷理自郡领义民亦至。福侯令知府杨往平林口招抚难民，截捕逆首；令同知徐回牛骂头，协同兵民严防隘口。 

　　获洪智。

　　智署南投县丞，被掠，至是投赴军营。福侯鞫之。据供：初匿王生家，寻自尽，生救之；后被执于贼，又自尽，贼亦救之，而不能出。福侯谓偷生无耻，未便因其未经从贼，稍为宽贷，应请旨正法，以示惩戒。以军务故，至二十八日乃奏。

　　十有二月四日（丁酉），大兵自平林进发；〔五日〕（戊戌），至集集埔。

　　贼于溪磡坚筑石壁，横塞道路，山上皆贼营，列以枪炮。福侯分遣统领普尔普等绕山进剿，超勇侯海兰察等率巴图鲁侍卫涉溪夹攻，屯练兵攀援倒垒，枪箭齐发。贼众大溃，堕崖赴壑率皆淹毙。遂于科仔坑、林圯埔、藤湖日、流藤坪、归仔头、清水沟各要隘，分遣统领侍卫率兵固守。社丁杜敷缚逆爽之父林劝、母曾氏、弟林垒、妻黄氏至大营。时郡城道路复梗，麻豆、茅港尾等庄尚有余匪啸聚往来。游击黄象新杀贼目徐英、陈骋等，获首级数十。

　　十有八日（辛亥），嘉勇侯福康安分兵进剿小半天。

