<!-- { "loadSidebar": true } -->
　　不揣固陋，据事直书，为「东瀛纪事」一编。务衷乎道，不敢以私意妨公；必蕲于信，不敢以夸言乱真。后之载史笔者，或亦有取于斯编也欤！

　　乾隆五十五年孟夏，柳州杨廷理书于台湾郡署之榕堂。

　　乾隆五十有一年冬十有一月，台湾府彰化县匪民林爽文等谋作乱。

　　林爽文，漳州府平和县人，徙居大里杙。少充县捕，猾贼斗狠，纠结奸胥蠹役，志意叵测。寻去县捕，率与游手匪徒潜行劫掠，洊为民害。大里杙距彰化城五十里，逼近内山，枕溪面田，田多蓄水，惟一径可达，藏奸匿宄，吏不敢问。

　　先是，四十八年，有漳人严烟者，赴台湾传天地会。爽文与刘升、陈泮、王芬及淡水之王作、林小文、诸罗之杨光勋、黄钟、张烈、叶省、蔡福、凤山之庄大田、庄大韭等均入会。光勋为杨文麟养子；文麟幼子妈世与光勋不和，创雷公会与之敌。五十年七月，台湾道永福、知府孙景燧闻民间有结会集匪之事，密饬文武员弁严缉；石榴汛把总陈和获黄钟解县。闰七月，摄诸罗县事俸满同知董启埏获杨文麟及光勋子杨狗；狗旋释去，密与会匪约。伺陈和又获张烈；宿斗六门纵火焚劫；陈被杀。台湾道永、台澎镇总兵柴大纪率兵驰赴诸罗，擒获数十人。首犯杨光勋逸，旋为摄彰化县事俸满同知刘亨基所获，冀邀议叙，遂匿会匪事不办；以致贼党窜入大里杙，啸聚诸、彰二邑间，愈玩法不能制矣。镇、道又意存容隐，即将杨光勋及匪党何庆等十八人斩之，陈辉等二十人拟斩立决，杨妈世拟遣伊犁，财产入官，具奏。迨按察使司李永祺抵台审办，亦仅提发遣者讯问覆奏而已。遂内渡。

　　六日（丙子），总兵柴大纪巡阅北路。

　　总兵柴甫抵彰化，贼众方炽。理番同知长庚请驻镇，不许，即日旋郡；委中军游击耿世文领兵三百人赴彰化弹压。台道永亦委知府孙景燧赴彰化佐之。

　　二十有七日（丁酉）夜，贼陷大墩，游击耿世文、北路副将赫生额、新任彰化知县俞峻皆被害。

　　二十有九日（己亥）贼陷彰化，摄县事刘亨基被杀，知府孙景燧、同知长庚、都司王宗武、典史鹿港巡检冯启宗及刘亨基之女满姑均死之。

　　时游击耿与副将赫、知县俞往离城十里之大墩捕贼，贼皆遁匿，因烧其庄。贼党遂鼓煽各庄，声言「官兵若来，此间无孑遗矣」以胁众。众皆从贼，群集于茄老山谋乱，一时骚动，炽不可灭。〔二十七日〕（丁酉）夜，贼目陈泮、王芬、刘升、何有志等从爽文攻陷大墩营。林氏之族不肯令爽文主名其党，因暂推刘升为首，攻杀副将赫、游击耿、知县俞及千把总兵役等数百人。时守城兵仅八十人，知府孙与同知长纠集番众，掘壕插竹，同都司王、原任彰化知县张贞生、署典史冯启宗、丁艰典史李尔和分门严守。〔二十八日〕戊戌，大雷雨，贼抵城下，枪炮莫施。〔二十九日〕（己亥），城中有与贼通者，开门纳之。贼入城，拘知府孙，不即害也。褫摄县刘亨基衣冠，丛刃毙之。其家人悉投水中，水浅不能没，均被害。出其少女满姑于池；贼扶之，姑切齿痛骂。贼以刀划其口，喷血，大恸而绝。刘氏一门死者十三人。典史冯启宗守狱门，为监犯杨牛所害。同知长庚有膂力，与贼战，手刃二贼。贼众磔之，破其腹，沉其首于濠。都司王宗武及其子死于署前。贼拥知府孙至演武厅，劝降，孙以大义斥之，遂与县幕孙南容、范琪辉同死焉。

　　十有二月庚子朔，贼陷淡水，护淡水同知台湾知县程峻自杀，竹堑巡检张芝馨死之。

　　先是，护同知程峻、守备董得魁驰赴中港守御，贼众盘山踰岭而入；纠合月眉庄李同、猫里社黄阿宁、何添等直至新庄，所过附逆者甚众。护同知程闻彰化城陷，退回竹堑。而贼首王作、李同等分伙伏匿。程轻贼少，径渡，直攻山顶。伏贼尽起，程自杀。诸贼乘机抢掠，堑城遂陷。程长子必大怀印信，从八里坌内渡。贼众共推林爽文为盟主，伪号「顺天」，以县署为盟主府；县吏刘怀清为伪彰化知县、刘士贤为伪北路海防厅、王作为伪征北大元帅、王芬为伪平海大将军。逆爽用乌缎作笠，蟠金龙二，以黄线结蕤自顶垂背，掠取官幕袍服衣之。其众悉以乌布帕头。

　　六日（乙巳），贼陷诸罗，摄县事董启埏、原署诸罗县唐镒、典史锺燕超、南投县丞周大纶、罗汉门县丞陈圣传、署猫雾拺巡检渠永湜、左营游击李中扬均死之。

　　逆爽进攻诸罗，留守彰化之贼不过数百人，随同伪官稽查出入而已。诸罗城外无深沟，大雾弥漫，竟日不散；贼从雾中以火绳烧结竿上，间施枪炮，绕城四呼，阴使贼众伏城下掘崩之，蜂拥而入，城遂陷。杀摄县董启埏、原署县唐镒、典史锺燕超、县丞周大纶及幕友沈谦、沈七。贼争掠财货，骄满自恣，视郡城为掌中物，聚其党日夜优燕；郡城乃得戒备。时诸贼四起，斗六门、南投、猫雾拺等处皆破。署巡检渠永湜、县丞陈圣传不屈死。署县丞洪智为贼掠至大里杙，不杀。郡城先得知府孙札知大墩之变，继得摄县董札知彰化被陷，镇、道由是集议，令游击李中扬领兵三百人往援。李中扬扶病而行，及诸罗城破，死之；郡城戒严。郡城植竹为垣，重以木栅，半皆倾欹。时变起仓猝，台湾知县王露病不能视事，台防同知杨廷理兼理府事，率员弁昼夜修葺城栅，各衢巷居民每数十家添置木栅。工甫竣而诸罗城陷信至，台湾道永遣俸满教授罗前荫、海东掌教粤举人曾中文、幕友刘绳祖驰往凤山，招集粤庄义民赴郡守御。同知杨率经历罗伦、晋江监生郭友和步行入市，手执大书「招募义民」黄旗，三日中得八千人，复至海口招得水手一千人，并调熟番一千人，鸠集工匠，制账房、整枪炮、铸鉎子、造器械，分给民番以备战守。

　　十日（己酉），总兵柴大纪败贼于盐埕。

　　先是，同知杨廷理亟请总镇出兵，至是始令护安平副将林先玉率兵二百人往诸罗。至铁线桥，闻贼势盛，退回三坎店。同知杨复请总镇急出兵；〔七日〕（丙午），总兵柴始领兵出城，留演武厅。〔八日〕（丁未），至湾里溪，兵不能进，乃退守盐埕。〔十日〕（己酉）贼众数万拥至，兵民并力御之，而贼焰愈炽。营中贮大铜炮一，乃乾隆四十七年漂出海岸者；火以击之，轰然一震，杀贼无算，贼始遁去。有把总高大捷跃马入城，诳称总兵柴已被围，穿城逸去。众皆惶惑。同知杨急遣番众追至鹿耳门缚归，遂会参将宋鼎、游击郑嵩以军法斩之，民心始定。

　　时守备董得魁于中港败后，即退保艋舺，同新庄巡检王增錞、署都司易连及泉籍义勇驻守焉。会八芝兰贼吴异人等假道艋舺，被执于匠首黄士恭，斩之。

　　十有二日（辛亥），复彰化，无兵留守，贼仍据之。

　　北庄有嘉应州监生李安善者，素怀忠义。其祖先自平朱逆有功受职。及逆爽攻诸罗城，安善在彰化岸里社，首先捐赀，招募民番，纠合各路义勇，伺贼攻郡城，遂与原任彰化县张贞生、把总陈邦光克复彰化城，获伪官杨振国、高文麟、陈高、杨轩槛送内地伏诛。时各路义民中不乏不肖之徒，乘危劫掠，致胁从者无所归，其未从贼者亦不敢出，以故空城莫守，仍为贼据。安善为人公正，约束义勇亦严。而北庄在贼巢后，贼畏其逼，并力而攻。各义庄皆切自守，莫为之援。安善赴鹿港军营领铅药，回至牛骂头，被执于贼。不屈，贼支解之。闻者壮其节而伤其死。迨事平，与死事幕友寿同春、死节女刘满姑同邀褒恤焉。

　　十有三日（壬子），复淡水。

　　淡水贼王作、林小文等劫夺仓库，僭居厅事，伪号「天运」，仍留贼数千屯踞后陇。拘树林头庄把总吴洪，不屈死。又掠淡水署幕友寿同春，不杀。寿素有干材，贼重其名，请受计。佯许之，潜遣人扬言内地大兵已到，贼众疑散。复约原任竹堑巡检李生椿、书院掌教原任榆陵县孙让，纠合义民一万三千余人，收复堑城，擒贼王作、许律、陈觉、郑加等。寿乃恭设圣旨牌，磔王作、许律、陈觉于市，斩郑加首，然后上书督抚申其事。

　　南路贼首庄大田陷凤山，知县汤大奎、典史史谦死之。

　　时北路贼退聚茑松、大目降间，而南路贼庄大田攻凤山。大田亦平和县人，乾隆七年过台，家凤山。逆爽滋事，当遣人纠合大田，遂偕族弟大韭至阿里港，凌逼富户出财榖造旗帜。而贼众以北路道远，不愿往，即推大田为首，与逆爽遥相应援。知县汤大奎率义民王启郎等千余人守城。凤山参将瑚图里领兵出御。甫战，贼佯败。参将瑚追之。伏贼从龟山入城，纵火焚屋，知县汤及其子笋业、典史史谦均不屈死。参将瑚回马，见城中火起，兵民溃散，疾驰至府。兵民愈加惊愕。台湾道永遣典史易凤翊内渡请兵，同知杨遣诸生曾廷豪赴澎湖告警。

　　十有四日（癸丑），澎湖左营游击蔡攀龙领兵八百人至。

　　澎湖之兵扎营小南门外五里之桶盘栈。贼众四起，由南路来攻郡城。同知杨廷理、经历罗伦、外委王国志各率民番分路御之，贼众奔溃，凡铜炮、器械、旗帜等物夺如山积，贼势稍阻。

　　十有九日（戊午），粤举人曾中立等招粤义民于山猪毛庄御贼。

　　凤山所属山猪毛，系东港上游粤民一百余庄，分港东、港西两里。康熙间，助平朱逆之乱，号怀忠里，建忠义亭。粤举人曾中立与教授罗前荫赴庄招集义民。适贼遣其党涂达元、张载柏到庄诱众，两里之民誓不从贼，即斩二贼以徇。群集忠义亭，供奉万岁牌，挑选壮丁八千余人，分为中、左、右、前、后及前敌共六队，计亩捐饷，以曾中立总理其事，每队每庄各设总理一、副理二分领义民。先攻小笃家庄、阿里港等处，以牵掇贼势。南路贼乃退守南仔坑，北路贼仍聚大目降。

　　二十有五日（甲子），同知杨廷理、守备王天植出哨遇贼，原任千总沈瑞死之。

