<!-- { "loadSidebar": true } -->
　　诸罗为南北之中，林爽文必欲陷之。自六月中攻围，连日夕不止。大纪与兵民共守。常青先后遣总兵魏大斌、参将张万魁、游击田蓝玉、副将蔡攀龙、贵林等三度往援，皆为贼所截。张、魏、田、蔡仅得入城，损兵大半；贵林及游击杨起麟、都司杭富等皆被戕于贼。诸罗之围益密，入者不能再出。大纪告急之文用小字书寸纸，募人间道夜行，始得达府。而贼禁粒米不得入城，攻益急。诸罗士民悉力拒守，凡百余战，幸皆不大衂，然已饥疲不能支。常青催恒瑞自府城赴援。时蓝元枚已殁，则催总兵普吉保自鹿港赴援，各有兵五、六千，俱以贼势盛不得进。孤城将旦夕陷矣。上念诸罗被围久，特改名嘉义以旌士民。而先已预烛事几，虑诸将不足恃。六月中即调陕督福康安为将军及内大臣海兰察来统兵，并发明诏，声言调兵十余万来灭贼。冬十月，所调蜀番及粤西兵共五千先至。有旨，官兵不必至府城，当即往鹿港进。会飓风不得渡，守风于崇武澳。二十八日，忽得顺风，一昼夜数百艘尽抵鹿港海口，樯竿如栉，列数里。贼闻之，不测多寡，谓真有十万兵至，始惧。十一月八日，福将军等起行。贼方列拒于仑仔顶。海兰察率巴图鲁侍卫发矢殪十余贼，贼即披靡。海兰察笑曰：『此一群犬耳，何畏』！遂麾兵入。沿路复击杀贼之伺隙者。至牛稠山，再败之。即以是日抵嘉义。城中官民出迎，饥羸无人色。见将军至，无不欷歔啜泣，喜其来而悲其晚也。有山名小半天者，四面陡绝，贼遁而聚于此。十八日，百道仰攻，又克之。

　　贼自倡乱以来，狃于官兵之持重，不虞此次之难抗也，遂遁大里杙。大里杙已筑土城，颇坚整。二十四日，官兵至，贼犹数万出拒。退而复集者数次。既夕，我兵伏沟坎间，贼万炬来索战。我兵在暗中，贼不能见，而我视贼则历历可数，发枪箭无不中。贼自知失计，遽灭火，复击鼓来攻。我兵又从鼓声处击之，杀死无算。黎明，遂克其城。林爽文已携孥走，据守集集埔。其地前临大溪，溪之上就高岸垒石为陡墙，长数里，其所预营扼险处也。十二月五日，官兵腾而上，杀千余人。于是贼党皆溃。林爽文先匿其孥于番社，惟与死党数十人窜穷谷丛箐中。十三日，先获其孥。五十三年正月四日，林爽文潜出觅食，遂擒之。

　　庄大田之在南也，虽与林爽文同逆，又各自号召不相下。乘官兵未南下，益焚掠聚粮，为旅拒计。已又思出降，计未定而将军已于十六日至牛庄。大田仓猝出拒，败而走。官军连蹴之于大武垄、大目降、南潭、中洲、大小冈山、水底寮，累战皆捷。极南有地名郎峤者，负山临海，最辽阻。庄大田力不支，与其党潜匿焉。将军先遣水师由海道绕而截之于水，自以大兵环山围之。贼冲突不能出，阵杀者数千，溺海者数千，擒而戮者亦千余。庄大田亦就获。台湾平。

　　台湾之变，总督钦斋李公赴闽，道过常州，邀余偕行，佐其幕事凡一年有余。此编即幕中所记也。事皆与「方略」合，故不复删改。

　　林爽文本漳人。其将反也，当漳、泉二府人械斗之后，恐泉人不同乱，乃邀泉人刘志贤共起事，欲使为泉人倡。刘志贤自署理番同知，至鹿港收货税，有泉民林凑等起义擒之，鹿港得无恙。

　　是时贼方蜂起，漳人仗贼之势，尝凌泉人。及黄、任两提督率兵至，贼稍敛，则泉人又仗官兵之势凌漳人。迨官兵久顿不进，贼势日炽，胁各村民从之，不从者辄焚劫。于是泉人亦皆弭首附于漳矣。惟凤山县南有粤民数十村，结寨自守，贼终不敢犯。盖贼本乌合，非真有不可扑灭之势。故福将军等兵至，一鼓即败之。乃知前此诸将之过于谨慎，未免重视贼也。

　　今台湾既平，有当酌改旧制者，彰化县城宜移于鹿港，而以台湾道及副将驻之。康熙中初取台地时，仅台湾、凤山、诸罗三县地。凤在南，诸在北，台湾居其中，又有鹿耳门海口通舟楫，故就其地设府治。其后北境日扩，闽人争往耕，于是诸罗之北增彰化县，彰化之北又增北淡水同知。则府城已偏于南。且旧时海口仅一鹿耳门，由泉州之厦门往，海道八、九百里。今彰化之鹿港既通往来，其地转居南北之中，由泉州之蚶江往，海道仅四百里，风顺半日可达。此鹿港所以为台地最要门户，较鹿耳门更缓急可恃也。

　　幸林爽文等皆山贼，但知攻城，不知扼海口，故我师得扬帆至。然海舟大，不能附岸，领鹿港出小船，二十里来渡兵。倘贼稍有智计，先攻鹿港；鹿港无城可守，其势必拔；拔则据海口，禁小船，我海舟虽至，亦不得薄而登；所恃以入台者祗鹿耳一门耳。兵即由鹿耳入府城，又须自南而北，转多纡折，必不能如此次之路捷而功速也。

　　彰化城距鹿港二里，不傍山，不通水，本非设县之地。若移于鹿港，镇以文武大员，无事则指麾南北，声息皆便，有事则守海口，以通内地应援，与鹿耳门互为关键，使台地常有两路可入，则永无阻遏之患。

　　时上方有旨修筑台郡各城，余嘱李公以此奏。李公以筑城事别有司之者，遂不果。然此议终不可废，后之留意海疆者或奏而行之，实千百年长计也。

　　——录自「皇朝武功纪盛」卷四。  
　 
嘉庆东南靖海记

　　邵阳魏源（默深）撰

　　国家自康熙二十二年克台湾、平郑氏，二十四年大开海禁，闽、粤、浙、吴航天万里，鲸鲵不波。及嘉庆初年而有艇盗之扰。艇盗者，始于安南。阮光平父子窃国后，师老财匮，乃招濒海亡命，资以兵船，诱以官爵，令劫内洋商舶以济兵饷。夏至秋归，踪迹飘忽，大为患粤地。继而内地土盗凤尾帮、水澳帮亦附之，遂深入闽、浙。土盗倚夷艇为声势，而夷艇恃土盗为乡导，三省洋面各数千里，我北则彼南，我南则彼北，我当艇则土盗肆其劫，我当土盗则艇为之援。且夷艇高大多炮，即遇亦未必能胜。土盗狡，又有内应，每暂遁而旋聚。而是时川、陕教匪方炽，朝廷方注意西征，未遑远筹岛屿，以故贼氛益恶。

　　嘉庆元年，福州将军魁伦、两广总督吉庆先后奏言获乌艚船海盗陈天保等，有安南总兵及宝玉侯敕印，敕安南国王阮光缵查奏，尚谓国王不知也。四年，安南农耐旧阮王与新阮交兵，擒送海贼莫扶亲等，皆内地奸民，受安南伪封东海王及总兵。朝廷始知安南薮奸诲盗之罪。五年六月，夷艇三十余，水澳、凤尾各六、七十艘，皆萃于浙，偪台州，将登岸。巡抚阮元、提督苍保奏以定海镇总兵李长庚总统三镇水师。贼泊龙王堂松门山下，飓风雷雨大作，贼船撞破，覆溺殆尽，仅余一、二艇漂出外海。其泅岸及附败舟者，皆为水陆官兵所俘，获安南伪侯伦贵利等四总兵，磔之。以敕印掷还其国。安南乌艚船百余号，总兵十二人，分前、中、后三支，每支四总兵，伦贵利等其后支也。会安南旋为农耐王阮福映所灭，新受封，守朝廷约束，尽逐国内奸匪。由是艇贼无所巢穴。其在闽者皆为漳盗蔡牵所并。

　　牵，同安人，奸猾善捭阖，能使其众。既得夷艇、夷炮，凡水澳、凤尾余党皆附之，复大猖獗。凡商船出洋者，勒税番银四百圆，回船倍之，乃免劫。且结陆地会匪阴济船械、硝磺、米粮。而官修战舰笨窳不能放洋，转雇商船为剿捕之用。是时广东总督长麟仿商船之式，捐修米艇数十，剿贼有效，于是浙江巡抚阮元率官捐金十余万，付李长庚赴闽造大舰三十，名曰霆船，铸大炮四百余配之。广东巡抚孙玉庭亦奏言：从古但闻海防，不闻海战。粤洋三千余里，贼纵飘忽，兵分势单，终年在洋奔逐，迄无成效，不如专力防守海口，严禁岸奸，为以逸待劳之计。其官运盐船及贸易商船皆配兵船巡护，是海防亦非置舟师于不用。诏行之。是冬，擢李长庚浙江提督。时蔡牵以五十艇踞闽洋，而水澳贼首林亚孙为浙兵歼于东白。有侯齐天者，收水澳及凤尾余帮，有船十七，自为一队，为牵所诱杀。而其党张阿治复魁其众，号新兴帮，居浙洋。

　　八年正月，牵窜定海，进香普陀，适李长庚掩至，牵仅以身免。昼夜穷追至闽洋，贼粮硝尽，蓬索朽，我师又据上风，贼不能遁，乃伪乞降于闽总督玉德。玉德遣兴泉兵备道庆徕赴三沙招抚。牵又曰：果许我降，勿令浙师上风逼我。玉德遽檄浙师收港勿出，于是牵得闲缮樯械、备糗粮，扬帆去。浙兵追击于三沙，于温州，凡夺舟、沉舟、烧舟者六。贼畏霆船甚，厚赂闽商更造大于霆船之船，先后载货出洋，伪报被劫。牵连得大海舶，遂能渡横洋、渡台湾。

　　九年夏，劫台湾米数千石，分济粤盗朱濆，连■〈舟宗〉八十余猝入闽。闽师不敢击。会浙江总兵胡振声以二十四艘运造舟木于闽。闽督玉德遽檄振声击之，而闽师不援，为贼火攻所陷死。诏逮不援台之金门镇总兵吴奇贵、副将张世熊等治罪，以李长庚总统闽、浙水师，率温州、海坛二镇为左右翼，专剿蔡逆。其金门、黄岩、定海诸镇各守其地，俟总统追贼至境，出师策应。是秋八月，牵、濆共犯浙。李长庚合诸镇击贼于定海北洋。二贼结百十艘为一阵。长庚督兵冲贯其中，断贼为二，使镇兵击濆而己急击牵。逐至尽山，沉其二副船，又断其坐船篷索。会风雨骤起，贼遁去。牵责濆不用命。濆怒，遂与牵分。是冬，长庚败朱濆于甲子洋。十年夏，又击牵于青龙港。是冬，牵聚百余艘复犯台湾，沉舟鹿耳门，以塞官兵，又结土匪万余攻府城。自号镇海王。十一年二月，诏责玉德历年废弛，致贼氛日炽。且福建水陆官兵七万有余，调渡台者不过三、四千人，岂能灭此二万有余之贼？特命成都将军德楞泰佩钦差大臣关防，调四川兵三千赴剿，将军赛冲阿副之。会蔡牵为李长庚败走，乃罢德楞泰之行，惟赛冲阿赴台湾。

