<!-- { "loadSidebar": true } -->
夷氛闻记

     清 梁廷柟

    ●卷一

    英夷狡焉，思逞志于内地久矣。大西洋葡萄亚于前明乞得香山濠镜澳以居，曰澳门，易中土物归而懋迁于西海诸国，诸国皆艳羡之。国朝康熙初，因郑成功寇闽，上下及浙、粤，为沿海郡县患，于是迁民内居，筑界墙，严海禁，洋舶自此不得入，设兵树桩，置墩守界。惟澳夷地在界外，生齿已繁，不便就阡陌耕作，舍贸易又无以资其生计，乃于入香县隘道，曰横石矶，设为关闸，许买食内地米石，计口而授。月两启放，内货随之，得航出大黄、茶叶如故，转缘禁海得独专其利。时英夷已据印度之孟阿腊海岸，辟为市埠，肇设公司局，循东南洋转相贩买，自恨其市舟不能至粤，羡粤夷益甚。二十二年七月，提督施琅荡平台湾，海氛大靖。又二年，南洋开禁，置江、浙、闽、粤四海关。江之云台山，浙之宁波，闽之厦门，粤之黄埔，并为市地，各设监督，司榷政。定海时尚未立县，英船至则泊舟山。迨新城定海，监督张圣诏乃筑红毛馆城外，使居焉。其市粤，则自雍正十二年始。既乃厚集赀本为公司，称“公班衙”，掌以班酋，司贸易。粤关官商吏役，利其货殖饶裕，逐渐迭增其规费，征索视浙关独奢。巡抚杨文乾清厘以归诸官，今关册所称归公例是也。未几归公者又积成正饷，而旧私收之规费未裁。英商故狡狯，心计析及铢锱，孟阿腊土番船之假英旗报以入者，率愚赣，辄受欺于吏役，且苛。乾隆二十年，英商华苗殊知浙关费视粤减也，驶舟定海求市。当事请倍增其税。谕以夷并市宁波，日久又成一澳门，民风土俗之有关系者大，是以更定其税则，视粤稍重，俾洋商无所利而不来，意初不在增税也。二十四年，其国商洪任辉以市浙非便，此后势必就粤市，扬帆直赴天津，讦粤关陋弊。钦使讯实，监督得罪。任辉坐交结内商，囚澳门三载，始释回国。其年，英商白兰求仍通市。出洋丝斤船予以限，粤关规费复裁以归诸公。故事，诸夷来粤售货毕，即乘风去。以索逋留者，必令移居澳门，谓之住冬。澳夷初缘市利裕，习惯奢靡，楼房栉比，土木华侈。既开海禁，不获终专厥利，渐形贫弱，岁恃诸国侨寓，征租值自给。其富者出赀，就额定海艘二十有五，载货还澳，例得自与客民交易，税征买者。他夷则必令入虎门，泊黄埔。至即有丈船输钞之令。自裁改归公后，积年而私费复增。例禁在官，所以制限诸夷者，尺寸皆不容越。英夷苦之，益垂涎澳夷得安居内地，又闻俄罗斯人之得入太学而羡之。然当粤关开时，已虑俄夷来舶骤旺，妨蒙古生业，别开陆市于车臣汗部之恰克图，不令至粤矣。惟荷兰以助剿台湾，首得通市，特缘赀本未裕，来船尚少。佛兰西之来，虽远自前明，顾物产货赀并绌，其例，民不许茶食，销流内货无几。故虽与欧塞特黑、普鲁社、领墨、雪际、绥沙兰等国，皆岁以船至，而不及英商远甚。米利坚虽源源而至，而物粗船小。独英船易茶出，分售西南洋国。自以货多税重，弁冕诸夷，又方战胜佛兰西，终不得有其地，欲倚重天朝，将为诸夷雄长。每思所以得天朝心，莫输诚入贡若。恭遇纯庙八旬万寿，其王雅治遣使马戛尔尼，备方物。先使其大班牍呈总督请奏，谓贡物颇贵重，请免由粤道入都，于是贡舟迳泊天津。上嘉其向慕诚悃，宴赉回赐视他国优厚。事毕，从容出其王副表，请留一人居京师，理其贸易。使臣复诣内阁陈请，欲改由宁波、天津通市，并求给舟山小岛，与附近广东省城一小地段定居，其来商广州者，自城外下澳，及货由内河载运，求竟免税，或酌减而少之。皆非贡使所宜妄干也。纯皇帝念其化外无知，不予深究，但谕以所请均属窒碍难行而已。使臣返，复颁敕以谕其王，俾知所以不可行之故。时贡舟先开，泊定海。侍郎松筠护送，陆行至浙，代请免所市茶丝税，且许由内河达粤。恐其所求不遂，或煽诱他国，随令所过提镇陈兵接护，录敕宣示广督，俾存档交代，便他时考核。五十八年事也。六十年，复备贡物，由驻粤大班波朗呈总督代进。表文陈及助兵攻廓尔喀事。盖用兵廓夷时，大将军闻其南界忽有兵事，至是始悉其由。嘉庆十年，使臣多林文入贡。适海盗张保等猖獗，英兵船四，泊虎门，请代捕盗，故又表称有事喜欢效力语。先是七年，英兵船六，泊鸡颈洋数月，殆有窥伺澳门意，因与佛夷构兵，虑佛人至直揭其隐，为所中伤，妨市，亦表及之。十三年，兵败于越南富良江，驶三船泊十字门，登澳，踞守诸台。既又续来船八。兵目度路利越关私入公司馆，总督吴熊光知而晓之，不听，则封舱禁其买办，凡四阅月，乃颺去。二十一年，使臣罗尔灵、司当东仍由天津入贡。尚书和世泰、苏楞额如津门部署，促两使尽一昼夜驰至圆明园，衣装皆落后。睿皇帝御殿受朝，正使称病请假，副使以朝服未至不能成礼为言，世泰遂亦以病奏。上震怒，却其贡物，即日令使臣出都。英夷本意，欲借贡厚结天朝，希恩泽。迨三贡而弗获如所望，图澳复不得逞，大班喇佛旋以洋商行用骤加二十倍，诣巡抚禀讦。下司议，又寝不行。于是英商积不平，屡形桀骜。道光中，署督朱桂桢毁其夷馆前马头。遽率其来船碇泊外洋，举八事要挟，以米利坚不从而止。犹以载运鸦片为利不赀，而税羡实足资其国计，常虑市易中断，则利失无以立国，且历受中国怀柔，亦无隙可乘，无口可藉也，故隐忍久之，不敢骤发。盖西南洋五印度之南、中、西，属诸英者十三部，而孟阿腊居首，与孟买部皆鸦片所自出。乾隆初年以来，内地嗜食渐众，贩运者积岁而多，一时来至二万余箱，价值逾六千万。由南洋新埠陆续运至粤海伶仃洋船，随卖随又运至不绝，谓之趸船。全恃沿海内地游手、走私奸民。为之载棹入口，灌输内地。沿海边郡，递于天津，皆趸船之所流注。贩户先收赀会城，入夷馆，易片单出，付买者，持示趸船，则按数而给。

    道光十三年，公司以连岁失利，期已久逾，听臣民请散局而还其原赀于国。散商来舶益多，常货无以遂其垄断，故即以所分赀载运鸦片。光禄寺卿许乃济之观察东粤也，稔知非恃文告可禁，害将无所底止也，时怀隐忧而未得所以清源之法。其同年生顺德何太青，令仁和，擢丞乍浦，罢归，谊最投契，从容为言：“纹银易烟出者不可数计。必先罢例禁，听民间得自种罂粟。内产既盛，食者转利值廉，销流自广。夷至者无所得利，招亦不来，来则竟弛关禁，而厚征其税，责商必与易货，严银买罪名。不出二十年，将不禁自绝。实中国利病枢机，如无敢举以入告何。”乃济大为所动，以质教官之监课书院吴兰修者。兰修故嘉应知名士，号多闻，留心世务者也，亦是太青言。退为论曰“弭害”而畅明之。总督卢坤、巡抚祁  见而心折。兰修更约其长学海堂，同事南海熊景星、番禺仪克中，各著论以与为辅翼。坤随述“粤士私议”，附片陈焉。以例方严，仅约略其词，终不敢明请弛禁。成庙亦置之，但令沿旧禁加严而已。十五年，坤卒官。邓廷桢自皖抚擢继其节。乃济先改官都门，取兰修旧说，稍稍润饰条上，举朝无继言者。御史许球疏争以为不可。乃下粤督抚察其当否，会议未决。克中故  同乡，寄粤籍，得举，方就  记室，劝行颇力。海事会奏，总督例主稿。  亲袖克中所拟覆草诣商，廷桢留之，发掾录正，会印拜发有日矣。值廷桢生朝，嘉善陈鸿墀主讲越华，南海李可琼以都转假归，皆门下士，相将入祝，共约以弛禁不便，阻其成议。酒间果及奏覆事，可琼耄且聋矣，鳃鳃谓他日子孙恐沾染耗财为累。鸿墀大言曰：“事系天下风化，累在吾师声闻。百世后，青史特书某实首请弛禁，若之何。胡以一家之私为也。”廷桢悟，即以“禁约正严，黾勉绸缪，安知无济，请从此力持三年，如至期果不效，始计更张未晚，”具稿。  勉列奏，究非意所安也。

    十八年，鸿胪寺卿黄爵滋有“漏卮宜防请置重典”之奏。诏下其奏，欲广收众论，令内而九卿，外而将军、总督、巡抚具议，得各抒所见条对。于是有请稍加罪名者，有请铸铜为牌当银者，悉留中。独两湖总督林则徐言极剀切，谓目前因循不办，十余年后，银日消耗，兵日吸食，大为中国患。因条上分限、投首、制具、兴贩、处分诸法，为禁物永绝之券。上大为感动。召至京，面受方略，以兵部尚书佩钦差大臣关防，驰驿至，会督抚商办。

    廷议贩卖吸食皆死，著为令，予戒限年有半。粤中办理已节节从严，访缉贩户，不遗余力。货舟往天津，官为查验封舱，抵津复由官验启。沿海诸营以兵递送，驻舟师中路伶仃、东路惠潮洋面，按月轮截。民泊夷船售私者，见即捕执，格杀勿论。首令省绅设局劝缴膏土吸具。廷桢先严檄州县实力奉行，劾去其吸食者。虑属吏具文应也，由故差其材官分出而坐催之。民俗骚扰，熬验于官日以百计，瘐死者众，诬首之风四起。因有条陈仿保甲法为五家互结者，然后良民得自为联保。皆则徐未至前事也。凡大班始至，具盛服，带剑，候谒洋商，三日而后见。自夷性日骄戾，废此礼久。商之所以投夷好者，无乎不至。勾通府幕，官有举动，夷辄先知。又虑大班遇事挑斥，益低首下心，委婉而承顺之。商贤愚固不一，然利夷之利，则人有同情，夷遂得而恃之矣。公司局散费省，不复以官来。大吏恶其水梢素横，散商无所统一，谕使仍派夷官自理。逾年即以聿唠啤至。欲设审判署，辟属自助，未报，遽入，出其国文，将面投总督。商代呈不许，遣广州副将偕守诣询，亦秘不以来意告。遂禁其火食，惧而出，旋愤极而死于澳。十六年，继以义律。已惩前事，初至，极恭慎，再请而后入，居夷馆，称远职。盖英俗贵所都兰仓人，义律籍其国属的赊士小岛，于国实疏逖，利权非其所专，逊大班远甚，故自抑不敢肆如此。西夷于卦方属兑，俗重女子，从师就学，一同丈夫，嫁则跬步弗离，事必顺而听焉，土风然也。义律素敬服其妻，生一子矣。此来谓招自中国，驻粤必久，携以至。然亦但治其船梢，未尝与闻贸易。盖来者皆其民之赀货，出入盈歉皆所自主，非复向者之官六民四，属诸公司大班也。

