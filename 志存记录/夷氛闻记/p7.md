<!-- { "loadSidebar": true } -->
    其时近海绅民，有欲邀于海口，夺还所得赀。适其大船搁于浅沙，将截焚之，亦为  所闻，切谕而止。其他船在虎门外者，初四日，新安武举庾体群，夜半出火舟三队，自穿鼻湾乘潮攻而毁之。佛山义勇，亦于龟冈炮台，乘上风颺毒烟，毙夷数十，破其援舟。款夷事闻，举以切责，诸帅皆吏议。义律入内河，恒陆居，坐肩舆，遨游市上，例所不许也，百姓已见而切齿，遁后自惭无以对汉奸，乃出伪示，有“不难报复，姑示宽容”语，以掩其辱。三元里等村民，亦大张文檄，痛斥而丑诋之，戒其毋复相犯。尽出所馘级及夺获炮械，缴之官。当事优予奖励，为祠祀死事者。玉成等请自海珠至石门水陆冲隘，如仁威、沙南、荔园、泮塘、澳口，及对岸之白沙、增步，各按险要，设防置炮。河南数十村及城东燕塘，亦均起而团练。进士何有书等，接踵倡行，各就所近设为社学，辅以公所而二之。西北曰升平，东门曰东平。练勇至数万，无事相安农业，有警，农即为兵。一时声势联络，咸隶广州协副将。民与官应。  防其内扰，策之大帅，取则徐前堵塞两台口之议，稍推而远之，于东西两口，先大石，次沥，又次猎德，沿及石壁、黄埔、三山，凡夷船可以直达省河之道，度其船之广，劝绅民买石沉而狭之，浅其河底，仅留中小口，通民楫，而阻夷船之闯入者。先又于所堵四旁，密竖椿栅，复纵横曲折投石其内，虑其轮舟挟火力，或可用钩扒拔石，徒劳无济也。于是勘择要道，东路如东炮台、赤冈、二沙尾、洋桃地、姚家围，南路如大王、南石头、东朗，凤凰冈，西路如西炮台、永靖、海珠、新墩、竹排头、泥城，北路如永康、拱极、保极、耆定、红棉寺、饽饽山，或旧有炮而坏于夷，或旧未设台而新相形势补筑者，并铸安巨炮，分防丁勇。别于海口要隘设土墩三十余，防维周密，以补东南两口台所不逮。令训导黄培芳、拔贡生余廷槐，赍檄周遍村落，开陈大义、民气感动，而后檄知府杨霈、署粮道西拉本、南韶总兵马殿甲、高州总兵赵承德、督标参将曾逢年、游击李志和、赵如胜、督学正曾钊，守冉蛇洞大冈边，为南路正防，而以从九品林俊英守穗石，文生彭鹤年守坝头庙，武生范廷安守南亭，职员何大山应之。教谕陈文辉守官州，外委曾文基守官州门，为东路正防，而以从九品卫绶光守沥应之。从九品杨汝正守三山、大通河，为西南河路正防，而以副贡生高廷佐、武举关鹏飞守南头，教谕虞世珍守东朗，应之。拉本、殿甲又自守龙船墟、得胜坪及猎德诸台，举人李国贤守员村，文生叶照守下渡头，拔贡陈大勋守东炮台，文生林福祥以水勇为应。计南海、番禺团勇至三万六千名，而营兵不与焉。取滨海数县涨生田坦凡十七万余亩，收诸公，招佃纳租，曰屯田，为守台墩与捐造巡船兵食。方运石堵塞，视夷所入要津，一时并举。南湾九龙产石之山，悉在虎门外，夷船所聚，因购于内地之潭洲，络绎运载，随至随沉诸河。夷已侦知之，谓不利己出入，则驶三桅船泊横档，驰轮舟三，扑入大石、四沙、赤沥角，遇石船即焚。绅士曾钊、林福祥、周其俊，何达海，各督其勇护之，工始克竣。炮械甲杖皆日有补造。赀既厚集，凡有一材一技足资捍御可称破夷妙计者，誊揭黄榜，奉谕旨招徕之，即所条策而详为讲求，著效者优奖，与筑台制械者等。当是时，人人思奋，翘首企足，以款夷为辱，将待夷船之再入也而尽歼之。广管数县，游手之众，收勇籍者十之八。缘是内河村落盗匪亦无复窃发，盖丰其口食，时其训练，日饱食于台墩，力无所用，无不磨拳擦掌，以待一试。  以内势既定，省城根本无可摇动，而后由内及外，层次整理，以虎门诸台修复为终事，至派将弁设防守如平时而后已。

    英夷平日已畏粤民勇悍至此，知内河守备綦严，愈不敢正视粤东，越虎门一步，因变其说，谓“市久人习，不忍肆害，且存市地为他日相见计”，欺粤民之恃夷为食者。但速建香港房舍，拆虎门旧台石，悉运以出。请官为示，召商民就香港与贸易，至是请已再矣。内商以风浪险，无肯往者，夷请以尖沙嘴、九龙山二地易香港，当事以未奉谕旨却之，而反劝其入市黄埔。夷以入埔必经虎门，诸台修于彼不利，遂泊兵船阻我兴筑，盖毁石之举不尽关营建也。以是虽就款，市仍未得流通，货物仍壅滞如初。国商咸以义律卤莽就款，不以各省所索马头入议，责之。会英国王别派鼎喳为大总管，又派吧噶与思哑敕力巴敦时为副。增船，大者合前至百余，小舟数百，来粤。义律亦自以官小，为所属，宜受钤制，虑其至或生异议无以对保纯也。遂先期借带运粤所得银，扬帆返国。奕山因议款有离出省城之约，旋偕隆文退居距城数十里三水县之金山，撤湖南兵归伍，留芳驻城弹压。隆文素刚直，军事多持正论，格于势不得行其志。金山山水孤僻之地，居甫数日，心抑郁，恒咄咄自语，谓无面目对君上，叹不绝口。寺僧颇知事，故进以谐谈，欲舒其愤懑，果略一启颜。因洁卮酒奉焉，不饮，曰：“汝方外人不识予心，非相却也。予自分辜恩罪重，方愧悚无地，日在忧愤中，敢以酒自娱乎。”僧再劝，则色变曰：“若更相迫，吾立嚼吾舌矣。”竟不食死。

    仆鼎喳至粤，知义律议款止了粤事，且所得故商欠，而闽、浙、江南之市地将开，英国他日无穷利源，又恰符其借失市构兵之本意，且犯他省仍不与在粤和议背，况义律适去，粤官难以责备，设远来无奇功，是明居义律下矣。计既定，遂尝试以觇中国意。乘谕旨令酌将所调防兵裁撤，谓有机会，未宜坐失。于是舍粤洋而北，以潮州南澳为粤闽适中地，帆樯之所必由也，爰于南澳长山尾预泊数船，载马，备登陆。计船狭不便刍秣，则沿岸盖造房屋，上为层楼，澳官无止之者。土木日渐增益，驻人为两省往来航舶响应。  令海阳令倪沣谕毁之。以七月初十日，与吧噶、思亚勒力吧敦时等，驶火轮兵船数十，衔尾闯厦门，定青屿。越日，投书提督，仆自称公使，巴称水师，敦称陆路，并云提督。词极悖诞，谓不照上年天津所议事款，即应交兵，暂空厦门城邑，让其军士栖止，俟定议后缴还。提督陈化成老而能军，遇闽海游奕者辄击之，炮伤足犹鼓勇进，寻改官江南去。时总督颜伯焘先已出驻泉州，提督窦振彪适洋巡出，留兵无几，方以粤夷就款，有旨撤兵，水勇已散。伯焘率兴泉永道刘耀椿，自白头汛仓卒出迎，击以万斤巨炮。传令对岸之屿仔，中路之鼓浪屿，三面合攻，沉其大船一、兵船五，复损折其船桅。夷冒炮蜂涌而进，集七八船并攻一台，别驶三板船分路登岸，用先后夹持之法，攻一台破，复攻一台，势甚凶猛。副将凌志以下多被伤且死，兵勇血肉狼藉，犹奋前拒敌，自辰至酉，斩杀亦略相等。夷船络驿，愈至愈多，人登岸者亦愈杀愈厚。迨并力环攻大炮台，我兵遂不支矣。沉兵船五，官房铺舍悉为飞炮延烧，又转我台上巨炮内向反击，城破，据之。伯焘退保同安县城，专派同知顾教忠移驻浔尾汛，以防越厦入县咽喉，调金门镇江继芸、陆路提督普陀保分防要隘。继芸战败落水死。志负伤杀退前夷，为后队所逼，剖腹死。都司王世俊殉之。游击那舟珠、杨青江罹重伤，备弁死者数人。

    前一年，夷船初次入扰，廷桢方督师，但令耀椿固守旧炮台，兵力聚于一处，得自保。伯焘世任封圻，又籍东粤连平州，与厦门距近，地方夷情，皆所素习，深恨琦善一意主和，开门揖盗，而意见与则徐颇合。甫抵任，即追劾提督陈阶平告病规避罪，以为廷桢但知自守，势不能剿尽横逆。且谓守而不攻，则我劳而彼逸，彼省而我费，夷炮不及岸炮之大，载火小舟虽恃以焚夷，然仅可用于内港而不能挈出外洋，凿凿见诸奏牍，慨然有澄清海宇之志。请帑三百万，造战舰，买商船五十余，募伍数千为新兵，招海滨勇士八千，铸大炮千。增建口外之吾屿、青屿、大小档三炮台。守御既分，船又购自沿海邻郡，不时至。计师船需炮千，一台需一二百，急卒匠铸未成，攻守虽有人有地，而军械不备，仍复掣肘。台墙开门置炮，墙厚门深，又不能左右活转，但可直击，夷船一知避我炮路，过此即冲突无碍，往往先试以敝舟，而后衔宗排进，致有此失。既退至同安海上，先期散遣之丁壮，因厦地人皆迁徙，无所觅食，夷遂招而养之，尽为所用。厦虽为全闽门户，然实无险可据，故夷得之亦不能守，遽以二十一日驶其三十余船并挂帆而北。留定内港者仅数船，势孤，不复登岸。定鼓浪澳者濒出，犹大言今虽暂去，行当复至，至则于此盖造楼房，必俟官给银乃已。盖犹是广东故智，已为圣明所洞悉，有“可堵则堵，可剿则剿，此外更无酌量办理”之严谕也。

