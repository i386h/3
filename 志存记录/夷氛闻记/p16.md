<!-- { "loadSidebar": true } -->
    论曰：当夷事初起，民谣无端自城递传乡曲，七字为句，多离奇难解。有曰：“黄虎之年定干戈”者，其后果以壬寅就款，岂天地劫数之一定不可逃者乎。自虎门陷，夷接迹省河，所求率悖理叠出。市断，商舟皆载兵至，以日而增。甫扑厦门，知不可久，则巢浙之宁波，又以余力攻乍浦，缘是以突入长江。其势甚凶，其志甚锐。兵队皆出雇募，酬赀重而驱策严，火器又为西海数百年长技。我军之北，不尽关武备之废弛，与将帅之无谋也。林文忠理海事，首先至粤，旋秉节钺，所征者粤兵，所筹者粤饷。但一意严守口岸，使藩篱自固。临海门而激励之，众即为用。终其任，未尝有所挫失。论者遂谓文忠倘获始终其事，必能令桀骜之夷叩关悔罪，由我操纵，畏若神明。为此说者，诚有见。文忠聪达谙练，集思广益，视国如家，兵旅所过，文戒预颁，村市秋毫无扰，及遇敌临阵，又教以成法，人人争先，其忠勇之气，早有以慑服远人，推诚士卒，夫是以信于事先，万口同词耳。不知夷意主争市侔利，倾国以求尝试，先定旷日持久之谋，不得逞于粤，则肆毒于闽、浙，粤能阻其入，不能阻其出。省河内扰之日，文忠适奉如浙之命。夜送诸佛山，方且临别欷，叹洋氛不知何时可了，盖至是虽文忠亦无如何矣。然夷之伎俩，全在恫喝以取虚声。兵食资于商人，货滞则商无所出，船愈多而费愈重。汉奸虽有供火食者，究非可长恃。往往重子息，假诸澳夷，不可得，以礼拜日责捐于商，有仅应以数员者，明明势已穷蹙，久将益乏。文忠刺取其新闻纸与月报，洞悉其情，持之颇坚。既而事起波澜，犹深扼腕。果使粤中无六百万之与，帆航鳞集，售烟为食，所得几何，曷敢他出，纵至浙至江何能为。且亦断不肯以空虚难继之赀，深入南北适中进易退难之地者。郑成功之冒险一试，转瞬而舍舟逃命，彼独无所闻见乎。况粤议款时，佛山炮已铸成，所未备者船械而已。战于外海，必求巨舰，今既层阻深入，盘桓内港，东南洋商船之在省河，拖风缯居之泊陈村，一日可招者，以百十计。倘移款夷之力，以收召汉奸，严备守御，此中良有把握。即不然，以堵河设勇之数百万，与泥城编札制造之物，移诸战守，明罚厚赏，背城一战，未尝不可驱夷于海外。顾大用所在，非文忠无见及者，惜乎其去之稍速也。琦侯之款夷也，所许数与粤他日同，而前之款无他省之累，后之款开他省之端。从后日款于江者而两两较之，不得谓琦侯卤莽而许，乏先见之明。所不能解免于众口者，天津初接，无所持以折服诸夷之胆，反以粤事办理不善为言，适足长夷骄而启夷侮。迨抵粤，又取所备一切而尽裁之，事事务与相反，而卒为所挟至此。然后知夷之诡诈出意计外，自怨所请有因，而不见信于君上，不见信于粤民。至于匹马单骑赴万寿宫，怡中丞邀而返之。其志可悲，其事可谅，然而晚矣。臧孝廉之伏勇散战，施于近海水陆，是即予四省造船抽兵以尾追为牵制之策。彼用于内河，此用于外海。用于内河者，胜在一时。用于外海者，利在久远。夷所以轻我舟师之故，以市粤久，耳目所及，知师船例造限费，监修者复从而减克之，弁兵畏风浪沙礁，心胆先怯，不能驾驶如履平地，一旦使舟如马，梭织相遇，彼方借商舟为兵舶，长短异度，势必孤行，见我联宗，安得不惧而变计哉。废然而返，匪直一时之利而已。竹轩祁公调予于潮，以告养入辞。谓予静者心多妙，盍告我今兹所亟，退即以是陈，善而不用。未几庙谟果有船政之举。假使当事于奉旨饬查少卿金应麟、监生方熊飞请造之便，合四省通融制造，派令巡洋，不必购木越南，恃捐绅士，已得一劳永逸之计矣。今天下非无讲求胜夷之法也，不曰以夷攻夷，即曰师夷长技。姑无论西夷同一气类，虽日为蛮触争，而万不肯为中国用也。就令乐为我用，而一舟之费，内地可调兵数千，败必索偿，胜更求无底止，终难以善其后。天朝全盛之日，既资其力，又师其能，延其人而受其学，失体孰甚。彼之火炮，始自明初，大率因中国地雷、飞炮之旧而推广之。夹板舟，亦郑和所图而予之者。即其算学所称东来之借根法，亦得诸中国。但能实事求是，先为不可胜，夷将如我何。不然而反求胜夷之道于夷也，古今无是理也。虽然，服之而已矣，何必胜。

