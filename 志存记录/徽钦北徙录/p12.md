<!-- { "loadSidebar": true } -->
　　余亦有感而作书曰南烬纪闻，此盖二帝北徙实录；与石晋颇相类。呜呼！王淑恨家属被诛，而扬其辱，非忠也，非义也，余敢尤而效之哉？惟愿此书南播，使宋之子孙目击，动以卧薪尝胆，誓灭雠虏，雪冤涤耻，廓清中夏，俾吾父子复覩汉官。威仪不终，沦于左衽，是所孜孜而仰望者也。时□昌丁巳十一月初三日，冀之炎氏序。 

　　●一　汴京失陷 

　　靖康元年，正月初六日立春节。先是太史局造土牛，陈于迎春殿；至期，太常寺备乐，迎而鞭牛，此常仪也。是月初五日夜，守殿人闻殿中哭声甚哀，及击扑声，移更始止。洎明视之，勾芒神泪流滴沥，襟袖俱湿；牛首堕地，有刀斧痕。吏白有司，重加修补，以终其事。识者知其不祥也。 
　　初九日，边报金人留兵河朔，犹豫两持，似欲复犯京师。太上皇遂出南熏门往南京。十九日，报金兵分布河上，何灌梁师成弃城走，金人遂渡河。二十九日，兵至毛駞岗驻扎，居民奔避入京城，老幼死者，蹂躏于路。复有强壮刼掠外城，遭其屠戮二千余家。二月初二日，金人围京城，攻诸门甚急。十二日，以聂昌为都守御提举司。虏使入城请和，以黄河为界。二十一日，金兵退驻封丘县，京师解严。仍需索金银羊酒为犒，岁币比契丹增一倍。朝议皆许之。 
　　三月初二日，金兵北返怀州。其相国粘罕有文字至军前，其略曰： 
　　南宋欲出和好，许以岁币割河之请，未有定议。今大军且至河北诸郡，以俟其可否。彼若不从，则我已持其物而求其遗，此计之上也。 
　　于是金人虽佯言北渡，其实河之南北军马，未尝解也。初九日，金加粘罕征讨大元帅便宜行事，且降书曰： 
　　南伐之兵，已踰河界济洛，直扺汴邑，汤武之威，不是过也。当甘词诱和，以俘其主。比闻彼上皇南奔，可俟彼入京，并兵攻陷。俘虏以归，系颈以帛，朝于宗庙，我之愿也。昔我攻契丹，童贯持贰以俟我衅。今我得势，安可不顺天命，歼灭残宋，而兴不世之业！昔楚本小国，尚能诛灭陈蔡，今我师风行电扫，前破契丹，如摧枯拉朽，乘势不取，将贻后悔。彼上皇之南行，盖欲顿兵江淮，以图救援。俟其回京，并力困之，此万世一时也。若欲议和，以河为界，实所未当。天辅九年二月二十一日，下元帅府施行。 
　　十五日，粘罕遣人入城，上书请岁币金缯车辂卤簿仪式，又索移文河北诸郡，目下罢兵交割。二十二日，金人收河南北岸军马北去。 
　　五月，少帝上书，请上皇归京。八月，粘罕大军屯驻蓟郡，遣使至京，贺上皇还京，实窥伺也。九月十一日，粘罕又遣使入京，需索金缯求和，以缓我师。朝廷大臣，皆浅陋庸鄙，又天夺其鉴，上下苟安，不复有御边策也。 
　　十一月十七日，河北报粘罕下令南侵，已及河界。十九日，复围京师。二十五日，京城攻陷，北兵入城。二十六日，粘罕遣使谕两宫幸虏营，面议割地讲和事。十二月初五日，遣兵搬运书籍，及国子监三省六部司式官制，天下户口图籍赋役，及宗室玉牒。初九日，又运车辂卤簿，太常乐器，及钟鼓刻漏；因是朝廷仪请法物，取去无遗。 
　　十九日，京师雪深数尺，斗米三十贯，贫民冻饿，遍泣街衢，死□盈路。金人又纵兵剽掠富家。有一酋长在天津桥上驻剳，甲士百余，人民不敢过。遇有衣可遮体者，即剥而杀之；妇女美丽执之。城中士民，俱闭户不敢出入。时有柔福帝姬侍从三十余人，将欲入内，酋长叱令出轿。帝姬曰：「我公主也，天子为我兄，安得出见番将？」声甚厉，促左右速行。酋长怒，使人拽止之，又令执出，使徒行。酋见而笑曰：「美妇人也！」问：「汝有夫乎？」帝姬泣不敢对，良久曰：「今两国已和，汝安得如此无礼而辱我？」酋曰：「我兄为国大臣，富贵无比。汝能为若妻否？比南朝富贵也。」使之徒行，复顾为帝姬曰：「小臣有香缨一枚，可代兄作定物。」遂于怀中出囊以献，帝姬不肯受。酋执其手授之，乃笑而退。后皇族北去，帝姬竟为番将兄所得。盖粘罕兄弟三人：长即粘罕，为元帅；次泽利，为北部大酋长，昔灭契丹擒天祚者，即此人也；次野利，为大将，围京城先发陷阵，领兵驻天津桥是也。 
　　二十一日，金使至京，言北国主有令，于京城中选十八岁以下女子千五百人充后宫，于是二十四厢，逐坊巷搜求，驱迫出城。父母嚎呼，声震天地。其中多有被金兵淫污留匿，既不出城，亦不归家。 

　　●二　帝幸金营 

　　靖康二年正月朔日，金遣人入城朝贺，君臣不成礼。初九日，北主下令粘罕曰： 
　　比闻尔已破汴邑，所献物色，不甚为急。可速择异姓，立以为主，以慰民望。矧我素居北土，南方非我所便。南宋二主，可令来朝，事贵速行。 
　　十一日，粘罕遣人请车驾至军中议事。十三日，金军前降指挥，称北国有圣旨，先请契丹国海滨侯耶律延禧，及西夏王李智元，南宋皇帝等，并大元帅粘罕，同上大金皇帝徽号。乃令有司择日行礼，请帝于十五日到营，署名进表。十四日，再请车驾来日出幸军前进表。 
　　十五日，帝不肯出，金遣人入城，将所上尊号表，请帝署名。内云：「辅天佐运应道法古至德皇帝叔父」，其后云：「臣侄南宋皇帝某」。上观之，呜咽泣下曰：「朕上失孝道，贻忧上皇；下失仁道，祸及万民。今两国和好，苟有屈己以全仁道，朕复何辱！」金使持笔敬请皇帝书名乃去。 
　　十七日，金遣使入城，称北主有命，宣示南朝皇帝。上使至撷芳园见太上，太上令左右接书，书曰： 
　　北国皇帝付兄南朝宋皇帝。近者北辽不道，杀我无辜，朕已歼灭，以宁人民，以开皇图，统有华夏。比缘奸人童贯蔡京等，诖误两朝，以致祸乱，劳我师旅，远至汴邑。顺时吊伐，克遂和好。叔侄是法，进币是行。兄可应命，保育太和，以抚万民。以河为界，万载一决，我无伪言，兄其知之。天辅十年月日。 
　　其词草率虚伪，甘诱不实，文多不备载。其使又口传北国主云：「皇帝起居南朝皇帝，今已结为兄弟，请勿一切生疑，仍可罢兵。今将到珠袍一领，是北国皇帝朝服，今献上皇帝，请收领。」良久，又请帝进表。太上曰：「今两国通好，但可称书，不可称表。」使者怒曰：「北国皇帝本意废赵氏，立别族，如天皇故事。我元帅诸贵人极口劝谏，其事始止。陛下如不顺从，其事仍不可已也。此回大兵既至汴邑，与去年不同。幸陛下明察，不可因是而乱大计。」帝叹息不已，勉从其请。 
　　二十一日，金遣人入城，出榜市中曰： 
　　元帅奉北国皇帝圣旨，今者兵马远来，缺少犒饷。既两国通好，须给金一百二十万两，银二百五十万两。 
　　于是金人拘执开封府尹何■，分厢搜刮民户金银钗环等，星珠无遗■如有藏匿者，刑及全家，动辄杀害，民不聊生。 
　　二十三日，金遣人持北国书入城内云：「今两国讲和，所有合行事件，仰元帅府请南朝皇帝到军前面议可否，申奏前来。」二十九日，金遣使请车驾出城，并賷到北国皇帝书曰： 
　　今已破汴邑，二帝不宜复居帝位，宜于宗族中别行择立贤君为宋国主，仍去皇帝号，但称宋主。封太上为天水郡王，少主为天水郡公，于东京外筑室居止。文字到日，仰元帅请宋国主到军前公同商议申奏。 
　　使者又曰：「粘罕元帅数遣人请陛下出城议事，陛下不肯出。今发到北国皇帝手诏，陛下之意如何？」少帝曰：「有公卿在，退容商议。」使者曰：「决于公卿，恐祸在不测。况北朝皇帝宽慈正直，不比南人反复，速宜思之！」使者词色俱厉，不拜而去。 
　　二月二日，粘罕遣左军统制郎游丽将铁骑七百余人至门内，口称：「有两国利害，愿见南国主。」左右入奏，少帝登门。郎游丽厉声曰：「元帅遣我上闻国主，前日已曾遣人将到北国皇帝圣旨，所议事理如何，更无一言相报，使我元帅无可奏知北国皇帝。今特令我来问国主，其事如何？仍无定见，恐在两三日内，祸生不测矣。缘两国讲和在前，不欲仓卒。今先此上闻，伏取指挥！」少帝曰：「已择今月十一日出城，诸事候见元帅面议定夺。」使者曰：「若十一日不出城，元帅更不来求请商议也。」复白少帝曰：「我众人七百余口，欲得少犒饷，每人要金一两。」时藏库金帛并已罄尽，乃于宫中索得金环钗钿八百两与之，不谢而去。 
　　十一日，车驾出城幸虏营，百姓万余人扳辕谏曰：「陛下不可出诣军前。虏性叵测，恐事生不测。」涕泣阻扼，帝亦泣下。宋臣范琼按剑怒曰：「皇帝本为两国生灵，讲求和好。今幸虏营，旦去暮回。金若不放车驾出城，汝等亦无生理。」百姓俱怒。争投瓦砾击之。琼怒，即挥剑断数人手，遂出城。至虏营前，军吏止皇帝于小室曰：「元帅寝未起，可俟于此容报。」移时，有小黄头奴至前曰：「元帅请国主见。」帝从行至阶下，元帅降阶下执帝手曰：「远国酋长，不知中国礼仪。」乃曲躬揖之，升阶命左右坐帝于室之西隅，移时不语。左右皆持长矛大刀侍傍，少帝只仅有阉宦周可成一人而已。 
　　粘罕命左右取前日北国诏书别立贤君者示帝。帝视之，不复语。粘罕使左右白帝曰：「元帅敬问国主，其事如何？」帝曰：「苟利生灵，敢不从命！以息兵革。」粘罕复命左右白帝曰：「既如此，请国王暂归幕次，等候北国皇帝圣旨。」乃使人揖帝仍还前小室中。俄有人进饮食，少帝不复举箸。移时，帝语左右曰：「可告元帅，令我回去。所议事既从，无余事。」少刻，左右白帝曰：「元帅方进表，请国主同发，来日早行未晚。」帝默然。至日暮，左右并进乐，帝唏歔不能饮食。是夜寒甚，帏幙风急，坐不能稳，倚案凭立。左右或相劝勉，帝无语。五更，有人至帝前曰：「元帅有令，请国主到营，会同发表。」帝随行。其人引至帐下，旋次升阶上，惟一案设香烛。粘罕以表示帝，其略曰： 
　　臣侄南宋国赵某，今蒙叔父北国皇帝圣旨，令某同父退避大位，别选宗室中贤者，立以为君，敢不遵从！公同元帅申发前去。其所居止，及择别贤族，未敢专擅，先此奏闻，候允从目别奏具请。 
　　书后复如前请，命帝署名。帝从之。封缄毕，帐下驰一骑黄旗素马，賷发前去讫，方命左右设座，粘罕南向，帝东向。 
