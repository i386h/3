<!-- { "loadSidebar": true } -->
　　太上死数日后，始有金主文字到，内云：「移赵桓往源昌州安置。」帝闻之，惨恸更甚。阿计替甚喜，帝怪而问之曰：「何故？闻移徙源昌州，汝转有喜色，何也？」阿计替曰：「此地至源昌州六百里，却是往南行，去燕京少近。此乃北国皇帝知太上已死，故移你入近地，非恶意也。」 
　　次日，离筠从州，望西南而行。是时随行人死亡者多，仅存一十三人。少帝旦夕跋涉，太上亡后，举目无亲，悲泣不止，面目枯憔，衣裳破裂，乞丐不如。幸所经之地，平坦易行，非如昔日所行之崎岖险窄，沙壤瞇目耳。朝夕饮食，将众人随带之干粮充饥。又见有野草开青白色花成朵者，大如盌而娇妍，不知为何名也。 
　　或日，遇一河，不甚广阔，从下流涉水而过，从人及帝皆跣足而行。阿计替曰：「今近南稍易行，去燕京且是直路，惟官人勉之！」帝曰：「千辛万苦，父母妻孥，俱丧异土。茕茕孤苦，伶仃一身，不死何为？倘荷北国皇帝恩造，速赐诛戮，免得如此苦楚。自东京至此地间，约行五六千里，驰驱峻道，戴月披霜，又何止数次！今日之存，乃余生也。」阿计替曰：「赖是小人随行；若他人，恐官人亦不能至有今矣。」帝又曰：「所最惨最恨者，上皇死于匪地，体骨既被烧残，遗骸又抛沉坑底，人生未经之痛苦，不幸于我得之。」阿计替曰：「莫思也。路途往来者尽是胡人，恐有语言不谨，复生遣谪。上皇之丧于匪土，亦由命也，奚悲焉？」帝领首而然之。 
　　或日，登一小山坡，远见望南一带，尘埃飞起，壤土蔽天。帝见而战栗曰：「吾覩此尘埃，魂销魄丧；因昔在云州及五国城，经过三次惊惶也。」已而左右告帝曰：「是皆猎骑也。」帝始安。时近四月，天气晴和，日朗风清，野花飘香。又见狐兔奔逸，误触坡下大石而死者三四头，众人争取之。敲石取火，以野草煨而食之。 
　　又行六日，始达源昌州，城邑颇高大。主者系金太祖阿骨大之族子，名赤唱黎，引帝至官署。于庭下视赤唱黎者，衣紫袍，年三十余岁。左右侍御二十余人。主者容色姣好如美妇人，谓帝曰：「汝是南朝少帝耶？闻尔父母妻室俱亡。今北国皇帝恩慈，移你到此，无须烦恼也。」命左右赐以杯酒脔肉，又命赏随行人酒肉。食讫，赤唱黎问帝曰：「汝年几何，头发已白？」帝曰：「某年三十六岁矣。」赤唱黎曰：「我北国当初只是与契丹不睦，欲归灭其国，不敢侵入宋朝。岂意汝用奸臣，鬬喋两国，以至如此。今北国主是我孙儿，我在此有兵数千镇守此地，汝但安心无忧。」令左右引帝入一小室中，时时有酒肉馈赐，但饮食粗粝耳。阿计替曰：「赖此地主者赤唱黎见官人矜悯欢喜，甚有缘也；但恐复有移徙近南之旨耳。」后住此源昌州，便即住年余也。 

　　●一三　召赴燕京 

　　金国天眷四年，即宋绍兴七年丁巳，十月十日戊戌，金主废刘豫为大行台，传送燕京，囚于柏王寺，仍杀刘璘刘珏于相郡；召重昏侯于源昌州。西南行二十余日，方抵鹿州。自鹿州由水路乘舟而南，七八日抵寿州，又行三日至易州。所过处皆系荒榛旷野，过易州地方稍平坦。每州各有同知，如府县之状，有军民市井。至城郭中，亦有遗帝衣服及饮食。所从行之护卫一十三人，首阿计替，次莫拽麻，次随班起，次舍蔑紫，余不能详记。 
　　自十一月二十九日离源昌州就道，行五六十里，夜宿深林中。渴饮道傍水，饥飡所带干粮。是晚，有月色出于东方，虽有微光，不能远照。阿计替曰：「此月小尽，二十九日系晦日，那得有月光？」少焉，此月落，而又有一月升，始知非月似月。俄而二星相连，有红光牵引，长数十丈。阿计替曰：「此妖星也。」 
　　少顷，火光烛天，流于西北而灭，有声如雷。此系金主杀陈定二王之应谶也。 
　　十二月初行，次日遇雪，平步厚积数寸。有野鸟数百，争飞雪中，皆如雀鸽状。其地有二死狐在雪中，羣鸟争啄之。狐肉既尽，羣鸟悉化为鼠，走入雪中不复见。其变未全者，犹是鼠首鸟翼，宛转雪中。从行一人曰：「此地有是物，遇雪食死狐，皆化鼠，能穴地百丈。」 
　　或日，野碛中见数狼，于林下争食，啖一死狐。忽见天际落一大雁，虎首锯牙长爪，翅广三十尺余，尾亦如虎，两足各拏一狼，腾空而去，目若两灯炬。从行中有识者云：「此名虎鹰，非止能捕狼，牛马羊豕皆能搏击而食也。」 
　　或日行路，帝足间出血不止，疼痛难忍，不能前行。舍蔑紫以刀割去帝足烂肉少许曰：「若不去此，久必溃堕此足；盖缘常行沙碛中，有毒虫钻入肉内故也。」 
　　或日，行至鹿水，其水深而碧色，并无上下源流，云此地中涌出，亦有时而涸，乃呼舟而渡。水中生紫色螺，大如斗，土人取食之。亦有鱼紫色，二足如凫鸥，捕者以竿刺得而生陷之。岸边生草如蒲，黑色柔韧，土人以之作布，无异麻苎也。 
　　或日，至寿州，其同知自云：「本是大宋真定府人。大观时，犯法逃入契丹，破灭献财于金主，得官为寿州同知。其副乃大金人。」见帝慰劳曰：「自大观至今二十年，老矣！」阿计替与之言语甚和惬，颇得供馈酒肉。是夕宿州官正庑中。夜忽闻室中有女子讴声，听之乃东京人也，时歌词是柳耆卿小镇西。帝闻之，谓阿计替曰：「正我事也。句中有禁烟归未得，岂非先非？然此间那有人会唱此词？虽腔调未娴熟，然亦何由至此？」及晚，同知出，阿计替诘其姓名，曰：「姓斛律名旦。」并询夜间唱曲者，曰：「此金国所赐婢女，闻是东京百王宫相王之幼女，今年十七岁，甚婉丽。昨夜唱歌毕，亦谓我曰：前面住宿官人，好似我家叔叔。我语云：这便是你们南朝官家。此女闻言，怨泣至今未止。」帝闻之，亦相泪下不止。左右促行，遂去。 
　　或日，约行离寿州百余里，途间望林中有烟火及闻钟盘声，阿计替曰：「此必佛寺也。」乃趋入，见门首列二石金刚，皆拱手而立。入门，有一胡僧出迎，遂升堂。视佛像皆铁铸，无他供器，但有石盂石香炉而已。僧问：「列位何人？从何处来？」阿计替曰：「此乃南朝天子，被执于北国，今往燕京朝皇帝，在此经过，借寺歇足。」僧乃呼左右点茶一杯饮帝，并遍饮十三人。时帝不饮茶者已十一年矣，今饮一沃，即觉四肢轻快，如释重负。饮讫，僧及左右收茶具趋堂后，移时不出。阿计替与帝亦趋堂后，欲谢别，惟见寂然空室，但见左偏小室中，有石刻僧像并侍者，审视之，即适间设茶僧也。众共嗟异，皆叩头感叹而出。帝因此冀有南归之日。 
　　或日，行至一村落，居民三百余户，云系契丹天皇之王陵，故民居稠密。北望树木繁郁，荒草蔓延，有折堕烧毁颓败房屋数间，牛羊践蹈，其中冢墓圯裂残破。帝视之，因曰：「我祖陵庙，俱在北方燕京雒阳两处，未必不如此毁败。」乃泣下曰：「我父弃尸水坑，我母埋于路傍，吾妻卷以苇席，人生至此，惨亦何极！我之此身，又不知丧于何地也？」 
　　或日，行次见一坑，上有紫衣番人监督发掘，云是契丹道宗之陵。良久，出其棺，棺椁皆石制，尸首亦糜烂，只存骸骨。紫衣者命取其中金玉珠宝刀剑等诸宝物；盖奉金主命，俾发掘契丹诸陵取金玉也。帝视之，泣然泪下而言曰：「我之祖陵，谅亦如是。一人不肖，累贻先人，哀哉！」乃大恸而行。 
　　或日，行次见途间一木，高丈许，叶叶相对而生，花如盏大，黄色，其实状如木瓜而绿色，亦两两相对，触之似已成熟。随行人莫利列者取食之，一嚼齿落如屑，舌黑如漆，急吐之，痛甚，满口成疮，经月不能食。问旁近居民，云：「名绿盎，能碎犀角象牙。北方马骡生时，以此润其蹄，则能行千里。削其木刺人，利等刀剑。」 
　　或日，行至一村落，居民三五十家，云是王昭君青冢。有墓存焉，碑碣断缺，不可识辨。帝坐一树下。时溽暑蒸郁，随行人俱就阴凉歇息。忽见浓云升自东南，大雨如注，疾雷闪电。帝与众人急趋民舍避之。既而雨止，平地水深数寸。是晚不能行，宿民舍中。问：「此去燕京尚有几多路？」曰：「尚有七百余里。」 
　　或日，行达一州郡，问其民，曰：「是平州也。」入其城，甚雄壮。居民繁庶，市肆贸易如大都会。阿计替引帝入州治见同知讫，乃馆于驿舍，供具酒食。是日乃七月七日，城中妇女盛服游街市，官设酒食，令百姓游赏作乐。酒肆燕饮，亦有挟妓赴席者。审视其女，乃南朝人，见其能吹横笛，亦有丐酒肉丐钱者。时帝不得出驿舍。阿计替与同行人俱在彼就饮。前吹笛者为一老番妇，驱至席前，令吹调子。阿计替问曰：「你是何方人？」其女四顾而言曰：「我是南朝人，家居京师，非常人，乃是天子族女。我曾嫁与钦慈皇后族孙。京师破，被人掳掠，卖至此处，以吹笛乞食于酒肆间。」且泣且吹。阿计替与之钱而去，归驿馆述之于帝，帝嗟叹泣下。 
　　或日，至一处曰易州，似平州不及其盛。其同知亦呼帝至庭下，赐酒食，止宿驿馆。其中有甲士三五十人，其中贵在彼作监军。城中所用钱，半锡半铁，所食皆麦面谷栗。 
　　或日，过一古寺，见胡僧谓帝曰：「谨慎祸防，马足之下。」阿计替曰：「来日到燕京矣。」是夕，宿京城外。次日入燕京城，路人见帝，有叹息者，有泪下者。 

　　●一四　在燕迁徙 

　　天眷五年，宋绍兴八年戊午，或日，帝同契丹海滨侯耶律延禧共入一官署，相谓曰：「赵公，你从何处来？」帝曰：「自源昌州筠从州西江州五国城至此，踯躅数千里，父母妻室俱亡，苦楚备及。今日重瞻，乃余生也。」海滨侯曰：「我与你相去不远，自海耀州至此，亦约五千余里。自曩者于燕京一别，今方再会，路途辛苦，万死一生。今日北国皇帝，呼我二人来此，未知何意？」帝曰：「生不如死，听之可也。」延禧然之。坐久，内侍传金主命着耶律延禧并赵桓二人同归鸿翼府居止。是后两人只拘囚于彼，早晚饮食不缺，寝处亦有床榻。 
　　或日，延禧执帝手，附耳密语，帝拱手加额曰：「皇天皇天！」后有人告帝与海滨侯同谋叵测，遂命二人分居。帝出居赡养寺僧舍，海滨侯不知所往。帝每日与寺僧别作消遣，饮食亦寺僧供给。 
　　或日，阿计替到寺，见傍无人，乃密语帝曰：「闻南朝天子建都临安，刘豫乃金国所立，今已杀之。又闻人言：朝廷近与南朝和议，欲以黄河为界，复还南朝三京，及送官人归国，已差下伴送使人矣。」帝但拱手称死罪，余无他语。 
