<!-- { "loadSidebar": true } -->
再对，因慰：「上以越王、贵主相继出殡，圣情必是更伤悼。然陛下富于春秋，多子之庆未可量，颅自此更不寘圣念。」上云：「因此亦颇觉嗽不已。」余云：「更乞宽怀，善保圣躬。」因言：「青唐之变如此，政府不得无罪。臣素知人情事理不顺，恐必难济，累曾与章惇争论，亦曾于陛下开陈，其后瞎征、陇拶皆出降，臣无复可以启口。然臣知其不可为，而不能固执所见，随顺人言，致误国事，兼是密院职事，比之众人，臣罪为最多。」上亦欣纳。余又云：「见章惇初与张询、王瞻等阴构此事，后又与孙路交通，以此力主其议。臣以谓，青唐国人不平瞎征父子篡杀，故欲逐之，而立董毡之侄，我乃因其扰攘，遂欲夺之，于人情事理不顺，明白可知。况朝廷以四海之大，所不足者非地土，安用此荒远之地。兼青唐管下部族，有去青唐马行六十三日者，如何照管?兼生羌荒忽，语言未通，未易结纳，安能常保其人人肯一心向汉。凡此等语，皆曾于陛下前敷陈，恐久远必为患，不谓不旋踵便有此变。蔡卞素不知边事蕃情，又与惇议论多异，独于此助惇甚力，今日却无以处之。至于章惇，初勇于开拓，才闻青唐被围，便以书令胡宗回如府州折氏措置。此事不降朝旨，岂可便以告边臣?宗回有书见在。寻以进入。又才闻姚雄于邈川解围，却以书令宗回，将作过首领家族一处拘管，先执其首领，便先从婴孩以至少壮者，一一次第凌迟讫，然后斩首领。如此岂不激怒众心!」上深骇之，云：「此是何措置?」余云：「不回录到惇书，一一具在。及今日种朴战没，气已消沮，更无处置，臣遂自条今日所陈三事示之，亦莫敢以为不然。如此轻易反复，岂不上误国事?」上但再三骇其率易也。

丙子，同呈种朴赠防御使，与十资恩泽，赐钱、银、绢、布各五百，羊、酒、米、面各五十，母特封郡太君。

熙河奏陇拶已到熙州。

又差内臣犒设熙河战守汉蕃士卒，及支绸绢，庆、渭人兵未经出入，亦与特支。

再对，免李希道追纳，赐银三百两。

丁丑，胡宗回奏，令陇拶作书，遣蕃僧往招溪巴温，许以节度使，依旧管句青唐部族。又辞免宝文学士，降诏不允。

再对，以诸军排连隔下已有条格，更不进拟，便圣旨行下。又府界第四将申，将兵替回，延安府不支盘缠，牒河中无钱支，至今未给，及虞乡县给与军人口食价钱。令陕西转运司取勘奏裁。

河东乞差河北将兵，于备北州军沿边戍守。从之。

殿前司欲将河北拣到人衮同拣填班直。上不许，令管军临时斟酌拣选，不须立法，但令谕管军而已。

戊寅，旬沐。

己卯，同呈鄜延奏，西夏进誓表官称，昨一表便蒙听许，岂不依回诏指挥，兼别有谢恩表。得旨，差工部外郎韩跂押伴。

又令熙河路寻访种朴尸首，获者与银绢各一百。

又令诸路，未降誓诏以前，收接西界投来人口，候降誓诏，别听指挥。

又令熙河、秦凤，限百日，许逃亡军人首身，与依旧收管，弓箭手仍免降配。

又以许彦圭为熙河经略司句当公事。彦圭沿边事极有条理，其论营田事尤详，昨自泾原放罢，改秦州职官，以监司多被黜，遂不得改官，其人材殊不易得，故且以此处之。上云不妨。

庚辰，同呈引见瞎征等仪注。上初令于端门排仗，又令诸军自顺天门素队排立，且欲依冬至节与军班等特支。余勘会得冬至例支十七万贯，端节八万。因为上言：「侥幸之例不可多启，此止祗应一日，恐止可用端午例。端午比冬至大约多减三分之一，亦有减半者，似颇酌中。」上亦然之。

又差陈敦复以句当公事兼管句提举营田司公事。敦复以功赏当转两官，云任满止四月，欲以减一年磨勘先改官，而论竟不合。

是日，三省以体量孙杰事进呈，内有差与常安民船，及庇赃吏路班等罪，夔欲黜之，而左辖以为复吕温卿之怨，夔亦以辖为立党，面相诋讦久之。而有言杰与安民亲，而上亦嘉其能击温卿故，止罢左史为太常少卿。夔留身论之甚久。既退，余再对，上以谕余，且问：「杰之罪如何?」余云：「臣悉不知所体量事，然杰击温卿诚可激赏，若有过，以此少宽假之亦无害。」上云：「杰击温卿兄弟诚为可嘉，惇与温卿兄弟诚为党与。」余云：「此众所知。惇既有此嫌，亦不当力乞罢杰。」上云：「须要罢黜，蔡卞实不曾称荐杰。杰击温卿，张商英以书称之云『排巨奸，破大党』，巨奸、大党为谁?」余云：「大党必是惇。商英乃惇门下士，然亦每事谄奉蔡卞，祇如近命蹇序辰，词云：『尝助国是，岂以一眚，遂忘前功。』朝廷为序辰复职，本无此意，此乃谄词。」上云：「既为惇门人，又却如此，士人何可尔!章惇以谓可作翰林学士，还做得否?」余云：「若文采及人望，亦可为之，然不能自立，亦诚如圣谕。」上云：「如此人终不可在朝廷，兼不可以作藩，诰命亦不甚好。」上又云：「章惇只听贾种民言语，如何?」余云：「亦有之，然惇、卞亦各有党，惇所悦，即曾旼、周穜之类；卞所悦，即郑居中、邓洵武、叶棣之徒，亦皆不叶公议。」余又问：「杰作常少，何以处旼?」上云：「两员不妨。」又云：「旼更不可向上，学问、文词、吏能皆不易得，祇是不平稳。」余云：「陛下知人如此，天下之福，臣复何言!然左右史久阙，今又无人。」上云：「邓洵武可否?」余云：「洵武正如曾旼，文学亦不可得，但附卞太偏，以此为众所恶。」上云：「亦别无过恶。」余云：「彼方在闲地，未有所为，若处之要路，则其资性憸憸，未可量也。」余云：「从官中文采可作翰林者，却是安惇，及亡兄巩以文章名重一时，称惇文采可跂及苏轼。」上笑云：「中丞尤难得人。」既而又言：「安惇亦祇是章惇门下人，昨举商英自代，可见也。」余云：「安惇与商英俱是蜀人，安惇固未免观望，然粗识深浅，非若蹇序辰之比也。」是日，语多不能悉记。

辛巳，同呈，令熙河经略司勘会苗履、姚雄、种朴下亡失使臣、士卒人数，并其它因战鬬亡没之人，并勘会闻奏。又令李彀因便犒设将士，及密切勘会阵亡人数闻奏。以李夷行言，苗履在青唐获八九百级，亡失三千余人，及其它人士卒丧亡者甚众，而经略司不奏故也。

