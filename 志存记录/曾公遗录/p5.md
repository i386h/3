<!-- { "loadSidebar": true } -->
是日，除高熙高阳都监，上不许，云：「初入路分，当与一近下处，此人在元佑颇用事不堪。」丁未，端午节假。戊申，同呈秦凤不合句保甲防守，孙贲罚铜三十斤。鄜延奏，进筑金汤毕，赐银合、茶药。蹇序辰挝鼓进状，乞差官看详勘案。云勘官令增减款词，及抑令认奏事不实徒罪，凡所勘，皆以为不当。又言：「缴驳及诉理事，取怨非一。及先臣周辅熙宁、元丰中曾勘鞫公事，多有嫌隙。乞出自睿断，选官看详，或乞别推。」余云：「蹇周辅熙宁中曾勘臣，不知元丰中所勘者谁?」黄履云：「臣元丰中曾论周辅。」余又言：「诉理事在三省，臣所不知，然闻章惇、许将、黄履皆干涉诉理事，如此，则是宰执于序辰皆有妨嫌，须尽易见执政官，乃可断序辰事。」上云：「岂有此理。」蔡卞云：「莫祇是说制勘官。」卞又云：「臣不敢以序辰为无罪。然须令他招上书不实罪，似过当。」余云：「蔡卞不知子细。序辰供进语录，在王韶事未发前，故隐不言拜供仪式，在王韶事发后，便言曾拜。序辰云可以互见，制勘所却曾申密院，取王韶事发及序辰供仪式月日，王韶事发系二月二十六日，序辰供仪式系二十九日，以此可见前供语录不实。兼序辰两有分析，奏状至三二十纸，其间莫须有不实之语。」卞默然。夔云：「序辰既于客省茶酒，却便上殿札子乞编为例，此尤不可。」又云：「序辰在史院曾语及，臣谕之云：『但依实对答，祇是错。』然终不肯如此。」余又指受例外马事云：「序辰言，有条，辞不免听收。制勘所但云无例，令招不合收受。岂可不用条而用例?臣以谓辞不获免听收，须如黄履押宴，北人送例外物，便具札子进纳，乃是依条。」上云：「须如此乃是。」余云：「序辰得例外马，既不辞，却便与常例合得土物五十八疋一处奏请支绢，莫不可。制勘所令招不合不别具状申明，序辰又以为不当，又云拜是承例，如此则序辰一切无罪。」又云：「陛下忧勤闵雨之际，心不体国，淹延刑禁，却乞别推，岂是体国?」上云：「范镗等皆有徒罪。」余云：「镗虽有对制不实之罪，然却有奏状，云：『于奉使绝域，或不应拜而拜，有辱君命，取轻夷狄，恭俟重行窜谪。』如此似稍知体，与序辰颤赖殊不类矣。」众亦以为然。上云：「何以处之?」许将云：「候案上取旨。」众云亦当尔，遂令依此批旨。再对，余又言：「惇、卞各有所主，卞主序辰，惇主镗，此两人皆惇、卞未相失时共力荐引，今惇恶序辰，卞以镗举吕升卿自代，疑附惇而异己，遂恶之，以此议论各有所偏。不唯此两人，如周穜、吕嘉问亦皆惇、卞所主，今既相失，惇遂恶嘉问，而卞恶穜，此数人者，亦诚各有所专附。大约今日士人，皆分隶惇、卞门下，如许将、黄履，既不能有所主，亦不为人所趋，故亦无门下士。臣在西府，亦无以威福人，兼亦无所党与，故门下亦无人，平时以公论称荐，赵挺之、郭知章辈蓄缩避事，亦尝陈于陛下前，无所隐。祇如挺之昨命吕孝廉为京东转运使词，得罪士论，既自羞愧，却乞外郡，谅陛下亦不知其请郡为此。其它奔竞好进之士，不趋惇则趋卞，然惇性疏率，多为卞所窥，虽与卞相失，然极畏卞，此许将、黄履及三省人吏所共嗤笑。臣尝问惇，诸处阙官何不除人?惇云才除一人，又云是元佑党，或有何罪恶，以此不能除。得其意，盖指卞也。卞答之云：『元佑党最分明者，莫是刘昱。』以昱为惇所主，故惇默然。惇用昱诚不当，以至引蔡肇、陈师锡，皆卞所指以为元佑人，此数人者，诚不足引。赵挺之云：『蔡肇譛邹浩于苏辙，遂被逐；师锡亦是轼、辙门下儇薄多言之士。』惇尝与臣言，自来于陛下前不曾言元佑人不可用，诚如此，乃是公议。人才难得，岂有一经元佑任使之人，便不可用?然宰相当旷然以此收采人材，今乃独偏于刘昱、蔡肇辈，宜其为卞所非也。」上云：「刘昱并不曾行遣。用蔡肇殊不当，陈师锡乃先帝所黜，亦不当用。」余云：「惇如此，所以畏卞。然臣尝以为，大臣能以大公至正之道收用人材，危言正色为朝廷分别是非邪正，孰敢以为不然者!今惇、卞各有所偏，故是非无以相胜，惇初与卞同引序辰、嘉问辈，今虽悔之，何所及?如臣则不然，自初秉政，得事陛下左右，便言惇引朱服、蹇序辰为卞所误，至今五、六年，臣此论未尝变，以至与惇、卞议事，亦未尝小为之屈。臣尝语人，以谓卞虽不乐臣，然与臣共事，必不敢与臣异，盖惟理可以服人也。今惇、卞相失，而卞党最盛，故序辰、嘉问辈阴有所挟，每事无所忌惮。序辰有罪不肯伏辜，窃闻嘉问又欲理会姚麟罚铜事，诚如此，须乞再行遣。」上云：「莫不敢。」余云：「所闻如此。今日嘉问上殿，必可见虚实。」是日，又及云从事，因言非嘉问经营，何以得宫教?

己酉，同呈定州边报。

又嘉问札子深自引咎，乞加重罚，免僚吏勘罚。上云：「官员既罚铜，吏人亦与免勘，各罚铜八斤。」

是日，范镗遣人赍状于马宥，自陈飜变狱事，遂同上，上颇讶之。夔为指陈讼序辰，句人吏问镗，云不曾拜，云蹇尚书恶发等事。再对，余言：「臣昨日曾奏，惇主镗，卞主序辰，信不虚也。」是日，以数雨放朝参三日。

庚戌，同呈安惇奏制勘所罪人并供状辨状，唯蹇序辰、范镗飜变，合差官重勘。上欲差安惇，余云：「昨差周鼎时，陛下已欲差惇，惇虽曾录问，何所妨，然恐须差两人。昨章惇云，欲差一谏官，陈次升有言不可，用邹浩可否?」夔云：「浩乃嘉问所荐，恐不便。」余云：「浩或不尔。」左纲云：「赵挺之可。」上令差挺之，仍云：「挺之必不观望。」余云：「士人如稍识廉耻，何敢尔!」是日，高遵礼再任宫观满，更乞再任。上云：「宣仁亲属，可特与。」余云：「圣德如此，中外所不知。昨高遵裕年八十一，乞宫观，圣旨亦特与之。陛下圣德仁厚，于宣仁之家恩意如此，外人往往不知圣意。」退以语三省，以为可书。

初，上数对执政言：「狱官要不观望者，岂易得。」余亦尝云：「除蔡京、邓棐之类，乃序辰党与中人，不可差。其它在圣意裁择，何所不可?」又曰上，乞戒饬狱官，以惇、卞各有所主，及序辰自陈于臣等有嫌隙，令不得观望，高下其手。上云：「安惇辈必不敢如此。」余云：「虽然，得德音一警饬之尤善。」上云：「好。」

辛亥，同呈赵挺之奏，林邵是两姨妹夫，乞回避。上云：「莫不须。」余云：「林邵已伏辜。」上云：「只是勘蹇序辰、范镗，不须避。」

再对，呈周纬言河北边防事，下诸路相度。上云：「纬所言颇有条理，可令召对。」余云：「此乃京西运判周纯之弟，其人材或过于纯，召对固所宜也。」余因言：「人材难得，顾所收采未广尔。臣尝言惇所引用人多不当，如李仲，在元佑中希王岩叟风旨，便申乞废清汴，昨既罢提举官，却令开御河，遂擢提刑。御河为北京患，人人知之，今年春旱，而北京水满城郭，民居、仓库皆被害，而无敢言者。韩忠彦深以为忧，亦不敢言，蔡卞亦知之，此事恐未便。」上云：「此不难，祇遣一内侍往视之，便可见。」余云：「臣方欲开陈，乞遣一中人往视之，即可知虚实。」上云：「邹浩亦有文字，当令按视之。」

壬子，旬休。

癸丑，同呈泾原平夏城知城乔松等守城有功，迁三官，第一等两官，第二等一官，仍减二年磨勘，第三等一官，将士转资支赐有差。

吕惠卿奏：西人已谕以不敢收公牒，令归取章表，已于初三日归西界讫。

甲寅，同呈孙路奏，已进筑青南讷心寨。

安惇奏：昼一郭知章奏入国差三节人从等，并从之。上问：「知章等到北界，对答语言如何?」余云：「以臣所见，若但云不知，恐无以塞其请；若说与闻，西人已叩关请命，朝廷已许收接章表，若彼更不作过，必无更用兵讨伐之理。如此明白，足以慰安夷狄反侧之意，有何不可?」惇与将皆以为不然。余云：「韩缜、沈括奉使时，亦但云来回谢，及再三有所问，亦须答。」夔等又云：「沈括当时往商量事，与此不同。」上云：「莫须与一指挥。」余云：「知章等方欲奏请，俟见文字，草定进呈取旨，如此纷纷争论，亦无补。」再对，因言：「臣待罪西府，凡措置应接边防事，无非臣躬亲斟酌草定，三省于其间，不过移易一两句语言，其措置大概亦无以易臣所定。臣虽愚短，不敢不自竭，然亦常惧思虑有所不至，但自度亦不至大段乖谬。近日以来，闻三省益不喜，每事掎摭窥伺，无所不至。昨放罢刘何、及陕西科配衲袄降官、并置西安州，以未进筑了，不关报门下省闻，皆以为非。缘此三事，皆三省同进呈，诚令不审，非独臣罪，况别无不当者。此等事度亦不敢于陛下开陈，但倡之于下，以疑众听尔。臣不敢不一奏知者，臣不言耶，陛下无繇知尔。臣常以喋喋冒烦圣听为戒，然事不得已，须至开陈，望陛下恕臣喋喋之罪。」上云：「岂有此事，皆三省同呈，何害。」但云刘何不以他事故，与复差遣，余唯唯而已。有旨，自是日放朝参三日，以颇雨，小有泥淖故。

乙卯，同呈，诏孙路：令经营会州等处集筑，须管于八月以前了当。

再对，呈殿前司状，拣班直不限三路人，然军马格有条云：「河北拣到禁军，等样事艺虽及得班直格，止填捧日、天武。」乃是不取边人之意，但殿前司不曾奉行尔。初，上宣谕：以班直最为亲近，然却无不许拣边人之法令。契勘进呈，既取到条例，上谕以不可遽改，但呼管军密谕似此法意，令渐次厘革，恐人情不安。余云：「此令诚不可下。盖旧人中有似此等人，则必不自安，但当密谕之尔。寻召管军至密院，谕以此意，令虽人吏不可使豫闻，但有似此边人，渐渐暗斥去可也。」

