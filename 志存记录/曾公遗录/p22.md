<!-- { "loadSidebar": true } -->
庚辰，赴福宁朝临，不哭。是日，殿上垂帘，见几筵。退，遂赴文德殿，宣登极赦讫。假寝，至亭午乃饭。夔招聚厅，左辖云：「都知等来太常，计会仪范许与不许之类，先阅《会要》，见天圣、嘉佑垂帘故事，皇太后称『吾』，臣僚上表，答云：『览表具知，所请宜不许，宜许。』及五日一垂帘同听政，臣僚起居皇太后讫，移班起居皇帝，皇帝坐西，乃皇太后之上。皆天圣故事。嘉佑末，英庙请慈圣同听政，初同御五月，盖英宗方服药。内东门小殿垂帘，至七月十三日，英宗间日御前后殿，辅臣奏事退，诣内东门帘前覆奏皇太后。《会要》云：『皇太后勉徇上请同听政，而未尝御前殿，百司亦不奏事，唯中书、密院诣内东门小殿覆奏事而已。明年手书还政。』又故事，唯慈圣不立生辰节名，不遣使契丹。若天圣、元丰，则御殿垂帘，立诞节名，遣使与北虏往还，及避家讳等。」余初问同列：「今日当如何处之?」夔以下皆云：「当具此两次故事禀旨。」余独曰：「不然。此事乃吾辈所当任。若禀上旨，恐难裁减；若禀长乐，亦难可否。今上长君，岂可垂帘听政，正当从吾等请如嘉佑故事施行，乃为得礼。」众皆耸服，以为当然。左辖徐云：「卞犹疑之。天圣、元丰与今日皆遗制处分，与嘉佑末英宗请听政不同，万一为他人论议，如此奈何?」余云：「不然，今日之事虽载于遗制，实出自德音，又皆长君，正与嘉佑事相似。」众亦悦服，以为当。辖亦云：「须如此讲议，乃说到道理处。」遂同入札子，乞晚临讫奏事，退诣帘前覆奏，寻得旨依奏。此奏亦余所草定，盖札子中所乞奏事次第，已如治平故事矣。晚赴晡临，遂至东序。起居讫，升殿，上服浅黄袍红带，遂出嘉佑、治平故事天圣故事更不将上。进呈。上云：「恰一般。」余遂指五月同御小殿，盖英宗方服药，恐未尝同坐，至七月御前后殿，即是英宗已安，日御前后殿，奏事退，赴内东门覆奏。今日正当用此故事。又云：「虽遗制所载，实出自德音，正与治平事一般。」又言：「章献时仁宗方十三，宣仁时大行方十岁，陛下岂可坐帘中!」上甚悦，云：「事体虽当，然且更禀皇太后圣旨。」余云：「陛下长年，圣德谦挹，请皇太后权同听览，今故事如此，固当禀皇太后，然足以见圣意谦届，曲尽事体。」同列亦皆称赞。余又云：「大行不幸弃天下，陛下入继大统，唯于事两宫当尽礼。」上云：「固当尔。」左辖云：「天下大计已定，唯是先帝法度政事当持守。」余云：「事止有是非，若所持守于公议为是，孰敢以为不然。」遂退，降阶，皇帝亦降坐。垂帘，太后临门坐。余谓都知、御药等云：「椅子当近帘，庶便于奏事。」遂引班起居讫，却卷帘，至寝合帘前奏事，进呈嘉佑故事如前。太后云：「相公等裁定。」夔与余皆云：「须取禀圣旨。」太后又云：「莫奏取官家指挥?」余云：「适皇帝再三令禀皇太后圣旨，兼此事是皇太后身分事，皇帝实难裁处。」夔亦云：「是太后面分事。」遂答云：「皇帝长成，本不须如此，只为皇帝再三坚请，故且勉从，非久便当还政。只如慈圣故事甚好。」余等皆称赞皇太后圣德谦恭，德音如此，实近世之所罕有。余云：「既得旨不御前后殿，唯三省、密院于内东门覆奏职事，则百司皆不奏事，臣僚不上表章，生辰不建节名，不遣使契丹，皆当如慈圣故事。」余又云：「如此便批圣旨施行。」太后云：「已知。」再三谕云：「皇帝所生陈贵仪，当追赠皇太妃。」余等愕然，方觉思虑所未及，唯唯奉诏。又云：「皇帝以申王是兄，欲优加礼数。」余等皆云：「圣意如此，甚善。」又宣谕云：「皇帝欲先次优与官封。」余等皆云：「来日便进呈鏁院降制。」太后云：「好。」又奏：「大行皇帝皇后当别建宫殿名号，容别具奏禀，缘不可居坤宁。」太后亦云：「好。」自初奏事，垂帘不见，上只立于太后坐侧，及言申王事，又于椅子后附耳语太后，故又再宣谕。退出内东门，聚丞相厅，议追册太妃、封申王及增崇两宫、并处中宫事。是日，差宋用臣修奉山陵。初议欲取旨，余云：「欲得人，非用臣不可，必能省费、爱惜役兵，以用臣素善使人故也。」众皆然之，遂拟定进。是日，宰执各赐御酒四瓶、食两合，各以短表谢，中使各五千。知客司白：亲王以下皆用两表谢。余云：「不须，盖已得旨也。」是日，余又谓同列：「今日奏事次第如此，遂为定式矣。先奏皇帝，次覆奏太后，已如今日所得指挥。」众皆欣服。

辛巳，早赴临讫，退同观梓宫，皆举哭。梓宫长九尺余，高五尺余，裹明阔四尺余，皆巨材，唯底板侧贴数寸已布漆讫，但未施丹尔。梓宫中别设一板，曰「卧龙板」，亦丹漆，用锦通裹，大敛则先置神御于此板上，左右各十二环，以彩索举之，奉入梓宫。

皇太后手诏付中书省与同降御宝批同云：「皇帝践祚之初，勉从勤请，非久便当退归房闼阔，除不御前后殿已指挥外，如回避家讳之类，并勿施行。」又二府已议定赠陈太妃、申王加官进封、及元符皇后等事，遂入札子。晚临讫，乞依昨日次第奏事。仍云：「今后有合奏事，乞计会入内省取旨，依此引对。」得旨依。晡临讫，起居升殿奏事，如庚辰仪。寻进呈太后手诏，因言：「陛下谦挹，请太后同听政，而太后德音如此，实古今所未有。」上亦称叹云：「更取皇太后圣旨。」余又言：「手诏文词甚美，虽外廷词臣亦不能彷佛。」上云：「皇太后聪明，自神宗时已与闻政事。」余云：「臣等虽方得侍清光，然两日闻皇帝、皇太后德音，相与称颂不能已。」上云：「若依太后圣旨施行，当降诏。」又进呈：昨日得皇太后圣旨，贵仪陈氏追号皇太妃，仍令有司择日备礼奉册。得旨依。又进呈：皇太后合增崇礼数，令礼部太常疾速详定闻奏。又进呈：申王加太傅，进大国，赐赞拜不名，以十六日降制。又进呈：大行皇帝皇后宫殿，并以元符为名，称元符皇后。并依拟定。因言：「兴国中待孝章皇后礼数未至，当务从优厚。」上云：「太后亦知此事。」上又云：「皇太后只有宗回、宗良二弟，当优与推恩。」卞云：「与节度使。」余云：「观察使覃恩，恐只合移镇，如此是转两官兼节钺，非转官可比。然绍圣初，大行初亲政，太后、太妃家亦各转官。」上曰：「如此，更以上有何恩数?」卞云：「使相。」余云：「此尤不可轻授。」上亦默然。余又言：「朱伯材、任瑜恐亦当迁，绍圣初迁两官。」上云：「不同，且近后。」三省又言：「太后更有一二妹壻，亦合与推恩。」上云：「好。」余云：「臣有所闻，不敢不奏。太后一妹壻是李许之子，许因缘陈衍得合门使，余人不得援例，大行每切齿，屡欲削籍，竟隐忍而止。又尝谕密院云：『今任满更与一外任，勿令来。』恐陛下欲知。」夔亦云：「然。」遂退。

起居讫，帘前覆奏，首出手诏，因称颂：「圣德如此，实前代所未有。」太后云：「内臣黄臣乞改名，黄名经臣，正避向王讳也。若今天下人皆改名，乃为万世笑端。」又奏云：「皇帝今取太后圣旨。」答云：「但依此施行。」遂奏云：「适已得皇帝旨，令降诏。」又进呈陈太妃及申王文字，上旨，令十六日降太妃制，次日申王制，答云：「大好。」进呈增崇礼数。又呈元符宫殿，余云：「当以皇仪殿处之。」众皆云：「兴国中孝章故事，不可用。」太后云：「神宗尝以孝章事为未安，曾云：『若使二哥为之，谓岐王颢。便是你样子。』」言讫泣下。夔云：「神宗亦尝谓辅臣，云处之太薄。」又奏：「上旨令与宗回、宗良建节。」太后云：「不可。外人将谓才听政便以滥恩及私家，决不可！」余云：「皇帝圣旨甚坚，再三云太后亲弟唯有两人。」太后云：「是如此，然必未可。若皇帝意欲尔，亦须且缓，俟禫除后别议。」太后又云：「上聪明，萃王以下皆不及。」又云：「上性仁慈，见打人亦怕。」夔退云：「瑶华时有宫妾被拷掠者，至死于鞭捶。上闻之，至为之泣下。」余云：「大行虽不幸早弃天下，然今上嗣立，皆神宗之子，亦近世所罕有。」夔云：「神宗留意政事，更张法度，为万世之利，此福报也。」卞云：「臣等皆神宗拔擢，唯谨守神宗法度，所以报德。皇太后必尽知神宗政事本末。」夔又云：「神宗政事如此，中间遭变乱，可为切齿。」太后亦叹息。余云：「臣首被神宗识拔，于政事、法度无所不与，所擢人材，今日用之者皆是。」太后云：「相公等皆神宗旧臣，且更与辅佐官家。」余云：「臣在熙宁中，闻神宗省览文字尝至深夜，左右未尝有妇人，其厉精忧勤如此。」太后云：「官家性勤笃，必似得神宗。」余云：「此宗社天下之福。」退，遂同入札子，以太后旨未许行宗回、宗良恩命，令且缓，未审当以甚日降制。上旨：令与申王同日降制。寻得御批云：「且依例推恩，其节度使指挥未可施行。」

晚又得御批，付三省、侍从官、礼官，议兴国二年服是何服纪，令疾速指定闻奏。夔遣堂吏来白，答以批付三省，恐密院不得与，夔遂已。是日，仍奏上以两日捡寻文字皆晚，方乞对。上云：「不妨。」卞云：「恐属不恭，不敢不奏知。」

