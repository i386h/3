<!-- { "loadSidebar": true } -->
又呈孙咸宁、张若讷与依常法叙官。

再对，以张永鉴、李嗣徽句当皇城司。

颖叔退，余留身言：「累蒙宣谕，以章惇且欲隐忍至山陵后，固已具晓圣意，然思虑所及，不敢不陈。惇于定策之初，宣言不当，今从灵驾西行，往返几一月，而诸王亦皆从，及从政、熙辈又亦俱行，惇麄疏暴率，语言举措动或非理，其它虽未敢有所妄作，万一于王府有一言交通，为朝廷所知，恐不可掩覆，若稍施行，则于陛下兄弟之间，未免伤恩，此不可不虑。」上矍然云：「太后亦虑及此，近差一二承受内臣往从政处，皆亲信之人，亦欲察其所为也。」余云：「陛下尝宣谕：『陈瓘累累煎迫』，此非独瓘之言如此，盖众议皆然。瓘尝乞以亲王为山陵，亦实有秦王、雍王故事。」上云：「亦知有故事，然卫王字亦不识，却恐做不得。兄弟间事不欲尽言。蔡王尤不循理，亦颇有污秽事，太母深病之，作亲王却多在殿侍房中出入，以此亦深忧之。」余云：「惇于定策之际失言，今日陛下于蔡邸尤当留意防检。使不陷于有过之地，终始保全无他，乃为盛德之事。然则西行何可不虑。」上云：「当更遣人防察尔。」余云：「事既如此，无可奈何。恐近下内臣无补，内东门御药有可辍者，得一二人偕行甚便。」上云：「且更帘前开陈。」余又言白谔乞还辟事，余云：「以太母故，薄责可也。然施行不可过。」上然之。余又言：「此亦非独白谔之言，外议有云，陛下已生子，皇太后弄孙，无可垂帘之理。」【臣下亦颇有愧于谔。】上云：「此事本非他所欲，是自家坚请他同听政，他又已有手诏，于升祔后还政，亦止一两月事。」余云：「事理固然，手诏又已颁告天下，何可改?然事亦有可虑者，宣仁圣德方严，非贪恋政事者，然终身不能复辟，盖为左右所夺耳。今日垂帘，太后殿中近习气焰有过于陛下左右之人者，一旦还政，岂不冷落?万一此辈妄生意见，太母有一言，则陛下难处，须预防之。」上云：「此理固有之。然太母不信此辈语言，必不至此。」余云：「虽然，不可不察也。」上然之。余云：「臣更有一事，不敢不尽愚忠。升祔后既还政，则便须分画分明，若事须与闻，则恐未便，须事初便画断乃可。」上云：「既还政，自不当更与闻外事。」余云：「虽然，须事初便画定，若语及外事，则于从事之际未免掣肘，若以渐疏杀，则于恩意间不足，不若一切画断，则事定矣。」上云：「固须如此。除亲王、公主间事或有可商量，余外事岂可更白。」余云：「圣虑如此先定，甚善。然须事初便如此分明，处之乃便。」上深然之。余又言：「臣于陛下践祚之初预闻大议，在臣遭遇，可谓千载一时，臣所以区区倾吐肺肝，裨助圣虑。然臣已不为近习所悦，若此语一漏，臣无措身之地矣。」上云：「此何可漏，前日事已是如此。」【上此语余不敢再请，然察其语，乃昨命相之事也。】余云：「君不密则失臣，臣不密则失身，愿陛下更赐垂意，此语稍漏露，臣实无所措身矣。」上云：「会得，会得！此岂可漏也。」及至帘前，亦留身，具以惇及王府事开陈，太母云：「枢密思虑及此，何以处之?」余具以上前语敷陈，太母云：「内臣畏都知押班，谁敢检察他?恐不济事。若不令蔡邸从灵驾西行如何?」余云：「圣虑高明，非臣所及，如此，何善如之。然独不令蔡邸行，恐有迹，定王更年小，若两人者皆免行，则无迹矣。」太母云：「甚善。兼他两人皆未出居外第，但以此为言可也。」余称善而已。颖叔疑独留，亦略以此告之。

是日，瑶华以犊车四还禁中，至内东门，太母遣人以冠服，令易去道衣，乃入。中外闻者莫不欢呼。

丙子，旬休。是夕，鏁院降元佑制，但以中书熟状付学士院，不宣召。初议复瑶华，余首白上：「不知处之何地?」上云：「西宫可处。」余云：「如此便。【外议初云，东宫增创屋八十间，疑欲以处二宫，众以为未安。】缘既复位，则于太母有姑妇之礼，岂亦处之于外?」上亦云然。太母仍云：「须令元符先拜元佑答拜，乃顺。」又云：「将来须令元佑从灵驾，元符只令迎虞主可也。」方患无人迎虞主，今得此甚便。又谕密院云：「先帝既立元符，寻便悔，但云『不直，不直!』」又云：「郝随尝取宣仁所衣后服以被元符，先帝见之甚骇，却笑云：『不知称否?』」又云：「元佑本出士族，不同，初聘纳时，常教他妇礼，以至倒行、侧行皆亲指教，其它举措非元符比也。」又称其母亦晓事。二府皆云：「王广渊之女也，神宗尝以为参知政事。」余亦云：「当日亦不得无过也，唯太后知之。」太母云：「自家左右人做不是事，自家却不能执定得，是不为无过也。」余云：「皇太后自正位号，更不曾生子，神宗嫔御非不多，未闻有争竞之意。在尊位岂可与下争宠。」太母云：「自家那里更惹他烦恼。然是他神宗亦会做得，于夫妇间极周旋，二十年夫妇不曾面赤。」余云：「以此较之，则诚不为无过。」颖叔亦云：「忧在进贤，岂可与嫔御争宠。」太母又对二府云：「元符、元佑俱有性气，今犹恐其不相下。」余云：「皇太后当更训敕，使不至于有过，乃为尽善。皇太后在上，度亦不敢如此。」太母云：「亦深恐他更各有言语，兼下面人多，此辈尤不识好恶。」三省亦云：「若皇太后戒饬，必不敢尔。」太后又云：「他两人与今上叔嫂，亦难数相见，今后除大礼、圣节、宴会可赴，余皆不须预，他又与今皇后不同也。」二府亦皆称善。其它语多，所记止此尔。【是日，余欲留身，既谕二王不西行，遂已。】

丁丑，同呈泾原奏，王瞻以青唐府库物借将佐、士卒，得熙河牒，令收索，恐恩归瞻，怨在朝廷。奉旨：应汉、蕃士卒所借，并除放；将佐并拘收；差使以下听于请受内立分数克纳。

又令陕西、河东缴纳招纳西人空头宣札。

再对，以内侍省奏，白谔言事及诣密院陈述，乞责降远小监当，得旨依。至帘前，太母云：「本欲不施行，但上意如此，谔乃圣瑞殿中人，简王之师父也，教导简王极不近道理。」颖云：「如此，即更有情。」是日，垂拱再对，上遽顾余云：「二王更不令从灵驾西行，只卫王去，蔡王免行，圣瑞已喜，本不欲令去也。」余初欲留，以十九日帘中语奏知，既宣谕，遂已。

是日，龚夬、陈瓘上殿。先是，闻两人者击卞甚急，上旨令同对，当降文字出，既而以无例同对，遂同日请对而已。又云：二人者尝叩上云：「早何以不出?」上云：「聚而后出。」又云瓘初欲击卞，先白上云：「臣欲击卞而未敢。」问云：「何故?」瓘云：「外议皆恐卞去则京进，以是未敢发，若用京则不若存卞也。」上摇首云：「未尝有此意。」瓘云：「圣意虽尔，帘前如何?」上云：「亦一般。」瓘云：「如此，臣乃敢攻卞。」

戊寅，同呈韩资言西事宁静，言河北事皆无可施行。

再对，阎守懃乞磨勘岁月未满，以随龙故，特迁昭宣使。上云：「朕未生，懃已在太后合，又产合中祗应，诚有劳旧也。」

王瞻不申发谢表，特罚铜三十斤。

余因言白谔与远小监当，极难得阙，须添差乃可。上云：「更须尔。只与降一官勒停。」余云：「甚善。一期自当叙，且免远行。」上首肯。

是日，上谕：「台谏攻卞已十余章，如何得他知，令自图去就甚好?」余与颖叔皆莫敢承，上云：「只说与章惇，则卞自知矣。」退以白惇，惇亦不敢，朴欲召鳌谕旨，众以为不可，惇欲召吴伯举往谕之，遂约翊日禀旨乃召。

己卯，同呈章楶乞不候祔庙替罢，且荐王恩为代。众皆以不可为，然已有前降指挥，诏令札与楶知。

又以陈敦复提举河东营田兼弓箭手。

遂共白遣吴伯举，上旨，令同至都堂，召伯举，令诣卞谕旨。伯举唯唯承答不辞，然出省乃往。

是日晚，卞遂草表乞宫观，翊日凌晨上之，降付三省，三省乞付学士院，降诏不允，遂令降批答。上又谕两府云：「本不欲于祔庙前退黜大臣，但以言者不已，故须如此。」余亦以此语白惇。是日晚，卞章未上，已降夬两章、瓘一章付三省。夬云：「卞依附权臣，致位政府，渐肆威福，中分国柄，不附己者，斥逐无余。」瓘云：「卞迷国不道，神宗在位十九年，惠及天下，卞皆掠为安石之美。然惇迹易明，卞心难见，《春秋》之义，当首诛造意之人。」惇同进呈，殊无怍色。

庚辰，同呈北虏祭吊使并以六月一日见于皇仪，百官更不赴福宁奠临，俟虏使奠慰讫，于皇仪门外进名奉慰。

再对，河西房人吏以边事了等推恩。曹诱乞罢权副都承旨，诏与落权字。诱之请，恐同列中有夺席者尔。

又以杨应询知顺安军。因言应询乃王嵓叟所引，然实晓事，不可以亲党废，上及帘中皆然之。

辛巳，忌。

是日，卞章付禁林，鳌遂作批答不辞。

壬午，同呈，依熙河奏，结咓龊二子并与殿直，边厮波结之弟也，诸子中唯此二子未有官，故命之。

是日，惇私忌不入，本欲以是夕祈雨，十五夜雨，但遂以择日谢。再对，上谕卞已降批答。卞遂入第二章，上欲更宣押卞一次，迟三五日不妨，既有台谏章在三省，彼何敢安位?如此，庶几全礼数尔。余云：「陛下礼貌大臣，进退以礼，如此甚善，岂止三五日，便迟旬日，何所不可。」退以语三省，皆以为忧，恐其遂就职不去。余以语范纯礼，纯礼云：「公所论甚善。」盖余云上意近厚，不可不将顺。纯礼云：「上以礼遇大臣，若彼不去，则在下之人自有议论，如此则上下各尽义理，有何不可?」既而竟不宣押，必有密旨。是日，余又言：「卞之去固已定，然外议皆以京进为忧。」上默然。余又云：「此事须圣意先定，若京进，则言者必决去就，此时却恐难处。」颖亦云：「曾布所陈，无非正论。」上亦皆不答，色若有所难言者。余遂退以白邦、朴，邦、朴皆深忧之。余责朴云：「此责不在他人，在朴而已。」仍朴来日便当留身论之，此不可缓，朴然之。

癸末，同呈回牒北虏，以耶律应不重行立班，显是违越生事，本朝所遣使在此，未尝似此不依礼例事。以其来文如此，故答之也。

