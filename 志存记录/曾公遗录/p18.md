<!-- { "loadSidebar": true } -->
是日，左辖亦留身甚久。余再对，上谕以：「卞云不可与惇共处，待过兴龙节求去。」余云：「臣昨日蒙圣谕，既退，亦闻惇、卞面相毁訾甚峻，大臣不当如此。」上云：「失体。章惇多以语言伤人。」余云：「惇性暴，率多轻发；卞则阴巧，能窥伺其所短；故卞多胜，惇多屈，必无以逃圣鉴。如孙杰事，既有温卿之嫌，自不当力争，亦无可胜之理，惇不识便宜多此类也。」上云：「惇却言：祇是说孙杰立党，不是说卞。」余云：「此乃惇畏卞之词。卞与惇皆有党，而卞之党为多，既已言之，何必更解?」上亦哂之。余云：「惇之党衰，卞之党盛，故众皆畏之。谓卞为不立党，尤不可也。惇、卞纷纷，固未足道，然三省、密院阙人，陛下不可不留意。宗庙、社稷大计，天下安危，士民休戚，祇系此三人者。惇、卞既暌，许将凛凛畏此两人，不敢启口，每有一事，惇以为可，而卞未答，卞以为可，而惇未然，则将莫敢对，直俟两人者稍同，将乃敢应答。今两人者又交恶，自此政事愈乖谬矣。故上下内外阙官，鲜有差除，纵有差除，人必以为不当。盖两人者，好恶各有所偏，各有党类，若有一人能执义理、持公论以自处，无不可胜人之理。古人云『正己而物正』，未有枉己而能直人者也。密院独负，臣来日赴景灵行事，遂废本院职事两日，虽密院边防事机动系安危，然事稍大者，必与三省同议，尚未足忧。三省政事所在，一日万机，陛下付之此三二人，恐误国事。臣每不欲喋喋，然致身朝廷，于国事不敢不倾尽补圣听。」上云：「深欲补人，卿视在朝谁为可进者?若补得两人，方不阙事。蒋之奇亦不可得，又适有此事。」余云：「蒋之奇官是太中大夫，数月间未可进职，且移一藩亦可。」上云：「亦无事，复职亦不妨。」又云：「年岁间莫却可用。」余云：「之奇比在朝廷，却颇平稳自守，亦老成故尔。」上又云：「韩忠彦可用否?」余云：「方三省需人，如忠彦辈，但恐不济事，须是奈何得此两人，乃有补。许将固恐惧，以元佑中为执政，常恐为惇、卞所倾。黄履虽或敢启口，又不晓事，亦不为两人所畏。」上云：「履不晓事，不足道。」余云：「人君所以垂衣拱手，无为而天下治者，以得人也。若庙堂得人，则亦不至每事烦圣听，且如平日所进呈事，或论议未合，自不可将上，岂至于陛下前纷纷争口舌也；有骨鲠之人在位，则庙堂不正之论已消之于下矣；以至内外上下阙人，若以公议差除，岂有不可之理。但在上者得人，则事无大小，无不修举，何至于劳圣虑也!」上深嘉纳。又论其下人材：「如吴伯举如何?」余云：「亦如曾旼、邓洵武之徒。陛下论曾旼曲尽之矣，此三人者，乃一体之士也。陛下必欲用洵武之徒亦不妨，然须以一正直不附丽人者兼进之，则人情亦必悦服，独用洵武辈则不可也。洵武、刘拯辈皆在要路，则卞党益盛，自章惇而下皆畏之，谁复敢言其短?如此不惟于士类不便，陛下聪明亦从而壅塞，每事愈费力尔。若谓卞无党，则郑居中乃王珪壻，何缘得进?刘挚、吕大防壻，有敢引之者否?缘居中故，闾丘吁亦得差遣，初改官不作县，自宫教除通判，皆众人所不可得也。」上又曰：「蔡京亦不平稳。」余云：「陛下论人材性行，皆曲尽之矣。」余又言：「章惇多轻信，初力引序辰、嘉问，既而反为仇怨。嘉问何足引，王安石力欲以为待制，而先帝终不与，后处之以光卿而已。」上云：「安石称道嘉问过当。」余云：「诚如圣谕。安石平生交游多暌乖，独与嘉问始终，故称之太过，作嘉问母祭文：『是生贤子，经德秉哲。』此乃商周先王之德，嘉问何以当之?」上笑云：「安石性强。」余云：「安石以义理、名节、忠信自任，不肯为非，至于性强，自是以此骄人，故时有过举，岂他人可比。」上云：「安石诚近世之所未有。」余云：「此非可与章惇、蔡卞同日而语，其孳孳于国事，寝食不忘，士人有一善可称，不问疏远、识与不识，即日召用。诚近世所无也。」上又问：「惇门下有陈彦恭者何人?」余云：「此鼠辈小人，不足道。然惇多轻听，如彦恭者，构造是非，谈人短长，惇听之，诚可笑也。以此内外官吏陈请利害，但己所喜者必行，其所不喜者，言虽有理，多斥而不取。」上笑曰：「如温卿所陈请，不问是非，无不从者。」是日语尤多，不可悉记。

壬午，赴景灵，告迁太宗神御于迎厘殿，以修大定故。癸卯质明，行事，巳时，奉迁，申时一刻，奉安讫，退。

甲申，同呈十四日已作圣旨，令胡宗回休息将士，俟事力完壮、决可取胜，方得前去讨击河南等处作过蕃贼。又立赏构捕郎阿章。秦凤奏：一公城使臣兵马已弃城归错凿。令胡宗回具析不奏因依。又令李彀体量青唐、邈川河南事宜以来，前后覆没兵将闻奏。

乙西，同呈雄州奏北界牒，郭知章不肯嗟程插宴。令知章候到雄州，先次具析闻奏，以俟章报仍回牒也。

熙河奏：一公城人马已赴错凿城。

再对，呈康渭札子，言湟、鄯州害，大概以兵马疲敝、粮道不通，恐不可固守，兼熙河一路空虚，多可忧者。上亦以其言为是。

又许几乞定待遇西人礼数，及应答语言繁简，西驿以谓无可施行。上深然之。因谕云：「都贶人才不可得。」余云：「许几所不及。」上云：「远过之。」

是日，上又谕：「高遵惠，再检见元佑中有章疏论罢吏禄，以为先帝法度，不问是非，一切欲改，此大臣有私意于其间，不可不察。又规切太母云：『不可敛怨天下者。』此极不可得。」余云：「当时敢出此语，诚众人所难。陛下累欲召遵惠还，若尔尤不可不召，臣当与三省更议可代之者。」上云：「甚好。」又云：「贾种民亦有章，云『尽罢苛法』之语，莫不可!」余云：「此正与王存言『横敛』一般，亦可谓诋斥也。」上云：「遵惠论种民事莫是否?」余云：「寺监无不由六曹直达都省者，遵惠为侍郎，职所当论。」上又云：「遵惠言紊乱官制。」余云：「如此诚紊乱官制也。」上又言：「种民言罢苛法者是上书，书中云更有一策文字，言十余事，尚未寻见。」又云：「惇终不善遵惠。」余云：「人言其以遵惠击种民，故恶之。」上云：「遵惠归作尚书侍郎皆可。」余云：「龙图阁直学士恐难作侍郎，权尚书可也。」余退，但以上云：「遵惠又有章疏欲召还，莫可别议庆帅否?」蒋之奇是太中大夫，自可帅。众云未可议除之奇，余云：「上不以为不可。」夔云：「庆不须两省，一直合可矣。」余云：「直合固可帅，但未知谁可为直合者?」凤、辖亦皆云未见其人，既而又欲以孙览帅庆。余云：「范镗可否?」众默然。余云：「以镗易览如何?」卞云：「如此即不妨。」又语及吕仲甫，左辖云：「晓事，却不敢为，亦恐未可也。」

丙戌，同呈引伴西人奏语录，羌人云：「本国乞和，一表便蒙许，进誓表岂敢更不依回诏指挥。」极恭顺，祖宗以来未尝尔也。

再对，梁从政磨勘合改延福宫使或观察使，上云：「且与宫使。」因言从政事先朝，任使颇晓事，但执滞及太絮尔。余云：「冯宗道及从政皆先帝所亲信，皆读书晓事。」上云：「宗道晓事，非从政比也。」余云：「冯世宁、蓝从熙俱已作观察。」上云：「宫使更数年，亦须磨勘作观察也。」

又呈惠卿奏，鄜延戍兵一百一指挥，乞减五十指挥。从之。因言惠卿亦乞减将佐官吏，来日与三省进呈次。丁亥，同呈鄜延乞减将官使臣等，及以绥德为军。并从之。

再对，以知保德军赵思恭为扬州钤辖。因言：「近除郎官监司甚多，如韩治辈，非出圣意，岂复得召?」上笑云：「章惇言治为刘挚门下半夜客，亦无显状。」余云：「陛下察言如此，天下之福。如前日宣谕，欲召韩忠彦，乃知圣意一无所适莫。」上云：「忠彦何能为，且令作吏部尚书莫不妨。」余云：「诚如圣谕，忠彦先朝擢为尚书，心本无恶，但不能自立，多随顺人尔，在元佑中，措置边事，无非曲徇他人；及臣秉政，欲一变前日所为，初虽略争，既而无敢不从者。若谓元佑曾作执政及随顺人，则许将亦是。陛下观此两人何以异?」上笑云：「正似许将，两人恰一般。」上又问：「陆佃会做文章否?」余云：「佃所为文章，未尝不传笑中外。如贺皇子表云：『桃千年而结实』；慈圣挽词云：『玉册三回捧，珠帘一度垂』；中外以为口实。有臣私意，以亲嫌不敢启口，今日因圣问所及敢叙陈。臣弟肇与佃同修《实录》，肇于未进书时已罢，佃至元佑七年书成方去，肇贬滁州不落职，佃削职，而刘拯乃卞门下人，犹云『以五十步笑百步』，故肇亦降修撰，则肇之罪轻于佃可知。况佃在元佑中尝除学士，又除尚书，但为言者所夺。肇初论蔡确事补外，再召入，又以论北郊事去。今乃以佃为情实稍异，先复职移藩，中外所不晓。肇在先朝已修史，蔡京作《起居注》时，肇适上殿，先帝目送之，至殿门乃回首，然则先帝眷待可知。不幸遭丧，未及进擢，已而先帝升遐，故元佑中方除舍人。若论为刘挚党，尤为诬罔。初除舍人，王岩叟、朱光庭力攻以为不可用。岩、庭乃挚党，则两人者，何为而力击之也?」上笑云：「言是奸臣之弟。」余云：「陛下阅章疏，可见其攻之人语，可以察其是与不是挚党。臣曾蒙宣谕，以臣称弟肇，而众论云与臣不同，臣初以不敢力辨，然臣称道其它人才，未尝不以公议，况兄弟之嫌，若怀私失实，罪不容诛！肇之文词，学识操行，皆非今日在朝臣可比。如近日贺中宫、皇子、青唐三表，中外无能出其右者，此众所共见；以至在元佑中，出处如此，则学识可知；素不为执政所悦，则操行可知。肇之刚介，又非臣比，故惇、卞皆望风恶之。臣所以喋喋自陈，非敢冀望牵复升擢，但以众论诬罔如此，兼与佃升黜不同，外议皆以为不平，冀陛下照察。」上首肯而已。又言：「密院编修文字阙，欲除彭汝霖。」上云：「极好。」余云：「臣曾问三省，亦欲以监司处之，此人材不可得，若且令作监司，岂卢君佐、王汝舟等可比，却可措置之闲地尔。」上云：「好，来日便问三省。」寻以旬休，恐上不复记，至二旬休日，首谕三省，可见欣纳也。

戊子，旬休。

已丑，同呈胡宗回奏，已依二日朝廷指挥，王瞻措置鄯州事。又李譓奏，青唐府库金银等物，王瞻、王厚不肯同本司句当官检点供数，及以银马等遣运句窦志充。诏李譓、秦希甫、胡宗回体量，根究有无侵欺情弊闻奏。又访闻会州新城不至坚固，令胡宗回修完，及具因依闻奏。

