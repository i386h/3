<!-- { "loadSidebar": true } -->
　　余又记：后唐同光三年洛京积善坊得古文钱曰得一元宝、顺天元宝，史不载何代铸此钱近见朝士王名御仪家有《钱氏钱谱》云：史思明再陷洛阳，铸得一钱，贼党以谓得一非佳号，乃改顺天，盖史思明所铸钱也。

　　余前记：尚书省初拜，并集都坐交礼，迁又解交。未详其略。曰：汉制：八坐及丞郎初拜官，并集都坐交。仆射，八坐也，又无不答之文。又《东宫旧事》曰：太子至承华门，设位拜二傅，二傅交礼毕，不复登车。又后汉养老仪：天子与五更于门屏交礼，即答拜。详此，并以对拜为交礼。迁日又集，对拜而去，谓之解交也。

　　余前记：唐谏议遗补在左右省，而刘禹锡《送令狐博士》诗云：「谏院过时荣棣萼。」已有谏院之名，何哉按《会要》：贞元中，薛元舆为谏议大夫。奏云：「谏官所上封章，事皆机密。每进一封，两省印署。凡有封奏，人且先知。请别铸谏院印，庶免漏泄。」乃知谏院之名旧矣。

　　余自壬戌五月入省，至乙丑八月罢，每有所闻见，私用编录。岁月寖久，不觉滋多。官在仪曹，粗记故事。今杂为六卷，名曰《文昌杂录》。或有谬误，览者为校正焉。南安庞元英题。

　　《文昌杂录》六卷，补遗一卷，所载朝章典故甚核。旁及琐闻轶事，亦足资考证，信说部佳本也。往岁维扬曾经镂版，惜如卷一膳部鲁郎中、《西京杂记》玉搔头二条，皆误合上条。卷二原庙奉安、晏元献相笏二条之阙文，皆错入卷三。兹据《四库提要》订正。余如卷五枢密都承旨、世里译者，本属一条，悞分为二。以及粘背之为粘皆，祭户之为祭尹，常平之为当平，与夫后为授、筳为筵、西为两、今为令、降为隆之类，殆因辗转传抄，致滋舛误，今悉与改正云。癸亥小春，张海鹏校毕识。
 
