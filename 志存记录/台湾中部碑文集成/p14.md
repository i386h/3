<!-- { "loadSidebar": true } -->
　　道光四年二月初八日，据监生郑卿云、职员王云鼎、监生张应喜、黄兰庆、林开梅、林万金、林永茂、林春魁、林■〈扌要〉观等呈称：窃云等共捐佛番银四百九十元内，云己份多捐银二十元，凭中置买萧家祖遗阄分水田一处，坐落土名过溪仔庄，经丈一甲二分；东至直水沟、西至大溪、南至大岸田、北至路，界址明白；并带埤圳水，通流灌溉。年配纳业户吴大租粟五石，又配纳大肚番租粟二石七斗五升。除将契据已赴房投税外，云等伏念拺东保蓝兴万春宫崇祀天上圣母，溯自蓝提宪开辟建盖庙宇以来，计将百载；前年风雨漂刮倾颓，上年众善士重修完竣，仍然巍峨，神德灵昭。云等公议，情愿将公买之水田一处喜舍是庙，以作春秋祭祀并香灯之资。年得租谷五十石发粜银元内拨银六元，交辅顺将军庙，以作香灯；又拨二元，交阵亡将军庙香灯；又拨银一元，交下新兴街福德庙香资；而春秋二季，应祭无嗣故君子林益李爷孤坟。其契据一切，俱交蓝兴万春宫住持僧流传掌管，办理开除登数，以公服人；不得虚花滥开，契据亦不得私典私卖。诚恐日久弊生，致之鸟有；合沥情佥恳，伏乞恩准，给示晓谕立案，以垂不朽等情。
　　据此，查郑卿云等公置田业，舍入各庙以为香灯祭祀之资，甚属可嘉。据呈前情，除批示外，合行立案，给示晓谕。为此，示仰拺东上、下保各村庄居民佃人等知悉：照得大墩过溪仔庄水田一处，系郑卿云等公置，喜舍各庙，以作祭祀香灯之业。契□并税布字一千二百三十五号，年间应纳租粟，该佃户按照契据向万春宫住持僧完纳清楚。不许私相典卖，致干拏究。各宜凛遵，毋违！特示。
　　道光四年三月吉日给。
　　按：碑在台中市，竖于该市万春宫墙外。高一五○公分，宽七○公分；花岗石。字迹稍剥泐，每行字数不齐；上端有浮雕。给示人彰化县正堂李，当为李振青。
　　和溪厝圳水份谕示碑（道光十一年）
　　特调台湾府彰化县正堂加三级军功加一级记大功十次李，为藐断架翻等事。
　　案据沙连保和溪厝庄张九、曾南河、蔡武夷等呈称：和溪厝庄田业，历自乾隆二十八年间蒙前主韩勘明，详请前宪凿□嘉属交界之清水溪，以资灌溉；并蒙前主□给勒碑记在案。迨道光七年间，突有嘉邑九芎林庄张欧等恃为抄产管事，填塞九等圳道。本庄埤长蔡令同九等各佃赴仁爷□□内呼控，经蒙会同前嘉邑陞宪王亲临诣勘，就地讯断：该处圳道永照现勘情形，嘉属得水六份、彰化得水四份，永着为例，毋许将来混争滋事等因；并取具二比依结，案卷煌煌确据。不意本年三月间又旱，讵嘉邑蔡子张等竟以彼处抄田乏水，架赴嘉邑主张、府宪王控诬九等占埤夺水，□蒙府宪札行仁爷会勘；□□□案经勘断，九等凛遵，俱各照份得水，罔敢混争。奈逢天旱，九等各田并皆灌溉无水，何独张等抄田乏水，灌禾□□，胆敢藐断架翻，□□□移，非蒙给示，窃恐将来遇旱乏水，势必混争酿祸，九等贻□□□。合亟遵照前断，相率匍呼，并粘□前依结，叩乞始终全恩，赐准给示详覆，以垂永远，无贻后患等情。
　　据此，除批示外，合行示禁。为此，示仰沙连保和溪厝庄等处佃民人等知悉：尔等如有承耕该处圳水田园，务须遵照前断，引水灌溉，毋许藉端滋事。倘敢抗违混争，许该佃民具禀赴县，以凭严究。各宜凛遵，毋违！特示。
　　道光十一年八月二十一日给。
　　按：碑在竹山镇，仆于和溪厝通往云林坪旧路旁。高一二五公分，宽七○公分；砂岩。下段已残，字迹稍剥泐；上端有「奉宪」二大字，楷书。给示人彰化县正堂李，当为李廷璧。文中所载前主韩，当为彰化知县韩琮；但其任职，「彰化县志」「官秩志」作乾隆二十九年十一月，待考。
　　沙辘牧埔示禁碑（道光十一年）
　　特调福建台湾府彰化县正堂加三级军功加一级记大功十次李，为剀切示谕严禁事。
　　照得道光十一年十二月二十七日，据沙辘大庄、陈厝庄、南简庄、火烧桥、八张犁、海墘厝、三甲等呈称上、下西势牧埔，屡被民番占垦筑田；前经呼蒙府宪汪、道宪糜、镇宪武，均仰理番分宪张出示严禁，不许占筑等情。兹复相率呈称严禁，立碑定界。
　　据此，除批准出示严禁外，合再剀切示谕严禁。为此，示仰民番人等知悉：照得牧埔乃系各庄课田牧养之地，经查界址，东抵课田界、西抵海界、南抵八张犁车路界、北抵小■〈冖八肙，上中下〉榔大沟界。内有塚坟，屡被残损。自此示禁立界之后，毋许民番人等私垦侵占，残损塚坟，致害国课民生。倘敢故违，许即拏解。按法重究，决不宽贷。各宜凛遵，毋违！特示。
　　道光辛卯年腊月□□日给业户乌腊甘、总理王章松、甲首蔡素、吴玉心、谢迎、童华池、陈神助、陈捷元、李光喜、蔡春、白江河、卓益、翁卿、李廷、卓乞、蔡连、欧宋、黄元吉、陈溪水、张长泰、林长发、陈文德、尤宗明、罗墩厚、黄元意、郑田美、苏合源、何濯英、蔡对宝、邱癸丁、杨汉英、童吉、杨献、欧合、杨扳良、李□河、纪先知、李光亮、□长、陈华、陈尚、蔡美、张出、郭万、张标、潘□、陈谅、陈最、张顺、卓宝、林洋、迁善南北社业户、通土、差甲、社主暨众番等同立。
　　按：碑在梧栖镇，嵌于大庄浩天宫外右墙。高一○五公分，宽六○公分；花岗石。字迹稍剥泐；上端有「正堂严禁」四大字，似隶画。给示人彰化县正堂李，当为李廷璧。文中所载府宪汪，当为台湾知府汪楠；道宪糜，当为分巡台湾兵备道糜奇瑜。观乎文中『上下西势牧埔，屡被民番占垦筑田』等语及『业户乌腊甘』等名，可见道光初平埔族迁徙后，沙辘一带平原虽几成汉庄，但仍有部份遗留故土，以业户伍于汉人也。
　　沙辘牛埔示禁碑（道光十二年）
　　特援台湾北路理番驻镇鹿港海防总捕分府加五级记录十次王，为特示严禁，以杜争端事。
　　据迁善南、北社业户乌腊甘、土目番差耆番暨众社等及沙辕保总理王章松、南简、八张犁、陈厝庄、大庄、火烧桥、海墘厝、三甲首众等佥呈词称：窃甘等原配牛埔一所，址在大庄等处西势一带上下，原系各庄佃牧牛、死葬之埔，四至界址，各有定界。因嘉庆十八年间被奸棍林生发（即林欉）恃强占垦，经前业户蒲氏、牛骂六、万眉等同社众赴前宪张控蒙行县，一体出示严禁各在案；奸棍始知敛迹，庄佃稍得安耕。至道光十一年间，突有县蠹王慎（即王汉珍）狼贪牛埔肥美，竟敢串谋纠匪，复行占垦。甘等不已，赴县主李呈控；蒙准谕止示禁，勒碑定界。慎乃自恃身充户总，仅知侥吞供银，混开欠数，套县承差，做案□□，捏番分陷。甘等同社众无奈，奔辕先后叩请提究；并恳恩威并行，赐准核照原案，先行出示严禁，以息狼贪。仍恳勒提县蠹王慎等到案，讯明究办，庶蠹恶亦知敛迹，以杜争端，沾感不朽；切叩等情。并据通土大宇海等佥告陈神明等谋占埔地，瞒禀请禁等情。当经行县，严提户总王慎解究，并差拘集讯。续据业户乌腊甘先后具呈，复经分别严提暨催拘质究。
　　兹据前情，合行照案出示严禁。为此，示仰被告王汉珍（即王慎）等暨附近该处沙辘大庄民番人等知悉：尔等凡属农耕，无论汉、番，均属良民，各守田地界址管耕，毋许倚势蠹棍，影藉混占该庄社牧牛埔地，恃强占垦滋端。况各佃农耕全赖牛力，牧埔最关紧要；讵可混占强垦！牛既绝食，耕将奚赖？自示之后，务各互相劝诫，各守安耕，不得倚恃蠹匪，强横欺凌。倘敢故违，一经查出或被指告，定即会县严拏，按法究办，决不姑宽。各宜凛遵，毋违！特示。
　　道光十二年六月□□日给。
　　按：碑在梧栖镇，嵌于大庄浩天宫内墙壁。高一三五公分，宽六○公分，花岗石；字迹尚明。给示人北路理番同知兼鹿港海防分府王，当为王兰佩。由此碑，可见当时沙辘一带农业已臻发达，乃有保护牛只之举也。
　　东势角义渡示禁碑（道光十四年）
　　即补分府直隶州彰化县正堂加五级军功加三级纪录十次记大功十次李，为捐设义渡等事。
　　案据即用训导罗桂芳、贡生刘章职、监生廖光祖禀称：窃以徒扛舆梁，原为□□□，亦属生民之恒情。是以山深有人，多栖岩穴；水深无路，特藉□舟。此义渡之设，念民艰而□□，□河涧绝潢，原有一苇津济。然当春夏之交，溪流暴涨，尝苦唤渡无从。况值行李之困，道阻且长。欲渡□涯，谁为褰裳之涉；巨川有楫，咸俟鼓枻之来？无如人心不古，恒肆鸱张；世路多艰，□眈虎视。舟子心奢，征夫囊涩，莫填无底之壑。断桥唤渡，酷索欲罄其行装；新涨寄航，劫夺直穷其资斧。□哉过客，□命几□夫狂澜。最冤枉者，持短棹以穷搜，横逆莫甚于凶盗。芳等目击心伤，□溪风雨，祗见有□□，受亏于野渡。日暮途穷，空嗟落拓；津迷路绝，苦唤奈何！爰邀各处绅耆鼎力鸠金，创设义渡；且订立章程以勒石，垂永远而不磨。庶几人占利济，群免过涉之凶﹔众喜通津，共受济川之益。□□水陆不塞，近村族恶，恐有觊觎之争。合相率佥恳出示，严禁该处棍恶不得滋事生端，俾义渡□□。
　　据此，除批示外，合行出示晓谕。为此，示仰该处渡夫以及乡村居民各色人等，务须遵照罗桂芳等□以利济行旅，毋许滋生事端。倘有不法棍徒藉端私索，许即按名指禀赴县，以凭饬差拏究。该职贡等于功竣之日，亦即将捐设义渡有各姓名、条规勒石。
　　道光十四年正月二十九月给。
