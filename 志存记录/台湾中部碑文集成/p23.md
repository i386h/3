<!-- { "loadSidebar": true } -->
　　母传氏，故夫君讳睿，早亡；子泉基五岁、母年二十六。寡守孤儿，识大道理；教子读书，择师慎友，得甄陶焉，遂成儒业，六赴院试几售。虽古称断机和丸者，不是过也。又承先世业，有坪顶七处草地；负债既多，收不偿税，业已付诸他人矣。母能转贷赎还，以勤俭而克复旧物，耀门楣焉，其功亦伟矣！坪顶人性虽醇朴，心多愚昧，屡有鼠牙雀角争质于馆庭；母能剖情晰理、解纷排难，息其讼狱者，不可胜计。坪顶人心悦服焉，其亦女中杰哉！使其故夫君未早亡、子弱冠游泮水，母得展其内助之贤，大振家声，使其夫与子之名远驰于邑外矣。而坪顶之沐慈恩享安福者，可胜既哉！乃何以家运迍遭、命途偃蹇，素志未偿，仙驾忽至；卒于同治四年乙丑九月三日，寿五十七龄。孙男二人：长宗文，十一岁；次宗周，七岁。女孙五：适人三，在家二。母今舍此而仙逝矣，坪顶人欲长奉为母仪也不可得矣，岂不哀哉！
　　业素受厚恩，未由图报，不禁洒泪而为之志云。其铭曰：『北堂萱草荫偏多，良禾高山望匪他；蕙帐恩膏垂雨露，兰帏仪羽壮山河。蟠桃此会骑黄鹤，慈姥终年伴绿莎。千载徽音应共仰，风云雷雨永难磨』。
　　夫谊侄廪生杨鸿藻挥泪拜赠、夫学弟生员补训导林大业拜撰；钦加布政衔内史举人林凤池敬赠，阳明经进士补训导廪生陈宗器拜赠。
　　时维同治四年乙丑岁仲冬之月立石。
　　按：碑在鹿谷乡，竖于该乡车羫寮部落路旁。高一九八公分，宽六○公分；砂岩。字迹整齐；上端有「贤德可嘉」四大字，楷书。按其内容，乃属墓志铭；但以其形制迥殊，且远离墓庐而伫立于村内，放视为颂德碑而录之。
　　德山岩香灯碑（同治九年）
　　重修德山岩总理陈朝祥，因长生禄位，喜舍过明买中崎庄樟仔脚水田一段，逐年该彲小租十三石，配为香灯并及佛祖千秋演戏开费之资。
　　同治九年桐月。
　　按：碑在竹山镇，竖于该镇西郊斋堂德山岩前。高七七公分，宽三○公分；砂岩。字迹明晰；上端有「德山岩石牌」五大字，楷书。惟原碑已失，此系民国二十八年重造者；文末尚另加雕『昭和十四年己卯元月，孙明高重造』等字。
　　养济院园租碑（同治九年）
　　彰化县养济院内香亲兄弟十六人，置市仔尾菜园三坵，每年收园租税银，将银员收存，配祭祝清朋、中元。历年将银应用之项，若是新客必守，不许希费公业。理合通知，公立石牌为记。
　　廖□、郭春□、林和、温锡、林天来、颜生、郭马、蔡铁、徐蓉、许氏、杨知母、李阿思。
　　同治九年六月□□日同立石牌。
　　按：碑在台中市西区，竖于该区慈惠院前。高一○○公分，宽四八公分；花岗石。字迹稍剥泐。碑原在彰化市，日据时迁竖现址。
　　德山岩油香碑（同治十三年）
　　立石碑字，德山岩在□□□，□纳油香，以垂永远事。
　　缘德斋心居刹，久蒙庇佑。因□山□以□，僧难久居。朝夕礼祀，愿发虔诚，将平日所积三十金买过□生陈朝魁旱田埔园一段，址在岩前，东至竹围外、西至崁下、南北俱至崁，界址明白。今欲奉为佛祖永远油香，庶获慈悲。日后凡有僧道持钵，不许变卖此业。倘敢故违，神人共亟！□□遵合立碑记。
　　同治十三年五月□□日立。
　　按：碑在竹山镇，藏于该镇西郊斋堂德山岩。高七○公分，宽二五公分；砂岩。字迹稍剥泐，每行字数不齐；上端有「德山岩」三大字，楷书。已残，由中段截成两片。
　　超然社重修文祠捐题碑（同治十三年）
　　超然社重修文祠捐题缘金芳名，开列于左：
　　首事生员林监平、职员林志芳、生员赖冕荣。
　　杨仕来敬献庙地一所。超然社公捐银八百六十员，林奠国捐银一百六十员，林本堂捐银一百二十员，林兆美捐缘银一百员，赖日贵捐缘银一百员，林四美捐缘银一百员，赖妈基捐缘银一百员，林树生捐缘银六十员，林美中捐缘银五十员，赖立本捐缘银五十员，林守箨捐缘银五十员，林长海捐缘银五十员，赖驾山捐缘银五十员，林植生捐缘银五十员，赖象阮捐缘银五十员，林拔英捐缘银三十员，张志松捐缘银二十员，林纯色捐缘银十□员。
　　同治十三年（甲戌）葭月□□日。
　　按：碑在台中市东区，仆于该区东势里民郑松均宅内。高九○公分、宽四九公分；花岗石。字迹明晰，下端稍剥泐。据「台中地方移住民史」云：碑原在文昌祠内。日据初，曾充工兵队劄营处。相传该地后经荒芜，辟成旱田；碑为居民发现后，移徙现址。
　　德遍山陬碑（光绪二年）
　　记名提督军门前任闽粤南澳总镇新授福宁镇诚勇巴图鲁吴，贵籍广东，官章光亮，号霁轩公。视民艰辛，禀撤禁例；军饷等费，悉暨消除。沐恩戴德，永颂不忘。以石为碑，依附告示。
　　时维光绪二年三月，沙连大坪顶等处绅士、民人、各匠等同叩立。
　　按：碑在鹿谷乡，竖于该乡新寮公路旁。高九五公分，宽四二公分；砂岩。字迹稍剥泐；上端有「德遍山陬」四大字，楷书。同治十三年，清廷决行开山抚番，拟由北、中、南三路进兵，开凿通往台东之山路。其中路起自林圮埔以抵台东璞石阁，为程凡二百六十五里，福建福宁总兵吴光亮督成之。因是促进大坪顶一带之开发，山产甲于全堡。居民为颂德而建此碑。「云林县釆访册」云：『德遍山陬碑，在大坪顶新寮街；高六尺，宽三尺。正书「德遍山陬」四字，横列于上。前任台湾挂印总兵官记名提督吴光亮德政及人，光绪二年绅士、里众为立碑焉』。
　　福宁宫祀田碑（光绪十年）
　　立换祀田字人，武东保社头街业户萧德隆。窃隆明买水田一段，坐落在本保枋桥头洋，与员林街福宁宫祀业毗连。因隆欲筑坎，地在祀田兼界，即恳向贵庙董事赖万青、赖添宗、黄朝清、江上苑等相议，以小易大。随即邀集街庄绅商斟酌，祷神筶准，俯念择地；将祀田抽出南畔水头二坵，指明界址，换隆永远卜葬坟茔。当日凭公议定，隆愿将东畔水里三坵、又带南畔埒头一坵，计经丈田五分厘正；两处之田，东至清水沟为界，西至福宁宫祀田、南至隆田、北至枋桥头祀田为界；载明界址，奏成片段，甘愿充入福宁宫以为天上圣母逐年祭费之资，以答神庥。此系至公无私，一举两便，均各乐从。经隆随将印契批明抽出，补入祀田，永远为业。众议如斯，各宜遵照，亦不敢反悔滋事。特立换祀田字，勒石存炤。
　　光绪十年春正月吉日，立换祀田字人业户萧德隆立。
　　按：碑在员林镇，嵌于该镇妈祖庙福宁宫内右墙。高八六公分，宽四一公分；花岗石。字迹尚明；上端有「福宁宫碑记」五大字，似隶书。
　　镇兴庙祀田碑（光绪十年）
　　立□□□□□□□字人，燕雾保东山庄曹天火、曹士钳偕侄江水、侄女袍治等。有同承祖公明□□□□□□节，共一甲四分，界址在本庄前洋；第二份第一节：东至曹家田，西至大圳，南、北俱至曹家田为界；第二节：东至大圳，西至曹家田，南至□家田，北至曹家田为界；第三节：东至曹家田，西、南俱至林家田，北至□家田为界；第四节：东至浮家田，西至浮圳，南至林家田，北至曹家田为界。又第一份田三分三厘零，东至净圳，西、南俱至曹家田，北至许家田为界：五段共田一甲七分零。今因乏银费用，愿将此田出卖，托中引就与三块厝庄江得意出首承买，善心舍与镇兴庙辅顺将军为香祀。其业主许绵发，并舍大租。当日同中三面言定，尽根田价银三百二十大员正，即日银契两相交收足讫。其田五段，随即踏明界址，交付董事前去掌管，永为辅顺将军祀田物业。日后不得异言，生端滋事。
　　今欲有凭，合将同立杜卖□□契字，勒石为炤。□□□契，光绪七年承买；十年十月间，投税布字二万四千二百四十八□□□。
　　光绪十年十一月□□日，立碑记人生员江登甲、生员□□□、董事江老彭、□□□、□□□，代笔人曹明哲，为中人曹士六，知见人□□□。
　　按：碑在员林镇，嵌于该镇东郊之东山「镇兴庙」内左墙。高七七公分，广四八公分；花岗石。宇迹尚明，碑额两角已残，以致年代阙如；乃据文末「十年十月间一等语推断，当为光绪十年所成立。
　　社寮五谷王祀田碑（光绪十八年）
　　立石碑人，隆兴埤圳长陈玉峰。为敷施布德，人之大经也。但我十庄诸神寿诞，各有定缘演戏；惟有五谷王、开台王二位圣诞，缺额缘金，未得恭演千秋。是以□当隆兴埤长，愿将此大桥脚七甲七分全年水谷二十三石一斗，配入二位圣诞千秋演费。故将业户名次，开列于左：
　　陈草观田二甲、黄元昌田二甲、陈添登田五分、陈瑞得田五分、萧阿井田五分、庄便观田五分、张旺观田四分、陈登科田四分、张阿章田四分、张三奉田二分、陈水池田三分。共田七甲七分，全年水谷二十三石一斗正。
　　光绪十八年正月□□日立。
　　按：原文已失。文载陈凤仪「竹山郡管内概况」（稿本）；并云『在社寮，高四尺二寸，宽一尺八寸」。兹据录之。
　　受天宫褒善碑（光绪二十年）
　　同立石碑字人，松柏坑庄受天宫首事武生陈志文、陈成章、蔡达芳暨六庄众首等。窃谓褒善而铭诸碑，所以表义举而明禄位之由也。夫俎豆馨香，千秋之祀典不替；名垂金石，百代之姓字长存。苟非有大功德于庙堂之上者，岂得及此哉！若蔡求者，家财非巨富，施舍祀田及千金；此一节义之举，虽馨香百世、配祀庙貌于不朽者，不为过也。
　　文等既同佥议，而乃为之进禄位、立碑石，名之「褒善」；则不特蔡求之舍祀田有以褒之，且寓将来有志效尤者亦有以劝之云耳。
　　兹将田三段坐址、租项、条规，计录于左：
　　一、买过南投保万丹庄陈龙水田一段，价银三百五十员；坐落土名暗坑仔底，东至水沟头界，西至抄封田界，南至崁界，北至溪界；清丈一甲五分九厘一毫，钱粮二两一钱一分八厘四。又配福德爷香灯银，四六折实银一员二角，全年小租四十八石。
　　一、买过东螺保海风寮庄陈成水田一段，价银三百员；坐落土名二八仔洋，东至蔡家界，西至大路界，南至二八圳界，北至施厝圳界；清丈四分，钱粮一两零一分三厘四毫，大租四六折实九斗六升，水租一石零二升八合，小租三十二石。
