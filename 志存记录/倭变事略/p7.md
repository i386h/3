<!-- { "loadSidebar": true } -->
　　三十八年已未冬，十二月二十五日，诏斩王直于省城宫港口。直系狱几二年，不能决。军门数请旨定夺，朝廷以东南未平，许军门便宜行事，姑羁养之。至是诏下侍御周公监斩。公适巡嘉兴，闻命，即还省，躬诣狱取直，以小肩舆舁至法场。直出按察司，见官兵联属，始悟就死地矣。临刑索子至，子抱持而泣，直以支髻金簪授其子叹曰：“不意典刑兹土！”若不胜其怨恨者。遂伸颈受刃，至死不挠。妻子没入成国公家，至今子孙尚在不绝。 

