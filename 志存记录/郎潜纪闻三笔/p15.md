<!-- { "loadSidebar": true } -->
　　◎李文恭逸事湘阴李文恭公星沅，起家孤寒，开敏沉毅，陶文毅公故父执，知公久，招入川东幕，委以书记。每口授大略，援笔万言，曲尽事理，文毅色喜，曰：“子经世才也，但当多读书耳。”公感激自力，执弟子礼终其身。又公以编修督学广东时，道州何文安公数主文，所在有清望。公以利弊叩笔识之，文安敛手曰：“子能虚心问，实心行，吾不独为粤士庆，为异日封疆幸矣。”凡新进士引见，御笔注名，单朱圈者入馆选，部曹则加尖角。世传公通籍时，宣宗始角公名，垂视久之，涂以圈，盖简在自此始也。观公此三事，是天生命世，风度夙成，圣君贤辅，必有以甄拔而引起之。而康祺所见，庸庸百辈中，则亦有蕴抱宏奇，明练政治，非不登天子之庭，揖公卿之座，而入为枝官，出补末吏，壅阏沉滞，若将听其以闲散老者，岂独一士之不幸欤？粤西盗起，林文忠公殁于军，诏起李文恭公督师大臣。时公以养疴在籍，而太夫人亦春秋高矣，闻命即拜疏登道，太夫人挥涕促之行。浃辰抵桂林，调兵集饷不速办（详见前笔），襄事者意歧出，累月无功。公愤激，动宿疾，密疏请易帅，犹强起，刻期出巡，卒不支。因口授遗疏，至“贼不能平，谓之不忠；养不能终，谓之不孝”四语，声哽咽不可复续，幕僚为足成之。垂绝，犹目曰：“粤西宿将，惟向荣可倚。”言之至再三。噫，匪躬尽瘁之节，千载如见矣。

　　◎袁厚安编修因考差改官主事凡翰詹两衙门及甲班中书、部属之已补缺者，皆准考试试差，其愿赴与否听之，亦无因之升官降秩者。咸丰乙卯，袁厚安编修绩懋，以考差引见，忽奉旨改官主事，举朝莫明其故。袁常州人，道光丁未以第二人及第。

　　◎孙豹人对于吏部集验之措词前鸿博科关中孙豹人先生枝蔚，迫于有司，舆疾入都。诸待试阙下者，多务研练为词赋，先生独泛览他书。客询之，则曰：“吾侨居广陵，数十口饔飧待我，使我官京师，不令举家饿死乎？”已入试，不中，良喜。会圣祖诏诸布衣处士有文学素著，者不任职者，其授京衔以宠其行。于是及格者数人，而先生与焉。其将以年授官也，吏部集验于庭，主爵者望见先生须发皆白，引之使前曰：“若老矣。”先生直对曰：“未也，我年四十即若此。且我前以老求免试，公必以为壮；今我不欲以老得官，公又以为老，何也？”众皆目笑。时施愚山送先生归扬州序有云：“非崇儒敬老，无以示朝廷之恩；非引分守穷，无以见岩穴之志。”众亦以为得体。康祺案：先生以老求免数语，与冯唐文帝爱老、武帝爱少之言，可云千古绝对。愚山赞语，则又从范文正公《严先生祠堂记》末段脱胎也，而先生愈不可及矣。

　　◎于清端在故乡筑堡御盗之议论于清端家山西永宁之乡僻，明末盗起西疆，里中筑堡于公先垄旁。形家者言，堡成不利于氏，公笑曰：“我里千家保聚，独我家不利，害少而利多，堡当筑矣。”堡成，卒无害。此举于公特琐琐，然世有恃一衿半刺之贵，凌压乡里者，闻公言当知愧矣；世有惑星禽壬遁之言沮挠大计者，闻公事益当知悟矣。或曰：此公父时煜事。

　　◎吴自高无愧清选桐城吴自高若山，少婴足疾，键户博通，其乡衮张文和公以章奏繁剧，不能手自缮写，延若山入都，一以任之。世宗尝垂问姓名，高宗在青宫时，因亦稔悉其才品，洎登大宝，遂蒙温旨：“吴自高为人慎密，可授翰林院待诏。”异数也。若山益感激自奋，仍为公效笔墨之役。少暇，即丹黄点窜，手不停批，善卷堂四六注其一也。文和尝以前明文徵仲、高廷礼比之，谓其无愧清选（按：《明史》首卷列编纂诸臣名氏，自高已以部属系衔）。

　　◎周雨甘讽谕教官不恶而严钱唐周雨甘修撰澍，视学陕甘，有教官妄希夤缘者，私讽修撰家奴，修撰悯其愚，思曲恕而善全之，然不可不明示惩儆也。乃于覆试诸生日，设磁碗公案上，注水满之，令此教官捧而掷诸堂下。教官愕然。修撰曰：“尔惜之乎？尔身弗惜，而惜此区区者乎？”卒使掷之。复谓：“尔曰一经败坏，能复全乎？计若行，吾与尔犹是也。忘身徇贿，直鸩酒止渴耳。”教官免冠谢，涕泣悔罪，遂宥之，殆亦可谓不恶而严矣。

　　◎陈稽亭之行谊《明纪》六十卷，初名《明史长编》，为元和陈稽亭工部鹤所辑，而其孙克家续成之者也。余昔从族人家借读，辄叹其博收慎取，文章斐然，于前代贤奸治乱因革得失，尤能深切著明，不愧良史。近日江苏丁抚部修版印行，已附之司马《通鉴》、毕氏《续通鉴》后，不胫而走海内矣。考姚春木所著工部家传，称工部少出嗣，居本生父忧，瘠甚，降服三年，要经不除。乡举后，祖母年高，不欲往应礼部试。通籍官部曹，再出再归，卒掌教江宁之尊经书院以老。平居取予尤不苟。同邑吴司臬俊由粤东入觐，将出都，以例馈同乡官。工部谓其使者曰：“吾于尔主人未尝有交旧也。”却之。而工部是日日高尚未爨也。在部与栖霞牟昌裕、山阳郑士超交相善，京师谓之工部三君子。然则如稽亭者，观其行谊，亦可信其史笔已。

　　◎京师各部院树木之瑞异国子监瑞柏，仰邀圣藻，前笔纪之矣。翰林院有金槐，数人合抱，瘿磊如假山；礼部有寿草，春开红花，缀如火齐，秋结实如珠，《群芳谱》、《野菜谱》均未之载。相传生自国初，岁久渐成藤本，乾隆间已分为二歧，枝格杈桠，挺然老木矣。曹文恪宗伯秀先名之曰长春草，纪文达长礼部时，作木栏护之，公门人陈太守时官员外，使为之图。礼部又有连理槐，在斋戒处南荣下，邹小山宗伯官侍郎，尝绘图题诗，藏之库中。盖二百年来Ο恩汪，和气涵濡，虽一草一木之微，其幸沾雨露而被阳光，亦自能呈奇献瑞也。

　　◎准噶尔内属之瑞征乾隆间平定准噶尔，大兵将至，前一岁八月中旬，番兵夜栖山谷，忽望见沙碛有火光。时西域诸部每互相钞掠，疑为劫盗，登冈眺望，见一巨人长丈许，衣冠华整，侍从秉烛前导，约七八十人，俄列队分立，巨人端拱向东拜，意甚虔肃，知为山灵。时准噶尔乱已微闻，阿睦尔撤纳款塞请兵事，番兵咸疑地当内属，故鬼神预东向，既而果然。然尚不知八月中旬为高宗圣节，归正后乃悟天威震叠山灵，盖遥祝万寿云。见纪文达公《阅微草堂笔记》。文达五种书，说鬼谈狐，寓言八九，是则扬先朝之武烈，述外域之灵奇，时地非遥，见闻有据，闳儒载笔，必非无稽（又乌什回部将叛时，城西高阜，云其始祖墓也。每日暮，辄见巨人立墓上，翘首向东，若有所望，盖示其子孙以回面内向也，亦见公笔记）。

　　◎黄叶道人对钱谦益语国初，黄叶道人潘班，尝与一林下巨公连坐，屡呼巨公为兄，巨公怒且笑曰：“老夫今七十余矣。”时潘已被酒，昂首曰：“兄前朝年岁，当与前朝人序齿，不应阑入本朝。若本朝年岁，则仆以顺治二年生，兄以顺治元年五月入大清，仅差十余月耳。唐诗曰：与君行年较一岁，称兄自是古礼，君何过责耶？”满座为之咋舌。论者谓潘生此语，太伤忠厚，宜其坎禀终身。纪文达记此事，谓名教所关，不得谓之佻薄，因引所作《四库总目》明代集部，以练子宁至金川门卒龚诩八人，列解缙、胡广诸人前（案：语至云枭鸾异性，未可同编）。又云：纡青拖紫之荣，不得与荷戟老兵，争一纸之先后。词严义正，洵足诛奸谀于既往矣。其所称林下巨公，文达特讳言其姓字，盖即明降臣礼部尚书常熟钱谦益也。

　　◎卢宗汉播造岳襄勤谋逆谣言成都岳襄勤公，雍正三年以一等公总督川陕，望重勋高，又持乡节。五年秋，成都谣言有谓公以川陕兵马反者，公疏闻。谕曰：“数年以来，在朕前谗谮岳钟琪者甚多，不但谤书一箧，甚至有谓钟琪系岳飞之后，意欲修宋金之报复者。其荒唐悖谬，至于此极。岳钟琪懋著功勋，川陕兵淳良忠厚，其尊君亲上，众所共知共闻。今奸民乃云从钟琪谋反，是不特诬钟琪，并诬川陕兵民以叛逆之罪矣。特饬疆臣黄炳、黄廷桂，严审造言之人。”旋审系湖广奸民寄居四川之卢宗汉，播造浮言，论斩如律。越二年，复有逆犯曾静者，湖南靖州生员，因考劣等，愤郁谋叛，潜遣其徒张熙，诡名投书于公，劝以同谋举事。公拘熙讯主使者，坚不吐，乃诱置秘室中，许迎聘其师，佯与设誓，始得静逆状，密疏以闻。上奖公忠赤，命侍郎杭奕禄等至湖南会鞫，得静与吕留良之徒严鸿逵往来，妄生异心，并得留良日记叛逆状。王大臣合词请坐静、熙大逆律，诏宥其罪。高宗御极，始将静、熙解京伏诛。康祺窃谓大逆无曲宥理，宪皇帝整纲肃法，亦决不宥及叛民。其时距吴三桂之谋逆，仅数十年，距年羹尧之负恩，尤近在眉睫。以公之纯忠伟绩，必无二心，而以官居极品，爵列五等之大臣，始则辖境至有反侧之谣，继而奸人复以逆谋相试，上岂能漠不动心。是以姑留静、熙二人，将徐察襄勤之心迹。至乾隆初元，而公功益高，公志亦大白矣。苟非遭际圣朝，功臣之以疑罪陨身，史策中何可指数哉。

　　◎世宗密训李卫铜山制府李敏达公开藩滇中，世宗密谕训之曰：“汝恃宠放纵，于督抚前粗率无礼，操守亦不能纯，间有巧取，如此行为，大负倚任。嗣后极宜谦恭持己，和平接物，川马古董之收受，俱当检点，两面钦用牌，不可以已乎，是皆小人逞志之态，何须乃尔。”（康祺敬按：恃宠放纵，操守不纯数语，实赅敏达一生）时犹雍正初年，敏达初逞志也，世宗皇帝已明见万里如此，后之隆隆向用，殆古人使贪使诈之说乎？

　　◎卢鲁生刘时达伪造孙文定奏稿案兴县孙文定公历事三朝，丰采严峻，谔谔号敢言。乾隆初年，长吏部，官益高，忌者亦益众。时有伪造公奏稿者，流言密参在朝多人，如大学士鄂尔泰、张廷玉、徐本，尚书公讷亲、尚书海望，领侍卫内大臣常明，皆在所参之列。事闻，高宗但令步军统领、巡城御史严禁，不以谴公也。旋出公总督直隶，至十八年，公已拜参知矣，始获伪造奏稿之江西卫千总卢鲁生、守备刘时达，解京鞫实，论如律，公亦遂薨。非明良一德，知契素深，直声岂易居哉？

