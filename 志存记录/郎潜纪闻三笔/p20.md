<!-- { "loadSidebar": true } -->
　　◎湖南士民为谢济世讼冤乾隆初，全州谢公济世起戍籍，除湖南督粮道，巡抚许容忌其刚直。衡阳令李澎、善化令樊德贻，巡抚私人也，其征粮浮费皆倍蓰，谢公易服为乡民往纳，得实，乃具牒劾之，巡抚格不行。公面陈状，辞过激，巡抚恚甚，反纠公解任听勘。谕总督孙公嘉淦赴南省会鞫，孙故名臣，为巡抚及布政使张璨、按察使王等所蛊，科罪谢公，褫其职（互见卷四）。于是湖南士民大哗，揭帖讼公冤，御史胡公定采民谣以闻。谕复遣侍郎阿里衮公及胡公往勘，至则士民数万，香跽马首称冤，尽得朋谋倾陷状，狱具，督抚两司众守令皆坐免，谢公改驿盐道，天下快之。

　　◎胡文忠学问为勋烈所掩胡文忠公削平全楚，出境督师，中兴大局，赖以旋转，其勋烈之赫赫，海内识与不识，咸震而服之矣。其学问则掩于勋烈，世庸有不尽知者。公在军，治经史有常课，仿顾亭林读书法，使人雒诵，以己听之，日讲《通鉴》二十叶，四子书十叶，事繁则半之，而于《论语》尤十反不厌。敦请耆儒，与之上下其议论，旁征列史，兼及时务。迨病至废食，犹于风雪中讲肄不少休。每问吾今日接某人、治某事，颇不悖于斯义否，其痛自绳削如此。公所著有《读史兵略》四十六卷、《论语衍义》十卷，皆自抒其所心得，而非捃扯以成书者。宜曾文正疏陈劳，尤服其进德之猛与。

　　◎李肃毅昆季之恩遇中兴甲子之岁，合肥相国肃毅伯李公既帅师平三吴，由苏抚晋湖广总督，代之抚苏者，公兄瀚章也。未几，相国由湖广摄篆两江，特诏瀚章以湘抚权其缺。又未几，相国旋节，公兄移抚浙江。越二年，相国督畿辅，诏瀚章再权楚督，未几即真，阅十余年不更调。时太夫人迎养在署，兄弟迭侍，以节府为子舍，以大湖南北为汤沐邑，官经四易，而八座起居宴然，坐享如在家庭。考古人兄弟相代，未闻有侍奉之乐，未必极位禄之尊，更未尝觐再三之遇，朝廷于李氏昆季，稠恩挚谊，真乃旷绝班僚矣。

　　◎吕孚于七龄时割股国家风教醇美，各行省以纯孝请旌表者，剑肝割股之行，史不绝书。顾未有出之十岁以内者。湖南永定吕茂才孚，家贫，父游学未归，母张氏病垂危，思肉食不可得。孚甫七岁，出而贷诸屠，屠不可，泣而归。闻母呻吟声，益不知为计。忽念身有臂肉，可割以啖母，乃取菜刀砺之，手揭右股肉，割四寸许，无血，以布裹其创，令五岁妹就炉火炙之以进母。母啖而甘之，病霍然起。逾旬父归，喜张氏勿药愈。然察孚足微跛，诘之，诡以疮对。勘其疮，则却走。迫褫其裹，则刀瘢几五寸，方虹溃痂未落也。于是乡人皆嗟异。同治三年，学使吕编修朝瑞取孚入县学，有告以前事者，赉之金帛，且旌以联。逾年，食廪饩，学使温编修忠翰特疏举优行，请以训导用，诏许之，异数也（按：平江李氏《天岳山馆集》，称孚父孟卿，尝因母病股，及父病革口闭矣，乃羹股肉抉齿以进之，病立起。当孚救母时，固不知父有是事也。然则孝子之门，必生孝子，固天道之常，而反是者殆已）。

　　◎王武愍公殉节武昌无锡王武愍公恩绶，年少为苏抚林文忠所赏识，招入节署读书，文忠称为笃实君子。道光二十九年，举北闱，充宗学教习。时惠邸奉命稽察，语人曰：“不视此职为具文，孜孜不倦者，王教习一人而已。”年满，以知县拣发湖北。咸丰六年二月抵武昌，值粤贼上犯，城闭不得入。胡文忠方帅勇驻沌口，留公于营，已命支行帐矣。公曰：“为楚吏，义当入楚城。”遂缒以入。当是时，饷匮援绝，巡抚以下，皆束手待尽，属吏多借符檄出城。公入谒，抚臣陶文节公及武昌守恭节公多山，皆咄咄惊诧曰：“此旦夕死地，人患不得出，君独患不得入，此何时，有此义烈男子耶？”仍令出就胡营，公涕泣持不可。翼日城破，巷战死。公子燮，二仆丁、吴，皆从殉。康祺窃谓公于义可无死，况文忠已留之行营，相与驰驱，而不避艰险，正足以抒平生报国之忱。顾留身待用之说，误人多矣。如公之从容就义，蹈道不渝，盖儒者守经之学也。

　　◎朱张对于绅士抗粮案宽严之不同康熙初，江苏巡抚朱国治疏劾逋粮绅士，前二笔所纪昆山叶文敏公、无锡秦太史松龄，皆同时降黜者也。时修撰徐元文坐族人欠粮，亦左迁銮仪卫经历。是案三吴士大夫削天官、春官之籍者，多至万余人，后起用不及什一二。雍正十年，山东抚臣奏绅士欠粮成习，法应褫，世宗以问部臣。部臣曰：“法如此，不褫无以警众。”时桐城张文和公以大学士综吏部、刑部事，上复问及公。公顿首曰：“绅士抗粮，固当褫，第山东频年荒歉，情可原，乞圣恩宽限一年，倘来岁不完，绳以法未晚。”上恻然曰：“尔言是。”遂有宽限三年之旨。公一言而东人免褫夺者，大小官吏及举贡生监凡一千四百九十七人。或问朱公守法、张公原情，二者孰是。康祺谬谓，皆是也。先王之道，因时而张弛；名臣之治，随地为宽严。山东夙非财赋之地，江苏不由水旱之灾。康熙初政，租税每绌于多逋；雍正中年，纲纪无忧其不肃。二事同罪异罚，是盖两朝圣人大中至正之权衡，非臣下所能意为厚薄也。

　　◎张文和办理山左乱事之宽厚康熙五十九年，山左盐枭焚劫村落，率党横行，南北道几梗。又青州诸生鞠士林，招集无赖，倡邪教，文武大僚捕获百五十余人。事闻，诏侍郎张廷玉、都统陶赖、学士登德驰往按治。圣祖面谕曰：“奸民聚众妄称名号，谋不轨，讯明应大辟者，即在济南正法，应戍者，即发遣。”张文和公细察狱词，廉得其概，昌言曰：“此盗案，非叛案也。贼自称仁义王、义勇王、飞腿将军，观飞腿二字，不过市井绰号耳，无足深究也。”乃手定爰书，作盗案拟结，斩七人，戍三十五人，用肉刑十八人，残废疾病免议七十二人，无干二十五人。初盗魁供党羽二千余人，公念罪在首恶，止就按察司械送之百五十余人讯结，不连染一人，世称其宽厚。按康熙全盛之世，兵力精强，野无伏莽，潢池偶弄，少惩创之足矣。近人以此事明因果，一若公之贵极台辅，子孙其逢，即由于是，抑又惑也。

　　◎刘忠壮国尔忘家咸同之交，湖湘倡义，猛士云兴，桓桓将才，殆难偻数。顾求其结发从戎，转战十四行省，平粤匪、捻匪、回匪，与贼相终始，而功尤独伟者，则湘乡刘忠壮公无与比矣。公自隶老湘营，百战江皖，及保垂危之秦，救不支之晋，又速卫畿甸，以步当马，为天下先，其功在琅书，当与山河日月同悠久，无待述矣。考公从军十有八年，仅归省亲一次。年逾三十聘妇，二十余年未娶，妇家议送女至军中，而公又驰驱无定所，妻父乃携女历西江皖楚，居二年皆弗值。乃后侨中州以待公，既平捻贼，以回乱援陕，道出洛阳，始成礼。会羽檄日数至，居旬日，即投袂行。自是公遂靖节西陲，不复与家人相见矣。读公碑传，觉匈奴未灭，何以家为，古人犹托空言，公则见诸实事也。

　　◎张钅荣奏并大差之惠民故事：凡恭上列圣列后册宝，必赍送盛京太庙尊藏，实录、玉牒修竟，亦如之。其赍送也，除道千七百里，具警跸如仪，餐宿皆建芦殿，随扈官校数千人，例发帑金十四万，下各州县具供张。而有司或阴以应领之帑贿上官，而自敛于民，数且倍蓰，上官为所饵，弗能禁也。于是上下交征，视大差为利薮，民用重困。咸丰二年，宣宗升礼成，有诏以明年三月恭迓册宝入陪都。时南皮张太常钅荣方以奉天丞兼督学政，适岁饥，奉旨煮粥赈，所见饥民仅存皮骨。公太息曰：“是尚能供大差耶？且实录将告成，盍展期至秋间并为一次？”遂草疏约当道会奏，皆掩耳不乐闻。而管尹事者，且来力沮。公愤甚，恐专疏多掣肘者，乃以折稿寄门下士御史李鹤年，未两旬，特旨改期秋八月，与实录同送。当事心知公所为，不敢争也。后显庙实录成，亦援前案，盖公所建白，其利益于关以东者溥且久矣。

　　◎陈文恭宦迹图先辈论本朝阁部大臣宜祀孔庙东西庑者，乾隆已前，惟睢州汤文正、江阴杨文定、仪封张清恪、高安朱文端、桂林陈文恭五公。今汤、张已特旨侑飨矣。五公理学之精粗，治术之纯杂，后生末学，非可妄评。其任事最久，遗泽之最餍人心，则莫如文恭。公外任三十余年，历行省十有二，任督抚二十有一。所至于人心风俗，必有裨益；于其地之大利大害，必有兴革，殆近古所希有者。公抚浙时，缋有宦迹图，康祺尝获见之。章服仪卫，典朴矜庄，令人望而起肃，不知自三抚陕西，至召正揆席，有无续缋也。

　　◎湘省大员会劾曾文正咸丰四年春，粤逆陷湘潭，围攻长沙，曾文正檄塔忠武帅师复潭，复躬率水师及贼于靖港，战失利，投水者三，幕客掖以起。公终以事不可为，遂止妙高峰，草疏及遗属凡二千余言，密令公弟靖毅公贞干市榇，将以是夕自裁。会湘潭捷书至，乃再起视事，然仍以师不全胜自劾。时诟谤丛集，湘省藩、臬、粮、盐诸使者，至会牍上巡抚劾公，公姑忍之。按：公仗钺十四年，九江、祁门（守祁门事略见前）及是役，皆屡濒于死。设当日竟如公志，成仁取义，公则何憾，藩、臬诸君亦所快心，其如东南百万苍生何。录此以晓士大夫之狭中浅识，拘论成败者。

　　◎周兰坡令广昌时之循绩乾隆鸿博科以召试入词馆者，吾浙人中首数堇浦、句山、次风诸先生，而会稽周兰坡学士长发，其才望几与之埒。学士成雍正甲辰进士，由庶常改知广昌县，在县时，久雨山水暴涨，城垂没，士民号泣，声如潮涌。学士乃以黄纸书衔，钤以印，朝服登城，稽首哀吁，愿以一令保阖城民命。纸焚，雨即霁，水亦旋消，县城获亡恙。众以谓平时循绩所致云。

　　◎邹小山请罢许容巡抚湖北之风力乾隆七年，命许容巡抚湖北。时邹小山尚书方转给事中，疏言：“许容诬奏谢济世（按：谢观察被诬事见前），奉旨夺职，总督以下承审官皆罢斥。不特湖南得见天日，天下臣民，罔弗额手称庆，此彰瘅之公，吏治所由知戒也。昨有旨，仍命抚湖北，中外闻之，莫不惊骇，乞降旨宣示臣民，俾晓然于黜陟之所以然。”疏入，上遂寝其事。邹公儒雅近臣，是举颇见风力，然立言戆直至此，亦难乎圣明之容纳矣。

