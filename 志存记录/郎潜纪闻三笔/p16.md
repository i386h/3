<!-- { "loadSidebar": true } -->
　　◎于清端深得罗城县民心于清端令罗城，拊循残氓，悉除诸禁，诚意恻恻感人。民皆以田赋亲输公手，或留数钱置案上，公问何意。曰：“阿耶不要火耗，不谋衣食，宁酒而不买乎？”公感其意，留数钱，计得酒一壶而止。公居罗城久，从仆或散去或死。罗人益怜公，每晨夕集问安否，间敛金钱跪进云：“知阿耶清苦，我曹供些少盐米费耳。”公笑谢曰：“我一人何须如许物，可持归易甘旨，奉汝父母，如我受也。”民怏怏持去。一日，闻公家人来，罗民则大喜，奔哗庭中，言阿耶人来，好将物安家去，又进金钱如初。公又笑谢曰：“此去吾家六千里，单人携赀，适为累耳。”麾使去，民皆伏泣，公亦泣，卒不受。比公迁知合州，罗民遮道呼号：“耶今去，我侪无天矣。”追送数百里，哭而返。一眇者独留不去，公问故，曰：“民习星卜，度公橐中赀，不及千里，民技犹可资以行也。”公感其意，因不遣去。会霪雨，赀尽，竟借其力得达。公一生得力在罗城，罗城治迹，莫详于公政书中与荆雪涛书。康祺每读是篇，窃谓非公不能感罗城民至此。有友人宦游江南者，慨然曰：非罗城民恐亦不能感公至此也，其然。

　　◎畅春苑前小溪内蚌珠畅春苑前有小溪，直夜内侍每云阴月黑，辄见空中朗然悬一星，共相诧异，辗转寻视，乃见光自溪中出，知为宝气。画计取之，得一蚌，横径四五寸，剖时得二珠，缀合为一，一大一稍小，巨似枣，形似壶卢。不敢私匿，遂以进御，此乾隆初年事也。高宗爱赏之，常用为朝冠之顶。纪河间记此事，谓小溪不能产巨蚌，蚌珠未闻有合欢，斯盖由天命圣人，因地呈符瑞，寿跻九旬，康强如昔。非偶然也。

　　◎乌什火铳之及远阿文成公征乌什时，与勇毅公明公犄角为营，距寇垒约里许，每相往来，辄有铅丸落马前后，幸不为所中。度鸟铳之力，不过三十余步，必不相及，疑沟中有伏，搜之无见，皆莫明其故。破敌之后，执俘讯之，乃知其国宝器有二铳，力皆可及一里外。搜索得二竿，试验不虚，与勇毅公各分其一。勇毅征缅甸，殁于阵，铳不知所在。文成所得，则乾隆末犹藏于家也。亦见纪氏笔记。康祺按：今泰西各国火器最精，几乎日新而月异，亦未闻一铳之力能逾里外者。乌什久内附，盍不令屯戍官兵，求其遗制而仿为之耶？

　　◎翰林苑禁忌翰林院堂不启中门，启则掌院不利。又门前沙堤中，有土凝结成丸，倘或误碎，必损翰林。又原心亭之西南隅，翰林有父母者，不可设坐，坐则有刑克。又左角门久闭不启，启则司事者有谴谪。礼部甬道屏门，不加搭渡（搭渡以巨木二方，夹于门限，陂陀如桥状，使堂官乘车者，可从中入，以免旁绕），加即不利。皆屡试而屡验者，此与初笔所纪刑部各司各有禁忌，如直隶不直、奉天无缝之类，均不知其何理也。惟沙堤土丸，特就嘉、道以前言之，今则编检多至数百人，昔时麟角，已等牛毛，恐富媪有灵，亦只听其自生自落，岂复关有亡之数与？

　　◎乾隆再征伊犁时之瑞应乾隆二十余年，大兵再定伊犁，乌雅氏武毅谋勇公兆惠统兵深入，被围于喀喇乌苏，译言黑水也。相持三阅月，安营处近戈壁，初忧乏薪，忽望见深林，伐木给用。既而铅丸告罄，兵士于林木中觅之，获铁丸数万，遂还以击贼。地本乏水，因贼灌营，反资众饮，而井泉亦随掘辄涌出。至解围前数日，井水骤涸。初被围时，仅余两月粮，缘掘井获粟二十余窖，故官兵意气奋勇，毫无惧色。以三千余人坚守营垒，当贼众番上数十万，而从容有余，高宗御制《黑水行》以纪其瑞，设非威德遐覃，天心佑顺，亦安能百神效命，灵异叠呈如斯之彰彰乎？

　　◎高宗赐裘文达继母生母匾额裘文达公以军机大臣出治河工，自乾隆二十二年至二十三年，周历山东、河南、安徽三省，疏浚修筑，水患粗已，高宗深嘉之。明年，特旨赐公继母郝氏“八旬衍庆”，生母王氏“七秩连祺”匾额，人子显扬，莫荣于此已。

　　◎傅文忠身后赠郡王爵衔察哈尔总管李荣保，傅文忠公父也，殁时官止二品，例不给谥。自乾隆间文忠以大学士平大金川凯旋，特敕照勋臣额亦都、佟国维例，建宗祠祀傅恒曾祖哈什屯、祖米思翰、父李荣保，春秋官为致祭，并追谥李荣保曰庄恪。文忠叠奏边功，殊宠冠代，然生前封爵亦止一等公，异姓之臣，靡可复加也。自公子福康安继世节钺，勤劳尤多，嘉庆元年卒，谕赠郡王爵衔，并推恩伊父傅恒，亦追赠郡王。先圣后圣，教忠教孝，破格之典，以奖有功，非独私于戚畹也。

　　◎高宗赐陈文勤予告诗海宁陈文勤公世倌，乾隆二十二年以首揆予告，陛辞，赐银五千两，命在家食俸，并御制诗赐之。有“老成归告能无惜，皇祖朝臣有几人”之句，同朝旧人奉诵者，咸为感奋。

　　◎鄂文恭由笔帖式升至巡抚仅六年满员升迁之途，较捷于汉贯，以缺多而人少也。曩闻宗室芗林侍郎桂昂言：承平时循例升官，八旗中以鄂文恭公弥达为最速。康祺退稽名臣列传，知文恭于雍正元年犹一笔帖式也，旋授吏部主事，至八年已擢广东巡抚：由微末至疆臣，食俸仅六载，旗员遭际，殆果无出其右欤，俟再博考。

　　◎圣祖察施世纶处事之偏执漕督施公世纶，康熙四十年方官淮徐道，适湖南按察使阙员，大学士伊桑阿等以九卿保举世纶入奏。谕曰：“施世纶朕深知之，其操守果廉，但遇事偏执，百姓与生员讼，彼必护芘百姓；生员与绅讼，彼必护芘生员。夫处事惟求得中，岂可偏私？如施世纶者，委以钱谷之事，则相宜耳。”康祺敬绎圣谟，非特足为施公箴规，即宋之包孝肃、明之海忠介，虽一代贤臣，皆未免名心客气之累；其忠直可敬，其执拗究不可训也（少时观剧，见有演杨忠愍者，谬语友人：椒山自是忠臣，倘令得志，必不逮张江陵、徐华亭之通晓时务。先义行公首颔之曰：童子毋多言。迄今三十年，读书加多，意气加减，于此一事则犹仍初见也）。

　　◎圣祖诏封长白山神康熙十六年，命内大臣觉罗武默讷同侍卫费耀色塞护礼索鼐瞻视长白山，由盛京东行，抵吉林，询无知长白山路者。偶得猎户岱穆布鲁，言其父曾猎此山麓，负鹿归，道经三宿，似离额赫讷殷不远（按：自吉林至额赫讷殷，陆行十日，舟行几倍之）。于是宁古塔将军巴海运米十七艘于额赫讷殷，武默讷等裹粮前进，伐木开道，行三十里，至一山巅，缘木而望，乃见百里外一山如积玉有光，睹之甚晰。复行二日，大雾莫辨山所向，忽闻鹤唳，寻声往，适遇鹿蹊，循至山麓，仍弥漫无所见。跪诵敕旨，拜毕，雾忽开，峰峦在目，登陟有路。向所睹积玉光，盖冰雪所凝也。时方六月，恍然悟此山命名之由。诸使臣瞻拜而下，群鹿奔逸，仆其七，若有犄而坠者。时登山正七人，方乏食，乃谢山灵所赐。行未里许，雾复合，亦不复见山光矣。还京奏闻，谕曰：“长白山奇迹甚多，宜加封号，永著祀典。”寻礼臣议上，诏封长白山之神秩祀如五岳。明年，即命武默讷赍敕往封，自后岁时祭望无阙。长白山为我朝发祥之地，固宜茂膺神贶，灵异尤昭也。

　　◎圣祖诏绘觉罗武默讷像康熙十九年，召内太臣觉罗武默讷入养心殿，命工绘其像，即以赐之。谕曰：“将此像给尔子孙，世世供享，以昭加恩之意。”夫云台麟阁，图画功臣，古有之矣，若诏赐绘像，而仍给其家，则旷古未有也。

　　◎李文恭论政语湘阴李文恭公抚陕西，以平反冤狱，优旨加二级。公谢疏言：“国有常刑，法无幸免。自有救生不救死之说，而回惑深；又有失出无失入之说，而趋避熟。乌知止辟之义，即为好生之仁。臣惟以情真罪当四字挽回积习。”又公居恒语经济，尝言“察民莫如察吏，省事不如省官，利不可兴，弊不能去。”康祺诵习公言，窃谓非练于政事者，不能如是之简切。惟前数语，似申韩之学，恐为屠伯借口；后数语，似黄老之学，又恐为＜重沓＞伯解嘲耳。毫厘千里，不可不辨。

　　◎蒋师龠深得士心仁和蒋库部师龠，馆选后掌教三衢书院，三衢士数百里外，担簦以从。散馆列一等第四，改主事，掣工部。同舍以纷华酬应相耀，君危然入署，或终日不语，画诺径出。旋选授兵部武库司主事，上官为阿文成公，极重君品学。君论部事，数上书文成，遇有升转，辄先引避。文成尝语人：“蒋君其昔日之椒山乎？”其见重如此。乾隆壬子典试福建，衡卷不妄黜，黜必详所以斥之故。撤闱日，士有挟落卷颂其公明者。君则告以作文之法，为学之序，士俯听感泣不忍去。归途不受馈遗，复命召见，而下第士罗拜之事已上闻矣。圣心深奖许，因谕之曰：“汝考差卷为朕亲拔至前列，撤闱感及下第者，为主试所难。”君旋以继母忧，哀毁卒。今国史列君文苑传，康祺所纪，则君之忠孝大节也（又按：君卒前数日，陈花农琪梦君为颜子后身，都下喧传。疾革日，君子编修诗亦得此梦，纪文达表君墓详述之。夫梦寐诞幻不足称，观君之居官行己，其诸无惭为圣人之徒也已）。

