<!-- { "loadSidebar": true } -->
　　彭刚直公刚介绝俗，然至性过人，幼而失怙，事母至孝，居贫奉养，先意承志。外祖母居怀宁，无子孙，公时恃佣书为活，岁不足衣食，以太夫人忧念艰难，跋涉往返五千里迎至衡阳，太夫人得奉母终天年，所谓孝思不匮者也。邹夫人以朴拙失姑爱，终身无房室之欢，自太夫人卒后遂不相面。其弟某游客秦豫，遭乱隔绝廿年，及公授安徽巡抚，见邸钞，识其名，始间关至军中，相哭，哭失声，护爱甚笃，与共寝食。而弟久客州县，服药烟成瘾，公军中犹严禁烟，以情告，公大怒，立予杖四十，斥出之曰：“不断烟瘾，死无相见。”弟感愧自恨，卧三日夜濒死，竟绝不更服，复为兄弟如初。以其习商业，令行盐，致赀巨万，公一无所取，弟亦豪迈挥霍，恤贫笃义，乡人流落江淮者悉收恤资之，岁散万金。亦先卒，遗妾、女，与公子妇同居，以孤孙见绥后之。公自领内湖水军，及后总全军，军饷无所出，不以烦公家，前后惟领银十七万两作盐本，军饷外所应得公费，悉出以佐义举，凡出资助本县学田银二千、宾兴费银二千、育婴公费二千、修县志书独供笔札刻资银五千、独建船山书院银万二千、衡清试馆银一万两，其濂溪墓、昭忠祠、京师及各直省湖南衡永会馆，凡募助公举者动以千计；所部有功者，凯撤时及疾笃时，均举赠各万金，凡费银十万两；族中老者岁有馈，又计丁口遍资给之，凡数万金。计其兄弟所散财几满百万，而当轴要人无一字之问，十金之遗，以孤洁无援自喜；至于对于朋友、协和群帅，煦煦恂恂，未尝有倾轧骄倨之心。五十以前，有气陵之者，必胜之而后已，其后望重年耆，人皆推敬，亦深自敛抑，诱接文士尤能折节。素工画法，兰入妙品，而尤喜画梅，全树满花，所至辄奋笔泼墨，海内传者过万本，藏于箧者一牛车不能载。尤恶浮华，厌绝馈遗。治军广东时，民士恐饷不继，共辇银十七万送军中，谢不受。及归，众以金排万人姓名，列二伞志感颂，其直万金，悉谕令各还其主，且戒其奢焉，其绣字颂功者送海幢寺中。治军严肃，恒得法外意，所诛者必可以正民俗。安庆候补副将胡开泰召倡女饮，而使妻行酒，其妻不可，遂抽刀割其腹，街巷汹汹。事闻院司，方聚议谋所以处，公适至，问之曰：“此易耳。”遣召之来，但询名姓居止，便令牵出斩之，民大欢。湖北忠义前营营官、总兵衔副将谭祖纶，诱劫其友张清胜妻，清胜访之，阳留居密室，出伪券索偿债。得遁去，诉营将，州县皆为祖纶地，置不问。因诉于公，公先闻黄州汉阳道路藉藉，欲治之无端，得清胜词，为移总督，先奏劾祖纶，且遣清胜赴武昌质之。诏公与总督即讯，祖纶令人微伺清胜于轮船，挤之溺水死，饵其妻父母及妻刘氏反其狱。忠义营统将方贵重用事，总督昌言诱奸无死罪，谋杀无据。公揣祖纶根据盘固，不可究诘，适总督监临乡闱，即骤至武昌，檄府司提祖纶至行辕亲讯。忠义营军倾营往观。祖纶至，佯佯若无事，公数其情事，支离狡诈，及谋杀踪迹，祖纶伏罪，引令就岸上正军法，一军大惊，然已无所及。夹江及城上下观者数万人，欢叫称快。故公之所至，老幼瞻迎，长江闻其名字，肃然相戒。牧令辑其隶役曰：“彭宫保至矣！”非独威声使然，所行事深感民心，庶乎不侮寡者也。
　　○刘忠诚
　　刘坤一之三下江南也，西太后之意初不属之。时当国者为荣禄，荣不学无术，诏令批折，一切委连文冲。连本军机处帮领班章京，小有才，又善谀媚，以此得荣欢。刘坤一欲回任两江，不得不奔走荣门，荣门不可得而入，乃结纳荣之幕友连章京，曾谒二次失值，不得已，求见连西席某，间接以通于荣。西席某黠甚，比连归，某言刘来谒状，而不言其它，连亦略颔之。翌日，西席某探连今日所办之事，连大言曰：“荣相奏请，以刘坤一回任，竟得俞允，余无他事。”翌日，刘又来，西席某向刘贺云：“事已谐矣。”翌日清谕出，刘又来，并挟白金二万两之券，袖交西席某手，云：“乞为连君寿。”西席某竟以金入囊，而缄其口。连请训出，照例拜客，刘与连始觌面，连未道谢前贶，刘亦未便明言。又疑连藐二万，翌日又馈送白金二万，仍以券交西席某手，西席某又蚀金一万，仅回连云：“刘某今送万金来。”连遂援十成提二成例，以二千金酬西席某劳，己得八千金，而不知已为西席某所卖。越半月，西席某忽借他故辞馆，竟怀挟三万二千金去。比庚子拳祸，政府纵匪殃民，五月清载漪伪谕有云：“与其苟且图存、同归于尽，曷若大张挞伐，以决雌雄。彼恃战力，我恃人心。”一时传诵，而不知祸我东南赤子，皆此数语酿成之，而连文冲与有力焉。连以庇拳故，为外人所指索，必欲痛惩之。荣禄知连不可留京，遂外放江西某府知府，连亦竭力设词解免，而外人卒持不可。适刘坤一督两江，连以属吏礼参谒，私冀刘不忘前惠，或为怙恶。刘以连罪通天，外人尤不可掩饰。连疑刘负义不为力，遂自诉生平未尝妄取一钱，而为人谋则无不忠，何以今日患难，人竟不我援手。语侵刘，刘曰：“余前以二万金馈君，君犹以为未足，必欲再得余二万金乃餍，君曰‘不妄取一钱’，毋乃自戾其说乎？”连闻言，瞠目不解所谓。刘反复详述当日种种情状，连如梦初觉，自悔坠入西席某彀中，然已无及矣。
　　○张文襄
　　同、光间某科会试场后，潘文勤、张文襄两公大集公车名士，宴于江亭，先旬日发柬，经学者、小学者、金石学者、历算学者、骈散文者、诗词者，各为一单，州分部居不相杂厕。至期，来者百余人，两公一一纡尊延接。是日天朗气清，游人亦各兴高采烈，飞辨元黄，雕龙炙果，联吟对弈，余兴未尽。俄而日之夕矣，诸人皆有饥色，文勤问文襄：“今日肴馔令何家承办？”文襄愕然曰：“忘之矣，今当奈何？”不得已饬从者赴近市酒楼唤十余席至，皆急就章也。沽酒市脯，重以馁败，饭尤粗粝，众已惫莫能兴，则勉强下咽，狼狈而归，有患腹疾者，都人至今以为笑谈。文襄自言夙生乃一老猿，能十余夕不交睫。其督蜀学时，一日出城，游浣花草堂，偶集杜诗二语为楹帖，欲系以跋，因坐而属思，稿数十易，终不惬，然已三日夜不寐矣，侍者更番下直犹不支，困而僵者相属也，而文襄从容如平时，及挥毫落纸，则仅集本集句四字而已，书成始欣然命驾归。光绪某年，文襄以鄂督入朝，公余偶遨游琉璃厂，瞥见一古董店，装潢雅致，驻足流览，庭中陈一巨瓷，形制奇诡，古色斓斑，映以玻璃大镜屏，光怪陆离，绚烂夺目。谛视之，四周悉篆籀文，如蚓如蚌，模糊不可猝辨。文襄爱玩不忍释，询其价，则某巨宦故物，特借以陈设，非卖品也，怅怅归。逾数日，又偕幕僚之嗜古者往观之，亦决为古代物，文襄愈欲得之，肆主允往商。未几偕某巨室管事至，索值三千金。文襄难之，询其家世不以告，往返数四，始以二千金获之。舁至鄂，命工拓印数百张，分赠僚友。置之庭中，注水满中，蓄金鱼数尾，仆从或以刀试之，似受刃。一夕大雷雨，旦起视之，则篆籀文斑驳痕，化为乌有矣，盖向之苍然而古者纸也，黝然而泽者蜡也，骨董鬼伪饰以欺人者也，文襄为之不怡者累日。文襄督两广时，倪公文蔚为巡抚，文襄以倪新进，颇慢易之，倪亦负气不稍让，二人意见日深，时相龃龉。一日，倪以事谒总督，文襄拒不纳，三谒三拒之。倪问何时可见，期以旦日日中。倪先期往，日过午仍不获见。倪私问仆从：“大人有客乎？”则对曰：“无之，签押房观文书耳。”问何不禀报，则曰：“大人观文书，向不许人回话。”倪愈不怿，大步闯然入。戈什大声言巡抚至，瞥见文襄执书坐安乐椅中，若为弗闻也者。倪忿然作色曰：“督、抚同为朝廷命官，某以公事来，何小觑我也！”拂衣竟出，欲辞官，将军出调和之，为置酒释嫌，二公皆许诺。届期倪先至，文襄日旰不来，将军强致之，至则直入坐上座。将军起奉卮，文襄立饮之，将酌以奉倪，文襄又饮之。倪大怒，推案起，脱帽抵几，径回署，即日谢病。政府知之，乃调倪他所。倪既去任，文襄护理巡抚，两署悬隔，往返颇不便，思空中构铁桥，沟通两署，召工雇值，约二十余万金，款无出，颇踌躇。忽接港电，有“候补县某，持总督印札，借某事向港澳华商募捐，已集得银十余万，未审有之乎？”文襄愕然，已即复电言有之。适某兵轮以事至港，即命管带诱其人偕来，毋使逸。即至署，命闭之空室中。某知败露，首领将不保，彷徨无所措，欲自裁，窗外环伺者众，不得隙。夜二鼓，文襄自内出，某愧汗伏地，叩头请罪，文襄不顾，但曰：“汝胆大至此，不可赦，不可赦。”良久良久，乃命之起，赐坐，加以颜色，曰：“吾今赦汝，汝更能为此乎？”某惶恐曰：“愿尽力。”于是更给以札，使往南洋群岛，又募得十数万金，而铁桥以成。桥成后，每夕阳欲下时，姬妓辈或靓妆炫服，逍遥其上，人望之如天半神仙云。后某督至，始拆去之。
　　○书刘文正遗事
