<!-- { "loadSidebar": true } -->
　　中丞未遇时，贫无升斗蓄，而嗜酒落拓，不事生产。夫人某氏有贤德，以纺织给公，每食必留以待，不敢自饱，时或断炊，则置火酒一杯于几。公归见酒，便会意，饮讫，即大步去，以为常。公每深夜未归，夫人登楼望，遥见红灯二盏，照一人冉冉来，渐近数十步外，则灯杳而公至矣。夫人知公必贵，心窃喜，常准此以候门。一夕，灯未见而公已叩户，夫人大疑，问公日间作何事，公曰：“不过赌钱吃酒耳。”夫人曰：“非此之谓。意君所为，或有伤于阴骘者？”公曰：“是无他，惟为相识某，代写一转婚书。既非我所说合，且其事既成，不书亦嫁，故代书之，想无害也。”夫人曰：“咄！既云不书亦嫁，书将安用？此事攸关名节，断不可为，其速往毁，迟恐不及。”公如闻棒喝，言下顿悟，即驰往，托言书尚有误当改，其人出书，公急毁而纳诸口，曰：“我不作此也。”遂返。及抵家，而夫人已笑候门左矣。未几，时当大比，夫人曰：“日往月来，老将至矣，冻馁岂长久计耶？值今槐花复黄，曷不藉以自奋。”公曰：“我亦思之，奈贫竟至此，只求百文，尚难度日，何来多金作考费？”夫人曰：“同袍中或有能挈带者，试谋之。倘少有所需，妾当罄所有以助。”公因遍探交好，则已俱就道。继至窗友顾某处，知少一仆，因未启行，公曰：“弟亦欲往，奈无盘费。君等欲觅仆从，弟愿稍贴舟金，为之执鞭，君能带弟一行乎？”顾曰：“是何言！君本鸿才远器，众所敬服，岂敢屈为隶人。”公曰：“此弟自愿，诸君能周旋，弟已感甚，纵不贱视，弟亦何敢少怠耶？”顾曰：“如君言，同人谅无不允。某日，兄蚤至东门码头，唤某船户可也。”是日顾即言之同伴，众皆骇曰：“某嗜酒好赌，妻孥尚不顾，肯为人服役耶？且彼虽贫，亦士流也，带挈既无此力，若以隶役之，反难免众议，此事万不可。如必与俱，拟各他就。”顾曰：“奈已许何？”一友曰：“另伴亦难，君既约彼，某日我等可先期动身，彼无资本，未与其事，亦难深罪我等也。”众然其议。至期，公因被出，遍觅顾舟不得。徘徊间，又遇试友下船，公趋问，始知顾与众人已于某日动身，将出关矣。公闻，爽然若失，自叹为贫所困，致人厌弃至此，不如投水以死。继又念囊中尚有钱二缗，系细君物，不知费几许心血，乃始穿就，当觅相识寄回，方不负。遂离岸行，不数步，闻有相唤者，乃旧识某，近开粮食店于浦滩者，曰：“先生赴试动身耶？时尚蚤，盍少坐。”时公欲以被银相寄，遂入店。某奉茶而前曰：“今科先生必高中，当预备贺仪，奉扰喜酒。稍顷，即送先生下船，不知船泊何处？”公闻某语，不禁泪落，无一言。某更骇问，公因述前事，某曰：“先生有志赴考，岂以此阻？奈我力绵，未能独助，姑在此一饭，我当商之同辈，倘得集资赠先生，亦不枉与市井人屈交耳。但不知费应几何？”公曰：“十贯足矣。”饭毕，某即出，公独坐以待。少顷，某偕短衣草履者五六人归，指公曰：“此即赴考某先生也。”众揖公，怀中各出银钱置桌曰：“请收会钱。”公问故，某曰：“此皆同业，适为公合一会耳。”公感谢，某曰：“今日不及起行，我作东道主，沽酒饯先生，兼请诸君。”是晚各欢饮尽醉散。时已二鼓，众曰：“夜深矣，我等宜送先生归。”遂同进南关，及过仓前水关桥，前行者忽止，公问故，众曰：“有巨人跨立桥上，不得过。”公乘醉趋上桥，迫视之，其人高与城齐，仰望面目，黑暗中模糊不可辨，跨立桥中，不言不动。公以手拍其腿曰：“汝亦太自便矣，不顾人行走耶？速让。”其人缩左足，侧立让公。公方与四人过，则又跨立如故，三人后至，皆自跨下出焉。未几，三人者俱死，始知所遇乃凶神，以公福大，故让之耳。明日，公就道，是科即以高魁获售，明年连捷成进士，由县令历任显要，有政声。
　　○富阳董邦达少时
　　富阳董邦达少时，以优贡生留滞京师，寓武林会馆。资尽，馆人迫之，徙于逆旅，质衣装以给。无何装尽，逆旅主人又逐之。窘无所之，有刘媪者，奇其貌，谓必不长贫贱，馆之家，属勤业以待再试。董日夜淬厉，期得第自振，且酬媪德。榜发，仍落第，恚甚，谋自尽，蹀躞街市，未有所也。倚一高门痴立，俄有人启门，呵问谁某，董告以下第生，其人大喜，邀入款语，出红笺倩书谢柬，署名则侍郎某也。既而留食，互述生平，知为侍郎司阍仆，以荐初至，适书谢柬，大为主人称赏，因请留董代笔，薄奉旅资。董方失路，欣然诺之。自是一切书牍，皆董拟草，往往当意，侍郎益信任仆。居顷之，侍郎有密事，召仆至内室拟稿，仆惶窘良久，不能成一字，侍郎穷诘，乃以实告。侍郎大骇，急延董至厅，具衣冠见之，且谢曰：“使高才久辱奴辈，某之罪也。”因请为记室，相得甚欢。侍郎家有婢，敏慧得夫人意，夫人欲嫁之，婢不可，强之，则曰：“身贱终随舆隶，必欲如董先生者乃事之。又安可得，故宁不嫁耳。”夫人以告侍郎，侍郎哂曰：“痴婢，董先生神志不凡，行且腾上，肯妻婢耶？”会中秋，侍郎与董饮月下，酒酣，从容述婢言，且愿纳为妾，董慨然曰：“某落魄京师，尽京师不加一睐，公独厚爱之，彼女子亦有心，何敢言妾？正位可也。”侍郎终以为疑，谋诸夫人，女婢而婿董焉。逾年，董举乡试，成进士，后官吏部侍郎，生子为富川相国。相国登庸时，太夫人犹在。
　　○其二
　　董大宗伯邦达，少綦贫。父某，亦诸生，性迂介，工篆隶，作室扁及楹联，剥灰堆钿皆精。时张茹英员外，方修西溪山庄，招往奏技，仆辈憎之，背呼董漆匠。与余外祖暨黄君松石独相得。雍正癸卯，得天司寇以侍讲副八闽试，董君与二人商曰：“余子幸充拔萃，将应朝考，无以行，侍讲肯挈之乎？”得天至，即言之，一见大赏识曰：“三山一榜中，无此材也。”未几将北上，得天谓外祖曰：“董君寒士，昨以二十金襄车价，亟持还之。北土苦寒，视其衣甚凉薄，即以备御冬可也。”翌日来谢，则凉薄依然，诘之，曰：“家本无资，此二十金亦贷之戚友者。寒士宜寒骨，颇耐霜雪，不愿以子故，增父累也。”司寇闻，即以己衣两袭赠之，同寓皆赆以表里，得衣盈箧。至都朝考入选，以户部小京官用。又三年，联捷选庶常。其父就养入都，附粮艘行至天津，暴疾遽殁。东山仓卒徒跣三百里，扶榇归，至台庄阻浅，颇为旗丁白眼，议迁柩古庙中，孑身先归，另筹雇舟来迓。方相度间，忽遇枫溪人程香篁，亦以守插散步，大呼曰：“董孚臣，何事至此？闻君骤贵，乃憔悴如许？”董即稽颡月河傍，备告近状，程曰：“吾方入都坐监，挟二百金，计此间去八十金可达。今君有急，即以百二十为赙，且助之料理。”乃别。服阕起，复遍告同人，为香篁说项，虽麦舟之谊不啻也。又数年，香篁竟以东山本房中式，司寇谑之，谓以孝作廉，以秦关贱售矣。后司寇身后，以亲家蒋中丞籍没，其狱中寄妇诗卷存女处，卷中“不日不月”句，纯庙疑其怨望，入官方沉吟，惟中官郑侍、郑素在内庭，掌载籍，急检《毛诗》进曰：“句似出此。”上取阅，乃释然。时余考九香府君，寓伯庚农部所，闻信，举室忄匡忄襄，考君令闭前后门，勿许一人出，惟检得天著作，稍似嫌忌者即焚之，言毋贻害他人，即最上妙品不敢惜。过午，忽传董宗伯来，农部曰：“吾生矣。”仓皇间出接见，传述上恩旨，令往西苑硼头，复荷不必革职之谕。农部呈请先臣手泽颇伙，且饶藏书古绘，求赏贡十年，谕之，于是帐颜袖幅，一梅数竹，皆以充贡，而得天司寇之真迹尽矣。苦后人不振，孙鉴接驾苏州，高宗召人行在，命题特试，誊写甚劣，谕令习字三年再试，归后字仍不习，试亦不再也。而宗伯子蔗林相国，犹承父志。眷眷恩门，数十年通好勿替。余幼年犹见宗伯赠外祖一小立幅，烟云缭绕有逸气，真能披一品衣、抱九仙骨者，张宗苍瞠乎后矣。
　　○伊莘农相国言
