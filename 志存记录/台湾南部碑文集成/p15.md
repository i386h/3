<!-- { "loadSidebar": true } -->
　　郡中万寿宫，自前按察使臣蒋允焄守郡时恭建者，地既博敞，规模亦肃，越今十余岁。臣元枢来守郡，每值拜舞届辰，仰瞻殿陛，恒惕惕然思所以增其彤釆、屹其栋阿者久之。爰谨练日程工，次第构饰：云楶龙桷，炳焕海隅。既讫功，乃拜手稽首作颂曰：于昭圣化，汜濩海东，疆索式廓，省僚攸同。荣光在川，瑞气在嵕，有慝斯消，有年斯丰。乃规乃矩，紫宫是崇；芝栭戢孴，华盖庞鸿；轩翥九凤，蚴蟉五龙。歙赩溟渤，驳蔚巃嵷。亿万斯年，寿献华嵩！百僚师师，咫尺景从。

　　福建台湾府知府臣蒋元枢谨泐。

　　乾隆四十二年二月（缺）日，董事陈朝梁、督工生员陈大章。

　　按：碑原勒万寿官（址在今台南市东区府前路）；日据时移存南区碑林。高一九五公分，宽八一公分，花岗岩，篆额同题。作者另有「万寿宫图」碑，原与本碑并立，现亦存碑林。

　　.郡城佐属公馆碑记（乾隆四十二年）

　　郡城佐属公馆设于乾隆三十一年，以旧时海东书院改作，老屋数椽，盖仍其旧。属僚毕集，每形窄隘；然而久未有以易也。岁在丁酉，系我大恩宪琴川蒋公（号香岩）守郡之次年，政通人和，百废具兴；己捐俸，购斯屋为佐属馆。规模宏大，数倍于旧，即舆隶下人，无虞露处；凡我佐属，因公至郡，皆得所焉。

　　夫属者何？在下位也；佐者何？所以佐助为政也：顾名可以思义。公易其地而不易其名，是即寓造就之至意：勖以循分供职，岂徒使安其居而已耶？起蛟等幸在宇下，被泽高厚，馆于斯者，报称之心，更当油然生矣！不宁唯是；即后之来者，皆将观感兴起。公广厦之庇，其功德又安可胜量哉！是为记。

　　时乾隆四十二年二月吉旦，属吏：叶起蛟、黄廷梓、吴履信、薛肇璜、王廷璧、周丰、陈曾楷、杨浩、高信可、瞿济、何榖、王政、王坦、曹应蔚、邱叙五、陈奏功、周得士、徐同藩、郭道弘公立。

　　按：碑原置台南市南区台南邮局南门宿舍，现陈列市立历史馆，高五二．一公分，宽一○四．四公分，花岗岩。文中丁酉，乾隆四十二年（公元一七七七）。

　　.护理台潮兵备道台湾府正堂蒋德政碑（乾隆四十二年）

　　窃为政之道，首重利民。利民之事，本无巨细；然惟经济无不裕，而后事功无弗周。我大恩宪大人蒋，代受国恩，两世相业昭垂，功在社稷，尚矣！初下车，即念台湾僻居海外，民番杂处，最易滋生事端；而其道则在严治窃匪、锄抑强宗，使不得生事扰民，共安衽席。今之四境晏如，此其明验也。而且修城垣以卫民居，设望楼以防民患，崇黉序以正民风，新神庙以成民事，辩疑狱以重民命，广赈恤以赡民穷：其经济事功，彰彰如是。近复兼护道篆，捐清俸，鸠工庀材，重建军工船厂。而厂前板桥，向为春夏之□，大路积水，不便行旅，因置小桥，以通来往，法良善也。然桥身离地不逾二尺，凡车截之道经乎此者，必起桥然后使行；而藉端渔利之徒或从而生发，穷民稍不遂意，即为争竞，往往如是。公勘验至此，即为蹙然曰：『此以便民，而实以厉民也』！爰克日兴工，即为另建木桥，加高丈许。上可便舆马徒行，不（原碑重一「不」字）碍车辆重载。远近居民经斯道者，实利赖焉。

　　予小民之歌功诵德者，虽属一己之私；而公之充类至尽，旋饬各乡保，举报台治之有类乎此桥者，均用增改而更张之。将见四境皆遵王道之荡平，而万姓共戴仁恩之无疆也！是为记。

　　乾隆四十二年三月□日，妈祖楼街众铺户、金龙街众铺户、车户方秀仝车户，同叩首立石。

　　按：碑原存台湾军工道厂附近（址在今台南市北区安民里）；日据时，移存南区碑林。碑高二四○公分，宽八二公分，花冈岩。本碑所指「恩宪大人蒋」，名元枢。

　　.鼎建台澎军工厂碑记（乾隆四十二年）

　　台澎水师各营，额设战舰八十有一，分编：平、定、澄、波、绥、宁等字号。巨者领运饷金，渡载戍士；次亦防守口岸，逻巡洋面是资：盖重务也。方今圣化熙洽，海宇乂安，鲸波鳀浪之间，高胪大艑，所在间置。然于无警之时，亦有不弛之备：有故有造有修，厥依年例，勿旷也；动帑于藩库，稽核于内部，勿浮也：慎乃攸司，法綦备也。夫务重则欲其固而弗窳，法备则欲其循而毋失，是有赖典领者之惟此兢兢焉。从前，承造承修，每无常员；而专其任于观察使，则自雍正三年始。督理既归重臣，程功宜有定所；顾就海壖隙地，仅以庳屋数椽榰柱其间，趋事者罔所萃止，饬材者失所储藏，即省试者亦临莅局促。于课工简料数大端，无以施其精审，何怪乎兵胥因缘舞智、工匠乘此营私耶？

　　乾隆四十一年十二月，予以郡守兼护台道篆，颇悉其流弊所由。爰会营员，详加纠察，严立规条，革除一切陋习，刊列榜文，俾垂永久。复亟捐廉俸，相其地势，广拓之，尽撤旧厂，鼎新建造：其前为辕门，列差房六间；中为官厅三楹，左右科房各二；又进为大堂三楹，川堂三楹，两旁料库各七间；又后为内房七楹，左右厨房、料库亦各有七：计前后大小厅房共五十余间。周树木栅，并修葺天后宫及风神、潮神、输般各庙，均于军工相维系者，涂塈丹雘，聿新其旧，所以揭虔妥灵也。通费洋镪二千五百有奇。经始于四十二年二月朔，越三月告成。

　　是役也，匪仅为侈规模、新堂构计也；盖重其务，不能不举所重以肃观瞻；备其法，不能不申所备以昭守。虽以予谬权斯任；而军国所寄，勿敢怠遑。用是籍手经营，庶几少尽厥职云尔。是为记。

　　护理福建分巡台澎兵备道兼提督学政、台湾府正堂、随带加六级、记录八次、记功二十一次蒋讳元枢撰文。

　　乾隆四十二年四月（缺）日勒石。

　　按：碑原勒台湾军工道厂中（故址在今台南市北区立人国校附近塭田中）；光复后，移存市立历史馆。碑高二五六公分，宽八三．五公分，花冈岩，篆额「皇清」。全文载于「台湾私法物权编」。按作者另有「军工厂图」碑，大小与本碑埒，原与本碑相对勒厂中；后并移市立历史馆。

　　.重修海会寺碑记（乾隆四十二年）

　　天下事兴废之故，莫不有数焉存乎其间，讵必其在大者哉？虽数笏之宫、方丈之室，其适兴适废也亦然。此正如佛氏因缘之说，不必尽关福田善果也，则如余今日于海会寺重修是已。

　　当斯寺之未建也，穷奇梼杌之所窟宅、封豕长蛇之所蟠踞，虽其时亦复饶水木之清华，极云烟之绵邈；而腥膻中之、膏血涂之矣。未几，通池既堙，重榭亦圮，堕虚甍之瓦，惟渍青苔，黯废苑之丛，但飞黄蝶！此兴废之一时也。既而荒其陊馆，忽植莲幢；灭烬沉熏，聿新兰若。是为斯寺创造所由来尔。其薙草开林、崇基表剎，实自前观察偕总戎两王公经始。嗣是置产皈筵，檀施不绝，海东象教，显奕当时。乃以常住之业并于俗姓众香之林，罕有护法，历岁既久，高轨就荒。岂非王简栖所云「僧□阒其无人，欀椽毁而莫构」？可为长太息者哉！此兴废之又一时也。余也偶过斯寺，循廊拾级，目睹摧残：饭僧无□，庇经无舍，婆娑洋外，一灯熸矣。于是揆日庀徒，工作具举：层轩飞阁，精室珠林，丹雘耆阇，金资宝相，以次营造，内外咸饬。更为厘其旧产，归诸迦卫。庶几荫法云于真际，曜慧日于康衢者欤？且夫儒者之疾言佛法也，为其无为出世也；然亦有不尽然者。夫处此毗舍耶中，炎海瘴乡，众生苦恼。是安得化猛鸷于慈仁，濯淟污于清净；拯□□以悲悯，觉迷罔以圆明者乎？则于彼法中，要不可少此缔固也；何况兴废之故，因缘系焉。试观今日之琳宫□□、矢棘翚飞，皆昔之败井颓垣、缺瓴断甋也；今日之璎珞庄严、髻鬟妙好，皆昔之篆绿蜗黄、愁云惨雾也；今日之□鱼粥鼓、花碗香厨，皆昔之泽葵荒葛、冷烟寒雨也。悟成败之回环，感机缘之影幻，后之视今，当更何如耶？

　　余□因寺之成，为之三叹而记之。

　　护理福建分巡台澎兵备道兼提督学政、台湾府正堂、随带加六级纪录八次纪功二十一次蒋元枢撰文。

　　乾隆四十二年四月榖旦，董事陈朝□（下缺）。

　　按：碑原龛台南市北区开元路开元寺右墙壁，民国四十九年（公元一九六○）建碑亭于左墙，移龛之。高二一三．五公分，宽七八．五公分，花岗岩。碑经断折，字有磨损者。另有「海会寺图」碑，亦本文作者蒋元枢立，藏寺内弥勒殿右室。

　　.重兴苦竹寺碑记（乾隆四十二年）

　　柳林有苦竹寺，溯自由来：于庚午秋，佛光普照，灵见显示，令盖殿宇，朝夕虔奉。维时众信人士，咸欢欣捐资，踊跃趋工；择净土，建佛殿。绣瓦琱楹，宛若西天之故府；瑶台金阙，居然南海之行宫：诚诸邑西南之一大寺观也。

　　越二十余载，风雨飘摇，坤灵震动，殿宇有欹斜倾颓之堪虞，栋梁亦粉白丹青之减色。前所谓轮奂灿然者，今不复睹矣。虽然有其举之，而莫或继之。爰是住僧商诸同事，集诸善信，因思成果，种福为田，宏施乐助，计金两千。堪则由旧（？），复增□□始建制，则因时彰绘。藻宇重新，遂使维摩月殿，群瞻贝叶，千寻迦叶云厨，待看莲花。士女咸沾法雨，共被慈云。是人以神是庇，神亦赖人而安。

　　兹己告成，合就勒石，匪取言劳，聊志不朽云尔。

　　乾隆丁酉年桂月榖旦，董事黄珩亨、黄瑱善、黄启永、黄钵桂、开山若修、乩童弼生，重兴黄政、枝莲、山海、住僧砵传同立石。

　　按：碑存嘉义县水上乡柳林村苦竹寺，高一六三公分，宽七一公分，花冈岩，额镌丹日，缺题。碑中干支：庚午，乾隆十五年（公元一七五○）；丁酉，乾隆四十二年（一七七七）。

　　.重修台湾府孔子庙学碑记（乾隆四十二年）

　　古之学者必有师，而立学实人才所自出。夫圣人，百世之师也。曩者释菜于先圣、先师，常即学而行事。自汉庙祀孔子阙里；唐开元以降，郡、邑通有孔子庙祀；嗣乃专崇孔子为先师。呜呼！舍末师而同奉至圣，庶几道德出于一乎？教化之行也，学为之倡，乡、国无殊轨，中、外无异度；而董以师儒，优之禄秩：盖上溯两汉，迄于今兹，未之或易也。夫既设学，必立庙，则夫戟门、頖沼、堂庑、寝筵、欂栌、杗桷之有其制，雷洗、觞觚、爵鹿、俎豆、笾旅、禁壶之有其器，钟、磬、瑟、鼓、笙、镛、鼗、铎之有其音，钥翟、缀兆、盘躃、俯仰之有其节，与夫书策、几席、藏修、息游之有其所，均系焉。凡此令甲所颁，有司领之；然克备者，盖鲜。

