<!-- { "loadSidebar": true } -->
　　乾隆四十四年十二月初二日，蒙府宪万信牌内开：『乾隆四十四年十一月十五日，据该县罗汉外门庄生员凌崇岱、陈大观、陈德贞、□□、陈士文、黄群生、卓文甡等呈称：「切岱等各庄，欣逢盛世，安居乐业，毫非不染。冤有不事生业，赌□□徒，绰号「罗汉脚」，结党成群，日为流丐，夜行鼠窃；身穷计生，靡所不为，暮夜之间，且将病毙丐尸□□殷实之家，或丢田头、园尾、街衢、路巷，或移吊园头树木，藉尸吓骗，以致差保到地查视，不肯收埋，□索分肥，为害不浅！岱等外门居民寮廍，又兼与凤邑交界，此弊更难支防；非蒙行县严禁，几被其□。是币先经于府治商民李文兴等，于乾隆三十二年赴前府宪邹佥呈，蒙准行县例禁在案。□□流棍，藐视王章，旋于三十七年八月内，有乞丐刘春等在岱等地方内，抬一死尸，丢在郑长园头，□索不遂，随投乡保刘元合拿解。岱等抄案赴前县主王命呈，幸蒙按法究处，出示严禁在案。窃思岱等庄，山陬僻壤，奸匪遥瞻，若非准予县示立石以防其渐，诚恐「罗汉」杂处，窃取五谷，盗折芒蔗；□不顺从，殃必及身，造局谋害，民何以安？相率匍呈」等因，据此，除批候行县示禁外，合饬严禁。为此，□仰该县官吏，照依事理，速将凌崇岱等所呈各情节，即日出示严禁，竖立石牌，以垂永久；并饬差□，驱逐流棍。如有流丐藉尸吓骗，立即严拿，按法究处』。

　　兹蒙宪恩，合行出示严禁。为此，示仰合邑请邑人等知悉：自示之后，尔等务须各安生业，共为盛世之良民。切□游手好闲，聚众赌荡，鼠窃狗偷，以及移尸图累，强行索诈。倘不改前非，一经访闻，或被拿获，定即按律重究！本县执法如山，断不宽恕。各宜凛遵，毋违！特示。

　　乾隆四十四年十二月（缺）日，给竖罗汉外门番薯寮街。

　　嘉庆二十二年六月（缺）日，重修人：黄正鸿、林日干、复兴号、杨光侯、协记号、四美号、茂吉号、协裕号、万源号、同源号、顺源号、益源号、新协顺、协荣号，新源利、协振号、泉盛号、洪万生、林文韬、泉发号、吕祖生、张季路、吴士友、姚光田、林光棒、陈士宜、杨光生、陈士仰、庄老佑、刘亨云、新振义、林德□。

　　按：碑存高雄县旗山镇湄洲里天后宫，高一三三公分，宽七三公分，砂岩。示告者为台湾县知府谢洪光，乾隆四十四年（公元一七七九）七月任。碑内「府宪万」，名绵前，乾隆四十三年（一七七八）六月任。

　　.严禁僧民私私相借贷胎典庙园示告碑记（道光元年）

　　署台湾府嘉义县正堂、加十级、纪录十次、又随带军功纪录四次庞，为□恳示禁。以垂永远事。

　　本年三月二十四日，据本城内美街董事杨大茂禀称：『缘嘉城北厉坛，址在东北隅云霄厝，坐西朝东，□□□□□康熙丁酉年大檀越主北协镇中军、升授海坛镇副总府游讳崇功捐舍兴建庙殿、僧室、骸间，立有禄位、匾额、前后□址。□□□□□□□家筑室居住，年纳庙僧地租，以应香灯斋粮之用，经今百有余岁矣。中间有无被庙僧变废之处，年深月久，莫知稽考；而庙亦□□□□□葺建。三月初五日，铺民赈幽春祭，街耆陈子元、约正许瑞华与住僧盛华叙谈，方知斋粮之不给者，由于前僧之外借民财也。□□□□怜盛华之贫，欲募捐代赎，少补斋粮香灯之资，邀茂共襄厥举。茂即确访庙前后之园年计共醮税银二十七元，被前故僧□□□□□□先后典借张亲、朱惧等番银三十二元，别出园税银十元，作为利息。已经捐金代赎。茂同陈子元、许瑞华及僧盛华，□□□□□□□□□税，议将庙中所有物业显明界限四址，欲条列禀陈示禁，毋许僧、民复行私相典借，稍裕僧食，以杜侵占，而垂永远。□□□□□□□□□之东界，询系前邑主胡公置买许正之业，付僧收息，以作江南王镇江客死香灯之需；而镇江之柩亦葬庙前□□□□□□□□□□祀于僧室。是镇江既无期功强近之亲，历久难保无互混之虞。因并录叙四至、出息，附于□□捐金姓名之列，□□并□永□□□□□□。伏惟恳即出示严禁，以便勒石，而垂永远』等情，并检庙园出息及捐金各姓名单一纸到县。

　　据此，除批示外，合行示禁。为此，示仰□□□□绅衿士庶军民人等知悉：尔等毋得与北厉坛住僧私相借贷，胎典庙园，以及侵占地基情弊。□□□□□□□□□租银□□□□□□向住僧照数交纳清楚，毋许短欠。自示之后，倘敢故违，一经察出，或被告发，定拿严究，决不姑宽。各宜凛遵，毋违！特示。

　　计开庙园四至、出息条额：

　　一、苏大记项，张海年纳庙僧田租粟四石八斗，又纳火油十三觔。锺红年纳庙僧园租粟二石二斗，又纳火油□□。

　　一、庙□坐西朝东，东至园，西至园，南至锺红竹园脚、北至骸间后檐滴水。云霄厝庄戏枰□□地，此地原系□□工之名□□□。

　　一、庙后园一丘，年醮税银十二元；东至庙，西至崁下黄炒垦园，南至河沟墘，东南至崁下锺红园，北至□□□□□□□□。

　　一、黄炒垦园，东至崁顶庙后园，西至河沟墘，南至河沟墘，北至张亲厝后为界。黄□□□□□□□□□□□。

　　一、地租庙界内厝□，东至云霄厝庄□□白圹地，西至河沟墘，南至庙后园黄□□□□□□□□□□□□□□□□□□□□□朱家，西至苏家，南至车路，北至苏家为界。此地吴岭、萧猜起屋宇，吴岭年纳□□□□□□□□□□□□□□□□□。

　　一、庙前园一坵，年醮税银八元；东至前邑主胡公买正园付王镇江祭祀业，西至庙埕，南至□□□□□□□□□□□□□□□□。

　　一、江南王镇江买许正祭祀园一坵，年醮税银十二元，除纳正供榖四斗外，余银交庙僧为镇江祭祀香灯之用；东至□□□□□□□□□□□。

　　捐题缘金姓名数目：

　　王恒德捐银十二大元。沈读诗捐银十大元。陈子元捐银四大元。许瑞华捐银四大元。郭瑞发捐银四大元。□□□□□□□□□。吴庆兴捐银二大元。林茂诗捐银二大元。许振和捐银一大元。林立原捐银一大元。陈瑞霭捐银一大元。□□□□□□□□□。

　　以上共捐银四十七元，除赎回典借之项该银三十二元外，余剩银元以为摹示刻碑之用，合并□明。

　　道光元年四月廿八日给发云霄厝庄。

　　按：碑存嘉义县嘉义市民权路北极殿地藏庵右厢门后，高一三七公分，宽七○公分。原碑缺题。碑中康熙丁酉，五十六年（公元一七一七）。

　　.严禁汛兵藉端勒索纵马害禾碑记（道光二年）

　　特调福建台湾府正堂、加五级、纪录十次、又军功纪录三次盖，为故弊复萌等事。

　　本年七月十三日，蒙臬道宪胡批开：『据台邑民辜妹等赴辕呈称：「妹等孱哑农民，屡遭城门恶兵遇有车运粪土、五谷、糖、米、牛只以及□□□□□□□藤、锅鐤、棕衣、农椇、铁器等物出入城门，按件勒索费钱：多则满百，少则数十。稍不从命，则任意蹧跶殴辱□□□。又有纵马残损稻苗、地瓜、芒蔗，藉名割草打柴，结党成群，不论五谷、什子、花生、地瓜、草木、牛栏等项，肆横砍伐。庶民不甘□□，辄被党殴重伤；幸而兔脱，难逃入城认识，仍遭擒殴。行人畏威，莫敢解劝。前经武生张启泰、耆民詹得意等先后□蒙镇宪爱、制宪方示禁：革除兵索，委弁巡逻，五日一更，农困稍苏。祗为法久弊生，妹等附城而居，被索、被殴，靡不先□□□子嘉庆十九年，佥叩前升宪縻行府宪汪出示严禁。二十五年间，复叩子爵军门王批准，备移镇宪查照前案，给示勒石，以垂久远。各等因在案，农民由是复安；惟有未蒙给示勒石垂久，以致宪示被风雨损坏之后，恶兵故智复萌：城门逆索，陋规转增钱数；而营兵藉名割草打柴者，亦仍横逆如故。妹等耕凿，离城咫尺，工人子侄车运肩挑来往郡城，无不日遭剥索；其在庄巡守园物者，无不日受欺凌。嗟此虎狼当道，现际升平，关讥而不征，岂容恶兵噬民、藐宪法若弁髦乎！蒙查案行府，给示勒石，重申禁令。是设兵卫民，原以稽查奸宄。今未闻有拿获夹带之案，反滋恶兵网利之谋！此风一长，窃恐习惯益横。如前之因索殴死网寮庄陈树、棍弊民妇林氏、重伤董于成等案，昭昭可考，道路以目，惨何胜言！今抄粘宪示，叩乞革除陋规，兵民一体。恩准：查案行府，给示勒石；饬营委弁巡逻，以安闾阎，合郡讴歌载德！切叩」等情。据此，查汛兵藉端抽索，大干严例，节经各前道移行示禁在案。兹据呈该兵丁等仍前扰索，是否属实，除移台镇严查示禁外，合并札饬。为此仰该府立遵照一体严查，给示晓谕，毋延，速速』。等因。

　　蒙此，并据辜妹等赴府呈同前因，除移营一体示禁外，合行出示严禁。为此示仰守城汛兵人等知悉：尔等嗣后务须恪守营规，凡有庄民携带随时应需以及食物等件，并车运五谷出入，毋许拦阻，藉端勒索；亦不得以割草为名，纵马残踏民间禾苗并杂粮等项，滋扰闾阎！示禁之后，倘敢不遵禁令，故蹈前辙，一经告发，定即严提，按律从重究办，决不姑宽！各宜凛遵毋违！特示。

　　道光二年八月（缺）日，给台、凤同勒石。

　　按：碑原系龛存城门以警守城汛兵人等者，日据时被盗售石铺，台南市立历史馆购藏之。碑高一四四公分，宽六五公分，花冈岩，标题缺。示禁者为台湾府知府盖方泌，嘉庆二十三年（公元一八一八）履任。另有同文碑一，高一四二公分，宽六五公分，现有台南市大南门碑林。 

　　.严禁兵民抢夺商船碑记（道光四年）

　　兵部侍郎兼都察院右副都御吏、巡抚福建等处地方提督军务兼理粮饷孙，为严禁兵民乘危抢夺商船事。

　　照得台湾沿海地方，每遇商船遭风搁浅，在地兵丁即相率上船，将货物抢夺一空，并将船只拆毁灭迹。此种恶习、最堪痛恨！本年五月十七日，有兵民抢毁■〈舟彭〉船米粮一事，业经本部院于审明后，将兵丁翁正幅、姚韬、翁振三犯、恭请王命、正法枭首，悬竿示众；并将该管员弁奏参革职，以昭炯戒。惟恐积习难返，复蹈前辙，合行勒石晓谕。

