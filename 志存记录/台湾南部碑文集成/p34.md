<!-- { "loadSidebar": true } -->
　　康熙六十年，总督觉罗满保题准：『朱一贵倡乱台湾，占居郡县，侵犯南路，义民李植三、侯观德、涂文煊、邱永月、黄思礼、刘奎才、林英泰、锺国虬、林文彦、赖君奏谋起义，誓不从贼。于四月廿四日，先遣艾凤礼，涂煊华赴府请兵。五月初一日，府治失陷。各义民于五月初十日纠集十三大庄、六十四小庄，合粤镇平、程乡、平远、大埔、闽永定、武平、上杭各县人，共一万二千余人，于万丹竖立大清旗号，连营固守。以八社仓廒贮粟一月余，遣刘怀道带领乡社番人固守仓廒。各义民纠众拒河严守一月余，不容贼一人南渡淡水。六月十八日巳时，贼从西港口偷渡新□，刘庚甫、陈展裕、锺贵和统众与贼合战两次：纠入侯欲达、梁元章、古兰柏，与贼战于小赤山；至晚，复战一次，各有损伤。十九日，贼犯万丹，刘庚甫、侯欲达、陈展裕、古兰柏、刘怀道合众拒贼，且战且守。诱至滥滥庄，锺德纯统众贼后，从北杀入；刘庚甫、梁元章、古兰柏、刘怀道统众从南杀入；陈展裕、侯欲达、涂定恩统众从南杀出：三面合攻，贼大败，退至淡水河。还有侯若詹、艾凤礼，拦河截杀，贼众无船可渡，溺死及杀者数千余。义人民为首涂煊文及乡社被贼杀死者一百一十一人。夺得大铳四位、砂炮四位、伪札、伪印、旗号、军器甚多」。奉旨：「从优叙给台湾守土义民札付一百一十五张，引兵杀贼义民札付三十六张，擒贼义民札付二十三张」』。

　　乾隆五十二年，德□题准：『雍正十年，北路凶番不法，南路奸匪吴福生乘机纠众。粤义民侯心富，先于康熙六十年朱一贵窃发案内已经立功；至雍正十年，复行率众九百余人，渡河应援，贼势奔溃；又经水师提督王郡调赴军前，备充向导，出力用命：应予以优叙，均照部册有名外委例，各加一等，授为千总，给与札付』。

　　道光五年冬月吉旦立。

　　按：碑存屏东县竹田乡西势村忠义亭，高一一六公分，宽八二公分，砂岩。原碑缺题。

　　.福德爷牌记（道光五年）

　　立牌记：北寮庄福份内，因乾隆□□□年万府宪诣勘田园十二甲，因准造报册内配纳福德爷逐年春秋□□香烟祭祀。至嘉庆十五年，奉宪委员温覆勘，十二甲经已归屯，并无香烟公费。众弟子再议：牛埔顶荒埔一所，喜舍与福德香烟。人有诚心，神灵庇佑；如有不肖之徒者争夺混绝香烟之业，天、地、神祇重责三代！

　　一段菜寮坑田，大租银四钱。

　　一段井仔顶园，大租银一钱。

　　一段买观埔顶田，小租榖七石，带纳屯租榖银二两二钱五分。

　　一段买镜面田，小租榖十石，带纳南庄大租榖一石。

　　一段买菜藔坑厝宅，小租银二大员。

　　一段牛埔顶田园，小租榖九石八斗。

　　一段芋蓁埔坑田，带纳大租榖四石。

　　一段买井仔顶园，小租银七大员。

　　一段牛埔顶园，小租银三大员。

　　一段井仔顶园，大租榖一石。

　　一段四埔园，大租银一大员。

　　一段买井仔顶（园），小租银四钱。

　　一段北寮庄前园，纳租银四钱。

　　一段井仔顶园，纳大租银四钱。

　　井仔顶、桶盘顶二段园，大租银一员。

　　道光五年岁次乙酉（缺）月（缺）日榖旦。

　　按：碑存台南县南化乡北寮村福德祠，高一○四公分，宽五一公分，砂岩。本碑所称之乾隆年间「万府宪」，名绵前，乾隆四十三年（公元一七七八）任，约在四十六年十一月卸任；碑中不明之「乾隆□□□年」，要当不出其在任年间。  
　 

台湾南部碑文集成三

　　甲、记（下）

　　重修海东碑记（道光八年）

　　重修双慈亭碑记（道光八年）

　　林氏姑婆祖碑记（道光八年）

　　重修武庙碑记（道光八年）

　　重修武庙碑记（道光八年）

　　文宣王祀典引（道光八年）

　　修理大观音亭香灯店碑记（道光十年）

　　古思碑（道光十一年）

　　阵亡忠义碑记（道光十三年）

　　重修龙山寺碑记（道光十五年）

　　台湾府学重修夫子庙并祭器乐器记（道光十六年）

　　安徽李晓斋祀业碑记（道光十七年）

　　重修药王庙碑记（道光十八年）

　　曹公圳记（道光十九年）

　　重修北巷佛祖庙碑记（道光二十一年）

　　陈仁祖香灯祀业碑记（道光二十一年）

　　倡捐襄举宾兴记（道光二十三年）

　　新建龙王庙碑记（道光二十三年）

　　元宵香灯石碑记（道光二十四年）

　　李文旺公碑记（道光二十四年）

　　重修天后宫碑记（道光二十四年）

　　台郡银同祖庙碑（道光二十五年）

　　新建萃文书院碑记（道光二十五年）

　　咸乐碑记（道光二十六年）

　　直加弄筑岸碑记（道光二十六年）

　　重修广慈院碑记（道光二十六年）

　　惠我无疆碑（道光二十七年）

　　八奖溪义渡碑记（道光二十七年）

　　给舍义冢碑记（道光二十七年）

　　宽以猛济碑（道光三十年）

　　重修敬圣亭碑记（道光三十年）

　　福德祠重修碑记（道光三十年）

　　长泰碑记（咸丰元年）

　　捐修天后宫芳名碑记（咸丰二年）

　　苦竹寺碑记（咸丰三年）

　　建造敬圣亭碑记（咸丰五年）

　　重修祝三多福德祠碑记（咸丰五年）

　　北极殿碑记（咸丰五年）

　　台郡天公坛碑记（咸丰五年）

　　武庙隆恩庄抽租碑记（咸丰五年）

　　重建马公庙捐缘启（咸丰六年）

　　重建二王庙碑记（咸丰七年）

　　天后宫铸钟缘起碑记（咸丰八年）

　　天公坛建业碑记（咸丰八年）

　　重修护安宫碑记（咸丰八年）

　　北极殿捐献香资斋粮碑记（咸丰八年）

　　重修城隍祠碑记（咸丰九年）

　　殉难义冢碑记（咸丰十一年）

　　修造台澎提学道署初记（同治三年）

　　修造台澎提学道署再记（同治三年）

　　重兴护庇宫碑（同治四年）

　　台郡清沟碑记（同治八年）

　　同治四年仲春重建清水寺碑记（同治十年）

　　重建三官大帝碑记（同治十年）

　　义祠亭碑记（同治十一年）

　　祀碑（同治十二年）

　　凤仪崇祀五子并立院田碑记（同治十二年）

　　安平第一桥碑记（同治十三年）

　　重修大武垄祖庙碑记（同治十三年）

　　新建武庙碑（光绪二年）

　　大穆降二岭街重建观音亭捐缘碑记（光绪二年）

　　朱子石刻碑记（光绪三年）

　　章程碑记（光绪三年）

　　敕建凤山昭忠祠碑（光绪三年）

　　重修学宫碑记（光绪四年）

　　重建安平昭忠祠碑记（光绪五年）

　　永安桥碑记（光绪十年）

　　修造冈山路碑记（光绪十四年）

　　重新敬圣亭碑记（光绪十六年）

　　改建吕祖祠碑（光绪十九年）

　　西华祖堂碑记（光绪二十年）

　　.重修海东碑记（道光八年）

　　教之兴，固赖官师；而乡党慕义之士，亦与有力焉。海东书院在台湾府学之西，昉于康熙五十九年。旋为考棚，至乾隆五年，巡台御史兼督学太原杨公二酉复建为书院；时有贡生施士安捐田千亩为膏火资。嗣后屡有增修，凡分巡海外能尽厥职者，无不以课士为急。余于道光四年奉命来台，每至书院，必诏肄业诸生曰：『闽省自唐以后始有闻人；然理学之盛，莫过于闽。台郡被声教百余年，人文不让内地。诸生挟四书、五经以专心于举业，自谓能学圣人之学矣。抑思学其学者，必志其志；岂徒以文辞乎？溯闽学之上继濂、洛，皆由先立乎诚，而戒欺以求□。若徒冀科目重人，乡会得隽如额，遂为不失令名；恐先有愧于乡先儒，而去圣人之道日以远，非使者所望于诸生也』！于是士皆知奋。越三年，书院又需修葺。职员黄捷芳偕弟文学廷栋捐千余金，慨任其事。阅两月而落成。□堂斋舍，焕然一新，拓于旧者三分之一焉。两黄君能趾施明经之美，于奕祀后，不亦自持者厚而所思者远欤！

　　考国初太仓王仲至着「苏学景贤录」，而陆桴亭先生为之序。陆先生固儒学宗主也，所称必信而有征。王仲至既为江夏刘广文，修其学宫；又因姑苏郡学志告成，而别辑「景贤录」。余未得见其书，惟因陆序以知书之大略。陆先生谓『学为圣人，弟子员之责也』，窃喜与余勖士之言相合。「景贤录」所载，皆苏郡过化之贤者，希贤即所以希圣也。海外督学有功于书院者，杨侍御而外，则有觉罗公四明、奇公宠格、张公志绪、糜公奇瑜。未建学院以前，嘉惠士林，则有陈清端公、□醴谷、林荔山、蒋集公诸先生，载在郡县志，彰彰可复。苦以寓贤设教，为海外开风气，郡志但载沈公光文，而不载徐公孚远；其余缺略者尚多，是宜如「景贤录」之详加编纂，以为多士效法也。

　　台郡百废具举，惟郡志不修近六十年，增修勿宜辽缓。又书院曾为考棚，自书院复而考棚改建于道署厅事右偏；府县试士，则各于其署。绅士屡议别建而未果。黄君汲汲慕义，既□施君之义□□□王仲至之美，倡率众绅以成此两善举，海外风气盖蒸蒸日上矣，跂予望之！

　　道光七年，岁在丁亥仲春之月，督学台澎观察使者，阙里孔昭虔记。

　　黄君昆季修书院落成，乞余一言为记。时值境内不靖，驰驱南北，不暇握管。鹿港司属邓君菽□，古文□也，时权郡篆，朝夕过从，因援韩安国赋几故事，属代撰勒石。余素不敢攘人之善，兼欲各存其真，爰附缀数语于左方。孔昭虔又识。

　　按：碑原勒台湾府海东书院（址在今台南市中区忠义国民学校），日据时移存南区碑林，高二一二公分，宽九三公分，花冈岩。篆额同题。

　　.重修双慈亭碑记（道光八年）

　　慈何以明？取慈悲之义而名之也。双何以名？是庙昔奉观音佛祖，迨乾隆癸酉年增建前进，兼祀天上圣母，故名之曰「双慈亭」。戊子岁，曾经整理一新。嘉庆戊寅春，复集诸同志，鸠金庀材，大加鼎革，庶几乎克绍前光矣。从兹共沐化雨之沾，且享安澜之庆。是为序。

　　前署南路参府广捐俸四十大员。署凤山县主庞捐俸四十大员。护南路下淡水营都阃府陈高山捐俸银三十大员。存城汛官郑观涛捐俸二十大员。附城汛官吴兖莲捐捧十六大员。南路放索搭楼屯千总潘天赐、把总刘天水、外委王三元、队目、丁等共捐银一百六十大员。

