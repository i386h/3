<!-- { "loadSidebar": true } -->
　　夫用兵岂易事哉？昔汉光武有云：『每一发兵，头须为白』。况予古稀望八之年，须鬓早半白；而拓土开疆过光武远甚，更有何冀而为佳兵之举？诚以海疆民命，不得不发师安靖，所为乃应兵，非佳兵也。然亦因应兵、非佳兵，幸邀天助顺而成功速。此予所以感谢鸿贶，不可以言语形容，而又不能已于言者也。昔人有言：『满洲兵至万，横行天下无敌』。今朕所发巴图鲁侍卫章京等纔百人，已足以当数千人之勇。绿营兵虽多，怯而无用，兹精选屯练及贵州、广东、湖广兵，得近万人，统而用之，遂以扫巢穴、缚逆首。是绿营果无用哉？亦在率而行之者为之埋根倡首，有以鼓励之耳。若福康安未渡海以前，台湾绿营已共有四万余兵，何以不能成功？则以无率而行之者，岂不然哉！且台湾一岁三收，蔗薯更富。朕若微有「量田加赋」之意，以致民变，天必罪之，不能如是成功速也。后世子孙当知此意，毋信浮论富国之言！爱民簿敛，明慎用矣，庶其恒承天眷耳！

　　近日以宫商三百，逐章餍饫其义，竟如幼年书室学诗之时。然彼时但知读其章句，而今则竟其义味。因思「釆薇」、「出车」、诸章乃上之劳下，其义正，斯为「正雅」；「祈父」、「北山」诸什乃下之怨上，其义变，斯为「变雅」。夫上劳下可也，下怨上不可也。何则？下之怨上，固在下者不知忠义；然亦必在上者有以致之，斯则大不可也。我满洲旧风，以不得捐躯国事、死于牖下为耻。其抱忠知义，较「祈父」、「北山」之怨上为何如？是则绿营之多恇怯思家，伊古有之，无足多怪矣。然为上者不可不存「釆薇」、「出车」之意，更不可不知「祈父」、「北山」之苦。如其一概不知，而但欲开畴扩土，是诚佳兵黩武之为，望其有成，岂非北辕而适越乎？故因为「功臣图赞」，而申其说如此，以戒奕叶子孙，并戒万世之用兵者。

　　乾隆五十三年岁在戊申春三月上澣立。

　　按：碑原立福康安生祠，祠久毁夷，址在台南市南门路。日据时，碑移大南门内。民国四十九年（公元一九六○），再移赤嵌楼畔。原碑汉、满文各一，兹满文略。汉文碑高三二一公分，宽一四四公分。石花冈岩，纹理细致，异于常石，俗称「麻磁石」，材出金门烈屿。碑周浮雕龙纹，篆额「御制」。座以赑屃，故亦号「龟碑」。「钦定平定台湾纪略」卷首录「像赞」全文，冠以此序；与原碑出入者五字，遗其年月、题款。「彰化县志」亦载此序文，题款与碑同，然有九字之出入。

　　.御制剿灭台湾逆贼生擒林爽文纪事语（乾隆五十三年）

　　平伊犁、定回部、收金川，是三事皆关大政，各有专文勒太学；诛王伦、剪苏四十三、洗田五，是三事虽属武功，然以内地，怀惭弗芗其说。至于今之剿灭台湾逆贼、生擒林爽文，则有不得不详纪颠末以示后人者。

　　向之三，予惟深感天恩，蒙厚贶。次之三，予实资众臣之力，得有所成。若兹台湾逆贼之煽乱，乃卒然而起，兵出于不得已，而又不料其成功若是之易也。

　　盖自康熙二十二年平定台湾之后，历雍正迨今乾隆戊申，百余年之间，率鲜周岁宁静无事；而其甚者惟朱一贵及兹林爽文。朱一贵已据府城，僭年号；林爽文虽未据府城，然亦僭年号矣。朱一贵虽据府城，蓝廷珍率兵七日复之，不一年遂平定全郡。林爽文虽未据府城，亦将一年始获首渠，平定全郡，则以领兵之人有贤否之殊。故曰：人在人为，不可不慎也。林爽文始事之际，一总兵率千余兵，灭之而有余。及其蔓延猖獗，全郡骚动，不得不发劲兵、命重臣，则予「迟速论」所云「未能速而失于迟」，予之过也。然而果迟乎，则何以成功？盖迟在任事之外臣，而速在筹策之予心。故始虽迟，而终能以速。非夸言也，盖纪其实而已。若黄仕简、任承恩初迟矣，而予于去年正月即命李侍尧速往代常青为总督，办军储；常青往代黄仕简、蓝元枚往代任承恩，司剿贼之事。而郡城与仕简弗致失于贼手，是幸也，是未迟也（黄仕简、任承恩既至台湾，南北互相观望两月余，遂至与贼以暇，日以滋蔓。幸予于正月初旬，值李侍尧入觐，即命往代常青为总督，而命常青代黄仕简，又随命蓝元枚代任承恩。是以郝壮猷于三月初八日自凤山弃城败归，立即置之于法。常青适于初九日到郡，整顿兵威，屡挫贼锋，郡城得以无失。使常青不即到，则郡城必失守，仕简或被贼获，皆未可知。是始虽迟而实未迟也）。既而常青祗能守郡城，蓝元枚忽以病亡，是又迟矣。而天启予衷，于六月即自甘省召福康安来热河，授之方略。八月初，即命福康安、海兰察率百巴图鲁及各省精兵近万，往救诸罗，是又未迟也（常青虽固守郡城，未能亲统大兵往救诸罗。蓝元枚正筹会剿，旋以病亡。又幸予六月内，早令福康安来觐热河。即命于八月初二日同海兰察率百巴图鲁、侍卫、章京百余人驰赴闽省，并预调川、湖、黔、粤精兵近万人分路赴闽。惟时诸罗被围日久，粮饷火药道梗不能运送；若非天启予衷，及早命重臣统劲旅前往，几至缓不济事。是常青等救诸罗虽迟，而予所料亦未迟也）。福康安等至大担门，开舟阻风。风略定而启行，又以风遮至崇武澳不能进，是又迟矣。然而候风之际，后调之兵毕至，风平浪静，一日千里，齐至鹿仔港。是仍未迟也（福康安到厦门，于十月十一日自大担门开船，被风打回。十四日，得风驶行半日，又以风遮至崇武澳停泊，似觉迟滞。然当此候风之际，四川屯练二千、广西兵三千俱至，而风亦适利，遂于二十八日申时放洋。至二十九日申时兵船齐抵鹿仔港，千里洋面，一帆直达。其余之兵亦陆续配渡。福康安率此生力之兵，旬日内顿解诸罗之围。继克贼巢，生擒逆首。是未渡以前若迟，而计其成功，又未可为迟也）。夫迟之在人，而天地福明护佑，每以迟而成速，视若危而获安，有如昔年「开惑论」所云者。予何修而得此于天地神明之锡祉哉！如是而不益深敬畏，勤政爱民，明慎用兵，则予为无良心者矣！予何取，抑又何忍乎？夫用兵岂易言哉？必也凛天命、屏己私、见先几、怀永图；方寸之间日日如在三军前，而又戒掣肘、念众劳。且予老矣，老而精神尚健，不肯图逸以遗难于子孙、臣庶，藉以屡成大勋。此非天地神明之佑乎，亦岂非弗失良心得蒙天鉴乎？

　　福康安等解围歼贼以及生擒贼渠诸功绩，已见联句之诗、之序，兹不赘言；独申予之不得不用武、又深惧用武之意如是，以戒后世。占验家以正月朔旦值剥蚀为兵戈之象。远者旧考，自汉至明屡逢其事；然亦有验有弗验（元旦日食自汉迄明有四十七，其本系正治废弛及僭窃伪朝无论巳，如唐之太宗、宣宗元旦日食，其年俱宁静无事。至宋仁宗四十余年之中，元旦日食者四，最后嘉佑四年亦无事：此其弗验者也。惟宝元元年元昊及康定元年元昊寇延州，皇佑元年广源州蛮侬智高寇邕州；又元代世祖至元二十九年元旦日食，是年广西上司州土官黄圣许结交趾为援，寇陷忠州、江州及华阳诸县：此其有验者也）。若昨丙午，可谓有验矣。以予论之，千岁日至，可坐而致；剥蚀亦可笇而定也。即定矣，其适逢与不逢，原在依稀惝怳之间；且亦乏计预使之必无也。若使之无，是为诈也，不惟不能避灾，或且召灾。故史载宋仁宗朝第二次康定元年春正月朔当日食，司天杨惟德请移闰于庚辰岁，则日蚀在正月之晦。帝曰：『闰所以正天时而授民事，其可曲避乎』？不许。夫日食必当在朔可知，古称月晦日食者，见移闰曲避之术耳。至于不得已而用兵，惟在见几而作、先事以图，迟不失于应机，速不失于不达。惟敬与明，秉公无私，信赏必罚，用兵之道其庶几乎！夫行此数端，甚不易矣。知不易而慎用兵，又其本乎！

　　凡军旅事，必当有方略之书；书成，即以此语冠首篇，亦不更为之序矣。

　　乾隆五十三年岁次戊申春三月吉日立。

　　按；碑之存移沿革同前「像赞序」碑。原碑汉、满文各一，兹满文略。汉文碑高三一五公分，宽一四○．五公分。周绕龙纹，篆额「御制」。石与前「像赞序」碑同。本文「钦定平定台湾纪略」卷首载之，与原碑出入者十字，且遗其年月。「彰化县志」亦载之，题目、年月与原碑同，错遗者十一字。「台湾通志」又载之。

　　.御制福康安奏报生擒庄大田纪事语（乾隆五十三年）

　　昨生擒林爽文，则剿灭逆贼事可称蒇大端；兹生擒庄大田，则肃清台湾事方称臻尽善。二逆狼狈为奸，得一而不得二，余孽尚存，虑其萌芽；且彼即闻首祸被获，则所以谋自全而幸逃生，入山固易追，赴海则难捕矣。是以先事周防，屡申敕谕（庄大田在南路，距海甚近，不虑其入山，而虑其入海，则追捕甚难。因屡次降旨，令福康安等慎防其入海之路，思虑所及，随时预敕）。兹福康安尽心画策，凡港口可以入海者，无不移舟设卡。因闻庄大田带同匪众俱在柴城，初二日欲往蚊率社，经番众极力抵御，复行退回。初五日黎明，官军由风港发兵，越菁穿林，遂有贼匪突出拒敌。我兵迎击，海兰察率领巴图鲁、侍卫奋勇齐攻，杀贼三百余，生擒一百余；追至柴城，贼愈众多。然恐攻扑过急，庄大田或临阵被杀，或乘间窜逸，转不能悉数成擒。福康安分兵数队，以徐合攻，自山梁布阵抵海岸。适乌什哈达所率水师得顺风樯齐至，沿海进围，水陆合剿，自辰直至午刻，杀贼二千余。群贼奔溃投水，尸浮水如雁鹜，而独庄大田伏匿山沟，以致生擒。是岂人力哉？天也！

　　二逆以么■〈麻上骨下〉小民，敢兴大乱，杀害生灵，无虑数万，使获一而逃一，未为全美。斯皆生致阙下，正国法而快人心。反侧潜消，循良乐业。福康安、海兰察等画谋奋勇，不负任使，固不待言；然非天佑我师，俾获万全，岂易致此耶？

　　更查康熙六十年四月，朱一贵于台湾起事，提督施世骠、总兵蓝廷珍于五月由澎湖进兵，至六月收复台湾府城，计阅七日；于闰六月始擒获朱一贵，计阅一月余。至雍正元年四月，而余党悉剿尽。自朱一贵起事，至台湾全郡平定，始末阅两年。兹林爽文于五十一年十一月起事，其黄仕简等前后误事一年。福康安等于上年十一月，由鹿仔港进兵。其间解诸罗之围、克斗六门、攻破大里杙贼巢，至本年正月获林爽文，计越四十二日。继获庄大田，计阅三十二日。自林爽文起事至台湾全郡平定，始末共越一年三月。是较之蓝廷珍等，成功更为迅速矣！

