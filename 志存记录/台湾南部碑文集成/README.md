<!-- { "loadSidebar": true } -->
台湾南部碑文集成


台湾南部碑文集成一
台湾南部碑文集成二
台湾南部碑文集成三
台湾南部碑文集成四
台湾南部碑文集成五
台湾南部碑文集成六
附录一  台湾东部碑志
附录二　重要简碑纪录表
 
 

台湾南部碑文集成一

　　甲、记（上）

　　平台纪略碑记（康熙二十四年）

　　施将军庙碑记（康熙二十四年左右）

　　靖海将军侯施公功德碑记（康熙三十二年）

　　重修台湾府学文庙新建明伦堂记（康熙四十一年）

　　新建朱文公祠记（康熙五十一年）

　　请建朱文公专祠碑（康熙五十二年）

　　重修台湾孔庙碑（康熙五十四年）

　　新建文昌阁碑记（康熙五十四年）

　　重建茅港尾桥铁线桥碑志（康熙五十七年）

　　重修棂星门泮池碑记（康熙五十九年）

　　重建府学大成殿记（康熙五十九年）

　　开山碑记（康熙年间）

　　去思碑（雍正元年）

　　上帝庙店屋地租碑记（雍正八年）

　　前台湾府正堂奉旨特升协办福建分巡台湾道按察使司副使加一级大老爷倪公修筑大埤碑记（雍正九年）

　　天后宫东廊石碑记（乾隆四年）

　　诺公穆布甘棠遗爱碑记（乾隆五年）

　　显考璞斋刘府君墓志（乾隆五年）

　　三益堂碑记（乾隆六年）

　　诒翼王府君墓志铭（乾隆七年）

　　重修法华寺碑记（乾隆八年）

　　重修府学崇圣祠记（乾隆八年）

　　三山明贶庙记（乾隆九年）

　　重修向忠亭碑记（乾隆九年）

　　慈济宫缘业碑记（乾隆九年）

　　重修文庙碑记（乾隆十年）

　　船户颂德碑记（乾隆十年）

　　五妃墓道碑（乾隆十一年）

　　新建明伦堂碑记（乾隆十二年）

　　重修府学碑记（乾隆十六年）

　　捐建北极殿斋房碑记（乾隆十六年）

　　水堀头桥碑记（乾隆二十年）

　　合境平安碑记（乾隆二十二年）

　　义渡碑记（乾隆二十四年）

　　郑君墓志铭残件（乾隆二十四年以后）

　　重建武庙碑记（乾隆二十八年）

　　重建城隍庙碑（乾隆三十年）

　　鸿指园记（乾隆三十年）

　　重修关帝庙增建更衣亭碑记（乾隆三十年）

　　重修天后宫增建更衣亭碑记（乾隆三十年）

　　重修龙神庙增建更衣亭碑记（乾隆三十年）

　　水仙宫清界碑记（乾隆三十年）

　　大老爷蒋重修德安桥记（乾隆三十年）

　　南协游府丁公去思碑记（乾隆三十年）

　　蒋公允焄去思残碑（乾隆三十一年）

　　杨志申附祠入祀碑记（乾隆三十一年）

　　再重修铁线桥碑记（乾隆三十一年）

　　建台阳校士场屋记（乾隆三十二年）

　　大邑侯谭公德政碑记（乾隆三十二年）

　　重建烽火馆碑记（乾隆三十三年）

　　文石书院碑记（乾隆三十四年）

　　郑母淑慎林氏墓志铭（乾隆三十四年）

　　郑母慈勤郭氏墓志铭（乾隆三十五年）

　　蒋公堤碑记（乾隆三十六年）

　　重修柴头港福德祠碑（乾隆三十七年）

　　修建台湾县捕厅衙署记残碑（乾隆三十七年）

　　弥陀寺记（乾隆三十八年）

　　重建安澜桥碑记（乾隆三十九年）

　　重修魁星堂碑记（乾隆三十九年）

　　新建上帝庙祠祀碑记（乾隆三十九年）

　　重筑沙淘宫记（乾隆三十九年）

　　重修诸罗县笨港天后宫碑记（乾隆四十年）

　　.平台纪略碑记（康熙二十四年）

　　台湾远在海表，昔皆土番、流民杂处，未有所属。及明季时，红彝始有筑城，与内地私相贸易。后郑成功攻占，袭踞四世。岁癸亥，余恭承天讨；澎湖一战，伪军全没，势逼请降。余仰体皇上好生之仁，以八月望日直进鹿耳门，赤嵌泊舰，整旅登岸受降，市不易肆，鸡犬不惊。乃下令曰：『今者提师跨海，要在平定安集。纳款而后，台人即吾人；有犯民间一丝一枲者，法无赦』！士无乱行，民不知兵。乃礼遣降王入京；散其难民尽归故里，各伪官兵载入内地安插。公事勾当，遂以子月班师。奏请于朝，为置郡一、县三；分水陆要地，设官兵以戍之。赋税题减其半。

　　夫炎徼僻壤，职方不载；天威遐播，遂入版图。推恩陶俗，销兵气以光文治，端有望于官斯土者。是不可以无记。

　　康熙二十四年正月，太子少保内大臣靖海将军靖海侯世袭罔替、解赐御衣龙袍、褒锡诗章、兼管福建水师提督事务施琅立。

　　按：碑龛台南市中区民族路大天后宫享殿左壁，高二八○公分，宽七六公分，花冈岩。原碑无题，文多风化。文献载之者有高拱干「台湾府志」、周元文「重修台湾府志」、刘良璧「重修福建台湾府志」等书，但年月题款俱落。此碑舍澎湖沈有容「谕退红毛番碑」（见本集「附录二」外，为全台最古之碑碣（墓碑不计）。

　　.施将军庙碑记（康熙二十四年左右）

　　闽海汪洋之东，有岛曰澎湖，明朝备倭，更番戍守。及郑氏据台湾，势为咽喉，环岛要害，皆设炮台，因以为城。

　　康熙二十年辛酉八月间，余奉命专征至闽，群议咸以浩渺之表，难以奉肤。余乃矢策，缮舟楫，训甲兵，历有岁余。以二十二年癸亥六月十四日乘南风由铜山进师，直抵八罩。伪帅刘国轩统众拒敌，适风息潮退，难以进取，余暂收军八罩。再申军令，以二十二日扬帆齐发，炮声骇浪，火焰冲天，将士用命奋战，尽焚其舟，而破其垒。伪军全没，尸浮海中，以□青波。时以为伪帅俱亡，不知其仅以身免，乘小艇匿败艘二十余遁去也。所有在水中捞起伪将士八百余，带伤负创、喘息犹存者，具施以医药，浃月痊愈。仍给粮食，拨船载归，令其传谕台湾，束身归命。其陆地伪将卒杨德等四千余员名，倒戈乞降。余更奏请，奉有旨：赦其前罪。是以台湾人心咸知有生，纷纷内溃。伪藩及伪文武，自度势穷难保，修降表至矣。余□于八月□□，躬临赤嵌受降，海疆从是廓清。以数十年未靖之波，临渊血战始定，则斯岛谓非岩区矣！爰是志于□□□朝□成之，故记之云。

　　太子少保、靖海将军、靖海侯世袭罔替、水师提督事务施琅立。

　　按：碑存澎湖县马公镇公所前，高二八○公分，宽一○八公分，花冈岩。全文并收录于蒋镛「澎湖续编」卷下「艺文纪」及林豪「澎湖厅志」卷十三「艺文中」。其中佚者八字，「以□青波」，疑系「以殷青波」之失；「余□于八月□□，躬临赤嵌受降……」一句，接琅另撰之「台湾纪略碑记」，知系「余遂于八月望日」之风化。

　　.靖海将军侯施公功德碑记（康熙三十二年）

　　古之勋立天壤、泽洽人心，是皆勒燕、图麟，流芳汗简，千载为光者也。台湾自辟鸿蒙以来，圣化未敷；郑氏逋播于斯，凡历三世。波涛弗靖，圣天子时廑南顾之忧。二十有二年，特简靖海将军侯施公招怀闽阃。闽之士民交庆曰：『维桑与梓，有长城矣』！

　　迨夫誓师铜陵，首戒妄杀。六月扬帆，风恬浪息；直捣澎湖，克奏肤功。虽曰天命，讵非精诚所感哉？至若阵伤俘获，悉为疗药，纵使还家。蔡人吾人，出自真挚，故台人始斋心而纳款焉。降幡既受，兵不血刃；元黄壶浆，欢呼动地。其视晋公之平淮西、武惠之下江南，又殆过之！

　　然台去内地千里，户不啻十万。或欲一朝议弃，无论万家鸠鹄，买棹无资；即令囊空归井，饥寒惨逼，辗转不堪怜乎？况为南疆抗咽，鹿耳险于孟门，虚其地，保无逋逃渊薮、贻将来忧者？是以力请于朝，籍为郡县。此有功于朝廷甚大，有德于斯民甚厚！

　　迨勾当事毕，奏凯旋师，题留总镇吴公讳英者暂留弹压。而又念弁目之新附未辑也、兆庶之弃业亏课也，则又委参将陈君讳远致者加意钤束之、殚心招徕之。是侯之心，无一息可舒台民之怀抱；而东海陬壤，无一人不颂覆帱于如天也。

　　今荆棘遐甸，遍艺桑麻；诗书陶淑，争荣桃李；极之戴发负齿之伦，莫不共沾教化。繄谁之功！台之人士，感于十年之后，久而弥深，群谋勒石以效衮思，历疏所由以镌刻之。俟夫异时太史之张大其事而流芳奕世云。

　　侯讳琅，字琢公，籍泉之晋江县。

　　康熙三十二年岁次癸酉阳月榖旦，台湾县四坊乡耆、铺民等同立（姓名难以尽载）。

　　按：碑龛台南市中区民族路大天后宫享殿右壁，高二九四公分，宽八六公分，花冈岩。载此文者有高拱干「台湾府志」、周元文「重修台湾府志」、刘良璧「重修福建台湾府志」等书，俱缺其年款。

　　.重修台湾府学文庙新建明伦堂记（康熙四十一年）

　　今天子神圣，重道崇儒，文教诞敷，凡薄海内外，罔不率俾。诏郡、县各立学。从来文治未有若斯之盛者也。台地僻在东南海外，以前未沾王化，罔识宾兴。迨我朝开辟之后，置郡县，立学宫，凡所取士之典，皆与内地同，始彬彬称治，为海邦邹鲁矣。

　　余己卯秋，恭膺简命，来监斯土。甫下车，谒夫子庙，环视栋宇朽败；而明伦堂、两庑、启圣祠以及棂星、垣墉，缺然不备。又以龙亭置于圣人之前，其规模气象蔑如也。于是急谋修举，少者补之，圮者葺之，以次兴工。越明年，于夫子庙东偏，拓地数亩，中为明伦堂，堂后为龙亭库，环以砖墙，东西廊门楼无不毕举。缔构坚致，彤髹驳蔚，一时称盛。至六月，圣殿为飓风所侵，竟致颓坏。余心恻然，又相与捐金重建。于是诹日兴事，庀材鸠工，经始于十月，告成于十二月。迄今夫子庙岿然，启圣祠巍然，东西两庑以及明伦堂、棂星诸地翼然，庙貌改观。其所以扬圣天子文教之盛、壮海外之观，均于是乎赖之；而况培人心以厚风俗，首在学校，尤为莅治者之先务哉。

　　是役也，余与府、厅、县各捐己俸，而总镇张公亦分俸玉成，诸生各鼓舞相助；毛令任劳督造，尤足多焉！因书建学始末，使刻诸石。

　　福建分巡台湾厦门道兼理学政、按察使司副使、加三级王之麟熏沐顿首撰。

