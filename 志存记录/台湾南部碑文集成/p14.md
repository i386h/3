<!-- { "loadSidebar": true } -->
　　古者祀业之立，为祀典久计也。夫萍踪海疆，室家无有，体魄既降，孤魂难依！所赖生留薄业，生资俎豆，庶若敖之鬼不其馁。而林君启灿者，三山人也。旅游台邦，卖药丹肆。生无妻孥之奉，殁少期功之亲；一身长逝，绕号不闻，当时同丹，如黄福淑、薛干淑、李鼎彰者，念悲其独也，为之经纪殡敛，卜葬于上帝庙边，封土竖碑，至今俨然可观；然费皆林君所自遗。又念：春秋祭祀，莫适为主。林君有遗下店一坎，为之充送上帝庙，付僧收税奉祀。今六月初六日，僧家备祭，我街耆老与其事者，咸欣慰焉。

　　南靖李君水淑，中年不娶，老则靡室靡家。然他却能以生前而为死后计：经营俭朴，积累余资，建置店二坎在土地庙边，自送入上帝庙付僧执掌，除损坏修理外，僧则收税祭祀。凡遇十月二十忌日，礼与林君等，费用俱出自僧家。

　　递年洁粢盛丰，牲醴亦既隆，礼为嘉。诚恐世远年湮，老成凋谢，旧事莫闻；或者藉为别置，变其店屋，则祀之存亡未可知也。是为记。

　　一、林君启灿店一坎，五□街，坐西向东，左界李宝利店，右界李振利店。今税与■〈毛上灬下〉老，全年税银十八两。

　　一、李君水淑店二坎，相连在土地庙边，坐东向西，左界车路，右界车路。今税与言老，全年税银二十六两四钱。

　　并附：李振利园一坵，坐在上帝庙前，喜□在庙中，付僧收掌，为香油之资，后人不得变易卖买。

　　乾隆三十九年岁甲午五月榖旦，李振利偕街众等立碑。

　　按：碑存屏东县万丹乡宝厝村上帝庙旧址，高一三三公分，宽七○公分，花岗岩。

　　.重筑沙淘宫记（乾隆三十九年）

　　草仔寮街旧有沙淘宫，崇祀太子爷神像；因季湮日久，历有修理；然迭遭风雨，未免倾颓。爰是谋于境众，鸠资撤新：经始于甲午年八月，越三月而告成事。地增高，中有心亭；亭之外加筑前进为大门。画栋雕梁，粉楹饬桷，竖换旗杆，焕然一新。对峙者荷兰城，环绕者鲲身砂，饶有雅致；俾凡善信君子朝夕瞻拜神灵，亦足以壮观焉。是举也，共费白金六百六十一员：众鸠三百七十一员，邱廷玉缘金二百九十员。是为记。

　　总理侯自成、林庇观。

　　乾隆三十九年十月吉日上石。

　　按：碑龛台南市中区西门路四巷沙淘宫内壁，高三九．五公分，宽七三公分，花冈岩。

　　.重修诸罗县笨港天后宫碑记（乾隆四十年）

　　特授修职郎分知诸罗县笨港事金匮薛肇熿谨撰，华亭林思补篆额。

　　笨港天后宫，建自雍正庚戌岁，修于乾隆辛未年，迄今二十六载。故制粗朴卑窄，不足以揭虔妥灵；而又梁桷赤白，多剥不治。余莅港之明年，捐俸倡修。于是董事陈瑞玉等集众捐需，庀材鸠工，修而葺之，不数月而蒇事。故者聿新，卑者益高，窄者辟广，丹楹刻桷，焕然改观。而岁大有年，风灾熄灭，海不扬波，民无覆溺，皆称神贶。

　　余曰：『神亦人也。维天后圣母，海内外舟车所至，凡有血气者，莫不尊亲。夫人穷返本，劳苦倦极而呼天，疾痛惨怛而呼父母，寖假而居，恒于所应尊亲者，而反疏亵之。伦常乖舛，汨没天良，一旦获风涛，触蛟蜃，千里而返，百里而溺，存亡呼吸之际，始乞灵于神而尊之亲之，呼天而呼母，神将瘅其恶而必不为之呵护者矣。今圣天子以孝治天下，车书大同。台海之民，百余年来，休养生息，咸能崇本抑末，各亲其亲，各长其长。有子曰：「其为人也孝弟，而好犯上者，鲜矣；不好犯上而好作乱者，未之有也」。天道赏善而罚恶，神亦体天而行道，能以事人者事神，而神不降之福乎？余故曰：神也，亦人也』。诸绅士民请书庙成而获神庥于石，为道其所以然之教，俾观感而兴起焉。至于神之所从来，与夫事迹灵应，祀典记载所及，已昭然在人耳目，故不复赘。

　　乾隆四十年十二月（缺）日，董事：贡生陈瑞玉、监生王希明、监生蔡大成、梅山蔡世国、总约杨允厦、行户刘恒隆、郑奇伟、张克昌、陈□贤、僧能泽等同立。

　　按：碑存云林县北港镇中山路朝天宫，高一五三公分，宽四八公分，花冈岩。篆额如题。倪赞元「云林县釆访册」录此碑，略其作者衔款；改题曰「重修天后宫碑记」，录文与原碑有十字之出入。碑中干支：雍正庚戌，八年（公元一七三○）；乾隆辛未，十六年（一七五一）。  
台湾南部碑文集成二

　　甲、记（中）

　　台湾南部碑文集成（二）

　　高陈二公遗像碑记（乾隆四十二年）

　　恭修万寿宫碑记（乾隆四十三年）

　　郡城佐属公馆碑记（乾隆四十二年）

　　护理台潮兵备道台湾府正堂蒋德政碑（乾隆四十二年）

　　鼎建台澎军工厂碑记（乾隆四十二年）

　　重修海会寺碑记（乾隆四十二年）

　　重兴苦竹寺碑记（乾隆四十二年）

　　重修台湾府孔子庙学碑记（乾隆四十二年）

　　重修关帝庙碑记（乾隆四十二年）

　　重建台湾县庙学碑记（乾隆四十三年）

　　重修先农坛碑记（乾隆四十三年）

　　重新虞朝庄关帝庙碑记（乾隆四十三年）

　　重修天后宫碑记（乾隆四十三年）

　　澎湖西屿浮图记（乾隆四十三年）

　　创建西屿浮图记（乾隆四十四年）

　　澎湖改建城隍庙碑记（乾隆四十四年）

　　佛头港福德祠碑记（乾隆四十五年）

　　重修台湾府学明伦堂碑记（乾隆四十五年）

　　鼎建关圣神庙碑记（乾隆四十五年）

　　孙太爷开租碑（乾隆四十七年）

　　特简直隶分州调补凤山阿里港分县吕公讳岳德政碑（乾隆五十年）

　　嘉勇公福颂德碑（乾隆五十三年）

　　御制平定台湾二十功臣像赞序（乾隆五十三年）

　　御制剿灭台湾逆贼生擒林爽文纪事语（乾隆五十三年）

　　御制福康安奏报生擒庄大田纪事语（乾隆五十三年）

　　御制平定台湾告成热河文庙碑文（乾隆五十三年）

　　命于台湾建福康安等功臣生祠，诗以志事（乾隆五十三年）

　　钦奉恩赐御匾碑记（乾隆五十四年）

　　重修郡西关帝庙碑记（乾隆五十四年）

　　义民祠记（乾隆五十五年）

　　改建台湾府城碑记（乾隆五十五年）

　　功德碑记（乾隆五十五年）

　　重新文庙碑记（乾隆五十六年）

　　佳福寺碑记（乾隆六十年）

　　重兴护庇宫碑记（乾隆六十年）

　　龙潭桥志（乾隆六十年）

　　大观音亭公置瓦店碑记（乾隆六十年）

　　新修海靖寺碑记（嘉庆元年）

　　新砌泮池碑记（嘉庆四年）

　　梦蝶园记（嘉庆五年）

　　重建景福祠碑记（嘉庆六年）

　　重修府学文庙碑记（嘉庆八年）

　　建造天后宫碑记（嘉庆八年）

　　黄氏家庙重修碑记（嘉庆九年）

　　重建安澜桥碑记（嘉庆九年）

　　重建弥陀寺碑记（嘉庆十年）

　　重建义民祠碑记（嘉庆十一年）

　　温陵庙增置庙产碑记（嘉庆十一年）

　　重修龙山寺碑记（嘉庆十二年）

　　募建湖山岩碑记（嘉庆十三年）

　　通济宫置租立业碑记（嘉庆十四年）

　　重修良皇宫序（嘉庆十五年）

　　玉枕火山碧云寺募为缘业碑记（嘉庆十六年）

　　新兴街福德祠重修碑记（嘉庆十七年）

　　重修乐安桥碑记（嘉庆十九年）

　　观音埤公记（嘉庆十九年）

　　重修文庙碑记（嘉庆二十年）

　　重修月港大桥志（嘉庆二十年）

　　重修魁星阁碑记（嘉庆二十一年）

　　重建里仁桥碑记（嘉庆二十一年）

　　威灵宫庙产碑记（嘉庆二十二年）

　　重修文庙碑记（嘉庆二十三年）

　　普济殿重兴碑记（嘉庆二十四年）

　　港东里建立褒忠碑（嘉庆二十五年）

　　重建关帝庙碑记（道光二年）

　　修造老古石街路头碑记（道光二年）

　　万泉寺重修碑记（道光二年）

　　中埔宫代天府碑记（道光二年）

　　龙溪天上圣母碑记（道光五年）

　　清溪天上圣母碑记（道光五年）

　　重修安澜桥碑记（道光五年）

　　重修忠义亭碑记（道光五年）

　　福德爷牌记（道光五年）

　　.高陈二公遗像碑记（乾隆四十二年）

　　郡庠奎阁，旧祀文昌大魁及高、陈二公之遗像。甲午□于风，儿案牌位，无一存者；惟二公之容宛然。信乎功德在人，当不朽也。郡宪李公捐金重塑，整齐如旧。余思二公距今未远，父老尚有能言者；迟之又久，恐瞻仰者不识为谁何，是余之过也。余愧不能文，谨采郡志所载二公姓氏、里居，镌石于壁；入而思敬，必有久而不谖者。旧座次照依品级，陈东、高西，余仍之。

　　高公讳拱干，陕西人，荫生。由泉州守会荐，康熙三十一年任台厦道，兼理学政。备采山川、风土、人物、修「台湾府志」，当时比之文翁治蜀。秩满，升浙江按察使。旧有祠，在关帝庙左。

　　陈公讳璸，号眉川，广果海康人，康熙甲戌进士。由古田令调台湾，多善政。寻行取铨曹。康熙四十九年，以四川督学，调台厦道，兼理学政。人于其再至也，扶老携幼，欢呼载道。卒，赠礼部尚书，谥「清端」，特赐帑金归葬。祀名宦祠。

　　乾隆丁酉仲春，教授黄世模敬勒，东垣居刻字。

　　按：碑龛台南市孔子庙文昌阁二楼壁上，高三○公分，宽四八公分，乌石（玄武岩）。椭圆形，无纹饰、题目。文多风化。文中干支：甲午，乾隆三十九年（公元一七七四）；康熙甲戌，三十三年（一六九四）；乾隆丁酉，四十二年（一七七七）。

　　.恭修万寿宫碑记（乾隆四十三年）

　　洪惟我国家，景运郅隆，声教四讫。诞及海表日出之乡，置设郡邑，临以监司，领之郡守、丞倅佐之，各邑宰分治之；又周布水陆营伍，统诸总镇，而协防、参稗以次罗列。凡庶僚百司暨旅弁戎长之属，均自内地擢移，责以职任，皆王臣也。夫歌下武者曰媚；兹一人咏卷阿者，曰媚于天子。先儒训媚为顺爱之义，盖善为输诚者拟诸形容也。念兹百尔臣工，航海而来，各勤厥职。虽企望阙廷，就瞻阔远；然葵忱所向，讵判迩遐？则夫祝厘、朝正之有其所，宜崇焕汛结焉。懿铄哉！典至巨也。

