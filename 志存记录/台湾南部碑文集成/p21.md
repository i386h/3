<!-- { "loadSidebar": true } -->
　　乾隆五十四年正月（缺）日，安定里西保萧垄庄义首郑国钦、陈聪明、黄文、蔡甫、谢英豪、王应全、王三录、王登榜、杨亲秀、林崇□、陈世荣、将军庄义首吴光猛、吴光典、吴光丕、吴益郎、吴逊仁、吴圭侯、吴光颷、后港庄义首谢颜山、许廷宏、王皆生、黄天、黄财元、杨挺、陈艳、郑市、□□□、□□□、□□□、北埔庄义首吴奇郁、吴光魏、城仔内庄义首苏洲、金埋、苏佐、潘彭、金贵、后汪庄义首吴圭■〈当，日代田〉、周逊庚、周逊智、林维俨、同分下中北甲各义民等邱玉□、周生□、郑得胜、（下缺人名二十一约六十三字）、黄□□、黄□□、□□□、□□□、□□□、□□□、黄□□、王炎□、林光祥、□□□、□□□、黄纪土、□□□、□□□、□□□、黄贺、蔡乞、周且生、林希仲、陈大罗、黄福生、王升、蔡俨、黄光笑同立。

　　按：碑立于台南县佳里镇建南里中山路金唐殿北厢义民亭，高二五○公分，宽九○公分，花冈岩。额题「皇恩」，浮雕双龙拱护之。

　　.重修郡西关帝庙碑记（乾隆五十四年）

　　台湾府城西定坊武庙，为春秋秩祀所在。典礼备于熙朝，规模敞于支邑；自建造以来，葺而治之者屡矣。乾隆五十一年，逆匪不靖，蔓延经岁，南北骚然，焚郭戕吏，所在不免。而府城得坚守无恙者，每贼众犯城时，辄闻庙中金鼓声隐隐，似无数万甲兵、出而撼贼、为我民呵护者，而城获全；则神有功于兹城也大矣！迨大学士嘉勇公福公康安抵台扫逆，荡涤海氛，距今年夏，廷理始得请于台湾镇奎公林、台湾道万公锺杰捐修神宇。易其蠹窳，完其颓缺，朴斫焉、丹雘焉；明禋告虔，象设维新。其所以报神功者，当如是也。

　　方理之出入戎行也，跃马提兵，数与贼遇，不杀贼则死耳，宁复作生计。然而不死者，向非神之威有以作其力、助其气，挫贼锋而顿踣之，其能卒自保耶？重以劳形苦心，数月不安席、累夜不交睫；而身不病，卒以捍其人民、得与偕存活者，岂非神佑之彰彰者哉？此神之宇，所为不得不汲汲于葺而新之也。若夫台湾平贼之后，圣天子简畀重臣，临莅海疆，文修武备，饬吏苏氓，于以蒙庥集福，岁且再登矣。虽其致此有由，抑所得邀于神贶者，岂浅鲜欤？此神之宇更不得不汲汲于葺而新之也。呜呼！神有功于国，有德于民，非一世矣。而往往于急难危迫之时，呼号莫之救；而神若俨然立乎其上而指麾之者，或假形声以显于众而示之威焉，于以直其义者而拯之，怒其乱者而殛之，有断断乎其不爽者。固知神之能为神，即天地间至正至直之气，发扬森布，昭昭在上，如疾风震雷之所摧击，必其物之狂且暴、有戾乎其常者，斯触之也。则神之灵，有赫矣哉！顾若台湾各邑，递为贼所陷，而府城独以神故得全，且不旋踵而所陷处复；于以见国家洪泽之远、敬神之至，俾府城固守有以扼台之吭而附其背，而臂指之患易治也。此神所以独灵于府城也欤！抑岂独灵于府城也哉！

　　时乾隆五十四年夏五月吉旦，知台湾府事柳州杨廷理敬书。

　　按：碑龛台南市中区永福路祀典武庙（俗称「大关帝庙」）棂星门内右壁，高一六二公分，宽八七公分，花冈岩。篆额「皇清」，周绕龙纹浮雕。全文谢金銮「续修台湾县志」录之，缺其题款。

　　.义民祠记（乾隆五十五年）

　　古者寓兵于农，制赋以治，七年之教，所由兴矣。若夫规营以习军旅，设卡以资捍御，国家诚赖有此边卫为也；民何与焉？

　　台湾隶中国土百有余年矣，荷兰之筑、郑氏之据、朱一贵之乱，生灵涂炭，靡有宁居！嗣是戍台之兵额设一万二千六百六十有奇，瓜期不爽，山海敉宁；加以圣化昭宣，无远弗届，熙熙然莫不有尊亲之戴，何其安也！然而时安则兵懈，兵懈则民骄，民骄则藏奸匿宄渐起而滋事矣。洎岁丙午冬十有一月，余甫下车，适林逆谋逞不轨，浃旬之间席卷一厅三县，荼毒官兵，到处焚掠。时大兵未集，慨郡治之孤危，岌岌乎有日蹙之势矣。用召壮士，大举义旗。不三四日，凡台属泉、粤庄、番社之民感生义愤，辄以万计。为制营帐、备器械，内守外御。南、北诸路又广为招募，以与贼众拒。则夫荷戈与殳、抉命争首，其间盖不免师或舆尸焉。于是皇上特诏抚恤之，所以爱我民也实甚！

　　夫古今来，功在民社，固有庙祀奕祀以垂无穷；彼其身任义民，执干戈以卫社稷而因而阵亡者，亦得与祀。今自敉定以来，已三载矣，海宇澄清，依然熙皞！则余忝守兹土，安可不仰体天心以酬此义气忠魂于罔替也耶？爰集清俸，详请建立祠宇，度城北隙地构数椽而为之；所以视古之死于疆场之间、魂无以归、灵无以为附，得斯祠也，庶几忠魂有所栖息乎？是为记。

　　时乾隆五十五年七月榖旦，知台湾府事柳州杨廷理书。

　　按：碑原勒台南市中区忠义路义民祠，光复后移存市立历史馆。高二六○公分，宽一四八公分，花冈岩。篆额「皇清」，浮雕龙纹甚丽。碑中丙午，乾隆五十一年（公元一七八六）。

　　.改建台湾府城碑记（乾隆五十五年）

　　古来郡邑之设城郭，在国中则谨启闭，以待四方之■〈句攵〉；在边境则严锁钥，以资寇盗之防。凡民之奠其居、乐其业，足以长恃久安，而无不依赖焉。我朝自京师以至荒徼，一郡一邑，莫不临江践华因其地，飞楼雉堞壮其观；外则有郭，下则有池；制之而尽善，费之而不惜。其使民有安居之休，吏有盘诘之治，何其盛欤！

　　台郡越在东南大海中，自前代不隶华夏，里居僻陋，村落参差；即郑氏窃据，亦非中国规制。是以有可设之险，无捍卫之固。迨归入版图，其始也，大吏以濒海沙淤，不宜环筑；又以时有地震，虽筑之亦不固。因周植木栅为垣，而绕以刺竹，随时修补，以为守御之防，盖百有余年矣。丙午岁，逆匪滋事，猝然而至，各属无所备，城市为墟。惟郡城以居民稠密，而木栅完固，乃得统率兵民，力为保护，始获安全，诚海外天险之区也。夫殊域形胜所关，区区竹木，诚不足以恃为屏翰；而况今昔异其宜、土地殊其利，一劳而永逸，不得不酌其情焉。于是大将军协办大学士嘉勇公福公康安、工部侍郎正白旗满洲副都统公中左领德公成、兵部侍郎巡抚福建提督军务徐公嗣曾，相时度势，条陈善后事宜，首以改筑土城入告。奉旨俞允，爰拨帑藏以速成之。旧制七门，缺其西一面，今添设券台一。计袤延二千五百二十余丈，估工程十有二万四千六十余两。自戊申仲冬至庚戌季夏，凡城楼、城垛、城门以及卡房、马道、水洞之属俱告竣。所谓远迩量事期，计徒庸糇粮，以令役实加黾勉焉。今则烟火万家，犹之内郡，褰裳至止者，爰乐阛阓之休。予忝守兹土，安敢不仰体圣上南顾之心，更化其犷悍之气，有屏垣之卫，无不虞之来乎？后之君子，亦望戴之以恕，御之以宽；为保障，勿为茧丝。二三孑遗，庶有豸焉。不然者，虽金城汤池，究何补于黎庶苍生之治哉？

　　是役也，始终襄事，日身编于畚锸之间不辞劳瘁者，为原任台湾太守万公绵前、前署马巷别驾张公鼎，粤东孝廉陈超、苏州上舍陈维修及郡人吴天河、陈必琛、林廷佐、韩高翔、戴凤群、林朝英、黄为梁、郭友直、程拔魁、杜朝聘、林九■〈尾力〉，因记城工之始末，并志于石。

　　乾隆五十五年秋八月榖旦，知台湾府事柳州杨廷理□书。

　　按：碑现存台南市南区碑林，高一九○公分，宽一二五公分，花岗岩。「续修台湾县志」录全文，碑所多者廷理题款。文中干支：丙午，乾隆五十一年（公元一七八六）；戊申，五十三年（一七八八）；庚戌，五十五年（一七九○）。

　　.功德碑记（乾隆五十五年）

　　乾隆五十二年因逆匪林爽文作乱，有紫光阁功臣奋勇巴图鲁、前统广东高廉镇、升任福建陆路提督军门、带功加十八等军功、纪录三十九次、梁讳朝桂，统兵入台，入寺祈祷菩萨庇佑。凯歌安宁，果感神明灵应，倡捐香资银九十元，置买本寺后邱光明田，租粟十三石八斗五升，充入寺内，以为香灯之费。蒙嘉义县主唐给示存案，不许僧、俗私相受授；违者闻官究治。因勒石，以垂不朽云尔。

　　乾隆五十五年菊月，生员吴作揖，耆老邱明观、谢协元、吴汀元、杨暖观、周明观、叶天恩、大二镇庄同住僧慧觉等建置。

　　按：碑存台南县下营乡茅港村慈光寺外壁，高一二三公分，宽五○公分，花冈岩。额镌如题。

　　.重新文庙碑记（乾隆五十六年）

　　台湾至今日，一海东邹鲁矣。自乾隆十有四年，都人士呈请改建郡学，大宪奏准，爰定规制，夫子之庙始于是乎美仑焕、肃观瞻。宫墙之竣，固无分薄海内外也。士之沐其教者，菁莪棫朴，久道化成，人文之蔚起，彬彬乎称雅俗已：则庙貌之宜新，谓非守土者所有事哉？

　　方台匪之未靖也，此赋同袍，彼歌献馘，环黉宫而守卫者，干戈俎豆，倚伏为缘。而一二年间，风萧雨晦，盖未免摧残剥蚀也。余时朔望恭谒，心甚恻然！今则扫荡妖氛，百废具举，顾瞻圣宇，固有不能不先焉者。且斯庙之立也，万世师表之所在，而王政之所本也。古者党庠遂序，所以养智、仁、圣、义、忠、和之士，取备公卿、大夫、百执事之选，以治天下、国、家。为治者无变今之俗，而又不循乎古人之旧，将焉用之？志云「有基且勿坏」，况葺而新之乎？余用是捐俸为倡，司马清公亦相助以成，各属之急公者、又皆效之；于是台之衿士，莫不踊跃以襄是举。斜者正之，缺者补之，漫漶而剥落者黝之、垩之，而大成殿始焕然改观；外此自棂星门以内，靡不致严肃之规，盖政教之所自出者，诚宜然也。君子谓：『是役也，有兴贤兴能之遗意焉』！

　　夫台郡本五方杂处，多游贩之民，其俗素称难治；而以余所见义勇之士，则又不然。夫其荷戟从公，尊亲是戴；当烽烟四起，咸振兴于竹城沙砾之间，世之人实耳目焉。则其浃洽乎化育，直有惬夫治道之大原，而不仅小忠小信为也。台虽僻在岛夷，而一遵圣天子之声教，将人才盛而文运昌。谁谓海隅日出之地不尽如古所云耶？是余之惓惓于是，诚望夫亲炙羹墙者，皆以道学发为经济，咸拜献之，登于天府，真足为千古一大盛事。后之牧斯民者，皆厚以培养而修葺之；谋更相承忽替，则此兴教之区，庶将垂于无穷也已！而董其事者为本学杨教授，并记之，以劝来者。

　　知台湾府事杨廷理撰。

