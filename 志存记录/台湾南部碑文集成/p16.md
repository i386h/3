<!-- { "loadSidebar": true } -->
　　台郡僻在海外，建且百年。郡学之设，厥拱南离—魁斗之山，适当午位。所谓帝车之次、文昌是丽者，观象测景，卜兹允臧：既有年矣。岁乙未，余来守是郡，每谒庙，辄叹其栋宇摧颓、丹粉陈暗，若或剥之！前缭以垣，秀峰閟阏，若或障之！值春秋上丁，举行释奠，礼飨、乐侑，器用缺如，将何以肃观听？博士身司教，拥皋无数弓地，曷以传道而授业？盖惄然于心者久之。爰乃饩工、购材，聿新殿庑，门牖咸饰，金雘烂然。又疏其前除，表以石坊，轩豁呈露，气象改观已。复远求吴市，制造彝器，一石一物，必泽于古。更就序旁旧馆，撤而新之。俾设教官师，得所栖托。诸以次举，胥讫厥功；而海表庙学，典略备矣。

　　且夫学校者，王政之本也。古昔郅隆，上无私师，下无私学，故道德一而教化行，人才之盛，有自来矣。闽处南服，距中州远甚，前代如罗、李、朱、蔡诸大儒，诞毓其乡，为理学、为名臣，若亲接席于尼山、泗水之间也者。谓非善所师，因以觇其学之正欤？郡虽僻处海外，闽封也。学者高山在望，观型不远；有志者宁甘自外耶？然则余之汲汲谋此也，亦窃为诸生一灯之导也夫。于是乎记。

　　福建台湾府知府、前护理台澎兵备道兼提督学政加六级、纪录八次、记功二十一次蒋元枢撰文。

　　乾隆四十二年十月榖旦，董事陈作霖、林朝英泐石。

　　按：碑龛台南市孔子庙明伦堂右壁，高二七一．五公分，宽七九．五公分，花冈岩。篆额文与碑题同。另有「孔庙图」碑，同出于本文作者，勒于此碑之左。

　　.重修关帝庙碑记（乾隆四十二年）

　　郡城关帝庙凡数区；建西定坊者，为秩祀所在，规制视他所较备。自创建以来，历有修葺。顾地杂阛阓，易致蹈躤；又阔于修有年，栋楹摧隳、丹粉陈暗，殆所不免。乌虖！庙貌之弗崇，将所为肃明禋而妥灵佑者安在哉？我皇上眷怀前烈，加意褒崇，明诏宠颁，定谥「忠义」。盖匪仅补前古「陈志」、「裴注」之阙，实足树万世委身事主之范也。夫典既隆于熙朝，则灵益昭于率土。抚兹郡境，岭海晏然，妖氛不作，民无夭札，岁且顺成，蒙福者遍海表；将享者，当何如虔洁欤？余以守土主祀事，于秩祀所在，涂概之，黝髹之，抑曷敢辞所为于斯汲汲也！工既竣，益憬然于忠义之为神不可磨灭，而忠义之感人确有明验也。「中庸」谓：『凡有血气者，莫不尊亲』；而极其辞曰『至诚如神』。至诚者何？忠义而已矣。盖尽心所事谓之忠；而孤忠所结，自能伸大义于千古。斯固凡为人臣者作之鹄，勿谓郡处僻远，仰止神明，用鼓其忠诚义烈之气，而潜化其恣睢嚣竞之风；习俗转移，不当在是耶？斯又余所兢兢自惕，而更为此邦氓庶共相淬砺也夫。

　　特授福建台湾府正堂、前护理分巡台澎兵备道兼提督学政、随带加七级纪录八次记功二十次蒋元枢撰文。

　　乾隆四十二年（无）月榖旦，督工：赵升、刘迎。

　　按：碑龛台南市中区永福路祀典武庙（俗称大关帝庙）棂星门内左壁，高一六○公分，宽八七公分，花冈岩。篆额「皇清」，周边浮雕龙纹。全文谢金銮「续修台湾县志」录之，但遗其题款。

　　.重建台湾县庙学碑记（乾隆四十三年）

　　凡郡必置附郭邑；而邑必有学，亦与之相同。盖郡既立学，节府所驻，释奠、释菜，恒即郡学而行事。是学之在首邑者，反不如旁邑之学得以竦峙巍焕也，势有固然者。台湾倚郭邑也，其立学盖创自设县以来，迄于今垂百年矣。中间虽屡有修葺；顾完善则有待也。嗣经邑人士醵赀，兴工构造，殿庑门径，阅两稔，以役巨未臧厥事。顷合词来曰，乞余竟其功。余年来经营郡学，亦缺告备矣；念兹役不容中止，遂力任其事。督同县令郁正、学博陈天杏、孙芳时，庸匠购材，次第毕饬：盖自是邑学与郡学相望辉映矣。

　　且夫天下不可一日无教，学不可一日废于天下。禄利者所以作之，劝而率之，□方人才之所自出，国家登进之典，将于学焉程之；且因以风厉末俗，立教化之大端，亦于是乎在。唐梁肃有曰：『学之制与政损益：学举则道举；政行则道行』。此物此志也。夷考在昔，守令之勤于其官者，莫不以兴学为先务，未始限郡邑而歧视之也。矧夫学以教养士；而庙者，所以崇礼先师，报本始而示景行也。我朝儒术昌明，庙学并重，薄海内外，靡有阙遗；抑岂于郡邑焉差等之？固凡勤于其官者，均宜致其汲汲也。若夫庙之敝也，笙镛或不备于序，笾豆或有缺于筵；而学之废也。师不拥席而讲授，士不游庠而弦歌，则尤为后之勤于其官者所当缮备而振作焉尔！是为记。

　　特授福建台湾府知府、随带加七级、纪录八次、记功二十一次蒋元枢撰文。

　　乾隆四十三年二月榖旦，董事陈名标、陈朝梁、督工生员戴大章。

　　按：碑原勒台湾县学（址在今台南市中区建国、府前二路间），日据时学毁，碑移今南区碑林。高二五九公分，宽八二公分，花冈岩。篆额曰「重建台湾县学宫碑记」，与题稍异。

　　.重修先农坛碑记（乾隆四十三年）

　　我国家惠养元元，重农务本，礼隆祈报，率乃典常。雍正间诏直、省、郡、县建先农坛：坛崇二尺一寸，阔二十五尺；坛之正北中一室奉先农神牌，牌崇二尺四寸，阔六寸，□□东西各一，东办祭品，西居佃农；外缭以垣；门南向。前为耤田，田限四亩九分，每岁以耤田存贮预谷（下缺数字）阙行礼。盖典巨而制备如此。

　　郡中置设，一遵是时颁行；第坛宇规模略具，岁久具渐倾陊。又耕耤无田□□□□□文视也。爰饬其坛壝，新其栋宇，坚其垣墉。复即荒原而垦辟之，引渠激水，沃壤低平，殆井然与□□□□□□，亦于政体有关。更就其旁侧拓营公所，届杏花菖叶之侯，庶几主伯亚旅聿来沾饫也哉！

　　吾闻□□□□□□风「七月」为逆暑迎寒之诗；而别以「楚茨」、「信南山」、「甫田」、「大田」四篇为豳雅，以思文臣工。噫嘻！丰年□□□□□□有戒勉焉。长言咏叹，无非于盈仓亿庾、祈甘报福、新畬来牟、骏发淑载诸大端，三致其意。是故（下缺数字）圣天子廑念民依，勤求宵旰！郡境比岁丰稔有加，食帝德者，勿忘所自；兹役也，不当偕太平农共效其咏歌也哉！乃系之以诗曰：海东春及占农祥，土膏壤润荣青阳。惟田有祖社与方，弦以琴瑟刲豕羊。耕耤修祀典有常，□□□□□□□。草不宅分禽不荒，有秋千万盈仓箱。受天百祜归我皇！要丰黍稌绵金汤。肃乂之应时雨旸，视此半壁永乐康！

　　附灵济泉说

　　八角亭之北隅，向有小屋数楹，供大士像。屋久颓圮，兹亦虔加修葺，以还其旧。屋后有□□□□□□□□□军就汲，泉忽喷涌，因名之曰「灵济」；并作謌勒石以纪其事。今枢复建小亭一座，以志雪（下阙数字）

　　福建台湾府知府随带加七级、纪录八次（下阙）。

　　乾隆四十三年岁次戊戌季春月（下缺）。

　　按：碑原应存台南市东门外先农坛故址，后经移至南区南郭里新生街六号竹篱内，本文即录于是处。民国四十三年（公元一九五四）碑移市立历史馆小碑林中，水泥涂抹，下部填没，故就原碑抄读，已难如本文之详矣。碑高现存一八二公分（其下斜残一段），宽九○公分，篆额「皇清」。按碑虽残，作者难凭读悉；然就其年代与职衔兼据「附灵济泉说」中有「枢复建小亭一座」之语，则此文为台湾知府蒋元枢所撰可无疑。

　　.重新虞朝庄关帝庙碑记（乾隆四十三年）

　　我虞朝之有关帝庙也，起于雍正甲寅年国学生吴讳仕光集众鼎建。迨乾隆戊子岁，地震，几倾。越甲午，乡宾黄讳清芳、优庠吴讳时举兴议新首倡。董厥事者，耆老陈讳志光、柯讳浚哲。阅四五月而告（竣），费用白金一千有奇。

　　自此神灵赫濯，文衡佐司，何但黉序蜚声、雍辟驰誉已哉！

　　捐名开列于后：

　　乡宾黄清芳捐银六十大员。生员吴时举兴捐银六十大员。谢明德捐银三十大员。郭耀观捐银三十大员。吴嫣协捐银二十大员。吴时显捐银二十大员。陈通观捐银十六大员。监生林清海捐银十二大员。陈承宗捐银十二大员。郭渊观捐银十大员。陈显宗捐银十大员。林渊观、林窕观、庄圭观、朱达三、陈进作，以上各捐银六大员。陈朝佐、黄盆观捐银八元。黄双观、监生吴钟华、柳连生、黄贵观、张道观、张奕芳、叶彪观、陈有谅、吴叶老、李权公、陈朝君、陈存观、蒋宽观、蒋兴观、黄信用，以上各捐银四大员。郭治再、陈景观、陈恬观、叶进观、叶清荣、陈承祖、黄映观、陈田观、蒋同观，以上各捐银三大员。陈元观、生员陈廷瓒、吴子宾、翁等观、陈提观、陈掇观、陈有观，以上合捐银二大员。陈奇使、陈逊良、陈尾观、郭奇观、曾向荣、陈佑观、郑换观，以上各捐银一员半。柯和观、生员郭欢观捐银一两。郭拜观、陈孟观、郭乞观、柯孕观、吕眼观、陈换观、柯送观、陈鼎观、陈岳观、陈银观、陈意观、生员王羽义、李阵良、柳炳观、陈省观、陈颜观、陈必达、陈性观、陈赏观、郭仲观、张孔观、陈辇观、郭妈喜、李元德、柯锦观、许仙观、唐亭观、吴仁贵、蔡祖观、苏民为、陈室观、林梓观、周海观、陈福生、陈思荣、陈元观、叶长茂、吴盛观、吴振珪、蔡主观、陈老、杨谅观、陈吾观、丁容观、施再观、施笑观、林增奇、曾子良、洪恭观、陈典观、黄大盛、吕等观、柯欢观、林锥观、温光荣、陈耀观、许三位、戴就观、曾连观、陈花观、王成观、生员林大美、陈齐观、陈来观、蔡义观、郭富观、王凯观、王廷观、王君德、林三月、林正观、郭奏观、吴钺观、杨杰观、旅麟观、林露观、辜四代、陈隐观、陈宽观、陈财观，以上各捐银一大员。

　　国兴充银二十元。通事米凉出银二十元。耆番公出银十二元。石凉六元。加弄四员。米刘四员。沙来四员。大苪二员。知甲一员。卓干二员。土目等充银二十员。

　　乾隆戊戌年荔月榖旦立。

　　按：碑嵌台南县麻豆镇大埕里关帝庙壁，高二三三公分，宽八六公分，花冈岩。额题「皇清」，浮雕双龙，原碑缺题。文中雍正甲寅，十二年（公元一七三四）；年款乾隆戊戌，四十三年（一七七八）。

　　.重修天后宫碑记（乾隆四十三年）

