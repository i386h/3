<!-- { "loadSidebar": true } -->
　　按：碑存高雄市左营区旧城国校内，高一六○公分，宽六九公分，花冈岩。旌表人物马定国、陈元、王奇生，俱身殉康熙六十年朱一贵之难者。奇生为道光间闽浙水师提督王得禄之曾祖。

　　.严禁侵占番界审断碑（乾隆元年）

　　尖山仔社番呵里莫等，蒙廉明凤山县主太老爷方审断立案。

　　谳语：『审得尖山仔社番呵里莫等与□□中庄管事许叶等控争牛埔一案，缘许叶等因呵里莫□地与田□近相，□□侵占，讦控多年。检查康熙六十一年间署任刘于「饬查台地官庄事」案内□□「民番相隔一溪，界址昭然，毫无干涉」等语在案；于雍正七年间，许叶又行□□控，试县魏勘详立界，各管各业，取各遵依又在案。次年呵里莫将此地贌□□员吴辅□佃□，许叶等复思侵占，放牛牧草其地，以至莫等迭次呈控。经□□衙勘界，覆称：「两造纷争，难以遽定」等情前来。随即唤集原、被、证、佐人等，当□□讯。据讯乡□李罔、魏玉等佥供：「呵里莫之地与许叶之田，以浊水溪为界，□□属民田，溪北属番地」。查阅原案历任勘定界址，确有可据。现在所争牛埔，□□番界之内，即前魏任断定归番管业之地，各有遵依可查。许叶等何得复□□占！本应重究，姑从宽，着令照旧管业。倘敢越占启衅，定行严拿重究！但吴辅□不行查明，辄与该番承贌，致启讼端，亦属不合。相应着呵里莫照价赎回□□。嗣后永不许贌与汉人；倘敢私相授受，察出一并究处！取各遵依，附卷、立□□』（乾隆元年七月□□日发）。

　　按：碑现存高雄市左营区旧城国校，碑高一二二公分，宽六三公分，花冈岩。原碑缺题。审断者系凤山县知县方邦基，雍正十三年（公元一七二三）莅任。

　　.严禁征收锢弊示告碑记（乾隆十五年）

　　台邑十九里二庄佃民，征完各项钱粮，多受弊累，民不堪命！幸逢钦命巡按察院大人书、杨莅任，洞悉民艰，逐条禁止；犹恐未周，饬行府主、县主会议核定，不准经承差役人等额外多取，通行四县示禁在案。众等虑恐日久法弛，爰是相率呈恳勒石示禁；荷蒙批准，听从民便。今谨将府宪奉察院宪告示严禁各款，逐一抄勒，永为定例，以垂不朽。

　　台湾府正堂方，为严禁征收锢弊，以肃功令、以除民累事。

　　照得一切正杂钱粮，丝毫皆系民脂，难容稍有多取。讵台地经承、差役人等，每月逆取陋规，以及多收肥己、互相弊混，最为民累。兹届开征之际，亟宜彻底澄清。现奉察院宪行令，分晰示禁，毋许稍存弊窦，合行饬禁。为此，示仰阖属各纳户及经收人等知悉：嗣后一切正杂钱粮，务照后开各条，秉公交收；慎勿稍留锢弊，致罹重咎！所有条规，开列于左：

　　一、示禁斗给扇票，向后不准取民票尾。定例：完粟每石还小钱二文，违即禀究。

　　一、示禁仓笨，定例。完粟每石，还银一分。其铺垫仓笨草竹，暨（概）行革除。毋许再取于民，违即禀究。

　　一、示禁：凡纳粮饷串粟，定例每张还小钱五文，违即禀究。

　　一、示令即设升斗，使民易完；毋得仍旧逆折累民。

　　一、完纳正杂钱粮，例应足色纹银，自封投柜；如各户以纹银投纳，即照部例法称准。凡车磨、官庄及一切杂饷，每两加耗并平一钱二分；其■〈勹外云内〉丁、番丁二项，每两加耗并平一钱九分。俱听自封投柜，毋许额外多取丝毫！

　　一、台地纹银稀少，民间行用，俱系番钱；若概令交纳纹银示民，似多未便。如各户用番钱交纳，每清水番钱一个计广戥称重七钱三分，照例以九一扣算，该纹库银六钱六分四厘三毫，再除倾销纹银火工四厘三毫，每番钱一个作纹库银六钱六分。查车饷、官庄、杂税及■〈勹外云内〉丁、番丁等项，均有耗羡，多寡不等，即按数扣算，毋许丝毫多取！

　　一、票耗■〈勹外云内〉丁及零星杂饷为数在一钱以内者，许钱、银并收，听从民便。酌定每银一厘，收小钱一文；如值钱价过贱，听征收印□，另行详明酌示，不许藉端多取。

　　一、票耗随正供收饷、不许另取串钱外，其余正杂钱粮，均照正供之例，每票取小钱五文以为纸张笔墨之费，不得再有多索。

　　一、经管车饷每张有房礼钱八百文、差礼钱八百文、牛磨饷银、或全首、或半首、每户均有房礼钱六百文、差礼钱六百文、柜书礼钱一百四十文，嗣后俱全行革除，毋许再向各户需索！

　　以上酌定规条，业经详明察院宪核示有案，务须遵奉，尽力稽查；倘敢相沿陋习、不为振刷，经承、差役人等稍有多索弊窦，一经访查得实，官则揭参，役即拿究，凛之！特示。

　　乾隆十五年二月（缺）日给。

　　按：碑现存台南市南区碑林，高二五○公分，宽八二．五公分，花冈岩。原碑楷额「皇清」，缺题。碑中「台湾府正堂方」，名邦基；「察院大人书、杨」，书名昌，杨名开鼎。

　　.严禁派拨累番碑记（乾隆十七年）

　　特调福建台湾府诸罗县正堂、加三级、纪录三次、记大功二次徐，为弛禁累番等事

　　乾隆十七年八月十四日蒙本府宪陈信牌：『乾隆十七年八月初二日蒙布政使司顾宪牌：「乾隆十七年六月二十五日奉总督部堂喀批本司详得：诸罗县社番麻好猫荖眉着大护吧噍逸他加力他吧里斗宁等呈控弛禁累番一案，先经前署司详奉宪檄行司、移行镇、道、府，查照本部院（堂）所指情节，考察情形，悉心酌议，分晰条故（？）通详等因，遂即移行确查酌议去后。兹据台湾镇、道、府先后议覆前来，本司覆加核议：查台地番黎既经归化日久，即属子民，自应加意抚恤，不便扰累。但剔除积弊，亦应明定章程，不便模糊立案，致启将来扰累之渐。如厅县起解钱粮赴府，各衙门自有兵丁快役，沿途又有护送营兵，原可无需番黎防护。至扛抬银桶，又有准销水脚，更不违例派拨番夫，侵开解费应革除。至各营赴府领饷，本营自有差委之弁兵，沿塘又有卫送之汛兵，所有扛抬脚夫，各营均有流传公项；岂得归入私橐，反派番黎护送，致与设兵卫民之道相左？亦应并请革除。倘秋淋水涨之时，或厅县前往生番界边相验，本衙各有壮役、轿夫人等，自能引路扛抬；若必借番夫一二名引路扛抬，各邑准其酌量派拨，未免又启将来弛禁累之端，并亟行禁革，以安番黎。再班兵换班，已经钦奉恩旨，于生息银内按名赏给盘费；其车辆等项，又经钦奉谕旨，于官庄银内按里赏给钱文，自可随便雇倩。未便仍拨番夫，致使兵丁恃强鞭鞑，番黎隐受欺凌。况凤山县辖之南路等营，赴府承领饷银以及换班兵丁，往来俱系自雇夫车，从无派拨番车之例，相安已久。北路等营，自应效照而行。且尔来县地人民日众，处处挑夫可雇。应请将前项官庄车辆银两在县扣出，归于该营衙门存贮；俟各兵换班之日，按名发给钱文，听其自雇挑夫。「拨番」积弊，应请永行禁革。至于大员出巡，既按里给发钱文，又另加犒赏，自□□番，亦须明定章程：如察院、镇、道出巡，准拨番夫五十名、番车四辆；知府出巡，准拨番夫四十名、番车二辆。每车每里给钱五文，番夫一名每名每里给钱三文，随时当官面给，以绝扣克；再犒以粗布酒肉等物，以示优恤。若此外遇地方有紧要事务，或应调遣番众者，因非常有之事。亦须详明晓示，使知奉公大义。至其余文武大小各官一切公务，俱不许给票拨番；如有违，该管上司即行揭报参究；倘徇隐不报，或被番黎首告，即行一并参究。伏候宪台察夺批示，以便给示、饬令勒石永禁等缘由。奉批：均如详移行遵照，给示勒石严禁，永定章程。至其余文武大小各官一切公务，不许给票拨番；倘有违，该管上司立即揭报参究。仍候抚部院批示檄。又奉前巡抚部院潘批：仰候督部堂批语，同司详抄录，随详饬知在案。兹□因除移台湾镇、道知照外，合行饬知」。为此，牌布详府官吏照依院批司详内事理，立即出示禁革：嗣后凡运饷、解粮、换班兵丁及文武大小各官往来一切公务，不许给票拨番滋扰。仍饬所属番社勒石严禁，永定章程；并移厅县遵照外，除倘有仍前违，立即揭报参究，仍先将出示□缘由同碑摹照刷三副送司，以凭转送，毋得迁延，有示未便」等因。

　　蒙此，合行示禁，为此合属□□番民人等知悉：嗣后凡运饷、解粮、换班兵丁及文武大小各官往来一切公务，不许派拨番夫车辆扰累社番，永定章程勒石，遵照禁革；倘取仍前违玩，立即揭报参究。各宜凛遵，毋违！特示。

　　乾隆十七年九月日给。土目吧突、猫郎、大乌唪、劳吠、浮听、庄溢、买投、猫厘同勒。

　　按：碑原存台南县官田乡国民学校，此据新修「台南县志稿」、「台湾史料集成」录文。示禁者诸罗县知县徐德峻，乾隆十六年（公元一七五一）莅任。

　　.蒙宪檄免凤邑里民车运平粜社粟及批免派拨军工铁炭碑记（乾隆十八年）

　　夫美利欢兴，积弊立除，政之德也，民之福也。

　　自凤邑县主吕任内岁荒，蒙宪发仓平粜，蠹承乘赈□色，着乡保派拨里民车辆搬运入社，课粟到县交仓，每辆索钱一千三百文，付乡保代雇。一时诈骗胆为，千□成例，欺官舞弊，假公吞肥，民不堪命。相率赴道宪大老爷拖匍呈，蒙批：『入社交仓榖石，因何派拨民车？仰凤山县查报』。县主吴查报，蒙批：平粜榖□，应需脚费，照例给发，于粜价内扣筭，未便派累里民。据详先行派拨，以备平粜，明系承胥混弊，假公济私；并□给价，希图冒销可知。仰台湾府严查饬禁，毋得仍前派扰，致干察处。此缴』。遵照外，合行出示晓谕。为此示仰里民人等知悉：嗣后如有仍前混弊，假公济私，擅行派拨车辆扰累者，许尔等赴府具禀，以凭察究。

　　乾隆十八年三月廿八日给。

　　复缘军工铁炭派累惨苦，无奈倚工胥吴时办缴，每炭一万□，纳钱八万。除绅衿、胥役、工匠、管甲、鳏、寡、孤、独阴免外，可派者十无二三。历陈苦情，再赴道宪大老宪拖匍呈请蠲。蒙批：『军工铁炭，本道稔知积弊，诚恐派累尔民。业照时价发县转给炭户，自买□用，并不派累矣』。秦镜高悬，犀毛电察，鸿恩广渥，草木均沾。运等恐日久废弛，敬将定案勒石，以志不朽。

