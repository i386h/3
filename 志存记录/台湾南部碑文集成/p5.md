<!-- { "loadSidebar": true } -->
　　府君生于康熙甲子年十二月十一日未时，卒于乾隆庚申年九月初六日酉时，计闰享寿六十龄。遵诹乾隆五年十一月十八日酉时，安葬于台邑永康里土名马椆仑洲子内，坐辛向乙兼辛酉辛卯分金。

　　呜呼！佳城永闭，风木徒悲！幽明两隔，形影难追！统荷神力，默佑扶持，绥以多祜，子孙保之！

　　赐进士出身、山东兖州府寿张营中军守备署游击事、带理东昌府都司事，年姻家侄范学海顿首百拜填讳。襄事不孝孤子刘长青、名世、从夏、登科仝泣血稽颡，期服孙廷聘、廷选、廷魁、廷拔、廷遴、廷捷、廷达、廷璋、廷琏、廷昌、廷扬同稽首勒石。

　　按：铭于日据时期台南县永康乡清冢时出土，辗转流落于台南市南区逢甲路小西门附近民家。光复后，台南市立历史馆购藏之。铭刻石二方：第一方纵二八．九公分，横五六．五公分，镌一面；第二方纵二九公分，横五七．三公分，镌两面。镌刻各面俱线分四帖，满帖六行，满行二十二字。材属乌石（玄武岩）。作者刘长青，台湾县人，武举（志铭讳武不言，盖当时风尚）。填讳者范学海，台湾县人，武进士。文中干支：戊午，乾隆三年（公元一七三八）；康熙甲子，二十三年（一六八四）；乾隆庚申，五年（一七四○）。

　　.三益堂碑记（乾隆六年）

　　窃维水僊尊王乃四渎之灵神，非特奠安海国，而且造福官民。昔中街贸易，建有庙殿，崇奉尊王；年湮倾颓，不堪观瞻。我等同人，叨荷默佑，捐金填地，构店粒积。忆思兴建庙宇，无地不然，莫□之前，殿□而□□倾□□□后，虽美而弗彰。于是我同人重兴大殿、拜亭、头门，坐镇海口，以壮络绎奇观。继而建造后殿，□□高□□延僧□□□□□，敬祀五王圣像，以为阖郡官兵锡祯。故年来沧溟永奠，而无吞天沃日之涛。继而生齿日繁，国泰民安□□□□□□□□□□□□□□□人竭尽心抒，计费黄金五十百，方始告成。今存南畔大店五间，宫后崎脚小店半间，三角□今□□□□□□南□□□□□间北畔小店八间。又康熙四十四年县主王官断大店一间、吴林二家香资店四间□□□□□□□□五王寿诞各八金有半、佛祖寿诞各四金、迎送有十金、岁给住持僧斋俸等项，半百有奇。惟恐岁改月化，后效无闻，故□□□□□□□□□□□□□为千古流传于世者，惟有勒石以志之。

　　乾隆六年菊月（缺□）立碑，弟子陈逢春、郑大通、陈京选、庄继束、陈时忠、王士杰、陈安□、魏天球、徐日鹏、许符玉、郭高盛、黄文焕、陈鸿奇、方文伟、许□□、侯瑞珍、杨宗盛、杨茂畅、姚元祚、翁顺捷、许郎英、李春芳、陈大成、黄元英、苏学馥、徐应殿、吴国□、林继禹、林□□、吕元老、□□□、□□□、□□□、□□□、□□□、李□□、□□□、□□□、□□□、李□□、□□□、李□□等同立。

　　按：碑现存台南市南区碑林，高二五九公分，宽八一公分，花冈岩。碑文多风化。原碑并缺题。

　　.诒翼王府君墓志铭（乾隆七年）

　　皇清吏部候选州司马四代大父亨六十六寿诒翼王府君墓志铭：

　　乙卯科恩进士、拣选儒学教谕、愚内兄刘元相顿首拜撰文，钦取部郎、前河南怀庆府知府、加三级、纪录二次、愚侄凤来顿首拜篆额，戊午科乡进士、拣选文林郎、愚侄宾顿首拜书丹。公讳绍堂，字微之，王其姓，号诒翼，先世同安金岛人。其尊君处士泽逢公生四男、一女；不幸丙辰年去世，葬同安梵天寺大轮山。

　　当明季、国初之际，厥岛荒墟，公奉母张孺人偕兄绍升、绍阶、绍塞，航海徙居东宁府治西定坊。公于昆季行居四。少失怙，事母孝，事兄悌，宗族乡党之所共称。侍膝下三十余载，备极甘旨之养。母以天年终，葬台湾柳仔林；居丧惨怛尽礼，其天性然也。伯仲三人既往，公视诸侄犹子。待故旧不遗；尤情深梓里、敦笃本支，凡有策名、营利渡东者，靡不缱绻提携。

　　辛酉春，御史大宗师杨重修文庙，倡议巽方募造秀峰塔，勒诸绅士姓名于石，公名列颜行。仍会建开山宫舍己店屋于太平桥，以便往来。余如周贫、恤孤，乡邻有丧莫能殡者以告，则怜而赙之。其盛德慷慨、积而能散如此类者，难更仆数。盖公生平为人，刚毅正直，以理胜，不为势诎。当道贵人素器重，赠匾额：藩宪王公则曰「台阳硕彦」，邑中尊林公则曰「凤合标声」；而荐绅先生亦乐与为结纳而爱慕之。至于延师不吝请聘，情文备至，尤为诗礼传家者之所啧啧称道者也。

　　夫尊师敬士，其报不爽，宜乎诸公郎妙龄而头角并露：长朝鉁，采芹府泮，以明经着；乐善不倦，意气豪迈，所交皆尚世隽杰。次振业，蚤列邑庠，登戊午贤书；倜傥大志，有古烈士风。三朝钰，多材艺，温恭飘逸，拣选州司马。四朝铛，尚幼。是皆青云万里，鹏程俱未可量也！

　　公望重成均，职铨别驾，生于康熙丙辰年三月二十三日戌时，卒于乾隆辛酉年十月十三丑时；以乾隆壬戌年十一月二十九日子时卜葬于凤山仁武埤内，坐申向寅，无坤艮。元配端慎刘孺人，余女弟也，中外称贤德，先葬在凤山仁武庄大中仑。侧施氏，在室。公生男四：长朝鉁，刘孺人出，娶太学生陈讳自标公长女，续娶郑讳□枢公胞妹、并刘氏。长孙湜，陈氏出，聘举人许讳□□公长女。次孙淮，陈氏出，聘太学生石讳文彩公长女。三孙淳、刘氏出，四孙济、郑氏出，俱幼，未聘。长女孙，陈氏出，配太学生黄讳兆熙君。次女孙，陈氏出，幼未许。次振业，刘孺人出，娶卢讳正臣公胞妹。孙溥，娶潘讳俊德公长女。次孙洲、三孙海幼，未聘。女孙二，俱幼未许。曾孙廷楷，幼未聘。三朝钰，刘孺人出，娶叶讳恒义公胞妹。孙渊，聘庠生韩讳绍祖公长女。次孙源，聘黄讳光照公次女。三孙江、四孙河、五孙清、六孙湟、七孙綍，俱幼未聘。女孙一，幼未许。女二：一刘孺人出，适乙酉科举人黄讳继捷公三男候选州同讳奇元君。一施氏出，幼未许。

　　公世代衣冠，详载族乘，不复赘。今子若孙，济济斌斌，其紫泥璀璨，泉壤貤封，福盖未艾也。未穿穸之前，索文于余，且示以牛眠形胜。预卜其为吉人福地，发祥毓秀之无穷，因为之志，且铭曰：九苞之山，实锺丹穴。奇峰耸秀，层峦罗列，扶舆淑气，蜿蟺蟠结。蔚哉佳城！绵绵瓜瓞。奕世簪缨，福泽靡竭！孤哀子朝鉁、振业、朝钰、朝铛仝泣血稽颡。期服孙湜、淮、淳、济、溥、洲、海、渊、源、江、河、清、湟、淳、曾孙廷楷同稽首并勒石。

　　按：铭原存台南市中区永福路王厝裔孙王阿钦家；光复后，阿钦举以赠送台南市立历史馆。铭刻石一方，纵二七．六公分，横五七．五公分。镌两面，每面线分四帖，帖八行，满行二十一字。作者刘元相，台湾县人，乙卯贡生（志铭称元相曰「恩进士」，盖贡生之雅号也）。文中干支：戊午，乾隆三年（公元一七三八）；辛酉，六年（一七四一）；康熙丙辰，十五年（一六七六）；壬戌，乾隆七年（一七四二）。所称「御史大宗宗杨」，名二酉，乾隆四年（一七三九）任；「藩宪王公」，名士任。

　　.重修法华寺碑记（乾隆八年）

　　天下有竭蹶以殚乃职、积累而成厥功，此非立品高而矢志笃者，不能与也；乃如之人，虽缁流也，亦足传云。台之永康里，有寺曰「法华」，即志所称隐士李菩萨之「梦蝶园」也；后人因其处募建为寺，郡守蒋公毓英、凤令宋公永清，先后成之；置香火资，足供住持用。地幽静，竹木森环，亦海外一名剎也。

　　康熙六十年地震，佛堂坍塌，廊庑倾颓。其僧曰伯夫者，虑其为墟也，与同侪心觉、心慧，节口缩腹，积十数年羡余，渐次修葺。既竣前后二堂、新塑神像，复拓其旧址，重构两廊为休憩所。计费四百余金，一瓦一木，不募诸施，皆僧人粒积而就。此其品其志，洵卓然矣！

　　夫僧为寺守，僧而修寺，僧之职也。然往往藉以殖货者，募百费十，苟且塞责；几见有如伯夫积十数年之俭橐、而梵宇焕然一新乎？夫人惟自奉不能俭约，所以不能无取于人；惟不能坚其志以有为，所以事不克有济。诚竭蹶而积累焉，又何职之弗殚、而功之弗成哉？如僧伯夫者，可以风矣！

　　寺僧以记请，因执笔而为之传，且取为世训焉。

　　隐士李茂春，字青正，漳之龙溪人，明乡进士。航海结茅居此，与僧日往来，人称李菩萨。卒葬新昌里，旧无记，因并及之，以着其权舆；而隐士亦以不泯云。

　　乾隆八年岁次癸亥仲夏榖旦，赐进士出身、中宪大夫、福建分巡台湾道、按察使司副使、加二级刘良璧撰。

　　按：碑龛台南市东区法华街法华寺纳骨塔前墙壁，高一二三．八公分，宽五八．九公分，花冈岩。原碑作者题款之下镌二章：一曰「良璧之印」、一曰「省斋」，俱篆体阴文。

　　.重修府学崇圣祠记（乾隆八年）

　　先师孔子，圣集大成，德本天纵；立千古之儒宗，作万世之师表。自汉高祖过鲁祀太牢以来，历代追尊，各有典礼。然崇德报功，必当推厥原本，文庙中之有「崇圣祠」，所以着尼山先世积厚流光有自始也。钦惟世宗宪皇帝，溯道脉之渊源，极典章之明备，追封孔子五代皆为王爵。巍巍乎，礼制攸隆，超越于前代矣！

　　台湾向为海外荒服，自入版图，设立学校，仰沐圣朝教化，养贤造士，迄今已六十余年。癸亥夏，余以巡方，兼理学政，奉使兹土。台邑宰向余言，崇祀「崇圣祠」基址，乃前观察海康陈公所建。该令莅任之初，见祠内墙宇倾圮，亟图补救。随有诸生张元华等，各愿捐囊以助。不数月而工竣，请余一言勒石。

　　余思：化民成俗，教学为先；而立学尤为立教之本。前人倡造学宫，规模既已肇启；则后人绍述前哲，修葺应有成功。我国家圣圣相承，尊师重道，无远弗届，崇圣之祀典，原不借此时之补葺而增辉；然而张元华等以边末之寒儒，为捐修之义举，俾海康陈公所建旧宇焕然一新，于以觇诸生向学情殷，慕道念切。从此争自濯磨，蜚声庠序，日新月盛。台虽一隅，僻处重洋，而人文蔚起，行将比隆于通都大省，岂徒为是丹雘之壮丽，备朔望之瞻拜而已哉？是为记。

　　赐同进士出身、钦命巡视台湾兼理学政、协理浙江道事、山西监察御史、加一级，纪录五次熊学鹏谨撰。

　　乾隆八年岁次癸亥阳月榖旦勒石。

