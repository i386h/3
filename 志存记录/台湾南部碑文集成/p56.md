<!-- { "loadSidebar": true } -->
　　凤邑维新、观音、半屏、仁寿、嘉祥、长治，文贤、赤山、港东西、竹桥各里子民高连、陈良弼、黄本、蔡为、谢照、廖符、黄仁，魏故、郭论、廖越、吕连、赵院、吴文良、李魁、许量魁、杨秀全、高国俊、谢秉茂、江直谅、黄日昌、锺朝友、杨必登、陈信、吕成、陈标、郭仁、刘恩、陈旺、李良、侯欣、张成、蒋安、陈新、曾美、徐协、林助、廖军、吴会等同勒石。

　　乾隆十八年九月（缺）日吉旦。

　　按：碑现存台南市南区碑林，高一二四公分，宽六五．五公分，花冈岩。碑内：「凤邑县主吕」，名锺琇，乾隆十一年（公元一七四六）莅任；「道宪大老爷拖」，名穆齐图，乾隆十七年（一七五二）莅任；「县主吴」，名士元，同年三月莅任。

　　.严禁冒籍应考条例碑记（乾隆二十年）

　　就地抡才，普天通例；冒籍顶考，功令森严。雍正五年，特颁纶旨：『凡前冒进兹泮者，改归原籍。嗣后必生长台地及眷室有凭者，方得与试』。仰见圣明作养人才、造就海峤至意。乃法久弊生，奸猾之徒，渐习舞弊。我同人倡建文庙，卜地，庀材，数仞宫墙，几将告竣。愤冒籍之纵横，于甲戌春，佥禀县主徐批：『查定例：入籍三十年有庐墓、眷、产者，方准考试。台地土著者少，流寓者多，冒籍之弊，致难稽察。得诸生从公细查纳卷，不惟弊可永杜，所选皆诸山之彦矣。本县实有厚望焉，其勉为之』！匍吁学宪老夫子拖、府宪锺，均蒙饬县清查厘剔。是以前岁取进，悉属本邑；冒籍伎俩。源将绝矣。

　　第创始必求善继，清革尤赖有资、有保册厘剔之任者。定以新建□君，科承于岁，岁承于科，递年交代，垂之求远。或有虑造册之资难于鸠金，公议庙外圹地甲余，贌佃耕作，年收税银，充为清革公费。呈县主沈批：『学中余地贌耕收税，以为学校公用，甚为妥洽。但三年两考，须有专管之人，庶上流下接，不致混冒。准诸生等善理之可也』。

　　夫承其事者尽其职，彼贪鄙畏缩者无论已，若正人君子，不徇私情，勉出乃力，清厘顶冒，将见岁科选□，□玉山之俊；梓里均有荣施焉。是为序。

　　一、过继最易给□，嗣后以娶妻为入籍已定者，准与试。

　　一、新娶限□年，户册可凭，为入籍已定，方得与试。

　　一、内地搬眷限□年，户册可凭，为入籍已定，方得与试。

　　一、过县迁移，限三年，户册可凭，为入籍已定，方得与试。

　　一、每年议举二人，专司收税公用，上下轮流，不得混冒。

　　乾隆二十年三月（缺）日，阖邑绅士立石。

　　按：碑存嘉义县嘉义市延平街，高一七七公分，宽九○公分，花冈岩。原碑缺题，额镌「丹日庆云」。碑中「县主徐」，名德峻，乾隆十六年（公元一七五一）十月莅任；「学宪老夫子拖」，名穆齐图，乾隆十七年（一七五二）莅分巡台道任；「府宪锺」，名德，乾隆十九年（一七五四）三月莅任。

　　.严禁占筑埤头港示告碑记（乾隆二十年）

　　特调台湾府诸罗县正堂、加三级、纪录三次辛，为恳恩再申严禁等事。

　　据麻豆保耆民孙天赐、郭来等、番黎大邦□□同等佥呈词称：『缘里内港道一条，水流出口之区。惟流通畅达，故田园庐墓免淹没之患。讵康熙四十年港户郑□□□□县主毛于港口筑塭，经业户徐种桂并管保人等呈毁在案。五十年又有本府四班头赴前县主刘请筑，五十四年更有盐商施鸿基赴前县主周请筑，均蒙批示概不准筑在案。五十八年，地棍施甫串蠹洪□□□□□□□□□□，恃强填筑，民番鱼鳖，五谷淹没。耆民施送、番土目猫驴等，匍赴镇、道两辕暨府宪呼救，沥陈□□。蒙道宪梁□□押毁，出示严禁。镇宪欧阳亦给示严禁。现告示炳据，嗣后罔敢垂涎占筑。讵料上年五月间，庄□陈继宗、陈纵、陈妈生、陈申等，恃族强大，藐视违禁，擅筑塭岸，壅塞港道，致水泛滥，惨害难言！赐等及社番、乡保、管甲人等，赴署县主沈禀究、蒙发佳里兴司爷王查勘，报据勘绘图详覆。蒙批：「既经勘明筑陂之处，而蚊港十有余里□□□筑可据，陈继宗等何得藉词饷塭影占？甚属不合！即饬该乡保将占筑陡门拆毁；仍严拘陈纵、陈妈生、陈继宗各重责三十板，取具各遵依缴查可也。此覆，图存，告示仍发」。但未蒙给示再申严禁，诚恐日久奸弊复生，民害如故。幸逢仁爷荣任，天恩浩荡，草木知春，合情相率禀请叩乞为民除害，恩准给示申明前禁，庶后来无敢复生觊觎，永杜祸害，人鬼均沾不朽！切呈』等情到县。

　　据此，合行示禁。为此，示仰麻荳保附近居民人等知悉：嗣后不许土豪、地棍在于埤头港占筑，防塞港道，盗垦两边荒埔，致水泛滥，有碍居民、番黎房屋田园坟墓。如敢影藉复图占筑、盗垦，许该民番立即指名赴县具禀，以凭拿究，务各凛遵，无违！特示。

　　乾隆二十年六月（缺）日，给发麻豆保挂谕。

　　合社公同勒石。

　　按：碑存台南县麻豆镇大埕里北极殿，高二二○公分，宽七六公分，花冈岩。原碑缺题。示禁者诸罗县知县辛竟可，乾隆二十年（公元一七五五）莅任。

　　.严禁霸占海坪示告碑记（乾隆二十五年）

　　特调福建台湾府正堂、加三级、纪录九十三次余，为仰遵宪批、恳示勒石、以清讼源事。

　　乾隆二十五年六月十五日，据诸罗安定里乡宾蔡华仁、耆民吴朝捷等具呈前事词称：『缘安定东西保许中营藔、湾港、含西、菅、西港里一带海坪，原系天地自然之利，历年东西二保乡民公众捕采。冤被流寓棍徒方凤、方成、方院等，聚伙搭寮，插标霸占，控究十余年，案悬未结。幸蒙道宪扬批赴前府宪四亲提查讯，旋蒙批发台湾县录供折覆。乾隆廿四年四月间，蒙县主夏集讯，将海坪断归安定东西二保乡民公众采捕，方凤等不得藉端霸占。各取二比遵依具详，业蒙前府宪批示转详，道宪批发饬遵在案。但凤等一时虽已慑服，而海寮未拆，后来未免渐生觊觎，酿成祸端。仁等无奈，相率匍赴道宪恳示勒石。批：赴府呈明示遵。仁等合遵批呈明，叩乞宪天大老爷恩准照案示遵勒石！庶棍恶知儆，以杜讼源，以垂永远』等情。据此，案查先为发讯事，乾隆二十四年六月十七日蒙本道宪扬批前府觉罗四呈详：『核看得诸罗县民蔡华仁等具控方凤等争占海坪一案，缘邑属安定里一带海坪，历来听民公众采捕，本无竞端。嗣因陈闳德于乾隆十二年认课报升，请给县示；乃有方凤等在该地搭寮，聚伙开筑蚶埕三十余坵，复分作六十余坵，附会闳德名下，插标定界。致蔡华仁上控，并赴府呈，批行查勘闳德，遂将原示缴销，经前令徐德峻录案申详。迨至前锺守据署县稽璇勘拟核转，蒙前道宪德批驳，转行迭催，案悬未结。旋据蔡华仁等赴宪辕迭控，批府亲提查讯，并发台湾县录供折覆，奉檄提究，经即先后转行。续据诸邑李令详解方凤等到府，遂发台邑夏令吊齐讯议，具详前来。本府查：蔡华仁等具控方凤等不休，实因海坪被占起见；至此海坪，历无认课纳饷，本系天地自然之利，原听乡民采捕营生；既据夏令议请归公，并二比已各具有遵依，应如所议，将方凤等所占海坪概行归公，悉听该地乡民公仝采捕。永杜觊觎，以清讼源。嗣后敢于挟嫌滋衅，立即严拿，通详从重案拟，分别惩究。理合详候宪台察夺』等因，行知遵照在案。

　　兹据具呈前情，合行勒石示禁。为此，示仰诸罗县安定里东西二保乡民人等知悉：务须凛遵法纪，即将该处海坪公众采捕。棍徒方凤等倘敢藐断，仍前聚伙搭寮，插标霸占，及不将海寮登时拆毁，渐生觊觎，挟嫌滋衅，许尔等乡民指名，赴县具禀严拘，通详按律从重究逐；该地乡保纵容不报，一并重究不贷。各宜凛遵，毋违！特示。

　　乾隆廿五年八月（缺）日给。

　　安定里东西保乡宾蔡华仁、耆民李明淑、吴进宗、陈珠光、郭大华、郑附贤、谢金凤、张彩成、蔡初香、王添观、李国梁、扬福观、张夺魁、吴大全、苏孟求、吴世忠、黄攀桂、陈元位、黄万观、蔡和淑、谢福观、扬亦信同叩首勒石。

　　按：碑存台南县西港乡八份村园中，高一一七公分，宽六四公分，花冈岩。原碑缺题。示禁者台湾府知府余文仪，乾隆二十五年（公元一七六○）五月莅任。

　　.严禁沤汪庄开凿水圳示告碑记（乾隆二十五年）

　　特示：在诸晓谕事。

　　照得台湾府诸罗县安定里西保沤汪庄文衡殿关圣帝垦置荒埔新所，址在庙西畔，名曰「公采埔」也。丈数计有三百二十甲，东至顶下口寮庄并顶下大潭藔庄，西至青水墘，南至白花墓沟，北至闹萧圳，四至勒石明白，永远为界。今此埔地系是关圣帝垦置之地，倘后庄民勤劳成业，应归文衡殿掌管，收作香资以及完纳地租有得，诸耆董及境内众民人，自当遵照施行；切不可恃其强悍，混占埔界，倘敢故违者，重究惩办。

　　缘由詹晓亭妄开圳道，放于庄社田租坟庐等项，恐有冲激无边之害，因而滋闹不休。周才爰邀庄众公议，再于乾隆十七年间复与詹晓亭上控，谕批在案。后詹晓亭于该庄草地欲在东势大溪边横开圳路，冀图厚利以为贪肥，裕益其子孙。周才等目击不平，随同庄众人等，赴诸罗令佥呈喊控詹晓亭肆行开圳，叩乞谕止，抗违提究等因，前王署守随经转行遵照各在案。此事业经寝息。乃乾隆十九年詹晓亭呈称，地内原有水沟旧址，本是可挹彼注，兹而为灌溉。仍赴府控，批县并讯去后，寝延迄今。本府查案情节，确实施行，仰知县李倓讯议详转前来。本府查：沤汪庄地方，如就文衡殿关圣帝垦置之埔地旱园堪为水田，于农业实有利济，但沤汪庄一带庄社田园坟庐列于其下，水性自上奔放，保无冲激及难以堵筑之势。查其处荒芜，居民甫耕，詹晓亭等只顾一己之利，罔思众姓贻害，毋怪乎周才等与为角逐。一经诸罗令讯明詹晓亭十七年间之圳已经停工。而诸罗县令复提詹晓亭等训诫，詹晓亭等自限一月将圳填塞。似应俯如该县详请，饬限一个月内，着令詹晓亭等填塞旧圳；并准周才等勒石示禁，以垂永远。

