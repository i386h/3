<!-- { "loadSidebar": true } -->
　　大司空汤公者，名斌，河南睢州人也。顺治己丑进士，改庶吉士，授翰林院编修。时有建议者，谓词臣将荷大任，正宜扬历中外，故往往外升。公以例外升陕西按察司副使，分守潼关道。廉明率属，慈惠爱民，台使者交荐，将内升，以亲老乞终养。告归后，晨昏菽水，怡然自得，定省之暇，惟以读书谈道为己任，白号潜庵，若将终身焉。未几，丁外艰，哀毁尽礼。服阕，因母老终不赴补。康熙十七年戊午，以博学鸿儒荐，内召入都，敝衣藿食，薪水几于不继，逮御试《□玑玉衡赋》称旨，补授翰林院侍读，寻升学士，清操愈励，上心识之。二十三年甲子，特升都察院右副都御史，巡抚江南、江苏等处。升辞之日，召对赐宴，赐白金、鞍马、文绮，慰谕谆谆而出。甫下车，墨吏望风解绶，而公则以身范物，不怒而威，不令而化，吏畏而民怀之。莅任未几，会上南巡，有司议拆毁苏州阊门外南濠一带，西至枫桥沿河市房，治驰道，且便挽舟。南濠为苏州最盛之地，百货所集，商贾辐辏，人情惶惶。公毅然曰：“皇上心切爱民，必不忍以巡游之故，毁坏民居，御舟篙桨，亦可运行，何必强为牵挽之计耶？”有司惧罪，犹力请。公曰：“此地方事，倘有罪及，我独任咎，与诸公无与也。”遂不果毁，人情安堵，乃偕总督王公新命渡江迎驾，凡供御所需，处分井井，用不乏而民不扰，公私赖之。及銮舆临幸，与臣民相见，霭然和悦，并不以驰道不修为忤也。扈从驾至金陵，赐蟒袍一袭，又赐御临苏帖律诗手卷一轴，恩宠甚渥。回銮之后，公念天下赋税莫重于江南苏、松、常三府，博访广询，谋所以减赋之道，具疏题请而士民呈恳不已。公出示云：江南赋甲天下，苏、松尤甚，业已缮疏入告，尔民宜静听上裁，不必纷纷呈控等语。卒为计部所格，不果行。然公为民请命之意不衰也。他如勤讲乡约以敦风化，严惩奸蠹以除民害。不经之宴饮有禁，山塘绝画舫笙歌荒嬉之恶俗，力排寺僧无鱼轩笋屐。丰功善政，不可殚记。而旷世不概见者，则洗涤淫祀，以解民惑也。吴中淫祀，自狄梁公奏毁以后，种种复兴，其家崇户奉，乡城遍布者，莫如五圣祠，而最作威福，使缙绅士庶凛凛奉承，不敢稍有懈志者，莫如苏州之上方山五圣。一祀之费，几破中人十家之产，而自朝至暮，靡日不举，婚嫁出入，靡事不祈，稍有失仪，殃祸立至，士民苦之而不敢告劳。公廉知其实，遣使封禁寺门，抑祭者不得入，则群于门外望祷如故，有宁触宪禁无干神怒之意。公乃躬诣上方山，命毁其像，左右逡巡不敢。公曰：“愚民无知，一至此乎！神果能为祟，则我实使然，与汝辈何与？”手挥之下，命从役纵火悉焚之。因遍檄所属江宁、苏、松、常、镇、淮、扬七府及徐州一州境内，无论乡城衙宇，凡有五圣神祠者，檄到之日，悉皆拆毁，投其像于水火，违者责在有司。一月之间，江南绝五圣神祠之迹，而公已内升矣。岁省民间金钱数千百万。苟非盛德正气，其能使鬼神辟易如是耶？公虑入都后，此风复炽，临行具疏上闻，奉旨严禁，一如公奏。是时，皇太子出阁讲读，博选天下耆硕名儒以辅导之，命公以礼部尚书掌詹事府事，入对陛见时，上殷殷遍询天下大事及江南利弊，暨诸大僚贤否。公一一陈对，不讦不隐，上首肯久之，赐宴而出。故事：讲官侍东宫立讲，皇太子坐听。至是太子雅重公，特命公坐讲。公曰：“讲官自宋程颐侍东宫坐讲以后，此礼久废，臣不敢坐。”太子曰：“想因未奏皇上耶？”随命绿头牌启奏。奉旨汤斌着坐讲，其为皇上及皇太子敬礼如此。厥后，每有大事，上必访公。每有大议，上必问汤斌以为何如。且时有密勿咨谋，公亦知无不言，言无不尽，遂为当路者所忌，遣人摭拾公抚吴时所短，杳不可得，遂以公前论士民以减赋上请之榜示，托左右密呈，谓公以国赋市恩于民以沽美誉。上心不怿，而翰林院及御史台交章劾公，谓事事沽名钓誉欺君，竞请谴黜，上皆不许。公亦以疾告，上命在邸调理。又以母老乞终养，上召至乾清官，谕以迎母来京邸。即在告仍听支本职俸薪，而论公者犹不止。上知公以正直不为同朝所容，持其章不下。适大司空缺官，上特补公工部尚书，勉令视事，众尤忌之，而公以忧愤，疾亦日甚，会议铸钱市铜，事事属工部，公以疾不赴，遂劾公会议不到，又不明言不到之故，大不敬，宜罢黜，因镌二级，而公亦骑箕弃世矣。上甚悼惜，命议赠恤。礼部以照降级例请。奉旨：汤斌恤典仍照工部尚书例全级，不得照降级例。则公之忠节，皇上业已洞悉，不为群言摇惑可见矣。本朝开创以来，巡抚江南者，推公为第一，而竟未大用，天下惜之。赠谥文正，赐祭葬典礼有加。
　　◎宦迹二
　　左都督梁公化凤，字霄，陕西长安人也。善骑射，多机略，方颐白皙，有儒将风。以武科成顺治丙戌进士，除授四川游击将军。积功加级，升江南安庆府副将，寻升苏松水师总兵官，驻防海外崇明县。内辑兵民，外消寇警。总督郎公廷佐雅重之。会苏松提督马逢知骄悍不驯，郎公知公可大任，厚结以为腹心，每请军中事宜，辄为提报。至减马属战舡军资以益之。公益感奋。顺治十六年，五月，海寇郑成功大举入犯，艟艨蔽江，势甚猖獗。操江都御史朱，御之江上，兵败被执。总漕都御史亢帅众来援，全军覆没，遂抵镇江。江宁巡抚蒋及提督管御之京口，俱败走。郑入镇江，徇属县，江南惶惶，人无固志，直薄金陵，城门昼闭，报至京师，亦为震惊。郎檄马镇上援，马以苏、松当海口乃江南门户，提防亦宜慎密为辞，第遣属员帅众五百人赴援，身竟留松不发。郎乃檄公，公以乡勇守崇明，而悉众往救，时常、镇道梗，公帅所部从无锡、九龙迂道而往。秋八月，大破海师于省城外，擒其伪将甘，杀获甚众。成功踉跄远遁，省城围解。是役也，城困者凡三阅月，寇党所至，渐及江右，皆望风而靡。闻郑败，始皆逸去。事闻，上嘉公功，召马镇回京，升公为江南全省提督，加太子太保左都督，驻扎松江，赐赉甚厚。康熙七年戊申，丁外艰，奉旨夺情留任。公镇松凡十余年，日集将佐校射，仍命属员于月之三、六、九日，各练其卒伍，严其赏罚，不以承平而稍暇也。公意思豪爽，喜吟咏，暇则集诸名士，偕其子鼎，会文课诗，至席欢饮，公必主席，从客谈笑，极其谦和，至十年辛亥秋七月，以病卒于官，时年五十有一。讣闻赠恤有加，子鼎字公吕，以诸生而承恩荫授御前侍卫，护丧归里而后入朝，至今在职。
　　◎名节一
　　语云：疾风知劲草，板荡识忠臣。人有忠孝节义之名，非有国有家之福也。然而正人心，维风俗，使人类不致沦亡者，实维赖此。是以朝廷重褒扬之典，圣贤有表章之文。良以天地间之正气，不容一刻不存，国家所不愿有者，正天下万世之所不可无者尔。虽其间际会不同，故行己各异，或激烈于一朝，或永贞于一世，要皆出于至诚天性之良，断无勉强好名之意，是不得以全身远害为易，而视死如归为难，亦不得谓慷慨赴死犹易，而从容守义为难矣。谨据见闻所及，录而纪之，名教内固有丈夫，闺阁中亦多士女，譬如三辰河汉，同耀千古，不得不连类而并彰之，一方一时之人瑞，实古今天下之坊表也。
　　王光承，字右，华亭青村堡人也。家世力学。父君谟，以明经荐入仕。公与弟烈，字名世，并明敏好学，冠绝一时。幼补博士弟子员，每试则兄冠上海县学，弟冠金山卫学，若操左券。时松郡文社甲天下，陈黄门、夏考功辈，主持坛坫，仰声誉者，莫不倒履影附，公兄弟独从君谟先生严谕，闭户读书。缙绅名士，仰公兄弟，欲求一见而不可得。方相国禹修时尚守郡，高公文行，折节下交。公兄弟亦不数见，见则以道义自持，文章相质，绝口不谈俗事，相国亦重公兄弟，不敢齿及尘俗，以故家计食贫。崇祯己卯，丁内艰，书贾走币以选政请，公勉从之。所选庚辰房稿乐胥，鸡林为之纸贵。海内慕公兄弟如仰山斗。午、未乡会未举，即想慕公之所选，以为揣摩风气之的，一出而天下应响。当时吴下选家最盛，自公选成而皆若为之削色。陈、夏诸先生曲求致之，而公始入社，一时声名之重，未有如公者也。会逢甲申之变，弘光改元于南都，公以恩拔贡于王廷，未期而遭鼎革，年方壮盛，即绝意功名，甘居肥遁。顺治初，溧阳陈相国百史先生柄政，王敬哉先生为大宗伯，皆公故交也。重公望，移书趣就闱试，且悬鼎甲以待，公不应。其他要津谋所以征聘公者，公皆峻辞。兄弟力耕以奉亲，亲戚故交，延之家塾亦不往，遣子弟就业者就之。所居环堵，四壁萧然，几于不蔽风雨，而击钵咏歌，怡然自得，一切饷馈，概屏不受。仕兹土者，往往徒步访公，公请以野服见，然后许，谈久日昃，款以疏食，粗粝不堪，辄与对饭，忻然而去。沈宫詹绎堂荃初及第，给假归省，泛一叶舟，自郡城来谒，公款之亦如是。四方之士执贽来学者，远及三秦，近者无论已。公律己严而与人甚宽厚。客见公者如坐春风，如饮醇醪，人人以为知己，好扬人所长，而扌其所失，以故人高其义而乐其和。公初娶袁氏，贤而相得。母太孺人课公兄弟最严，夫妇罕得聚首，后因早亡，公悼惜之，终不再娶。庶出一女，择配扬子岳云，双鹤快婿也。自丁外艰后，如夫人亦弃世。后弟名世相继殁，公遂绝吟咏，孑然独处，如枯禅老衲，赘婿于家，相依为命。晚年多病，足不窥户外，间遇天气晴和，一接宾客，执手殷勤，缓步以送，不觉过桥至数百步外，行人见之，目为人瑞。都门达者，遍檄士林，每遇松人，必问先生安否？详询其起居状貌，有生不同方之恨，要之，非公所乐也。年七十有一而卒，时康熙丁巳五月也。从公治命，以名世之次子苍庭为嗣。海内闻者，无不叹惜之。
