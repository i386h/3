<!-- { "loadSidebar": true } -->
　　闯逆之犯阙也。怀宗皇帝有三子：长太子，时年十六；次永王，时年十三，与长公主俱周后出（据吴梅村《永和宫词》又似永王乃田妃出。于国变之前先薨矣。未知孰是）；次定王，十岁，田贵妃出。帝遣太子及永、定二王出匿而自尽。十九日贼入，求上及太子。次早，嘉定伯周奎戚畹以永、定二王入朝。自成问父皇所在？二王以自缢对。自成曰：“若父皇何苦自缢？即存，孤将与之分治江南，不忍有弑君名。今即死，非吾弑也，若无伤，俟天下大定，孤得裂地封尔。”因留饭共食，发伪将军刘宗敏处善养之。四月十三日，自成东向山海关，二王各一卒抱持马上，百姓拥观，遂传太子亦在营中。自成与三桂战且败时，晋王亦在贼营，跃马驰入吴军曰：“我晋王也。”吴军留之，故得无恙。人遂竞传定王、太子为吴军夺去。于是都城日望太子、定王入矣。二十四日，贼众败归，部署尽乱，未知有定王、太子，即吴兵入，亦不见太子、定王也。或曰，定王遇害于城南之空苑，而太子、永王终不知所在。冬十一月，有捕卒报刑部称：一男子同常内监投嘉定伯周奎府曰：“我太子也。”奎不能辨，奎侄铎以旧侍卫引与长公主相见。公主共太子抱头而哭。哭罢，奎饭之，举家行君臣之礼。因询太子向匿何所？太子言，城破之日，独出匿东厂门一日夜，潜出至东华门外，投腐店中，店中小儿，心知其避难人也，易予敝衣，代之司。居五日，恐人觉，送至崇文门外尼庵，以贫儿投托为名，尼不疑，留居半月。适常内侍来见，尼始觉，共谋竟日，恐不能藏，常遂携归，故得无恙。今闻公主在，故来。傍晚与公主哭别而去。数日后复至，公主赠一锦袍，密戒云：“前来皇亲以上下行礼进膳，叵生疑衅，可他往，慎毋再至也。”痛哭而别。后十九日，又至，奎复留宿。二十一日，奎侄铎与奎谋曰：“此男子不可久留，留即贻害，不如去之。”奎遂曰：“若非太子也，何冒至我家，汝第言自姓刘，说书生理，可免祸，否即首官究论矣。”男子不从。既晚，奎令家人椎击之，逐诸门外，捕营卒以犯夜擒献。即日会刑部山东司主事钱凤览勘其事。凤览字子瑞，浙江会稽人，以祖父文贞公象坤荫，任中书，升主事，仕本朝授原职。讯旧内侍，具言是真太子。凤览大叱周铎云：“汝本明朝戚畹，受国大恩，今见太子，反云是假，何丧心若此？”复下阶挥拳骂之，百姓争奋击，铎甚困。刑部满州尚书云：“且收监再审。”百姓叩头，哭拥不能去。凤览步送之入狱，备衾褥，命家人奉事之。明晨，周铎具疏，力陈其伪。即日送入廷勘，历讯宫中事颇同，问内监多云不是。有一杨监在傍，男子曰：“此杨太监，常侍我，询之便知。”杨仓猝曰：“奴婢姓张，先侍服者，非吾也。”因呼旧锦衣尝侍卫者十人询之。齐跪曰：“此真太子。”复询之晋王，晋王执言不是。遂下常内侍及锦衣十人同伪太子皆系狱。明日，刑部复询之，除常内监、旧锦衣外，无敢言是者，满州尚书云：“你的系何人，来冒太子，是何人主使？”男子曰：“吾实真太子，汝以吾为假，吾何必辩，但吾看公主，岂图甚事，以周奎卖我，故有今日，若辈如此待吾，何必再审真伪，且吾既至此，岂复求荣贪生，不必更烦言矣。”遂下狱，自是连讯，终不能决。凤览力辩其真，复上疏，且与晋王廷执。晋王坚执不是。时旧阁臣谢升久入内院，升尝旧侍太子讲读，初讯时，升亦以为非。太子呼升曰：“谢先生！岂不相识乎？前某日讲某书，言某事，先生犹忆之乎？”升默然不复言，乃曲躬一揖。凤览怒升，叱其不臣。而正阳门商民，各具疏，请释太子，共詈谢升悖逆无道。宛平民杨时茂纠之尤力。顺天府内城民杨博疏辨太子是真。于是吏科都给事中朱徽等上疏，其略以为周奎既以太子为假，何留宿两日乃始奏闻，见时公主抱头痛哭，岂陌路能动至情如此。奎初与之衣食，后忽加捶楚，情事张，何其变幻。家人孙才供词，刑部诸臣具在，而铎奏不载一字，此皆有所不可解也。今必从容研质，需之时日，真伪自见，若草草毕事，恐廷臣曰假，而百姓疑，京师曰假，而四方疑，一日而假，而后世疑，众口难防，信史可畏也。而凤览复疏劾谢，御史赵开心亦奏辨甚切。十二月十日，摄政王谕群臣：“尔等言太子真伪，皆无凭，言真不过优以王爵，言伪必伪者家识之乃决。独晋王乃明朝王子，谢升乃明朝大臣，而凤览不逊晋王为无君，百姓骂大臣为无上，皆乱民也。除伪太子外，凡系狱争言太子无状及钱凤览、赵开心等尽斩之。”时廷臣共乞生凤览、开心等，以开心无甚唐突语得免。凤览言太子既真，当早有着落。摄政王曰：“着落不着落，与你何干？”凤览曰：“人各为其主耳！”摄政王词气甚厉，呵凤览曰：“你投诚后，即我家人矣，若说各为其主，尚有二心，此何说也？”凤览曰：“今日之事，太子存，我亦存，太子亡，我亦亡，我意只救太子为是，那管一心二心。”以是触摄政王怒，因绞死。赵开心罚俸三月，其余笞斩有差，而幽伪太子于太医院中，给十人守之。凤览之就刑也，神气自若，拜天地君亲毕，安坐语刑者曰：“可矣！”刑者多旧役，痛哭不能举手。百姓观者塞衢巷，哭之。明年乙酉，元夕后，谢升早朝出，见凤览，归而卧病数日，头忽肿，将卒，曰：“钱老先生幸稍宽，毋太拘急。”遂死。摄政王闻之，竟无伤太子意矣。四月初六日，东安县富民祁八忽聚徒劫骑曰：“往救太子。”生员杨凤鸣为军师，地近上林，上林尉请兵部发兵剿之。初十日，伪太子卒。此案至今疑不可解，若以为伪，何臣民舍生而证之者凿凿，若以为真，何福王称命时，金陵复有一太子，纷纷聚讼也。

