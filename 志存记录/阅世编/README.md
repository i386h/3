<!-- { "loadSidebar": true } -->
《阅世编》　清 叶梦珠

　　●卷一
　　◎天象
　　《易》曰：“天垂象，见吉凶，圣人象之。”至治之世，日月星辰，行有常道，次有常度，无足纪也。然而异日怪风，中天已见，或谓气运使然，未必全关人事。《春秋》不书征应，殆为是耶？后世谈占验者，莫精于刘向。董子、京房祖述而推广，言之凿凿，卒无补于丧乱。是果修救之无术欤？抑数定不可挽欤？要之：天道远，人道迩。不能尽人而不信天，是无天也；不能尽人而任天，是无人也。无天，将太白入井而诬其渴，乱亡固莫救矣；无人，如长星示变而劝之酒，灾异其可弭乎？予生也晚，不获睹景星、庆云之盛。又不敢习天官言。偶有见闻，惟取法于《春秋》纪灾不纪验之意，忆而纪之，忘者阙焉。至于征应，以俟明于理数者。
　　崇祯三年庚午，荧惑入东井，退舍复赢，居数月。
　　四年辛未四月，太白昼见，荧惑再入鬼宿，犯积尸气。
　　八年乙亥九月，荧惑犯太微，两日并出。或曰黑光摩荡也（两日并见，疑是九年事。时有进述者，潘师鲁卿曰：“日岂有二？此即所谓黑光摩荡也。”予从潘师乃九年，非八年也。或九年述八年事，亦未可知）。
　　九年丙子六月，夜有大星如斗，光芒数十丈，自西南东流，声如雷。
　　十年丁丑正月朔，日食。春，太白昼见。六月，太白经天。
　　十一年戊寅二月朔，日光摩荡竟日。十一月五日，日中有黑子，黑气摩荡如两日。
　　十二年己卯正月三日，日光摩荡，自旦及暮。五日，日旁有青黑气若战。十月一日，彗星见，朝廷修省免刑。
　　十三年庚辰闰正月，则正月六日犹十二月节也。大雨震雷，有如夏月。九月望，有两日出没。
　　顺治二年乙酉六月，时闻空中声响如沸，人皆谓之天愁。又晴皎无纤云而细雨沾湿。
　　三年丙戌五月十六日，早有二日相荡，其一在南。六月二十三日，天星乱落如雨。八月以后，天鸣相继。
　　四年丁亥八月，时闻天鸣，惟初六夜尤甚，西南声沸如雷。廿六日夜亦然。
　　六年己丑十二月初五，夜有黑虹贯于月下。十九日夜，大寒节，雷电大作。
　　七年庚寅十月辛巳朔，午、未之交，日食将既，予祭先初毕，撤馔时，忽冥如薄暮，或云直有见星处。十一月二十九日戊寅冬至，微雪降。夜复震，
　　八年辛卯六月二十乙丑夜，有大星自北斗陨于南箕，光芒数丈。七月二十四日己亥白露，戌时，有星大如斗，孛于斗牛之间，光芒丈余，照耀如雪，牛马皆惊。
　　十年癸巳七月，时闻天鸣。惟三十日癸亥，日将暝，四野声沸如鸣风筝。
　　十三年丙申闰五月十五壬戌，月食。六月初一戊寅，日食。十一月庚寅望，自申至酉，月食既。九月初十乙卯，黑虹见。
　　十四年丁酉正月一日甲辰朔，日食。十六己未望，月食。五月十五丁巳望，月食。
　　十六年己亥三月二十六日丁巳，申、酉之交，大星流于西南，光芒数丈，自天中起，下至于地，形如匹练，声如震雷。六月初三壬辰，黑虹见于昏之中天。十六日乙巳，酉末白虹见于中天，自南亘北。
　　十七年庚子九月初一日癸丑，午后中天有大星如斗，色赤，陨于西南，轰然有声。十五日丁卯酉末，月食殆既，内有红光如火，历数刻而逆出。
　　康熙三年甲辰正月十五戊寅望，戌时，月食殆既，移时方出。十一月初五壬辰冬至，夜半，彗星出东南，上指数丈，光芒如帚，至十四日辛丑，彗芒下指东北，直至月终，渐缩而光淡。十二月戊午朔，申初，日食八分。
　　四年乙巳四月二日戊午，太白昼见，以后时见。
　　五年丙年五月十二日壬辰，戌将末，白虹贯月，自东亘天，直至西极。
　　七年戊申正月二十八日丁卯，彗星见，光芒下指，长数丈。
　　八年己酉四月癸亥朔，日食，自未至申而复。
　　十一年壬子二月二十五日辛丑，大雨雹。予方读书于张氏不窥轩中，午、未之间，忽然雨雹，大者如胡桃，小者如龙眼，顷刻庭间积与阶齐。
　　十二年癸丑正月五日丙子，震雷。十一月六日辛未，酉刻，雷电大作，时予在郡城旅馆，见之。
　　十三年甲寅十一月二日辛酉，未刻，黑虹贯日，东西亘天，少顷而散。
　　十五年丙辰六月九日庚申，昼，太白见于西方。
　　十六年丁巳正月戊寅朔，旦，雷电，俄而大雪。十月二日，京师星陨，朝廷遣使迹之，得巨石，有古文，人莫能辨。
　　十七年戊午四月二十三日壬辰，未刻，雨雹。六月十三日壬午，青气竟天，朝廷下诏修省。时予在江阴，不及见，归阅邸抄知之。八月初十日戊寅夜，天鸣四野，声沸如雷。
　　十八年己未正月丁酉朔，辰、巳之间，两日叠见者久之：一浅黑色，一淡白色。是朝，竟日光不射人。十五日辛亥，酉初刻，雷电大作。八月初二日甲子，京师地震甫息。晚见两日，始而上下相斗，既而两日并行。二十三日乙酉，山西乡宁县大雪，冻死种植。十月初一壬戌，风雪闭天，雷声大作，予在泖上见之。
　　十九年庚申六月十六日癸酉，未时，京师天鼓鸣，自东南以至西北，有白气一道下垂。或云星陨也，见邸抄。十一月丙辰朔，冬至。越一日丁巳，薄暮，长星见于西南，自申及酉而没，形如匹帛，白光数丈。三四日后，渐趋而北，上贯斗柄，逾月不灭。二十九日甲申，夜分，白虹亘天，自西及东，云不能掩。
　　二十年辛酉正月十五己巳望，月食既。
　　二十一年壬戌七月二十七日壬申起，每夜彗星见于西南，光芒四五丈。皇上面谕群臣，同加修省。
　　二十二年癸亥正月十六日戊午，月食，自早至暮，时闻雷声。立春后八日也。
　　二十三年甲子五月初十日乙亥，太阳生耳。十四日己卯，月边有白气。二十二日丁亥起，太白昼见，京师有黑风雷电之异，俱见邸抄。
　　二十五年丙寅九月二十二日癸卯，立冬，夜，雷电大雨。
　　二十七年戊辰三月十五日戊子，月食，四月癸卯朔，日食，自辰至巳，食几六七分，日色无光。七月十四，夜，黑虹贯月。八月初二日，薄暮，白虹贯日。初三日，黑虹贯日。
　　二十八年己巳十一月初十日癸卯，冬至。前二日辛丑夜，电光闪烁，雷声殷然。先是六月十八日癸未午时，余在笋里馆中，众言太白经天，皆于背阴处观之，星光炯然，予虽望而不见，然众皆指示为确见也。十一月十八日辛亥夜，酉时，时雪初霁，闻淅沥声，疑为雨霰，启户视之，星斗一天，烂然无纤云，而雨洒不止，食时始定。先是月初，东南有白气一股，自上下冲，约长数丈，吾乡见者甚众，皆言下有三星，星上生芒，至上而渐阔；但据邸报钦天监所奏，止言白气，不言三星也。
　　三十一年壬申正月丁亥朔，日食。巳、午之间，余所见不过三分。下午，日色无光。据笋里诸生云：日食后，有白气纵横出入于日中，而黑光如日者，数十相间，上下于气内，尤异徵也。
　　◎历法
　　有明一代之《大统历》，其法本于元太史令郭守敬之《授时历》。一岁二十四气及每月日之出入，有时刻而无分，昼夜十二时共应九十六刻，以子、午二时独多二刻，故分昼夜为百刻。月之上旬，计日而无初字，值日之建满平收开成除危等列于二十八宿之上，至详且悉也。迨后相沿日久，气候不无渐差，以历宫拘守成法，无变通傍救之材耳。
　　本朝创兴，肇颁时宪历日，用西洋陪臣汤若望为钦天监正，依其国之算法，凡逐月日之出入以及十二月之二十四气，俱各就京城、省城准定。即日食、月食之分数亦然，似更较详。历日面页明刊“钦天监钦奉上传依西洋新法印造时《宪历日》云云，以昭一代大典。若望锡号通微教师，官加通政司使，又加一级，仍掌钦天监印务，可谓知遇之极隆矣。
　　康熙五年丙午，退汤若望而以张其淳为监正，始于历面去“钦奉上传依西洋新法”字样，仍仿《授时》、《大统》历法，然而西洋法犹参用之，未尽废也。
　　康熙六年丁末，以进士马祜、武举杨光先为钦天监正，尽出西洋法，悉因《授时》、《大统》之制。
　　八年己酉，推定是岁闰十二月，论者力辩其非，改闰来年之二月，以颁历在先，不便重颁，申饬天下不准本年之闰，而仍俟来岁颁历之闰为准。
　　九年庚戌闰二月。是岁，杨光先罢去，马祜超升都御史，巡抚江南，而历法又变，渐复西洋之制矣。
　　十年辛亥，更用西洋人南怀仁治理西历法，遂尽复西洋历法，以十二时共九十六刻定日分，直省定二十四气及日之出入。月之上旬仍加初字，改二十八宿于开成收闭等之上，而以参商列觜宿之前。特历面仍如丙午所颁，止云“钦天监奏准印造《时宪历》颁行天下”云云，无“钦奉上传依西洋新法”等字样，至今因之。
　　◎水利
　　淞郡滨海带江，渔盐灌溉，民命寄于水利。然海水清浊甘咸不一，故沿海皆筑塘以为障，惟择水清洋淡之处，俾能潮汐于内也。恐咸潮一入，则膏腴尽为斥卤耳。海@@芦苇沮洳，远者距塘数十里，近者数里或二三里，惟青村、柘林以西迄于金山卫，水势冲决，潮汐直薄塘下，日剥月削，咸潮有冲入之虞。崇祯初，方禹修先生为松郡守，建筑石塘以护之，蜿蜒绵亘，力障狂澜，濒海是赖。鼎革以后，冲决日甚，幸而石塘坚固，猝不可坏。迨康熙初，水从塘下决道而入，漂没田庐，一泻数里，咸潮所经，偃禾杀稼，地方患之。当事者望洋无策，惟从内地植木筑土为塘，以避其锋。其如水势汹涌，非土木所能捍卫，随筑随溃，随决随避，迄今塘距石塘旧地不下数里，潮退，一望微茫，如在烟云之外。签役富家，强名义户。义户之名起，遂为松郡大役，然徒费金钱，怒涛难杀，当事者可无经久之计哉！
