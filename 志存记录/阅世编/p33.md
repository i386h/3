<!-- { "loadSidebar": true } -->
　　陈卧子曰：“声音，惠逆之先见者也。”昔兵未起时，中州诸王府，乐府造弦索，渐流江南，其音繁促凄紧，听之哀荡，士大夫雅尚之。因大河以北有所谓夸调者，其言绝鄙，大抵男女相怨离别之音，靡细难辨，又近边声。自此以后，政事日蹙，兵满天下，夫妇仳离者，不可胜数。因考弦索之入江南，由戍卒张野塘始。野塘，河北人，以罪谪发苏州太仓卫，素工弦索，既至吴，时为吴人歌北曲，人皆笑之。昆山魏良辅者善南曲，为吴中国工。一日至太仓闻野塘歌，心异之，留听三日夜，大称善，遂与野塘定交。时良辅年五十余。有一女，亦善歌，诸贵争求之，良辅不与，至是遂以妻野塘。吴中诸少年闻之，稍稍称弦索矣。野塘既得魏氏，并习南曲，更定弦索音，使与南音相近，并改三弦之式，身稍细而其鼓圆，以文木制之，名曰弦子。时王太仓相公方家居，见而善之，命家僮习焉。其后有杨六者，创为新乐器名提琴，仅两弦，取生丝张小弓，贯两弦中，相轧成声，与三弦相高下。提琴既出而三弦之声益柔曼婉扬，为江南名乐矣。自野塘死后，善弦索者皆吴人，范昆白、陆君赐、郑廷琦、胡章甫、王桂卿、陆美成其尤著者也。昆白先死，君赐等分派有三，曰：太仓、苏州、嘉定。太仓近北，最不入耳。苏州清音可听，然近南曲，稍失本调。惟嘉定得中，主之者陆君赐也，其人多诡辞大言，能作鸟声，数年前犹到松，顾见山佥宪常客之。
　　吴中新乐，弦索之外，又有十不闲，俗讹称十番，又曰十样锦。其器仅九：鼓、笛、木鱼、板、拨钹、小铙、大铙、大锣、铛锣，人各执一色，惟木鱼、板，以一人兼司二色，曹偶必久相习，始合奏之，音节皆应北词，无肉声。诸闲游子弟，日出长技，以鼓名者，前有陆勤泉，号霹雳，今为王振宇。以笛名者，前有某，今为孙霓桥，以吹笛病耳聋，又号孙聋。若顾心吾、施心远辈，或以铙名，或以钹名，皆以专家著者也。其音始繁而终促，嘈杂难辨，且有金、革、木而无丝、竹，类军中乐，盖边声也。万历末与弦索同盛于江南。至崇祯末，吴阊诸少年，又创为新十番，其器为笙、管、弦。
　　甲申之变，相传开彰义门献城者，曹化淳也。据山东总兵杨御蕃塘报，又云是兵部尚书张缙彦。其后明纪编年及纪事本末，俱不载缙彦事。窃疑缙彦归顺本朝，见在仕途，载笔者为之讳耳。顺治辛丑，松江城守营游击张国俊曰：“开彰义门者，京营副将韩济明也。”国俊亦京营武职，城将陷时，从济明在城，见其事。郝大司马惟讷曰：“曹公故司礼监，坐城时，事急，值运面饼上城，当分给军士，曹欲他往，漫谓众军曰：‘你们散了罢！’其意似指面饼，而众军闻言大哗曰：‘官令我等散矣。’遂纷纷下城，不可复止。”然则谓化淳献城，亦非无因，但不知缙彦开城之说，又何所据也。
　　今满州称朝廷曰憨，即可汗二字也，二字合呼成憨音。称太祖曰太憨，太宗曰四憨。太祖果于杀戮，凡杀辽人十次，初杀贫人，后杀富人、恶人（即识字者），名目不一。有一次，杀不畜猪犬者云：“家无六畜，其意在逃也。”辽人百仅存一。太宗立，即加抚恤，遂得其用。今人但见辽人建牙佩印，薰灼炫目，比于南阳贵人，而不知其老者皆锋锷之余，少者皆死亡之孤也。福建学道范君，自言在辽为买卖人，一日忽被绑去，不知所谓，其叔尤之曰：“若平日惯好着靴帽，今取死矣。”忽大人本行头（人名）来点阅，驱其叔及同巷数人，俱被杀，范独得留，亦不知其由也。且曰：初得辽阳，亦无诛戮，有李卫官者，讦告屯民盗粮，遂成大狱，一屯皆空，从此有十次之祸，其端皆起于讦告也。范君又言，满州有偷马蛮子屯，其人皆辽人，自称曰旧人，今辽人通称旧人矣。其人曰满州者，即建州。章京，即将军也。
　　太宗得明副将何可纲，爱其才气，欲降之，可纲不从，令左右说之百端，终不从。太宗亲问其故，可纲曰：“我尝为诸生，读孔子书，知君臣大义。今日惟求速死耳。”等语云云。遂死。死后，太宗深叹美之，因曰：“孔子之教，其美如是！”即命立学宫于盛京，亲致祭焉。国家尊圣右文之端，何公一人启之也。
　　清书，乃太祖时满州人大海所制也。学校既立，太宗与海讲明纲常伦理，乃禁同姓婚娶及其他律例条约数十事，海与有力焉。其人聪敏绝伦而质颇秀弱，从太宗征蒙古，中道渴死。
　　左梦庚，崇祯中平贼将军良玉子。性敏给，颇拳勇，其客或前谀曰：“继世为侯王，其在长公乎？”良玉作色曰：“予子不材，吾死后得牧牛十头，种二顷地，幸乞活，足矣！使为将，必堕吾家。”梦庚之妻，王世忠女也。世忠本海西女真种，其上世部落，分为南朝关。南朝关为本朝所并，世忠时年八、九岁，其家人负之入塞，明神宗怜之，养于宫，及长积阶至抚夷总兵官。崇祯时以墨废。世忠身长七尺，美须眉，一目微眇，颇善言笑，常至我松，主姜神超先生家，后移家至楚依良玉，良玉以其素贵，即娶其女为梦庚妇。既婚，梦庚昵其妇，妇能为女真语，梦庚效之甚习，其媵仆又为言大清风土及畜牧射猎形势，梦庚心好乐之。甲申春，本朝定鼎燕京，世忠辞良玉北去，见摄政王，王授以美官，良玉不知也。梦庚独心喜。弘光初立，朝政浊乱，良玉遣其监军御史黄澍入朝，面诟大学士马士英于朝房，士英惧良玉不敢动，归具言于良玉父子，谓君臣无道，无可为者。会王之明事起，民间竞称崇祯太子，良玉亦信之，上疏请无杀太子，报旨详且温，而良玉益不平，梦庚及将校皆愤怒，乃共说良玉勒兵入朝，以清君侧，檄数马士英得罪状，载在明纪。乙酉四月，良玉帅黄澍及梦庚等东下，众三十余万，金陵震惧。至九江，诸将校纵兵大掠，良玉不能制，大悔之，抚膺恸哭，呕血斗余，遂发病暴卒。梦庚留治丧，兵未得进而本朝英王已大破李贼，自秦出楚，与豫王会师于江南。梦庚闻之，乃悉帅其将士解甲归命，践世忠之约也。英王以梦庚入朝。未几，世忠卒，无子，梦庚以世忠故，数得召见，语操清音。摄政王大喜，拜固山额真，得官数年，夭死，其在官，颇以勤敏闻。
　　傅冠，为隆武相，告病归里，闻汀变，从进贤来，至汀州府前，哭吊隆武。大图章京阿以礼召之，且劝之降。冠曰：我年八十二，老矣；再直文渊阁，贵矣，欲以何求？且我不来，若宁能执吾耶？”因谩骂，及刑，立而受刃焉。
　　曾撄，亦隆武相，大兵至，同郑鸿逵等入海，驻厦门。顺治辛卯三月，张抚军同马镇攻厦门，家人请撄登舟，撄绐令先行，阖户自经死。
　　绍兴余宫谕贞武先生，名煌，天启乙丑状元也。预修《三朝典要》，故时论少之。然先生敦朴有器识，可大用。崇祯时，出为讲官，经筵毕，附奏曰：“预徵必至于加派，加派必至于敲朴，惟圣主裁察。”上震怒诘责，声色俱厉，久之得罢。盖上心知讲筵故事，不当诃斥也。先生寻即假归。后数年，江南亡，鲁藩监国都绍兴（鲁王名以海），以先生为大宗伯。大兵渡钱塘，鲁王出走，命先生居守。先生不辞，既受命，令大开城门，纵士民出，事竟，乃归经于家，绍人至今能言之。
　　楚有美姬，左帅良玉之以舟师至武昌也，其部曲争掠贵家子女。某给谏二女以国色，闻俱被掠，时李茂明先生名邦华以御史大夫召，方在道，闻之大怒，具威仪往见左。左素慕李名节，相对甚恭。李具言掠女事，左极讳且辩。李曰：“将军第搜营，必有所见。”左首肯。李甫归，左即下令合营大索，令甚严，诸部曲不知所为，争驱所掠女从后舱舵口沉之于江，搜毕不得一人。时李已解维去，左亦更不复问。明日自武昌下流至燕子矶一带，浮尸蔽流，衣皆五彩，望之若云锦，见者无不太息，时癸未夏、秋也。
　　王毓耆，字云祉，浙江绍兴府诸生也。大兵至浙省，潞王出降。毓耆曰：“绍必不守，吾师刘先生当死义。”谓念台总宪也。念台讳宗周，以名臣讲学于乡里，毓耆师之，至是上书引大义劝刘尽节。书就，毓耆先赴水死，念台得书遂引决。祁中丞彪佳闻而从之。此皆顺治乙酉潞王立国前事也。毓耆貌寝口吃，善属文，会稽友人述其性好客，客至设食，出家僮梁小碧，歌以侑酒，其雅致如此。
　　乙酉春，松郡城东门丽谯楼下燕巢育双雏，色正白，鲜洁如雪，行人取而传观之，还置于巢，不及飞去，观者日多，遂毙。相传白燕为瑞，是秋大兵破城，中翰李公司东门，门不启，死者数万，识者以为羽孽也。夫白者，西方兵象，燕者处堂之虫，死于谯门，司门当之也。元末，松有白燕，郡人袁海叟凯辈，诗以咏之，传于后世，时天下大乱，松亦被兵。然则羽虫之灾，先后一辙，顺治丁亥十月，郡中雄鸡两翼生距，有飞者，时新经吴胜兆之乱，举城忧之，后亦无他。
　　近世禅师，莫若天童和尚。在金陵日，虞集生先生以僧服见。天童呵曰：“若不能官，能和尚耶？”虞无以应，漫曰：“和尚奈何？”天童曰：“吾为和尚，日夜杀贼。”其在姑苏日，吕益轩纯如问：“阎罗王有无？”天童曰：“居士以为有耶？无耶？”吕曰：“吾以为无。”天童曰：“灼然是无，居士则有。”吕惶骇而退，未几，即发病死。按宗门法禅师语，不当解。然虞官巡抚，以纵贼论戍。吕官亚卿，附魏忠贤，多构难于乡人，闻死时，辄呼周忠介、周忠愍及姚学士，现闻诸公姓名，若有所质问者，则天童之言，未尽不可解也。
　　天童之师曰龙池幻有老人，有四大弟子：长天童密云，次雪峤，又次抱璞（密云法名晤，雪峤法名信，抱璞法名莲），又次曰磬山。抱璞得法后，即北去，隐五台山，莫知所终。磬山先天童卒，不甚著。雪峤长七尺，方面重颐，其鼻中折，云受戒后，食螺蛳肉，梦伽蓝神责之曰：“明日当报。”诘朝仆地，鼻遂折，是以益精进焉。常至云间，一日，陈卧子问曰：“至人无梦，我每夜多梦，何时得无？”雪峤曰：“夫子非至人乎？《论语》曰：‘久矣！吾不复梦见周公。’果尔则至人有梦，何云无？”卧子为之首肯。雪峤先天童有名，其后天童法盛行，雪峤少不逮，然言宗门者，互有高下，至其所得，莫能测也。顺治初，雪峤住云门寺，闻绍兴守欲苦之，先期一日说偈坐化，以故其徒愈神之，而雪峤生时，见披缁衣者，辄诟骂，惟好与士人语，尝以其法授黄元公先生名端伯，元公先生被难日，亦能前知，世以为雪峤付法得人。
