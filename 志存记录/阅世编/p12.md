<!-- { "loadSidebar": true } -->
　　前辈读书，或从古学，或从时艺，莫不埋头攻苦，心领神会，久而得之。是以文有程法，中有定式，出闱阅文，魁元可预决也。数年以来，缙绅子弟接踵而取科第者，别有捷径。经传注疏，不必究心；古文时艺，不必诵读。惟精拟乡会题，以重币聘名师于家塾，令将所拟题作文熟读，毁弃其稿，入阖对题直书，甚或暗通关节，先期得题，窗下揣摩，三场不爽，遂有名列巍科而未窥经史，并未知读书作文之法者。一旦被命衡文，不得不因陋就简，圣贤理义，先正典型，概不知讲，传法妙门，转相授受，文运科名，遂成江河日下之势。间有一二贤豪，概思力挽，一齐众咻，亦无如之何矣。
　　前辈两榜乡绅，出入必乘大轿，有门下皂隶跟随，轿伞夫五名俱穿红背心，首戴红毡笠，一如现任官体统。乙榜未仕者，则乘肩舆。贡、监、生员新贵拜客亦然。平日则否，惟遇雨天暑日，则必有从者为张盖，盖用锡顶，异于平民也。今则缙绅、举、贡，概用肩舆，士子暑不张盖，雨则自擎，在贫儒可免仆从之费，较昔似便，然而体统则荡然矣。
　　前朝外官，四品以上用黄伞，以下用青蓝，七品以下俱用皂盖。京官在京，例不用伞，出外则与外官等。惟词林用黄伞，庶常及小京堂俱用金红色。今京宫中翰、部曹俱用黄伞，庶常以及小京堂不必言矣。外官按察司、佥事，旧用蓝伞，今亦用黄。八九品杂职，概用蓝伞。皂盖绝响矣。黄伞旧止用轻绫，今俱用花缎，蓝伞尚用绫也。洒金障日大伞扇，昔惟京官用之，所以代伞也。今外官不论大小俱用，乡绅亦然。
　　古之循吏，久任不迁，则增秩赐金以奖励之，自汉已然，非自近代始也。前朝如苏州太守况钟，增秩至正三品，而知府事如故，然亦不数见矣。本朝顺治间，亦多久任之吏，要皆从考绩报最，或覃恩荐举所致，未可捷得也。康熙而后，加级渐广，如江抚韩公心康秩正一品，而又加一级是也。年来以军兴开例，令中外官员各就所开例处，或纳银米，或捐马匹弓矢若干，并得准加一级。于是有力急公者，往往加至数十级，而或下僚而阶同大吏，或有司而秩等公卿，犹且带加几者，鹤绣玉ひ，几同常服矣。
　　令上海者，以余所见，在崇祯中为江右熊经、粤东麦而炫、西蜀刘潜、万安王大宪、浙江章光岳、监官彭长宜。在顺治中为西秦孙鹏、辽东高维乾、江右姚修蔚、中州阎绍庆、浙中商显仁、东鲁陆宗贽。在康熙间为江右涂贽、秦中王兰、山东陈以恪、庐陵邹弘、渤海陈之佐、江右康文长、辽东朱光辉、会稽任辰旦。四十年之间，凡历二十余员，而其间接署者不可胜纪，大约有一令必有一二署篆，总而计之，不下五十余员。其才之长短，品之贪廉，心之邪正，政之仁暴，学之博陋，或人人各殊，或一人而始终异辙，要皆座未及暖，参罚随至，因催科拙者十之七八，因不职劾者十之二三，从未有一人报最升迁。惟康熙七年戊午，任待庵辰旦，督、抚两台以博学鸿儒荐。次年己未，召试不中，归仍理县事。十九年庚申，复以卓异荐，行取至京，考授给事中，此吾生以后，海邑令长之仅见者。自任升任之后，会稽之史彩因荐而升治汴河。史去而中州之王锬、武昌之朱万锦相继而来，皆以被参去任。今奉天之董鼎祚，莅任又半年矣。而史尚勤劳河上，迄今未有升迁之期也。继董而来者，又有粤东之梁以楠。
　　吾松士子，昔年无游学京师者，即间有之，亦不数见。自顺治十八年奏销以后，吴元龙卧山学士始入都援例入监。癸卯、甲辰，联登科甲，选入庶常。其后游京者始众，其间或取科第，或入资为郎，或拥座谈经，或出参幕府，或落托流离，或立登无仕，其始皆由沦落不偶之人，既而缙绅子弟与素封之子继之，苟具一才一技者，莫不望国都而奔走，以希遇合焉。亦士风之一变也。
　　旧例：文武官员必三年考满，报最无过者，始得给由。一品封赠四代，二、三品封赠三代，四、五品封赠二代，俱给诰命如其官。六、七品以下，封赠二代，八、九品只封本身一代，俱给敕命如其官。遇朝廷有喜庆覃恩，则不拘考满之例，然大概止及京官，外官惟藩、臬两司可得，府、州正佐而下，便不可必。间或覃恩中外，则凡现任官俱及，为旷典矣。自康熙二十一年壬戌正月，朝廷以滇南荡平，四海底定，恭上太皇太后徽号，覃恩中外，自现任大小文武职官，俱照本身封赠，给与诰敕外，其授职考选升转加级者，俱转新衔封赠，可谓异数隆恩矣。二十三年甲子，圣驾南巡，颁恩中外。及二十七年戊辰，太皇太后主太庙，恩诏亦然，遂以为例。先是以军兴开例，凡职官照品纳粮，不俟考满，给应得诰敕。是时，惟有财者得以邀恩耳，至是更周匝矣。
　　守松江者，以余所见，在崇祯中，为谷城方禹修岳贡，历任十四年，因韩城薛相国案内，中书舍人邑绅王升彦词连被逮入都，未几得白，历漕储升都御史，不二载而大拜。闽中陈莲石亨，弘光初为饷科，参罢吴兴姚瞿园序之，以本朝大兵将至，委印遁归。在顺治中，为辽东张铫、满州传世烈、三韩林永盛、卢士俊、廖文元、河间李茂先正华，继此为郭启凤。惟林升睢阳道，朱抵任而卒，李虽最贤，亦以诖误积逋论降回籍。康熙中，为祖永勋、于汝翼、刘洪宗、郭廷弼、张羽明、耿继训、刘、刘名标，或以诖误，或以被论去。惟会稽之鲁谦超庵，历任九载，始升淮阳道，不二载由中州臬长内升京卿，虽以洪宗之贤，去任远不及也。后若嘉禾之朱需三叟虽升山西学道，未抵任，以旧任未完复降。山阴之赵宁，以大计不及降。今为李元晋，山东人。
　　◎宦迹一
　　士君子分符绾绶，奉简命而出治一方，则生民之休戚，风俗之淳漓，百度之废兴咸系焉。人非至愚不肖，莫不愿为循良，乃不数数见者，非好庸劣，恶廉明，亦时势使然也。大抵承平之日，上下同心，直道可行，物力充足，考绩公而名义重，赏罚信而黜陟严。筮仕者，咸相砥砺，即有庸陋，悉勉而为循卓矣。迨世当叔季，政出多门，直道不容，动多掣肘，当路以抚字为迂疏，铨政以催科分殿最，贿赂则上下相蒙，廉洁则阳收阴弃，苟非本性强项，未有不从风而靡者。故曰：为治于盛世易，为治于衰世难，良非虚语。予生明季，旋遭鼎革，草昧之初，俗难遽改，廉吏可为而不可为也。乃有介然自守，独立不惧，泽在民生，功垂奕世者，虽诗书所称，又何以加？爰举所知，表章其概，以俟后之任载笔者，有所采择焉。
　　郡守方岳贡，字禹修，湖广谷城人也。登天启壬戌进士。崇祯初，由部曹来守松郡，廉洁有才干。时松江缙绅大僚最众，子弟僮仆，假势横行，兼并小民，侵渔百姓，撄其锋者，中人之产，无不立破。公廉得其实，往往执法究惩，几于被诖，真称不畏强御。士大夫之贤者，亦从而重之，戒无相犯，风俗为之一变。先是童子入泮甚易，而府取最难，凡岁、科入学六七十名，府录不过倍之，而学使之严者，尚有截去后段不收考之数，大概一登府录，入泮十有七八，然而府录非有要津荐牍，不可得也。故中人之家，不惜百金之费，以为入学阶梯，单寒之子，得列县取十名内，尚可荐府，不然不能望见学使之颜色，所以有府关之名，以为幸而得过此关，则文理稍顺，取青衿如拾芥矣。自公下车后，力请学宪，广收数以拔孤寒。每逢考校，宽于规矩，而严于覆试，计每县各覆二三十名，大抵皆真才也。后此共取一二百名，缙绅荐牍未尝不周旋而不碍孤寒之路，学使重其望，原其心，往往一概收试，自是童子入学始易。其为地方兴大工，如筑西仓城以卫漕，筑石塘以障海，造朱泾万安桥以济民，此皆庸才所缩手而不能举者，公不费公帑，不扰民财，设法劝输，委任得人，费节而功成，岂非才大而量优乎？守松凡十四年不迁，然每以大计入觐，上已心识之。至崇祯壬午冬，以他案事词连，勒令到京，事白，稍迁上江漕储道，旋以督运先发，特擢为御史中丞。未几，遂命入东阁。十七年甲申二月，闯贼犯京城，上命公兼户部尚书，护皇太子南行，未果而京师陷，公遂遇害，士论惜之。子二：长曰征思，承荫，吴门申氏婿；次式思，吾郡姜氏婿，顺治中乔居松郡，以谷城自流寇蹂躏之后，无家可归故也。后之守松者，惟河间李茂先先生最慕公之清介，尚惜其后人，敬礼有加焉。
　　令君彭长宜，字德符，浙江海盐人也。成崇祯癸未进士。甲申夏，来令上海，谦和下士，慈惠爱民。凡署中器用、服食，并给俸薪银平买，或至家乡运至，丝毫不扰民间，即日用汲泉，例有水夫供给。公曰：“水夫，亦吾民也，何故而日索其汲？”乃计担而酬之值，故当时有不食上洋勺水之谣。先是差役借势扰民，胥吏舞文乱法，自公下车，即集众谕之曰：“吾来作令，誓不取民间一文。若辈不能藉衙门作生计矣，愿留者供役，欲去者听习他业，毋令父母妻子共受饥寒。”众咸感激，矢志效命，不敢欺，亦不忍欺也。故日刁讼，自公临谳，委曲谕之以情理，无不叹服，而里胥役蠹，侵粮抗法，公不施鞭朴而输将惟恐后期。以德化民，向闻其语，至是始见其人。时南中福藩新立，四镇拥众跋扈，各遣员役坐派地方督饷。至上海有横索经承酒食货赂者，公奋起力争，义形于色，员役亦服公之廉惠，相率敛威而去。抚院祁公彪佳有真切爱民之手札，代巡周公一敬有东海圣人之奖励，非虚语也。时权相马瑶草士英建议：凡童生应试者，令纳银三两，免其府县录送，竟赴学臣考试，公念贫士无由进取，乃亲试文理优长者，拔取二三十名，捐俸代为输纳，汇册送学使者。会学臣未及按试，而大兵已下金陵，弘光帝出走，公闻报即集诸童之纳银者，悉给还之。随令家属归里，誓与城社同亡。闻安抚使将至，公即闭户自经。学博陶公铸，公之同乡湖州人也，急走解之，百端慰谕，扶之偕归。公乃徒步出郭，百姓仓卒追送者，不可胜数，授以骑乘之，赠以赆不纳，阖县如失慈母。其后大兵入浙，抵海盐，公曰：“吾为令不能与城俱亡，悔之无及，今日犹得死于故主之土。”遂不食而卒。顺治中，邑人慕公不置，肖像奉祠于城隍之东偏，即今玉皇阁下面东遗像是也。
