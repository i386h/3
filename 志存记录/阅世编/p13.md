<!-- { "loadSidebar": true } -->
　　巡方监察御史秦世祯，号瑞寰，辽东人也。以丰沛从龙，历官御史。顺治六、七年间，巡按浙江，弹劾不避权贵，为民兴利除害，厘奸剔蠹，一时有铁面之称，吏畏而民怀之。时天下初定，法纪从宽；司民牧者，鲜体朝廷至意，大半惟贿是求。庶僚相仿，大吏包荒。无情之讼，莫诘其奸，而讼狱日繁；不急之征，诛求四出，而差徭络绎。缙绅之后，修怨者概指为通南；素封之家，无端者指名为拔富。虚词诳上，按家计而算缗；游手谋生，望屋廛而构隙。凡有中人之产者，莫不重足而立，遁逃无地，控诉无门，民生日惴惴矣。自世祖章皇帝亲政而后，洞悉万方之弊，惟赖巡方之官。先简廉能以清其源，特假事权以重其任，大僚而下，一命而上，举劾之权，悉以付之。官箴不肃，责在巡方，巡方不职，责归宪长，而公以按浙报最。九年壬辰，复命之巡行江左，墨吏望风解绶。入境后，参劾纠弹，殆无虚日，积年衙蠹，经告发者，立正典刑，幸漏网者，抱头鼠窜，风俗为之廓清，民生得以安枕，江南半壁，实利赖之。及瓜报命，上识其能，擢为御史中丞，巡抚浙江，浙人闻命，欢声载道。其抚浙也，益励清操，力持风纪，以肃百僚，因参浙、闽总督佟不法事，上遣缇骑逮佟入都，久之获释。公寻解职，江、浙人至今祝之。
　　郡守李正华，字茂先，直隶河间府献县人也。以岁荐明经。初授山东福山县令，孑然袱被，徒步抵任，道逢候人于逆旅，问以福山县长消息。公曰：“若何为问，吾即令也。”众皆大惊，罗拜负其行囊，同之任所，清惠明察，吏不作奸，民赖其福。三年报最，稍迁济南府同知，专理济南等处河工。督、抚、按交章以卓异荐。顺治十年癸巳，升知松江府事。松俗故靡丽，公躬率以俭朴，布衣蔬食，官舍萧然，而吏事精勤，案牍山积，纤悉必亲为裁决。午夜即起，签书吏持文书至，必视其可否，缓急失宜者，笞罚随至，可否失实者，立置重典。久之而案牍肃清，吏以得免送判为幸。绝竿牍，禁苞苴，缙绅属吏，视若神明，罔敢干以私也。初承鼎革后，督、抚差弁下郡县，与守令抗体，自公下车，力争其非。时札弁周某捧抚檄至府，持名帖上堂，公正色拒之，抱恨而去，诉于抚院，公以去位争之，赖制府挽留而止，以后差弁凛畏，遂为定制。时泖寇沈新纠众劫掠，提镇张公桂吾天禄欲发兵剿捕。公力言兵行必滥及无辜，不若严督捕役，刻期捕之，乃立重法，悬赏格，俾不敢萌纵盗之心，且不容有通盗之术，役争自奋，寇无援营，旬日间，即获数十人，讯鞫得实，立置之死。阅两日，而渠寇亦得伏法，不烦兵革，巨寇潜消，公之造福于民非细矣。松属旧惟华、上、青三县，而华亭附郭最大，积逋粮额甚多，公患一令难以清理，乃建议中分华亭为二县，请诸上台，疏于朝，从之，命以西华亭为娄县，自土地、人民以及学校、市廛、赋役俱中分之，迄今华、娄犹称大邑，号难治也。在任四年，以催征积逋未清，部议降级而去。抚院张公中元、代巡李公森先俱重公廉能，交章请留，部持例不得请。去之日，士民送者拥塞道路，自府以西，直抵西郊外数里，人不能行，家设位焚香燃烛，或具酒浆蔬果，或赍粮米布帛，或聚银钱祖饯。公酌量辞受，慰以温言，遣之使归。有涕泣徒步，或鼓棹相从，送至吴门，远及江上者，不可胜计。自古长吏去官饯送之盛，未有如公者。既归里，杜门却扫，不与外事。其后，松人思公不置，凡入都者，往往纡道晋谒，公必具酒食款之，细询近日地方风俗，仕宦交游，兴替得失，或留信宿而别。康熙十年辛亥，吾邑士民数十人以公事北上，特走谒公。公方开家塾，坐绛帐，授生徒，并课子孙，被服不异寒士，而须发皤然与野老无辨，款留士民，一如平日，邻里聚观，公亦欢然自得也。子二：其长君自公守松时已补博士弟子员；次君初就外傅，今已中式武科。于公之门，将来正未可量耳。
　　邑令李复兴，字应斗，山东济南府滨州人也。举顺治丙戌孝廉，屡困公车，不得已而谒选。康熙四、五年间，除授娄县令。娄故政繁赋重，又附郭满、汉大臣，不时巡历，军伍充斥，供顿迎送不遑，治岁余，殊无异绩，后失爱于巡鹾使者，因公诖误，被参罢职去。岁余而论定，仍以原官叙用。时吴中积逋县必数十万，令长如治乱丝，苦无其绪。民间十年并征，疲于奔命。吏胥乘间作奸，或田少而反充囤首，则一人而办一图之粮，小户而催大户之税，完课者日受鞭笞，逋赋者逍遥局外，兼之征调不时，工役不息，富家以贿得脱，贫户重叠而当差，前工未竟，后役又轮，一票未销，数牌叠至，差役势同狼虎，小民时被雷霆。民自受田三百亩以上者，即有厘头囤首之虞，中人之产无论已。黠者以遁脱，愚者以命殉，一人逃去，累及三党，故有全里举乡为瓯脱者。公向已忧之，及再来令娄，细心计之，众议佥同，谋所以救之者，莫如仿嘉兴、湖州均田均役之法。力请于郡首张公升衢羽明、抚院心康韩公世琦移咨浙属，礼聘嘉、湖精于会计者到松，仿彼成例，斟酌立法，悉除收兑、囤首、厘头、总甲、塘长诸役名色。凡有田者，各自立户完粮；自完粮外，别无杂派徭役。于是豪猾无所施其诈，衙役无所逞其奸，居民始得安枕，逃者稍稍复归。迄今赋虽重而室无逃亡，田无@@莱者，皆公一人首倡更张之力也。自公立法，而华、上、青三县皆效之，则公之利民溥矣。其后，以前任逋额催征逾限罢任，松民若失父母，攀留不得。公尚居松候代，未几病卒，阖郡悲之，几为罢市。公之任内，以胥吏侵挪，尚空帑金二千余金，任后一年不完者，法应全家徙边。公卒后，将逾限，松民惧累公，咸愿捐资助完，具呈郡守鲁公谦庵超，请先报完期而约合郡士民乐助。鲁公既许之，一时助者响应，不日而足，公之家属得免。公律己严，待人宽，貌癯而性和，两莅娄邑，四壁萧然，几至不能举火，廉吏至此，不克大用，可惜也。然松郡自黄童至白发，无不戴公慕公，家祠而户祝公者比比，自本朝三十余年令松者，惟公为第一，则公之遗泽，历千古而不朽，虽古之循吏，又何以加焉！
　　制府大司马于公，名成龙，号北溟，山西永宁州人。中顺治辛卯副榜，贡入太学，选授教职，历任县、府佐正、监司，至福建布政司，皆以廉能著绩。康熙二十年辛酉，升都察院右副都御史，巡抚直隶三辅，长吏望风肃清，八旗屯丁相戒敛迹，严捕逃连累之禁，清驿站冒滥之弊，爱民如慈母，察吏如严师，上心简之。次年壬戌，特升兵部尚书，兼都察院右都御史，总督江南、江西文武事务。陛辞召对，密谕叮咛，赐鞍马、衣帽及白金千两，以旌其廉。厥后，虽隆杀不一，遂为督抚宠行成例。公拜命，即袱被出都，从者不过三五人，沿涂旅食，无异过客，候吏迎接，不知其为官长也。至河南，即出禁约，禁所属官员送迎供帐及仪卫鼓吹。入境内，一如在途。谓正人必须正己，化下必须躬行，乃申六戒白省，曰：勤抚恤、慎刑狱、绝贿赂、杜私派、严征收、崇节俭。而后以四禁率属：一通贿、二游客、三节礼、四假命。下车之日，属僚凛凛，人不自保，而公则先以宽大示之，谓：前此秽迹，各宜痛自湔洗，今后官箴，慎勿再蹈前辙，倘有败检，白简无私，莫冀姑息也。属吏又喜出望外，然已不寒而栗。由是转贪官为廉能，化酷吏为循良者甚众。其劝民也，严保甲，则游手奸狯越境而逃遁；崇乡约，则农、工、商、贾不学而良，民间无益之费，如迎神、赛会、高台演剧之类，不禁而自息。其宴享、婚嫁、丧葬诸大礼，好奢者辄以于公之戒为自敛戢。而最惠于民者，前此里人有以杀命讼者，无论真伪，必连及里甲，富户为之破家，贫者经年犴狴，甚至邻里有逃亡一空者。及地方失盗，不闻于官则以失盗罪失主，一闻官则以盗之大小问失主，报小盗必驳，疑其为大盗，报大盗则官惧考成，又必驳令改小盗，甚至失物无几，因各衙门之驳提认赃而破家，连年匍匐公庭者，因公莅任，而此风为之顿息。其绝私干，虽乡衮大僚罔敢以片言陈情。至为公事，即子衿氓庶，皆得晋谒尽言。于观风试士，拔其尤者，两江共五十余人，汇致省城，膳之公馆，选严明教谕朝夕督课之，时亲造劝勉，评其制义，以期必售，多士无不爱戴之。他如严捕役以纵盗害民之禁，武弁纵部兵生事之禁。其有益地方者，不可枚举。上闻而嘉之，特赐额匾：一曰清慎勤，一曰贞晚节。赐以对联二，一曰：十目所视，十手所指，其严乎？仰不愧天，俯不怍人，二乐也。一曰：敷奏以言，明试以功，车服以庸，尔其勖诸！视其所以，观其所由，察其所安，可不慎与！皆遣官赍赐，人臣之荣，亦仅见者。有土流兄弟篝讼，公以至诚片语动之，各愧悔谢去。其后以法惩龙江关使者，故要津客也，入诉之当事，竞请差专员往勘，上不许。时适有满洲使者以他事在省，即令体访以闻，满使上其事，谓曲在督臣，章下所司，议革职。上以太重，驳令再议，继议降级调用。上大怒，至抵部覆于地曰：于总督是清官，苞苴不至，尔等便如此议了。部臣惶惧而退，后上终全部臣之体，准其降级，特命免调留任。中外大喜，无不颂圣鉴之明且远，而幸两江之不失慈母也。自是以后，公益励精图治。二十三年甲子，四月初，尚强健无恙，至十七日忽抱疴，遣人往天妃宫卜之以签。签云：过尽风波险浪灾，此身方许脱尘埃，一声霹雳生头角，直上青云跨九垓，是明示以骑箕之兆矣。至十八日，宴然而卒，守省将军，闻讣单骑驰入署中，检其箧中，惟白金三两，制钱千余文及缎一匹，敝衣数事而已，此外一无所有。将军大恸而出曰：“我枉为小人。”盖将军平日见公清操凛凛，尚疑其伪，至是始心服之也。省城百姓如丧考妣，属官赙赠以殡殓之，士民争赙者甚众且厚。公子以为非公志也，概谢不受。事闻，上甚悼惜，谕所司议诸恤典，加赠赐谥及祭葬以旌之，卒谥清端，怜其居大僚而贫，且种种不得遂其志也。公督两江时，有与公同姓名者，乃旗下任子，官知州事，公知其廉能，特荐为江宁知府。甲子，冬，上南巡谕之曰：于总督荐你做好官，今闻果然。赐御书手卷一轴，即日升江南按察使，未几转升直隶巡抚，甚得宠眷，至加宫保，重公之荐也，其为朝廷敬礼如此。
