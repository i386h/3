<!-- { "loadSidebar": true } -->

　　●卷七
　　◎食货一
　　物价之不齐也，自古而然。不意三十余年来，一物而价或至于倍蓰什百，且自贵而贱，自贱而贵，辗转不测，不知何时而始。忆予入小学时，归依先大父膝下，是时，百货乍贵，先大父尝叹息为予述隆、万间物价之贱，民俗熙，迄今五十余年，而物价悬绝，一至于此，不无世风升降之忧。大约四方无事，则生聚广而贸迁易，贵亦贱之征也；疆圉多故，则土产荒而道途梗，贱亦贵之机也。故略纪食货之最切日用而价之最低昂者，以志风俗之变迁，验民生之休戚焉。
　　崇祯三年庚午，年荒谷贵，民多菜色，郡县施粥赈饥。予时尚幼，未知物价。然越二载，壬申夏，白米每斗价钱一百二十文，值银一钱，民间便苦其贵，则庚午之米价，概可知已。迨秋成，早米每石价钱止六百五、六十文耳。自是而后，米价大约每以千文钱内外为率。至十一二年间，钱价日减，米价顿长，斗米三百文，计银一钱八、九分，识者忧之，然未有若十五年春之甚者。时钱价日贱，每千值银不过四钱几分，白米每石纹银五两，计钱十二千有奇，自此以往，米价以二三两为常。迄于本朝顺治三年，斗米几及千文。四年，白米每石纹银四两。六年己丑，大熟，糯米每石价止一两二钱，川珠米每石银九钱。七年，二月，白米每石价一两。九月，新米价至二两，糯米一两八钱，白米二两五钱。八年辛卯，二月，白米每石三两。三月，每石三两五钱。四月，每石四两。六月，长至四两八、九钱，几及五两一石。七月，新谷石价二两。次年壬辰夏，白米石价四两，秋，旱，新米无收，郡城米价二两五六钱。次年癸巳，亦如之。嗣后以次递减。至十四年十一月，每石米价银止八钱，亦有六七钱者。十六年闰三月，米价又增至二两。十八年十月，白米每石一两五钱，新米一两三钱。十一月，新米一两八钱，白米二两。康熙元年，正月，白米二两一钱，糙米一两九钱。七月，早米一两二钱，糯米一两三四钱。自此以后，米价又渐减，然未有如八年己酉之贱者。九年，新米每石纹银六钱，后至五钱有奇，后至五钱，若四、五、六月间，预借米钱，秋成还米者，石价不过三钱一二分而已。九年庚戌，大水。六月，白米长至一两三钱。八月，新米九钱。九月中，八钱，糯米七钱。十月，石米九钱，糯米八钱有奇。十月终，石米一两三钱，糯者稍差。十年辛亥，早米价每石一千三百文，计银一两一钱。十二年壬子秋，新米七百，计银六钱三分，嗣后以此为常。至十七年，早新米每石价银亦不过七钱三分。十八年春，长至一两四、五钱。秋八月，长至二两，早新米一两七钱。九月，稍差，而山东、河南、江北、江南之苏、常、镇俱荒，吾郡次之，吾邑又次之。十九年夏，白米每石价银二两。二十一年五月，白米每石价八钱五分。至冬，新糙米每石价银五钱六七分，苏州则五钱一二分。二十三年冬，白米每石价银九钱上下。二十二年秋成，糙米每石八九钱。次年春，白米价银，亦不过如是。
　　◎食货二
　　豆之为用也，油腐而外，喂马、溉田，耗用之数，几与米等，而土产之种类亦不一。沿海所出，荡豆为最细，与山东所产相似，价亦较贱。田中所产，黄豆为常，大者有莳菇、青白、粉团、紫香橼诸种，价亦差贵。黄豆之价，常年较米稍减，大约豆一石可准米八、九斗。惟崇祯十四年辛巳，早豆多而米少，粜米一石可籴豆二石。顺治六年，八月，早豆每石价银三两五钱，至冬，米价石银不过一两，而豆则石价两八钱，犹是米二石准豆一石也。七年庚寅二月，白米每石一两，豆价二两亦如之。九月，新米二两，豆止一两五钱。八年三月，白米石价三两四钱，豆亦一两五钱。四月，白米四两，豆止一两二钱。六月，白米将及五两，豆亦一两六钱而止。秋七月，豆价忽长至三两二钱，与新米等。十四年十一月，豆止八钱，米亦如之。十六年闰三月，豆价二两，与白米等。十八年，新米一两三钱，豆止八钱。是冬，白米二两，豆止一两二三钱。康熙二年十月，米价九钱，豆止五钱，荡豆不过四钱有奇，以后大概六、七、八钱不等。至十八年三月，忽长至一两二、三钱。四月至一两四钱五分。未几，减至一两一、二钱。是秋，新豆石价七钱有奇。冬十一月，至一两二钱。十九年春，价一两三钱五分，后递减至一两。二十一年春，每石价银七钱，夏五月减至六钱。二十三年冬，每石价银一两内外。次年春，亦如之。
　　◎食货三
　　诗曰：“贻我来牟，帝命率育。”粟菽而外，可以养民者，莫如麦矣。崇祯十四年辛巳，旱。十五年，圆麦每石价银六千，计银不下二两五六钱，小麦如之，大麦亦三四千文一石。本朝顺治五年二月，圆麦每石价银二两一钱。八年辛卯，圆麦二两二钱，大麦一两五钱。四月，新小麦一两五钱，圆麦一两三钱。六月，圆麦石价二两。十六年己亥闰三月，麦价每石一两。十八年冬，麦价每石一两三钱，或一两□钱。康熙初，麦价始贱。大约新麦初熟，夏税始严，急欲粜银，石价不过三四钱。迨六月，至乾，石价亦不过五钱。数年之间，大概如是。九年庚戌，圆麦价银六钱，小麦七钱一石。十七年戊午，小麦价至一两二三钱，出白米上矣。十九年庚申春，圆麦长至一两五钱，小麦将熟，每石价至二两外，新麦亦价至八、九钱一石。二十一年夏，圆麦三百五十文一石，准银三钱一分五厘，小麦每石五百三十文，大麦每石二百五十文。
　　◎食货四
　　吾邑地产木棉，行于浙西诸郡，纺绩成布，衣被天下，而民间赋税，公私之费，亦赖以济，故种植之广，与粳稻等。秋收之后，予幼闻木棉百斤一担，值银一两六七钱。崇祯初，渐至四、五两。甲申以后，因南北间阻，布商不行，棉花百斤一担不过值钱二千文，准银五六钱而已。顺治三、四年后，布渐行，花亦渐长。六年己丑，花价每百斤值银三两四五钱。七年九月，花价五两百斤。八年三月，九两一担。是时，三、四年间，递有升降，相去亦不甚悬绝。至十四年丁酉，每担价止二两五钱。十六年闰三月，长至四两五钱。十八年辛丑冬，价至二两。康熙元年正月，增至三两。七月以后，犹二两百斤也。九年秋，价止一两七八钱，长至二两五钱。十月，花价三两有奇。十月终，每担价银四两。十年辛亥十一月，花价每担值钱三千三百，准银亦不下三两。十三年，上上花每担不过一两九钱。十六年丁巳夏，长至二两六七钱，上者直至三两，积年陈花，为之一空，富商之获利者甚众。十八年己未秋成，棉花百斤价银止一两五六钱。次年夏，长至三两。二十年辛酉夏，价银三两五六钱。二十一年夏五月，上白者，每百斤价银四两一钱。二十三年秋成，上白好花，每百斤价银一两三四钱。
　　◎食货五
　　棉花布，吾邑所产，已有三等，而松城之飞花、尤墩、眉织不与焉。上阔尖细者，曰标布，出于三林塘者为最精，周浦次之，邑城为下，俱走秦、晋、京边诸路，每疋约值银一钱五六分，最精不过一钱七八分至二钱而止。甲申、乙酉之际，值钱二三百文，准银不及一钱矣。顺治八年，价至每疋三钱三分。十一年十二月间，每疋价至四五钱，今大概以二钱为上下也。其较标布稍狭而长者曰中机，走湖广、江西、两广诸路，价与标布等。前朝标布盛行，富商巨贾，操重资而来市者，白银动以数万计，多或数十万两，少亦以万计，以故牙行奉布商如王侯，而争布商如对垒，牙行非藉势要之家不能立也。中机客少，资本亦微，而所出之布亦无几，至本朝而标客巨商罕至，近来多者所挟不过万金，少者或二三千金，利亦微矣。而中机之行转盛，而昔日之作标客者，今俱改为中机，故松人谓之新改布。更有最狭短者，曰小布，阔不过尺余，长不过十六尺，单行于江西之饶州等处，每疋在前值银止六七分。至顺治之九年、十年间，小布盛长，价亦几至二钱一疋。康熙元年、二、三年犹值银八、九分至一钱也。八年己酉以后，饶商不至，此种小布遂绝。又忆前朝更有一种如标布色，稀松而软者，俗名浆纱布，络纬之法，亦与标布异，邑城人往往为之，今亦不复见矣。二十一年壬戌，中机布每疋价银三钱上下。二十三年甲子，因棉花价贱，中机布不甚行，俱改木棉标布，每疋上上者价仍纹银二钱上下，粗者一钱三、四、五分而已。
　　◎食货六
　　薪樵而爨，比户必需。吾乡无山陵林麓，惟藉水滨萑苇与田中种植落实所取之材，而煮海为盐，亦全赖此。故吾郡之薪较贵于邻郡，大约百斤之担，值新米一斗，准银六、七、八分或一钱内外不等。至顺治三年丙戌，斗米作价一千，准银五、六钱，而柴百斤之担亦然，惟七年二月，米价贱而柴价贵，数斤之柴，一束值米五升。八、九年亦然。是时米价低昂不等，大概数斤一束之柴，准银五分、六分。自康熙改元以来，仍以升米为价，有数十斤一束者，视此递增之。十九年庚申，米价长而柴如旧，则数斤之柴，仅可准米半升耳。至二十二年癸亥春，积雨。三月，米价贱而柴价长，十三四斤之柴则准米二升，又变局矣。康熙二十七年戊辰，柴价甚贱，十四五斤之柴，值银不过六七厘耳。
　　吾乡海滨产盐。当崇祯之初，每盐百斤平秤约有一百二十斤，价钱不过一钱五六分。至十六年壬午夏，大水，价至每斤纹银五分。顺治八年春，价至纹银每斤一钱。四月以后，卖六七分一斤也。自是以后，大约每斤以纹银一分内外为率。至康熙二十二年癸亥春，积雨。三月，每斤纹银三分二厘，皆从郡邑贩来官盐，私盐绝响，亦变局也。二十七年戊辰，每斤不过六七厘。
　　豕肉，在崇祯之初，每斤价银二分上下。至顺治二年冬，价至每斤时钱一千，准银一钱二分。六、七、八年之间，价犹七分一斤也。康熙十二年，每斤二分五厘，几于复旧，后此大都三分上下。至十九年庚申夏，价至每斤五分。豆、菜油价，向来视肉价为低昂，故不另列。
