<!-- { "loadSidebar": true } -->
　　本朝于顺治二年五月，克定江南时，郡邑长吏，犹循前朝之旧，仍服纱帽圆领，升堂视事，士子公服、便服，皆如旧式。惟营兵则变服满装，武弁临戎亦然，平居接客则否。故剃发之后，加冠者必仍带网巾于内，发顶亦大，无辫发者但小帽改用尖顶，士流亦间从之。至三年丙戌春暮，招抚内院大学士亨九洪公承畴刊示严禁云：岂有现为大清臣子而敢故违君父之命，放肆藐玩，莫此为甚！于是各属凛凛奉法，始加钱顶辫发，上去网巾，下不服裙边，衣不装领，暖帽用皮，凉帽用簟，俱上覆红纬，或凉帽覆红缨，一如满州之制。然而细缎织锦，僭及龙衮，遍身刺绣，或施鸾凤，夸多斗靡，竞为华丽，上下无章，公私无别，草昧之初，莫知禁令也。至六、七年间，始颁命服之制，冠加高顶，一品装以红玉，镶嵌东珠三颗；二品蓝玉，东珠一颗；三品红宝石；四品蓝宝石；五、六品水晶，皆用金镶，高低不等。七品金；八品以下银，下至典吏，则用明角葫芦，以章贵贱。其举、贡、监生、生员则用金银飞雀，以期其飞鸣之意。带则紧束于腰，缀以金玉银角，方圆四片，一、二品玉；三、四品金；五品花银；六、七品素银；八品银镶乌角；九品而下乌角不镶。举、贡、监生，银镶明角，生员银镶乌角。其命服则即满袍加以前后绣补，一如前代之式，文臣一、二品仙鹤、锦鸡；三、四品孔雀、云雁；五品白鹇；六、七品鹭鹚、涑；八、九品以逮杂职则鹌鹑、练鹊、黄鹂而已。武臣公、侯、伯则麒麟、白泽，一、二品狮；三、四品虎、豹；五品熊；六、七品彪；八、九品以下海马、犀牛。其衔加宫保者，则如文臣一品之服。凡龙凤锦绣织文，一概禁止，如有僭干者，罪及制造之家。于是命服始有定式，莫敢僭越。然而便服裘帽，惟取华丽，或娼优而僭拟帝后，或隶仆而上同职官，贵贱混淆，上下无别。迨康熙九、十年间，复申明服饰之禁，命服悉照前式：貉、裘、猞猁、狲，非亲王大臣不得服；天马、狐裘、装花缎，非职官不得服；貂帽、貂领、素花缎，非士子不得服；花素绫绸纱及染色鼠狐帽，非良家不得服；所不禁者，獭皮、黄鼠帽，素绸罗绢及茧绸葛布、三梭细布而已。其职官及举、贡、监生、生员之父，除公服而外俱得并从子服。职官及举、贡、监生、生员之子，除公服而外，俱得并从父服。禁令初颁，一时翕然儆畏，恪守凛遵；但旧服尚存，新不及制，好事之徒，或挟仇举首，或借端索诈，或恣肆抢夺，狱讼纷起，京师尤甚，当事患之，不逾年而遂弛其禁。于是服饰之华丽，又复惟力是视，而守礼谨饬者，或自知循分焉。袍服，初尚长，顺治之末短才及膝，今则又没髁矣。暖帽之初，即贵貂鼠，次则海獭，再次则狐，其下者滥恶，无皮不用。然当日所谓海獭即今之染黑狸皮，但初用时皆精选，故价至每顶纹银二两，戴者甚少。其后日渐滥恶，乃以黄狼皮染黑名曰骚鼠，毛细而润，老者类貂，一时争用，骚鼠贵而海獭贱，无人非海獭帽，今骚鼠之阔口者，每顶亦值银二两，然无人非骚鼠冠，而海獭非乡愚极贫之人不冠矣。康熙十五、六年之间，江甯新制剪绒帽，色黑而细密，长阔宛如骚鼠，其价最精者不过值银三、四钱一顶，士林往往用之。康熙二十三年，京师始尚海龙皮，毫短而劲，色黝而明，初价每顶四五金，年来减半，意即真海獭皮所染也。缎袍外套，向俱装锦缎，用色里夹做。康熙而后，大半皆单，时小戎已不用，即茧绸亦单做矣。花缎初用团龙，禁后用大小云朵，今用大小团花，飞雀、山水景。夏布初用满龙、团龙纱，禁后用官纱、宫纱，既而用素幅秋绢纱，今用广绢、广纱、绒纱、葛纱、巧纱、漏地纱，大概俱尚整矗，虽便服无异于公服也。凉帽初尚扁而大，后尚高而小，既又尚高而大，旋复尚扁而大，今则又尚高而小矣。帽胎，顺治三年始也，未有卖者，俱剪藤编篾席为之，后用细草编成，造自北方，至南而加里发贩，京师有同类而最精细洁者，名曰得勒粟，每顶银三四两，而红纬不与焉，外省罕有。今或以白纱绫为表者，庶乎似之而价不过与常帽等，亦用纯代麻之意耳。帽顶，大红丝纬，初用拆缎，取大红缎拆其经，取其不易乱，拆丝一两，值银一两，后径以散纬或双丝染大红，每两价银二三钱者亦佳。凉帽顶或用红缨，初价不甚贵，而缨亦粗硬，后用皮缨、胎缨，价始贵矣。胎缨一两有值银七八钱者，皮缨半之。今有西宁长缨，细润而真正大红色久不变者，凉帽一顶，值银三十余两，惟当途显者用之。第恐习俗移人，几年之后，染贩者广，价必渐减，效颦者又将争起耳。
　　昔年花缎惟丝织成华者，加以锦绣，而所织之锦，大率皆金缕为之，取其光耀而已。今有孔雀毛织入缎内，名曰毛锦，花更华丽，每匹不过十二尺，值银五十余两。康熙二十四、五年间，京师衣又渐短而外套渐长，昔年外套短者及脐，长不过膝，今短于袍不过五寸矣。暖帽复尚海鹿皮，毫健而齐，黑而光，疑即昔年所尚之海獭皮，今易其名耳，每顶值银三、四两，始自京师，初来吴下，价亦渐贬，佳者不过二两五钱，然老成人以为不足取也。
　　◎内装
　　昔贾长沙伤时之僭，曰：娼优下贱，得为后饰。盖男子僭于外，法可以禁止。妇女僭于内，禁有所不及。故移风易俗者，于此尤难。原其始，大约起于缙绅之家，而婢妾效之，浸假而及于亲戚，以逮邻里。富豪始以创起为奇，后以过前为丽，得之者不以为僭而以为荣，不得者不以为安而以为耻。或中人之产，营一饰而不足，或卒岁之资，制一裳而无余，遂成流风，殆不可复，斯亦主持世道者所深忧也。余幼所闻，内饰犹朴。崇祯之际，渐即于侈，至今日而滥觞极矣。今姑略举数则，以示世风之变，俾有识者阅之，用兴鉴戒焉。
　　膏沐为容，古来不免。然而绸直如发，匪伊卷之，此风予犹及见也。崇祯之间，始为松鬓扁髻，发际高卷，虚朗可数，临风栩栩，以为雅丽。顺治初，见满装妇女，辫发于额前中分向后，缠头如汉装包头之制，而加饰于上，京师效之，外省则未也。然高卷之发，变而圆如覆盂，蝉鬓轻盈，后施缎尾，较美于昔年。束发直上指，前高逾尺，数鬓掩颧，数载之前，始见于延陵，时以为异，今及于吾乡，遍地皆然矣。
　　余幼见前辈冠髻高逾二寸，大如拳，或用金银丝挽成之。若乌纱者，顶上装珠翠沿口，又另装金花衔珠如新月样，抱于髻前，谓之插梳。其后变式，髻扁而小，高不过寸，大仅如酒杯，时犹以金银丝为之者，而插梳之制遂废。银丝髻内映红绫，光采焕发，且别于素色也。崇祯之末，髻愈大而扁，惟以乌纱为质，任人随意自饰珠翠，不用金银。顺治初，营中眷属，往往纯以金银为之，金者镂花，银者珐琅及烧染紫金色花，饰于髻顶，想亦北方之习，松俗则否。年来髻式不一，或纸胎纱表，或铜丝为质，装成花朵，以天鹅绒为表，样各不同。总之，高不过二三分，大几及尺，装珠贴翡，必选极精，不以多为贵矣。康熙二十五、六年后，又尚扁小，高不过一二分，径不过二寸许耳。
　　今世所称包头，意即古之缠头也。古或以锦为之。前朝冬用乌绫，夏用乌纱，每幅约阔二寸，长倍之。予幼所见，皆以全幅斜褶阔三寸许，裹于额上，即垂后，两杪向前，作方结，未尝施裁剪也。高年妪媪，尚加锦帕，或白花青绫帕单里缠头，即少年装矣。崇祯中，式始尚狭，遂截半为之，即其半复分为二幅，幅方尺许，斜褶寸余阔，一施于内，一加于外，外者稍狭一二分，而别装方结于外幅之正面，缠头之制一变。今裁幅愈小，褶愈薄，体亦愈短，仅施面前两鬓，皆虚以线暗续于鬓内而属后结之，但存其意而已。或用黑线结成花朵，于乌绫之上，裁剪如式，内施硬衬亦佳，至有上用红锦一线为缘，而下垂于两眉之间者，似反觉俗。
　　首饰，命妇金冠，则以金凤衔珠串，隆杀照品级不等，私居则金钗、金簪、金耳环、珠翠，概不用也。以予所见，则概用珠翠矣。然犹以金、银为主而装翠于上，如满冠、捧鬓、倒钗之类，皆以金银花枝为之而贴翠加珠耳。包头上装珠花，下用珠边口，簪用圆头金银或玉。高年者用玛瑙，既而改用金玉凤头簪，口衔珠结串，下垂于鬓，后用金银珠林，体式斜方而不用玉，今径用金扁方矣。花冠、满冠等式，俱用珠花。包头上用珠网束发，下垂珠结宝石数串，两鬓亦以珠花、珠结、珠蝶等捧之。碗簪所以定冠髻，初尚极大，玉质，镶金银装珠，后尚小，而以蜜珀镶金缀珠，或间用侧簪，金乃用团花，或纯金不镶而装珠翠。大抵有余之家，必选赤色精金及大白圆珠为首饰，寒素者宁淡装无饰而银花珠翠竟不屑用，虽亦世风之一变，然而势极必反，未始非返朴之机也。
　　命妇之服，绣补从夫，外加霞帔、环而已。其他便服及士庶妇女之衣如、丝、纱、缎、绸、绢、绫、罗，一概用之，色亦随时任意，不大迳庭也。然余幼见前辈内服之最美者，有刻丝、织文。领袖襟带，以羊皮金镶嵌。若刺绣则直以彩线为之，粗而滞重，文锦不轻用也。其后废织文、刻丝等，而专以绫纱堆花刺绣。绣仿露香园体，染彩丝而为之，精巧日甚。时惟大红为礼服而不轻用。未几，遂以为常服。甚而用锦缎，又甚而装珠翠矣。然惟缙绅之家用之。寝淫至于明末，担石之家非绣衣大红不服，婢女出使非大红里衣不华。今则田家村妇介之于青衫裙布之间矣。夏日细葛、纱罗，士大夫之家常服之，下而婢女不轻服也。崇祯之间，妇婢出使服之矣，良家居恒亦服之矣。自明末迄今，市井之妇，居常无不服罗绮，娼优贱婢以为常服，莫之怪也。袖初尚小，有仅盈尺者，后大至三尺，与男服等。自顺治以后，女袖又渐小，今亦不过尺余耳。绣初施于襟条以及看带袖口，后用满绣团花，近有洒墨淡花，衣俱浅色，成方块，中施细画，一衣数十方，方各异色，若僧家补衲之状，轻便潇洒，恐非象服。守礼之家，不必效之也。本朝女服，无异丈夫，公私皆同，可以通用。
　　内装领饰，向有三等：大者裁白绫为云样，披及两肩，胸背刺绣花鸟，缀以金珠、宝石、钟铃，令行动有声，曰宫装；次者曰云肩；小者曰阁鬓，其绣文缀装则同。近来宫装，惟礼服用之，居常但用阁鬓而式样亦异，或剪彩为金莲花，结线为缨络样，扣于领而倒覆于肩，任意装之，尤觉轻便。
