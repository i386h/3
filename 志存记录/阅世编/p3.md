<!-- { "loadSidebar": true } -->
　　七年戊申六月十七日甲申，酉时，地震。予馆郡城，楼房有倾侧之势，有顷而定。后见邸报，知是日北直、山东、河南、淮扬，地震尤甚。兼以水涨，冲倒城郭、屋庐，人民死者甚众。七月初三庚子，京师大雨，三昼夜不止，平地水深数尺。初九日尤甚，至晚，山西水发，冲倒芦沟桥，桥上水高数尺，西城坍毁数丈，行人裹足，文移停阁。
　　九年庚戌四月，大水。五月，积雨，水势益涨，与顺治戊戌八月同。然戊戌之水，计日而退，是岁则逾月如故。月杪，予往澄江，由郡城历青浦、昆山、吴门、无锡抵江上，皆一望无涯。六月十一日丙申，风潮大作，暴水增涨，浙西诸郡，几沉水底，历冬逾春，此亦数十年间仅见之水灾也。予作《庚戌水灾闻见录》，详纪其事。
　　十五年丙辰十二月己酉朔，厉风奇寒，甚于朔北，亦生平所未见者。
　　十七年戊午四月初五日甲戌，未刻，地震，声如隐雷，时予在笋里馆中，正草是编。田产甫毕，适逢之。六月、七月，亢旱，河水俱涸。余于四月二十六日往澄江。六月二十六日归，舟次杜行内赵家楼，潮不得达，舍舟步至笋里，半由河底作途。后见邸报，知大江南北、河南、山东俱旱，赤地千里，京师尤甚，每日渴毙多人。皇上躬行步祷，日至天坛拜祈，斋戒禁屠。余在江上，茹素已逾半月，一路归，绝无荤腥鬻于市肆，亦异事也。又华、娄二邑，自六月望后起，至十一月，大疫，吾乡家至户到，病殁者甚多，或一村而丧数十人。予有薄田在泖上，佃户不过六、七家，病殁者男妇凡三人，大概可知矣。因旱而病，戽水无力，召募无人，田多抛荒，即号称熟者，亦皆歉收三斛。起租之田，上好不过收米二石，次者一石五斗，甚者止收石许。田家八口嗷嗷，家徒四壁，逃亡相继。幸而浦东一带，沟深稻早，农虽劳苦，颇号有秋。
　　十八年己未正月，山东、河南、江南北大饥，朝廷遣官分道赈济。山东行旅俱绝，盖因马料初喂，饥民一见，啖之立尽，故骑不敢行。河南差胜。往来都下者，宁纡道从之。然人食草根、剥树皮，千百成群，要夺官粮，当事者忧之。庐、凤及江宁、常、镇俱就抚院慕公鸣鹤，檄劝所属官绅、富户助米施粥以赈。苏郡及松之青浦亦然。惟吾邑去岁较邻邑颇稔，故独免流离饥困。七月二十八日庚申，京师地震。自巳至酉，声如轰雷，势如涛涌，白昼晦暝，震倒顺承、得胜、海岱、彰仪等门，城垣坍毁无数，自宫殿以及官廨、民居，十倒七、八。压伤大学士勒得宏，压死内阁学士王敷政、掌春坊□□子翰林侍读庄□生、原任总理河道工部尚书王光裕一家四十三口，其他文武职官、命妇死者甚众，士民不可胜纪。二十九、三十日，复大震。通州、良乡等城俱陷，裂地成渠，流出黄黑水及黑气蔽天。有总兵官眷经通州，宿于公馆，眷属八十七口压死，止存三口。直至八月初二日方安。朝延驻跸煤山凡三昼夜。臣民生者露处枵腹，死者秽气薰蒸。诏求直言，严饬百僚，同加修省，发币金量给百姓，修理房屋。自是以后，地时微震。惟初八、十二三日复大震如初。近京三百里内，压死人民无算。十九至二十一日，大雨，九门街道，积水成渠。二十五日晚，又复大震。下诏切责大臣，引躬自咎，备见邸报。八月初，飞蝗蔽天，自江北而南，迄于苏、松。时余在昆山，亲见其状，心甚忧之。幸而不食禾稼，间集芦苇之场，群集于东海之涯，不甚为灾。九月初，江鸣，声如牛吼，三日乃止。又广东肇庆府城东北地震，有声如雷。九月二十四日丙辰，京师地复大震。皇上斋戒，躬诣天坛，易服行礼。十一月初九日庚子，陕西西安府及兴安州地震，自早至午，震倒房屋，压死人民无算。十一月二十四日乙卯，酉时，江南溧阳县地震，黑气冲天，声如轰雷，震倒房屋，压死人民，略如京师七月，俱见邸抄。
　　十九年庚申四月十八日丁丑，京师地震，自巳至午，其声如雷。二十八日丁亥，又震，自酉刻起，连震四次，房屋动摇，官民彻夜露处，至五月十八日，尚未安宁。六月至七月望后，大雨时作，江南大水。七月杪，水方退。八月初二日夜，澍雨竟夕，水复骤涨，冲倒上海南城数丈，压死居民七人。七月初四、五、六日，山西大同、辽州等三四十州县雨雹，大如斗如升，盈地数尺，积处如冰山。江南、江北大水，一望如海，罕见平陆。自常州以迄苏、松，大疫遍地，吾乡家至户到，谈鬼事者如见。
　　二十二年癸亥十一月初十日，狂风大作，至十三日，严寒Ё冻，数十年间所未见，十七日尤甚。余在笋里馆中，自朝至暮，终日拥炉饮酒而寒不能却，砚池中用酒及醋而顷刻成冰。黄浦中亦冻，两塘叠冰如山。自闸港以北，中间稍通数尺一路，然冰牌乘潮而下，势若排山，舟逢之者，往往立碎；以西则全浦俱冻，潮汐往来，皆由冰下，不通舟只。闵行渡口略通而冰牌覆舟死者数十人。上海董家渡渡船亦覆，死者亦如之。县大夫亲临验阅，重责篙师，禁止开渡。漕白亦俱停比，直至二十四日，冰始稍释。二十七日浦中始通船行，两塘叠冰，犹未解也。
　　二十六年丁卯九月初二日丑时，京师地震。午时，皇上传集满大臣九卿，面谕云：朕奉太皇太后懿旨，谓地震皆因朕过。或大臣罪轻而谴重配边；或用刑过当而无辜受害；或带往行围人员困苦，各家男妇含怨，皆是朕不是，以后再不带你们大臣行围了。是时，因有满州吏部尚书达哈达奉命驰骑，陨越而死。又汉军内阁学士吴兴祖因不善驰骋被责，愤而自刎。故太皇太后慈谕指及而圣上亦深自悔也。
　　二十七年戊辰五月十七等日，南鹤庆军民府、剑州地震，压死兵民、营马，震倒公私房屋，毁坏军器、城楼、垛桥等甚众，见邸抄。
　　二十八年己巳五月初五日庚子，夏至。二十五日，初阴雨兼旬，天气凉如深秋，昼服夹衣，夜用绵被，是时病者甚众。至秋，吾郡歉收异常。直隶、辽东旱荒。诏蠲本年及来岁田租，遣官运米分赈，京师施粥以食贫民。淮、徐皆然。直至次年春、夏方止。
　　二十九年庚午三月二十一日壬子，浙江宁波府镇海县乡民张希亮家牛产麒麟，产下即毙，见邸抄。是年，三辅及山东、山西亢旱。至四月二十七日，澍雨竟日。二十九日，又雨，京城内外兼雨雹，内城更甚。五月二十日庚戌，陕西镇原县，大雨雹，平地尺余，豆麦压尽，民皆号泣。七月二十三日壬子四日癸丑，浙江余姚、上虞、慈溪三县，山水大发，高有丈余，田禾房屋俱淹没，因起蛟也。是两日，吾乡风水大作，田禾花豆，亦颇损坏，见邸抄。
　　三十二年癸酉五月，周浦人家，菊花盛开。川沙人家，生小猪八口，内一猪只眼，额中有肉角下垂。邑城俞家弄居民生子，一身两首对面，随产而毙。
　　◎田产一
　　吾乡在《禹贡》扬州之域，田称下下，今乃赋居上上，宜乎民穷极矣。然天下之号繁华者，犹首推焉。虽曰习俗相沿，亦地力之所出也。意者芟荒垦芜，非复三代以前之旧乎？就吾郡一府之田论之：华、娄、青邑，亩收三四钟，皆石外起租，甚至一石五六斗者比比。独上海上田不过石一二斗，次则八九斗，下至六斗起租耳。崇祯中，华、青美田，每亩价值十余两。上海田美者，每亩价值三、四、五两，缙绅富室，最多不过数千亩。无贱价之田，亦无盈万之产也。顺治初，米价腾涌，人争置产。已卖之业，加赎争讼；连界之田，挽谋构隙。因而破家者有之；因而起家者亦有之。华、青石五六斗田，每亩价值十五六两；上海六七斗田，每亩价值三四两不等。田产之贵，至此极矣。厥后，米价渐平，赋役日重，田价立渐驯减。至康熙元、二、三年间，石米价至五六钱，而差役四出，一签赋长，立刻破家；里中小户，有田三亩五亩者，役及毫厘，中人之产，化为乌有。狡书贪吏，朋比作奸，图蠹虎差，追呼络绎，视南亩如畏途，相率以有田为戒矣。往往空书契券，求送缙绅，力拒坚却，并归大户，若将浼焉，不得已委而去之，逃避他乡者。中产不值一文，最美之业，每亩所值，不过三钱、五钱而已。自均田、均赋之法行，而民心稍定。然而谷贱伤农，流离初复，无暇问产。于是有心计之家，乘机广收，遂有一户而田连数万亩；次则三、四、五万至一、二万者，亦田产之一变也。是时，数年之间，丰歉不一，米价亦不大昂，然赋役大非昔比，故惟多田者多藏。第绅户漕白已加征十之三，士民之差派，如十六年之舡工、青树、灰炭、河夫，亦稍稍渐起，彼越陌度阡之家，不可不思预为之备耳。
　　康熙十九年庚申春，因米价腾贵，田价骤长，如吾邑七斗起租之田，价至二两一亩，甚至有田地方，各就近争买者，价至二两五钱以及三两。华、娄石四五斗起租之田，价至七八两一亩。昔年贱价之田，加价回赎者蜂起。至次年辛酉，米价顿减，其风稍息。
　　◎田产二
