<!-- { "loadSidebar": true } -->
　　吾乡之甲于天下者，非独赋税也。徭役亦然，为他省他郡所无，而役之最重者，莫如布解、北运。即以吾邑论：布解每年一名，后增至三名，俱领库银买粗细青蓝素布，雇船起运，至京交卸。北运每年二十三名，俱领漕米，舂办上白粳糯米一万三千余石，雇船起运，至京交与光禄寺禄米、供用诸仓，必签点极富大户充之。次则南运，运至南京，每年二名。次则收催、坐柜、秤收，概县白银二十余万两，每年四十八名。次收兑、收银，概县里催之漕米一十一万余石，兑与运军，每年三十八名。此所谓五年一编审之大役也。其小役则为十年一编审之排年、分催，皆以有土之民充之，而缙绅例有优免不与焉。贡、监、生员优免不过百余亩。自优免而外，田多家富者亦并承充。大约两榜乡绅无论官阶及田之多寡，决无签役之事。乙榜则视其官崇卑，多者可免二、三千亩，少者亦千亩。贡生出仕者，亦视其官，多者可免千亩，少不过三、五百亩。监生未仕者与生员等，即就选，所赢亦无几也。其余平民，大概有田千亩以上，充布解、北运，自一二分起至一二名止。五百亩以上充南运。二三百亩以上充催兑，或名或分数不等，皆以通县之民充通县之役。二三十亩以上充排年、分催，则止就本区、本图之民办本区本图之粮。又有总甲、塘长，即在分催排年内轮岁承充。总甲承值往来官长铺陈公馆，一应所需，凡讼狱之重大者，必关报。塘长则修理城郭、公廨，疏浚官塘水利，以供杂泛差徭焉。立法之始，布解、北运有贴解银，有雇船水脚银，有起驳车脚银，有舂办折耗米，有夫船工食米，其为大役计者，甚周密也。南运视北，道里既近，则费与贴亦有差。至于收催、坐柜、收银，串张工食给于官。收兑、收漕、出兑，官有脚价，民有加耗，有费力无费财也。排年即于分催内十年轮一载，分催本图业户之粮、白，以交于排年，排年赴县完串，应比而归。为排年者一岁，则为分催者九年，今岁之排年，即昔年之分催，今年之分催，即他岁之排年，互相照顾，互相劳逸，亦无杂费也。其如年久弊生，充解运者，库银仓米不能给领，而发串令其自收，犹云可也。在家则总部协官有供应需索，在途则沿途催盘官役，例有需索，到京则各衙门员役，视为奇货，不满其欲，百方勒，经年守候，不能竣局，而解运两役之苦极矣。收催到柜，则聘算书有费，坐柜秤收，则势豪衙蠹包揽亲戚完银，低色轻银不敢争、上台差承络绎，则折席、程仪无虚日，兼之倾销，贴解种种诸费，而收役之苦极矣。至于收兑，昔之善值而遇时者，不惟无费，反可获利，盖以收米一石则加耗三斗，粮户乐输以为成例，虽豪强亦不稍减也，完漕之米既多秕而收兑又必籴秕稗以插和之，遇监兑官稍加严督则运丁唯唯斛去，盖缘漕米每石止以六斗解京，四为耗米，以资运军之用，外又有轻赍米每石加二斗六升，折银一钱三分，米色太恶者私加不等，而讲兑之官赠好米不与焉。兼之京仓交卸亦易，运军原无不与，是以彼此通融，收兑虽为大役，鲜有破家者。自顺治三、四年后，漕规肃清，米必筛扬，民间始择精米贮漕，而进仓之时，有司细阅详验，掬米偶见粒谷者，笞罚无贷，于是收兑糠秕之弊绝矣。乃运军犹借米色，需索勒会银酒饭，种种不一，驯致顺治十一二年间，会银每石加至三钱，米色每石加至一钱五分，而当官之赠耗、额设之银米不与焉。计诸杂费，共约每石五钱有余，加以踢斛淋尖，几于平米二石，始完漕串一石，而铺仓租廒脚米，承上接下，送迎官长之费在外。自此收兑无不破家，而民间视之如陷阱矣。运役之裁，自崇祯十四年始，然改北运为官运，而以收催充之，虽无北运之名，仍有北运之实，民困犹未息也。至本朝顺治三年，巡抚土公国宝洞悉民隐，檄行郡县详酌，议裁布解、北运、收催三役，并令官收官解白、粮。旧例：府佐总部，县佐协部，即专委之，令率其届以将事，官布则县发库银，买之于牙行，而委员起运。白、粮则县派役，收诸各柜而亲董其成。得邀谕旨，虚费革而重役息。惟柜书收银勒耗，不无过重，后定自封投柜之法。柜上不许秤兑，吏书无所假手，即使三尺童子上柜完银，与豪民等，民困顿苏。收兑之废，自顺治十五年始。是时，邑绅朱蒿庵绍凤掌户垣，抗疏力陈漕政之弊，请仿布解、北运、收催之例，亦令官收官兑，军民不得相见。计漕一百石四耗而外，议加给米五石、银一十两，其余陋规，尽行禁革，奉旨遵行，而收兑之役遂废，于是民间徭役止有里催。将谓大役既去，小役无伤于民，孰知弊流已极，里催之累，更甚于大役乎？一则编审之时，图书、保正，上下其手也。田连阡陌者，或投津要而尽免，或凭土豪，或布金钱而役轻，势不得不以中人小户充之。始而及于百亩之家，既而数十亩，甚而数亩之家亦派，分厘必办。大户田粮数百亩，放征之日，图书婪索不遂，则良户尽留以自津贴而悉以顽户之田，令其催办，或小户办大户之粮；或乡愚办衙蠹市棍之粮；或庶民办缙绅子弟之粮。无论不能取给应限，几不能望见颜色，日伺候于势豪之门，已违限于应比之际，银既耗于衙门之用，则积欠额于正供之中，赔累既穷，鞭笞日受，不得已而贷营钱，借雷钱，掇米钱，借一还百，究竟不能清理，家业荡然，性命殉之。排年之法敝，变而为五囤均充，而五囤之敝如故。五囤之法穷，变而为厘头分任，而厘头之害愈酷。于是一闻编审，举国惶惶，惟里书、衙蠹乐为之利耳。一则承役之时，吏书、押差坐派需索也。粮书管限，分定某甲某区，差役催粮，预令坐图坐保。始而相见有费，酒席有费，既而输限有费，下乡有费，逢节有节仪之费，岁熟有抽丰之费，岁终有年例总酬之费，加以保歇区皂之属，约计每图一岁所费不下数百金矣。即使依限完粮，此数项已为成例，毫不可少。苟或完不如法，则签票添差，络绎四出，乘船飞骑，索酒需钱，经宿连宵，势如狼虎，每见一限之粮，迟完一日，则供一限之虚费而不足，而粮役之望城邑如畏途矣。一则总甲、塘长之受累无穷也。总甲之初，凡遇官长往来，不过扫除公馆，铺设公座而已。塘长凡遇开河，不过备车戽水而已。重情大狱，不过报县长，备顾问，质公道而已。迨其后，日渐贻患。在城总甲，一遇上台按临，有司曲意逢迎，则公馆铺设，穷极华丽，甚至古玩珍奇，旁罗四列，大抵皆借势家大室之物，以充一时之用，间遇损失，破家相偿而不足，故在城者费最大。在乡者虽次之，而一关大狱，动辄得咎，则动辄有费，临谳官吏之诛求，两造庭质之虚实，胥于总甲责成，经年奔命，其累或等于正犯，而河上戽水，或遇霪雨则无时而止，此又害之小者。塘长之初，原以备公家之兴作，事关阖郡阖邑，万不得已之工，则量拨塘长，或修筑，或疏浚，苟地居僻壤，工非切要，则有数年而不扰一夫者，非若他役之不能空过也。其后吏胥视为鱼肉，势豪视为私人，河因傍墓则令之疏浚，塘因近宅则令之修筑，巧借名色以请官，官亦明知其为私而徇情以拨之，经承因而作奸，役十派百，挟求贿免。其或无筑无修，则倡为旷役之说，每名纳银二、三十两，官吏豪蠹，假公分润。至于有事到工之害，则地棍、土豪为之原呈，临之以府佐，督之以委员，各有衙役，莫不需索，傍河保歇，表里为奸。官蠹原呈之役既饱，虽无工而作完，开疏挑筑之力徒劳，纵有工而不准，故往往有工未竟，而塘长之室已罄者。况塘长之身，即是分催之身，身在工次，或误正供，则身家性命殉之者比比也。一则杂派差役之日甚也。前朝夫徭甚众，至于杂差，则未有也。自大役裁而杂差始起，如顺治初年，剿泖寇则派水手，调客兵则备马草、马豆、马糟、草刀，造战舰则有水夫、钻夫、买树。后因海寇入，则沿浦造桥梁、造梅桩、造铁练、筑寨台；沿海修城堡、修烟墩、斥堠分拨；沿海养马则造马船、造渡口石坡，种种不可胜举。大概上台偶行一二，则经承必派阖县，土豪积蠹，因缘为奸，声言军兴令肃，势难任事赴工，小民畏惧，不得不以贿脱，每图费至一二百金，少亦必数十金，得免于此则派于彼，力苟能免者，莫不破家从事，其余计无所出者，则当差承役。及至到工，则必刻意诛求，计其所费，务倍行贿，使脱者自喜得计；充者悔不悉索规免，而兵工胥役益肆洋洋，前工未竟，后工继起，初派方完，续派踵至，粮役之家，虎差时常盈室，酒浆供顿，突烟不绝，其他所费，盖可知已。予邻顾氏，产过中人，昔曾遣其子弟就学于予，后遭役累，云一日之中造饭二十四次。驯至康熙三年、四年间，比户弃业逃遁，民皆重足而立，良为是也。于是巡抚部院韩公世琦闻之，行将巡历各属，先期微服遍访，廉得其实，奸胥大蠹，往往立置重典，杂派差徭从此顿息，而役法亦在物极必反之会矣。先是均田、均役之法，浙西嘉、湖二府，久已行之，苏、松民想慕而不可得。会李应斗先生复令娄邑，习见厘头之害，深虑逃亡之不可测，决计请行，条陈其利，先呈郡守张公升衢，张韪之，转详督、抚，抚公亦已稔知，因依议檄行。张公移文嘉、湖二郡，关请彼中役法并能干经承、吏书二人到松商酌，按成法而通融之，去其弊，采其合乎人情，宜乎土俗者，条分缕析，上其法于两台，并请具题，奉旨遵行在案。其法不拘原丈版圩，通计一县之田若干亩，应新设若干图保，每保应田若干，每图应田若干，悉听业户各将自己田亩收并成甲，不论甲数多寡，自立户名，完粮应比，其田不及一甲者，许令自择亲戚朋友田亩归并成甲，造册呈县，以缴册之先后为编图编保之次第。其荒坟绝户，零星无人收者，谓之图底，则于原丈本图中收田，并甲时，照田就近均搭。粮既各自输纳，不须他人催办，则分催、排年诸役可废也。今台宪罕临郡县，邮亭不过扫除，地方讼狱，竟据两造听断，则总甲之名，可不立也。水利淤塞则各就本图业户自开自浚，不得远派远差，则塘长之役，亦不必设也。间有万不得已之差，亦必照田均派，不得役此而遗彼，不得重差而叠累。里胥、保正无所施其权；衙蠹、土豪无所逞其诈，人人立册，尽若绅衿，履亩完粮，呼之立应。昔年抗顽、赔累、飞洒、诡避诸恶，为之一清，而民间始不以恒产为祸。数年以来，逃亡转徙者复故乡，而民困庶几稍苏矣。虽法久不能无弊于日后，要于康熙元、二、三年之役，视今真同出汤火而登之衤任席，乃缙绅有嫌其贵贱无别，欲废均编，复里役者。康熙十五年间，奸民衙蠹，逢其意而和之，诳宪几准行矣。赖吾友周子鹰垂首率士民，力为陈控，得以照旧不变，其造福于地方风俗民生不小也。彼恶均编之法者曰，何使吾辈下同于编户。不知均编之法，非屈缙绅而同编户，实跻编户而同缙绅，虽于君子劳心，小人劳力之义，其迹似乎无别，独不思缙绅之数少而编户之数多，即缙绅之后，长为缙绅之数少，降为编户之数多。复里役则毫无益于缙绅，居官守职之时，读书谈道之日，为斯民计，休养者不遗余力，至宦成林下，乃徒以意气之必欲上人，而忍于桑梓亿兆之穷黎，夺其衽席而驱诸汤火，是诚何心哉！此周子鹰垂所以不狃目前之见，而独开博爱之心，宁忤乡贵人之意，不恤倾财好义而为之力救也。华亭每图均编田三千五百二十一亩，娄县每图均编田二千八百四亩，上海每图均编田四千九百四亩，青浦则照旧额二百二十三图，每图均编田三千三百八十二亩，上海共立十保，大约十图为一保，一百甲为一图，四十九亩零为一甲，他邑田数、图保虽不一，其法则同，后即日久弊生，是在良司牧仿其意而因时斟酌以补偏救弊而已。要之，此法虽百世不变可也。
