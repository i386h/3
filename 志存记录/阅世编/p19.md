<!-- { "loadSidebar": true } -->
　　朱太史岵思锦，字天襄，家世业儒，其赠君伯师，积学能文，求一青衿而终不得。生二子：长即岵思，次拂钟铮，俱已少年入庠。拂钟早卒。岵思试辄冠军，中顺治辛卯南榜，己亥会元，选庶吉士。康熙改元，覃恩封赠，伯师已卒，竟得照子赠官，丧葬备礼。岵思亦以顺治十七年奏销议降，值丁内艰，遂绝意仕途，优游林下，数载而卒。子三人：长九来源、次武瞻淇、次诵芬溶，俱由邑庠入太学，世业不改。
　　朱掌科蒿庵绍凤，中崇祯癸酉应天乡榜，顺治乙丑，成进士，历官户部都给事中。立朝侃侃，世祖章皇帝初信任之，后以建言补外，复以他案词连被逮，卒于京。子三人，俱由邑庠入太学。长廷源，以明经司教。从子酉修廷献，中顺治庚子乡榜，旋以奏销不得会试。康熙戊午，援例纳复。己未成进士。酉修封翁铭范，年八十一卒。而乳母夫妇尚存，年俱九十九，矍铄善步，自乡出镇，闻封翁卒，尚呼其乳名曰：“何至是耶？”闻者异之。
　　曹绿岩垂灿，其先世医也，有还金之德。至君升封翁，遂与绿岩及其弟天翼垂云俱入府庠，中顺治乙酉南榜，丁亥成进士，两任邑令，有政声。归里以后，好言阴德，不与户外事，子侄济济，并以明经孝秀列于衣冠。从子泰曾，垂云子也，中康熙戊午南榜，遂为海邑望族。
　　徐谦六士吉，前此初无闻人。少年以力学能文，中顺治丙辰进士，不能廷对而归，年未三十也。里党慕之，倾资结纳者甚众。至戊戌始就殿试，补秦中巩昌司理，未及之官而卒，无嗣。其父君卿尚存，识者伤之。
　　张青周宸，少有俊才。弘光时以诸生从乔总戎定侯军中，由功贡入太学。及鼎革后，游京师，工诗文，公卿争延为幕客，时南雍已废，复就昌平籍入黉，援例由太学授中翰，奉诏宣布粤东，使旋归里，条上邑中不便事，得邀谕旨，晋兵曹主政，转员外郎，丁内艰归，为怨家告讦不已。一子刚中，已受糈邑庠，年方冠，羸疾而卒，无子。青周遂抑郁不堪，亦随即世，家业萧然。
　　浦东闵氏，故素封族也。自山纡峻少从王右先生兄弟游，遂得知名郡邑。在松则交陈、夏，在娄东则交二张诸名士。入本朝，以明经补授直隶卢龙令。康熙中，内升职方主政，以疾告归。子二人：长胜甫璐，以资起为郎；次介申玮，中康熙乙卯顺天乡榜，遂为笋里著姓。

　　●卷六
　　◎赋税
　　吾乡赋税，甲于天下。苏州一府，赢于浙江全省；松属地方，抵苏十分之三，而赋额乃半于苏，则是江南之赋税，莫重于苏、松，而松为尤甚矣。予尝与故老谈隆、万间事，皆云物阜民熙，居官无逋赋之罚，百姓无催科之扰，今日之粮，加重于昔，亦有限也。乃有司竭力催征，参罚接踵，间阎脂膏悉索，积逋日甚，何哉？盖当年之考成甚宽，则郡县之催科亦缓，积久日弛，率从蠲赦，所谓有重粮之名，无重粮之实是也。即如崇祯之季，军兴饷缺，大司农屡屡告匮，朝廷特遣科臣，严清积逋，法綦重矣。正粮之外，有炼饷，有加派，征亦苛矣。然本年白银，必俟来年二月开征，若在本年秋冬，即谓之预征银，以朝廷税民，应在纳禾登谷之后，先征本色以输漕，次征折色以济饷，留白银于明春起征，亦用一缓二之意也。故终明之世，官以八分为考成，民间完至八分者便称良户，完六七分者亦为不甚顽梗也。况承累叶太平之后，规制详悉，存留之粮既多，则起运之额便少，如官俸不可缓也，吏胥各役工食不可缓也，师生饩廪不可缓也，衙门、城池、仓库岁修能及时乎？广储济农仓虽设，未必扣正供以贮足也。学臣岁科赏银、新科旗匾、路费固不可缺，而郡邑季试蓬厂、供给、赏银未必以时举行也。科举盘费必如额，而遗才取科者不及领也。城守兵饷须给而四时操赏，供给火器皆罢也。他若扬仓风泛行粮之类，可缓者不一，则征及六七分，便可将起运钱粮解足八分，而于存留内视其缓急，以次征发。是以官无旷职之罚，民无竭泽之忧。本朝于顺治二年五月下江南，诏本年漕白条银，照旧额重征十分之五，一时人心翕然向风，其后裁不急之征，减可缓之税，节可缓之用，通计岁赋，虽不能复隆、万之初，已较轻于启、祯之日，岂非谋国者恤民之至意哉！其如不急者裁去，则额编者皆万不可已，万不可缓之需，有司挪缓济急之方穷矣。况照额编之赋，往往拨充军饷，军饷不可分厘少，则征粮不可丝毫缺矣。自是而后，经征之官，皆以十分为考成，稍不如额，即使龚、黄再世，不免参罚。故守令皇皇，惟以征粮为事。一切抚字，俱不及谋，而民有良顽，田有肥瘠，岁有丰歉，种种不一，额赋势无十分之日。兼之习俗犹仍其故，不念粮轻于昔，罔知功令之严，拖欠者所在多有，守令往往因积逋罢官。县之解饷藩司，又有以新征割旧欠之法，交盘之际，新旧县官互相推卸，一县之中前后数令，赁屋而居，不能归里。至顺治之季，江宁抚臣朱国治无以支吾，遂归过于绅衿、衙役。题参议处之令，先行常之无锡，苏之嘉定。至十八年五月，通行于苏、松、常、镇四府及溧阳一县，所题陈明钱粮拖欠之由补入年终奏销之例，一疏是也。当是时，绅衿、衙役欠者固有，要不及民欠十分之一。况法令之初，官役造册者，俱未知儆，只照当日尾欠，草草申报，或完而误作欠，或欠少而误作多，或完在前而册上一例填名，或完在后而册上一例挂欠。章下所司，部议不问大僚，不分多寡，在籍绅衿，按名黜革，现在缙绅，概行降调，于是乡绅张玉治等二千一百七十一名，生员史顺哲等一万一千三百四十六名，俱在降革之列。初议提解到京，严加议处，人心惴惴，既而限旨到之日，全完者免其提解，舆情少安，然仍有旨到未完，至解京之日完而释放者数百人，则非必无故而甘为累臣矣。苏、松、常、镇四府，无不遍及，而江宁独免者，因太守知功令之严，尽数报足而后催征，故不及难。惟溧阳一县，适当抚臣巡驻，径从县中取册，不由府中，故亦与焉。自是而后，官乘大创之后，十年并征，人当风鹤之余，输将恐后，变产莫售，黠术□□。或一日而应数限，或一人而对数官，应在此失在彼，押吏势同狼虎，士子不异俘囚。时惟有营债一途，每月利息加二加三，稍迟一日，则利上又复起利。有雷钱、月钱诸名，大都借银十两加除折利，到手实止九两，估足纹银不过八两几钱，完串七两有零。而一时不能应限，则衙门使用费已去过半，即其所存完串无几，而一月之后，营兵追索，引类呼群，百亩之产，举家中日用器皿、房屋、人口而籍没之，尚不足以清理，鞭笞絷缚，窘急万状，明知其害，急不择焉。故当日多弃田而逃者，以得脱为乐，赋税之惨，未有甚于此时者也。康熙元年十一月十五日，讹传上谕各年钱粮勒限本日完足，欠者籍没，全家流徙绝域，人情大震。自辰至夕，完者争先恐后，收役应接不暇，大都半属营逋，后知不确而人人胆落矣。奏销一案，据参四府一县，共欠条银五万余两，黜革绅衿一万三千余人。造册之后，乡绅一千九百二十四名，生员一万五千四十八名，即以完过银四万九千一百五两九钱题报在案续完，冀有回天之意，其如皇上冲龄，政由四辅，但期治之必行，不原情之委曲，一挂弹章，便即降革。惟大学士金公之俊以自陈复职，其他如张太常讠刃庵，叶编修芳蔼止欠一厘而降调。郡庠生程兆璧册上开欠七丝而黜革，功令之严，可概知矣。至康熙六年五月初六日，上始亲政，下诏求言，大司马芝麓龚公上疏特请宽宥及苏、松、常道安公世鼎详请抚院韩公题复，俱不允。康熙八年己酉，总督麻公勒吉奉旨巡历沿海，苏、松绅衿具呈公恳，麻公恻然有怜才之意，批候详抚会题，郡守张公升衢备文详请，疏上反致部驳，自是不敢复诉。不知皇上轸恤下情，灼知民间逋欠，良非得已，故于康熙三年蠲赦之后，至九年水灾，凡被灾之地，白银蠲免十分之三，漕米分作三年带征折色。十年，上犹轸念不已，诏九年以前逋欠钱粮，暂行停征，明示蠲赦也。十三年四月，上谕：江南连岁水灾，康熙十四年分钱粮蠲十之五。不由部议，断自宸衷，不蠲积欠而蠲未征，曲体民隐，真如天之德，则知前此操切，皆当事者不能仰体上心耳。十四年乙卯，以军兴饷缺，广开事例，户部始于酌议捐省条例内开一款：顺治十七年奏销一案，凡绅衿无别案被黜者，分别纳银，许其开复，原系职官，照品级纳银，自六千两起至五百两止，进士纳银一千五百两，举人纳银八百两，贡、监生纳银二百两，生员纳银一百二十两，俱准开复。若运米豆、草束于秦、楚、闽、粤危疆输纳者，减本省之半。其如事经十五年，壮者衰而强者老，进身之志既灰，物力之难日甚。况事例广开，有力者皆捐纳得官，不藉科目，不援资格，即由太学中式者，往往掇巍科鼎甲。故乡绅于百中尚纳一、二，进士、举人于十中尚纳二、三，至贡、监、生员纳者则千中不过一、二人矣。予为亲友所累，亦在奏销之列，当题参之始，人心震惧，相累者犹抱不安之意，使此时即有恩例，犹不难代予援纳，迨至事久，人情日懈，即呼之莫应，而马齿加长，功名之志亦衰，焉能措办十家之产而博一青衿耶？阅世至此，为之兴慨！略取疏稿、呈稿之存者，附录于后，以识此案亦有可原之情，究之不能上格，逮天心既转，而人事又不能副，是非人一生之时命使然，亦运会之一奇也。
