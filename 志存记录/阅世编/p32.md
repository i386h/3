<!-- { "loadSidebar": true } -->
　　尊德堂，在城南之东偏，乃赵氏之先为仪宾者所建。此时尚未有城门，宇堂前犹在城外也。嘉靖中，以倭警筑城，故彻去前堂以外，而移墙门于内，故门内为中堂。相传初构时，仪宾择吉上梁，盛服待时，坐而假寐，梦见一人示以保定二字，寤而喜以为嘉兆也，堂成即题其额曰保定堂；其后子孙式微，托小川顾秘书转于吾外高祖宾山张宗伯公，立契交价，出其银皆镌保定字，乃世庙所赐保定府上供折色也，其前定之数盖如此。宗伯公致小川成交手札，旧为陆文裕公子孙收藏，内兄进也近购得之，余尝寓目焉。宗伯既卒于官，公子横塘、勋赞复售于潘氏，改其堂曰尊德。越三传，充庵之孙元典中翰，清宦中落，其堂遂毁。今城下门宇巍然者，乃堂之东偏佐室也。崇祯之季，归于乔明怀仪部。今为曹藁城绿岩居第，规制虽称宏丽，然不及尊德堂远矣。
　　露香园，在城西北隅，顾氏汇海别业也。其尊人以科甲起家，汇海豪华成习，凡服食起居，必多方选胜，务在轶群，不同侪偶。园有嘉桃，不减王戎之李，糟蔬佐酒，有逾末下盐豉。家姬刺绣，巧夺天工，座客弹筝，歌令云遏，后人仿其遗制，规利成家。迄今越百余年，露香之名；达于天下，较辟强而更胜矣。汇海有庶弟，少年陷辟，赖先大父力救得免，然而遗业荡然，时向伯兄求恤，初分以千百金，计久而渐衰，或不能随应，手足之际，遂屡有违言，先大父不从，故汇海深德先大父，交最好。余幼童时，先大父犹道及之。迨余弱冠，汇海殁久，园垣俱废，而亭榭山水，尚存什一。汇海嗣君伯露湛能文，余犹及交也。顺治丙申，伯露卒，无嗣，名园鞠为茂草。康熙初，移驻水师，有司度地，启建营房，乃即其废址，夷山堙谷，摧枯伐朽，纵横筑室，宛然壁垒矣。今兵归海外旧伍，所建营房，又为瓦砾荆榛之地。海内被其绣，尝其蔬者，尚以露香为征歌选舞之场也，亦可为长太息矣。
　　杜氏第，在小南门水关之内，南面临流，故宦杜象南所居也。明季归于顾宪副绳所，东西列栅，门宇轩豁，重堂深邃，称壮丽焉。崇祯之季，宪副殁，易代以后，顾氏子孙不能守，残毁殆尽。顺治十年秋，海寇入浦，直抵闵行，当事者虑其出没不时，议迁水次仓于城内，相择旷土，因即杜址而筑仓焉，即今之仓场是也。
　　黄宪副第，在小南门内，故宪副谷城先生所建也。先生积学盛名，早岁不遇，相国徐文定公尝执经而受业焉。迨年六十，始第进士，历官山东宪副。有子五人，归而筑室，五第并建，称一时之盛。鼎革后，子孙式微，堂宇残毁，适因迁仓入城，侧近五第之后，遂将内第改为仓房，出租贮米，白粮协部丞章泓，因而赁居，收贮白粮，舂办起运，房主颇得余润。其后协部更易，潘氏含石亦将居第改仓，借与协丞，而黄氏之仓，不过佃贮仓米，利亦微矣。康熙十三年，白粮改折，而潘氏之仓，利殆与黄等。
　　桃园，在北郊之东北二三里，故相徐文定公任子龙与所辟也。初北郊人传露香园桃种，岁获美利，于是家栽户植，每当仲春，桃花盛开，游人出郊玩赏，不减玄都、武陵之胜。龙与性朴务质，有圃一区，于其间杂植桃柳，中筑土山，略具园林之致而已。后见游人日盛，而邻家夸多斗靡，龙与不无起胜之意。遂即土山，增高累石，桃柳之外，广植名花。土石之旁，层峦叠嶂，构堂榭，施丹垩，诛茆覆轩，环以柏墙，曰平江一笠；截棕为亭，踞山临水曰翼然；土山下瞰大浦，危崖壁立，天风海涛，石洞虚中曲折，人可小憩曰徐文定公藏书处；两山夹水，一亭中立曰在涧；石梁卧波转入文定公祠曰摄摄桥。登土山，势可望海，引浦泉，潮可灌溉，规方百亩，疏密得宜。崇祯癸未、甲申之间，遂为一邑名胜，经营正未艾也。会逢鼎革，龙与即世，而地近吴淞，往来孔道，营兵纡途而入，攀花摘果，园丁不敢问，园遂日废，而荒基漕白，徐氏赔累无已。西洋教长潘国光用宾故因徐相而来，为徐氏计久远，时与马镇逢知交好，说以土山可以远眺，海寇或入，可以预备，议将园址助为演武场。顺治十四年丁酉，申报各台，以旧场召佃升科，而改治桃园为演武之地，除其两税，作为公占，至今因之，然土山孤立，旷地日渐剥削，无复旧观矣。
　　陈□卿第，故太仆沪海先生所建，在县治东南，重门东向，朱楼环绕，外墙高照，内宇宏深，亦海上甲第也。□卿正道端方，人不敢干以私，而力持大体，于缙绅中声望既隆，尊严特甚，故私居俨若公廨，年八十余卒。子同叔，无嗣，族子皆争继，家业遂废，门第之宏敞，予犹及见之。鼎革以后，往来上台，尚借为公馆，其未甚残毁可知。顺治中，族人毁废殆尽，今城隍庙中石砌，即其堂前故物也。有别业竹素与居第临街相对，方广数亩，多山水亭台之胜，明末□卿嗣子售于襟宇陆封翁，今改门向东街，一传再传，为陆氏世业矣。
　　张银台第，在城南大街之西，其先亦潘氏世业也。银台咸池公继室为充庵先生孙女，故潘氏衰，第归咸池，南面临街，高门邃宇，称轮奂焉。以前有潭澄数亩，后虽比屋为屏，人犹称为水潭张氏。崇祯间，银台虽家居闲住，而声势之盛与现任等。犹忆乙亥之冬，董大宗伯文敏公孙女归于银台仲子瑞锡，文敏亲送到门，威仪甚盛。鼎革以后，门祚遂衰。银台既殁，第亦寻毁，今锄为菜圃，当年胜地，不堪复问矣。
　　◎纪闻
　　崇祯初，华亭钱机山龙锡以相被召，过辞陈眉公继儒。眉公曰：“拔一毛而利天下。”机山莫解所谓，及入都后，经略袁崇焕以诛岛帅毛文龙为请。钱悟曰：“此眉公教我者耶？”亟报可。未几，本朝兵大入，怀宗皇帝深以诛毛为憾，袁至磔而钱论戍，几至不测。盖当时士大夫谒征君者，必强令赠言，不得则不欢，眉公一再让，则缓颊不暇计当否矣。
　　韩城薛相国国观逮入都，待命僧舍，赐死旨出，时方半夜，御史郝晋衔命而往，韩城仓皇出曰：“君夜至，仆有处耶？”郝曰：“王陛彦已有旨决矣。”时韩坐陛彦事逮，因惊曰：“仆与陛彦同决乎？”郝曰：“不至此，行且有诏。”语未毕，金吾入，令跪受命，读至籍没，韩城再拜起曰：“幸甚，不籍臣，不知臣贫。”取片纸就机上大书曰：“谋杀臣者，袁恺、钱谦益、吴昌时也。而吴昌时为尤甚。”金吾悬尺组于梁间，组出上方如琴弦。御史曰：“相公肥硕，恐中绝。”韩城自起引之再三，曰：“足矣。”延颈而死，亦无戚容。金吾以所书纸复命。帝问近臣曰：“吴昌时为谁？”近侍素习昌时，诡以不知对。其后昌时竟斩西市，韩城愚愎，然死非其罪，人颇怜之。
　　崇祯三年庚午，袁崇焕以失事论磔，祖帅大寿闻之惧，遁归宁远。时阳羡周延儒初相，客有以边事见者，盛述祖帅之有方略，袁督弗听，以至于败。阳羡心识其言。明日，上召辅臣以辽帅为问。阳羡对曰：“祖大寿可。”帝曰：“是方遁去，宁可用也？”阳羡曰：“大寿之遁，恐以罪督连坐耳！两人实相左。”具奏客语。帝曰：“果尔！可作一谕来。”阳羡顿首出，明日进谕稿，中叙客所述事以奖其忠，帝为手书，令中贵赍往。祖帅泣曰：“朝廷能知我心。”始受命，其后固守关东十余年。阳羡去国，帝叹曰：“周延儒尚知边事！”颇有复召意。时吴昌时以失职告归，侦知帝旨，具语阳羡。阳羡大喜，日夜谋复出，合具四万金辇以北，遂得特召。时山东盗贼充斥，镇将杨御蕃颇以剿抚自任。而刘帅泽清在临清，虽充总兵官实无事权。及闻阳羡出，即从临清置驿至扬州，日具塘报，上相君幕府，且治楼船，请由水道入，阳羡难之。泽清曰：“有某在，盗敢近相君舟耶？”遂从水由中道，泽清具戎服入谒，言东省盗不足忧，使朝廷以招抚便宜假某，不日平矣。且进二万金为道里费，阳羡欢甚，比入都，则韩城方赐死，两次辅皆失眷，帝虚己以听奏对，至称先生而不名，且许坐论，皆累朝辅臣所未有也。其所登用者，冢宰郭三俊、总宪刘宗周、学士黄道周，皆一时耆硕，人望颇洽。而吴昌时亦即家起仪部，调文选，于是附丽者日众，而贿赂公行矣。于边帅则用薛敏忠，于督抚则用范志完，于东帅则废杨遇蕃而用刘泽清。帝皆从之。已而枚卜次辅为兴化吴、晋江蒋德、黄景。兴化由阳羡得入，既入则猜嫌大著，所以督师之命，人谓阳羡阴主之，未出国门，竟坐逗留下狱，时在言路者，上章相诋击无虚日，阳羡贪纵状亦日闻，上命大金吾骆养性侦得其实，心恨之，未遽发也。会本朝兵入蓟，阳羡不得已而请督师，得俞旨，诸督、镇咸听节制。本朝兵将归，扼于险，镇臣吴三桂欲邀之，阳羡不许。本朝兵既出塞，得还朝，阅月放归。时吴昌时已被劾，至廷讯而阳羡逮矣。其逮也，华亭许给事誉卿走与别舟次，毗陵士大夫无一人送者，即其弟正儒亦自毗陵返。阳羡执誉卿手曰：“向我召而北，日上谒者以数百十计时，君不来；今吾逮而北，登舟者，惟君一人，乃知君之重也。”誉卿曰：“君之召也，值老母病，不获送，今老母幸无恙，而公此行，事未可知，是以来。”阳羡瞿然曰：“吾此行何以自处？”誉卿曰：“上遇公深矣，不若早自为计。”阳羡色不怿。誉卿从至云阳乃返。其后阳羡赐死，旨出，与大司寇张忻悲泣不能自止，官校抱持始引决。誉卿曰：“固也，吾于云阳见之矣。”
