<!-- { "loadSidebar": true } -->
　　康熙二十六年春，诏京畿八府地丁银尽行蠲免。冬十一月，上念江南、江苏等处，财赋重地，年来供亿浩繁，诏本年地丁钱粮，凡在民欠，俱免征。其二十七年分江宁、苏、松、常、镇、淮、扬七府地丁各税，除漕项外，尽行蠲免。陕西亦因昔年用兵，不无骚扰，已免钱粮一年。今二十七年分地丁银再蠲一载，以示轸恤元元至意。圣恩优渥，此史册中所罕见者。
　　康熙二十七年十月二十三日，奉太皇太后神主升太庙，覃恩中外，诏山西、浙江二省及江南安（庆）、徽（州）二府，湖广武昌、汉阳、黄州、德安四府，二十八年分应征地丁各项钱粮，尽行蠲免。
　　二十八年己巳春，圣驾南巡，复颁恩诏，各项税银尽行蠲免。又三月二十三日上谕：户部等官云，苏、松浮粮乃明太祖苛政。朕巡幸江南，亲知民间疾苦，久欲蠲除，又念国课紧要，恐致缺乏，今酌计已足，可传谕九卿等，集议量减，倘国用有亏，再行征收等语。于是九卿等在午门外会议定妥。二十四日覆旨。
　　◎徭役
