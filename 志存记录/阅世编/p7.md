<!-- { "loadSidebar": true } -->
　　乡会试中式者，各刻朱卷，分送亲友。旧例：本房座师在第一页上总装批语于中式名次籍贯之后，四六骈俪，连篇累牍，以后则同考官依次小批，末后两大座师批取及中字。自顺治己亥后，始革去分房名色，同考试官公阅公荐，遂无四六总评。是时，除受业师及教官而外，凡房师、座师、荐主及拜认等师，一概奉禁。会试中后，刻有大小题房稿，改称京稿，向有同门稿，汇集一房，所中窗稿选刻，至是亦禁。向有《序齿录》，汇刻同年中式姓名、字、号，并所生年、月、日、时及曾高祖考、妣、伯、叔、兄、弟、子、侄，婚娶履历，每人一页，各依年齿，编列前后，装订书本分送，时已先行禁止。于是乡会中式者，将前项履历另刊一页，装于所刻朱卷之前，别有履历一本，每人止刻字号、籍贯为一行，次列三代脚色为一行，人共二行，亦变局也。刻朱卷者，仿朱卷体，既列姓名于前，题下例无姓名，今题下复刻矣。由廪生中式者称某府、州、县学生，增称增广生，附称附学生。今廪生中者称廪膳生，非体也。
　　康熙己未，御史大夫魏公象枢建议，以公阅反有推委之弊，不若仍旧分房，倘有情弊，可以专责，谕旨遵行，始复旧制。乡会大主考，旧例一正一副，今会场添至四员，或更用总宪掌科参列，防范愈严矣。江南主考，向用词林，后亦间用科臣部属。至康熙戊午，用太仆少卿熊君一潇，亦是特简，而是科拔取最公，凡大有力者俱不获售，可谓不负君恩矣。副主考李公迥，刑科给事中，亦清介著望，宜放榜后，翕然服众也。是科监临属慕公天颜，乃江甯巡抚也。科条宽简，亦从来未有。凡试卷除不完及污坏最甚而外，一概差失，并不许粘贴。宿场至次日午后，犹未誊完者，亦不许抢卷，直待誊完后类收，多士德之。康熙二十一年壬戌正月，恭上太皇太后徽号，覃恩中外，凡牌坊、旗匾以及举、贡、监费，花红银两，前因兵兴裁减者，准照旧全给。
　　向来乡会朱卷，惟中式者解部，余皆弃去，好事者各就本府、县收归，俟诸生之有志者，每卷出银二三钱购阅，其间点窜，往往有未竟，甚或不染一笔者，亦付之无可如何也。顺治辛丑，始令会试朱卷，无论中式与否，必须细阅加评。至康熙二十年辛酉乡试，以科臣建议，凡朱卷，同考官务须细加评阅，中式呈堂者明注加褒，不中者亦必分别详评，以示勉励。揭榜后除中式朱卷解部外，其落卷即令本生各自领归，倘有故误，许本生据实告部。吾友周子鹰垂卷，因同考官点窜破句，三场误誊他人作，具呈礼部题参，将同考官及收卷誊录各官降革有差，士论称快。
　　乡会试录，旧例放榜后，将中式姓名依次开列，下注某府州县学生，或增广，或学生，或贡监生及习某经。前开监临、提调等各职衔；次列主考及同考、弥封、对读以至巡绰、供给等职衔；次列三场四书、五经、诏诰、论表、策问题目；次列前五名一、二、三场文字。汇刻印订成本，两主考为前序，监临为后序，进呈后分给中式之家，甚盛典也。自顺治十八年辛丑停刻，至康熙八年己酉复刊。十四年乙卯，因浙抚陈东直疏请停止，节省费也。二十三年甲子，因俞科臣请，仍刊刻。及京师放榜后，物议沸腾。九月初三日，上谕九卿、詹事、科道、进士出身者，即刻赴午门外，公同磨勘顺天乡试朱卷，将不合式原中举人汪起蛟等十二名，交礼部看守。主考秦松龄、王沛思，同考官王谆等七员，着吏、礼、刑三部会讯口供。十一日启奏：徐树屏、徐树声、史麒生、汪起蛟、朱廷迪五名，革去举人。其余七名，俱罚停科。主考二员、同考二员俱革职。其余同考，降罚有差。奉旨：这次顺天乡试，情弊显然，严审立见。朕从宽免其严审。其文体不正、文理悖谬举人徐元文之子等，革去举人。其余照例议处。顺天府进呈题名录。奉旨：录内第二名高曜，是何项监生。八十七名陈于荆，江南人，乃注廪膳生，明系讹误，着明白具奏。原录并发。
　　从来京兆乡试，同考试官，例用中、行、评、博六部主事及科甲出身知县。康熙二十六年丁卯，左都御史董纳建议，以为中、行、评、博、主事，官阶闲散，与在京监生，平日往还交好，入闱恐有情弊，主考监临，向无统属，一时难以稽察，请停其分房，专用科甲出身知县，直隶不足，转聘邻省科甲出身教官，至期督抚遴选二十员，酌量道里，俱于八月初一日至顺天，初五日同主考官同入贡院，庶无前弊，奉有谕旨遵行。至八月初一日，直抚咨取帘官齐集京师。初二日，京兆尹奏闻，皇上传九卿谕曰：往年开列京官人数较多，尚防嘱托，今外县起送二十余人，内进士不过十余人，而所用者十六房，外人何难揣测，逐处钻营，合照旧例，速开京官进来，朕行亲点。随于本日开进，二鼓时屏去左右，上亲自批写封固，发内阁，于初六日，中堂开拆，依单点进贡院。
　　康熙二十六年丁卯，江南乡试，例值上江安徽抚臣监临，安徽藩司提调，以抚臣薛斗柱内升，敕印在两江总督董公纳所，而新抚杨素蕴被命未几，场期将届，应聘内外帘官，安藩柯永升遂请总督监临，处分已定。至八月初□日，杨抚兼程而至，未往安庆抵任，先来省城。董公遂以监临事权还之，通省士子已窃议其躁而非体矣。至二十八日放榜，省城生监见中式者半属膏粱子弟，同声不平，遂于省城遍贴主考徇情受贿，相率于九月初三日先往文庙鸣钟伐鼓，跪哭棂星门外。常熟知县杨震藻，房官也，道经庙门下轿，诸生监群共殴之，碎其轿。又遇监试凤庐道杨嘉，众拥而前。杨云：吾乃外帘，不司去取，众舍之。而往正主考米汉雯署所，鼓噪肆骂。米令家丁三十余人执械驰逐，众并惊散。米丁执十三人，缚送臬司李国亮，转发江宁府署府粮厅赵显，又发上元县收审。米复报闻监临，请具疏上闻。初四日，上元令于述统审十三人中，惟一生、一监、一武生，余皆经过平民，详覆臬司，臬司会议欲将平民释放，安藩不可。杨抚即于初五日具疏入告，时总督董公奉命往淮上会勘河工，省中司道具文详报。董公于初六日在高家堰亦具疏题明。二十六日，督府回署，生监百余人具呈控告，董公召入，当堂细讯颠末，云巳拜疏，诸生各回候旨。次日，即传臬司，将十三人暂释，候命下定夺。督抚章下礼部，部议请敕督臣查审具题，后遇恩赦俱免。及礼部磨勘江南朱卷，不合式者十人，各罚停会试有差。米汉雯及副主考龚章俱照不谨例革职。
　　◎江南诸生监具控督院呈词（据省报抄录）
　　为虐士虐民奇惨异变事。切以乡试大典，不第朝廷名器攸关，士风视为隆替，是以圣谕谆谆，务必矢公甄别。岂意江南典试之米汉雯，垄断操觚，公行贿赂，一榜之内，富贵者十居八九，而通省孤寒，未收一二。虽蹁跹王谢，不乏奇英，而落寞穷儒，岂无特出。致十四府之生、监，激为不平之鸣，拜诉先师后，相与指摘。榜下千人拥挤，兼之风日摧残，故守吏有毁榜之报。然生未经身列，亦不敢擅置一词。至捏称打毁公署，皆因通省士子，遵奉部文，求发败卷，而米汉雯内愧于心，羞对多士，叱逐门外，士子遂而星散。岂汉雯虑物议汹汹，欲借端搪塞，陡遣虎仆数十余人，各执铁尺短棍，邀截通衢，凡遇往来士民，即行捆绑，思以恶党冤害无辜。生尚受毒刑，靴伤耳门，棍被太阳，虽一息仅存，而遍体鳞伤，复送上元县监禁。堪怜守法士民，或垂白双亲，望禁门而惨吁；或髫年稚子，被毒刑而哀啼。始以苞苴公行而激变通省士子，继以党棍冤民而惊骇各行罢市，诚近来未有之奇变也。伏乞太宗师大老爷亲提严究，并赐拘米汉雯质审情形，按律参处。士子幸甚！百姓幸甚！
　　◎江南檄文
　　窃以唐尧御宇，尚有放殛元凶；司马文章，不乏同升僻士。但豺声未振，先见为难，岂鸱性横张，斯心不昧。如今之贪贼米汉雯者，托足权门，献松寿而谬称阿舅；乞怜昏夜，拜菊丛而挤杀渊明。曩已布秽滇中，今复尘污南国。操觚颠倒，只凭此日冬烘；锁院深沉，不记当年辛苦。暗通乡故，巧为杨亿之拂衣；招揽亲知，肯学夏卿之摆袖。违煌煌之天语，藐之圣言。“阿房宫”，赋就不传；“郁轮袍”，曲中谁赏？南金已尽，确是车载斗量；隋珠靡遗，尽入奚囊木橐。赵公子海税漏缁铢，伟矣名登二十；骆员外典库渗些微，荣哉姓标六十。祖总宪、父督关，何须金雀生辉；内大成、外三寿，何必萤窗五夜。凡吾同辈，改图短担长锄，自今以始，勿复悬梁刺股。太史公之货殖，宜各究心；王安丰之持筹，仍须熟讲。若泣无媒于学径，谁怜白发盈头；空愁不寐于松窗，莫问青阳逼岁。岂是欧阳之鼓噪，当为刘ナ以讼冤。请看今日之簪花耀彩，毕是若辈之鼠目獐头。
　　礼部为题明事。议得总督董等疏称，江南放榜后，有生监百余人，将榜文打破，放声叫喊，拥入主考米署内，毁碎执事等项，现获不知姓名十三人等因具题前来。查得科场条例内，如场后有等生儒，不咎学业之不精，惟恨主司之不明，无端造谤，撰构歌谣，已经严禁。今该督既称其中有无党援怀挟情弊，取具各犯确供姓名，另行具题等语，相应请敕下该督，现获十三人，并有百余人姓名，查明严审确实，具题到日，再议可也。
　　礼部磨勘顺天乡试朱卷不合式者九人：屈如辰、穆宗道、王家桢、谢宗玉、路得、李安迂（以上六名罚停会试一科）。沈博、乔崇烈、何瑞明（以上三名罚停会试二科）。正主考杨大鹤、副主考王思轼及同考官兵部督捕主事赵增等，俱交吏部议处。
　　礼部磨勘江南乡试朱卷、墨卷，不合式者十人。四人罚停会试一科，六人罚停会试二科。正主考米汉雯、副主考龚章，俱照不谨例革职。
　　解元张兆鹏，系松江人，即总督仓场户部侍郎张□之子。王桢，系浙江学院王□之子。徐树本、徐树敏，俱得高中，是以不服。上元学生员赵建中，乃系辽东人，原任总督赵廷臣之孙，江南海关道赵□之子。骆鸣驺，系句容人，乃大富之子，拨入江甯府学。
　　◎科举六（录止松郡，自甲子始，就所见闻也。前此载在郡邑志可考耳）
　　前朝天启甲子科周镳榜：
　　黄德麟（青）、袁黄（华）、杨汝翼（华）、吴天胤（金）、陆磐（华）、郭继周（华）、唐允谐（华）、张肯堂（华）、蔡文陛（上）、张元始（上）、章简（华）、乔之文（上）、潘衷（青）、徐天麟（上）、朱永佑（上）、俞廷谔（华）、吴佳胤（北）、计安邦（北）。
　　天启乙丑科华琪芳榜：
