<!-- { "loadSidebar": true } -->
　　前朝惟京师有武学，郡邑无之。凡应武科乡试者，虽谓之武生，要皆学业粗疏，负材矜气之子弟；或原属军籍而学书不就者，则习武经，学弓马，中式则为武举，不中则依然齐民耳，无所谓武生员也。崇祯之季，始诏郡邑考取武生员，并入学宫，令督学考校。然而积习轻武，苟有志者，不屑应试，学臣亦视为具文，或有无多寡，不拘定额也。迨本朝顺治之初，犹未举行。九年、十年之间，始照旧例增设，而应试者尚无其人。十一年甲午，石仲生申以翰林侍读督学江南，檄行郡邑，考送儒童，犹未及武童也。时惟欲假衣冠以便衙门出入者，或浼缙绅向学臣批案行学而已。故虽有武生员之名，而人不知之。丙申以后，始命文武生童一体考校，而应试者稍稍间出。迨十四年丁酉以后，裁定入泮大县不过十五名，武亦如之。于是不得于文者，翕然应武，有司亦明知其故，假以礼貌，殆与文生等，而从事者益众。至康熙十五年丙辰，又裁入泮四名之额，而应文试者愈难，武则仍旧，岁入泮而科则否，十五名之原额，犹未减也，宜乎求进取者尽入武科矣。而丁巳之岁，求得武学者反缓，直使二十名之额，过半出于单寒，是亦人情之所不可解。越二年己未，应试者复多，几至额不能容，岂尽由司衡之故哉！
　　十九年庚申，令学臣暂停武生入泮考试。武童有志进取者，每名纳银五十两，准为武生员，惟纳一次即行停止，以后仍旧考取。
　　◎学校五
　　考规之严久矣。闻之前辈，悉如《会典》所载，即如县试童生则有蓬厂、有供给，彬彬乎甚可观也。等而上之，府则视县三倍矣。再等而上之，学院则又视府十倍矣。府、县试之宽简，自禹修方公守郡始。方公守松十四年，予初应试，犹及见之。其年蓬帐虽上不加幔，下无板铺，而高犹数丈，明窗轩豁，也不搜检、不望、不编坐号，然而覆试最严，弊窦肃清也。而且简竿牍，绝苞苴，每一案出，前列数十名，皆真才也。若学院则供帐之盛，拟于王侯，为诸上台冠，而规矩严肃，视场屋有加焉。诸生府、县季试，则有供给、有激赏，而规矩全宽，录科则严肃矣。学院赏银：一等每名一两二钱，首名倍之；二等八钱；三等三十名内则备纸笔。花红俱在外也。供给每人饼饵八，时果数枚，摆列无虚席也。他如各上台之观风最多，自抚院代巡而外，巡差、巡屯、巡江、巡漕，下逮监司，莫不各有供给。汤饭茶点，一如郡县。季试赏银，一如学宪，而惟盐台为更丰。即不当堂给发，吏胥罔敢乾没也。本朝定鼎，因之者十余年。后以军兴，节省钱粮递减，应试者日少而规矩亦日宽。赏银供给之薄，府、县蓬厂之卑陋，自学臣改道始。赏银供给之尽裁，府、县试之不盖厂，自奏销以后入泮减额始。是时，各县院停差，观风赏银俱废矣。至康熙十三年，户部酌议损省，而后修厂、协济，派及诸生。诸生试卷以及学臣供应，并发价自备矣。犹忆昔年，每遇岁、科两试，水次停泊，舳舻数里，高鳊画舫，多如栉比。今皆小艇，数亦寥寥。稍可容膝者，每逢上台征舡令下，县邑得而封解之。亦可见物力之日艰，人心士气之不振，而时势之多故也。并记于此。
　　小试之提调，向以府、县印官为之，犹乡试都下用京兆尹，各省用方伯，重其事也。昔年外省学臣，俱属监司，守令犹必亲提调之任，南北两畿学院更无论矣。自顺治十一年甲午，总制马公国柱建议，以时方多故，正印官不应轻离地方，每逢学臣考校，始以府佐提调，以后遂为定制。然而试毕考察，犹亲到焉。后改学道，无考察之体，府、县印官罕至，惟有事相干者，间一到耳。
　　县试之整肃，惟崇祯七年甲戌，刘念先先生潜来宰吾邑，最为有法。是时，应试童生不下二三千人，先期盖厂北察院中，借取总甲棹杌，编号排列，用竹木绑定，不得动移，将儒童姓名，编定次序，如院试挨牌之法。各路巷栅，先遣官役把守，朝不得早开，独留学前一路。诸童俱集广场听点，自拥高座，以次唱名给卷。领卷毕，即向东转北，由东栅入试院，卷上编定坐号，入场对号而坐。又分号出题，题即密藏卷后。既封门，方示以题之所在。外无拥挤之扰，内无传递之弊，亦吾生所仅见者。其后娄县初分，真定李雪生老师浣首来为宰，以三月二十五日县试，二十八日覆案，全案并出，覆试二十七名，正取二百五十名。初一日内衙覆试，弊窦肃清，试卷随交随阅，面定甲乙，缙绅荐剡不及进，胥役上下无所施，故余列覆案二十五名，拔置第二名，由此入学，亦县试之良法也。
　　府试之严肃，惟顺治四年丁亥，卢公士俊守松时，搜检望，坐号点名，一如学宪之制。是时，法令森严，人畏卢之严，罔敢紊越。后康熙六年丁未，张公升衢守松亦然。要皆官备棹杌，故可使之恪遵规矩，其他令童生自备棹杌而欲其守法者，断未有能从者也。
　　新生之拨入府学，发案时不之知，迨红案转，方行分拨耳。自顺治戊子，苏次公铨科试入泮，始于发卷拆号时，即拨明府学，另列一案，在各学之前。其后或先拨，或后分，各随学使者之意，不得以旧例拘矣。
　　旧例：诸生入泮必取府、县考试原卷与入学试卷一并连钉，覆试之日，给发新生，令覆试所作文即誊于入泮试卷之后，以对笔迹异同，防顶代也。顺治丁酉，予初入泮犹然。至康熙初，始废连三试卷之例，令新生另备试卷覆试，然而入泮原卷犹于试朝发新生阅视，府县试原卷，提调官犹带至公寓以备吊取也。自援纳之例兴，并入泮原卷亦不发出，遑问连三试卷者。犹忆明季，予初应试时，入学案发后，凡府取童生院试落卷并发出，令人自阅，以示至公。诸童生不入泮者，并驰驱而往，觅视落卷以验己之得失，国初犹然。顺治五六年后，此典遂废。嗟乎！所取非所好，所好非所取，卷之上下，主司已不堪自问，焉堪问世耶？是亦考试之变局也。
　　号房自乡会场以及学使者考试，俱列东西，两文场南面而坐。至康熙十八年己未，刘文宗木斋果，岁试于昆山，吊考苏、松二府生童，忽改面北而坐，亦一变局。坐号旧例，于唱名给卷时，当堂印浮票上，出场交卷时揭去，故必俟拆开折角弥封，方知编号姓名。今坐号先印卷面，给卷随即印点名册上，一望然，不必拆号而先知姓名矣。旧例发案时，上书所编坐号，下填姓名，其后径填姓名，不著字号，已觉太简略矣。自康熙十七年，捐纳生员始不榜明姓名，案上止列所坐字号，自各记认。至十八年己未，刘文宗岁试，发案陆续悬挂，前后名次，俱不可辨，又一变也。
　　童生府取，在吾生之初，已无公道。凡欲府取者，必求缙绅荐引。闻之前辈，每名价值百金，应试童生，文义虽通，苟非荐剡，府必不录。当时入泮，每县六七十名，府取不过百余名，文理稍顺者，竭力营谋，府取入泮，直如拾芥。故当日童试不难于入泮，而独难于府取，谓之府关。自方禹修先生来守松郡，始拔真才而取额亦渐广，然每县所拔孤寒无过二三十名，而取额直多至三四百人，故府取之价，缙绅家亦自贬。方在任十四年间，自五十递减至一二十两。
　　本朝顺治之初，郡守考校，大概如方。惟李茂先先生守郡，力破情面，概绝竿牍，独府取略事通融。时两旁势要缙绅，每荐不过二三名，以故价亦复昂，每名增至三四十金，后此递减至二十金，以至数金。至康熙之初，入泮额减，府取照旧，故每名所值不过三四金。及捐纳例开，入泮减至大县四名，府取价值愈贱。驯至十八年己未，刘木斋宗师无不收之，府取价值每名不过一两，甚至有五六钱者，府取之滥，至此极矣。十九年庚申，户部等衙门会议科臣余□疏内一款，凡应试童生，每名纳银四两，该州县给与本生印票，赴道投卷应考，不必更由府、州、县录送，省其资斧，以济军需，是或一道，特真正孤寒，四金亦不易办耳！
　　赶积者，赍货随学宪所在开市。惟崇祯十三年庚辰，陕西张公凤翮督学南畿，岁试临松时最盛，古玩珍异，比户而列。是年，因试院东西房租过昂，乃约会俱开市于对河庄老桥南北街上。一家陈列，至值几千百金者。鼎革而后，兵燹之余，日渐递衰。年来积市上，惟书铺尚多，然亦无甚价重之书。其余不过略陈寻常应用之物，古玩绝响，亦世风之一变也，因附于此。
　　旧例：童生入泮，于覆试后一日，即着公服，各学师率领向文宗谒谢，行师生礼。文宗躬率新生先于试所文庙内参拜，然后各回本籍。俟发红案，发各府、州、县，择吉迎送入学，国初犹然。自顺治七八年后，新生进谒文宗毕，始令各学师率领谒庙，而文宗躬送之礼遂废。康熙而后，并学师亦不率领，诸生各从师友，或三或五，先后到庙而已。
　　旧例：上海县试童生附南汇所，如金山卫附于华亭之例。纳卷、命题、出榜，俱别于本县，府取入泮，总归于金山卫学。极盛时，南汇县取二三百名。崇祯八年乙亥，予姊夫罗尚暗，名士杰，南汇首名，犹仍旧也。本朝顺治二年，科试时，人惊风鹤，应县试者总计不及一、二百人，无愿属南汇者，以后仍之，此案遂废。今惟华亭仍带试金山卫学如故耳。
　　◎礼乐
　　传曰：安上治民，莫善于礼，移风易俗，莫善于乐。礼乐者，驭世之大防，而致治之原本也。三代以降，礼乐不可问矣！孔子曰：“礼云、礼云，玉帛云乎哉！乐云、乐云，钟鼓云乎哉！”周季且然，况今日耶？以予所见，玉帛钟鼓之文，三四十年间，又不无变迁之异，故略举数端，以概其余。若夫制作之大，中和之微，更非草茅管见，所敢议尔。
　　冠礼，古人最重。予幼闻父执行冠时，尚邀冠宾，三加元服，一如古礼。及予所见，初冠者出见亲长必拜揖，亲友见之亦必揖而称喜。余冠于顺治之初，犹习旧文也。近来三岁童子即加元服，与成人无异，不择吉日，不谒家祠，其设香案，参天地，拜父母，盛服筵宾诸礼俱废，古制荡然矣。
　　婚礼隆杀，以予所见，大概如常。独迎新彩轿日异。当崇祯之初，舆服止用蓝色绸，四角悬桃红彩球而已。其后用刺绣。未几而纯用红绸刺绣。又未几而用大红织绵或大红纱绸满绣。舆上装缀用大镜一面当后，或左右各一，后用数小镜缀于顶上，更觉轻便饰观。今俱用西洋圆镜，大如橘柚，杂于五彩球中，如明星煌煌，缀彩云间，华丽极矣！舆上左右，向各悬染红彩筛，不知何所取义。顺治以来，踵营中之俗，筛上各加箭三枝。今则不悬轿上，而以两人执之，夹舆而行，尤为驯雅。
