<!-- { "loadSidebar": true } -->
　　糖蔗，取其浆为糖，产于江右、岭南诸郡，此地从未有也。康熙十五年丙辰春二月，广东兵叛，江西吉安道梗，糖价骤贵。吾邑滨浦，有人携得蔗种，归植成林，依法轧浆，煎成白糖，甚获其利；但糖色不能上白，想亦地气使然。其后平藩归正，广糖大至，然种蔗煎于此地，价犹贱于贩卖，故至今种者不辍，浦东六里桥、周渡一方最盛。
　　万寿果，一名长生果，向出徽州。近年移种于本地，草本蔓生，而果结如豆，每荚数颗，成实之后，采荚去壳，用沙微炒，以色淡黄为度，则味松而香，可充笾实，且以其名甚美，故宾筵往往用之，亦此地果中，昔无而今有者。
　　江西橘柚，向为土产，不独山间广种以规利，即村落园圃，家户种之以供宾客。自顺治十一年甲午冬，严寒大冻，至春，橘、柚、橙、柑之类尽槁，自是人家罕种，间有复种者，每逢冬寒，辄见枯萎。至康熙十五年丙辰十二月朔，奇寒凛冽，境内秋果无有存者，而种植之家，遂以为戒矣。
　　佛手柑，向出闽、广，江南绝无。自康熙九年庚戌，郡绅顾见山，十六年丁巳，吾家苍岩叔，相继榷关赣州，两家人种之于巨瓶载归，其枝叶与此地香橼无异，而垂实累累，金碧可爱，及移植土中，大概与香橼相似，畏寒亦相同，故鲜见有开花结实者。
　　树之可以编篱者，向惟冬青及槿。其他如桂、如柏，间或用之而不可多得。若杨枝细枝者，产自北土，以及浙之嘉禾，往往剪其条，去其皮，用作笆斗，此地未尝有也。顺治以来，吾乡始植，不过与嘉湖等用耳。其后村居种之，编成篱落，较于槿及冬青坚固过之，惟冬残叶脱时，望之不能葱翠，故今人往往间冬青而兼植之。
　　西瓜之产于吾郡者，向惟闵行、周浦称最美。顺治中，南桥一种，两头锐而腹圆，状类橄榄，名曰橄榄瓜，其味尤为香美，超出诸种之上。康熙甲寅，予馆于南桥，此时瓜味，较之昔年，稍觉平淡，询诸土人，云：昔年价昂而多利，故一本留瓜甚少，而滋溉极厚，培护亦力；今价日贱，故培溉亦不能如法，一本所留瓜数亦倍，所以味不及前，然较他处种类，犹远胜也。
　　冬兰，开花于冬月，叶如建兰而短小，出湖南诸郡。康熙戊申，吾友施缓宜佐道州归而带回，开于秋兰之后，草兰之前，而以蕙介秋兰之前，草兰之后，则四时之兰可以不绝，故乐得而种之，但风土不同，开花甚难，所谓迁乎其地，而弗能良也。
　　灯草，种于水田，茎如地栗，本昔惟产于浙江嘉、湖之境。今松江城外，往往种之。
　　当归，叶似牡丹而小，开花成串如紫藤，花圆满如小荷包，色姣红而吐丝，俗呼为西施牡丹，甚言其娇艳也。
　　桔梗，草本，叶锐而小，花如青莲色，清雅可玩。
　　天门冬，蔓生枝细，施于竹屏风上，如水松状，惜亦草本，秋冬不耐耳。
　　生地，草本，叶如粗枇杷而微圆，抽梗开花如茄花，红色稍深耳。此皆近年来见之，昔所无也。
　　水蜜桃，惟吾邑顾氏露香园有之，其种不知何自来，大者如小瓜，色红艳而味甘，每斤不过二三枚，其价值银一钱外，大约三四分一枚，年来传枝接本，种日广而味日淡，质亦渐小。今每斤有四、五枚，而价亦贱，不过四五分而已，然较他境贩来者，味犹甘美，相悬甚远也。
　　昔年吾乡作屏藩圃，惟槿与冬青，无所谓小枝杨也。顺治以后，始传其种，村落间往往种之，编篱取其易成，二三年即高与墙等，岁岁修结，亦颇坚固，至日久干老难结，则去本留根，一二年，嫩枝复长，又可重编，不异新种，此亦昔无而今有者。
　　◎钱法
　　钱法之坏，自私铸始，私钱无代无之，而惟崇祯时最盛。予生崇祯之际，通用新钱，无一佳者，所见之钱，惟嘉靖、隆庆两朝最为精美。嘉钱尚有二种，黄者如金，白者如银。隆钱尽如金色，皆以最美净铜铸就，体亦工致，明光焕发，一文约重钱外，此时便不可多得，盖为私铸者收去，杂以铅砂，更铸新钱也。然于折净白钱之中，往往有之。每当用时，拣选别贮，以为小儿玩弄。若万历钱，时虽盛行而体各异制，其精者或与嘉、隆等，而恶者则轻薄不堪，与时钱无异。泰昌、天启，享国日浅，钱不多行，式无甚美，亦无甚恶，惟铜质则递降耳。崇祯初，铜钱虽大，异乎隆、万，然而京局所铸，大小轻重犹是，若京师每千价银一两二钱，外省犹兑九钱一千，与嘉、隆、万、启钱，间杂通用。其后私铸盛行，钱色日恶而价亦日贱，驯至十三年戊寅夏，价至六钱耳。百货腾贵，庚辰、辛巳之间，递减至四、五钱一千。癸未而后，每千兑银不过三钱有奇，而钱之所重每千不过三斤有零而已。迨乎乙酉，大兵既下江南，前朝之钱，废而不用。是时，每千值银不过一钱二分，较之铜价且不及，而钱之低薄虽鹅眼纟延缳不能喻矣。顺治通宝初颁，官实每千准银一两，然当钱法敝极之后，奉行甚难。藩司所颁制钱，有司强令铺户均分，铺户明知亏本，不得已而酌量分铺市价，实未尝用通，以故有司亦不便多颁，而民间所用惟七一色之低银。至八年辛卯，每千值银止值四钱八分，其后渐增，亦不能至五、六钱，积轻之势使然耳。迨康熙初，始命京省各开局铸钱，钱背明著直省，字兼满，汉，体重工良，直出嘉、隆之上，但铜之精美远不及前，而价定每千值银一两，令民间完纳钱粮，大约十分之中，银居其七，以解边钱居其三，以备支放，编诸会计由单，当官收纳，于是钱价顿长，价至每千兑银九钱有奇，民间日用文作一厘，谓之厘钱，公私便之。至十二年甲寅，四月，闻八闽之变，三吴钱价顿减，初犹五、六钱一千，后直递减至三钱。积钱之家，坐而日困，典铺尤甚，有司虽严禁曲喻之而不可挽。十五年以后，封疆渐宁，钱价以次渐长，十七、八年之间，每千价银又兑至八钱七、八分及九钱二、三分，几乎厘钱矣。二十年以后，私铸复盛，钱复滥恶，每千所重，至恶者亦不过二、三斤，价犹值银八钱外，其官局厘钱，每千价银几及一两，甚有一两另四分者，恐奸人收兑以为私铸之计。若不严禁私钱，将来钱法之坏，有不可言者，当事所宜留心也。
　　康熙二十三年甲子，上以私钱滥恶，疑钱局匠役私铸射利，特逾中外地方官严禁，如有仍行使用者，不论钱数多寡，重则枷号毕，流徙尚阳堡，官不觉察者同罪，现今贸易小钱，限一月内照铜价交于地方官收给。既而浙江武举朱士英开垆私铸，被参拿问，私钱顿贱，官钱每千几值纹银一两二钱矣。二十六年后，私钱复渐流行，制钱价遂递减。至二十八、九年间，每千不及值银一两。二十九年二月，私钱之禁复严，市中不复通用，积弊为之一洗，制钱每千价至纹银一两二、三分，庶几复旧。

　　●卷八
　　◎冠服
　　一代之兴，必有一代冠服之制，其间随时变更，不无小有异同，要不过与世迁流，以新一时耳目，其大端大体，终莫敢易也。如前朝职官公服，则乌纱帽，圆领袍，腰带，皂靴。纱帽前低后高，两傍各插一翅，通体皆圆，其内施网巾以束发，则无分贵贱，公私之服皆然。圆领则背有锦绣，方补品级，式样与今之命服同，但里必有方领衬摆，不单着耳。腰带用革为质，外裹青绫，上缀犀玉、花青、金银不等，正面方片一两，傍有小辅二条，左右又各列三圆片，此带之前面也。向后各有插尾，见于袖后，后面连缀七方片以足之，带宽而圆，束不著腰，圆领两胁，各有细钮贯带于巾而悬之，取其严重整饬而已。一、二品金镶犀角，三品花金，四品素金，五品花银，六、七品素银，八品以下用明角。乌角玉带惟帝后及太子、亲王、郡王用之，其余大臣必赐而后敢服，则与今制异也。其举人、贡、监、生员则俱服黑镶蓝袍，其后举、贡服黑花缎袍，监生服黑邓绢袍，皆不镶，惟生员照旧式。然进士殿试后，犹服镶蓝袍，入谢毕，始易冠带，则知花素缎袍乃后人假借，未必皆命服矣。闻举人前辈俱带圆帽如笠而小，亦以乌纱添里为之，予所见举人与贡、监、生员同带儒巾，儒巾与纱帽俱以黑绉纱为表，漆藤丝或麻布为里，质坚而轻，取其端重也。举、贡而下，腰束俱蓝丝绵条。皂靴与职官同。典吏则戴吏巾。如今之神庙中所塑施相公巾式，黑素绢圆领、条靴。举、贡、监生同。其上台门下，则有中军巡捕官，冠棕结草帽如笠而高，服大红斗牛锦绣以壮观。其衙门杂役，如皂隶则漆布冠岸帻，而网巾外见，旁插孔雀翎毛，服下截细褶青布衣，腰束红布织带。捕快则小帽青衣，加红布背甲于外，腰束青丝织带。舆隶之属，则戴毡笠上插鹭尾，威仪秩秩矣。其便服自职官大僚而下至于生员，俱戴四角方巾，服各色花素、绸、纱、绫、缎道袍。其华而雅重者，冬用大绒茧绸，夏用细葛，庶民莫敢效也；其朴素者，冬用紫花细布或白布为袍，隶人不敢拟也。其后巾式时改，或高或低，或方或扁，或仿晋、唐，或从时制，总非士林，莫敢服矣。其非绅士而巾服或拟于绅士者，必缙绅子弟也。不然，则医生、星士、相士也。其后能文而未入泮雍者，不屑与庶人伍，故亦间为假借，士流亦优容之，然必诗礼之家，父兄已列衣冠者，方不为世俗所指摘，不然将群起而哗之，便无颜立于人世矣。其市井富民，亦有服纱绸绫罗者，然色必青黑，不敢从新艳也。良家清白者，领上以白绫或白绢护之，示与仆隶异。所戴之冠，夏则结棕，六版圆幅，价值数金。贫者或用漆单纱，其色同。冬则绒毡小帽。其内衣，冬夏无不服裙，不分贫富贵贱皆然。道袍大概绸用单做，戎褐茧绸用夹里，后则俱以花纱白里为之，单绸若将不屑，不独士林为然矣。花云素缎，向来有之，宜于公服。其便服则惟有路绸、瓯绸、绫地、秋罗、松罗、杭绫、绉纱、软绸以及湖绸、绵绸。夏惟有生纱、硬纱、生罗、杭罗而已。其后有软机纱、番纱、线纱、永纱，皆因一时好尚，群相和从耳。若寒士则惟以白布袍为常服，加以乌巾朱履，较之盛服而冠庶人之帽者自贵，缙绅接见，亦自起敬，列于峨冠博带之中，容相安也。其仆隶、乐户，止服青衣，领无白护，贵贱之别，望而知之。公私之服，予幼见前辈长垂及履，袖小不过尺许，其后衣渐短而袖渐大，短才过膝，裙拖袍外，袖至三尺，拱手而袖底及靴，揖则堆于靴上，表里皆然，履初深而口几及踊，后至极浅，不逾寸许。此余所及见前朝冠服之制也。
