<!-- { "loadSidebar": true } -->
　　该夷前禀请将被获之记里布乞恩释放，业经明白批示矣。查记里布乘坐华人快艇，来往内洋经巡船查问，遽放枪炮，致被获解。本大臣本部堂委员提讯，知其甫经抵粤，尚非有心违抗，已于本月初一日，谕饬商人传唤当郎船主来省，给伊领回。随据洋商专人往埔，赶传当郎，于初二日傍晚抵省，即经委员谕订于初三日未刻，亲赴洋行会馆面为谕领。不料是日由虎门递到尔初一日穿鼻面洋所递一禀，语多不伦，并令土密一同禀求前来，殊属狂妄。此时若将记里布交回，尔必以为得以挟制，益致肆无忌惮。独不思记里布一名，本大臣本部堂前批，本已许为原情，岂肯稍从苛刻？况伊之家信，尚令洋商将其寄往夷船，即在省中，亦令洋商妥为安顿，此岂尚有他虞？乃记里布尚静候交回，而尔竟欲强讨，假使稍迟释放，试问尔欲何为。尔既递有此禀，不得不将即日交回之记里布，仍令暂为留候矣。至封港之后，既不与尔国通商，即不容不严断接济，既断接济，不能不严办奸民。凡内地匪徒拢近夷船，自当拿办，尔竟敢收入帮内，是为罪人逋逃之薮矣。现奉大皇帝谕旨，永断尔等贸易，将尔罪状明白宣示各国，业已钦遵办理。尔自应将各船藏匿华人，按名交出，并传知各夷商早日开驶回国，方为正理。若再故意逗留，以致饥不得食，则系尔自取。况沿海军民，知尔违抗天朝，系属有罪之人，谁不可将尔邀功得赏乎！又禀内云，商人该银数千万元，更属荒唐。各国夷人来粤贸易，俱系以货易货，并不以银钱往来。查历年出口之货，与尔国进口之货比较，常有嬴无绌，商人岂能短少？况定例出口之船，俱取具并无商欠切结，有案可稽，何得饰词妄禀。其大清官宪四字，尤不可解。岂官宪亦与尔交易耶！至称大屿山受伤之案，曾据新安县禀，批令验勘，乃尔久不送验，凭何办理？若所烧丹时那趸船，确有凭证，岂能指东作西耶？尔既为领事，尚许何物土密，亦令越分具禀，种种荒谬已极。土密原禀，着即掷还。
　　附录掷还土密夷禀
　　英吉利国水师船总官土密敬禀钦差大人、总督大人，为陈明事现准本国驻粤领事义律咨知，有英国无辜之人记里布一名，被官捉拿拘留，现已旬日等由，准此，理应谨请即将记里布释放，送到远官船上收领。而远官在此湾泊，将安等两日，俟可奉到宪批也。谨此禀赴大宪台前，查察施行。并请大人万福金安靡既矣。道光十九年十二月初一日由穿鼻在英国水师船上禀。
　　○英夷弯刺收领照会文书夷据  己亥十二月初十日
　　我英国人船主弯刺，收到三位大官钦差林、两广总督邓、广东抚院怡照会文书一封我国王后。我小心谨慎带之，并交与所寄之人。我所应承，必诚实做之。道光十九年十二月四日，弯刺担带。一千八百四十年正月十八日广东。
　　○传谕西洋夷目严拒英夷由  庚子正月十八日
　　札高廉易道，督同澳门厅蒋署丞，转谕西洋夷目委黎多知悉：照得澳门一区，乃天朝土地，各国夷人俱不准混行托足，独许西洋夷人聚族而处，长育子孙，是大皇帝厚泽深仁，直视尔西夷为域内子民，凡所以抚字而护持者，无微不至，尔等稍有知识，当亦共信天朝之待尔西夷，光明正大，不必生疑虑首鼠两端也。前因英夷义律等久住澳门，本部堂本部院节经严谕该夷，认真驱逐，诚恐英夷自断贸易以后，穷蹙无归，势必图占澳门，尔西夷转无容身之地。若待蚕食之后，天朝始行进兵，虽克复无难，而尔等恐无遗类矣。是以本部堂本部院严饬文武大员，刻日带兵进澳，原为外御英夷，内安尔众，锄强扶弱，计出万全。乃节据澳中文武禀称，转据该夷口说，恐受首先肇衅之名，须待英夷先自肇衅，再行计议等语。试思义律等叠次率众逞强入澳，旁若无人，而华伦兵船，亦竟敢驶抵加思兰炮台之前，不惟天朝法度在所难容，即按之尔西洋夷例亦从来所未有。乃尔西夷并不闻开放一炮，而转阻我官兵不必入澳堵御，是大不可解矣。试问英夷如此鸱张，尚不谓之肇衅，必俟何等情状，乃为肇衅耶？如果该夷意中，早有定见，谓必如何才算得英夷自行开衅。既经开衅之后，该夷如何拒敌，始能保住澳门，不被英夷占居，不贮英夷货物，该夷是否有此把握，亦应明白具禀。现据该国夷人传说，夷英祖家兵船十二只，孟买兵船十二只，不久可到等语，此等谎言，原不过义律等张大其词，无足深论。即使果有其事，而夷兵涉远而来，粮饷军火安能持久，我天朝水陆劲旅，以逸待劳，岂不能制其死命？惟尔在澳夷兵，为数有限，试问能否制服英夷。与其临事张皇，坐失依据，何如敬听官宪指示，将官兵早带入澳，妥善布置。一旦有事，该夷随同拒敌，则有备无患，定使比户不惊。若恐兵勇滋扰，及滥匪乘机窃发，本部堂本部院所遣带兵文武，俱系纪律严明，设有前项不法之人，准尔西夷赴官指名控告，立时严拿，即在澳中审明，就地正法，以靖闾阎，凡此开诚布公，详晰劝谕，皆本部堂本部院为保护该夷起见，该夷等务宜效顺去逆，倚仗天朝军威，为尔西夷安枕之计，慎勿妄生疑惑，自外生成，致贻后悔也。合亟札饬。札到，该道等即行明白谕知，仍将如何遵办缘由，即饬该夷据实禀复，由道核明转禀察夺。毋违。
　　○米夷多哪喇禀英国五月前后欲行封港请将本国来船进埔开舱由  庚子三月廿五日附批
　　具禀米利坚国代办领事多喇哪，敬禀总督大人台前，各西国之例，凡有一国封一国之港，不许各国之船往所封港之国贸易，先行文书通知各国。现由英国及本国有新闻纸来到内云：英国限于本年五月前后不许各国之船来粤贸易。今本国系旁观之国，只旁观而已，因日子无久，将来本国有船来澳，其船系正经清白之船，恳求早日带进埔开舱。因从前之船多有耽搁十余日至一月之久方能开舱，将来所到之船，倘照从前耽搁如此之久，则日子无几，起下货物不能速完，而英国巡船一到，定以时日阻止出口，不能回国，血本大亏。求施恩早带船进口，早日开船，感恩不浅，故将下情禀明矣。总督大人恩准施行。道光二十年三月二十五日禀。
　　批谕广州府转谕：
　　查此次钦奉谕旨，只断英吉利一国贸易，其各国遵守法度，仍皆许以通商。惟因近日察看情形，难保别国夷船无代运英夷货物，是以须待查验无弊，方能准令开舱。该夷恐延时日，禀恳施恩早准带船进口，尚在情理之中。乃禀内妄称五月前后，英吉利欲行封港，不许各国之船来粤贸易等语，实属胆大妄言，荒谬已极。试思港系天朝之港，岂英吉利所能封？且尔米利坚并非英夷属国，何至一闻该夷不许船来之言，尔即如此着急乎？如果尔等甘听英夷指挥，五月前后不敢贸易，天朝官府正喜得以省事，岂此等谣言所能恫喝耶？至近日新来各船，无弊者已准开舱，有弊者不准进口。其是否有弊尚未能定者，应候确查，岂容不问是非任其混进？本部堂会同关部办理各国夷务，无非秉公持平，岂肯故意耽搁？况自英夷贸易既断之后，该米利坚夷人所受利益已数倍于往年，何至有亏血本？若竟不知好歹，转代英夷张大其词，恐亦自贻后悔而已。原禀掷还。

