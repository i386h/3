<!-- { "loadSidebar": true } -->
　　为剀切晓谕速断鸦片以全生命、以免刑诛事：照得广东为声名文物之邦，自古迄今，名儒名宦，代有伟人，闻者莫不起敬。不料近年以来，多沉溺于鸦片烟，以致传遍海隅，毒流天下，推其源则为作俑之始，究其极几成众恶之归。凡各省之贩鸦片者，不曰买自广东，则曰广东人夹带而来也；吸鸦片者，不曰传自广东，则曰广东人引诱所致也。似此大邦，冒此不韪，岂不可惜？从前刑罚当不甚重，查拿亦不甚严，无耻之徒，恬不知怪，今则天威震怒，斧钺森严，法在必行，极诸大辟，盖必使之扫除净尽而后已也。本大臣由楚省奉召进京，面承训谕，指授机宜，给以钦差大臣关防来此查办，尔等皆已闻知。试问向来鸦片之禁，有如此之严紧否？如此严紧而尚可以观望否？且钦差大臣关防，非重大之事不用，今蒙特旨颁给，其尚能将就了事否？本大臣与督部堂抚部院凛遵严旨，惟有指天誓日极力驱除，凡攘外靖内之方，皆已密运深筹，万无中止之势。除再严拿窝积兴贩立置重典外，惟念尔等吸食之辈，陷溺已深，不忍不教而诛，特先悉心开导。夫人以己所不食之物而令人食之，即使不费一钱，亦为行道所不受，乞人所不屑。况鸦片在外夷人不肯食，而华人乃反甘心被诱，竭赀冒禁买毒物以自戕其生。吾民虽愚，何至如此！是比诸盗贼之用闷香，拐带之用迷药，妖邪之用蛊毒，以攫人财而害人命者，殆有甚焉！且财为养命之源，尔等银钱都非容易，将银换土，可笑孰甚！舍钱服毒，可火哀孰甚！尔等独不思瘾作之时，纵有巨盗深仇凶刀烈火来至尔前，尔能抵敌之乎？惟有听其所为而己。尔等生长海滨，非同腹地，不可不思患豫防，奈何任人愚弄，不惜性命，不顾身家，一至于此！夫鱼贪饵而忘钩，蟹贪光而忘火，猩猩贪酒而忘人之欲其血，彼原自取，何足深尤。所患者，污俗不回，颓波日沸，则人人皆委顿，户户皆困穷。此邦之人，将何恃以不恐乎！梓桑绅士，宜有以训俗型方，讵忍安坐迁延，不一援手？而士为四民之首，品行为先，一溺其中，直成废物，若不痛改，朝廷岂用此等人？日泾以渭浊，薰因莸臭，万一上干圣怒，一概视为弃材，恐于全省仕路科名大有妨碍，不可不虑也。至闾阎虽众，而十室必有忠信，不能不寄耳目于地邻。向来文武衙门弁兵差役，破获原为不少，而民间惮于查禁，遂以栽害攫物徇纵诈赃等弊纷纷藉口，此固不能保其必无。然兵役作弊例应加等惩办，官员徇庇尤必立予严参，果有被诬被诈之人，申诉到官，必为昭雪，但不能因噎废食，使查拿者转为松劲。本大臣上年在湖广所拿各案烟犯，凡员弁带往兵役，临时先令自行搜检，迨查拿出门，又令本官一搜，不许带人物件。今亦通饬照办，除另刊章程十条并各种断瘾药方，分别檄行严禁外，合亟出示晓谕。为此示仰ト省士商军民人等知悉：凡从前误食鸦片者，速即力求断瘾，痛改前非。省城限以二月起至三月底止，各府州县以奉文之日起勒限两月，务将家有烟枪烟斗几副，杂件烟具若干，一并检齐，赴所在有司呈缴。如惮于自缴，则或父兄及邻右戚友亦准代缴。但期能改即止，并不查究来历，请问姓名。惟不许以新枪假土朦混搪塞，致干重咎。尔等须知无不可断之瘾，而贵有必断之心，上年曾见湖广之人，有积瘾三十年日吸一两而居然断去者，断后则颜面发胖，筋力复强，屡试屡验。岂有别省皆可断，而广东转不能断之理？即谓地有瘴气，尽可以槟榔旱烟解之。省费适口，且不犯禁，何不以彼易此乎？自示之后，倘仍执迷不悟，匿具不缴，则其玩法抗违，惟有挨查牌甲，责令举首，一面严密搜拿。凡尔吸食鸦片者，处处皆死地，刻刻皆危机，其能藏匿幸全者，未之有也。至窑口烟馆，经督部堂抚部院节次严拿治罪，现在关闭者多。然第暂歇一时，以为官禁不能长久，孰知此次非往时之比，不净不休。其将烟土潜藏者，欲俟查拿稍松仍行偷卖，尤为可恶。现有妥线分报查访，一得确信，即往严搜。破获者尽法痛办，指拿者优加奖赏。其藏匿之房屋，一并入官。凡尔有些资本之人，何事不可图利，若前此误卖烟土，藏匿在家，速即自首到官，亦当分别量减。此因本大臣甫经入境，法外施仁，断不能迟迟以待。若不趁此刻猛省回头，以后虽欲改图，噬脐莫及，身家性命所系，生死祸福所关，各宜凛之慎之！毋贻后悔。特示。
　　○颁发查禁营兵吸食鸦片规条稿  己亥二月
　　札广东水师某知悉：照得营兵吸食鸦片，屡奉谕旨严饬，又经历任两广督部堂广东抚部院再三诰诫，其中能自改悔者固不乏人，而既违明禁仍蹈故辙者亦复不少，大抵巡洋师船停泊之时，舟中无事，有一二人吸食，因而引类呼朋，群相效尤，遂成锢习，又有搜获烟土，并不全数缴官，假公济私，隐匿人己，因而煎熬吸食，甚且售卖得钱。同伍则朋比为奸，匿不举首；备弁亦通同庇纵，利其分肥。以致吸食者习为故常，售卖者视为利薮。名为健卒而精力疲惫不堪，委以查私而贿胳公行滋甚。此种积弊，实堪痛恨！本大臣前在楚省，业经设法查禁，著有成效。兹复奉命来粤，查办海口，兼以节制水师，访知弁兵锢蔽已深，几于固结莫解。现与两广总督部堂邓、广东水师提督关会商，严定五人互保之法，以除积弊，而挽颓风。除该管将弁有犯此者，许所属营弁头目人等据实禀揭，考验特参外，合将规定规条特扎颁发。扎到，该□立即转行本属各营将弁，于文到五日内，立将该管兵目住址、籍贯、切实姓名，详造花名细册，呈送本大臣察核，以凭点派互保。其中有久惯吸食，该管将弁知之最详者，速即开除名粮解县严办，毋得冒滥列册。其馀注保等事，悉照另颁规条办理。将弁中如有沾染吸食者，亦即揭参究惩。毋少隐讳，致干徇庇之咎。凛之慎之！特札。
　　○札发编查保甲告示条款转发衿耆查照办理由  己亥二月
　　札□□知悉：照得鸦片来自外洋，流毒中国，先经督部堂邓抚部院怡会同剀切晓谕，至再至三，而积习已深，窑口兴贩、烟馆吸食等项，虽不敢明目张胆，显违功令，无如踪迹诡秘，侦探愈难。所赖地方文武，振刷精神，明示以立法之严，直抉其玩法之隐。立限首缴，己往之罪尚可宽；设法周防，再犯之法无可贷。须知章程一定，即当永远奉行，与其贻悔将来，不如先筹善策。本大臣恭膺钦命，按莅粤东，惧玉石之不分，贵莠良之早辨。窃愿与忠信之长，慈惠之师，求所以塞其源而截其流者，莫如保甲为最善。而保甲章程，则自嘉庆十九年颁行以后，每岁无不查催，条款非不周备，无如各省牧令，视为具文，按年勒令地保造呈烟户细册，地方官发房存案，全未寓目，书差责取陋规，地保藉图分润。究之编查是否确实，有无舛错遗漏，所举甲长牌头是否公正，无由稽核。是官长未收保甲之益，而民间反受保甲之扰矣。如此锢习，可为浩叹！兹本大臣明定章程，悉由地方官敦请邑中公正绅士为之综理，再由绅士公举各乡公正衿耆分理本乡事宜。如有隐匿遗漏，惟分理是问。至牌册纸张及书吏饭食，官为捐办，不许丝毫骚扰，不经吏胥之手。除将应行告示规条并断瘾药方札发遵照严禁外，扎到，该□□即将发来告示条款，断瘾药方转发各属，布散各衿耆，并查照规条内所开结式，饬令妥为办理。俟册缴到日，即亲身赴乡，挨户点查，如查有兴贩吸食实据，即照例严拘究办，毋得草率徇隐。仍先将奉到日期具报查考。此札。
　　○谕洋商责令夷人呈缴烟土稿  己亥二月初四日行
