<!-- { "loadSidebar": true } -->
　　查该国来粤通商历二百年，我天朝一视同仁，原不忍忽然拒绝。无如该夷夹带鸦片，利己害人，流毒无穷，以致上干圣怒。本大臣本部堂宣示新例，令具切结，亦惟永断此毒，并非责以所难。若该夷于缴清烟土之时，即能遵谕具结，专作正经贸易，则不独来船早已售完出口，并去船亦可载货重来，所谓平安善妥者，无过于此。乃始则货船欲行进口，被尔阻留在外，不得开舱，且坏许多货物，此是尔之自误，尚得云实心欲求承平耶。且货船若不阻留，则并无殴毙林维喜之案，又何至事务紊乱乎？既有命案，即须交凶，此是古今中外通例，岂能因尔而废法律？至澳门暂住夷商，原为料理贸易之事，尔既不许该船进口，即不应仍住澳门。乃尔于出澳之后，在九龙穿鼻等处，皆尔先行开炮，欲求承平者，顾如是乎？今已钦遵大皇帝谕旨，奏明封港，不许尔国交易，此皆由于尔之自取，并非天朝无故绝人。尔不悔悟于前，至此时始云忧虑，不已晚乎？至求家眷回澳居住，以俟该国之命，试问阻挡进口货船，以及庇匿凶夷，叠次开炮寻衅，此果遵该国之令而行，抑独不必俟该国之命耶？且该国有遵式出结之当郎一船，家眷在澳亦尚押令下船，而玩法违抗之人，转准住澳，试问有此是非倒置之理乎？尔禀内称钦遵大清律例，而不违本国制度，此语尚无不合。但须知尔国制度，亦不能出天朝律例之外。盖尔国制度原以贸易为生，若违天朝律例，则永远不许贸易，是尔国制度皆因尔而坏，尔能当此重咎否？现在业已封港，本可不必多言，因尔具禀恳求，姑结此理明白宣示，并使尔国众人咸知所以封港之故，可也。
　　○督咨批驳英夷<子子>沙求买物禀由  己亥十一月十五日
　　为咨会事：据夷商<子子>沙递具夷字禀一扣，饬据总商伍绍荣等翻译，内称“<子子>沙禀叩两广总督大人台前金安。夷原初到广东贸易，恳乞天朝恩准夷附搭茶叶各货，下担麻士葛船回国，并求恩准来省办事，夷感恩不浅”等情到。本部堂据此，查该国贸易，现已遵旨停止，既不准货船进口，岂能准令茶叶附搭出口？该夷又岂能准令进省办事？不能因该夷一人具禀恳求，致办理稍有歧异也。除谕广州府谕饬总商伍绍荣等，传谕该夷商遵照，及札东藩司会同臬司，一体谕饬遵照外，相应咨会。为此，合咨钦差大人，请烦查照施行。
　　○英夷晓士求释记里布禀  己亥十一月廿七日附批
　　具禀英吉利商人晓土敬禀钦差大臣两江总督大人、两广总督大人，为夷友误被捉留，求释放事。照得于本年本月十六日，商有敝友记里布，并家眷一，偕坐在古土船到粤，特为同办正经事务，毫无夹带等弊，此乃众人未有不知也。缘于本月二十一日酉时间，敝友雇搭汉人快艇，为驶拢当郎具结，船只系拜托船主代理细微小事。乃于二十二日辰时刻，正在半途，其意欲返古土船，不料有官府巡船一只，船面满人追及，将敝友强去而留之，于是各夷追赶，其意不过拯救，不幸不及，而敝友尚在于粤地被留，殊不知系为何故也。切思天朝臣宽，而大清律例煌光电察，况大皇帝一片怀柔远人之心，岂有不犯王法，而受此冤枉之理乎？且敝友不过几日才到，与夹带鸦片烟等弊毫无干涉，尚有做可恶事以致强留之乎？远商思想必系数歹人假冒官威，掳掠卖放，而看夷等追后，因心惧，只得交之与南头炮台，在彼留下也，此乃不但与天朝法令不合，况与各国定例，有天渊大相隔矣。天下有掳掠之弊，与强盗常审同罪也。若非此意，尚有何故哉，假如有夹带之恶，其快艇内有二十多人，何不均捉，以同偕面质之乎？尝闻无辜何怕剑炮，惟常有匪类捏词陷害，此乃令远商及众夷心内忧虑也。远商敬禀二位大人恩赐查核，立即释放，如此巨德，不但记里布家眷永怀报恩之心，而各夷感激无既矣。为此，禀赴钦差大臣两江总督大人两广总督大人恩准施行。道光十九年十一月日禀。
　　钦差会同总督批札广州府传谕。
　　查该国夷船抗违天朝法令，是以不准贸易，早经给示谕知，自本月初一日封港之后，该夷船应即离澳，乃犹群聚逗留，且敢往来窥探，意欲何为？此其应拿者一也；奸民驾艇接济，名为办艇，已属犯法，乃该夷更以鸦片换其食物，尤为胆玩。除已获惩办之外，尚多著名匪犯走匿夷船，中间该夷为之护庇。其应拿者二也；此次夷人多名，乘坐办艇二只，由澳门一带驶来，经巡船兵役追赶，其一只回头向西，即不复追，而此一船胆敢施放枪炮，迎头拒敌。是以兵役过船查拿，其时奸民夷众，纷纷凫水脱逃，而现获之夷人，尚在抗拒。此其应拿者三也；查所获夷人，已据禀报解省，应俟解到时，秉公审问，如果情有可原，本大臣本部堂从不肯妄加刑戳。即如本月以来，虽断该夷贸易，而于遭风难夷加力臣等十五名，仍皆以礼遣送，即先后拿获上岸黑奴，亦俱审明放回，并有在省之港脚夷人六名，业经驱逐再三，尚在禀求宽限。若如该夷所禀“强留冤枉”等语，则何不施之于已在口内之人，而必在洋另行捉获乎？该夷果知畏惧，应将办艇内逃回之二十多人逐名送出，正可与现获夷人一同面质，则其是否无辜，与应否释放之处，本大臣本部堂自有公道。不得架捏情词，而以拒捕被擒之人，事后诬为掳掠也。
　　○义律求释记里布夷禀  己亥十一月廿八日附批
　　英吉利国领事义律禀钦差大人、两广总督大人为奉知事：现有英国商人一名，昨由本国驶至粤洋，于本月二十一日，在铜鼓洋外地方，驾驶内地小艇，被官捉拿解去。此人既非犯违例禁，本领事理应肃供国主恩封之职，谨请即行交回。现今有事别往，俟二三日后再来请批。特此，禀赴钦差大臣两江总督大人、两广总督大人台前，查察施行。道光十九年十一月二十五日禀。
　　钦差会同督部堂批札提中军传谕。
　　查该领事未经具禀之先，已由洋商转据该国夷人晓土传送一禀，即经本大臣本部堂详晰批示矣。兹将前批抄给该领事阅看可也。
　　○义律再求释放记里布禀  己亥十二月初三日附批并吐密原禀
　　英吉利国领事义律，敬禀钦差大人，总督大人，为陈明禀覆事：道光十九年十一月三十日，奉批本国商人记里布被官捉拿一案，批内据云，封港之后，应即离粤，此其应拿者一也等因。失远职及本国船上之仍留者，因有大清官宪与官设商人该银数千万元，须请还帐，而尚未议明清还之先，理不能今其回去也。至批内所云办艇及匪犯走匿各情，既奉大宪不分良歹。强令英国人民数千，坐船洋面寄居，倘复令其不得施银买物，以饮以食，诚恐不免相争，各有乱为，致有干系不小。况英等或留或去，务须食物以养生，幸若有内地人民不辞接济，则在英等自不应将接济之人，捉拿解送。如云以鸦片换其食物，断无其事，而匪犯走匿者，远职犹未之知也。惟远职向来常以实心求欲停其违禁贩卖鸦片之弊，今有此禀，复请大宪另议设法，俾免鼓励违犯卖者，而不致反以难为正经贸易者也。批内所云，施放枪炮，拒敌巡船，倘果有其情，远职无非虑之。乃谨请大宪洞明衡论，现在各事紊乱之时，其施枪之情，何非可原已甚耶，查于本年七月十五日，有英国无辜商人摩士一名，因被勒令出澳，即拿本国三板，驶往船上寄居，而半路之间，在大屿山西南角湾泊，忽被内地船三只回击，据称系巡船兵役，遇船放火，并将摩士等用刀妄行打伤，摩士多痕未疗，而英国小民五人在场毙命矣。远职当即由新安最近之地方官，已请伸冤，而至今总未蒙批办行。其紧要案件，现俟英国与大清日后理论也，又于八月初五日，有本国主最与相和之吕宋国商船一只，遵理贸易。暂泊十字门，于黑夜之间，忽被巡船兵役放火烧毁，即已五人不见矣。其中二人，据云，现在省城，如犯坐囚。而此次妄行者捏词称说该船原属英国之船，此惟假言，远职不能不谨行驳回。夫两次妄为之情，想系下官瞒骗大宪，奈既有此情未伸，则远人每遇巡船追拿，即以枪炮拒敌之，岂可怪乎？至先日蒙大宪将遭风之加力臣等十五名，以礼遣送到铜鼓洋面，远职感戴不胜。而英国人等见内地民人遭风，亦未尝不同行拯救。即本年七月间被勒全出澳之后，经英国商船在洋遇有遭风破船之民人三十名，即行拯救，解送远职，转送回家矣。且远职奉派供领事之职以来，已将洋面遭风难民数百人口，先后送回，且嗣后不论英国与天朝相和通交与否，亦必时常同行，盖拯救人命，本为正理所当，不可不然，而不能因而取赞耳。夫远职遵照该国主亲笔训示，今遇大宪拿获无辜并不犯法之英人，见已拘留十日，不敢安坐久候，务必专心求释。是以今将此案之各文书，咨送本国现在粤洋之水师船总官，以俾该总官自行察夺，设法求同英国小民释回，免致久留也。谨此，禀赴钦差大人总督大人台前，查察施行。道光十九年十二月初一日由英国水师船上禀。
　　钦差会同总督批札提中军传谕。
