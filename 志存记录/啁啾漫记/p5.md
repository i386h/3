<!-- { "loadSidebar": true } -->
　　故老言英王陈玉成用兵如神，往来飘忽，如健鹰搏空，一瞬千里，敌莫测其所至。其识略实为诸王冠，每临阵横槊马上，览山川脉络，举鞭示部将于某所设疑，某所诱故，某所设伏。及胜，卒如其言。或问其故，则亦不能尽道也。倘所谓天授者欤？性忌恶如仇，与洪仁达有隙，而沈桂者，洪秀全之宠臣也，权势炙手可热，幸进者纷集其门。玉成贻书诤之，桂恨刺骨，与仁达谮之于秀全，秀全数谴责之，玉成恒忽忽不乐。安庆之陷，秀全手诏让之曰：“不复此城，毋相见也。”玉成捧诏泣曰：“臣敢不竭股肱之力，继之以死。”左右闻之者皆流涕。未几，卢州继失，益惮秀全不敢东，故败。其受苗沛霖之绐也，拔刀欲自刎，不获，顾沛霖大骂曰：“骏奴反覆，我死行及若，何哉？”沛霖于是囚之，之颍州，献胜保。胜保命冯沂说之降，语次及秀全将覆亡事，玉成仰天笑曰：“某起匹夫，拜王爵，手提百万军。纵横数千里，乃且为降卤哉？且国之存亡，天也，岂一二人留去所能决哉？”不听。沂以其言闻胜保，胜保自鞫之，高坐军帐，盛威仪，诸囚皆俯伏震栗，莫敢抑视。玉成独昂然入，坚植不拜。胜保叱之，玉成厉声曰：“某生不知拜跪为何事，而乃欲以若所习者污我耶？”胜保复问生平所遇，谁善用兵者，玉成笑曰：“李续宾尚不足当吾鞭之一击，况余子哉？”胜保大惭，命左右拥之去，不复见。越数日，槛送京师，至延津，诏磔死。颜色不变，屹立受刑，肉尽而尸不仆。其妻某氏，亦不屈，殉焉。论者谓秀全不忌玉成，则玉成虽败，犹可渡江而东，卷土重来，以图恢复，断不致西奔寿州，以就死也。而卒自坏其长城，以速灭亡，佞人之肉，可足食哉！玉成与秀成善，秀成好以恩信结民心，玉成则壹恣权略，尝曰：“忠王所为，此天下大定事也。今海内纷纷，日相攻杀，且欲事煦仁孑义为哉？”及被絷，坐舟中，所部三千人伏河畔痛哭。玉成命左右启篷，面之，流涕曰：“公等皆去，二十年可相见也。”三千人者皆大哭失声。死后二年，其旧将某卒刺杀沛霖于蒙城壕上，以复玉成仇。
　　◎纪石仑森狱事始末
　　康熙初，三藩平定，有诏蠲免丁粮，湖南过军之地，所当免者十数年，银谷累千万。大吏格沮上意，征敛如故。时天下初定，民惴惴畏吏如虎，无敢言者。湘潭贡生石仑森独愤曰：“此明季之苛政，今世乃有此乎？”即走京师，讼诸守土者。诣合部，莫敢为通，乃怀奏俟车驾出，伏道旁称冤。圣祖览其词，交刑部讯状，给勘合驰驿送归武昌，令督抚案问，事得直。当是时，石仑森之名动天下。自湖南巡抚以下，疾之若仇，而仑森意气激昂自若也。会武昌夏逢龙乱，湖南抚臬密谕湘潭县令杨笃生，假交通叛党收之，家人皆散走，子观逃徐淮间，欲依从妹婿陈鹏年。而鹏年亦屡陷大狱，归京师。观还觐仑森狱中，吏并捕观，论杀仑森。县商民闻之，皆愤恨，聚数百人欲劫出之。仑森告刑者曰：“即杀我，当于城中，出城不可得杀矣。”仓皇就城垣间刃之。先是仑森在武昌闻乱，先走从蜀中，间道还湘潭，所宿尽题名，后记日月。及被收，持之自雪。有司不能傅之罪，虽杀之，秘不具狱。而益恐吓石氏，三年奔避不得葬。及部选仑森学官，乃厚赂其家，令具呈报病死焉。杨笃生以杀仑森博大吏欢，得擢知府。三湘间人，莫不哀仑森而詈杨，然卒无如杨何也。仑森自著《陈情纪事》，述官吏贪虐甚详，乃控京后返鄂所作者。略云：
　　从来事属于公，虽在下非为越分，理持其平，即独鸣不禁陈言。三楚原属一省，从古于兹。湖南明末先遭土寇闯献荼毒，国朝定鼎四年，始入版图。然犹兵来贼去，旋失旋复，邑里邱墟，闾阎榛棘。至顺治十八年经略洪平定，仅见十年生聚。今上御极之三年，龙阳彭之凤纳贿，题疏南北分抚。时值山西用兵疲困，抚军某作俑于前，某踵迹于后，诛求之事渐起。至康熙十三年，吴三桂蹂躏，死徙流亡，不可胜道。十八年恢复民控抛荒田地，抚军韩世琦疏请恩免六年，业已停征三载。忽于二十年，始而追荒费，继而折荒粮。且征荒饷，荡平已久，事出无名，横征暴敛，较前更甚。一阅月而江苏所空之库饷既周，再阅月而长安所记之逋欠又足，未半载鼎盛行盐之重资，渤海发动，辄数十万金，索取搬运，昭明彰著，何一非小民之膏脂。如此者四载，湖南之民力竭矣。每见朝廷有公事，视为奇货。即如南杉木植功令各官捐助，湖南派在里民，按粮加派，延及烟户，计口出金，殃民且以肥己，一邑数万。追比啼号，不忍听闻。虽经排夫控部题疏，然而全情未楚。又如户部行查荒粮，止清数也，而湖南藉以丈荒派费。皇上岳麓赐匾，以重道也，而湖南亦因之科费。如此之类，不堪枚举。今二十载计之，某某苛剥于民，然犹重儒术也，今则斯文扫地矣。某之害止于苛派粮里，今则罗钳吉网，令州县访士民之饶裕者，动称院访，拘禁讲价，一网打尽矣。某之纵贪，于秽迹著闻者，间有参罚之时，今则苞桑孔固，不动不摇矣。某于士民之呼号者，虽不申冤，亦不加害，今则阿堵入手，任其肆虐矣。某犹勉强顾名，一年之前，某则饕餮横行于下车之日，益深益热。愈趋愈下。虽后恩浩荡，湖南不沾涓滴，百姓反罹苦害。漕粮每石，价止征四钱，每石解折二两二钱，一倍五倍。况荒熟并征，新旧交迫，为祸更烈。即今督宪仁廉，诸如禁乡保，革里役，停词讼，惩滥取，不许承差下属种种大泽，上及湖北。独湖南洞庭阻隔，全无忌惮，竟成鬼域，民有冤情，一控督宪。即触抚怒，底死不释，如安乡刘永昆、潘士进、邹海扬、王中公，至今尚幽囹圄。即督宪属驳行提，而锻炼如故。大抵养鹰遗患，南楚之害，未必非楚人为之。仑世居湖湘，耕读为业，情属同室之斗，敢为不平之鸣。思范文正公为秀才时，以天下为己任，仑才不能逮公，心窃同患。忍令湖南一隅地，若越人视秦人肥瘠，而漠不相关者乎？

