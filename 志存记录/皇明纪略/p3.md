<!-- { "loadSidebar": true } -->
　　古人谥必有议谥，不当则加贬。削我朝之谥国初犹存公道，如鲁邸曰荒伊邸曰厉是，已其后惟官尊者有谥，谥定无改夺者。
　　古意盖荡然矣。又官由翰林方得谥为文，而刘公球谥忠愍以其节也，若魏文靖公骥、叶文庄公盛、吴文恪公讷、姚文敏公夔、邵文庄公宝，则翰林之制，安在谥以易名？故陈公文以翰林谥庄靖，若尚书金公忠谥忠毅，王公文谥文愍，则易名之义又安在乎？
　　尝闻印绶监一老内使云，国初铸将军印十六颗，见行者十颗，即征西征南征虏征蛮诸印是也。余贮御榻之侧，有事则请而行之。又按条例，国初铸将军印，组有立虎、伏虎、单火、珠双、火珠之别，其文则皆风字篆，取其神速也。
　　成化间，山西阳曲王以败伦肆恶问革为庶人，求辨至百余本皆被切责。正德初逆瑾受赂银二万两，特旨云钟鍑准复王爵，自是求复者蜂起矣。
　　弘治丙辰，科道官交章，极言皇亲寿宁侯太监李广事，朝廷震怒，悉下锦衣卫狱。仅存三数人署事而已，人皆危之。翰林杨以守址以书厚讽屠太宰镛，乃协群臣力诤，于是仅免。
　　孝宗尝罢朝，宣都御史戴公珊于宝座后，问近来御史在外多生事害人，珊对曰：有之，由吏部所选也。上曰：吏部选在一时尔，之教诲在于平日，何得但言吏部耶？今宜察其甚者一二人奏来处洽，自能警百矣。珊愧谢而退。
　　孔庙去朝堂数里几，春秋祭皆在夜分，时礼毕趋入朝，稍缓即误。
　　弘治己未，刑部主事陈凤梧奏言，是祭丙而非祭丁也，上然之，命百官是曰免朝着为令。
　　朝制：端阳节赐百官摺扇采索，寒至赐百官戴暖耳。正德间以时赐百官穿纱罗纻丝。
　　孝宗之崩，病热也。院判刘文泰以热剂进上，遏甚，索水执不可。阉臣有进瓜者，上啖之。仅能出言，召大臣受顾命，于是文泰下狱，然仅谪广西戍而死。
　　国初太学成，太祖喜曰：有逼者在此坐。盖言太学也，时上偶坐，广业其后生徒，出广业者率多显贵，视他堂特盛。遂相传为上言之兆。
　　吴文定公卒后，朝廷赠宫议谥命祭葬，仍官其一子为中书舍人。时公长子奭已承荫为国学生部，以次子奂进上特改奭为中书舍人。而以奂补国学，谓弟不可先兄也。群臣叹服。
　　弦治间，太监何文鼎以皇亲入禁城观灯诸事极言，下锦衣卫。杂治究所主者，文鼎曰有两人但不可执。按曰：姑言之，曰孔子、孟子也。文鼎死犹能于禁中拽铜缸作声，若称冤者。
　　上特命勒碑祭之，人言文鼎少习举子业，能古文诗壮始阉也。
　　京师祭孔庙先二日，上御奉天殿传制百官朝服，侍班内阁臣受命摄祭鸿胪，寺官二员导引至朝房斋宿，次日诣庙祭酒，司业迎至中道，习仪止用鸣赞，设乐而不作。引官曲躬斜行如导上礼，百官陪祭者列衔。籍中谓之集禧簿，予尝三主其事。
　　弘治癸亥春，大风伐祖陵松柏，上遣礼侍王公华往凤阳祭告。公陛辞俯伏三叩头，上命赐酒饮，公起顿而俯伏三叩头。
　　时朝行叹其知礼，盖前此二事，叩头总一俯伏若作一事也。
　　正统十四年春，北虏遣使二十余人进马，报称三千人。太监王振怒其诈，减去马价，虏使失利归。秋七月野仙等大举入寇，《否泰录》言野仙求婚，通使皆私许之，因进马为骋，朝廷不知，答诏无许婚意。野仙愧怒，于十四年七月初八日入寇，既遣驸马井源等四军御之。王振劝上亲征，至大同还驾。八月十三日，至狼山为虏所及至土木。去怀来仅二十里，以振辎重千余辆未至留待。遂被围十五日。英一北狩古禳录言，朱勇兵败于鸡儿岭，驾驻土木，人马已二日不饮水，渴极，掘地至二丈余无泉。寇见不行退围。忽传起营南行就水，未二四里，虏复进围，四面击之，二十余万人中伤者过半，死者山积，衣甲兵器尽为虏有。自古胡人得中国之利，未有盛于此者也。
　　建文时新宫初成，见男子提一人头，血色模糊，直入宫中，大索之无得也，夜宴张灯，忽不见人，狐狸满宫遍置，鹰犬逐之不能止。日赤无光，慧扫军门，荧惑守心犯斗山崩地，一锦衣卫火武库自焚，文华承天俱毁。正统间，浙中山移于平田，地动，白毛遍生。陕西山崩压数千家，山移有声号三日，黄河东流没千余家。南京殿宇火，明日殿基生荆棘二尺许。
　　正统时，南奉天殿灾，而后北都定。嘉靖时南太庙灾，而后九庙成。揆之人事皆天数与。
　　京师有蒯侍郎衙衕，蒯为吴香山人，斫工也。永乐间召建大内，凡殿阁楼榭以至回廊曲宇，随手图之，无不称上意者。
　　位至工部侍郎，子孙犹世二业。弦治间有仕为太仆少卿者，今江南一工，巧工皆出于香山，近七陵九庙等功成。工匠为卿者多矣，而工曹亦被滥恩。时谓工官转迁何异斜封墨敕。
　　正德间，都御史彭公泽尝与言官论未宁，忿曰：吾恨不手刃此奴。有白于大司马王公琼者，王以语宁，且曰：为君致彼君私察之。于是匿宁屏后，致彭过，王激怒之，彭复大骂，宁乃御之，即传旨罢彭官。而意未已也，使卫校至其家察得其教兵官，调用边军事，令言官劾之坐。彭擅调官军，公卿廷议籍其家众，皆秉笔署名，惟礼书毛公澄为之称冤。时陆太宰完称病不出，明日出亦从王议。毛复大呼于朝，幸得免。时科道有敢言者，即传旨谪任。未几宁败，王与陆皆以应濠党编籍。嘉靖初，诏起彭公为兵部尚书云。
　　正德间，上命太监廖某镇守河南等处，访察官吏贤否，兼理军民词讼，总督黄河，一时镇臣敕任鲜有比者。
　　孝宗山陵经理皆出巨阉，吏部郎中杨子器知石中有水，上疏，阉惧罪，曲为掩饰，子器伏责，中外惜之。
　　郊祀省牲日驾还无乐，正德间上始命制之乐章，为李文正作也。逆瑾时，文臣被关木之刑者不令坐卧，不数日辄死。山西刘御史泽被刑时，夜有金甲神来伏于地，令坐其背上，又尝以药啖之。逻校多有见者。刘独得生，后起知扬州。
　　成化间，夷人于朝堂争赏，众莫能止。太宰屠公镛时为御史，奏曰：夷人当宁，喧哗似有不平台，著通事查问，既不失大礼，而远夷亦知所畏。上甚悦，群臣亦敬服焉。
　　逆瑾当国惧无以惩言官者，大学士焦公芳进计曰：文臣所惧惟杖责耳。于是首木笞捶之法日炽，后悉以为例。
　　永乐二年，曾棨举状元及第，周述、周孟简次之，皆江西人。述与孟简兄弟也。文皇御批棨策曰：贯通经史，识达天人，有讲习之学，有忠爱之诚，擢魁天下，昭我文明，尚资启沃，惟显良哉。批述曰：瑰伟之才，充实之学，朕用尔嘉，擢居第二，勿自蒲假惟时懋哉。批孟简曰：辞足以达意，学足以明理，兄弟齐名，古今罕比。擢尔第三，勉其未至罔俾二苏专美于世钦哉。天顺初也，先得知院各遣使入贡，胡忠安公计令得知院使进青鼠裘为私礼，公议赏之甚厚也，先使不平，归告其主，截杀得知院使。得知院亦聚兵杀也先殆尽，于是土木之忿少雪，事隐鲜有知者。近出于胡氏子孙，而郭郡倅汝载为矛言之。郭胡至亲也。
　　汝载又言忠安奉使于外遇土酋，以樱桃三奁来馈。公问所欲，曰求《洪武正韵》耳，公与而却之。文皇使人觇知之，公还因讠豦问曰：樱桃小物道渴中何却耶？公曰：因求书故却耳。
　　文皇叹赏允之。
　　高皇将宴群臣预题一诗，命武臣习文，至日群臣应制作诗，而武臣特首倡云：皇帝一十八年冬，百官筵宴正宫，大明日出照天下，五湖四海春融融。群臣知上意也，皆谢不能。
　　洪武三年，命福建行省都事沈秩、监察御史张敬之使勃尼国。永乐五年，命太监郑和使古里国，即西洋大国也。七年，使满剌加国。十一年，命陈诚、子鲁使西域，历哈密、火州、别室八里、哈烈、撒马罕儿诸番，又命和使古里历、占城、爪哇、暹罗、哑鲁、苏门答而南浡里、榜葛剌、锡兰、小葛兰、忽尔没厮、阿丹、天方四十一国。二十三年八月，诏停止和与王景弘侯之二率官兵万七千六百，有奇船三十号，大者长四十五丈，会稽马欢作《瀛洲胜览》，太仓费信作《星槎胜览》。
　　宣德间将命使通西洋诸国。会英宗践阼不果。
　　李文达公言，宣帝上宾张太后，即撒宫中玩好，罢不急之，务禁中官差遣政归台阁，委重三杨。虽太监王振无敢专擅，故正统数年天下休息，人称为女中尧舜。《菽园杂记》谓诸事皆王振之功，固不可知要，当以文达之言为是。
　　宣宗尝命侍臣游东苑，指草舍一区，谕之曰：此朕致斋之所，虽不敢上比茅茨不剪之意，亦庶几不忘乎俭矣。
　　永乐十九年四月，上命大臣巡抚天下，而各副以近臣一人。
　　此殆巡抚镇守之始。
　　朝制：大臣荫子入监，必奏行礼部，核其事行得实，乃为覆请。今悉归之吏部，祖宗之法置不用矣。
　　洪武二十九年，行人司副杨砥请黜杨雄，从祀而进董仲舒，太祖嘉纳之。至成化三年七月十四日，诏封董仲舒为广川伯，胡安国为建宁伯，蔡沈为崇安伯，贞德秀为浦城伯，通行南北两监并天下学校改正从祀。
　　永乐己亥秋，上以有司荐布衣艾瑛，至见而奇之，遽授浙江右布政使。前此所未有也。瑛字廷玺，凤翔陇州人。
　　洪武癸酉，崇仁县令罗恢上言，孔子庙庭从祀如论，语称有若者四，责宰我者二，宜以有若居十哲，而以宰予居两庑，公伯寮沮坏圣人，不宜从祀。蘧伯玉孔子之故人，行年六人，而化今居两庑，未当奏不报。恢字师圣，永丰人，任至国子博士。见周叙撰《恢墓志》。
　　宋仁宗像真武，我朝孝陵像文昌。见刘定之赞。
　　洪武元年春正月，太祖即位祭告天地文，其略曰：帝赐英贤李善长、徐达等为臣之辅，遂有戡定采石水寨蛮子海，牙方山陆寨陈也先，袁州顾祥，江州陈友谅，谭州黄忠信，新淦邓明，龙泉彭时中，荆州江珏，濠州孙德崖，庐州左君弼，安丰刘福通，赣州熊天瑞，辰州周文贵，永新周安，萍乡易华，平江王世明，沅州李胜，苏州张士诚，庆元方国珍，沂州王宣，盖都老保等处之兵，遂息民于田里。解缙统论上功德，其大征伐有四：曰缚张士诚，致陈友谅，友谅为伪汉，张九四为伪吴，明婴为伪夏，方国珍为伪宋。
　　阁老杨公廷和，性度褊逼，然能任大事。武宗革命之日，江彬在位，天下事殆不可知，而公独能奋力殚，智缚彬就狱，以死夺冗官百人，于豪强烈焰之中不一顾避，于今上可为有定策，功至议礼。不合为言官论列失意而归。每言革命之事，未尝不泣下沾襟也。
