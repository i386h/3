<!-- { "loadSidebar": true } -->
　　国初李秉正犯罪免归，鬻其四岁女为资，太祖命腐之，以为不父者之戒。见《御制集》。
　　六科遇公事差遣，除都给事中不动余以次行。正德庚午，册封占城国王，礼部请以给事中李贯为使内批还着李掌科云。
　　盖指礼科都给事中李宪也。瑾尝以为皇门，且曰尔等出入天子之门，故称皇门互勉之。当时以为笑谈也。
　　正德己巳，诏问教坊童孺百人，送钟鼓司习技，又诏天下择其择倡优以进。时广平进筋斗色，数人技巧绝甚，瑾诛乃移檄止之。
　　国初考试官虽儒士，亦在所聘惟其人而已。后专任教职乃有遗珠之叹。弘治甲子，礼部谦各省主试以进士为之，而不拘见任致仕。故少卿杨濂以服阕主浙江试，主事王守仁以病痊主山东试。言官劾杨为不孝，王为不忠。法遂废，至嘉靖戊子复行之。而两畿同考亦用京朝官仅两试而止。
　　光禄寺凡供用内府醮祭果品俱用簇饤，僦工甚费，厨役恒苦之。孝宗察知其状，命改为散装，且曰：奉天格祖在诚孝，不在侈美也。自后率以为例。时予适为膳部员外郎。
　　伶官臧贤，颇解音律，能作小词，为武宗所眷，得赐殊服优宠，尝奉敕祠于泰山摄卿。而行后乞骸归西山，自号雪樵。
　　寻被召用，特赐堂名曰“勉起”。中外于□者争以奇货赂之，得所愿者，贤报以名香目，曰雪中春信，为朱宁中伤杖死。贤父亦以技受宠，于宪庙任为中书舍人。
　　礼祭社用上戊，先朝偶以事迟至中戊，遂因循之。弘治间御史四明金洪疏其事，洪素刻薄，至是尤极，矜肆将使礼官屈意。上察知之，视朝后召礼书张公，升于宝座后，命止且揭帖，陈所由以进，洪疏免。覆明日，诏复上戊若不与洪者，中外称快焉。景泰间，内阁商公辂等协府院奏西厂太监王质、年幼百户常英奸恶肆志，遂罢西厂。至正德间始复时，又立内刑名厂。
　　逆瑾主之未系一人，而瑾事露首下焉，若为瑾设者。
　　仁宗设弘文馆，命翰林学士杨弘济侍讲，王汝嘉居之以备顾问。又擢给事中何澄编修。杨敬与儒士陈继共事见，继送何序馆在大内之西。正统初始革。
　　朝廷缺经筵，内阁悉于翰林中选。正统初，章后内批云：如何不见推举外官？于是刘球等数人自部属进。
　　永乐四年八月，集翰林儒臣及修书秀才十数人，于册墀内同赋，白象诗擢右庶子，胡广为第一，王涯为第二，余赏赉有差。
　　孙贤当廷试日，上偶行至其处，问其姓名，对曰孙贤，上因诵但愿子孙贤之句，诸臣遂疑上注意于贤，择状元及第矣。
　　景帝即位始求颜、孟、周、程、朱之子孙各一人为翰林五经博士，世其官以奉祠。
　　武宗时，以工部尚书才公宽总制三边，公率师大败北虏，乃悉命左右追袭，无一人自卫者。于是公平日所慢士得诈为虏，伏兵执公杀之，竟莫能究。徐参政翊时为西安守，知其事。
　　嘉靖初，甘肃都御史许铭，以减省军饷被众焚其廨宇，而杀之。大同都御史张文锦委参将贾键开白沟河，键以苛刻，为众所杀，文锦执其首，恶将按之，竟亦被害。
　　正德戊寅冬，驾幸扬州，河冰方合。上问何时当解，江彬对曰：立春，然尚有旬余日也。上曰：春迎之即至耳，焉能俟之？命迎春于扬州之东郊。明日百花盛开，河水澌，臣民骇睹。
　　武宗自南都还驾过镇江，幸阁老杨公一清第达，夜畅饮制数诗刻于堂。又爱其假山之胜，取数石去，幸阁老靳公贵第抚其枢选番。僧善咒者忏之。
　　武宗尝狎边妓刘氏，时称为刘娘娘。刘恃宠略不以上为意，苟有所忤，辄称病不起。上为之失措，然多所规辅。如苏杭之行决矣，而刘以百计止之，上幸镇江，刘辄先过江，遣人促驾刻期以返。于是众不以为怨，竟免于祸。
　　国初定制百官俸给皆支本色，如七品官月支本色米七石，足以养廉。后改四品以上三分本色七分拆色，五品以下四分本色，六分拆色，又改外官月支本色米二石余皆拆色。拆色以钞为准，米一石拆钞十五贯或二十贯。钞法不行不值一钱。布一疋值银不过五钱，折米二十石。京官折俸四五年不得一支，外官或通不得支。其何以养廉，其何以使之不贪！
　　建文尝有诗云：“是日乘舆看晚晴，葱葱佳气满金陵，礼乐再兴龙虎地，衣冠重整凤凰城。”人以为文皇谶也。
　　都太仆言，仁宗监国问谕德，杨士奇曰哥窑器。可复陶否？士奇恐启玩好心，答云此窑之变不可陶。他日以问替善王汝玉，汝玉曰殿下陶之则立成，何不可之有？仁宗喜命陶之，果成，士奇不悦。后以玉弟汝嘉卒其子乞墓铭于士奇，其文有云：汝玉汝嘉同居禁林，而长厚之德人于汝嘉无间。言盖亦为此而发也。
　　太祖尝以胡大海配享晋卞壶庙，封杨国兴为宜兴城隍显佑伯。
　　太祖征陈友谅于鄱阳湖，被围甚迫，介士韩成请服龙袍冠冕诳贼，投水死，围解友谅平。上念成忠，赐封高阳郡侯，建祠于康郎山，有司岁时祭礼。子观授散骑舍人论者，谓成与纪信诳楚事同，而成之食报则异。文皇靖难时，有一珰服建文抱带赴火死，此又与纪信韩成事同，而其姓名无传焉。可慨也。
　　宣庙好促织之戏，遣取之江南，其价腾贵至十数金时，枫桥一粮长，以郡遣觅得其最良者，用所乘骏马易之。妻妾以为骏马易虫必异，窃视之曜去矣。妻惧自经而死，夫归，伤其妻且畏法亦经焉。
　　刘瑾擅政忌张永轧已乘逆鐇之隙，命永帅师讨之，意鐇势方炽，永遽无功，因可剪也。永未至安化鐇就擒，永初出师奉敕乘马由驰道上亲送出正阳门，瑾益不平，计其归必复，由正阳门入列，卫校俟而擒之。永竟入崇文献俘。既毕，上曲宴于豹房语其治，永因陈瑾反状，上曰瑾反欲何为？曰欲为天子。
　　上曰彼为天子必有安我处。永曰彼为天子尚有安升下地耶。上怒然已酣醉。夜分矣，永急呼马永成等扶上乘马排阁门，瑾以直宿阁中怒出不逊语。永曰：上在也，瑾益怒骂不置上。始知瑾状命系于菜园待罪，明日下内刑厂，又明日捕瑾党俱下锦衣卫。狱诏百官廷鞠，瑾顾左右廷臣曰：诸公有今日谁不由我，若我反诸公宜皆知之。众惶汗敛避，惟驸马蔡公震、礼书白公钺正色叱曰：亦有不由者乎！命批其颊，按以叛逆。
　　正德戊辰廷试，阁老焦公芳以其子黄中不得及第，仅居二甲第一，遂变制，刻其所对策，井刻三甲第一者，是年庶吉士入院，仅四月，而授编修，黄中与吏书刘公宇子仁力也。逾年，黄中出使，特升侍讲，后以瑾党皆免，归余多外补，实黄中仁累之也。
　　弘治乙丑春，朝钟新成而细忽绝。奉天门宝座下阶石忽自制。五月上崩，崩之日大风拆木，黄沙四塞，有见黄袍人乘龙而上者。
　　正德初，逆瑾等八党被宠，而王岳独守正，每言上动静于内阁，故诸臣得以实谏。瑾察知，忽传旨命岳南京镇守，刻期遣行。复使人伪为卫校，持旨追至清源赐死，截其耳以为信。
　　于是伪诏斥内阁部寺科道数十人。文士之祸始惨矣。
　　八党自王岳死后，伹存五人。瑾与马永成、谷大用、魏彬、张永也，外虽和，同内实相倾。及瑾诛，魏彬在司礼监，马永成欲易镇守，内臣敕，仍与刑名等事。彬曰：已有诏革，不可复行。永成怒曰：凡事吾辈同议，尔何敢专？因殴彬。二人诉于上，两罢之，乃以张永管司礼监无何。永为内官，熊茂奏谪孝陵司香谷大用，亦以事罢。京师谣曰：马饱不用喂，鼓破不用张，五人同一心，刘瑾去顶缸。方音呼魏为喂，谷为鼓也。
　　王文恪公言，宣德间巡抚周公忱会计入朝，上命置酒于乐馆，集公卿大臣侍饮极欢。东里公独不豫，是日一学士醉归，忘其带，词林为赋醉学士歌。
　　宋制科先命从官各举平日所为文五十篇，于学士院中，选而后召试。弘治癸丑以前凡选庶吉士必先期呈所为文于内阁，谓之投献殆亦制科之意，后讳其名废不用。
　　洪武癸未，文皇渡江，天顺癸未，贡院灾，皆以其年八月会试，明年三月殿试，于是有前后甲申科之称。正德庚辰，以武宗南巡，故其年春会试。明年三月殿试，于是有辛巳科三科皆登极之年，于运数使然。
　　《菽园杂记》杨文贞公妻早世止一婢，侍太后常召入内，见其容服甚陋，命嫔御为妆沐，且赐衣饬，笑曰：杨先生当改观矣。常遇春死，子升以罪谪戍广西戴平巾，肩舆呵从。太祖令人往刺之，升觉乃自尽。
　　李景隆初御文皇，既而降为文皇所薄，举家置狱中，正统间始释其后。
　　正德十四年，谏止南巡请戮朱宁江彬者俱被谴谪。主事陆震行人李惠孟阳俱杖死。
　　国初冬至正旦节，百官皆赐宴，高皇曰：误其祀先奉亲，于朕有不安也。乃命赐宴赏钞。今圣诞节亦以为例，国初条例与会典差异。
　　靖难兵渡江，吏部尚书张紞自经于部之后堂，一妻二妾二子六奴隶相继投池中死。此《革除录》载而未备者。
　　正德间刑部吏有被郎中捶辱者，乃指其盗易赃绢，事诉瑾，瑾按实曹臣悉被黜，而擢其吏为刑部司务。诸曹皆不能安，张彩言于瑾，改易州幕官。
　　成化间朝行忽自相惊扰，如有鬼物使之者，而实无所见也。
　　上亟还宫竟莫测其故。
　　洪武三十二年四月，建文以谗言遣人困湘献王于宫城，欲执之献。王具衣冠赴火死门宫，皆从之。见解公纟晋所撰神道碑文。宸濠之叛也，上传旨云便着提督军务威武大将军总兵官后军都督府太师镇国公朱寿，亲提各镇边军前去征剿。盖自谓也。
　　正德十四年三月，兵部郎中黄巩、陆震，奏为陈言国治，崇圣学，通言路，正名号，戒游幸，去小人，建储贰等六事。
　　其曰名号，指上自称威武大将军，太师镇国公也。曰游幸，指上幸大同、太原、陕西、榆林、延绥诸处也。曰小人，指朱宁、江彬奸狠傲诞不诛，则天下之乱必自此始也。二臣皆被责，百数震死。巩罢职去，彬使人追刺于途。有管洪主事知而匿之，绐刺者已前往矣。巩得微行免于难。嘉靖初诏起为大理寺丞，未几责伤之疾发卒。
　　正德己卯，逆濠传檄有颠覆典刑，坏乱纪纲，朝仪尽废，庙祀不修，建寺禁中，路处妓女玩弄边兵，身衣异服，至于市井屠贩下流贼贱靡不乐为。盖造行宫于宣府，称为家里，东至永平诸处，西极三边所过，掠民妇女，索取赎钱，谷逐谏臣以拒南游之阻。既夺指挥之妻称为马后，又纳山西所献娼妇呼为娘娘等语。
　　正德五年六月，上自称太庆法王，命吏礼二部便写敕铸印与他。时予为仪部郎中专印事。
　　弘治戊午秋，仁寿宫灾，正德甲戌春乾清宫灾，嘉靖改元夏日精门灾，乙酉夏仁寿宫灾。
