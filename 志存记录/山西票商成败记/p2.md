<!-- { "loadSidebar": true } -->
    此事关系全局。外间银行林立，暗夺我之生意，非自立银行，难以抵制。又因汉沪倒帐太巨，为从来未有之数，我帮不得不思患预防。果如从前之平稳，则银行尚可缓设。近日市面如此，是以公议集股，共立三晋银行，正为维持市面起见。
    今云生兄来函，深虑我帮为倒帐亏累甚多，种种窒碍情形，难以成全。惟有缓三二年，只求各庄平安，我帮元气稍复，自是老成持重之见。惟与弟等今日谋设银行之意大相径庭。弟等正因倒帐之风太甚，谋亟设银行，以维持全局。云生兄之意，则以倒帐太巨之故，思缓设银行，以徐图补救。不知无我帮之银行搘拄其间，则各庄断不能平安，元气且将大伤，焉能再复！不特此也，此时我帮信用尚在，犹可有为，若复数年，倘我帮出有别项情形，虽欲醵资开设，亦必呼应不灵，非将束手待毙乎？恐此系有限公司，绝无后患。即使谋之不臧，亦不过失此数万金而止，较之近年动倒十数万、数十万之巨款，不犹愈乎！愿公等一再思之，并请向云生兄切实言之，令其了然乎胸，知弟等并非多事，实因时势所迫，有不得不然者也。    
    专此。敬请台安！推望回示，不胜盼祷之至。  
    京都平帮公启    
    戊申十二月十二日申
    再启者，赎矿一款，闻方伯已具禀中丞，截留甘饷四十万，以为将来还我帮之借款。此时商立银行，若不各出本银，恐还款时即扣留办理，反觉面子太差。不如此时各出资本，公请楚南全面付之，楚南十分圆足，何等好看。晚等既知底里，不得不以实告。其余细情，俟梁锡五抵里；再当面述。又及。
(5)祁|太|平票号各位乡台大人阁下：
    迳启者，今春曾因我帮公立银行一事，推渠楚南京卿提倡其事，函商祁、太，平各老号，想诸位兄台均已详悉。
    前月，楚南专行赴平办理此事，再三演说，仍未定议。前月不幸，值两宫上宾（殡），京城市面适因沪汉两处钱铺倒闭巨款，为从来未有之数，人心摇动，大城内外昼夜警扰，各住户持券纷纷取银，钱铺尤形拥挤，炉房亦有歇业之势，我同行亦大受影响。幸而商会面请总厅，由大清银行发给银百万两，又由顺天府发给铜元若干，并派巡警四出弹压，始得平静。由此观之，若无大清银行，市面将不可问，凡我同人无不悬心。若我同帮开设银行在先，则财力足以自固，遇此风潮，确有把握。此等情形，弟等亲目听睹，益觉今昔情形不同，非结团体不能成银行，非立银行不能御外患。    
    况现在已奉明文，必须验资注册，不及（银行）程度者不准开设，若不及早防范，恐到彼时后悔无及。我票行自经庚子之变，大信昭于天下，举办银行集股甚易，此亦千载一时之机会，岂可错过。各老号诸君未悉此时外间各省情形，并各码头为难之故，将守从前旧规，不肯稍事变通。窃恐我守旧章，人更新法，暗侵我之利权，日消月耗，将有不能自立之虑。为此公同商酌，函致诸兄，各就码头情形细加斟酌，切实公具函告各老号，务使洞悉外间市面今昔异，宜从速定议，及早办理，实我三晋命脉所关。亦我同帮之幸！至虑同帮资本参差，恐多窒碍，不知此系有限公司，无关财力厚薄。
    此信到后，务希详细示覆，或弟等所见有未合处，亦望
确实指示，是所盼祷！
    专此公启。敬请台安。
    附上前致老号公信四件，请阅。  
    京都祁|太|平票帮公启
    戊申腊月二十三日
    再。从前阜康歇业，凡我同帮皆虑受累，幸而其时市面尚稳，得以保全。然而，官场被害者已属不少。近日市面与前大不相同。官商增添各银行不止一处。去年营口倒帐，今年汉沪倒帐，十月二十后京都市面，均岌岌可危。此等机关，明眼人看此情形，能无惴惴。若不及早设法保护，再有如阜康者，恐受害不仅官场己也。况从前京都一庄，尚有津地为之接济，今昔情形又已不同，同人反复思维，除公设银行而外，别无善策。余详前函。望诸君速定良谋，函达各老号，同行幸甚！吾晋幸甚！
弟等又顿首。
三、各埠票号回信
(1)敬覆者，公函领明，统件亦悉。
    拟设三晋银行一层，足见法良意美，连致老号四信，可谓苦口良言，非兄等高明素著，不能有此远大之谋。弟等即时会议，无不钦佩之至。但兄等既能导其先路，弟等敢不步其后尘，是以如命，公函致晋信底呈阅。
    至兄等所拟规模，固属甚善。惟招集洋股，微嫌不宜。夫银行以三晋为名，招外股而不甚相符。况洋人素习商战，非我等所能抗衡。试看粤铁路，晋矿务，岂非前车之鉴也。兄等因公下问，弟等敢不陈其所知。诞？之愆，祈谅，是幸！
    此复。恭请升安。并候列位均吉。
志成信记        中兴和记
蔚长厚          天成亨
大德通          存义公
大德玉记        协同庆
驻汉口汇业分号      蔚盛长    新泰厚
世义信          百川通记
长盛川记         合盛元记
大德恒记          大盛川记
蔚泰厚           三晋源记
宝丰隆记        协成乾记
蔚丰厚记        日昇昌记
    已酉新正二十六日由汉申  
    公启者，现在风气大开，银行林立，各处设立甚多，首推汉口为最。我帮等隐受其害，洵有不堪枚举者矣。若不改弦易辙，将有不堪立足之势。处此时局，非设立银行不可。
    夫银行之设，岂易言哉。我晋风向称泥古，瞻前者有人，顾后者有人，而恐股难结（集）兼虑后害者亦莫不有人。岂知通力不难合作，众志即可成城。以晋省而设立银行，真有不待外求而自得者矣。晚等爰集合帮商议，居然众论佥同。况银行一设，显有三善，历为台等详呈之：
    汉地银行十数余家，钞票普通者户部、汇丰，官钱局数家而已。我帮信孚中外历有年所，银行设而钞票一出，其数应不在该等之下，长年仅以七厘行息，所获甚属不菲。非敢云凭空取利，仅可谓本大利长，此银行可设之一善也。
    再以放帐而论，我帮之耳目虽灵，究竟有不周之处。而银行有押款之例，其策可称万金，值亿者仅押数万，值万者只押几千，倘有意外之变，公本可保不失。有备无患之举，实我帮所不及，此设立银行之二善也。
    晋省银行一设，堪为银行中之巨擘，利权不至外泄，存款亦易招徕。幸而票行不废，银（行）、票行即可共得其美利，不幸票行失业，尚有银行一线生机，无票行之害，有银行之益。固晋省之基，保利权之实，此银行不得不设之三善也。
    其余尽善尽美之处，诚非楮墨所能罄。惟望有心世道者，心领而神会焉。
    至我帮等提倡结（集）股，并结（集）华股，不结（集）洋股，以及各种事宜，谅台等自有权衡，非晚等所敢妄言者也。
    逢此商战之秋，银行为第一要务，此乃大局所关，想别庄早应有此条呈。《毛诗》云：“先民有言，询于刍荛。”晚等为公起见，谅台等应不以此为河汉也。如以其言为可采，嗣后自当续呈管见，以补此函之不逮。晚等幸甚！各号幸甚！即晋省人民无不幸甚！
    特此恭请升安。顺候春喜，统希鉴照不备。
    此信一样三封，谷、祁、平各寄一封，祈会商为荷。
    照抄汉寄过祁太平公信底稿
己酉新正二十六日
(3)京都票号诸位乡台大人阁下：
    敬覆者，月之初四日，大德恒忽接京中祁|太|平票帮由邮局寄来公函，内统前致老号信四件，前后所云各情，均己敬悉，请勿锦念。
    照目下之时局，我帮倡立银行，实为当今急务，一则可保我三晋命脉，再则以厚我票号根基。前此户部掌宪，商于我帮，而我等力却未允。彼时即大失机会，既已一误不可再误，失之于前，亦不难补之于后。台等热心公益，保我汇业，凡有血性者，莫不玉成。弟等何敢自外生成，不尽绵薄。
   然而，银行巨业也，非广集股东，不足铺张扬励，与各银行并驾驰驱。若招集外省股东，不独利权外溢，殊失台等保全我等利权之初心。若尽集我晋股，奈风气未开，虽楚南翁婆心苦口到处善诱，我等首为提倡，亦恐难踊跃从事，此股东之所以难也。然又有一说，我等所立银行商立也，非官立也。非集官股不能夺已失之利权，挽将注之波澜。今大清银行基础虽立，剥杂不充。若不值此创立，迁延岁月，失此机会，后虽悔之，其何能及。
    阅台等所致老号之信，确中窍要，祈竭力张办，勿懈乃
心，弟等不胜企望之至。
   特此布覆。敬请台安，并贺新禧！
     营口祁|太|平帮公启
    于己酉正月二十日自营申
    今统去照抄寄过老号公信底一件请阅为荷。
祁|太|平票号诸位乡台大人阁下：
    敬启者，月初接得京庄我帮公函，兼甬去岁前后寄过祁|太|平公信底一纸、平帮寄过公信底三纸，内云我帮意欲公立银行一事。此举尽善尽美，诚为当时之急务。其中节略，已早在诸翁鉴中，谅有主见，弟等曷敢冒渎。惟是时不可失，机会难再，宜急不宜缓也，宜速不宜迟也。急则不误好机，易于成事，缓则否矣。速则不失信用，屹若长城，迟则否矣。谨将我汇业各庄目前情形，敬为诸翁大略陈之：
    我晋汇业一事，历有年矣。其信行之著于中外，获利之独冠各业，故外洋亦称晋人为善贾，我等亦自恃为巩固金汤，外人所不能侵夺也。岂知时事变迁，非人所及。近年来各省银行林立，所做者皆我行之生意，所夺者皆我行之利权，我行已受其影响。所幸者信行未著，尚不至十分受敌。若不及时操办，再逾数年，不惟官款为其独食，即私款非一网打尽不克。何也？如我行所收存款出息不过四厘，该银行则加诸我也，且能日日生息，随便提用，此我行所难行也。存款者既可多得利息，又能随己之便，况系国家所设银行，则我行之存款所以日见其少也。我行收交汇款按市核计，银行则不然也。官款到处皆存本行，所以私款亦较我行减费。甚至钞票通行，到处皆周，汇银者亦无须汇矣，夹带钞票即能办事，何必又出汇费乎！今钞票虽未大行，我行之汇款已减，若迟一二年钞票通行于天下，则我行之汇款绝绝，则何所觅利乎？到彼时不但无立足之地，实无一线之生机，不独绝我汇业，并绝我晋人命脉也。思念及此，能不伤心流涕者乎！
