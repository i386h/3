<!-- { "loadSidebar": true } -->
　　二十九日，外复攻城北。公命人纳石一块，顷刻山积，甃石城一重于内，外知不可复破。攻南城，一昼夜，费火药万五千觔，城几陷。外乘势上，内力不能御。发炮猛击，伤数千人，外亦发炮攻，炮回击，自毙其马无算（何烈女七娘娘立城上，神袍一拂炮回击伤外兵数百（遣闻））。阎公在城上，又亲放一炮，众兵将随炮而亡，惟见血路一条，主帅身首分而为三。舁至君山，焚灭，失声大哭。或曰：此十王也（阎公状）。十王痛薛王中计而亡，命大将军抬北门外大箱千余双，迭成将台，高与城齐。十王坐台上，亲军二百四十人同上，将四员围绕，命南京、镇江解到大炮百座，令台旁亲军各持狼烟喷筒先发，每间五六步，排大炮一位，共计百炮，齐发猛击，专打西北角城。守城兵不敢开目。阎公伏城上，膝行，看明十王在将台上，指挥三军，放连珠大炮，遂命中街巷口有力之汤三老儿，肩一大炮，令其相准十王而立，公又在后细看，左右丝毫不差，然后点火，亲自放去。其时汤三老儿尚未知，举首一望，十王四将并二百四十人，一齐不见，但见黄伞一把，在半天圆转而坠，一只脚穿靴，自上落下。

　　八月二日，内遣周详、金满等四人，夜出烧外营，外兵伤，忿甚，四处杀掠（阎公命赏详等银各一两，夏淮新、王华每两扣银四钱，众怒，公命斩之。淮新又因闰六月初一留方令于家，误听方令作揖，劝众薙头，故立斩以示。华虽引陈公自解，而卒不免，命许用掌刍粮（纪略））。民有薙头归顺者，城上望见，必怒詈。杨舍守备沈廷谟，敛民钱，窦牛酒；赴良佐营修款，良佐受之，给旗四面，悬四门，廷谟被发乘马，历城下，劝民速降。内将发炮击之，遁去。贝勒遣人缓言来说，进旗四面，悬此，即不薙发，亦当饬兵返，或斩四门首事者，饬悉宥不诛。阎公曰：宁斩我一人，余皆无罪，何可杀也？因遣诸生朱晖吉、耆老王寻吾等四人，诣外营，方缒城，良佐策马迎去，留饮款洽，归顺后，誓不杀一人。但遣官上城勘验，即收兵复命，将别，各赠五金，使历各营观器械讫，约三日定议。吉等入城，立议主降，众不听。至期，外兵大呼吉等安在，备述留饮赠银事，内立斩四人示之，复固守。吴军门督师至江上，宰牛誓诸将，归顺后，不许杀掠。王海防自恃在□恩信，临城招抚，皆不应（事实）。

　　初六日，传摄政王晓谕招安，合城不应。

　　初七日，豫王示至，外以矢射入城中，言明已亡，何苦死守。内书其后云，愿受炮打，宁死不降。射还之。

　　初八日，大雨，民立雨中，受炮，毫无降志（半夜城内命善泅水陈钦宪渡过外城河，钉没炮眼，缓二日不攻，城上得以夜修砌城垛。后五日，良佐恐城内复钉炮，命军士昼夜攻击，至夜风雨怒号不已，炮乃止（纪事））。

　　初九日，再纳石甃南城。

　　十二日，又甃北城，高于旧城三尺。阎公预令人将麦磨干面，造赏月饼（状）（城中石灰将完，不能修城，饭米亦少，征民米备之。令二日一给，不得预领，贝勒侦知之，欲留军四万，为久困计，饬大兵北上，良佐不可，乃止（乘城纪事））。

　　十三日，二公给民间月饼钱，计至十七日止。百姓携壶觞登陴，分曹快饮，许用效楚歌，作五更转曲。歌曰：宜兴人，一管枪。无锡人，团团一股香。靖江人，跪在沙滩上。常州人，献了女儿又献娘。江阴人，打仗八十日，宁死不投降。余类此。令善讴者传唱，和以筝籧箫鼓。时天无纤翳，皓月当空，清霜满野，剑戟有声，忽城上发歌，外兵听之，或怒骂，或悲欢，互勉励，良佐闻之，乃作劝降词，使士卒相倚而歌，与僚佐饮帐中，酒数行，城上炮发，急避去。越二日，外多方招降，城上誓死益固。

　　十九日，贝勒从十四骑，绕君山青龙庵，相地形，城上望见，炮弩齐发，骑皆踉跄蹂躏。贝勒仅以身免（是日守城人吶喊，外人闻之皆鬼声，知城必破（纪略））。因夜筑土垄。以避矢石，伏金陵守门大炮，将攻东城（金陵又解到大炮二十四位，较前所用之炮更大，每舟载一炮，每位用铅铁十三斤（纪略））。有国师来献计云：江阴城，形似芙蓉，花蒂在东北隅，必于此猛击，方破。贝勒命速移炮至花家坝，专击北城。是夜大雨如注，炮声晓夜不绝，震惊二百里。

　　二十一日午刻，有红光一缕，从土桥直射入城中，城遂陷（纪略）。前月二十四日，京中遣国师和尚来江上，日绕城细看。至是月二十，始看明，谓贝勒云：江阴是芙蓉城，若在花瓣上攻打，越打越紧，若专攻花家坝，花蒂既破，则瓣自散，故齐徙炮至坝，专打东北城。至二十一日，雨势甚急，城外于雨中先放喷筒，后放狼烟，然后连发二百余座大炮，着人皮穿肉烂，城头危如累卵，士民无降心，又无去志，惟知死守。午刻，外用牛皮帐护炮，装药不湿，炮一百余座，一齐放火，东北城角遂震倒，正对祥符寺。先是城上畏外炮猛裂，见燃火，即避伏垣内，炮声绝，周麾而登。外觉之，故放空炮，潜渡河，从烟焰雾雨中，蜂拥上，众不及御而溃（方清兵上城时，城下人相城布阵，不敢上，相持至暮，内乱，外兵乃上（纪略））。清兵围城数重，禁不得出（时中街刘敬泉兄弟见围甚固，恐屠尽城内人，先开西门放人走出，后至尔横街三官堂前，挡住外兵，一打马足，一斩人首，外兵来势，急不及避，刘氏兄弟乘势格杀，顷刻尸积如山，马散成群。二人终于康熙年间（遣闻））。北城民巷战，伤数千人（季从孝战死（纪略））。自是城内居民巷战益甚，善政桥蒋家巷，士民多力战死；东观西观地方，死战；互相杀者，九千余人。大街、中街、南街三处巷战，两军死二万七千余人（事实）。时外兵至青果巷，有贡士邢介繁家人吴魁者，善投石子，手执短竹竿，肩任搭联，联袋藏石子，时在巷中行走，见外兵多，遂翻转眼皮，假作瞎子走过，苦止一二兵来，拿出石子投去，无不中其眼眦，昏晕，即拔其刀斩首。连日如此，计杀十三人（纪略）。又有丁方、王寿二人，出城守兵，奋身杀敌，伤数十人（遗闻）。陈公焚室自刭（合衙焚死大小男女共计四十三人（状））。阎公坐东门敌楼，索笔题门，引千人格斗，勒马巷战者八，杀伤无算。顾谓从者曰：为我谢百姓，吾报国事毕。遂自投前湖中（公拔刀自刺，其胸出血，即投水，义民陆先正欲从水中扯之，良佐遗兵来擒（状））。良佐言与公有旧，必欲生致公。卒见公发浮水面，出而缚之。良佐踞坐干明寺殿。公至，跃起，两手拍公肩而哭。公曰：何哭？速杀我。贝勒坐县署，急索公，公至堂上，挺然不屈，面向贝勒，且大骂不绝口，一卒枪刺公，腔血沸涌而仆。日暮，拥至栖霞庵，庵僧夜闲呼，「砍我」不绝口。心知是公。已而寂然。天明，公已遇害。家丁存者，犹十余人。询其不降，戮之。从公死一处（义民陆先正亦同死（纪事））。时东横街有一人躲在庵佛后，适清兵来宿于此，心甚恐，后其兵疲倦。至夜半即拔其刀，一齐杀死。恐天明被害，遂于城上跳出城外。又有兵设帐宿急渡外城河被去（江上遗闻）。有唯心上人在围城中，与公晓夜共事。公所著和众乘城略，唯心以授黄仔薪。

　　二十二日，犹巷战不已。清兵用火攻败之。城中骈首受死，无一顺从者。有韩姓者手刃三人。力竭，自刎。曰：吾杀三人，死瞑目矣。训导冯厚敦，公服自缢明伦堂（冯自刎，诸生从死者十三人（遗闻））。中书舍人戚勋（戚号羽明，万历丙子举人，士骐子，合门死，三十七口），诸生许用，字孝和，合门焚。戚持红笔，大书戚中书合门焚死于壁。又书戚勋，字伯屏，青阳人，以协守入城，与贡士黄毓祺，诸生许用等共参议。知力不支，故死此。书毕，遂命家人豫买七棺，同妻子女媳俱殉难一处。今大街守备府后，勋殉难地。雍正中，青阳戚氏至守备所，挖出七棺，迁葬祖茔。时同死者，国栋之妻李氏，长子谦亨，字受豫；次子受升之妻林氏，孙女二人。婢仆十一人，俱殉节。其时□欲死难，其母曰：天不绝许氏，将在于汝，乃置之墙衖中，须臾火发，焰逼几死，墙忽裂，得走出，无家可归，复自投于玉带河，辄浮出水面，因以石自镇，淹亦不死。清兵过，俱未之见也，遂得免，用门屋为外客赁居，将举火，辞之使去问焉，以告。则曰：主人自焚，客将焉往？亦死焉（纪略）。民人方启扬、朱见，皆合门自焚死。诸生章明叙、林凤仪、黄楷、史补衮，令妻子女媳先死，然后公服，题诗，赴井死。官士元二弟四子，俱自尽。老民沈应干、萧忆江、高旭、陆慎所、高应麟、王肃衷、赵少泉、薛启方、季惟明、钱求、王秀、徐彬、邢汉、陈宪忠、顾瑜、齐程、章懋学、懋才等，不屈死。其余男妇赴水蹈火自缢投缳，不遍悉（凡男女死者，井皆满，孙郎中池、四眼井、泮池、玉带河、涌塔庵池、里教场河、里城河，城外迭尸数层，四民视死如归，咸以先死为幸。自二十一日破城，自焚者烟光三日不绝（纪略））。是役也，城守八十一日而破，清兵至城下者二十四万。攻城死者，六万七千有奇。乡战死者七千有奇。通计清兵死事，不下七万五千有奇，而吾邑之殉节被难者，且十万矣（是年三月二十一日，有季文石客汉口，适俞允升携子大舍亦至，会于寓内，大舍梦江阴城隍云：汝在九万七千三百七十四名数内，当速归，晨起告父，不之信。二十二日父子同梦如初。十三日，允升独梦城隍云：不遣子回，汝先得祸。允升惧四月初一日，命子回大舍，后从死围城中。观此则天数可知矣（备览））。贡生黄毓祺，于八月二十一日，溷于逃人内出城；清兵退，乃归，后竟死难（黄字介之，住东门内，助银筑东城垣，故号黄半城。今万佛林，是黄所建其□，故址也。后介之欲恢复江阴约众八月十五，半夜杀入兵备道署，因黄昏放铳太早，兵备道陈服远赏月未卧，纠兵杀出，毓祺败，出城远遁。其党株连死二百余人，全家抄没，事败后变姓名，遁于淮南，寄居僧庵为僧作疏；一日，僧往人家礼忏通诚，主人闻之甚佳，问焉，以告。因延为师，久之事觉，为人所首，捕至金陵，挺然不屈，供状皆四六。介之才学，着于当时，凡十三科不中，卒而以殉节死。哀哉（事实））。程璧先以请兵出为僧江明，被劫北上。中道杀骑卒而逃，死牖下（江明善弹唱，抱胡琴出城，人无知其为弩师也（纪略））。余不即死者，兵劫其财而戮之（下令无发者不杀，为僧皆免（遗闻））。

