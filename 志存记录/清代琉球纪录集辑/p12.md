<!-- { "loadSidebar": true } -->
　　瓯上造一小木盖，朱黑漆之；下作空心托子：制作颇工。茶瓯颇大，斟茶止二、三分，用果一小块贮匙内；此学中国献茶法也。若国中烹茶法，以茶末杂细粉少许入碗，沸水半瓯，用小竹帚搅数十次，起沫满瓯面为度；以敬客。
　　烛灯，木底四方格，上宽下窄；白纸糊之而空其上。施木柄，钉柱上；虽大风，不致灭烛也。王宫内所用皆然。民间灯，多不用烛；以木作灯，四方糊纸高木座，笼油碟其中，置地席上。
　　烛，如黄蜡而色黑；国中有油树，取其子榨油为之。
　　蕉扇，圆者为日扇，男子用之。妇人用者缺其旁，如缺月状；名月扇。
　　摺叠扇，名櫂子扇；即倭扇也。皆单边，无宽边者；粗细不等，有绝佳者。本国官民冬、夏用之，横插大带间以为饰。又有折腰扇，扇骨两截，下合上开；僧人所用。
　　团扇，以竹为骨，茧纸糊之，或青、或白；洒金作画。有泥金五华者，名玉团扇；惟王宫中有之。命妇或受赐，始得用之。
　　斧、凿，皆类中国。惟锯，用纯铁为之；形如刀，下着柄，列齿口端为用。
　　瓶、罂，多类中国。其小异者，茶具、火鑪一二种。
　　炊爨锅器，皆有铁者制；亦颇与中国异，或有柄、有提处。夏使「旧录」云：『多用螺壳炊爨』；今不尔。间以大螺壳烹茶者有之。
　　笔，用鹿毛为之，短管。比中国笔较短，仅长四寸余。竹管似芦，取其轻细；管之末有番字小帖，笔帽皆有小开处。国人作书，皆不倚桌，或立、或坐；倒卷纸尾，左手箝顿掌中，悬腕书之。以笔蘸墨，则横笔卧卷之。
　　纸，以茧为之；有理坚白者，极佳。其黄色质松者，名事宜纸：皆切方幅为用，与高丽茧纸正同。其质厚者染紫色，可为衣；名内用纸。有印花者如锦，极可爱。
　　耝犁，皆仿中国，但减从轻小。高田惟仰雨泽；下田层列，引泉下溉。其江湖通潮者，皆卤不可溉，故无桔槔、戽斗诸具。
　　机形，坐处窄，外宽，高一尺五、六寸，低着脚仅三、四寸许。机前立竹竿一，下垂，引扣上下。梭长四寸余，如皁角形。器用轻小，席地为便，家家有之；缕蕉丝杂纫织之。
　　沿海近港，所见皆用独木小舟，或钓、或施繖网以取小鱼。螺、蛤、蟹、虾、石、海胆随潮下上者，夜候潮落，篝火取之。
　　乐器，与中国无异，筝、笛等俱备（无笙）。三弦，柄比中国短三寸余，弹拨惟用食指。
　　笛曲，有「青山曲」（即中国银绞丝「五更转」也）、「落鷢曲」、「乐平曲」。
　　「太平歌」乃神曲，每击小铜点起调；一人先唱，下乃齐声和之。
　　前使张学礼「记」云：『国王遣子婿于从客某所学琴』；今已失传。国中无琴，但有琴谱；国王遣那霸官毛光弼于从客福州陈利州处学琴，三、四月习数曲，并请留琴一具；从之。
　　市易之所，「旧录」云：『向在天使馆东天妃宫前平地上，后徙马市街』。今市集移在辻山沿海坡上，早晚两集。市集无男人，俱女为市。所市物，惟鱼、虾、番薯、豆腐、木器、瓷碟、陶器、木梳、草靸等粗下之物。仕宦家多不入市。
　　市中交易用钱，无银。钱无轮廓——间有旧钱如鹅眼大，磨漫处或有「洪武」字；已绝少。今用者如细铁丝圈，一贯不及三、四寸许，重不逾两许；贯口封一纸扣钤记之，散即不可用。每千，值国银二分二厘（明万历中萧崇业、夏子阳等「录」即云『国中用黑铜钱极轻小，千不盈掬；凡五贯，折银一钱』。则其来已久，本国称谓「鸠字钱」云）。其平日皆行「宽永通宝」钱（钱背无字，或有一文字。按日本宽永元年为前明天启二年，岁在壬戌；此日本旧钱也。钱模大小，亦与前明「万历钱」相埒。钱质皆赤铜，每百值国银一钱二分。「国朝典汇」云：『琉球市用日本钱，以十当一』；为近是），临时易之；使还，则复其旧。国中旧有「洪武钱」，永乐十一年又赐「永乐钱」。天顺二年，王请照永乐、宣德间例，所带货物以铜钱给赐；礼部寝之。本朝又无赐钱之例，故其国少中国钱。
　　妇女，小民家簪用玳瑁，长尺许；倒插髻中，翘额上。髻甚松，前后偏堕；疑即所谓「倭堕髻」也。不穿耳，闻国中大家女亦然。无脂粉、无首饰，珠翠俱废不用。足无所矫揉，或穿半袜、或着三板、或赤足行沙土中。手背皆有青点，五指脊上黑道直贯至甲边；腕上下或方、或圆、或髾，为形不等：不尽如梅花也。女子年十五，即鍼刺，以墨涂之，岁岁增加；官户皆然。闻先国王曾欲变革，集众议，以为古初如此，或深意有所禁忌；骤改前制，不便。遂至今仍之。过市所见，无不尽然。
　　入市货物，无肩担者。大小累重，皆戴于首；即大瓮、束薪，皆然。登坡、下岭，矫首曳袖而行，无偏堕者。
　　土妓行市中，暑月衣襟上亦用红绢缘于领掖间，以此识别。「旧录」云：『良家入市，手持尺布以自别』；今亦间有之。
　　妇人抱小儿者，惟一手操小儿腰臂，令骑坐左右腰叉上；所见皆然。
　　贡舶，式略如福州鸟船。船掖施橹，左右各二。船长八丈余，宽二丈五、六尺。前明洪、永中，皆赐海舟；后使臣请自备工料，于福州改造。今本国舟工，亦能自造如式。其各岛往来通载之船，大小皆尖底，底板鳞次；太平山船加饰栏槛为异。小船，皆刳独木为之，极轻捷；村民、渔户皆用之。一舟不胜载，则双使为用。
　　通国惟国王肩舆，仿中国式，或十六人、或八人。轿上亭盖帷幔，悉如中国。国相、法司以下，皆两人肩舆，式皆矮小；着扛木于轿顶，二人前后舁之。轿高不踰三尺许，席底，趺坐；远望如笼榼然。前使「汪录」云：『不知其中有人』；信然也。贵族亦有造作精致者，用罗汉杉木雕镂，铜饰锦边，绘里纱縠为蔽；而其高下、大小则一也。
　　国中无车，山榖非所宜也。
　　马，与中国无异，高七、八尺者绝少。蹀躞善行，山路崎嶔，上下沙砾中不见颠蹶；此则其所习也。上山、涉水，则驰。
　　地既多暖，冬草不枯；马终岁食青，不识栈豆。故虽村户下贫，亦皆畜马；有事则敛用之，事过散还。村家亦有以马耕者。
　　鞍，制同中国，黑漆、红漆不同。有极精者，鞍前后加红帕四条分垂左右，以为马饰。
　　鞯与障泥，皆从简略。仕宦者，或用红毡一条。
　　勒口索，贵家多用五色相间蕉布全幅，入手两盘垂之，尚及两胁也。
　　镫，以木为之，式如曲杓形；一边着绳系鞍下，空其口以便赤足穿踏。或鞴皮为之，朱、黑漆有极精者。
　　国人骑马，皆不用鞭。能骑者，纵控令速行；否则，折树梢用之，下马即掷去。
　　宦家女人骑马，拥领蔽面，多侧坐鞍上，两足共一镫，人控徐行。前使「汪录」有记，今偶见亦有之。
　　弓，长七尺余，卓地高齐屋檐。箭，比中国箭乃较短一握许，射必卓地。执靶时，不在正中；乃就下窄处扣弦发。矢皆用决拾如古制，发不甚远。「旧录」云：『射二百步外』；则未之见。
　　月令：正月，桃夭（碧桃、绦桃、樱桃，俱于是月开），长春始荣（四季开，此月尤盛），蚕豆食新，莺舌有簧，蛇出于穴，始电雷乃发声，枇杷熟（与中国无异，形略长如枣。元旦食新，为百果先）。
　　二月，木笔书空，海棠红，棠棣华，春菊有芳（百合、丽春花，俱于此月开），月橘子红（月橘一名十里香，花六月开；子红，累累，至此月满树），萍始生，田豆收，蟋蟀鸣，蛰龙出于海。
　　三月，粟兰香，石竹花（玫瑰、蔷薇、藤萝、罂粟，俱于此月开），紫苏生，诸豆毕种，黄瓜登于市，麦乃秋，虹始见。
　　四月，梯沽红（树高十余丈，花如木笔，攒生。榴、葵、萱花、金钱花、杜若、凤仙，皆于此月开），铁钱花开，甘露见于蕉（芭蕉，此月始结实，名甘露），山丹吐焰，蔗田熟（杨梅亦于此月熟），青瓜出，竹笋抽林，螳螂生（蜻蜓亦生此月），蜩鸣，鸦养羞，蚯蚓出，蝼蝈鸣，鸟凤来（小鸟名。又有鸟名古哈鲁，亦于此月来）。
　　五月，刺牡丹开，右纳花（花与秋葵无异，木本，高三、四丈），月橘花（色白如雪，香闻十里），夏菊开（茉莉、栀子、木兰，俱于此月开），莲有华，苋菜秀，桃有实（榴亦于此月实），蕻菜生，豇豆出，草不腐为萤，飓母时怒。
　　六月，佛桑烧空（三月开至冬，此月尤盛），挂兰香（蕙亦于此月花），桔梗花，决明开，禾毕登于场，绿豆收，鹿入水为鱼（沙鱼跃岸化为鹿；鹿畏热，以舌咂水，亦化为沙鱼）。
　　七月，木兰再芳（海棠、玉簪，俱于此月开），棉花收，龙眼圆，玄鸟来（燕自此月始来），寒蝉鸣，刀豆出（丝瓜，亦于此月出），野菊秀（如中国青蘘，生满田中），毛鱼阵于水（此月朔前后五日、八月朔前后五日，毛鱼排队成阵；他月不然）。
　　八月，木芙蓉华（桂，亦于此月花），容蕊至（鸟名。又有鸟名恨煞，亦于此月来），赤小豆收。
　　九月，梅始华，戊土实（果名古把梯斯，形如青果而匾。闽中亦有之，名戊土），柿紫，霜乃降，海鹰来（国中无鹰；此月东北风起，自日本飘来），大豆收，麦种下，雷始收声（或至冬不收声，时有之），田野毕垦，麻石求子来（鸟名，绿翅白眉），蛇为暴（此月蛇出伤人，立毙）。
　　十月，绿秧出于水，橘实，田豆下种，铁树有花，蛇乃蛰，虹藏不见，松露入土化为菌（松下土中，此月有土菌形如芋；松露滴入土中，所化色白。出牛粪中者，灰色，不可食），纸鸢升，石求读来（鸟名。又有鸟名莫读史与伊石求子，皆于此月来）。
　　十一月，水仙开，寒菊花，枸杞红，蚯蚓鸣，美人蕉红，野有黄华（如中国蒲公英，开遍山罅中），大雨时行。
　　十二月，佛手指空，绿鸠至，蛰虫不俯，蚊不收声，无冰。
　　中山气候多暖少寒，无冰，霜雪希降，草木常青。土产所有同中国者，只标其名；异产则详其形状，花卉并记其开时。
　　榖则六榖咸备，米六种、麦三种，菽有绿豆、赤豆、黑豆、白豆、大豆、小豆。大豆，即中国黄豆，毛荚；七、八月生田中。所见比中国产者特小，仅如细黑豆。异产有番薯，在处皆有之，犁种沙土中，蔓生蔽野；人以为粮，功并粒食。家种芭蕉数十本，缕丝织为蕉布；男女冬、夏皆衣之，利匹蚕桑。明册使萧崇业、夏子阳「旧录」云：『土不植棉，地不宜茶』；今亦间有之，但不甚繁植云。
