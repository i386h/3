<!-- { "loadSidebar": true } -->
　　十一月十有六日，礼部题「为请旨事」：『先经臣部议准敕封琉球国世孙尚温为琉球国中山王，并赐恤故国王尚穆，遣正、副使臣前往。续经臣部遵将各衙门保送人员及臣部司员带领引见，奉旨：「正使着赵文楷去，副使着李鼎元去。钦此」。臣等业经行文福建督、抚遵照在案。该臣等议得此次往封琉球一应事宜，除赐恤故国王尚穆另行缮本具题外，谨将敕封应行赏赉并各项预备之处，按照乾隆二十年往封事例开列条款，恭呈御览，伏候钦定！一、查向例，敕封琉球国王颁给诏书一道、敕谕一道。此次应照例颁给，诏敕由内阁撰拟，封送臣部交正、副使敬谨齎往宣读该国王祗受。一、向例赐该国王蟒缎二疋、青蓝彩缎各三疋、蓝素缎三疋、闪缎二疋、衣素缎二疋、锦二疋、纱四疋、罗四疋、紬四疋，共三十疋；赐王妃妆缎二疋、青蓝彩缎各二疋、蓝素缎二疋、闪缎二疋、衣素缎二疋、锦二疋、纱四疋、罗四疋，共二十疋：交封使带往，仍将数目撰入敕内。此次应请照例赏赐该国王、王妃所需缎疋，均于内务府移取臣部交封使带往颁给该国王祗领。一、正副使衔命出使，应照例持节。所有节及节衣，由工部移送臣部转授封使，回日缴还工部。一、向例诏敕前用黄盖一柄、龙旗一对、御杖一对、「钦差」牌一对、「肃静」牌一对、「回避」牌一对，均由工部咨取；回时交纳工部。并取前行牌一面，于封使起行前期交兵部饬发沿途飞递琉球国，俾知预备。此次应照例办理。一、向例正副使赐正一品蟒缎披领袍各一件、麒麟补褂各一件，行文工部办给；仍许其自备正一品顶带，事毕回京仍用本任品服。此次封使亦应照例给予。一、向例正副使远涉海洋，赐给御祭海神文二道，齎往福建致祭。此次应请颁谕祭海神祈、报文各一道，由内阁撰拟，交封使齎往致祭。其香帛、祭品，该地方官备办，照例核销。一、查颁外国诏敕，例应缴送内阁；向来琉球每请为传国之宝，经正、副使验明允留彼国，仍令其于谢表内声明。此次亦应照例办理。一、向例正副使恭齎诏敕、恤赏等项自京起程，沿途拨护官兵；其过海登舟，行令该督抚遴委干弁二员、干兵五百名护送，并酌拨修船匠役带往。此次亦应照例办理。一、向例正副使许自带谙晓医术医士二名随往；至家人跟役，正使许带二十名、副使许带十五名，兵部给与勘合，沿途支取夫马、船只廪给口粮。此次亦应照例办理支给。一、向例正副使俱照伊品级预支二年俸银，回日扣还在案。此次亦应照伊品级支给，回日扣还。以上各条，臣等按照旧章，敬行开列进呈；恭候命下之日，臣部行文各该处遵奉施行。臣等未敢擅便，谨题请旨』。奉旨：『依议。钦此』。臣鼎元奉命后，即自备正一品顶带，制办行装；候正使假满回京，恭请圣训，择日起行。
　　十二月望日，琉球使臣向国垣等入京。先是，赐服命下，有诫余且无换顶带者；余曰：『不换，是慢君命也，乌乎敢』！客唯唯而退。
　　嘉庆五年（庚申）正月（戊寅）元旦日（甲寅）五更，恭诣干清宫门朝贺。旋诣东四牌楼马大人衚衕天后宫进香——祠为故大学士福公康安建。贝子破擒台匪林塽文，归舟时将抵岸而风息，舟人下椗待风，贝了喝令起之，否且行诛；椗起舟走，忽触礁，舟人惊惶，分无生理。忽见红灯自远飞来触舟，舟旋瞥眼间已入厦门口。祠之建，以报恩也。正殿为天后塑像，后殿为三官神像，西为关帝神像。余进香，心为之动。窃谓贝子建此祠，未尽善也。凡天下受敕封为正神者，率褒及其父母；况天后由孝女成神，后殿不祀其父母而祀三官，失其本矣——毋亦以天后父母未经受本朝封典，故不祀邪？果尔，何不吁请褒封乎！是贝子之疏也。此行仗神默佑，归定吁请褒封，崇祀后殿，以妥神孝酬灵贶。
　　十二日，介山至京销假。
　　二十一日（甲戌），琉球使臣向国垣等回国。
　　二十九日（壬午），浙闽总督玉德奏：琉球遣正议大夫梁焕来迎册使，已到闽；奉上谕：『册使远涉重洋，其乘坐船只，自应妥为预备。且现在洋面，未能一律宁静；着传谕玉德饬令地方官将赵文楷等所需船只预备稳妥，并派拨弁兵小心护送，俾其遄行无阻。钦此』。同日，奉上谕：『沿海地方崇奉天后，仰承灵佑昭垂，历征显应。溯查乾隆二年加增神号四字，嗣于二十二年、五十三年两次各增四字。现在各洋面巡缉兵船及商船往来均赖神力庇佑，着该衙门再议加增四字；并着翰林院衙门撰拟祭文，即交此次册封琉球正使赵文楷齎往福建敬谨致祭。钦此』。于是内阁拟进钦定四字曰「垂慈笃祜」，翰林院撰拟祭文。
　　〔二月（己卯）〕二十四日（丁未）五更，具摺恭请圣训。巳初，蒙召见干清宫西暖阁，敬承天语体恤小邦，不胜悚惕！
　　二十六日，偕介山赴礼部祗领诏敕、恤赐、龙节、仪仗等件，逐一验看，谨送正使寓奉安中堂；惟御书未经用宝，移知兵部驿递闽省。是日，兵部发下勘合，照寻常一品服例填写，与礼部所题跟役名数不合，途中恐致累；而兵部惮于检举，且恐误行期，累自此始矣。
　　二十有八日（辛亥）黎明，设香案，望阙谢恩毕。午刻，拜辞老母，由米市衚衕起程，转横街出轿子衚衕；不由菜市口者，俗有所忌也。介山寓彰仪门大街，亦于是时起程。先奉诏敕付武弁负之前行，罩以黄盖；仪仗后之，节后之，赏恤诸物又后之，正副使又后之。坐软舆，舁者八人，前负弩者一人、带刀者一人，后执坐枪者二人、步行扶舆者四人。余人管理官私物，各有专责。出彰仪门，五里至普济堂。同乡检讨杨萃中（祖纯）、户部杨松崖（彦青）、周梧庭（维垣）、吏部崔君永福、刑部张安亭（学潮）、工部刘芳皋（濖）、广东增城营守备唐君文才、候选县令孙君光先、韩君海、宁波太守侄平山（坦）饯于堂之正庭，同年给事中邵楚帆（自昌）、编修吴衣园（裕德）饯于堂之门内，礼部谢芗泉（振定）率其同馆门人饯于堂之西厢，各进三觥。未初别，酉正宿良乡县同节驿；设香案，奉安诏敕毕——以后日常为例。县令赵君宣霖来谒——江西南丰人。介山别居一馆，相去不数武，饭后过谈。是日，惟午时晴；出门选吉时，或其验也。
　　二十九日（壬子），阴，大风。介山从客三人，王君文诰、秦君元钧、缪君颂；余从客一人，杨君华才：俱于昨夜至，早起同行。过窦店，不憩。申刻，宿涿州涿鹿驿。
　　三月朔日（癸丑），晴。过张桓侯祠，不入。六十里，新城县分水驿，食。经白水沟沿堤行七十里，宿雄县归义驿。明云间陆应阳「广舆记」载：『雄县有大雄山』；余往来数次，未之见。县令冯君瑛来谒，问之；对曰：『不惟县治无山，即附郭亦无山』。则陆记未足信，疑金人并归义入归信，非复周显德时故州矣。是日，午后大风。入传舍迎送，始闻炮。
　　初二日（甲寅），大风，晴。卯刻行，弥望皆水，道通一线，曲折如盘蛇。十里达赵北口桥，十二洞，舟俱泊桥东；俗谓之「燕南赵北」，疑即瓦桥关。三十里至鄚州，又四十里宿任邱县鄚城驿。未刻，介山过谈，同寄第一封家书。
　　初三日（乙卯），阴，大风。行七十里，宿河间瀛海驿。府为京师之南府，天下之津途。陂泽沃衍，宜耕植；滨海盐运，军府所资：燕南重地也。太守姚芝佃（梁），学问人品，海内钦慕，有古大臣风。先为广西廉访使，为巡抚孙公永清劾，改部郎，转侍御。今年正月，皇上特简为河间太守。询以风土、人情，了如指掌；要地可谓得人矣。途中见麦三寸许，望雨甚切。
　　初四日（丙辰），阴，大风。行六十里，献县乐城驿；食。县治，唐始移此；不惟非河间献王旧封，并非汉乐城县故地。故县，在今县东南六十里；献王封邑，在今县东南九十里，所谓「景城废县」也。天下邑治，历代屡移；执旧名而求之，百不得一矣。又十里，交河县富庄驿；宿。是夜雪，麦苗得此，不啻膏雨。
　　初五日（丁巳），大雪。行四十里，阜城驿；食。县当南北冲，非汉故城。县令张绿溪（文旐）来谒——河南灵宝人，己酉进士。途中遇同乡邓尉以伊护饷至保阳，立谈片刻。又五十里，宿景州东光驿——本■〈艹修〉县故治，地形四通，古齐、赵界。与介山约游董江都祠，日暮不果。
　　初六日（戊午），晴，寒甚。行三十五里，刘智庙；食。庙名不知所起——按明正德中，马申锡驻桑儿园招流贼刘六等，刘应招而至；或即以此得名，而土人讹为刘智邪！又二十五里，宿德州安德驿——本汉平原郡安德县故治；运河出城北，浮舟为梁，闻山东粮艘将次出境。是夜，寄二封家书。
　　初七日（己未），晴。行四十里，曲路；食。沿途雪消麦茂，麦秋有望矣。又四十里，平原县桃园驿；宿。是夜，经行有所谓黄河沿者。按「唐志」德州有张公故关。孔颖达曰：『平原县六十里有张公故城，城东有津，俗名张公渡——即平原津；战国时齐之西境，以河为界，此即黄河津济之所』。今河久失故道，津已堙而名尚在；父老相传有可以征古者，此类是也。县令刘东堂（怀清）来谒——陕西华阴人，丁酉举人，与凫塘乡试同年。询以风土、人情、地方利弊，答云：『平原素不产棉，而男女多贸自他郡，以织为业。到任后，访知县中有卤地数顷，不能种五谷，试令种棉，乃大获；民皆仿行。近出棉不仅供一县之用；山东素多卤地，得此法通行，一省可无旷土矣』。又云：『乾隆五十七年，岁大饥，民之流亡未归者甚众；所遗田地二百余顷，民不敢种，因为代募佃户耕种』。既不欠粮、又不弃地，亦善政。县有颜鲁公及先主祠，盖以鲁公常守平原，先主曾为平原相也。鲁公祠内有文文山吊鲁公诗碣，前明人补书。从客强记其韵以归，因和之；惜未得录全文。
　　初八日（庚申），曙。行五十里，禹城县刘普驿；食。县令潘君汉来谒——大兴人，庚子进士。又五十里，宿齐河县晏城驿，店陋甚。济南太守德垕生遣使持札问起居——德，汉军人，余戊戌同年。闻其廉静寡欲，有守有为；重其人，即为书答之。
