<!-- { "loadSidebar": true } -->
　　圣庙，在久米村泉崎桥北门，南向。进大门，庭方广十余亩，上设拜台。正堂三间，夫子像前又设木主，四配各手一经。正中梁上，亦摹御书「万世师表」四大字榜书；前使汪、林各有记书木牌上，立左右。康熙十三年立庙，尚未有学。康熙五十六年，紫金大夫程顺则因学宫未备，取汪、林二公庙记之意，启请建明伦堂；又于堂中近北壁分小三间，奉祀启圣并四配神主。五十七年秋七月起工，冬十月告成。明伦堂左右两庑，蓄经书籍文略备。国王又命紫金大夫程顺则刊刻「圣谕十六条」演义数节，月吉讲之。旧例，以紫金大夫一员司教，每旬三、六、九日诣讲堂稽察诸生勤惰，兼理中国往来贡典并参赞大礼；又于久米内大夫、都通事、秀才诸人中择文理精通者一人为讲解师，又择句读详明者一人为训诂师。讲解师岁廪十二石，设学于启圣祠内，以教通事、秀才之成业者；训诂师岁廪八石，设学于上天妃宫，以教七岁以上之初学者（首里亦有乡塾三所。其外村小吏、百姓之子弟，则以僧为师。皆学国字，有草书、无楷字）。棂星门内，庭中有石碑，大夫程顺则记。顺则又有「庙学纪略」，记建庙兴学颠末并讲解、训诂师姓名甚备。大夫蔡文溥有「中山学校序」；文溥，康熙二十五年入学读书生之一也。
　　本朝康熙二十三年，使臣汪楫、林麟焻代题远人向化，求遣子弟入学读书。二十五年，尚贞王遣官生梁成楫、蔡文溥、阮维新入国学读书。二十七年九月，入监；上为特设教习一人——福建郑某教习一年、宁波徐振教习三年，徐振议叙以州同即用。官生三人，皆照都通事例，日给鸡一、肉二斤、茶五钱、腐一斤，椒酱、油菜等俱备。每年春、秋，赐锦缎袍褂、纺丝紬裤各一，凉帽一，靴袜各一双；夏，赐纱袍褂、罗衫裤各一；冬，缎面羊皮袍褂、绵袄裤各一，皮帽、皮靴、绒袜、被褥俱备。从人皆有赐。每月纸墨、朱笔银一两五钱：皆鸿胪寺关给。二十九年，贡使耳目官温允杰、正议大夫金元达到京，国王请遣官生归国；赐宴，各给赏云缎、紬布等物，乘传遣归。
　　中山世系：舜天、舜马顺熙、义本，凡三传，共七十三年。英祖、大成、英慈、玉城、西威，凡五传，共九十九年。察度、武宁，凡二传，共五十六年。思绍、尚巴志、尚忠、尚思达、尚金福、尚泰久、尚德，凡七传，共六十四年。尚圆、尚宣威（尚圆之弟，摄国事六阅月）、尚真、尚清、尚元、尚永、尚宁、尚丰、尚贤、尚质（尚贤之弟）、尚真、尚纯（为世子时先卒）、尚益（尚纯之子）、尚敬。
　　中山风俗，已见「前录」。兹役久淹，见闻尤核；略为诠次，以备采风。
　　正月十六日，男妇俱拜墓。女子于岁初，皆击球为戏。又有板舞戏，横巨板于木桩上，两头下空二、三尺许，二女对立板上，一起一落，就势跃起五、六尺许，不倾跌欹侧也。
　　二月，麦穗祭，国中同日祭麦神。此日妇女不作女红，男不事田野（麦、榖四祭皆同）。十二日，花朝；前二日，各家俱浚井，女汲井水洗额，云可免疾病。
　　三月三日上巳，家作艾糕相饷遗。官民皆海滨禊饮，又拜节相往来。此月中，同日又祭麦神，谓之「大祭」。
　　五月五日，竞渡龙舟三（泊一、那霸一、久米一）。一日至五日，角黍、蒲酒同中国；亦拜节。此月稻穗祭，选吉；同日祭稻神。此祭未行，稻虽登场，不敢入家。明夏册使子阳「使录」云；『国中神有女王者，王宗姊妹之属，世由神选以相代。五谷成时，女王渡海至姑达佳山，采其榖穗成熟者嚼之，各处乃敢获。若未尝先获者，食之即毙。故田间绝无盗采者』。
　　六月，稻大祭，选吉；同日祭稻神。又有六月节，国中蒸糯米为饭，家家相饷；此日亦不作女红、不事田野，同上四祭日。此月有月之夜，士民皆拔河争胜。
　　七月十五日，盆祭祀先。预于十三日夜，家家列火炬二于大门外，以迎祖神。十五日盆祭后，送神。
　　八月，家家拜月。明夏子阳「使录」云：『俗有待月之愿。凡月初三、十八、二十三夜，皆修吉果拜待。初三夜，焚香对月拜；十八夜，焚香立待，待升明而拜，拜毕乃敢坐；二十三日，焚香坐待，待月出则拜：谓可益寿延禧。
　　白露，为八月节。先后三日，男女皆闭户，不事事；名「守天孙」。此数日内，如有角口等诸事故，必犯蛇伤。国中蛇九月出，伤人立毙。同日，蒸糯米，交赤小豆为饭，相饷。
　　十二月，逢庚子、庚午日，通国皆作糯米糕，粽叶包裹三、四层，和叶蒸食相饷，名曰「鬼饼」。俗传古有鬼出，作此祭之；亦驱傩、禳疫之意。二十四日，送灶。次年正月初五日，始迎灶。
　　每月朔、望，家家妇女取瓶罂至炮台汲新潮水，归献灶神或献天妃前石神。
　　正、三、五、九——此四月国人名为吉月，妇女相率至沿海雪崎洞中拜水神祈福。
　　官吏家有人渡海者，斫木为小舟——长尺许，樯帆俱备；着竿首，立庭中，候风以卜归信。归即撤之（名风旗，亦名五两旗）。
　　凡许愿，皆以石为神。凡神岳丛词之所，皆有巨石数处离立，设香鑪，炷香烛于前。烧酒、设牲果酬愿，皆就石献供，不设神像也。「旧录」有女王、女君、辨才天、六臂神之类，盖即君君、祝祝开国诸神；传久异辞，不尽核也。女巫为人祈疾者，曼声呗诵彻夜，无鼓乐。
　　通国平民死，葬皆用棺椁（土名曰龛）。官宦有力之家，仪物仿家礼，有详略。会葬者，衣白蕉衫。久米村大夫中，近有从家礼葬，不用浮屠者。
　　棺制，比中国棺略小；板厚不过一寸，长四尺五寸。
　　墓，皆穴山为之。既窆，垒以石；贵家则磨石方整，亦建拜台。墓门，远望如桥门。更有穴山，葬在层崖之上者。女墓前，挂棕叶片扇、白巾；男墓前，白布笠，立杖，草履、木屐。插花筒、设香炉，则男女墓皆同。
　　男女食皆不同器，各设具别食，食余弃之。与客会饮，不各设具；一杯传饮，筋一双着盎间，同用。今其贵官对客，亦效中国同器、分筋饮食；或其居常尚仍旧俗耳。夏子阳「录」云：『居官言事，必具酒二壶，至其家跪而酌之；酌毕，告以所事云』。
　　前明疏球人，不薙发，惟不用网巾。万历中，册使谢行人杰——闽之长乐人，母舅某从行，携网巾数百事，至无可售；谢使迟册封礼久不行，云本国既服中华冠带，册封日如陪臣有一不网巾者，册事不举；琉人竞市一空。福建至今相谑强市者，则云「疏球人戴网巾也」。至本朝，始薙顶发。自国王以下，皆遵时制留外发一围，绾小髻于顶之正中；首里与久米人，皆无异。夏子阳「录」云：『首里人髻居偏，久米人髻居中』；今不然也。翦唇上髭令齐者，间有之。
　　国中惟三种人，皆薙发如僧。一为医官，名曰五官正；一为王宫执茶役者，名曰宗叟、又名御茶汤，六人；又有司灌园六人：皆全薙发，戴黑色六棱幔顶宽檐帽，名曰片帽。衣外多着短褂一领，比大衣略短二、三尺许，黑色。二种人皆趋役，无时栉发；恐稽时事，故皆使从径省云。
　　作屋，皆不甚高，以避海风；去地必三、四尺许，以避地湿。民间作屋，每一间瓦脊四出，如亭子样。瓦如中国■〈同瓦〉瓦，极坚厚；非此不能御飓故也。
　　无砖墙，每屋四旁皆夹设板为壁。庭院中围墙及外围墙，则用蛎石垒成。首里大家外围墙，磨削一面如切成，极坚整。
　　无砖地，多用版阁，高三、四尺许。
　　门窗，皆无户枢；上下限，皆刻双沟道，设门扇其中，左右推移以为启闭。
　　室中以席裹草，厚寸许，缘以青布；布满室中。入室，必脱三板，故名「脚踏绵」。自王宫以至民间，皆然。
　　屋宇，在那霸所见者，皆村中民居。首里所见官戚大家，墙垣栋宇，皆极华整；然亦一行作屋分内外，无层构复室也。惟官署始连楹八、九作大屋，每屋一间柱础多至二十余所。
　　屋用樫木作梁柱，坚润细理，千年不蠹。一名罗汉杉，大岛奇界所出尤良，价亦甚贵；作屋一间，费至五百金。故久米大夫家从宦有年，尚多结茅者。首里大家皆以此造屋铺地，久之光润可监。
　　壁既用板，无粉墁墙，多用砑花重粉笺，或白色、或白地绿花者糊之。
　　竹帘极粗，以细竹全干编之；挂屋檐四周。
　　屋中画轴皆短小，不过四、五尺；尾小故也。若首里贵家，长与中国画轴无异。
　　屏幅字，或用四扇；例先书一大字于首，如春、夏、秋、冬、仁、义、礼、智之类；下缀诗语三、四行，亦不必与大字相应。
　　屋中开轩，多旁向，或东、或西。庭院中设小山石，树黄杨、乌木、桧、松之类；必翦束整齐，或方、或圆，层层有致。茸草如茵，极细软，柔结寸许；连土不散，布满山上下。或置小石池，畜鱼其中；中立小石，石上植铁蕉等小木为玩。
　　村径皆极宽洁，多编细叶小竹作屏篱；翦叶令齐，方整缜密：村落皆是。寺院前，或列植黄杨，翦束就方，叶密如墙数十步许。又有树，叶如冬青、六，七生月小白花，香如栀子，极芬烈，土名十里香；亦截作篱屏。将至王宫，夹道数里。
　　藏米廪，亦悬地四、五尺，远望如草亭。下施十六柱，柱间空处可通人行；上为版阁。官仓皆如此。村民或数家共为一亭，藏米其中，分日守望。
　　室中皆席地坐，无椅桌之用。饮食诸具，皆低小，以便用。
　　凡饮食置碗之具，如古俎豆盘器，或方或圆，皆着脚，高五、六寸许。食，罗数具于前。
　　烟架一奁中，火鑪一、唾壶一、烟盆一；室中置数具，人前各置一具。王宫制用甚精饰。
　　棋局，高尺许，脚二、三寸，面厚七、八寸；极坚重，使不倾侧。黑子，磨黧石为之；白子，磨螺蛤顶骨为之。人皆善奕，谓之「悟棋」。下时，不用四角黑白势子；局终，数空眼多少以定亏嬴，不数实子也。亦有象棋。
　　士夫家有一榼，或朱、或黑，渗金间釆，制作甚精。郊饮，各携一具。中四器，置食物；旁置酒壶一、盏一、箸二，诸具略备。民家食榼，或方、或圆，皆作三、四层；刳木为之。
　　水火鑪，制用轻简，铜面锡里；一置火、一置水，外作一小木架盛之。下二层，黑漆奁三、四事，中藏茗具。入茶担中，国王令秀才二人值之。客出游，则携以随。
　　曲隐几，仿古式，绕身如扇形，高一尺许；加褥其上隐之。
　　书架，如镜架，着小坐，高半尺许。席地坐用之。
　　大小套枕，中藏数具；客至，则人授一枕。
　　茶瓯，色黄（无白地者），描青绿花草；云出土噶喇。其质少粗无花、但作冰纹者，出大岛。
