<!-- { "loadSidebar": true } -->
　　日本虽雄视东瀛，要不能使之隶入版图；则以累世效职贡、受正朔，藉中朝之威灵，作东海之藩服，以迄于今。自日本用兵台湾，意为琉球问罪生番；明目张胆，遂以琉球为内属。通国之人，皆谓琉球向已臣服日本，列于屏藩；而其入贡于中国也，则不过二百余年间耳。此言也，未知其所自来？如谓出自日本史册，则实有大谬不然者！彼谓唐开元二十三年——日本圣武天皇天平七年，琉球已纳税贡于日本；日人测量琉球海面浅深，建立石牌。今按此言，实由杜撰。考日本史：文德天皇仁寿三年秋，僧圆珍附唐商钦良晖舶赴唐，路遭飓风漂至琉球，遥见数十人执戈矛立岸上；良晖哀号曰：『我等将为琉球所噬，若何』！圆珍祈佛，忽得东南风，获免。按其时为唐宣宗大中七年，相距彼言纳贡之时一百十八年，日本人应与之久相稔熟；何以祈佛求免，一若从未相通者邪？此其可疑者，一也。测量海道志其浅深，此泰西诸国立约通商之后，航船舟师方传此法；在唐千余年前，何得有此！盖伪造之言，一时流露于不自觉：此其可疑者，二也。彼谓明正统六年——日本后花园天皇嘉吉元年，萨峒摩将军统兵征讨高丽，借粮于琉球；又谓万历三十七年——日本后阳成天皇庆长十四年，以琉球国土封萨峒摩将军，征其地税，岁贡米千石，定律十有五条。此说亦殊荒谬，而事非无因！考日本史：萨摩人河边通纲乖赖朝旨（日本关白），亡匿鬼界岛中（琉球别名）；后岛羽天皇文治四年——即宋淳熙十三年，遣兵击鬼界岛降之：此为琉球始通日本之证。至日本曾取琉球，亦见于史：庆长十四年，义久（或作岛津家久）取琉球；然十六年，即书「琉球入贡」：则其立即释归可知矣。若其要立条约，亦事之所有，要不能如是之苛细也。考日本史云：『及足利氏执兵权，琉球遣使贡方物；自后以时来贡，萨摩岛津氏世掌接伴云』：此即彼所谓日本王将琉球封萨峒摩将军者也（将军当作「藩侯，」译误）。不知世掌接伴，不过职贡之年使臣入境中，彼为之接伴耳。日史纪载甚明，岂得妄云以「国土畀之」也哉！「纳米千石」，盖即入贡礼物；琉球地瘠民贫，别无所产也。「定律十五条」，如彼所云，殊不足据！又尝考之日本别史：琉球一名阿儿柰波岛，居海岛之中；东西狭、南北长，距萨摩南二百里许。其俗以剿掠为事，世以为啖人之国。相传其始为天孙氏，当日本孝谦天皇天平胜宝五年——即唐玄宗天宝十二年，使臣藤原自中国回，漂流琉球候风十余日，得南风而发：是则日本之通于琉球，实后于我国矣。日史又云：长宽承安间——即中国宋孝宗时，十二岛中内属者五，不属者七。嗣有叛人逃匿岛中，乃率师讨之以慑服岛人，掠一人而还；于是岁纳绢百匹。足利氏立，始贡方物。考足利为上将军，盖在元季、明初，其时琉球久为我国贡献之邦矣。然则琉球之在日本，地虽相接而会朝聘问反在中国之后；今据其史册稽之，斑斑具在：夫岂能与我争哉！且其可辨者，殊不止于是也。自明以来，琉球臣服中朝极为恭顺，入贡有定期，立王有敕封；岂三百余年来日本如瞶如聋，毫无闻知邪？其可笑，一也。日本未与泰西诸国通商之先，琉球已与西人往来。英国牧师波白于道光末年至彼传教，赁居数年；是时日人方深恶外教，琉球既为其内属诸侯，何不即往责问而乃任其如是！其可笑，二也。当美国以兵舰至日本强请通商，日人始不肯从。美国水师戴当泊舟于琉球境上，购置食物，与之交际往来，互通使问；琉人告之曰：『国事一切由王自主，不归日本统辖』。当时未闻日人让诘琉球一言！其可笑，三也。美国公使柏利既至日本立约，复往琉球；一千八百五十四年七月十七日，立约于琉球之那霸。当时未闻日本谓其内属诸侯，毋庸立约也；则琉球自主之国，明矣：其可笑，四也。前时美国公使柏利、副使卫廉与日议和定约，其往来文牍云：『琉球先王与日本，有亲戚之谊、姻娅之欢』；然即揆诸所云，亦不得以为臣属也。即如英国长王子娶于嗹、二王子娶于俄，试问俄、嗹二国当为英所属乎？其可笑，五也。日本诸藩纳还版籍在明治元年，琉球既为内藩，何以至十二年始以兵威胁之？考日本内国史略，明治五年九月，琉球使尚建等参朝，献方物；乃册琉球王尚泰为藩王，列于华族，赐赉优厚：则知前此琉球未尝为内藩矣，且内藩从未闻有称王者。柄据昭然，何容掩饰！其可笑，六也。一千三百七十二年，中国征服琉球，岁时贡献，史不绝书；迄至今日，未有或贰：是则琉球之臣服我朝，遐迩无不闻知。如「中山传信录」、「琉球国志」、「使琉球记」、「琉球入学见闻录」，日本国中久已刊行；儒士引用，据为掌故，几于家喻而户晓，讵有不知！乃曰「琉球安有一国事两主」？此不但欲掩天下之耳目，并欲塞一国中民人之见闻：其可笑，七也。至讨罪台湾，尤昧于理。其始托言劫掠小田县民，继乃及琉球漂民；我朝大度包容，勉徇英国公使之请而成和议。其所定条款两端，未尝一字及琉球；载在盟府，人所共见。乃遂欲以此指琉球为日本属地，掩耳盗铃！其可笑，八也。向时日人曾着论刊之日报曰：『我国以琉球航海之人遭风被戕，为台湾生番所害，遂兴师旅往征台湾；究未知琉球或属日本、或属中国，未有明文。据琉球人云：「事中朝如父、日本如母」；或则云：「琉球所属，岂有一定！惟强可以庇民者是从耳」。考之日本史籍，琉球于上世即属日本；但近代以来，不过入贡土物耳，非臣服也。而其在中朝，则列于屏藩、世受册封，称为贡献之邦、共球之国』。然则东瀛日报出诸日人之口，所云尚如此，何况其他！远征之前事既如彼，近证之人言又如此；琉球之属于中国也，明矣。要之，据理而言，琉球自可为两属之国；既附本朝，又贡日本。今考日本国史，于琉球入贡年月，厘然可考；然要不过与渤海三韩、新罗、百济同列于外诸侯而已。又乌得藉口于奉藩纳土，比于内诸侯一例，而遽灭其国、俘其王、兼并其他，夷而为县也哉！日本史官所记载，在明治纪元以前，皆信而可征。源光「日本史」成于我朝康熙九年——即日本后西天皇宽文十年，其时相距庆长十四年已六十二载，乃犹列琉球于「外国列传」；则可知琉球为自立之国矣。盖琉球之于日本，要不过盟聘往还，贡献不绝而已。即使蕞尔弹丸弱小不能自强，亦当相与共保之，俾得守其千余年未自立之国：斯乃所以联唇齿而固屏藩之义。今反翦灭而倾覆之，挟诈弥缝，嗫嚅掩饰，以便其私！将以此欺天下乎，而天下不任受其欺也；将以此诳邻国乎，而邻国不任受其诳也。呜呼！彼作伪者，曷不即将其国史而一考之也哉！
　　考琉球内贡日本，明景泰二年——日本后花园天皇宝德三年、耶稣一千四百五十一年，琉球遣使来；明万历十一年——日本正亲町皇天正十一年、耶稣一千五百八十三年，琉球入贡；明万历三十九年——日本后阳成天皇庆长十六年、耶稣一千六百十一年，琉球入贡；我朝顺治六年——日本后光明天皇庆安二年、耶稣一千六百四十九年，琉球入贡；我朝顺治十年——日本后光明天皇承应二年、耶稣一千六百五十三年，琉球入贡；我朝康熙十年——日本灵天皇宽文十一年、耶稣一千六百七十一年，疏球入贡；我朝康熙二十一年——日本灵元天皇天和二年、耶稣一千六百八十二年，琉球入贡；我朝康熙五十三年——日本中御门天皇正德四年、耶稣一千七百十四年，琉球入贡；我朝康熙五十七年——日本中御门天皇享保三年、耶稣一千七百十八年，琉球入贡；我朝乾隆十三年——日本桃园天皇宽延元年、耶稣一千七百四十八年，琉球入贡；我朝乾隆十七年——日本桃园天皇宝历二年、耶稣一千七百五十二年，琉球入贡；我朝乾隆二十九年——日本后樱町天皇明和二年、耶稣一千七百六十四年，琉球入贡；我朝乾隆五十五年——日本光格天皇宽政二年、耶稣一千七百九十年，琉球入贡；我朝嘉庆元年——日本光格天皇宽政八年、耶稣一千七百九十六年，琉球入贡；我朝嘉庆十一年——日本光格天皇文化三年、耶稣一千八百六年，琉球入贡；我朝道光十二年——日本仁孝天皇天保三年、耶稣一千八百三十二年，琉球入贡；我朝道光二十二年——日本仁孝天皇天保十三年、耶稣一千八百四十二年，琉球入贡。
