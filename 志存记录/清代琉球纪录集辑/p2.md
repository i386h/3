<!-- { "loadSidebar": true } -->
　　大典既竣，戒员役宿馆中，候风回舟。旧例，过海以夏至前后两、三日，归以冬至前后两、三日。是月十一日，冬至。十二日，登舟，王率属诣署饯送，不忍别；至晚，方回。十四日，东北风起，出那坝港；暮抵马齿，过孤米。十六日，飓风大作，暴雨如注。船倾侧将危，与副使王公登战台，匍匐风雨中，亟祷天妃；风愈大，桅摇撼将倒。桅右敧，则龙骨现于左；桅左敧，则龙骨现于右（龙骨，船底定■〈舟参〉木也）：忽折半截，相连不断。船愈侧，哭声震天。余曰：『两人奉使无状，应死！尔等葬于鱼腹，何辜』！众应曰：『大数巳定，同死无怨』！桅出入波涛，篷半浮水面、半罩战台，相系牵带；舟人曰：『桅不速断，舟必中裂』！于是再祷以请，风势如故。余仰天大呼曰：『皇帝怀柔百神，天妃血食中土，不在祀典内耶！使臣愿投海中，桅可速去，冀活余人；归报天子，神之赐也』。随有火光荧荧，自风雨中起霹雳，断截其桅；即令守备魏文耀、千总陈兰割去篷索，篷、桅逝而船始平。但风浪搏击，舵不能定：舵左转，舵右者随而仆，舵右转，舵左者随而仆。浪由船尾进、从鷁首出，严冬凛冽，舟皆裹冰。榜人冻沍，不能施力；亟易其衣，初以布、次以紬缎裘袄，凡一昼夜。十七日，雨虽止，风仍大作。通官曰：『遇险不死，或有可生；须再祷』！各许愿，设簿登记。时黑云密布，上下晦冥，心寒胆裂；问必振曰：『汝言可生若何』？云：『大桅虽去，头桅尚存，可生者一。舵乃二绳没于水底，夹于龙骨；一绳断，舵即浮。今勒索无恙，可生者二』。十八日，舟子忽报曰：『勒索断，舵浮于水，危在顷刻矣』！余令曰：『如能下水者，赏银五十两』。有一人出应令，饮酒而下，入水即起。余又曰：『能换绳者，赏银百两』。有一、二少壮者出应，皆随下随起，入水不能，起舵不可。船从风顺流，随波上下，又一昼夜，不知几千里也。十九日，风息；祷神起舵，三祷三从。易绳下舵，风乃止。设使易舵时风起，则船必覆；今祷而随心，人舟无恙，神之佑也。二十日，东北风起，修整篷、桅。东风大作，拆帐房为帆，继以被：皆可翼风，舟行如飞。二十一日，有一鸟，绿嘴、红足，形若雁鹜，集战台。舟人曰：『天妃遣来引导也』！相狎如驯鸟。二十二日，海水渐浑，中国相近，但恐过闽或抵粤耳。行至申刻，望见一山浮于天际；二十三日，舟子曰：『是浙江之定海，北是普陀、西是九山也』。喜甚，随犒劳舟人。午后，忽见贼船四只扬帆从东北来，不远数里矣；通官谢必振、守备王祚昌告曰：『我船篷、桅俱无，若调风对敌，万不能；奈何』！余曰：『岂可束手待之』！急令各官督内司长随各备弓箭、铳炮、手枪，其余舟人取压船石，贮备对仗。忽天际云雾荟蔚，垂蔽我舟；有顷复霁，贼帆灭迹矣。晚至福宁，舟人曰：『悉是贼窝，不可近！此去闽安，只有两潮；再出大洋，可以直进』。又恐西北风起，傍九山下迤逦而进。日晡，远望山上隐隐有火光，山下船桅如林，不敢近。二十四日，舟子报曰：『船巳到五虎门矣』！正遇落潮，随放炮；守口兵丁惊疑，亦放炮迎敌。急令鼓吹，扬旗示之；然后官役出迎，直达闽安。李总镇慰问曰：『舟中人口无恙乎』？余曰：『前朝旧例，封舟过海，恐飘流别岛、不能复回，随带耕种之具；又虑员役损失，后事俱备。今随行数百余人无一损失，皆朝廷之福也』。询二号船；随风飘至江南崇明之凤尾山，南行一昼夜将至广东，始得顺风而转，已至闽安二日矣。谢恩船迟半月到；因风坏船，复回修艌，故来迟耳。大船进口，先用小船剥；进南台，靖藩、督、抚、司、道出郭迎，情礼欢洽倍于去时。二十五日，进城。至天妃庙，行香。余与副使王公各出赀酬愿，如所许数；员役亦然。督、抚委王守备修盖庙宇，余仍置金冠、悬匾，答神惠也。
　　季冬二十二日，起行，督、抚饯送。至建宁度岁。正月，至衢州；长子思明来迎，云「拜别后不敢归，坐待于浙耳」。抵杭州，督、抚、司、道置席西湖，与表弟王大哉（言）盘桓数日。三月，过姑苏，至京口。五月，过山东，河水涸，船不能进，日行不数里。七月，抵通州。初十日，同副使王公率琉球陪臣并随封官员谢恩复命，琉球进贡土物绵盔甲一副、镀金鞍■〈革占〉一副、琉枪刀、琉磺、磨刀石、蕉布、琉扇、琉纸、胡椒赴礼部交毕；奉旨宴犒并随封官员。临行，中山王赠金百两、副使九十两，两臣固辞；王另疏上闻，奉旨：『着张学礼、王垓收领』。又与副使赴缴一品服色，部云：『此系恩赐，不必缴』。
　　是役也，去程三月，归仅一旬；其间陟险至再，皆获安全。皇灵遐畅，感格幽显；甘雨随车，百神效职。溟渤奇观、山川、风俗，笔不能载；聊纪一二，传示后人。至熙朝盛典，旷世遭逢，余两臣亦忝窃焉云尔。
　　●中山纪略张学礼
　　琉球，海中小国也。所出土产，惟蕉布、硫磺；其烟、刀、纸张、摺扇、漆器之类，皆来自日本。国有米、麦，只可供应王府；民皆食蕃茹，状如薯蓣。宴宾客，席甚简薄；斤肉、樽酒可享数人，叙款洽而已。一席不过一、二器，即夫妻儿女，从不闻同餐食之；所余，皆弃之。客来相访，不分上下东西，任随客意自坐，盘膝于地。坐下，方叩一首，烟、酒、茶汤接踵而至。如客返，亦叩一首竟出；主人不送迎，若无闻也。官宦之家，俱有书室、客轩。庭花、竹木，四时罗列；架列「四书」、「唐诗」、「通监」等集，板翻高阔，旁译土言。本国之书亦广，但不知所载何典、所言何事耳。设官之法，自唐、宋至元，王之长子应袭爵者，至中国入国子监读书；其父薨，始归受封。至洪熙时，悯其来往风波惊险不测，特免之；赐三十六姓人教化三十六岛，子孙世袭通使之职，习中国之语言、文字。至今请封、谢恩、朝贡皆诸姓之后，俱有姓名；若土官，有名无姓也。取士之法，不尚文、不考试，举贤良方正，由秀才历法司。设官长，无衙门，从役惟百姓轮值。其执法甚严，不徇情面；即官长父子、兄弟犯法，轻则徒流、重则处死，不曲庇丝毫也。百姓见官长经过，男女皆去簪、脱屐，俯伏道旁；俟过而后敢行：小心畏法若是。道不拾遗，夜不闭户：甚有太古之风。有犯罪者，大夫闻之法司；法司察其因由曲直，令曲者死，亦不敢迟留也。有犯法重者，竟自刎颈、投缳，不敢妄辨求生。男女不薙胎发；男至二十成立，娶妻之后，将顶发削去，惟留四余；挽一髻于前额右旁，簪小如意。如意亦分贫贱品级：国王用金而起花者，王之伯叔兄弟用光金；三法司、紫金大夫用银起花者，大夫、通使等职用光银；百姓用玳瑁、明角、竹簪而已，妇女亦然。衣服敞袖长袍，腰系全幅锦缎长丈余，两旁插扇子、烟袋、小刀之类；足穿无根皮鞋。冠以纸为胎，紬布裹之，分贵贱；长七寸、阔二分，周回三转，共为一圈。王用五色花绫，王之叔伯兄弟子侄用黄花绫，宗族用黄光绫；法司、紫金用紫花绫，大夫、通使等官用红绢。初进王府者为秀才，用红光绢。王府役人及杂职，用红布；百姓皆用青、绿布：此定制也。
　　彼国人虽与中国同而言语大别：金曰额腻、银曰喀难、爷曰安知、大曰倭捕煞、小曰弥煞、红曰呀噶煞、白曰十六煞、男曰会耕噶、女曰会南宫、幼小曰蛙篮璧、父母曰倭牙、吃曰米小利、饭曰安班、酒曰萨几、好曰优哒煞、不好曰挖煞、醉曰威帝、睡觉曰殷帝。人名俱有四、五字者，如马烂敏达罗、如喀难顾司姑之类，惟有阿弥多、夜弗苏二名呼唤者甚多。
　　国中有迎恩亭，即天使登岸之所；离海口三里许，在那坝港地方。其间里巷相连，人居稠密。过此则天使馆，向来册封员役俱驻于内。馆中有厅堂、廊房、楼阁、亭园、台榭、书室、小轩，周围宽广，与燕中报国寺相类。馆内铺设，桌椅、床帐及碗碟什物，俱照中国制度；设专司，收贮在府。俟天使至日，方敢动用。今馆虽倾颓，后楼上尚有故明使臣杜三策题梅花诗百首于壁间，其余吟咏甚多；外有匾额、字画，皆故明历代名公之遗蹟也。馆前有空地百亩，每日午后，妇女或老、或少携筐挈筥聚集于此为贸易，实游玩也；傍晚，方归。其间，亦有殊色摇曳而来。风俗：女子自幼即刺黑点于指上，年年加刺。至十二、三岁出嫁时，竟成梅花；至衰老，手背皆黑矣。发长四、五尺，头梳一髻，光如油、黑如墨；不修眉鬓，不带钗环、手饰，不施脂粉。穿大领衣，色尚白；有时以手扯裳，有时以衣覆脑若兜衣之状。如有夫之妇犯奸淫，男女俱死。亦有女子不嫁人者，竟离父母自居，专接外岛贸易之客；女之亲戚兄弟——毋论贵贱，仍与外客亲戚往来，不以为耻。若遇本处有室者，亦不苟合也。那坝港至中山王城约二十余里，殿在山顶。其殿康熙元年冬天火焚，至今尚未建。殿后有一小峰，名「虎崒」；下有小庙，无像，但设香供于地。殿前有石壁，高数丈、阔二十余丈，平如斧削。中间有一穴，穴口嵌一铁龙头，龙口内有泉水喷出，从空注下，即大旱之年水亦不竭。王城西北里许，有一大池，池内有鲤、鲫鱼。又一山，松柏参天，明花四布。王城之西南，有中山王之祖茔；茔中无塚，惟石碑上刻「琉球中山王祖茔」。茔前五峰相对，左右有情；后有靠山，沙水相映。明堂广阔，可容万马，远山围抱。中山王家庙，离那坝数里；官民经过，下马步行。庙前有海水来朝，金碧相映。前、后殿中所供牌位，自唐、宋以来子孙不替，守庙是僧。那坝之东北三里有三清殿，殿前二松大数围、高二十余丈，枝叶茂盛，势若飞舞。三清殿东有天妃庙，庙虽窄隘，幽邃可观。庙东有演武场，南有长虹桥，阔百丈余、长五里；桥下大水，名曰「曼湖」，通海。过桥有松岭，岭长二十里许；松楸满目，苍翠郁然：亦琉球之一景也。
