<!-- { "loadSidebar": true } -->
　　旧例，使臣有七宴——迎风宴、事竣宴、中秋宴、重阳宴、冬至宴、饯别宴、登舟宴，器用金银折席，琉刀、小刀、蕉布、琉烟、苎布、琉扇、琉纸、琉枪并折席。已上俱免，只领席；从员役亦然。守备、千总、通官等三十余员，每员廪给免去九分，每日支米、面各一斗，牛、羊、猪肉各十斤，鲜、干鱼各十斤，鸡、鸭各十只，烧酒、油、盐、酱、醋各十斤，柴十束；长随、内司、听用各官五十余员俱半廪给，每日支米、面各五升，牛、羊、猪肉各五斤，鲜、干鱼各五斤，鸡、鸭各五只，烧酒、油、盐、酱、醋各五斤，柴五束；僧道及各项匠作、书吏、门皂等役百余名口粮，每日支米、面各三升，牛、羊、猪肉各三斤，鲜、干鱼各三斤，鸡、鸭各三只，烧酒、油、盐、酱、醋各三斤，柴三束；兵丁及各官随役二百余名俱月粮，每日支米、面各二升，牛、羊、猪肉各二斤，鲜、干鱼各二斤，鸡、鸭各二只，烧酒、油、盐、酱、醋各二斤，柴二束。封舟过海，例有从客偕行；姑苏陈翼——字友石，多才多艺，王持帖请授世子等三人琴。
　　世子名曰弥多罗、王之婿名曰哑弗苏、三法司子名曰喀难敏达罗，寓天界寺习一月，移至中山王府又月余；授世子思贤操「平沙」、「落雁」、「关雎」三曲，授王婿「秋鸿」、「渔樵」、「高山」三曲，授法司子「流水」、「洞天」、「涂山」三曲：求诣无虚日，皆称曰「友石先生」。西湖吴燕时——字羽嘉，业歧、黄，切脉知生死；国中求治者，无不立愈：亦有数人受其传。八月中秋节，王设宴。是日，设席正殿；两使上坐，从客向西，中山王向东北陪。其钦天监、太医院、守备、千总各官，设席别院，俱三法司、紫金大夫陪；内司、长随、中军、听用各官，设席别院，俱大夫陪；册封书吏、僧道各役，俱长使、通使陪；其兵丁、跟役，俱秀才杂职陪。其通官二员，时在左右传递问答，不预席。设鼓乐，有走马、弄刀、刺枪、舞剑、踘球、走索诸戏；至晚方散。重阳节，王又设宴如前；早到王府小饭，次看龙舟。中国午日竞渡，琉球在重阳，于城西之龙潭。潭中二山并峙，一名石笋、一名龙冈，冈上设小席；湖水澄清，微波不动。舟有五，各分五方旗帜；每船用水手四十八人，往来飞转，金鼓震天。午后，上宴。幼童百余人，皆贵戚子弟——又一少年僧，生成头长尺五、眉发雪白、颏缀霜髯，伫立庭中。一童子挽双髻，杖挂葫芦，次于寿星之右；一童子，生成背驼、眼细，戴篛笠、穿锦服，手擎蟠桃如东方朔，次于寿星之左。有黑鹿一只，排于寿星之前。鸣锣击鼓，众童子环绕歌舞；内穿锦衣、外白绫，半臂绣菊花，以应佳节。
　　濒行，王请留匾额，正殿「东南屏藩」、家庙「河山带砺」、三清殿「苍生司命」、天妃庙「中外慈母」；王公亦有赠匾。其请封各官，王念其远出多年，各加俸米不等；惟紫金大夫蔡国器年老，加俸米以原官致仕。
　　其国南北约三千余里，四面滨海。无盗贼，为治简朴，颇有华风；敦尚礼教，宗族亲睦。
　　余留日无多，见闻有限；略存其概，以俟后贤广为考订，以备釆风之助云尔。
　　康熙三年（岁次甲辰），书于闽之公署。三韩张学礼识。
　　●琉球入太学始末王士祯
　　题辞
　　国家声教覃敷，无远弗届；而琉球向慕文教，尤为最笃。盖其时奉使琉球者，为吾郡悔斋汪先生。先生亲賫宸翰远涉瀛海，未浃旬而至，诚古今所仅见；是以其国益慑伏于圣天子之威灵，而思沐夫教育。及其入太学读经书仅历四载，遽以省亲归。虽于圣朝礼乐文章之盛、身心性命之微，未必遽能窥见；而忠孝仁义之大端，必能得其梗概。吾知此数人者一抵其国，必有向之受业而请益者。是此数人于本朝为弟子，而于彼国未必不为师方；且拥皋比、御函丈，其尊荣为何如也！然吾窃为彼国惜者，则以读书未久，遽即请归！假使其更历年所，学为制举文字、简练揣摩，与国子诸生同与于宾兴之典，或得叨科第之殊荣；然后归国，于以照耀邻封、翱翔岛屿，其所得不更多乎！而惜乎其智之未出乎此也！
　　心斋张潮题。
　　康熙二十三年，册封琉球翰林院检讨汪楫、中书舍人林麟焻等疏言：『中山王尚贞亲诣馆舍云：「下国僻处弹丸，常惭鄙陋；执经无地，向学有心。稽明洪武、永乐年间，常遣本国生徒入国子监读书。今愿令陪臣子弟四人，赴京受业」云云』。事下礼部。部覆：『史载唐贞观中兴学校，新罗、百济俱遣子入学。琉球自明初始内附，「会典」载大琉球国朝贡不时，王子及陪臣之子皆入太学读书，礼待甚厚。又载洪武、永乐、宣德、成化间，琉球官生俱入监读书。今该国王尚贞以本国远被皇仁，倾心向学；恳祈使臣汪楫等转奏，愿令陪臣子弟四人赴京受业。应准所请，听其遣陪臣子弟入监读书』云云。时予为祭酒，咨覆礼部略云：『查「太学志」载：「洪武二十五年秋，琉球国遣其子及陪臣之子日孜等入监，命工部给罗绢为秋衣。冬，琉球中山王遣其舅仁悦孳等至。永乐二年，琉球中山王从子三五良亹等九人以谢恩至，奏请入监；给赐一如洪武中故事，令工部建王子书房于监前以处之。三年，琉球山南王遣寨官子李杰至。四年，中山王遣寨官子石达鲁等六人至。其后李杰、石达鲁等每在监三年，得乞归省。九年，中山王遣王相之子怀得、寨官子祖鲁古至。十一年，遣寨官子周鲁等三人至。是年，有奏归省者；命礼部厚赐，以荣其归。是后乞归省，或令候其使者还国以行。永乐以后至于正德，常三、四遣至。嘉靖五年，中山王遣官生蔡廷美等四人至；十一年，归国。十七年，遣梁炫等四人至；二十三年，归国。寻又遣蔡朝用等五人至；今在南雍，处以光哲堂，岁时给衣物如例。向慕文教，琉球于诸国为最笃；国家待之，亦为最优』云。康熙二十七年，琉球国王遣耳目官魏应伯等恭进朝贡方物，又遣陪臣子弟梁成楫、郑秉均、阮维新、蔡文溥等四人同贡使赴京入监读书；于正贡方物外，敬加屏风纸三千张、嫩蕉布五十疋。
　　三十一年，中山王贞上言：『康熙二十三年，蒙册封天使汪楫题准臣国陪臣子弟入监读书；臣贞遵奉俞旨，业于康熙二十五年遣官生梁成楫等三人同贡使魏应伯进京。仰荷皇上令其入监读书，月糜廪饩、季给衣服；正梁成楫等感泣高厚，殚心诵读之时也。但伊父前经节次入贡，万里梯航，罔辞劳瘁；今皆年老，奉养需人：臣贞亦当念之矣。且梁成楫等三人俱未有室，父母之愿，人皆有之。况臣国人皆愚昧，自成楫等进监之后，臣贞望其返国与臣言忠、与子言孝以宣布皇上一道同风之化，更为不浅。今据梁成楫等乞题请归养等情，应否准其归养？臣贞未敢擅便。伏乞睿鉴』云云。诏：『梁成楫等三人照部通事例赏赐、赐宴，礼部遣归国』。
　　跋
　　琉球于中国，当在东南方。东南为文明之地，今且近天子之光；吾知其国声名文物，必且月异而岁不同矣。
　　心斋张潮。
　　●中山传信录徐葆光
　　从前册封，以造舟为重事。历考前册，采木各路骚动夫役，开厂监造縻费官帑，奸吏假手，为弊无穷；经时累岁，其事始举。自前明以至本朝册封之始，其烦费迟久，前后一辙也。康熙二十一年，使臣汪楫、林麟焻即取现有二战舰充之，前弊始绝。至今三十余年，区宇陞平，海滨利涉，沿海县、镇巨舶多有；册封命下，臣等未到闽前，督臣满保移檄各镇选大船充用，豫为修葺，诸具咸备。二船取自浙江宁波府属，皆民间商舶；较往时封舟，大小相埒而费轻办速，前此未有也（按宋徐兢奉使高丽，神舟二——皆敕赐名字、客舟六，共八舟。明封舟，或一、或二；今二舟）。一号船，使臣共居之；二号船，载兵役。一号船，前后四舱。每舱上下三层：下一层，填压载巨石、安顿什物。中一层，使臣居之；两旁名曰「麻力」，截为两层，左右八间，以居从役。舱口梯，两折始下。舱中宽六尺许，可横一床。高八、九尺，上穴舱面为天窗井——方三尺许以通明；雨即掩之，昼黑如夜。舱面空其右以行，船左边置鑪灶数具。板阁跨舷外一、二尺许，前后圈篷；作小屋一、二所，日番居以避舱中暑热。水舱水柜，设人主之；置签给水，人日一瓯。船尾虚梢为将台，立旗纛；设藤牌、弓箭，兵役、吹手居其上。将台下为神堂，供天妃诸水神。下为舵楼，楼前小舱布鍼盘，伙长、柁工及接封使臣主鍼者居之。船两旁大小炮门十二，分列左右；军器称是。蓆篷、布篷九道；舱面横大木三道，设轴转缭以上下之。船户以下共二十二人，各有专掌。其中最趫捷者名鸦班，正、副二人；登樯了望，上下如飞。兵丁皆习行船事，每船百人为之佐；一号船千总督之，二号船守备督之。一号船长十丈、宽二丈八尺、深一丈五尺，二号船长十一丈八尺、宽二丈五尺、深一丈二尺。
