<!-- { "loadSidebar": true } -->
　　「汪录」：『国人无姓，或以所生之地为名、或以上世所官之地为名』。「志略」：『国人名字，皆王所赐』。「李缘」：『据球人杨文凤云：「世禄之家，皆赐姓；士庶率以田地为姓，更无名」』。细询诸生，云国自前明赐闽人后，俱有姓名——如中国例，谓之「唐名」；不仅三十六姓为然也。外生时各有小名，贵贱皆然。又别有土名，即上世所官之地名——乃釆地名也（「张录」作「田名」）。釆地由王论功之大小，定数之多寡、年之远近；年满，则地削而名亦易矣。后人有能亢宗者，别赐釆地，则更他名。王赐釆地，非赐姓名也；未闻有世禄之家始赐姓者，亦未有以所生之地为名者。至庶人本无釆地，何由以田地为姓名？再，土名一传而后，祖孙、父子、兄弟多有相同小名；惟孙偶同祖之名，父子、兄弟不相同：语甚明晰。群书不免讹以传讹。又，「汪录」「祖孙、父子、兄弟同名」，「张录」「父子不相同，孙则同祖之名」：又未能专指小名，均属朦混。
　　胡靖「录」：『国无名利萦心之累，民无有余、不足之忧』。「李录」：『球人向世德云：「土妓率皆贫民」』；岂非不足而萦利者？胡又云：『人无劳心，多致天年』。「李录」：『长史梁邦弼云：「国人多不寿，小底（「李录」：『陪臣对天使之称』。册使费公诗注：『夷官自称「小底」——古契丹语』）尤早衰」』；以知胡语不实。
　　「明一统志」：『人无剽掠』。「谢录」：『贫而不盗』（「潘录」作「少盗」）。「张录」：『道不拾遗』。询之，果信。近闻间有鼠窃之辈，惟无盗耳。至不闭户，惟乡间（山南、山北故址，皆名乡间）为然；余则启闭如常。
　　国中有土妓，无官妓；土妓只那霸有之，首里、久米无是也。「张录」：『女子有不嫁人者，离父母自居，专接外岛贸易之客；女之亲戚兄弟，仍与外客叙亲往来，不以为耻』。窃疑琉球久邀圣世之薰陶，为海邦之善国；岂犹有此郑、卫淫靡之习！「李录」：『问球人向世德云：「闻女子愿为土妓者，听其接交外客，女之兄弟仍与外客叙亲往来，信乎」？对曰：「诚有之。然率皆贫民，故不以为耻」』。夫土妓贫不为耻，犹可言也。若女子不嫁人、离父母而接外客，亦不以为耻；此阴蹈妓之行而明逃妓之名，且非必由贫之故，则是稍知廉节者所不为；况琉球为守礼之邦乎！向又云：『已嫁而犯奸者，许女之父母自杀之，不以告王；即告王，王亦不赦』。岂有未嫁而犯奸者，女之父兄转听之而反与外客叙亲往来之理！「隋书」：『男女相悦，便相匹耦』；或前古有之，然已荒远难稽矣。
　　「志略」：『凡许愿，皆以石为神，神岳、丛祠皆无神像』。诸生云：『山北恩纳（地名）有石一方，周围三尺许、高尺许；渡海人先期祷石，焚香、浇酒、膜拜；后以绳曳而下之，动则吉，否则不敢渡也。颇着灵验，然亦未尝目击』。此外，无祷石之事。且国中护国寺有不动神像，天后宫有龙神像，波上寺有药师、如来、观音像，不可枚指；神祠焉得无像！至云「渡海人祷神后，奉一石置船上」；更无其事。或带土则有之，惧水土不服也。
　　市集，旧在天使馆东徙马市街，今久移在辻山旁沿海一带。早、晚两集，男女皆有。「志略」作女集，已误；又云「无男人，俱女为市」，更非。至云「凡柴薪、米豆累百余斤者，女人悉以首衬草圈顶之，垂手曳袖，无偏堕者」；诚有之，但无柴薪耳。
　　「徐录」：『正月，女子皆击球、板舞为戏。板舞者，横巨板于木凳上，两头对立，一起一落，就势跃起四、五尺，不倾跌敧侧也』。今询知击毯，则通国皆然；然四时俱有，特正月为盛耳。板舞，惟那霸间有之，亦非正月俗例。「李录」：「寄尘言时习以备正月戏者」，恐亦传闻之误。
　　「志略」载「节令」，如「正月六日前，贺节；十六日，男女拜墓。二月十二，浚井，汲新水洗额，云可免病。三月三日，作艾糕，相饷遗。此两月，皆定吉日祭麦神，为大祭。五月五日，竞渡；角黍、蒲酒，拜节。定吉日，祭稻神。六月，选吉日，又祭稻神，为大祭。又选吉日，作六月节，蒸糯米饭相饷。七月十五，盆祭。十二夜，预列火炬二于门外，迎祖神；十五盆祭毕，送之。八月初十、十五，蒸糯米饭相饷。十二月八日，作糯米糕——层裹粽叶相饷，名鬼饼」之类：均无误。至「九月，放纸鸢；十二月二十四，送灶；次年正月初五，迎灶；正、三、五、九——此四月为吉月，妇女沿海拜水神祈福；每月朔、望，妇女至炮台汲新潮水献灶」诸条，据官生云：『纸鸢，四时俱有，不独九月』。今以册使费公「六月炎天放纸鸢」之句证之，益信（「李录」：『纸鸢，非九月不能上』；误）。诸生又云：『迎灶在二十九，非次年正月初五也。正、五、九为吉月，三月非吉月也。妇女朔、望汲水献灶，惟那霸为然；以近海有此风俗也』。
　　「志略」载节令，尚多未备。按元旦至人日，祭祖先；十五，又祭；清明及忌辰，又如之。四月八日，寺僧皆斋供诵经，为洗佛辰（「李录」谓「球俗不知佛诞辰」，误）。重九，饮菊花酒。除夕，亦多有守岁者。
　　「李录」：『国俗敬佛，而不知四月八日为佛诞辰；腊八鬼饼如角黍，而不知七宝粥』。今为增数语云：知迎灶，而不知迎春；知人日，而不知社日。二月十二日汲新水免病，而不知除夕饮屠苏酒。七月十五盆祭，而不知七夕乞巧。八月十五日夕蒸糯米饭，而不知二月十五花朝。六月选吉日作六月节，而不知六月六日为天贶节。
　　诸生云：『国中孩童，三、四岁即留发；十五岁，始将顶发削去，惟留四余』（未薙时，髻上插长簪八、九寸许，如妇人状；冠则易梅花短簪一、耳挖一）。「张录」：『男子二十，成立。完姻后，将顶发削去』。今跟役中现有未娶而早薙顶发者，以知诸生之言不谬。张又云：『孩童在五、六岁，皆髡然如僧；即十三、四，便有薙发者』。岂今古殊俗欤？
　　女子嫁时，用鍼刺指背如指长，细如发，以墨黔之；取「指戒」之意。嗣是，不再刺也。「志略」作年十五；又云：『岁岁增加，中年黧黑，方圆形状不伦』。「南史」作虫蛇文、「夏录」作花卉文、「张录」作梅花文；皆不实。
　　「张录」：『宴客，席甚简，斤肉、樽酒可当数人』。「徐录」：『室中皆席地坐，食具如古俎豆』：语皆实而不详。按球俗，饮食置一小桌，四围隆起，皆着脚；一人一桌。即妻子，不同食（近有父子同食；惟夫妇合卺后，无同食之礼）；宴宾亦然。肴馔多寡无常例，器具多木为之。
　　「张录」：『主客不分坐次，来去绝不迎送』；「李录」亦疑其太简。习见诸生有所授受，必搓手、俯身，高举加额。诚如「志略」所载：『凡有所受，辄高举为礼；一茶、一烟皆然。即尊长受之卑幼，亦然』。以此推之，岂宾主坐次、迎送间，反简率至此！复询诸生，云国中室制，多左、右门。客至，主人出迎，客脱屦由左门入，主脱屦由右门入。客东坐，主西坐。客将退，主人先趋出门，着屦以俟。有大事宴宾，宾主对面危坐如长跽然。主先敬客三爵，肴亦三献——皆干制，客拜受；饮毕，复酬主人，礼亦如之。嗣后设席，客主始皆安坐（即盘膝坐）。肴不尽干（「胡录」「肴馔尽干制」，非）。宴毕拜，送别。外寻常宴会，无献三爵礼；余悉如前。盖球人历染华风，未尝无揖让周旋之节也。
　　俗以一星终为生辰；盖十二年一庆，非十年一庆也。此则诸书均未编入，惟「费诗」偶及之。
　　屋内，多作神龛。另有接宾处，多作木盆，或方、或圆；铺以白沙，上置奇石以为玩。「志略」：『或云：即祖神也』。盖因屋小者，神龛与接宾处不分而致误耳；实则两事也。又云：『家不设神主，多以「天地君亲师」供奉者』；未之前闻。
　　「汪录」：『嫁女不治奁具，父母走送之婿家，衣仍白』。按近亦治奁；走送婿家只兄弟亲戚，父母不往也。「衣白」之义，询之诸生，亦不可解。
　　「夏录」：『居官言事，必具酒二壶，至其家跽而酌之；酌毕，告以所事』。夫言事，岂有必先饮酒之理！脱不饮者，又将奚若！遍询此风，皆云不确。
　　「明一统志」云：『裹死者之尸，加以苇草』。「汪录」：『棺制，三尺长，屈身敛之』。今无是俗。「夏录」：『木主男书「圆寂大禅定」、女书「禅定尼」』；「李录」：『今亦有书姓名者』。询之，果信。
　　「徐录」：『女墓挂棕叶片扇、白巾，男墓挂白布笠，立杖，草屦、木屐。若插花筒、置香炉，则男女墓皆同』。今闻男女墓前，俱只有花筒、香鑪而已。
　　「志略」：『马高者绝少』；今亦甚多。又：『官家女子骑马，拥领蔽面，侧坐鞍上，两足共一镫，人控徐行』。今无是俗。
　　国有草书，无隶书、楷书。有巫、有僧，无道士、比丘尼。有土妓，无优童。有牛、羊、马、豕、鸡、犬，而无骆驼、骡、驴、虎、豹之属。
　　「隋书」：『妇人产，必食子衣。以火自炙，令汗出』。诸生云：『火炙，或前古有之。食子衣，则前古亦无是俗』。「李录」：『火炙，今北山亦未尽改』；未知所据？
　　「旧录」：『男女无裤』；「志略」已云：『男妇皆无中衣』；今间有之。「潘录」亦云：『古无襦裤，今皆有之』；则无裤，非近日风俗可知。乃李鼎元于嘉庆四年使琉球而记载「男女皆无裤，女衣又无钮、无带，且不束腰，势须以手曳襟而行」；岂第仍旧说而未之深考邪！又云：『女力作时，常卷两袖至背，贯绳而束之。发垢辄洗，洗用泥；解衣结于腰，赤身低头，人亦不避』。按此前古未闻，诸书不载；且此等事李公必不能目击，率皆随从人妄言之，而李公误录之耳。
　　「谢录」：『地无木棉』。「夏录」：『土不宜棉，今间有之；姑米、叶壁、八重、太平诸岛出』。按今该国乡间皆有此产，非必尽由外岛出也。
　　榖属有番薯，茎叶蔓生，瘠地可种；生、熟可食，贫民多食之。「潘录」：『此物内地多有』；「徐录」不知，以为异产。又云：『米惟王族、官家食之，民止食薯』。「志略」：『球地米少，土人以为粮』。「李录」：『民以薯为命』。闻官生云：『薯味甘美，国人皆喜食之』。又见诸生皆喜食豆酱、佳苏鱼之类，则知食薯同嗜，或土性使然，非必尽由米少之故而以是为命也；诸录殊疏体会。近更有訾球人皆以薯为命者，尤堪捧腹。
