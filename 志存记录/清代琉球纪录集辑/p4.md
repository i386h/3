<!-- { "loadSidebar": true } -->
　　渡海兵役，正使家人二十名、副使家人十五名外，海防厅送使副共书办二名、巡捕二名、长班四名、门子二名、皁隶八名、健步四名、轿伞夫二十名、引礼通事二员（郑任译、冯西熊）、护送守备一员（海坛镇左营守备蔡添略）、千总一员（蔡勇）、官兵二百名（闽安镇、烽火营、海坛镇左右中三营各四十名）、内科医生一人、外科医生一人、道士三名、老排一名、吹鼓手八名、厨子四名、舰匠二名、艌匠四名、风帆匠二名、索匠二名、铁匠二名、裁缝二名、糊纸匠二名、裱背匠一名、糕饼匠一名、待诏匠一名（凡兵役随身行李货物每人限带百斤。按历来封舟过海，兵役等皆有压钞货物带往市易旧例。万历七年（己卯），册使长乐谢行人杰有「日东交市记」，后有「恤役」一条言：『自洪武间许过海五百人行李各百斤与琉人贸易，着为条令。甲午之役得万金，五百人各二十金；多者三、四十金，少者亦得十金、八金。辛酉之役仅六千金，五百人各得十二金；多者二十金，少者五、六金，稍失所望。是以己卯招募，仅得中材应役，不能如前之精工也。所获仅三千余金，人各八金；多者十五、六金，少者三、四金，大失所望：至捐廪助之，始得全礼而归。盖甲午之役，番舶转贩者无虑十余国；其利既多，故我众所获亦丰。辛酉之役，番舶转贩者仅三、四国；其利既少，故我众所获亦减。己卯之役，通番禁弛，番舶不至；其利顿绝，故我众所获至少：势使然也』。今康熙二十二年癸亥之役，是时海禁方严，中国货物，外邦争欲购致；琉球相近诸岛，如萨摩洲土噶喇、七岛等处皆闻风来集，其货易售。闽人沿说至今，故充役者众。陞平日久，琉球岁来贸易，中国货物，外邦多有。此番封舟到后，土噶喇等番舶无一至者；本国素贫乏，货多不售，人役并困。法当禁绝商贾利徒之营求充役者，损从减装，一可以纾小邦物力之艰、一可以绝众役觊觎之想，庶几两利俱全矣乎）。
　　海中船行里数皆以更计；或云百里为一更，或云六十里为一更，或云分昼夜为十更。今问海舶伙长，皆云六十里之说为近。「旧录」云：『以木柹从船头投海中，人疾趋至梢：人、柹同至，谓之「合更」；人行先于柹，为「不及更」；人行后于柹，为「过更」』。今西洋舶用玻璃漏定更，简而易晓：细口大腹玻璃瓶两枚，一枚盛沙满之；两口上下对合，通一线以过沙。悬鍼盘上，沙过尽为一漏，即倒转悬之；计一昼、一夜约二十四漏。每更船六十里，约二漏半有零。人行先木柹为「不及更」者，风慢、船行缓，虽及漏刻，尚无六十里，为「不及更」也；人行后于柹为「过更」者，风疾、船行速，当及漏刻，已踰六十里，为「过更」也。
　　琉球在海中，本与浙、闽地势东西相值，但其中平衍无山。船行海中，全以山为准。福州往琉球，出五虎门，必取鸡笼、彭家等山；诸山皆偏在南，故夏至乘西南风，参用辰、巽等鍼衺绕南行，以渐折而正东。琉球归福州，出姑米山，必取温州南杞山；山偏在西北，故冬至乘东北风，参用干、戌等鍼衺绕北行，以渐折而正西。虽彼此地势东西相值，不能纯用卯、酉鍼径直相往来者，皆以山为准；且行船必贵占上风故也。「指南广义」云：『福州往琉球，由闽安镇出五虎门东沙外开洋，用单（或作乙）辰鍼十更，取鸡笼头（见山，即从山北边过船。以下诸山皆同）、花瓶屿、彭家山；用乙卯并单卯鍼十更，取钓鱼台；用单卯鍼四更，取黄尾屿；用甲寅（或作卯）鍼十（或作一）更，取赤尾屿；用乙卯鍼六更，取姑米山（琉球西南方界上镇山）；用单卯鍼取马齿，甲卯及甲寅鍼收入琉球那霸港（福州五虎门至琉球姑米山，共四十更船）。琉球归福州，由那霸港用申鍼放洋；辛酉鍼一更半，见姑米山并姑巴甚麻山；辛酉鍼四更、辛戌鍼十二更、干戌鍼四更、单申鍼五更、辛酉鍼十六更，见南杞山（属浙江温州）；坤未鍼三更，取台山；丁未鍼三更，取里麻山（一名霜山）；单辛鍼三更，收入福州定海所，进闽安镇（琉球姑米山至福州定海所，共五十更船）』。
　　闽有司既治封舟毕工，泊于太平港罗星塔。五月十日（壬午），齎诏敕至南台，以小船至泊船所。十五日，祭江取水，蠲吉于二十日（壬辰）奉诏敕升舟。连日夜，风皆从东北来，是日转西南；遂于未初起椗。至怡山院，谕祭于海神。
　　二十一日（癸巳），日出，西南风。日中，至管头，出金牌门。日入，未过黄虾鼻，下碇。
　　二十二日（甲午），日出，丁未风，过梅花头。日中，丁风带午，乘潮出五虎门放洋，过官塘尾。日入，至进士门。夜至九漏，转丁未风；接封陪臣正议大夫陈其湘率其国伙长主鍼，用乙辰鍼三更半。
　　二十三日（乙未），日出，见东涌在船后，约离一更半许；丁未风，用乙卯鍼二更，约离官塘八更半许。
　　二十四日（丙申），日出，丁午风，仍用乙卯鍼。日未中，过米糠洋（海水碧彻如靛，细黄沙如涎沫，连亘水面如米糠），见群鱼拜水。日将入，有大鸟二，来集于桅。是夜，风益利，用乙卯鍼四更。共计十三更半，当见鸡笼山、花瓶、棉花等屿及彭家山，皆不见。夜用乙卯鍼四更半，共十七更；船东北下一更半许。
　　二十五日（丁酉），日出，丁未风轻，用单乙鍼二更、乙卯鍼一更半。夜至四漏，转正南风，用单乙鍼一更半：共计二十一更。
　　二十六日（戊戌），日出，正南风。日未中，转丁午；逾时，丁未风微起，用单乙鍼一更。日中，风静，缒水无底。晚晡，转丙午风，用乙卯鍼；风静船停，不上更。日入，风微起。至四漏，转丁午风，用乙卯一更。至八漏，又用单卯二更，至天明。
　　二十七日（乙亥），日出，丁午风。日未中，风静船停；有大沙鱼二，见于船左右。日入，丁午风起；至二漏，转丁风，用乙辰鍼二更半。天将明，应见钓鱼台、黄尾、赤尾■〈艹寺〉屿，皆不见。共用卯鍼二十七更更半，船东北下六更许。
　　二十八日（庚子），不用接封陪臣卯鍼，本船伙长林某改用乙辰鍼。日未中，丁未风。行二更半，鸦班上樯，见山一点在乙位，约去四更余；水面小黑鱼点点。接封陪臣云：『此出姑米山，所见或是姑米而未能定』。日入，风转丁午，用辰巽鍼二更。
　　二十九日（辛丑），日出，见东北小山六点。陪臣云：『此非姑米，乃叶壁山也。在国西北』。始悟用卯鍼太多，船东北下；若非西北风，不能提舟上行至那霸收港也。日中，祷于神，忽转坤申庚风；一时，又转子癸。陪臣大喜，乃回鍼东南行；指一小山云：『此名读榖山。由此迤转，即入港』。日入，转丑艮风，大炽；用丙巳鍼，又用丙午单卯鍼。先是，四、五日前未见山，舟浮不动；水舱将竭，众颇惑。祷于神，珓示曰：『二十八日见山，初一日到港』。至是六月朔（壬寅），日未出，遂入港；行海中七昼、八夜云（二号船港鍼簿）。
　　封舟到那霸港，泊海口；迎舟数十，独木船双使一帆者又数百桨。世曾孙尚敬守幕次，先遣法司以下诸陪臣来迎诏；随来随遣，前后数辈致牲礼迎劳如仪。午潮上，岛民舣船数百，或在船、或入水施百绠引舟至迎恩亭下（亭建自洪武中武宁王，时修葺如新）；陪臣班列，仪仗、金鼓皆集亭左右，迎请龙亭。未刻，以次登岸。众官前导至馆，奉安诏敕。行礼讫，以次入谒：法司王舅、紫金大夫、紫巾官为一班，三叩头；天使立受。，揖答之。耳目官、正议大夫、中议大夫为一班，三叩头；天使立受，拱手答之；那霸官、长史、察侍纪官、遏闼理官、都通事为一班，三叩头；天使坐受，抗手答之。嗣后，朔、望及逢五、十日，王遣法司王舅以下至馆一起居；见天使皆下坐，应对皆起立。每月初二日、十六日，天使亦遣使至王府答问云。
　　天使馆，去迎恩亭一里许，面南；屋宇皆如中国衙署，外栅四周。栅内东西门，房各四楹，竿上施「册封」黄旗二。八角鼓棚，左右二所。大门内，东西役房各六楹。仪门上，有「天泽门」三字匾，前明万历中使臣夏子阳题；今失去，臣等补书其上。大堂前庭方广数亩，陪臣行礼于此。甬道左右，臣等植大榕树四株。堂上前楹，前使张学礼、王垓题「天威远布」隶书四字，汪楫、林麟焻题「敷命堂」三字，皆在；臣等又书「皇纶三锡」四字，悬正梁上。盖自康熙二年封王尚质，今王之高祖也；康熙二十二年封王尚贞，今王之曾祖也；王之祖尚纯未及立、王之父尚益未及请封，至今国王尚敬已阅五世，皆受我皇上玺封。六十年中大典三行，泽及五世，实为千古仅事；故特书之以示远人，明我皇上与天无极之治，海隅日出，覆育无穷也。左右楹间特书二榜：一载前明册使姓名、一载本朝三遣使臣姓名。
　　使馆西南有旧使馆，址相连。前亦有辕门、大门，上有小板阁。入门，大堂三楹，以板铺地，去地三尺许。外有「驻节」二字，前使王垓所书；又前明崇祯中使臣杜三策书「每怀靡及」四字。西有楼，今无存（胡靖「记」云：『杨行人抡居西偏小楼，名曰「听海」』）；今新葺板阁。惟东板阁系旧建，樫木梁柱，皆极坚固。前使张学礼「记」云：『楼上有杜三策题「梅花诗」百首』；今已墁灭无存。测量、平丰二臣居之，扃前辕门；凿后垣，共门出入。
　　天使馆，日有都通事一员、红帕秀才二十人轮番值门，听候指使。天使馆旁，支应分设七司：一、馆务司，掌馆中大小事件；一、承应所，掌馆中修葺、物件、家伙等事；一、掌牲所，掌羊、豕、鸡、鸭支送等事；一、供应所，掌馆中酒、米、小菜支送等事；一、理宴司，掌七宴事；一、书简司，掌书帖往来等事；一、评价司，掌评定物价上下、分买支给等事。每司遣大夫一员、红帕三人——余杂差等二十人主一司。其朝夕供应奔走，别有库官等为之。
