<!-- { "loadSidebar": true } -->
　　国王日以宫前瑞泉供客，每日清晨汲入绿木筒二石余，以锁锁之；走十里，送至馆中。红帕秀才九人，分日押送。每日供应米五升，面四斤，酱、酱油、醋、盐、菜油各四盏，豆腐三斤，烧酒一瓶，鱼、肉各三斤，羊肉二斤，干鱼四斤，鸡二，蛋十枚，海蟳二，西瓜二，冬瓜十斤，菜一斤，烛四枝，炭十斤，柴四束。起居日，馈生猪、羊各一，鸡二，蛋、鱼、海蛇、海蟳、石■〈鱼巨〉、车螯、面条、面粉、酱■〈艹越〉、醋蒜、胡椒、甘蔗、蕉果（冬易以橘）、烧饼、佳苏鱼各一盘，烧酒一埕，炭一包，烛一束；朔、望，加吉果、米肌、银酒、黄酒之馈。吉果，以米粉为之，形如薄饼；米肌，如白酒而稍淡；银酒，即烧酒；黄酒，国中所酝煮，酒色黑醲，少有油气。守备、千总，日米四升，酱油、醋、盐、菜油、米酱各一盏，猪肉三斤，羊肉一斤，生鱼二斤，干鱼三斤，鸡一，蛋十枚，蔬菜一斤，豆腐一斤，烧酒六盏，小烛二枝，炭五斤，柴二束。全廪给，日米三升，醋、盐、菜油、豆酱各一盏，猪肉二斤，生鱼二斤，干鱼二斤，鸡一，蛋五枚，蔬菜一斤，豆腐一斤，烧酒三盏，小烛二枝，柴二束；半廪给，日米二升，醋、盐、菜油、豆酱各一盏，猪肉一斤，干鱼一斤，鸡一，蔬菜一斤，豆腐一斤，烧酒二盏，柴一束。口粮、月粮，日米一升五合，醋、盐、菜油、豆酱各半盏，猪肉一斤，盐鱼一斤，蔬菜一斤，豆腐半斤，烧酒一盏，柴一束。
　　入馆后，涓吉鼓乐、仪从奉迎船上天妃及挐公诸海神之位供于上天妃宫内，朔、望日行香。琉球天妃宫有二：一在那霸，曰「下天妃宫」——天使馆之东，门南向。前广数十亩，有方沼池。宫门前，石神二。入门甬道，至神堂三十步许。堂内有崇祯六年册使杜三策、杨抡「慈航普度」匾，顺治六年招抚司谢必振「普济万灵」匾，康熙二年（癸卯）册使张学礼、王垓「普济群生」匾；大门上书「灵应普济神祠」，则万历三十四年册使夏子阳、王士祯所立也。两旁皆民房，国中案牍多储于此。有钟一架，景泰丁丑国王铸施。上天妃宫，在久米村。夏给谏子阳「使录」云：『此为嘉靖中册使郭给事汝霖所建』；地无碑记可证。宫在曲巷中，门南向，神堂东向。门旁，亦有石神二。进门，上甬道。左右宽数亩，缭垣周环。正中为天妃神堂，右一楹为关帝神堂、左为僧寮。阶下，钟一所。大门左有神堂，上飨供龙神。天妃堂内，有崇祯六年册使杜三策、杨抡立「德配玄穹」、康熙三年癸卯册使张学礼、王垓「生天福灵」、二十二年册使汪楫「朝宗永赖」三匾；副使林麟焻二十三字长联，后称「裔侄孙麟焻敬题」。盖天妃为莆田林氏，闽中林姓多作此称。梁上有「灵应普济神祠」之额，乃万历中册使夏子阳、王士祯所立也。始至馆第二日，先诣孔庙行香，次至天妃宫。冬至，则设万岁龙亭于庙左明伦堂，使臣以次行礼讫，亦载谒夫子像；朔、望则否。天尊庙，祀雷声普化天尊。「汪录」：『永乐中，贡使自京师塑像归，祷必应。故第二日亦往行香，朔、望则不再至』云。
　　自天使馆至先王庙，二里许。天使馆东有天妃宫，宫前有方沼池。过池，东北沿堤行，不半里，有泉崎桥。桥旁有孔庙，由庙东行数百步，北折为长虹堤。堤长亘二里许，下作水门七以通潮（堤旁有小石山，名七星山；七石离立沙田中）。堤尽，北折为安里桥（此处地名安里，故名。「汪录」作「真玉桥」，误；另有真玉桥，在丰见城北玉湖之上）。过桥东折，即中山先王庙。庙前，松冈数重。左右流涧宽丈许，环注安里桥下入海。庙前石路方广，左右立木坊及「下马」石碑，左右各一。庙垣四周，皆砺石磊成。正中作圈门三，左右角门二。门内前堂三楹，匾「肃容」二字；即祭毕设宴待客之所。更进，甬道东西厅各三楹，阶下两丛铁树攒郁。正庙七楹，堂楹之上，前使臣张学礼题「河山带砺」、汪楫题「永观厥成」二匾俱在（臣等亦书「世笃忠贞」四字，悬其次）。堂西神厨二楹；东为佛堂，前后六楹——旁三楹为僧厨。
　　六月二十六日（丁卯），行谕祭礼。先期，洒扫王庙。中堂屏蔽神主，以便迎请龙亭。设香案于庙中，设司香二人。设开读台于滴水西首，设开读位，东南向。设中山先王神主位于露台东首，西向。设世曾孙俯伏位于先王神主位之下，北向。设世曾孙拜位于露台中，北向。设众官拜位于世曾孙拜位后，左右层列。设奏乐位于众官拜位之下，北向。祭日黎明，法司官率众官及金鼓仪仗毕集天使馆前。天使启门参谒毕，迎请龙亭进公馆中堂。捧轴官捧谕祭文二道奉安龙亭内，又捧齎赐绢帛二百端、白银二百两奉安彩亭内。众官排班，行三跪、九叩头。礼毕，前导至安里桥，世曾孙皁袍角带率众官迎，伏于桥头道左；龙亭暂驻，世子、众官平身。天使趋前，分立龙亭左右；通事官唱「排班」，世曾孙率众官行三跪、九叩头礼。毕，世曾孙率众官前导至庙门外。龙亭由中门入，至庙内中堂；彩亭内银绢分列于先王位前案上。天使随入，左右立。捧轴官由东角门入，至庙东边门外西向立；宣读官、展轴官由西角门入，至开读台下东向立。司香二人举香案置龙亭前，添香。世曾孙率众官由东角门入，上露台，各就拜位，行三跪、九叩头。礼毕，退立于先王神位之下，西向。捧轴官由庙东边门入庙中堂，天使先取谕祭先王尚贞文授捧轴官高举出庙中，上开读台；宣读官次之，展轴官又次之。捧轴官上台，立案右，宣读官就开读位。展轴官立案左，与捧轴官对展。通事官唱「开读」，世曾孙、众官皆俯伏于先王神位之下北向，候宣读官从容读毕。通事官唱「焚帛」，世曾孙率众官皆平身，至焚帛所；候焚毕，回露台，同众官谢恩——三跪、九叩头。礼毕，退班。世曾孙捧先王尚贞神主由庙东边门入庙内，安于东偏神座。世曾孙又捧先王尚益神主就位，天使又取谕祭先王尚益文授捧轴官如前仪。谕祭文二道皆另誊录焚黄，原敕俱请留供庙中。谕祭礼毕，天使易服，世曾孙揖至东厅行相见礼（世曾孙未受封，犹守幕次；至此始与使臣相见，七宴自此始。张学礼「记」：『始至，有迎风宴』；非也）。天使居东、世曾孙居西，各三拜，送坐。奉茶毕，请就前堂宴。天使左行、世曾孙右行，至前堂；天使居东、世曾孙居西，安坐——正使居东、副使居西，俱南面坐；世曾孙面东北坐。不设乐，茶、酒皆亲献，天使辞；天使酬献，亦辞。席终，请天使舆至滴水前；世曾孙下阶揖别，众官出门跪送。世曾孙是日不及诣馆谢，先遣官至馆谢劳；天使次日亦遣官入王城谢宴：为第一宴。
　　自天使馆至中山王府，十里。册封日，自先王庙以东，红帽吏排仗夹道，列至王宫。先王庙南折，为八幡桥。更东，过冈二里许，为差回桥——亦名茶崎。上冈东行，为万松岭。石路修整，冈峦起伏；松皆数围，夹道森立。更进，为万岁岭。更进半里许，有坊，榜曰「中山道」。南有安国寺，寺对街累墙如削，为世子第。夹路皆砺石短墙，高三、四尺。中路有凤蕉一丛，累石环之。又进半里许，有坊，榜曰「守礼之邦」；中山王伏迎诏于此。坊下道旁石墙，渐高八、九尺。坊外道左，有天界寺。寺门北向，佛殿西向。寺前西南为王茔，对街缭垣内为大美殿。更进半里许，为欢会门——即中山王府城也，在山顶；砺石城垣，四周三、四里。远望如聚骷髅；自古纪之，盖言其形似也。山形殿址，本南、北向；由那霸至中山从西冈上，故门皆西向。城外石崖上，左刻「龙冈」、右刻「虎崒」。城四面，各一门（前欢会门，西向；后继世门，东向；左水门，南向；右久庆门，北向）。更进欢会门至石崖，下为瑞泉。上崖，门西北向，榜曰「瑞泉」（左右皆甬道，有左掖、右掖三门通入王宫）。更进，楼榜曰「刻漏」，西向。更进，为广福门，西北向。更进，为奉神门；左右三门并峙，西向。王殿九间，皆西向。殿楼上供御书「中山世土」四字大榜，即王宫也。前殿，庭方广数十亩。左为南楼，北向。右为北宫，南向，匾曰「忠顺可嘉」；凡宴天使，皆于此殿。屋皆固朴，多柱础；屋一间，施二十柱：无华釆之饰，亦不甚巍峻——以在山顶，多海风故也。
　　册封先一日，所司张幄结彩于天使馆；国中经行处，皆结彩。造板阁一楹为阙庭，设于王殿庭中。中置殿陛，左右层阶。设香案于阙庭前，设司香二人于香案左右。设世子受赐予位于香案之前。设宣读台于殿前滴水之左。设世子拜位于露台正中。设众官拜位于世子后，左右层列。世子左右立引礼官二员，众官左右立赞礼官二员。陈仪仗于王殿左右，设奏乐位于众官拜位之后。
