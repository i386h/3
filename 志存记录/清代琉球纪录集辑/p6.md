<!-- { "loadSidebar": true } -->
　　七月二十六（丁酉）黎明，法司官、众官率金鼓、仪仗毕集天使公馆前。天使启门参谒毕，迎请龙亭入公馆中堂。捧诏官、捧敕官各捧诏敕奉安龙亭中，捧币官捧缎疋等分置左右彩亭中——王与妃各一亭；众官排班，行三跪、九叩头。礼毕，前导；世子率众官伏迎于守礼坊外，龙亭暂驻，世子众官平身。天使趋前，分立龙亭左右。通事官唱「排班」，世子众官行三跪、九叩头接诏。礼毕，众官、世子前导，立殿下；龙亭入至阙庭中，彩亭分列左右，天使分立龙亭左右，捧诏官、捧敕官立殿陛下，宣读官立开读台下。司香者举香案于龙亭前，添香。奏乐，引礼官引世子由东阶升，诣香案前，乐止。引礼官唱「跪」，众官各就拜位皆跪。引礼官唱「上香」，案右司香者捧香跪进于世子之左；三上香讫，俯伏、兴、平身。奏乐，引礼官引世子出露台，就拜位；率众官行三跪、九叩头拜诏。礼毕，平身，乐止。天使诣前，正中立。捧诏官、捧敕官由东阶升，天使取诏授捧诏官、取敕授捧敕官，高举下殿陛；同宣读官上开读台，诏敕并置案上。通事官唱「开读」，乐止。引礼官唱「跪」，世子、众官皆跪。捧诏敕官以次对展，宣读官次第（？）。礼毕，引礼官唱「平身」，世子、众官皆平身。奏乐，捧诏敕官各捧诏敕升殿陛，天使仍奉安龙亭中，捧诏敕官下东阶。国王及众官行三跪、九叩头；谢封。礼毕，平身，乐止。天使宣制曰：『皇帝敕使赐尔国王及妃缎疋、彩帛』！引礼官引国王由东阶升，法司官随行。国王至受赐予位，跪。奏乐，天使取赐王及赐王妃缎疋，一一亲授国王，国王高举。法司官跪接，传置案上毕，俯伏、兴、平身。引礼官引国王复位，率众官行三跪、九叩头谢赐。礼毕，平身，乐止。引礼官引国王升东阶，至龙亭前跪，问『圣躬万福』！天使答曰：『圣躬万福』。国王俯伏，兴，平身。奏乐，引礼官引国王复位，率众官行三跪、九叩头问安。礼毕，平身，乐止。引礼官引国王升东阶，至香案前，跪；请留诏敕为传国之宝。法司捧前代诏敕呈验，天使验明，允所请；捧亭中诏敕亲授国王，国王平身，仍奉安亭中。奏乐，引礼官引国王复位，率众官行三跪、九叩头谢恩。礼毕，国王请天使更衣，俱肄北宫对拜安坐，献茶；一如前仪。用乐人声居上，钟鼓列下陛，迭奏：为第二宴。
　　册封礼成，中山世曾孙尚敬始称「中山王」，择吉告祖庙。八月二日，受国中各岛臣民贺讫。初九日，中山王躬诣天使馆谢封；盛仪仗、备官僚，成礼而还。其初出府门也，乘十六人肩舆。及过长虹堤至孔庙南，小驻别馆易衣，减舆夫之半，始至天使馆。还至别馆，仍易衣，仪从如前，归府第。今所见者，与前使臣汪楫所记少异：鸣金四人，鼓吹三队——队八人，方棍六人，红隔路二人，旗十六人，铁叉二人，曲枪二人，留客住四人，狼牙钩二人，长钩四人，钺斧四人，长杆枪三十二人，月牙四人，鸡毛帚十二人，马尾帚二人，大刀二人，黄缎二人，花缎二人，引马二人，提鑪二人，黄缎团扇二人，绿珠团扇二人，印箱二人，衣箱二人，轿前红杆枪四人，红鞘长腰刀四人，黑腰刀二人，长砍刀四人（萧崇业「录」云：『有武士，戴铜假面、衣添甲、带刀者数十辈』。今则以常服执之），大掌扇一人，红络金鑪二人，金葫芦二人，珠兜扇二人，小鹅毛扇二人，蝇拂二人（金鑪以下俱小童执。近侍小童，名「察度奴示」），黄帽对马三十人（耳目官、大夫以下等员），紫帽对马十二人（紫巾官、紫金大夫等员），绿地五花织金帽对马二人（王舅、法司等员）。是日国王经行之处，道旁皆设各种花供。泉崎桥堤上，道旁盆盎中罗花卉数十种，排列数层，朱栏绕之。中刻木，作一兽，绘画如麟状。后立一木版，书云「非龙、非彪、非熊、非罴，王者之瑞兽」，更无对句：此久米人所设。使馆东，下天妃宫前沼池内，作假山，剪纸作白鹤一。池上斧大松一株，立地中；上亦作一白鹤，如飞鸣相向状。四围以纸皮作假山，罗花草数十种围之。中作一老人、二鹿，如山呼祝寿状：此那霸人所设。
　　中秋宴：于王府庭中北宫滴水前，造木台方五、六丈，帷幕四周。王延客入席坐定，先呈神歌祝颂说帖云：『本国混沌之初，首出御世者为天孙氏——如中国羲皇，澹泊为治。嗣后国君登位，神每出示灵佑，乃制「迎神歌」以欢乐之。迨后神不屡出，神歌遗曲，至今犹存。每当国王即位及行庆诸事，必皆举行。从前先王受册封后宴天使，例首演之。作一老人登场，不作乐，惟唱神歌，拜祝皇上万岁、中外陞平，次颂国王共蒙福祉。今当中秋佳节，天使降临，真神人共喜之日也。谨遵例，首唱起神歌，黄发老人百拜稽首，恭颂皇上恩德如天、国王带砺百世。老人歌罢，拜退，次令戚臣子弟俊秀者数十人衣彩衣，队队相续，歌太平曲，以供宴乐云』。先有乐工六人引声如梵呗音，无乐。次有戴寿星假面一人，登场和之。三拜，搓手起舞；舞毕，又三拜，止。次有乐工十四人，着杂色红绿衣，帽檐六棱，低压头顶——或戴燕尾绿头巾；持乐器三弦二、提琴一（即用三弦着引弓于上）——三弦槽柄比中国短半尺许、笛一、小锣一、鼓二登场，前后二行，曲跽上向，引吭曼声歌。褰幔处有小童——可十三、四岁四人，着朱色袜、五色长衣——无带，开襟摇曳，头戴黑皮笠，朱缨索曼长垂胸前；回旋而上，时作顾盼、坐起之态。登场，一行面乐工小坐，乐工代为解笠，卷朱缨盘着笠上，仍授之；小童起立，执笠顿足按节而舞，乐工曼声歌与相应：为第一遍笠舞。又有四小童宫妆，翦金扇面作花朵；朱帕紫额，上有金饰；五色衣，项上带五色花索一围长垂膝下。登场，乐工歌，脱花索，交手顿足按节如前：为第二遍花索舞。次有小童三人——可十余岁，戴珠翠花满头，着宫裙、五色锦半臂，肩小花蓝各一提。登场鼎立，乐工歌顿按如前：为第三遍篮舞。次幼童四人，短朱绿五色宫衣，长裙间彩，曳地摇曳。登场，向乐工小坐；乐工各授小竹拍四片，起舞按节，手拍应之：为第四遍拍舞。次有武士六人，着黑白相间綦纹大袖短衣，金篐束额作平顶僧帽式；挺白杖，交击应节：为第五遍武舞。又有小童二人，五色衣，执金球——球上四面着小金铃，长朱索曼缨，左右舞；引二青狮登场，旋扑：为第六遍球舞。席终换席，又有小童三人宫妆登场，向乐工小坐，工授以小花金杆二枝——长不及尺许，两头着红花，交击应节：为第七遍杆舞。次有小童四人，易宫。登场，手执花竿长三尺许——各一枝，舞应节：为第八遍竿舞。时已向昏，彻帷幕，庭中设烟火数十架；又令数人头戴火笠、骑假马，头尾烟爆齐发，奔走庭中：以为戏乐。宴毕出城，火炬长二丈许者数千，夹道送归使馆：为第三宴。
