<!-- { "loadSidebar": true } -->
　　柳弃疾曰：得臣犹在，晋忧未艾。伍员不来，楚其旰食。人才之关系于国运，岂不重哉？广州义师虽败，识者谓克强有天幸得脱，而君又健在。左提右挈，卷土重来，天下事未可知也。虏廷以君再蹶再起，事败而名愈张，忌之益甚。复疑其伏处大港，缇骑络绎，乡里骚然。岂知君不死于沙场，不死于柴市，而遂奄忽牖下乎？北征葛相，遽痛陨星。南渡宗侯，空呼渡河。天其终不欲汉族中兴耶，何夺我伯先之速也？呜呼痛哉！君尝为友人书联，出句用“汲古得修绠”。友曰：“偶句其荡胸生层云乎？”君曰：“吾不作头巾语”，乃大书“交情脱宝刀”五字。书法奇崛，下钤一私印，则“天水王孙”也。时作小诗，尤饶奇气，舒卷云霓，吞吐海岳。盖岳鄂王石翼王之伦，岂章句小儒，所能梦见哉。饮酒可数斗许，醉后有力如虎。其自粤反吴也，僚友为置祖筵。既醉，则漫骂其座人。伸足蹴垣，深入者数寸，力拔之出，血涔涔不顾。既抵沪渎，与余邂逅于酒家，介丹阳林懿均而订交焉。终席无一语及国事，明日即别去。然余观君眉宇间，英气咄咄逼人。虽微林君言，亦知其非当世第二流矣。闻君首途时，遇豪强为不义者，奋拳殴之，至垂毙，几文网，益想望其为人。自君走海外，复遭名捕。萍蓬踪迹，不复可亲。去岁九月，君客游槟榔之屿，始属蜀友雷昭性辗转存问。洎余裁书叩起居，而君已他往矣。今年三月初，复以书来，词曰：“别来三载，想思无已。偶于近刻，得见诗文。吟诵至再，如对故人。兹有请者，弟自出亡以来，未敢少自放弃。近极意经营，所事在指顾间。惟阿堵物尚亏一篑，就力所到，已穷罗掘。焦思欲燃，若因是掣阻。殆不止王敦笑人。昔公瑾用兵，子敬指以赠。江乡先哲，高义如许。矧用急难，遥呼将伯。千钧一发，尤甚前人。见信望即于数日内，筹措至少两千圆，电汇香港，以供急用。万勿见却。他时握手中原，必有以谢君也。”余既得书，而力未能报。乃赋诗一章以告罪，有“此情或者皇穹谅，忍死犹堪睹凯旋”句。盖自怜虮虱下才，谬厕同盟之末。既不能如终军之请缨，复不能如卜式之输财。内疚神明，外惭良友。幸而日月重光，冠裳再造。专车之骨，获免于涂山。羊裘之足，得加于文叔。宁非大幸！讵料平陵一蹶，蒿里再歌。地坼天崩，山枯海竭。君子猿鹤，既反袂于黄花，贤者龙蛇，忍招魂于朱鸟，天实为之，谓之何哉！然而人心未死，来者难诬。沈书眢井，终开大明之天。抉目胥门，会见勾吴之沼。西台皋羽，尚有余哀。南国夷吾，讵无佳传。爰以祈死之范文，勉为执简之南史。君真诸葛，大名垂宇宙之间。我愧尼山，绝笔继春秋而后。（柳亚子稿） 

　
 
　 
◎赵声轶事一

　
 
　　赵声，江苏丹徒县人，初字韵谱。少年聪颖，十一岁便能振笔成文，所读四子五经诸书，三数遍便能默诵通过，乡塾中早有神童之誉。所从诸师，无一不奇其才之敏慧。年十三，进为庠士。越四五年，又举为拔贡。为人沉默寡言，素具大志。性笃纯朴，郁怒不溢诸言表。所著八股，有八铭诸名家为胎色，笔力沉雄，措词古雅，其声调如鸿鹄落琴心。会江建霞督学其邦，诵其文而异之，致选为拔贡，以礼延座，大为赏识，遂割所蓄珍品以馈赠。其余诗词歌赋，多仿古作，不以时派之班香宋艳为美色。友人前从吴来粤，曾诵其是岁进庠经古赋作，题为《鹦鹉洲吊弥衡》，惜未目其全豹，而尚耳其全音。至今忆之，犹觉一种咽泣苍凉之古调，写其当日凭吊之悲声。真是泪洒胥门，汨罗江水，声声激楚，尚宛刺吾耳鼓也。其生平最喜赋诗，后吟之，多是感激时事。曾记其少年赋《专诸刺王僚》五言古绝一首云：暮色冷江枫，横秋剑气虹。
　　灰鱼樽俎上，铁血洒吴宫。
