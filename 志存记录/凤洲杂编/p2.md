<!-- { "loadSidebar": true } -->
　　○栉工皂隶至二三品 

　　以栉工至太常卿者洪尚观也以皂隶至布政使者蔡春王兴宗也 

　　○一部二尚书管事 

　　宣德初吏部蹇义郭琎户部夏原吉郭资又郭敦正统吏部王直何文渊又王翱礼部胡濙杨宁兵部于谦仪铭工部江渊石璞嘉靖兵部张瓒樊继祖工部林庭木?昂甘?霖 

　　○元遗诸臣 

　　传曰楚虽有才晋实用之夫兴国之取亡国之遗也胜棋之着败碁之弃也元不能识拔刘诚意辈困之下僚以遗我　太祖虽欲不亡乌可得耶诸君子弃夷就夏涤垢向新或至参谋猷议政事绾史笔盛哉首阳之风远矣彼受胜国显爵禄如危素辈又其下者武弁则奚诛焉吾不录录文臣 
　　元翰林学士承旨危素改弘文馆学士治书侍御史秦从龙未任翰林侍讲学士张以宁王时刑部侍郎程儒汉学士承旨詹同俱仍原职罗复仁?弘文馆学士总管府判刘基见前李善?燕府纪善户部尚书张日?永改中书参政山东行省左丞安然枢密同知朱守仁改工部尚书枢密同佥李质改刑部尚书礼部员外郎曾坚改本部侍郎主事萧肃改工部侍郎翰林编修宋濂改承旨答禄与权改侍讲国子助教王僎改待制儒学提举刘三吾改学士 

　　○壬午诸臣 

　　壬午之变方孝孺铁铉诸君子烈哉然论者多以死事许齐黄而以不死罪杨觧非也建文　文皇帝从子也非强敌世雠者比丧君有君伊何殉之齐泰黄子澄其所密勿献替之臣?侵削计者也降亦死不降亦死死等耳杨觧二君子秩甚微仅一审理待诏易处也委曲以全其宗引避以全其志不亦快然几中道哉乃大用得亡过矣今录其著者 
　　兵部尚书茹瑺户部尚书王钝吏部右侍郎蹇义户部右侍郎夏原吉工部右侍郎黄福工部尚书严震直户部尚书古朴工部尚书郑赐户部尚书郁新兵部左侍郎刘儁工部左侍郎张思恭礼部左侍郎王达翰林学士董伦翰林学士王景侍读学士陈洽吏部郎中胡广翰林修撰杨荣中书舍人黄淮待诏觧缙审录杨士奇巳谪而后用者工部右侍郎张显宗大理寺卿薛嵓 

　　○用印之异 

　　皇后东宫各王府俱用金宝东南诸国俱用镀金银印其朝鲜日本浡泥国王哈密忠顺王瓦剌西番王俱金印宗人府五府六部都察院各都司布政司衍圣公张?人用银印应顺天府三品亦银印文渊阁五品亦银印印特小用玉筯篆挂印总兵用银印柳叶篆永乐间灌顶国师乌思藏阐化王用玉印螭纽金匣龙袱 

　　○赐夷狄姓名 

　　太宗时夷狄来归者为赐姓名然不为以国姓如忠勇王也先土于曰金忠安顺侯脱火赤曰薛贵清平侯买驴曰吴成都督把都帖木儿曰吴允诚伦都儿?曰柴秉诚都指挥佥事把住曰杨效诚朵儿只曰马惟良铁住曰柴克恭行都指挥同知满束儿?曰柴志诚都指挥佥事阿儿剌台曰杨汝诚指挥使伯帖木儿曰柴志敬指挥同知猛歌曰安汝敬佥事脱脱曰杨必敬只兰曰吴克诚朵列子曰吴存敬火失答曰韩以谦祖住不花曰柴永谦 

　　○安南伪官见张辅所上表 

　　伪大虞国上皇黎季犂季犂子伪大虞国主黎苍推诚守正翊赞弘化功臣云屯镇兼归化等镇诸军节度大使洮江管内观察处置等使持节云屯归化嘉兴等镇诸军军领东路天长等路大都督府特进开府仪同三司入内检校左相国平章军国事上柱国赐紫金鱼袋卫国大王黎澄伪太原镇兼天开镇节度大使骠骑上将梁国王黎　新安镇节度大使骠骑上将军新兴郡王黎孙太子黎芮伪郡嗣王黎卤郡亚王黎??泥幼孙五郎弟临安镇兼大安海镇骠骑将军特进开府仪同三司入内右相国平章事赐紫金鱼袋上柱国唐林郡王黎季貔从子望江镇辅国大将军入内判中都督河阳郡亚公黎原昝领龙兴路都统府平陆县上侯黎子绰从孙御辇局正常卿侯黎叔火?萧清亭侯黎伯骏石塘卿侯黎廷燀永禄卿侯黎廷爌将伪入内佥闻朝政兼内侍省都知知左班事谅山镇佥行军行谅江路同知总管府事赐紫金鱼袋柱国东山卿侯胡杜入内行遣同知尚书左司事枢密院副使阮光正奉大夫入内行遣门下左谏议大夫同中书公事兼三江路太守新安镇讨置使国子学祭酒赐紫金鱼袋护军黎景琦宁卫大将军知威卫营左登翊军赐金团符县伯?鼙神劲营高伯陈汤钩铃卫中郎将领龙捷军兼领壮勇营范六材嘉靖中莫登庸篡弒上将征之其国人郑惟僚供穪伪丞相临国公武护督山西地方守明光兴化等处北军都督申国公督京北地方守谅山等处南军都督镇国公阮伯骊东军都督麟国公杜世卿分督山南地方守本国世孙攻出等处总太监广国公院立撰督北河府守太原等处中军大都督端国公杨金镳总太监太国公阮世恩兵师海国公视朝不拜范嘉谟礼部尚书良国公阮时雍 

　　○朝鲜使臣 

　　嘉靖辛亥秋习仪朝天宫见朝鲜使臣任虒臣问其年四十五为刑曹佥判犹中国刑部侍郎也秩从二品中辛卯进士授翰林应奉擢世子说书累迁观察使京兆尹以至今官因言其国三岁一开科取子午卯酉初场试经义论二场表诰三场赋策壬午状元姜崇德 【 故】 乙酉沈光彦为吏曹佥判戊子郑希颜 【 故】 辛卯金忠烈为知府甲午金希圣 【 故】 丁酉尹铉庚子金允鼎癸卯卢守慎丙午沈守庆为吏礼各部郎中巳酉闵时中为吏部主事其左右议政一品六曹判书正二品左右佥判从二品观察使凡八道 

　　湖州府后学吴仕旦覆订 
　　建昌府督刊知事毛祯 
　　督写检校季士俊 
　　对读教授徐文渊 
　　训导陆胜宗 

　　●凤洲杂编二 

　　王世贞 
　　臣切念　祖宗积德之厚　父皇创业之艰立法垂训以传万世锡子孙保全之福为　宗室久安之计宣德元年八月江西布政司移文谓　太祖高皇帝子孙以禄米定品级臣不胜惶惧伏惟　祖训所载禄米葢亲亲次序无有品级诚以子孙皆　祖宗一气之分不与异姓同至今四代乃定品级臣恐万世之下谓自今日始也昔　父皇在位时靖江府将军比正支减一等亦无比品凡朝贺祭庙皆与诸王同班惟驸马仪宾有比品驸马比从一品而冠服与侯同班列侯下郡君仪宾比从四品常服亦用麒麟玉带班列都督之前葢亦以至亲不以品级论也又　父皇尝谓靖汪世子兄弟做将军但异姓相见还行君臣礼其衣服且着穿素二十年后诸孙有冠者袍用四爪龙冠用唐帽葢不欲与外人同也今定品级则列于外官之下　圣子神孙皆　祖宗遗体臣不避斧钺之诛干为　天听伏望赦免诚宗庙之福骨肉之幸也 

　　宣宗复宁王书 
　　燕王与曹国公李景隆战书 
　　书复　太上皇帝 
　　书与太师也先 
　　书与岷王等 

　　○宣宗复宁王书 

　　承喻以禄米定品级非旧制忿切之情溢于言表再三披阅骇愕良深葢事有非然理应明白所言　太祖高皇帝子孙旧无品级之说今考　祖训录内凡郡王之子授镇国将军三品孙辅国将军四品曾孙奉国将军五品玄孙镇国中尉六品五世孙辅国中尉七品六世孙以下世授奉国中尉八品是郡王子孙未尝无品级也又云靖江王府将军比正支递减一等亦无比品凡朝贺祭庙皆与诸王同班必若此言则诸王兄弟子侄同?行列是无尊卑之分曷?而可又云　太祖高皇帝于郡君仪宾比从四品常服用麒麟玉带班列都督前葢以亲亲不论品级今考　祖训录　皇明祖训及礼制皆无明文可稽今之所云未审载于何典礼也又云　高皇帝尝谓靖江世子兄弟做将军衣服且着穿素而郡君仪宾既比从四品则令用麒麟玉带如此即是抑族属而重外亲疏戚倒置于礼可乎 
　　又云　高皇帝谓靖江世子兄弟做将军但是异姓相见还行君臣礼今考　祖训录　皇明祖训及礼制并无明文可征但有洪武二十九年十二月钦定靖江王庶子镇国将军与郡王相见礼仪云镇国将军凡与驸马仪宾公侯相见将军居左驸马等居右皆再拜与文武一品官至三品官相见将军居中各官拜将军答拜与四品以下官相见各官拜将军坐受凡遇将军于道驸马仪宾公侯让左并行文武一品至三品引马侧立四品以下者下马凡传其言曰镇国将军裔旨称呼之曰官人此有明着而别无行君臣礼之说若必如所云行君臣之礼是教子孙越礼犯分不知有君矣且羣臣于靖江府将军前皆行君臣之礼是天下纷纷多君也春秋之法天无二日土无二王家无二主圣人之道尊尊亲亲各有攸当故知此语决非　太祖高皇帝所言今郡王庶子以下品级则载于　祖训录靖江府将军与羣下相见之礼则载于洪武二十九年钦定礼仪此皆　太祖高皇帝所制以垂范子孙臣民所虑者甚远所定者甚精皆非一朝一夕之所成也 
　　至洪武三十五年八月　太宗皇帝临御之初即令礼部申明旧制行此数事　太宗皇帝当时见　祖训录内镇国将军等品级与岁禄不相应遂加镇国将军从一品辅国将军从二品奉国将军从三品镇国中尉从四品辅国中尉从五品奉国中尉从六品今行之二十有八年矣子自嗣位以来恭体　祖宗之心恭循　祖宗之法非敢毫末有所增损况于诸叔祖诸叔及诸兄弟上念　祖宗之重亲亲之意未尝敢薄亦未尝辄有咈逆之事往者逆贼高煦在　太宗文皇帝时屡造大罪及予嗣位加厚待之而包藏祸心终谋不轨然求朝廷之过未得辄妄称　太祖高皇帝时未尝颁给羣臣诰?以?擅改旧制具本指斥遂举兵反及被执至京出洪武中诸司职掌示之逆煦俛首无言愧悔不及今叔祖辄有不避斧钺乞为赦免之说　宗庙神灵鉴临在上何冤何抑而忿恨不平予览毕以示公侯伯五府六部文武大臣咸谓叔祖意非在此葢托此为名耳不然何以宣德元年八月之事而至今始发也予巳悉拒羣臣之言不听尚望谨之或复不谨非独羣臣有言不巳天下之言皆将不巳是时予虽欲全亲亲之义有未易能今故毕陈本末惟叔祖虚心听察庶几君臣之分定尊卑之序明而所议品级又何系于轻重何乖于礼法哉若以谓族属之长必诬执为朝廷之过天理人心不可罔也惟叔祖亮之 

　　○燕王与曹国公李景隆战书 

　　览书知无恙甚喜但书词何其虚诞矫饰而矜高夸大也夫言贵以诚事贵论理诚斯无往不孚理斯无往不服予　太祖高皇帝之子汝　太祖高皇帝之甥至亲也吾所为是非曲直上有　天地有　宗庙神明昭鉴之下有羣臣有一国军民共见之而至亲乃不见不知可乎大抵今日之事为权奸之势所胁虽天子尚在其掌握凡是非邪正了然明白者皆移易变置以眩惑之自天子以下惟其言之听生杀予夺惟其所欲恶予素不能谄事权奸故今日必欲见害虽天子不能不从之尔亦不免为所驱迫而来也然尔为所驱迫者屈于其势而巳之力不足也若汝之心彼固不能迫而昏之也今反复来书是汝心亦为所昏乎何其虚诞矫饰而无诚矜高夸大而无理欤权奸所指予罪凡八其六事皆予遵承　祖训而行于　皇考之世者何图今日反以为罪乎其一谓第二子高煦擅笞驿吏固是过矣而遂指为其父之不轨其亦可以服人乎其一谓予招纳异人术士此尤是茫无声影凌虚驾诞之说天地鬼神其可欺乎以此而辄加之极恶大罪势压威迫将戕其一家权奸所为毒切如此故自救之计不容巳也 
