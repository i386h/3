<!-- { "loadSidebar": true } -->
　　宣德庚戌会试录礼部尚书称总提调兼知贡举革掌行科举文字执事官由举人称贡士稍不同 

　　○上书愿得一剧职 

　　癸丑赐进士曹鼐等及第先鼐举贡士为学官上书愿得一剧职自效改泰和典史力学不废以解粮至京与试果中第二人　廷试复第一人十年之内至相位矣是岁用致仕大学士黄淮主考淮以谢恩至 

　　○周旋仪貌何如 

　　丙辰赐进士周旋及第或云首揆既取三卷未定问同事者曰有识周旋否状何如或曰白而伟葢疑谓淳安周瑄也遂首旋既传胪貌甚侵为之怅然 

　　○小录 

　　会试录亦称小录见于壬戌礼侍王英序是年同考则有永新知县陈员韬京卫武学教授纪振俱进士岐阳县教谕彭举中试十二名都察院吏三十三名南昱刑部吏一百二十一名郑温松陵驿丞 

　　○天字称??曳字 

　　乙丑叶侍郎盛云是科会试登科录天子皆称??曳字今考部本不然以为叶传闻之误然不知叶乙丑进士岂有误理或部本翻刻未可知也 

　　○教谕同考 

　　戊辰年同考二教谕一训导办事官舒庭谟中一百二十五名 

　　○王越卷飞上天 

　　景泰辛未知贡举官胡濙杨宁俱礼部尚书主考修撰林文同考广东参政罗崇本教授学正训导各一是岁廷试王越卷飞上天复给卷足成之或云堕于朝鲜次岁进还　上悦擢越御史 

　　○阅三科为正科 

　　甲戌考试官商辂辂正统乙丑进士阅三科为正科巳任兵部左侍郎兼翰林院学士左春坊大学士同考则侍讲兼中允杨鼎赞善兼检讨钱溥皆己未也先一年奏准会试考官翰林春坊专之其京官由科第有学行者兼取以充而郡县教职为同考官绝矣受卷弥封对读则用州邑正官为之 

　　○金状元银榜眼铁探花 

　　一甲三人孙贤徐溥徐辖各以貌色称有金状元银榜眼铁探花之目 

　　○诗戏题目之误 

　　天顺丁丑薛文清以内阁吕文懿以通参侍讲为主考同考则尚宝少卿钱溥司丞李泰翰林典籍徐佖葢官制也是科最号严整然外人有以诗戏之者如所谓薛瑄性理难包括钱溥春秋没主张问仁既巳无颜子告祭如何有太王皆指摘题目之误至谓总兵令侄独轩昂葢谓取石亨从子后也 

　　○不称囊三木 

　　庚辰阎禹锡以国子学正为同考是科有下第举人诉学士吕原中允柯潜私狥颠倒者　上试之不称囊三木礼部以狥 

　　○会试大火 

　　癸未二月当会试日大火焚死者九十余人余及主试官俱踰越墙壁以出　上怜之赠死者进士出身八月再试取吴釴等二百四十七人明年　廷试初命学士陈文柯潜再命学士彭时钱溥 

　　○刻五经程文 

　　成化丙戌五经各刻文三篇二场刻诏　廷试赐罗伦及第未一月即上扶植纲常疏贬官乙未赐谢迁及第或云王鏊以乡会元有盛名复当第一矣阁老为公抑之置第三 

　　○得策击节赏 

　　戊戌赐曾彦及第或云先一日其阁老万公得彦策击节赏使人觇之羙而长大也擢第一陛传见彦老而多髭且短甚不称万惘然退取彦策读之平平耳 

　　○取士分南北卷 

　　丁未尹阁老直主考序称宣德丁未大学士杨士奇议会试取士分南北卷北四南六既而以百乘除各退五为中数是年以言者又各退二以益中数云 

　　○问策秘人罕知 

　　弘治巳未会试大学士李东阳侍郎程敏政为主考敏政问策秘人罕知者其故所昵门生徐经平日窥得之为其同年解元唐寅说至是各举答无遗因自矜且得上第给事中华日?永林廷玉论之与敏政俱下狱按问经自诬服购敏政家人得之狱成敏政夺职经寅俱为民 

　　○焚香求才 

　　乙丑廷试　上焚香吁天后宫期得真才以资实用 

　　○刘瑾片纸书姓名 

　　正德戊辰大学士王鏊尚书梁储主会试相传刘瑾以片纸书五十人姓名欲登第因开科额三百五十人 

　　○焦芳为题名记 

　　廷试赐吕柟等及第时焦芳子黄中二甲第一刘宇子刘仁第四皆瑾党也因刻黄中及三甲第一人胡缵宗策俱授翰林检讨改仁庶吉士踰月超擢黄中仁为编修再进侍讲而焦芳为题名记盛称所改之制为当后瑾诛黄中仁为民缵宗亦坐贬 

　　○李文正先以策　示慎 

　　辛未赐杨慎等及第慎传相廷和子也相传时制问俱首相拟上李文正先以策　示慎策遂冠一榜云 

　　○弥封官不得送卷 

　　嘉靖丙戌赐龚用卿及第先是举人廷试纳卷之日弥封官以会试首列数卷潜送内阁以备一甲之选或内阁密觇状头仪貌及生平有声者阅卷官出自东阁归宿私第是岁礼部尚书席书疏其獘乞弥封官不得与送卷读卷官退朝直宿礼部诏曰可着为令 

　　○御批品题卷首 

　　巳丑廷试大学士杨一清等以罗洪先程文德杨名唐顺之陈束任瀚六卷进览上一一品题卷首各御批于洪先曰学正有见言谠而意必忠宜擢之首者于文德曰探本之论于名曰能守圣学以为本此知要之说于顺之曰条论精详殆尽于束曰仁智之用本诸吾心此不易之说于瀚曰勉吾敬一之为主忠哉 

　　○大钦破文格而文气甚奇 

　　壬辰赐林大钦等及第先是礼部尚书夏言上疏请正文体诸刻意骋词浮诞歹?桀裂坏文体者摈不得取诏可既　廷试言复令仪制郎中约束诸士咸拱听而大钦实后至不闻也起不用对?而文气甚奇吏部尚书汪鋐得之诧曰恠哉以示大学士张孚敬先巳定二卷览之曰虽破格甚明徤可诵也取为第三既呈览上御批改第一 

　　○上于进呈卷俱悉批答 

　　乙未廷试大学士李时等以十二卷进览上俱批答曰卿等以堪作一甲卷十二束呈朕各览一周其上一卷说的正合策题夫周道善而备朕所取法其上三说仁礼为用夫仁基之礼成之亦甚得其意其上四论仁敬夫敬而能仁他不足说可以保治矣其上二畧泛而滞于行其下而却似谠虽与题不合言以时事故朕取之可二甲首余以次挨去不知是否卿可先与言鼎臣看一过再同读卷官看行 

　　○上复御批首三卷 

　　上复御批首三卷韩应龙曰是题本意可第一甲第一名于孙陛曰说仁礼之意好可第二名于吴山曰敬?心学之极此论好可第三名是岁并李玑赵贞吉敖铣郭朴任瀛沈宏骆文盛尹台康大和九人策皆刻之 

　　○言官劾科举私狥 

　　甲辰主考礼部尚书张潮左春坊左庶子江汝璧时潮卒于贡院舆尸出考试唯江一人而后序则属之同考修撰茅瓒是岁少傅翟銮二子汝孝汝俭俱登第廷试以进呈卷上疑有翟氏子在首甲因抑第一卷置第三第三卷置二甲第四而拔秦鸣雷?状元言官劾科举私狥置 【 缺文】 诏狱问江及编修欧阳日?奂闲住少傅及二子编修彭凤进士崔奇勋焦清?民员外郎高节谪戍进士彭谦死杖下御史沈珩王越外任 

　　○钦赐举人 

　　景泰中北京乡试陈循王文以考官刘俨吕原抑其子诉于上谓俨私解元徐经及所取士颠倒实不私也诏复试如初定然难陈王二相特各许其子会试时谓之钦赐举人 

　　○钦降秀才 

　　癸卯年北京冒籍者翟锺玊丁子载等俱发原籍肄业时谓之钦降秀才二事正相对云 

　　○登科录书伯叔祖父官秩 

　　天顺以前登科录凡伯叔祖父有官秩者俱得书今不复矣戊辰李泰书父永昌司礼监太监甲戌牛纶书叔玊司礼监左监丞泰永昌飬子也后俱拔入翰林泰至詹事纶至太常少卿 

　　○读卷凡三伯 

　　天顺元年读卷凡三伯武功伯掌内阁靖远伯掌兵部与济伯掌鸿胪 

　　○十知贡举 

　　大学士严嵩礼部尚书胡濙 

　　○十?读卷 

　　吏部尚书蹇义王直 

　　○三主考会试者 

　　徐溥曾棨 

　　○二主考会试者 

　　黄淮杨士奇王直王英钱习礼吕原万安刘吉彭华吴宽李东阳王鏊梁储靳贵石珤张潮张治 

　　○阁臣出主会试者 

　　胡广黄淮杨士奇黄淮高谷商辂薛瑄吕原彭时刘定之万安刘吉尹直徐溥谢迁李东阳王鏊刘忠梁储靳贵贾咏张璁张治徐阶李本李春芳凡二十六人 

　　○同考官秩太于主考者 

　　庚戌侍讲学士陈循同考大常少卿魏骥戊辰修撰林文同考侍讲刘俨 

　　○致仕主考者 

　　黄淮 

　　○不由科目者 

　　杨士奇 

　　○师弟同为考试者 

　　陈魏及尚书温仁和学士张兖 

　　○恩宥录 

　　浦江义门郑氏有恩宥录予节其畧笔之以见　祖宗风厉天下之意洪武十四年?内藏金银事发连郑氏以义门故释之家长郑濂郑湜面见擢湜福建左参政吏部奏无见缺添设左参议授之二十六年诏郑氏子弟三十以上者来见擢郑济左春坊左庶子伴太孙三十年起取天下税户郑沂入见授礼部尚书以其从子干为御史永乐十二年御史七十二岁进平胡诗称旨乞归　上曰教翰林院写策书礼部宴他用正官陪教坊伎乐陛辞赐金绣衣褚帛干举从子煁可用　上曰御史举也除御史后累迁大理寺丞永乐十七年北京初受贺致仕御史干及弟致仕长史楷来朝赐宴及褚币与?善阴隲二部　上曰他家人多与二十部十九年翰林检讨郑叔羙以告病例为民　仁宗立与子弟来朝　上顾长者非郑检讨乎何为冠平巾吕震以故对　上特诏予冠带致仕各赐钞二千贯给驿舟还家 

　　○设四辅官 

　　高皇帝设四辅官均职四季以上中下三旬人各司之验雨晹时若春三月李佑司皆中旬十日龚斆司皆下旬十日夏三月杜斆司皆上旬十日吴源司皆中旬十日赵民望司皆下旬十日秋冬如之各兼太子宾客班列公侯都督之次尚书之上又有与四辅游东苑倡和诗不载 

　　○国朝实录 

　　太祖实录永乐初命曹国公李景隆监修户部尚书夏原吉学士觧缙礼部尚书李至刚总裁再命原吉及太子少师姚广孝监修学士胡广杨荣总裁　太宗　仁宗实录英国公张辅少师蹇义少保夏原吉监修少傅杨士奇太子少傅杨荣太子少保金幼孜总裁太常卿杨溥为副总裁大学士陈山张瑛续总裁　宣宗实录英国公张辅监修少傅杨士奇杨荣尚书杨溥总裁少詹事王直王英为副总裁　英宗实录会昌侯孙继宗监修少保李贤尚书陈文彭时总裁少卿刘定之吴节为副总裁　宪宗实录英国公张懋监修少傅刘吉尚书徐溥侍郎刘徤总裁尚书丘浚少詹事汪谐为副总裁　孝宗实录初命少师刘徤李东阳少傅谢迁总裁吏部侍郎张元祯詹事杨廷和学士刘忠为副再命东阳少傅焦芳王鏊少保杨廷和总裁尚书梁储为副而监修则仍公懋　武宗实录则定国公徐光祚监修少师杨廷和少傅蒋冕毛纪少保费宏总裁后廷和冕纪皆去申命宏及少师杨一清少保石珤贾咏尚书石珤毛澄侍郎罗钦顺为副后增侍郎吴一鹏 

　　湖州府后学吴仕旦覆订 
　　建昌府督刊知事毛祯 
　　督写检校季士俊 
　　对读教授徐文渊 
　　训导陆胜宗 

　　●凤洲杂编五 

　　王世贞 

　　将军之制有三 
　　太祖官制后革者 
