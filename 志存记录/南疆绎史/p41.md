<!-- { "loadSidebar": true } -->
　　「勘本」曰：侍郎部下从死之士，温氏作十四人；今实考之，仅十有二：赞画职方主事沉始元、总兵官蔡德（「原本」作聪）、游击蔡耀、戴启、施荣、刘金城、翁彪、朱斌、林树、守备毕从义、陈邦定及从子甲也。「原本」：「南京失守，走还乡里」；实则，扼于田仰，其归犹甲申岁也。吴胜兆之事，即书「慨然请行」，无定西侯名。谢山全氏曰：「公上书在诸生时，倪公元璐在户部，是辛巳以后事」：温氏皆误。案甲申正月，流贼犯急，京师粮匮，侍郎乃言于尚书倪公曰：「事急矣，请以大部檄借漕粮二十万，复从海运，勿拘常期。侥天之幸，得达京师，或可以济」。倪公然之，付以檄；即驰至淮上。时漕抚为路公振飞，如数拨给。顾米甫还发，而凶报至；路公驰使追还之。其初崇祯丙子，侍郎应诏请复海运，始以庙湾六船试运，由淮河口出，七昼夜达天津。驰疏以闻，命奴子致笺户部。户部诸臣见而诧曰：「前已奏汝主人就道，奈何犹在」？奴子笑曰：「运船抵津矣」。思宗大喜。而在廷诸臣尚疑之，谓其饶于财，恐自东省买米充数；海道艰难，乌得七日即至之理！不数日，漕抚奏报拨米开洋日期、津抚奏报米至登岸日期，咸与之合。思宗出示群臣曰：「朕固知其无伪也」！遂定议，岁以春秋两运增米二十万石；经费悉委任之，运到给费如内漕之半。督运凡七年，历官主事员外郎郎中。癸未，加内府光禄少卿，驻札登州，督运如故。初，大兵之下松山也，绕出洪承畴后，围之急，援兵十三镇俱不得前；城中粮绝，道已断。思宗召之议，侍郎请行；乃由天津口出，经山海关，左达鸭绿江，半月抵松山，军中皆呼万岁。侍郎还，而后饷不继，城遂陷。此承畴之所以相识也。比侍郎执至，使人劝降，实媿与之见耳。黄斌卿本无大略，后卒以不奉监国被诛。其军之稍有纪律而民以无援者，微夫人之力不及此。故侍郎受刑后，问至舟山，哭声如雷，就地立祠以祀焉。右温氏所讹数则之仍其故者，质此，始见传信之难；特于「书后」详证之。自「南都立后，疏请招集水师」下诸文，多「勘本」补纂。

　　●南疆绎史勘本卷十九

　　霅川温氏原本

　　古高阳氏勘定

　　目录

　　列传十三

　　李模乔可聘（姚思孝）章正宸李清熊开元（姜采附）金堡

　　右谏臣列传第十三。

　　○言路之开，至明盛矣。高皇帝鉴拥蔽之害，故令公卿大夫、士庶皆得言事，而以封驳、纠弹归台谏。由是，其权愈重。其始也，纠主慝、劾权奸、达民隐，朝纲凛焉；盛矣美矣！既其弊也，朋党比周、假公植私，毁誉乱真：意之所昵，廉来可为尧；意之所触，颜曾可为跖。即有经纶才干之士为国家任艰巨、捍患难者，稍拂其意，必百计败坏其功以伸己之说。于是贤智毒螫于内、将帅钤束于外，使人主眩瞀于是非而莫知适从；事机屡失，贤奸不辨：岂非言路太横而无所以择之哉！南中立国之日浅，其风未熄，故马、阮既得借爪牙于张孙振辈以肆其虐。至于崎岖两粤间，而五虎之威犹能专执朝命，可畏哉！宋时台谏之选，常及清流；其要在慎择其人而已矣。若开元、正宸诸人，皆言路之铮铮者也；然无救于败亡。金堡之昌言不讳，横幸詟慑；而比匪怙势以受酷刑，悲夫！

　　◎谏垣诸传，「原本」综错；章格庵申申前事简脱太甚，今详于「书后」。金道隐人固不足取，而事迹弗可略也；殿诸。

　　列传十三

　　李模、乔可聘（姚思孝）、章正宸、李清、熊开元（姜采附）、金堡

　　。李模

　　李模字子木，号灌溪；吴县人。天启乙丑进士，授东莞知县，有声。入为御史，巡按真定诸府。劾论分守中官，〔出为〕南京国子监典籍。

　　福王立，封四镇为侯伯；模上言：「拥立时，陛下不以得位为利，诸臣何敢以定策为功！甚至侯伯之封，轻加镇将。夫诸将事先帝未收桑榆之效、事陛下未彰汗马之绩，按其实，亦在戴罪科，而与之定策勋，其何以安？诸将性果忠义，必先大慰先帝殉国之灵，而后可膺陛下延世之赏」。报闻。寻复为河南道御史。马、阮乱政，叹曰：「事不可为矣」！即请告还家，不复出。

　　国变后，里居三十余年而终。

　　乔可聘（姚思孝）

　　乔可聘字君征，宝应人；天启壬戍进士，官御史。

　　崇祯时，出按浙江。行部至金华，水涨舟阻，索挽夫不得；兰溪知县盛王赞持手版立雨中，大声曰：「村民方事东作，县令请以身代役」。可聘立乘肩舆冒雨去，而慰荐县令于朝。时人两贤之。寻以所属大吏坐赃败，贬三秩。

　　南渡，起故官，掌河南道事。数陈宜罢厂卫、停燕饮；君臣交儆，早决大计，用光中兴。皆不省。御史黄耳鼎外迁，疏诋都御史刘宗周，牵连朝士甚众。可聘言：「宗周正色立朝，实社稷臣。耳鼎厌外转，尽诬善类以畅己私，非人臣也。请以耳鼎所转官，换臣为之」。事乃止。御史黄澍之面劾马士英也，士英衔之入骨。而澍按湖广有秽声，故锦衣刘侨希士英指讦之，章下法司。宗周怒侨，将救澍；可聘曰：「侨希时相指，固也。而澍贪亦有迹，请行巡按何腾蛟核奏」！时谓得体。宗周初劾台臣从贼者三十三人；及李沾代事，欲翻其议，可聘抗不可。其在台班与掌科章正宸持论侃侃，群小惮之；乃起戌籍张孙振为河南道。孙振贪横与马、阮比，陵厉出沾上；凡坏法乱纪事，争先为之，台纲扫地矣。

　　左良玉犯阙，士英欲尽撤江北兵以御。时大兵日逼，可聘与大理少卿姚思孝、御史成友廉合疏乞留江北兵，固守淮阳、控扼颍寿，命刘良佐还镇；士英于御前戟手詈之，举朝气慑。南都亡，归老于家。

　　思孝，崇祯辛未进士；在谏垣论列最多，时号称职。后薙发为僧。与友廉、可聘俱同乡。

　　章正宸

　　章正宸字羽侯，号格庵；会稽人。从学同里刘宗周，早以学行着。登崇祯辛未进士，选庶吉士，改礼科给事中。疏请法周、孔仁义，黜管、商富强，则太平可坐而致；报闻。后以会推阁臣失帝意，谪戍均州。

　　南渡，召复故官。疏言：「今日江左形势，视晋、宋为更难。当事者泄泄偷息，处堂自娱。两月以来，闻文吏锡鞶矣，不闻献馘；闻武臣私斗矣，不闻公战；闻老成引遁矣，不闻敌忾；闻诸生卷堂矣，不闻请缨：如此可曰兴朝气象乎？臣愚以为今宜以进取为第一义；进取不锐，守御必不坚。比者河北、山东忠义响应，立寨自保；截戮伪官，为朝廷效死。不及此时电掣星驰、风雷奔赴，使联络壁垒，倡义申讨，是劘天下之气而坐失事机也。当急檄四镇渡河，与河北、山东诸路齐心协力，互为声援；使两京道通，而后塞井陉、绝孟津，扼武关以夺陇右。陇右士民怨贼入骨髓，临以大师，贼不难平也。陛下宜缟素誓师，驻跸淮上；声灵所及，人切同仇。今乃部院寺司各署不称「行在」，而工作烦兴；议者已占陛下志图偏安，天下事变皆生意外，将何以待之」！其言甚激切，然不能用。

　　马士英欲以中旨起阮大铖，先内传张有誉为户部尚书。正宸封还诏书，以有誉虽贤，而传升之弊必不可启。抗疏力争，有誉卒以廷推进。旋安远候柳祚昌受士英指，荐用大铖；正宸又力争，且曰：「朝廷如此举动，邸报流传，见臣姓名尚挂仕版，必相顾骇愕；谓负掖垣职掌，万死何辞！乞放臣归里」！正宸清严方正，为清流所倚赖。其同官沈胤培常言「章君不特怒时可畏，即笑时亦可畏」。时士英辈忌之甚，转为大理寺丞，实夺其言路也。已见国事日非，乞假归。

　　鲁王监国，起吏部左侍郎。不受；仍署旧官。明年事败，溺水不死、自经又不死，遂以僧服去，不知所终。

　　「勘本」曰：格庵章先生，为蕺山先生夫人之妷也。乡、会试，俱冠经有名。温体仁私招之，不往，出为礼科给事中。王应熊与戚畹通，内传入阁，在廷莫敢谏；乃抗疏论之曰：「岂有枚卜下传奉者。在皇上出此，必谓特用易感恩；却众议，则绝窥伺。顾天下未有不顺人情而可以有济者也！夫应熊亦惟非人情故，不可用。夫徇情与顺情名同而实异，振作与操作事近而用殊；今廷臣纵乏人，奈何使傲狠之夫赞平成之治哉」！帝大怒，诏狱镇抚曰：「新进妄言耳，无他肺肠」。格庵仰而曰：「新进直言则有之，未妄也」。词臣马世奇为解于应熊，应熊遽离坐掷茗碗去。科臣同力救之，止革职。及贼犯凤阳陵，帝怒应熊曲庇凤抚，廷臣遽以格庵荐。体仁抑之，应熊败。议起废，吏部条上百余员，体仁嘱■〈扌戹〉其名。帝曰：「中何以无正宸邪」？亲笔取十二人，而乙名其间。体仁务刻，深结诸奄，毛举细故；至军国大事，概置勿问。科道箝默，甚以圣朝无阙为谀。格庵甫复官，即疏谢；沥言左右茸阘宰执，上下惜身家、保禄位，关通内侍，名为线索，其言不可问。帝亲标其疏，令通行严饬；于是阁臣、内官咸切齿。明之设立西厂也，为累朝弊政，旋革旋复。崇祯中，内官专权，罗织人罪；公卿以下，仰鼻息幸免。凡所刺举，无枉直，皆糜烂。京师无厉子弟窜身入籍，白鞾带力，攫市井金钱；每一指，大符立下郡县，无不灭门者。格庵愤激疏陈，帝心动，以红勒「西厂」字付阁票旨。阁臣惧珰责，拟以不合。三上三改，帝密召大珰戒之。寻罢厂，厂焰一夕散。比已再迁礼科左给事中，然阁臣、内官之伺其短者日益至，帝每维持之。其乡举时主试姚明恭，尝以乡人谋官吏部为嘱；力却之。

