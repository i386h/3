<!-- { "loadSidebar": true } -->
　　「摭遗」补曰：先时史忠正之开府扬州也，礼贤馆之士有桐城蒋臣（一个）、长兴李令晰（霜回）、归德侯方岩（叔岱）、乌程韩绎祖（茂贻）。洎至何忠烈以督师镇长沙、瞿文忠以留守驻桂林，在两公幕下者，更有益阳郭良史（野臣）、长洲史记言（伯顾）、吉州施（阙名）（伟长）、钱唐潘问奇（云客）、临山倪国锦（玉成）：或综核军储，或经营战守；或画控荆襄、扼巩洛之谋，或建收山东、取河南之策；或捍御围城，共保岩疆者四载；或监制降将，议分雄镇者十三。其章、堵二公外，专佐督师以经略南楚者，复有长沙陶汝鼐（仲调）、宿松张凤翥（威赤）、吴江吴晋锡（兹受），崎岖衡、永，转战湖、湘；挥回日之戈，拔冲星之剑。师中尽瘁，与南北两院略同。然而天命已移，人谋鲜济。三公则杀身以成仁，诸君亦潜■〈车从〉汐社、誓操谷音；宁有殊于西台恸哭之谢参军、北向生祭之王上舍哉！而温氏概失之，今从杨氏「跋语」录其姓氏。惟惜事迹勿详，姑附此以俟续注。

　　《南疆绎史》　下　（清）温睿临、李瑶 撰

　　●绎史摭遗卷七

　　吴郡李瑶子玉篡

　　目录

　　粤中阁辅留守从难诸臣列传

　　瞿式耜（张同敞）堵胤锡吴炳（侯时伟）焦琏（朱闵如、白常灿附）

　　瞿、堵勋名，当时并驾；然一则晋文、一则齐桓也。文忠于苍梧力定祸乱、于桂林力保危疆，初不以定策自矜，而翻受李成栋之间。至独请留守，其皦然大节，直贯存亡也。惟于五虎颇事标榜；及其败，而疏救凡七上，又具密揭封进太妃力为之护。此正贤者之过，不必以之为讳。彼堵总制者，固有收辑忠贞之劳、捍卫岭表之绩；虽名与何齐，实功出瞿下。矧夫忠君爱友之道，留守则一于至诚，总制则概以权术：真迥乎其不侔者已。全氏题「岭表纪年」谓瞿仆周文、顾成之横，至比之江陵之游七。周文死，顾成官至锦衣佥事。此亦当时勋镇之气习，要不足怪耳。

　　列传七

　　瞿式耜（张同敞）

　　瞿式耜字起田，常熟人；礼部侍郎景淳孙、湖广参议汝说子也。万历丙辰进士；授吉安、永丰知县，有政声。天启元年，调繁江陵；永丰民乞留，命再任，以忧归。崇祯元年，擢户科给事中；多所建白，辄当帝意。为礼部侍郎钱谦益门下士；后会推阁臣，谦益以同官周延儒方蒙眷注，虑并推则己绌，谋沮之，授意式耜言于当事者摈延儒弗推，而列谦益名第二。温体仁发其难，延儒助之；因夺谦益官闲住，式耜坐贬。复以贵州布政使胡平表不谨罢职，式耜荐举不实，再贬二秩；遂废于家。常熟奸民张汉儒希体仁指，讦谦益、式耜贪肆不法；体仁主其议，逮下狱。巡抚张国维、巡抚路振飞交章白其冤，不听。及两人就狱，体仁已去位；从末减，削谦益籍，式耜得赎徒。

　　甲申八月，福王起其官，授应天府丞；寻擢右佥都御史，巡抚广西。明年夏，甫抵梧州，闻南都亡。靖江王亨嘉据桂林谋僭号，式耜与中军焦琏谋檄调思恩参将陈邦傅以兵助，密止狼兵勿应亨嘉调。亨嘉至梧，乃劫式耜幽之桂林，取其敕印。初，式耜有立桂恭王长子安仁王由■〈木爱〉之议；及唐王监国，且谓伦序不当，不奉表贺。至是，自幽所遣使往朝，并乞援。适亨嘉为丁魁楚所攻，势窘甚，遂释式耜。式耜既出，立召邦傅、琏等共图之。即执亨嘉送福州，乱定。唐王擢为兵部右侍郎，协理戎政。寻以晏日曙来代，乃退居广东。

　　丙戌九月，汀州破，唐王已及于难，式耜与总督丁魁楚、前兵部尚书吕大器、李永茂等会议立君；首称永明王贤，当立。遂自梧州迎至肇庆，以十月十五日（壬午）监国。魁楚、大器并为大学士；式耜为吏部右侍郎兼内阁学士，掌铨事。顷之，赣州败报至，司理监太监王坤迫王还梧州。时坤擅权恣肆，铨政、军务任意颠倒。吏科给事刘鼒抗疏纠之，忤旨；式耜论救，乃免。十一月，唐王弟聿■〈金粤〉为苏观生立，据广州；此中监国之诏未达而彼中登极之诏先颁矣。式耜遂与魁楚定谋，迎王还肇庆，以正位号。遣兵科给事章耀往谕之，章为观生所杀；复命兵部侍郎林佳鼎督师出，与广州兵遇于三水，全军覆没，佳鼎及佥事夏四敷俱死之。十二月望日，我大清命总兵官李成栋袭破广州，擒聿■〈金粤〉，肇庆震动；式耜请守峡口，王坤难之，促王出奔。争之不可，遂乘轻舟上西峡；及式耜趋至，王已越梧而西。

　　丁亥正月，大兵下肇庆、逼梧州，巡抚曹晔具款降。王将走依何腾蛟于湖广，式耜乃激切疏言：「半年之内，三、四播迁，兵心、民心无不惶惑。王留则粤留，王去则粤亦去。今日之势我进一步，人亦进一步；我去速一日，人来亦速一日。若去而弗守，愚者亦知其拱手送之矣」！时吕大器、丁魁楚、王化澄等皆弃王去，止式耜与吴炳、吴贞毓跋涉相从王由平乐达桂林。二月，以吴炳为大学士；式耜肃殿陛、饬守御，请都于此。魁楚兵屯岑溪；大兵招之，不从。水陆设伏，战于藤江；魁楚中箭死。李成栋既定广东，分兵将趋桂林；王亟走全州。式耜极以桂林形势开陈，不纳。因自请留守，与城存亡；许之。进文渊阁大学士兼吏、兵二部尚书，赐剑便宜从事。平乐、浔州相继破，桂林危甚；总督侍郎朱盛浓、巡按御史辜延泰、布政使朱盛■〈氵调〉、副使杨垂云、知府王惠卿以下皆遁走，惟式耜与通判郑国藩、县丞李世荣、都司林应昌、李当瑞、沉煌在焉。三月，大兵至桂林；援将焦琏遇之，战却之。五月，李成栋薄城下，以数十骑突入文昌门，登城楼瞰式耜公署。急令焦琏、白贵、白玉等开城出战，马之骥隔江发大炮以助声势，成栋引退。已而别有一路由栗木岭来，之骥突出逆战，追奔数十里，自是桂林获全。当城守时，式耜亲立矢石中，与士卒同甘苦。积雨城坏，吏士无人色；式耜垒石补阙，督守自如。俄以援兵索饷，括库且不足；式耜妻邵，捐簪珥助之，人故无叛志。

　　焦琏时已擢参将。初，永明王居藩服，贼陷衡州，奔粤西；中途被执，琏率众攀城破械救诸出。王病，琏复背负以趋：王故念此德之也。城守最力；既以所部主客不和，哗而走，城几破。会陈邦彦攻广州，大兵遂东。琏亦复阳朔及平乐，邦傅亦由浔合兵复梧州，粤势麤定。捷闻，封琏新兴伯、式耜临桂伯，余各进秩有差。式耜请王返全州，不听；寻又请还桂林，已许之。秋八月，武冈破，王由靖州假蛮道以达柳州，大学士吴炳死之。十一月，大兵自湖南逼全州，何腾蛟督兵分战，诸将连营亘三百里，拒却之。已梧州复破，王方在象州，欲走南宁；诸臣谏阻，遂以十二月还居桂林，以严起恒并为大学士。明年（戊子）二月，南安侯郝永忠驻桂林，与城外团练兵相恶，尽破水东十八村，杀戮无算，且与式耜构难；乃力为调停以安。永忠移驻兴安，与大兵战灵川败绩，奔还桂林，请王即夕西徇；式耜争留，不可。左右皆请速驾，又力争之；曰：「督师在楚，警报未至，宜候之还；背城借一，胜负犹未可知。若以走为策，则何地不危」！王曰：「卿不过欲予死社稷尔」！式耜泣下沾衣。夜半，王甫行，永忠即四面纵火大掠；捶杀太常卿黄太元。式耜家亦被劫敓，家人矫腾蛟令箭，始出城。日中，赵印选诸营自灵川至，亦大掠，城内外如洗；永忠走柳州，印选等走永宁。明日，式耜救息余烬，安抚远近；焦琏及胡一青、周金、汤兆佐诸镇兵皆至，腾蛟所部军亦至。三月，大兵闻变亟来袭，抵北门；乃与腾蛟督诸将拒战，获全。遣使赴南宁慰问三宫起居；王始知式耜无恙，为之泣下。赐金印一，文曰「精忠贯日」。

　　比金声桓、李成栋皆据地内附，成栋具表请王赴广州。式耜虑其挟王自专如刘承胤事，力请还桂林；疏言：「驾若东幸，军中将帅谓朝廷乐新复之土，成栋亦有邀驾之嫌。号令既远，人心涣散，臣不能制也」！再疏，令简讨蔡之俊往迎；又疏，令给事中蒙正发往迎。俱不报，王竟由南宁移驻肇庆。成栋疏称：「式耜拥戴元勋，不宜久在外，请召还」！使者数至。式耜因辞乞骸骨，不许；遂以国事让成栋，己请留守桂林。十一月，永州、宝庆、衡州相继恢复。即疏言：「机会可乘，请仍还桂林，图出楚计」。不纳。庆国公陈邦傅守浔州，自称世守广西，欲如黔国公例；式耜劾之。广西巡抚鲁可藻自署衔为巡抚两广；亦奏驳之。式耜身在外，凡政有所阙，必论谏；尝曰：「臣与主上患难相随、休戚与共，较他臣不同。一切大政，自得与闻」。王为褒纳。是时，成栋子元胤专朝政，颇知敬礼式耜；如袁彭年、丁时魁、金堡辈咸相倚附。己丑春正月，时魁辈逐朱天麟，不欲何吾驺为首辅，召式耜入直，以文渊阁印畀之；终不入。

　　未几，腾蛟被执湘潭，成栋、声桓俱败没，国势大危。夏六月，以戎政张同敞总督各路军马。秋九月，大清命帅定南王孔有德抵衡州，同敞驰赴全州为御；从式耜之请也。庚寅春正月，南雄破，罗成耀遁；韶州亦失。王惧，西走梧州。式耜驰疏请留；不听。时我帅平南王尚可喜、靖南王耿仲明久顿江西之吉安府，惠潮道李士琏、镇将郝尚忠密往投诚，导之入龙虎关；式耜飞章入告。而朝士方植党相角，尚书吴贞毓辈疏劾袁彭年等五虎把持朝政，罔上行私；皆下锦衣卫狱。式耜闻之，疏凡七上，申救备至。又胡执恭之擅封孙可望也，疏请斩之。皆不报。

