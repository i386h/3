<!-- { "loadSidebar": true } -->
　　周钟字介生，镳从弟也。为诸生，有盛名。举崇祯癸未进士，改庶吉士。甫半载，李自成陷京师，钟出降；贼徒顾君恩荐之牛金星，用为检讨。

　　贼败，南归。周氏金坛贵族，而其父子、兄弟悉有离心。镳与钟尤以才相忌，各招致生徒，立门户；汲引既广，败类入焉。彼讪此谤，两家弟子遇于途不交一揖。钟既降贼，镳门人徐时霖等益被以恶名；朝中传其「劝进表」有「独夫授首，万姓归心；比尧、舜而有武功，迈汤、武而无惭德」等语，远近莫不切齿。初，钟与弟某遇阮大铖于酒肆，席间弟与语不合，推案坏座；坐者皆失色，钟徐引去不为谢。刘泽清之镇山东也，慕钟名，奉五百金以交欢；拒勿纳。以此，二人深恨之。至是，大铖用事，与马士英谋必欲杀钟。其年八月，士英言：「给事中光时亨力阻南迁，致使先帝身殒社稷；而身先从贼，为大逆之尤。庶吉士周钟者，劝进未已，又劝贼早定江南；闻其尝骤马于先帝梓宫前，臣不胜发指。其伯父应秋、维持皆魏忠贤鹰犬，今钟复为闯贼忠臣，枭獍萃一门、逆恶种两世，宜加赤族诛。其胞兄铨尚厕衣冠之班、从兄镳俨然寅清之署，均宜从坐，用清逆党」。钟遂被逮。初，士英之起大铖也，为廷臣所阻，怒甚。大铖语人曰：「彼阻「逆案」，我当立「顺案」相对」（以闯伪号「顺」也）。由是，痛斥从贼诸人。其以钟为首者，以钟自谓领袖复社、继嗣东林，故曰为党魁；而不知复社者举场事之标榜，非东林也。

　　钟既系狱，数求解于士英，不可得。及六等定罪，刑官解学龙置钟次等待系。士英拟旨诘问；学龙不得已，改从一等而以停刑请。士英怒，学龙以此去位。明年四月，御史张孙振再鞫，杖钟三十。居数日而左兵檄至，人情汹汹，遂与光时亨、武愫同弃市。

　　「佚史」曰：故事，小臣无赐自尽者；盖大铖辈急欲杀之也。初，少詹事吴伟业奉使出都，大铖语之曰：「今上仁柔，一切生杀予夺，与数公主焉。归与诸君猿鹤梦稳，定不赴同文狱也」。又曰：「周钟、光时亨听之公论，周镳无死法，惟雷演祚不可赦耳」。而御史张振孙必欲尽杀之。给事中钱增曰：「镳非从逆者」。孙振曰：「当以门户诛之」。黄宗羲曰：「徐时霖为镳而啮钟，翻因钟以害镳；大铖无心于杀钟，又因镳以累钟：事之不可知如斯」！要之，立乎乱人之朝，倾险獧薄，衅起萧墙，宜其不免也哉！

　　「勘本」曰：钟在乡里，文名出镳右。镳先五科得第，而钟犹非讪之。其假仁义以骂天下者，已二十年。国变降贼，而为贼画策以自献其能，良不诬也。后高司寇倬擒钟至，开新竹篦对众杖数十。嗟乎！不知钟于二十年前所读何书，而肺肝之坏一至于斯！其于宗族兄弟间之势不相能也，亦无足怪矣。

　　仲驭自以门户耻，竭志湔立，遂与群小迕。阮大铖初以魏奄义子而废居金陵也，阴谋复用；诸名士深诋之，每于雨花、桃叶间置酒高会。大铖尝密遣黎园子弟为间谍，窃听公评。诸名士当酣歌畅意，多戟手毒詈以为快。大铖闻之，辄嚼腭搥床大恨。比时流贼南犯，烽火及瓜步、浦口，人且疑大铖为内应；于是有「留都防乱檄」之作也。大铖内衔且惧，独身跳匿于牛首山之祖堂；使腹心收买檄文，愈收而布愈广。或谓大铖曰：「周镳之名以诟公而重，诸名士之党又以诟公者媚镳」。于是大铖怨仲驭及诸名士次骨；一朝得志，即欲起大狱，非杀之尽不止也。赧王立，起废；仲驭与雷介公初以「三朝要典」力阻定策迕士英意，群小遂谓仲驭欲迎立疏藩。及大铖用事，修「要典」、翻「逆案」，举朝之号为君子者争之，市井中又满布歌谣谓必杀马、阮。于是忌之者，又谓仲驭实使之也。马、阮因而合谋，不逐东林诸臣，则「逆案」不可翻；不杀镳一人，则东林不尽；不根究迎立疏藩之名，则杀镳无名。遂以镳为钟兄，法当从坐。一时附奸者先后疏劾，以验成其罪，与介公同系刑部狱。校尉纷出，捕诸名士，善类一空。

　　雷介公有直谏名，癸未疏劾宜兴当柄纳贿、招权，凡考选科道求总兵巡抚者，必先通其幕客董廷献，然后得之。上始疑宜兴，放之归。复征听勘，及赐之死，以故众正为归。既与仲驭同系，御史王懩迎马、阮意，请斩此二人。吉服承旨入狱，介公曰：「王懩能断我辈首邪」！仲驭曰：「不能，则吉服何为」？会左兵起，檄中有「构陷周镳、雷演祚」语。马、阮益怒，扬言镳与演祚实召左兵，趣赐自尽。乃各作家书，互为书腹，投缳死。遗命仿伍子胥抉目意，置棺雨花台；不浃月，而南都陷矣。是曰罪案，实大铖藉报私雠而士英为渠所用耳。

　　左兵下，大铖欲借题报怨，即扬言兵实周、雷所招。已又言：「归德侯生将内应」。于是缇骑四出，阖城鼎沸矣。侯生方域，本复社中人，大铖所切齿者。时寓湖上，以书诋大铖，其略曰：「仆闻君子处己，不欲自恕而苛责他人，以非其道。今执事之于仆有不然者。执事，仆之父行也；神宗之末，与大人同朝甚驩.后乃有欲终事之而不能者，执事当自追忆其故，不必仆言之也。大人削官归时，念执事才，往往嗟惜弥日。及仆之金陵求友，大人曰：「御史成公勇虽后进，而我常心重之。汝至，当以为师；老友方公孔照，汝当持刺拜床下」。而语不及执事。比至，则成公已得罪，仅见方公。方子以智与仆夙有交，以此晨夕过从。执事同为父行，理当谒；然不敢者，执事当自追忆其故，不必仆言之也。今执事责仆与方公厚、与执事薄；噫！亦过矣。忽一日，有王将军者过仆，甚恭。每至，必邀仆为诗歌；既得，必喜而为仆贳酒奏伎，招游舫、携山屐，殷殷不倦。积旬日，仆初疑之，问将军；将军屏人以告曰：「是皆阮光禄所纳交于君者也。光禄方为诸君所诟，愿更有以道之。君之友陈君定生、吴君次尾，庶稍湔乎」！仆敛容谢之曰：「光禄身为贵卿，不少佳宾客足自娱；又安用此二、三书生为哉！仆果道之两君，必重为两君绝；仆若独从光禄游，窃恐无益于光禄。辱相款八日，意良厚；然不得不绝矣」！凡此，皆仆平心称量，自以为未甚太过；而执事顾含怒不已，仆诚无所逃罪矣。昨夜方寝，杨令君文骢叩门过仆曰：「左将军兵且来，都人汹汹。阮光禄扬言于清议堂云：子与左有旧，将应之于内；子盍行乎？仆乃知执事不独怒之，且恨之、且欲置之族灭而后快也。仆诚与友有旧，亦已奉熊尚书教，驰书止之，而其心事尚不可知。若其犯顺，则贼也；仆诚应之于内，亦贼也。士君子稍知礼义，何至甘心作贼？万一有焉，此必日暮途穷、倒行而逆施。若昔日干儿义孙之徒，计无复之，容出于此；而仆岂其人耶？何执事文织之深也！窃怪执事常愿下交天下士，而展转蹉跎，乃至嫁祸而灭人之族，亦甚违其本念。倘一旦追忆天下士所以相远之故，执事当未必不悔，悔未必不改；果悔且改，静待数年，则心事未必不暴白；果暴白，则天下士未必不接踵而至执事之门；天下士果接踵而至执事之门，仆亦必随属其后，长揖谢过，岂为晚乎！而奈何阴毒左计一至于此！仆今遭乱无家，扁舟短棹，措此身甚易。独惜执事忮机一动，长伏草莽则已万一；复得志，礜必至杀尽天下，以酬其宿所不快。则是使天下士终不复至执事之门，而后世操简书以议执事者，不能如仆之词微而义婉也！仆且去，可以不言。然恐执事不察，终谓仆于长者傲；故敢述其区区，以告后世之操简书者」（「摭遗」补曰：朝宗此书不恶而严；其手迹犹存万卷楼，与刻稿略有异。阮胡当周、雷之狱，已放手杀人；凡复社名流之来探问者，豫属狱吏报其名，次尾则幸脱者也。而朝宗夷然不避，尚尔游燕甄歌，狂言无忌；故阮胡就左兵之起以中之。使龙友不之告，则必遭所荼毒矣。夫君子、小人势无两立，在马、阮之必杀周、雷，殊不足异；而独怪仲驭构家门之变，彼周铨者兄也、张明弼者甥也，皆从而挤之以下石焉。甚至门弟子之尝亲受业者，皆扇为异辞，但字仲驭而不先生；又举人某以受德素深者，至比部磨勘时，不特不为之地，复呈身要路，持疏恫喝，多方毕力而速死其师。吁！此紫阳门下之胡綋仅知附韩侂胃而遂屏朱子为伪学也，怪哉）！

　　●南疆绎史勘本卷十六

　　霅川温氏原本

　　古高阳氏勘定

　　目录

　　列传十

　　刘成治黄端伯吴嘉胤龚廷祥陈于阶（吴可箕、黄金玺等附）刘肇基（乙邦才、庄子固、马应魁、许谨、楼挺等）卫胤文吴尔埙张伯鲸（高孝缵、王士琇等）

　　右南都守职、扬州从难诸臣列传第十。

