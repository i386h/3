<!-- { "loadSidebar": true } -->
　　鲁王监国绍兴，士英将赴谒，张国维首劾其误国十大罪。绍兴王思任，前九江佥事也；于士英初至浙时，曾出疏历数其罪，且致书劝令自刎以谢天下。至是，鲁诸臣又坚拒之；逡巡东走，依国安于严州。我兵击诸，姚江溃，国安亦溃于富春山间。无何，合军重渡钱塘，窥杭城，沿江列阵；大败，溺死者无算。既乃收聚余众，于江东赭山、朱桥、范村等处纵肆剽敓。深衔鲁臣弗纳之怨，密与国安计，将劫监国来献；监国脱去。及六月，大兵渡江，国安一军尽歼，遂与其父逢年剃发以降；士英逸去之台州。

　　闻唐王立，复拥残卒求入关；王以其罪大，不许。又遁入太湖，投长兴伯吴易军中。及明年，为官军所擒，戮于市；市人脔切之以饲犬。

　　「摭遗」曰：南都闰位，非士英力于拥载，则未必竟及福王也；王故德之深、任之至以迄于亡，而无敢或怨也。然以逢君好货之才，当国步多艰之任，虽下愚亦知其不堪旦夕矣！刘侨谋复原官，献赤金至三千两，加女乐十二人；士英曰：「就此一物，已足释西伯」！立起用之。吁！期月之蹔事，凡类此者，指弗胜偻。辅相之道，乃如是邪！及其所终，说更有三：一云与方氏父子同时投顺。一云于国安败降后遯至天台山寺为僧，搜获之。一云我兵至台，始出降。及唐王被执，搜龙摃得方氏父子与马、阮连名疏请驾出关为内应，事在已降后；遂骈斩四人于延平城下，妻子给被甲为奴。

　　阮大铖

　　阮大铖，怀宁人；万历戊辰进士。有才藻，机敏而猾，行谲且险。初授行人；天启元年，擢户科给事中，迁吏科。以忧归。其曾祖鹗尝为福建巡抚，居桐城。

　　御史左光斗谠直有声，以同里，稍与之交；大铖遂倚以自重。会吏科都给事中缺以次当迁，光斗招之；而赵南星、高攀龙、杨涟等谓察典近，大铖轻躁不可任，欲用魏大中。及大铖至，中变，改补工科；心憾之，乃阴结奄党寝推大中疏。吏部不得已，更上大铖名，即得请。自是，依附逆奄魏忠贤与杨维垣、倪文焕、霍维华为死友，造百官图因文焕以达忠贤。然畏东林攻轧，不一月遽告归；大中遂掌吏科。大铖愤甚，私语所亲曰：「我善归也，未知左氏将何如」！光斗旋削籍。逾年，汪文言狱起，逮杀涟与光斗六人；寻又逮攀龙等七人。大铖里居，诩诩自矜其能。已以太常少卿召，至都。奉忠贤惟谨，而默虑其祸，每入谒，辄厚赂阍者还其刺。居数月，复乞归。

　　崇祯改元，逆奄诛。大铖私拟二疏：其一专劾崔、魏者，其二以七年合算者。谓天启四年后乱政，则忠贤而翼以呈秀；四年前乱政，则王安而济之东林也。函其稿驰示维垣，且言时局若大变，即上专劾疏；脱未定，可上合算疏。时维垣指东林、崔魏并为邪党，方与倪元璐相刺诽；得此大喜，亟投「合算疏」自助，闻者咸切齿。元年，起光禄卿；御史毛羽健劾其党邪，罢去。明年，钦定「逆案」论徒，赎为民。终庄烈之世，废弃十七年，郁郁不得志。皖中被寇，大铖乃避居秦淮，倾资延纳游侠，选事之流多附之；谈兵说剑，坐客常满。比边警日急，希将以边才召也。

　　时金坛周镳、无锡顾杲、长洲杨廷枢、贵池吴应箕、芜湖沉士柱、余姚黄宗羲、鄞县万泰等皆复社中名宿，方聚讲南京，恶之甚；草「留都防乱公揭」逐之，列名者百四十人。大铖惧，始闭门谢客，独与戍籍马士英为莫逆交。周延儒再召，次维扬；大铖辇金为寿，求湔濯。延儒以己为东林所推，难之；无已，乃以士英属，士英因得起用。既而，与守备太监韩赞周■〈目匿〉；北京陷，中贵人悉南奔，更得遍结驩.福王之立也，初非诸大臣意；大铖与群奄私言东林当日之所以危贵妃、福王者，使备陈王前，以潜倾可法等。群奄复极口誉其才，王固心识之。迨士英迎立专柄；不逾月即以边才荐；奏称：「臣至浦口，与诸臣面商定策。大铖从山中致书于臣及操江刘孔昭，戒以力扫邪谋，坚持伦序。臣甚韪之」。并白其向日附珰赞导无实迹：「珰败籍家，按门籍治附者罪，而大铖独无名，可证也」。遂命假予冠带，陛见。见即上守江策及三要、两合、十四隙疏，其言娓娓可听。并自白孤忠被陷状至痛哭，极诋孙慎行、魏大中、左光斗，指大中为大逆。于是大学士姜曰广、侍郎吕大器、太仆少卿万元吉、府丞郭维经、大理丞詹兆恒、给事中罗万象、陈子龙、怀远侯常延龄及诸御史部郎等交章并劾大铖「逆案」巨魁，不可用；士英为之力辨，翻攻曰广等护持局面。迟回月余，竟取中旨，起为兵部添注右侍郎。都御史刘宗周言：「当年争吏垣，致魏大中死于诏狱，实大铖主使。祖宗故事，凡列大僚，必用廷推。乃者中旨类降，司农之后继以少宰，而大铖又为司马。其墨敕斜封之渐，有不待问者。大铖进退，实系江左兴亡，乞寝命」！司农乃谓张有誉、少宰为张捷也；盖士英以中旨起。大铖恐滋朝议，先以清望用有誉；而捷则因荐「逆案」吕纯如得罪，于时士英并用之。给事中熊汝霖言：「大铖既知兵，当拔置有用地；若止优游司马，则枢辅已优为，何必增置」？有旨切责，俱不听。旋命兼右佥都御史，巡阅江防。未几，转左侍郎。明年二月，进本部尚书，赐蟒玉；仍兼御史防江。

　　时既得志，专务报复；悉召「逆案」杨维垣及所善张孙振等数十人胪置选曹、言路，排挤善类。孙振亦得罪先朝者；寻作「正续蝗蝻录」、「蝇蚋录」，盖以东林为蝗、复社为蝻，诸和从者为蝇、为蚋。比有狂僧大悲之狱，乃密与孙振谋更造十八罗汉、五十三参、七十二菩萨之目统千余人，翼以前主潞议及东林、复社诸贤一网毕之。引史可法、高弘图、姜曰广为首，海内人望搜罗几尽，潜纳僧袖中；将穷治其事，以兴大狱。狱词诡秘，朝士皆自危。会士英不敢骤发此难，仅坐僧妖言律斩而止。先是，金陵刊布「防乱公揭」，谓礼部员外郎周镳主之，大铖衔恨次骨。及得志，则首立「顺案」，劝士英穷治镳之从弟钟从贼受职，法当连坐；又以按察副使雷演祚力阻定策，与镳倡立疏藩之说，遂并逮下狱。时大铖虽居兵部，职在巡江；顾一切军事不问，而日惟阻挠六部权，专以结党敛赇、浊乱黜陟为务。仓场侍郎贺世寿引疾去，大铖密遣人劫之江中。尝欲罢按抚纠荐，令纳金于官则纠者免、荐者予；否则，反是。江西总督袁继咸奏其部将功，请擢总兵官；大铖辄索重赂，始给敕印。白丁隶役输厚金，立跻大帅。都人语云：「职方贱如狗，都督满街走」。其谬诞黩货如此。庄烈帝小祥，设坛望祭；独大铖后至，哭呼先帝而来曰：「致先帝殉社稷者，东林也；不尽杀东林，无以对先帝于地下。今陈名夏、徐汧俱北去矣」！士英急掩其口曰：「毋！徐九一见有人在」（九一，汧小字也）。士英初以前好，言无不从；及吏部尚书缺，廷议将用张国维，大铖乃密邀内奄取中旨特授张捷，士英■〈目咢〉眙累日，始怨之。

　　大铖与继咸有夙嫌，力请减裁江、楚兵饷，左良玉兵由此以起。上游告急，大铖读其檄有诬陷周、雷语，复扬言左兵实自周、雷召之；亟请勒二臣死。不获已，乃与刘孔昭谋集师拒敌，出札芜湖江口。而我大清兵已逼南京，福王奔；及被执北去，大铖急弃衣冠逃，从太平趋浙东。抵金华，投督师朱大典。大典正与义旅婴城固守，因留与共事。士民不可，传檄逐之；乃送诸方国安军。而士英与国安故同乡；以杭州既降，跳身先入其军。大铖至，则掀髯抵掌，日以谈兵自负，国安信且喜。已复扇两军交恶，大典几为国安所窘。士英以南中之坏，半出其手而己受恶名；至是，有所论辨，颇与矛盾。

　　明年，王师渡钱塘，国安兵败降，士英走之。大铖失已纳款，遂偕谢三宾、宋之普、苏壮等赴江干迎降，言愿破金华以自效。其先，大典尝与之阅城。至西门，曰：「此处新筑土未坚」。饬其下备严。大铖识之，因用巨炮专攻之，城即陷；士民杀戮无孑遗，藉泄檄讨之恨也。旋从我兵入闽；至仙霞岭，有微疾。同行者曰：「子老矣！毋苦跋涉，其留此调摄；众先逾岭，子姑徐徐以来」！大铖艴然曰：「吾虽老，尚能弯强弓、骑壮马；且今欲收七闽，舍吾其谁？奈何言若是」！既而曰：「咨，此必东林、复社来间我也」！军中初弗解东林、复社为何语；曰：「子行矣，非敢有挠也」。翌早，全军度岭；大铖下马步行，趫捷若猱。以鞭稍指骑者曰：「若等少壮男子，顾不及一老秃翁」！矜盻矍铄，军中颇壮之。既过五通岭，则喘急，气息不相属；蹲一石上死。其仆自后至见之，复下岭购椑。时干戈遍野，人民一空，顾无所得木；越数日，始舁板扉以上。会天暑，尸虫四出，溢于路，仅存腐骨而已（或云方其自矜得意时，为士卒挤之坠岩死；而仍僇其尸）。

　　「摭遗」曰：马、阮朋奸鬼秘，平居聚讼率至夜分始散；都人有「天昏地惨鬼语密」之咏。士英二子并拥重兵，怙恶无状。募死士窜伏皇城，以伺察动静；扰及良民，至无可告。左宁南言「司马昭复见今日」，良有以也。王选淑女，采至者，士英得先阅；拔其尤，置大铖宅中，名曰「教习宫仪」，其间则不可问矣。又密购旧院歌妓，以时进御；凡九重密事，无弗周知。童氏之狱，士英虽有面劝数言，并未疏争；既乃伪具一疏，使刊入邸钞中，题曰「内阁密奏」。左兵起，大铖等会兵防江；时上游停留未下，辄日报捷音。及靖南败梦庚于采石报至，谓大铖防堵有功，特晋太保；百官进贺，朝堂赐燕，以掩饰都人耳目。其欺世盗名类此。一说大铖登岭时，忽尔俯首大呼曰：「介公饶我」！即自挞其面，坠马跌岭下，身首异处。其奴寻得之，系其头于马上；求棺三日，方得殓云。

