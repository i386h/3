<!-- { "loadSidebar": true } -->
　　○呜呼！南渡君臣岂不哀哉！大兵已逼，而朝堂嬉戏若无事然。及闻扬州破，文武大僚始仓皇丛集，窃窃偶语；百官后至，微闻其语曰：「即降志辱身，亦所甘心」！盖群思卖国也。兵科吴适至兵部问防江守御计，职方王期升曰：「长江之险，北军岂能飞渡？君何深虑」！于是一骑未至，君相先逃；总督京营戎政忻城伯赵之龙、礼部尚书钱谦益首先具启迎降。百官或降或窜，奔走恐后矣。其出降者，公侯则徐允爵、朱国弼、常延龄（延龄名，温氏误入，辨详「摭遗」世臣下；其次，顾鸣郊、唐世济亦误窜）、汤国祚、柳祚昌、徐弘爵、李祖述、顾鸣郊、张拱日、孙维城、邓文郁、方一元、郭永祚、焦梦熊、刘印吉、张承志、邹存义、黄中鼎、常应俊、齐赞元，大学士则王铎、蔡奕琛，都御史则李沾、唐世济、邹之麟，侍郎则李乔、朱之臣、梁云构，翰林詹事则陈于鼎、程正揆、李景濂、刘正宗、张居仁、陈之遴，给事中则钱增、陆朗、丁允之、王之晋，御史则张孙振、徐复扬、袁弘勋、王懩；其余部曹寺司下僚，不可胜计。而独刘成治、王端伯数人者，挺然不屈、嚼然不缁；岂非希世之鸣凤哉！且此数人者，位非尊也、禄非厚也、权非重也、无封疆守城之寄、无兵马捍御之责，冷曹散秩，具员而已；而引义自守，刀锯不避。高皇帝陵寝之防，灵爽所冯，仅此数人之仰答。其平居自讲东林，号召徒众相与标榜，而首倡邪谋，腼颜屈膝，曾不愧耻，至今人翻称誉之。呜呼，世之衰也，三代直道泯没尽矣！当大清豫王之将至也，戎政府、都察院先遣官骑迎之于郊；之龙、谦益奉舆图、册籍候之于途，四拜长跪以献。将入城，大雨淋漓，百官搴裳恐后。王命谦益以五百骑入清宫，谦益封府库、收锁钥导之入。之龙集梨园子弟数百人张筵广乐迎王南面坐，奉觞上寿；张幕天坛，椎牛酾酒，大飨将士。酒未半，广昌伯刘良佐、东平伯刘泽清率其军士投戈解甲，稽首归命，且请擒弘光以自效。不五日，而田雄等竟挟福王以至矣。

　　◎扬州溃而南都不守，其事实相属也。南都之下，凡拥高位、食世禄，争以识天命迎王师者，得尔许人；而湛然以臣节守者，祗此下僚之五君子也。之五人可以死、可以毋死也，而竟死；则死或重于泰山者邪！扬州破，知府任民育及监军、佥事等官死之。温氏立传于后，是皆有守土责，不可以不死者也。其左都督刘肇基以下数人皆一心于阁部者，讵可略焉弗详（前刻附于史忠正传后，非是）！至卫胤文得罪清议，「佚史」削诸；「勘本」予诸，乃予其死而不予其生尔。故不得与守土并列，而赘附于诸将之末也。吴参军以乡贼自新、张兵部以乡官见重，因而并书之曰「扬州从难」。

　　刘成治、黄端伯、吴嘉胤、 龚廷祥、 陈于阶（吴可箕、黄金玺等附）、刘肇基（乙邦才、庄子固、马应魁、许谨、楼挺等）、卫胤文、吴尔埙、张伯鲸（高孝缵、王士琇等）

　　。刘成治

　　户部郎中刘成治字广如，汉阳人。崇祯甲戌进士，初知庐陵县。南渡，补国子监助教；历升郎署。

　　赵之龙将出降，先入户部封库；成治怒，奋拳击之，之龙亟走免。大兵入城，成治闭户不出。已闻豫王命百官谒见，出使乞假者注册，晨起呼名，官吏俱寅往午归；否则，妻子为俘。成治慨然曰：「国家养士三百年，遂无一忠义以报累朝恩邪」？即题壁曰：「钟山之气，赫赫洋洋；归于帝侧，保此冠裳」。自缢死。

　　黄端伯

　　礼部主事黄端伯字符公，新城人。崇祯戊辰进士，为宁波、杭州二府推官；皆古越名胜地，人士汇集。端伯聪颖，杂治儒、墨百家之学。性冲淡夷旷，虚怀下士。每出，则诸生以经史、文艺及语录、禅旨、金丹符箓裒然竞进者，恒数百人；端伯应接从容，莫不厌服而去。治行报最，征入京，以忧归。意不欲仕，将嗣法于开元寺而不果。已而屏弃一切，潜心儒学，慨然欲自树名节。当少时，每思遗世出尘，自署印文曰「海岸道人」。至是，改其篆曰「忠孝廉节之章」；识者知其学之更有进也。益王居建昌，与郑芝龙结姻，势横甚；端伯疏论之。益王怒，亦劾端伯离间亲藩及出妻、酗酒事。有诏候勘，端伯乃避迹庐山。

　　福王立，大学士姜曰广荐起之，授礼部仪制主事。南京覆，或曰：「公如老衲，盍浮沉山野」？端伯曰：「临难苟免，先圣训也；我岂借口释氏以苟活乎」！百官迎降，端伯独不赴。从者固请，乃书一帖与之，曰「大明忠臣黄端伯」。豫王命趣召之。兵往，先捶其妾；端伯毅然不顾曰：「杀即杀耳，我不投谒也」。系之去，方巾不冠，亦不拜。王甚重之，授以职，不可；以方外礼，亦不可。王问：弘光何君？曰：「圣君」。问何以指昏为圣？曰：「子不言父过」。问马士英何相？曰：「贤相」。问何指奸为贤？曰：「不降即贤」。遂下狱。狱中作「明夷录」自跋云：「甲戍易数疏成，灵龟旁见。初筮得明夷，再筮得箕子之明夷。今江南犴狴，妖梦是践；有欲以三公洿我者，我任死不从也。薇荒麦秀，寓象明夷，岂不信而有征哉」！豫王高其义，欲生之不得；乃曰：「文信国终不负宋，姑听之以成其义」。八月十三日，正坐待命。一卒左刃之，手颤弃刀走；一卒右刃之，亦颤弃刀走。端伯厉声曰：「吾心不死，头不可断；盍刺吾心」！卒如之而绝。一仆拱立其侧，挥之不去；亦见杀。鲁王赠太常卿，谥「忠节」。

　　端伯深于禅，归于忠义以死。当两京陷没，大臣之不能死者，辄因缘杖拂称济洞宗嗣，以自文其偷生之末路；岂端伯所谓借口释氏者乎？

　　吴嘉胤

　　户部主事吴嘉胤字绳如，松江华亭人。天启甲子举于乡，历官户部主事；方正不苟。

　　南渡，管理新饷；奉使至丹阳闻变，亟驰还。从者曰：「往则投死耳。幸而不遇难，且归为后图」！嘉胤曰：「是何言欤！君亡，则率土皆非明有也。我归欲安之」！乃还，止车城外报恩寺；上书求存明社稷，不报。命二仆携官服至方正学祠，拜曰：「愿从先生于地下，令后世知吾与先生同志也」。从容缢于树。一仆欲解之，一仆曰：「嗟乎！主人有成言矣。解之必不听，不如已也」！此仆亦从死。

　　龚廷祥

　　中书舍人龚廷祥字伯兴，无锡人；马世奇门人也。癸未进士。明年京师陷，福王立；廷祥知其不能为国，不欲出。既而念母老，冀得诰命以荣之；慨然曰：「仕不仕，我已策名吏部，国难不可避也；将为娱亲地乎」！乃赴选，授中书舍人。四月，命下。

　　旬日间，扬州不守，南都继覆，举朝迎附。廷祥恸哭曰：「吾固知国祚必移，而不意如是其速也。吾岂忍背恩于国乎」！遗书戒其子曰：「捐躯见志，吾事也。善事祖母，无使老人悲」！五月二十二日，与吏部主事骆天闲约同死。天闲佯听之，偕诣文庙跪，将自刎；其仆急持之，天闲竟去。廷祥乃肃衣冠拜孔子讫，大呼曰：「吾不负师友马君常、刘湛六也」！自投武定桥下死。

　　陈于阶

　　钦天监五官挈壶正陈于阶，字詹一；上海人。尝从大学士徐光启学历法，荐授是职。

　　南渡，令督造火器。及大兵至，叹曰：「吾微员也，可以无死；然他日何以见徐公哉」！遂自经于天主堂。呜呼！此可谓不负徐公矣。

　　「勘本」曰：同时，国子监生徽州吴可箕题诗衣襟，自缢于鸡鸣山关壮缪祠。金陵黄金玺者，闻诸勋臣大僚俱出降，大书于壁曰：「大明武举黄金玺以一死而媿人臣之怀二心者」！遂自经。布衣陈士达，亦投水死。

　　「佚史」曰：予于诸人皆大书其官者何？官以人重也。且以见贤人君子沦于下僚而奸狠卖国之徒翻居高位，此国之所以亡也。或曰：其时吏部尚书张捷、副都御史杨维垣皆死，子削而不书，何也？曰：非死义也。福王既出，城中无主；百姓群起破狱，出太子拥之入朝，道遇王铎，群殴之曰：「汝何故以我先帝子为假子」？拔其须且尽。张捷闻之，恐其及己也，欲走丹阳，城闭不得出。仓皇与僧怀璧走鸡鸣寺，寺人复窘之；怀璧劝之死，不得已，乃缢。维垣亦虑祸及，驱二妾投井死；置三棺，旁殓二妾，中题己名，置中堂。身微服夜遁，至土桥为冤家所杀。死如是，得谓之死义乎？且夫维垣身附「逆案」、名在「丹书」，马、阮嬖之，拔置显秩，首以颁「要典」请。自是群小鸱张，联翩而至；乱政亟行，以速于败。张捷身为冢宰，曾不救正，惟马、阮意旨是奉：所谓死不偿责者也。昔齐庄公之杀贾举、州绰十人者死之，「春秋」削而不书；胡文定以为是皆逢君之恶从于昏乱，不得以死节名。然则使张、杨慨然殉国，犹贾举类耳；况于不得已而为人所杀哉！「传」曰：「君子表微」。余于是史之作，发潜德、阐幽贞，旁搜远绍，虽市夫田隶苟其死义，必不敢遗；岂于大僚而翻略之！惟其征之而信、考之而核，而后敢书而传之；传之不妄，而后可以告天下万世也。

　　刘肇基（乙邦才、庄子固、马应奎、许谨、楼挺等）

　　◎阁部军前将官之叛降者，比比矣。惟刘都督、乙、庄、马副戎而下数人奋身从公，守死无二。彼东平、广昌之徒，得毋媿见于地下邪！温氏略焉，兹特补传，以「扬州从难」名。

　　左都督刘肇基字鼎维，辽东人。嗣世职指挥佥事，迁都司佥书，隶山海总兵尤世威麾下，多战功。世威罢，肇基分领其众。贼破汝州，而所部皆边军，久戍思归，噪而走。坐是，解职。寻起为辽东副总兵，擢都督佥事。

　　十七年春，加都督同知，提督南京大教场。南都立，史可法督师淮阳；肇基请从征自效，屡加左都督、太子太保。可法议分布诸将，荐令肇基驻高家集、李栖凤驻睢宁以防河。栖凤本甘肃总兵，以地失留淮扬者；督师前锋，则用张天禄驻瓜州。十一月，肇基、栖凤以可法命，谋取宿迁。初八日，渡河复其城。越数日，大清兵围邳州，军城北；肇基军城南，相持半月始解去。

　　明年四月，大兵抵扬州，可法邀诸将赴援，肇基（栖凤？）、天禄不至，寻皆叛降，独肇基自白河以兵四千趋赴；过高邮，且不见妻子。既入城，请乘北军未集，背城一战；可法持重，不可。肇基乃分守北门，发炮伤围者无算。已而城破，率所部死士四百人巷战，格杀千余人。兵来益众，力不支，为流矢贯额死；一军皆覆。

