<!-- { "loadSidebar": true } -->
　　○金、陈诸君子，皆以文章名世者也；而其激昂磊落之气，复不甘自晦。适会其变，慷慨投袂，誓不顾死，固忠义奋发哉；亦其才之所施，有以成之也。议者徒见举事之不遂，祸延宗戚，因以咎其不智。嗟乎！明之亡也，士大夫皆背公植私，蔑视君亲；名教既隳，祸乱遂作。有诸君子，而后人知义之贵乎生、君国之急于身家者也，其遗教万世者远矣。夫岂不知其事之难成哉！惟知其不可而犹为之，此志士仁人之所以「杀身成仁」也。

　　◎原本四传行实、笺奏，罣漏致多。兹各厘次案补；有弗尽者，更于「书后」见诸。如江文石之附于金文毅传，寥寥数语而已；沈侍郎传，则讹脱尤甚也。文毅始于黔兵之狱，保卫梓桑，为力最钜。乙酉义师起，指画机宜，昕夕不暇休息，不阅旬而须鬓俱白。以绩溪之大鄣山为中屯，一出太平之箬岭、一出旌德之岩关、一出祁门之祁山，据扼形势，民心倾向而首尾联络。若非降人黄澍诱之，则亦一时未易下也。

　　列传十二

　　金声（江天一）、夏允彝（子完淳、兄之旭）、陈子龙、沉廷扬

　　。金声（江天一）

　　金声字正希，休宁人。少好学，工举子业；多湛深之思，名倾一时。崇祯戊辰进士，改庶吉士。

　　明年十一月，大清兵自大安口入，京师戒严。声上言慷慨，乞面陈急务，即召对平台；退，具疏言：「臣书生，素矢忠义；遭遇圣明，日夜为陛下忧念天下事。今兵逼京畿，不得不急为君父用。夫通州、昌平为京师左右翼，宜戍以重兵；而天津漕艘所集，尤宜急防。今天下草泽之雄，欲效用国家者不少，在破格用之耳。臣所知申甫有将才，愿仗圣天子威灵，与之练敢战之士，为国家捍御强敌；惟陛下立赐裁许」！申甫者，僧也；云南人。好谈兵，少遇异人授，能制战车、火器。以其术游长安，干诸公卿；声独信之。既荐，帝纳其言，令取车器入览，授申甫都司佥书。即日召见，奏对称旨，擢副总兵；敕募新军，便宜从事，以声为御史监其军。当是时，权贵人俱不习兵，且与声素相左；忌甫以草泽进，所需军装、粮饷又不时给。甫仓猝间募得数千人，皆市井游游也。而大兵久在郊，朝廷日夜下兵符，趣使出战。甫与总理满桂兵不和，委之当敌；不得已，恸哭缒城引众出，结车营于芦沟桥。大兵遶出其后，御车惶惧不能转，歼戮殆尽，甫亦阵亡。权贵人乃诮声不知人；声痛伤之，言甫受事日浅，直前冲锋，遗骸矢刃殆遍，非喋血力战不至此。帝亦伤之，命予恤典。后屡请练兵收桑榆之效，又请颁诏朝鲜、连络东江张海外形势；皆不果用。久之，谢病归。

　　十六年春，凤阳总督马士英遣使者李章玉调黔兵剿寇，过徽州大掠；吏民以为贼，率众破走之。章玉讳其激变，谓声与推官吴翔凤所主使。士英以闻；声两疏陈辨，帝察其无罪，置不问。是冬，廷臣交荐，起为修撰。会母丧，未赴。

　　南渡，迁左佥都御史，不出。知天下多故，与其门人江天一纠练义勇以虑变。乙酉夏，大兵破池州，将及徽、宁。声以闰六月奉太祖高皇帝像，率士民拜哭，谋起兵。天一曰：「徽州为形胜地，诸县皆有阻隘可守。独绩溪一面当孔道，其地平迤，宜筑关隘以重兵据之，与他县为砥柱」。遂筑丛山关，屯军其中，分守六岭。于是，宁国邱祖德、泾县尹民兴、徽州温璜、贵池吴应箕等多应之。乃遣使拜表闽中，唐王亦命中书童赤心授声右都御史、兵部右侍郎，总督南直军务。声刊布唐王手诏，曰：「使南中知闽地之有主也」。遂拔旌德、宁国诸县。

　　已而大兵攻绩溪，天一率兵登陴守御；间出迎战，杀伤相当。复相持累月，会军无粮，祖德、民兴等多败死。降将张天禄等以少骑牵制天一于绩溪，间道从新岭入，守岭者先溃。九月二十日，徽故御史黄澍诈称援兵入绩溪，声见其着故衣冠而发未薙也，信之；城遂破，为杨守壮所获。呼曰：「徽民之守，吾使之。第执吾去，勿残民」！天一追及之，声言：「君有老母不可死」！天一谢曰：「焉有与人共事而逃其难者」！系至南京时，改服已久，声与天一等犹峨冠博带入，道路聚观。诸大僚知其名，欲降之，馆而加礼；不顾。十月十八日，引诣通济门。临刑，官复遣人与耳语。天一大呼曰：「先生之千秋，在此一刻也」！声谓刑者曰：「但绝我气，无断我头」！捻须仰面饮刃死。唐王赠为礼部尚书，谥「文毅」。

　　天一，字文石，歙诸生；赠礼部主事。同死者，天一外，有陈际遇、吴国祯、余元英。其同起兵者，歙县诸生项远、洪士魁、副将罗腾蛟、闵士英、都司汪以玉，先后被执，不屈死。

　　「勘本」曰：文毅金先生，平居着论，原本性情。每制一艺，兀坐蒲团或半日、或终日；起则一挥就，神情孤往，笔力坚锐。论者谓其弃魄取神、弃骨取髓，纵横穿穴，而又不越乎法度，与震川并驾海内焉。其先，为休宁城东十里瓯山人。原字子骏。其父客嘉鱼，遂籍嘉鱼；故其子为熊鱼山婿。先生四岁就傅，问孔子何人？曰：「圣人」。问何在？曰：「没且二千年矣」。乃哭不食。由拔萃，举顺天乡试。既成进士，授庶常。闭户读书，旋以病归。流寇起，行友助法以保御之。邑中灾，所在遏籴；因集乡三老议平粜，藉是饥不为害。寻授山东道监察御史，丁内艰。比有黔兵之乱，与凤督马士英翻覆申论；及逮治，曰：「吾以一身当之」！疏上，帝怆念旧劳，传旨：「金声速与起用」。遂以翰林修撰召。明年甲申至丹徒；国变乃还，诣县哭临。既闻汪长源（伟）殉难，哭之曰：「吾与同籍十七年，无日不在其包罗中。今长源往已，吾将继之见先帝于地下」。每出，遇绝壁下临无底，辄伫目俛视，足三分出外；旁观者股栗。曰：「吾炼吾心耳」。盖先生早已决志尽命也。或有议其临难费曲折者，何梦梦邪！

　　江主事文石，家贫好学，其为文亦磊落闳肆。困童子试，凡二十年。祖母胡，以节孝着。父宦楚，殉献贼难，自沉于江。世居歙之寒江村。初闻介生名，徒步往从。归语其友曰：「周君，非佳士也」！比为博士弟子，贫益甚，帬穿见尻。会有所亲谋脱官事，馅以金百二十；不顾而唾。既乃授徒淮上。淮之妇有截肝活姑者，心义之；乃妄干淮守，请予旌。守藐其为别郡生，弗许。遂私出束修羊，以己名刻楔往表诸。守出适相陟，鼓乐突前；守亦义其所为，置勿问。晚年厌弃举业，慨然有澄清志，奉金先生讲学里中。先生起兵，参其事；撄险固守，劳最多。及先生受执，挥之去，文石亟走归；拜其祖母、母并家庙曰：「吾首与金公举事，义不能使公独死也」！复追之及，呼曰：「我金翰林参军江天一也」！并执之。其族孙孟卿者从之，亦见杀；妻孥并没入官。其友闵遵古、萧伦、僧海月，构尸殡之。

　　夏允彝（子完淳、兄之旭）

　　夏允彝字彝仲，松江华亭人。弱冠举于乡；好古博学，工属文。时东林方盛讲学，长洲名士杨廷枢、太仓张溥等慕之，结文会，名复社；允彝与同邑陈子龙、何刚、徐孚远、王光书辈亦结几社相应和。由是，名重海内。

　　崇祯丁丑，与子龙同举进士，授长乐知县。善决事，他郡邑疑狱，上官多下长乐审。居五年，邑大治。吏部尚书郑三俊荐天下廉能知县七人，允彝为首；大臣方岳贡等力称其贤，召见。将特擢，会丁母忧归。北都变闻，恸哭累日。毁家倡义，走谒尚书史可法，与谋兴复。福王立，乃还。是年五月，擢吏部考功主事；疏请终制，不赴。及马、阮乱政，重允彝名，屡为好辞招之；拒不应。服阕，犹不起。御史徐复阳者，故「逆案」中人；复官后，希马、阮意，劾允彝与其同官文德翼居丧授职为非制：以两人皆东林也。而两人实未尝之官，无可罪；吏部尚书张捷遽议贬秩调用。时论为之不平。

　　乙酉八月，大兵遣安抚官入郡，士大夫不出谒者以逆论。允彝彷徨山泽间，欲有所为；乃投之书曰：「大清革命，万物维新；故明废臣，理应芟除，其何所逃死！顾有一言，为盛朝陈之。昔金人渡江下三吴抵温、宁，还师以授宋高；即中原之地，亦举以授张邦昌、刘豫者。诚以南土庳湿多疫、海险江深，毒蛇匝地，聚螡若雷，呕吐霍乱以时而发。凡同居中国，北人之吏于南者，犹以为病；况自塞外来邪！昔蒙古之为南吏者，以三月至，九月归；一切吏治，惟中土人是问。其赋税漕粮，尽由海运。未及八十年，而吴、浙剧寇猬毛以起；江南大乱，河北瓦解。是江南为元累，不为元利矣。向使割江南以予宋，岁辇金缯以实北地，则元之疆场正未艾也。今为盛朝计，明之支系惙若悬丝，莫若以淮河为界，存其宗社，则可收千百世兴灭继绝之名；责其岁币，亦可获数万里盟主睦邻之利。于名甚隆、于利可久，惟执事以下裁之」！书入，罔报。是时，总兵吴志葵方起兵吴淞江；允彝入其军，为之飞书走檄，联络江、浙士大夫，由是四方响应。然皆文士不知兵，所聚又多市井无赖子，见敌辄蹷，迄于无成。

　　松江破，或说之入海趋闽。允彝曰：「我昔吏闽，闽中八郡咸德我恩。今往辅闽主，图再举，策固善；然举事一不当，而遯以求生，何以示后世哉！不如死也」。嘉定侯峒曾遇害，允彝经纪其丧。归，闻徐石麒、黄淳耀、徐汧等皆死，欲自经。其兄之旭讽投方外；允彝曰：「是多方求活耳」。当事重其名，欲招致之，云「夏君来，当大用之。即不愿，第一见我」！允彝曰：「譬有贞妇，或欲嫁之，妇不可；则语之曰：「尔即勿从，姑出其面」；妇将搴帷以出乎，抑以死自蔽乎」！乃作绝命词。九月，自沉于松塘；尸浮水面，衣带不濡。越三日，黄道周奉唐王檄，以翰林侍读兼给事中召；至则方殓矣，使者哭而去。赠左春坊左庶子，谥「文忠」。所着「禹贡合注」，有「幸存录」为绝笔。

　　子完淳，字存古。生有异禀，七岁能诗文。年十三，拟庾信「大哀赋」；才藻横逸，江左罕俪。丙戌，上书监国，授中书舍人。监国航海，完淳拜表慰问，为罗者所得。明年，以子龙狱词连及，逮下狱；谈笑自如，作乐府数十首。临刑，神色不变；年甫十八。

