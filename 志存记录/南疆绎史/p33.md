<!-- { "loadSidebar": true } -->
　　六月，迁大理寺丞，转右佥都御史，巡抚江南。先是，北京之变，缙绅授伪职者，乡邑间各出檄文以讨。奸人因之择其众所怨者纷纷焚劫，且以为利；苏州詹事项煜、大理寺正钱位坤、通政司参议宋学显、礼部员外郎汤有庆四家荡洗无遗，又焚常熟给事中时敏家，三代四棺俱毁。彪佳奏「民情嚣动，借名义愤；与其振之使惧，不如感之使服。国法诚申，人心自正。朝廷宜将从逆诸臣灼知其实者，先行处分，使士庶无所借口；则焚掠之徒，可加等治」。允之。寻诏复设厂卫缉事官。彪佳上言：「洪武初，官民有犯，或收系锦衣卫，当事者因非法凌虐；高皇帝乃于二十年焚其刑具，送囚刑部：是祖制原无诏狱也。后以锻炼为工，罗织为事。虽朝廷爪牙，实权臣鹰狗，举朝尽知其枉，而法司无敢雪；惨酷等于来、周，平反从无徐、杜：此诏狱之弊也。永乐间，设立东厂，始开告密。无籍凶徒投为厮养，诬告遍及善良，赤手立致钜万。招承多出于拷掠，怨愤充塞于京畿。欲绝苞苴，苞苴弥盛；欲清奸宄，奸宄益多：此缉事之弊也。若夫刑不上大夫，祖宗忠厚立国之本。及逆瑾用事，始去衣受杖。刑章不归司败，扑责多及直臣；本无可杀之罪，乃加必死之刑。血溅玉阶、肉飞金陛，班行削色，气短神摇。即恤录随颁，已魂惊骨削矣。朝廷徒受复谏之名，天下反归忠直之誉：此廷杖之弊也。三者弊政，当永行禁革」。疏入，大学士姜曰广拟俞旨；群奄共挠之。曰广复力争曰：「缉事不除，宗社且不可知，何厂卫之有」！乃命五城御史体访。

　　督辅史可法部将刘肇基、于永绶、陈可立、张应梦驻防京口，浙江入卫都司黄之奎亦部水陆兵数千戍其地。之奎御军严；四将兵恣横，尝刃伤士民，劫夺财物。浙兵见之不平，缚而投之江，相激起斗。浙将中矢死，京口兵乘势焚掠，死者四百人，民财罄尽。彪佳闻之，自苏昼夜兼驰至。永绶等怵其威名，乘舟遁；斩首数十，变遂定。奏闻，命四将赴可法军前听核；彪佳巡视被难家，赒恤备至，民咸悦。当是时，高杰、刘泽清开藩江北，顾未尝忘情江南也。闻彪佳布置周详，沿江设屯，惮其威望，未敢犯；各以书通问，报书感以大义。自是，无一卒渡江者。杰驻瓜洲尤跋扈，尝以书克期会于大观楼。杰意彪佳文士畏缩，必不敢轻渡江。至期，风大作，彪佳掉小舟、屏仪卫，从小吏数人出没波浪中，须臾泊岸。杰见大骇异，尽撤兵卫，下拜曰：「不意公之勇亦如是也」！彪佳披肝膈，勉以共奖王室，慷慨流涕。杰曰：「杰阅人多矣，如公者，甘为之死！公一日在吴，杰一日遵公约束」！张筵驩饮，明晨别去。马士英辈驱除异己，嫉之甚；嗾私人朱统■〈金类〉劾之。未几，御史张孙振希士英指，亦劾之；谓初沮登极者，为潞王地。十一月，彪佳竟移疾去；三吴之民，泣送载道。遂隐于云门山。

　　明年五月，南都失守；六月，大兵下杭州。使者以书币至越，不受，因绝粒。其妻虑其死，令家人环守之；乃洋洋如平时，防守稍疏。闰六月四日，出云门，至寓园；饮至夜分，遣从者出，惟其友祝山人在。星月微明，望南山喟然叹曰：「山川人物，皆属幻景；山川无改，而人物倏忽一世矣」！已而山人卧，处分余事，自携烛投梅花阁前浅水中，端坐而逝；年四十有四。家人觉而寻之，烛犹未见跋也。唐王赠少保、兵部尚书，谥「忠敏」。

　　彪佳举止蕴藉，见者爱其和雅；及处事断决，凛如也。宗周告以「舍生取义」之说；观彪佳之从容殉节，可谓不负所学矣！

　　「勘本」曰：「祁忠敏传」，萧山毛氏曰：「字幼文。初授官，濒行，跪其父故参政承■〈火业〉前请教，不答。或问之，曰：「不见夫诲泅者乎？絷壶而扶瓮，人藉以肘，终其身不能泅；一旦挟诸清冷之渊，翻壶却瓮，■〈扌双〉其身入水，而泅成矣。今者入官，则翻壶却瓮时也」」。案忠敏之按吾吴也，威令大彰。檄苏、松所属，有十革、十四申见询之目。革者革其弊，申者申其所当行，询者询其何者可行、何者在所革？即核属所报之是否，定黜陟。郡中无厉者名「打行」，以有事为荣。乃械其首恶四，集乡三老询之曰：「可杀否」？曰「可」。即又询诸观者，观者亦曰「杀之可」。于是抡大棰（棰厚一寸、宽半尺），每十棰易一人操之，棰至死而陈尸于涂。宜兴乡官陈，为旧辅周延儒僚婿，纵奴客肆虐，占掠乡间妇女、田产；怨家刑牲邀众焚劫之。遂先捕诸奴客至法，追还所占掠，而奏夺陈氏父子官，然后治怨家之为乱者。后乞病家居，过八年。尝立赈灾法赈东南，浙中宁、绍、台皆仿之行。尝自劾，请照闲住逾限五年例；诏免，即起掌察。及召对，赐茶饼。福王监国，旋议正大位；抗言不可，且曰：「群帅劝表未至。自古忠如陶侃，尚以不预定策为耻，况其它乎」！寻以民变，安抚苏州。所至设先帝位，率众哭，晓以大义；言中原已无贼，国有长君，使人心得安。揭榜通衢曰：「叛逆不可名，忠义不可矜。毋借锄逆报私怨，毋假勤王造祸乱」。民乱初定，而嘉定华生家奴客勾合他家奴及群不逞近万人，突起劫敓，各暴其主。且踞坐索身券，缚而杖之。忠敏悉捕之，立斩数辈，余尽掩诸狱；令曰：「有原主来保者，得贳死」。于是诸奴搏颡膝行丐原主以免。因募士为苍头军，亲教战。后张孙振党奸劾之，谓「前阻正位，乃为潞王地」。竟勿与辨，祗疏辞定策功所擢右都御史而归。大兵渡江，贝勒孛罗驻营萧然山下，命将以貂、参聘六遗老：首胶州、次蕺山、再次忠敏与格庵，其二则降。已忠敏驾言应召出，瞒其所亲，宿别业中以自沉。家人索之，见水面露巾角，诧曰：「是邪」！盖入水端坐之云。

　　忠敏世为山阴巨室，其「淡生堂」藏书最富，为江南冠。家居梅墅，而园林池馆在寓山，其盛则甲于越东也。夫人商，有淑德，能文。公子二：理孙、班孙；后将兵江上，倾家助饟，思所以申父志而不得。呜呼！贤矣（详「摭遗」补传）！

　　王瑞旃

　　王瑞旃字圣木，永嘉人。天启乙丑进士，授苏州推官，兼理兑运。军民交兑，恒相轧启衅；瑞旃调剂得宜，岁省浮费三万金，上官为勒石着令。寻改河间推官，入为工部主事，转兵部职方员外郎，擢郧襄兵备佥事。

　　会张献忠据榖城乞抚，总理熊文灿许之。瑞旃以为非计，谋于巡按林铭球、总兵官左良玉，将俟其至执之。文灿固以为不可。瑞旃言：「贼以抚愚我，我岂可以抚自愚」？文灿恚，以为挠抚局。瑞旃曰：「非挠抚，实济抚也。今良玉等力能办贼，南漳费一选、光化周士凤四面分防，皆为劲敌。当召布于榖城近郊，下令会剿。夫贼未创而遽抚，彼将无所惧；惟示之以必剿之势，乃心折不敢贰。否则，玩而尝我，我何以制其变也」？文灿不从。瑞旃知事必败，亟陈随征、归农、解散三策；又不从。乃自为檄谕献忠；献忠恃文灿庇己，不听。瑞旃曰：「天下事可知矣」！继而群盗混世王、整世王、托天王、小秦王、过天星逼处均、房间，复乞抚；文灿又力持之。瑞旃曰：「争抚必堕贼计；且仓猝间前后受抚，郧、襄为贼薮矣」！文灿坚执不从。明年，献忠果反，瑞旃已以忧去。献忠留书于壁，言己之叛，总理使然。列具上官姓名及取贿岁月多寡于下；题其末曰：「不受献忠钱者，郧襄道王瑞旃一人耳」。由是，名大着。

　　南渡，授太仆寺少卿，将用为湖广巡抚，极陈有司虐民状。旋告归。

　　唐王召赴福建，仍故官，督理兵饷。未几，闽地全失，温州亦不守；谕降不应，避之山中。丁亥五月十五，为瑞旃生日；从容拜家庙，置酒高会。既而良久不出，则缢死寝室矣。遗命五日而殓；及有司验视，恰〔五〕日云。

　　凌駉

　　凌駉字龙翰，歙县人。崇祯癸未进士，授兵部职方主事，赞画督师李建泰军。建泰至保定降贼，駉遁至临清。临清陷，官吏溃降贼，株求富室。駉因商人之资，募兵三千人，权佩州印，部署乡勇；说降贼将，擒斩贼官，临清、济宁同日收复，与德州诸生谢陛遥相应（谢陛者，起兵德州，南中讹传以为故相谢升者也）。駉间道使人上言，请收拾山东，通好南北；又言胶州与南岸相对者为庙湾，宜设水师一旅与青、齐义勇暗相结援，东郡可不劳而下。当是时，朝议方以江北分四镇，遂无一人计及山东者；疏入，不省。然駉孤军难以自立，亦时与我朝通书问；将以兵科给事中畀之，駉不受。

　　甲申七月，东昌下，駉走大名。冬，至南京陛见，授监察御史，巡按山东。而山东已溃，駉乃入河南；上方略云：「臣今与各寨将领约分地画守，仿古人合纵之策，一寨破，约各寨致讨；以长河为边垣，以各寨为州郡，以守为战、以农为兵。臣寝食于河，创痕风裂，不敢自逸」。诏命吏、兵二部给空札百余，以待归正之人。然实无一军相策应。

　　乙酉正月，许定国杀高杰叛降，与李际遇导大清兵从河南渡河。駉行部至归德，兵猝至；遣人入城说降，駉斩之。次日，守城吏民开门款迎。駉将仰药死，豫王下令须生致凌御史，否者城且屠！駉叹曰：「与其慷慨而殃小民，何如从容而全大义」！遂往见；从子润生从之。长揖不拜；赐之酒，辞不饮。越日，无降意。王取学道蔡凤、监军道吴琦于阶前斩之；且云：「公以首领易虚名乎」？曰：「駉已早办一死」！遗之貂裘、革舄，皆不受。是夜，谓润生曰：「吾艰险倍尝，欲守此土以为江南屏蔽。今已矣，臣志未尽，死有遗恨」！乃上书豫王言：「大江以南，天之所限；否则，扬子江头凌御史，即钱塘江上伍相国也」。遂与润生同死。王命殡之，吏民皆哭失声。事闻，赠兵部侍郎。

　　当江南初建，自谓画淮而守之以偷安；孰知门庭撤而堂奥必不固也！使于大兵未集之日，一军北出与駉犄角为势，则中原或可稍持；即不然，大兵传檄而下，亦未必若是之神且速也。豫王心重駉，不忍杀之，有以哉！

　　陈潜夫

　　陈潜夫初名朱明，字符倩，仁和人；崇祯丙子举人。好大言以骇俗，广交游，多豪举。臧否人物，里人恶之。尝与友人陆培有违言，陆氏党为文逐潜夫；潜夫不与较，避居华亭。曰：「士贵自立垂不朽，岂以翰墨争是非哉」！

