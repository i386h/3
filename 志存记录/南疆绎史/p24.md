<!-- { "loadSidebar": true } -->
　　南京亡，越二年，而金声桓事起。声桓，左良玉部将也。良玉死，其子梦庚与之降大清，即遣声桓及副将王体忠同取江西。声桓畏体忠兵强，伏甲杀之；以其中军王得仁统其众，略定南昌、九江、抚、饶诸郡。得仁起盗贼，与声桓素骄横。抚按骤节制之，怨甚；遂以戊子正月二十七日壬戌举兵反。曰广方居家，声桓、得仁以其名望所归，迎至省，奉为盟主，以资号召。曰广顾纯墨士，用兵非其所长。初与隐士汉儒裔交；洎将应金、王而出也，使人邀与俱，裔力辞。既受事，又邀致之，乃入谒。曰广问事当若何？不答。固问之，则曰：「明之所以失天下，非左与闯耶？金则左孽、王乃闯枝，公与侯安所授之哉！十月间，年号两易；名虽归明，实叛清耳。今擅除爵、杀人、筦刑权，若明有主而不待命，是僭也；若不奉隆、永而为之，是伪也。与僭伪，「春秋」所不许。而公与之同事，后世且以公为何如人？今两人内相猜忌，公能亲于建武之与豫国乎？能则揽其兵柄，退称旧辅，缟素待罪，以告天下。令其惭而听我，竭心力为之；不济则死。不能，则引身而退，归耕浠水之阳，毋从叛乱。夫人居美名，天道所恶也」。曰广沉吟无以答。后在围城中徘徊太息，思其言而悔不能用。

　　及己丑正月十九日戊寅，城溃。声桓、得仁俱自杀。曰广乃作绝命歌六章，投偰家池死。一家从死者三十余人。

　　「佚史」曰：姜曰广持躬端正，惜非拨乱才。至军旅之事，尤非所长。议者徒见金、王举事不成，因以咎姜太保之不智。嗟乎！陆沉海竭，大事已矣。忠臣之谊，苟有其会，则且几千万一，岂暇择其人、计其利害哉！文信国崎岖山海，尚招义旅。况乎居名城、树强兵，拥戴中兴而鄙夷不屑，则太保之所以不敢不出也。故夫南昌之举，君子悲之。

　　「勘本」曰：初，刘泽清附东林；拥立时，亦主潞议。及士英乱政，欲自解，入朝见王，乃力诋东林之诳。已且曰：「中兴所恃，全在政府。此后用辅臣，须令大帅佥议」。比谒内阁，姜太保微以声气动之。泽清作色曰：「我在先朝为东林所卖，被弹几无完肤；今不尽杀此辈不止也」。姜默然。越数日，泽清竟劾吕大器、雷演祚而荐张捷、张孙振等；又陈保邦八事，首规政府、末刺朋党，语绝恣肆；又请免故辅周延儒赃。姜恶其渐干朝政，留其疏；欲待言路之发，然后下之。久之，无言者，乃下部议；竟不许。泽清益衔之。尝与士英言定策勋，交诋王前。姜曰：「以亲以序，上自应立，汝何功」？士英厉声曰：「吾无功，尔辈欲立潞藩，故成吾功耳」！

　　庄烈帝君临天下十七年，而内阁宰臣至五十人；方诸汉武五十四年间相者十三人，殆不啻十倍过之。杨氏曰：「国变以后，在朝、在野存者十有九人：南北死难者三，范景文、傅冠、蒋德璟；为贼榜掠死者四，陈演、魏藻德、方岳贡、邱瑜入；仕本朝者二，谢升、李建泰；降者一，方逢年；仕闽、粤者三，黄景昉、何吾驺、黄士俊；家居终老者五，钱龙锡、吴甡、孔贞运、钱士升（一阙）。五人中，机山之殁，金陵有国，犹是赵家土也；无媿完人。若兴化之自命，则曰远追微、箕狂遁之迹，终矢龚、谢病卧之心，凛守岁寒，归觐君父；又言以溪堂为大窖，胆薪为毡雪，冠履为汉节。其志虽未必尽然，然视香山、顺德，迥不侔矣。至此，南渡一年之局，而两太保执政祗数月耳。高则绝粒尽节、姜则助兵尽诚，直可于范文贞下增一坐焉；彼陈、魏、谢、方辈得无耻死」！

　　●南疆绎史勘本卷十

　　霅川温氏原本

　　古高阳氏勘定

　　目录

　　列传四

　　张慎言徐石麒张有誉解学龙吕大器高倬

　　右卿贰列传第四。

　　○南都初建，众正盈朝；其六卿之长，皆民誉也。迨马、阮执国命，次第芟斥，而国事变坏不可救；然则小人亦何利之有哉！南都之不终也，议者多追咎潞王之不得立，以为差胜；是岂其然！盖王亦中材耳。其居杭州，常命内官博访古玩。南都亡，都御史刘宗周劝王监国守浙境，王不可。及大兵至，即与巡抚张秉贞开门迎降，乃纳叛臣陈洪范之谋也。大理少卿沉胤培尝言：「使潞王立而钱谦益为相，其败坏与马士英等耳」。呜乎！谦益之欲立潞王，亦自为富贵计也。使其果欲为国择贤，则其后不先马、阮而卖国已！

　　◎张金铭、徐宝摩之代为冢宰也，皆能持正举贤；无如愠于群小，不三月而廷辱之、诬揭之，朝堂聚讼，而赧王胥柔，置之弗顾也。始政如此，宜贤者之席不暇暖矣。张司农夙膺才望，几误内传；众正争之，而卒归于廷推以上也。解石帆畅晓庶务，即「额兵岁饷」一疏，可谓痛快明彻已。及官南渡，岂绌于马、阮，而所定六等案率多不实、不尽处。既掌刑权，奈何悬论人罪而贻议从来邪？

　　「原本」于从逆诸人官阶悉作分注，多所错讹；殆传钞展转，久而愈淆。今并校及，贯书之。

　　列传四

　　张慎言、徐石麒、张有誉、解学龙、吕大器、高倬

　　。张慎言

　　张慎言字金铭，阳城人；万历庚戌进士。天启时，除寿张知县；有能声，绸繁曹县。泰昌时，擢御史；立群枉之间，持议侃侃。卒为冯铨所陷，编戍肃州。崇祯初，起故官，累迁太常卿、刑部右侍郎；改南京吏部尚书，掌右都御史事。南都官名吏隐政事，皆决于北；慎言虽位冢宰，从众佥名而已。

　　京师陷，南都建国；以慎言宿德重望，命专理部事。慎言上中兴八议：「一曰：议节制。淮、安、凤、庐、荆、襄为锁钥重地，自寇盗充斥，城郭荒残。宜申命镇抚大臣分戍增保，扼守险要；东西关阃，首尾相援。添战舰于江、淮之间，沿北郡县各积榖万石，为仓卒转运之资。二曰：议屏藩。诸王流离南窜，不可不思所以处之者，浙东名山郡邑及闽、粤间居焉。其府第之护卫官属，暂从节省。三曰：议开屯。江北地广名流，今为畿辅。若于其间招集流离，开立屯田，择其邑之豪，以百夫屯为百夫长、千百屯为千夫长，连其什伍、教之兵阵，就使守御，亦强富之一策也。四曰：议招徕。河北沦陷郡县设立伪官，有能诛擒者赏。五曰：议宽宥。诸臣陷贼，事非得已；家属在南，企望归正。不宜以风闻苛议，坚其从贼之想。至若自拔来归，尤宜矜嘉，随才录用；不当以死责。六曰：议褒恤。忠烈之臣，如范景文、倪元璐、李邦华等传闻确者，立宜赠恤，以慰幽魂。其余次第详核，勿有所遗。七曰：议铨叙。起废之条，是非庞杂，不可不慎。若「逆案」诸人，无容更议。其在戌籍废居者，一从清论，不挠毁誉。八曰：议漕卒。北漕万有余旗，柁工、挽夫实烦有徒；募自外江，衣食于官。今漕登近地，此十余万人无室无乡，游食不已，为患非细；安辑宜亟也」！俱嘉纳之。

　　未几，大起废籍。慎言荐吴甡、郑三俊，命召甡陛见，三俊不许；大学士高弘图所拟也。甡者，故大学士，先帝时命之督师，以逗遛遣戌者。时阮大铖方谋起用，而诏款有「逆案」不得轻议之文。慎言秉铨持正，度不可进言；诚意伯刘孔昭故与大铖善，因置酒约诸勋臣赵之龙等，欲廷讦慎言以起衅。次日朝罢，群诟于廷，指慎言及甡为奸邪；叱咤声彻殿陛；慎言立班不辩。给事中罗万象言：「慎言平生具在，甡素有清望，安得妄指」！高弘图解之，不退。孔昭遂拔刀，声言：「杀此老奸」！慎言于丛人中展转相避，众皆失色，班行大乱。司礼太监韩赞周从殿上大声叱之曰：「从古无此朝仪」！孔昭始约刀伏地痛哭，谓「慎言举用文臣，不及武臣」；嚣争不已。王曰：「文武各官宜和衷，何得偏竞」！乃出，复具疏劾慎言，极诋三俊；且谓「慎言当迎立时阻难肆辨，怀二心，且多欺蔽罪状；乞寝甡陛见之命」！慎言疏辨，因乞休。可法闻之，奏：「慎言之荐，非为不当。即诸臣以为不可，亦须平心入告，何至痛哭喧呼，灭绝法纪！使骄将悍卒闻之，不益轻朝廷，长祸乱耶！昔主辱而臣死，今主亡而臣生，凡在臣工，谁能无罪。文臣固多误国，武臣岂尽矢忠！若各执成见，文武水火，国家朋党之祸自此开，人才向用之途自此塞。臣不愿诸臣存此见也」！给事中罗万象言：「首膺封爵者，四镇也；新改京营，又加二镇衔，何尝不用武。年来封疆之法，先帝多宽武臣；武臣报先帝者安在？祖制以票拟归阁臣、以参驳归言官，不闻委勋臣以纠劾也。使勋臣得兼纠劾，文臣可胜逐哉」！御史王孙蕃亦具疏为慎言辨，劾孔昭不敬；言「用人吏部职掌，奈何廷辱冢宰」！弘图等亦以不能戢和文武，各疏乞休。王又柔置不问，但慰留弘图、慎言而已。

　　甡既不受诏，慎言四疏乞罢，乃得请；赉银币，给应得诰命、恩荫。慎言立辞，其表有云：「先帝山陵未卜，而臣之祖父先受丝纶；青宫皇子安在，而臣之子孙妄叨恩荫。况风尘不定，逐虎驱狼；回首长安诸陵下而松楸黍稷，诸臣何以为心？而犹侈口论功乎」！秋七月，加太子太保，荫一子。自慎言罢，徐石麒亦继之去；大铖乃起其党张捷为之。捷惟奉行马、阮指挥，贿赂公行，诸丽名「逆案」者尽发用。于是铨政不可问矣。

　　时山西尽陷于贼，慎言无家可归，流寓芜湖、宣城间。南都亡，疽发于背，戒勿药卒；年六十有九。生少孤，鞠于祖母；及为御史，讣闻，乞归执丧三年以报。

　　子履旋，壬午举人。贼陷阳城，叹曰：「吾父决不为乱臣，吾岂为贼子」！遂投崖死。事闻，赠御史。

　　徐石麒

　　徐石麒字宝摩，号虞求；嘉兴人。天启壬戌进士，授工部营缮主事。御史黄尊素坐忤魏忠贤，下狱；石麒以座主故，为尽力。忠贤怒，诬以赃私，削其籍。崇祯中，起官南京；历十二年，始入为通政司，升刑部侍郎、署部事。时帝以刑威驭下，法官引律大抵深入；石麒多所平反。寻进尚书，论诛兵部尚书陈新甲。最后有熊、姜之狱，卒以执法去位。

