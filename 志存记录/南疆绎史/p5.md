<!-- { "loadSidebar": true } -->
　　昔吾友万子季野方辑「明史」，语余曰：「鼎革之际，事变繁多。金陵、闽、粤播迁三所，历年二十。遗事零落，子盍辑而志之」？余曰：「是「明史」之所赅也。余何事为」！万子曰：「不然；「明史」以福、唐、鲁、桂附入「怀宗」，纪载寥寥，遗缺者多。倘专取三朝成一外史，及今故老犹存、遗文尚在，可网罗也。逡巡数十年，遗者尽矣。野史无刊本，日渐零落；后之人，有举隆、永之号而茫然者矣！我侪可听之乎」？余曰：「是则然矣。其间固有抗颜逆行、伏尸都市，非令甲之罪人乎？取之，似涉忌讳；删之，则曷以成书」！万子曰：「不然；国家兴废，何代无之，亦各为其主。凡在兴朝，必不恶也；不得已而遂其志尔。本朝初定鼎，首褒殉难诸臣，以示激扬。其在外者，或未暇及。褒与诔，可并行也。今且方开「明史」局，已奉有「各种野史悉行送部，不必忌讳为嫌」之令矣；采而辑之，庸何伤」！余固曰：「诺」。然世事拘牵，因循未果。其后录得野史数十种，方欲咨访、发凡起例，而万子溘然先逝；「明史」列传，甫脱稿，尚未订正也。念亡友惓惓之言，不忍违其雅意。闲居京邸，放废无事。荟蕞诸书，以消永日；颜曰「南疆佚史」。非敢附名山之藏，亦贤于博奕云尔。

　　野史中有兼纪三朝事者，吴伟业「绥寇纪略」、邹漪「明季遗闻」是也；有纪国变及南渡事者，夏允彝「幸存录」、文秉「甲乙事案」、许重熙「甲乙汇略」、李清「三垣笔记」是也；有专纪弘光事者，顾炎武「圣安本纪」、黄宗羲「弘光实录」、李清「南渡录」是也；有兼纪弘、永两朝事者，黄宗羲「行朝录」、钱秉镫「所知录」、瞿昌文「天南逸史」、刘湘客「行在阳秋」是也；有专纪隆武〔事〕者，闽人「思文大纪」是也；〔有〕专纪永历事者，沉佳「存信编」、鲁可藻「岭表纪年」、刘湘客、杨在、綦毋邃「象郡纪事」、冯苏「劫灰录」、某「南粤新书」、「粤纪事略」、邓凯「滇缅纪闻」、「滇缅日记」是也；有专纪一人一事者，应廷吉「青磷屑」、史得威「维扬殉节始末」、袁继咸「浔江纪事」、某「北使记」、康范生「虔事始末」、某「赣州乙丙纪略」、徐世溥「江变纪略」、章旷「楚事绝略」、沈荀蔚「蜀难叙略」、杨在「朱容藩乱蜀始末」、「武冈播迁始末」、「孙可望胁王始末」、「犯阙始末」、「安隆纪事」、邓凯「遗忠录」、「求野录」是也；有专纪鲁监国事者，黄宗羲「鲁纪年」、「四明山寨记」、「舟山兴废记」、「日本乞师记」、冯京第「浮海记」、鲍泽「甲子纪略」、陈睿思「闽海见闻纪略」是也：共四十余种。其间纪载有详略、年月有先后、是非有异同、毁誉有彼此；取万子季野明末诸传及徐阁学「明季忠烈纪实」诸传合而订之，正其错缪、删其繁芜、补其所阙、撰其未备，以成是编。其它未见之书，尚俟再考；然大略具是矣。

　　一、古史于帝皇则称「本纪」、诸臣则称「列传」者，「纪」举一时政令大纲，「列传」止载一人一事；故称「纪」以别之。然太史公于项羽亦称「本纪」；以号令一时，事多详载也。今金陵、闽、粤位虽不终，亦自王其地，各有政教，理合纪载。若拘「附入怀宗」之例，则「传」且不列，何有于「纪」；非一代史体也。兹首卷先「纪略」，不称「本纪」者，统于本朝也；其言「略」者，事固不得而详也。

　　一、古人作史，有专传、有合传、有附传；非以人有优劣也，事有烦简耳。专传，必其行迹之众多者也。合传，则其学同、其行同、其官同、其时同、其名同，其一事偶同。老庄、孟荀，其学同也；刺客、游侠、酷吏，其行同也；张苍、申屠嘉，其官同也；娄敬、叔孙通，其时同也；管婴、晏婴，其名同也；屈原、贾谊，以放逐一事偶同也。至附传者，以其人事迹少，不能成传，故附记之；非薄其人也。是编诸传，窃仿其意，以事、以时为类；或其人人品相悬，亦不及计耳。

　　一、诸臣有逮事崇祯者，其行事、奏章悉略之，以所重在南渡后，且已载于「明史」也；必列之者，以其终事在后也。然大节亦撮数语，不敢尽遗也。

　　一、诸传之序，先金陵、次闽、次浙东、次粤。诸臣有历事三朝者，则从其重者次之。吕大器终于粤，而先之者，迎主异议，大器为主，一朝之眉目也；其后事亦无所表见。

　　一、古人附传，例不列名；余独不然。盖惜其人忠义节烈，本属贤者；而行事冺没无可纪载，仅以一死成名。若复不列其姓氏，则观者且将忽之。故每篇大书、特书，令人耸然于贤者之名耳。若其人本不足重者，虽附载，不列名也。

　　一、徐阁学「忠烈纪实」，虽其人无事可书者，必另列一行大书姓名；余则不然。彼专纪忠烈，无可附书；余则一朝之人忠佞、贤奸悉列焉，间或附见；岂能掩其人之忠烈哉！此所以异也。无行事而但列姓名以为一传，古无此体也。

　　一、义士、义兵等传，古无其名；今无妨乎？曰：无害也。夷、齐叩马，而太公称其义士；出自兴朝佐命之口，非出自胜国也。况诸史各有忠义传：在胜国者为忠，则在兴朝为不忠；在胜国者为义，则在兴朝为不义。然史皆兴朝所修，而必不废「忠义」之名者，存其实焉耳。此之立名，犹是义也。

　　一、或谓黄陶庵学淳文高，「明史」置之儒学。侯通政、沈总督、邱巡抚、揭傅两太史、曾吏部等皆官位尊重，乃与方都司、茹参将等武夫并列义兵，其间更有布衣仗义者俱在焉；得毋不伦乎？余曰：固者，子之见也。夫名位有贵贱、忠义无贵贱也。能忠义，则匹夫贵矣；不能忠义，则卿相贱矣。汉人所谓「桀、纣至贵，而下士羞与为伍；夷、齐至贱，而王公不敢与抗」是也；岂在名位哉！哀公十一年郊之战，公叔务人与其嬖童汪锜乘皆死。鲁人欲勿殇汪锜，问于仲尼；仲尼曰：「能执干戈以卫社稷，可无殇也」？夫童子也，而其名与国君之子并垂；鲁人礼之、圣人贤之，千载下凛凛有生气，较之鲁三卿更烈焉。非以其死义耻，而何不可并列之有？至如道学，正于舍生取义见之。陶庵以一书生枕干寝戈与武夫并奋，此正见其实在道学也；与夫口谈仁义而身怯国事者异矣。嗟乎！世衰道微，学术不明，人惟声利是趋；乃于纲常大义，亦先尚名位，岂不可叹哉！

　　一、周镳、周钟、雷演祚三人者，未尝官南渡也，南渡杀之耳；何传焉？曰：是南渡一大案也。马士英竭智尽力以起阮大铖而归其狱于从逆诸臣，从逆者不可得而诛而归其狱于周、雷。于是周、雷诛，大铖用；清流惧祸，酿成左镇之内犯而国以亡。则此三人者，乌乎不载也！

　　一、四镇，同功一体之人也。列黄、高而削二刘，以其不终也，其事则已附见矣。李成栋之事见于「李元胤传」，以其无始也；成栋不与声桓一例乎？曰：是有辨。粤中之不靖，成栋扰之也；迨其反正，而民生已涂炭矣、忠烈材干之士已夷灭矣。惟其小心听命以死勤事，较之借「内附」而仍暴横如「忠贞」诸人异焉。若夫声桓，始终一贼耳；归朝之后，不请吏、不纳土、不离窟穴，擅置官吏、私财赋、妄杀戮，稽其后来，全无王章，致烦天讨；故列「逆臣」。

　　一、孙可望事与粤相终始：粤中立国，而可望入滇矣；可望降，而粤亦以亡。且其邀王封、谋受禅、擅杀大臣、劫置安隆、称兵内犯，皆粤事之大者。不载，不可也；载之，则人已归降，例不得载。今详见于「李定国传」而杂见于同时诸臣，亦得大略矣。

　　一、诸史必有「儒学」、「孝友」、「独行」、「文苑」、「隐逸」、「方伎」等传；兹编为人无几，无从分晰。独「隐逸」欲列一传，而搜访殊寡。方明之末，诸洁身高蹈者，所在多有。然其人既不求名，而知交中或鲜好义、文学之士，不为传述，子孙式微，遂致湮没，岂不惜哉！广搜旁罗以发潜德，此亦四方君子之责也。

　　一、金陵之亡、闽有君矣；闽亡，粤有君矣。鲁监国纪不亦赘乎？曰：此以存诸遗臣也。诸臣之杂事唐、鲁、桂者多矣，若钱、张诸公，与鲁相终始者也；无鲁，何有诸臣。以诸臣之雄才大略、精忠烈志，皆与日月争光者，可以略乎？诸臣不得略，而监国乌乎不纪也？且闽亡之后，诸臣奉之长垣、奉之健跳、奉之中左、奉之舟山，闽中震动；独非国事乎？此皆不得附见于闽、粤者也。在昔梁未亡而萧詧自立称为「后梁」，史不得略彼并帝者，尚然；况于守监国之虚怀、无自王之骄志，吾以为贤于靖江、广州万万矣，故彼削而此纪。

　　一、明祖鉴胡、汪之祸，不复立宰相；以庶政归六部而大权独操，太阿不旁落，善矣！然后嗣难以遵也。成祖始兴学士参决机务，设有内阁矣；英宗冲年践祚，政在厂臣，始有票拟矣。其后皆以六卿加宫保衔，则权与宰相牟矣。怀宗英察，微有猜嫌；秉钧之地信任不专，十七年之间至五十人。于是内竖得而钳制之、台谏得而齮龁之，庙堂无政，海内崩离；岂非轻蔑大臣，有主而无辅之所致欤？南渡而后，贵阳煽虐，犹有承平权奸之势；故江左卒为所覆。至于闽、粤，则政府轻于庶官矣：片言合旨，立执化枢；节钺边帅，皆予阁衔。惟起二三遗老欲资筹策，而碌碌尸位，望不称职；然事则不可遗也，故人列一传。

　　一、明世宗支繁衍，歼于贼者已十之九。其后散处他方，义旅相为推戴；于是知列圣德泽在人，念其苗裔犹祖宗也。惜乎谫劣之材不足以胜鼎器；随起随仆，比之圣公、孺子犹或下焉。被其毒者，至侪之盗贼。呜呼！夫孰非天潢之支流也与？仇在君亲、祸及宗社，枕戈之志，孰得议之！虽其无成，亦足悲矣。而事在兵燹之余，无从掇拾；谋略不具、始末不完，间于别传存其梗概。

