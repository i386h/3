<!-- { "loadSidebar": true } -->
　　允彝兄之旭，字符初；以诸生贡于廷，有声。以匿陈子龙，官兵捕之；乃谒文庙自缢于复圣颜子位旁。其遗令云：「余自舍弟殉节，即欲偕死；彼以孤寡见托，未忍也。然不向城市坐者，两年于兹矣。今者吴镇效忠，一时趋附。几事不密，变且中作；搜求余党，坐以叛名。嗟乎！新朝之所谓「叛」，乃故国之所谓「忠」也；夫何伤哉！余幼读圣贤书，今死圣贤地；夫亦死于圣贤之教，非死于法也」。其诗曰：「嗟乎薄祜，少遭不造；皇路多虞，抚膺思报。穰穰国人，藩之垣之；惴惴缧绁，抗章白之。余一介儒，曾霁天颜；岁寒之义，至死勿迁。仲也怀沙，身无贬屈；惜哉卧子，何不早决！故君曰逝，故友云云；吾将安归，敬附首阳。从容自引，鲁璧跄跄；遐哉尼父，余敢对扬」！

　　「勘本」曰：彝仲有经世之志，好奖励后进，片善必称；人多因以成材者。其所学历朝制度、昭代典章，靡不赅贯，名倾四方。书问酬答，日无暇晷。横云山人言其独处一室，志常在天下。与卧子齐名，晚节亦略相似；可谓白首同所归云。又元初诗「曾霁天颜」句，温氏原注云：「岂救松江守方岳贡事邪」？案是句未必有所实指，殆自谓入贡王廷意尔。

　　陈子龙

　　陈子龙字卧子，松江华亭人。幼时颖异，工举业，兼治诗赋、古文，卓绝流辈。以经世自任，喜纵横术；与郡人别树坛坫，立几社，海内宗仰之。与江右艾南英争名，诋讥不相下。登崇祯丁丑进士，授惠州推官；改绍兴。折节下士，叙盟社交。

　　东阳诸生许都者，副使达道孙也；家富，任侠好施，能得人。见天下将乱，阴以兵法部勒宾客子弟，思得一当。同郡孝廉徐孚远见而奇之，谓子龙曰：「许都国士，朝廷方破格求材，倘假以职，隐然干城也」。子龙因与都游，数荐之上官，不能用。东阳令姚孙棐，桐城人；以备乱敛士民赀，坐都以万金，都乞免不得。适义乌奸人假中贵名招兵事发，令谓都结党逆，持之急。时都有母丧，会葬山中者数千人；令疑为变，遽告监司王雄曰：「都反矣」！雄乃遣使收捕都党，执令痛笞之。旬日间，聚众数万，下东阳、义乌、浦江，遂逼郡城。然都一无所杀掠，遣从者谢长吏而已。巡抚董象恒坐事逮，代者未至；巡按御史左光先与令同里姻连，急调抚标兵行剿。民各保寨拒敌，官兵大败。监司雄欲抚之，语子龙曰：「贼聚粮据险，官军不能仰攻，非久持不克。我兵万人，止五日粮，奈何」？子龙曰：「都，旧识也；请往察之」！乃单骑入都营，数其罪；谕令归降，待之以不死。乃挟都见雄，复挟之徇山中散遣其众；都乃以二百人随子龙来降。光先忌其功，且将以报；令竟杀都等六十余人于江浒。子龙救之不得，大恨。当是时，按臣专生杀，而光先尤庸懦。夫都以一书生能聚万众，其才必有过人者；感知己一言投戈就缚，此岂悖逆之人哉！激于贪令无以自明，不得已而走险耳。使赦其死，令率所抚众渡江逐贼自赎，将必有得当以报者；而顾令豪俊之士骈首同尽！子龙纪其事曰：「激变之虐令不诛、受降之功绩不叙，官军剿杀平民，株连无辜。贼平数月，犹骚扰不得宁」。呜呼！即此一事，知明之所以亡矣。以招抚功，擢兵科给事中；子龙痛负都，不赴也。

　　南都立，以原官召用。子龙疏言：「自古中兴之主如少康、周宣，皆躬亲武事。三代以后，汉之光武、唐之肃宗，莫不身先士卒，故能光复旧物；从未有深居法宫，履安处顺，而可以勘定祸乱者。臣瞻拜孝陵，依依北望，不知十二陵尚能无恙否？而先帝、先后之梓宫何在？兴言及此，陛下当尝胆卧薪、宵衣旰食，群工庶尹亦宜砥砺锋锷、奋发意志，以报仇雪耻是务。窃闻山东、河北义旗云集，咸拭目以望南师。朝廷晏然置之度外，何以收三齐抗手之雄、慰赵魏悲歌之士乎！臣恐天下豪杰知朝廷不足恃，不折而归贼，则群然有自王之心矣！伏望陛下速幸京营大阅，复弭节江浒，大集舟师，分命武臣一至芜湖、一至京口，以视险要、固根本，使天下晓然知陛下下诏亲戎六师。并发令一军由归、亳以入汝、雒，次潼关；一军由襄、邓以攻武关，出广汉；巴蜀之甲、燕晋之师则用之为奇兵，为声援。逆贼授首，可计日待矣」。又言：「臣入国门再旬矣。人情泄沓，无异升平；清歌漏舟之中、痛饮焚屋之内，臣不知其所终。其始皆起姑息一、二武臣，至凡百政令皆因循遵养，臣甚为之寒心也」！时廷臣惩刘孔昭殿上相争事，多无敢言者。太仆少卿马绍愉陛见，言及陈新甲主款事，王曰：「如此新甲，当恤」！群下愕然相顾，少詹陈盟曰：「可」。因命予恤，且追罪尝劾新甲者。子龙与同官李清交章力谏之，乃获已。未几，请召还故尚书郑三俊、御史易应昌、房可壮、孙昔等；并可之。又上防守要策，言「防江之计，莫过水师；海舟之设，更不容缓。请专委兵部主事何刚训练」！又疏备边三害，请收复襄阳：皆当时至计，而莫之能用也。

　　明年二月，以时事不可为，乞终养去。马士英深忌之，恐其奉潞藩以清君侧，未尝一日忘也。南都不守，闰六月十日松江兵起。子龙设太祖像誓众称监军左给事中，沉犹龙称总督兵部尚书，邀致水师总兵黄蜚、吴淞副总兵吴志葵、故巡抚王家瑞、苏松兵备李向中等为守城计。闽中授子龙兵部右侍郎、左都御史；浙东授兵部尚书，节制七省漕务。八月三日，李成栋破松江，子龙以祖母在，匿深山。

　　无何，吴胜兆之事起。胜兆提督松江，长洲诸生戴之隽客其所，教之反；阴遣人约舟山黄斌卿，令举兵内向，己可从中取事。斌卿以故所封伯印授胜兆，期于丁亥四月十五、六日以水部至。胜兆机事不密，通国皆知，海防同知杨之易、推官方重朗密揭告变于总督洪承畴。承畴未之信，即以其揭下胜兆；已又杀其部将之在金陵者毕光胜。十五日，胜兆知事泄，以令箭促之易、重朗至，亦杀之，下令入海；意翼日海兵之必至也。使中军詹世勋、都司高永义侦之，而海兵已于十四夜为飓风所没。世勋、永义登城久望，烽火寂然；遂变志反兵相向，矫令召其所亲信者尽杀之。之隽亦死，竟执胜兆送江宁穷治。其狱词连子龙，子龙亡命，同夏之旭奔嘉定，告急于侯岐曾；匿其仆刘驯家，已迁昆山顾天逵所。当事迹至嘉定，执岐曾，别遣兵围天逵家；遂获子龙，锁舟中，泊跨塘桥下。子龙乘间，跃入水死，是月二十四日也；犹戮其尸。时以匿子龙死者，延安推官顾咸正、诸生侯岐曾、夏之旭、张宽也。

　　「勘本」曰：卧子不独文行高迈，其见事远到，尤为人所弗及。有明庶政，以采选民间淑女为第一弊；南都数月之君，而采选令凡三见。大兵渡淮，史阁部已退保扬州，危不可支；犹进淑女于元辉殿选御，当时无敢一言及者。卧子入国门不数旬，即疏言：「近来中使四出搜巷，凡有女之家以黄纸贴额，持之即去；闾井骚然，怨讟已甚。明旨未经有司，中使私自搜采，甚非法纪」！疏入，乃有禁讹传诳惑之命。嗟乎！卧子死，而苏、杭郡县间有于明伦堂下为位哭之者，亦宜也。卧子为文以汉、魏为宗；其骈俪之体，虽徐、庾弗能过。所谓死者其糟粕，不死者其精英邪！

　　沉廷扬

　　沈廷扬字季明，崇明人。为人多智，好谈经济。崇祯中，由国子生，为内阁中书舍人。帝以山东多警，运道时梗，议复海运。廷扬生长海滨，习水道，上疏极言其便。且辑「海运书」五卷，因户部尚书倪元璐以呈，请以庙湾六船试之。不一月，廷扬上谒。元璐惊曰：「我已言公去矣，奈何尚在」？廷扬笑曰：「粮至」！已元璐即入奏，帝大喜。即授户部郎中；往登州与巡抚徐人龙计海运事。向来宁远军饷，用天津船自登州候东南风转粟至天津，又候西南风转至宁远；廷扬请从登州直达宁远。帝用其议，省费甚多。寻命赴淮安，专督海运事宜，加光禄寺少卿。

　　福王立，命以原官督饷馈江北诸军。乃疏言：「臣历年海运，有舟百艘皆高大完好，系臣自造，中可容兵二百人。所招水手，亦皆熟知水道、便捷善斗，堪充水师。但曩时止及于运米，故每舟不过三十人；今海运已停，如招集水师，加以简练，沿江上下习战，臣愿统之。则二万人之众，足成一军，亦长江之卫也」。疏上，不报。时廷臣有请由海道出师北伐者；叹曰：「诚使是策得用，愿为前军开道」。皆不行；但命运米十万饷吴三桂军。刘泽清在淮上，欲得其舟；廷扬曰：「须俟朝命」。泽清纵兵夺之。时漕抚田仰为马士英私人，一切军务置不问。淮上瓦解，遂率部下归崇明。

　　大兵下江南，廷扬航海入浙。鲁王监国，加以户部侍郎兼右佥都御史，总督浙、直，令由海道以窥三吴。时田仰为相，忌之；廷扬乃至舟山依黄斌卿。唐王在闽，授官亦如之。时诸军无饷，竞起剽敓，系累男妇，索钱取赎，肆行淫纵；浙东之张国柱、陈梧为尤甚。乃密谓斌卿曰：「师以恢复为名。今若此，则贼已。将军其戒之」！斌卿曰：「军中乏食，不得不取之于民。公言固是，然将何以足食」？廷扬因为之定履亩劝输法，于是军士不复敢掠。

　　丁亥，松江提督吴胜兆之将举事也，送款舟山，斌卿犹豫不欲应。廷扬曰：「事机之来，间不容发。奈何坐失之」！定西侯张名振慨然请行，邀之为导。乃谓之曰：「兵至必以崇明为驻札地，禁打粮，然后可」。名振许之。至崇明食尽，名振违约登岸掠食。舟泊鹿苑，五更飓风大作，自相击，军士溺死者过半。大兵逆岸上，合呼「薙发者不死」；名振与监军都御史张煌言、冯京第杂降卒中逸去。廷扬叹曰：「风波如此，其天意耶！吾当以一死报国。然死此无名」！乃呼谓游骑曰：「吾都御史也，可解吾之南京」！时四月十四日事也。至苏，见抚军，谕之降；不可。曰：「事之不济，命耳」！至江宁，经略洪承畴与有旧，使人说之曰：「公但薙发，当大用」。问谁使汝来？曰：「经略」。廷扬曰：「经略死松山之难，先帝赐祭十三坛，建祠都下；安得尚有其人」！承畴知必不可屈。遂与部下十二人同日被刑死。其亲兵六百人，斩于苏之娄门，无一降者；时比诸田横之士云。

