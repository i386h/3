<!-- { "loadSidebar": true } -->
　　其略曰：「国朝顺治元年定鼎燕都，洪河以北秦、晋诸郡，咸入版图。乃命豫王转西征之锐卒，回旗东指，定山东、略河南。二年，遂破广陵；自仪真渡江，下陪京、破太平。豫王留守金陵，遣贝勒王统水陆兵由苏州定浙西。时大兵南渡，势如风雨。苏州既下，我邑叶令嵋弃官走；朱县丞廷佐迎降，众庶纷然归命恐后。而举人孙兆奎者，素怀殉国之心，奋不顾难；与职方吴易等倡议兴复，散家财募水卒，旬日间得三千余人。遂推易为主盟，而奎佐之。于六月朔起兵湖中，传檄远近，广树声援；于是云间沉犹龙、昆山顾锡畴、秀水陈谟、平湖倪长圩等，皆同时起兵。鲁王监国浙东，奎等遥受其节制。自京口至余杭八百余里，东西飙动，所在蜂起；吟啸四顾，舳舻雨集：皆奎等为之倡也。先是，议者以为天下之势始于北而终于南，一气之运建于子而屈于午。本朝起自辽左，胁西虏、逐土蛮，并高丽五边为一。明自神宗以来，竭中华全力谋臣武士之略，仅能支拄；今已据幽都形胜之地，跨燕、赵云骑之乡，荡群寇、混南北，其国内固、其势外成。其精兵突骑，所当必破。江南所恃，惟在水战。而大众深入，擅湖山之利，诸险要悉为所守，舟楫无所用其长、奇智无所运其权。时势如此，而欲图功难矣！奎曰：「我岂不知国家大势不在江南！戎马至此而欲御之，无异游（「秋室集」作浮）步于牛蹄、行兵于井底。但恨神州陆沉，两都茂草；在北诸臣死节寥寥、在南诸臣义声寂寂，以养士三百年之天下，一朝至此，诚可愤也！我故欲身殉之，一以鼓义士之气、一以羞懦夫之颜；上不负列宗累世之厚泽，下不负男子平生之壮志。其成与否，听之而已」！遂整军而行。闰六月，攻下邑城，廷佐被杀；进薄郡城，内外大扰。会明将吴志葵亦声言来攻，其前锋鲁瑟若集舟数千突门先进，纵火焚公署；城中居民号呼相应，火光接天。易军在后，侍郎李延龄、中丞土国宝止有骑兵千余，悉退于城东南隅，登盘门浮屠以观外来兵势；相与谋曰：「近因薙发之令，故外兵得以乘其衅。然敌虽众，非有谋士、虓将、马骑、健卒，不过乌合乘时掳掠；击前则后不支，击右则左不应。今人众而嚣，是无纪律；穿城而进，有轻我心。当权敛戍卒，避其锐气；俟过日中，其气必怠。忽选精骑蹂而躏之，破其前锋，余皆溃散；不足虑也」！乃秣马蓐食，厉兵以待。良久，见外兵各弃兵仗，持运财物。乃选兵百余出盘门，环城而转，多张旗帜为疑兵，扬言江宁救兵将至；外兵纷纷渐退城外。先以轻兵挑之，众遂乱；因纵虎骑夹击，矢发如雨，大破之。乘胜逐北，杀千余人。前所遣骑又突至阊门截杀，众争赴船，沸声如雷，悉皆奔散。城中民震惧，复闭门城守；易军亦退离城数十里，于邑之大漾立营往来为游兵，尝败大兵于五龙桥。时有浙东人李九成假名建义，战舰千艘，宵昼劫掠，民罹其害。兆奎与易密谋歼之，伪与结好以弛其备；约以某日，两军合营。众以军形羸弱，大敌方强，不宜自翦羽翼。奎曰：「不然！今日之势，正如寸刃刜鲸、空拳搏虎；所恃以号令人众者，惟此区区之信义耳。若纵彼焚劫，且假我为名，则所在之民，谁非寇仇？是敌未至，先自败也」。于是，密约乡之豪杰为内应。八月初七日，遣骁将许某统十三艘扑讨。先是，有黑气如长堤，当九成营而陨；北风大起，尘埃障天。未几，复大雾，咫尺不见人。兵已渐逼九成营，李众咸喜，以吴兵来合营也；俄而炮声忽起，兵已四集，李众大溃。九成冲围欲西走北麻乡，兵已塞其前；李兵大惊，弃杖受缚，遂斩九成于烂溪。所俘妇女，皆遣还。又有参将杨应泰大掠于简村，日俘良民妇女，遗黎怨愤。兆奎统舟师往，先伪引兵退；应泰喜，纵酒解严。奎觇知其无备，遂潜回军，乘夜袭击，大破之；斩应泰，俘其众。时起事诸人咸潜行泽国，啸聚水师，未尝见大敌；拥一、二千人，志气盈溢，自以黄金横带、列土分茅，指日可俟。缘是人无战心，兵至冲散，甚有自相违贰而溃者。惟奎整辑戎卒，戒无侵掠，众颇效命。已而贝勒王留内院张存仁守临安，以拒浙东兵；自将步骑十余万鼓行而东，遂自崇德进攻嘉兴。易军探者遥见红盖映日、旌旗蔽天，势如长蛇，横亘数十里；旋围其城，炮声不绝。甫一昼夜，城遂破。复分兵攻下旁郡邑，咸设兵固守。贝勒王振旅还京，行至八斥，兆奎等以神枪来击，颇有伤者。又明将黄蜚兵卒数万在太湖中，其军势较诸营最强；乍前乍却，以观世事。奎劝易致书于蜚，欲与合；而蜚已由吴淞江屯泖湖，欲出云间合沉犹龙军。李延龄将八百骑自苏州追杀，松江李成栋复将舟师合战，蜚军大溃；遂擒蜚，余军悉降。江宁以南、钱塘以北，惟易、兆奎一军而已。七月二十日，嘉兴总镇李遇春兵五十四艘过吴江，自平望至白龙桥列阵三十里，易与兆奎来击；会陈湖沉某适至，吴、沉两军相为犄角，遇春兵败而退。未几，吴提督胜兆军至，与战，互有胜负。兆奎留易守营，自率锐卒伏芦苇中；昏时大兵过之，为所袭杀甚众。胜兆回军，易众皆酾酒相贺；而兆奎戒其众谨备无怠，盖知胜兆之将大集兵一举而扑灭也。俄而胜兆合四郡兵至石椿桥，诸港路皆断绝。易军见无粮，营中震慑，劝奎走海；奎曰：「今四围皆兵，即欲走海，其可至乎？事之不捷，我当横尸水上，遂其以身许国之志；岂能窜伏海洋，苟求存活耶」！黎明，大兵鳞集，八面环攻；炮火雷飞，箭如雨注。会阴雨连旬，易营泞滞，举炮炮不震、持弓弓弦解；奎往来督战，自寅至午，大兵益多，易众内溃，自相击杀，赴水者不可悉数。奎见势不可为，乃与父诀；先沈妻子于河，视其死而后自溺，父死于兵。易易服，与骁骑数人乘小船南走；父亦遇害，余兵悉为大兵所俘：八月二十二日事也。自六月起，至此未三月而败。奎溺水，气未绝，为兵所缚。至苏州，土国宝欲降之，不屈；遂解赴江宁见内院洪承畴，兆奎厉声诘之曰：「先帝时，闻督师洪承畴死，亲祭而哭之；今又一洪承畴，一人耶、二人耶」？承畴无以应，曰：「汝无问一人、两人也，汝自为一人事耳」。驱出杀之。兆奎临刑赋诗，颜色不变；时年三十九。易于明年复集溃散起兵，至嘉善见执，死于杭州」。

　　世杰字汉三，一字宾王；吴江人，故明诸生也。「丹桂楼杂着」虽散佚，览其目多兵家言，兼又慨论时事；盖留心有用之学者。

　　嘉庆二年疆圉大荒落如月望日。

　　或传孙孝廉兵败，执至白下；经略洪承畴与之有旧，问曰：「先生在兵间，审知故扬州阁部史公果死耶，抑未死耶」？孝廉答曰：「经略从北来，审知故松山殉难督师洪公果死耶，抑未死耶」？承畴大恚，呼麾下驱出斩之。与施传异。附录于此，以备参考。寎月载生霸又记。

　　十一

　　鄞全庶常谢山撰「推官温公璜传」曰：「予尝与明史局诸君言，谓明宰相中江夏贺公（逢圣）、高阳孙公（承宗）多子弟从死不论，而以世臣死国事者，昆山顾文康公（鼎臣）曾孙延安推官咸正、钱塘知县咸建暨弟举人咸受、推官之子天逵、天遴，江陵张文忠公（居正）孙侍郎同敞，蒲州韩公（矿）从孙历城知县承宣、青州兵道昭宣（「秋室集」作招宣），余姚孙文恭公（如游）孙相国嘉绩，长山刘公（鸿训）子都督孔和，嘉善钱公（士升）子吏部棅，长洲文文肃公（震孟）弟舍人震亨、子乘。呜呼盛矣！乌程（体仁）有推官，亦宰相家儿也。华亭徐文贞公（阶）族孙中丞孚远，亦与从亡，完节终于海上。而温公之死，尤足为其相君一洗门户之玷：是皆唐宰相世系表所逊也」。又撰「明翰林院简讨兼兵科给事中箕仲钱公些词」，历叙世臣殉难者，视推官传更备。其曰铅山费文宪公（宏）家有曾谋，太仓王文肃公（锡爵）家有湛、有淳，秀水朱文恪公（国祚）家有大定，东阿于文定公（慎行）家有元晔，宣城丘氏（瑜）有之陶；而于华亭益之以念祖、于江陵益之以允修、于嘉善益之以柟。又曰：「吾鄞钱忠介公（肃乐）诸弟相继死国者三：简讨肃范，其第五弟也；殉于福安。其第九弟监纪推官肃典，殉于鄞。其第七弟职方主事肃遴，亡命徉狂，死于昆山」。庶常之麇述，可谓详矣；然恨尚有阙者。南昌之破也，新建姜公（曰广）投偰家池死，阖门毕殉。浙东既下，金华朱公（大典）全家自焚。而南海陈文忠公（子壮）子上庸起兵九江村，战殁于阵。昆山朱文靖公（天麟）子行人斗垣，死于孙可望犯阙。余同里朱文肃公（国桢）诸孙后军都督府都事鉴如，殉甲申闯贼之难。又诸孙某，乙酉起兵南浔，帅其众数千北拒王师；寻败，被执，语不屈，大帅断其喉殉。友人潜抱尸，以楮封喉而殓之，归其家。妻某氏一恸而绝；既苏，日痛哭，断肠死。噫！诸君子絷马埋轮、沉渊伏剑，均无负膏粱之元冑，不得以琐琐任子卑之也！

　　哂园孝廉世居辑里，去文肃家不数里；其作史时，去鼎革未五、六十年。而纂东南死事传，于乡曲之忠义亦多渗漏，何欤？良由吾州自庄廷鑨私续「文肃史概」事发，织染数郡人士；庄又文肃之邻也，嗣后遗臣逸老动色相戒，莫敢有纪录之者。以故文献无征、旧闻放失，可叹也！朱生事，余得之郑氏元庆「湖录」「五行考」中（郑氏采「罪惟录」）；惜也！逸其名。虽然，其名逸而其人自磊落轩举于宇宙间，盖以扶天纲而立人纪者。昔年道过吴淞江，有土人同舟，告余曰：「君之乡朱少师之孙某，国初举义旗屯兵于此，与大军转战于白龙桥北，兵败死难；其名云何」？余谢不敏，耻未能传比邻义士之名焉。是时，残照在空，水天混一；慨然想见异军苍头特起时舳舻雨集、旍旆星罗，雷斧轰輘、风樯闪畅，支撑旅拒，回既坠之日、嘘已烬之灰。壮哉生也，鬼雄毅魄长在太虚，髣佛有云车霓裳猎猎然从空而下，为之酬酒船唇以吊之。噫！事往百余年矣，觉其人凛凛犹有生气。若彼陈演、谢升、李建泰、魏藻德之徒名秽史册，亦克寿世于无穷，然而人皆不屑齿其名；即偶齿其名，而唾骂随之，不啻狗彘然。呜呼！怖矣。

　　着雍敦牂寎月十九日癸未明日立夏，书于菰城东成里寓舍鱼计亭池上。

　　十二

