<!-- { "loadSidebar": true } -->
　　崇祯癸未，授台州石浦游击。乙酉，南都破；安抚使至浙东，不受命。已而监国起事，加富平将军。时肃卤伯黄斌卿以闽中命守翁洲（即舟山），与石浦相犄角；斌卿因与名振为姻，荐之唐王。时闽、浙方争，而二军兼受闽、浙之命，议由海道窥崇明，扰三吴；以为钱塘之援。未行，而钱塘师溃。方国安欲以监国降，监国脱走至石浦之南田，名振弃石浦扈王。会叛将张国柱以军攻翁洲，斌卿求救，名振破之；因劝之纳王，斌卿不从。计无所出，适永胜伯郑彩至，以其军共扈王入闽；晋封定西伯。时闽中诸将林立，请归浙中招故部。及还，而石浦已附本朝，乃入舟山依斌卿；斌卿见其势孤，稍侮之。丁亥，松江帅吴胜兆来归，请一军为援，愿以所部合力向南都；斌卿犹豫不欲应，名振方有自远之志，遂自以其军赴约。沉廷扬、张煌言等争劝之，即整军抵崇明；遇飓风，尽丧其军。廷扬死于溺；名振得逸，复入海。斌卿以其无军，益侮之。名振乃招故部，营于南田；黄、张之隙始大构。初，其救斌卿也，部将阮骏最有功；斌卿不德于振，而说骏使叛。及北发，骏以不习三吴水道为辞。洎南入闽，招军颇盛；骏亦得封，进荡湖伯。至是，名振由南田复健跳，以书招骏，复与之合。时闽地尽失，诸将以监国复入浙，名振乃与骏迎之，次健跳；斌卿不至。大兵围健跳，骏使人告籴于斌卿，又不得。因而与诸将议：海上诸岛惟翁洲稍大，而斌卿负固，不若共讨诛之，则王可驻军；乃传檄讨斌卿。斌卿见诸军大集，度不能抗；乃上表待罪，请迎王以自赎。名振将许之；而骏卒击杀斌卿，沉之于海。监国既居舟山，晋太师，当国。

　　庚寅，杀平西伯王朝先。朝先，翁洲人；骁勇善战，本斌卿将。名振与骏招之，豫平翁洲功；洲之人多倚之。名振忌甚，遂袭杀朝先；其部将尽降本朝，请之为乡导。辛卯秋，大兵下舟山；名振以蛟关天险，海上诸军熟于风信，足相拒，必不能猝渡。乃留阮骏守横水洋，以弟左都督名扬副安洋将军刘世勋守城；而自帅兵奉王捣吴淞以牵制之。或曰：「物议谓公借此避敌矣」！曰：「吾母妻子弟皆在城，吾岂有他心哉」！遂发。寻阮骏之军以反风失势，战死；世勋、名扬力守，急呼还救，未至而城陷。母氏范、妻氏马、弟名扬偕其幼弟及妾阖门举火自焚死；参谋军事顺天顾明楫亦豫之。名振闻信恸哭曰：「臣误国误家，死不足赎」！欲投于海。监国与诸将救之，止。乃复扈王次鹭门。

　　癸巳，以军入长江，直抵金、焦，遥向石头城望祭孝陵，题诗恸哭。甲午，复以军入长江，掠瓜、仪深入，侵江宁之观音门。时以上游有蜡书请为内应，故名振再举；而所约卒不至，乃还。复屯军南田。

　　是年病，遗言令以所部归监军张煌言，悉以后事畀之；论者谓陶谦之在豫州，不是过也。殁后，煌言为之葬于芦花岙。

　　「摭遗」曰：黄斌卿雄据舟山，一拒监国于丙戌，微定西弃地扈从，则闽中二年之延不可得；再拒监国于己丑，微定西合军诛讨，则舟山二年之延不可得：罪实显然以著者也。定西于监国勋劳尚矣，其所失祗在袭杀王朝先耳。初，舟山之破也，沉公宸荃在军中，辄咎其恃险轻出以致败。不数月，沉公泊舟南日山，失维不知所之。全氏曰：「或谓定西本挟王以逃，而特覆沉公以弭谤。然是时一门眷属尽在危城，仅仅挟王以逃，则必无是理。案世言监国之没于南日山者，当以此事而讹传也。定西累蹶累起，以死奉王；其精忠不可诬。至其恃险轻出，则亦天意为之，不可以成败论」。

　　辛卯秋，舟山破；凡诸大臣之行事较著者，各为之传矣。其同时奋身殉土者更若而人，并摭列：礼部祠祭主事董元，字天孙，会稽人。城破，先驱妻子入井而自从之死。中书舍人顾玢，字玉盘；陈所学，字顾行：俱山阴人。各聚妻子于一堂，举火自焚死。太医院副使章有期，字绍泉；会稽人。率御医童广等自焚死。总兵官马泰、副将单云、杜芳、夏霖等及锦衣卫李向荣，俱率兵巷战死。定西监军梁隆吉，余姚人。城破，手刃全家，自刭死。越后丙申之秋，大兵再下舟山。有太常卿陈久征者，字青麟；被执，不屈死。同死者，为副使俞师范。

　　董志宁（子士骏、士骧）

　　董志宁字幼安，鄞人。以饩贡，入太学；素以名节自励。乙酉六月，大兵长驱入浙；乃遍谒同里荐绅，劝起兵。闻者皆笑为狂，独刑部员外郎钱肃乐是之；顾其事莫能集。闰六月，余姚、会稽皆起兵，鄞人始会议；然莫敢主。最后，肃乐力疾至，请独任。而故太仆卿谢三宾新以迎降归，恶之；贻书定海总兵王之仁（之仁亦以迎降得仍旧任者也）曰：「■〈言翁〉■〈言翁〉訿訿，思拚头颅以披猖于一掷者，皆出自庸妄者之口，而一稚绅和之。将军以所部来斩六狂生，事即解矣；仆请以千金为寿」。六狂生者：陆宇■〈火鼎〉、张梦锡、华夏、王家勤、毛聚奎，而志宁其首也。会之仁中悔，先致书于肃乐，请自效。翌日，帅所部至，大会鄞人于演武场；三宾扬扬来，谓六狂生命在漏刻耳。已而之仁从靴中出其书朗诵，责之。三宾戟手前夺；之仁怒，麾令斩以祭纛。三宾乃叩头乞哀，请出家财充饷；一军股栗。

　　监国次会稽，授志宁大理寺评事，视师瓜沥。三宾亦至，以赂结戚畹张氏，由散僚骤跻东阁；且假劝输义饷名，干没里中军需。志宁恶甚，弃官归。

　　江上师溃，三宾复内降。时浙地尽归版图，祗舟山、石浦未下；而监国航海之军至长垣，连陷闽海州县，且逼福州。于是官军之备浙者抽以备闽，残明遗老始起结寨于越东山中拒命，李长祥、王翊两军为主盟。志宁与华夏辈计：将以翊军下宁波而己以翻城应之，复连长祥军下绍兴，则监国故疆可复。夏与家勤辈皆喜；侍郎冯京第闻之，亦请以舟山军刻日来会。部署定，复为三宾谍知，发其事；搜捕四出，诸君子多受害，惟宇■〈火鼎〉得脱而志宁亦逃之舟山。寻监国至，晋兵科都给事中。以奉使，时入内地联络山寨诸军，以为海上应。诸山寨亦感其孤忠，资粮不戒而集。

　　辛卯，舟山破；志宁自刎死。其妻罗，继室也；闻赴，仰药死。

　　子二：士骏、士骧，为高武部宇泰育之于家。及长，二子痛父之志，皆蹈海不返。

　　「摭遗」曰：幼安初入舟山，妻孥在急捕中；其义仆文周者，匿之。挺身赴官，锻炼几死，而卒不一言；乃获免。洎后，悼其主之祀绝也，独以缟衣蔬食终其身。一门节烈之盛，实为古今罕觏。

　　「摭遗」补曰：监国始于绍兴、终于舟山。其后海艍飘泊，则无能为已。幼安倡义首事，卒以一死谢之；遂得与张太傅、吴少保诸元老雁行海上，亦何贵如之邪！遗骸为陆公宇■〈火鼎〉捐金募葬；先一夕，忽入梦曰：「吾刖一足，奈何」？启视，果失右趾。陆乃大惊，束蒲补诸。噫！亦灵矣哉；斯文山之见梦于发绳也。

　　华夏、陆宇■〈火鼎〉（弟宇燝）、张梦锡、王家勤、毛聚奎

　　东江集义诸君载起载蹶，大狱烦兴；惟降人谢三宾一夫作难也。谢尝三出揭帖，直欲效阮胡网尽清流手段；不独甬东一郡之殃矣！幼安殉节舟山，而实居六狂之首；六狂生诸传因附列。

　　华夏字吉甫，号嘿农；定海人，寄籍甬江。以恩贡入太学，与同里王家勤齐名。初与家勤同受业于始宁倪元潞、漳浦黄道周；已又同参蕺山刘子之席：浙东所称「华、王二子」者也。既又同受知于新城黄端伯、华亭陈子龙最深。夏虽一诸生，而咢咢有范滂、陈东之风；浙东资其清议以为月旦。

　　乙酉六月，越中兵起；首与董志宁倡大义，豫于六狂生之目。降人几欲杀之。不得。监国驻越，论倡义功，授兵部司务，晋职方主事；皆不受。请以布衣从军；而悍帅格之，凡所敷陈，悉置不理。祗与陈太仆潜夫出战牛头湾，弹从头上过如雨，不少退。性素劲挺，即与督师钱肃乐议，亦不能尽合。

