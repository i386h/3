<!-- { "loadSidebar": true } -->
　　乙邦才，青州人；庄子固，辽东人；马应魁，贵池人：俱从可法军前，官副总兵。邦才初以队长，击贼于河南、江北间。黄得功与贼战霍山，单骑陷淖中，贼围而射之，马毙，得功徒步斗，天将暮，仅余一矢，邦才大呼冲贼走，得功乃得出；邦才授以己马，分与矢，且走且射，连殪追骑，始得及其军。得功自是知其能。时颍、寿、六、霍诸郡县数被寇，六安围急，凤阳总督马士英命邦才与张衡者往六安取知州状；两人简精骑二百，夜冲贼阵，遶州城呼曰：「大军至矣，固守勿懈」！城中因以恃之，守益坚。得状后复突围出，不损一骑。邦才凡大小十余战，咸有功。可法镇扬州，携之行，用为副总兵，分徇江北；城围，即率所部趋援，分门守御。既破力战，自刎死。

　　子固字宪伯；年十三，杀人亡命。后从军，积功至参将。可法令之兴屯徐州、归德间，乃募壮士七百人，立旗帜以「赤心报国」为号。闻扬州围急，率众驰救，三日而至。城垂破，可法自刎不殊，子固与内营参将许谨共抱持之；将拥以出，遇我兵格斗，力竭死。谨亦中流矢死。

　　应魁字守卿，初为小将，巡行村落。贼至，从者惧而奔，应魁呼曰：「勿怖死，死亦命也」！连发二矢，殪二贼，贼即退。可法拔之，俾领旗鼓。每战披白甲，大书于背曰「尽忠报国」。城破，巷战死。

　　同时，副将楼挺、江云龙、李豫、冯国用、副旗鼓参将陶国祚、前营参将陈光玉、徐纯仁、李隆、游击李大忠、孙闻忠、都司姚怀龙、解学曾等皆以巷战死。

　　卫胤文

　　扬州从难卫胤文字祥趾，韩城人。祟祯辛未进士，授庶吉士；历编修、司业、中允、谕德，告归。十四年闯贼入关，全省瓦解。胤文方在里，星夜赴都，痛哭陈剿贼计；言「西士之危，将延社稷」。并请召四大镇翼卫王室。连上十五疏，捐资犒军。帝以其剀切，召对褒劳之。京师陷，匿民间。贼搜得，拷讯备至；乘间南奔。

　　南渡，仍故官，擢御史。后希马士英意，奏罢督师兵；诏切责之，士英遂与之昵。寻诣兴平营谒高杰，杰以同里故，疏请留监己军。杰死，士英荐之，即以兵部右侍郎，都督兴平所部，经略开、归军务，兼徐、扬巡抚。

　　扬州被围，降将李遇春至城下招谕，史可法及四总兵、二道等官皆不从。城破，胤文赴水死。

　　「勘本」曰：胤文之初，颇见忠悃。既后希奸附热，遂有妄劾督辅「请解兵柄」一疏，致屏清议。温氏削其名固当然；卒能以一死为报，亦足逭其罪已。兹以「扬州从难」冠其名，盖不得与守土者例也。

　　吴尔埙

　　阁部参军吴尔埙，崇德人。祟祯癸未进士，授庶吉士。京师陷，降于贼。贼败，南还谒可法，请从军赎罪，可法遂留之参军事。其父之屏，方督学福建；尔埙断一指，畀故人祝渊曰：「君归语我父母，悉出私财畀我饷军。我他日不归，以指葬可也」。寻从高杰至睢；杰死，寓祥符，遇一妇，言是福王妃；因守臣附疏以闻。诏斥为妄，逮之。可法为救免，分守新城。城破，投井死。

　　张伯鲸（高孝缵、王士琇等）

　　江都乡官张伯鲸字绳海，万历丙辰进士，历知会稽、归安、鄞三县事；内迁户部主事，出督延、宁二镇军储。后擢兵部添设左侍郎，摄行尚书事。召对万岁山，步行中寒，足疾作，伏地不能起；帝命中官扶出之。遂乞休。

　　南渡后，家居不出。左兵起，马士英尽撤江北兵以御；鲸叹曰：「天下事不可为矣」！扬州受围，与当事分城坚守。城破，身被数创死。妻杨氏、子妇郝，俱从死。

　　诸生高孝缵，字申伯。城破，书衣衿曰：「首阳志、睢阳气，不二其心，古今一致」。入学宫，投先圣座下自经死。

　　同时，王士琇于新城垂破之日，设庄烈帝位，号哭载拜，与其弟并缢死。又有王缵、王绩、王续者昆季三人，俱自沉。医士陈天拔、画士陆榆、武生戴之蕃、义勇张有德、市民冯应昌，皆死之。

　　「勘本」曰：维扬感督辅之化，一时顾名殉义者颇伙，惜不得姓氏以传；其见诸史册者，则寥寥也。外于南都覆后，如皋、六合间亦有数辈，详入「摭遗」。此「扬州从难」之附于「南都守职」下者，时则同而事亦类也。「原本」有卷次，而等类不分；所谓「南都守职」，亦是「勘本」之区别耳。自刘都督传下皆「勘本」纂补之文。并注。

　　●南疆绎史勘本卷十七

　　霅川温氏原本

　　古高阳氏勘定

　　目录

　　列传十一

　　徐汧华允诚杨廷枢刘曙陆培王道焜叶向荣

　　○右义烈诸臣列传第十一。

　　此数君子者，皆直谅气节之士也。使其当平世，岂不彬彬乎王国之羽仪哉！学不售于时、才不展乎用，从容引义以自毕其志，盖列圣祖宗养士之泽，即此亦可见也。当明之季，江、浙人文最炽，衣冠甲第遍满郊圻。专化枢、秉国钧，翰林、侍从、台省跄跻于长安道上，华緌高轩、鸣驺呵拥者，半江、浙士也。于是尚诗书、说礼乐，相矜以文墨、相接以儒雅。而儇巧机诈、舞智恃势者，亦时出于其间。及乎江翻海覆、陵圮谷迁，而挺然以纲常自任者，亦郡不数人；其余，率恇怯淟涊、与时俱化而已。

　　◎「原本」，徐宫尹下七君子统于祁忠敏后为一卷。推温氏言，以祁后五臣为治世才，而若嗟其用之晚；以徐下七君为南中贤士，而微议其死之激：事文简缺。此「勘本」之所以缀补而类分也。夫有明十六朝，除逆奄乱政外，遇士固不薄；而士报，亦较历代为独昌。逮至小朝廷上马、阮得志，则势必于清流一网尽之矣。设使金陵无恙，而勿斋先生辈则时在两奸梦呓之中得忘情而不予罗织乎？矧夫有柳祚昌者之狂吠而噬人乎！

　　列传十一

　　徐汧、华允诚、杨廷枢、刘曙、陆培、王道焜、叶向荣

　　。徐汧

　　徐汧字九一，号勿斋；长洲人。崇祯戊辰进士，选庶吉士，授检讨，迁右谕德。黄道周以救钱龙锡贬官，倪元璐请以己代谪，不允。汧上疏力颂道周、元璐贤，自请偕与罢斥；忤旨切责，乞假归。久之还朝，迁右庶子，充日讲官。寻奉使江西封益藩，便道旋里。周延儒再柄国政，数招之，不应。久而始行抵镇江，闻京师陷，一恸几绝。汧雅好交游，畜声妓；至是，悉屏去，独居一室。

　　南都立，起少詹事。汧以国破君亡，臣子不当叨位，具疏固辞。且痛宗社之丧，由朋党相倾；移书当事，言「今日贤邪之辨，不可不严；而异同之见，不可不化。在诸君以君民为心、以职掌为务耳。其忠君爱民清白乃心者，君子也；否则小人。修职就业、竭节在公者，君子也；否则小人。执此为衡流品、明澄叙，当矣；岂必人挟异同哉！先帝十七年之中，忧勤干惕有如一日，卒使海内鼎沸、社稷邱墟，良由频年来是非混淆，士大夫精神智虑不为君民，不念职掌；乃至膜视王上，委身寇仇，岂不痛哉！祸及国君，身亦随之。然则朋党相倾，亦何利之有？今丧败之余，人思危惧。宜戒前事，勿蹈覆辙；尊耿介特立之人、尚悃愊无华之士，并建贤哲，明试以功，各修职业，思不出位。未有人心不正，而能支撑倾侧者也」！既就职，即陈时政七事：曰辨人才、课职业、敦寅恭、励廉耻、核名实、纳忠谠、破情面；复惓惓以化恩雠、去偏党为言。已而乞退。

　　及南都失守，慨然太息；作书戒其二子曰：「国事不支，吾死迫矣」！出居村舍。乙酉六月四日，闻郡城破，夜自缢，仆救之苏；其友朱薇曰：「公大臣也，野死可乎」？汧曰：「郡城，非吾土也，我何家有」！遂自沉于虎邱之后河。尝语人曰：「留此不屈膝、不薙头之身，以见先人于地下」。时闰六月十一日也。阅三日，颜色如生。一老仆随之死。郡中赴哭者数千人。

　　长子枋，字昭法；弱冠，登崇祯壬午贤书。痛父死节，隐居不仕，有高行。

　　「勘本」曰：徐宫尹生未期而孤，稍长砥行，有时誉。天启五年奄祸作，逮魏忠节公大中过苏州，宫尹贷金资其行；后周忠介公顺昌亦被逮，缇骑横索钱，复与同里杨维斗（廷枢）为之敛财以助。官南都时，马、阮乱政，群小憎之。安远侯柳祚昌希马、阮指，疏攻之；言「前者潞藩在京口，汧朝服以谒，有异志。自恃东林巨魁，与复社诸奸张采、华元诚、杨廷枢、顾杲等狼狈相倚。陛下定鼎金陵，彼公然为讨金陵檄；所云「中原逐鹿，南国指马」，是为何语？乞置汧于理；除廷枢、杲名，立行提讯！其余党徒，容臣次第纠弹」。疏出，善类惶惧。幸而尔时士英不欲骤兴大狱，寝其奏；宫尹乃得移疾归。苏城既破，肃衣冠北向稽首，投虎邱之新塘桥下死。子枋隐居涧上，终身不入城市，与宣城沉寿名、嘉兴巢鸣盛为海内三遗民。制军蔡毓荣慕之，具书币属友人通意，坚不受；汤文正抚吴时，屏从入山造庐至再，卒不得一见，叹息而返。居恒以书画自娱，笔致高简。乡人争重之，号为俟斋先生。其所居当天平山麓，后之人就草堂立祠祀焉（详于「摭遗」补传）。

　　华允诚

　　华允诚字汝立，号凤超；无锡人。早有志行，受「易」于同郡钱一本。天启壬戌殿试对策，极陈奄寺之害；主者不敢进呈，置二甲。乃从同里高攀龙讲学首善书院，执业为弟子，传其「主静」之学。

　　旋从攀龙入京，授工部都水司主事。时魏奄乱政日炽，攀龙去官归，允诚亦乞假同行。崇祯改元，起营缮主事，转员外郎。命督琉璃厂，减经费数万缮城工。明年冬，京师戒严；诸曹郎分守城门，以守御不备，多杖下毙。允诚守德胜门，四十余日不稍懈。帝微行察知之，赐白金；叙功，复加俸一年。久之，调兵部职方员外郎；谢绝请寄，门庭肃然。疏言时政，至不顾身。寻以终养归里。居十二年，事母色养备至，母年八十三而终；哀毁骨立。服阕，未赴而京城陷。

　　南都立，起验封员外郎，署文选司事。莅官十三日，见高弘图、徐石麒等先后去位，即引疾退。乙酉后，屏居墓田，杜门读「易」。戊子四月，有讦其不薙发者；逮至江宁，满、汉各执事并以缓言款之。允诚直立南向，举手曰：「二祖、列宗，神灵在天；允诚发不可薙，身不可降」。因赋绝命诗，遂见杀；年六十一。

　　其从孙尚濂字静观，亦违制同执；巡抚宥之归，尚濂不肯，乃与允诚同死。仆薛成闻主被执，长恸不食，先一日死。讣至，仆宋孝亦号哭触阶死。

