<!-- { "loadSidebar": true } -->
　　「勘本」曰：阁部尽节后，犹讹传未死；故王监军虽死，而或言其缒城逃之淮北者。谢山全氏曰：「呜呼！士君子断头死国，而其事犹在明昧之间，令人疑信相参，良久始得其真；岂不悲夫！监军有子一，名兆豸；有异才。痛父之殉于扬也，不忍家居终其身，踯躅于蜀冈邗沟间，遂野死。有女一，适董户部德偁之子；贤而孝，通翰墨。当讹传生死不决之际，昕夕啜血望父以死（案「明史」「王监军传」附阁部卷中，权称故官扬州府监军同知也。全氏曰：「公之死，以应参军廷吉自军中归寄其遗言而后信之；复以嘉禾高氏「忠节录」证之，则知其已为监司也。公之大节，岂在阶列崇卑，而榷史则不可以荒朝之命而没之」。勘本从此）。

　　。徽州：温璜

　　徽州推官温璜字宝忠，初名以介，字于石；乌程人。生三岁而孤；母陆，苦节被旌。璜久为诸生，有学行，名誉归之。湛深于「易」，为教授师。性至孝；母殁，庐墓出入为文以告。丙子，举于乡，始易名。癸未成进士，年五十九矣。授徽州府推官；甫莅任，京师报陷。恸哭誓死，亟募民兵、缮城堞为保障计。明年，南都覆，知府秦祖襄及诸僚属皆遁；叹曰：「城无主，民且自相屠」！乃尽摄诸印，召士民慰谕之。众感泣愿守，远近从而保守者数万家。会佥都御史金声举兵绩溪，璜与为犄角，且转饷给其军。徙家属于■〈冫龠〉杭村，诸吏不得通私问凡四阅月。声败，严兵登陴。郡人故御史黄澍以城献，璜抽刀将自刎；吏持之，请归村舍。乃趋还，语妻茅以同死。茅无难色，具酒坐谈。夜将阑，仆婢咸就寝，遂匿幼子女于别室，急呼长女宝德起；女年十四，方熟睡，问何为？曰：「死尔」！女即延颈就帨；未绝，复刃之。茅整衣以卧，璜刀截其喉。有顷，呼曰：「未也」！再刃而绝。乃书遗令曰：「世受国恩，惟以死报。薄棺火葬，不必完尸」！投笔长啸，即自刎；乙酉九月二十四日也。越日复苏，居人舁至幕府；进之食，挥之。又五日，两手自扼其喉而死。

　　「勘本」曰：温推官为故辅体仁再从弟，即佚史氏睿临之世父也。原本称「先伯父司理公」；末云「公殁，先君往迎其丧而抚其孤。先君性方介，幼学于公，后隐居终身」云。窃谓列传是公家言，体必归一；即以分属从子，亦应作「书后」注明而已。今从史例，芟正之。所以附识此者，不敢冺佚史氏之本意耳。然以全氏「温推官传」较之，则犹多所罣漏也。推官之初祈梦于忠肃公祠，梦公为之改名，遂名璜。既登贤书，以奉母不上计。方体仁之贵，门生属吏趋之若骛，内而九列、外而开府监司指顾可得；而推官则夷然自守，翻与东林结契，名在复社第一。南都以「防乱揭」之逐阮大铖也，曰：「阮大铖为真小人，钱谦益则伪君子。真者易知，伪者难测。斯人得志，即小臣亦当裂麻争之；况同僚邪」！授职后，甫上事而国难作。尝引一刀自佩，叹曰：「此身终当付汝」！佚史氏言生三岁而孤；全氏云：「生二月，母陆氏抚之，破屋一间无帷帐。君姑沈，老病且饿；同坐卧一板箱，种火煨粥以为食，教之读。姑卒，哀毁如子，而所业亦成。天启七年，有司闻于朝；诏旌其门。越十又八年而成进士，出吴给事甘来门下」。

　　。浙江：顾咸建（兄咸正）、唐自彩、过俊民

　　钱塘令顾咸建，字汉石；昆山人，大学士鼎臣孙也。与兄咸正，同登崇祯癸未进士。咸正授延安推官；咸建得知县，选钱塘。

　　会城地剧，适以连岁水祲，米价腾贵，民间削树皮、采草根为食。而三饷叠加，催科愈急；长吏以解额为殿最，里甲往往雉经仓门。咸建下车，分两税为十，限令里甲自相晓谕，不以官符追摄。集父老告之曰：「寇患若此，朝廷师旅征饷，非得已也。尔曹受列圣深仁，独不思急公分上忧，而烦我遣胥隶乎」！民欢曰：「使君爱我，我何敢以逋课负使君」！输者填溢无后期。俄闻京师变，人情汹汹。咸建出令安民，戢奸宄、严警备。及福王立，御史彭遇颽为士英私人，出按浙江，横甚，遣奴辈四出剽敓。百姓愤，聚哗于署；遇颽出兵击杀七千余人，民激思变。咸建驰抚之，得已，而民免株连；遇颽旋劾罢。及南都失守，镇江守将郑彩率众还闽，缘道劫掠，城中鼎沸。咸建出私财迎犒，率吏卒日夜防御；乃敛威去。亡何，马士英拥兵至，巡抚张秉贞命咸建往迓；咸建力请驻师城外。顷之，大将方国安兵亦至；咸建谋于上官，先期遣使行赂，兵乃不入城。四乡悉被两军淫掠，而城中得无扰。时监司及郡邑长吏悉逋窜，咸建散遣其妻子，独守官不去。既而大兵压境，秉贞恇扰不知所为；总兵陈洪范劝之纳款，咸建力争不得。秉贞将挟潞王出降，先使咸建犒师；既复命，即弃官出城去。追骑及于吴江，执以还，词不屈。闰六月朔，杀于忠清坊，士民徒跣号泣；悬首城楼，一蝇不集。闽中赠太仆少卿，谥「忠节」。

　　咸正之选推官也，延安已为贼所陷；未赴而京师变，需次于家。丁亥，松江兵科给事中陈子龙欲与提督吴胜兆共举事，为人告变，匿咸正子天逵所。捕得之，子龙死；咸正执至江宁。总督洪承畴问曰：「汝知史可法在乎、不在乎」？咸正答曰：「汝知洪承畴死乎、不死乎」？洪默然。与二子天逵、天邻俱被杀。

　　临安令唐自彩，字西望，四川达州贡生；为兵部侍郎阶泰从父。崇祯末，授知临安县事；无锡贡生过俊民，方为训导。自彩居官廉，多惠政，尤振兴文教；与俊民最相得。临安乃山县，俗醇朴易治。自彩政暇，则与俊民饮酒赋诗；士民爱信之。大兵至浙，大吏皆迎降，邑人震恐。自彩叹曰：「临安弹丸地，以战无兵、以守无食。且尔民素不习武事，无徒苦父老为也。册印俱在，听邑人之所为。我老矣，岂复北面事二姓哉」！与从子阶豫携家人入梅邬；俊民亦同匿。士民遂赍册印赴省；大帅问曰：「若令安在」？曰：「唐令尹，贤父母也；怜我民之被干戈，不能守土，已入山隐矣」。帅曰：「果贤耶？我还汝令。汝曹迎奉之，我必不遣他吏也」。民乃入山迎，自彩坚不可。

　　阅两月，帅闻自彩终不出，下教置令。新令至，欲自媚；诡言自彩受鲁王敕，山中阴集兵为变。总督张存仁遣兵捕之，俘其家。是时八月，值下丁，俊民语山中诸生曰：「我为学博，犹庙祝也。我在，可令夫子缺一祀乎」！刑牲具醴，侵晨入城。甫初献，而执唐令之兵至；见有峨冠博带执笏堂上者，问何人？曰：「学官也」。因前系之。俊民大骂，杀于功臣山下。自彩至，不屈；经略洪承畴曰：「昔有宋受命，吴越纳土，临安故事也；汝毋自苦！我知汝贤，故不加兵。县民德汝多矣，行且荐于朝」。自彩曰：「士各有志，安用相强」！承畴指其下曰：「独不念少妾、幼子乎」？曰：「大大夫岂以子女易大节」！当自彩被执时，麾其从子阶豫走，不听；至是，卒同死。其妾大呼曰：「主死妾愿从！官若怜我幼子，有乳媪在」。延颈受刃。幼子既长，遇蜀人挈诸归。闽中赠自彩太常少卿。阶豫字敬之，亦贡生；赠博士。而俊民竟无为请谥以恤其后者。

　　。闽中：郑为虹、黄大鹏、王士和、胡上琛

　　唐王立国之日浅，殉节之士众。是乃前之遗臣未殒南北难，留其身以有待者焉。其着于行事诸臣既各为传，此录其闽中守土而死者。

　　郑为虹字天玉；江都人。崇祯癸未进士，除浦城知县。唐王道浦城，闻其为廉吏，欲拔置左右；部民相率乞留，有「十不可去」之疏。乃令以御史巡视仙霞关，驻浦城。郑芝龙步将强夺商人米，为虹绳以法。芝龙谓其市恩邀誉，诉于王；王知其忠，谕解之。寻令巡抚上游四府，兼领关务。于是纪纲肃然，将士皆敛迹。时芝龙已怀二心，尽撤守关将士；闻浙东陷，即驰还临安，仙霞岭二百里间遂无一人。丙戌三月，大兵抵关，长驱直入。为虻叹曰：「食肉者不忠而屠民以殉乎」！亟还浦城，启门从百姓去，空城自守。无何，被执，死之；年二十有五：是秋八月也。

　　同时守关者为黄大鹏，字文若；建阳人。少孤贫，不能从师，求列弟子职。每会，辄从旁窃听，遂知书，能属文。崇祯庚辰，成进士；知义乌县，有能声。王召为兵科给事中，兼治兵饷。旋从至建宁；王以仙霞关重地，宜使闽人自为守。关破被执，南向立曰：「封疆失守，吾分应死」！乃射杀之。

　　王士和字万育，金溪举人；避乱入闽。谒选，得吏部司务；即陈时政阙失凡六事，曰文职广而妄衔者多、武弁骄而立功者少、升迁骤而责任益轻、议论烦而实用惟寡、听纳博而精神愈劳、移跸频而民生自苦，疏列数千言。唐王读之，曰：「此苦口良药也。朕朝夕省览，尔诸文武亦共儆戒」！令刊所奏，分赐之。召士和入对，嘉奖备至。丙戌夏，擢兵部主事。未一月，授知延平府；时延平为驻跸地，重委之也。八月，仙霞关不守，王仓卒奔汀州，留兵部侍郎曹履泰偕士和居守。俄警报叠至，士和召父老告之曰：「吾虽一月郡守，受恩义不可生，当与城存亡。若等当自为计，可速出；毋以数万生灵尽膏斧锧也」！众泣，士和亦泣。退入内署，谓其友曰：「吾一介书生，数月而忝位二千石，恩亦厚矣。不死，人且谓主上不知人」。其友劝止之，正色曰：「君子爱人以德，君何出此言邪」！从容正衣冠，北面再拜，系印于腰，闭户自缢死。

　　汀州从难胡上琛，字席公；世袭福州右卫指挥使。性喜读书，时时窃为吟咏。年十八，赴京袭职；复举武乡试。唐王时，官锦衣卫指挥，署都督佥事，充御营总兵官。从至汀州遇变，奔还福州；谓家人曰：「吾世臣也，不可苟活。可入山采毒草来」！其妻刚，年甫二十，闻之愿与俱。上琛喜曰：「尔妇人亦能之耶」！遂具冠带，同拜天地、辞祖宗，仰药同死。

　　。衢州：王景亮、伍经正、邓岩忠、方召、张鹏翼

　　○衢州为闽、浙错守之地，王巡按下，皆官于唐而死于鲁者也，合志之。「原本」伍、邓、方三人仅存其名而轶其事，并纂补。

　　王景亮字武侯，吴江人。崇祯末，成进士。南渡，授中书舍人。唐王时，擢监察御史，加太仆寺卿，巡按金、衢兼视学政；奉命通好于鲁。衢乃唐、鲁之交，政令不一；鲁监国亦置官并守。景亮居久之，未有以报命。城破，缢于冯家园。

　　衢州知府伍经正，安福贡生；为西安知县。闽中超擢知府事兼摄道印，并臣于鲁；婴城固守。既破，赴井死。

　　推官邓岩忠，江陵人；由乡举官此。自经死。

