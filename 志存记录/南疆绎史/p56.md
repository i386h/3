<!-- { "loadSidebar": true } -->
　　南康通判吴锡玉，字辑五；歙人。柯贼掠南康，锡玉手提铁鞭率壮丁数百人往剿；贼已去城二十里，追及之。贼隔水据冈为阵，锡玉发一矢，中贼渠；贼拔嗅之曰：「未傅毒」！下冈返攻。于是锡玉跃马独出，鞭杀数贼。贼众围之，遂遇害；其死尤烈。赠按察使佥事。

　　。左兵：彭永春、徐可行（董四明）、成启（孙大华）

　　左兵之乱死者，惟下执事四人可以风诸大吏矣。

　　彭永春，武陵人；官九江卫经历。四月四日，左兵突入城。永春曰：「我官虽卑，然食朝廷禄，遇难不可以不死」！命仆举火焚其廨，大书于壁曰：「九江卫经历彭永春死节处」。具衣冠，率子女六人赴火死。

　　徐可行字三山，九江卫指挥佥事。城陷，闻都司董四明于城楼自刎，其妻史、妾姚偕二子俱投水死；可行大呼曰：「我武臣，亦有人哉」！入告其母汪氏；母曰：「我家何不若彼也」！即投于井。妻邹、子妇陈，继之。可行于屏间大书曰：「世受国忠，合门殉节」。投笔北向拜，自缢于望京门之城楼。

　　成启字伯佑，应天人。以贡生，官湖口县主簿。城被围，具公服端坐于庭。乱兵掩至，启叱曰：「国家养汝将以靖乱，何反为乱耶」！兵索其金；启复叱曰：「吾寒官也，何金可索」！遂被杀。

　　更有德化民孙大华者，左兵肆掠，民不胜愤，挟刀入市杀一兵。次日，众露刃而噪，总督袁继咸不得已，命究杀兵者。市人大哗，民慨然曰：「杀身以安众，我何惜一死」！乃挺身出曰：「杀兵者我也，与众何与」！遂斩以徇，一城得解。呜呼，与颜佩韦五人何异，世固不乏义士哉！

　　「勘本」曰：左梦庚北降时，死难者有四川张亮，崇祯举人。历官榆林兵备参议，有能声。荐改安庐兵备监军，讨贼有功；擢右佥都御史，巡抚其地。南都立，亮奏贼势可图，请解职视贼所向，督兵进讨；从之。寻召还；时士英意不在贼，复令回任。明年四月，梦庚陷安庆，被执；挟与俱北，乘间赴水死。

　　。孙兵：张耀、曾益（弟栻）、吴子骐（刘管、杨元瀛、谭先哲、石声和、顾人龙等）、王运开（弟运闳）、刘廷标、焦润生（杨于陆）、陈六奇、徐道兴、张朝纲（子耀）、詹异撰、席上珍（金世鼎）、何思、冷阳春、夏祖训（段伯玉、金继善、耿希哲）

　　○孙可望，献贼之余孽也。献既伏诛于蜀，可望溃掠而西，往来黔、滇，所至崩摧，无敢相抗。乃有忠愤激烈徒手而与之持者，虽不量力，其义有足尚也。附录如右。

　　◎「原本」综错无次，以吴子骐、席上珍二则列入末卷，讹也；案自张耀下八人为孙贼初入贵州之难，自王运开下七人为入云南授沙定洲之难，自鲁异撰下九人为重还黔中之难也。

　　张耀字融我，三原人。万历中，举于乡；除闻喜知县，累官贵州布政使。为人淳朴，所至以和厚得民。丙戌，献贼伏诛，其党孙可望等呼集残卒，夺重庆，由遵义将入黔。耀言于巡抚，请发民兵守御；巡抚以众寡不敌，难之。俄贼掩至，耀率家童守拒。城陷，犹手刃数贼。可望以礼请曰：「公，秦人也；若降，当位宰辅」。耀怒骂不屈。械其妻孥三十人于前曰：「降则一家免死」。耀骂愈毒。贼恨甚，乃断其舌而支解之。于是，三十余人皆惨死。

　　平安兵备佥事曾益，临川人。以贡生特用，历官兵部司务，迁主事。贵阳被围，益拒守数月；城破，一门死难。弟栻为蒲圻令，亦死于贼。

　　吴子骐字九逵，贵阳举人，授兴宁知县。安邦彦之叛也，围贵阳；子骐念母在，仓卒弃官归，遂不复仕。总督朱燮元知其才；祟祯十年蛮贼阿迷作乱，劫官据城将内向，燮元属子骐走书召诸酋，晓谕利害，果相率降附。乃上其功，玺书嘉奖。及闻可望拥众至，子骐谓邑绅刘管、杨元瀛等曰：「吾侪，明之老臣也；坐视贼难，屠戮乡邦，何以见先帝」！因共起兵扼于要路，败之。后贼益众，力竭被执，俱不屈死。管字子佩，官主事；元瀛，字蓬山，官同知：并乡荐起家。

　　谭先哲，平坝卫人；子骐同年生，官户部郎中。石声和，邑人，官兵部参政：皆合门殉难。

　　有顾人龙者，定番州人；尝出仕。既老家居，冠带登陴，率士民拒守，杀贼甚众。被执，骂贼死。

　　「勘本」曰：尔时云南苦沙乱，可望将入黔，副将龙在田遣使告急，劝其往援之。可望因诈称黔国焦夫人弟来复雠也，滇人延颈望之，而不知其为贼。

　　王运开字子朗，夹江举人；授永昌推官，署金腾道。刘廷标字霞起，上杭人；通判永昌，摄府篆。丁亥春，土司沙定洲之乱，黔国公沐天波走永昌。可望入黔窥滇，遂破定洲，扬言为黔国复仇；屠沾益、曲靖，下楚雄、临安、大理，移檄永昌迎天波归，并索道府印。天波信之，将遣子送款。时运开、廷标方守澜澹拒战；天波止之，谕其以印往。两人曰：「印往，则我亦降也；且贼言何可信哉」！不听。两人乃遣家属避腾越。运开有弟运闳，字子远，在署；谓之曰：「弟未仕，可无死；可将吾妾俱西，勿在此乱人意」！士民惧不降且屠，诣运开厅事哭；运开慰遣之。又诣廷标，廷标曰：「贼伎俩，吾数知之；他城之降而屠者亦屡矣，无益也」！众哭益甚；廷标取毒酒将饮，众始散。两人相谓曰：「众心如此，何以守」！是夜，运开缢；廷标叹曰：「男子哉！吾年老当先王公死，公乃先我耶」！遂沐浴，赋诗三章，亦自缢。

　　运闳至永昌治丧，门下有过而哭者。运闳曰：「我辈舍生取义，何哭为」！殓毕厝之，复走腾越。可望闻两人死节，求其后；或以其弟对，立召之。运闳至潞江，语仆曰：「此行将臣贼，吾与兄岂异趋耶！吾死，将吾骨与兄合葬，题曰「夹江王氏兄弟之墓」。遂跃入江。数日获其尸，色如生。

　　「勘本」曰：沙定洲，为阿迷土司普明声部将。乙酉秋，元谋土司吾必奎反，黔镇沐国公天波檄调诸蛮兵会剿。土官宁州知州禄永命、石屏副将龙在田等击吾，已成擒；沙兵后至，逗遛城外。有奸人言天波之富，沙心动，遂焚劫其府。天波从水窦逸出，至楚雄；家口俱被难。沙贼蟠踞省城，劫巡抚吴兆元、执故辅王锡衮传檄各郡县。时楚雄被吾乱缮守具，金沧副使杨公畏知与天波谋令走永昌。明年丙戌，贼力攻楚雄，而杨公守甚坚；久之，贼环城掘濠作长围计。又明年丁亥，可望以残兵出遵义，龙在田故告变乞援；以暴易暴，且于沙有甚焉者矣。

　　焦润生字茂慈，上元人；修撰竑之子也。历官南京户部郎中，出知曲靖府。城破被执，不屈死。武定同知杨于陆，剑州举人；亦死之。

　　陈六奇字鸣鸾，龙江卫人；万历戊午举人。初知景陵县，以廉平称；民多爱之。尝语人曰：「吾因公夜归，民必束炬照舆从；其无男子者，妇女于门内应焉。吾又何功于民而堪此；见之慨然，忍不加惠乎」！后移知南宁县。城破，被杀于东门。

　　徐道兴，睢州人。官云南经历，署师宗州事；廉洁爱民，民以殷实。曲靖被屠，道兴集士民谕之曰：「城守乎」？士民曰：「力薄兵寡，何以拒」！曰：「然。若等何罪，徒膏兵刃；可速去，毋顾我！我死分也」。士民请与偕；厉声曰：「失守封疆，我安所逃死」！言既，须眉奋张。众乃洒泪去。舍中止一仆，出白金二，授之曰：「此非俸金也，一以赐汝、一以治棺殓我」！仆哭，请从死；曰：「尔死，谁收我骨」！举酒自饮。贼入，大骂贼。令迎其将，乃掷手中酒卮击之曰：「我朝廷命吏，肯从贼求活耶」！怒骂不绝，遂被杀。

　　张朝纲，广通人。由贡生，授浑源州同知；解职归。贼至，谓其妻冯曰：「曾受国恩，何颜对贼」！并缢死。子耀，诸生；恸绝而苏，葬亲讫，亦缢死。

　　鲁异撰字雩人，福建顺昌人。祟祯壬午举人，以诗文名世；同时陈子龙、艾南英不能出其右。官永宁知州。可望等还兵入黔，郡邑望风溃。异撰与其客江津、进士程玉成、贡生龚茂勋谋曰：「州据盘江大险，控拒全黔；弃之不守，事不可为矣」！遂登陴守御。贼兵日益，城陷，乃自焚。

　　席上珍，姚安举人。贼既逼，与里人金世鼎谋曰：「城尚可守，盍起兵拒之」！因散家财，募壮士二万人，与姚州知州何思率以乘城。缮备未周，可望突遣其将张虎掩至；一战而败，世鼎自杀。上珍及思被执，可望欲降之；上珍厉声曰：「我大明忠臣，岂屈于贼耶」！骂不绝；刃其口，骂益厉。可望怒，剥其皮从踵至顶；其骂声犹隐隐也。思亦不屈死。

　　其时，晋宁举人段伯玉、呈贡诸生余继善、耿希哲及昆阳孔师程等募兵拒守。师程以从军得官，众服其雄，推为长。及李定国来攻，师程泛舟遁。城破，晋宁知州冷阳春、呈贡知县夏祖训俱死之，伯玉等亦自刎。阳春，石阡人；祖训，嘉兴人。

　　「勘本」曰：可望为献义子，习其残忍；入滇之初，屠戳不亚于蜀也。席孝廉遭此惨死，而英气至今犹在纸上。献贼动剥人皮。其法从顶至尻刻一缕，裂之，张于前如鸟翅；率逾日始绝。有即毙者；行刑之人必反坐。呜呼，残也而忍至斯！

　　。兵难：那嵩、龙吉兆、龙吉佐

　　◎土官那氏父子、龙氏昆弟，不以蛮荒自鄙，史册美之。已时吴三桂归命之初，戎车所及，狐兔不存；历过诸蛮，逼索妇女行歌侑酒，诸蛮恨刻骨。一时撄锋毕命，正自有人。惜核诸册史，而仅以那、龙见，无可勘补。龙氏之言曰：「受国恩三百载，仗义守死」。吁！当南中覆日，不闻徐允爵、柳祚昌辈作斯言也。之斯三者，亦可以风天下世禄之臣矣。

　　那嵩，沅江土官也；世为知府。嗣职后，循法敬事。己亥正月，永明王入缅过沅江，嵩与子焘迎谒，供奉甚谨。设馔用金银器，宴毕悉敛以献；曰：「此行上供者少，聊以佐缺乏耳」。后李定国号召诸土司兵，嵩即率众应之。已而为吴三桂攻败；城陷，登楼自焚，一家皆烬焉。其士民亦都巷战死。

　　龙吉兆、龙吉佐，麻哈土司也。辛丑春，为吴三桂所获；问何反？两人曰：「我受国恩三百载，仗义守死；何名为反」！又问：「独不畏死耶」？曰：「我两人尽忠而死，诚贤于尔之不忠、不孝而生」！同声极骂。三桂怒，截其舌斩之。

