<!-- { "loadSidebar": true } -->
　　先是，王监国肇庆，诏令未及；有故御史任僎、主事方于宣等尊可望为国主，定朝仪，劝设内阁九卿、六部科道官；至是，尽易旧。立太庙，括近省田亩、盐井之利以官四、民六分收之。王忧惧益深，密谓中官张福禄、全为国曰：「闻西宁王李定国已定广西，军声大振。欲密下一敕令统兵入卫，若等能与图否」？二人言徐极、林青阳、张镌、蔡演、胡士瑞曾疏劾吉翔、天寿，宜可与谋。遂趣令告之，皆许诺；引以白贞毓。贞毓曰：「主上阽危，正我辈报国之秋。诸君中谁能充此使者」？青阳请行。乃令佯乞假归葬；使员外郎蒋干昌撰敕进爵晋王，主事朱东旦书之，福禄等持入用宝。青阳于岁尽间驰至定国所，定国接敕感泣，许以迎王。明年夏，青阳久未还；将择使往促，贞毓举翰林孔目周官。都督郑允元曰：「吉翔晨夕在侧，湏假事出之外，庶有济」。因使吉翔往梧州、南宁谒祭先王及太妃陵，即命周官诣定国。而吉翔在道微知有密敕事，遣人赴定国营侦之。适主事刘遇新者遇吉翔于涂，意其必预谋也，告以两使赍赴状。吉翔骇，报可望。可望大怒，并疑吉翔亦预谋；亟遣其将郑国赴南宁逮之。初，青阳还至南宁，为守将常荣所留；密令亲信刘吉复命于王。王喜，改青阳给事中。谕贞毓再撰敕，铸「屏翰亲臣」金印，赐定国；即遣刘吉还付青阳，转送廉州。青阳行次高州，与周官遇，遂偕往；定国拜受命。而是时吉翔已为郑国械至安龙，与诸臣面质；国恨甚，挟贞毓直入文华殿胁王索主谋者。王惧，不敢正言；谓「必外人假敕宝所为」！国即怒目出，与天寿至朝房械贞毓并蔡演、徐极、张铸、郑允元、蒋干昌、朱东旦、胡士瑞及太仆少卿赵赓禹、御史林钟、周允吉、朱议浘、员外郎任斗墟、主事易士佳、李元开等系私室；天寿等又入宫擒张福禄、全为国而出。其党冷孟銋、蒲缨、宋德亮、朱企鋘辈逼王速具主谋名，王大悲恨。翌日，国等严刑拷掠。以贞毓大臣，略免；众不胜楚，号呼二祖、列宗，且极口骂。会日暮，风雷忽震烈，演厉声曰：「今日吾等直承此狱，少见臣子报国苦衷」！由是，众皆自承。国又问：「主上知否」？演大声曰：「未经奏明」！乃复收系，以欺君、误国、盗宝、矫诏为罪报可望。可望请王亲裁，王不胜愤；下廷议。吏部侍郎张佐辰及蒋御曦、孟銋、缨等谓国曰：「此辈尽当处死。倘留一人，将为后患」。于是御曦执笔、佐辰拟旨，以镌、福禄、为国三人为首，凌迟；余为从，斩。王以贞毓大臣，言于可望改绞。吉翔、天寿以福禄等内侍，谓王妃必知情，将废之；令主事萧尹历陈往古废后事。妃泣诉于王，乃已。诸人就刑，神色不变；各赋诗大骂而死。其家人合瘗于安龙北关之马场。已而林青阳逮至，亦被杀；独周官走免。时甲午三月也。

　　居二载，定国竟奉前敕护王入云南。乃赠贞毓少师、太子太师、吏部尚书、中极殿大学士，赐祭，谥「文忠」，荫子锦衣千户世袭罔替；余赠恤有差。即马场建庙，勒碑大书曰「十八先生成仁处」。

　　「摭遗」曰：密敕之狱，吴文忠首言「凡事宰相主持，吾约晋军讨孙可望是实；与诸臣何与」！而马吉翔党及郑国之徒，必欲彰此狱邀孙贼欢；遂罗织其词，为某也主谋、某也从，某也草敕、某也缮。狱具上诸贼，贼复于王，请王决。呜呼！尔时贼辈掌中有王，目中岂复有王哉！明季逆珰踵祸，宗社濒移。及斯蜗角萤光，而初则王坤之揽权持政，劫主播迁；既则庞天寿之煽乱构难，危动中宫。若张、全二人，真是侪类中之勇义而难能者矣！夫人孰无一死，死之贵得其所。今树名「十八先生」间，不几于北都王承恩下并不朽邪！

　　高绩（金简）

　　光禄少卿高绩，字无功；绍兴人。马吉翔、庞天寿构杀吴贞毓后，李定国奉王至云南；吉翔复媚事定国，荐用入阁，与天寿重握中外权。时定国为晋王，刘文秀亦封蜀王；每相与入二人家为长夜欢。绩与御史邬昌琦患之，合疏言「二王功高望重，不当往来权佞之门；恐滋奸弊，复蹈秦王故辙」！疏上，二王遂不入朝。吉翔衔之，激王怒，命各杖一百五十，除名。定国客金维新者，走告定国曰：「绩等诚有罪，但不可有杀谏官名」。乃偕文秀入朝救之，得复官。

　　及定国败孙可望兵，自以为无他患，武备尽弛。绩与郎官金简进言曰：「令内难虽除，外忧方大，伺我者顿刃以待两虎之毙。而我酣歌漏舟之中、熟寝爇薪之上，能旦夕安邪？二王老于兵事，胡泄泄如此」！定国乃愬于王前，词颇激；王拟杖绩等以解之，朝士多争不可。移时未决，而三路败书至，定国始逡巡引谢而出。

　　简字万藏，与绩同里。王入缅甸，二人扈行，并殁于道。

　　李如月

　　山东道御史李如月，东莞人。壬辰秋七月，孙可望获叛将陈邦傅并其子曾禹杀之，去其皮，传尸至安龙。如月疏劾可望不请旨，擅杀勋镇，有不臣心，罪同莽、操；而请加邦傅以恶谥，俾为不忠者戒。王知可望必怒，留其疏；召如月入，谕以「谥本褒忠，无恶谥理；小臣妄言乱制，杖四十除名」。意将以解可望也。可望辄大怒，遣人至王所执如月至朝门外，抑之使跪。如月愤甚，乃向阙叩头，大呼「太祖高皇帝」，极口大骂。其人遂剥其皮，断其首及手足；揎草于皮，纫而悬之市。

　　「摭遗」曰：可望贼心未泯，惨毒如是，已无天日。永明至此，蛇落虎乡矣；嗟哉！

　　任国玺（薛大观）

　　云南道御史任国玺，籍贯未详。戊戌冬，王师三路入黔，王议出奔。时国玺官行人，独疏力请死守；下廷议。定国等言：「行人议固是，但前途尚宽。今暂移跸，他日卷土重来，再图恢复未晚也」！乃扈王入缅。缅俗，中秋大会。王欲为好于酋，命沐国公等皆以臣礼见；国玺与礼部侍郎杨在劾之。时李国泰掌司礼监印，吉翔复与表里为奸。会东宫开讲，国玺集宋末大臣贤奸事为一书，进之；吉翔深恶之。王览仅一日，国泰即为窃去。寻擢御史；复上疏论时事「三不可解」。中言：「祸急燃眉，当思出险；勋臣、国戚亦可主持，岂宜令翔、泰久专大柄」？吉翔恨益甚，即令之献出险策。国玺忿然曰：「时事至此，而犹抑言官使不言邪」！已而缅酋弟弒兄自立，欲尽杀文武诸臣；遣通事来告曰：「蛮俗贵诅盟，请与天朝诸公饮咒水」。吉翔、国泰邀诸臣尽往；至则以兵围之，令诸臣以次出外，出辄杀之。凡杀松滋王、黔国公及翔、泰等四十二人，国玺与焉。都督同知邓凯以足疾未赴，幸免；后入昆阳普照寺为僧。时顺治十八年辛丑秋七月二十三日也。

　　昆明诸生薛大观，于王之将入缅甸也，喟然叹曰：「生不能背城一战，以君臣同死社稷；顾欲走蛮邦图苟活，不重可羞邪」！回视其子之翰曰：「吾不惜七尺躯为天下明大义，汝其勉之」！之翰曰：「大人死忠，儿当死孝」。大观曰：「汝有母在」。时其母适在旁，顾谓之翰妻曰：「彼父子能死忠孝，而吾两人独不能死节义邪」！其侍女方抱幼子立户外，问曰：「主人皆死，何以处我」？大观曰：「尔能死甚善」！于是五人偕赴城北黑龙潭死。次日，诸尸相牵浮水上；幼子在侍女怀中，两手犹坚抱如故。大观次女已适人，避兵山中，相去数十里；亦同日赴火死。

　　「摭遗」曰：高、李、任三公以官系之者，官以人重也。薛以一诸生而风节若此，可谓一家仁矣，虽百世其犹生也。缅事于「任御史传」已得大凡，而犹有所未尽者，注此证诸。永明王之初入阿瓦也，缅人请诸大臣过河议事，以册宝视神宗时差小，疑为假；及出沐国公印券对符始信，始肯延入旧城。既而进居赭硁；缅人则植木为城、编竹为垣，置草屋数十间安置从官。蛮妇多自来贸易，诸臣亦短衣、跣足效之为乐，大为诸酋所轻。时马吉翔、李国泰比奸专权，胁奏大臣有「三日不举火者」；王无以应。翌日，翔、泰复合奏，词颇激。王怒，以御宝掷下。翔就地击之碎，散给诸臣，人各数星。其凶悍如此。王祖望、邓居诏、任国玺等各疏劾之，王固无如翔、泰何也。绥宁伯蒲缨大开赌市，昼夜呼卢不绝；华亭侯王维恭与内监争赌挥拳，諠彻中外：诸酋益鄙之。锦衣卫赵明鉴等谋将潜奉世子逸出，出则并杀翔、泰；事泄不果，明鉴与同官十七人俱死之。既而咒水祸作，缅人复以重兵围王所，执杀群从；嗥然突之王居，搜取财物。于是诸王官眷、文武诸臣家属之被刃及自经者，莫可数纪，而姓氏亦不得详也。中官陈德远等十八人作一行缢（诸臣妇女尽节者，附见「妃御」下）。

　　「摭遗」补曰：密敕之狱，详于「吴文忠传」；而十八先生衔冤骈死，其行实不得详具也。兹特别列其名以表着之：刑科给事中宁国张镌、司礼太监张福禄、全为国，狱具为首，同以凌迟死。其从者，中军都督府左都督歙县郑允元、大理寺丞湖广林钟、太仆寺少卿袁州赵赓禹、翰林院检讨晋江蒋干昌、善化李元开、吏科给事中赣州徐极、广西道御史钱唐周允吉、广西道御史南昌朱议浘、福建道御史进贤胡士瑞、兵部郎中四川朱东旦、工部郎中九江蔡演、内阁中书庐陵易士佳、吏部员外郎直诰敕房事鄞县任斗墟，俱同时被害；兵科给事中新宁林青阳，以奉使后获，亦见杀。

　　案任吏部斗墟，字一齐；先以明经入瞿文忠幕。文忠荐之，为中书舍人，直诰敕。久之晋秩，兼部事。桂林失守，从王入安隆，豫密议。及对簿时，备受搒楚；乃大声曰：「死耳，大丈夫岂求免于贼臣者」！从容赋绝命词以就刑。后李定国迎王出险，其予恤典，赠太常卿。是狱豫议者十九人，其翰林院孔目周官以幸免；死难者实十八人，二监亦与之也。「安龙纪事」，汪辰初有「浩气歌」，中列陈麐瑞、李颀、刘议新名。「议新」当是「遇新」之讹；即涂次泄谋于吉翔者也；恶乎列！

　　陈纯来者，字孝标；奉化人。以监生赴桂林，官工部主事。王称制后，尊其父端王墓为兴陵；命往监造。既而遣降臣佟养甲祭陵，诏纯来密杀之。桂林失，王奔；或劝之走，不可。曰：「吾当为先王守陵寝，以待吾君之还。死且未敢，况行乎」？乃削发为浮屠装，居陵下护视之。后不知所终。

　　王兴

