<!-- { "loadSidebar": true } -->
　　然而五王之后，莫谓真无人也；余尝表章常延龄、徐南矣。近复搜考遗文，更得徐宏基、仁爵、李升、李锡祚、锡贡、邓文昌、汤南金、常元亮数人，皆不愧故家乔木者也。宏基，崇祯中袭封魏国公；甲申之变，南都诸臣迎立福王，定议于其家。明年金陵不守，宏基率妻子避迹吴江之赵田袁进士世奇家。貌魁岸，须长过腹，骨节珊然；日与村童、牧竖，徜徉阡陌以为乐。世奇迂生不识时务，每以匡复相劝；且称其位隆望重，举事必成。宏基心动，遂树帜招兵而粮不继，乃建助饷之策，劝谕村庄富户。时有陆醇儒者家富而豪，其弟某同客过邻村，宏基遣人要致之，坐厅事抑之拜跪，谕以助饷，坚不从；宏基拘之暗室中，困苦之。客脱归，报醇儒；醇儒惧甚，悬重赏集兵，应者麇至。会吴淞总兵黄蜚败死，其部将田胜嘉收拾散亡，徘徊湖、泖间；醇儒以厚币乞兵于田，得三百人以来。遂乘夜发，先令健仆登袁屋，入囚室，掖其弟出；乃帅兵进攻，尽拘袁、徐家属杀而投之湖，并湖郡绅士避迹于袁者悉被难。宏基持矛出，投分湖叶氏；叶氏惧祸，缚而致之陆。陆拴之柳树，令军士集鸟枪击毙之。其子年十五，方被围时，登屋发三矢、殪三人；已而被执，亦丛射而死。田、陆籍袁家资，装两巨舰以去（沉彤「吴江县志」云：「「明史」「徐达传」：宏基卒，谥「庄武」；子文爵，嗣」。又「南都缙绅录」：「甲申秋，宏基守备南京」。乙酉春，无其名；疑「大事记」所云非宏基事。按施世杰「酉戌杂记」、茅元铭「三藩总记」、陆云祥「甲乙义师始末」并载此事，施云：「宏基在南都时，与马、阮忤，退休；子文爵嗣公」。茅云：「永明王闻宏基倡义被害，赐谥「庄武」」。据此，则「明史」误以退休为卒，并误永明王赐谥为福藩也。又按吴伟业「绥寇纪略未刻编」虞渊沉卷中云：「宏基，宏光元年春卒，谥「庄武」」；此「明史」所本也）。宏基有从子曰仁爵，从鲁王于台州；王监国绍兴，以功封定南伯。江上师溃，扈王入海。丙申，偕张名振攻崇明，战于海岛；败绩，与刘永锡同日死。永锡，世称郁离公子，文成十五世孙、孔昭子也；死时，年十七。升字东君，岐阳王十七世孙。短小精悍，善骑射、喜吟诗。官某军都督同知，年才十四。甲申春，闯贼逼畿辅，南京兵部尚书史可法移檄诸镇勤王；升请于可法曰：「君父之难，臣子恨不能奋飞赴救；升愿为前军疾驰抗贼锋，得五百人足矣」。可法壮其言；以童子也，未之许。翼日（「秋室集」作异日），大阅军营，升弯强弩发九矢，皆中的；可法益壮之。会援师未集，而北都陷。福藩立，诚意伯孔昭与马、阮毗倚残害善类，升积愤；一日，遇孔昭于道，戟手唾詈。孔昭大恨，上章劾罢之。升乃往参可法军事，以劳瘁，得呕血疾，归养于家。明年南都下，亡走天台为僧。丙戌，浙东又下，痛哭发狂而卒。尝赋诗云：「徒闻绛帊离淝水，旋见青衣出洛阳」；又「天下犹悬唐日月，海中莫恃汉金汤」！盖伤福藩北去、监国入海也。锡祚，亦岐阳王裔；与弟锡贡并以武勇闻。庚寅，偕诣鲁王于舟山，王命佐阮进守螺头门。大兵三路下滃州，进遇之横水洋，以火球擿敌舟，反风转击进面，创甚；锡祚趋救，亦被创，同赴水死。舟山城破，锡贡帅兵巷战；马蹶被获，斩于四明。文昌，字汝言；文郁弟也。南渡时，任后军左都督。左兵东下，马士英尽撤防河诸军以御；文昌诣中书堂争之，反复陈利害大计。士英语屈，厉声曰：「公勋臣，无预国家大事」！文昌叹息而出，遂弃官隐于伞山之天开岩。留都既亡，闻唐王立于闽，航海赴阙；王嘉之，命袭封定远侯，加中府。屡疏请王出关恢复，王优旨答之；扼于郑氏，不能用也。未几，王幸建宁，文昌与大学士曾樱留守福京。大兵入景宁关，樱出走依郑成功于厦门；文昌慷慨绝吭死，时年十九。妻徐，即宏基女，少文昌二岁；先仰药卒。将死，谓文昌曰：「君毋自辱！请先于地下待君」。闽人哀之，合葬于城北芙蓉山。南金，字廷献，允廷九世孙，于宁河王为十三世也。崇祯末，官南京指挥使。折节读书，假中山徐氏西园居焉；招邀名流为吟社，有承平王孙之风。福王建国，或以将材荐；南金见马、阮乱政，知江南必不守，坚辞归，隐于都梁。国变后，不与世接，力耕自赡；与常元亮为诗友。元亮，字亦陶；开平王后也。大雪中，元亮往访之；草屋三楹，穿漏渗雪，南金危坐一角不渗处，哦诗自如。两人清谈竟日，燃糠煨芋，各食一瓯而别。戊戌，永明王遯入缅甸；南金闻之，绝粒卒。后数年，元亮以郑成功己亥长江之役无功而还，将赴东宁，说成功复举；诀妻、誓坟墓，微行。至浙右，临澉、乍二海口，觅渡不得；转至甬东，复不得渡。愤绝，遂蹈海死。呜呼！世勋之家与国存亡，谊无更事他姓。宏基诸君皆能致命遂志，不忝前人，为五王一洒其辱；虽与日月争光可也！昔人谓褚彦回曰：「人笑褚公，至今齿冷」！则凡甘为臣仆者，尚少知愧哉，噫！

　　旃蒙单阏闰月己卯。

　　七

　　自古宫壶之肃雍，未有过于胜国者也；嫱媛之殉烈，亦未有过于胜国者也。三代尚矣，秦、汉而还，邯郸鼓瑟，则矫玺靳年；太液吹笙，则蹋歌温室。南风嬖于小吏，献容辱于荤庭。杨花入闼之谣，丑邻鸭■〈肃刂〉；桑条回波之乐，衅视龙漦.齐、魏、周中宫重婚腼姡，安、齐、肃贵主二嫁骞污；金轮丛聚麀之恶，玉环缵鱼网之羞：斯皆所谓中冓之言，不可道者也。迨乎天水造邦，颇修宫教；然而纳祀像之俘嫔、幸提鞋之降后，适情任欲，轻礼弛防：盖亦损秽君德焉。卒也二圣低首于青城，三宫屈心于紫盖；而帝姬、御妾半入金源掖庭，霞帔、孟蝉尽归怯薛帷帟。天道好还，岂不信哉！明之有天下三百年，列辟鲜专房之溺、后宫无预政之嫌；御己有度，险谒不行。若万贵妃、刘夫人、郑贵妃、李选侍之流，虽宠冠当时而权无私授；以方间兴女戎，不大相什伯也乎！然则一朝之家法严矣、二祖之贻谋远矣，故甲申三月之变，孝哀、孝烈二皇后与妃侍十数、宫女二百余人同殉国难。呜呼！铁骑攻都、貂珰揖盗，帝后相持，苍黄引决；血湔金戺，尸积瑶池。流观往籍，纪亡国者无闻焉。尔其后诸藩僭号，南疆流离琐尾；而宫府之中整厘妇制，则前徽犹未沫也。及际危亡，皆能显节。南都之下也，潞王以杭州降，王与福藩邹太后北去；渡淮水，太后伺间奋跃，坠急湍死。是年唐王立于闽，未及期，王幸汀州，曾后从；王将巡赣，命后先发。甫出城西门，遇王师猝至，后急投水死。先是，杭州既降之明年，江上师溃，鲁王欲奔台州，趣元妃张氏偕行；妃再拜，辞曰：「勿以妾故，为王累」。碎瓷盘自刭死（「监国纪年」云：「王命保定伯毛有伦扈元妃张氏与世子由定海而出，总兵张国柱劫宫眷降于大清，妃碎瓷盘自刎死。或传世子为义士申毅潜挟以去，莫知所终」。又云：「或传刎死者为宫嫔周氏，而张氏见害」。按「鲁纪年」、「海上见闻纪」与此同。而「鲁春秋」、「今鲁史」、「江东闰位纪」、「舟山纪略」诸书皆作「妃辞王而死」；当得其实，从之）。监国复册立陈氏为妃；后五年，舟山城破，妃亦赴宫井死，从死者十三人（陈氏，「监国纪年」作张氏；谓即元妃之妹。按「舟山兴废纪」、「雪交亭录」、「鲒埼亭集」诸书皆作陈氏）。又后十一年，永明王被难于昆明；马太后与王后自滇入燕，行过黄茅驿，两后推軨相望，噤不得语，同时扼吭死。又考偕诸妃同殉者，计其数虽未及北都之伙，顾于哀、烈二后有光焉。始，永明王之受制于孙可望也，寄坐安隆；名拥虚位，实类幽囚。六年十一月，有杖杀坤宁宫常在郭良璞一事（常在，宫女官衔；其阶级，下夫人、婆子一等，在近侍之上）。安隆行宫局隘，奄侍、宫人分班宿卫，余尽寓居外。良璞，故奄夏国祥之对食也；年十九，妍丽捷敏，雅擅三绝，能击剑、走马。在安隆，与巴东王妃善。可望私人张应科，一日窥见良璞，心好焉。乃移居近巴东王第，晨夕致殷勤，甚缔于王，王亦昵就应科；王妃亦出见，呼妃曰「嫂」，又甚致尊礼。因得通于良璞；久之事觉，王命杖良璞死，并杀内监李安国，赐巴东王与妃悉自裁。王畏可望，特下玺书一通，与言应科事；可望第令杖应科于朝门之外。当是时，黄屋飘萧，翠华零落：濮铅剑荔之间，木栏竹栈，则王居之华阙矣；土锉芦帘，则次舍之采饰矣；蒟酱藤酒，则天厨之玉食矣；桂布賨幪，则尚方之衮服矣；蛮花犵鸟，则上林之春色矣；露犬纨牛，则法乘之钧驷矣；掉枪架弩，则大驾之卤簿矣。播越之惨已如此，而宫令之肃犹如彼；则有明一代禁中帷薄修、衽席辨，始之终之，罔或佚荡；又谁得致疑于燕归龙帐之春、犬吠羊车之影也哉！「逸史」惟详曾后，余并没而不书；何以昭信史？若诸妃者，皆当大书于「纪略」中；否则，别立后妃传以章之，而附书良璞之事垂为炯鉴焉，亦庶乎可也！

　　端蒙亶安窒寎之月壬子朔，越五日丙辰。

　　八

