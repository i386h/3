<!-- { "loadSidebar": true } -->
　　夫是木之植本也，不土而滋，有似于丈夫之志四方；其附物也，匪胶而固，有似于君子之交。有是哉！是木之类余也！虽然，是木之自托其生也甚微，而利天下之生也甚溥；余安能比于斯木哉！余也，生世寡谐，而姓名时为人指。以故不能为有用之用，如楩、楠、栝、柏之大显于时；而又不能为无用之用，如拥肿、拳曲之诡覆其短。以至戴鳌三倾、檠曦再昃，疆孤撑而群撼之，蝥先登而下射之。浸假而朝宁之上，荆棘生焉，余因为沟断；浸假而弃置之余，风波作焉，余因为梗飘；浸假而师旅之命，汤火蹈焉；余因为槎泛。斯时身萍世絮、命叶愁山，直委此七尺以几幸于死之得所，而吾事毕矣；宁计海上有岛、岛中有庐、庐傍有圃，又有地主如黄侯舍盖公堂下孺子榻乎！夫既适然遇之，则亦适然遇之而已。闻之三宿桑下，竺干氏所诃；而郭林宗逆旅一宿，无间焚扫。予尝校其意趣，以为竺先生似伯夷，盖视天下无寓非累，而是处欲袪之者也；郭先生似柳下惠，盖视天下无寓非适，而是处欲安之者也。今余将空无生之累以就有道之安，则文山之牵舟住岸，其视易京郿坞，将孰险、孰夷耶？彼共荣悴于同臭之根而保贞萎于持生之干，亦若是则已矣。若夫死不徒死，必有补于纲常；生不徒生，必有裨于名教。如兹木之佐俞、扁而起膏肓，则余方以此自期、世亦以此相责，非兹言所能概也。然而感慨系之矣！

　　「勘本」曰：大兵破舟山，太傅、阁都尚书华亭张公阖门殉节。兵入其家至雪交亭下，见遗骸二十有七：有珥貂、佩玉、束带、拖绅而中悬者，公也；有朱紫其衣、珠翠其饰悬诸左右梁或缳绝而坠、亦有浮出池而者，则公之子妇、女孙、诸姬及婢从是也；庑之下寇服俨然者，门人苏仪部也；亦有手利器而自刎与夫被兵死者，则公之诸部将家人也。于是大兵愕眙却步，迁延太息而出，且命扃其户。时汝都督应元已薙发普陀，名无凡；曾受孤托，于翌日入城谒帅府，乞葬故主。诸帅皆大怒，诃曰：「尔主抗天命，久拒天兵；尔余孽也，其窜伏之不暇，敢来此收骨邪」！命驱出斩之。无凡曰：「山僧本戴头来，祗请假一日命；得葬故主还就戳，何如」？提督金砺故好佛，悯之曰：「是出家人，姑贳之」！无凡遂舁公尸去。鄞之诸生闻性道者，先入公邸视之，欲为殡而棺不可得。至是，偕定海谢生归昌及普陀僧心莲募乡民同舁眷属、宾从等尸出城，无凡以火化之，分贮三大瓮，瘗普陀之茶山（即其所筑宝称庵）。后公孙茂滋以俘入鄞；次年，无凡邀诸义士救之出。道梗，公骨不得归，仅载木主祔先茔，俟后期。未几，茂滋亦卒；无凡乃终其身居庵以奉公墓（「摭遗」于「方外」别有传）。古高阳氏又曰：呜呼！鲲渊先生以经世之学为循吏、为名谏臣、为贤节度，而惜乎任之皆不久，用之皆不能尽其才。入闽后稍稍可为，而复为芝龙所阻；入舟山后，则肃卤、定西、平西、荡湖辈方虎争之际，在朝公卿咸自危若朝露，赖以至诚宿望之调护其间也。临难，与宗伯吴穉山先生诀，作绝命词曰：「虚名廿载误尘寰，晚节空愁学圃闲；难赋「归来」如靖节，聊歌「正气」续文山。君恩未报徒长恨，臣道无亏在克艰。留与千秋青史笔，「衣冠」二字莫轻删」！后制府悬赏购此手迹，一老兵得以献；赏之，不受；曰：「藉慰公昭忠之意，非羡金也」。事平，雪交亭就圮，其梅与梨独无恙；一时亡国大夫睠念不置。黄都御史梨洲接其种于姚江之黄竹浦、高式部蘖庵（宇泰）接其种于甬江万竹屿，于是「雪交」之名有嗣，而鲲渊之祀竟斩。

　　苏兆人字寅侯，吴江诸生；少事华亭张太傅。江南失守，亡命至海上；监国以太傅相荐，授中书舍人，进礼部主事。尝谓太傅曰：「先生他日必死国事，兆人请先驱」！比江阴黄介子殉节，传其狱中诗至，自太傅与穉山吴宗伯而下皆和之；兆人亦和之，有「不改衣冠可为士，误移头面即成魔」句。时海上诸老晨夕聚处，惟以一死相期。舟山陷，兆人书绝命词于襟上曰：「保发严臣节，扶明一死生。孤忠惟自许，义重此身轻」。乃先诣太傅，下拜辞曰：「兆人行矣」！即缢于雪交亭之右庑。全氏曰：「太傅于甲申前已开府负天下重望，不死固无以见鲁卫之士。仪部甫受荒朝一命而舍生恐后，其有光师门，不亦大乎！且太傅断无不死理，仪部若惟恐其不决者，而以身先之，较之生祭文山者为更苦」！

　　吴钟峦

　　吴钟峦字峻伯，号穉山，学者称为霞舟先生；武进人。崇祯甲戌进士。少为诸生，出入文社讲会者四十余年，海内推为名宿而不得第。晚以明经，授光州学正；遂籍光州。比成进士，年已五十有八矣；授长兴知县。时与诸生讲学，从者如云；顾以旱潦相仍，催科甚拙。丙子校士，钱肃乐出其门下。己卯，奄人崔璘以巡视盐粮至，守令见之皆蒲伏，钟峦独长揖不屈。璘怒，中以蜚语，削籍归。辛巳，湔除左降官，补绍兴照磨，迁桂林推官。

　　甲申，闻国难，绝而复苏曰：「吾友马素修必死矣」！福王南渡，授吏部主事。抵南雄，而金陵亡。子福之，以起兵太湖死。钟峦转赴闽中，唐王以原官召，转员外郎。痛陈国事，时宰不悦；钟峦曰：「天下分崩，资群策犹恐不支。今日何日，尚欲拒人言耶」？时郑氏专恣，王患之，欲往赣州。钟峦曰：「闽海虽非立国之区，然今日所急者，选锋锐以进，克复南昌，联络吴、楚以得长江，犹可自固。倘舍此他图，关门一有骚动，则全闽震惊矣」！王不能用。出为广东副使，未行而闽又亡。遯迹海滨，尝愤士夫多失节，因作「十愿斋说」寄意。

　　丁亥，鲁王入于海，郑彩以其军奉之至中左所，士大夫皆观望不出。钟峦曰：「出，固无益也！虽然，不出，则人心遂涣。济不济，以死继之」！乃入朝，拜通政使。至则申明职掌，言「今远近章奏，武臣则自称将军、都督，文臣则自称都御史、侍郎；三品以下，不屑署也。至所在游食江河者，则又假造符玺，贩鬻官爵。偃卧邱园，而云联师齐楚；保守仆御，而云聚兵十万。以此声闻，徒致乱阶。臣请自后严加核实，集兵则稽其军籍、职官则考其敕符」。王是之。晋礼部尚书，原官如故兼督学政。从王幸浙，所至录其士之秀者，率见于王，仆仆拜起；人笑其迂。钟峦曰：「济济多士，维周之祯；可以乱世而失教士耶」！时朝政尽归武臣，公卿不得有所可否。叹曰：「当此之时，惟见危授命，是天下第一等事；不死以图恢复，成败听诸天，非立命之学也。当此之时，惟避世深山，亦天下第一等事；徼幸以就功名，祸福全听诸人，非保身之学也」。都御史黄宗羲尝招之居四明洞天，钟峦答以书曰：「故人有母，固应言归；老生从王所在，待尽而已」。遂退居普陀。

　　辛卯秋，舟山师溃；乃慷慨谓人曰：「昔者吾师高忠宪公与吾弟子李仲达死珰祸、吾友马君常死国难，吾皆为诗哭之；吾门生钱希声从亡而死、吾子福之倡义而死，吾亦为诗哭之。今吾老矣，不及此时寻一块干净土，即一旦疾病死，其何以见先帝、谢诸君于地下哉」！乃复渡海入城。九月二日，与留守阁部张肯堂诀曰：「吾于前途待公」！至文庙，右庑设高座，积薪其下，捧先师神位举火自焚。赋绝命词曰：「只为同志催程急，故遣临行火浣衣」。时年七十有五。

　　公子福之，字公介；公第三子。少聪颖，年十五能文。侍父之任光州，集诸名士角艺，辄与对垒；循例应州试，即成州诸生。寻归本邑重试童子军，即成邑诸生。岁试，即成廪膳生；贡试，即成选贡生。以故自成童至弱冠，无不以科名期。福之亦雅自负，落笔不作凡近语；奥思怪字，初阅之，不可句读；徐解之，法脉井然，非以艰深文浅易也。读书该博，无所不窥，而尤留心经济。感时事亟，尝上笺于公曰：「天下事，无非兵理；处今乱世，非将略兵法，无以处事驭人。杜牧注「孙子」云：「得其一、二者为小吏，尽得其道则可为大吏也」。今见当事统数百兵即哗矣，大吏见数十乱民即仓皇矣。有地方之责者，凡其地弁将、营卒、缙绅、耆老、吏胥、役隶以及盗贼、土豪，无不留心着眼，以法诘纠部勒之密密，有心腹爪牙之用；则卒有事变，可以制置」。公深异其言。乙酉，常州破，职方吴易起兵太湖；福之约其友任源邃同就总兵李氏军以应之，屡与大兵战。越三月，总兵败死；福之自书其襟曰：「我生不辰，遭此兵燹；从李勤王，冒死不避。血战三月，誓死不二。再举再克，全军失利。公既成仁，我亦取义。不揣小子，敢附斯意」。遂自沉于湖以死。

　　「摭遗」曰：谅哉，有是父必有是子！吴氏之后不斩矣。「原本」福之名列太湖义兵，于体例非是。案吴氏之先，本无锡人。有远祖以革除去御史官而归隐者，三迁至武进之横林；既卒而葬，遂家于此。霞舟先生，年未三十，即岳岳称人师；着有「周易卦说」、「大学衍注」、「霞舟樵卷语录」藏于家。洎至海上，有「稚山集」行世。弱冠时读王文成「传习录」，悦之；继游于释氏，又习养生家言。己闻顾端文讲学东林书院，执经以从；遂尽弃所学，一意濂、洛之旨。又游高忠宪之门，复以孙文介「困思钞」为宗主。其门下最着，为江阴李忠毅应升。忠毅以进士入台忤魏奄，缇骑逮入京，道武进；先生犹青衿也，乃逆之归家，具饮饯。忠毅叹曰：「此后莫令吾儿更读书」！曰：「弗为真读书人则已耳；稍读之庸何伤」！忠毅笑曰：「然则莫令从真先生读书乎」！因相与订婚姻而去。任长兴，后既削籍，幞被登舟，语士民之送于郊者曰：「吾宦于此有三乐：一为蕺山先生来吊丁君长孺，得与证明所学；一为重九日登乌瞻山，一为丙子校士得钱生肃乐也」。性本恬淡；及罢去，即有投老志。宜兴再相，颇以延揽清流为事；遗所知通意，许为之登启事。笑答之曰：「公为山巨源，请容我为稽叔夜；公为富彦国，请容我为邵尧夫」！宜兴初不乐，而视之泊如也。所作「十愿斋说」：一曰「吾愿子孙世为儒，不愿其登科第」；再曰「吾愿其读圣贤书，不愿其乞灵于西竺之三车」；终曰「吾愿其见危授命，不愿其偷生事仇」。又集累朝革命间诸忠，上自夷、齐下迄逊国，名曰「岁寒松柏集」。时流离海上，或有劝之归者；复作「止归说」以谢之。

　　节录霞舟先生「岁寒松柏集」「客问」

