<!-- { "loadSidebar": true } -->
　　虎贲将军王兴，漳州人。其先以世勋，开镇海疆；驻文村，为藩篱之臣。文村者，处万山中；左联戈壁、右挹大洋，惟鸟道一线略可通人。而灌木丛莽，连阴翳天日，无臞色。虽健卒短兵，亦轻易不得径入。当永明迁播时，兴奋勇帅其蛮部来应，累与大兵战，所向奏功；晋爵广宁伯。及王入缅，两粤既定，兴乃还守文村，且耕且屯；负固久持，逾十一年。官兵屡构之，终不得要领。

　　既而，我军平南王幕下客金光者，有谋干。兴闻其名，使将卒谩骂曰：「若陈兵百万亦奚益；可传语汝军中令金某来，则我出矣」！守陴者以告，我军置弗问。积日嫚骂如故；金闻之，浩然请行。诸大吏诧曰：「此蛮语耳，乌呼信」！金请之坚，帅欲以兵从；曰：「兵则吾岂敢，吾旡生还矣」！乃呼老兵一，跨羸马为导。至村口，村口之戍者见之，匆匆入；有顷，令易笋轝.进径数里，甲杖糗茭之属亚于山。兴出迓，问骑几何？曰：「一」。「从者几何」？曰：「一」。兴笑曰：「子何信而一至此」？金曰：「公先我信，我安得不信若」！乃升堂开燕，欢若平生。酒半兴起，挥涕曰：「吾祖宗累世受明恩德，约束外藩，于兹二百八十有余年。曩者，借兵雪故主仇，干戈奋扬、将士凌替；今而天不祚明矣！虽然，兴岂能为降将军者邪」！语未既，突一人启扉出，则故侍郎两浙学臣王应华也。金与之有旧，携手载拜，于邑不能声。于是金留村中，一饮凡三日。既而，兴复举酒曰：「吾之所以必乞一客莅兹土者，将以明吾不背故主之诚，而非甘于为孽云也。子谨厚且有胆，既来，吾当践所说」。即命其五子出拜，洗盏更酌；捻须裂眦，大呼曰：「兴不能回天也，亦终必死而已矣；死而魂魄有灵，藉子以「大明虎贲将军王兴之墓」作十字碑则幸矣」！兴乃大集所部，给资使散归农。自召妻妾登层楼，手爇连珠炮，轰然震发而殁。

　　越三日，金如教携其五子出给敕印、田土、户籍，愿降者以次赴军前听用；然大半皆浮海去。金曰：「兴能明志自焚，固胜朝之忠臣也。吾不敢有负死者」！劝帅疏请于朝，恤其五子；而于兴亦有奖焉。

　　「摭遗」曰：文村孤悬海峤，当王将军之久持也，望之若负隅之虎；而不谓其死志光明如此。及其洁身自焚也，一以报故君、一以敬天命；君子曰：「文村斯两举善矣」！彼金君者，亦杰士也。案金光字公绚，义乌人。博学多能，早从毛帅文龙于海上。毛受害后，部下航海归朝，金亦被罹入智顺王幕（智顺为平南始封爵）；乘间窃逃，几中死法。平南后信之，结为姻，隐于军中五十年，多奇绩。淡归为之作「留须子传」。

　　●绎史摭遗卷十

　　吴郡李瑶子玉纂

　　目录

　　武臣列传

　　李定国（靳统武）郑成功（子经、孙克塽）

　　案前史「原例」中，以孙可望降附本朝，例不得载，详于「李定国传」；以李成栋事属无始，但于其子元胤传中见诸；以郑氏父子、祖孙仿「吴越世家」例，专合一传之。此三者，温氏仅存其说；考诸旧文，尽湮失矣。夫定国起家草泽，坎坷从王；其能拔志尽瘁、没身不渝，彼孙贼岂得与之并议哉！李成栋有终无始、郑芝龙有始无终，其揆一也。唐王之于郑氏，初则倚若长城；芝龙开府安平，私榷洋税，富与国侔。乃竟弃主如遗，弃家不顾。成功不得已，以子叛父；入海后，则自成一家。已虽阳奉粤朔而设官兴寇，久稽天讨，直与永明痛痒无关。今各摭其略，以备参观，以副「佚史」之志，至成栋扰乱粤中，覆土毒民；奉王后又块然负职，忌瞿留守则疏请召还、援金声桓则中道醉死，俱旁见他传。其子元胤怙势揽权、勾党敛贿，于五虎事间亦略书厥状；他复无可纪录也，兹姑从简。

　　列传十

　　李定国（靳统武）

　　李定国字鸿远，延安人。与孙可望、艾能奇、刘文秀同为献忠义子，赐张姓；与众徇行诸郡县。贼性喜杀，乱蜀时，立赏格：凡部卒日得男壮手足二百双者授把总，女倍之；童稚不计。官以次进阶，寅出酉还以为常；可望辈遂皆至将军。

　　岁丙戌，我大清兵戮献贼于西充之凤凰坡；定国时伪称抚南将军，与可望、能奇、文秀及伪都督白文选、冯双礼等招集残寇，由重庆南窜。明年丁亥春，破遵义、入贵州。可望赴云南救沙定洲之乱，令定国分兵袭临安。临安为沙部李阿楚驻守，拒战甚力。定国乃穴地置炮，炮发城陷；阿楚赴火死，城中士民悉被屠。复围晋宁及昆阳、呈贡，归化，晋宁知州冷阳春、呈贡知县夏祖训等俱死之。江川知县周柔强率兵拒于抚仙湖，战败，一军尽歼。迤东诸郡屠戮之惨，不亚于蜀也。

　　时永明王立肇庆，诏令不及至；可望已据有全滇，妄自尊。还至黔中，自称平东王。故在籍御史任僎、礼部主事方于宣倡议尊为国主，设内阁九卿、六部科道官。即以僎为吏、兵二部尚书，于宣为翰林编修。制卤簿、定朝仪；拟伪号为「后明」，以干支纪年。改印篆九叠，铸钱文曰「兴朝通宝」。定国等皆自名为王；置四王府，尽撤昆阳、呈贡二城砖石为之。又毁民居万余间，作演武场。收各路工技悉归行伍，隐然谋窃大号。然定国、能奇辈犹侪视之；定国尤倔强，遇事相亢。可望思所以示威，与文秀密为计；于己丑春以演武，当场缚定国，声其罪，杖之百。已复相抱哭，令取沙定洲自赎。定国心灭之，念兄事久，未可造次发难；辄领所部驰至晋洱讨定洲，围以木城，绝其水道。阅五旬，诸蛮惧，降者相续。乃擒定洲及其属数百人出；回至省，剥其皮，号令通衢。黔国公沐天波来具礼，谢雪不共仇；凡滇人之撄沙毒者，咸称快焉。定国既并蛮部，声势益强；可望遂无以为制，独霸之念于是乎沮。会闻粤东有君，乃具表奉朔，求封爵；孙、李之隙自此始。

　　永明王初封定国为侯，寻进公。壬辰春，王居安龙，进封西宁王。大清遣定南王孔有德统师南伐，有德分重兵驻柳州为声援，己以七百骑趋河池州入黔。定国乃与冯双礼由黎平出靖、马进忠由镇远出沅，期于武冈会图桂林。有德还军，入桂林城守；遇于全州，战不利。叛将陈邦傅及其子曾禹获之，送贵州去其皮，戮之；有德自经死。

　　是时，定国军威壮盛，不复受可望节制，可望忿甚。已而有衡州之败；可望遗使往召，将以其败也杀之。定国觉，不赴。进攻靖、沅、武冈，不下；乃疾走粤西。初追定国，双礼邀击定国；定国擒而释之，故双礼得倾心以事。明年癸巳春，可望自将精骑追定国；大兵抵宝庆，猝与之遇。双礼将左、文选将右，而可望建龙旗、列鼓吹；大兵急攻之，大败走，惟双礼军不动。大兵引还，乃以武、宝之间为界；定国遂据守粤西。

　　时王在安龙，日就穷促，忧惧加殷。可望又尽撤旧立太庙，括取近省田亩、盐井之利，以官四、民六为令。王乃密与大学士吴贞毓、中官张福禄、全为国等谋遣给事中林青阳赍敕赴定国营，进封晋王；令统兵入扈。定国奉诏感泣，许以身报；王复铸「屏翰亲臣」金印赐之。已而，马吉翔泄其谋于可望。甲午春，可望遣使诣王所，索同谋者；吉翔与内监庞天寿助之，自贞毓而下十八人俱被害。可望憾定国益深；定国亦恐其来袭，因出掠廉、雷，破高州，进攻新会，为大兵败而走。乙未，退守南宁；可望攻常德，亦败归。王起居日困，诸将吏希可望指，率无人臣礼。丙申春，定国败可望兵于田州，将迎王入滇。可望侦知，辄令白文选至安隆劫王赴黔；合宫皆恸哭，从官亦哭。文选虽为可望用，而心不直其所为；乃密告王曰：「姑迟之，候西府至」（西府者，定国也）。定国至，乃奉王由安南卫西趋云南。滇中守将为刘文秀、王尚礼、王自奇等；文秀亦数怨可望，遂率骑私出迓，沐天波亦来迎。王入城，居可望第中。定国亟令收吉翔，将杀之；吉翔复媚事之，以免；寻与天寿仍用事。王封文秀为蜀王，尚礼、自奇亦封公；封文选巩昌王。文选还，可望怒其二于晋也，尽夺其众而鞿之。然以家口在滇，未敢反。明年丁酉夏，王命张虎归其妻子。秋七月，孙贼遂举兵反；诏削其爵。九月，定国、文秀军于三坌河，与贼夹交水为阵。孙贼揣曾城必虚，别遣部下马宝、张胜由寻甸袭云南，自将劲卒与定国斗。兵方合，贼众大呼迎晋王，一军瓦解；其大将白文选、马进忠、马维兴等悉叛归晋军。而袭云南之将马宝，亦来降。惟张胜抵城下，尚礼将内应；天波知之，守以兵，得不发。定国还师擒胜于浑水塘，杀之；尚礼仰药死。于是文秀、文选合兵穷追贼，贼狼狈入黔；挈妻子奔长沙，投我经略洪承畴军前以降。冯双礼截其所掠子女、玉帛还；论功，双礼、进忠俱爵为王，其余诸将进秩有差。

　　戊戌二月，王师自蜀、楚、粤三路会兵入黔。报至，定国分遣其将刘正国、杨武等扼守三陂、红关诸险要，马进忠驻贵州。四月，王自奇、关有才反；定国自将讨平之。楚师入镇远，贵州告急，不及救；进忠遁，贵州遂失。蜀师至三陂，正国遁；遵义亦失。五月，蜀师破杨武兵于开州之倒流水。秋七月朔，王拜定国为招讨大元帅，赐黄钺。粤师抵独山州；十月，三路兵俱集，戒期入滇。定国与双礼等扼鸡公背，图复贵州；令文选守七星关。十二月，蜀师出遵义，趋天生桥，入乌撒。文选惧，弃关走沾益。会泗城州土司官岑继禄导师入安隆，定国遣怀仁侯吴子圣御之，败绩；乃由盘江还兵拒战，连败于安隆之罗炎凉水井。大营、妻子俱散失，诸将北走不相顾，遂拔寨遁回；马宝等降。报至，王奔永昌。己亥正月三日，大兵入云南。王下诏罪己，定国还钺待罪；请削秩，不许。

