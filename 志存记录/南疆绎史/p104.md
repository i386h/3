<!-- { "loadSidebar": true } -->
　　芝龙始末，详于「郑成功传」。「摭遗」列郑氏于「武臣」，人或议之。夫成功叛父之子、拒命之寇耳。然当其身能援天复、天佑之例，号称隆武三年，则其所以报唐王也，志亦可矜；非若彩之徒夸斗很、经之负固跳梁者然。故当时海上，丁亥至辛卯自有二朔：成功修颁诏之怨，不奉鲁王，其在金门，奉淮王监国，颁东武四年历；钱忠介在长垣，颁鲁二年历。己丑，粤中使至，成功奉朔；淮王去监国号，舟山仍奉鲁。辛卯以后，鲁王尽失其地；壬辰，次中左所、寻次金门；癸巳，亦去监国号，通表滇中。于是，海上之历始合。已而舟山旧臣日益消落，鲁王竟依郑氏为寄公；丁酉，次南澳。辛丑，成功入台湾。盖成功虽不奉王，而仍以宗藩之礼为之致饩，未尝相陵也。壬寅，缅甸赴至，成功亦卒；海上遗臣复奉王监国。经不肯奉，致饩亦少衰，徒然而已。甲辰，王薨。梨洲黄氏曰：「吾君之子在其家，而不能奉之以申大义于天下」。由此言之，则是王薨而王子犹依郑氏耳。成功父子固为周室顽民，然其不负故国之诚，有如是者；则亦可原也矣！

　　孙可望降心内附，实为迂阔庸鄙之儒所误。杨氏曰：「若斯人者，不审经权、不规时势。无因之强聒，自诩敢言；有意之诪张，辄矜尽瘁：则其祸中于人国有不可收拾者」。今于「摭遗」「杨畏知传」详论之矣。昔唐德宗幸梁州，陆忠宣疏请抚循李楚琳；略云：「楚琳本怀，惟恶是务。今能两端顾望，乃是天诱其衷；故通归涂，将济大业」！又云：「知陈平无行而不弃、忿韩信自王而遂封，此汉祖所以恢帝业也；置射钩之贼而任其才、释斩祛之怨以免于难，此桓、文所以宏伯功也。然则当事之要，虽罪恶不得不容；适时之宜，虽仇仇不得不用。慎勿纳竖儒小忠，以亏兴复大计」！德宗悟，善待其使，优诏存慰；卒底中兴。此可望之事约略相类。故德宗之臣，有一忠宣其人者，则足以匡复社稷；永明之臣，无一忠宣其人者，则不足以偏据滇、黔也。起恒、安之诸人不足责，而不能不问于瞿文忠留守也！

　　●绎史摭遗卷十八

　　吴郡李瑶子玉纂

　　目录

　　奸臣列传

　　马士英阮大铖

　　南都之速于覆亡者，微马、阮两奸之力不及此。自古未有奸臣在朝而将帅能立功于外者。说者谓附逆之徒与荐逆之人是皆包藏祸心，必致贼及君国而后已：此士英之所以必荐大铖以为之助也。夫士英之党，内则田成、张执中、屈尚忠、韩赞周诸奄，加以忻城、抚宁辈为之应；外则阮大铖、杨维垣、张孙振数奸，更有东平、广昌等为之援。浊乱朝权、阻挠吏治，遂至肆其毒螫，而一无顾忌，无所不为矣。前史于马、阮行事，旁见他传而不为列名。然斥其名不翻隐其秽迹邪？补之殿之。殿，犹玷南都人物之玷也。

　　列传十八

　　马士英

　　马士英，贵阳人。万历丙辰，会试中式；又三年，成进士。授南京户部主事，迁郎中；历知严州、河南、大同三府。

　　崇祯初，迁山西阳和道副使。寻擢右佥都御史，巡抚宣府。上事甫一月，檄取帑金数千两，馈遗朝贵；为镇守太监王坤所发，削职遣戌。时阮大铖以「逆案」失官；与士英为同年生，同寓南京，相结甚欢。周延儒内召，大铖要以援己，谢不能；则举士英属之。

　　十五年，凤阳总督高斗光被劾缺，遂起士英为兵部右侍郎兼右佥都御史，总督庐、凤等处军务。旋招降河南土寇刘超。超故四川总兵官，为士英旧好；既降，犹佩刀自卫。士英笑曰：「若已归朝，安用此乎」？解之，乃缚以献俘。流寇充斥，数有防堵功。

　　甲申国变，南都议立君；恐福王追怨「妖书」及「梃击」、「移宫」三案，诸大臣多主立潞王，士英独不可。时督师庐、凤，密约勋臣、镇将排众定策，拥福王践位；进东阁大学士兼兵部尚书、都察院右副都御史。以定策勋，加太子太师，荫子锦衣卫指挥佥事。史可法督师维扬，士英即日入阁居首辅，仍掌兵部事；权震中外矣。叙江北战功，加少傅兼太子太师、建极殿大学士；已进少师。宫殿成，进太保。

　　王以拥戴故，深德之，委任心膂。而士英为人实贪鄙无远略，亟思树党；首荐阮大铖知兵，用中旨授兵部右侍郎。廷臣力争之，不获。左良玉初奉监国诏，令承天守备太监何志孔、巡按御史黄澍入贺，阴伺朝廷动静。澍当陛见，面数士英奸贪不法；且言尝受伪官周文江重贿，为之题授参将，罪当斩（文江献贼所置伪兵部尚书也）。志孔亦论其罔上行私诸款；太监韩赞周叱之止。士英乃跪，乞处分。澍举笏直击其背曰：「愿与奸臣同死」！士英大号呼。王摇首无词。久之，谕姑退；赞周即执志孔待命。王意颇动，夜辄谕使士英暂避位。士英佯引疾，而赂福邸旧奄田成、张执中向王泣曰：「上非马公不得立；逐马公，天下将议上背恩。马公在阁，诸事得不烦圣虑；马公去，谁肯念上更用力」！王怃然，仍慰留之；并释志孔，命澍速还楚。初，故锦衣卫刘侨以罪，并家属遣戍；私以玉杯古玩由周文江进于献贼，贼即署为指挥使。比良玉兵复蕲、黄，侨削发逃去，澍持之急；而士英纳侨贿，召至京复其职，即令讦澍赃。又嗾楚宗朱盛浓言澍凌逼宗室，已随出疏纠之；拟旨夺官，立逮治。澍乃匿良玉军中，阴令众哗索饷为保救地；袁继咸代奏申理，始免。由此，与良玉成隙。

　　当时士英独理机枢，手综大柄，重修「三朝要典」进之，日惟锄正人、进凶党为务。内则中官韩赞周、田成辈，外则勋臣刘孔昭、朱国弼、柳祚昌及镇将刘泽清、刘良佐等相倚作奸，漫无顾忌；而一以大铖之言是听。贿赂公行，朝纲紊乱，绝不锐厉恢复之计；四方警报狎至，而置若罔闻。「逆案」中杨维垣、虞廷陛一流得尽起，其死者悉予赠恤；余如张捷、唐世济等，皆用之以为爪牙。大铖初入，诸正犹存；举朝以「逆案」相攻，憾甚。已见北都从贼者颇多附会清流，因倡言「彼攻「逆案」，吾作「顺案」以对」（「顺」为闯贼伪国号也）。于是，光时亨、周钟之狱起。其它大僚降贼者，贿入辄复官。河南张缙彦者，以本兵首从贼，受伪职；闯贼遯，乃诈言集义勇还乡，收复列城。士英餍其赂，即授原官，总督河北、河南诸路军务，便宜行事。给事中李维樾劾「缙彦闇曶失机，寸斩莫赎。逆贼入宫，青衣侯点；及贼西走，即鼠窜狼奔，草间求活。逃散余魂，安事收复？总督何官，顾界贼臣」！刑赏倒乱如此。其女弟夫越其杰以贪谪戍，起为河南巡抚。又令各府州县童生捐免小试，分上、中、下户以纳银多寡定名次先后，即赴院考。行纳贡佐工等例。布衣何光显上疏请诛奸相；诏戮于市，籍其家。时我大清兵日南下，中原尽失。嗣抵宿迁、邳州，督辅史可法以闻；俄引还。士英笑曰：「史公妙用！此特为叙功稽算地耳」。

　　比有北来太子事，朝士指为伪，都民哗然以为是，可法与诸镇及御史等交章论救。研审久之，供为王之明。后呼其名不应，曰：「何不呼为明之王为」？狱既具，王以之示士英。士英反复详辨，且言「臣愚宜更穷究主使，与臣民共见而弃之」！顷又有故妃童氏自其杰所送至京，王目为妖妇，付锦衣卫监候。氏从狱中细书入宫年月、离情甚悉；士英颇进劝言：「苟非至情所关，谁敢冒死与陛下认敌体」？初命冯可京鞫问；可京辞，乃命屈尚忠严刑拷掠，氏宛转诅号以死。因出两案狱词宣示中外，而众论益藉藉，谓士英等朋奸导王灭绝伦理。黄树在左营，因日夜言太子冤状，请引兵除君侧恶。良玉亦上疏请全太子，斥士英奸；不报。士英旋裁其饷，乃大恨；即援此为兵端，移檄远近声其罪，复疏请寸磔奸臣以谢先帝。遂举兵而来。袁继咸乞赦太子遏止之，不可；遣阮大铖、刘孔昭会朱大典、黄得功军截江分御，撤江北刘良佐从之西下。其时大兵日逼，徇徐州，抵亳、泗；可法飞章告急。大理卿姚思孝、御史乔可聘等言良玉非叛，请毋撤江北兵，亟守淮、扬；可法复奏：「上游志在除奸，原不敢与君父为难。北兵一至，宗社堪虞！不审辅臣何蒙蔽若此」？文武诸臣亦多诤者。士英内怯于左，坚不应。越日，王言：「左兵虽不该声逼南都，然看他本上原不曾反。江北防兵，且不可撤」！士英急指思孝等厉声曰：「若辈东林，皆良玉死党；为之游说，乃欲纵其入犯邪！北兵至，犹可议款；若左逆至，吾君臣独死耳。吾君臣宁死于清，不可死于良玉手；有异议者斩」！王默然。已可法叠疏请面朝，士英恶之；倡言史公将为内应，趣王驰谕止之。王乃谕以「卿当专心料理，待奏凯后见」。可法叹曰：「「奏凯」二字谈何容易！诚如上言，面君不知在何日矣」！会良玉抵九江亡；报至，士英欣然谓天夺其魄。

　　先是，陈洪范北使还，盛陈我大清兵旦夕南下；诸臣恇蹙。士英曰：「有四镇在，何虑」！未几，扬州破，可法殉之；总兵郑鸿逵张帆东遯龙潭。驿卒报云：「北军编木为筏，乘风而下」。次云：「江中一炮，京口城去其四垛」。最后，监军巡抚杨文骢令箭至，言「江有数筏架炮来攻，火从后发，震倒颓垣半垛。城上早发一炮，江筏已齐粉」。士英因笞驿卒而重赏杨使。缘是，警报无复再至者。五月五日，百官进贺，王不视朝，方以选淑女为急。十日，大兵由老鹳河渡，京城戒严；集文武于朝门会议，大臣多窃窃偶语，约俱纳款。午后，犹演剧，王与内官田成、屈尚忠等杂坐酣饮；至夜半，出奔太平，投得功军。诘朝，都民破狱，出王之明拥以监国。后三日，勋臣赵之龙、柳祚昌等、文臣王铎、钱谦益、张孙振等文武数百员、马步兵二十余万俱奉表迎降；之明亦降（后北去）。

　　士英于王走之翌日，以黔兵四百人为卫，声称护太后驾渡江，由芜湖径广德入浙江。广德知州赵景和曰：「彼不奉君而奉母后，诈也」！闭门坚拒。士英攻破之，执杀景和。抵杭州，守臣以总兵府为太妃行宫，潞王及群臣往朝。太妃出，服赭，一紫衣女官侍；官吏士民皆入见。传命召用在籍诸臣；江北巡按彭遇颽适奔至，命以佥都御史募兵两浙。寻刘宗周、熊汝霖入朝；汝霖痛责士英当从王。士英无以应，惟日盻江上之捷。不数日，大铖、大典及总兵方国安俱踉跄至，则得功兵败已死、福王已就擒，遂请潞王监国；不受。太妃召王泣拜之，终不受；乃迎太妃入府。已从巡抚张秉贞及陈洪范等谋，决计迎款。旋大兵至，潞王率众开门降，偕太妃以北。此即吕大器等所欲议立者也。士英与国安等走钱塘，距杭城十里立五营；我兵追蹑之，斩其众五百级。

