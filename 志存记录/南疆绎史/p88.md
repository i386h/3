<!-- { "loadSidebar": true } -->
　　江上既溃，浙东学士、大夫以至军民，犹惓惓故国；于是山寨四起，以恢复为辞：夏谓人心未去也。及肃乐航海入闽，连下三十余城；闽人告急，浙中抽兵去，备稍虚。夏又谓此可乘之会，谋之急。丁亥，始入舟山，乞师于故总兵黄斌卿。斌卿故无远略，犹豫不应；愤而归。未几，慈溪大侠以冯侍郎京第书往来海上事泄牵连，捕夏入狱；家勤与其友董德钦悉力营救，出之。旋复谒李侍御长祥于东山；长祥曰：「吾于会稽诸城俱有腹心，一鼓可集；但欲得海师以张军势」！夏曰：「海师不足用也」！长祥以为此间人以海师为望，可因其势用之；遂强夏再入舟山。会冯京第亦在坐，力劝斌卿。斌卿曰：「我军弱，中土之助我者究得几何」？夏慨然应曰：「布置已定，发不待时；何庸以寡助忧！将军至蛟关，有范公子兆芝当以徐给事孚远柴楼师会，可六百人。至鄞江，杨推官文琦当以王职方翊大兰师会，可千人；王评事家勤当以施公子邦炌管江师助，可三千人；张屯田梦锡当以大皎师助，可四百人；而屠驾部献宸当以城中海道麾下陈天宠、仲谟二营之师为内应，可千人。至慈溪，冯职方家桢当以子弟亲兵会，可五百人。至姚江，则李侍御长祥当已下绍兴，迟于东山之寨，除道以俟；而张都御史煌言当以平冈之师会，可三百人。渡曹江，章都督钦臣以偁山之师会，可二千人。若急移小亹，合李侍御军西渡萧山，尚有石仲芳寨，可千人。将军以此众长驱入杭，百里之内，牛酒日至；何庸以寡助忧」！敝卿辄不为信。夏益恨，激之；怒。斌卿奋拳来击曰：「吾今听子。倘诸军爽约，则取子肝以饷军」！然特强许之，而终无出师意。无已，废然归。复令杨推官文琦往，丐京第等益劝斌卿。文琦入曰：「期既累失，事且坏。今指日直指使入天台、监司而下送于南渡，其虚可乘也。我当约诸道毕集，以待将军之楼船。东山之兵，亦以是日入越」。斌卿乃曰：「诺」。夫夏自偕杨、王辈飞书发使，经营恢复事宜，直呕心血数斗；至是以为功有绪也，而又为谢三宾告变。三宾初欲杀六狂生以阻军，自度清议所不容；及再归降，益决裂。刊揭四布，自言前此归命之早，后为王之仁所胁；今幸复得反正见天日，然而卒不见用。乃益思所以徼功者，广行贿赂，得反间力。中途赚取夏贻大兰帛书，尽得其详。遂告之诸大僚，密调慈溪兵袭大兰、调定海兵剿管江、调姚江兵捣东山。三道兵皆溃，捕夏急，得之。届期，舟山兵果入关，直抵三江口；诸军无一至。分巡道孙枝秀严备不发；斌卿不敢进，亟引去。直指使令知府大陈刑具，究党与。夏慷慨曰：「心、腹、肾、肠、胆，吾同谋也」。及问帛书所载杨、王、屠、董诸名，言皆不预。再拷之至酷；夏大呼曰：「太祖高皇帝造谋、庄烈皇帝主兵、安皇帝司饷，其余甲申、乙酉殉节诸忠范公景文、史公可法而下皆同谋也」！知府三拷之，终不屈。而是日谢氏子亦为人所告，下之狱。谢之初欲害五君子以求用于新朝也，不意枝秀艳其富，欲并杀之，取其室；密使人说夏曰：「汝于谢之仇深已；力引之，则汝怨可伸」！及庭讯，夏曰：「咄！斯反面易行、首先送款之人也，乃谓其不忘故国而预吾事，吾目不瞑矣」。谢旁跪抟颡而呼曰：「长者，长者」！夏在缧绁中日事鼓琴、赋诗，自称「过宜居士」。或叩之；曰：「周公之过，不亦宜乎！何有于夏」？临刑，直指曰：「非不欲活尔，奈国法何」！夏曰：「事成则吾不汝置、事败则汝不吾置，理也」。绝命时，忽有白光一缕冲天去。监国还军舟山，赠检讨。其门人私谥之曰「毅烈」。

　　「摭遗」曰：乙酉之难，行营将士争口求识六狂生者。毛公聚奎曰：「狂者，不量力之谓也。量力则爱身，爱身则君父亦不足言；若谢氏子者是矣」！案当日者，六狂生合志尽诚，惟恐死之不得其当。故先后死者五而生者一：董公志宁以首难，入舟山死；陆公宇■〈火鼎〉，以应海上军逮死；王公家勤，则与华公以翻城狱同死；张公梦锡，则结寨大皎，虽少有所展，而终以不支死。惟毛公以亡命得免，而老死牖下焉。

　　陆宇■〈火鼎〉字周明，号戆庵；鄞诸生。父尝为廷尉，有声。与其弟宇燝，并以风节自励。乙酉六月，同董、华六人倡义甬江，倾家助饷；遭捕，几死于法。

　　初，与姚江王翊交最善。及自江上归，而翊已悬首城西门；宇■〈火鼎〉思篡取之，每徘徊其下。一日，见暗中有叩首而去者。迹之，走入破屋；问为谁？曰：「渔人也」。宇■〈火鼎〉曰：「子必有异，无吾隐」！其人熟视之，曰：「予实毛明山，曾入行伍事王公，不胜故主之感耳」。乃相与流涕，而诣江子云所定计。子云者名汉，为钱肃乐故将；失势家居。会中秋竞渡，游人杂沓；子云戴红笠、握短刀，从十许人登城遨游。至枭示所，问守卒曰：「谁戴此头也者」？卒以翊对。子云佯怒曰：「嘻！是吾怨家也，亦有是日乎」！拔刀击之，绳断坠地。时龙舟噪甚，人无易视。宇■〈火鼎〉、明山豫立城下。乃以身蔽明山，拾头窜入俦人中而归。宇■〈火鼎〉得头，祀之密室，名「不波航中」。凡十二年，每逢寒食、重九，招同志祭之，放声恸哭，各以诗纪；虽家人，莫知为谁祭也。癸卯，宇■〈火鼎〉为降人所诬，以海上事牵连入省狱。有司籍其家；家早丧，绝无所得，得破书数百卷而已。其柜中，则故纸丛残，置勿阅。既去，其女屏当遗弃，于柜中得一锦函；启之，则赫然人头也。其弟宇燝哭之曰：「此王侍郎首，而得不为有司所录，天也」！遂束蒲为身，瘗之城北。

　　既而省狱具，宇■〈火鼎〉得昭雪；脱械出门，不及于寓而死。监国初，命之监江上军，授按察副使。

　　宇燝字春明；偕其兄力持苦节，不愧世臣之后。当张尚书煌言之殁，亦设祭恸哭于不波航中，一如其兄之祀翊也。凡同难诸孤，护之不遗余力；而家已如洒。时论高之。

　　张梦锡字云生；同与六狂之难，幸而免。

　　初入幕府，授司务；寻晋侍御。董、华之起，顾文弱士，仅司书檄，奔走其闻；梦锡则弓矢戈矛皆习之，故尝在战阵中。江上失守，山寨大起，曰冯家军京第、曰王家军翊、曰李家军长祥；其余草窃圃聚，不可指屈。而平冈之军与大皎之军相望，故诸营呼之曰大张军煌言、小张军梦锡。时天下已定，海隅山僻非果有恢复之望，特以故君尚在岛中，而资粮应接，以延一线之喘。及庚寅大兵洗山，将入海。大张军航海入卫，李家军溃，冯、王二家相继死；独小张军五百人誓相守不去。既而官军合围，梦锡挟长矛出门，夷伤略相等；但众寡不敌，力尽死，五百余人亦从之死。呼之降，无一应者；惟有三人突围出。翌日，大皎之南麓有负梦锡尸以葬者，即此三人也。

　　王家勤字卣一，号石雁。风格遒上，师友渊源与华夏同。其子，即夏之女夫也。乙酉，六狂生之祸幸免，而罹于戊子五君子之难。

　　其初，以诸生应尚书嘉禾冯氏之聘，掌笺奏。南都立，由选贡入太学。监国召之，官大理评事。期年事败，诸遗臣分界立寨。家勤主东南甄，逾姜山至管江；管江之豪施氏、杜氏破产募得死士三千人，相与刺血誓师，并约翁洲水师入关及诸山寨兵由陆路会于宁波城下：是为翻城之狱。五君子者：华夏、杨文琦、施邦炌、杜懋俊及家勤也。而诸道所集，莫如管江为盛；已为降人所发。谍至，家勤谓耳目有异，率众擒谍者；搜得其檄，斩之。官军旋至，施、杜乃据险斗；密遣死士卫家勤入海乞援，中道见执。时有顾子者从行，亦被缚；其人狂且也。降人谢三宾私授意，谓多引荐绅，可自免；家勤怒叱之。而顾子诈砌一纸，如高、冯、李、范诸名下咸与列。由是，衣冠之祸大作，家勤更遭不白冤。华夏从狱中惊询之，悉其故。三宾又布言曰：「王卣一静默者，非若华子之疏，必不可活」！直指使乃急移其狱于省。家勤曰：「吾岂望覆巢之完卵哉！惟华、杨、施、杜为不可负」！累讯，瞠目不复有一语。遂以六月二十日，正命于市。

　　毛聚奎字象来，号文垣。慷直多节概。少与弟聚壁并有声，称西皋双凤。以六狂生为降臣所害，幸不死。

　　寻参瓜里军，以明经授户部郎，司饷。监国既败，奔走山海；累遭名捕，遯而免，而家亦遂落。晚岁始归。所着有「吞月子集」，有「方石铭」词甚奇伟；有舆人、皁人、丐人传，亦志当时之殉义者也。凡六狂生之幸得终于牖下者，聚奎一人而已。

　　「摭遗」补曰：钱忠介公兵起甬东，惟六狂生肇之；六狂生勇于大义，惟陆先生宇■〈火鼎〉兴之。盖五人者，皆窭儒；独先生一贵分子，为之倾家输饷耳。先生当南都覆时，入学宫恸哭；董公志宁至，相抱长号。因聚谋作起兵计，顷华、王、张、毛四君不戒而集；董出载书于袖，先生握管连名署诸纸尾。遍谒诸荐绅，无一许者。乃沉吟良久曰：「是惟钱刑部虞孙可语。但彼以喀血，逾年不应客，吾当排闼往见」。即直入卧内以告。钱公强起，急应曰：「诺、诺，弗敢辞」！先生曰：「决乎」？曰：「决矣」！遂不告于家以行。召募数日，终不就。旋闻绍兴兵起，荐绅间始得数辈出，事稍集。而降人构书致武宁，请杀六狂生、一稚绅以靖乱。先生露章责之曰：「昔德佑之季，谢昌元赞赵孟传诱杀袁进士以卖国；此执事之家风也。今幸总戎不为孟传，遂使执事不得收昌元效顺之功。以是知卖国之智，亦不能保其万全也」！三宾得书，咋舌缩项而已。监国次会稽，授监纪同知；晋按察副使，仍监江上军。时马士英伪奉太后至，又跳至越，匿方国安军中。乃大书暴其十恶罪，乞枭其首谢江左。同朝王詹事思任、庄给事元辰、黄侍御宗羲皆助之；不报。叹曰：「即此已不堪立国矣」！遽弃官归。而士英果挟国安导破金华，江上事遂大溃。寻为冯、王二侍郎募兵榆林；未几，皆败。于是六狂生者，陷死其四；而厥志不灰。翁洲之破也，先生复捐金遣谍访死事消息。闻华亭张阁部孙以俘至，亟治橐饘省于狱；语其弟宇燝，使计脱之。又于海上归董公之丧以葬之。己亥之役，张公苍水以孤军入江北。密为飞书发使，喜形于色；及闻其败，而当食失箸。壬寅，为降卒所发，捕至钱唐；时已病，犹自用计得出狱门而卒。其遗言：「诸子虽贫，毋得妄求宦达」！闻者哀之。其子经异，后竟以贫死（案先生号赣庵，一作戆。生平好用奇策，前传仅列其篡取髑髅事；从「南雷」本也。兹重言以表诸）。

　　杨文琦（弟文琮、文瓒、文球）

　　杨氏诸昆忠节甚着，并合传。

