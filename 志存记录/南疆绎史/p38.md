<!-- { "loadSidebar": true } -->
　　「勘本」曰：华选部当崇祯五年夏，愤首辅温体仁乱政，疏陈三大可惜、四大可忧；言「天子焦劳于上、群工鞅掌于下，孜孜日不暇给。而法令滋章，臣民解体；人才荡尽，根本受伤。惟愿尚德缓可，用贤去佞。勿以治人治法之大，为奸邪所牵。勿过于严，致士气人心日趋须懦；勿偏为任，致名流善类永锢清时。使臣言得行，即治臣以出位僭越之罪，臣有余荣矣」。疏凡千余言，并论尚书闵洪学附和作奸状。奏入，朝士共危之；选部亦目以身后事嘱其家人，祸恐不测也。帝疑其别有指授，责令回奏。乃复言：「体仁生平紾臂涂颜，廉隅扫地；一厕揆路，熏灼顿张。又有如洪学者为之羽翼，必欲收尽天下之私人、戕尽天下之善类。两年来，无一人敢犯其锋者。臣忠孝自盟，岂肯受人指使」！时帝方以体仁为纯忠亮节，摘疏中有「握定机关」一语，再令陈状。选部又言：「二人表里朋比，朝端共知。外廷一事之失、一言之讹，政府无不抉摘；何两月来独洪学事事尽善，一然可抉摘乎？温体仁铜臭小人，文义不识；其部考之卷，满堂掩口，裒然首拔。罗义喻以「左右非人」一语为体仁所深恨，遂遭斥逐。此非事之彰明较著者乎」？于是，帝亦悟两人同里有私；仅夺选部半年俸，而洪学即罢去焉。

　　杨廷枢

　　杨廷枢字维斗，吴县人。为诸生，以气质自任。天启丙寅，逆奄矫诏逮吏部周顺昌，廷枢倡率士民数千人谒巡抚，乞上书申救。巡抚不可，哭声振地；校尉呵问，即起击杀之。已而又逮御史黄尊素至驿中，士民共出阊门焚其舟，毁其驾帖。巡抚毛一鹭惧祸，根究乱民，杀颜佩韦、马杰、杨念如、沈杨、周文元五人以谢奄；苏人义而表其墓，所谓五人之墓也。廷枢仅而得免，名以此闻。崇祯庚午，举应天乡试第一。幼与同里徐汧交最善；乙酉夏，闻其殉难，即隐居邓尉山中，浙东遥授翰林院检讨兼兵科给事中。廷枢深自韬晦，改号复庵。

　　丁亥四月，松江总兵官吴兆胜叛；为之运筹者，乃廷枢之门人戴之隽也。事败，词连廷枢。廷枢被执系狱中，慨然曰：「予自幼读书，慕文信国之为人；今日之事，素志也」。饿延五日，遍体伤，十指俱陨；而浩然之气正与信国柴市不异，俯仰忻然，可无憾矣。五月朔，大帅会鞫于吴江泗洲寺，语不屈。巡抚重其名，欲生之，命之薙头；廷枢曰：「砍头事小，薙头事大」！乃拥出至寺桥，临刑大声曰：生为大明人，……」；刑者急挥刀，首坠地，复曰：「……死为大明鬼」。刑者为之咋舌，乃礼而殡之。

　　「勘本」曰：杨先生维斗受刑后，指尽断；强书血衣以遗其孤曰：「惜时命之不犹，未登朝而食禄；值中原之多难，遂蒙祸以捐生。其年丁亥之建，为日孟夏之终；方隐遯夫山椒，忽陷罹于罗网。虽云突如其来，亦已知之稔矣。生平所学，至此方快；千古为昭，到底不没。但因报国无能、怀忠未展，是人臣未竟之志，辜累朝所授之恩」云云。末复附以绝命诗十二章。夫先生负气不挠，死犹湛然；首既坠而复能作语，正与蔺坦生事绝相类。

　　坦生名刚中，陵县进士，官山西副使。甫抵任，城陷于贼，被执；说之降，大骂曰：「岂有蔺坦生屈膝求活者乎」！贼杀之。首坠地，复跃起丈余，贼皆辟易。时甲申二月五日也。谚云：「从古忠臣最易死」；其所千古不死者，惟此浩然之气也。孤忠触类，因赘及之。

　　刘曙

　　刘曙字公旦，长洲人。崇祯癸未进士。授南昌知县，未赴而苏州破；避地邓尉山，未尝一至城市。丁亥，南海诸生钦浩通款舟山，疏吴中忠义士二十三人，以曙为首；游骑获其书，上之巡抚。乃逮曙，曙膝不肯屈；诘曰：「尔反乎」？曰：「诚有之，愧事未成耳」！然曙实不识钦也。知其无罪，第恶其词激，槛送金陵，卒不辨。下狱八旬，赋诗别其母，于九月十九日出市，夷然就刑死。

　　「佚史」曰：或谓死亦君子之所重也；可以死、可以无死，则君子不必死。若杨、刘二君者，其于明士也、非臣也；且其事诬而不辨，毋乃过欤！或曰：不然，二君者其愿死久矣，特未得其死所耳。苟有其会，视死如归，岂复肯濡首以自明哉！君子曰：二君者，虽死不死也。而其时之腼颜偷生者，乃真死！

　　陆培

　　陆培字鲲庭，仁和人。父运昌，以进士知永丰县、调吉水，有声。培少负俊才，美丰仪；善属文，行谊修谨。尝客华亭，主人妾从屏间窥而悦之，遣青衣致意；培不答，即放舟去。登崇祯庚辰进士，不谒选，归而读书。里中多名士，培时初冠，出与之上下议论，咸以为弗如也。其所为诗文，一时争效之；号浙派。性峻洁，遇高才则轻身下之；有不可意，辄瞋目叱之。与陈潜夫有违言，即为文以逐之；于是，传者谓其任侠使气。然与人交，重然诺、急困阨，虽患难死生不易也。

　　南都授行人。十月朔，〔副〕吏科熊汝霖祭奠淮安，知国势已去，不复命，便道归家；与其友陆彦龙结壮士数百人，谋保障乡土。大兵至浙，谒巡抚张秉贞，请兵拒守；而秉贞已与陈洪范谋，挟潞王降，令曰：「太后在此，危驾者诛」！培恸哭去，曰：「事难立矣！吾不死无以报国」。乃携家避横山之桐岭，道遇其友陈廷会，语以故；廷会曰：「君职行人，无守士责。且天下事未可知，无已，国亡与亡，不亦可乎」？培仰天叹息曰：「需，乃事之贼！后日将有求死不得者，子不见北都某某乎」？遂长号而别。

　　俄闻潞王降，索酒饮，将自裁。其妻昼夜防之严，乃止。一日，绐其妻他往，脱身归故居，键户自经。妻兄子破壁救之苏，培大恨；曰：「奈何苦我」！夜上书辞母，作绝命词；揖其二仆，以绳授之曰：「我为烈士，若辈宜成我志」！坐方床，从容就缢死；年二十九。闽中赠尚宝司少卿，谥「忠毅」。

　　王道焜

　　王道焜字少平，仁和人。少豪宕，好声伎；性高迈。家藏法书名画、尊古彝器物最伙；客室，摩挲品评，焚香赋诗，竟日无俗语。

　　天启辛酉，举于乡。历福宁州学正，升南平知县，南雄、邵武二府同知。时光泽妖乱，抚按交章请留，诏摄光泽县事。至则单骑往谕，降之。庄烈帝破格求材，尽征天下廉能吏，临轩亲试，不次用；抚按以道焜名上，铨曹谓郡丞例不与选，授兵部职方主事。道焜不平，抗疏言：「皇上破资格以待非常，铨臣援故例而靳考选。夫知州、同知秩皆五品，御史王孙蕃即由知州改授；何知州可改而同知独不可改乎？是非陛下搜罗贤豪之至意」！寻得温旨，许候考。会都城陷，微服南归。

　　及杭州不守，慨然谓其子均曰：「北都之变，我受先帝知遇恩，当死久矣。所以不死者，俟将以有为也。南都之立，小人盈朝，我往必不得志，故濡濡至今，更何望哉！且向者铨曹以故事格我，庳我官也；今而不死，天下将谓属吏中固无人矣」！乃投缳死。均举崇祯壬午乡试。

　　叶向荣

　　叶向荣，金华举人。庚辰，以乡荐授宁都知县；廉明有惠政。修城垣、足兵食，数月，守具悉备。有贼邱旭东行劫邻邑，郡守檄向荣捕之；即捐金购贼，获其魁七人。闯贼寇江西，去宁都百里为营。向荣昼夜登陴；贼知有备，不敢犯。既而贼屯马羊坑，先伏十人于关下；向荣侦得，立杀之，陈尸于郊。自督乡勇衔枚出击，斩首二百余，生擒贼渠十五人，余皆窜去。总督袁继咸、御史周灿交章荐之，以忤马士英意，量移吉安同知；向荣遂投劾归。

　　明年夏，浙东失；金华城将破，乃具衣冠投项村之野塘死。

　　「勘本」曰：鲲庭、元倩两先生，初以细故起门户争，各分左右袒。乙酉，鲲庭殉节而元倩起兵西陵，于是异立者咸来谢过，深悔前此之不相知而不相能也。元倩乃具疏首为鲲庭请恤谥，时益叹为不可及。既而，陆氏之子梦其父曰：「若辈小儿，恐未知大义。自今以往，其与陈氏重叙旧好，以永世世」。吁！所谓死者其糟粕、不死者其精英耶！

　　案鲲庭十六补诸生，十七娶妇陈。十八，吉水公方释褐，初授永丰令。时大母乐家居，留侍之。诸父曰：「豫章多才，可求友」。遂读书令署。其同产兄弟六，日以书下酒，轰饮畅辩，声彻外垣；宵巡者每迟铃柝，惊听。己卯，登贤书，联捷成进士。辛巳，父殁南徐；乃徒行数百里，跪柩前，呼号动地，抟颡尽肿；更自啮臂，血肉淋漓，左右惨莫可视。平居所为古今文辞，人谓之西陵体。与元倩忤，时同年姚有仆（奇胤）劝之止，弗善也。尝坐逆旅中，酣饮读史；一夕，觉身渐短可四、三寸，良久方能引长。甲申之变，长号，即欲殉国；其妇亟止之曰：「君素称读史，不闻晋、宋间事乎？宜有待」！已而南中赧王立，拜行人，栖迟冷署凡十阅月。乙酉，江防溃乱，奉母居盐官。寻入桐坞，过其友陈廷会家，握手涕洟曰：「行将别矣」！妇敕左右守之。始缢，为左右救，大愠。越夕，呼纸笔为书三缄，冠带叩头北向五、南向三，以结袜绳付二仆，再拜属其成所志；年仅二十又八。妇陈誓以殉，自楼坠地，若有神持之者；又饿经旬，竟无恙。母氏裘谓之曰：「是天欲生汝也，违天不祥」。乃不死。先是，母氏裘方娠，梦羽葆鼓吹，有神人从云际直堕入怀，始见生。乡举后，尝祈梦于忠肃祠，梦忠肃召与语；语甚秘，世莫能解。既而，沉子鼎新者暴卒；及苏，语人曰：「陆部娄（陆之字）方与某某副冥司任」。林鹿■〈人酉皿，上中下〉璐曰：「忠孝人极也，如王新建故事，亦无足怪。惟不媿乎人，斯可以为神」。王昭平闻鲲庭死而亦死，江东独赠「忠毅」谥，而不及昭平。董户部守谕曰：「两人同死，岂以道焜非进士邪」？乃得谥「节愍」。

　　仁和徐世臣于南都，举明经；首为文，深刺匦臣之奸。士英怒，趣官旗逮之。时鲲庭为大行力争之；谓「世臣十岁能文，历主东南坛坫；今朝廷新立，不宜轻名下士」。乃已。世臣后为僧，大畅宗风，号俍亭。初，大行之友最密者为吴宫允，曾约与之尽国事。及将殉，邀之偕；吴乃不顾而逃。

　　补注：己丑冬，粤中鲁尚书可藻疏请召录诸贤，首举杨先生维斗；既闻其殉，乃赠以翰林侍读。

　　《南疆绎史》　中　（清）温睿临、李瑶 撰

　　●南疆绎史勘本卷十八

　　霅川温氏原本

　　古高阳氏勘定

　　目录

　　列传十二

　　金声（江天一）夏允彝（子完淳、兄之旭）陈子龙沉廷扬

　　右义师诸臣列传第十二。

