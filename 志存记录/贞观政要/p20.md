<!-- { "loadSidebar": true } -->
　　贞观元年封中书令房龄为梁国公兵部尚书杜如晦为蔡国公吏部尚书长孙无忌为齐国公并为第一等食邑实封一千三百戸皇从父淮安王神通【从去声后同神通与高祖为从兄弟从高祖平京师典兵宿卫封淮安王】上言义旗初起臣率兵先至【隋大业十三年五月高祖起兵太原六月传檄称义师故曰义旗神通自长安入鄠南山举兵应太原从平京师有功】今龄等刀笔之人功居第一臣窃不服太宗曰国家大事惟赏与罚赏当其劳【当去声后同】无功者自退罚当其罪为恶者咸惧则知赏罚不可轻行也今计勲行赏龄等有筹谋帷幄画定社稷之功所以汉之萧何虽无汗马指踪推毂故得功居第一【推他回切汉高祖论功行封羣臣争功不决帝以萧何功盛先封酂侯功臣皆曰何无汗马之劳徒持文墨议论顾居臣等上何也帝曰夫猎追杀兽者狗也发踪指示者人也诸君徒能得兽耳功狗也何之功人也羣臣皆莫敢言】叔父于国至亲诚无爱惜但以不可缘私滥与勲臣同赏矣由是诸功臣自相谓曰陛下以至公赏不私其亲吾属何可妄诉初高祖举宗正籍弟侄再从三从孩童已上封王者数十人至是太宗谓羣臣曰自两汉已降惟封子及兄弟其疎逺者非有大功如汉之贾泽【汉高祖封从兄弟贾为荆王从祖昆弟泽为燕王并为将军有功】并不得受封若一切封王多给力役乃至劳苦万姓以养已之亲属于是宗室先封郡王其间无功者皆降为县公【按本纪降封事系武徳九年十一月又按胶东郡王道彦传云唐兴务广藩镇故从昆弟子自胜衣已上皆爵郡王太宗即位举属籍问大臣曰尽王宗子于天下可乎封徳彛曰汉所封惟帝子若亲昆弟其属逺非大功不王如周郇滕汉贾泽尚不得茅土所以别亲疏也先朝一切封之爵命崇而力役多以天下为私奉非所以示至公帝曰朕君天下以安百姓不容劳百姓以养已之亲于是疏属王者皆降为公惟有功者不降故道彦等并降封公由是言之其初所封郡王者后所降皆郡公也县字疑衍】
　　【愚按三代有国大封同姓异姓亲亲贤贤褒表功徳示天下以至公也岂为一家之私哉周公至亲太公异姓皆祚大国以功徳也岂避至亲之嫌哉唐封功臣虽非祚土而爵号食邑礼典隆重虽以皇从父之言而亦示以赏不可私之説犹有褒表功徳之遗意至如降封宗族弟侄以明有功尤足以见至公也】
