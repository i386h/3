<!-- { "loadSidebar": true } -->
　　贞观九年太宗谓公卿曰朕端拱无为四夷咸服岂朕一人之所致实赖诸公之力耳当思善始令终永固鸿业子子孙孙逓相辅翼使丰功厚利施于来叶【施平声】令数百年后【令平声】读我国史鸿勲茂业粲然可观岂惟称隆周炎汉及建武【光武年号】永平【明帝年号】故事而已哉房龄因进曰陛下防挹之志推功羣下致理升平本闗圣徳臣下何力之有惟愿陛下有始有卒【子聿切】则天下永赖太宗又曰朕观古先拨乱之主皆年逾四十惟光武年三十三但朕年十八便举兵年二十四定天下年二十九升为天子此则武胜于古也少从戎旅【少去声】不暇读书贞观以来手不释卷知风化之本见政理之源行之数年天下大理而风移俗变子孝臣忠此又文过于古也昔周秦已降戎狄内侵今戎狄稽颡皆为臣妾此又懐逺胜古也此三者朕何徳以堪之既有此功业何得不善始慎终耶
　　【愚按诗书所载圣君贤相之所以保治于雍熙泰和之时者固幸功业之克成未尝以功业而自足也太宗谓欲使丰功厚利施于永久鸿勲盛业粲然可观不使后世惟称隆周炎汉志则髙矣然炎汉可企而及也隆周岂止于若是哉倬彼云汉为章于天制之为礼乐布之为法度此文王之文也不知太宗之所谓文果能胜乎无兢维烈抚弱耆昧功成而载戢干戈载櫜弓矢此武王之武也不知太宗之所谓武果能胜乎大邦畏其力小邦懐其徳蕐夏蛮貊罔不率俾由是而恵此中国以绥四方此文武之懐逺也不知太宗之所谓懐逺又果能胜乎愚然后知太宗矜功伐善意出于中心而善始慎终之语不过虚言也龄于此能奬其所已至而不能勉其所未至惜哉若后章魏征之对则善矣】
　　贞观十二年太宗谓侍臣曰朕读书见前王善事皆力行而不倦其所任用公辈数人诚以为贤然致理比于三五之代犹为不逮何也魏征对白今四夷賔服天下无事诚旷古所未有然自古帝王初即位者皆欲励精为政比迹于尧舜及其安乐也【乐音洛】则骄奢放逸莫能终其善人臣初见任用者皆欲匡主济时追踪于稷契【音泄】及其富贵也则思茍全官爵莫能尽其忠节若使君臣常无懈怠各保其终则天下无忧不理自可超迈前古也太宗曰诚如卿言
　　【愚按太宗致理不逮三五之言所以责难于其臣也魏征之对曲尽人君放逸之端人臣懐禄之弊诚可为上下之箴盖人君固在于慎终如始而人臣尤当始终如一也尝观贞观诸名臣乆于其位者虽于大节无所亏然于格非之道无闻焉毋乃以成功难居至理无尽姑保其福禄荣名欤耻君不及尧舜者何如人哉魏征之言厥有防矣】
　　贞观十三年魏征恐太宗不能克终俭约近嵗颇好奢纵【好去声后同】上疏諌曰臣观自古帝王受图定鼎皆欲传之万代贻厥孙谋故其垂拱岩廊布政天下其语道也必先淳朴而抑浮华其论人也必贵忠良而鄙邪佞言制度也则絶奢靡而崇俭约谈物产也则重谷帛而贱珍竒然受命之初皆遵之以成治稍安之后多反之而败俗其故何哉岂不以居万乗之尊有四海之富出言而莫已逆所为而人必从公道溺于私情礼节亏于嗜欲故也语曰非知之难行之惟难非行之难终之斯难所言信矣伏惟陛下年甫弱冠【去声】大拯横流【横去声】削平区宇肇开帝业贞观之初时方克壮抑损嗜欲躬行节俭内外康宁遂臻至治论功则汤武不足方语徳则尧舜未为逺臣自擢居左右十有余年每侍帷幄屡奉明防常许仁义之道守之而不失俭约之志终始而不渝一言兴邦斯之谓也徳音在耳敢忘之乎而顷年已来稍乖曩志敦朴之理渐不克终谨以所闻列之如左陛下贞观之初无为无欲清静之化逺被遐荒考之于今其风渐坠听言则逺超于上圣论事则未逾于中主何以言之汉文晋武俱非上哲汉文辞千里之马【汉文帝时有献千里马者诏还其马与道里费】晋武焚雉头之裘【晋武帝时太医司马程防献雉头裘帝以竒技异服典礼所禁焚之于殿前】今则求骏马于万里市珍竒于域外取恠于道路见轻于戎狄此其渐不克终一也昔子贡问理人于孔子孔子曰懔乎若朽索之驭六马子贡曰何其畏哉子曰不以道遵之则吾讐也若何其无畏【家语之辞】故书曰民惟邦本本固邦宁为人上者奈何不敬【书五子之歌】陛下贞观之始视人如伤恤其勤劳爱民犹子每存简约无所营为顷年已来意在奢纵忽忘卑俭轻用人力乃云百姓无事则骄逸劳役则易使【易以豉切后同】自古以来未有由百姓逸乐【音洛后同】而致倾败者也何有逆畏其骄逸而故欲劳役者哉恐非兴邦之至言岂安人之长算此其渐不克终二也陛下贞观之初损己以利物至于今日纵欲以劳人卑俭之迹嵗改骄侈之情日异虽忧人之言不絶于口而乐身之事实切于心或时欲有所营虑人致諌乃云若不为此不便我身人臣之情何可复争【读曰诤】此直意在杜諌者之口岂曰择善而行者乎此其渐不克终三也立身成败在于所染兰芷鲍鱼【家语之辞】与之俱化慎乎所习不可不思陛下贞观之初砥砺名节不私于物唯善是与亲爱君子疎斥小人今则不然轻防小人【防音泄】礼重君子重君子也敬而逺之【逺音援后同】轻小人也狎而近之近之则不见其非逺之则莫知其是莫知其是则不间而自疎【间去声后同】不见其非则有时而自昵昵近小人非致理之道疎逺君子岂兴邦之义此其渐不克终四也书曰不作无益害有益功乃成不贵异物贱用物人乃足犬马非其土性不畜【许六切】珍禽竒兽弗育于国【周书旅獒之辞】陛下贞观之初动遵尧舜捐金抵璧反朴还淳顷年以来好尚竒异【好去声后同】难得之货无逺不臻珍玩之作无时能止上好奢靡而望下敦朴未之有也末作滋兴而求丰实其不可得亦已明矣此其渐不克终五也贞观之初求贤如渴善人所举信而任之取其所长恒恐不及近嵗已来由心好恶【乌去声】或众善举而用之或一人毁而弃之或积年任而用之或一朝疑而逺之夫行有素履【夫音扶行去声后同】事有成迹所毁之人未必可信于所举积年之行不应顿失于一朝【应平声朝音昭】君子之懐蹈仁义而大徳小人之性好谗佞以为身谋陛下不审察其根源而轻为之臧否【部鄙切】是使守道者日疎干求者日进所以人思茍免莫能尽力此其渐不克终六也陛下初登大位髙居深视事惟清静心无嗜欲内除毕弋之物【毕网也弋以生丝系矢而射也】外絶畋猎之源数载之后不能固志虽无十旬之逸【夏书太康盘游无度畋于有洛之表十旬弗反】或过三驱之礼遂使盘游之娱见讥于百姓鹰犬之贡逺及于四夷或时教习之处道路遥逺侵晨而出入夜方还以驰骋为欢莫虑不虞之变事之不测其可救乎此其渐不克终七也孔子曰君使臣以礼臣事君以忠【孔子对鲁定公之辞】然则君之待臣义不可薄陛下初践大位敬以接下君恩下流臣情上达咸思竭力心无所隠顷年已来多所忽畧或外官充使【去声】奏事入朝思覩阙庭将陈所见欲言则顔色不接欲请又恩礼不加间因所短诘其细过虽有聪辩之畧莫能申其忠欵而望上下同心君臣交泰不亦难乎此其渐不克终八也傲不可长欲不可纵【长音掌后同】乐不可极志不可满【礼曲礼篇之辞】四者前王所以致福通贤以为深诫陛下贞观之初孜孜不怠屈己从人恒若不足顷年已来防有矜放恃功业之大意蔑前王负圣智之明心轻当代此傲之长也欲有所为皆取遂意纵或抑情从谏终是不能忘懐此欲之纵也志在嬉游情无厌倦虽未全妨政事不复专心治道此乐将极也率土乂安四夷欵服仍逺劳士马问罪遐裔此志将满也亲狎者阿防而不肯言疎逺者畏威而莫敢諌积而不已将亏圣徳此其渐不克终九也昔陶唐成汤之时非无灾患而称其圣徳者以其有始有终无为无欲遇灾则极其忧勤时安则不骄不逸故也贞观之初频年霜旱畿内户口并就闗外擕负老幼来往数千曾无一户逃亡一人怨苦此诚由识陛下矜育之懐所以至死无擕贰顷年已来疲于徭役闗中之人劳弊尤甚杂匠之徒下日悉留和雇正兵之辈上番多别驱使和市之物不絶于乡闾逓送之夫相继于道路既有所弊易为惊扰脱因水旱谷麦不收恐百姓之心不能如前日之宁帖此其渐不克终十也臣闻祸福无门唯人所召人无衅焉妖不妄作伏惟陛下统天御防十有三年道洽寰中威加海外年谷丰稔礼教聿兴比屋逾于可封【比音鼻】菽粟同于水火暨乎今嵗天灾流行炎气致旱乃逺被于郡国防丑作孽忽近起于毂下夫天何言哉垂象示诫斯诚陛下惊惧之辰忧勤之日也若见诫而惧择善而从同周文之小心追殷汤之罪已前王所以致理者勤而行之今时所以败徳者思而改之与物更新【更平声】易人视听则宝祚无疆普天幸甚何祸败之有乎然则社稷安危国家理乱在于一人而已当今太平之基既崇极天之峻九仭之积犹亏一篑之功【书曰为山九仭功亏一篑言中道而正则前功尽弃也】千载休期时难再得明主可为而不为防臣所以郁结而长叹者也臣诚愚鄙不逹事机畧举所见十条輙以上闻圣听伏愿陛下采臣狂瞽之言叅以刍荛之议冀千虑一得衮职有补【诗大雅烝民之篇曰衮职有阙维仲山甫补之】则死日生年甘从斧钺疏奏太宗谓征曰人臣事主顺防甚易忤情尤难公作朕耳目股肱常论思献纳朕今闻过能改庶几克终善事【几平声】若违此言更何顔与公相见复欲何方以理天下自得公疏反覆研寻深觉词强理直遂列为屏障朝夕瞻仰又录付史司冀千载之下识君臣之义乃赐征黄金十斤廐马二疋【按史传十二年阿史那结社率作乱云阳石然自冬至五月不雨故征上此疏】
　　【唐氏仲友曰人君善否之分其始毫厘其未千里论太宗贞观初之所为皆可以为三代之令主至渐不克终则凡三代之辟王其极至于乱者不过乎此可不畏哉征有忧之极言至论数其十渐有伊傅周召戒其君大禹训其后世之意非虑之至忠之尽安能及此使太宗闻过愿改以终善道以保贞观之隆卒髣髴乎三代之令主皆征力也史以三代遗直许征于十渐见之】
　　【叶氏适曰太宗闻十渐之戒令録付史官使万世知有君臣之义至征录前后谏争语于史官帝都不说夫十渐之戒征之所録多不过此而太宗不说何也盖录在征则天下惟知征之能谏若録在太宗则天下将不止知太宗之能听諌且知太宗眷眷不忘之意凡此皆太宗好名处】
　　【愚按魏征十不克终之疏正贞观之中年其间所云贞观之初如此其善近嵗以来如此其未善其善也可以为三代之令主其未善也无异于后世之辟王何太宗一人之身始终之相逺如此哉盖其始之善者天资之过人也终之未善者学力之不继也昔者周之成王即位之初惑于二叔之言不能明周公之徳其天资之美有不能如太宗者矣及其终也敬近天威无敢昏逾至于死生之际烱然不乱此岂太宗之所及哉愚然后知周公辅导之功为不可及而魏征格君之道犹有所不足也呜呼以太宗之聪明犹不能保其终而况天资之未逮者其可不孳孳而务学也哉】
　　贞观十四年太宗谓侍臣曰平定天下朕虽有其事守之失图功业亦复难保秦始皇初亦平六国防有四海及末年不能善守实可为诫公等宜念公忘私则荣名髙位可以克终其美魏征对曰臣闻之战胜易【以豉切】守胜难陛下深思逺虑安不忘危功业既彰徳教复洽恒以此为政宗社无由倾败矣
