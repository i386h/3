<!-- { "loadSidebar": true } -->
　　【朱氏黼曰有事则有职有职则有官理也古人以事任人事省则职省故有有职而无官后世以人任官人増则官増故有有官而无职有职而无官非废事也或一官而兼数职有官而无职非增事也或一职而任数人周官虽多非皆具员也考之周礼名存而实不备职具而官不除者尚多贞观之制非不甚美矣然员外之置已见于当时将何以一流品杜将来哉其后宰相或至数人员外官至二千余员其末流之未必非太宗启之】
　　【愚按唐虞稽古建官惟百夏商官倍亦克用乂古之建官简矣然九官四岳十二牧实二十五人而书称二十二人盖亦有以一人而兼二职者也周官三百六十总计六万三千六百有竒周之建官虽多然周礼者周公未行之书也书称召公以太保兼宰毕公以太师兼司马盖亦有以一人而兼二职者也后世建官既冗复无摄事太宗深惩斯省内外官文武总六百四十员自后世观之可谓省之极矣然房龄以仆射而兼领度支魏徴以侍中而兼东宫官盖亦有以一人而兼二职者矣愚尝论贞观之善政当以省官为首何也易于选择上不至于失人俸禄易供下不忧于厚敛权任专一无避事茍免之患员数不多无纷更生事之忧官冗则四者反是厥后兵部之职分于枢宻戸部之职分于三司监军侵监司之权州将夺太守之任员外之置多于正员墨敕斜封数逾千百而贞观之善政隳矣夫后世之天下犹贞观之天下太宗何以致是哉窃谓其大要有二一曰息奔竞二曰裁嬖幸盖奔竞之风盛则员多而阙少官不得以不增也嬖幸之门多则私思无所施官不得以不增也斯二者省官之本也有志于贞观之治者盍亦反其本而已】
　　贞观二年太宗谓房龄杜如晦曰公为仆射当助朕忧劳广闻耳目求访贤哲比闻公等【比音鼻】听受辞讼日有数百此则读符牒不暇安能助朕求贤哉因敕尚书省【唐制尚书谓之都省置令一人典领百官贞观中以太宗曾为之故缺而不置其次左右仆射各一人左右丞各一人其属有六部庶务皆会决焉凡符移闗牒必遣于都省乃下天下大事不决者皆上都省】细碎务皆付左右丞【唐制掌辨六官之仪纪正省内劾御史举不当者吏戸礼三部左丞总焉兵刑工三部右丞总焉】惟寃滞大事合闻奏者闗于仆射
　　【范氏祖禹曰太宗责宰相以求贤而不使亲细务可谓能任以其职矣书曰惟説式克钦承旁招俊乂列于庶位此相之职也茍不务此而治簿书期防百吏之事岂所谓相乎】
　　【胡氏寅曰宰相受词既非古制然当之者未有以为不可虽贤如房杜亦且行之何也其説有五无经济之畧姑以是为勤于所职者一也人君明察则不敢当权而以吏事自为者二也才用粗浅熟于有司之务躐跻其任益以勉勉者三也上不知治本而责成于丛脞因以奉承之者四也实侵大权故治文案以助其君者五也若诚知宰相职分必不肯然矣房杜之才非能贤于太宗故太宗如是而止固不能为太甲高宗成王之事也】
　　【唐氏仲友曰王省惟岁卿士惟月师尹惟日盖其位愈尊其事愈要其任愈逸其位愈卑其事愈详其任愈劳太宗以细务属左右丞大事闗仆射当矣责宰相以广耳目访贤才亦当矣虽然广耳目访贤才坐论大事在房杜任之尚恐未能无愧古人而叅之以封伦杨师道之属可乎是知宰相之职而未得择宰相之道也】
　　【愚按人主之职在论一相一相之职在任百官此君相之要道也受词诚非为相之体然大臣虑四方岂惟高虚拱揖以自居哉毕公周之元老大臣也克勤小物弼亮四世小物非细务乎昔陈平不答钱谷决狱之问而曰宰相上佐天子理阴阳下遂万物之宜此言固大矣然钱谷国计民命所闗冢宰之所制者也狱者生民之司命三公之所当叅听者也此皆裁成辅相以左右生民者而曰宰相不当知则所职者何事耶太宗敕宰相勿亲细务特不可下行有司之事耳克勤小物以弼亮天子有古人之相业在】
　　贞观二年太宗谓侍臣曰朕毎夜恒思百姓间事或至夜半不寐惟恐都督【唐制武徳七年改总管曰都督掌督诸州兵马甲械城隍镇戍粮廪总判府事】刺史【见前篇注】堪养百姓与否故于屏风上録其姓名坐卧恒看在官如有善事亦具列于名下朕居深宫之中视听不能及逺所委者惟都督刺史此辈实理乱所系尤须得人
　　【愚按自秦罢侯置守之后郡守古诸侯其闗系民生至不轻也汉宣帝谓与我共理者惟良二千石太宗谓治民之本在刺史斯言也真知本者矣然宣帝以刑名绳下故当时固多循吏而未免有酷吏太宗英明仁恕故当时居多循吏而无酷吏此又二帝之优劣也】
　　贞观二年太宗谓右仆射封徳彛曰致安之本惟在得人比来【比音鼻】命卿举贤未尝有所推荐天下事重卿宜分朕忧劳卿既不言朕将安寄对曰臣愚岂敢不尽情但今未见有奇才异能太宗曰前代明王使人如器皆取士于当时不借才于异代岂得待梦傅説【音悦傅説商贤相也武丁梦得圣人名曰説以梦所见视羣臣百吏皆非也乃使营求之野得説扵岩中立为相】逢吕尚【吕尚太公也本姓姜从其封姓周西伯将出猎卜之曰所获非龙非彲非虎非罴覇王之辅果遇太公于渭之阳与语大悦遂载与俱归立为师】然后为政乎且何代无贤但患遗而不知耳徳彛慙赧而退【赧奴版切愧态也按史传系元年二月帝谓封伦曰大理之职人命所悬此官极须妙选公直伦未对帝曰戴胄忠直每事用心即其人也又谓伦曰云云】
　　【孙氏甫曰大臣之职荐达人才固非细事天下之大羣臣之众可容一日乏才乎然人之才有能有不能器而使之众职举矣岂有人主责其举贤己未推荐但言无奇才异能上欲欺主之明下欲蔽天下之善此真奸人也盖奸人不乐进贤其情有三保位固宠常惧失之以贤者既用必建立功业掩己之名见己之过名灭过露则位不能保宠不能固其情一也奸人立私必人附己乃引之贤者进退以道不肯趋附奸人以谓不附己而引之则不知己之恩不知恩则不为己之党其情二也奸人心既不公知人不明虽遇贤才不能深识虑引而进之或有大过为已之累其情三也封伦之情正在于此太宗以前代未尝乏人折之使慙惧无辞可谓能照奸人之情者也人主能照奸人之情则贤者进矣】
　　【胡氏寅曰举贤才而效之君大臣职也为大臣而乆无所举人主诘之是也若出此令而委之房杜王魏非惟丕应徯志亦必各得其人矣乃以望于封伦且取人以身不诬之理也伦非贤者安能知贤若举其集于朝廷岂非大忧乎是则非特伦无知人之鉴而太宗于伦亦初不知其奸邪也信知人之难哉愚按封伦謟佞人也其在隋附丽虞世基谄顺其主得羣臣表疏则屛而不奏鞫狱用法则峻文深刻论功行赏则抑削就薄故世基之宠日以隆而孤隋之政日以坏皆伦所为也以若所为乌知所谓举善荐贤之义哉其曰未有奇才异能盖未有如已者耳是犹以隋事唐也太宗虽愧于知人之明幸不惑其説然之人也屛斥有余罪矣】
　　贞观三年太宗谓吏部尚书杜如晦曰比见【比音鼻】吏部择人惟取其言词刀笔不悉其景行【去声后同】数年之后恶迹始彰虽加刑戮而百姓已受其如何可获善人如晦对曰两汉取人皆行着乡闾州郡贡之然后入用故当时号为多士今毎年选集【选去声后同】向数千人厚貌饰词不可知悉选司但配其阶品而已铨简之理实所未精所以不能得才太宗乃将依汉时法令本州辟召【令平声】防功臣等将行世封事遂止
　　【愚按古者取士之法乡论秀士升之司徒司徒升之学大乐正升之司马司马辨论官材论定然后官之任官然后爵之位定然后禄之盖未仕之前凡经四级已仕之后又经三级其详且重如此故尝谓后世取人之道不能复成周之法皆茍焉而已今观太宗问如何可获善人大哉问乎如晦政当告以成周取士之法可也乃以两汉辟召之事为对何其陋哉厥后竟以将行世封不及施行后世惜焉然使真能行辟召之法又岂足以致成周多士之隆乎】
　　贞观六年太宗谓魏征曰古人云王者须为官择人【为去声】不可造次即用【造七到切】朕今行一事则为天下所观出一言则为天下所听用得正人为善者皆劝误用恶人不善者竞进赏当其劳【当去声后同】无功者自退罚当其罪为恶者戒惧故知赏罚不可轻行用人弥须慎择徴对曰知人之事自古为难故考绩黜陟【虞书曰三载考绩三考黜陟幽明】察其善恶今欲求人必须审访其行【去声后同】若知其善然后用之设令此人【令平声后同】不能济事只是才力不及不为大害误用恶人假令强干为害极多但乱代惟求其才不顾其行太平之时必须才行俱兼始可任用【范氏祖禹曰太宗以治乱在庶官欲进君子退小人王者之言也而魏征之所谓才行者不亦异乎夫才有君子之才有小人之才古之所谓才者君子之才也后世之所谓才者小人之才也周公制礼作乐孔子以为才此古人所谓才者兼徳行而言也后世之所谓才者辩给以御人诡诈以用兵僻邪险诐趋利就事是以天下多乱职斯人之用于世也王者创业垂统敷求哲人以遗后嗣故能长世也岂宜以天下未定而可专用小人之才欤夫有才无行之小人无时而可用退之犹恐其或进也岂可先用而后废乃取才行兼全之人乎征之学駮而不纯故所以辅导其君者卒不至于三王之治也】
　　【愚按春秋传曰髙阳氏有才子八人齐圣广渊明允笃诚是以才兼徳而言之也司马氏曰徳胜才为君子才胜徳为小人是以才对徳而言之也学者安所折衷哉愚闻之孟子曰君夫为不善非才之罪也程子曰才禀于气气有清浊朱子曰孟子専指其发于性者言之故以为才无不善程子兼指其禀于气者言之则人才固有昏明强弱之不同矣以事理考之程子之言为宻由此观之春秋传之言即孟子之意也司马氏之言即程子之意也然司马氏之言宻矣范氏讥魏徴不当言乱代求才不顾其行其説是也然谓才行无所分别则将如程子之言何】
　　贞观十一年侍御史马周上疏曰理天下者以人为本欲令百姓安乐【令平声乐音洛】惟在刺史县令县令既众不能皆贤若毎州得良刺史则合境蘓息天下刺史悉称圣意【称去声】则陛下可端拱岩廊之上百姓不虑不安自古郡守县令皆妙选贤徳欲有迁擢为将相【并去声后同】必先试以临人或从二千石【汉世郡守曰二千石】入为丞相及司徒太尉者朝廷必不可独重内臣外刺史县令遂轻其选所以百姓未安殆由于此太宗因谓侍臣曰刺史朕当自简择县令诏京官五品已上各举一人【按史传此与谏营造奢侈及论太子诸王定分同一疏】
