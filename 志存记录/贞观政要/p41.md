<!-- { "loadSidebar": true } -->
　　【愚按古者王姬下嫁于诸侯车服不系其夫下王后一等犹执妇道以成肃雝之徳降及后世而此礼失矣夫人主以一身为人伦之主居亿兆之上斯则尊无二上也帝女下降则妇道也岂宜以天子之女而壊五常之大伦乎太宗能善王珪言使公主行妇礼可谓庶几乎人伦之主也】
　　贞观十二年太宗谓侍臣曰古者诸侯入朝有汤沐之邑【古者诸侯京师有朝宿之邑泰山有汤沐之邑盖朝宿亦名汤沐诸侯来京师主为朝王故名朝宿从王巡狩主为助祭祭必沐浴故名汤沐随亊立名尔】刍禾百车【刍茭也禾秆也所以供军马】待以客礼昼坐正殿夜设庭燎【音疗大烛也诸侯将朝则司烜以物百枚并而束之设于门内也】思与相见问其劳苦又汉家京城亦为【去声后同】诸郡立邸舍顷闻考使【去声后同即朝集使也】至京者皆赁房以坐与商人杂居才得容身而已既待礼之不足必是人多怨叹岂肯竭情于共理哉乃令【平声】就京城闲坊为诸州考使各造邸第及成太宗亲幸观焉
　　【愚按汉世于京师置诸侯王邸第诸侯王朝会寓焉上计吏到京寓焉太宗为诸州考使各造邸第允合古制及其成亲幸临观尤见优异之意孰不竭情于共理哉】
　　贞观十三年礼部尚书王珪奏言准令三品已上遇亲王于路不合下马今皆违法申敬有乖朝典太宗曰卿辈欲自崇贵卑我儿子耶魏征对曰汉魏已来亲王班皆次三公下今三品并天子六尚书九卿为王下马【为去声】王所不宜当也求诸故事则无可凭行之于今又乖国宪理诚不可帝曰国家立太子者拟以为君人之修短不在老幼设无太子则母弟次立【母弟同母之弟也】以此而言安得轻我子耶征又曰殷人尚质有兄终弟及之义自周已降立嫡必长【音掌】所以絶庶孽之窥窬塞祸乱之源本为国家者所宜深慎太宗遂可王珪之奏
　　【愚按昔汉贾谊治安之书曰礼不敢齿君之路马蹵其刍者有罚见君之几杖则起遭君之乗车则下又曰王侯三公之贵皆天子之所改容而礼之也古天子之所谓伯父伯舅也然则臣之所以致敬于其君君之所以礼貌于其臣各尽其道而已王珪之奏固然而未免启太宗轻我子之疑而太宗之言亦岂贵贵尊贤之道哉且当是时储位之定久矣太宗至是而有设无太子则母弟次立之语固一时逺虑之言也如魏王泰辈之妄想宁不兆于此言邪可不慎哉】
　　贞观十四年太宗谓礼官曰同爨尚有缌麻之恩而嫂叔无服又舅之与姨亲疎相似而服之有殊未为得礼宜集学者详议余有亲重而服轻者亦附奏闻是月尚书八座与礼官定议曰臣窃闻之礼所以决嫌疑定犹豫别同异【别披列切】明是非者也非从天下非从地出人情而已矣人道所先在乎敦睦九族【九族者髙祖至孙之亲举近者以该逺五服异姓之亲亦在其中】九族敦睦由乎亲亲以近及逺亲属有等差故丧纪有隆杀【丧平声杀音赛】随恩之薄厚皆称情以立文【称去声后同此】原夫【音扶】舅之与姨虽为同气推之于母轻重相悬何则舅为母之本宗姨乃外戚他姓求之母族姨不与焉【与音预】考之经史舅诚为重故周王念齐是称舅甥之国【左传成公二年晋侯使巩朔献齐捷于周王弗见使单襄公辞曰夫齐甥舅之国也宁不亦淫从其欲抑岂不可谏】秦伯懐晋实切渭阳之诗【诗秦渭阳篇曰我送舅氏曰至渭阳朱子注舅氏秦康公之舅晋公子重耳也出亡在外穆公召而纳之时康公为太子送之渭阳而作此诗渭水名秦时都雍至渭阳者盖东行送之于咸阳之地也】今在舅服止一时之情为姨居丧五月【为去声后同丧平声后丧纪同五月小功之服】徇名丧实逐末弃本此古人之情或有未达所宜损益寔在兹乎礼记曰兄弟之子犹子也盖引而进之也嫂叔之无服盖推而逺之也【推他回切逺去声并后同礼丧记篇之辞】礼继父同居则为之期未尝同居则不为服从母之夫【从去后同】声舅之妻二人相为服或曰同爨缌麻然则继父且非骨肉服重由乎同爨恩轻在乎异居固知制服虽系于名文盖亦縁恩之厚薄者也或有长年之嫂【长音掌】遇孩童之叔劬劳鞠养情若所生分饥共寒契濶偕老【契音挈】譬同居之继父方他人之同爨情义之深浅宁可同日而言哉在其生也乃爱同骨肉于其死也则推而逺之求之本源深所未喻若推而逺之为是【为如字后同】则不可生而共居生而共居为是则不可死同行路重其生而轻其死厚其始而薄其终称情立文其义安在且事嫂见称【如字】载籍非一郑仲虞则恩礼甚笃【名均后汉时人好义笃实养寡嫂孤儿恩礼敦至兄子长令别居并门尽推财与之使得一尊其母】顔都则竭诚致感【名含晋时人嫂樊氏因疾失明含尽心奉养医须蚺蛇胆含忧叹累时有童子持囊授含开视乃胆也药成嫂病愈】马援则见之必冠【马援字文渊扶风人后汉伏波将军奉嫂致恭不冠不敢入庐见】孔伋则哭之为位【孔伋孔子之孙字子思礼记檀弓篇曽子曰子思之哭嫂也为位】此盖并躬践教义仁深孝友察其所行之防岂非先觉者欤但于时上无哲王礼非下之所议遂使深情郁于千载至理藏于万古其来久矣岂不惜哉今陛下以为尊卑之叙虽焕乎已备丧纪之制【丧平声】或情理未安爰命秩宗详议损益臣等奉遵明防触旁求采摭羣经讨论传记【论平声传去声】或抑或引兼名兼实损其有余益其不足使无文之礼咸秩敦睦之情毕举变薄俗于既往垂笃义于将来信六籍所不能谈超百王而独得者也谨按曾祖父母旧服齐衰三月【齐读曰咨衰七雷切齐衰五服之第二等衣长六尺博四寸裳下缉曰齐衰】请加为齐衰五月嫡子妇旧服大功【服九月】请加为期众子妇旧服小功今请与兄弟同为大功九月嫂叔旧无服今请服小功五月其弟妻及夫兄亦小功五月舅旧服缌麻请加与从母同服小功五月诏从其议【诏从如字】此并魏征之词也
　　【范氏祖禹曰人莫不有本自髙祖以上推而至于无穷苟或知之何可忘其所从来也既逺矣则服有时而絶先王之意岂以服尽而亲絶乎而后世不达于礼者或益之或损之出于私意不足为法也嫂叔之无服古之人岂于其嫂独无恩乎传曰其夫属乎父道者妻皆母道也其夫属乎子道者妻皆妇道也至于嫂不可以为母无属乎父道者也故推而逺之以明人伦加之而无义不若不加之为愈凡丧服从先王之礼则正矣】
　　【愚按古之制礼尚矣尝闻之师曰凡丧礼制为斩衰功缌之法者其文也不饮酒不食肉不处内者其实也中有其实而外饬以文是为情文之称徒服其服而无其实则与不服等尔虽不服其服而有其实者谓之心丧心丧有隆而无杀服制之文有杀而有隆古之道也盖服制一以周公之礼为正后世有所增改者皆溺乎其文昧乎其实而不究古制礼之意者也如从父之妻名以母之党而服从子之妻名以妇之党而服兄弟之妻不可名以妻之党其无服者推而逺之也然兄弟有妻之服已之妻有娣姒之服已虽无服必不华靡于其躬宴乐于其室如无服之人也同爨且服缌麻朋友尚加麻邻丧里殡犹无相杵巷歌之声奚独于兄嫂弟妇之丧而恝然待之如行路人乎古人制礼之意必有在而未易以浅识窥也夫实之无所不隆者仁之至文之有所或杀者义之精古人制礼之意盖如此后世意欲加厚于古而不知古者之制未尝薄也大抵古人所勉者丧之实也自尽于己者也后世所加者丧之文也可号于人者也诚伪之相去为何如呜呼安得起唐之君臣而与语斯义哉】
　　贞观十七年十二月癸丑太宗谓侍臣曰今日是朕生日俗间以生日可为喜乐【音洛后同】在朕情翻成感思君临天下富有四海而追求侍养【去声】永不可得仲由懐负米之恨【家语子路曰昔者由也事二亲之时常食藜藿之食为亲负米于外亲没之后南游于楚从车百乗积米万钟愿欲食藜藿为亲负米不可复得也】良有以也况诗云哀哀父母生我劬劳【上音渠病苦也诗蓼莪篇之辞】奈何以劬劳之辰遂为宴乐之事甚是乖于礼度因而泣下久之【通鉴系二十年十二月癸未胡氏寅曰劬劳之日父母存置酒为夀因以自庆可也父母既亡于是焉大为宴乐有人心者宜于此焉变矣天子者天下之表仪也太宗念亲不宴而泣去之数百嵗读其言犹使人恻然有感而后世流之逺取于百姓而为人臣报上之忠必如太宗一扫除之则人主孝慕之志彰而臣子谄谀之习革矣愚按以已之生日而念劬劳君上之至情也以君之生日而上朝贺臣子之至情也君上教天下以孝臣子训天下以忠两尽其情可也】
　　太常少卿【少去声】祖孝孙【祖姓也孝孙名】奏所定新乐【初隋用黄钟一宫惟击七钟其五钟设而不击谓之哑钟至是叶律郎张文收乃依古断竹为十二律命与孝孙吹调五钟叩之而应由是十二律皆用而孝孙又以三十一曲旋相为六十声八十四调雅乐成调无出七声七声一宫二商三角四变徴五正征六羽七变宫本宫旋相用唯乐章则随律定均合以笙磬节以钟鼔】太宗曰礼乐之作是圣人縁物设教以为撙节【撙祖本切】治政善恶岂此之由御史大夫杜淹对曰前代兴亡实由于乐陈将亡也为玉树后庭花【陈后主奢淫日甚每饮酒使妃嫔与狎客共赋诗采其艳丽者被以新声选宫女千余人习而歌之分部迭进其曲有玉树后庭花临春乐大略皆美诸妃嫔之容色君臣相酣歌自夕达旦以此为常由是覆灭】齐将亡也而为伴侣曲【齐东昏侯时作伴侣曲后为萧衍所灭】行路闻之莫不悲泣所谓亡国之音以是观之实由于乐太宗曰不然夫音声岂能感人【夫音扶】欢者闻之则悦哀者聴之则悲悲悦在于人心非由乐也将亡之政其人心苦然苦心相感故闻而则悲耳何乐声哀怨能使悦者悲乎今玉树伴侣之曲其声具存朕能为公奏之【为去声】知公必不悲耳尚书右丞魏征进曰古人称礼云礼云玉帛云乎哉【唐史无此九字】乐云乐云钟鼔云乎哉【论语孔子之辞】乐在人和不由音调【去声】太宗然之【按通鉴系贞观二年祖孝孙以为梁陈之音多吴楚周齐之音多胡夷于是斟酌南北考以古声作唐雅乐凡八十四调三十一曲十二和诏协律郎张文收与孝孙同修定六月乙酉孝孙等奏新乐上曰云云】
