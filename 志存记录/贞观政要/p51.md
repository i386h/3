<!-- { "loadSidebar": true } -->
　　【愚按刘仁轨一县丞耳而能效一言之忠动万乗之听其忠君爱民之心有侍从之臣所未能者可不谓难乎哉盖仁轨尝为陈仓尉太宗以其刚直擢咸阳丞则其受知于太宗有由来矣然非太宗有从諌之美乐善之诚则仁轨虽有刚直之操将安所施哉适足以获罪而已矣仁轨官由州县而致宰相善致声誉得吏民懽心为史传所称美出宰百里者可不知所效法邪】
　　灾祥第三十九【凡四章】
　　贞观六年太宗谓侍臣曰朕比见众议【比音鼻】以祥瑞为美事频有表贺庆如朕本心但使天下太平家给人足虽无祥瑞亦可比徳于尧舜若百姓不足夷狄内侵纵有芝艸徧街衢凤凰巢苑囿亦何异于桀纣尝闻石勒时【石勒上党匈奴人晋元帝时据襄国称帝是为后赵】有郡吏燃连理木煑白雉肉吃岂得称为明主耶又隋文帝深爱祥瑞遣秘书监王劭着衣冠在朝堂对考使【去声】焚香读皇隋感瑞经【隋文帝好禨祥小数王劭言上受命符瑞甚众又采歌謡图防佛经文字曲加诬饰撰皇隋灵感志三十卷上令宣示天下劭集诸州朝集使盥手焚香闭目读之曲折有声如歌咏经旬朔始徧上益喜赏赐优洽】旧尝见传说此事实以为可笑夫为人君【夫音扶】当须至公理天下以得万姓之懽心若尧舜在上百姓敬之如天地爱之如父母动作兴事人皆乐之【乐音洛】发号施令【施平声】人皆恱之此是大祥瑞也自此后诸州所有祥瑞并不用申奏【按通鉴系贞观二年又曰尝有白鹊搆巢于寝殿槐上合欢如腰鼓左右称贺上曰我尝笑隋炀帝好祥瑞瑞在得贤此何足贺命毁其巢于野外】
　　【愚按圣人之作春秋也祥瑞不书惟灾异书岂无意哉夫春秋二百四十二年之间岂无祥瑞而不书而有年大有年之书两见于经盖圣人特笔也太宗以聪明之资克勤于政不以祥瑞为祥瑞而以尧舜之政化为大祥瑞岂无见而然哉尝观文公朱子通鉴纲目贞观一代皆不见祥瑞之书惟贞观四年以大有年书録其外户不闭家给人足斗米三钱之美斯祥瑞之大者欤然则太宗之为此言也非茍言之实允蹈之矣】
　　贞观八年陇右山崩大蛇屡见【音现后同】山东及江淮多大水太宗以问侍臣秘书监虞世南对曰春秋时梁山崩【梁山晋地】晋侯召伯宗而问焉【晋侯景公名孺伯宗晋大夫】对曰国主山川故山崩川竭君为之不举乐降服乗缦【乗平声缦音漫谓乗车之无饰文者】祝币以礼焉梁山晋所主也晋侯从之故得无害【事见左传成公五年】汉文帝元年齐楚地二十九山同日崩水大出令郡国无来献【令平声】施恵于天下【施平声】逺近欢洽亦不为灾后汉灵帝时青蛇见御座晋恵帝时大蛇长三百步见齐地经市入朝按蛇宜在艸野而入市朝所以为恠耳今蛇见山泽盖深山大泽必有龙蛇亦不足恠又山东之雨虽则其常然阴潜过久恐有寃狱宜断省系囚庶或当天意且妖不胜徳修徳可以销变太宗以为然因遣使者【使去声】赈恤饥馁申理寃讼多所原宥贞观八年有彗星见于南方【彗徐醉切见音现后同彗星妖星也其状如箒】长六丈【一作六尺】经百余日乃灭太宗谓侍臣曰天见彗星由朕之不徳政有亏失是何妖也虞世南对曰昔齐景公【名杵臼】时彗星见公问晏子【晏婴也】晏子对曰公穿池沼畏不深起台榭畏不髙行刑罚畏不重是以天见彗星为公戒耳景公惧而修徳后十六日而星没【十六一作十三】陛下若徳政不修虽麟凤数见【数音朔】终是无益但使朝无阙政百姓安乐【音洛】虽有灾变何损于徳愿陛下勿以功髙古人而自矜大勿以太平渐久而自骄逸若能终始如一彗见未足为忧太宗曰吾之理国良无景公之过但朕年十八便为经纶王业【便为之为去声后同】北剪刘武周西平薛举东擒窦建徳王世充二十四而天下定二十九而居大位四夷降伏【降音杭】海内乂安自谓古来英雄拨乱之主无见及者颇有自矜之意此吾之过也上天见变良为是乎秦始皇平六国隋炀帝富有四海既骄且逸一朝而败吾亦何得自骄也言念于此不觉惕焉震惧魏征进曰臣闻自古帝王未有无灾变者但能修徳灾变自销陛下因有天变遂能戒惧反覆思量【平声】深自尅责虽有此变必不为灾也
　　【唐氏仲友曰世南对山壊蛇见大水恐有寃狱枉系亦未足以应天变矣诗曰维虺维蛇女子之祥唐之女祸其兆先见于此世南名博学非不知此顾太宗无女宠之溺无迹可言然独不能援诗以为説取证于汉灵晋恵乎乃曰蛇见山泽适其所居以世南之忠直无以发太宗儆惧之意惜哉】
　　【又曰世南论彗星戒骄矜此最中太宗之病较诸省録累囚之论大小殊矣】
　　【愚按昔刘向五行传某事失则某咎征应说者以为凿春秋所书灾异传者亦推迹未来之事应之说者以为拘且妖由人兴天事恒象人君惟当恐惧修省以销其变固难尽信滛巫瞽史之所推测也夫蛇虺固女子之祥也春秋之世晋有蛇自泉宫出郑则内蛇与外蛇鬪于门之外固不见为女祸也唐髙宗昏惑溺爱遂启女后专政卒应大蛇之妖彗所以除旧布新也春秋之世鲁有星孛齐有彗星固不见有所除布也唐武后肆其凶毒几易唐祚卒应彗星之异兹二者皆见于贞观之八年极盛之时也天心仁爱儆戒之意早已见矣天人之际良可畏哉】
　　贞观十一年大雨谷水溢冲洛城门入洛阳宫平地五尺毁宫寺十九所漂七百余家太宗谓侍臣曰朕之不徳皇天降灾将由视听弗明刑罚失度遂使阴阳舛谬雨水乖常矜物罪已载懐忧惕朕又何情独甘滋味可令尚食【令平声尚食掌御膳之官】断肉料进蔬食文武百官各上封事极言得失中书侍郎岑文本上封事曰臣闻开拨乱之业其功既难守已成之基其道不易【以豉切】故居安思危所以定其业也有始有卒【子聿切】所以崇其基也今虽亿兆乂安方隅宁谧【音宻】既承丧乱之后又接凋弊之余户口减损尚多田畴垦辟犹少覆焘之恩着矣而疮痍未复徳教之风被矣而资产屡空【去声】是以古人譬之种树年祀绵逺则枝叶扶疎若种之日浅根本未固虽壅之以黑坟【上声】暖之以春日一人揺之必致枯槁今之百姓颇于此常加含养则日就滋息暂有征役则随日凋耗凋耗既甚则人不生人不生则怨气充塞怨气充塞则离叛之心生矣故帝舜曰可爱非君可畏非民孔安国曰人以君为命故可爱君失道人叛之故可畏【孔安国释虞书之辞】仲尼曰君犹舟也人犹水也水所以载舟亦所以覆舟是以古之哲王虽休勿休日慎一日者良为此也【为去声】伏惟陛下览古今之事察安危之机上以社稷为重下以亿兆在念明选举慎赏罚进贤才退不肖闻过即改从谏如流为善在于不疑出令期于必信颐神养性省游畋之娱去奢从俭【去上声】减工役之费务静方内而不求辟土载櫜弓矢而不忘武备【櫜音臯藏也】凡此数者虽为国之恒道陛下之所常行臣之愚昧惟愿陛下思而不怠则至道之美与三五比隆【三五三皇五帝也】亿载之祚与天地长乆虽使桑谷为妖【史记商亳有祥桑谷共生于朝一暮大拱帝大戊惧问伊陟伊陟曰臣闻妖不胜徳帝之政其有阙欤帝其修徳大戊从之祥桑枯死而去】龙蛇作孽【五行传曰皇之不极是为不建厥咎眊厥极弱时则有龙蛇之孽】雉雊于鼎耳【史记商纪武丁祭成汤明日有飞雉登鼎耳而呴武丁惧祖已曰王勿忧先修政事武丁从之殷道复兴】石言于晋地【左传昭公八年春石言于晋】犹当转祸为福变灾为祥况雨水之患【雨水一作水旱】阴阳恒理岂可谓天谴而系圣心哉臣闻古人有言农夫劳而君子养焉愚者言而智者择焉輙陈狂瞽伏待斧钺太宗深纳其言【养当作食出文子愚按洚水儆予帝舜所以畏天省已也六事自责成汤所以反躬致戒也太宗之言虽未能一出于诚亦庶几乎舜汤之遗意矣惜乎岑文本之论皆非所以戒其畏天忧民之心而勉其侧身修行之实也其曰阴阳恒理岂系圣心不几于傲忽天戒乎岂君臣相儆之道哉】
　　慎终第四十【凡七章】
　　贞观五年太宗谓侍臣曰自古帝王亦不能常化假令内安【令平声】必有外扰当今逺夷率服百谷丰稔盗贼不作内外宁静此非朕一人之力实由公等共相匡辅然安不忘危理不忘乱虽知今日无事亦须思其终始常得如此始是可贵也魏征对曰自古已来元首股肱不能备具或时君称圣臣即不贤或遇贤臣即无圣主今陛下圣明所以致理向若直有贤臣而君不思化亦无所益天下今虽太平臣等犹未以为喜惟愿陛下居安思危孜孜不怠耳
　　【愚按昔帝舜之作歌曰股肱喜哉元首起哉百工哉臯陶乃赓载歌曰元首明哉股肱良哉庶亊康哉又歌曰元首丛脞哉股肱惰哉万事隳哉释者谓舜之意以人臣乐于趍事赴功则人君之治为之兴起而百官之功皆广也臯陶之意以为君明则臣良而众事皆安所以劝之也君行臣职则臣下懈怠而万事废所以戒之也虞廷君臣之相与责难者如此雍之治所以为不可及也太宗之告侍臣谓当今太平非朕一人之力皆由公等共辅须思终始如一斯言也其帝舜作歌之意乎魏征之对则曰陛下圣明所以致理若有贤臣而君不思化亦为无益是犹臯陶劝舜之意也又曰今虽太平臣未以为喜惟愿陛下居安思危孜孜不怠亦犹臯陶戒舜之意也太宗能责难于其臣魏征亦能责难于其君君臣之相责难者如此有唐虞之遗风焉是故有唐之治虽未能上跻时雍之美而贞观之盛可谓三代而下之所罕见者矣】
　　贞观六年太宗谓侍臣曰自古人君为善者多不能坚守其事汉髙祖泗上一亭长耳【长音掌】初能拯危诛暴以成帝业然更延十数年纵逸之败亦不可保何以知之孝恵为嫡嗣之重温恭仁孝而髙帝惑于爱姬之子欲行废立【见师傅篇注】萧何韩信功业既髙萧既妄系【萧何沛人汉丞相封鄼侯尝为民请曰长安地陿上林中多空地愿令民得入田髙祖怒曰相国多受贾人财物为请吾苑乃下何廷尉械系数日因王衞尉之言赦出之】韩亦滥黜【黜当作诛韩信淮阴人佐汉髙祖取天下封楚王有告信欲反髙祖乃诈游云梦缚信至洛阳赦为淮阴侯由此怨望后复有言信反于吕后者后今萧何绐信入后使武士缚信斩之夷信三族】自余功臣黥布之辈惧而不安至于反逆【黥布姓英名布尝坐法黥汉髙祖封淮南王及韩信彭越之诛阴聚兵伺警急中大夫贲赫诣长安告布反髙祖自将兵击之遂杀布灭之】君臣父子之间悖谬若此岂非难保之明验也朕所以不敢恃天下之安每思危亡以自戒惧用保其终
　　【愚按太宗言汉祖创业之君而废嫡立庶滥诛功臣斯言诚是也太宗能保全功臣无滥诛之失过汉髙逺矣然不能正承干之恶而于诸子之定分亦牵于爱而有不能自克者岂知人之明而自知之蔽耶】
