<!-- { "loadSidebar": true } -->
　　贞观十六年太宗谓谏议大夫禇遂良曰卿知起居比来【比音鼻】记我行事善恶遂良曰史官之设君举必书善既必书过亦无隠太宗曰朕今勤行三事亦望史官不书吾恶一则鉴前代成败事以为元龟二则进用善人共成政道三则斥弃羣小不聴谗言吾能守之终不转也
　　【唐氏仲友曰太宗所言皆君道然谓守而不失亦望史官不书吾恶则有防过之意矣伐辽之监不逺而穷兵用魏徴而仆碑于身后知宇文士及佞而游言自解谓守而不失未免自矜也】
　　【愚按善恶直书而义自见此史臣之职也揜其不善而着其善此人情之常也为人上者其于言行之际知善而力行之知恶而力改之在我而已史臣直笔吾不知也太宗尝欲观史矣而复问起居所记之行事是欲史臣每有以彰其善而有不善者则削而不书也所行果出于善始终如一史臣岂得而揜其善乎勤行三事之言虽为君道之善而表襮于起居注之臣则似有矜善之意矣】悔过第二十四【凡四章】
　　贞观二年太宗谓房龄曰为人大须学问朕往为【去声】羣凶未定东西征讨躬亲戎事不暇读书比来【比音鼻】四海安静身处殿堂【处上声】不能自执书卷使人读而聴之君臣父子政教之道共在书内古人云不学墙面莅事惟烦【周书周官之辞】不徒言也却思少小时行事【少去声】大觉非也
　　【愚按夫子于易之益曰君子以见善则迁有过则改释者谓见善能迁则可以尽天下之善有过能改则无过矣益于人者无大于是夫迁善改过学者之所难而太宗定天下之乱处帝王之尊乃能知读书之善而能迁之知少时之过而能改之可谓知为益之道矣充是心也为益之道岂有穷际乎】
　　贞观中太子承干多不修法度魏王泰尤以才能为太宗所重特诏泰移居武徳殿魏征上疏谏曰魏王既是陛下爱子须使知定分【去声】常保安全每事抑其骄奢不处嫌疑之地也今移居此殿使在东宫之西海陵昔居时人以为不可虽时移事异犹恐人之多言又王之本心亦不宁息既能以宠为惧伏愿成人之美太宗曰我几不思量甚大错误【几量并平声】遂遣泰归于本第
　　【愚按古者世嫡之位既定而众子各有定分观于周官之衣服膳羞之不会者必曰惟王及后世子王及后固也而世子与焉者所以示尊隆絶觊觎也太宗之时既知承干不修法度矣乃重魏王泰之才固以逾分越制矣又使居武徳殿他日两废之事宁非太宗有以启之也虽以魏征之言觉大错误终非宜为矣重天下之本者慎之哉】
　　贞观十七年太宗谓侍臣曰人情之至痛者莫过乎丧亲也故孔子云三年之丧【平声后同】天下之通丧【孔子答宰我之辞】自天子达于庶人也又曰何必髙宗【商君武丁也】古之人皆然【孔子答子张之辞】近代帝王遂行不逮汉文以日易月之制【汉文帝行短丧以日易月】甚乖于礼典朕昨见徐干中论【后汉徐干撰中论二十篇】复三年丧篇义理甚深恨不早见此书所行大疏畧【疏平声】但知自咎自责追悔何及因悲泣久之
　　【愚按孟子曰三年之丧齐疏之服飦粥之食自天子达于庶人三代共之夫三年之丧者子生三年然后免于父母之懐故父母之丧必以三年古今贵贱通行之礼也然自汉文短丧以日易月厯代因之恬不知改天子遂无三年之丧人纪废壊纲常不明莫甚于此太宗虽不能蚤遵经训躬行其礼而能引咎自责追悔悲泣抑亦可以为孝矣后之人君所宜遵复古制以诏后世俾子孙守之永永无斁罔使蹈汉文之失贻太宗之悔岂不卓冠千古哉】
　　贞观十八年太宗谓侍臣曰夫【音扶】人臣之对帝王多承意顺防甘言取容朕今欲闻已过卿等皆可直言散骑常侍刘洎对曰陛下每与公卿论事及有上书者以其不称防【称去声】或面加诘难【去声】无不慙退恐非诱进直言之道太宗曰朕亦悔有此问难当即改之【此章重出纳谏篇直谏比此为详】
　　奢纵第二十五【一章】
　　贞观十一年侍御史马周上疏陈时政曰臣厯覩前代自夏殷周及汉氏之有天下祚相继多者八百余年【史记注周凡三十七主八百六十七年】少者犹四五百年【史记注从禹至桀十七君十四世有王与无王凡嵗四百七十一年殷凡三十一世六百二十九年东西两汉共二十四帝凡四百二十四年见汉书】皆为【去声后同】积徳累业恩结于人心岂无僻王赖前哲以免尔自魏晋已还降及周隋多者不过五六十年少者才二三十年而亡【三国蜀二主四十五年魏五主四十五年吴四主五十九年西晋四主五十三年南齐七主二十二年萧梁四主五十六年陈五主二十三年东晋十一主一百三年刘宋八主六十年元魏十二主一百一十九年东魏一主十七年西魏三主二十二年北齐五主二十八年后周五主二十五年隋三主三十七年】良由创业之君不务广恩化当时仅能自守后无遗徳可思故嗣之主政教少衰一夫大呼【去声】而天下土崩矣今陛下虽以大功定天下而积徳日浅固当崇禹汤文武之道广施徳化【施平声】使恩有余地为子孙立万代之基岂欲但令政教无失【令平声后同】以持当年而已且自古明王圣主虽因人设教寛猛随时而大要以节俭于身恩加于人二者是务故其下爱之如父母仰之如日月敬之如神明畏之如雷霆此其所以卜祚遐长而祸乱不作也今百姓承丧乱之后比于隋时才十分之一而供官徭役道路相继兄去弟还首尾不絶逺者往来至五六千里春秋冬夏畧无休时陛下每有恩诏令其减省而有司作既不废自然须人徒行文书役之如故臣每访问四五年来百姓颇有怨嗟之言以陛下不存养之昔唐尧茅茨土阶夏禹恶衣菲食如此之事臣知不复可行于今汉文帝惜百金之费辍露台之役集上书囊以为殿帷所幸夫人【慎夫人也】衣不曳地至景帝以锦绣纂组妨害女工特诏除之所以百姓安乐至孝武帝虽穷奢极侈而承文景遗徳故人心不动向使髙祖之后即有武帝天下必不能全此于时代差近事迹可见今京师及益州诸处【益州今仍旧隶四川】营造供奉器物【供平声】并诸王妃主服饰议者皆不以为俭臣闻昧旦丕显后世犹怠作法于理其犹乱陛下少处人间【少去声处上声】知百姓辛苦前代成败目所亲见尚犹如此而皇太子生长深宫不更外事【长音掌更平声】即万嵗之后固圣虑所当忧也臣窃寻往代以来成败之事但有黎庶怨叛聚为盗贼其国无不即灭人主虽欲改悔未有重能安全者凡修政教当修之于可修之时若事变一起而后悔之则无益也故人主每见前代之亡则知其政教之所由丧而皆不知其身之有失是以殷纣笑夏桀之亡而幽厉亦笑殷纣之灭【周幽王名宫湼厉王名胡皆无道之主】隋帝大业之初又笑周齐之失国然今之视帝亦犹帝之视周齐也故京房【京姓房名字君明汉东郡人治易】谓汉元帝云臣恐后之视今亦犹今之视古此言不可不戒也往者贞观之初率土荒俭一匹绢才得粟一斗而天下帖然百姓知陛下甚忧怜之故人人自安曾无谤讟自五六年来频嵗丰稔一匹绢得十余石粟而百姓皆以陛下不忧怜之咸有怨言以今所营为者颇多不急之务故也自古以来国之兴亡不由蓄积多少唯在百姓苦乐【音洛】且以近事验之隋家贮洛口仓而李密因之东都积布帛王世充据之西京府库亦为国家之用至今未尽向使洛口东都无粟帛即世充李密未必能聚大众但贮积者固是国之常事要当人有余力而后收之若人劳而彊敛之【敛去声】竟以资冦积之无益也然俭以息人贞观之初陛下已躬为之故今行之不难也为之一日则天下知之式歌且舞矣若人既劳矣而用之不息傥中国被水旱之灾边方有风尘之警狂狡因之窃发则有不可测之事非徒圣躬旰食晏寝而已【旰居案切日晚也】若以陛下之圣明诚欲励精为政不烦逺求上古之术但及贞观之初则天下幸甚太宗曰近令造小随身器物不意百姓遂有嗟怨此则朕之过误乃命停之【按史传通鉴此与论诸王定分刺史县令同一疏】
　　【范氏祖禹曰纣积钜桥之粟武王发之人主不务徳而务聚敛者民散而国亡太宗在位寖久将外事四夷内治宫室聚财积谷欲以有为马周先事而谏欲如初年之节俭可谓顺其美而救其恶矣胡氏寅曰马周所言四五事太宗从其一而已其要曰陛下当隆禹汤文武之业岂得但持当年而已此最太宗之病也岂特太宗凡三代已后得天下者皆然皆不知治蛊先甲后甲之义前未尽革而后患已生矣汲黯谓武帝内多欲而外施仁义太宗嫔御不为稀营造不为少穷兵黩武以收逺畧在位十余年矣年丰食足而百姓怨咨马周言之帝未改也岂非经济之术已殚无所可为乎】
　　【愚按马周此疏以三代帝王取天下保天下之道望之太宗可谓能责难于其君矣夫禹汤文武之道修之于身推之于家国天下而后道洽政治泽润生民非可以勉强而为之也太宗为唐贤君谓其行事有合于禹汤文武则可槩以禹汤文武之道则未之尽也孟子曰王者之民皞皞如也营造器物而百姓怨嗟与皞皞之气象有间矣幸而因周之言即命停罢其足以保贞观之盛也以此若夫广施徳化为子孙立万代之基此王者必世后仁之事未能进于是矣三代之所以长治久安者其必有道也夫】
　　贪鄙第二十六【凡六章】
　　贞观初太宗谓侍臣曰人有明珠莫不贵重若以弹雀岂非可惜况人之性命甚于明珠见金钱财帛不惧刑网径即受纳乃是不惜性命明珠是身外之物尚不可弹雀何况性命之重乃以博财物耶羣臣若能备尽忠直益国利人则官爵立至皆不能以此道求荣遂妄受财物赃贿既露其身亦殒实可为笑帝王亦然恣情放逸劳役无度信任羣小疎逺忠正【逺去声】有一于此岂不灭亡隋炀帝奢侈自贤身死匹夫之手亦为可笑【愚按周礼天官以聴官府之六计羣吏之治必察之以防甚矣贪之足以祸其身也夫利所以资身利积而身败则利乃所以殒身也可不戒哉然自昔戒贪之言多矣善乎太宗之言曰明珠身外之物尚不可以弹雀何况性命之重乃以博财物此可为有官君子之箴终之曰帝王亦然是不惟有以戒其臣而亦以自戒也可不谓贤君乎】
