<!-- { "loadSidebar": true } -->
　　【范氏祖禹曰柳宗元有言曰封建非圣人意也势也盖自古以来有之圣人不得而废也周室既衰并为十二列为六七而封建之礼已亡秦灭六国以为郡县三代之制不可复矣必欲法上古而封之弱则不足以藩屏彊则必至于僭乱此后世封国之也况诸侯之后嗣或贤或不肖而必使之继世是以一人而害一国也然则如之何记曰礼时为大顺次之三代封国后世郡县时也因时制宜以便其民顺也古之法不可用于今犹今之法不可用于古也后世如有王者亲亲而尊贤务徳而爱民慎择守令以治郡县亦足以致太平而兴礼乐矣何必如古封建乃为盛哉】
　　【胡氏寅曰太宗尝读周官书辨方正位体国经野设官分职以为民极之言慨然叹曰不井田不封建不足以法三代之治诏羣臣议封建其本于此乎夫封建与天下共其利天道之公也郡县以天下奉一人人欲之私也魏徴盖未尝详考古制卤莾甚矣而近世苏范二氏亦谓封建不可行始皇李斯柳宗元之论圣人不能易也呜呼岂其然哉宗元之言曰封建非圣人意也势也诚使上古诸侯以为民害圣人不得已而存之则唐虞之际洪水懐襄民无所定武王周公诛纣伐奄灭国五十皆天下之大变也此数圣人不能因时之变更立制度以为郡县乃画壤列土修明侯甸之法何哉宗元又曰徳在人者死必奉其嗣故封建非圣人意也势也夫为其徳之不可忘是以悯其絶此仁之至义之尽而出于人心之固然者固非圣人之私意而归之势可乎宗元又曰诸侯国乱天子不得变其君夫孟子所言贬国削地六师移之之法皆先王之制也乌在其不改变乎汉不能制侯王未萌之恶及大逆不道然后勒兵夷之此非三代故事自汉之失爰盎固言之矣岂可举此以例禹汤文武所为哉方三代盛时诸侯或自其国入为三公王室有难诸侯或释位以间王政至其衰也五伯虽彊大犹且攘夷狄以尊戴天下之共主凡若此类宗元皆略而不称乃摘取衰微祸乱之一二欲举封建而废之是犹见刖者而欲废天下之屦也宗元又曰汤资三千诸侯以黜夏武资八百诸侯以翦商故不敢变易也是圣人于未举兵之前要结众力及成功之后姑息茍安此六国五代庸主之所行而谓汤武为之乎宗元又曰封建非公之大者公天下自秦始夫谓三代圣王无公心以封建自私是伯夷而为盗跖之事也谓秦无私意以郡县公天下是飞亷而有比干之忠也一何不之甚欤宗元又曰诸侯继世而立又有世大夫食禄采地以尽其封域虽圣贤生于其时无以立于天下天子圣明公卿必得其人诸侯不敢越乱法度世固多贤也而又有乡举里选之法有明明侧陋之扬何患乎材之不用也若上无明君下无贤臣如周之衰秦之季汉魏隋唐之时在位者无非小人而兴邦之良佐悉沈于民伍不见庸也虽守宰徧宇内将何救于此故凡宗元封建论皆无稽而不可信也夫为君如尧舜禹汤亦足矣帝王之治至于唐虞三代亦无以加矣井天下之田使民各有以养其生经天下之国使贤才皆得以施其用人主自治不过千里大小相维轻重相制外无强暴侵陵防弱不立之患内无广土众民奢泰恣肆之失是以义处利均天下之施故曰封建之法天下之公也若秦则妬民之兼并而自为兼并筦天下之私以自奉故曰郡县之制人欲之私也或曰然则封建今可行乎曰何独封建也二帝三王之法孰不可行者在人而已矣然欲行封建先自井田始范子亦惑于宗元谓今日之法不可用于古犹古之法不可用于今夫后世之私意妄为固不可行于古而为天下者不以二帝三王善政良法为则则又何贵于稽古哉】
　　【愚按封建古先哲王公天下之良法美意也后世言治者何敢妄议哉自秦罢侯置守之后田制学制皆非古矣由汉以下封建郡县参错若汉七国晋八王挻祸尤甚其间悖逆自恣负强梗化者不可胜数而维垣维翰者亦复不少然终不若郡县臂指运掉之为得于是封建是非之论兴焉河南程子曰有闗雎麟趾之意然后可行周官之法度后世无古先哲王治天下之本而用古先哲王治天下之具宜致然也岂封建之失哉愚不揆窃谓栁宗元之论固难尽非而谓封建非圣人意谓公天下自秦始此诚为过不以盛时封建之美处为言而以李世之处为説此诚为偏若胡氏以井田封建可行于后世则亦未敢以为知言也封建井田兆于黄帝画埜分州绵厯几代大备于周岂一朝夕之故哉居今之世出宗室而分王之取民田而井疆之纷纭轇轕何能有定故以封建为非者昧于古之实也以封建为是者泥于古之名也盍曰彼三代而上之事势此三代而下之事势去古既逺权时施宜郡县不可易也惟当精择守令拔其有治平之绩者加秩而乆任之登进而激劝之体古先哲王之美意而行后世之良法可也毋庸曰不井田不封建不足以为治】







　　贞观政要卷三
　　钦定四库全书
　　贞观政要卷四　　　　　　唐　吴兢　撰
　　元　戈直　集论
　　太子诸王定分第九【凡四章】
　　贞观七年授吴王恪齐州都督太宗谓侍臣曰父子之情岂不欲常相见耶但家国事殊须出作藩屏且令其早有定分【令平声分去声凡言定分并同】絶觊觎之心我百年后使其兄弟无危亡之患也【按史传恪初王欝林贞观十年始改王吴授安州都督帝赐书曰汝惟茂亲勉思所以藩王室以义制事以礼制心外为之君臣内为之父子今当去膝下不遗汝珍而遗汝以言其念之哉帝后以晋王为太子又欲立恪长孙无忌固争帝曰公岂以非已甥邪且恪英果我无忌曰晋王仁厚守文之良主且举棊不定则败况储位乎帝乃止】
　　【愚按是时承干方处东宫凶德未着太宗出吴王使居藩屏欲其早有定分可谓处之尽其道矣其后既立晋王又欲立恪卒陷恪于死地何始终之矛盾邪窃尝论之汉高祖之欲易惠帝唐太宗之欲易高宗皆为宗庙社稷之逺图初不可以寻常嫡庶之礼槩论之也合二君之事而观之则太宗之事近正何也汉高祖之欲易太子是也其欲立赵王则出于溺爱之私矣子房之不立如意是也然遂引致四皓拥防太子以成吕氏之祸杜牧所谓四老安刘反为灭刘者其可不寒心哉故朱子谓高祖若能以天下大计为心则蚤与张陈陵勃谋之以恒易盈可也若吴王恪之在当时内不闻其母有戚姬嬖爱之私外不闻恪有魏王夺嫡之计太宗深知高宗之懦弱不足以承宗庙之重故以社稷大计问之无忌无忌外虽为正大之论内实怀外家之私其后卒以无辜陷恪死地无忌之罪上通于天矣失以恪之英才幸而嗣圣之际尚存庶几匡正唐室不致牝晨之祸如此其烈也岂不悲哉然则太宗之事贤于高祖无忌之心则真子房之罪人矣】
　　贞观十一年侍御史马周上疏曰汉晋以来诸王皆为树置失宜【为去声】不预立定分以至于灭亡人主熟知其然但溺于私爱故前车既覆而后车不改辙也今诸王承宠遇之恩有过厚者臣之愚虑不惟虑其恃恩骄矜也昔魏武帝宠树陈思及文帝即位防守禁闭有同狱囚以先帝加恩太多故嗣王从而畏之也【魏武帝曹操也操生四子丕彰植熊丕文帝也植陈思王也植多艺能操爱之文帝既立植宠日衰后以悖慢贬安乡侯后进王东阿】此则武帝之宠陈思适所以苦之也且帝子何患不富贵身食大国封戸不少好衣美食之外更何所须而毎年别加优赐曾无纪极【曾音层】俚语曰【俚音里俚语犹云俗谚也】贫不学俭富不学奢言自然也今陛下以大圣创业岂惟处置见在子弟而已【处上声见音现】当须制长乆之法使万代遵行疏奏太宗甚嘉之赐物百段
　　【唐氏仲友曰太宗制古之所不制臣古之所不臣而独牵于私欲不能自克于嫡庶之际不为逺处竟使贤才宗支连颈就戮周实有先见之明惜哉言之不力】
　　【愚按周官有王世子不会之文王之众子不与焉夫先王爱子之心岂不欲其周徧哉葢所以别嫌疑明嫡庶絶觊觎息祸乱也隋文帝既立勇为太子又使晋汉秦蜀四王各据方面恩宠相埒且夸示于人曰前代兄弟相争者由嫡庶之分也今吾五子同母何忧祸乱哉其后五子互相攘夺无一人得令终者至今为天下笑太宗目覩隋室之祸宜知所鉴矣既立承干为太子复宠待诸王无所高下马周窥见祸乱之端亟以为言太宗虽能嘉赏迄不能改愚观太宗毎事以隋为鉴独于诸王定分而忘之岂所谓溺爱者不明耶】
　　贞观十三年諌议大夫褚遂良以毎日【一作月】特给魏王泰府料物有逾于皇太子上疏谏曰昔圣人制礼尊嫡卑庶谓之储君【储音除副也太子君之副故谓之储君】道亚霄极甚为崇重用物不计泉货财帛与王者共之庶子体卑不得为例所以塞嫌疑之渐除祸乱之源而先王必本于人情然后制法知有国家必有嫡庶然庶子虽爱不得超越嫡子正礼特须尊崇如不能明立定分遂使当亲者疎当尊者卑则佞巧之徒乗机而动私恩害公或至乱国伏惟陛下功超万古道冠百王【冠去声】发施号令【施平声】为世作法【为去声】一日万几或未尽美臣职谏诤无容静黙伏见储君料物翻少魏王朝野见闻不以为是臣闻传曰【传去声】爱子敎以义方忠孝恭俭义方之谓昔汉窦太后及景帝并不识义方之理遂骄恣梁孝王封四十余城苑方三百里大营宫室复道弥望积财镪巨万计出警入跸小不得意发病而死【镪举两切贯钱索也跸音毕天子出称警入称跸窦太后汉文帝之后生景帝及梁王王名武諡曰孝事见本传】宣帝亦骄恣淮阳王几至于败赖其辅以退让之臣仅乃获免【几平声淮阳王名钦汉宣帝庶子也諡曰宪事见本传】且魏王既新出閤伏愿恒存礼训妙择师傅示其成败既敦之以节俭又劝之以文学惟忠惟孝因而奬之道德齐礼【论语曰道之以德齐之以礼有耻且格】乃为良器此所谓圣人之敎不肃而成者也太宗深纳其言
　　【陈氏惇修曰甚哉太宗之不善为父也所以启泰之邪心者太宗也非泰之罪也太宗既立承干为太子而所以眷眷于泰而宠锡之者其礼乃过于承干其理何邪是时虽未尝许泰为太子而礼数优异则立泰之意固已见于不言之间矣然则宁免泰之无觊觎而不以计倾承干者乎及其邪心既启然后从而裁抑之既幽之复降之是何异诱其入而复闭其门不亦惑乎】
　　【愚按古者不以私恩害公义故嫡长之重众子虽爱不得而并焉所以明尊卑之等杜僭忒之源也太宗以聪明之君而于太子魏王之事独不能定其分异其礼虽深纳遂良之言而私爱之心终不能自克卒至于两废焉其亦可监也夫】
　　贞观十六年太宗谓侍臣曰当今国家何事最急各为我言之【为去声后为朕同】尚书右仆射高士廉【名俭以字行初秦王荐为治中王为皇太子授右庶子既即位为吏部尚书封许国公后迁仆射摄太傅掌机务二十一年卒】曰养百姓最急黄门侍郎刘洎曰抚四夷急中书侍郎岑文本曰传称道之以徳齐之以礼义为急【传去声】諌议大夫褚遂良曰即日四方仰徳不敢为非但太子诸王须有定分陛下宜为万代法以遗子孙【遗去声】此最当今日之急太宗曰此言是也朕年将五十已觉衰怠既以长子守器东宫【长音掌】诸弟及庶子数将四十心常忧虑在此耳但自古嫡庶无良何尝不倾败家国公等为朕捜访贤德以辅储宫爰及诸王咸求正士且官人事王不宜岁乆岁乆则分义情深非意闚【分去声闚音窥音俞窥伺貌】多由此作其王府官寮勿令过四考【令平声】
