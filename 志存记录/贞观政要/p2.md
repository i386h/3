<!-- { "loadSidebar": true } -->
　　慎言语第二十二
　　杜谗邪第二十三
　　论悔过第二十四
　　论奢纵第二十五
　　论贪鄙第二十六
　　卷七
　　崇儒学第二十七
　　论文史第二十八
　　论礼乐第二十九
　　卷八
　　论务农第三十
　　论刑法第三十一
　　论赦令第三十二
　　论贡赋第三十三
　　辨兴亡第三十四
　　卷九
　　议征伐第三十五
　　议安边第三十六
　　卷十
　　论行幸第三十七
　　论畋猎第三十八
　　论灾祥第三十九
　　论慎终第四十












　　钦定四库全书
　　贞观政要卷一　　　　　　唐　吴兢　撰
　　元　戈直　集论
　　【愚按贞观者唐太宗表年之号也易大曰天地之道贞观者也犹言天地之文理主于正以示人也政要者唐史臣吴兢类辑贞观间君臣之嘉言善行良法美政之大要也唐史本纪曰太宗姓李氏讳世民陇西成纪人为凉武昭王八世孙髙祖次子也母曰太穆皇后窦氏生而不惊方四嵗有书生谒髙祖曰公贵人也必有贵子及见太宗曰龙凤之姿天日之表其年防冠必能济世安民书生既去乃采其语名之曰世民及长聪明英武有大志能屈节下士结纳豪杰佐髙祖以定天下之乱功业日隆隋义宁元年髙祖以唐王受隋禅国号唐明年改元武徳封世民为秦王九年立秦王世民为皇太子聼政是年八月即皇帝位明年改元贞观在位凡二十三年为一代之贤君其言行之美政治之盛与夫任贤使能之方从谏乐善之道大畧皆聚此书也后文宗读此慨然慕之故太和初政号为清明则是书也不无补于治云】
　　君道第一【凡五章】
　　贞观初太宗谓侍臣曰为君之道必须先存百姓若损百姓以奉其身犹割股以啖腹【股一作胫啖音淡食也】腹饱而身毙若安天下必须先正其身未有身正而影曲上理而下乱者朕每思伤其身者不在外物皆由嗜欲以成其祸若躭嗜滋味玩悦声色所欲既多所损亦大既妨政事又扰生人【扰亦作损】且复出一非理之言万姓为之觧体怨讟既作【讟音渎痛怨也】离叛亦兴朕每思此不敢纵逸諌议大夫【唐制掌谏论得失侍从赞相之职】魏征【详见任贤篇】对曰古者圣哲之主皆亦近取诸身故能逺体诸物昔楚聘詹何【楚春秋时国名僣称王詹何楚詹尹之后隐于钓楚庄王闻而异之召而问焉出列子】问其理国之要詹何对以修身之术楚王又问理国何如詹何曰未闻身理而国乱者陛下所明实同古义【按通鉴武徳九年太宗谓侍臣曰君依于国国依于民刻民以奉君犹割肉以充腹腹饱而身毙君富而国亡故人君之患不自外来常由身出夫欲盛则费广费广则赋重赋重则民愁民愁则国危国危则君防矣朕尝以此思之故不敢纵欲也与此章辞异而防同故附见于此】
　　【愚按中庸九经修身为先大学八目修身为本古者二帝三王之治未有不先正其身而能正天下者也故尧必克明峻徳而后能黎民时雍舜必帝徳防愆而后能万邦咸宁禹必祗台徳先而后能朔南暨声教汤必懋昭大徳而后能表正万邦武王必建其有极而后能作民父母盖身者表也天下者景也未有表正而景曲者也身者源也天下者流也未有源清而流浊者也后之人君若汉髙之约法除苛文景之防致刑措宣帝之综核名实光武之恭勤俭约明帝之明察善断孝章之寛厚长者其爱民之心治民之具盖亦有合乎先王者矣特其本原之地有未纯焉者尔由此观之身心与国家天下为一者三代以上之治也身心与国家天下为二者三代以下之治也唐太宗以英武之姿当大乱之后芟除羣雄拓定四海一旦君临南面首告其羣臣曰安天下必须先正其身未有身正而影曲者斯言也非三代以下之言也魏征斯时正当告之以中庸之九经大学之八目于以阐扬圣学之奥于以发明心术之微可也顾乃以楚王詹何之言言之何其逺哉使太宗斯时得闻二帝三王之学必将终始如一而无晚年之悔内外如一而无宫闱之愧矣岂特贞观之治而已邪惜乎太宗能言之而不能行之魏征能赞美之而不能发明之也呉氏编是书置此于开卷之首其有所取也夫抑有所感也夫】
　　贞观二年太宗问魏征曰何为明君暗君征曰君之所以明者兼聼也其所以暗者偏信也诗云先人有言询于刍荛【诗大雅板篇之辞刍荛采薪之人言虽贱而不弃也人诗作民盖避太宗讳故以人代民他皆类此】昔唐虞之理【尧曰陶唐氏舜曰有虞氏理本作治盖避髙宗讳故以理代治他皆类此】辟四门明四目达四聪【虞书史赞舜之辞谓开四方之门以来天下之贤俊广四方之视聼以决天下之壅蔽也】是以圣无不照故共鲧之徒不能塞也【共音恭鲧音衮共工唐虞官名古之世族官也鲧崇伯名夏禹父也共工滛辟鲧治水无功舜流共工于幽州殛鲧于羽山塞犹蔽也】靖言庸回不能惑也【虞书曰静言庸违靖与静同回亦违也谓静则能言用之则不然也】秦二世则隐藏其身捐隔踈贱而偏信赵髙及天下溃叛不得闻也【捐音员弃也秦二世始皇少子名胡亥嗣位号二世皇帝赵髙秦宦者二世用之为相二世常居禁中公卿希得朝见盗贼益多二世后为髙所弑】梁武帝偏信朱异而侯景举兵向阙竟不得知也【异羊吏切梁武帝姓萧名衍仕齐封梁王受齐禅国号梁朱异仕梁为散骑常侍侯景东魏臣叛归魏复请归梁武帝从朱异之议纳景为大将军及景反叛朝野共怨异武帝后为景所逼饿而死】隋炀帝偏信虞世基而诸贼攻城剽邑亦不得知也【剽音漂刼也隋炀帝姓杨名广文帝次子也虞世基仕隋为内史侍郎世基以帝恶闻盗贼告者皆不以实闻由是盗贼竞起防没郡县皆弗之知帝后为宇文化及等所弑】是故人君兼聼纳下则贵臣不得壅蔽而下情必得上通也太宗甚善其言
　　【范氏祖禹曰善哉太宗之问魏征之对也可谓得其要矣夫圣人以天下为耳目故聪明庸君以近习为耳目故暗蔽明暗之分惟在于逺近大小而已矣】
　　【唐氏仲友曰兼聼则公正忠谠进偏信则浸润肤受行此魏征论聼纳任用之本】
　　【愚按太宗问明君暗君魏征谓兼聼者明偏信者时兹言固简而当矣然兼聼偏信此自外至者也明之与暗又有存于中者焉尧之钦明舜之聪明乃其中扄澄彻如鉴之空如衡之平妍轻重随物而见者也彼昧者昏者反是此又明暗之所分盖偏信固易于蔽而兼聼亦有所当择惟明足以烛理何施而不可哉君天下者欲进于尧舜之明当自格物致知之学始】
　　贞观十年太宗谓侍臣曰帝王之业草创与守成孰难【守成亦作守文后同】尚书左仆射【尚音常射音夜凡言尚书仆射并同仆射秦官古者重武官有主射以督课取其领事之号也唐制尚书省置左右仆射掌统理六官为令之贰令阙则总省事宰相职也】房龄【详见任贤篇】对曰天地草昧【易屯卦防曰天造草昧草杂乱昧防晦也】羣雄竞起攻破乃降【下江切】战胜乃尅由此言之草创为难魏征对曰帝王之起必承衰乱覆彼昏狡百姓乐推【乐音洛】四海归命天授人与乃不为难然既得之后志趣骄逸百姓欲静而徭役不休百姓凋残而侈务不息国之衰恒由此起【恒胡登切常也】以斯而言守成则难太宗曰龄昔从我定天下脩尝艰苦出万死而遇一生所以见草创之难也魏征与我安天下虑生骄逸之端必践危亡之地所以见守成之难也今草创之难既已往矣守成之难者当思与公等慎之【按通鉴系十二年又云龄等拜曰陛下及此言四海之福也】
　　【范氏祖禹曰自古创业而失之者寡守成而失之者多周公曰相小人厥父母勤劳稼穑厥子乃不知稼穑之艰难故祸乱未尝不生于安逸也然非特创业之君守成为难其后嗣守成尤难也】
　　【林氏之竒曰创业之难虽庸人亦知其然守成之难虽明者亦有所忽周宣王六月出师不以为难而末年庭燎乡晨以视朝为不易汉髙帝好谋能聼从谏若转园之易而末年欲易太子以聼言为甚难是以文帝之世贾生有厝火积薪之言太宗之世魏征有失于安逸之戒】
　　【唐氏仲友曰太宗之问祸福之机房魏之对更为本末若言创业易太宗身更其难此不可罔若言守成易太宗必谓难者吾犹身济之怠忽生矣太宗悟二臣之意加谨于守成之难明哉】
　　【愚按自古人君创业守成鲜有身兼之者周武汉髙创业者也而不及守成成康文景守成者也而不及创业惟神禹在帝位十年成汤在帝位十三年兼创业守成之事者也然以书攷之禹不以治水敷土为难而以本固邦宁为难汤不以升陑伐桀为难而以时忱克终为难岂创业果易而守成果难乎盖创业逆境也可以进徳守成顺境也易以防徳太宗身兼创业守成之事不以其己能者自满而以其未能者为惧其致贞观之治也宜哉】
