<!-- { "loadSidebar": true } -->
　　贞观十一年特进【汉世诸侯功徳优盛朝廷所敬异者赐位特进位三公下唐制因之】魏征上疏曰臣观自古受图膺运继体守文控御英雄【一作杰】南靣临下【易説卦曰圣人南靣而聼天下向明而治】皆欲配厚徳于天地齐髙明于日月本支百世祚无穷【祚禄位也】然而克终者鲜【上声少也后同】败亡相继其故何哉所以求之失其道也殷鉴不逺【诗大雅荡篇之辞言商纣之所当鉴者近在夏桀之世也】可得而言昔在有隋统一寰宇甲兵彊鋭【一作盛】三十余年风行万里威动殊俗一旦举而弃之尽为他人之有彼炀帝岂恶天下之治安【恶乌去声】不欲社稷之长乆故行桀虐以就灭亡哉【桀名履癸夏末淫之君汤伐之而死】恃其富强不虞后患驱天下以从欲罄万物而自奉采域中之子女求逺方之竒异宫苑是饰台榭是崇徭役无时干戈不戢外示严重内多险忌谗邪者必受其福【谗鉏咸切譛也】忠正者莫保其生上下相防【揜蔽也】君臣道隔民不堪命率土分崩遂以四海之尊殒于匹夫之手【殒羽敏切殁也】子孙殄絶【殄音腆尽也】为天下笑可不痛哉圣哲乗机拯其危溺【拯之庆切救也】八柱倾而复正【淮南子曰地有九州八柱括地象曰昆仑山为柱地之中也地下有八柱牵制名山大川孔穴相通】四维弛而更张【弛音矢废也更平声管子曰礼义亷耻是谓四维四维不张国乃灭亡】逺肃迩安不逾于期月【期与朞同谓周一嵗之月也论语曰茍有用我者朞月而已可也】胜残去杀无待于百年【胜平声去上声论语曰善人为邦百年亦可以胜残去杀矣】今宫观台榭尽居之矣【观去声】竒珍异物尽收之矣姬姜淑媛尽侍于侧矣【媛美女也音援】四海九州尽为臣妾矣若能鉴彼之所以失【一作亡】念我之所以得日慎一日虽休勿休焚鹿台之寳衣【武王克商纣走反入登鹿台防衣其珠玉自燔于火而死武王命南宫括散鹿台之财】毁阿房之广殿【阿于何切房读曰旁秦始皇作前殿阿房东西五百歩南北五十丈上可坐万人下可建五文旗自殿下直抵南山表阁道絶汉后为楚所焚】惧危亡于峻宇【夏书五子之歌曰甘酒嗜音峻宇雕墙有一于此未或不亡】思安处于卑宫【处上声后同论语曰卑宫室而尽力乎沟洫禹吾无间然矣谓禹薄于已而勤于民也】则神化潜通无为而治徳之上也若成功不毁即仍其旧除其不急损之又损杂茅茨于桂栋防玉砌以土堦【尧舜之朝土堦三等茅茨不剪】悦以使人不竭其力常念居之者逸作之者劳亿兆悦以子来羣生仰而遂性徳之次也若惟圣防念【周书曰惟圣防念作狂言一念之差虽圣亦为狂矣】不慎厥终忘缔搆之艰难【缔音帝结也搆音姤成也】谓天命之可恃忽采椽之恭俭【椽音传榱桷也】追雕墙之靡丽因其基以广之增其旧而饰之触类而长【音掌】不知止足人不见徳而劳役是闻斯为下矣譬之负薪救火扬汤止沸以暴易乱与乱同道莫可测也【测一作则】后嗣何观夫事无可观则人怨【夫音扶后同】人怨则神怒神怒则灾害必生灾害既生则祸乱必作祸乱既作而能以身名全者鲜矣顺天革命之后将隆七百之祚【隆一作基左传曰成王定鼎于郏鄏卜世三十卜年七百天所命也】贻厥子孙之万叶难得易失【易以豉切后同】可不念哉【按通鉴系十一年正月上作飞山宫故魏征上此防】是月征又上疏曰臣闻求木之长者必固其根本欲流之逺者必浚其泉源思国之安者必积其徳义源不深而望流之逺根不固而求木之长徳不厚而思国之理臣虽下愚知其不可而况于明哲乎人君当神器之重【神器帝位也】居域中之大【老子曰域中有四大道大天大地大王亦大】将崇极天之峻永保无疆之休不念居安思危戒奢以俭徳不处其厚情不胜其欲斯亦伐根以求木盛塞源而欲流长者也凡百元首【虞书曰元首明哉所以喻君也】承天景命莫不殷忧而道着【殷忧忧之甚也】功成而徳衰有善始者实繁能克终者葢寡岂取之易而守之难乎昔取之而有余今守之而不足何也夫在殷忧必竭诚以待下既得志则纵情以傲物竭诚则胡越为一体【胡越者极南北之间言至异可同也】傲物则骨肉为行路【言至亲反踈也】虽董之以严刑【董督也虞书曰董之用威】震之以威怒终茍免而不懐仁貌恭而不心服怨不在大可畏惟人载舟覆舟所宜深慎【家语曰君者舟也庶人者水也水所以载舟亦所以覆舟也】奔车朽索其可忽乎【朽许九切索苏各切夏书曰予临兆民懔乎若朽索之御六马喻危惧可畏之甚奔车朽索亦此意也】君人者诚能见可欲则思知足以自戒将有作则思知止以安人念髙危则思谦冲而自牧惧满溢则思江海下百川乐盘游则思三驱以为度【乐音洛后同盘游畋猎也周书曰不敢盘于游田三驱者围合其三靣前开一路使之可去不忍尽物好生之仁也易比卦六五王用三驱失前禽盖犹成汤祝网之义】忧懈怠则思慎始而敬终虑壅蔽则思虚心以纳下想谗邪则思正身以黜恶恩所加则思无因喜以谬赏罸所及则思无因怒而滥刑总此十思宏兹九徳【虞书臯陶曰亦行有九徳寛而栗柔而立愿而恭乱而敬扰而毅直而温简而亷刚而塞彊而义言人之徳见于行者凡九盖知人之事也】简能而任之择善而从之则智者尽其谋勇者竭其力仁者播其恵信者効其忠文武争驰君臣无事可以尽豫游之乐【孟子曰一游一豫为诸侯度豫乐游巡也言王者一游一豫皆有恵及民而诸侯所取法不敢慢游以病民也】可以养松乔之夀【赤松王乔皆古仙人之有夀者】鸣琴垂拱不言而化【家语曰舜弹五弦之琴造南风之诗垂拱者垂衣拱手无为而治也】何必劳神苦思代下司职役聪明之耳目亏无为之大道哉【按通鉴系十一年四月魏征上此疏】太宗手诏答曰省频抗表【省悉井切视也】诚极忠欵【苦管切诚也】言穷切至披览忘倦每达宵分【夜半也】非公体国情深启沃义重【启开也沃灌溉也商书髙宗命傅説曰启乃心沃朕心】岂能示以良图匡其不及朕闻晋武自平吴已后【晋武帝复姓司马名炎家世仕魏封晋王受魏禅国号晋吴国名三国孙之后晋武灭之】务在骄奢不复留心治政何曽【字頴考仕魏为司徒晋受禅以曽为太傅】退朝谓其子劭【字敬祖曽之子也仕晋为司徒】曰吾每见主上不论经国逺图但説平生常语此非贻厥子孙者尔身犹可以免指诸孙曰此等必遇乱死及孙绥果为淫刑所戮【绥字伯蔚曽之孙也仕晋为尚书后为东海王越所杀】前史美之以为明于先见朕意不然谓曽之不忠其罪大矣夫为人臣当进思尽忠退思补过将顺其美匡救其恶【孝经传曽子述孔子之辞】所以共为理也曽位极台司【三公上应三台台司者三公之位也】名器崇重当直辞正谏论道佐时今乃退有后言进无廷诤以为明智不亦谬乎危而不持焉用彼相【去声焉于防切论语孔子告冉求曰危而不持颠而不扶则将焉用彼相矣】公之所陈朕闻过矣当置之几案事等韦【弓韦柔皮也韩子曰西门豹性急佩韦以自缓董安于性缓佩以自急】必望收彼桑榆期之嵗暮不使康哉良哉独美于往日【美亦作盛虞书舜臯陶赓歌之辞曰股肱良哉庶事康哉】若鱼若水遂爽于当今【蜀先主曰孤之有孔明犹鱼之得水也】迟复嘉谋犯而无隠【迟去声礼事君有犯而无隠】朕将虚襟静志敬伫徳音【按太宗此诏通鉴系在十一年七月魏徴累上疏之后】
　　【孙氏甫曰魏公以忠直称歴数百年而名愈髙李翺论修史之法则曰假如魏徴则记其谏诤之词足以见正直是魏公得谏诤之道其言足以信于后也此二疏乃谏诤之著者魏公事英主力賛治道已成太平之治见其小失尚孜孜谏诤以防其甚如事中常之主天下未治其君或有大过谏必危切至安危大计必忘身以争也葢辅相之道不至此不足以为忠后之为相者宜详之】
　　【吕氏祖谦曰魏征教太宗十思使太宗能以是十思而充之则当时之治不惟贞观而已虽并隆于尧舜可也然魏公之十思可以与孔子之九思同垂训于万世矣】
　　【愚按魏征之于谏也可谓难矣不惟大事能谏虽小事未尝舍也不惟初年能諌虽末年未尝辍也史称其平生谏疏二百余篇而是年一月之中见于谏疏者凡二焉见于书者如此则其见于言者可知矣传于世者如此则其不传于世者亦可知矣臣不以数谏为嫌君不以数谏为忤其致贞观之治有以也夫今以二疏观之一以为当监隋之所以失念唐之所以得一以为有善始者实繁能克终者实寡夫能惧得失而后能慎终始能慎终始则有得而无失矣二疏之言相为表衷者也吴氏合二疏为一章厥有防哉】
　　贞观十五年太宗谓侍臣曰守天下难易【以防切】侍中【唐制门下省侍中掌出纳帝命相国仪凡国家之务与中书令叅总而颛判国事宰相职也】魏征对曰甚难太宗曰任贤能受谏诤即可【即一作则】何谓为难征曰观自古帝王在于忧危之间则任贤受谏及至安乐【音洛】必怀寛怠言事者惟令兢惧【令平声】日陵月替以至危亡圣人所以居安思危正为此也【为去声】安而能惧岂不为难【愚按太宗以间世之才内芟羣雄外清四夷其视取天下有不足为者况于守天下乎故魏征因其问而对以甚难魏征岂欲难人之所易哉盖自古人主在忧危则思敬畏思敬畏则乱者治矣居安乐则懐寛怠懐寛怠则治者乱矣周宣能谨于北伐之日而不能谨于庭燎乡晨之时晋武知谨于平吴之先而不能谨于天下一统之后明皇首诛诸韦安居而禄山之乱生宪宗平荡淮蔡休兵而志之祸作唐虞盛治兢兢业业于一日万几者岂徒然哉昔定公问一言兴邦孔子对以为君之难然则魏征之言其一言兴邦者乎】
　　政体第二【凡十三章】
　　贞观初太宗谓萧瑀【字时文后梁明帝子也髙祖入闗招之授光禄大夫武徳初迁内史令贞观初拜太子少师迁仆射又迁御史大夫防预朝政后拜太子少傅卒谥曰恭帝以性忌改谥贞褊】曰朕少好弓矢【少好并去声】自谓能尽其妙近得良弓十数以示弓工乃曰皆非良材也朕问其故工曰木心不正则脉理皆邪【皆一作多】弓虽刚劲而遣箭不直非良弓也朕始悟焉朕以弧矢定四方用弓多矣而犹不得其理况朕有天下之日浅得为理之意固未及于弓弓犹失之而况于理乎自是诏京官五品以上【京官谓京都官唐制五品以上皆以名聼制授】更宿中书内省【更平声唐制中书内省在禁中】每召见皆赐坐与语询访外事务知百姓利害政教得失焉
　　【范氏祖禹曰曰国之将兴也君子自以为不足其亡也若有余太宗因识弓之未精而知天下之理已不能尽询谋于众而不自用此其所以兴也】
　　【胡氏寅曰太宗射艺絶世矢无虚发若使弓材不良发矢不直则当危防交急之时所欲毙者不能应而倒而濵于殆也乆矣工人之意则不为是盖见太宗之微故借弓为喻所以规之也犹曰君心不正则言行皆邪势虽尊严而出政不善云尔执艺之言所谓伯牙之弹而太宗闻之异乎子期之聼耶太宗英才盖世羣臣亦一时豪杰多不足以望清光而造弓者乃自外而窥其内众不可揜盖如此人君可不慎哉凡人能反求诸已者实难太宗虽愧于聼徳之聪然能因是召见京官问民疾苦政事得失是亦为君之道也】
