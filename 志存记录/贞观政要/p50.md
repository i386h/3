<!-- { "loadSidebar": true } -->
　　【真氏徳秀曰是时褚遂良亦谏不从十七年西突厥入寇帝悔之曰魏徴褚遂良劝我复立髙昌吾不用其言今方自咎耳初议处突厥于河南徴争之而帝不从后以结社率之变而悔后议以髙昌为郡县征争之而帝复不从又以西突厥入寇而悔使早从忠言安有是哉然知过而能悔此其所以兴也愚按自夏禹西戎即叙之后成周西旅底贡之余通西域而开玉闗极城郭诸国悉服实始于汉武然中国劳弊亦已甚矣闭玊闗谢西域此光武所以为盛徳也太宗灭髙昌置都防由是为开通西域之计而燕支疎勒丘兹于阗四镇遂为遐陬重地至于开元自玊门以西烟火万里为唐极盛曾几何时天宝以后事势日非前日之舆图举为戎马之郊矣周公有言曰徳不加焉则君子不飨其质政不施焉则君子不臣其人况夺其土地而置以郡县乎务广地不如务广徳古训岂虚语哉】














　　贞观政要卷九
　　钦定四库全书
　　贞观政要卷十　　　　　　唐　吴兢　撰
　　元　戈直　集论
　　行幸第三十七【凡四章】
　　贞观初太宗谓侍臣曰隋炀帝广造宫室以肆行幸自西京至东都离宫别馆相望道次乃至并州涿郡【今涿州路腹里】无不悉然驰道皆广数百步种树以饰其傍人力不堪相聚为贼逮至末年尺土一人非复已有以此观之广宫室好行幸【好去声】竟有何益此皆朕耳所闻目所见深以自诫故不敢轻用人力惟令【平声】百姓安静不有怨叛而已
　　贞观十一年太宗幸洛阳宫泛舟于积翠池顾谓侍臣曰此宫观台沼【观去声】并炀帝所为所谓驱役生人穷此雕丽复不能守此一都以万人为虑好行幸不息【好去声】人所不堪昔诗人云何艸不黄何日不行【诗大雅何艸不黄篇之辞】小东大东杼轴其空【诗小雅大东篇之辞】正谓此也遂使天下怨叛身死国灭今其宫苑尽为我有隋氏倾覆者岂惟其君无道亦由股肱无良如宇文述虞世基裴蕴之徒【皆隋之臣】居髙官食厚禄受人委任惟行謟佞蔽塞聪明欲令其国无危【令平声】不可得也司空长孙无忌奏言隋氏之亡其君则杜塞忠谠之言臣则茍欲自全左右有过初不紏举冦盗滋蔓亦不实陈防此即不惟天道实由君臣不相匡弼太宗曰朕与卿等承其余弊惟须道移风使万世永赖矣
　　贞观十三年太宗谓魏征等曰隋炀帝承文帝余业海内殷阜若能常处闗中【处上声】岂有倾败遂不顾百姓行幸无期径往江都不纳董纯崔象【皆隋之臣】等谏诤身戮国灭为天下笑虽复帝祚长短委以天而福善祸淫亦由人事朕每思之若欲君臣长乆国无危败君有违失臣须极言朕闻卿等规谏纵不能当时即从再三思审必择善而用之
　　贞观十二年太宗东巡狩将入洛次于显仁宫宫苑官司多被责罚侍中魏征进言曰陛下今幸洛州为是旧征行处【为去声后为其同】庶其安定故欲加恩故老城郭之民未防徳恵官司苑监多及罪辜或以供奉之物不精【供平声】又以不为献食此则不思止足志在奢靡既乖行幸本心何以副百姓所望隋主先命在下多作献食献食不多则有威罚上之所好【去声】下必有甚竞为无限遂至灭亡此非载籍所闻陛下目所亲见为其无道故天命陛下代之当战战栗栗每事省约叅踪前列昭训子孙奈何今日欲在人之下陛下若以为足今日不啻足矣【啻音翅】若以为不足万倍于此亦不足也太宗大惊曰非公朕不闻此言自今已后庶几无如此事【几平声按通鉴系十一年上至显仁宫宫吏以阙储偫有被谴责魏征谏曰云云上惊曰非公不闻此言因谓长孙无忌等曰朕昔过此买饭而食僦舎而宿今供顿如此岂得犹嫌不足乎】
　　【范氏祖禹曰富而不忘贫则能保其富矣贵而不忘贱则能保其贵矣夫以万乘之贵四海之富而犹以为不足何哉忘其始之贱贫而欲大无穷也是以髙宗旧劳于外爰暨小人及其即位卒为贤君文王卑服即康功田功周公作书以戒成王恐其不知稼穑之艰难而骄逸也汉文有曰朕能任衣念不至此是以恭俭爱民惟恐烦之呜呼其可谓有徳者矣若太宗闻谏而能自省不亦贤乎又曰太宗可谓不忘戒矣覩隋之宫室而以謟谀掩蔽戒羣臣夫知彼之所以亡则图我之所以存而不敢怠矣此三王之所由兴也】
　　【愚按有虞之制五载一巡守成周之盛六年一时巡肆觐羣后大明黜陟协时月正日同律度量衡无非事也其车从至为简省其供给至为俭约故民以其所行为幸所不行为不幸所谓吾王不游吾何以休是也后世杨广朱温巡游不息始务丰侈其饮食美丽其行宫以供给过制为贤能以置顿不备为罢软州县承风竞为劳费于是百姓闻车马之音见羽旄之美举疾首蹙额而相告矣太宗亲睹炀帝之祸犹以供奉不精多所责罚况其余者乎夫古之巡幸所以徇民后之巡幸所以徇已人君欲复虞周巡守之制茍不先省其车从之数约其供给之仪未有不蹈隋梁之失者也】畋猎第三十八【凡五章】
　　秘书监虞世南以太宗颇好畋猎【好去声】上疏谏曰臣闻秋狝冬狩盖惟恒典【狝音藓周礼大司马仲秋教治兵以狝田致禽以祀祊仲冬教大阅以狩田致禽以享烝】射隼从禽备乎前诰【射食亦切隼荀尹切禽也】伏惟陛下因听览之余辰顺天道以杀伐将欲摧斑碎掌亲御皮轩【田猎之车也】穷猛兽之窟穴尽逸材之林薮夷凶翦暴以衞黎元收革擢羽用充军器举旗効获武遵前古然黄屋之尊金舆之贵八方之所仰徳万国之所系心清道而行犹戒衘橜斯盖重慎防防为社稷也【为去声】是以马卿直谏于前【司马相如字长卿汉武帝时为郎尝从帝猎长杨帝好自击熊豕驰逐野兽相如上疏谏帝从之】张昭变色于后【张昭字子布彭城人为吴主孙权军师权尝乗马射虎昭变色而谏之】臣诚细防敢忘斯义且天弧星罼【音毕网也】所殪已多【殪音翳杀死也】颁禽赐获皇恩亦溥伏愿时息猎车且韬长防不拒刍荛之请降纳防浍之流袒裼徒搏任之羣下则贻范百王永光万代太宗深嘉其言
　　【愚按传曰春搜夏苗秋狝冬狩皆于农隙以讲武也王制天子无事则嵗三田周礼大阅之制独为详备则畋猎固古礼也何外作禽荒见于大禹之训而不敢盘于游田乃为文王之徳正以畋猎虽古制有因是而劳师耀武妨农害民者矣况后世万乗之动供给之繁征求之伙乎太宗身亲行阵尅防奏功其于游猎固其好尚必有不遵制而病民者宜世南恳切之谏有以动上之听矣】
　　谷那律【魏州昌乐人贞观中累迁国子博士后迁谏议大夫淹识羣书禇遂良称为九经库】为谏议大夫尝从太宗出猎在途遇雨太宗问曰油衣若为得不漏对曰能以瓦为之必不漏矣意欲太宗弗数游猎【数音朔】大被嘉纳赐帛五十叚加以金带【按通鉴此事系在髙宗永徽元年九月癸亥与此异而新旧唐书则同】
　　【唐氏仲友曰谷那律淹识羣书禇遂良尝称为九经库油衣瓦为不漏之对可见质直盖淹识之士难乎质直故三益之友得一己善而况兼之者乎】
　　【愚按家语记孔子之言曰忠臣之谏君有五义焉其五曰讽谏惟度主以行之吾从其讽谏乎夫所以讽谏者假他事引援而谏者也谷那律以儒学之臣居谏议之职以瓦为衣之对虽过于质直其讽谏之谓乎太宗恱其直而赏赉之是亦从谏之美也】
　　贞观十一年太宗谓侍臣曰朕昨往懐州【今懐庆路腹里】有上封事者云何为恒差山东众丁于苑内营造即日徭役似不下隋时懐洛以东残人不堪其命而田猎犹数【音朔】骄逸之主也今者复来懐州田猎忠谏不复至洛阳矣【复音缶】四时搜田【搜音捜春曰搜夏曰苗秋曰狝冬曰狩】既是帝王常礼今日懐州秋毫不干于百姓凡上书谏正自有常准臣贵有词主贵能改如斯诋毁有似呪诅侍中魏征奏称国家开直言之路所以上封事者尤多陛下亲自披阅或冀臣言可取所以侥幸之士得肆其丑臣谏其君甚须折从容讽谏【从即容切】汉元帝【名奭】尝以酎祭宗庙【酎音纣三重酿酒也味厚故以荐宗庙】出便门御楼船御史大夫薛广徳【字长卿沛郡人】当乗舆免冠曰宜从桥陛下不听臣言臣自刎以颈血污车轮【汗去声】陛下不入庙矣元帝不悦光禄卿张猛进曰臣闻主圣臣直乗船危【乘去声后同】就桥安圣主不乗危广徳言可听元帝曰晓人不当如是耶乃从桥以此而言张猛可谓直臣谏君也太宗大悦
　　【愚按魏征不取广徳之直言而取张猛之直谏不过顺太宗之意而言耳盖尝闻先儒之言曰谏者之委曲君徳未信于人也谏者之剀切君徳已信于人也其逊其忤言者之得失则二在人主为进徳之验则一而已由此观之谏书诋毁有似诅咒此正太宗君徳信于人之验也若以张猛之讽諌为是则是以汉元之皆庸期太宗耳岂责难之道乎】
　　贞观十四年太宗幸同州【今仍旧陜西】沙苑亲格猛兽复晨出夜还【音旋后同】特进魏征奏言臣闻书美文王不敢盘于游田【周书曰文王不敢盘于游田以庶邦惟正之供】传述虞箴称夷羿以为戒【传去声左传魏綘告晋侯曰昔虞人之箴曰在帝夷羿冒于原兽虞箴如是可不惩乎】昔汉文临峻坂欲驰下袁盎【楚人汉文帝时为中郎将】揽辔曰圣主不乗危【乗平声】不徼幸今陛下骋六飞【马名】驰不测之山如有马惊车败陛下纵欲自轻奈髙庙何【文帝从覇陵上欲西驰下峻坂袁盎谏帝曰将军怯邪盎曰臣闻千金之子不垂堂百金之子不倚衡云云帝乃止】孝武好格猛兽【好去声后同】相如进谏力称乌获【秦武王力士举龙文鼎者】防言庆忌【吴王僚之子走能防矢】人诚有之兽亦宜然猝遇逸材之兽骇不存之地虽乌获逄防之伎【逄音庞逄防古之善射者】不得用而枯木朽株尽为难矣虽万全而无患然而本非天子所宜【事见首章注】孝元帝郊泰畤【郊祀之坛曰畤】因留射猎薛广徳【字长卿沛郡人时为长信少府御史大夫】称窃见闗东困极百姓离灾今日撞亡秦之钟歌郑衞之乐士卒暴露从官劳倦【从去声】欲安宗庙社稷何慿河暴虎未之戒也臣窃思此数帝心岂木石独不好驰骋之乐【音洛后同】而割情屈己从臣下之言者志存为国【为去声后同】不为身也臣伏闻车驾近出亲格猛兽晨往夜还以万乗之尊闇行荒野践深林涉丰艸甚非万全之计愿陛下割私情之娱罢格兽之乐上为宗庙社稷下慰羣寮兆庶太宗曰昨日之事偶属尘昏非故然也自今深用为诫
　　【愚按魏征谏猎之辞援古监今惓惓忠笃比虞世南奏疏尤为恳至切到足以儆动其君之听尘昏之语太宗乌得不为之感悟哉若魏徴者可谓能引君于道矣】
　　贞观十四年冬十月太宗将幸栎阳【栎音药栎阳今为咸宁县属奉元路】游畋县丞刘仁轨【字正则汴州人初为陈仓尉部人鲁宁为折冲都尉豪纵犯法县莫敢屈仁轨榜杀之太宗召诘责仁轨曰宁辱臣臣故杀之帝以为刚直擢咸阳丞累迁给事中武后时拜仆射】以收获未毕非人君顺动之时诣行所上表切谏太宗遂罢猎擢拜仁轨新安令【新安县名今仍旧河南府路○按史传太宗校猎同州仁轨谏曰今兹澍泽霑足百谷炽茂收才十二常日赘调己有所妨又供猎事缮桥治道役虽简省犹不损数万少延一旬使场圃毕劳陛下六飞徐驱公私交泰上玺书褒纳拜新安令】
