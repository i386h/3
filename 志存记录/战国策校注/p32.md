<!-- { "loadSidebar": true } -->
　　国子【齐大夫】曰秦破马服君之师围邯郸齐魏亦佐秦伐邯郸齐取淄防魏取伊氏【皆赵地缺】公子无忌【魏信陵君】为天下循便计【循行顺也正曰行便宜之计言窃符夺兵事补曰齐魏佐秦伐因取二地今云公子无忌云云魏实救赵者不应先佐之伐恐当时无忌虽急于平原之请而魏王实畏秦如止晋鄙壁邺未欲真欲救赵或先取其地也】杀晋鄙【魏将】率魏兵以救邯郸之围【魏安厘二十年使鄙将以救赵畏秦不敢进赵急平原君使责无忌无忌盗晋鄙兵符杀之将进兵秦军解去补曰按史年表魏世家公子无忌传公子矫杀晋鄙破秦兵皆在安厘王二十年通鉴以矫杀晋鄙在前一年大事记以晋鄙留军壁邺在前一年谓以修今按传亦止作一年事也当考】使秦弗有而失天下是齐入于魏而救邯郸之功也【齐与魏亲初虽佐秦今魏救赵亦同救也】安邑者魏之柱国也【言其于国如室有柱】晋阳者赵之柱国也鄢郢者楚之柱国也故三国【衍欲字】欲【补曰疑欲字即故字而上衍故字故者旧也】与秦壤界【境土界境也言其地相接】秦伐魏取安邑伐赵取晋阳伐楚取鄢郢矣覆【元作福】福【补曰姚云刘偪曾一作覆愚按福乃偪之讹偪义长】三国之军【元作君】君兼二周之地举韩氏取其地且天下之半【且犹几】今又刦赵魏疏中国【疏言离其友】封卫之东野【封割也东野犹东地正曰封疆之地】兼魏之河内絶赵之东阳则赵魏亦危矣赵魏危则非齐之利也韩魏赵楚之志恐秦兼天下而臣其君故专兵一志以逆秦【逆谓拒之】三国之与秦壤界而患急齐不与秦壤界而患缓是以天下之势不得不事齐也故秦得齐则权重于中国赵魏楚得齐则足以敌秦故秦楚【补补曰叠举上文宜有楚】赵魏得齐者重失齐者轻齐有此势不能以重于天下者何也其用者过也【补曰三防大槩畧同谓三晋诸国为齐之屏蔽相依为唇齿秦攻诸国而齐不救诸国灭亡势必及齐第三章谓三国与秦界而患急齐不与秦壤而患缓秦得齐则权重赵魏楚得齐则足以敌秦说尤明切初防攻长平时次防周韩未亡时三防则韩既亡后也始皇十八年灭韩自秦人行逺交近攻之术善齐而不加兵君王后谨事秦王建不修战备不助五国其堕秦计中乆矣长平之战当王建五年灭韩当三十五年三十余年间士之为齐谋者其智非不及此而卒不用宜其及于亡也】
　　齐王使使者问赵威后【惠文后孝威太后】书未发【补曰未发其封】威后问使者曰嵗亦无恙邪【恙忧也】民亦无恙邪王亦无恙邪使者不说曰臣奉使使威后今不问王而先问嵗与民岂先贱而后尊贵者乎威后曰不然茍无嵗何有民茍无民何有君故有问舍本而问末者耶乃进而问之曰齐有处士曰钟离子【钟离属九江正曰路史云沂之承音惩有钟离城乃晋吴防处成十五年杜云淮南县今属濠州者非应劭云钟离子国在九江盖其后徙于此吴灭之】无恙耶是其为人也有粮者亦食无粮者亦食有衣者亦衣无衣者亦衣是助王养其民者【补】也何以至今不业也【言不得在位成其职业】叶阳子【诸书叶阳皆不地范睢传注叶一作业补曰正义云叶阳今许州叶县又见魏防】无恙乎是其为人哀鳏寡防孤独振困穷补不足是助王息其民者也【息生也】何以至今不业也北宫之女婴儿子无恙耶彻其环瑱【集韵彻去也通作彻】至老不嫁以养父母是皆率民而出于孝情者也【情犹诚】胡为至今不朝也【命妇则朝】此二士弗业一女不朝何以王齐国子万民乎于陵子仲【于陵属济南皆以所居为号此自一人若孟子所称已是七八十年矣补曰路史于陵今淄之长山正曰此言于陵仲子之行与孟子所称者合恐即此人也赵惠文王与齐闵王同时惠文后用事实孝成之世其在惠文时则仲子犹相及】尚存乎是其为人也上不臣于王下不治其家中不索交诸侯此率民而出于无用者何为至今不杀乎【彪谓威后贤矣其是非乃不诡于圣齐有此数士不能察至使邻国老女子愧之王建不足道也时君王后故无恙胡为亦无察乎正曰问王而不及后必非君王后王建时鲍因防言谓后为贤智故曲说至此○王使之使如字瑱它典它甸二反】
　　齐闵王之遇杀其子法章变姓名为莒太史家庸夫【庸佣同均直也】太史敫女【敫音跃补曰徐广云一音皎】竒法章之状貌以为非常人怜而常窃衣食之与私焉莒中及齐亡臣【臣之出亡者】相聚求闵王子欲立之法章乃自言于莒共立法章为襄王襄王立以太史氏女为王后生子建太史敫曰女无媒而嫁者非吾种也污吾世矣终身不覩君王后贤不以不覩之故失人子之礼也襄王卒子建立为齐王君王后事秦谨与诸侯信以故建立【衍一四字】四十有余年不受兵【正曰此要其终而言之建立字可见建四十四年为秦灭补曰秦逺交齐而善之故齐事秦谨不悟其计也与诸侯信此恐未然史称齐亦东邉海上秦日夜攻三晋燕楚五国各自救以故四十余年不受兵此实録也齐与诸侯信则安得不助五国乎】秦昭王【元作始皇按后卒于庄襄之时不逮始皇也】始皇【补曰字误】尝遣使者遗君王后玉连环【两环相贯】曰齐多智而解此环不君王后以示羣臣羣臣不知解君王后引锥椎破之谢秦使曰谨以解矣及君王后病且卒诫建曰羣臣之可用者某建曰请书之君王后曰善取笔牍受言【牍书版也】君王后曰老妇已忘矣【详其指盖怒建之不心受托以病昏耳】君王后死后后胜【疑即后之族】相齐多受秦间金玉使賔客入秦皆为变辞【变故之辞葢使者还以恐动王也】劝王朝秦不修攻战之备【彪谓君王后贤智妇人也惜其不能正始乃其父正烈男子也义不能疚利不能回其斯人乎正曰防云君王后贤不失人子之礼又秦王令解环以齐多智为言故鲍以贤賛之不能正始既不足言贤信秦之谋不助诸侯又何智之有】
　　齐王建入朝于秦雍门司马前曰所为立王者为社稷耶为王立王耶王曰为社稷司马曰为社稷立王王何以去社稷而入秦齐王还车而反即墨大夫闻【元作与补曰姚云一本作闻】雍门司马谏而听之则以为可【衍可字】可【补曰姚云一作以】为谋【又疑可为谋本注字】即入见齐王曰齐地方数千里带甲数十【元作百下同】百万夫三晋大夫皆不便秦而在阿鄄之间者百数王收而与之十百【补曰通鉴作数下同】万之众使收三晋之故地即临晋之关可以入矣【临晋属左冯翊】鄢郢大夫不欲为秦【不属之也】而在城南下者百数【齐城】王收而与之十百万之师使收楚故地即武关可以入矣【始皇纪注武闗秦南闗在陜西农东】如此则齐威可立秦国可亡矣舍南面之称制【此亦秦人之辞时未有此正曰谓其弃王而为臣也】乃西面而事秦为大王不取也齐王不聴秦使陈驰【齐客之入秦者正曰上章谓齐賔客入秦皆为变乱又陈为齐姓故云然不可考】诱齐王内之约与五百里之地【葢伪许之】齐王不听即墨大夫而听陈驰遂入秦处之共松栢之间【共属河内补曰卫州共城县】饿而死先是齐为之歌曰松耶栢耶住建共者客邪【客谓陈驰自秦称之曰客彪谓建之听雍门似矣而不卒于即墨惟不明故也不明以亡国有国家者可不以正心诚意为先乎正曰专指陈驰非自齐称之曰客尔史谓建听奸人賔客以亡秦防秦王资顿弱以逰齐王入朝知客非一也○鲍出正心诚意一语论虽正而不切上言不明而此曰以为先乌睹大学之序】
　　凡五十九章




　　战国策校注卷四
<史部,杂史类,战国策校注>
　　钦定四库全书
　　战国策校注卷五　　　　宋　鲍彪　原注
　　元　吴师道补正
　　楚【今之南郡江夏零陵桂阳武陵长沙汉中汝南皆其分也江陵故郢都西通巫巴东有云梦之饶】宣王【肃王子元年烈王七年王子】
　　齐楚构难宋请中立齐急宋【告急于宋补曰请字宜任急下殽脱于此中立岂待请邪】宋许之子象【楚人】为楚谓宋【补补曰姚本有此字】王【公剔成正曰剔成未尝称王此偃也与懐防相接】曰楚以缓失宋将法齐之急也齐以急得宋后将常急矣是从齐而攻楚之未必利也齐战胜楚势必危宋不胜是以弱宋干强楚也【言以助齐犯楚之怒补曰将法齐之急言楚今结于宋齐后将常急言楚之攻齐未已齐战胜楚势必危宋言齐强必并宋】而令两万乘之国常以急求所欲国必危矣
　　邯郸之难【赵成侯二十一年魏防邯郸此十六年补曰大事记昭奚恤为相附宣王十五年谓此章争论乃明年亊按史年表围邯郸在此年防邯郸齐败魏在次年】昭奚恤谓楚王曰王【元作里补曰姚本作王】不如无救赵而以强魏【使魏为强】魏强其割赵必深矣赵不能听则必坚守是两敝也【两国相持必俱敝】景舍曰不然昭奚恤不知也夫魏之攻赵也恐楚之攻其后也今不救赵赵有亡形而魏无楚忧是楚魏共赵也【如与魏共攻之】害必深矣【赵之害】何以两敝也且魏令兵以割赵【补曰一本以深割赵】赵见亡形而有楚之不救己也【言虽有楚而不见救正曰姚云有刘作知愚按见有二字恐殽舛上下文可证】必与魏合而以谋楚故王不如少出兵以为赵援赵恃楚劲必与魏战魏怒于赵之劲而见楚救之不足畏也必不释赵赵魏相敝而齐秦应楚【应言乘此起兵耳非与楚合也】则魏可破也楚因使景舍起兵救赵邯郸抜【楚兵少故】楚取睢濊之间【后志梁国睢阳注征北记南进有睢陵梁国有濊阳南临濊水补曰大事记取濊阳作睢阳濊呼外乌外反】
　　江乙为魏使于楚【乙魏人时居魏后乃仕楚故其譛昭奚恤曰臣居魏知之正曰据居魏语以为魏人未知果不】谓楚王曰臣入境闻楚之俗不蔽人之善不言人之恶诚有之乎王曰诚有之江乙曰然则白公之乱得无遂乎【遂犹成白公太子建子胜哀十六年建以谗奔郑郑杀之胜请伐郑子西不从胜怒杀子西刼惠王】诚如是臣等之罪免矣楚王曰何也江乙曰州侯相楚贵甚矣而主断【谓其专决】左右俱曰无有【言世无如之】如出一口矣
　　荆宣王问羣臣曰吾闻北方之畏昭奚恤也果诚何如羣臣莫对江乙对曰虎求百兽而食之得狐狐曰子无敢食我也天帝使我长百兽今子食我是逆天帝命也子以我为不信吾为子先行子随我后观百兽之见我而敢不走乎虎以为然故遂与之行兽见之皆走虎不知兽畏己而走也以为畏狐也今王之地方五千里带甲百万而专属之昭奚恤故北方之畏奚恤也其实畏王之甲兵也犹百兽之畏虎也【补曰大事记江乙之言如此则昭奚恤为敌国所畏可知　一本标十二国史春秋后语食我作噉我又云人臣见畏者君威也君不用而威亡矣注尹文子有】昭奚恤与彭城君【彭城属楚知为楚人】议于王前王召江乙而问焉江乙曰二人之言皆善也臣不敢言其后【补曰姚云一本更有言其后三字】此谓虑贤也【虑犹疑也贤者言善已复言之将使王疑彼思虑之也正曰谓使我疑虑贤者为疑词以两倾之也】
　　江尹【乙也】欲恶昭奚恤于楚王而力不能故为梁山阳君【山阳属魏知为魏人正曰策文明曰梁山阳君注赘】请封于楚【知其无功奚恤必諌而山阳怨可以为党】楚王曰诺昭奚恤曰山阳君无功于楚国不当封江尹因得山阳君与之共恶昭奚恤
