<!-- { "loadSidebar": true } -->
　　秦并赵北向迎燕【并合也迎以兵迎之】燕王闻之使人贺秦王【始皇】使者过赵赵王【悼襄】系之使者曰秦赵为一而天下服矣燕【元作兹】兹【补曰恐燕字讹】之所以受命于赵者为秦也【言燕先时服赵者以秦与赵合】今臣使秦而赵系之是秦赵有隙秦赵有隙【补曰一本并作郄姚同】天下必不服而燕不受命矣且臣之使秦无防于赵之伐燕也赵王以为然而遣之使者见秦王曰燕王窃闻秦并赵燕王使使者贺千金秦王曰夫燕无道吾使赵有之子何贺使者曰臣闻全赵之时南邻为秦北下曲阳为燕【下曲阳属钜鹿】赵广三百里而与秦相距五十余年矣所以不能反胜秦者【反犹报也言数为秦败不能报而胜之】国小而地无所取今王使赵北并燕【此并谓兼有之】燕赵同力必不复受命【】于秦矣臣窃为王患之秦王以为然起兵而救燕【赵悼襄九年攻燕取狸阳城兵未罢秦攻邺拔之此十九年】
