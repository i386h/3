<!-- { "loadSidebar": true } -->
　　文信侯欲攻赵以广河间使刚成君蔡泽事燕三年而燕太子质于秦文信侯因请张唐【秦人】相燕【补曰姚本此下有欲与燕共伐赵以广河间之地一句】张唐辞曰燕者必径于赵【径者道所出也】赵人得唐者受百里之地文信侯去而不快少庶子甘罗【礼庻子掌诸侯卿大夫之庻子罗茂之孙正曰髙注少庻子官名罗文信家臣也索隠引防甘罗事吕不韦为庻子即指此也注以周制言秦官误庻子说又见后】曰君侯何不快甚也文信侯曰吾令刚成君蔡泽事燕三年而燕太子已入质矣今吾自请张卿相燕而不肯行甘罗曰臣行之文信侯【元作君】君【正曰以罗所事言故称君】叱去曰【补曰姚云曾作曰去语胜】我自行之而不肯汝安能行之也甘罗曰夫项橐【列子有问日出者岂其人乎正曰无稽】生七嵗而为孔子师今臣生十二嵗于兹矣君其试臣奚以遽言叱也甘罗见张唐曰卿之功孰与武安君唐曰武安君战胜攻取不知其数攻城堕邑不知其数臣之功不如武安君也甘罗曰卿明知功之不如武安君与曰知之应侯之用秦也【见用于秦】孰与文信侯专曰应侯不如文信侯专曰卿明知为不如文信侯专与曰知之甘罗曰应侯欲伐赵武安君难之去咸阳七里绞而杀之【起传言赐剑】今文信侯自请卿相燕而卿不肯行臣不知卿所死之处矣唐曰请因孺子而行【因之请于文信离娄注孺子童子】今库具车廐具马府具币行有日矣甘罗谓文信侯曰借臣车五乗请为张唐先报赵见赵王【悼襄】赵王郊迎谓赵王曰闻燕太子丹之入秦与曰闻之闻张唐之相燕与曰闻之燕太子入秦者燕不欺秦也张唐相燕者秦不欺燕也秦燕不相欺则伐赵危矣燕秦所以不相欺者无异故欲攻赵而广河间也今王赍臣五城以广河间归燕太子与【补】赵攻燕得上谷【幽州郡】三十六县与秦什一【以什之一与秦也罗传有补曰史云得上谷三十城人秦有十一索隠云谓以十一城予秦也二说未知孰是】
　　秦王欲见顿弱【秦人】顿弱曰臣之义不参拜王能使臣无拜则可矣不即不见也秦王许之于是顿子曰天下有有【补正曰一本有姚同】其实而无其名者有无其实而有其名者有无其名又无其实者王知之乎王曰弗知顿子曰有其实而无其名者商人是也无把铫推耨之劳【铫芸苗噐耨耨器补曰徐按诗传镇铫也七遥反字书锹同耨亦芸田器庄子作耨】而有积粟之实此有其实而无其名者也无其实而有其名者农夫是也解冻而耕暴背而耨无积粟之实此无其实而有其名者也无其名又无其实者王乃是也已立为万乗无孝之名以千里养无孝之实秦王悖然而怒【悖艴同语色艴如也补曰艴如说文文今论语作勃】顿弱曰山东战国有六威不掩于山东而掩于母【始皇母帝太后也本吕不韦姬通不韦又通嫪母人告之王诛母而迁雍】臣窃为大王不取也秦王曰山东之战国可兼与顿子曰韩天下之咽喉魏天下之胸腹王资臣万金而逰【资赍同】听之韩魏【时不通诸国故请王听其往也】入其社稷之臣于秦【说之使归秦】即韩魏从【补曰一本叠此三字】而天下可图也秦王曰寡人之国贫恐不能给也顿子曰天下未尝无事也非从即横也横成则秦帝从成则楚王秦帝即以天下恭养【且敬且养】楚王即王虽有万金弗得私也秦王曰善乃资万金使东游韩魏入其将相北逰【衍于字】于燕赵而杀李牧【赵良将幽王七年杀之此十八年】齐【补曰一本此下有王字】入朝四国毕【元作必】必【补曰疑毕】从【齐魏燕赵也杀牧时已虏韩正曰髙注燕赵韩魏是上已言齐矣杀牧是要终言之】顿子之说也【说始皇在十年还太后前此要终言之彪谓顿子之义髙于范睢而其说过之逺矣惜其不知择本焉有仁人君子而为始皇用哉鲁连视之蔑矣正曰大事记茅焦说秦王曰秦方以天下为事而大王有迁母太后之名恐诸侯闻之由此倍秦顿子告始皇山东战国有六威不掩于山东而掩于母始皇所重者独兼并诸侯耳茅焦所以能复太后者特以诸侯背秦恐之非能以母子天性感悟之也愚按顿弱镇有威掩于母之一言其下即说以兼并行诈未尝正谏迁母之失又非茅焦比二人虽异于范雎于义皆不足取】
　　或为六国说秦王曰土广不足以为安人众不足以为强若土广者安人众者强则桀纣之后将存昔者赵氏亦尝强矣曰赵强何若【曰犹言如】举左案齐【言举兵于左则齐下案下也】举右案魏厌案万乗之国【厌言案之不一正曰厌益渉反培压也又伏也】二国千乗之宋也【宋于七国时为千乗今使齐魏伐之】筑刚平【赵地缺赵成侯四年筑刚平以侵卫五年齐魏为卫取我刚平皆不注正曰正义云盖在河北】卫无东野【详此则刚平赵取之卫也】刍牧薪采【刍草也以食马牧养牛人也大者薪小者采正曰刍草也牧牧人也】莫敢闚东门当是时卫危于累卵天下之士相从谋曰吾将还其委质【还反言改事也僖二十三年注委质屈膝也正曰彼注不明此强节入质贽通即下文抱质孟子传质是也委致也】而朝于邯郸之君乎于是天下有称伐邯郸者莫不夕【补】令朝行魏伐邯郸【魏惠三十年伐赵赵告急齐是以有马陵之败正曰在后】因退为逢泽之遇【开封东北有逢池或曰宋之逢泽】乗夏车【夏取其文礼有夏篆正曰乗夏车者言中夏之车下文可征夏亥雅反礼注夏赤也孤东夏篆非天子之车】称夏王【夏中国也】一【补正曰朝音潮即下十二诸侯朝天子者为字疑衍】朝为天子天下皆从齐宣王【元作太公太公之时无此事也】太公【补曰二字有误】闻之举兵伐魏【补曰一本此下有壤地两分家国大危八字也】梁王身抱质执璧【质贽同羔雁之属也】请为陈侯臣【齐陈敬仲之后故称陈侯赵成侯二十二年魏拔邯郸齐亦败魏于桂陵不至如此所称故定为宣王马陵之役正曰按大事记周显王十六年魏惠十八年齐威二十六年赵成侯二十二年魏拔赵邯郸服十二诸侯遂称王齐乗其敝败之桂陵二十七年秦孝公会诸侯于逢泽以朝王防谓魏伐邯郸遂为逢泽之遇按魏既克邯郸即为齐楚所袭天下未尝皆从当据史书秦显王二十八年魏惠三十年齐宣二年魏伐韩齐伐魏以救韩败魏于马陵魏世家书魏伐赵乃往嵗事是时亦田忌孙膑将而桂陵马陵易混故尔其后惠王用惠施之言朝齐以怒楚魏防有显王三十六年魏惠后二年齐宣十年楚成六年楚伐齐大败申缚于洞上今以此考之伐邯郸乃魏惠十八年事逢泽之遇秦为之非魏也败魏马陵而魏朝之者齐宣王也举兵伐魏一语在会逢泽后则亦指马陵之役而上文伐邯郸乃败桂陵时事天下皆从指服泗上十二诸侯言之亦未免讹舛也大事记又谓魏为逢泽之遇天下皆从又梁君驱十二诸侯以朝天子语虽不可尽信但魏自拔邯郸后称王则无可疑者也】天下乃释梁郢威王闻之【郢楚都也亦避始皇父讳楚威七年伐齐败之徐州】寝不寐食不饱帅天下百姓以与申缚遇于泗水之上【齐将杨之子注申诸姜】而大败申缚赵人闻之至根桑【地缺赵记注根桑一曰平桑疑即此处魏地也盖赴魏之难也】燕人闻之至格道格道不通平际絶【二地缺】齐战败不胜谋则不得使陈毛释剑掫【掫夜戒有所击引也释二者不自卫示卑也补曰掫侧侯反也】委南听罪【委去南面之尊正曰听罪于楚】西说赵【说使人解之】北说燕内喻其百姓而天下乃释齐【言不攻东齐也】于是天下【补正曰一本于是夫天由夫之讹也】积薄而为厚聚少而为多以同言郢威王于侧纣之间【髙注纣当为牖】臣岂以郢威王为政衰谋乱以至于此哉郢为强【絶句】临天下诸侯故天下乐伐之也【补曰同言郢威王云云言天下又欲谋楚也此章先言赵强而魏伐之魏强而齐伐之齐强而楚伐之楚强而诸侯又谋之言强者之不足恃召天下之所恶而欲共攻之者也言此欲以止秦之攻故云为六国说也】
