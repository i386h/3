<!-- { "loadSidebar": true } -->
　　王孙贾年十五事闵王王出走失王之处其母曰女朝出而晚来则吾倚门而望女暮出而不还则吾倚闾而望女今事王王出走女不知其处女尚何归【责其亲王不如我之亲女】王孙贾乃入市中曰淖齿乱齐国杀【衍闵字】闵【正曰追书之辞】王欲与我诛者袒右【右肩】市人从者四百人与之诛淖齿刺而杀之【补曰袒荡旱反今循习作徒案反说文杨也露臂】
　　襄王【闵王子元年慎靓王三十二年戊寅】
　　燕攻齐取七十余城唯莒即墨未下齐田单以即墨破燕杀骑刼初燕将【史亦不名】攻聊城【属东郡髙纪注在平原正曰括地志云故聊城在州聊城县西】人或谗之【补曰姚氏曰三同集无初燕止谗之十一字则知此章首有误脱】燕将惧诛遂保守聊城不敢归田单攻之嵗余士卒多死而聊城不下鲁连乃为【补】书约之矢【纒束书于矢上】以射城中遗燕将曰吾闻之智者不倍时而弃利【倍背同】勇士不怯【补曰史记作却】死而灭名忠臣不先身而后君今公行一朝之忿不顾燕王之无臣【惠王】非忠也杀身亡聊城而威不信于齐非勇也功废名灭后世无称非智也故智者不再计勇士不怯死【补曰一本云晁本无此二句而云此三者世主不臣说士不载】今死生荣辱尊卑贵贱此其一时也【此释上不再计故史云时不再至】愿公之详计而无与俗同也且楚攻南阳【史云齐之南阳然则此荆州郡时属齐补曰索隠云南阳即齐淮北泗上之地也】魏攻平陆【补曰平陆见前】齐无南面之心【楚魏在齐之南齐有燕难不急此二县故不南面与争补曰正义云齐无南面攻楚魏之心以为南阳平陆之害小不如聊城之利大】以为亡南阳之害不若得济北之利故定计而坚守之今秦人下兵【此时齐善秦故下兵救之】魏不敢东面【不攻齐也】横秦之势合【齐善秦为横】则楚国之形危且弃南阳断右壤【谓平陆断亦弃也】存济北计必为之今楚魏交退【言其皆退】燕救不至【不救聊城】齐无天下之规【规犹谋也秦救之而楚魏退无谋齐者】与聊城共据期年之敝【据相持也】即臣见公之不能得也【不能胜齐】齐必决之于聊城公无再计彼燕国大乱君臣过计【过犹失】上下迷惑栗腹【燕将】以十万之众五折于外万乘之国被围于赵壤削主困为天下戮【按燕王喜四年赵孝成十五年亷颇围破燕杀栗腹在齐襄燕惠聊城事二十八年以为此时则自骑刼败死外不书他将及赵国也正曰说见章末详之】公闻之乎今燕王方寒心独立大臣不足恃国敝旤多民心无所归今公又以聊城之民【补曰一本以敝聊】距全齐之兵【距拒同捍也】期年不解是墨翟之守也【墨子曰公输般为云梯将以攻宋墨子闻之见般以带为城以牒为械般九设机变墨九距之般之械尽墨之守固有余】食人炊骨士无反北之心是孙膑吴起之兵也能已见于天下矣故为公计不如罢兵休士全车甲归报燕王燕王必喜士民见公如见父母交游攘臂而议于世【攘言推臂前也正曰汉书邹阳攘袂顔云犹今人言将臂按攘臂字见孟子即此义】功业可明矣上辅孤主以制羣臣下养百姓以资说士【辨説之士资以借口正曰资给说士】矫国革俗于天下【矫革言变其国俗】功名可立也意者亦捐燕弃世【捐亦弃】东游于齐乎请裂地定封富比陶卫【陶穰侯邑卫自梁襄王后称君正曰索隠引延笃云陶陶朱卫卫公子荆非也王劭云魏冉封陶商君姓卫谓此云尔姚氏亦引】世世称寡【补曰一本称孤寡】与齐乆存此亦一计也二者显名厚实也愿公熟计而审处一也【补曰下无歴数之辞疑一字讹或衍】且吾闻效小节者不能行大威恶小耻者不能立荣名昔管仲射桓公中钩簒也遗公子纠【遗忘也】而不能死怯也东缚桎梏【桎足械梏手械】辱身也此三行者乡里不通也世主不臣也使管仲终穷抑【抑按也人所按故为困】幽囚而不出慙耻而不见穷年没夀不免为辱人贱行矣然管子并三行之过【补曰一本云并晁作弃】据齐国之政一匡天下九合诸侯为五霸首名髙天下光照邻国曹沬为鲁君将三战三北而丧地千里使曹子之足不离陈计不顾后出必死而不生【出计所出也】则不免为败军禽将曹子以败军擒将非勇也功废名灭后世无称非智也故去三北之耻退而与鲁君计也曹子以为遭【正曰遭字句谓曹沬忍耻而与鲁君计以为遭遇也史无此句则尤明】齐桓公有天下朝诸侯【此霸者之事欲兴霸则可责以义故沬与鲁君计言此正曰说见上补曰有天下有字恐误史作朝天下防诸侯朝天下谓率天下朝王也】曹子以一劒之任刼桓公于坛位之上顔色不变而辞气不悖三战之所丧一朝而反之天下震动惊骇威信吴楚名后世若此二公者非不能行小节死小耻也以为杀身絶世功名不立非智也故去忿恚之心【恚恨也】而成终身之名除感忿之耻而立累世之功故业与三王争流名与天壤相敝也【言天壤敝此名乃敝】公其图之燕将曰敬闻命矣因罢兵倒防【元作到读】到读【正曰未详或误字衍文】而去【垂弓衣倒示无弓】故解齐国之围救百姓之死仲连之说也【仲连有彪按此书以齐闵为宣王苏代为苏秦事时不合如此者甚众殆为后人传録之误至于此章引栗腹之事说聊城之将则非后人谬矣葢好事者闻约矢之说惜其书不存拟为之以补亡而其人意气横溢肆笔而成不暇检校细处太史公亦爱其千里而畧其牝牡骊黄至于今二千嵗莫有知其非者也又按燕昭二十八年书齐之不下者惟聊莒即墨聊即聊城也徐广注此栗腹事去长平十年而不论其在聊城事后苏氏古史亦因之疏矣故备论之正曰鲁仲连说燕将下聊城史不着年其书引栗腹之败此事在其后故通鉴大事记载于秦孝文元年当燕王喜五年齐王建十五年自赧王三十一年燕率五国伐齐闵王死襄王立三十六年燕昭王卒明年惠王立越武成王孝王而至王喜凡三十四年此葢二事误乱为一自燕攻齐止杀骑刼二十五字或他防脱简而初燕将止谗之十一字亦他本所无也且单由即墨起七十余城即复为齐不闻聊城尚为燕守以齐之事势岂有舍之三十余年而不攻单之兵力三十余年而不能下欤今曰攻之嵗余不下可见为此时燕将守聊城事也史称毅破齐不下者独莒即墨单纵反间亦言二城而燕世家书聊莒即墨防亦有三城不下之言果一时事则聊城亦为齐守而非燕将为燕守者此误因聊城不下而引与莒即墨乱也考之单传自复齐之后无可书之事齐襄王十九年当赵孝成王元年赵割地求单为将次年遂相赵必不复返齐矣距聊城之役凡十六年单岂得复为齐将哉此因嵗余不下之言聊莒即墨之混而误指以为单也夫仲连之言正谓栗腹败燕国乱聊城孤守齐方并攻势将必拔其言初不涉湣襄昭恵之际所谓楚攻南阳魏攻平陆闵王时楚取淮北单复齐后葢已复之不闻楚魏交攻之事二事必在后也燕将被谗惧诛连书亦无此意此因乐毅而讹也史又称燕将得书自杀单遂屠聊城尤非事实齐前所杀燕将惟骑刼尔不闻其他此因骑刼而讹也连之大意在于罢兵息民而其料事之明劝以归燕降齐亦度其计之必可者排难解纷又素所蓄积也迫之于穷而致之于死岂其心哉夫其劝之正将以全聊城之民而忍坐视屠之哉燕将死聊城屠连何功美之称而齐欲爵之哉防所云解兵而去者当得其实而史不可信也故论此事者一考之仲连之书则史防之舛误殽混者皆可得而明矣鲍不此之察见其不通遂谓好事者闻约矢之说惜其书不存拟之以补亡二千余年莫有觉者何其谬哉史误因防通鉴大事记称田单误因史真文忠公反据鲍氏为断而谓鲁连之说不可为训皆失考也】
　　燕攻齐齐破闵王奔莒淖齿杀闵王田单守即墨之城破燕兵复齐墟襄王为太子征【征犹信也太子初易姓名为庸人疑之至是始有状可信也】齐已破燕田单之立疑【人疑单也】齐国之众皆以田单为自立也襄王立田单相之过菑水【菑淄同】有老人涉菑而寒出不能行坐于沙中田单见其寒欲使后车分衣无可以分者单解裘而衣之襄王恶之曰田单之施将欲以取我国乎不早图之恐后之【恐单先发】左右顾无人岩下有贯珠者【齐人补曰姚云别本岩字作声句絶无下字元和姓纂引防作贯珠人姓名】襄王呼而问之曰女闻吾言乎对曰闻之王曰女以为何若对曰王不如因以为已善王嘉单之善下令曰寡人忧民之饥也单收而食之寡人忧民之寒也单解裘而衣之寡人忧劳百姓而单亦忧之称寡人之意【称犹副】单有是善而王嘉之虽单之善亦王之善已王曰善乃赐单牛酒嘉其行后数日贯珠者复见王曰王至朝日宜召田单而揖之于庭口劳之乃布令察百姓之饥寒者收谷之【谷犹养】乃使人聴于闾里闻丈夫之相【衍举字】举【补曰此因与字误衍在此此本在曰字上】与语曰田单之爱人嗟乃王之教泽也【彪谓单之取疑所谓威震主者欤襄王亦不明甚矣使单有异志阖城阳而王孰敢不聴岂俟今日哉贯珠者可谓君子人矣为是言也上足以掩王之非下足以救单之死一言而齐国定君子哉补曰斯人者又能免其身不然王惧其以前言告单必杀之矣】
