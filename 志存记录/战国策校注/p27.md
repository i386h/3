<!-- { "loadSidebar": true } -->
　　楚王死【懐王】太子在齐质【楚二十九年使太子质于齐名横是为顷襄王按史楚三十年懐王入秦秦留之明年项襄王立立三年懐王乃死与此駮】苏子【元作秦下并同秦死至是二十年矣此非代则厉也补曰字误下并同】秦谓薛公【田文】曰君何不留楚太子以市其下东国【楚防云与我东地葢楚国之东其地近齐楚地髙而此下】薛公曰不可我留太子郢中立王然则是我抱空质而行夫不义于天下也苏子秦曰不然郢中立王君因谓其新王曰与我下东国吾为王杀太子不然吾将与三国共立之【齐尝与秦韩魏败楚三国谓此重立】然则下东国必可得也苏子秦之事【此著书者叙说】可以请行可以令楚王【楚新王】亟入下东国可以益割于楚可以忠太子而使楚益入地可以为楚王走太子可以忠太子使之亟去可以恶苏子秦于薛公可以为苏子秦请封于楚可以使人说薛公以善苏子可以使苏子【此二子字因旧】自解于薛公苏子秦谓薛公曰臣闻谋泄者事无功计不决者名不成今君留楚【补】太子者以市下东国也非亟得下东国者则楚之计变变则是君抱空质而负名于天下也【负荷不义之名】薛公曰善为之奈何对曰臣请为君之楚使亟入下东国之地楚得成【得犹与也齐求地而楚与之为得成】则君无败矣薛公曰善因遣之故曰可以请行也【此七字元作注字此亦著书者叙说补曰叙说者分其文而属之故以此着例姚云曾此七字不作注】谓楚王【以为懐王则上言已死以为项襄则项襄即太子也以为新立王则项襄外无他王未详】曰齐欲奉太子而立之臣观薛公之留太子者以市下东国也今王不亟入下东国则太子且倍王之割【倍多于前】而使齐奉已楚王曰谨受命因献下东国故曰可以使楚亟入地也谓薛公曰楚之势可多割也薛公曰奈何请告太子其故【谓告苏子辞也告以楚献地之故】使太子谒之君【君薛公也使太子白以亦欲割地】以忠太子使楚王闻之可以益入地故曰可以益割于楚谓太子曰齐奉太子而立之楚王请割地以留太子齐少其地太子何不倍楚之割地而资齐齐必奉太子太子曰善倍楚之割而延齐【延长行也故有饶益意】楚王闻之恐益割地而献之尚恐事不成故曰可以使楚益入地也谓楚王曰齐之所以多割地者挟太子也今已得地而求不止者以太子权王也【权者轻重所在】故臣能去太子【使人去齐】太子去齐无辞必不倍于王也【多割】王因驰强齐而为交【驰亟徃】齐辞【齐之说】必听王然则是王去讐而得齐交也楚王大说曰请以国因【因苏子交齐】故曰可以为楚王使太子亟去也谓太子曰夫剬楚者王也【剬断齐也犹制补曰剬本多丸反史汉作制字正义论字例云】以空名市者太子也齐未必信太子之言也而楚功见矣【功谓入地】楚交成太子必危矣太子其图之太子曰谨受命乃约车而暮去故曰可以使太子急去也苏子秦使人请薛公曰夫劝留太子者苏子秦也苏子秦非诚以为君也且以便楚也【太子去楚之便也】苏子秦恐君之知之故多割楚以灭迹也【没其使楚之迹】今劝太子去【补补曰一本标晁本有】者又苏子秦也而君弗知也臣窃为君疑之薛公大怒于苏子秦故曰可以使人恶苏子于薛公也奉王而代立楚太子者【代太子立为王】又苏子秦也割地因约者【因为之约齐补曰一本固约】又苏子秦也忠王而走太子者又苏子秦也今人恶苏子秦于薛公之以其为齐薄而为楚厚也愿王之知之楚王曰谨受命因封苏子秦为武贞君【封以美名非邑正曰姚注楚邑】故曰可以为苏子秦请封于楚也又使景鲤请薛公曰君之所以重于天下者以能得天下之士而有齐权也今苏子秦天下之辩士也世与少有【言如之者少】君因【补曰姚云刘作固】不善苏子秦则是围塞天下士而不利说途也夫不善君者且奉苏子秦而于君之事殆矣【于犹与】今苏子秦善于楚王而君不蚤亲则是与楚为讐也【此亦非薛公之恐楚王立未能自定安能难齐哉故彪于楚防谓苏子以此防干薛公不见用世犹载其语也正曰谓不亲楚则与楚为讐以事理言尔干薛公不用世犹载其语亦臆度之辞】故君不如因而亲之贵而重之是君有楚也薛公因善苏子秦故曰可以为苏子秦说薛公以善苏子秦【按此则懐王死楚立新王太子卒不得立而项襄非太子也史不谓然故其书东国之事亦畧补曰史称懐王入秦而项襄立防独以为懐王死而项襄立前后屡见窃以事势言之楚人知懐王之必不归而秦要之以割地故立王以絶秦而丧君有君所以靖国项襄之立非懐王死后明矣史谓当时以诈赴之防犹仍之尔特所谓新王及太子不可晓然以逐节考之皆有事实又非餙说也或者太子未返之时郢中立王邪姑缺所疑○为之为交为武为讐之为如字】
　　齐王夫人死有七孺子者皆近【言其亲幸】薛公欲知王所欲立乃献七珥【瑱也所以充耳】美其一明日视美珥所在劝王立为夫人【补曰与楚防谓昭鱼云云韩非子淮南子皆有】
　　孟尝君将入秦【传言秦昭王闻其贤求见之故将入】止者千数而弗听苏代【元作秦今并从传】秦【补曰字误宜作代下同后语并作代】欲止之孟尝君曰人事者吾已尽知之矣吾所未闻者独鬼事耳苏代秦曰臣之来也固不敢言人事也固且以鬼事见君孟尝君见之谓孟尝君曰今臣来过于淄上【淄水出太山莱芜原】有土偶人【偶相人也比土为之正曰索隠云偶于人也】与桃梗【集韵梗畧也荒也此盖枯木海外经东海中有山名度索有大桃树屈蟠三千里枝间东北曰鬼门万鬼所由徃来上有二神人曰神荼郁垒主治害鬼故使世人刻桃画其首正嵗置门上辟鬼正曰梗枝梗也赵防苏秦说李兊作土梗木梗谓木梗曰汝非木之根则木之枝是枝根皆可言梗此谓刻桃木为人也史及说苑作土偶人木偶人索隠谓以土偶比泾阳君木偶比孟尝君时秦昭王使泾阳君为质以求孟尝○髙诱注荼一本作余】相与语桃梗谓土偶人曰子西岸之土也挺子以为人【挺拔也拔于土中正曰挺他鼎反直也艺文聚及晁本作延】至嵗八月降雨下【降大雨自上下也异于飘洒】淄水至则汝残矣【残败壊也】土偶曰不然吾西岸之土也土则复西岸耳今子东国之桃梗也刻削子以为人降雨下淄水至流子而去则子漂漂者将如何耳【如往也不知其所在正曰如何止是语助】今秦四塞之国譬如虎口而君入之则臣不知君所出矣孟尝君乃止【传有补曰此时不行其入秦盖在后】
　　孟尝君在薛【史言文代立在薛时未相也正曰代立在薛归老亦在薛此不可知为何时】荆人攻之淳于髠为齐使于荆还反过薛孟尝君【补补曰姚云一本有君字】令人体貌【有礼容也】而郊迎之谓淳于髠曰荆人攻薛夫子弗忧文无以复侍矣【言且死】淳于髠曰敬闻命至于齐毕报【以使事悉报齐王】王曰何见于荆对曰荆甚固【言其不通】而薛亦不量其力王曰何谓也对曰薛不量其力而为先王立清庙【诗注祭有清徳之宫正曰按本文有清明之徳者之宫】荆固而攻之清庙必危故曰薛不量力而荆亦甚固齐王和其顔色曰嘻【集韵痛也正曰徐云痛而呼之言也和其顔色聴其言也痛而呼之伤宗庙也初不相碍】先君之庙在焉疾兴兵救之颠蹶之请【此著书者词也言善说者不劳而功颠倒蹶偃也言其请救之遽】望拜之谒【望而拜之言谒之恭】虽得则薄矣【言他人请谒虽有得不如髠之厚】善说者陈其势言其方【方大畧也】人之急也【言应之疾】若自在隘窘之中【隘险也】岂用强力哉
　　孟尝君奉夏侯章【齐人正曰无考下同】以四马百人之食【言飨之厚】奉之甚欢夏侯章每言未尝不毁之也或以告孟尝君孟尝君曰文有以事夏侯公矣勿言【言事之厚彼不害我】董之蘩菁【齐人】以问夏侯公夏侯公曰孟尝君重非诸侯也而奉我四马百人之食我无分寸之功而得此然吾毁之以为之也君所以得为长者【贤有容之称髙祖曰为其无不长者】以吾毁之也【补曰一本以吾毁之者也者字恐是长者字下脱衍在此】吾以身为孟尝君岂得待【元作持补曰姚云刘作岂待言也哉是持者待之讹得者待之讹也】言也【彪谓君子所以报知我者亦多术矣岂必毁之而后为为之哉此其説有似侯嬴而不及嬴非正议也】
　　孟尝君防坐【防合语也正曰防即燕】谓三先生曰愿闻先生有以补文阙者也【补曰髙注先生长老先已以生者也】一人曰訾天下之主【訾不称意也言孟尝有不得意于诸侯者】有侵君者【侵凌之也】臣请以臣之血湔其袵【湔溅同集韵水激也】田瞀曰车轶之所能至【轶辙也】请掩足下之短【衍者字】者【补曰疑当在至字下】诵足下之长千乘之君万乘之相其欲有君也【有言欲得之】如使而弗及也【若有使之如恐弗及】滕【元作胜】胜臀【元作□字书无之亦可作股齐人】□【补曰姚云恐作□春秋传郑防贩或作□】曰臣愿以足下之府库财物收天下之士能为君决疑应卒【与猝同】若魏文侯之有田子方段干木也【二人文侯师友】此臣之所为君取矣【求以此为孟尝所取正曰为孟尝取此人也】
　　孟尝君舍人有与君之夫人相爱者【夫人姬媵之过称非其配也与下十妃同】或以问孟尝君曰为君舍人而内与夫人相爱者亦甚不义矣君其杀之君曰睹貌而相说者人之情也其错之【错措同也】勿言也居期年君召爱夫人者而谓之曰子与文游乆矣大官未可得小官公又弗欲卫君【嗣君】与文布衣交【言交于未贵时】请具车马皮币【皮羔狐之属宗伯孤执皮帛正曰羔乃生贽狐皮无据礼注皮帛者束帛而表以虎豹皮为饰宗伯之制恐难引以言此髙注皮鹿皮币束帛】愿君以此从卫君逰舍人【补三字】逰于卫甚重齐卫之交恶卫君甚欲约天下之兵以攻齐是人谓君曰孟尝君不知臣不肖以臣欺君【欺者已不肖而孟尝言其贤也】且臣闻齐卫先君刑马压羊【杀马防其血又压羊杀之以盟使谕者如此正曰髙注压亦杀也】盟曰齐卫后世无相攻伐有相攻伐者令其命如此今君约天下之兵以攻齐是足下背先君盟约而欺孟尝君也愿君勿以齐为心君听臣则可不听臣若臣不肖也【言或以此人为不肖补曰若疑字讹】者輙以颈血湔足下衿【交袵也】卫君乃止齐人闻之曰孟尝君可语【言可与语正曰姚云语刘作谓宜至矣字句】善为事矣转祸为功【彪谓周衰礼义消亡以若孟尝者为能爱士爱则爱矣然非礼之爱也以若舍人者为能强争强则强矣然亦非义之强也补曰事亦可丑而论著者以为美谈邪袁盎从史事此】
