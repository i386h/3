<!-- { "loadSidebar": true } -->
　　公叔且杀几瑟也宋赫为谓公叔曰几瑟之能为乱也内得父兄而外得秦楚也【补曰大事记云内得父兄指公仲也】今公杀之太子无患必轻公韩大夫知王之老而太子定必隂事之秦楚若无韩【言小国不之有补曰未详】必隂事伯婴【秦楚有韩则事太子太子韩嗣故也无韩乃事婴】伯婴亦几瑟也公不如弗杀【絶句】伯婴恐必隂保于公【婴与太子在韩皆几瑟之仇几瑟在故婴恐】韩大夫不能必其不入也【几瑟入】必不敢辅伯婴以为乱秦楚挟几瑟以塞伯婴【塞障也不使与事】伯婴外无秦楚之权内无父兄之众必不能为乱矣此便于公【十二年书太子婴死因言公仲伯婴六事六事岂与太子同名欤正曰索说伯婴云云见前】
　　谓新城君曰公叔伯婴恐秦楚之内几瑟也公何不为韩求质子于楚【楚不主几瑟则必入质以此卜之】楚王【懐】听而入质子于韩则公叔伯婴必知秦楚之不以几瑟为事也必以韩合于秦楚矣秦楚挟韩以窘魏魏氏不敢东【不合齐】是齐孤也公又令秦求质子于楚【卜其与秦同否也】楚不听则怨结于韩【此韩皆主公叔伯婴为言】韩挟齐魏以盻楚【盻睥睨也正曰盻恨视也五礼反】楚王必重公矣【新城贵于秦楚欲秦援之故重新城】公挟秦楚之重以积德于韩则公叔伯婴必以国事公矣【记十二年有在楚围雍氏下补曰史以此为苏代之言新城君戎也】
　　胡衍【韩人】之出几瑟于楚也【出而归韩】教公仲【衍教字】谓魏王【哀正曰襄】曰太子在楚韩不敢离楚也【惧其为几瑟伐韩】王【元作公】公【正曰谓魏王之言止上二句言韩所以不敢离楚之故以觧于魏也公何不试奉公子咎而为之请太子此劝公仲之辞试字可见大事记引此亦云公子反不若存之之明也】何不试奉公子咎【此后并因旧字】而为之请太子【请韩立之】因令人谓楚王【懐几瑟闻魏欲立咎故】曰韩立公子咎而弃几瑟是王抱虚质也王不如亟归几瑟几瑟入必以韩权报雠于魏而德王矣【补曰徳王之王谓楚王大事记谓公仲始主几瑟后持両端几瑟既不得入遂改主咎以此章为证愚谓劝仲试奉咎者将以行其谓楚之谋激楚王之早入几瑟耳非果有奉咎之心也楚既败雍氏几瑟卒不得入公仲直以势穷力竭而遂止耳】
　　几瑟亡之楚楚将收秦而复之谓戎曰废公叔而相几瑟者楚也【相谓昔日正曰相助也】今几瑟亡之楚楚又收秦而复之几瑟入郑之日韩楚之县已【元作邑】邑【补曰策文如此句者每作已然邑字自通】公不如令秦王贺伯婴之立也韩絶于楚【楚主几瑟而今立婴故絶韩】其事秦必疾秦挟韩亲魏齐楚后至者先亡此王业也
　　冷向谓韩咎曰【史有公子咎有韩咎补曰史冷向作苏代愚谓咎即太子咎岂有内几瑟之理当是谓公仲之辞此大事记所谓不可考者】几瑟亡在楚楚王【懐】欲复之甚今楚兵十余万在方城之外臣请令楚筑万家之都于雍氏之旁韩必起兵以禁之公必将矣公因以楚韩之兵奉几瑟而内之几瑟得入而德公必以韩楚奉公矣【记十三年有】
　　楚令景鲤入韩韩且内伯婴于秦景鲤患之【楚欲立几瑟怨秦立婴故】冷向谓伯婴曰太子【谓伯婴】入秦秦必留太子而合楚以复几瑟也是太子反弃之【言已得立而弃之向盖为鲤者彪谓太子国之本也而纷纷不定若此韩有相其皆何事耶正曰已若入秦而秦与楚复几瑟反为自弃也　大事记云置嗣不定大臣外连敌国相与为市国之不亡者幸也愚观咎与几瑟争立实大臣辅之争而鲍谓置相何事独弗考乎】楚围雍氏【此十二年补曰围雍氏见周策】五月韩令使者求救于秦冠盖相望也秦师不下殽韩又令尚靳使秦谓王【昭】曰韩之于秦也居为隠蔽出为鴈行今韩已病矣秦师不下殽臣闻之唇掲者【掲犹反】其齿寒愿大王之熟计之宣太后曰使者来者众矣独尚子之言是召尚子入宣太后谓尚子曰妾事先王日【补曰一本日作也姚同】先王以其髀【股也】加妾之身妾固不支也尽置其身妾之上而妾弗重也何也以其少有利焉【补曰宣太后之言污鄙甚矣以爱魏丑夫欲使为殉观之则此言不以为耻可知秦母后之恶有自来矣】今佐韩兵不众粮不多则不足以救韩夫救韩之危日费千金独不可使妾少有利焉尚靳归书【以书归】报韩王韩王遣张翠张翠称病日行一县张翠至甘茂曰韩急矣先生病而来张翠曰韩未急也且急矣甘茂曰秦重国智主也【补曰一本智作知姚注云钱改作之】韩之缓急莫不知今先生言不急可乎张翠曰韩急则折而入于楚臣安敢来甘茂曰先生毋复言也甘茂入言秦曰公仲柄得秦师【柄犹持补曰史记枋有得秦按字书枋与柄同此恐字讹】故敢捍楚今雍氏围而秦师不下殽是无韩也公仲且抑首而不朝【抑首不意貌】公叔且以国南合于楚楚韩为一魏氏不敢不听是楚以三国谋秦也如此则伐秦之形成矣不识坐而待伐孰与伐人之利秦王曰善果下师于殽以救韩【甘茂传有茂入言下补曰大事记赧王十五年楚围雍氏引此章云此即周纪所载之事楚前围雍氏在赧王三年秦惠王犹在位安得有宣太后楚后围雍氏甘茂出奔已数年両者皆不合】
　　楚围雍氏韩令冷向借救于秦秦为发使公孙昧入韩【补曰昧当音莫葛反公子昧唐昧皆然】公仲曰子以秦为将救韩乎其不乎对曰秦王【昭】之言曰请道于南郑【属汉中补曰正义云南郑梁州县蓝田雍州县秦言或出雍州西南至郑或出雍东南歴蓝田出峣关俱绕楚北境以待韩使而东救雍氏如此迟缓殆不合于楚矣按史止作殆不合矣无军于南郑四字窃谓史为是葢雍氏在阳翟而此言合军南郑殊不相渉且上文请道南郑而此曰不合军于南郑岂非误乎】蓝田以入攻楚出兵于三川以待公殆不合军于南郑矣【不与楚战】公仲曰奈何对曰秦王必祖张仪之故谋【昔者所谋补曰秦策有説见本条】楚威王攻梁张仪谓秦王【恵】曰与楚攻梁魏折而入楚韩固其与也【韩魏之与补曰一本固其与国也姚同】是秦孤也故不如出兵以劲魏【阳为助魏实欲其与楚战】于是攻皮氏【楚攻之】魏氏劲威王怒楚与魏大战秦取西河之外以归【恵八年补曰说亦见秦策】今也其将阳言救韩而隂善楚公恃秦而劲必轻与楚战楚隂得秦之不用也【不为韩用】必易与公相支也公战胜楚遂与公乘楚易三川而归【乘因取之也】公战不胜楚楚塞三川而守之公不能救也臣甚恶其事司马康【秦人补曰康史作庚】三反之郢矣甘茂与昭献遇于境其言收玺【玺军符收之者言欲止楚之攻韩正曰牧取也玺印也如楚置相玺之云索隠以为昭献欲得秦官之印玺】其实犹有约也【疑秦楚约攻韩】公仲恐曰然则奈何对曰公必先韩而后秦先身而后张仪【先已所见后仪之故智言欲秦之救已而不欲其劲韩也徐注欲以为仪在之日而云非也正曰先韩者急图其国后秦者不望其救先身者善已之谋后仪者不堕人之诈徐説见后】臣【补】以【补曰姚注云刘去以字】公不如亟以国合于齐楚秦必委国于公以解伐是公之所以外者仪而已【外犹后也此言不恃秦耳承上故言仪正曰不堕仪之故智为外于仪耳】其实犹之不失秦也【虽合齐楚图国事耳秦无辞怨史记十二年有正曰即上文秦委国于公云云补曰徐广云秦记恵王后十三年楚围雍氏纪年于此亦说楚景翠围雍氏韩宣恵五年秦助韩共败楚屈匄又云齐末围煮枣皆与史记年表及迁世家符同此是前围雍氏事也后围雍氏是赧王十五年事大事记书楚景翠围韩雍氏秦樗里疾帅师救韩败楚解题具载徐説谓世家合而为一者误又按正义云徐见张仪尚存生此前后之见此是公孙时却述张仪时事愚谓此策虽曰视张仪故谋其下云先身后仪又云所外者仪似非仪死后之辞然楚围之解实以秦救公孙衍之言为不可信耳此章宜在前鲍序次误　又按大事记云韩年表书秦助我攻楚围景痤楚将之名与纪年不同盖纪年云屈匄也愚按韩楚世家并云败楚将屈匄丹阳夫丹阳之与雍氏相去逺矣景痤恐即景翠声转而讹景痤之败雍氏之战也屈匄之败丹阳之战也丹阳之后其雍氏之役欤大事记首书丹阳之役后书景翠围韩且丹阳大败之余楚力未苏何暇于围韩哉】
　　或谓韩公仲曰夫挛子之相似者【孪一乳両子补曰孪啬患力员二反】惟其母知之而已夫利害之相似者【补曰一本利害无夫字】唯智者知之而已今公国其利害之相似正如挛子之相似也得其道为之则主尊而身安不得其道则主卑而身危今秦魏未和成【时则言和】而非公适両束之【束犹约】则韩必谋矣【谋谓和不坚而复议之】若韩随魏以善秦是为魏从也【从人而已非自约之】则韩轻主卑矣【补曰一本韩轻矣】秦已善韩必将置其所爱信者令用事于韩以完之【全秦之事】是公危矣今公与安成君【韩人】为秦魏之和成固为福不成亦为福秦魏之和成而公适両束之是韩为秦魏之门戸也【喻両国由之】是韩重而主尊矣安成君东重于魏而西重于秦操右契【左契待合而已右契可以责取】而为公责徳于秦魏之王【公仲制和为徳于秦今责其报】列地而为诸侯公之事也【言当务此】若果安韩魏而终身相公之下服【服犹事以侯国为上则相犹为下也】此主尊而身安矣秦魏不终相听者也【后必相违】齐怒于不得魏必欲善韩以塞魏魏不听秦必务善韩以备秦是公择布而割也【布喻齐魏割喻制之补曰齐怒详文意当作秦怒姚注择布钱作择稀】秦魏和则両国徳公不和则両国争事公所谓成为福不成亦为福者也愿公之无疑也
　　或谓公仲曰今有一举而可以忠于主便于国利于身愿公之行之也令天下散而事秦则韩最轻矣令【补曰姚本无令字】天下合而离秦则韩最弱矣合离之相续则韩最先危矣此君国长民之大患也今公以韩先合于秦天下随之是韩以天下事秦秦之徳韩也厚矣韩与天下朝秦而独厚取徳焉公行之计【之犹此】是其于主也至忠矣天下不合秦秦令而不听秦必起兵以诛不服秦乆与天下结怨搆难而兵不决韩息士民以待其舋【舋鏬也】公行之计是其于国也大便也昔者周佼以西周善于秦而封于楩阳【太原榆次有楩阳乡】周啓以东周善于秦而封于平原今公以韩善秦韩之重于両周也无先计而秦之争机也【在已之计无先于此在秦则为争言欲之急机言不可失】万于周之时今公以韩为天下先合于秦秦必以公为诸侯以明示天下公行之计是其于身大利也愿公之加务也
　　厘王【襄王子元年赧王二十年丙寅】
