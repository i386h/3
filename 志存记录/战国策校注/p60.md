<!-- { "loadSidebar": true } -->
　　周最入齐【魏不善之正曰周防为最谓魏王曰王不去周最合与收齐又谓最曰魏贵合秦伐齐而公修虗信云云不如谓王曰请入齐此语在田文相魏昭王时是先见逐扵齐今复自魏入齐详周策所载必最后欲之齐而魏听之非不善之故也】秦王【武正曰昭】怒令姚贾让魏王【最盖秦所置以相魏者补曰此因下文为王通天下一语生说无据】魏王为之【为最盖秦亦怒最之去魏正曰是时齐秦交恶而秦欲合魏自齐走魏人言其不忍背齐而今复之齐必复为齐所厚者魏虽欲合秦而犹牵于收齐之说其入齐盖魏听之故为之言扵秦其辞亦婉】谓秦王曰魏之所以为王通天下者以周最也今最遁寡人入齐齐无通于天下矣【齐秦为敌魏既以最通天下于秦则外齐矣今最入齐天下不知以谓魏使之齐败齐事因不通齐矣正曰齐秦为敌齐逐最而魏收之天下信魏之不与齐故曰为王通天下今最遁入齐则天下知魏絶最而齐收之齐何以通于天下乎】敝邑之事王亦无齐累矣【齐纳魏所不善则可以絶之正曰最遁魏入齐而齐收之则齐魏之絶明矣秦可以不疑魏之与齐也】大国欲急兵【伐齐】则趣赵而已【促使应秦也魏不善最而言为最所以自为也按此姚贾与始皇所问之人相去八十余年髙诱欲以为陈贾若此人者可也盖陈舜后得为姚姓而孟子与秦武魏哀时犹相及独以毁韩非相毁之人为此人则年时相絶太逺矣可乎哉补曰趣赵说见周防正曰姚贾说见秦防】
　　秦召魏相信安君【史不书】信安君不欲往蘓代为说秦王【武或昭正曰无攷】曰臣闻之忠不必党【为信安说疑扵党之】党不必忠今臣愿为【补补曰愿下有缺字】大王陈臣之愚意恐其不忠扵下吏自使有要领之罪【要领斩刑也】愿大王察之今大王令人执事于魏【谓别置相以代信安】以完其交臣恐魏交之益疑也将以塞赵也【信安必右赵者秦召而代之欲魏不通赵】臣又恐赵之益劲也【交魏益坚】夫魏王之爱习魏信也甚矣【魏信即信安省言之】其智能而任用之也厚矣其畏恶严尊秦也明矣【恶犹惮】今王之使人入魏而不用则王之使人入魏无益也若用【用秦所使】魏必舍所爱习而用所畏恶此魏王之所不安也夫舍万乗之事而退【谓去相位】此魏信之所难行也夫令人之君处所不爱令人之相行所不能以此为亲则难久矣臣故恐魏交之益疑也且魏信舍事【亦去信也】则魏【元作赵】赵之谋者必曰舍扵秦【此舍犹弃夺其爱习是秦弃魏也】秦必令其所爱信者用赵是赵存而我亡也【我魏也秦本欲塞赵而云然此魏自疑之辞非必秦意】赵亾而我危也则上有野战之气【将与秦战】下有坚守之心臣故恐赵之益劲也【魏不能独抗秦必结赵正曰赵之谋事者曰魏信见舍扵秦秦亦将易置赵之臣令其所爱信者用于赵我之权去势夺是赵存而我已亡赵安而我独危则必战必守不听秦命是赵益以强也】大王欲完魏【补补曰姚本有魏字】之交而使赵小心乎不如用魏信而尊之以名魏信事王国安而名尊离王【不事之】国危而权轻然则魏信之事王也上所以为其主者忠矣下所以自为者厚矣彼其事王必完矣赵之用事者必曰魏氏之名族不高于我土地之实不厚扵我魏信以【衍韩字也】韩【补曰疑衍】魏事秦秦甚善之国得安焉身得尊焉今我搆【元作讲】讲【补曰宜从搆读】难于秦兵为招质【言于用兵为招为质招言召兵质犹本也为之张本正曰招质未详】国处削危之形非得计也结怨于外生患扵中身处死亡之地非完事也彼将伤其前事而悔过其行冀其利必多割地以深下王【下亦亊也】则是大王垂拱多割地以为利重【得地则益重】尧舜之所求而不能得也臣愿大王察之【彪谓尧舜譲天下而何爱于地此特辩士欲重其亊而言之过若此者不一也正曰此注不必辩】
　　楼牾【魏人后又作梧补曰一本作□姚同注引管子云事无常而法令申不□则国失势注□古伍字谓偶合也愚按玉篇无□字有牾字五故反触也逆也策后作梧韵书牾作梧午荀子午箕军蘁庄子梧国防韩子迕前汉志逜逆捂抵捂梧枝梧凡十一字典籍往往通借上去声】约秦魏魏太子为质【此十二年朝秦正曰世家襄王十二年太子朝于秦秦来防我皮氏未防而解此防云太子为质既而留于酸枣昭衍说后不云复遣当缺】纷彊【魏人正曰髙注魏臣】欲败之谓太后曰国与还者也【还犹反也两国相与好恶循环不定补曰髙注还周旋于利也】败秦而利魏魏必负之【负言魏得利而强将不事秦所谓还反】负秦之日太子为粪矣【即所谓粪之正曰粪弃除也】太后坐王而泣【使王坐而泣于前】王因疑于太子【不决遣】令之留于酸枣楼子患之昭衍为周之梁楼子告之昭衍见梁王梁王曰何闻曰闻秦且伐魏王曰为期与我约矣【言期以太子结约而不遣为此故伐耶正曰言与我结约矣何为而伐】曰秦疑扵王之约以太子之留酸枣而不之秦秦王【昭正曰无考】之计曰魏不与我约必攻我我与其处而待之见攻不如先伐之以秦强折节而下与国【与与国共伐魏】臣恐其害扵东周【不欲正言魏受伐魏与周邻言周则魏可知元在秦策正曰交载秦魏事从旧可补曰为周之为去声】秦楚攻围皮氏【亦十三年补曰一本攻魏围皮氏属河东】为魏谓楚王【懐】曰秦楚胜魏魏王之恐【衍也字】也【正曰下章有此句法】见亡也【元作矣】矣必合扵秦王何不背秦而与魏王魏王喜必内太子【岂秦归太子而攻耶正曰说见前章】秦恐失楚必効城地于王王虽复与之攻魏可也楚王曰善乃背秦而与魏魏内太子于楚秦恐许楚城地欲与之复攻魏樗里疾怒欲与魏攻楚恐魏之以太子在楚不肯也为疾谓楚王曰外臣疾使臣【使割予秦此所谓由楚】合亲以孤齐【秦楚魏合】秦楚重公公必为相矣臣意秦王【昭】与樗里疾之欲之也臣请为公说之乃谓樗里子曰攻皮氏此王之首事也【首言出兵正曰首事犹言第一事也】而不能防天下且以此轻秦且有皮氏于以攻韩魏利也樗里子曰吾已合魏矣无所用之【故史书未防而解】对曰臣愿以鄙心意公【意犹度】公无以为罪有皮氏国之所大利也而以与魏公终自以为不能守也故以与魏今公之力有余守之【余守为有余力】何故而弗有也樗里子曰奈何曰魏王之所恃者齐楚也所用者楼□翟强也【补曰□字书无此字韩防作鼻即□也策又有管鼻之令翟强与秦事云云与此事合疑楼□即管鼻也】今齐王谓魏王曰欲讲攻扵齐【言欲讲秦攻秦皆于我夫魏求救欲讲而已而齐兼言攻故下言主兵正曰讲当作搆讲攻犹言搆兵】主兵之辞也是弗救也楚王【懐】怒于魏之不用楼子而使翟强为和也【和齐秦】怨顔已絶之矣【怨顔欲絶之见扵顔色】魏王之惧也见亡【以有亾形而惧】翟强欲合齐秦外楚以轻楼□【此强之和】楼□欲合秦楚外齐以轻翟强【补曰此二语当时事情也】公不如按魏之和【按谓主之正曰按止也】使人谓楼子曰子能以汾北与我乎请合扵楚外齐以重公也此吾事也【疾言此事吾所欲为】楼子与楚王必疾矣【言应之速】又谓翟子子能以汾北与我乎【强亦魏人】必为合扵齐外【衍于字】于楚以重公也翟强与齐王必疾矣是公外得齐楚以为用内得楼□翟强以为佐【主魏言之故言内】何故不能有地扵河东乎【言且得皮氏按此盖□在楚欲因楚和秦以息攻鄢陵不顺也故此上说之又说樗里凡其辞两言齐楚翟楼示无所偏也而于楚独曰吾事则是为楼子也】
　　献书秦王【昭正曰无考】曰臣窃闻大王之谋出事于梁【谓攻之】谋恐不出扵计矣【非得计也】愿大王之熟计之也梁者山东之腰也【腰人身之中】有蛇于此【兵法所谓率然补曰见孙武书及李靖问荅】击其尾其首救击其首其尾救击其中身首尾俱救今梁者天下之脊也【补曰一本今梁王天下之中身也】夫秦攻梁者是示天下要断山东之脊也【要犹欲正曰要同上义山东脊天下要与上互言之示者显取之之意】是山东首尾皆救中身之时也山东见亡必恐恐必大合山东尚强臣见秦之必大忧可立而待也臣窃为大王计不如南出事于南方【谓楚】其兵弱天下不【补补曰作必不语顺又下必字恐当作不】必能救地可广大【言秦地】国可富兵可强主可尊王不闻汤之伐桀乎试之弱宻须氏【试谓先之以其弱可必克也周纪注宻须在安定隂宻补曰宻姞姓国在今寜州史周纪西伯伐宻湏诗所谓宻人不恭者也此误以为汤又云试之扵弱战国防士言圣贤事多妄谬此尤显然者也】以为武教得宻须氏而汤知服桀矣今秦欲与山东为讐不先以弱为武教兵必大挫国必大忧秦果南攻蓝田鄢郢【蓝田秦地凝衍文彪谓征伐先后理正应尔故司马为秦议以伐蜀为先而我艺祖欲平太原诸国亦先平蜀正曰秦之攻楚多道蓝田武闗以出攻如败赵蓝田之云　秦人善逺交近攻之策蠺食诸侯先三晋而后齐楚卒以成功其用兵之序可考矣此防魏畏秦攻移祸于楚故饰为之辞而鲍谓征伐先后理正应尔夫岂识当时大势哉又以司马错先伐蜀宋欲平太原亦先平蜀为试于弱之徴谬矣】
　　魏秦伐楚【秦昭六年与韩魏共攻楚此十八年】魏王不欲楼缓谓魏王曰不如令秦攻楚楚且与秦攻王王不如令秦楚战王交制之【缓时为秦计耳故明年相秦】
　　昭王【哀王子补曰世本名速元年赧王二十年丙寅】
　　秦败东周与魏战扵伊阙杀犀武【此二年】魏令公孙衍乗胜而留于境【乗言因秦胜我留而与之讲若秦既去则无及已补曰公孙衍说见前】请卑辞割地以讲扵秦为窦屡【魏人】谓魏王曰臣不知衍之所以听于秦之少多然而臣能半衍之割而令秦讲扵王王曰奈何对曰王不若与窦屡闗内侯【侯扵闗内耳此时未为爵补曰闗内侯之称不独起于秦】而令之赵王重其行而厚奉之因扬言曰闻周君令窦屡已割魏于奉阳君而听秦矣【因地讲秦】夫周君窦屡奉阳君之与穰侯贸首之仇也【补曰奉阳君即李兊说见赵策此言与穣侯贸首之仇则二人欲隂取以定封之事也】今行和者窦屡也制割者奉阳君也太后恐其不因穰侯也【后穣侯之姊】而欲败之必以少割请合扵王而和于东周与魏也
　　秦约赵而伐魏魏王患之芒夘曰【补曰淮南子孟夘注齐人引策芒夘】王勿忧也臣请发张倚【魏人】使谓赵王【惠文】曰夫邺寡人固形【元作刑】刑【补曰此书刑形字通】弗有也【形犹势也髙注为刑法虽通而此书多作形】今大王收秦而攻魏寡人请以邺事大王赵王喜召相国而命之曰魏王请以邺事寡人使寡人絶秦相国曰收秦攻魏利不过邺今不用兵而得邺请许魏张倚因谓赵王曰敝邑之吏効城者已在邺矣大王且何以报魏赵王因令闭闗絶秦秦赵大恶芒夘应赵使曰敝邑所以事大王者为完邺也今效【元作郊补曰当从交文姚注云效一作効】邺者使者之罪也夘不知也赵王恐魏承秦之怒遽割五城以合扵魏而支秦【此六年书夘以诈重者此也彪谓此冯亭上党之事也惠文失之扵魏孝成失之扵韩虽所防败有多寡之差其贪而不明真父子也】
