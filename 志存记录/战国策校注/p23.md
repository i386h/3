<!-- { "loadSidebar": true } -->
　　秦假道韩魏以攻齐齐威王使章子将而应之与秦交和而舍【孙子两军相对曰交和楚记注军门曰和】使者数相徃来章子为变其徽章【徽帜也以绛帛着于背章其别也补曰此引说文又左传杨徽注若今救火衣又按王莽传殊徽帜注通谓旌旗属】以杂秦军者言【齐之侦者】章子以齐入秦威王不应顷【衍之字】之【正曰有顷之间也句竒下顷间变文】间者复言章子以齐兵降秦威王不应而此者三【而犹如】有司请曰言章子之败者异人而同辞王何不废将而击之【废谓罢之补曰废一本作发是既降矣安用废为】王曰此不叛寡人明矣曷为而击之顷间言齐兵大胜秦兵大败于是秦王称【元作拜】拜西藩之臣【按威王与秦献公孝公同时齐虽强而秦不弱此语未详】而谢于齐左右曰何以知之曰章子之母啓【其母名】得罪其父其父杀之而埋马栈之下【栈为棚以立马正曰髙注栈牀也补曰章子通国称不孝孟子以为父子责善而不相遇者恐因此事也后语马屎之中】吾使【衍者字】者【补曰姚云一本无】章子将也勉之曰夫子之强全兵而还必更葬将军之母对曰臣非不能更葬先妾也臣之母啓得罪臣之父臣之父未教而死【未有教命补曰后语未赦】夫不得父之教而更葬母是欺死父也故不敢【彪谓君父一也虽无父命而以君命更葬何损于义凡章子之孝皆过所谓过孝正曰此是章予言所以不更葬之故未见其终拒威王之命】夫为人子而不欺死父岂为人臣欺生君哉【彪谓周衰齐威不世之主也列子曰君非自知我也以人之言赐我其罪我又将以人之言故人君于其臣欲其自知之也威王之于章子有马夫如是虽百市虎不摇也岂以三告而投杼乎哉】楚将伐齐鲁亲之【亲楚】齐王患之张丐曰【齐人疑即张丑】臣请令鲁中立【于两国之间无所亲疎】乃为齐见鲁君【康公正曰无考】鲁君曰齐王惧乎曰非臣所知也臣来吊足下鲁君曰何吊乎曰君之谋过矣君不与胜者而与不胜者【楚时未败而云然者盖楚有胜齐之势楚虽胜士卒多死鲁合齐以两国击之楚必败故言其不胜】何故也鲁君曰子以齐楚为孰胜哉对曰鬼且不知也然则子何以吊寡人曰齐楚之权敌也【补曰言其力适均】不用有鲁与无鲁足下岂如全众而合二国之后哉楚大胜齐其良士选卒【材武见选者】必殪【殪死也】其余兵足以待天下齐为胜其良士选卒亦殪而君以鲁众合战胜后【合合败者也胜者虽合之不必见徳今以全众合败者彼胜者既士卒多死可胜也败者因见徳矣】此其为徳也亦大矣【徳败者】其见恩徳也亦甚大矣【败者徳之】鲁君以为然乃退师【补曰为齐楚为去声】成侯邹忌为齐相【补曰髙注成齐邑按史曰封以下邳号为成侯】田忌为将不相说公孙闬【齐人补曰闬史作阅】谓邹忌曰公何不为王谋伐魏胜则是君之谋也君可以有功战不胜田忌不进战而不死曲挠而诛【曲挠言师不直前而败】邹忌以为然乃说王而使田忌伐魏田忌三战三胜邹忌以告公孙闬公孙闬乃使人操十金而徃卜于市曰我田忌之人也吾三战而三胜声威天下【天下畏其威声正曰其声畏惧天下】欲为大事【反齐而王】亦吉否卜者出【田忌之人正曰公孙闬所使者】因令人捕【捕取也】为人卜者亦验其辞于王前田忌遂走【齐记三十五年有彪谓齐威贤王也其知章子察阿墨大夫明矣独于是失之然忌之走亦非威王谴之也正曰史以公孙闬为邹忌云云附战桂林之前文小异操十金卜市以下在威王三十五年下云田忌闻之率其徒袭攻临淄求成侯不胜而奔宣王召复位遂有马陵之战按防言忌伐魏三战三胜忌战可见者桂陵马陵二役防并言之也后章记忌系太子申禽厐涓孙子谓忌曰若是则齐君可正成侯可走忌不听遂不入齐又记田忌亡齐之楚楚封之江南则忌之出奔在战马陵后宣王之世明矣史载其奔在前故谓召复位忌既袭齐岂得再复成侯犹在岂宜并列而马陵后忌无可书之事知其必有误也以威王之明成侯公孙闬之诈岂能行其间其为宣王无疑也大事记谓桂陵马陵二事多混而书忌出奔在威王时亦仍史之旧耳】
　　邹忌修八尺有余而形貌昳丽【昳徒结切目侧也故有光艶意又疑作佚正曰髙注昳读曰逸】朝服衣冠窥镜谓其妻曰我孰与城北徐公美其妻曰君美甚徐公何能及君也城北徐公齐国之美丽者也忌不自信而复问其妾曰吾孰与徐公美妾曰徐公何能及君也旦日【旦明也】客从外来与坐谈问之【补曰一本问之客曰一无客字】吾与徐公孰美客曰徐公不若君之美也明日徐公来熟视之自以为不如窥镜而自视又弗如逺甚暮寝而思之曰吾妻之美我者私我也【私犹亲】妾之美我者畏我也客之美我者欲有求于我也于是入朝见威王曰臣诚知不如徐公美臣之妻私臣臣之妾畏臣臣之客欲有求于臣皆以美于徐公今齐地方千里百二十城宫妇左右莫不私王朝廷之臣莫不畏王四境之内莫不有求于王由此观之王之蔽甚矣王曰善乃下令羣臣吏民能面刺寡人之过者受上赏上书谏寡人者受中赏能谤讥于市朝闻寡人之耳者受下赏令初下羣臣进谏门庭若市数月之后时时而间进【进谏者有暇隙】朞年之后虽欲言无可进者燕赵韩魏闻之皆朝于齐此所谓战胜于朝廷【坐朝廷之上匹国朝之不待兵也彪谓邹忌尝以诈走田忌则其人亦倾险士耳惟此言者万世之言也补曰大事记威烈王二十二年按外纪宋昭公出亡谓其御曰云云事与此又新序齐有田巴先生贤王聘而问政巴改制新衣拂饰冠带顾谓其妾云云恐与邹忌事有讹舛】
　　宣王【威王子元年补曰名辟疆显王二十七年己夘】
　　南梁之难【鲁国蕃县有南梁水此二年魏伐赵赵与韩共击魏赵不利败于南梁正曰正义引括地志云故梁在汝州西南称南梁者别于大梁少梁髙注韩邑大梁在北故曰南梁○大事记此魏伐韩也谓伐赵者往嵗桂陵之战与此混而误尔】韩氏请救于齐田侯【犹上陈侯】召大臣而谋曰早救之孰与晚救之便张丐对曰晚救之韩且折而入于魏不如早救之田臣思曰【补曰索隠云防作田期思必别本也纪年谓之徐州子期即田忌也】不可夫韩魏之兵未敝而我救之我代韩而受魏之兵顾反听命于韩也且夫魏有破韩之志韩见且亡必东愬于齐【愬告也】我因隂结韩之亲而晩承魏之敝【承继其后也】则国可重利可得名可尊矣田侯曰善乃隂告韩使者而遣之【告者许之也】韩自以有齐国五战五不胜东愬于齐齐因起兵击魏大破之马陵【补曰虞喜云马陵在濮州鄄城东北六十里有涧深峻可以置伏厐涓败即此徐广云在魏州元城县东南司马彪引杜预说亦然按齐使田忌将直达大梁厐涓闻之去韩而归齐军已过而西则从汴州外黄退至濮州东北六十里是也岂合更渡河至元城哉】魏破韩弱韩魏之君因田婴北面而朝田侯【齐记有为两章一为桓公臣思一为宣王孙子彪谓臣思之防则幸中矣非仁义举也孟子谓行一不义而得天下不为也况朝韩魏乎正曰今按桓公田臣思事自与邯郸之难及韩齐为与国二章相乱非此章也说见后章】田忌为齐将【此二年召复位正曰说见前】系梁太子申禽厐涓【魏将】孙子【膑也齐人武之孙为田忌军师】谓田忌曰将军可以为大事乎田忌曰奈何孙子曰将军无解兵而入齐使彼罢敝于先【罢疲同彼谓齐齐军已与魏战虽胜亦罢今使当前】弱守于主【弱弱卒也忌所自将使齐不疑也主地缺盖齐险隘补曰姚云曾先皆作老愚恐上句多于字谓以罢敝老弱守险敌众而以精兵攻齐下云轻车锐骑者也】主者循轶之途也【轶辙同车迹也言其险狭不得方轨适相循耳】鎋击摩车而相过【鎋牵同车轴耑键也路狭车宻故相击相摩】使彼罢敝先弱守于主必一而当十【得地利故】十而当百百而当千然后背太山【在太山博县西北】左济右天唐【盖盼子所守所谓髙唐属平原】军重踵髙宛【重辎重也后志髙宛属乐安】使轻车锐骑冲雍门【始皇纪注在髙陵正曰髙注雍门齐西门名按左传襄十八年有雍去声】若是则齐君可正【正犹制治】而成侯可走不然则将军不得入于齐矣田忌不听果不入齐【彪谓膑非武流也武虽运竒用诡岂尝语人以是乎忌不听忌贤也补曰使田忌无间于齐孙子曷为而有是言必公孙闬成侯谗搆之时也】
　　田忌亡齐而之楚邹忌代之相【补曰前云邹忌为相田忌为将田忌走此云代之相恐有差误】齐恐田忌欲以楚权复于齐【复犹返】杜赫曰臣请为留楚【为邹留田于楚补曰一本为下有君字留下有之字】谓楚王【威】曰邹忌所以不善楚者恐田忌之以楚权复于齐也王不如封田忌于江南以示忌之不返齐也邹忌必【补补曰当有缺字】以齐厚事楚田忌亡人也而得封必徳王若复于齐必以齐事楚【言此示不为邹忌防说也】此用二忌之道也楚果封之于江南邹忌事宣王仕人众【荐于王使之仕】宣王不说晏首【齐人】贵而仕人寡王说之邹忌谓宣王曰忌闻以为有一子之孝不如有五子之孝今首之所进仕者以几何人宣王因以晏首壅塞之【言其不荐达人】
　　楚威王战胜于徐州【后志鲁之薛六国时曰徐州事在楚威七年此十年补曰徐词余反正义云纪年梁惠王三十年下邳迁于薛改名徐州徐左氏作舒说文作防】欲逐婴子于齐【逐使齐逐之田婴时未封故曰婴子犹盼子】婴子恐张丑【齐人正曰丑又见韩魏燕中山等防】谓楚王曰王战胜于徐州也盼子不用也盼子有功于国百姓为之用婴子不善【不与盼善】而用申申者大臣弗【补补曰姚云一本有】与【史曰不附】百姓弗为用故王胜之也今婴子逐盼子必用复整其士卒以与王遇必不便于王也楚王因弗逐【楚记七年有】
