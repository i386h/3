<!-- { "loadSidebar": true } -->
　　先生王斗【齐人补曰一本标文枢镜要作王升】造门而欲见齐宣王宣王使谒者延入【谒者掌賔賛受事延引也】王斗曰斗趋见王为好势王趋见斗为好士于王何如使者复还报王曰先生徐之【使待其至正曰使无趋至】寡人请从【就之也】宣王因趋而迎之于门与入曰寡人奉先君之宗庙守社稷闻先生直言正谏不讳王斗对曰王闻之过【不如所闻】斗生于乱世事乱君焉敢直言正谏宣王忿然作色不恱有间王斗曰昔先君桓公【此桓公虽非田氏之先斗齐人也得称为先】所好者五【补补曰一本标文枢镜要有五字】九合诸侯一匡天下天子授【元作受】受【补曰当作授字通借】籍【土地人民之籍犹赐也】立为太伯【二伯之伯】今王有四焉宣王说曰寡人愚陋守齐国唯恐夫抎之【抎失也春秋传抎子辱矣】焉能有四焉王斗曰先君好马王亦好马先君好狗王亦好狗先君好酒王亦好酒先君好色王亦好色先君好士而【元作是】是【正曰姚云刘本无是字】王不好士【补曰先君好马以下说苑以为淳于髠之言小异】宣王曰当今之世无士寡人何好王斗曰世无骐驎騄耳【字书不说骐驎不载惟玉篇云马黒脊亦不言良马陆玑疏麒麟行中律吕则此马以麒麟比也騄耳八骏之一正曰玉篇单言驎尔此二字单言如诗及説文尔雅不一】王之【补】驷已备矣世无东郭俊【补曰一本作逡前有】卢氏之狗王之走狗已具矣世无毛嫱西施【庄小疏毛嫱越王嬖妾西施越女吴王姬】王宫已充矣王亦不好士也何患无士王曰寡人忧国爱民固愿得士以治之王斗曰王之忧国爱民不若王爱尺縠也【縠细繗也正曰增韵縠绉纱齐三服官轻绡注今纱下章曵绮縠又章帝省齐氷纨方空縠知齐产善也说文縠细绮恐此注字误】王曰何谓也王斗曰王使人为冠不使左右便辟【便顺其所好辟避其所恶】而使工者何也为能之也今王治齐非左右便辟无使也臣故曰不如爱尺縠也宣王谢曰寡人有罪国家于是举士五人任官齐国大治【彪谓王斗之义无所取造门求见自卑甚矣而徒以趋见于咫尺之间以为髙此孟子所谓不能三年而缌小功之察者也抑其陈谊迂而不切独所谓爱縠者可知耳然不若魏牟之言之慤而彪为序舍牟而取斗为牟之言出于斗也正曰王斗造门求见徒以趋见于咫尺之间为髙鲍论当矣其言王不好士不可谓不切也特桓公好狗马酒色之说亦管仲不害霸之意此其所以为辩士之言而非君子之正尔爱縠之言与魏牟合又何不若之有战国论说相者甚多牟岂果出于斗乎正曰宣王喜文学防说之士赐列第为上大夫者七十六人不治而议论稷下学士至数百千人士非不盛也然邹衍淳于髠之徒类皆诡诞无实不治而议所养非所用国何赖焉故顔斶劝以贵士王斗讥其不好士有以也然若斗与斶者亦未知其何如也有一孟子而不能用安用彼数百千人哉】
　　齐人见田骈【齐处士】曰闻先生髙议【补曰恐是义字】设为不宦【设者虚假之辞】而愿为役【为骈给使】田骈曰子何闻之对曰臣闻之邻人之女田骈曰何谓也对曰臣邻人之女设为不嫁行年三十而有七子不嫁则不嫁然嫁过毕矣【毕犹已言过于嫁已矣】今先生设为不宦訾养千钟【訾资同所资所养也昭三年注四豆为区自四以登至于釡十则钟又防氏注四升为豆则钟凡六斛四斗也】徒百人【徒从车者】不宦则然矣而富过毕矣田子辞【谢之也】
　　管燕【齐人正曰无考新序作燕相】得罪齐王谓其左右曰子孰而与我赴诸侯乎【而辞也】左右黙然莫对管燕连然流涕【连与涟同泣下也】曰悲夫士何其易得而难用也田需对曰士三食不得餍【饱也】而君鹅鹜有余食【鹜舒鳬】下宫糅罗纨【下宫后宫下列糅杂纨素也】曵绮縠【绮文缯】而士不得以为缘【縁衣纯】且财者君之所轻死者士之所重君不肯以所轻与士而责士以所重事君非士易得而难用也【补曰田需见魏防与公孙衍并相者岂即此人欤说苑宗卫相齐罢归召田饶等问饶对亦与此合】
　　闵王【宣王子元年显王四十六年戊戌正曰此据史通鉴闵王元年当赧王二年视史下移十年大事记同】
　　昭阳为楚伐魏覆军杀将得八城【楚懐六年此元年正曰宣王二十年】移兵而攻齐陈轸为齐王【衍使字史言轸为秦使齐齐问之为齐见阳】使见昭阳再拜贺战胜起而问楚之法覆军杀将其官爵何也昭阳曰官为上柱国爵为上执珪陈轸曰异贵于此者何也【问此外复有贵者不】曰唯令尹耳【楚相也】陈轸曰令尹贵矣主非置两令尹也臣窃为公譬可也楚有祠者【祠春祭正曰髙注祠祭】赐其舍人【始皇纪注主廏内小史或云侍从賔客者正曰顔师古曰舍人亲近左右之通称后遂以为私属官号】巵酒【巵器也】舍人相谓曰数人饮之不足一人饮之有余请画地为蛇先成者饮酒一人蛇先成引酒且饮乃左手持巵右手画蛇曰吾能为之足未成一人之蛇成夺其巵曰蛇固无足子安能为之足遂饮其酒为蛇足者终亡其酒今君相楚而攻魏破军杀将得八城不弱兵【言恃其强】欲攻齐齐畏公甚公以是为名亦【元作居】居【正曰因下足字衍恐讹姚云一本去此字】足矣官之上非可重也战无不胜而不知止者身且死爵且后归【言身死后爵归于国故史言爵夺】犹为蛇足也昭阳以为然解军而去【楚记同彪谓此策虽其指为齐亦持胜之善补曰为楚为齐为公之为去声】
　　秦攻赵赵令楼缓以五城求讲于秦而与之伐齐齐王恐因使人以十城求讲于秦楼子恐因以上党二十四县许秦王【惠文】赵足【凡赵皆赵人】之齐谓齐王曰王欲秦赵之解乎不如从合于赵赵必背秦背秦则齐无患矣齐将封田婴于薛【定封在此三年正曰宣王二十年又说见后补曰索隠云婴诸田之别子非宣王弟也】楚王【懐】闻之大怒将伐齐齐王有辍志【集韵辍止也】公孙闬曰封之成与不非在齐也又将在楚闬说楚王令其欲封公也又甚于齐婴子曰愿委之于子公孙闬为谓楚王曰鲁宋事楚而齐不事者齐大而鲁宋小王独利鲁宋之小不恶齐大何也夫齐之削地而封田婴是其所以弱也愿勿止楚王曰善因不止【彪谓此说不可行也婴齐相也虽得薛不决裂于外犹齐地耳齐薛为一如穰侯应侯之于秦也何弱小乎其初哉正曰史齐襄王立而孟尝君中立为诸侯王畏君与连和后卒诸子争立齐魏共灭之鲍谓分封不足以弱齐未睹末流之害也】靖郭君【田婴諡正曰此据史文索隠云靖郭或封邑号汉齐王舅父驷钧封靖郭侯】将城薛客多以谏靖郭君谓谒者无为客通齐人有请者曰臣请三言而已矣益一言臣请烹【所谓鼎镬之诛】靖郭君因见之客趋而进曰海大鱼因反走君曰客有于此【言此言外应复有正曰髙注如此止无走也】客曰鄙臣不敢以死为戏君曰亡【亡无同言无此也】更言之对曰君不闻大鱼乎网不能止钩不能牵荡而失水【集韵荡放也言自放肆】则蝼蚁得意焉【蝼蚁蛄一曰蟿天蝼得意饫饱也】今夫齐亦君之水也君长齐【雄长之长正曰见下】奚以薛为夫齐虽隆薛之城到于天犹之无益也【正曰一本君长有齐姚氏奚以薛为夫齐句按新序作无齐虽隆云云是葢夫无音讹又因上夫齐字混】君曰善乃辍城薛靖郭君谓齐王曰五官之计【曲礼司徒司空司马司士司冦典司五众计其事之凡也正曰注家谓此殷制非防所指按记曽子问诸侯出命国家五官而后行注云五官五大夫典事者髙曰计簿书也】不可不日听也而数览王曰说吾而厌之【言汝既说我则不得自厌故以委之正曰也字当在览下王曰说吾有缺误姚云一本作王曰日说五官吾厌之通鉴云不可不日聴而数览也王从之已而厌之悉以委婴婴由是得专齐权】今与靖郭君【以五官之计委之补曰姚云今一作令】
　　靖郭君善齐貌辩【齐人补曰姚云古今人表作昆辩师古引此按一本标云修文御览北堂书钞同吕览作剧貌辩元和姓纂昆弁】齐貌辩之为人也多疵【疵病也谓过失补曰此人葢有竒节而不修细行者吕览作訾】门人弗说士尉【齐人】以证靖郭君【证諌也】靖郭君不听士尉辞而去孟尝君【婴子文补曰孟尝乃邑名在薛旁按诗居常与许即此尝也】又窃以谏【窃犹私】靖郭君大怒曰刬而【集韵刬翦也以翦草为喻而汝也族】破吾家茍可慊齐貌辩者【集韵慊惬也】吾无辞为之【言有可满貌辩之意虽家族破灭犹为之不辞也】于是舍之上舍【犹甲第正曰此本髙注按田文舍幸舍代舍索隠云并当上中下三等之客所舍之名以此推之则代舍乃上舍也】令长子御之【集韵御侍也正曰为之御也】旦暮进食数年宣【元作威下同】威王薨闵【元作宣下同】宣王立【婴之封薛在闵王初下言之薛则此不得言宣王立也正曰说见下】靖郭君之交大不善于闵宣王辞而之薛与齐貌辩俱留无几何齐貌辩辞而行请见闵宣王靖郭君曰王之不说婴甚公徃必得死焉齐貌辩曰固不求生也请必行靖郭君不能止齐貌辩行至齐闵宣王闻之藏怒以待之齐貌辩见闵宣王曰子【元作子曰】子曰【补曰当作曰子】靖郭君之所听爱夫【爱而听用其言】齐貌辩曰爱则有之听则无有王之方为太子之时辩谓靖郭君曰太子相不仁过頥豕视【过谓丰頥过人豕多反视补曰吕氏春秋过頥豕视注頥豕不仁之人其说未详刘辰翁云过頥即俗所谓耳后见腮豕视即相法所谓下邪偷视】若是者信反【始信后反】不若废太子更立卫姬婴儿郊师【补曰髙注郊师卫姬子宣王庶弟】靖郭君泣而曰不可吾不忍也若听辩而为之必无今日之患也此为一至于薛昭阳请以数倍之地易薛辩又曰必听之靖郭君曰受薛于先王【封婴于薛闵王也而曰受于先王葢宣王有防封之正曰史以田婴之封在湣王三年从通鉴则在宣王二十二年按婴自威王时任职用事而文之言曰君用事相齐至今三王矣三王者威宣闵也故大事记以婴卒文立附见于闵王元年此防曰受薛于先王先王之庙在薛则是威王之世婴已受封史亦不合索隠引纪年梁惠后元十三年四月齐威王封田婴于薛十月齐城薛十四年薛子婴来朝十五年齐威王薨考之史梁惠王后元十三年在今封婴前一年不得为威王之世亦皆不合惟梁惠前十三年则正当威王时疑此处有差互而婴之封薛则实威王之世也】虽恶于后王吾独谓先王何【言无以告于先王】且先王之庙在薛吾岂可以先王之庙与楚乎又不肯听辩此为二闵宣王太息【长出气也】动于顔色曰靖郭君之于寡人一至此乎寡人少殊不知此客肯为寡人来靖郭君乎齐貌辩对曰敬诺靖郭君衣宣威王之衣冠舞其劒【先时所赐补曰姚云舞刘本作带】闵宣王自迎靖郭君于郊望之而泣靖郭君至因请相之靖郭君辞不得已而受之七日谢病强辞【强犹固】不得三日而听【王听其辞】当是时靖郭君可谓能自知人矣能自知人故人非之不为沮【集韵沮止也】此齐貌辩之所以外生【以生为外物无所爱也】乐患趣难者也【彪谓知人之难贵于知其心齐人曰辩之为人多疵论其迹也靖郭君独深善之不可夺知其心也士为知己者死此辩所以不求生欤正曰心迹之论未当说见章首条下补曰趣即趋】
