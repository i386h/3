<!-- { "loadSidebar": true } -->
　　苏秦为赵【元作楚下同】楚【补曰字误恐当作赵】合从説韩王曰韩北有巩落【竝属河南】成臯之固西有宜阳常阪之塞【常史作商殷纪注商今上洛是也补曰正义云商阪即商山在商洛县南亦曰楚山武关在焉】东有宛穰洧水【穰属南阳洧水出颍川阳城】南有陉山【补曰见前】地方千里带甲数十万天下之强弓劲弩皆自韩出谿子少府【下皆弩名俶真训注谿子国名夷名又谿子阳匠名徐注少府所造】时力距来【徐注作之得时力倍于常其劲足以距来敌正曰徐注距来者谓弩势劲利足以云云】皆射六百歩之外韩卒超足而射【举蹠踏弩】百发不暇止逺者达胷近者掩心【箭中心上如掩】韩卒之劒防皆出于冥山棠谿墨阳合伯邓师宛冯【司马彪注冥山在相州北汝南吴房有棠谿亭脩务训注墨阳美劒名合伯地缺邓师岂南阳邓耶犹云洛师荥阳有冯池正曰相州北非韩地余见下】龙渊大阿【吴越春秋楚王召风胡子曰吴有干将越有欧冶寡人欲因子请因二人作劒风胡见二人作劒二其名云以上类言以地名正曰脩务训注云墨阳之莫邪则墨阳地名合伯史作合防姚本合山防注曽无伯字索隠云邓国有工铸劒因名邓师宛人于冯池铸劒故名宛冯晋大康地理记汝南西平有龙泉可淬刀劒今按上説防山棠谿龙渊地名邓师宛冯人名兼地大阿劒名合防等未详】皆陆断马牛水击鹄雁当敌即斩坚甲盾鞮鍪【盾橹鞮革履鍪兠鍪説文鍪钩属鍑大口釡葢鍪如之补曰韵书鞮鍪首铠也】鐡幕革抉防【音筏】芮【史并不注补曰索隠云鐡幕谓以鐡为臂胫之衣以革为射决决射鞴也按诗决拾决以象骨为之着右手大指以钩阖体拾以皮为之着于左臂以遂恐此革即拾抉即决也索隠即以为一物葢据説文鞴射臂决之文也亦通索隠云防与黻同谓楯也芮音如字谓系楯之纷绶也愚按防音伐即诗所谓防伐者字皆通借史云当敌则斩坚甲鐡幕革抉防芮无不毕具故説者上文以甲字句谓其劒皆能斩之防文不可从此读当以斩坚句而甲盾以下属无不具之文】无不毕具以韩卒之勇被坚甲蹠劲弩带利劒一人当百不足言也夫以韩之劲与大王之贤乃欲西面事秦称东藩筑帝宫受冠带祠春秋交臂而服焉夫羞社稷而为天下笑无过此者矣是故愿大王之熟计之也大王事秦秦必求宜阳成臯令兹効之明年又益求割地与之即无地以给之不与则弃前功而后更受其祸且夫大王之地有尽而秦之求无已夫以有尽之地而逆无己之求此所谓市怨而买祸者也不战而地已削矣臣闻鄙语曰宁为鸡口无为牛后【补曰正义云鸡口虽小乃进食牛后虽大乃出粪大事记取】今大王西面交臂而臣事秦何以异于牛后乎夫以大王之贤挟强韩之兵而有牛后之名臣窃为大王羞之韩王忿然作色攘臂按劒仰天太息曰寡人虽死必不能事秦今主君以赵楚【补曰字误史正作赵】王之教诏之敬奉社稷以从【在燕赵后云宣恵王今按合从在燕文公二十八年赵肃侯十六年此二十五年又苏秦説六国后去赵而从约觧是嵗燕易王立徐注云自初説燕至此三年宣恵之元年也此时从已觧则説从时非宣恵明矣沈括辨以为鸡口牛从今按秦称牛后盖以恶语侵韩故韩侯怒而从之鸡口牛从谬误也正曰大事记显王三十五年苏秦説燕与赵合从燕文公纳之赵三十六年苏秦説赵肃侯以六国合从按史年表是嵗韩昭侯二十六年髙门成而昭侯卒子宣恵王立苏秦説宣恵王盖昭侯卒后尔鲍序次非　索隠引延笃云宁为鸡口不为牛从口鸡中主从牛子也沈説亦有所本也】
　　宣惠王【昭侯子元年显王子十七年己丑】
　　宣王谓樛留【韩人补曰樛居尤反汉有樛氏通鉴事记作缪监即阚魏策阚史作监田世家亦作监止】曰吾欲両用公仲公叔其可乎对曰不可晋用六卿而国分简公用田成阚止而简公弑【齐事见哀十四年】魏両用犀首张仪而西河之外亡【秦恵八年魏纳河西仪时为秦客卿未相魏也后至魏襄十三年相仪仪留四年去而衍相未尝両用未尝亡也此岂为秦良造仪为客卿时魏以事听之邪正曰大事记魏恵后十三年张仪相魏魏不事秦秦以公孙衍代相仪留魏四歳后説襄王乆之乃去二人更迭用衍相仪留犹両用也魏亡河西地大概言之不必両人为相时也大事记魏恵后五年以少梁与秦引此防云秦至是尽得河西地则犀首张仪之力是时二人皆信用于秦云云】今王両用之其多力者内树其党其寡力者借外权羣臣或内树其党以擅【正曰韩子作骄】其主或外为交以裂其地则王之国必危矣【彪谓此非天下之正议也顾所用如何耳使得人如周召両用之庸何伤若公仲公叔也一之谓甚何必両补曰胡氏管见谓樛留之论似是而非不可遂以为法使所用而贤则一人而足不虞其専擅左右参副不虞其比党使其不贤则一人足以丧国又况二三其众乎意者留于仲叔隂有所附欲国柄归一而不分故危言以动其君耳大事记云韩虽两用仲叔以战国防攷之仲实専政叔亦间用事终不若仲之权宠也愚按鲍说有与胡氏合者而不得留之情故引以着之按此防宣恵欲両用非巳用也当时叔之事不着意其止于用仲而仲叔并用实襄王之世以其争主防瑟公子咎知之也公仲卒不胜公叔则公叔又重矣二人争权樛留之言遂验是以帝王之要知人而后官人九经之序尊贤而后敬大臣则无患乎此矣】
　　楚昭献相韩秦且攻韩韩废昭献昭献令人谓公叔曰不如贵昭献以固楚秦必曰楚韩合矣【正曰此策不知何时按防有云防瑟公叔之雠而昭献公叔之人也又甘茂与昭献遇于境在未围雍氏时其相韩见周策必在宣恵之后】秦攻陉【此时史不书后至桓恵九年秦防我陉然陈轸张仪同时仪死至桓恵九年四十六年矣轸必不存故因旧】韩使人驰南阳之地【驰反走示服也】秦已驰【驰进也韩避之而秦进也】又攻陉韩因割南阳之地秦受地又攻陉陈轸谓秦王【惠】曰国形不便故驰交不亲故割今割矣而交不亲驰矣而兵不止臣恐山东之无以驰割事王者矣且王求百金于三川而不可得求千金于韩一旦而具今王攻韩是絶上交而固私府也【言利移于下正曰即所谓无以驰割事王者】窃为王不取也
　　秦韩战于浊泽【长社浊泽补曰大事记韩与赵魏伐秦秦使庻长樗里疾与战修鱼虏韩将申差觧题云浊泽即脩鱼之地】韩氏急公仲朋【元作明】明【补曰当作朋大事记显王三年魏公子景贾伐韩与韩将韩明战于阳此人在公仲前】谓韩王曰与国不可恃【与谓山东】今秦之心欲伐楚王不如因张仪为和于秦赂之以一名都与之伐楚此以一易二之计也韩王曰善乃儆公仲之行【儆犹戒】将西讲于秦楚王【懐】闻之大恐召陈轸而告之陈轸曰秦之欲伐我乆矣今又得韩之名都一而具甲【以一都之赋为兵备】秦韩并兵南乡此秦所以庙祠而求也今已得之矣楚国必伐【补曰一本伐矣】王听臣为之儆四境之内选师言救韩令战车满道路发信臣多其车重其币使信王之救已韩为不能听我【使其或不能从我以与秦战补曰一本救己也纵韩】韩之德王也【恩救我补曰一本韩必徳王此以上姚同文胜】必不为鴈行以来是秦韩不和兵虽至楚国不大病矣为能听我絶和于秦秦必大怒以厚怨于韩韩得楚救必轻秦轻秦其应秦必不敬是我因秦韩之兵而免楚国之患也楚王大説乃儆四境之内选师言救韩发信臣多车币【补曰一本复作多其车重其币】谓韩王曰敝邑虽小已悉起之矣愿大国遂肆意于秦敝邑将以楚殉韩【殉言以死从之】韩王大説乃止公仲公仲曰不可夫以实告我者秦也以虚名救我者楚也恃楚之虚名轻絶强秦之敌必为天下笑矣且楚韩非兄弟之国也又非素约而谋伐秦矣【补曰一本矣作也姚注刘作也】秦欲伐楚楚以起师言救韩此必陈轸之谋也且王已使人报于秦矣今弗行是欺秦也夫轻强秦之祸而信楚之谋臣王必悔之矣韩王勿听遂絶和于秦秦果大怒兴师与韩氏战于岸门【后志颍隂有岸亭事在十九年此要终言之也补曰徐广云岸门即岸亭正义引括地志云在许州长社县西北又韩世家太子仓入质于秦以和魏年表又书秦走犀首岸门葢救韩而败也】楚救不至韩氏大败韩氏之兵非削弱也民非蒙愚也兵为秦禽智为楚笑过听于陈轸失计于韩朋明【补曰明】也【记十六年有彪谓二子皆亿中之材也宣惠訹于其言惑于重币虽有公仲之谋固难以入至于非兄弟非素约而以虚名救我此言岂不明着矣乎如之何弗听也正曰鲍尝谓陈轸少捭阖风气故此以亿中称之此防非捭阖而何】
　　顔率见公仲公仲不见顔率谓公仲之谒者曰公仲必以率为阳也【阳佯同不实也补曰一本阳作塲姚注刘作阳】故不见率也公仲好内【齐世家注内妇官也】率曰好士公仲啬于财率曰散施公仲无行率曰好义【所谓不实】自今以来率且正言之而已矣公仲之谒者以告公仲公仲遽起而见之【彪谓顔率此言可行公仲而已诚有是也虽阳言何益于德茍无是也正言之吾何惧以是知公仲非躬行者也】
　　襄王【宣王子补曰名仓元年赧王四年庚戌】
