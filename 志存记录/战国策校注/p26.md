<!-- { "loadSidebar": true } -->
　　秦伐魏陈轸合三晋而东谓齐王曰古之王者之伐也欲以正天下而立功名以为后世也今齐楚燕赵韩梁六国之递甚也【递言其更相伐】不足以立功名适足以强秦而自弱也非山东之上计也能危山东者强秦也不忧强秦而递相罢弱【罢疲同】而两归其国于秦【两彼我也】此臣之所以为山东之患天下为秦相割【以割肉喻其相伐】秦曾不出力【补曰北山何先生标大事记云力一作刀】天下为秦相烹【煮也】秦曾不出薪【喻秦无所事】何秦之智而山东之愚邪愿大王之察也古之五帝三王五霸之伐也伐不道者今秦之伐天下不然必欲反之【反古】主必死辱【死于辱】民必死虏今韩梁之目未尝干【战死者多也】而齐民独不也非齐亲而韩梁疏也齐逺秦而韩梁近今齐将近矣今秦欲攻梁绛安邑【绛属河东】秦得绛安邑以东下河必表里河山【补】而东攻齐举齐属之海【举言得其地】南面而孤楚韩梁【三国在秦之南孤谓称孤以臣之正曰诸国势不得合故曰孤】北靣而孤燕赵【絶句】齐无所出其计矣愿王熟虑之今三晋已合矣复为兄弟约而出锐师以戍梁绛安邑此万世之计也齐非急以锐师合三晋必有后忧三晋合秦必不敢攻梁必南攻楚楚秦搆难三晋怒齐不与已也必东攻齐此臣之所谓齐必有大忧不如急以兵合于三晋齐王敬诺果以兵合于三晋【秦恵后七年韩赵魏燕齐共攻秦此六年正曰按大事记显王四十七年当秦恵后三年魏惠后十三年齐宣二十一年秦伐魏取曲沃平周解题轸说齐不知在何年以其说明切附见于此轸与张仪相恶去秦事楚而懐王合六国伐秦距此四嵗轸说或在此时未可知也愚尝按赵防谓赵王章韩防或谓韩王章燕防或献书燕王章皆劝三晋诸国合从其论秦之情与从国事势晓畅深切如虎即禽鱼比目引车同舟之譬说殊而义合如秦之欲伐韩梁东闚周室甚惟寐忘之如约山东皆以锐师戍韩梁如秦见三晋之坚必南伐楚其言皆合是必一时之事一人之言也考之此防秦伐魏陈轸合三晋而东谓齐王其论山东之愚秦之智为秦相割而秦不出力为秦相烹而秦不岀薪则亦三防之取譬也秦欲攻梁绛安邑今三晋已合约出锐师以戍梁三晋合秦必南攻楚则亦三防所言之事也况防无说楚魏之辞而说四国者皆有戍梁之约攻楚之料于是窃信其并为陈轸之言无疑也楚懐王受张仪商于之欺轸谏不听谏攻秦又不听其后懐王入秦屈平昭睢谏而轸无言意其必已去楚矣今言楚王入秦正诱会武闗之时而轸力为魏说诸侯是时固在魏也轸善楚者约从独遗楚又劝三晋之移祸于楚岂峉不为楚计哉葢其知楚谋之不可为入秦之不可止而诸国之摈秦非特为魏所以为楚所谓阳挤而隂助之者欤苏氏兄弟称说多浮辞数策非轸不能大事记既着轸说附于显王四十七年于韩防谓论秦最得其情因其言梁绛安邑附见于赧王二十九年魏献安邑之后皆不能的指其时今征以楚王入秦一言当在赧王十六年盖秦取曲沃平周距五国伐秦前四年慎靓王三年五国合从实懐王为长苏秦之约而无与于轸也懐王入秦次年田文合韩魏伐秦犹能成一战之功未必不因轸之说也反覆参合可决其为轸矣独燕防言秦伐韩而中山亡此事据史乃中山未亡四年之前且年表灭中山在主父死后而出家先一年大事记取世家史迁所纪固不能无失赵武灵王十九年初胡服二十年二十一年二十三年二十五年连嵗攻中山畧地得城邑二十六年复攻中山懐地北至燕代西至云中九原二十七年传国子何称主父欲畧胡地袭咸阳遂诈入秦是后已不言攻中山矣惠文三年乃书灭中山迁其王于肤施意者攘地之时中山已定而未废其君后四年始迁其君如西周既灭次年迁其君于狐之通鉴纲目武灵二十五年书中山君奔齐而魏防云齐魏伐楚而赵亡中山政是年事则是其国已亡特其君未得后乃得之燕防所谓中山亡非舛也故愚并着其说以知者考焉中山余见燕防】
　　韩齐为与国张仪以秦魏伐韩【仪复相时补曰伐韩下有缺文必着韩之请救以下文许韩使者知之】齐王曰韩吾与国也秦伐之吾将救之田臣思曰王之谋过矣不如听之子哙【燕王】与子之国【之燕相】百姓不戴诸侯弗与秦伐韩楚赵必救之是天下【补曰下字衍一本无大事记从之】以燕赐我也【我我齐】王曰善乃许韩使者而还【补曰一本作遣是】之韩自以得交于齐遂与秦战楚赵果遽起兵而救韩齐因起兵攻燕三十日而举燕国【燕哙七年此十年补曰此齐宣王所谓五旬而举之者大事记改三为五补曰按史田齐世家桓公五年秦魏攻韩韩求救于齐桓公召大臣而谋驺忌曰不若勿救段干朋曰不救则韩且折而入于魏田臣思曰秦魏攻韩楚赵救之是天以燕与齐也因袭燕取桑邱防即本章○齐威王二十六年魏围邯郸赵求救于齐威王召大臣而谋驺忌曰不如勿救段干朋曰不救则不义且不利云云不如南攻襄陵以弊魏邯郸拔而乘魏之敝王从其计败魏桂陵防邯郸之难章威王作田侯段干朋作纶余畧同○宣王二年魏伐赵赵当作韩说见前赵与韩亲共击魏赵不利战于南梁韩请救于齐宣王召大臣而谋驺忌子曰不如勿救田忌曰不如早救之孙子曰云云宣王曰善起兵击之败之马陵防南梁之难韩请救于齐田召大臣而谋张丐曰不如早救田臣思曰云云余皆畧同○史凡三节与防三章互有同异邯郸之难与威王条合南梁之难与宣王条合但史为张丐田臣思防为驺忌孙子惟桓公取桑丘与威王伐魏宣王伐燕相乱按威王二十一年邹忌始相上距桓公取桑丘之嵗二十余年忌岂得已为大臣史误以邯郸一章勦入之明矣田臣思即田忌宣王二年战马陵后出奔至二十九年子哙之役凡二十七年不应复见使忌果在齐则王安得弃之而将章子防或误载其名也且桓公时秦魏攻韩楚赵救之齐不救因而袭燕宣王时秦魏伐韩楚赵救之齐不救因而举燕何其事之脗合如此是必可疑考之桓公时秦魏攻韩亊无见年表魏韩赵伐齐至桑丘齐伐燕取桑丘意者齐取桑丘而韩魏赵伐之韩且与赵魏攻齐则与求救于齐之文戾且田臣思之辞曰是天以燕与齐而仅为取桑丘乎是史亦误以宣王伐燕章附之桓公也故大事记书韩魏赵伐田齐至桑丘而不书齐取桑丘于宣王伐燕则引防之文谓秦伐韩楚赵救韩即岸门之郸而齐之取燕虽因子哙之乱亦由诸侯连兵不解无与竞者也故愚具列史防所载而着大事记之说俾览者得以考正焉正义云桑丘在易州遂城县东】
　　张仪为秦连横【仪传连横在郑袖出仪后说楚魏韩齐赵卒说燕归报而惠王死则此当秦十四年此十三年正曰湣王二年】说【补补曰此处当有说字】齐王曰天下强国无过齐者大臣父兄殷众富乐无过齐者然而为大王计者皆为一时说而不顾万世之利从人说大王者必谓齐西有强赵南有韩魏负海之国也地广人众兵强士勇虽有百秦将无奈我何大王览其说而不察其至实夫从人朋党比周【比周亲周相庇也与论语意异补曰犹传言相与比周】莫不以从为可臣闻之齐与鲁三战而鲁三胜国以危亡随其后【鲁战胜齐史传不书时鲁故在有亡形耳正曰此取譬之说犹孟子言邹人与楚人战与下文不同】虽有胜名而有亡之实是何故也齐大而鲁小今赵之与秦也犹齐之于鲁也秦赵战于河漳之上【史不书说文浊漳出上党长子鹿谷山东入清漳清漳出沽山大黾谷入河南漳出南郡】再战而再胜【絶句正曰误当以胜秦句下同】秦战于番吾之下【不书苏秦传注常山有蒲吾】再战而再胜秦四战之后赵亡卒数十万邯郸仅存虽有胜秦之名而国破矣是何故也秦强而赵弱也今秦楚嫁子取妇为昆弟之国【仪说怀王亦云然】韩献宜阳魏效河外赵入朝黾池【属农补曰今河南府黾池县水经注谷水出崤东马头山谷阳谷东北流歴黾池川汉景帝因崤黾之地以为县黾弥尽弥兖二反】割河间以事秦【据此则说赵当在齐前】大王不事秦秦驱韩魏攻齐之南地悉赵涉河闗【悉悉起其兵河闗属金城史作清河是也正曰河之闗亦通】指闗【苏秦传注齐威六年晋伐齐至陵东郡有平以为闗今按秦山有亦近齐地补曰后语注云今兖州城县有古闗是闗司马贞云在州】临菑即墨【属胶东国补曰今莱州即墨县】非王之有也国一日被攻虽欲事秦不可得也是故愿大王熟计之齐王曰齐僻陋隠居托于东海之上未尝闻社稷之长利今大客【礼大行人掌大客之仪】幸而教之请奉社稷以事秦献鱼盐之地三百于秦【三百里也补曰一本有里字○为秦之为去声】
　　张仪事秦恵王恵王死武王立左右恶张仪曰仪事先王不忠言未已齐让又至【仪尝曰仪之所甚憎无大齐王则仪齐所恶也而秦任之故齐以此责秦】张仪【补曰一本此下有闻之字】谓武王曰仪有愚计愿效之王王曰奈何曰为社稷计者东方有大变【言有兵】然后王可以多割地【割诸侯地】今齐王甚憎【衍张字】张仪仪之所在必举兵伐之故仪愿乞不肖身而之梁齐必举兵伐之齐梁之兵连于城下【连谓不解】不能相去王以其间伐韩入三川出兵函谷而无伐以临周祭器必出【周有先周宗社礼器诸侯所不备今必出以赂秦】挟天子按图籍此王业也王曰善乃具革车三十乘纳之梁齐果举兵伐之梁王大恐【补曰后语作魏襄王】张仪曰王勿患请令罢齐兵乃使其舍人冯喜之楚借使之齐齐楚之事已毕【事使事】因谓齐王王甚憎张仪虽然厚矣王之托仪于秦王也齐王曰寡人甚憎张仪仪之所在必举兵伐之何以托仪也对曰是乃王之托仪也仪之出秦因与秦王约曰为王计者东方有大变然后王可以多割地齐王甚憎仪仪之所在必举兵伐之故仪愿乞不肖之身而之梁齐必举兵伐梁梁齐之兵连于城下不能去王以其间伐韩入三川出兵函谷而无伐以临周祭器必出挟天子按图籍是王业也秦王以为然与革车三十乘而纳仪于梁而果伐之是王内自罢【音疲劳师故】而伐与国广邻敌以自临而信仪于秦王也此臣之所谓托仪也王曰善乃止【仪传有彪谓此计之必售防之必行者也仪之所说于时有妾妇之所羞市人之所不为者若誉南后以取金欺商于以卖楚皆可鄙也惟此为文无害仪亦明年死矣宜其言之善欤补曰大事记秦恵王死公孙衍欲穷张仪见秦防仪之逐其衍之力欤正曰鲍谓将死言善尔反覆诡诈之术死犹未已何善之可称】
　　犀首以梁与齐战于承匡【本宋地见陈留襄邑注补曰大事记襄陵故宋之承匡襄牛之地宋襄公所筑故曰襄陵】而不胜张仪谓梁王【哀正曰襄】不用臣言以危国王因相仪【魏九年此十四年正曰此四年】仪以秦梁之齐合横亲【补曰犹言从亲】犀首欲败【败其横事】谓卫君【嗣君】曰【时仪过卫】衍非有怨于仪值所以为国者不同耳【值适当也】君必解衍【解说衍于仪使之释怨】卫君为告仪仪许诺曰与之叅坐于卫君之前【三人合坐】犀首跪行为仪千秋之祝明日张子行犀首送之至于齐疆齐王闻之怒于仪曰衍也吾讐【衍尝与齐战故】而仪与之俱是必与仪【补曰一本与衍】鬻吾国矣遂不听【彪谓此一时岌乎殆哉一言一动尽为机穽岂可与同羣哉此在衍术中而不悟是以知仪之疎也故其智暗于秦其辨屈于轸而此谋败于衍也补曰为仪之为如字】
