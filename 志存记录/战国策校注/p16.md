<!-- { "loadSidebar": true } -->
　　范雎曰臣居山东闻齐之内有田单【齐之族属后为相封安平君史云田文非也文去齐至是已一十余年不得近舍单逺论文也补曰姚氏云后语亦作文愚谓举齐事言不必一时】不闻其有王闻秦之有太后穰侯泾阳【昭王母弟】华阳【补曰正义云华阳亭名在洛州宻县故华城在郑州管城县南杜注新城宻也故戎又号新城君泾阳雍州县髙陵属京兆　四贵者穰侯泾阳华阳髙陵也史泾阳华阳击断无讳下有髙陵进退不请一句防下文出髙陵则此有缺文又走泾阳下姚云曾有华阳字史同】不闻其有王夫擅国之谓王【擅专也】能专利害之谓王制杀生之威之谓王今太后擅行不顾【不顾王也】穰侯出使不报【报犹白也言不白王而擅遣使于外】泾阳华阳击断无讳【击断谓刑人无讳言不避王】四贵备而国不危者未之有也为此四者下乃所谓无王已然则权焉得不倾而令焉得从王出乎臣闻善为国者内固其威而外重其权穰侯使者操王之重决裂诸侯【谓分剖其地】剖符于天下【剖犹分符信也谓军符汉制竹长六寸分而相合正曰竹长六寸说文符也汉文纪云郡国守相为铜虎符竹使符索隠云汉书仪铜虎符发兵符使符出入征发此剖符承上决裂而言谓擅封爵也】征敌伐国莫敢不听战胜攻取则利归于陶国敝御于诸侯【国谓秦御言为诸侯所制补曰下章利尽归于陶国之币帛云云恐字有缺误】战败则怨结于百姓而祸归社稷诗曰木实繁者【实木子】披其枝【披谓裭之正曰披折也普靡反】披其枝者伤其心【逸诗】大其都者危其国【此因诗申之也正曰恐此四语皆诗非必逸诗古有此语尔】尊其臣者卑其主淖齿【楚将楚使救齐因相之】管齐之权【管犹管之管专之也】缩闵王之筋悬之庙梁宿昔而死【集韵宿夜也通作昔事在闵四十年正曰三十年】李兊用赵减食主父【减主父食】百日而饿死【赵惠文四年】今秦太后穰侯用事髙陵【亦昭王母弟】泾阳佐之卒无秦王此亦淖齿李兊之也臣今见王独立于庙朝矣且臣将恐后世之有秦国者非王之子孙也秦王惧于是乃废太后逐穰侯出髙陵走泾阳于关外【此四十一年补曰按雎传雎相在昭王四十三年秦纪明年太后薨葬芷阳骊山九月穰侯出之陶是太后初未尝废穰侯虽免相而未就国太后葬后始出之陶此辨士増饰非实之辞故大事记从邵氏皇极经世书免魏冉相国夺宣太后权以客卿范雎为丞相封应侯其下书华阳君芊戎王弟泾阳君市出就封华阳盖髙陵别名此书为实纲目书秦君废其母不治事逐魏冉芊戎公子市公子理云云亦失考】昭王谓范雎曰昔者齐公得管仲时以为仲父今吾得子亦以为父【雎传有补曰雎欲言太后穰侯先已摩切秦王王曰上及太后下至大臣愿先生悉以之教寡人宜可言矣而且陈逺交近攻之防至是始极所欲言此防士之深术也史所谓未敢言内先言外以观秦王之俯仰是矣而乃谓左右多窃听者雎恐故尔则未然也雎岂不能屏左右言乎】
　　应侯谓昭王曰【补曰秦纪应亭索隠云在河东临晋又应为太后养地徐云颍川父城县应乡又作大城按括地志之应乡在汝州鲁山县东后防应侯夫韩之汝南说者谓与应邻则在汝者为是昭王夺太后养地以封雎亦恶矣应于陵反】亦闻恒思【地缺】有神丛与【灌木中有神灵托之补曰墨子建国必择木之脩茂者以为丛位史丛祠索隠云髙诱注云神祠丛树也今髙注本缺】恒思有悍少年请与丛博【局戯也六着十二棊】曰吾胜丛丛借我神三日【以神灵借我】不胜丛丛困我乃左手为丛投【班固奕指曰博悬于投不必慧巧骃曰投投琼】右手自为投【右强而便欲自取胜正曰尚左尊神也】胜丛丛借其神三日丛往求之遂弗归五日而丛枯七日而丛亡今国者王之丛势者王之神借人以此得无危乎臣未尝闻指大于臂臂大于股若有此则病必甚矣百人舆瓢而趋【负之如舆载物正曰舆载也】不如一人持而走疾百人诚舆瓢瓢必裂【以争持者众】今秦国华阳用之穰侯用之太后用之王亦用之不称瓢为器则已【称犹等也谓比国于瓢】称瓢为器国必裂矣臣闻之木实繁者枝必披枝之披者伤其心都大者危其国臣强者危其王且今邑中自斗食以上【汉官表嵗俸不满百斛计日而食一斗一升】至尉内史【秦有郡县有内史郡国官也】及王左右有非相国之人者乎【相国穰侯】国无事则已国有事臣必见王独立于庭也臣窃为王恐恐万世之后有国者非王子孙也臣闻古之善为政者其威内扶【扶犹持也言不颠仆】其辅外布【辅谓股肱之臣】而【元作四】四【补曰字误宜作而】治政不乱不逆使者直道而行不敢为非今太后使者分裂诸侯而符布天下操大国之势征强兵伐诸侯战胜攻取利尽归于陶国之币帛竭入太后之家境内之利分移华阳古之所谓危主灭国之道必从此起三贵竭国以自安【据上文不及泾阳髙陵】然则令何得从王出权何得母分是【衍我字】我【补曰姚云刘本无此字】王果处三分之一也【彪谓人君生事之所严有母而已范雎说昭王乃以太后为称首忍哉君子所以进其身岂舍此独无说乎】
　　秦昭王谓左右曰今日韩魏孰与始强对曰弗如也王曰今之如耳【魏人正曰髙注韩臣按如姓魏有如】魏齐【魏相】孰与孟尝【先时相魏】芒卯之贤【不言魏人魏亡兵也】对曰弗如也王曰以孟尝芒卯之贤帅强韩魏之兵以伐秦犹无奈寡人何也今以无能之如耳魏齐帅弱韩魏以攻秦其无奈寡人何亦明矣【补曰姚本此下有左右皆曰尽然六字】中期【武王时已出此人至是四十四五年矣】堆琴【补曰期史作旗说苑申旗史冯琴索隠引后语伏琴韩子堆瑟说苑伏瑟愚谓此记其堆琴而起对犹论语记舍瑟也庄子云孔子堆琴】对曰王之料天下过矣【料量也】昔者六晋之时【智范中行韩魏赵晋卿也实分晋国】智氏最强灭破范中行又帅韩魏以围赵襄子于晋阳决晋水【出晋阳补曰正义引括地志云晋水出并州晋阳县西东南流注汾水】以灌晋阳城不沈者三版耳【版髙二尺】智防出行水【行去音按视也】韩康子御魏桓子骖乗【徐无鬼防在左为骖在右为御】智伯曰始吾不知水之可亡人之国也乃今知之汾水利以灌安邑【汾水出汾阳属河东补曰汉志汾水出太原汾阳县北山至河东汾阳县入河正义云安邑在绛州夏县汾水东北歴安邑西河入河髙注安邑魏桓子邑】绛水利以灌平阳【绛水平阳并属河东正曰晋迁新田今绛县谓平阳为故绛正义引括地志云绛水一名白水今名弗泉源出绛山髙注平阳韩康子邑】魏桓子肘韩康子【不敢正语以肘筑之】康子履魏桓子蹑其踵【蹑蹈踵跟也】肘足接于车上而智氏分矣身死国亡为天下笑今秦之强不能过智伯韩魏虽弱尚贤其在晋阳之下也此乃方其用肘足时也愿王之勿易也【彪谓此贤人君子之言也人君闲暇宜数闻之魏厘十一年有此四十一年也以在取邢丘下故不可先范雎事正曰秦自孝公商鞅以来政俗弥恶当时动以遗礼义弃仁恩虎狼称之是以鲁连孔顺义所不臣盖圣贤之徒之所絶也凡委质于其国者虽有忠言嘉谟皆不得在君子之科】
　　秦宣太后爱魏丑夫【魏人仕秦】太后病将死出令曰为我葬必以魏子为殉【以人从葬曰殉】魏子患之庸芮【秦人正曰髙注臣】为魏子说太后曰以死者为有知乎太后曰无知也曰若太后之神灵明知死者之无知矣何为空以生所爱于无知之死人哉若死者有知先王积怒之日乆矣太后救过不赡何暇乃【补曰一无乃字】私魏丑夫乎太后曰善乃止【后死在四十二年补曰为魏之为去声】
　　秦攻韩围陉【僖四年次于陉注楚地颍川召陵南有陉亭此时属韩韩桓惠九年秦拔我陉此四十三年也正曰召陵陉亭者陉山也说见前非此陉史韩世家秦拔我陉城汾旁正义云陉故城在绛州曲沃县西北汾水之旁白起传作邢丘亦误大事记据世家为文】范雎谓秦昭王曰有攻人者有攻地者穰侯十攻魏而不得【补曰姚云得一作能】伤者非秦弱而魏强也其所攻者地也地者人主所甚爱也人主者人臣之所乐为死也攻人主之所爱与乐死者鬭故十攻而弗【补曰姚本弗下有能字】胜也今王将攻韩围陉臣愿王之母独攻其地而攻其人也王攻韩围陉以张仪为言【仪死至雎之相四十四年矣仪亦未尝在韩此必误】张仪之力多且割【元作削】削【补曰疑即下文割字】地而以自赎于王几割地而韩不尽张仪之力少则王逐张仪而更与不如仪者市【智不如耳非力也】则王之所求于韩者尽可得也【补曰更平声此章有舛误未详】
　　应侯曰郑人谓玉未理者璞周人谓防未腊者朴周人懐朴【元作璞】璞【补曰当作朴】过郑贾曰欲买朴乎郑贾曰欲之出其朴乃防也因谢不取【谢辞去也补曰一本出其朴视之乃防也　说亦见尹文子及汉应奉传】今平原君【赵公子胜惠文王弟后相孝成见魏无忌传】自以贤显名于天下然降其主父沙丘而臣之【降贬损之也钜鹿有沙丘亭赵记不书此未详正曰赵纪书公子成李兊非平原也平原字必有误】天下之王尚犹尊之是天下之王不如郑贾之智于名【目无常主也故为惑】不知其实也
　　天下之士合从相聚于赵而欲攻秦秦相应侯曰王勿忧也请令废之秦于天下之士非有怨也相聚而攻秦者以己有【补曰一本有作欲】富贵耳王见大王之狗卧者卧起者起行者行止者止母相与鬭者投之一骨轻起相牙者【轻犹忽也牙言以牙相噬】何则有争意也于是使【补】唐雎载音乐予之五千金居武安【属魏郡赵奢传注在邯郸西正曰武安说见前】髙会【髙诱注大会也】相与饮谓邯郸人【邯郸赵国都】谁来取者于是其谋者固未可得予也【用金少故未能动谋者】其可得予者与之昆弟矣【谋人之昆弟正曰言与之和好若昆弟矣此下有缺文】公与秦计功者【应侯教唐雎云】不问金之所之金尽者功多矣今令人复载五千金随公唐雎行至武安散不能三千金天下之士大相与鬬矣【士得金复为秦故其谋不协补曰六国犹连鸡羣士如鬬狗所以虎狼秦张頥哆其口　秦纪尉缭说秦王曰愿大王母爱财物赂其豪臣以乱其谋不过亡三十万金则诸侯可尽大事记云前此范雎之散合从后此陈平之间项羽同出一术盖乱世风俗贪鄙故此术每中有言礼义亷耻于多事之际必以为迂濶不知拨乱之防莫要于此愚谓郭开之间李牧晋鄙客之谗信陵后胜之劝王建秦卒亡此三国者皆应侯之术也髙祖购陈豨将亦陈平之故智欤】
