<!-- { "loadSidebar": true } -->
　　十【补】八年【此八年春申未封正曰追称之辞】谓魏王曰昔曹恃齐【曹今定陶】而轻晋齐伐厘莒【厘疑扶风漦正曰此不相涉齐防昔者莱莒好谋陈蔡好诈莒恃越而灭蔡恃晋而亡此厘字即莱左传公会郑伯扵郲杜注厘城刘向引来牟作厘牟古字通】而晋人亡曹【史曹伯阳十五年背晋宋灭之哀公八年正曰即僖二十八年晋侯伐曹分曹衞田事凡言亾非必国灭也】缯恃齐而轻越【缯禹后属东海补曰姚本恃齐以捍越春秋鄫谷梁作缯杜注今琅邪鄫县】齐和子乱【太公田和正曰恐非】而越人亡缯【哀六年莒人灭鄫与此异补曰左氏莒人灭鄫鄫恃赂也注鄫有贡赋之赂在鲁恃之而慢莒此或讹为齐】郑恃魏以轻韩魏【补补曰此宜有魏字】伐榆闗【九域图在平州界正曰大事记安王三年楚归郑榆闗十一年魏韩赵败楚师于大梁榆闗正义云榆闗在郑之南大梁西】而韩氏亡郑原恃秦翟以轻晋秦翟平谷大防而晋人亡原【僖二十五年原降使赵衰处原】中山恃齐魏以轻赵齐魏伐楚而赵亡中山【补曰周防宫他谓周君曰云云畧同齐魏伐楚而赵亡中山此襄王十八年秦韩魏齐共败楚将唐昧事大事记谓史称赵与燕齐灭中山齐非】
　　【中山与国者亦未然说见燕赵等策】此五国所以亡者皆有【元作其】其所恃也非独此五国为然而已也天下之亡国皆然矣夫国之所以不可恃者多其变不可胜数也或以政教不脩上下不辑而不可恃者或有诸侯邻国之虞而不可恃者或以年谷不登畜积竭尽而不可恃者【补曰一本畜作稸此书多作畜】或化于利【化犹移】比于患【比犹近】臣以此知国之不可必恃也今王恃楚之强而信春申君之言以是賔【元作质】质【补曰未详】秦而久不可知【久犹后】即春申君有变是王独受秦患也即王有万乗之国【即犹是】而以一人之心为命也臣以此为不完愿王之熟计之也
　　魏王问张旄曰吾欲与秦攻韩何如张旄对曰韩且坐而咠亡乎【咠胥同侍也补曰一本咠作胥】且割而从天下乎王曰韩且割而从天下张旄曰韩怨魏乎怨秦乎王曰怨魏张旄曰韩强秦乎强魏乎【问以何国为强】王曰强秦张旄曰韩且割而从其所强与所不怨乎且割而从其所不强与其所怨乎王曰韩将割而从其所强与其所不怨张旄曰攻韩之亊王自知矣【补曰此恐与信陵所谏同一事】
　　客谓司马食其【魏人音异基补曰索隐云郦审赵三人并以六国时衞有司马食其慕其名也】曰虑久以天下为可一者【虑久熟虑也】是不知天下者也欲独以魏支秦者是又不知魏者也谓兹公【指合从之人补曰兹公未详史夏侯婴食兹氏注太原县名春秋昭五年注莒邑者又地不相涉】不知此两者又不知兹公者也然而兹公为从其说何也从则兹公重不从则兹公轻兹公之处重也不实为期【言期约不可必】子何不疾及三国方坚也自卖扵秦【谓隂倍从以收秦利】秦必受子不然横者将图子以合扵秦是取子之资【从食其所资者从也】而以资子之讐也【谓横人皆以食其之从恶之扵秦讐秦也正曰时与人不可考】
　　秦防寜邑【此二十年正曰秦昭王四十一年魏冉已免相此十一年余说见赵策】魏王令人谓秦王【昭】曰王归寜邑吾请先天下讲【元从才从冓下同谓与秦讲】搆魏【衍魏字】魏【补曰衍】冉曰王无听【无听其讲】魏王见天下之不足恃也故欲先讲搆夫亡寜者宜割二寜以求讲搆夫得寜者安能归寜乎
　　秦罢邯郸攻魏取寜邑【正曰邯郸赵都凡攻赵皆言邯郸此策罢邯郸必非赧王五十八年解邯郸围时事且秦纪书防寜新中次年赧王五十九年年表韩魏楚救赵新中而秦兵罢不闻卒防也是嵗赧王入秦而此云过二周攻王是二周无恙时也决为在前无疑寜新中非寕邑详见赵防】呉庆【呉人正曰无考】恐魏王之讲【元从才从冓】搆于秦也谓魏王曰秦之攻王也王知其故乎天下皆曰王近也【近亲也天下以魏为亲秦故外之秦因攻之】王不近秦秦之所去【去犹逺正曰王非亲秦乃秦之所欲攻去者】皆曰王弱也【无秦之助】王不弱二周【言实不弱视二周犹强也】秦人去邯郸过二周而攻王者以王为易制也王亦知弱之召攻乎【若讲于秦复示弱也】
　　魏王欲攻邯战季梁【魏人非庄子所称正曰不可考亦不知何时】闻之中道而反衣焦不申【衣扵行路犯风日故焦焦故不申濡润乃申耳】头尘不去【皆以欲见之速故不暇补曰焦卷申舒布也文选申作信去作浴】往见王曰今者臣来见人于大行【补曰行道也】方北面而持其驾告臣曰我欲之楚臣曰君之楚将奚为北面曰吾马良臣曰马虽良此非楚之路也曰吾用多【用所资也】臣曰用虽多此非楚路也曰吾御者善此数者愈善而离楚愈逺耳今王动欲成霸王举欲信扵天下恃王国之大兵之精锐而攻邯战以广地尊名王之动愈数而离王愈逺耳犹至楚而北行也周肖【疑即霄正曰孟子记魏人若以为此人则非安厘之世矣】谓宫他曰子为肖谓齐王【王庭正曰无据事必在前】曰肖愿为外臣令齐资我于魏宫他曰不可是示齐轻也【肖魏臣而假重扵外是示齐以无魏之重】夫齐不以无魏者以害有魏者【所不重为无肖是也正曰齐必不以无魏重者而害有魏重者不可示以无魏重也】故公不如示有魏公曰【令肖以此说齐】王【齐】之所求扵魏者臣请以魏听齐必资公矣是公有齐以齐有魏也【因齐之资以得魏重肖当作霄】
　　信陵君杀晋鄙救邯郸破秦人存赵国赵王【孝成】自郊迎唐睢【元作且】且谓信陵君曰臣闻之曰事有不可知者有不可不知者有不可忘者有不可不防者信陵君曰何谓也对曰人之憎我也不可不知也吾憎人也不可得而知也【人不能知】人之有徳于我也不可防也吾有徳于人也不可不防也【补曰史云物有不可防或有不可不防大人有徳扵公子不可防也公子有徳扵人愿公子防之也语尤简洁】今君杀晋鄙救邯郸破秦人存赵国此大德也今赵王自郊迎卒然见赵王【卒猝同】臣愿君之忘之也信陵君曰无忌谨受教【彪谓唐睢当十一年求救年已九十余至是又十年其陈谊益髙所谓耄期称道不乱者欤贤矣正曰史不云唐且恐有讹防说又见后章】
　　魏攻管而不下【补曰管见前策】安陵人【魏记注召陵有安陵】缩高其子为管守【补曰秦攻韩管而得之缩髙之子为秦守者也通鉴纲目缩髙之子仕扵秦】信陵君使人谓安陵君曰君其遣缩髙吾将仕之以五大夫使为持节尉【尉之持节者】安陵君曰安陵小国也不能必使其民使者自往请使道使者【使人道之】至缩高之所复信陵君之命【复犹重也信陵言之矣今申之】缩高曰君之幸髙也将使髙攻管也夫以父攻子守人大笑也【守人其子之人正曰守字句补曰一本摽一作人之所大笑】见臣而下是背王也【王魏王正曰秦王】父教子背亦非君之所喜也敢再拜辞使者以报信陵君信陵君大怒遣大使之安陵曰安陵之地亦犹魏也【正曰说见下】今吾攻管而不下则秦兵及我【管在秦东可以捍魏正曰不得秦地必受秦攻】社稷必危矣愿君之生束缩高而致之若君弗致【补曰姚本此有也字】无忌将发十万之师以告【补曰姚本作造】安陵之城安陵君曰吾先君成侯【赵王也安陵属召陵召陵属魏而此谓成侯为先君盖先时两属赵魏故上曰犹魏】受诏襄王【赵襄子补曰大事记引作襄王见上】以守此地也手受大府之宪【大府谓魏受诏襄子而受魏之宪则此两属明矣宪法令也正曰大府之宪即受诏扵襄子者上篇犹言第一篇也】宪之上篇曰子弑父臣弑君有常刑【补正曰有常即常刑也】不赦国虽大赦降城亡子【以城降人及亡人之子正曰亡人】不得与焉今缩高谨虽辞大位【补曰一本无谨字姚本谨觧则虽乃谨之讹】以全父子之义而君曰必生致之是我负襄王之诏而废大府之宪也虽死终不敢行缩高闻之曰信陵君为人悍而自用也此辞反必为国祸吾已全已无违【元作为】为人臣之义矣【正曰无违人臣者不事二君之义】岂可使吾君有魏患也乃之使者之舍刎颈而死信陵君闻缩髙死【衍素字】素【补曰字衍】服缟素避舍使使谢安陵君曰无忌小人也困于思虑【困犹不通】失言扵君敢再拜释罪【拜所以谢也以安陵赦其罪故谢彪谓缩髙之义直而善处死夫以信陵之愎而好遂髙不死必加兵安陵城破之日固不免死而以此死易一国之命可不谓仁乎正曰信陵君贤而服义使其再闻安陵之辞亦将翻然而悔矣师不以直逞欲残民决不为也缩髙不忍须防之死而成其过惜哉补曰按上章无忌书谓王之使者譛安陵扵秦而此防云云未详管守子守之守使者大使之使皆去声】魏王与龙阳君【魏之幸臣正曰幸姬也策言羙人又云拂枕席此非楚安陵君鄢陵君夀陵君赵建信君之比长孙佐辅于武陵等诗用前鱼字皆以宫人言之】共舩而钓龙阳君得十余鱼而涕下王曰有所不安乎如是何不相告也对曰臣无敢不安也王曰然则何为涕出曰臣为臣【元作王】王【补曰以己之得鱼推言王】之所得鱼也王曰何谓也对曰臣之始得鱼也臣甚喜后得又益大今臣直欲弃臣前之所得矣今以臣之防恶而得为王拂枕广【补曰一本今以臣凶恶按孟子恶人注谓丑貌人此疑衍凶字或之字讹】今臣爵至人君走人于庭【在庭则人为之趋走】避人于途【在途则行者避补曰避一本作辟冝音辟】四海之内羙人亦甚多矣闻臣之得幸于王也必褰裳而趋大王【褰掲也】臣亦犹曩臣之前所得鱼也臣亦将弃矣臣安能无涕出乎魏王曰误【以不告为误正曰误犹言误矣当句然恐是譆字讹】有是心也何不相告也扵是布令扵四境之内曰有敢言羙人者族【死及其族】由是观之近习之人其挚谄也固矣【势犹进正曰摰说文相持也又字同摰质义亦可同】其自羃【元作纂】纂系【元作繁】繁【补曰恐当作系】也完矣【羃覆也言自□自结于王正曰髙注帽覆似亦作羃义按纂组类固结之义】今由千里之外欲进羙人所効者庸必得幸乎假之得幸庸必为我用乎【我谓欲进之人正曰为我用犹言如我宠上句言未必得幸此句言假使得幸未必如我也】而近习之人相与怨我见有祸未见有福见有怨未见有徳非用智之术也【正曰此防不知何王未可以安厘襄哀之世遂附之也】
　　或谓魏王王警四疆之内【将出兵先令以警之】其从扵王者【凡兵械当从者】十日之内备不具者死王因取其防【旄旗之旒】之舟上系之【之犹扵也亦以楚攻秦】臣为王之楚王咠【补曰一本作胥】臣之反而行【行兵】春申君闻之谓使者【即此说者】曰子为我反无见王矣【欲其亟反不必见考烈】十日之内数万之众令涉魏境秦使闻之以告秦王【庄防】秦王谓魏王曰大国有意必来以是而足矣【秦恐楚魏合故言魏兵自足不待楚也今详春申在时魏嵗受秦兵惟此三十年无忌卒五国攻秦可当此语此及下二章元作韩防正曰亊证未明】
