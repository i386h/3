<!-- { "loadSidebar": true } -->
　　犀首立五王【秦韩燕宋中山也楚春秋时王齐宣魏惠显王三十五年王赵武灵独不王其后秦惠十二年韩宣惠燕易王王明年秦惠始王秦惠改元之七年宋偃始王故武灵八年书五国相王即秦七年也正曰大事记周显王四十六年韩燕中山皆称王赵独称君其后亦称王解题按战国策犀首立五王高氏以为齐赵魏燕中山鲍氏以为秦韩燕宋中山二家之説皆非也齐魏王已久秦之王出于张仪宋中山俱小国使宋是时称王齐何为独怒中山况偃之称王又在慎靓之三年乎然则犀首所立五王其可考者韩燕赵中山其一则不可考也赵武灵王初称君世家十一年书王召公子职于韩则是时已称王矣七国惟楚僣王逺在春秋之世其余六国魏最先赵最后　又显王三十五年齐宣王魏惠王与诸侯会于徐州以相王解题云齐魏之王以国策考之盖在魏拔邯郸之嵗显王十六年而秦纪今年又书齐魏为王未知孰是然策所载似得其实盖魏以邯郸之胜齐以桂陵之胜各僣称王若今嵗魏方衰弱齐亦未有大功何为骤称王乎今年书相王者齐魏僣王已久至是共防诸侯欲其皆王以同已之僣也秦纪所书或者齐魏前此称王于其国至此名号始通于诸侯乎又显王四十四年秦初称王解题云张仪之请也秦纪书魏君称王衍一魏字愚按赵世家武灵王十年五国相王赵独否曰无其实敢处其名乎令国人谓已曰君十一年始云王召公子职也然则云五国相王者谓五国皆称王非谓在此年也鲍误】而中山后持【持犹疑也立之后而复疑正曰高注待中山小故后立】齐谓赵魏曰寡人羞与中山并为王愿与大国伐之以废其王中山闻之大恐召张登而告之曰寡人且王齐谓赵魏曰羞与寡人并为王而欲伐寡人恐亡其国不在索王【今所谋者救亡尔不求为王】非子莫能吾救登对曰君为臣多车重币臣请见田婴中山君遣之齐见婴子曰臣闻君欲废中山之王将与赵魏伐之过矣以中山之小而三国伐之中山虽益废王【益犹甚也言事有甚于此者】犹且听也且中山恐必为赵魏废其王而务附焉【附赵魏也主废者齐故不附之】是君为赵魏驱羊也【补日高注是君为赵魏驱羊而使得食之】非齐之利也岂若中山废其王而事齐哉田婴曰柰何张登曰今君召中山与之遇而许之王中山必喜而絶赵魏赵魏怒而攻中山中山急而为君难其王【难则所谓羞与为王】则中山必恐为君废王事齐【不王中山齐志也今为废之所以事齐】彼患亡其国是君废其王而立其国贤于为赵魏驱羊也田婴曰诺张丑曰不可臣闻之同欲者相憎同忧者相亲今五国相与王也负海不与焉【负海齐也先已王补曰高注齐不欲与之同王则与如字】此是欲皆在为王而忧在负海【忧齐废之】今召中山与之遇而许之王是夺四【元作五下同】五【正曰一本下三处作四姚同疑此或有误】国而益负海也【中山与四国同欲今与齐遇是夺彼而益我也】致中山而塞四国四国寒心必先与之王而故亲之是君临中山而失四国也且张登之为人也善以微计荐中山之君久矣【荐进也】难信以为利田婴不听果召中山君而许之王张登因谓赵魏曰齐欲伐河东【河车魏地】何以知之齐羞与中山并【元作之】之为王甚矣今召中山与之遇而许之王是欲用其兵也岂若令大国先与之王以止其遇哉赵魏许诺果与中山王而亲之中山果絶齐而从赵魏中山与燕赵为王齐闭闗不通中山之使其言曰我万乗之国也中山百【补曰一本作千姚同】乗之国也何侔名于我欲割平邑【属代郡正日正义引括地志平邑故城在魏州昌乐县东北见赵世家】以赂燕赵出兵以攻中山蓝诸君【中山相也补曰索隠云战国策望诸作蓝诸愚按燕策望诸相中山恐即此人与乐毅同号者索隠指为毅则误矣】患之张登谓蓝诸君曰公何患于齐蓝诸君曰齐强万乗之国耻与中山侔名不惮割地以赂燕赵出兵以攻中山燕赵好倍而贪地【倍谓背约补曰一本好位姚同注曾作倍】吾恐其不吾据也大者危国次者废王柰何吾弗患也张登曰请令燕赵固辅中山【固言辅之坚】而成其王事遂定公欲之乎蓝诸君曰此所欲也曰请以公为齐王【闵】而登试説公可乃行之蓝诸君曰愿闻其説登曰王之所以不惮割地以赂燕赵出兵以攻中山者其实欲废中山之王也王曰然然则王之为费且危夫割地以赂燕赵是强敌也出兵以攻中山首难也【首为攻伐之难】王行二者所求中山未必得王如用臣之道地不亏而兵不用中山可废也王必曰子之道柰何蓝诸君曰然则子之道柰何张登曰王发重使使告中山君曰寡人所以闭闗不通使者为中山之独与燕赵为王而寡人不与闻焉【此王此君皆中山正日王发重使之王指齐王】是以隘之【隘亦不通也补曰隘当读作阨】王茍举玉【补】趾以见寡人请亦佐君中山恐燕赵之不已据也今齐之辞云即佐王必遁燕赵与王相见【此并齐王正日王茍举趾与即佐王之王指中山】燕赵闻之必怒絶之王亦絶之是中山孤孤何得无废以此説齐王齐王听乎蓝诸君曰是则必听矣此所以废之何在其所以存之乎张登曰此王所以存者也【此王中山】齐以是辞来因言告燕赵而无往【以齐王言告之而不往齐】以积厚于燕赵燕赵必曰齐之欲割平邑以赂我者非欲废中山之王也徒欲以离我于中山而已亲之也虽百平邑燕赵必不受也蓝诸君曰善遣张登往果以是辞来中山因告燕赵而不往燕赵果俱辅中山而使其王事遂定【彪谓张登臆则屡中言之必可行者也虽其用智有椑阖风气而术无害亦狡狯可喜非君子之所排也正日椑阖狡狯岂非君子之所排者因其文之可喜而谓其术之无害悖矣】
　　司马喜【中山臣补曰姚本喜作憙后同】使赵为已求相中山公孙隂知之中山君出司马喜御公孙参乗公孙曰为人臣招大国之威以为已求相于君何如君曰吾食其肉不以分人司马喜顿首于轼曰臣自知死至矣君曰何也曰【补补曰恐缺曰字】臣抵罪君曰行吾知之矣【行使之行车二人雅不相善无故云然似欲中喜者故知】居顷之赵使来为司马喜求相中山君大疑公孙公孙走出【补曰太史公自序司马氏其在卫者相中山徐广云名喜邹阳书司马喜膑于宋而相中山按战国有两公孙一在齐为孟尝君见秦昭王者即此人与汉平津为三韩子云公孙断发而为越王骑又一人也】
　　司马喜三相中山隂简难之【简隂姬名也难谓忌之】田简谓司马喜曰赵使者来属耳【霍光传注属近也正曰诗耳属于垣史记注属犹注也言赵使属耳中山之事】独不可语隂简之美乎【赵使近至宜有报可因报使言之赵也】赵必请之君与之即公无内难矣君弗与赵公因劝君立之以为正妻隂简之徳公无所穷矣果令赵请之【补】君弗与司马喜曰君弗与赵赵王【武灵】必大怒大怒则君必危矣然则立以为妻固无请人之妻不得而怨人者也田简自为取使【取请为使也正曰自谓可以取赵使此书取字如此者多为与之善而得其心之义】可以为司马喜可以为隂简可以令赵勿请也【简请使耳实喜自使见下正曰此章以为语赵使下章以为司马喜使説赵王此正记所传之异　两可以为之为去声】隂姬与江姬争为后司马喜谓隂姬公【姬父也】曰事成则有土得民【言公得封补曰一本子民姚同】不成则恐无身欲成之何不见臣乎【怪其不来谋】隂姬公稽首【首至地也】曰诚如君言事何可豫道者【言将厚报之未可先言】司马喜即奏书中山王【补】曰臣闻弱赵强中山中山王説而见之曰愿闻弱赵强中山之説司马喜曰臣愿之赵观其地形险阻人民贫富君臣贤不肖商敌为资【商较之】未可豫陈也中山王遣之见赵王【武灵】曰臣闻赵天下善为音佳丽人之所出也今者臣来至境入都邑观人民謡俗【徒歌曰謡】容貌顔色殊无佳丽好美者以臣所行多矣周流无所不至未尝见人如中山隂姬者也不知者特以为神人【元作力】力【正曰尽力言之】言不能及也其容貌顔色固以过絶人矣若其眉目准頞权衡【准鼻頞鼻茎权辅骨当作颧衡眉上正曰准鼻头頞额也见孟子蹙额注蔡泽传蹙齃索隠云鼻蹙眉】犀角偃月【犀角首骨偃月额骨】彼乃帝王之后非诸侯之姬也赵王意移大説曰吾愿请之何如司马喜曰臣窃见其佳丽口不能无道尔即欲请之是非臣所敢议愿王无泄也司马喜辞去归报中山王曰赵王非贤王也不好道徳而好声色不好仁义而好勇力臣闻其乃欲请所谓隂姬者中山王作色不説司马喜曰赵强国也其请之必矣王如不与即社稷危矣与之即为诸侯笑中山王曰为将柰何司马喜曰王立为后以絶赵王之意世无请后者虽欲得请之邻国不与也中山王遂立以为后赵王亦无请言也【此两章一事尔而曲折小差著书者自以所闻驳异也然则此书之作亦至慎矣补曰司马喜绳隂姬以语赵王而胁君以行诈取宠视张仪于郑袖其恶尤甚记者好夸何慎之有】主父欲伐中山使李疪观之李疪曰可伐也君弗攻恐后天下主父曰何以对曰中山之君所倾盖与车者【倾者却不御也与之同车皆所尊礼者补曰一本车下无者字姚同】而朝穷闾隘巷之士者【君而朝士亦尊礼也】七十家主父曰是贤君也安可伐李疪曰不然举士则民务名不存本【本谓农业】朝贤则耕者惰而战士懦【皆不强力也以贤者不耕战故】若此不亡者未之有也【彪谓李疪小人也乃欲使人君废贤而置士夫贤者在位将使耕者愈力战士愈奋而谁敢惰懦且不贤而耕且战民之分也何敢与贤者并民惟不务名耳岂有务名而不趋于善者乎若疪者小人之无忌惮者也补曰韩非子有末云举兵而伐中山遂灭也　尝读商君之言曰国之所以兴者农战也民求官爵不以农战而巧言虚道者其国必削诗书礼乐善修仁亷辨慧国有此者上无使守战敌主必削下民必贫此商君所以遗礼义上首功而富国强兵之术也武灵胡服骑射一反先王之敎其桀骜之志使卒不死而获逞有以异于秦乎李疪者窥见其所大欲故以舍士急耕战之説导之当时风声气习不约而合其悖缪固不足辨也抑其所称中山之事也殆未必然大事记据吕氏春秋晋太史屠柰谓周威公曰天生民而令有别有别人之义也所以异于禽兽麋鹿也君臣上下之所以立也中山之俗以昼为夜以夜继曰男女淫乱因无别焉其主弗之禁此亡国之风也居二年中山果亡其亡之故可考矣使贤俊盛多尊礼无失则当时风俗安得至此乎】



　　战国策校注卷十
　　李文叔书战国策后序
