<!-- { "loadSidebar": true } -->
　　犀武败于伊阙周君之魏求救【白起既败魏遂进攻周周以魏怨之故徃求救补曰大事记秦怒东周助韩魏故攻之按策文当作西周】魏王【昭】以上党之急辞之【意者有赵或韩兵也正曰赵兵无考周韩魏共伐秦此时韩魏必和】周君反见梁囿【陈留浚仪注魏惠王自安邑徙大梁有林池曰囿正曰囿者蕃育鸟兽之所】而乐之也綦母恢【周人正曰髙注作臣】谓周君曰温囿不下此【温属河内言其乐不在梁下】而又近【近周】臣能为君取之反见魏王王曰周君怨寡人乎对曰不怨且谁怨乎臣为王有患焉周君谋主也【犹为天子故正曰韩世家使公孙喜率周魏伐秦败伊阙縁是故称谋主此周君也】而设以国为王扞秦【设施陈扞衞也】而王无之扞也【无为周扞者】臣见其必以国事秦也秦悉塞外之兵与周之众以攻南阳而两上党絶矣【言赵韩援魏之路絶正曰是时魏上党被兵若周秦攻南阳则魏又当御其攻而上党必絶后云上党无患言得并力于此也】魏王曰然则奈何綦母恢曰周君形不好小利【形犹势也小利谓温囿国小多忧其势宜不得游观】事秦而好小利【有秦助则无国患乃得游观】今王许戍三万人【戍守边也许为周扞秦】与温囿周君得以为辞于父兄百姓【云得戍卒之援】而私【元作利】利【补曰姚云钱本作私按作利字则与上恊】温囿以为乐【得戍公也得囿私也】必不合于秦臣尝闻温囿之利计歳八十金【魏人贡其上之数】周君得温囿其以事王者歳百二十金【周许魏之数】是上党无患【周善事魏则赵韩必不加兵】而赢四十金【赢有余贾利也】魏王因使孟卯【鸿烈泛论注齐人即芒卯】致温囿于周君【致送也】而许之戍【彪谓周君非贤君也秦兵在境而乐于囿其志荒矣恢虽能得囿非君子所以事其君者也补曰为辞为乐之为如字余去声】
　　犀武败周使周足【周相】之秦或谓周足曰何不谓周君曰臣之秦秦周之交必恶【皆美恶之恶正曰左传周郑交恶杜注两相疾恶据此则皆当乌故反】主君之臣【主君称周君】又秦重【秦之所重】而欲相者【欲得相周】且恶臣于秦【此人欲代足相周故败其使事此二国所以必恶】而臣不能为使矣臣愿免而行【免已之相以顺欲者】君因相之彼得相不恶周于秦矣君重秦【此下或人复説足也】故使相徃行而免是【元作且】且轻秦也公必不免【虽以免自请势不可免也】公言是而行交善于秦是公之事成【元作成事】成事【补曰恐当作事成】也交恶于秦不善于公者【补者字】且诛矣【意其恶足于秦也】
　　苏厉【亦秦之弟】谓周君曰败韩魏杀犀武攻赵取蔺离石祁者【蔺及离石属西河祁属太原补曰此注大亊记取】皆白起【秦将武安君】是攻用兵【攻功字言善巧也正曰攻工字通借】又有天命也【得天之助】今攻梁【魏都】梁必破破则周危君不若止之谓白起曰楚有飬由基者【楚共王将】善射去桞叶者百步而射之百发百中【发发矢】左右皆曰善有一人过曰善射可教射也矣【意欲其息】飬由基曰人皆善【善善我】子乃曰可教射子何不代我射之也客曰我不能教子支左屈右【支如竹之支也葢取其直左右臂正曰列女传云左手如拒右手如附枝右手发之左手不知此射之道也】夫射栁叶者百发百中而不以善息【百中善也此时宜息】少焉气力倦弓拨矢钩【元作拘今从史拨弓反也钩矢锋屈也补曰姚本作钩拘有钩音古或通】一发不中前功尽矣【尽犹防】今公破韩魏杀犀武而北攻赵取蔺离石祁者公也公之功甚多今公又以秦兵出塞过两周践韩而以攻梁【践履也犹过】一攻而不得前功尽防公不若称病不出也【周纪三十四年有补曰射之射桞之射食亦反】
　　楚兵在山南【山吴岳属扶风礼所谓岳山也正曰岳山秦地非此所指髙注在周之山南】伍【元作吾下同】吾【补曰吾字讹当作伍】得【楚将也髙注吾作五】将为楚王【顷防】属怨于周【属连也犹结】或谓周君曰不如令太子将军正【周太子也将去音军正犹卒正军之率也正曰此谓将军而正迎也史穰苴传军正无注】迎伍吾得于境而君自郊迎令天下皆知君之重伍吾得也因泄之楚曰【防漏其言使楚知之】周君所以事伍吾得者器必多且归楚【此以间得于楚言与得之器其必载以归】王必求之【楚王】而伍吾得无効也【効犹致也得实未尝得器故无以効】王必罪之【以其欺也彪谓此谋虽不出于正而免国于难可也正曰鲍以此为尊周缪矣】
　　楚请道于两周之间【以假道请】以临韩魏周君患之苏子【元作秦秦字季子洛阳人其死时东西周未分此当为代若秦诸如七处不一正曰东西周説见前史不曰苏秦东周洛阳人乎】谓周君曰除道属之于河【除去秽也夏纪注河出金城积石葢道行两周之间使楚所假连及之正曰河东过洛汭在巩县东洛邑北望有河】韩魏必恶之【恶楚】齐秦恐楚之取九鼎也【道广可以出鼎】必救韩魏而攻楚楚不能守方城之外安能道二周之间若四国弗恶【齐秦韩魏】君虽不欲与也【与之道正曰谓鼎也】楚必将自取之矣
　　秦召周君周君难徃【意不欲徃】或为周君谓魏王【安厘正曰无考周纪作韩王】曰秦召周君将以使攻魏之南阳王何不出兵于河南【河南洛阳也时未为郡言河之南耳正曰河南即西周郏鄏考王封弟河南其名久矣】周君闻之将以为辞于秦而不徃【以魏兵在境为言】周君不入秦秦必不敢越河【越度也】而攻南阳
　　周君之秦谓周最曰【最时从王】不如誉秦王之孝也【秦昭】因以原为太后飬地【齐记注河内沁水有原城后昭王母宣太后也供养之地汤沐邑也补曰原姚本作史同徐注颍川父城县乡】秦王太后必喜是公有秦也【有言得其意】交善【周秦之交】周君必以为公功交恶劝周君入秦者必有罪矣【纪四十五年有】
　　秦欲攻周周最谓秦王【昭】曰为国之计者不攻周攻周实不足以利国而声畏天下【声犹名也周天子也今见攻故天下畏秦正曰畏犹恶也周地狭不足以利国而有攻天子之恶名见畏恶于天下与司马错説同意】天下以声畏秦必东合于齐兵敝于周【攻虽胜不无伤失】而合天下于齐则秦孤而不王矣是天下欲罢秦【罢疲同下同】故劝王攻周秦与天下俱罢【天下合齐而与秦战战则必疲】则令不横行于周矣【横行无畏忌也纪有】
　　宫他【周人正曰髙注作臣】谓周君曰宛恃秦而轻晋【宛属南阳故申伯国南阳三晋时属韩韩厘五年秦防我宛葢宛亡在春秋之晋三晋分晋乃属韩也】秦饥而宛亡【此下皆恃逺轻近而亡秦饥不能援宛故晋防之其亡不经见】郑恃魏而轻韩魏攻秦而郑亡【郑河南新郑郑君乙二十一年韩哀侯防之】邾莒亡于齐【鲁邹衍故邾也邾曹姓国二十九世楚灭之莒属越阳国故盈姓国三十世楚防之葢恃齐也】陈蔡亡于楚【陈舜后汉淮阳国楚惠王十年灭陈四十二年防蔡皆不见所恃葢即恃楚不备之也】此皆恃援国而轻近敌也【援引也故有助意】今君恃韩魏而轻秦国恐伤矣君不如使周最【元作早补曰姚本正作最】隂合于赵以备秦则不毁











　　战国策校注卷一
　　钦定四库全书
　　战国策校注卷二　　　　宋　鲍彪　原注
　　元　吴师道补正
　　东周【汉志河南巩东周君所居正曰东周当从旧居卷首説见前　大事记云东周惠公班秉政洛阳采邑在巩汉志説非余见前】
　　惠公【周纪考王封其弟河南是为桓公桓公子威公威公子惠公惠公封其子于巩号东周惠公然则河南巩父子同諡又纪西周武公赧王则諡也葢以避秦不敢称尊楚记顷防十八年王赧使武公此武公赧王臣也而徐注以为惠公之子疎矣惠公之子自为东周君岂为西周用邪两周西先亡至秦庄襄元年俱防正曰东周止有惠公名著策有文君他无见徐广云纪年顕王九年东周惠公杰薨皇极经世东周惠公卒子杰嗣二书不同则其世系亦难明矣凡策所书君得皆为惠公时事邪　赧王非諡武公鲍引宋忠説误为二人前索隐谓諡法无赧赧然惭愧故以为号战国相王周之王号自若不闻其为秦贬损也王赧使武公徐广谓即西周武公大事记从之西周惠公封子于巩为东周惠公实同谥者继西周之惠公则武公也既曰武公则周君也谓别为一人可乎东西周虽分治王犹在上为东周君敬奉王命而王使之又何不可乎】
　　秦兴师临周而求九鼎周君患之以告顔率【周人】顔率曰大王勿忧臣请东借救于齐顔率至齐谓齐王【闵正曰大事记云姚氏考春秋后语周顕王齐宣王也今附载于顕王三十三年宋太丘社亡之前】曰夫秦之为无道也欲兴兵临周而求九鼎周之君臣内自尽【尽其心思补曰姚云尽字刘曽集作画】计与秦【计犹谋】不若归之大国【谓齐】夫存危国【周有秦兵危也】美名也得九鼎厚寳也【厚犹重】愿大王圗之齐王大【补曰一本大説】发师五万人使陈臣思【即后田臣思凡陈田皆齐公族】将以救周而秦兵罢齐将求九鼎周君又患之顔率曰大王勿忧臣请东解之【东之齐解免之】顔率至齐谓齐王曰周頼大国之义得君臣父子相保也愿献九鼎不识大国何涂之从【问其路所从出礼遂上有径洫上有涂】而致之齐齐王曰寡人将寄径于梁【径步道也犹言假涂】顔率曰不可夫梁之君臣欲得九鼎谋之晖台之下【台名曰晖故孟子称梁有台池之乐】沙【元作少】少【补曰少当作沙】海之上【九域圗开封有沙海引此】其日乆矣鼎入梁必不出齐王曰寡人将寄径于楚【楚非适齐之途既不可入梁亦无从至楚其云然不可晓也】对曰不可楚之君臣欲得九鼎谋之于叶庭之中【即南阳叶也补曰姚云后语作章华之庭】其日久矣若入楚鼎必不出王曰寡人终何涂之从而致之齐顔率曰敝邑固窃为王患之夫鼎者非效壶醯酱瓿耳【壶昆吾圜器瓿甂也补曰一本醯壶此文殽次】可懐挟提挈以至齐者非效鸟集乌飞兎兴马逝【并喻其轻疾】漓然止于齐者【集韵漓渗流貌】昔周之代殷得九鼎凡一鼎而九万人挽之【挽引也】九九八十一万人士卒师徒【士一人也二千五百人为师徒步行者正曰左传注步卒七十二人甲士三人又百人为卒徒众也此士卒师徒亦大防言之耳】械器被具【械器之总名被具士卒所服用之具】所已备者称此【备人之所应用使称足此八十一万人补曰姚本已作以正曰称此者彼此均等犹史言他物称是谓士众赍械具备挽鼎之役者又且八十一万也】今大王纵有其人何涂之从而出臣切为大王私忧之齐王曰子之数来犹无与耳【言许之而实不与也】顔率曰不敢欺大国疾定所从出敝邑迁鼎以待命齐王乃止【补曰洪氏迈云策首载此以为竒谋此特儿童之见尔疑必无是事而好事者餙之愚按左氏尝载楚子问鼎亊当时争欲得鼎以见其强不可以为无】
