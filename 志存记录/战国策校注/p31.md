<!-- { "loadSidebar": true } -->
　　貂勃【齐人】常恶田单曰安平君小人也【补曰徐广云北海东安平正义云在青州临淄县东古纪国之□邑索隠云单初起安平故以为号】安平君闻之故为酒而召貂勃曰单何以得罪于先生故常见誉于朝【不欲正言其毁】貂勃曰跖之狗吠尧【跖栁下季之弟盗跖正曰此庄生寓言惠跖时不相及蒯通之言出于此】非贵跖而贱尧也狗固吠非其主也且今使公孙子贤而徐子不肖然而使公孙子与徐子鬭徐子之狗犹【元作由】由【补曰由犹通一本作犹】将攫公孙子之腓而噬之也【攫持腓胫腨噬啗也正曰噬齧也】若乃得去不肖者而为贤者狗岂特攫其腓而噬之耳哉安平君曰敬闻命明日任之于王【白王使任用之】王有所幸臣九人之属欲伤安平君相与语于王曰燕之伐齐之时楚王【顷襄】使将军【淖齿也】将万人而佐齐今国已定而社稷已安矣何不使使者谢于楚王王曰左右孰可九人之属曰貂勃可【欲去单之助】貂勃使楚楚王受而觞之数日不返九人之属相与语于王曰夫一人身而牵留万乘者岂不以据势也哉【言勃据单势正曰言单据势】且安平君之与王也君臣无礼【补曰通鉴君臣无异】而上下无别且其志欲为不善【谓反畔】内收百姓循抚其心振穷补不足【振举救也】布徳于民外懐戎翟天下之贤士【懐翟与士】隂结诸侯之雄俊豪英【诸侯之人】其志欲有为也【为不善】愿王之察之异日而王曰召相单来田单免冠徒跣肉袒而进【肉袒露肢体示欲受刑正曰袒即裼也去上衣曰裼】退而请死罪五日而王曰子无罪于寡人子为子之臣礼吾为吾之王礼而已矣貂勃从楚来王赐诸前【补曰本王觞赐诸前愚恐赐乃觞之讹】酒酣【酣酒乐】王曰召相田单而来貂勃避席稽首曰王恶得此亡国之言乎王上者孰与周文王王曰吾不若也貂勃曰然臣固知王不若也下者孰与齐桓公王曰吾不若也【补曰此下姚本有貂勃曰然臣固知王不若也十一字今增】貂勃曰然臣固知王不若也然则周文王得吕望以为太公桓公得管夷吾以为仲父今王得安平君而独曰单且有天地之辟【开也】民人之治【补曰姚云曾本作始】为人臣之功者谁有厚于安平君者哉而王曰单单恶得此亡国之言乎且王不能守乎王之社稷燕人兴师而袭齐墟王走而之城阳之山中【城阳兖州国莒其县也】安平君以惴惴之即墨【惴惴忧惧也】三里之城五里之郭敝卒七千禽其司马【主兵之官谓骑刼】而反千里之齐安平君之功也当是时也阖城阳而王【不通王而自王补曰春秋后语阖作合】城阳天下【城阳与天下之人正曰城阳二字因上文衍】莫之能止然而计之于道归之于义以为不可故为栈道木阁【木阁栈道皆以通险】而迎王与后于城阳山中【元作中山】中山【补曰当作山中】王乃得反子临百姓今国已定民已安矣王乃曰单单【补正曰与前连举不同】且婴儿之计不为此王不亟杀此九子者以谢安平君不然国危矣王乃杀九子而遂其家益封安平君以夜邑万户【夜一作剧属淄州又东来有掖有不夜疑夜字为掖不全或不夜省不补曰括地志剧城在青州夀光县南三十里顔师古云齐地记古有日夜出见于东莱故莱子立此邑以不夜为名○使者使楚之使去声】
　　田单将【为大将】攻狄【狄北胡正曰史田儋狄人徐广注今乐安临淄县正义云淄州髙苑县西北狄故城】徃见鲁仲子【连也】仲子曰将军攻狄不能下也田单曰臣以五里之城七里之郭破亡余卒破万乘之燕复齐墟攻狄而不下何也上车弗谢而去遂攻狄三月而不克之也齐婴儿谣曰大冠若箕【箕簸器】修劒柱頥攻狄不能下垒枯邱【垒军壁也言大不能降一垒小不能枯一邱言无人物补曰吴氏韵补能叶年题反邱叶一其反庐陵刘氏读垒枯邱谓空守一邱为垒说苑攻狄不能下垒于梧邱齐景公田于梧地名也一本引北堂书钞同说苑无能字一本垒枯骨成邱通鉴从之各有不同似梧邱义长】田单乃惧问鲁仲子曰先生谓单不能下狄请问其说鲁仲子曰将军之在即墨坐而织蒉【蒉草器】立则杖挿【揷锸同刺土器】为士卒倡曰【倡导也】可徃矣宗庙亡矣亡日尚矣【尚犹乆也言见亡之兆其日已久】归于何党矣【党犹乡也言无所归补曰姚氏云别本无可往矣宗庙亡矣今日尚矣归何党矣皆叶平声读说苑宗庙亡矣魂魄丧矣归何党矣】当此之时将军有死之心而士卒无生之气闻若言【若如此也】莫不挥泣奋臂而欲战此所以破燕也当今将军东有夜邑之奉西有菑上之虞黄金横带而驰乎淄渑之间【昭十二年注渑水出临淄入时水】有生之乐无死之心所以不胜者也田单曰单有心先生志之矣明日乃厉气循城【厉激昻也】立于矢石之所乃援枹鼓之【枹击鼓杖】狄人乃下【补曰马谡对诸葛亮曰用兵之道攻心为上攻城为下其言出于此○夜说苑作掖渑音黾枹音孚○按史赵孝成王元年田单将攻燕拔中阳又攻韩注又拔之次年单为相孝成之元年齐襄之十九年也赵王新立秦攻赵求救于齐齐人使以长安君为质齐师乃出秦师退又防云赵王割济东三城城邑市五十七与齐求安平君为将攻燕亦是年事盖齐赵方睦也考之史单自复齐之后惟有伐狄之战大事记并书于一年而襄王十年赵燕周取齐昌国髙唐十三年蔺相如伐齐至平邑秦客卿灶暨楚仍嵗攻刚夀以单之在齐而丧地被兵不闻其却战而克敌也而一为赵用遂以立功意者单以功髙被谗齐襄虽为之杀譛者所以任单者不能展尽欤不然则单之惧祸特怯而自悔也秦防云田单将齐之良横行于中十四年终身驰于封内考之杀骑刼之嵗至襄王十八年凡十四年次年而单为赵将是年襄王死单不复返齐明年遂为相然单之在赵自二战之后不闻他功盖既试其端而亦终不忍背宗国以为赵用也单之心亦可见矣】
　　孟尝君为从【文以襄王初中立为诸侯楚顷襄二十三年天下合从此八年正曰文以襄王五年中立为诸侯其后遂卒襄王八年诸侯无合从事此闵王十六年文怨秦约韩魏伐秦事也当秦昭九年鲍见防有薛地百里之文遂以为文中立为诸侯时误矣】公孙【齐人】谓孟尝君曰君不如【元作以】以【补曰姚云刘本君何不】使人先观秦王【昭】意者【设疑之辞】秦王帝王之主也君恐不得为臣【为秦臣】奚暇从以难之意者秦王不肖之主也君从以难之未晚孟尝君曰善愿因请公徃矣公孙敬诺以车十乘之秦昭王闻之而欲愧之以辞【使愧】公孙见昭王曰薛公之地大小几何公孙对曰百里昭王笑而曰寡人地数千里犹【元作由下同】由【补曰由犹通姚本犹下同】未敢以有难也【为人之难】今孟尝君之地方百里而因欲以难寡人犹由可乎公孙对曰孟尝君好人【人贤人】大王不好人昭王曰孟尝君之好人也奚如公孙曰义不臣乎天子不友乎诸侯得志不慙为人主不得志不肯为人臣如此者三人而治【补曰而字疑衍治当属下句或而字上有缺文】可为管商之师【管仲商鞅】说义聴行【所说有义或能聴而行之】能致其主霸王如此者五人万乘之严主也辱其使者退而自刎【集韵刎断也】必以其血洿其衣如臣者十人昭王笑而谢之曰客胡为若此寡人直与客论耳寡人善孟尝君欲客之必谕寡人之志也【以己之志晓告孟尝】公孙曰敬诺公孙可谓不倰矣【著书者美其不可侵辱】昭王大国也孟尝千乘也立千乘之义而不可陵可谓足使矣【足犹能彪谓公孙所陈亦士之一槩尔自曹沬刼桓公辩说士莫不以借口彼葢未学礼也夹谷之防孔子诏之士付之有司耳矣岂厓柴若世之猘狗然哉帝曰晓人不当如是乎此说客之所当知也】
　　鲁仲连谓孟尝君曰君好士未【补】也【补曰一本谓孟尝好士也一本谓孟尝君君曰好士也】雍门子【补子字此士以所居为称正曰雍门下有缺文说苑有雍门子狄雍门子周今曰雍门子则亦无考雍门见前】养椒亦【养犹公养之养椒姓亦名雍门子之所养正曰未知果椒姓亦名不】阳得子养【此下脱所养人】饮食衣裘与之同皆得其死【并未详】今君之家富于二公【雍门阳得】而士未有为君尽防者也【防犹友也言不尽于交防之道】君曰文不得是二人故也【椒亦等】使文得二人文岂独不得尽对曰君之廏马百乘无不被绣衣而食菽粟者岂有麒麟騄耳哉后宫十妃皆缟纻【缟鲜色缯也纻蔴属细者正曰书注缟白也】食粱肉【粱米名本草注青粱粟正曰粱米之善者有黄青白三种】岂有毛廧西施哉色与马取于今之世士何必待古哉【补曰君之廏马至此与王斗云云合正曰连上章有孟尝君序次亦不当在此】故曰君之好士未也【补曰孟尝君之门髙者如冯驩魏子能免难市誉而已昔人讥其未尝得士特鸡鸣狗盗之雄世以为名言今观鲁连曰君之好士未也则当时已有是论矣仲连之言亦引以自谓而非区区于孟尝君鸡鸣狗盗之出其门宜仲连之不止也】
　　王建【襄王子元年赧王五十一年丁酉】
　　秦攻赵长平【此五年】齐楚救之秦计曰齐楚救赵亲【其交亲】则将退兵不亲则且遂攻之赵无以食请粟于齐而齐不聴苏子【元作秦】秦【补曰字齐史作周最】谓齐王曰不如聴之以却秦兵不聴则秦兵不却是秦之计中而齐楚【元作燕】燕【补曰史作楚通鉴从之】之计过矣且赵之于齐楚【元作燕齐】燕齐【补曰史作齐楚】隠蔽也【赵居二国西北秦攻二国必先径赵赵存则二国得以自隠而有蔽障】犹齿之有唇也唇亡则齿寒今日亡赵则明日及齐楚矣且夫救赵之务【务趣也事也】宜若奉漏瓮沃焦釡【喻救之急】夫救赵髙义也却秦兵显名也义救亡赵威却强秦兵不务为此而务爱粟则为国计者过矣【齐记有云周子谓最是也此最时三十余年矣正曰索隠云周子葢齐之谋臣史失其名不必强为之说】
　　或谓齐王曰周韩西有强秦东北有赵魏秦伐周韩之西赵魏不伐【不从秦伐周韩】周韩为割【割地与赵魏正曰割地与秦】韩却周害也【言赵魏徒不伐而不救韩则韩兵必却周有秦害】及韩却周害【元作割】割【补曰害割字恐有误混】之后【补】赵魏亦不免与秦为患矣【秦以其不应已又无周韩之捍秦伐必及】今齐应【补补曰今齐下恐有缺字】秦伐赵魏则亦不果于赵魏之应秦而伐周韩【赵魏近秦其应秦不得不果齐则逺矣应秦必不果也】今齐入于秦而伐赵魏【今就令也入言应之果补曰令恐亦今字】赵魏亡之后秦东面而伐齐齐安得救【补补曰一本有救字是下无于字非】于天下乎【此言赵魏近秦畏之不得不应齐不可以其应而伐之也正曰此士之防正谓秦伐周韩赵魏虽不应秦然周韩既割而赵魏亦不免况齐可以不应秦今应秦伐赵魏赵魏既亡而齐亦不免矣所以言此者欲齐之援赵魏也】
