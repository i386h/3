<!-- { "loadSidebar": true } -->
　　三十年（一八五０年），正月初一日，日蚀。后知皇太后于十二月十一日崩逝。月杪又闻圣驾于正月十四崩。时，章令在白茆量勘，举董筹议。皇太子即位，改元咸丰。其时河干官员，摘缨穿孝。二月初开工，章令又往徐六泾、浒浦估工并举。三月二十，本府黄梦麟临工。章又到高浦筹浚。惟福山常令黄金韶承办。白茆将竣，出示沿塘各港次第举行，横塘、辛河先举，陆续举工三十余河。章公自正月底来河，往返筹款，督率验工，身带痢病，不惮烦劳，莺梭百日，惠及农田者几希矣。四月二十日，抚军傅绳勋验工后，又移建石闸 【章惠有移建白茆闸记，述道光己酉开浚白茆。因旧闸淤废，移建于柏家港，是年五月始工，越八月，告成。记石在东张市白茆新闸，张元龄所书。】 创造龙王庙、官廨，公局、闸夫房，即召闸夫守汛，以为随时启闭之人。麦秋大获，迨七月后，年景颇可。八月十二日，大雨倾盆三日，水势直与上年等。低区仍属汪洋，木棉大减。幸宣泄畅达，如吾方向种木棉为主，因上年大灾之后，半因缺种，半实田荒，兼之粮食昂贵，故种稻豆居半，又遭风雨连宵，收成止得四分。冬，开仓折色四元二、三，荒注二分，米价二元光景。 
　　咸丰元年（一八五一年）元旦，出诏大赦天下，各粮户应完本年熟田，亦观望不前，于是返呼更迫。二、三月雨多晴少，麦收大减。广西土匪不顺，亦费筹划。六月初，起东南风，五、六十日，竟无破块鸣条之意。布路未甚畅达，陈花价涨至九元四、五，即松，七月更胜于前，最昂直售十元三、四角，洋合制钱一千五百，各路无，尚不接新。其时田苗高低俱盛，无一处不有十余气象，花地如太地、浦东、沙、崇皆然。忽八月初一，云腾东北，狂风大雨一夜，初二风转西北，雨若倾盆，巨树危房皆倒，稻幸未秀，木棉受伤七折，后连阴雨十日，铃多萎烂，虽连遭风雨，犹不失中稔。十六夜，微雨绵绵。闰八月初七黎明，天色黄，炎日如火，晚即雨，又连十日，从此只三分年景矣。又闻黄河大决数百丈，请帑巨万。粤西军饷不时提解。常、昭荒准四分六、七，开仓大户照额，小户一分，价四元三、四，洋合制钱一千四百七、八十，仓色米大贱一元三、四角。督抚奏请海运，奉旨以苏、松、常、镇、太五属准由海达津，仍上海雇船出口，其海运较河运所费大可节省。谣闻有海岛巨盗包送，预将礼物讲通，吾谓断不至若此。盐枭扰攘。 
　　二年（一八五二年）春，晴。闻粤西土匪扰害愈炽，屡遣经略大臣剿洗，皆未凯捷。黄河将竣而复决。四月，浙江鄞县征漕不妥，致农民拒捕滋事，将知县碎尸。上司提营会剿，又伤协镇佐贰等三十余员，兵勇无数，农亦有毙。闻于上，不作叛论，为首正法，刊碑永禁浮勒。麦得十分收。五月无雨，日更炎烈，插莳不齐，盼望云霓急切。下旬得大雨，最高已不及播种。青浦县余龙光开征道光三十年漕粮，严催勒限，时值戽灌不及挪措之候，又将知县抢出，倒拖里许，竟欲粉身，得救幸免。后亦提兵勇，捉拿首从要犯。农民知官兵至，亦拒毙多人，更欲效法鄞县刊碑 【青浦起事者为周立春。】 。二十七，大风，新塔吹折，其兆又属不祥。六月初一，赤日炎炎，雨旗遍野，泥神满途，闻浙江旱象更甚。其时皆谓幸得前县章公深浚白茆 【道光三十年，知县章惠请于巡抚傅绳勋，浚白茆、徐六泾、浒浦、高浦诸河。】 ，近可潮汐源源，远亦戽灌不竭，故未全角歉象。七月，粤匪蔓延湖南界，湖北、江西有警备。八月，木棉有十分，浦沙皆可，禾如未经渴水者，仍有十分，次不一。十一月初六，是日壬子，适壬子年壬子月，酉刻地震，较廿六年利害。初七午前又震，但见屋脊树头，摇摆不已，河水亦涌，水缸欹侧，灾异叠见，不知何时应报也。米价一元八、九，漕收四元五、六，闻元和县为浮收拆署，无锡亦然。惟江、震两邑 【吴江、震泽两县同城分治，合称江、震。】 ，农民盟约，还租祗有五分，否则全欠，业主俯就，办漕亦多周折。河水愈涸。十二月初一，各州县封捉船只调兵，递送纷纷，制军陆建瀛出守九江，抚军杨文定镇守芜湖。严寒大雪数下，南北盐枭交会，苏省已形股栗。又有太傅之子探花之父潘功甫 【潘郑庵为绂庭之子，功甫其世父也。此云探花之父，误。】 者，曾举孝廉，食长斋，惯诵经，广行济施，作词一首，付梓刷印，四远传送，并非煽惑之语，况素不以名利计，知时达世之人也，其中意思，须自悟会。词遍送后，忽悠然长逝，且素有德行之名，如上年在城各处凿井，后果大旱，兹阖城愈增恐惧。其词曰：十念报恩深，保佑八方无事。圣主动欢情，应时甘雨应时晴，火烛灾难永无惊。腊月初八日，日中午时辰，城乡男女大小发至诚，高声急念观世音，十声八声要分明。不论荤口素口信不信，只在一刻至诚心。隐隐天乐空中鸣，祥云金采放光明，一轮红日照太平。然亦难解其详。总之，天下之治乱，不出乎钱、漕、盐、考四政。如宝苏局，铸钱皆官板，自嘉庆间有私铸，谓之新嘉庆，今遂谓口谈。道光间更多而更小。今上已三载，官板绝迹，所铸无非小而薄，甚而将乾隆以上之钱毁改。至于盐枭，南北贩运交会，肆无忌惮，并且盐商停止。若漕务之弊，由来久矣，已不可枚举。最可恶者，接前任学政科试，又连授一任，青麟每试玉峯，常熟席枚生为引线，预通关节，须番人 【番人即银元。】 五百，及案临，三百亦可，无论书肆玉铺，皆能出入讲话，及封门时，青蚨二百缗亦能俯就，火食船夹贩私盐，凡此数端，已不堪设想，其它可类推。封疆大吏皆置之膜外者，何也？盖同声共气也。 
