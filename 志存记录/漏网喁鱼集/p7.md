<!-- { "loadSidebar": true } -->
　　九年（一八五九年），漕艘仍由沪达津，夷船包送，不允即驶天津滋事，大败。又放大小钦差会同督抚与夷约法，到沪住数十天覆旨，其鸦片准作药料，归入药材店买卖，一例收税。前林则徐严加禁拒，甚而缴解焚烧，将已净尽，今听其贩运完税，归入药料，其办事迥乎天壤！总之，人才亦随世运而转，世运亦因人才而衰。奉旨拿获平姓新举人，确审果系优伶，招供关节贿赂线索授受多人。圣主严刚之至，拿柏葰等子侄家丁内外帘官先后斩决，新中者杀亦不少，仍提各省新中者到京面覆对迹，一有蹭蹬，非杀即革，共诛戮二百余人。程庭桂仅免死，朱凤标知情不首，亦革职。此次大加整顿，中外悚然。若从此事事明察，定可挽回天意。二月中，京都有人匿名细陈苏属漕弊利害条款，刷印遍路潜贴，见者哄然。另有信一函，自称古吴老农，专言漕弊，潜致彭中堂启，书中求请肃清积弊之意。中堂者，即蕴章也，亦吴人，现居首辅，然而官声素不廉洁，其家向不完粮，此事自知难隐，即粘款奏闻。上谕仍着督抚细查利弊严办，而督抚仍视为具文，地方凋敝，至于此极。而吾耳聋目瞶之余，苟有见闻不平，其感慨尝于深山远水之间，随暮云而散。古吴老农，不知何许人也？其郁勃之气，虽系匿名，敢于京都刻印飞遍，羡矣慕矣。有人一律云：沉沉烟雾锁天衢，那得清风一旦驱。架上衣冠严束带，案头灯火作痴迂。略存旧画因无税，尽卖良田只为租。我欲捕蛇邻笑毒，重阳还恐有茱萸。此虽鄙陋，而有深虑，不知古吴老农暗合否耶？一春无雨，二麦得十分，黄霉时久雨不已，后炎炎赤日一月，望雨急切。九月木棉仅得四、五分，又遭阴雨，犹冀八、九成，闻沙、浦亦然。沿海稻皆秀而无实，仅得四、五分，低区倍收，米价步松。江南下八府准借浙江贡院乡试，八月本棚，十月举行，常、昭得中者十二人，副二人，拟辛酉正科预于十年秋闱，仍借浙江考试，故于十二月初县考。入冬尚安静，花价五千五百，步昂，米平平，布值二四千，纺织者尽可仰食。十一月，开仓价折六三四，小户祗恩减一分，大户分优劣，定短长，大小户之甘苦，不啻霄壤也。州县浮收，全赖上司包庇，小民膏血渐尽，京储仍觉空虚，何也？盖大小官吏贪虐，犹之率兽食人者也。苏属漕弊，处处有之，然而莫甚于吾常、昭为最重，太属尚有古风。 
