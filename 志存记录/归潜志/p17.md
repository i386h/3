<!-- { "loadSidebar": true } -->
    连延数日，又被督促。知不能辞，即略为草定，付裕之。一二日后，一省卒来召云：“诸宰执召君。”余不得已，赴省。途中，遇元裕之骑马索予，因劫以行，且拉麻信之俱往。初不言碑事，止云省中召王学士诸公会饮，余亦阴揣其然。既入，即引诣左参政幕中，见参政刘公谦甫举杯属吾二人曰：“大王碑事，众议烦公等，公等成之甚善。”余与信之俱逊让曰：“不敢。”已而，谦甫出，见王丈在焉，相与酬酢。酒数行，日将入矣，余二人告归。裕之曰：“省门已锁，今夕既饮，当留宿省中。”余辈无如之何，已而烛至，饮余，裕之倡曰：“作郑王碑文，今夕可毕手也。”余曰：“有诸公在，诸公为之。”王丈谓余曰：“此事郑王已知众人请太学中名士作，子如坚拒，使王知诸生辈不肯作，是不许其以城降也，则衔之以刻骨，缙绅俱受祸矣。是子以一人累众也。且子有老祖母、老母在堂，今一触其锋，祸及亲族，何以为智，子熟思之。”予惟以非职辞。久之，且曰：“予既为草定，不当诸公意，请改命他人。”诸公不许，促迫甚。予知其事无可奈何，则曰：“吾素不知馆阁体，今夕诸公共议之，如诸公避其名，但书某名在诸公后。”于是裕之引纸落笔草其事。王丈又曰：“此文姑使裕之作以为君作又何妨？且君集中不载亦可也。”予曰：“裕之作政宜，某复何言？”碑文既成，以示王丈及余。信之欲相商评，王丈为定数字。其铭词则王丈、欲之、信之及存予旧数言。其碑序全裕之笔也。然其文止实叙事，亦无褒称立言。时夜几四鼓，裕之趣曹益甫书之，裕之即于烛前焚其稿。迟明，予辈趋去。
    后数日，立坐朝堂，诸宰执首领官共献其文以为寿，遂召余、信之等俱诣立第受官。余辈深惧见立。俄而，诸首领官赍告身三通以出，付余辈曰：“特赐进士出身。”因为余辈贺。后闻求巨石不得，省门左旧有宋徽宗时《甘露碑》，有司取而磨之，工书人张君庸者求书。刻方毕，北兵入城纵剽，余辈狼狈而出，不知其竟能立否也？
    嗟乎！诸公本畏立祸，不敢不成其言。已而又欲避其名以卖布衣之士。余辈不幸有虚名，一旦为人之所劫，欲以死拒之则发诸公嫁名之机，诸公必怒，怒而达崔立，祸不可测，则吾二亲何以自存？吾之死，所谓自经于沟渎而莫之知，且轻杀吾身以忧吾亲为大不孝矣，况身未禄仕，权义之轻重，亲莫重焉，故余姑隐忍保身为二亲计，且其文皆众笔，非余全文，彼欲嫁名于余，余安得而辞也？今天下士议往往知裕之所为，且有曹通甫诗、杨叔能词在，亦不待余辩也。因书其首尾之详，以志少年之过。空山静思，可以一笑。
    ◎附录
    ○元好问《外家别业上梁文》
    穷于途者返于家，乃人情之必至。劳以生而佚以老，亦天道之自然。方属风霜偃薄之余，而有里社浮湛之渐。兹焉卜筑，今也落成。遗山道人，覃蠹书痴，鸡虫禄薄，猥以勃跚之迹，仕于危急存亡之秋。左曹之斗食未迁，东道之戈船已御，久矣公私之俱罄，困于春夏之长围。穷甚析骸，死惟束手。人望荆兄之通好，义均纪季之附庸。出涕而女于吴，莫追于既往；下车而封之杞，有觊于方来。谋则佥同，议当孰抗？爰自上书宰相，所谓试微躯于万仞不测之渊，至于喋血京师，亦常保百族于群盗垂涎之口。皇天后土，实闻存赵之谋；枯木死灰，无复哭秦之泪。初，一军构乱，群小归功。劫太学之名流，文郑人之逆节。命由威制，佞岂愿为？就磨甘露御书之碑，细刻锦溪书叟之笔。蜀家降款，具存李昊之世修；赵王禅文，何预陆机之手迹？伊谁受赏，于我嫁名？悼同声同气之间，有无罪无辜之谤。耿孤怀之自信，听众口之合攻。果吮痈舐痔之自甘，虽窜海投山其何恨？惟彼证龟而作鳖，始于养虺以成蛇。追韩之骑甫还，射羿之弓随彀，以流言之自止，知神圣之可凭。复齿平民，仅延残喘。泽畔而湘累已老，楼中而楚望奚穷？怀先人之敝庐，可怜焦土；眷外家之宅相，更愧前途。岂谓事有幸成，计尤私便？东诸侯助竹木之养，王录事寄草堂之赀。占松声之一丘，近桃花之三洞。东墙西壁无补拆之劳，上雨旁风有闭藏之固。已与编户细民而杂处，敢用失侯故将而自名。因之挫锐以解纷，且以安常而处顺。老盆浊酒，便当接田父之欢；春韭晚菘，尚愧夺园夫之利。彼扶摇直上，击水三千，韦杜城南，去天尺五，坐庙堂，佐天子，盖有命焉。使乡里称善人，斯亦足矣，云云。
    ◇郝经云：《辨磨甘露碑诗》
    国贼反城以为功，万段不足仍推崇。勒文颂德召学士，滹南先生付一死。林希更不顾名节，兄为起草弟亲刻。省前便磨《甘露碑》，书丹即用宰相血。百年涵养一涂地，父老来看暗流涕。数樽黄封几斛米，卖却家声都不计。盗据中原责金源，吠尧极口无颜。作诗为告曹听翁，且莫独罪元遗山。
    ◇辩亡
    或问：金男之所以亡何哉？末帝非有桀纣之恶，害不及民，疆土虽削，士马尚强，而遽至不救，亦必有说。
    余曰：观金之始取天下，虽出于边方，过于后魏、后唐、石晋、辽，然其所以不能长久者，根本不立也。当其取辽时，诚与后魏初起不殊。及取宋，责其背约，名为伐罪吊民，故征索图书、车服，褒崇元诸正人，取蔡京、童贯、王黼诸奸党，皆以顺百姓望，又能用辽宋人材，如韩企先、刘彦宗、韩辈也。及得天下，其封建废置，政令如前朝，虽家法边塞，害亦不及天下，故典章法度皆出于书生。至海陵庶人，虽淫暴自强，然英锐有大志，定官制、律令皆可观。又擢用人才，将混一天下。功虽不成，其强至矣。世宗天资仁厚，善于守成，又躬自俭约以养育士庶，故大定三十年几致太平。所用多敦朴谨厚之士，故石琚辈为相，不烦扰，不更张，偃息干戈，修崇学校，议者以为有汉文景风。此所以基明昌、承安之盛也。宣孝太子最高明绝人，读书喜文，欲变夷狄风俗，行中国礼乐如魏孝文。天不祚金，不即大位早世。章宗聪慧，有父风，属文为学，崇尚儒雅，故一时名士辈出。大臣执政，多有文采学问可取，能吏直臣皆得显用，政令修举，文治烂然，金朝之盛极矣。然学文止于词章，不知讲明经术为保国保民之道，以图基祚久长。又颇好浮侈，崇建宫阙，外戚小人多预政，且无志圣贤高躅，阴尚夷风；大臣惟知奉承，不敢逆其所好，故上下皆无维持长世之策，安乐一时，此所以启大安、贞之弱也。卫王苛吝，不知人君体，不足言。已而强敌生边，贼臣得柄，外内交病，莫敢疗理。宣宗立于贼手，本懦弱无能，性颇猜忌，惩权臣之祸，恒恐为人所摇，故大臣宿将有罪，必除去不贷。其迁都大梁可谓失谋。向使守关中，犹可以数世，况南渡之后，不能苦心刻意如越王勾践志报会稽之羞，但苟安幸存以延岁月。由高琪执政后，擢用胥吏，抑士大夫之气不得伸，文法棼然，无兴复远略。大臣在位者，亦无忘身徇国之人，纵有之，亦不得驰骋。又偏私族类，疏外汉人，其机密谋谟，虽汉相不得预。人主以至公治天下，其分别如此，望群下尽力难哉。故当路者惟知迎合其意，谨守簿书而已。为将者，但知奉承近侍以偷荣幸宠，无效死之心。幸臣贵戚，皆据要职于一时，士大夫一有敢言、敢为者，皆投置散地。此所以启天兴之亡也。末帝夺长而立，出于爱私。虽资不残酷，然以圣智自处，少为黠吏时全所教，用术取人，虽外示宽宏以取名，而内实淫纵自肆。且讳言过恶，喜听谀言，又暗于用人，其将相止取从来贵戚。虽不杀大臣，其骄将多难制不驯。况不知大略，临大事辄退怯自沮，此所以一遇敌而不能振也。
    大抵金国之政，杂辽宋非全用本国法，所以支持百年。然其分别蕃汉人，且不变家政，不得士大夫心，此所以不能长久。向使大定后宣孝得位，尽行中国法，明昌、承安间复知保守整顿以防后患，南渡之后能内修政令，以恢复为志，则其国祚亦未必遽绝也。尝记泰和间有云中李纯甫，由小官上书万言，大略以为此政当有为日，而当路以为迂阔，笑之。宴安自处，以至土崩瓦解。
    南渡后，复有以机会宜急有备为言者，而上下泰然俱不以为心，以至宗庙丘墟，家国废绝，此古人所谓何世无奇材而遗之草泽者也。
    金银珠玉世人所甚贵，及遇凶年则不及菽粟，何哉？事有先后，势有缓急也。平时富贵之家求一珠玉、犀象、玩好、器物，至发粟出帛惟恐其不得，将以充其室，夸耀于人以自乐者皆是也。壬辰岁，余在大梁，时城久被围，公私乏食，米一升至银二两余，殍死者相望，人视金银如泥土，使用不计。士庶之家出其平日珠玉、玩好、妆具、环佩、锦绣衣衾，日陈于天津桥市中，惟博鬻升合米豆以救朝夕。尝记余家一毳袍，极致密鲜完，博米八升，金钗易牛肉一肩，趣售之。以是知明君贵五谷而贱金玉，诚知其本也。古人云：“薪如桂，米如珠。”岂虚言哉。
    文章各有体，本不可相犯欺。故古文不宜蹈袭前人成语，当以奇异自强。四六宜用前人成语，复不宜生涩求异。如散文不宜用诗家语，诗句不宜用散文言，律赋不宜犯散文言，散文不宜犯律赋语，皆判然各异。如杂用之，非惟失体，且梗目难通。然学者暗于识，多混乱交出，且互相诋诮，不自觉知此弊，虽一二名公不免也。
    长于此者必短于彼，优于大者或劣于小。士君子穷处不能活妻子，免饥寒，及其得志，则兼济天下，使民物皆得所。太公困于鼓刀钓鱼，伊尹躬耕莘野，彼岂不能妄营财利，使生理优游邪？耻不为也。若夫韩淮阴，少年乞食漂母，人皆笑嗤。及为将，料敌制胜无遗策，卒能佐汉祖定天下，身享南面之乐。岂昔之拙而今之巧邪？材有所长，志有所不为也。因是以思吾侪，今日遭大变，遁于穷山荒野中，日惟糊口之不给，而不免有求于人，亦不足怪，但恨不能自渔樵、亲耕稼以自给，如古之人。彼穷居，妻子有愠言，乡人贱之，交游笑之，又何病也？理固然也。
