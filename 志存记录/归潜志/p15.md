<!-- { "loadSidebar": true } -->
    赵翰林可献之少时赴举，及御帘试《王业艰难赋》，程文毕，于席屋上戏书小词云：“赵可可，肚里文章可可。三场捱了两场过，只有这番解火。恰如合眼跳黄河，知他是过也不过。试官道王业艰难，好交你知我。”时海陵庶人亲御文明殿，望见之，使左右趣录以来，有旨谕考官：“此人中否当奏之。”已而中选，不然亦有异恩矣。后仕世宗朝，为翰林修撰。因夜览《太宗神射碑》，反覆数四，明日，会世宗亲飨庙，立碑下，召学士院官读之，适有可在，音吐鸿畅如宿习然，世宗异之。数日，迁待制。及册章宗为皇太孙，适可当笔，有云：“念天下大器可不正其本欤？而世嫡皇孙所谓无以易者。”人皆称之。后章宗即位，偶问向者册文谁为之？左右以可对，即擢直学士。嗟乎，献之三以文字遇知人主，异哉。献之少轻俊，文章健捷，尤工乐章，有《玉峰闲情集》行于世。晚年奉使高丽。高丽故事，上国使来，馆中有侍妓，献之作《望海潮》以赠，为世所传。其词云：“云垂余发，霞拖广袂，人间自有飞琼。三馆俊游，百衔高选，翩翩老阮才名。银汉会双星。尚相看脉脉，似隔盈盈。醉玉添春，梦魂同夜惜卿卿。离觞草草同倾。记灵犀旧曲，晓枕余酲。海外九州，邮亭一别，此生未卜他生。江上数峰青。怅断云残雨，不见高城。二月辽阳芳草，千里路旁情。”归而下世，人以为“此生未卜他生”之谶云。先是蔡丞相伯坚亦尝奉使高丽，为馆妓赋《石州慢》云：“云海蓬莱，风雾鬓鬟，不假梳掠。仙衣卷尽霓裳，方见宫腰纤弱。心期得处，世间言语非真，海犀一点通廖廓。无物比情浓，与无情相搏。离索。晓来一枕余香，酒病赖花医却。潋艳金尊，收拾新愁重酌。半帆云影，载得无际关山，梦魂应被杨花觉。梅子雨丝丝，满江千楼阁。”二词至今人不能优劣。予谓萧闲之浑厚，玉峰之峭拔，皆可人。然蔡人“仙衣卷尽霓裳，方见宫腰纤弱”与赵之“惜卿卿”皆不免为人疵议之矣。
    王副枢晦子明，自布衣时慷慨以侠闻，其友人出游久，妻与一僧私，既归，晦以告，其友无如之何。晦教之，复为远出计。治装即岐，而他寓。夕造其家，僧见之，趋启轩以逃，晦伏轩外，以铁简迎击，僧脑出而毙。明日，晦诣有司等自陈其事，有司义而释之。其后守顺州，竟以节死。
    金朝名士大夫多出北方，世传《云中三老图》，魏参政子平宏州顺圣人，梁参政甫应州山阴人，程参政晖蔚州人，三公皆执政世宗时，为名臣。又，苏右丞宗尹天成人，吾高祖南山翁顺圣人，雷西仲父子浑源人，李屏山宏州人，高丞相汝砺应州人，其余不可胜数。余在南州时，尝与交游谈及此，余戏曰：“自古名人出东、西、南三方，今日合到北方也。”
    周户部德卿尝论时人之文曰：“正甫之文可敬，从之之文可爱，之纯之文可畏也。”正甫名圭，真定人。尝为省都事，有能声。泰和南征，军书羽檄皆出其手，为文条畅有法。余尝至栾城，县署中有一遗爱碑，正甫笔也，余文不多见。在南京时，李屏山尝云：“正甫文字全散失不传。”以是知士大夫贵有良子弟也。
    赵闲闲于前辈中，文则推党世杰怀英、蔡正甫圭，诗则最称赵文孺氵风、尹无忌拓。尝云：“王子端才固高，然太为名所使。每出一联一篇，必要使人皆称之，故止是尖新。其曰‘近来陡觉无佳思，纵有诗成似乐天。’不免为物议也。”李屏山于前辈中止推王子端庭筠。尝曰：“东坡变而山谷，山谷变而黄华，人难及也。”或谓赵不假借子端，盖与王争名，而李推黄华，盖将以轧赵也。屏山南渡后，文字多杂禅语葛藤，或太鄙俚不文，迄今刻石镂板者甚众。余先子尝云：“之纯晚年文字半为葛藤，古来苏、黄诸公亦语禅，岂至如此？可以为戒。”又多为浮屠作碑记传赞，往往诋訾吾徒，诸僧翕然归向，因集以板之，号《屏山翰墨佛事》，传至京师，士大夫览之多愠怒，有欲上章劾之者。先子尝谓曰：“此书胡不斧其板也？”屏山曰：“是向诸僧所镂，何预我耶？”后屏山殁，将板其全集，闲闲为涂剔其伤教数语，然板竟不能起，今为诸僧刻于木，使传后世，惜哉。
    屏山之殁，雷希颜志其墓，赵闲闲表焉。余先子之殁，亦雷志其墓，赵闲闲表焉。皆刻于石矣。迨雷、赵之殁，既葬而后，元裕之志之，其外表迄今皆阙也。
    余高祖南山翁未第时，尝梦游山寺，见佛衣纹隐隐如金字，然细视之，乃七言诗也。觉而记其四句云：“喜逢汉代龙兴日，高谢商山豹隐秋。蟾宫好养青青桂，须占鳌头稳上游。”已而，金朝初开进士举，中魁甲。继以二子西岩、龙泉同擢第，又继以孙州君，又继以孙中奉君、朝列君、曾孙翰林君、奉政君，凡四世八人也。在南京时，中奉君尝求书“八桂堂”于赵闲闲，闲闲曰：“君家岂止八桂而已耶？”为书“丛桂蟾窟”四字云。
    屏山之殁，诸公祭文、挽诗数十篇，雷、宋倡之。已而余先子殁，诸公祭文、挽诗才数首。后赵闲闲殁，惟余及宋飞卿、杨焕然作祭文、挽诗也。
    ●卷十一
    ○录大梁事
    金正大八年辛卯冬十一月，余居淮阳，北兵由襄汉东下，时老祖母、老母在南京，趋往省焉。既至京师，边声益急，闻北兵阻荆江，与平章政事完颜合打等谋从北兵东渡，将以劲骑蹴入江。北兵既渡，皆殊死战，合打兵不能遏，遂帅八都尉退保钧州。北兵袭之，不进。时朝廷忧惧不知所为，然天下劲兵皆为二帅所统，倚以决存亡。又命参知政事徒单兀典、殿前都点检完颜重喜提兵扼潼关。
    九年正月，下诏求言，于东华门接受陈言文字，日令一侍从官居门待，言者虽多，亦未闻有施行者。盖凡得士庶言章，先令诸朝贵如御史大夫裴满阿虎带、户部尚书完颜奴申等披详，可，然后进，多为诸人革拨，百无一达者。
    余时亦愤然上书，且求见口陈。会翰林修撰李大节直于门，余付之，且与论时事。李曰：“今朝廷之力全在平章、副枢，看此一战如何？”余无可奈何矣。时正月十七日也。
    翌日，报闻十六日钧台与北兵酣战，会天大雪没膝，我师皆冻不能支，转战良久，北兵后自孟津南渡，与南来诸兵会，我师遂大败，移剌蒲瓦被擒，完颜合打窜于地穴中，为所发见杀。都尉苗英、高英、樊泽，郎将完颜陈和尚诸骁将皆死。京师大震，下诏罪己，改元开兴。为守御京城计，四面置帅府，置行户、工部。和速甲蒲速辇帅北面，李新帅东面，范正之帅南面，完颜习你阿不帅西面。蒲察君平、张俊民、张师鲁、石抹世绩分领户、工部事。
    时平章政事兼枢密使完颜白撒、枢密院副使赤盏合喜用事，二人奸佞，无远略，士庶皆恶之，末帝信用，不能斥去，识者知其误国矣。
    俄闻陷钧州，又陷许州，许帅十伦死之。
    二月，陷陈州，陈帅粘割奴申死之。京畿诸邑，所至残毁。末帝在宫中，时聚后妃涕泣。尝自缢，为宫人救免。又将坠楼，亦为左右救免。御史大夫裴满阿虎带、吏部侍郎刘仲周等诣北兵告和，不从。
    三月，北兵迫南京，上下震恐。朝议封皇兄荆王守纯子肃国公某为曹王，命尚书右丞李蹊等奉以为质子于军前，擢应奉翰林文字张本为翰林侍讲学士从以北。北兵留曹王营中，李蹊等回，具言彼虽受之，待北投，京师将不免攻。明日，北兵树炮攻城，大臣皆分主方面。时京城西南隅最急，完颜白撒主之。西隅尤急，赤盏合喜主之。东北隅稍缓，丞相完颜塞不主之。独东南隅未尝攻。时人情汹惧，皆以为旦夕不支。末帝亲出宫，巡四面劳军，故士皆死战。
    帝出，从数骑，不张盖，纵路人观。余时在道左，欲诣陈便宜，忽见一士捧章以进，帝令左右受之，谕曰：“入宫看读，当候之。”余谓此时当马上览奏行事，今云“入宫”，又虚文也，遂趋去。已而其事竟无闻。
    北兵攻城益急，炮飞如雨，用人浑脱，或半磨，或半碓，莫能当。城中大炮号“震天雷”应之，北兵遇之，火起，亦数人灰死。军士又自城根暗门突出，杀伤甚众。总领蒲察官奴、高显、刘奕皆以力战有功，众庶推之，皆擢为帅，使分守四面相接应。
    时自朝士外，城中人皆为兵，号防城丁壮。下令，有一男子家居处死。太学诸生亦选为兵。诸生诉于官，请另作一军，号太学丁壮。已而，朝议以书生辈羸不任役，将发为炮夫，诸生刘百熙、杨焕等数十人伺上出，诣马前，请自效。上慰谕，令分付四面户部工作委差官，由是免炮夫之苦。
    平章白撒怒诸生之自见上也，趋召赴部，以缓期，杖户部主事田芝。又分令诸生监送军士饮食，视医药，书炮夫姓名。又令于城上放纸鸢，鸢书上语，招诱胁从之人，使自拔以归，受官赏，皆不免奔走矢石间。又，夜举灯球为令，使军士自暗门出劫战，令诸生执役，灯灭者死，诸生甚苦之。俄以灯球未具，杖刑部郎中石抹世绩，以前户部侍郎李渔代之。白撒本无守御才，但以严刻立威誉。
    夏四月八日始辍攻，下诏改元天兴。
    传闻北有朝命，令勿击。众谓攻三日不解，城将隳。已而，城上人望见北兵焚炮车，众皆以相贺。俄闻北兵不退，四面驻兵逻之，由是知祸未艾也。士庶往往纵酒肉歌呼，无久生心。
    秋七月，北兵遣唐庆等来使，且曰：“欲和好成，金主当自来好议之。”末帝托疾，卧御榻上，见庆等掉臂上殿，不为礼。致来旨毕，仍有不逊言，近侍皆切齿。既归馆，饷劳。是夕，飞虎军数辈，愤庆等无礼，且以为和好终不能成，不若杀之快众心。夜中，持兵入馆，大噪，杀庆等。馆伴使奥屯按出虎及画二人亦死。迟明，宰执趋赴馆视之，军士露刃，诣马前请罪，宰执遑遽慰劳之，上因赦其罪，且加犒赏。京师细民皆欢呼踊跃，以为太平，识者知其祸不可解矣。
    八月，恒山公武仙提兵自邓赴京师，上命副枢合喜出兵援之。至密县遇北兵，合喜遽退走。仙兵与北兵转战于郑州之西南，会徒单兀典亦提兵东来，相遇，战久之，由合喜兵不相接，皆败。仙引余兵南归，兀典亦西走。合喜还京师，士庶罪其误国，上不得已，废为民。
    时京师被围数月，仓廪空虚。尚书右丞李蹊坐粮不给下狱，已而免死除名。擢前户部侍郎张师鲁为户部，主粮储事。时民间皆言官将搜百姓粮，人情汹汹，甚以为忧。
