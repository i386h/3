<!-- { "loadSidebar": true } -->
    明昌、承安间，作诗者尚尖新，故张翥仲扬由布衣有名，召用。其诗大抵皆浮艳语，如：“矮窗小户寒不到，一炉香火四围书“。又，“西风了却黄花事，不管安仁两鬓秋。”人号张了却。刘少宣尝题其诗集后云：“枫落吴江真好句，不须多示郑参军。”盖讥之者也。南渡后，文风一变，文多学奇古，诗多学风雅，由赵闲闲、李屏山倡之。屏山幼无师传，为文下笔便喜左氏、庄周，故能一扫辽宋余习。而雷希颜、宋飞卿诸人，皆作古文，故复往往想法效，不作浅弱语。赵闲闲晚年，诗多法唐人李、杜诸公，然未尝语于人。已而，麻知几、李长源、元裕之辈鼎出，故后进作诗者争以唐人为法也。
    赵闲闲尝言，律诗最难工，须要工巧周圆。吾闻竹溪党公论，以为五十六字皆如圣贤，中有一字不经炉锤，便若一屠沾子厕其间也。又云，八句皆要警拔极难。一篇中须要一联好句为主，后但以意收拾之，足为好诗矣。又尝与余论诗曰“《选》诗曰：‘南登灞陵岸，回首望长安。’‘朔风动秋草，边马有归心。’‘明月照高楼，流光正徘徊。’此其含蓄意几何？”又曰：“小诗贵风骚，今人往往止作硬语，非也。”
    赵闲闲少尝寄黄华诗，黄华称之，曰：“姓王氏非作千首，其工夫不至是也。”其诗至今为人传诵，且赵以此诗初得名。诗云：“寄语雪溪王处士，年来多病复何如？浮云世态纷纷变，秋草人情日日疏。李白一杯人影月，郑虔三绝画诗书。情知不得文章力，乞与黄华作隐居。”
    赵闲闲尝为余言，少初识尹无忌，问：“久闻先生作诗不喜苏、黄何如？”无忌曰：“学苏、黄则卑猥也。”其诗一以李、杜为法，五言尤工。闲闲尝称其《游同乐园诗》云：“晴日明华构，繁阴荡绿波。”蓬邱沧海远，春色上林多。流水时虽逝，迁莺暖自歌。可怜欢乐极，钲鼓散云和。”又有佳句：“行云春郭暗，归鸟暮天苍。野色明残照，江声入暮云。”甚似少陵。闲闲又称赵黄山诗云：“灯暗风翻幔，蛩吟叶拥墙。人如秋已老，愁与夜俱长。滴尽阶前雨，催成镜里霜。黄花依旧好，多病不能觞。”此诗信佳作也。又，黄山尝与予黄山道中作诗，有云：“好景落谁诗句里，蹇驴驮我画图间。”世号赵蹇驴。余先子翰林，尝谈章宗春水放海青，时黄山在翰苑，扈从，既得鹅，索诗，黄山立进之，其诗云：“贺鹅得暖下陂塘，探骑星驰入建章。黄伞轻阴随凤辇，绿衣小队出鹰坊。搏风玉爪凌霄汉，瞥日风毛堕雪霜。共喜园陵得新荐，侍臣齐捧万年觞。”章宗览之。称其工，且曰：“此诗非宿构不能至此。”
    赵闲闲平日字画工夫最深，诗其次，又其次散文也。尝语余曰：“今日后进中作文者颇有三二人，至吟诗者，绝少，字画亦无也。”以是知公所长。然议论经学，许王从之，散文许李之纯、雷希颜，诗颇许麻知几、元裕之，字画颇许麻知几、冯叔献也。又尝教余学书，先法张旭《石柱记》，每曰：“汝辈幸有天资，止不肯学古人一点一画写也。”
    李屏山雅喜奖拔后进，每得一人诗文有可称，必延誉于人。然颇轻许可，故赵闲闲尝云：“被之纯坏却后进，只奖誉，教为狂。”后雷希颜亦颇接引士流，赵云：“雷希颜又如此。”然屏山在世，一时才士皆趋向之。至于赵所成立者甚少。惟主贡举时，得李钦叔献能，后尝以文章荐麻知几九畴入仕，至今士论止归屏山也。
    李屏山教后学为文，欲自成一家，每曰：“当别转一路，勿随人脚跟。”故多喜奇怪，然其文亦不出庄、左、柳、苏，诗不出卢仝、李贺。晚甚爱杨万里诗，曰：“活泼剌底，人难及也。”赵闲闲教后进为诗文则曰：“文章不可执一体，有时奇古，有时平淡，何拘？”李尝与余论赵文曰：“才甚高，气象甚雄，然不免有失支堕节处，盖学东坡而不成者。”赵亦语余曰：“之纯文字止一体，诗只一句去也。”又，赵诗多犯古人语，一篇或有数句，此亦文章病。屏山尝序其《闲闲集》云：“公诗往往有李太白、白乐天语，某辄能识之。”又云：“公谓男子不食人唾，后当与之纯、天英作真文字。”亦阴讥云。
    赵闲闲论文曰：“文字无太硬，之纯文字最硬，可伤！”王翰林从之则曰：“文字无软者，惟其是也。”余尝以质诸先人，先人以赵论为是。
    兴定、元兴间，余在南京，从赵闲闲、李屏山、王从之、雷希颜诸公游，多论为文作诗。赵于诗最细，贵含蓄工夫；于文颇粗，止论气象大概。李于文甚细，说关键宾主抑扬；于诗颇粗，止论词气才巧。故余于赵则取其作诗法，于李则取其为文法。若王，则贵议论文字有体致，不喜出奇，下字止欲如家人语言，尤以助辞为尚。与屏山之纯学大不同。尝曰：“之纯虽才高，好作险句怪语，无意味。”亦不喜司马迁《史记》，云：“失支堕节多。”“韩退之《原道》，如此好文字，末曰人其人火其书，太下字。柳子厚肥皮厚肉、柔筋脆骨之类，此何等语？千古以来，惟推东坡为第一。”又多发古名篇中疵病：渊明《归去来辞》，前想像后直述，不相侔。伯伦《酒德颂》有大人先生，是寓言，后闻吾风声，“吾”当作“其”。退之《盘谷序》，前云友人，后云昌黎韩愈，似不相识。永叔《苏子美墓志》，争为人所传，既用争字，当曰人争传之，不然，曰为人所传，不须争字。子瞻《超然台记》，物有以蔽之矣，矣字不安。此类甚多，不可胜纪。雷则论文尚简古，全法退之。诗亦喜韩，兼好黄鲁直新巧。每作诗文，好与朋友相商订，有不安，相告立改之，此亦人所难也。
    正大中，王翰林从之在史院领史事，雷翰林希颜为应奉兼编修官，同修《宣宗实录》。二公由文体不同，多纷争，盖王平日好平淡纪实，雷尚奇峭造语也。王则云：“实录止文其当时事，贵不失真。若是作史，则又异也。”雷则云：“作文字无句法，委靡不振，不足观。”故雷所作，王多改革，雷大愤不平，语人曰：“请将吾二人所作令天下文士定其是非。”王亦不屑，王尝曰：“希颜作文好用恶硬字，何以为奇？”雷亦曰：“从之持论甚高，文章亦难止以经义科举法绳之也。”
    雷翰林希颜为人作碑志，虽称其德善，其疵短亦互见之。尝曰：“文章止是褒与贬。”初，作《屏山墓志》，数处有微言，刘光甫读之不能平，与宋飞卿交劝令削去，及刻石，犹存“浮湛于酒，其性厌怠，有不屑为”之言。余谓碑志本以章其人之善，虽不可溢美有愧辞，然当实录其善事，使传信后世。若疵短则不当书也，况非作史传，何必贬焉？且其子孙览之，岂得自安也？
    赵闲闲作《南城访道图》，诸公皆有诗。尝有一齐希谦者，题云：“亿劫梦中夸识解，一生纸上作风波。到今不肯抽头去，毕竟南城有甚么？”人颇传之。
    赵闲闲以文学名一世，于吏事非所长。兴定初，术虎高琪为相，恶士大夫，有罪辄以军储论加杖，在位者往往被其苦。俄命赵公摄南京转运司，未几，果坐误粮草事，当杖。既奏，宣宗曰：“学士岂当邪？”高琪曰：“不然无以戒后。”遂杖四十，公大愤焉。其后，高琪诛，诏适公当笔，首曰：“君臣分严，无将之罪莫大；夫妇义重，不睦之刑何逃？曾是一身，兼此二恶。”人谓赵公之仇雪矣。
    正大初，赵闲闲长翰苑，同陈正叔、潘仲明、雷希颜、元裕之诸人作诗会，尝赋《野菊》，赵有云：“冈断秋光隔，河明月影交。荒丛号蟋蟀，病叶挂萧蛸。欲访陶彭泽，柴门何处敲？”诸公称其破的也。又分咏《古瓶蜡梅》，赵云：“苕华吐碧龙文涩，烛泪痕疏雁字横。”后云：“娇黄唤起昭阳梦，汉苑凄凉草棘生。”句甚工。潘有云：“命薄从教官独冷，眼明犹喜迹双清。”语亦老也。后分《忆橙》、《射虎》，题甚多。最后《咏道学》，雷云：“青天白日理分明”，亦为题所窘也。闲闲同馆阁诸公，九日登极目亭，俱有诗。赵云：“魏国河山残照在，梁王楼殿野花开。鸥从白水明边没，雁向青天尽处回。未必龙山如此会，座中三馆尽英才。”雷希颜云：“千古雄豪几人在？百年怀抱此时开。”李钦止云：“连朝倥偬簿书堆，辜负黄花酒一杯。”
    凡作诗，和韵为难。古人赠答皆以不拘韵字。迨宋苏、黄，凡唱和，须用元韵，往返数回以出奇。余先子颇留意。故每与人唱和，韵益狭，语益工，人多称之。尝与雷希颜、元裕之论诗，元云：“和韵非古，要为勉强。”先子云：“如能以彼韵就我意何如？亦一奇也。”尝在史院与屏山诸公唱和李唐卿《海藏斋诗》舟字韵，往返十余首。先子有云：“绣坼旧图翻短褐，朱书小字记归舟。”屏山大称其工用事也。后居淮阳，与刘少宣唱和村字韵，亦往返数十首。最后论诗，有云：“杨刘变体号西昆，窃笑登坛子美村。大抵俗儒无正眼，惟应后世有公言。光生杜曲今千古，派出江西本一源。此道陵迟嗟久矣，不才安敢擅专门。”又云，“乐府虚传山抹云，诗名浪得柳连村。九原太白有生气，千古少陵无闲言。登泰山巅小天下，到昆仑口知河源。如君少进可入室，顾我今衰不及门。”少宣以为全不觉用他人韵也。
    联句亦诗中难事，盖座中立书，不暇深思也。南京龙德宫赵闲闲、李屏山、王正之联句，王云：“棘猴未穷巧，穴蚁已失王。”人多称之。余先子亦留意。主长葛簿时，与屏山、张仲杰会饮，坐中有定磁酒瓯，因为联句，先子首唱曰：“定州花磁瓯，颜色天下白。”诸公称之。屏山则曰：“轻浮妾玻璃，顽钝奴琥珀。”张则曰：“器质至坚脆，肤理还悦泽。”后居淮阳，冀京父来过，雪夜联句，先子有云：“帘疏见飞，窗静闻落屑。”又，李钦叔来过，李子迁在座，会合联句，先子首唱曰：“玉立两谪仙，鼎峙三敌国。”又云：“三强出奇兵，八战乃八克。一老怯大敌，三战即三北。”后自大梁旧陈，与祁联句，先子首云：“红抛汴梁尘，绿吸淮阳酒。”后令叶县，中秋夜，与郝坊州仲纯、王飞伯辈联句，具载《蓬门集》中。
    ●卷九
