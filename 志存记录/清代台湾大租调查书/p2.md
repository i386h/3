<!-- { "loadSidebar": true } -->
　　光绪十三年十月十一日给。

　　（一三）

　　钦命二品顶戴、办理中路营务处中路抚垦事务统领栋字等营遇缺尽先前选用道、兼龙骑都尉劲勇巴图鲁林，为给发垦单事。照得本处奉爵抚院刘委办中路抚垦事宜，业于大湖、东势角等处设立抚垦局，并经将禀定垦务章程出示晓谕，招垦在案。兹据台湾府彰化县太平庄人赴东势角局，禀明承垦彰化县辖境头汴坑各处地方旷地一处，东至本局经勘酒桶山横龙直透为界，茄冬坑水倒北止，计□弓；西至猴洞埔溪冬瓜山、顶埔脚猪哥湖山止，计□弓；南至竹仔坑扁担山龙水流南止，计□弓；北至石馆湖廍仔坑中坑，直透内城大潭山、隆虎头山脚止，计□弓；经委员勘明四至界址，丈量弓数，并取具殷户保结，合给垦单，以便开辟。该垦户林凤鸣务须遵照禀定章程，限定一年期内，将承垦之地尽成田园，分上、中、下三则抽租。上者三成作官租，七成归垦民；中者二成作官租，八成归垦民。三年成熟之后，按则升科，即将此垦单缴还，换给县印垦照，永远收执；倘限满未垦，即追回垦单，另行招垦，该垦户不得抗违干究，切切，须至单者。

　　右仰垦户林凤鸣收执。

　　光绪十四年三月初一日给。

　　（一四）

　　办理中路罩兰等处抚垦局委员选用分县梁，为谕饬遵照事。照得本局奉中路营务处谕饬大湖八份坪丈出水田一十四甲，上芦竹坪丈出水田三甲零，插定地界，余归总垦开辟。至各处地界，本局会营勘定，东至大小南势马那邦苏鲁公山大山顶分水田龙，插落罩兰大河为界；南至罩兰大河，透至内湾古昂二田头，透上大坪嵌眉绕转西边小昆对过公馆龙割牌，绕出沥西坪南嵌眉，透出松柏林头割牌，透至新三柜由龙插落坑为界；西至十份仔面小岽对过细草牌，由小龙透出乳孤岽，透至藤寮岽对过王爷旗，由龙透至三叉岽对过乌石壁、对过八仔树岽、对过扁山、对过狮头岽为界；北至狮头岽，由龙透上打鹤岽，透至头寮岽，由小龙透至草岽，由小昆插落三寮坪立界，透大河，由河透出王爷潭口大路，横过八寮湾嵌脚大圳，透至十寮坑口至水尾坪嵌脚，由大河透出汶水河夹水，又由汶水河透入菁山水流内为界。仰该总垦等将各处地段克日兴工举办，候新设苗栗县列地，移请即发垦照，以专责成。除转发垦戳并禀报外，合行谕饬遵照。为此，谕仰该总垦即便查照遵办，切切，特谕。

　　计发戳记一颗。

　　黄南球

　　右谕广泰成垦户等准此。

　　姜绍基

　　光绪十五年三月日谕。

　　（一五）

　　钦加五品衔、请补凤山县、署理宜兰县正堂俞，为给发垦照事。照得二快堡一带有新辟开成之地，业经本县会同委员亲临复丈，限年升科。其未垦埔地目前尚觉不少，将来变迁难定，或从此而逐渐扩充，或籍照而视为世业，争端终属未息，亟应定以年半为限，俾可稍示区别。如能限内开成田园，可以携照赴县呈开，听便丈量升科；倘无工本垦而复辍，一逾年半之限，即将此照作为废纸，以杜影射冒混之弊。合先给照，为此，照仰垦户李吟兴即便收执，克日遵照前指办理，毋稍因循自误，须至垦照者。

　　计开：

　　垦户李吟兴，认垦全围埔地一块二十四甲，东至三洽成埔，西至自埔，南至红乐林庄，北至三洽成埔。

　　右照给垦户李吟兴收执。

　　光绪十八年十一月三十日给。

　　县行

　　（一六）

　　总、会办台北大嵙崁抚垦总局谢、汤，为换给垦照事。照得本总局于本年十二月十一日，准尖笔窝骑龙垦首邱干山为经缴垦谕，恳请执照，乞恩准转详批定给照，以垂永远而管垦业事。缘山奉谕开辟尖笔大窝骑龙庄两处山场荒埔，东至大龙岗水流出新洽坜，透至五指山河洽水为界；西至骑龙背，透过十三份，插落坜水流老洽坜口为界；南至老卑犁山脚崩岗崁眉为界；北至南窝龙顶插落出四欉坜，透出骑龙尾洽水为界；四至界址山自备工本垦辟成田，已经清丈两次，兹经缴谕日久，理合恳请执照以垂久远等情。据此，查该处方经本总局清丈已成田一甲四分，四界内荒埔广阔，尚未开辟，该垦首务须将此未开高低荒埔，赶紧一律开竣，照章报升。为此，谕仰该垦首务宜遵照，并毋得混越，以照公允，毋违，切切，此谕。

　　右谕粤籍垦首邱干山准此。

　　第二节大租之沿革

　　（一）

　　昔兰人之往垦也，其法合数十佃为一结，通力合作；其中举一晓事而出资多者为之首，名曰小结首。合数十小结首中，举一强有力而公正见信于众者为之首，名曰大结首。结者具结于官，约束众佃也。凡有公事，官以问之大结首，大结首以问之小结首，然后有条不紊。其分地也，视其人多寡，给以垦照；而众佃分之得若干甲，视其赀力；而结首倍焉！或数十甲而止，或十甲、数甲而已。人皆官佃，无所隐匿影射；且以无业户之故，经纳官租。若关逃赋有欠，则可履亩而稽，此兰人之法（「彰化县志」）。

　　（二）

　　一、康熙中诸罗县知县季麒光复议二十四年饷税文：郑时一人至台，给以照牌，分别征税。其地之平坦而可耕者名曰田；高燥而可艺者名曰园。郑自给牛种、佃丁，输税于官，即红夷之王田，册所谓官佃田园也。文武诸人各招佃丁，给以牛种，收租纳税，册所谓文武官田也。由是盐则按口有征矣，渡则按人有税矣，货物之出入则按数而抽饷矣，缯■〈罒上令下〉、船只、房屋、车磨则编名烙号，大者计年而征之，小者按月而税之。凡采于山取于海，一鸡、一豕、一粟、一麦，必尽出于社商之手。卑县视事以来，惮心察核，谨析郑时征收之条目，兼绘民情之困苦，为宪台申请焉！一、稻粟额共一十三万八千一百九十一石三斗，内官佃田园九千七百八十二甲八分九厘零，上则田每甲征粟一十八石，园每甲征粟一十石二斗；中则田每甲征粟一十五石六斗，园每甲征粟八石一斗；下则田每甲征粟十石二斗，园每甲征粟五石四斗；共征粟八万四千九百二十石四斗八升九合零。文武官田园共二万二百七十一甲八分四厘，上则田每甲征粟三石六斗，园每甲征粟二石二斗四升；中则田每甲征粟三石一斗二升，园每甲征粟一石六斗二升；下则田每甲征粟二石零四升，园每田征粟一石零八升：共征粟四万一千四百零三石三斗七升五合零。查官佃田园，牛具、埤圳官给官筑，令佃耕种；文武官田园自备牛种，与佃分收，？完正供，今归民业，自当一例均匀。况当日田荒则豁之，民死则蠲之，佃有缺乏则借贷之，若着为定例，则田有荒熟，人有存亡，而课无增减，民力何堪！遵议：上则田每甲征粟八石八斗，园每甲征粟五石；中则田每甲征粟七石四斗，园每甲征粟四石；下则田每甲征粟五石五斗，园每甲征粟二石四斗之云。

　　（三）

　　一、又豫计糖额详文：窃照白糖兴贩，关系军需，在国赋为最重，在民力为最难。二十四年，台湾办糖一万一千石之额，派于台湾县者六千石，派于凤山县者一千五百石，派于诸罗县者三千五百石。凤、诸两县以车少糖亏，兴贩需时，皆挪移正项，重价购买；自知有累考成，不敢计及利害。但明年糖数又复倍增，六千石者将一万二千石矣，一千五百石者将三千石矣，三千五百石者将七千石矣。查民间蔗车并未添设，若取足于民，断不能使穷山荒海之残黎堪此重困；若取足于官，更不能使蹈险履危之贫吏胜此迭赔；即立加参处，而终无所济。卑县等悉心筹划，不得已，欲照内地按田办课，援今年漳、泉之例，计三县田园之数，照甲匀办，庶几众擎易举。计按田办糖，其便有三；而应议者亦有三。每田园一甲出糖数十觔，给以部价，不致赔累；一便也。糖蔗之园有糖可完，不烦别买；未种蔗之田零星买纳，不须趸办，糖价不至顿昂；二便也。佃丁知今年之糖出之于田，明年不烦督劝，皆急公插蔗，糖额自敷；三便也。其所应议者：一、水田与旱田之分也，官佃田园多系水田，不宜插蔗，其收倍厚；文武官田皆属旱地，虽可种蔗，其收甚薄。故郑时之糖皆办于水田之佃丁，今总计三县水田几何，应办糖几何，旱田几何，应办糖几何，斯则难易均矣！一、官田与民田之分也，民田者今佃丁无主之地，按甲而纳糖，众所愿从；自将军以下各自管耕督垦，即为官田，其数已去台湾田园之半，今使之急公办课，不特事难势格，仰触忌讳。即佃丁管事亦非县令所能制，纵目前自认均办在民田蹷竭而供之，而官田之糖临时违误，咎将谁任？一、官车与民车之分也，种蔗之人既竖车硖煮矣，若使之一无供办，反可昂价转售，是利归车户而累及百姓也。查三县民车旧额计五十张，而各卫门新立之车亦不下五十张，按车而责以一百石，在民事较今年之征已省三分之一，即官车之糖现有部价支领，谁敢阻挠；而佃丁亦不必拘每甲一石之议，可以少纾贫民衣食之资矣！据卑县臆见，官车与民车均派，官田与民田匀办，再为分别水田、旱田之轻重。约计官民之车百张为率，可得糖一万石。官佃田园八千三百九十一甲，文武官田一万六十二甲九分，就田匀派，以审乎轻重之宜。毋误赋，毋厉民，立一时之计，垂万世之规则，小民颂德，下吏沾仁，共为不朽矣！

　　（四）

　　一、康熙中诸罗县知县李麒光条陈台湾事宜文：有曰官佃之田园尽属水田，每岁可收粟五十余石，郑征至十八石，十六石又使之办糖麻豆草油竹之供。文武官田园皆陆地荒埔，有雨则收，无雨则歉，所招佃丁去留无定，故当日岁征粟十二万有奇。官佃田园九千七百八十二甲，徽至八万余石；文武田园二万二百七十一甲，仅征四万石，亦因地以定额也。

　　（五）

