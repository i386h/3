<!-- { "loadSidebar": true } -->
　　台湾巡抚刘铭传，会同福建总督杨昌俊，清赋台湾奏议曰：奏为丈量田亩，清查赋税，申明赏罚，以求实济，恭折仰祈圣鉴事。窃照台湾粮课，自入版图以来，循郑氏之旧，每丁岁征银四钱八分六厘。乾隆元年，钦奉恩谕，台湾丁粮着照内地份中减则，每丁征银二钱，以纾民力，计征银三千七百六十余两。逮十二年，乃议均入田园征收，其番众所耕田地概不完赋，仿照旧就丁纳粮。至道光年间，通计全台垦熟田园三万八千一百余甲，又三千六百二十一顷五十余亩，谷种折地一千四百三十余亩，年征粟二十五万五千六百余石，租番银一万八千七百余元。至今数十年，垦熟田园较前多至数倍，统计全台额征额银一万五千七百四十六两，洋银一万八千六百六十九元，又榖十九万八千五十七石，久无报升科；我朝轻徭薄赋，亘古所无，于台湾一岛尤为宽厚。雍干年间，屡奉恩谕台湾赋税不准议加；其时海宇澄清，升平无事，朝廷视台湾一隅无足重轻。现在海上多事，台湾为海疆要隘，奉旨改设行省，经费浩繁，今昔情形不同。臣忝膺斯土，目睹时艰，值此财用匮乏之际，百废待举之时，不能不就地筹划，于三、五年后能照部议，以台湾自有之财，供台湾之用，应可自成一省，永保岩疆。况节次钦奉谕旨开源节流，以额定之赋、应有之税，乃部库岁入之常，国家经久之至计，舍而不计，徒求济于邻省，虽舌破唇焦，缓急仍不足恃。臣渡台以来，查悉民间赋税较之内地毫不轻减，询之，全系绅民包揽。如某处有田若干可垦，先由垦首递禀承揽包垦，然后分给垦户；垦首不费一钱，仅递一禀，垦熟之后，垦首年抽租一成，名曰大租。又有隘租各项名目，而粮课正供毫无续报升科，如台北、淡水田园三百余里，仅征粮一万三千余石，私升隐匿不可胜计。臣现由内地选调厅县佐杂三十人，分派南、北各县，由各县选派公正绅士数人会同，先行编查保甲，就户问粮；一俟田亩查明，再行逐户清丈，委派台湾府知府程起鹗、台北府知府雷其达，各设清赋总局督率办理。至于赋税轻重，应俟丈量之后，再请旨饬部复议。惟台湾民风强悍，一言不合，拔刀相向，聚众挟官，视为常事，有言林爽文之变，系因升科逼迫。委员下乡清查视为畏途，且万山丛杂，道路崎岖，若非勤实耐劳之员，协同公正绅士切实清查，不惟无裨实济，且恐蒇事无期，惟有严定赏罚，以期成效。如各地方官、委员、绅士等办理妥速，清查认真，可否准由臣请照寻常劳绩，从优奉奖，以示鼓励；倘有贿托隐匿等事，抑或畏难延误，即行参事。庶期实力奉行，为朝廷经久之谋，除地方吞匿之弊，裕国便民，实于台湾大局有裨。谨将丈量田亩清查赋税缘由，会同督臣杨昌俊，恭折由驿五百里具陈，是否有当？伏乞皇太后、皇上圣鉴，训示，谨奏。

　　（一五）

　　钦差督办台湾防务头品顶戴福建巡抚部院一等男刘，为出示晓谕事。照得台湾地方，自乾隆五十三年续丈之后，至今田园数倍于前，久未报丈升科。从前海宇升平，朝廷视台湾一岛不足重轻，期无内患，不虞外侮，于赋税一项，屡奉恩诏格外从宽，以示绥远安边之意。现在海上多事，台湾系海疆重地，久为外人所窥伺，朝廷特设巡抚，以资控制。本爵部院忝膺斯土，应为地方远大之谋，故招抚生番，以清内患；筹办海防，以御外侮；清查田赋，以裕饷需。不惮劳怨，惨淡经营，一时并举，以为长治久安之计。尔等百姓当知隔海迁来，创业不易，亦须为子孙立百年之业，官民一德一心，共保岩疆，同享乐土。查台湾素称沃壤，近年开辟日多，旧粮转形亏短，皆由业户变迁无定，粮额向不推收，故绝逃亡莫从究诘。或由田园册籍失毁，无定户，无确名，疆界混淆，土豪得以隐匿霸占，奸民从中包揽控争；或藉防番抽收隘税，或称究粮自收大租。强者有田无赋，弱者有赋无田。更有近溪田地，水冲沙压，小民无力报豁，田去粮存。种种弊端，有碍国计民生，若不及早清查，贻害伊于胡底！现经本爵部院奏明清丈全台田亩，委派南北两府设立总局，克日举办。尔等田园一经清丈，编立字号，某字某号之田为某处某人之业，粮户何名，册籍昭然，遇有买卖田产，立即过户推收，可免侵占冒争，永杜构讼之葛藤。其水冲沙压之地，亦可随时禀报，顿释积累之重负。将来清丈之后，分省分治，粮额既添，文、武学额亦必奏请加广，是于国计民生两有裨益，合行剀切晓谕。为此，示仰各属绅民一体知悉：自示之后，各属一律办理清丈，无论官庄、叛产、营田一体丈量，从前隐匿之咎，宽其既往不追，以后如有劣绅土豪从中把持逆抗，或包揽隐匿，或造谤阻挠，即行拿究办。本爵部院言出法随，决不宽贷，有所清丈章程另列榜示，其各凛遵，毋违，特示。

　　计开：

　　一、清丈之时，委员会县于三日前出示晓谕，定于某日，清丈某保、某甲、几户，谕令该业户将历有契据查带到庄，安候委员丈量后，查对契据如果相符，照发联单，契据仍归业主收回；如有不符之处，即在契据上注明，照新丈亩数填发联单，不许委员借口刁难讹索。违者，准业主指名禀控。

　　一、清丈后，须发三联票单：一归清丈总局，一存本县，一归业主收执。另立清册两部：一存局，一存县。目前清丈，只查亩数界址；至于该田地应完粮多少，统俟清丈事竣，再行奏请部议。

　　一、清丈田地须分上、中、下三则；以长流灌溉者为上，资波塘水者为中，其山田与靠天雨者为下。惟园向无分别等项，即在联单上注明。如有业主贿托委员、绅士以多报少，以上则报中、下则，无论何时查出，该田产充公，委员、绅士从重究办。如系业主朦混隐匿，一经邻舍禀控，或经官查出，即将该田产一半充公，一半赏指控之人，委员照失察例究办。

　　一、此次清赋，已经奉旨，在事官绅照异常芳迹请奖，注官绅所查何堡户，须在联单上注明系何官绅清丈某户，如丈量出力，清查最多，准予优奖；如有挂名官绅，先不帮同清丈，或懒惰偷安，不能耐劳，随意敷衍，即由地方官撤委，不准列奖，以示惩警。

　　一、清丈时，官绅俱由总局发给薪水，不准在民间私索；有阳奉阴违，一经查出，总局并同事委员未曾先行禀明，总办照失察议，同事俱不准请奖。

　　光绪十二年六月八日给。

　　（一六）

　　头品顶戴、督办台湾防务、福建台湾巡务部院一等男刘，为出示晓谕事。照得全台田亩，前经出示奏明清丈，已据各县络续报丈清楚。查台湾自隶版图以来，田园未经切实丈量，供赋重轻，南北悬殊。如台湾、凤山、嘉义三县所征供粟，系沿郑氏所取之数，赋额极重；续开之彰化、淡水、噶玛兰各厅县，均照同安下沙则折征，赋额较轻，不能划一。自道光初年之后，续垦田园相率欺隐，又有番租、隘租各项名目影射吞匿，均未报升，此次清丈竣事，额溢数倍，若仍照旧章开征，轻重不一，小民苦累不堪，自非通筹全局，别议赋则不可。已将现丈田园，无论新旧，悉照下沙成例分别等则，化甲为亩，以一甲作为十一亩，仿一条鞭办法，删去各项名目，地丁、粮米、耗羡等款一并在内，并化折征榖价提充正赋。本爵部院系照台属各县最轻之赋，有减无增。此外沿山各处及垦荒未熟田园，暂予别归未入额，从缓升科，分别完纳正耗。并查钱粮正供之外，向有随收补水平余，台地通用者番银，今赋则改照内地，应需纹银补水，每两随收一钱，并拟酌定平余银一钱五分为升科各县办公之需；其不能升科之恒春、台东、埔里社各缺，仍须由外别筹津贴。此系仿照内地浮收病民情形，期于力除积弊，当经本爵部院具奏请旨饬部核议覆准在案。兹奏到户，查各属田亩之瘠瘦，为赋则之增减，并删去各项名目，一律开征实银，系为裕国便民，实是求是，自应诘准所奏办理。至声称台地通用番银，应需纹银补水，每两随收一钱，并酌定平余银一钱五分为升科各属办公之需。所请虽与定例未符，惟酌度情形，亦系实在应需之款。该抚期于官民两便，力杜浮收，不为无欠，亦应照准。兹奏饬旨下台湾巡抚遵照部议办理。至于钱粮科则及随收贴水平余各数款，刊刻出示，遍贴晓谕，务使闾里咸知，以免额外浮收之弊等因，核准到院。除饬行遵办外，合将奉部核准等则，每亩征收正供数目，分别列单剀切出示晓谕。为此，示仰阖属业户人等知悉：尔等须知朝廷恩膏下逮，务当踊跃输将，自此次定钱粮科则并随收贴水平余以后，作为永远定额，完纳正供；如有胥役额外私加浮收等弊，准予赴县指禀严办；该业户等有不遵定章完纳，亦即一体惩办不贷，各宜凛遵，毋违，切切，特示。

　　计开：

　　上田每亩应征耗银二钱二分四厘四毫零八忽，随收加一补水银二分二厘四毫四丝零八微，一五平余银三分三厘六毫六丝一忽二微，总共征银二钱八分零五毫一丝，计每甲实征银三两零八分五厘六毫一丝。中田每亩应征正耗银一钱八分三厘五毫二丝八忽，随收加一补水银一分八厘三毫五丝一微八忽，一五平余银二分七厘五毫二丝九忽二微，总共征银二钱二分九厘四毛一丝，计每甲实征银二两五钱二分三厘五毫一丝。下田每亩应征正耗银一钱五分一厘三毫一丝二忽，随收加一补水银一分五厘一毫三丝一忽二微，一五平余银二分二厘六毫九丝六忽八微，总共征银一钱八分九厘一毫四丝，计每甲实征银二两零八分零五毫四丝。下下田每亩应征正耗银一钱二分一厘零四丝九忽六微，随收加一补水银一分二厘一毫零四忽九微六纤，一五平余银一分八厘一毫五丝七忽四微四纤，总共征银一钱五分一厘三毫一丝二忽，计每甲实征银一两六钱六分四厘四毫三丝二忽。

　　上园征数与中田同，中园征数与下田同，下园徽数与下下田同，下下园征数与下下减二成田同。下下减二成田应征正耗银九分六厘八毫三丝九忽六微，随收加补水银九厘六毫八丝三忽九微六纤，一五平余银一分四厘五毫二丝五微五纤，总共应征银一钱二分一厘零四丝九忽，计每甲实征银一两三钱三分一厘五毫三丝九忽。

　　右谕通知

　　光绪十三年十二月日给。

　　告示。

　　（一七）

