<!-- { "loadSidebar": true } -->
　　案下粮总书郑禄，为禀缴核销事。缘蒙谕饬督收五小庄、杨梅坜、霄里社等处屯租谷石，按卯完缴等因。禄遵即派拨督收书黎阿克，割给印串，协同对差，前往各庄按佃督收。计收过五小庄同治九年份屯租谷一千三百九十五石七斗一升五合九勺六抄六撮，又收充公屯租谷二百四十石零七斗一升九合九勺二抄九撮，又收各年份屯租谷五十三石一斗九升三合七勺二抄；又收过杨梅坜同治九年份屯租谷九百一十七石四斗二升五合九勺六抄；又收过霄里社同治九年份屯租谷六百六十六石八斗四升二合零四抄；总合共收过新旧屯租谷三千二百七十三石八斗九升七合六勺一抄五撮。照章给发杨梅坜佃首辛劳谷五十石，实收屯租谷三千二百二十三石八斗九升七合六勺一抄五撮，折番银三千二百二十三元八角九辫七尖六周一皮五末。内除按卯缴过现番银二千四百三十九元外，粮总尚应找缴银七百八十四元八角九辫七尖六周一皮五末。合将督收数目，并已用串根、未用印串，夹同流水领状禀缴，伏乞大老爷电察，请将未用印串截角核销，沾叩。

　　计禀缴：

　　印串一十本，计九百五十张（已用六百一十张，未用三百四十张）。

　　流水五本、佃首领状一张。

　　同治十年四月初八日禀。

　　（四）

　　立招佃垦耕字，竹堑九芎林庄佃首姜胜智，缘九芎林庄田园，于乾隆五十三年，经蒙泉州府宪徐奉文勘丈归屯，举智充当佃首，按年催收屯租完缴，所有该处未垦余埔，亦蒙丈报准另招佃垦耕在案。但九芎林庄田园乏水，深虑屯租有误，议欲开圳引灌，工本浩大，无项可出。兹将丈报余埔招佃开筑水圳垦耕，俾各田园得以接水灌溉，实属两全其美。现招杨帝佑前来认佃，给出余埔一段，内量丈二甲三分七厘二毛五丝，东至孙家给垦毗连为界，西至林家给垦毗连为界，南至大溪为界，北至崁下大圳为界；四至界址分明。即日踏明，交付杨帝佑自备工本前去实力开圳垦田，永为己业，以补费用。言约三年开荒，第四年田每一甲纳屯租二石，第五年纳屯租四石，第六年每一甲纳屯租谷八石，以此定例，丰歉不得增减。其租谷务要干净，递年于早收之时，照数车运到佃首仓口交纳，毋得延欠。给垦之后，即宜竭力开垦，庶租有所出，地无荒弃。今欲有凭，合立招佃垦耕字一纸，付执为照。

　　批明：此余埔东、西、南、北统园界址，内作五股半均分，佑得一股，内中作两股，其一大段，东至陈家为界，西至杨家为界，南至大溪为界；北至崁下大圳为界。又一小段，东至孙家为界，西至杨家为界，南至大溪为界，北至崁下大圳为界。批照。

　　乾隆五十六年十月日。

　　给招佃字人。

　　（五）

　　立社卖尽绝断根水田契人林承喜、林承基兄弟，承祖父遗下明买彭朝生有九芎林、五股林水田一处，奉宪丈明一甲五分正，东至林进田为界，西至刘家田为界，南至大溪为界，北至山崁为界。原带大坡圳水通流灌溉，递年供纳屯租谷十石零七斗二升二合六勺正。四至界址，经中面踏分明，并带茅屋一座六间，门窗、户扇、地基一应在内，菜园、禾埕以及牛埔等项俱一周全。今因别创，母子相议，将承祖父遗下阄份应份拈得水田情愿出卖，尽问房亲本宗人等不受，外托中引送与姜秀銮、姜珠福兄弟出首承买，即日凭中三面言定时值田价佛银四百三十大员正。其银色现，银、契经中互相交讫；其田即交秀銮、珠福兄弟永远输租管业。保此田委系承喜、承基兄弟承父阄份物业，与房亲内外等无涉，并无包卖他人物业，亦无重张典当挂碍，以及拖欠屯租来历等项不明之弊；如有此情弊，喜兄弟一力抵挡，不干承买人之事。至契内田业明买明卖，并非债货准折，契明价足，无留寸土，一卖千休，永断葛藤，日后承喜兄弟及子侄人等永不敢异言找洗，增赎生端等情。此系两家允愿，两无逼勒，今欲有凭，立杜卖尽绝断根水田契一纸，原带阄书一纸，并缴祖父承买印契一纸，垦单一纸，共四纸，付执永远为照。

　　即日实收过契内田价佛银四百三十大员正足讫，立批再照。

　　嘉庆（己卯）二十四年十二月日。

　　为中人魏和义

　　代笔叔祖林荣列

　　在场伯林应财

　　阿秋

　　在场叔林阿夏

　　阿冬

　　在见母张氏

　　林承喜

　　立杜卖尽绝断根田契人

　　林承基

　　（六）

　　立杜卖尽根田园山林契字人刘兴才、刘兴昌，先年承祖父遗下与何恭合买得李昌凤兄弟水田一处，坐落土名九芎林陂塘窝圆林仔。其田一甲九分四厘四丝，刘兴才应得阄分田九分七厘二丝，东至山顶水流落为界，西至何家屋前坑沟为界，南至山顶水流落为界，北至何家毗连埋石为界；四至界址面踏分明。原带本坑水通流灌溉，递年供纳屯租粟三百三斗八升七合。又带茅屋二座，门窗、户扇、风园、竹木、菜园、禾埕一应在内。今因别创，愿将此田园山林等项出卖，先问房亲族属人等俱各不受，外托中引就与何宜生兄弟出首承买，三面言定时值价银七百一十员正。即日银、契两相交讫；其田园山林物业，随即照契踏明界址，交与宜生兄弟掌管，收租纳课，永为己业。保此田园山林实系才承祖父遗下物业，与房亲属人等无干，亦无重典挂他人为碍，以及上手来历不明等情；如有此情，系才一力抵挡，不干承买人之事。一卖千休，永断葛藤，不敢再生枝节，日后子孙等永不敢翻言赎找增贴等情。此系二比甘愿，各无反悔，今欲有凭，立杜卖尽根田园山林契一纸，并带上手印契一纸，合约分单一纸，共三纸，付执永照。

　　批明：即日实收过契内田价银七百一十大员正足讫，再照。

　　道光九年（己丑岁）十二月日。

　　母李氏

　　在场见

　　弟阿登

　　为中人李昌魁

　　知见何俊享

　　（自己秉笔）

　　刘兴才

　　立杜卖尽根田园山林契字人

　　刘兴昌

　　（七）

　　立托经理字人刘永兴，先年明买有茅店一间，土名杨梅坜街尾河唇，带有菜园一所，将园开辟成水田，系坑水通流灌溉充足，历管无异。其田东至竹头坎眉为界，西至河为界，南至大路为界，北至河为界；四至界址分明；每年配纳屯租谷三斗正。当兴临危之日，契卷不知失落何处，将田屋交于族侄刘国荣、刘金标经理，每年即此业利息，收为兴清明祭扫香灯之费，日后经理人等永不得生借变卖等情。业虽云少，香祀攸关，后恐有不肖宗支致生事端，特立交托经理字一纸，付执为照。

　　即日批明：兴临危之日，契卷失落，倘日后有执出契卷，不得掌管，亦不得变卖，此业永为每年祭扫香祀之费，批照。

　　道光十年二月日。

　　在场侄刘朝英

　　代笔侄刘云辉

　　立托经理字人刘永兴

　　（八）

　　特授台湾北路淡防总捕分府、加五级纪录十次胡，为屯租缺头等事。本年十一月十三日，据麻薯旧社屯弁阿敦骨乃，屯丁阿四老、敦老里、欧力秀才、郡乃二使、马下六加老、打必里郡才、马下六阿打歪、阿沐加老保、郡乃加己等禀称：窃屯租原有定额，向归官收，发给屯饷，每丁年给银八元，奏定在案。缘被水冲，勘报未豁，又被续冲，不能再报，所有无征租额，按丁摊减，并蒙何前宪将租拨归各屯向佃自收。乃等本社丁四百名，蒙拨竹堑、九芎林等处租额，按丁摊减，每丁只领饷银七元零。但该处靠山傍溪，冲崩靡定，自蒙拨归自收之后，田则年冲，租则年减，屯饷日减，未免枵腹兴悲；欲勒佃赔，不无向隅之苦。辗转思维，必须筹补。查有接连九芎林之横山、猴洞两处，原系树木溪坝，人力难施，不堪报丈，乃属隘额屯地。议将此地端责佃首姜胜智，召集垦户刘阿富、刘引源等备出资本，添设隘丁，堵御生番，就地垦辟，抵补冲崩缺额，俾各屯丁共沾实惠等情。据此，除批示晓谕外，合行给谕招垦。为此，谕仰该佃首姜胜智，垦户刘阿昌、刘引源等即备资本，前往横山、猴洞两处，另设隘寮，添催隘丁，堵御生番；一面招佃开垦成田，再行禀请勘丈，照额拨补冲缺屯租，以示体恤屯丁至意，慎勿越界滋事，致干查究，毋违，特谕。 

　　嘉庆十二年十二月初五日。

　　（九）

　　同给垦批契字，竹堑社麻薯旧社屯番阿老四、阿敦骨、敦老里，及通事衙金生，土目潘文起，暨众番等，缘因屯饷缺额，经屯弁阿敦骨乃等禀请印谕，愿将横山、猴洞等处山林埔地，给与汉人垦户刘阿富、刘引源自备工本，建隘堵御，招佃开垦成业。除垦户工本诸费以外，言定配屯租一十七石六斗六合，以补屯饷缺额，殊属允妥阿敦骨乃即邀同众番到横山、猴洞等处指明其山林埔地，东至青山为界，西至泊水潭车路，透至下窝口为界，南至横山大崁，透出大河为界，北至大龙岗分水为界；并带大河陂圳水通流灌溉充足。四至界址，沿界踏明，交付垦户刘阿富、刘引源自备工本，堵御生番，招佃开辟成田，收租掌管，永为己业。一给千休，永断葛藤，日后众番等永不得异言反悔，另生枝节等情。此乃番、汉相商，二比甘愿，两两相安，共亨升平之福矣！今欲有凭，同给垦批契字一纸，付执永照。

　　即日批明：四至界内垦辟成田，当日言定配纳屯租一十七石六斗六合，务要垦户供纳是实，批照。

　　为中人吴达明

　　知见佃首姜胜智

　　代笔人林饶清

　　打必里郡乃

　　马下六加老

　　阿沐加老保

　　在场屯番马下六阿打歪

　　郡乃加己

　　欧力秀才

　　郡乃二使

　　（一○）

　　特授福建台湾府彰化县正堂、加六级纪录十次吴，为遵旨覆勘事。照得通台屯业，经奉总督部堂方奏准清厘原溢，有无水冲浮复续垦田园甲数，以盈补绌，而垂永远。当经前分宪薜丈明造册详咨，续据庄佃呈请减则，又经奉委覆勘详准各减一等在案。兹据东势角屯佃佥请■〈勹外云内〉纳前来，除具详出示给册外，合行给单，散付该佃执照。为此，单给粤能庄佃罗接元阿生执凭，务须遵照后开田园甲数，照甲■〈勹外云内〉纳。收成之期，由地方官征收，不得短少；如有强暴混争田业，许即执单赴县首禀，以凭拿究。该佃抗欠租谷，定将现耕田园起出归官，从严究治不贷，须至丈单者。

　　计开：

　　捒东堡东势角粤能庄户罗接元、罗阿生丈原续溢屯田三甲八分九厘二毫一丝七忽六微，年应纳屯租谷三十一石一斗三升七合四勺。

　　右照给佃户罗接元准此。

