<!-- { "loadSidebar": true } -->
　　余租一款，惟兰独多。台地向有升科章程，田园只征供毫；若征别款饷银租赋者，从无并征正供。兰属于供耗外，独增此余租一着，犹之各属杂征，原不与供耗核计考成也。然余租实为力裁业户筹备经费起见，故于每甲田园租中，先划完供耗，而以其所余者拟为余租名色，即仿淡水屯租例，每石折收番银一元，奉文依议在案。今以现行同安下沙则而计之，田一甲征榖六石，即划完供榖一石七斗五升八合四勺七抄二撮，耗榖一斗七升五合八勺四抄七撮外，计有余租得四石零六升五合六勺八抄一撮；园一甲征榖四石，即划完供榖一石七斗一升六合六勺一抄一撮，耗榖一斗七升一合六勺六抄一撮外，计有余租得二石一斗一升一合七勺二抄八撮，较之创始原议，田凡减耗榖六升八合三勺八抄三撮，园凡减供榖二勺，又减耗榖六升六合七勺五抄九撮，统归入余租，以副经费。盖台属每正供一石，止加耗羡一斗；兰地从前多征供耗，即少征余租。今自道光七年改则，而余租更宽裕矣！然嘉庆二十三年间，未奉部文，亦尝有由府转请不征余租者，司中驳以核与原奏田六园四之数减少，断难遽准，是一并裁减不可也。嗣又有议及此条谓只就各供耗减额，请免归入余租而裁之者，易曰损上益下，民说无疆，如果闾阎称便，朝廷原不在区区升斗，必欲其额外加增，要当无绌于经费而后为尽善耳！

　　按余租科则，照现行同安下沙则科算，较之创始议定拳和庄例，田一甲凡减耗榖六升八合三勺八抄三撮，内划二撮归入正供，并无尽将所减统归余租；其园一甲凡减耗榖六升六合七勺五抄九撮，内划一撮归入正供，亦无尽将所减统归余租，及又减供榖二勺，并归余租，志稿考载舛错，兹加考正，庶免沿误。

　　兰属经费，正供榖碾放戍兵月米，耗羡榖征收本色，以备仓储，嗣已备足二万石之额。通判吕志恒于道光五年，因新添营制案内缺支月饷，详准将供耗盈余榖石照余租银每石一元，就厅变价，凑给兵饷。其眷榖因商船未通，难于配运，已自嘉庆十八年，通判翟淦详准将榖一石变纹六钱，每眷榖年二石四斗，得领纹一两四钱四分，较之汀、泉各营只折给八、九钱一两者尤为优厚。其银由厅解赴府库，由府兑拨台饷，划解司库，转给兵眷，此皆取之供耗者。此外文武官弁俸廉饷干、役食、祭品凑给班兵加饷车价盘费扶柩运殖各红、白事，胥取给于余租，照例支发；惟班兵盘费运殖，视内地再加三成。至加饷一款，因取之盐课不敷，故复以余租之银凑给，则余租之为用广也。

　　续报升科，经道光十七年，署通判李若琳除将拨充书院膏伙及隘地丁粮外，丈升过上则田一百五十五甲八分零，园十甲五分；下则田一千五百九十六甲二分零，园一百三十甲；通计一千八百九十二甲零。造具图册，由道详报；而省中未及奏咨，旋奉有津贴办公之议。二十一年八月间，臬道姚详覆，以此项分别征榖，年可三千八百余石、变价银六钱四分，除车价二分外，约折番银三千四、五百元，请作津贴凤、嘉、彰三县办公之需，免其报升，恐防定额。其前历届征存项下，则于是年防夷案内，一提用过番银一万九千三百二十元，为弁兵盐菜及屯丁乡勇口粮；一提用过番银一千元，交澎湖厅防夷之费，同时一律支销。

　　案续报升科及免其报升一条，经朱任于道光二十八年详报新垦请升；卓任于二十九年奉查照案详覆，随奉奏明定额矣！识此，以备稽考。

　　一、四月初四日，面奉委札并发章程十八则，丈绳一副，理胸有成竹，了无难色。次日，捧檄入山，何绘等知理不可以私动，借口助办城池文武衙门兵房各工程，请奏发银二万两兴建，限三年匀摊归款等语，其实仍思暗充业户。理指斥积弊，谆谕再三，始据各结首分领丈单，前往丈报。理若准其援照台例设立业户，听报升科，则正供无几，除支放兵米外，所需文武员弁廉俸、兵饷、役食即须另为请领，是名以尺土归王，实大费国帑也云云。

　　一、台中独兰无业户，因开兰时，恐经费不足，故以田六园四之租尽归诸公，除应完正耗而外，另有余租一款，凡一切地方公费皆取办于余租，详在田赋条内。而小民无知，动以业户为请，不特柯、赵、何诸姓钻充已难，且开征数载，尚有刘碧玉、王有福等冒昧渎请。试思利既归公，权以官重，如再于田六、园四而外，加额以置业户，在各农佃力既有所不堪，如就田六、园四之中而欲加设业户，则官有胥差尚不能使民按期完纳，又安能任凭一、二业户而总汇全兰之粮储乎！且出资本以开透荒埔者，台之所谓业户也，今兰中散佃各给丈单，既自垦透升报完粮，办有成案，亦未便使该业户坐享其利，是公私均有所不宜者也。

　　一、田园赋则应请覆奏核定也。志恒议曰：噶玛兰丈报升科田园，前守杨廷理原议援屯案成例，田六等每甲征租六石，仍照同安下沙则例划完正供榖一石七斗五升八合四勺七抄二撮，耗羡榖一斗七升五合八勺四抄七撮，余租榖四石零六斗五合六勺八抄一撮；园四等每甲征租四石，划完正供榖一石七斗一升六合零一抄七撮，耗羡榖一斗七升一合六勺六抄一撮，余租榖二石一斗一升一合七勺二抄八撮；供耗榖征收本色余租，每石折征番银一圆。前督宪汪、抚宪张奏入部议，以台湾叛产入官，每甲上等田收官租榖三十二石，中等田二十六石，下等田二十石，上等园如中等田，中等园如下等田，下等园可收榖十八石，行令升科。前厅翟淦以兰疆新辟，地瘠民贫，田园输将已久，遽令加租，不无竭蹶；且西势、汤围、白石山脚、新兴等庄，及新仔、罕民、壮围、六结诸荒埔，或因田禾被热泉泡伤，或因地多砂砾，或因溪水淹浸，数据各佃哀乞豁减余租，禀蒙前院宪批允汤围等庄止征供耗，免纳余租，其余悉照同安下则征收，转行到厅。缘册籍繁多，一切纸张、饭食费无所出，延未造册，详咨覆奏。卑职到任查案，缘台地入官叛产本系成熟田围，噶玛兰乃初开荒埔，肥瘠悬殊；况叛产系田园全没入官收租，兰地田园系民自管业，只输供赋，尤非叛产可比。卑职亲赴村庄，履勘兰境地本硗薄，非比嘉、彰，加以僻处极边，雨多晴少，小民终岁勤动，收成不易，照田六、园四征租已觉力有不支，断难再议增赋，仰恳核明。翟淦原详汤围、白石山脚、新兴等庄止征供耗，免纳余租，其余田园仿照同安下则以六石、四石分划正耗，余租照数征收，余租一石亦照原议折收番银一圆。先行覆奏定案，容即选派经书，设措各衙门纸张饭食之费，造具佃户花名清册，详咨送部。其已报升科之汤围等庄田园应扣豁余租，及未报升科之辛仔罕等庄埔地两款文册，请俟项目分别勘丈造册，通详核办。傅穟复核曰：田六、园四额则现经督抚宪专折入奏，其汤围等庄免纳余租一节，未经并奏，应请俯如所议。但此等田园只可另为一册，与拨换城基埔地一项，俟正案定后附案咨部，自未便入于正册，以免混淆；且此项汤围等田园久已升科，历年俱有征收供榖，应入奏销，与未报升之辛仔罕等庄不同。应饬该厅勘丈造册，先行送核。

　　噶玛兰农户半多垦佃，缘初辟之时，力裁业户，各由散佃收租，各佃垦耕，领有丈单，即若永为己业，虽后至诸农仅为请丈者所拓垦，而一经认作输纳而外，无所苛求，故大田多稼时有仓瘦盈亿之庆（「噶玛兰厅志」）。

　　（一三）

　　委办府正堂杨，为给发丈单事。照得噶玛兰界外荒埔，先年漳、泉、广三籍民人陆续到地垦成田园，今奉收入版图。本府现奉督部堂方檄派，亲临该地勘丈，造具田园清册，详送核办升科等因，除饬弓丈手按佃逐段查丈造册外，合给丈单知照。为此，单给二围佃户苏沱即便照现丈实田园二甲零分五厘零毫五丝六忽零微，每甲递年征租榖六石，早季收成后，照数运赴官仓，经风煽净，用官斛平量交纳，割给完单执凭，不得以湿榖搪塞交仓。仍遵照后开四至界址管业，不得侵越争占，毋违，须照单者。

　　计开：

　　佃户苏沱田、园，东至番田，西至圳，南至吴惠山，北至吴华。

　　又未垦荒埔□甲□分□厘□毫□丝，东至□□，西至□□，南至□□，北至□□。

　　嘉庆十五年七月□日给。

　　（一四）

