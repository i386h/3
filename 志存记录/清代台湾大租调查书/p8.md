<!-- { "loadSidebar": true } -->
　　钦差督办台湾防务、头品顶戴福建巡抚部院一等男刘，为剀切晓谕事。照得现在全台田园举办丈量，前经按照淡水厅志载定弓尺制度，每戈一丈二尺五寸为准，分颁各属应用在案。现据宜兰、新竹两县先后禀称：该二邑丈量田亩，向以一丈三尺五寸为一戈，与现颁之戈互相比较，每戈多加一尺之额，绅民哓哓置辩不休，请示遵办等语前来。查台湾自国初始入版图，核算田亩有所谓每戈、每甲等名目，皆系郑氏一时权宜。雍正九年，特奉廷旨，台湾田亩化甲为亩，系以戈数核为弓数，其弓定制六尺，积二百四十弓为一亩，载在志乘，遵行已久，现在举办丈量，犹用戈甲目者，不过因其旧俗，以计总数，为将来积算之端。至于量即升科，仍应遵照定章，以弓计亩。如以一丈二尺五寸之戈，就一甲户田化弓计亩，有十一亩三分有奇；如以一丈三尺五寸之戈，就一甲化弓计亩，有十三亩一分八厘有奇。长一尺之戈，每甲即多一亩八分八厘之赋，并无便宜。该二邑以戈小一尺，藉词争执，难保不误执戈大赋轻，戈小赋重之成见，亟应剀切晓谕，以昭定制，而释群疑。为此，示仰各属绅民人等一体知悉：台湾田园化甲为亩，系奉旨遵行定章，断不能仍复论戈纳赋。现在所用旧弓尚是五尺，迨清丈之后，仍应以戈伸尺，按六尺为一弓，积二百四十弓为一亩，计亩升科。尔民将来供赋不定，于戈尺之短长而定于弓之多寡，其戈长者既不能有所取巧，戈短者亦决不至多完。尔绅民务当晓然朝廷治赋经邦，一秉大公，毫无偏挪，毋得藉词争执，致干未便，其各凛遵，毋违，特示。

　　光绪十二年八月日给。  
　 
第二章汉大租

　　第一节给垦字

　　第二节贌耕字

　　第三节典卖字

　　第四节退佃字

　　第五节大租权之保护

　　第节其它契字

　　第七节大租之消灭

　　第一节给垦字

　　（一）

　　本衙马鸣山庄地，内给出水田一甲二分，付佃蔡赞亨前去开垦成田，初年、二年一九五抽，三年依例每甲纳经风扇净干好粟八石，车运到仓交纳，不得短少，给批，付照。

　　业主陈衙

　　雍正三年十月日给。

　　（二）

　　立招批业主简琳芳，有明贌南大肚番爱箸鲁雾庄园埔一所，今有林生亨愿自备牛工种前来耕种，时约定每甲园埔愿贴犁头五十两，以为开圳费用之资。其银即日交讫；其园埔随即丈明十甲，界址分明，议定每甲佃首年纳租粟五石满，次年纳租粟八石满，以后每甲纳租粟八石满，永远定例。其租粟至收成之日，务要重风扇净，车运到鹿仔港交纳，不敢少欠误课；如有拖欠租粟者，任从业主起耕招佃。倘日后奉宪县主到庄清丈，俱要照甲纳租，佃人不得异言；但佃人要回家之日，先问明业主之后，任听其脱替，工本业主不得均分。委系二家甘愿，各无反悔，恐口无凭，立招批是实。

　　内分达皆弟名下园埔三甲银一十五两正。

　　内分此沐侄名下园埔二甲银一十五两正。

　　雍正七年（己酉）正月日立招批。

　　业主□□□

　　知见人陈绍庆

　　代笔人林利寿

　　（三）

　　立招佃人业户李朝荣，明买有大突青埔一所，坐落土名巴刘巴来，东至柳仔沟埤为界，西至大沟为界，南至入社大车路为界，北至黄邦杰厝后港为界，四至明白。今有招到李思仁、赖束、李禄亭、梁学俊等前来承贌开垦，出得埔银六十五两正，情愿自备牛犁方建筑坡圳，前去耕垦，永为己业。历年所收花利照庄例一九五抽的，及成田之日，限定经丈八十五石满斗为一甲，每一甲经租八石，车运到港交纳。二比甘愿，日后不敢生端反悔，增加减少，亦不敢升合拖欠；如有拖欠定额，明官究讨。口恐无凭，立招佃一纸存照。

　　即日收过埔银完，再照。

　　雍正十年十月日。

　　立招佃人李朝荣

　　（四）

　　立给佃批人业主杨秦盛，有置买草地一所，坐落南大肚山脚庄，土名辘遇朥■〈月胥〉。今有王及欢前来认佃开垦，议定犁分一张，配埔五甲。其埔好歹照配，付佃自备牛车、种子前去耕作，年照庄例：凡杂种耗粒，俱作一九五分抽，不得少欠；如开水耕为水田，议定首年每甲纳粟四石，次年每甲纳粟八石，三年清丈，每甲纳粟八石满，车运到鹿仔港交纳；如有熟田付耕，首年该纳粟八石满；如开水，每甲议贴水银一两一分。其庄内田得水尾承接，疏通上下水埔，系佃等之事。至成田之日，再丈甲数，每甲纳租八石满，不得增多减少，经风干净，车运到港完纳，永远定例。每年修理水圳，系佃人之事。如佃等欲回内地，或别业，欲将田底顶退下手，务要预先报明业主，查其短欠租榖及新顶之佃果系诚实之人，听其顶退，收退田底工力之资。其租税务要逐年交纳清楚，不得少欠升合，亦不得故违宪禁事，不遵庄规，窝容匪类，及为非作歹；如有等情弊，被庄主查出，禀逐出庄。此不许藉称田底，听业主配佃别耕，不许异言生端。今欲有凭，立佃批一纸，付执为照。

　　雍正十一年二月日给。

　　业主杨□□

　　知见管事□□□

　　（五）

　　本宅承买恶马草地一所，立名德颐庄，现在开圳灌溉禾苗，招佃垦耕，上供国课，下给家计。兹据佃人张强，备银五两前来承贌，犁份一张，照官尺丈明配田六甲，又每张犁份议贴水圳银三两。其犁分银五两业已收明外，所有水圳银，俟水开到田之日，立即交明，以资工费，不得拖欠。其地丈明，付与该佃自备牛工、种籽，盖房居住，前去垦种为田。至该佃应纳租粟，以雍正十二年为始，每甲照庄例：初年纳粟四石，次年纳粟六石，第三年纳粟八石，永为定例。俱系满斗，经风扇净，车运至鹿仔港、水里港船头交纳，无论丰歉，开透不透，按甲输纳，不得藉端少欠升合。至该佃所耕之田，如欲变退下手顶耕，及招伙帮耕，务须先报明头家查明诚实的人，方许承招，不得私相授受。在庄务须恪守庄规，不许聚赌、容匪、打架、宰牛等项；如有违犯，立即呈官究逐出庄，不得藉端生事。合给佃批，付执为照。

　　雍正十一年十月日。

　　德颐庄业主□□□

　　（六）

　　立招佃业主张承祖，有埔地一所，坐落土名甲雾林庄。兹有谢登南兄前来贌垦，犁份一张，配丈五甲正。当日议明每甲首年纳大租粟四石，次年纳租粟六石，三年纳粟八石，俱系斗租；三年以后，每甲八石，永为定例，年有丰凶，不得短少升合。其租粟要重风干净，不得以湿冇抵搪。其租榖要车运一半到鹿港交仓，一半运至彰化；倘不车运，照庄例每石贴车工银五分，交业主自己佣车，其银随租秤明，给发车工。其庄中修筑埤圳及桥道杂费等，俱系佃人自己料理，不干业主之事。亦不得隐藏匪类等情；如有，听业主禀逐，另招别佃。其佃人倘欲别创及退回内地，必先问明业主，查无拖欠租粟、车工，并承退之人诚实，方允顶退，收回犁头工本银两。今欲有凭，立佃批一纸，付为执照。

　　乾隆元年十二月日。

　　立招佃批业主□□□

　　（七）

　　给佃批业主杨兴祖，有明买大肚四社草地，经报科给垦。今有林任兄前来贌犁份四甲前去垦耕，约首年纳租粟四石，次年纳租粟六石，第三年纳租粟八石满斗，永为定例，运到大肚渡头交纳，经风扇净，不得滥冇。其开筑圳水并历年收补工资，照庄例均出。倘欲将田变卖，必报明业主管事，不得私相授受匪人，在庄骚扰，合给佃批一纸付照。

　　其犁份银已收讫，再照。

　　乾隆二年正月日给。

　　佃批业主杨兴祖（即三佑）

　　（八）

　　立垦单字人业主萧因，所辖草地内有荒山一所，址在开元后山，土名界址寮，东至湾坑岑下，西至简家田，南至坑崁下，北至简家田，四至界址明白为界。兹有崎头庄佃人林降，欲自备工本开垦耕筑，前来给单；爰是踏明界址，交与佃人林降任从垦筑。山田耕成之后，逐年配纳大租二斗，永为降之己业，日后该业主子孙等不得异言生端滋事。口恐无凭，合给垦单字一纸，付执为照。

　　乾隆四年三月日给。

　　垦单字业主萧□□

　　（九）

　　立给佃批南崁虎茅庄业主周添福，有前年明买番地一所，土名虎茅庄，经请垦报课在案。今有佃人叶廷，就于本庄界内虎茅庄认耕犁份二张，每张以五甲为准，不得多占埔地，抛荒误课。开筑圳水佃人，自出工力开水耕种，年所收稻谷及麻豆杂子，首年、次年照例一九五抽，每百石业主得一十五石，佃人得八十五石；至第三年开成水田，照例丈量，每甲约纳租榖八石满斗，虽年丰不得加增，或岁歉亦不得短少。务备干净好榖，听业主煽鼓，约车至船头交卸；如有短欠租榖，将田底听业主变卖抵租。若租榖拖欠，日后佃人欲将田底别售他人，务须向业主言明，另换佃批顶耕，不得私相授受，合给批付照。

　　乾隆四年十二月日给。

　　（一○）

　　立垦单字人业户张和中，向官给串，开垦草地荒埔一所，坐址在西螺北势清水仔，东至东螺保十八埒田为界，西至深坑仔路番仔埔为界，南至檨仔脚崁下为界，北至东螺大溪为界，四至分明，整顿农椇，招至西螺新街佃户高宗基等前来认主立单，开垦耕种，熟园递年配纳大租一九五抽得，凡有耕种五谷、杂子，冬届之期，前来请主捐抽，以纳供课。此系业佃两相允诺，立字为凭，万古遗存，永为己业。似此开垦，关系征重，诚恐日久荒芜，特立开垦单一纸，付执永远存照。

　　乾隆七年二月日。

　　业主张□□

　　代书人姚瑞章

　　立开垦单字业户□□□

　　（一一）

　　立给垦批阿河巴庄业主张振万，有自置课地一所，坐落土名余庆庄，经丈东至林宅田为界，西至圳为界，南至六张犁小圳为界，北至车路为界，四址丈踏明白；共有田甲一十一甲五分正。今招得佃户王简书前来，出得时值埔价银一百六十两正。其银即日交收明讫；其埔随踏交银主前去垦成水田，内带水分九张足荫。当日二面议定，递年每甲实纳初年大租二石，次年纳大租四石，三年实纳大租八石，系头家租税，永为定例。每甲随带车工银三钱六分正，贴运课工脚费用。其大租务要晒干风净，不得湿冇。丰歉租无加减，亦不得拖欠升合。此系二比甘愿，各无勒迫，今欲有凭，立给垦批一纸，付为永远执照。

　　外批明：其庄中申禁以及水榖，俱系佃人之事，再照。

　　即日收过垦批银一百六十两足讫，再照。

　　乾隆十二年八月日给。

