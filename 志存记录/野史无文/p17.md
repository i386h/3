<!-- { "loadSidebar": true } -->
　　丁亥春，清兵攻嘉定。时展病，众请移其妻子家人于峨媚山中。展曰：『吾与此城共存亡』！兵围五日，粮尽而去。展遣子璟新率兵追战于井研，而璟新败，参将杨望、杨雄皆战死。清兵退保保宁府。张献忠既诛，余贼散走。时蜀地残破已甚，岁复大饥。清兵北还。诸旧将稍稍收复保就，遣人以捷书报肇庆，遥受爵号。嘉定近省而险，展善于抚众，遗民及贼之溃散者相率来归，众至数万人。昔献贼之去成都，以舟载金银，至青神县江口不能下，遂尽沉于水中，有知其处者。展使壮士乘巨筏探取之。数月，获黄白镪以巨万计。民间饥馑，厉疫相仍，斗米值三十金，饿莩载道，或父子相烹食。乃遣使百人，赴黔、楚告籴，前后入米数十万石。自乡先生以下及弟子员，具瞻资与朝夕居处，农民给牛种口粮使择田而耕，壮而愿戎事者补伍使操兵战，百工杂流各以其艺就食，孤贪无告者廪之；于是巴蜀孑遗赖以全活者甚众。又放兵屯种嘉定所属六县田。是年秋大获。展遂雄视全川矣。蜀人走四方者，述展慈爱，莫不流涕。戊子岁，封华阳侯，得锡予，视他镇有加，旌之也。

　　展既地广兵众，然性矜尚文墨，不务攻战，取舍任性，至引贼自助，卒为袁韬、武大定所害。袁韬乃献贼之别部，有罪当斩，率所部数百人逃。后聚众愈多，号姚黄十三家贼，所遇焚杀亦惨。督师王应熊招降之，请授副将，使守顺庆。大定为贼渠小红狼之别部，以材勇见称，降于总督孙传庭。孙败死，大定聚众南山中。清兵至，战败，走兴安，踰广元，与袁韬合，众数万人，谋突秦而西。官兵击之，大败，丧失妇女辎重几尽，乃收余众万余人，弃顺庆而东，过涪入山，由武隆、彭水以趋黔之婺川。既而李占春等复涪州。韬等返战，至佛图关，与李占春会于重庆府，争长不和。巡抚李干德奉命督粮于蜀，在袁、武军中。李素善占验，夜观星象，与韬言当有急兵。是夜，占春果袭之，有备不能克，掳干德家口而去。次日夜还之。韬等既与占春构隙，且重庆兵多食少，干德乃遣人说展，与合兵。展大喜，与袁、武约为兄弟。己丑，袁韬驻犍为，武大定驻眉州（大定乃贺人龙，从贼降于闯者也），皆依展供亿，赀装日相望于道。久之，展复与占春通问。袁、武请乞不己，展难悉应，遂有隙。干德屡讽展经营川北，展不能听。干德度展终不能与有为，而谓袁、武辈骁勇足资也。袁、武辈亦曲意事干德。干德遂与谋杀展而并其众。会袁韬生辰，于七月，展具舟，亲赍牛酒致祝，并犒其师。袁、武置酒高会。展以甲士五百人，长刀自卫。入夜，犒从者酒，五百人皆醉。遂于座上擒展，囚之别室，寻杀之。发兵围嘉定。诸将奉展子璟新誓死以守。久之，城中乏食，人渐异志。王祥、曹勋、李占春等发兵救嘉定者皆败去。于是内应者以城降。夫人自缢。璟新北走。而展之士马财赋尽归袁、武矣。众论俱不直李干德。宜宾人樊一蘅贻书诮让之。事闻，切责干德，问展死状。他镇上书请会师致讨，会粤东、湖南丧师，事良已。

　　庚寅，孙可望据黔，将图蜀，乃为展讼冤，声干德及袁、武等罪恶。遣其将王自奇等将兵三万，由川南道；别遣刘文秀精甲万人，由滇渡金沙江，踰大小象岭，过大渡河，取曹勋以袭其后。而袁、武不知也。方悉力拒王自奇于川南。月余，文秀由黎雅趋嘉定，袁、武撤师还救。王自奇袭击之，袁、武之兵大败，俱就擒，而李干德自沉于水死。永历至滇时，史科都给事中齐环奏展与范文光忠节，而展屯田救蜀功尤大，遣官谕祭，谥则未闻焉。康熙庚申十九年冬，奈村农夫随湖广提督徐治都（字平宇）奉命援剿，入四川，询之乡人，皆云杨大将军有谥，谥曰忠惠。

　　奈村农夫曰：蜀难以残溃之余，阻山负险，犹用武之国也，而杨展、王祥因之，收疲敝之夫，择其利便，屯聚而守，傥能合从为一，斯或有济焉。内相构怨，连兵萧墙，敌人养士聚粮，盛气而覆之，不待血刃，而度万山，李定之言，予三复之而长太息也。安坤之难，皮熊既老，耻食周粟，其与古之义烈忠贞等矣，而如乌江之战者何耶？

　　杨畏知传

　　杨畏知字介甫，宝鸡县人，举陕西乡试第一。崇祯庚辰，诏天下保举材能特用，畏知德举。起家为县令，历官云南副使，分巡金沧道。

　　乙酉秋，武定土司吾必奎作乱，连陷禄丰、广通等县，进攻楚雄府，破之。畏知监军复楚雄。郡民请留畏知弹压，遂由大理移驻焉。时阿迷土司沙定洲奉调会剿，至省而必奎已擒。定洲以十二月朔日入黔国公府抢掳。巡抚吴兆元不能讨，且许为请代镇。沐天波走楚雄，畏知纳之。定洲率众西追。畏知与天波计曰：『郡城新破，疮痍未复，贼以方张之势来攻，必见陷，同死无益，公不如疾走永昌，据重江之险。比贼越楚雄而西，踟蹰于大理、蒙化间，须数月而后定。我守御既备，传檄四出，贼欲趋永昌，惟恐我断其归路；欲返攻，则公随之，首尾夹击，扑灭可期也』。天波遂走永昌。明年春，定洲至城下。门已闭，畏知从城上语之曰：『尔所急，黔国公尔，今已西矣。待尔定永昌回此时，朝命已下，当以镇道礼相见。今顺逆未分，吾不能为不义屈也。且尔不忧迤西诸司受黔国檄，而合从见讨乎』？定洲恐失天波，遂与盟而去。分遣其党王朔，李日芳等攻大理、蒙化屠之。畏知乘间撤郭外居民尽入城，清四野，坚筑隍陴，传檄调汉土官军，姚安、景东各郡俱响应。定洲闻之，不敢至永昌，回攻楚雄。畏知守具既集，屡攻不能下。一日，畏知坐城楼，贼发巨炮击楼，烟焰所指，正罩畏知。贼相庆谓必死。须臾烟散，畏知端坐无恙，惟进贤冠失左翅尔。俱惊叹以为神助。畏知视贼懈，辄出奇兵奋击，所杀伤甚多。至是始引去。

　　先是定洲变起仓猝，诸土司以抚军故，观望不敢动。及闻畏知倡义，于是宁州禄永命、石屏龙在田、嶍峨王克猷等皆聚众不与通。定洲恐阿迷有失，东还攻石屏，在田走；破宁州，杀永命；至嶍峨，克猷逃死于路。迤东既定，乃复还攻楚雄。分兵为七十二营，每七营各为一大营统之。环城塞濠，为久困计。畏知复凿濠三重，男子乘城，女人馈食，更番守，御之益坚。逾八十日始去。丁亥春，孙可望等至云南，定洲与战大败，逃归阿迷。可望入会城，巡按御史罗国瓛、宗室朱寿琳死之。

　　先是隆武在闽，闻畏知拒贼事，已晋都御史，督滇师。可望等亦闻其名。既入滇，分遣李定国东追定洲，自与刘文秀俱西出。畏知率兵，遇可望于禄丰，战于启明桥，兵败赴水，浅不死，踞而大骂。可望下马慰之曰：『吾闻公名久矣。特来为云南讨贼，将与公共扶明室，非有他意』。畏知瞪目视曰：『贼给我也』！可望曰：『公不信，当折矢为誓』。畏知曰：『果尔，当从吾三事：一不得仍用伪西年号，二不得杀害良民，三不得焚庐舍、掠妇女』。可望皆许诺。同回楚雄，西略大理各郡。使刘文秀至永昌迎天波归。迤西八府皆得免屠僇者，从畏知之言也。

　　既回省，闻隆武皇帝见害，两粤亦被兵，音问阻绝。临安人任僎官于滇，倡义尊可望为国主，以干支纪年，铸兴朝通宝钱，置六卿庶尹。可望听之。畏知愤懑，常欲唾其面。顾念既已同之，徒死无益。惟日称道忠义，以动其下。有所忤，辄鼓掌大骂，贼怒，多欲杀之。有知者曰：『此忠臣也』！定国、文秀尤爱重之。可望与刘、李辈本侪伍，一旦自尊大，苦无以相服，每事多捍格。畏知念机有可乘，乃日夜以忠义于众中激厉之。一日，可望出语不逊，畏知鼓掌唾之。可望怒，令杀之。众曰：『此忠臣也，不可杀』。可望意亦释。定国、文秀尤与畏知善。畏知日陈故约，期共戴明室，两人交口助之。可望闻肇庆有君，又闻李锦、李成栋降，帝加之封爵，隆礼有加，私念若封我为王，则加侪伍之上，因以詟服之，获专行己意矣。己丑春，奉表于帝，遣畏知同永昌龏彝赴肇庆。至黔，为皮熊所阻；久之，始得假道至粤。进可望表，请封国为秦王，帝令卿尹详议之。兵科给事金堡曰：『本朝异姓止有赠王，中山、开平俱出赠恤，三百年定制也。今虽播移，不可坏祖制』。众皆以为然。畏知曰：『且彼豪植素，虽不与无益，彼固自王也。一旦降公侯而能欣然受命者，此纯臣之节，宁可望于若辈？若因其向羡，破格明恩，益见圣恩之优渥，而动其感激之怀，所谓反侧者以此，傥幸收用于万一。且法有因革，今时异势殊，然国步多艰，土宇非故，通权达变，正在今日，犹兢兢守此名号，不以假人而录其用，犹固执旧法邪』！议数月不决。临发，乃赐一字亲王章，而无封号。畏知西过梧州，遇堵胤锡，告之曰：『畏知今返滇，可望必怒，怒则必逞其强暴，是激猛虎使之噬人。奈何』！胤锡然之，为补牍入，始封可望为平辽王，加畏知尚书、龚彝侍郎而行。武康伯胡执恭者，故陈邦傅中军也，驻防泗城州，地与滇近。闻可望欲求封，先使人以书通约，许封为奏王。可望悦。执恭谓奇货可居，即具疏报闻，且谓『机不宜迟，臣已便宜铸印，填空敕赍行矣』。执恭至滇，可望郊迎甚恭，所部额手加贺，俨然以秦王临其下矣。比畏知回，而始知其诈，故深耻之，曰：『为帝为王，我所自致，何藉于彼，而屑屑更易，徒为人笑尔』！仍厚礼执恭，屏畏知所赍篆不用也。

