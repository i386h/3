<!-- { "loadSidebar": true } -->
　　十一月，永历帝目象州复回桂林。戊子二月，清兵破全州，至兴安，郝永忠兵大溃，掠桂林而南。帝奔南宁。腾蛟方按师永宁，闻报，急引胡、赵之兵还保桂林。会江西告变，清兵俱还武昌。腾蛟招集溃散，得二万人，将出楚。巡抚堵胤锡与马进忠等亦攻下常德。报至，腾蛟即出严关，身先士卒，大战日月桥，遂回全州，进攻东安，破之。于是旧镇将次第自山中以师来会。围永州，三阅月克之。乘胜克衡州，进攻长沙。十一月，堵胤锡以忠贞营兵自常德趋湘潭，腾蛟相见甚喜。时大镇聚湘潭者数十家。最后马进忠亦至，与忠贞营有旧隙。会江西被围，趋赴援。腾蛟乃与胤锡议，自督进忠及诸镇兵围长沙，胤锡率忠贞营援江西。

　　己丑正月，乌金王至湘潭。进忠、一青俱走。腾蛟晓起，营壁皆空，乃大恸曰：『五年督师，心血呕尽，而所成竟如是，天也』！遂绯衣坐堂上不去，被执，见乌金王。王劝之降，对曰：『尔何患无降官、降将哉！果以我为血性男子，何惜一剑』！遂不食七日，且死，谓寺僧曰：『取一瓢河水饮我。是水自衡来，犹吾君之水也。涤肠胃而死，瞑目矣』！遂遇害。事闻，赠中湘王，谥忠烈。子文瑞，夺情拜都御史，监胡一青军，以病卒。自腾蛟死，而其家之神鱼井亦空无鱼焉。后黎平破，举族见屠。

　　康熙丁丑岁冬杪，达至京师，于友人山右贾鼎玉家会公之少子名李字左车者，询其事迹，说多同此。左车以贡生候选知县，未赴任，病死于都门。鼎玉迁贵州定番知州，得罪王抚台，死于贵阳府狱中。并纪之，以志一时之遇合云。

　　堵胤锡传

　　堵胤锡号牧游，南直宜兴人，登刘同升榜进士。辛巳，任长沙知府。是年五月，山贼萧相宇等窃发，扰安化、宁乡，数败官兵，势甚炽。胤锡率乡勇破其军，斩之。又破醴陵燕子窝贼，斩贼首草上飞、李胡子等。于是中外称知兵。

　　甲申六月，升武昌兵巡副使。九月，改本省督学。乙酉春，巡视湖南，至常德，会左、闯交讧，以督学檄招兵万人，使偏将杨国栋等分领之。总督何腾蛟走长沙，分大湖南北为汛。胤锡晋湖北巡抚，还常德。

　　先是李自成既死，其义儿李锦等十八部屯醴州界上，号三十万，远近大震。胤锡欲抚之。侦知锦母高氏有智术，军中皆取决。而高氏之弟名一功，所部二万人为诸军最。乃集镇将道府议，亲赴其军。镇与一功以铁骑千骑来迎。入营称诏赐高氏命服，赐锦、一功蟒玉及金银器，犒其军，皆踊跃叩首谢。军中命酒，胤锡引卮论列，教以臣忠子孝大义，侃侃数千言。明日，高氏出拜，谓其子锦曰：『堵公，天人也，尔不可负』！于是别部田见秀、刘汝魁、贺兰、李来亨等来谒，皆如约受抚焉。事闻，封高氏英淑夫人；李锦左军侯，赐名赤心；高一功右军侯，赐名必正；其它部爵皆通侯，号忠贞营。加胤锡总督侍郎，赐剑并凤纽银印以宠之。

　　丙戌二月，李、高等率兵攻荆州，凡旬有二日，城将陷，会大雾，赤心等蓐食帐中，忽救兵数万至，飞矢如雨，军大溃。胤锡急召杨国栋、张光翠等分驻澧州及回子河防御。

　　明年三月，永历帝至武冈，封胤锡光化伯，辞不拜。五月，清兵下湖南。武冈破，马进忠、王进才等俱走，胤锡亦入永定卫及永保诸土司。十二月，朱容藩自称监国招讨副元帅，建行台于夔州。胤锡泝三峡至夔，见容藩，责以大义，容藩惧，自销其副元帅印。胤锡还。容藩后为余大海所杀。

　　戊子春，江西金声桓举义兵。清兵自湖南回驻武昌。胤锡传檄诸镇俱出湖南。四月，马进忠复常德，王进才复桃源，澧州、石门各城皆下。忠贞营亦克荆州、宜城，使来告捷。诸溃兵皆会。五月，进忠兵战于牛皮滩，又大战于麻河，俱胜。十月，忠贞营高必正等自夷陵渡江，分道数万人趣武陵，马进忠之师烧城走。初，胤锡自夔还，如忠贞营约，以骑三千赴常德助战，竟不至。马进忠等既复常德，晋封公侯，因并加李赤心为公。赤心请取长、岳自效，实欲避敌而南也。马进忠恶之。至是，必正率轻骑数百突入常德城，出其不意。进忠佯设酒高会，阴使人具舟，渡老营东去。日晡，进忠拥骑数千，披甲注矢出城走，焚城中庐舍及濒江船只。必正辈亦怒，请北还。胤锡恐有他变，姑好语抚之。进忠掠益阳诸县而东。忠贞营驻常德，岁饥乏食，议进取长沙。乃以监军毛寿登、总兵杨国栋守常德，胤锡自率标兵二万人及忠贞营东攻长沙，不能克，遂至湘潭，与何腾蛟会。未几，马进忠亦至，以前隙不和。腾蛟乃议留进忠兵攻长沙，胤锡率赤心等援江右。己丑正月，大兵至湘潭，进忠走，何腾蛟死之。胤锡东发至攸县，南昌已破，乃分遣堵正明、尹具瞻将五千人守永兴，陆士毅守安仁，龚龙守攸县，自率万人及胡一青之师守衡州。三月，战于草桥，兵败，走耒阳，将趋永兴军，而永兴、东安、攸三镇兵俱先溃，正明、士毅等及随师之待诏潘哲、中书舍人邵履正等皆死之。胤锡闻报走，中途遇敌，几危者数矣。当午忽大雾，夜行，有萤火数万随照之，以故得昼夜兼行，达桂阳，后为楚镇曹志建所困。志建鄞人，封保昌伯，有众数万，屯三湘之南界，地险而僻，得免蹂躏，志建安之。忠贞营兵败过之，大掠，志建恚甚，谓故胤锡所招降也，并憾胤锡。迎入龙虎关，阻随行者将士五百余人于关外，一夜尽缚而杀之。胤锡寓佛寺中，几不得脱。闻粤西明经何图复方结寨楚、粤界上，使人告以难，图复率兵来迎，因得走赴之，间道至贺县。图复后竟被志建所杀。

　　六月，胤锡至肇庆，召入阁。三日，加督师大学士兼尚书，赐白镪五千锭，使调李赤心等于藤、郁之间，率之出楚。至梧州，来归者可三千人。七月，云南总督杨畏知为孙可望请封不得，还过梧，胤锡疏请封可望为平辽王。九月，期李赤心等不至，造其营结之。赤心初败于梧州，战马、铠仗尽失，士卒疲困。入粤未久，无意北出。欲使胤锡代请高、雷二府以休息士马。胤锡不可。数日，竟拔而西，散居南宁及宾、横间。胤锡恚恨病作。别部刘世俊、刘国昌使人来告，愿自从出楚。胤锡悦，亲至浔迎之。十一月，世俊、国昌果至，遣东下梧以待。并檄他镇兵，期以是月望日北发。忽感寒，病革，草遗疏，自为诔词。浔流湍急，时舟居且夜半矣，命从者解系放舟，曰：『吾荷国重任，不获免冑赴斗，马革裹尸，今毙命卧榻，死有余恨，固不若自沉于江，葬鱼腹中尔』！从者力谏乃止。以是月二十六日卒。赠浔国公，谥文襄，后改谥忠肃。其子世明亦以是年夏月先卒于军中。  
　 
野史无文卷八

　　西南死事诸臣传（中）

　　瞿式耜传

　　陈子壮传

　　张家玉传

　　瞿式耜传

　　瞿式耜字起田，号稼轩，常熟人，吏部左侍郎文懿公景淳之孙、参议汝说之子也。登万历丙辰进士。尝谒顾裕民，款留置酒，从容谈论，至夕乃别。或询何不他客留而独此也？裕民微笑曰：『此君当血食百世，尔辈何足以知之』。授永丰令，政最优。行取，一县之民持香泣送，有至三百里外者，至今称之。式耜入京，忽忽心动不乐，疾驰归，父已病，旋丁艰。崇祯戊辰，补户科给事中，凡八月，上疏十余；如「王道有必顺之人情、圣世无不平之法纪」一疏中，举应起复、应赠恤者若干人，应论谕死、应褫革者若干人，发抄后天下欢然，想望其风采。是时亢旱，诏求直言，式耜又疏言：『罹阉祸各官已蒙昭雪，他如青衿之立毙、穷民之枉死者，不知凡几，冤抑骈阗，干和不小』。奉旨、着于祈雨坛侧共设一祭，以慰幽魂。祭毕，甘雨立降。平台召对，奏言屯田盐政条例若干，凿凿俱见施行。最后「有大僚不宜久旷」疏，语侵吏部尚书王永光。是时其师钱谦益被论，式耜坐谦益事下狱。未几事解。式耜浩然出都门，归修东皋别业，读书论道其中。

　　甲申春，大学士范景文举历年起废，复式耜冠带，开释侯补。乙酉，补应天府府丞，寻升佥都御史，巡抚广西。清兵已破江西。是时唐王聿键立于闽，广西为靖江王封国，举兵争立。式耜密约总督丁魁楚、总兵陈邦傅，邀于苍梧执之。闽封魁楚平粤伯，封邦傅思恩伯，式耜亦进秩，巡抚如故。

　　丙戌八月，闽既破，时有总督何腾蛟在湖南，两粤山川无恙，而众议立君。咸以昭穆之序宜在桂，乃共奉恭王之世子永明王朱由榔，监国于肇庆。式耜转吏部侍郎，掌部事。内监王坤以司礼监窃国柄，旧臣吕大器、李永茂、方以智等咸以事皆引去。式耜每事驳正，不少屈焉。十二月，广州府破，坤挟王西走。

　　丁亥正月朔，至梧州府。魁楚辞赴岑溪县守险，从官散失，随行者惟式耜一人。二月，至桂林府。时肇庆、梧州二府俱破。清兵先驱过平乐府。王坤请召武冈镇总兵刘承胤入援，因入楚。式耜泣曰：『东藩已失，所存者惟桂林一隅。若复委而去之，武冈虽金城汤池，何能长久？臣本起此以举事，愿与此地俱存亡』。乃以式耜为吏、兵二部尚书，总督军务，留守广西；封总兵焦琏为富川伯，镇桂林；加陈邦傅为侯，守昭平（在平乐府城南二百二十里）。王竟赴武冈。焦琏自全州回，未三日而清兵已至，冲入文昌门，城中军民大恐。式耜督琏且战且守，自三月至五月，晓夜立矢石中，推食解衣，与士卒同甘苦，故人无叛志。承胤援兵在城，索饷而哗。式耜括库藏不足，夫人邵氏捐簪珥以助之。既而与焦军不和，竟噪而去，城几破者数矣。会陈邦彦等攻广州，大兵东回，焦琏进复阳朔及平乐，陈邦傅亦由浔州复梧州，广西再定，式耜之力也。

　　秋八月，武冈城破，上回次柳州，而湖南之长沙、衡州并失，湖广总督何腾蛟等俱至桂林府。郝永忠、卢鼎诸镇之兵云集桂林，式耜筹划粮饷，日不暇给矣。十一月，上自象州回桂林，式耜与新辅严起恒并典机务，而马吉翔以锦衣指挥与焉。何腾蛟仍督师出全州。

　　戊子二月，郝永忠之众溃于灵川（在桂林府城北五十二里），入桂林大掠。上仓卒走南宁府（在桂林府西南二千二百里），何腾蛟方犒兵于永宁州（在桂林府城西百五十里），闻变驰回，溃兵已饱掠，避敌遯去。式耜被乱兵伤足卧。腾蛟至，相持痛哭，招集散亡。焦琏、胡一青、赵印选等兵尚数千人，复入城守御。战于城下甘棠坡与岩关（在兴安县城西南十七里）俱捷。清兵回楚。是役也，桂林危同累卵，非式耜忍死镇定，岭西如破竹矣。事既定，晋式耜少师，封临桂伯，赐精忠贯日金图书并白银彩币，以旌其功，而焦琏等皆晋爵。

