<!-- { "loadSidebar": true } -->
“蔡京权重位高，人屡告变，全不引避，公议不容。降受太子太保，致仕，任便居住。”六月，以张商英为右相。闰八月，除张阁知杭州，兼领花石纲事。先有朱勔者，因蔡京以进。上颇垂意花石，勔初才致黄杨木三四本，已称圣意。后岁岁增加，遂至舟船相继，号作花石纲。专在平江置应奉局，每一发辄数百万贯，搜岩剔薮，无所不到。虽江湖不测之澜，力不可致者，百计出之，名做神运。凡士庶之家，有一花一木之妙的，悉以黄帕遮覆，指做御前之物。不问坟墓之间，尽皆发掘。石巨者高广数丈，将巨舰装载，用千夫牵挽，凿河断桥，毁堰折闸，数月方至京师。一花费数千贯，一石费数万缗。勔又即所居创一圃，林泉之胜，二浙无比。后复取旨建神霄殿，塑青华帝君像其中，监司郡守初到，必须到宫朝谒。诗曰：
神霄新殿耸云端，像塑青华带道冠。
竭力劳民运花石，不堪炮石碍游观。
【政和元年】春正月，毁京师淫词，凡一千三百余区。
政和二年。春二月，蔡京复太师，赐第京师。夏，四月，召蔡京入内苑赐宴；辅臣亲王，皆得与席。徽宗亲为之记，其略曰：“诏有司扫除内苑太清楼，涤内府所藏珍用之器，集四方之美味，前期阅集，朕将就幸焉。”其所用宫中女乐，列奏于庭；命皇子名楷的，侍侧劝劳。又出嫔女鼓琴玩舞，劝以琉璃玛瑙白玉之杯。京亦上记，略曰：“太清之燕，上曰：‘此跬步至宣和。’令子攸掖入观焉。
东入小花迳，南度碧芦丛，又东入便门，至宣和殿，只三楹；左右掖亦三楹；中置图书笔砚古鼎彝罍洗，陈儿案台榻。东西庑侧各有殿，亦三楹。东曰‘琼兰’，积石为山，峰峦间出，有泉出石窦，注于沼。北有御札‘静’字，榜梁间以洗心涤虑。西曰‘凝芳’，后曰‘积翠’，南曰‘琼林’。北有洞曰‘玉宇’，石自壁隐出，崭岩峻立，奇花异木，扶疏茂密。后有沼曰‘环碧’，两傍有亭曰‘临漪’、‘华渚’；沼次有山殿，曰‘云华阁’，曰‘太宁’；左右蹑以登。中道有亭曰‘琳霄’、‘垂云’、‘腾凤’，层峦百尺高峻，俯视峭壁攒峰，如深山大壑。次曰‘会春阁’，下有殿曰‘玉华’。前殿之侧，有御笔傍曰：‘三洞琼文之殿’，以奉高真；有‘种玉绿玉轩’相峙。日午，谒者引宰执以下入。女童四百，靴袍玉带，列排场下，肃然无敢謦欬者。宫人珠笼、巾玉、束带，秉扇、拂、壶、巾、剑、钺，持香球，拥御座以次立，亦无敢离行失次者。上顾谓群臣道：‘承平无事，君臣共乐，宜略去烦苛碎礼，饮食坐起，各宜自便，无问。’”执事者以宝器进，徽宗酌酒以赐，命皇子嘉王楷宣劝。又以惠山泉、建溪异毫盏，烹新贡太平嘉瑞茶，赐蔡京饮之。徽宗又道：“日未晡，可令奏乐。”殿上筝、竽、琵琶方响，笙、箫登陛合奏，宫娥妙舞。徽宗又曰：“可起观。”群臣凭栏以观。又命宫娥抚琴擘阮，群臣终宴尽醉。冬十一月，戊寅，日南至，御太庆殿，受元圭，大赦。蔡京进封鲁国公。诏给地牧马。自京东、河北募人养马，然后推之诸路。受田一顷，仍免其税，令养马一匹，诸路至九万匹。
【政和三年】春正月，诏封王安石，追封舒王，又封其子王雱为临川伯；配享文宣王庙从祀。夏四月，玉清和阳宫成，即福宁殿东诞圣之地作宫，至是成。
奉安道像，上诣宫行礼。后复为玉清神霄宫。那时道教之行，莫盛于此时，推原其由，皆自徐知；常有以诱惑圣听也。徐知常始赐号冲虚先生，徐守信赐虚靖先生，刘混康赐葆真观玄妙冲和先生，后并赐大中大夫。九月，丙午，葆和殿成，上饰纯绿，下漆以朱，无文藻绘画五彩；垣墉无粉泽：浅墨作寒林平远禽竹而已。
前种松、竹、木犀、海桐、橙、橘、兰、蕙，有岁寒、秋香、洞庭、吴会之趣。
后列太湖之石，引沧浪之水，陂池连绵，若起若伏，支流派别，莹纡清泚，有瀛洲、方壶、长江、远渚之兴，可以放怀适情，游心玩思而已。冬十月癸未，郊，徽宗搢大圭，执元圭，以道士百人，执仪卫前导，蔡攸为执绥官。玉辂出南薰门，至玉津园，徽宗忽问左右曰：“玉津园若有楼殿重复，此是何处？”攸即回奏：
“臣见云间楼殿台阁，隐隐数重，既而细视，皆去地数十丈。”顷之，徽宗又曰：
“卿还见人物么？”攸又回奏：“若有道流童子，持幡节盖，相继而出云间，衣服眉目，历历可识。”蔡京率百僚称贺。
【政和四年】春正月，置道阶品秩，凡二十六等，先生处士封号，自八字六字，以至四字二字，比中大夫，下至将仕郎，但不给俸。又置道官，自太虚大夫至金坛郎，凡十六等，同文自中大夫至迪功郎。道职自冲和殿侍宸至凝神殿校经，凡十一等；侍宸同待制，检籍同修撰，校经同直阁。皆给告身印纸，经道箓院磨勘功过，注授加官。差遣八品用荫，如命官法。五月丙戌，祭地，奉高祖皇帝配享。蔡京奏：“祭之日，城中大雨几尺，而銮辂自宫至郊，日光照耀。”又太史奏：“是夕五纬循轨，典掌官吏称：有队仗风雨之声，鬼神之状；又有黑气数十丈，贯于坛壝；皆陛下严恭之应。乞宣付史馆。”帝从之。内侍杨戩加节度，赏制乐传宣之劳也。八月，宣和殿有玉芝生于桧树上；又有鹤三万余只，盘旋云霄之间。并许称贺。
延福宫成。旧有延福宫，祖宗以为燕会之所，而制不甚广。时蔡京欲以宫室媚上，一日，召内侍童贯、杨戩、贾详、何、蓝从熙，讽以禁中逼窄之状。五人听命，乃尽徙内酒坊诸司；又迁二僧寺并军营于他所。五人者，既有分地，因各出新意，故号“五位”。“五位”既成，楼阁相望，引金水天源河，筑土山其间，奇花怪石，岩壑幽胜，宛若生成。夏四月，又建葆真宫，以蔡攸为葆真殿学士。六月，天成、圣功二桥成。都水使者孟昌龄请开凿大伾三两河，回引河流于河阳，作浮空二桥，至是毕工。赐名。颁德音于河北、京东、京西。时诸路皆调夫赴役，凡数十万人，两河之人，愁苦殆不聊生。未几，水涨桥坏。
【政和六年】春正月，以童贯为陕西两河宣抚。闰月，置道学。诏州县学兼养道流，增置士名，自元士至志士，凡十三品。岁大比，许襕幞就试。后罢道学。二月，上清宝箓宫成。浚濠深水三丈，东则景龙门桥，西则天波门桥。二桥之下，垒石为固，引舟相通，而桥上人物往还不觉，名曰景龙外江，江之外则便有“鹤庄”、“鹿砦”、“文禽”、“孔雀”诸栅，多聚远方珍怪蹄尾动数千实之。又为村居、野店、酒肆青帘于其间。每岁冬至后即放灯，自东华以北，并不禁夜。从市民行铺夹道以居，纵博群饮，至上远后乃罢，谓之“先赏”。后又辟之，东过景龙门，至封丘门。后来南儒吟诗一首云，诗曰：
万炬银花锦绣围，景龙门外软红飞。
凄凉但有云头月，曾照当年步辇归。
是时温州有方士林灵素，初名灵噩，表字岁昌，家世寒微，远游至蜀，学道于赵升道数载，善能妖术，辅以五雷法，往来宿、亮、淮、泗等州，乞食于诸僧寺。政和三年至京师，寓居东太乙宫。徽宗在大内，得一个梦；谁知那一场梦，引得一个妖术方士的来！真是：
鹿分郑相终难下，蝶化庄周未可知。徽宗梦见甚的？乃梦见东华帝君使仙童来召徽宗游神霄宫。及觉来，欲访问神霄宫的事，敕问道录徐知常访求神霄事迹进呈。知常素不晓神霄之事，方以为忧。忽有一道生告知常道：“今道堂中有温州林道士屡言神霄，亦曾有神霄诗题在壁上。诗曰：
神霄宫殿五云间，羽服黄冠缀晓班。
诏诰群臣亲受箓，步虚声里认龙颜。
知常一见壁上诗，亟录呈徽宗。徽宗召林道士来问：“卿有何仙术？”林灵噩回奏：“臣上知天宫，中识人间，下知地府。”备言“神霄宫乃东华帝君所治。
天上有所谓长生大帝君，与其弟青华大帝君，皆是玉帝的孩儿；又有左元仙伯、赏罚仙吏八百余官。陛下乃是长生大帝君降生人间，为天下帝王；蔡京乃左元仙伯。近日陛下赴弟之青华大帝君为神霄之游，得无乐乎？”徽宗闻之，大喜，自谓与灵噩如旧日素来相识，乃赐名灵素，号“金门羽客通真达灵元妙先生”，赐金紫服，出入大内无间。
又按：《宾退录》载详符观道士何得一，宣和间游京师，遇方士陶光国，爱其人物秀整，语之曰：“当为办一事。姑亟归！”无几何，徽宗梦人曰：“天上神仙郑化基，地下神仙何得一。”明日，命阅祠部帐，得诸新滏籍中；化基其师也。遽命使宣召。是时得一方次鄂州，守贰礼请以往。既对，上大悦，赐号冲妙大师，主龙德太一宫，授丹林郎。灵素之进，亦缘梦而得，恰与此事相类，故附录之。其与高宗之梦传说者异矣。
灵素既遭遇道君之后，是时宫间多妖怪，诏灵素治之。灵素乃作铁简，长九尺，上书符篆，埋于地，其怪遂绝。又诏许林灵素就景龙门，对著晨晖门建上清宝箓宫，使灵素居之。其宫中山包平地，环以佳木清流。又就太一西宫达仁济亭，施符水，开神霄宝箓坛。诏天下天宁观改作神霄玉清万寿宫，旧无观音，以寺改创。仍各观设长生大帝君、青华大帝君像。徽宗自称教主道君皇帝，从林灵素之请也。乃降诏曰，诏云：“朕乃上帝元子为太霄帝君，悯中华被金狄之教，遂恳上帝愿为人主。今天下归于正道，卿等可上表章，册朕为教主道君皇帝。止用于教门。”是时册上尊号已毕，百官称贺。又诏翰林学士王黼、保和殿学士蔡攸、盛章至宣和殿，俟神霄降临。十一月，有星如月，徐徐南行，而落光照人物，与月无异。是年，女真陷辽渤海军。
【宣和七年】诏林灵素修道书，改正诸家醮仪，校雠丹经。灵素每遇初七日就座，百官宰执、三衙亲王、中贵，士俗，观者如堵。灵素为幻不一，徽宗尝呼之为“聪明神仙”。御笔赐灵素为“玉真教主神霄凝神殿侍宸”，立两府班。徽宗尝思明达皇后，惜其已死，谓灵素曰：“朕欲一见明达后，卿能之乎？”灵素回奏：“臣能为叶静能致太真之事，陛下但瞑目少顷，即见之矣。”徽宗如其教。
顷之，游一宫阙，乃瀛洲神仙之境，得与明达后邂逅，语甚款密，移时而觉，如梦中恍惚也。十二月，天神降坤宁殿，修神保观。神保观者，乃二郎神也，都人素畏之，自春及夏，倾城男女，皆负土以献神，谓之“献土”。又有村落人妆作鬼使，巡门催“纳土”者，人物络绎于道。徽宗乘舆往观之。蔡京奏道：“‘献土’、‘纳土’，皆非好话头。”数日，降圣旨禁绝。诗曰：
道君好道事淫茺，雅意求仙慕武皇。
“纳土”谶言无用禁，纵有佳谶国终亡。
