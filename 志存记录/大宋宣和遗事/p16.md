<!-- { "loadSidebar": true } -->
“赵公，汝自何来”帝曰：“自源昌州宛转近六五千里，父母妻子皆死，何苦如是！”延禧曰：“吾与公大同小异。我已自海耀州至，已及五千里。向日燕京相别，今方再见，路途辛苦，与死为邻，今日感荷皇恩，再归至此，自升天不若是。”
左右人曰：“但相劳问而已。”是夜宿于室中，二人同床，女真四人亦在室中，二人至晓无敢说一言者。
来日有人引帝及延禧入小院中，庭宇甚洁，令二人坐左庑校椅上，二人相谓曰：“不见此物十二年矣！”有紫衣传圣旨曰：“耶律延禧同赵某并免朝见，并赐入鸿翼府监收。”金人之鸿翼乃大朝之鸿胪也。二人并再拜谢恩。有旨，仍赐冠服，只在鸿翼府小室中居止，得与延禧共房，亦尝得见金人。至晚，亦有传送饮食，其人有数辈，更替相视，亦监临谨视之意。
一日，海滨侯执帝手私语云云，帝拱手加额曰：“皇天，皇天！”后二日，有人告帝与海滨侯有异言，奉郎主指挥，令将二人出外分居，其私语免与根究。
海滨侯居所则不知也。帝出居在安养寺僧舍，复见阿计替在彼中为监守人。帝居一小室，或与僧闲话。一日，阿计替屏去监守者，密告于帝曰：“闻中国天子徙居临安府无事，南北未甚宁。”又云：“朝廷见有人在此讲和，欲以河为界，复归大宋三京。乃南北流移人民，必令大王归国，已差伴送。”帝但拱手称“死罪，死罪”而已。
或日，有中使至，持缣帛白帝曰：“郎主赐汝服。”与帝语不得令帝出其室门。自此逾秋自冬，逾春及夏，亦少有赐酒帛之望矣。自天眷五年十月至燕京居住，及天眷七年四月中，已及二年，只在寺中拘监，帝容貌稍稍复常，时宋绍兴十七年也。
【天眷十年】金国主令帝出寺，于燕京之北赐宅以居。虽云赐宅，其实使人监系。监人闭固在外室。得胡妇一人，问之亦重囚也。月给米五斗，薪一束，余无有。水火则隔门取给于监人，饮食毕，不许存火。洗濯缝衽，一一皆取于外。
且言得月钱一千，为监人所得，供其所需，外此皆监人受之也。其室床几稍稍似安静人家，而苦夜中无灯。至冬深，递到絮三斤及垢衣五件，云官中所赐。是岁，帝所居室有怪，过夜悲笑不止。帝与胡妇但合眼而已。
【天眷十一年】是岁因郎主生日，赏赐酒肉。于盛暑中，亦有少赐轻绢数丈。
秋九月，所供洗濯胡妇死，帝日夕饮食皆求之于监人，于是月给薪米，不复入其门。又再遣至胡妇，人未入帝室，监者留之，与监者相通；又相谮，凡损廿余人。
于是官司命徙帝居于城东王田观，薪火之类，并令观中请受之。仍令监卒四人，半壮半老，主其出入饮食，大概如安养寺之监守也。虽有衣服，亦少赐矣。
【天眷十四年】时金主淫虐不道，内淫其女，外及臣妾，及杀害诸王。岐王亮者，阿骨打之从兄孙，与金主即兄弟也；其妻在燕京，亦为郎主所侵。一应诸王妻，并皆如此。由是上下生怨。
【天眷十五年】郎主又杀淄王，诛王十一人，军国政事，皆由后之弟顺国将军驾攎盛服及内侍缺立深祖，并典国如三人而已。
【天眷十六年】因郎主失政，帝所居观中，官给时至时不至。由是饮食缺少，衣服破弊，无复接续。九月，岐王亮杀金主亶而即位，改元贞元元年。十月初三日，又添监者至十八人，牢固监之。
【贞元二年】亮徙帝入城中左廨院，使二人拘执如囚状，饮食粗恶。其廨院即燕京元帅府之外狱也。由是知亮有害帝之意。
【贞元三年】金主完颜亮令诸将修置兵甲，有南伐之意。亮之母乃契丹延禧之姑，为完颜骨悉之妻，每见亮，常诫之曰：“毋事兵甲南伐。吾闻之兵凶器也，不得辄用之。况汝行杀逆以得天下，而又以无道治天下，杀戮已甚，安可保一室之外，复无一岐王乎”亮叱之曰：“妇人不当干预政事！”命左右拽去。其母曰：
“我家亦曾如此势焰，今日何在”亮遂送外罗院囚之，大臣敢谏者死。随以酖毒杀其母。亮有妹皆淫之。妹告于兄平王孚，孚因事入谏，亮服罪，醉平王以酒，杀之。是岁帝在左廨院，经岁皆如拘囚之辈，饮食稍不足如寺观中也。
【贞元四年】亮又移帝右廨院，锢之甚密。
【贞元六年】亮又遣书与秦桧，又得桧书，言韩世忠诸将皆死，亮乃酣饮，无复内外意。帝在右廨院拘囚，久生湿淖，似有中湿之疾。
【正隆元年】七月一日，金因改元，于宋绍兴二十六年，正隆二年三年，大败夏师，夏主诣军前纳款，帝犹在右廨院。至正隆五年，命契丹海滨延禧并天水赵某皆往骑马，令习击掬。时帝手足颤掉，不能击掬，令左右督责习之。正隆六年春，亮宴诸王及大将亲王等于讲武殿场，大阅兵马，令海滨侯延禧、天水侯赵某各领一队为击掬。左右兵马先以羸马易其壮马，使人乘之。既合击，有胡骑数百自场隅而来，直犯帝马，褐衣者以箭射延禧贯心，而死于马下。帝顾见之，失气堕马。紫衣者，以箭中帝，帝崩，不收尸，以马蹂之土中。褐衣、紫衣皆亮先示之意也。帝是岁年六十，终马足之祸也。是岁，亮刷兵马南征矣。
且说康王自靖康元年二月初二日使斡离不军营，为虏帅留以为质，因与金国太子同习射，三矢一连中以告。金太子自以其射不能及，心疑其为将家子弟，谓虏帅曰：“康王恐非亲王。若是皇子，生长深宫，怎能骑射之精熟如许留之无益于事，莫若遣之，换取肃王来质。”斡离不心亦惮康王之为人，遂信其说，遣之归国。康王从此得脱虎口之厄，真是：龙离铁网归深海，鹤出金笼翔远霄。
康王归国之后，虏帅为见种师道、姚古、姚平仲、折彦质、折可求、范琼、李纲辈勤王之师四集，且为“将取固予”之谋，才得许割三镇诏书，且班师退去。
当时若使钦宗信从种师道还击之请，力任李纲护送之谋，则金人以孤军深入，必不得志而返，虽檄召之来，亦无再举之师矣。惜朝廷群憸用事，李邦彦辈持讲和之说，以图偷安目前，正如寝于厝火积薪之上，火未及然，自谓之安；迨其势焰薰灼，则焦头烂额而不可救矣。此二圣所以蒙尘于沙漠，九庙之所以沦辱腥膻者。盖自靖康虏退之后，犹有宣和之遗风，君臣上下，专事佞谀，恶闻忠谠，寇至而不罢郊祀，恐碍惟恩；寇去而不告中外，恐妨恭谢；寇迫而不彻采山，恐妨行乐。此宣和之覆辙可戒也。奈何斡离不退师之后，庙堂方争立党论，略无远谋，不争边境之虚实，方争立法之新旧；不辨军实之强弱，而辨党派之正邪。粘罕已陷太原，斡离不已据真定，朝廷犹集议弃三关地之便否，尚持论于可弃不可弃之间。金虏所以有“待汝家议论定时，我已渡河”之诮也。
十一月，斡离不已陷真定，复以康王来质为请。康王不忍以贼遗君父，毅然请行。钦宗为康王使斡离不军，许割三镇，命王云为副。王云张皇贼势，动辄以彼强我弱为辞，迫胁亲王，略无君臣之礼。道经磁、相二州，有宗正少卿宗泽劾奏王云有辱使命，乞诛之。云方欲辨明，而众军已交手杀之矣。宗泽力劝康王不可北去：“往时肃王已为奸臣所误，大王可复误耶不如暂留，审视国计。”康王遂从宗泽之请，不果使北，将为潜归之计。
且说斡离不自遣康王归国后，心甚悔之。既闻康王再使，遣数骑倍道催行〉王单骑躲避，行路困乏，因憩于崔府庙，不觉困倦，依阶砌假寐。少时，忽有人喝云：“速起上马，追兵将至矣！”康王曰：“无马奈何”其人曰：“已备马矣，幸大王疾速加鞭！”康王豁然环顾，果有疋马立于傍。将身一跳上马，一昼夜行七百余里，但见马僵立不进，下视之，则崔府君泥马也。康王遂徒步行至一庄，觉为饥渴所逼，奔入一村庄，略求浆饮。有一老妪出迎，延入庄中。老妪径出扉外，久而方返，因询康王曰：“官人何来愿闻其略！”王曰：“吾为商于磁、相间，因为金兵劫掳，以至于此。”妪曰：“官人非商旅也，莫是官中亲王否前数日有胡骑迫赶，适有四骑来追，问：‘有康王由此过否’吾已绐之曰：‘已过此两日矣，您追逐不及也。’追吏举鞭击其鞍道：‘可惜，可惜！’遂已回去矣。
大王且安心，容进酒饭。”康王问妪姓氏，妪但泣而不言。再三诘之，妪曰：
“妾之子李若水者，仕宋朝，已死于虏军。吾儿得为忠臣，妾不恨矣。妾闻磁、相在迩，有宗泽留守在焉，食足兵强，天下事尚可为，幸大王勉之！”因出金银数两献康王。王受之，相向而泣，别妪而去。行一日，到磁州，宗泽迎谒，百姓遮道，留康王驻军。
是时，元祐皇后居延福宫，张邦昌僣位。至是三十三日，群臣复请元祐皇后垂帘听政。
闰十一月，康王至相州，朝廷方议画河，遣聂昌往河东路，耿南仲往河北路，为割地使。聂昌偕虏至绛州，绛人杀之；南仲偕虏使王汭至卫州，卫人杀王汭，南仲遂奔相州见康王。康王与耿南仲连衔揭榜，召兵勤王，人心思奋。康王一日谓幕属曰：“吾夜来梦皇帝脱所着御袍赐吾，吾解衣而服所赐袍。此何祥也”次日报京师有使命来，问之，乃武学生秦仔赍蜡诏，命康王为天下兵马大元帅，汪伯彦、宗泽副元帅，速领入卫。康王捧诏呜咽，军民感动。十二月壬戌，大元帅开府。是时宗泽自磁州至，王龄自潞州至，梁扬祖自信德府至；张浚、王沂中皆已在麾下。
乙亥，侯章赍蜡书至，催发勤王兵。章言：“陛辞日，皇帝谓臣曰：‘康王辟中书舍人从行，可令便宜草诏，尽起河北兵守臣，自将入援。’”是夜，王命延禧草诏，晓颁诸郡。惟中山、庆源被围不得达。元帅府五军总一万人，又遣使招剧贼杨青、常景等皆降顺，又得万余人也。乙亥，康王离相州，使还驰报黄河未冻，众军相顾惊愕。康王密祷于天地河神，行及于河渡，报河冰已合。丙子，大元帅统兵渡河。壬午，副元帅宗泽部兵二千人自磁州来会，请康王进兵，直趋开德，解京师之围。汪伯彦执讲和之说，欲阻其行，泽领兵至东平，许之。戊之，宗泽军出南门，进屯开德，扬声言大元帅在中军。
