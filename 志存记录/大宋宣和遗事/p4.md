<!-- { "loadSidebar": true } -->
徽宗即位之初，皇嗣未广，有道士刘混康以法箓符水得幸，上奏：“禁城西北隅地势稍低，若加以高大，当有多男之喜。”诏增筑数仞岗阜。后来后宫果生男不绝，为此愈是崇信道教。是年，诏户部侍郎孟揆董工增筑岗阜，取象余杭凤凰山，号做“万岁山”。多运花石妆砌。后因神降，有“艮岳排空”之语，改“万岁山”名做“艮岳”。后有人吟诗一首云，诗曰：
磐石曾闻受国封，承恩不与倖臣同。
时危运作高城炮，犹解捐躯立战功。
后四年，始成。御制记文，凡数千言。有金枝产于万岁峰，改名“寿岳”。
其门号为“阳华门”，两傍有丹荔八十株；有大石曰“神运昭功”立其中。旁有两桧：一夭矫者，名做“朝日升龙之桧”；一偃蹇者，名做“卧云伏龙之桧”；皆玉牌填金字书之。岩曰“玉京独秀太平岩”，峰曰“卿云万态奇峰”。又有绛霄楼、金碧阁，势极高峻，在云表，尽工艺之巧，无以出此。运四方花竹奇石，积累二十余年，山林高深，千岩万壑，麋鹿成群，楼观台殿，不可胜计。诏左街道录徐知常于禁庭建醮，徽宗自亲书表章三道，焚于凝神殿会真堂。即命知常拜章奏闻上帝，颙俟睿旨。知常领命，遂拜伏于坛之侧，至翌日方兴。徽宗问知常曰：“卿为朕所奏事，未委睿旨有何明答，幸无隐乎！”知常曰：“臣不敢隐。
陛下首章，为国家万民祈求丰稔，上帝览章，天颜甚喜；陛下次章，欲祈百嗣，上帝览章，天颜微怒，言何其欲心之广；陛下末章，空纸一幅，上帝见之，天颜大怒，遂秉笔判云：‘赵某有慢上之罪，全家徒流三千里！’余不敢尽言。”徽宗心颇疑之，嘿然无语。徐知常元是闽中人，久寓京师，以道术为徽宗所眷。在后林灵素得幸于上，知常屡表辞归，欲往东南修炼，旨不允。至拜章之后，一日逃去。后数年有自闽中来者，言知常在建州水西，盖造宫观甚盛。帝欲见之，即日诏知常诣阙下。诏命累降，知常皆不拜。诏有司督责，知常违诏。诏押知常下狱囚系。狱吏问知常道：“闻公能游月宫，愿带挟小人同往乎”知常云：“此特易事，但得纸数幅，净水一盂，便可游玩月宫矣。”吏如其教。知常取纸粘于狱门上，将笔画一个圆圈，把水一噀，即时清光满室，冷气迫人。吏与群囚争玩月光，回顾知常不知所往。朝廷屡诏物色求之，竟不可得知常之踪矣。
【重和元年】春正月，御大庆殿受定命宝。二月，夏人寇边，将官张迪战死入阵。又遣使女真，约发兵夹攻辽。三月，以蔡京子蔡鞗为宣和殿待制，选尚康福帝姬，即公主也。驸马都尉带文阶自蔡鞗始。八月，童贯进太保。冬十月，大内火发，自夜至晓，五千余间，后苑广圣宫及宫人所居，几尽被焚，死者甚多。
时大雨，火发，雨如倾，略不少止，而火益炽。或传上是夜私行，宿于外。冬十月，御宝箓宫度玉清神霄秘箓，会者八百人。凡天神降临事，盖发端于王老志，而极于林灵素。于是宦官道士有所不如意者，必须度箓，莫不如愿。又为大会，引群臣士庶入殿，听灵素讲经。上设座其侧。灵素升高座，使人于下请问。然灵素所言，杂以滑稽喋语，上下为大哄笑，莫有君臣之礼。斋罢，帝问灵素：“朕建此斋，得无神仙降耶”灵素曰：“陛下更须建灵宝大斋，肃清坛宇，其时必有真仙度世。”言罢，道众中忽有一士掷所盛斋钵于地，众欲责之，遂腾云而去。
帝曰：“此非神仙而何”灵素不答。揭钵视之，见一幅纸，上有诗一绝云，诗曰：
捻土为香事有因，世间宜假不宜真。
洞宾识得林灵素，灵素如何识洞宾众方知是洞宾降。时道士有俸，每一斋施，动获数千万贯；每一宫观，给田亦不下数百千顷；皆外蓄妻子，置姬媵，以胶青刷鬓，美衣玉食，几二万人，每一会费数万贯。至于贫下之人，亦买青布幅巾赴斋，日得一饫餐，又获衬施钱三百，谓之“千道会”云。
是岁，女真阿骨打称帝，姓王名做旻，本新罗人，号完颜氏。身长八尺，壮貌雄伟，寡言语，有大志，能用人。以其国产金，故国号大金。十二月，御殿度王黼等秘箓。徽宗一日御宣和殿，地陷。
【宣和元年】正月朔旦，朝见景灵宫中，见圣祖神像有泪。守庙官吏闻之庙内常有哭声。一日，神宗皇帝庙室便殿，有砖出血，随扫又出，数日方止。是时蔡京等方事谀佞，有此异事，皆不敢闻奏于上。而徽宗骄奢之行愈肆矣。
【宣和二年】三月，诏改佛号为大觉真仙，余为仙人大士，僧称“德士”，行称“德童”，而冠服之。以寺院为观，改女冠为女道士，尼为女德。明年，金山寺有僧顶上拥出肉冠，长肉须髯，端坐而化。朝廷闻之，诏复旧人。
金遣使李善庆来，诏蔡京、童贯及邓文诰见之，论以夹攻取燕之意。李善庆唯唯。居十余日，遣赵有开、马政赍诏及礼物同善庆等度海聘之。又诏余深为太宰，王黼为少宰。
夏，五月，有物若龙，长六七尺，苍鳞黑色，驴首，两颊如鱼，头色绿，顶有角，其声如牛，见于开封县茶肆前。时茶肆人早起拂拭床榻，见有物若大犬蹲其傍，熟视之，乃是龙也。其人吃惊，卧倒在地。茶肆与军器作坊相近，遂被作坊军人得知，杀龙而食之。是夕五鼓，西北有赤气数十道冲天，仰视北斗星若隔绛纱，其中有间以白黑二炁，及时有折烈声震如雷。未几，霪雨大作，水高十余丈，犯都城，已破汴堤，诸内侍役夫，担草运土障之，不能御。徽宗诏户部侍郎唐恪治之。即日，恪乘小舟览水之势，而求所以导之。上登楼遥见，问之，乃恪也，为之出涕。数日，水平，恪入对，上劳之曰：“宗庙社稷获安，卿之功也。”
唐恪因回奏：“水乃阴类。阴炁之盛，以致犯城阙。愿陛下垂意于驭臣，远女宠，去小人，备夷狄，以益谨天戎。”徽宗嘉纳之。
秋，九月，宴蔡京父子于保和新殿。京等请见安妃，帝许之。京作记以进，其略曰：“皇帝召臣京、臣攸等燕保和新殿，臣鯈，臣亻紊、臣鞗、臣行、臣徽、臣术侍，赐食文字库。于是由临华殿门入，侍班东曲水，朝于玉华殿；上步至西曲水，循酴醿洞，至太宁阁，登层峦、琳霄、褰风、乘云亭至保和。屋三楹，时落成于八月，而高竹崇桧已森阴蓊郁；中楹置御榻，东西二间，列宝玩与古鼎彝、玉芝。左掖阁曰‘妙有’，右掖阁曰‘宣道’。上御步前行至稽古阁，有宣王石鼓；历邃古、尚古、鉴古、作古、访古、博古、秘古诸阁，上亲指示，为言其概。
抵玉林轩，过宣和殿、列岫轩、太真阁、凝真殿；殿东崇岩峭壁高百尺，林壑茂密，倍于昔见。过翘翠燕处阁，赐茶全真殿，乃出琼林殿。中使传旨留题。乃题曰，诗曰：
琼瑶错落密成林，桧竹交加午有阴。
恩许尘凡时纵步，不知身在五云深。
顷之，就座，女童乐作。坐间香圆、荔子、黄橙、金柑相间，布列前后；命邓文诰剖橙分赐。酒五行，少休。诏至玉真轩。轩在保和殿西南庑，即安妃妆阁。
上吟诗二句云：
雅燕酒酣添逸兴，玉真轩内见安妃。
命中官传旨，诏蔡京赓补。京即题云：‘保和新殿丽秋晖，诏许尘凡到绮闱。’遂成诗云，诗曰：
保和新殿丽秋晖，诏许尘凡到绮闱。
雅燕酒酣添逸兴，玉真轩内见安妃。
于是人人自谓得见安妃。既而但挂画像西垣，臣即以诗奏曰，诗曰：
玉真轩槛暖如春，即见丹青未见人。
月里嫦娥终有恨，鉴中姑射未应真。
中使传旨至玉华阁，帝特曰：“因卿有诗，姻家自应相见。”臣曰：“今葭莩已得拜望，故敢以诗请。”上大笑。上持大觥酌酒，命妃曰：“可劝太师。”
臣因进曰：“礼无不报。”于是持瓶注酒，授使以进。再去撤女童，去羯鼓，御侍细乐，作《兰陵王》、《扬州教》、《水调》，劝酬交错，日且暮矣，京奏曰：
“久勤圣躬，不敢安。”徽宗曰：“不醉无归。”更劝迭进，酒行无算，至二鼓五筹，君臣大醉而罢。”京出谓人曰：“保和殿后，自崆峒天入八阁，所陈之物，左右上下，皆琉璃之器。”在后二帝北狩，果符此流离之谶，非偶然也。刘屏山曾有诗记汴京遗事云，诗曰：
空嗟覆鼎误前朝，枯骨入间骂未消。
夜月池台王傅宅，春风杨柳太师桥。
王傅指王黼，太师指蔡京父子也。
冬，十月，徽宗幸道德院观金芝。遂幸蔡京第。时道德宫生金芝，上幸观焉；遂由龙德江泛舟至京第鸣銮堂，淑妃从。上曰：“今岁四幸鸣銮矣。”赐京酒，于是京作《鸣銮记》以进。初京侍上，每进君臣相悦之说，于是以鞗尚主；而攸最亲幸。上时轻车小辇幸京第，命坐赐酒，略用家人礼。表谢有云：主妇上寿，请酬而肯从；稚子牵衣，挽留而不却。”蔡京常劝徽宗道：“人主当以四海为家，太平为娱；岁月几何，何必自苦”上纳其言，遂易服私行都市。
上方为期门之事，故苑囿皆仿江浙为白屋，不施五采，多为村居野店；及聚珍禽异兽，动数千百，以实其中。都下每秋风夜静，禽兽之声四彻，宛若山林陂泽之间，识者以为不祥。
蔡攸进见无时，便辟趋走，或涂抹青红，优杂侏儒，多道市井淫媟谑浪之语，以蛊上心。妻朱氏，出入禁省。是秋蔡攸加开府，攸子行领殿中监。攸之父子为徽宗宠信，势倾朝野矣。当时李邦彦以次相阿附，每燕饮，则自为倡优之事，杂以市井诙谐，以为笑乐。人呼李邦彦做“浪子宰相”。一日，侍宴，先将生绡画成龙文贴体；将呈伎艺，则裸其衣，宣示文身，时出狎语。上举杖欲笞之，则缘木而避。中宫自内望见，谕旨云：“可以下来了！”邦彦答道：“黄莺偷眼觑，不敢下枝来。”中宫乃叹曰：“宰相如此，怎能治天下耶。”
十一月，朱勔以花石纲媚徽宗，东南骚动。有太学士邓肃上十诗，讥讽徽宗。
其末诗云，诗曰：
灵台灵囿庶民攻，乐意充周百姓同。
但愿君王安百姓，圃中何日不春风。
蔡京将诗献徽宗，欲激徽宗杀邓肃，谓：“太学士诗文以谤陛下，若不杀之，恐效尤成风，党锢之祸可鉴也。”帝不答，将邓肃押归田里，盖欲保全之也。
【宣和三年】金国遣使同赵良嗣归。且言：金主约女真兵自平地松林趋古北江，宋朝兵自白沟河夹攻辽国；若灭后，以燕京一带归南朝，誓为兄弟之国。又遣使诈作新罗人来朝，其书略云：“大金皇帝谨致书于大宋皇帝阙下：盖缘素昧，未致礼容，酌以权宜，交驰使传。赵良嗣等言：‘燕京本是汉地，若许复旧，将自来与契丹银绢转交。’虽无国信，谅不妄言。若将来贵朝不为夹攻，即不依得。
