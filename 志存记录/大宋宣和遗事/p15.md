<!-- { "loadSidebar": true } -->
自此不能食者数日，虽便溺之往，帝亦从行。时赖监者阿计替宽容见勉，以不云木煎汤馈之，云：“此中无药物，有疾者只煎此木作汤饮之，自愈。”其不云木者，初生无枝叶，暗地中生，城北最甚；天气晴明，则掘地求之，色如枯杨柳，大小如筋，蔓延数十步，曲屈而生。上皇服稍定。又云：“此木可以占病之吉凶，初次煎汤，数次之间，其木浮者，病即愈；沉者即死；半沉半浮者，病久不愈。”
是日阿计替有疾，语不出口，昏点困卧。帝忧，以不云木自煎泡，木果浮于汤面如旋转状不止，持令阿计替服之，是夜出汗，遂无余疾。
【天辅十七年，宋绍兴四年】二月十八日，金主归天。立太子完颜亶为君，即位，改元天眷，有赦。
或日，春深，草木不甚萌茂，有一使到官府中，呼二帝至庭下，且言宣北国命曰：“新皇帝即位，已收得康王在燕京。赵某父子更移往均州，却令康王入均州。即日发行。”五国城至均州又五百里，路极艰恶。是日约行六十余里，日色已黑，路不可辨，狐狸悲啸林麓间，微风细雨，大不类人，鬼火纵横，终无止宿。
地皆硗确，或有水泽，草莽蔽野，又有大林。涉水而过，举足而行泞泥中，又为瓦砾所损，血流苦楚不能行。如此数日，只见天色阴晦，若重雾罩人，其气入口鼻中，嗽出皆成血。次行至一古庙，无蕃篱之类，惟有石像数身，皆若胡中酋长，镌刻甚巧。阿计替曰：“故老相传，此乃春秋时将军李牧祠。不知建庙之因。”
其像堂前有井，皆石砌，其面好莹如玛瑙，深百丈，每汉盛则泉干枯；胡盛，则井泉泛溢；以土石投之，则有声如牛吼。其水又能治病，随行之人，各于腰下取皮袋俯首就井中取水，水甚清澄，饮之甘美。二帝视神咒曰：“金主之威，井水可卜。传闻九弟已遭絷缚，吾国已灭，未见的耗；若神有灵，容我一占以见。”
乃白神曰：“吾国复兴，望神起立！”帝之意，盖为中国不复兴，如神之不能立也，故不此祝，谩求之耳。良久，石像闻有声如雷，身或摇振如踊跃之状，众视之，起立于室中，纹理接续如故。众大骇。帝遽拱手稽首，父子再拜称庆。
又行数日，值日夕阴曀，雾气遮障，遂停于一小井市间。或见人人皆彼土人，击鼓扬兵，仗旗执帜，牵土牛，上各坐一男一女，皆断其首，以缚其牛背，流血满身；其小儿首，用索缚于牛项下。云往官府祝神去也。帝相随至官府中，庭下鸣鼓，拔刀剑互相斗舞，请神祝祷；亦有巫者，彩服画冠，振铃击鼓于前罗列，血流布地。请为首者皆跪膝胡拜，言尤不可辩。少顷，就牛上取男女首于地，复碎其肉，列器皿中；又庭下刺牛血盛器中，其男女首乃于庭上梁间作声如雷；有小儿三人，自梁栋中循柱而下，弓矢在手，跳跃笑语，皆毳衣跣足，近视之并有三口，取器中血举而顿食之。其庭下鼓声大作，逡巡食其半，鼓舞大喜，而不食，经趍于二帝前，拜伏如小儿见长着之状，移时不起。礼毕，又欲回身走避，其小儿兴身复升庭循柱，于梁间作声如雷，不复见矣。彼处人言，数世祀神，未尝见有此归伏之礼。如此之敬，帝必天人也。遂以血并肉作食，以献帝后。众啖之而去。又数月，才至均州，帝与从行人移在泥地湿淖中居止，因此大困。
【天眷三年，宋绍兴六年】经夏及冬，上皇疾甚，不食旬日，不复有药。彼中疾者，止取茶肭子啖即愈。帝亦进上皇啖之，味苦，及下咽喉，辄成疮疾满腹。
帝自土坑中顾视上皇，则僵踞死矣。帝呜咽不胜其恸。阿计替勉帝可就此间埋藏。
问其俗，乃云：“无埋瘗之地。死者必以火焚尸，及半，以杖击之，投州石坑中，由是此水可作灯油也。”语未已，随即护人已白官中，乃引彼土五七人，径入坑中，以水共贯上皇而去。帝号泣从之，只至一石坑之前，架尸于其傍，用茶肭及野蔓焚之，焦烂及半，复以水灭，以木杖贯其尸，曳弃坑中，其尸直下至坑底。
帝止之不可，但踯躅于地，大哭而已。亦欲投坑中，左右拽其裾，止之曰：“古来有生人投死于中，不可作油，此水顿清净。”力止之。帝究其日月，乃天眷三年三月六也。阿计替与众人促帝回甚速，帝哀悼日夜不已。
或日，有牌使到州，引帝至庭下，宣圣旨曰：“天水郡公赵某毕闻已死，其子天水郡侯可特与移往源昌州听命。”帝闻之大哭。阿计替曰：“且喜！”帝曰：
“何以为喜”阿计替曰：“此地去源昌州六百里，却是南北，若去燕京甚近。此乃郎主知上皇死，将大王移入近地也。”来日遂起发均州，行西南去。所行之路，皆平坦好行，非昔日往来之路。亦有人物居息。路傍闲花野草，皆青白二色合成一花。日夕所食，皆干粮。自东京至此，跋涉已数千里路矣。阿计替曰：“赖我随行，若他人则大王已死矣。”又行五七日达源昌州，入城，见其邑甚壮，同知名赤黎喝，乃是阿骨打从兄弟也。引帝至庭下见之。谓帝曰：“汝是南朝少帝乎远来辛苦！又闻父母皆死，北国皇帝推恩移汝在此，毋苦恼！”命左右以杯酒脔肉赐帝，同食于庑下。食毕，赤黎喝问帝：“汝年若干，而头白若此”帝曰：
“某年三十六，而跋涉数千里之远，安得不头白！”赤黎喝曰：“汝但安心莫优。”
乃引帝出居小室，其中有床褥，但日夕所食粗粝。乃与阿计替同宿。
凡在源昌州居止经年余。至天眷四年终，召天水郡侯赵某于源昌州南行至燕京。徭是抵鹿州、寿州、易州、平顺州，所经行路皆榛荆大路，颇平易行。每州各有同知，间有遗帝衣服者，有馈帝饮食者，在处皆有之。或曰，至一路傍，有献酒食者云：“此地有神，事之最灵。每遇贵人到此，必先于夕前报之。昨夜梦中已得神报，言明日有天罗王自南北而来，衣青袍，从者十七人是。阿父遣来路上祗候，某等故以酒食献。”阿计替并帝受之。帝谓曰：“汝神庙在何处”民指一山阜间，有屋三间处是也。帝与阿计替共往其祠，入门如闻人揖声，若有三十余人声，众人皆讶之。既至像前，视其神亦石刻，乃一妇人状，手所执剑则铁为之，侍从者皆若妇人。帝及众人，皆拱手稽颡而已。既出门，又闻如三十人唱喏。
庙无牌记，其人但称将军而已。阿计替曰：“天罗王者，大王知之乎”帝谓：
“不知为何意。”阿计替曰：“佛经曾有天罗神。大王之身，必自天宫谪降也。”
帝曰：“何苦多难”阿计替曰：“此定业难逃。”帝笑而行。
又一日，在途望林麓间有火烟起，及闻钟声，阿计替曰：“此必寺宇也。”
及入寺门，见有石镌二金刚，并拱手对立。又见胡僧出迎。遂登正堂，视神像高大，首触桁栋；无他供器，止有石盂香炉而已。僧诘众人之来，帝答：“赵某自均州及源昌州来，要往燕京去。”计替曰：“此乃南国天子，为北国所执，今往燕京见帝，路经此地，故来此少憩。”僧呼童子曰：“可点茶一巡与众人吃。”
时众人与帝茶不知味十年矣。阿计替且思茶难得，燕京以金一两易茶一斤，今荒寺中反有茶极美，饮其气味，身体如去重甲之状。及视茶器，尽是白石这为之。
众人中亦有更要茶者。二童子收茶器，及胡僧皆趋堂后屏间而去，移时不出。阿计替等将谢而告行，共趍屏后求之，则寂然一空舍，惟有竹堂后小室中，有石刻一胡僧、二童子。视其容貌，即献茶者是也。众人嗟叹。阿计替至寺前拜帝曰：
“王归国必矣，敢先为大王贺！自大王之北徙南行，盖有四祥：一者妖神出拜，二者李牧兴身，三者女将军献酒，四者圣僧献茶。”帝亦微笑谓阿计替曰：“使我有前途，汝等则吾更生之主也，敢不厚报。”
时盛暑中，帝与随行人已皆疲困，并欲少息木下。大风忽起，浓云自东南而升，大雨如注，雷电交作，帝与从人急趋民舍避之。少顷雷电大震，帝所居民家一男一妇及小儿皆死去，俄有数丈大火流于帝前，帝大惊，而人已死矣。其男妇背上皆有木篆而不可识；一小儿有朱篆可认，云“章惇后”三字。帝曰：“章惇误国家，京城之陷，皆因此贼为之。今果报若是！”及雨止，平地水深尺许，众人皆不能行。是晚宿民舍间，问民曰：“此去燕京若干”曰：“尚有七百里。”
曰：“此地何名”曰：“檀州北斯县也。”
次经过平顺州，入城，屋甚雄壮，居民繁密，市中货易类燕京。阿计替引帝入州，见同知讫，乃令于驿舍安泊，亦给酒肉甚丰厚。帝至驿中小室，亦有床褥几凳帐幙之属，帝见稽首曰：“复见天上矣！”次历诸县，皆如中州，但风俗皆胡夷耳。各赐酒肉饮食讫，止宿则驿中也。
或日，行至平水镇，去燕京只廿里。阿计替曰：“来日至燕京矣。”是晚宿山寺中，是房乃僧舍也。众人与帝同屋共卧，闻邻舍僧语：“有因果否”一僧曰：
“岂得无之！况它前身自是玉堂天子，因不听玉皇说去，故谪降。今在人间又灭佛法，是以有北归之祸。”一僧曰：“想以死数千里之外矣”一僧曰：“已死。”
一僧曰：“水火中葬之矣！”少帝审听，欲起排闼问之，众人所寝身版隔碍，不及而止。僧又问曰：“今南方康王如何”一僧答曰：“且教他读了《周易》六十四卦了，别作施行。”又问：“少帝如何”问至此，帝拱手听之。答曰：“它是天罗王，不久亦归天上；但不免马足之报。”言讫更论廿年事，皆金国中贵与南北臣僚，不及记也。时至鸡鸣，寂无所闻。时室中惟阿计替不寝，听之甚详，相约来日共究此事。天明，阿计替同帝排户入其室，则尘埃覆地，若四十年无人迹至处。绕寺呼集，无一僧一童。问外之民，则谓经兵火而未复有也。帝语阿计替曰：“言皆当矣！但不晓读了《周易》六十四卦及马足二字。”阿计替曰：“六十四卦名乃即位六十四年也。马足者，则戒勿乘马之意而已。”言毕，遂行。
日高至午，始至燕京。时既入城，门吏谓阿计替曰：“元帅在燕京，可先往见之。”于是帝与阿计替行数十街，民皆聚观，或泣或问劳者甚众。始至元帅府，见粘罕，帝不觉跪膝拜之，粘罕遂以少答礼止之，遂呼左右：“将它赵某去赐酒食，毕，令阿计替会阁门吏许朝不许朝，今晚先与海滨侯耶律延禧一处安歇。”
言讫令人引帝出。阿计替自此不从帝也。是日从行至燕京一十六人，同阿计替补官赐金帛，其余少差。引帝出者，皆非旧人，盖元帅府人吏也。引帝至一官府，计会朝见，见一紫衣人曰：“今早已降圣旨，令与海滨侯同左罗院听旨。”引帝入一小室，见海滨侯先在，彼类客次从者三五辈皆女真人也。海滨延禧谓帝曰：
