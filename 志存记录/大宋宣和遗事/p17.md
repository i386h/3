<!-- { "loadSidebar": true } -->
【靖康二年】康王至济州，除兵马大元帅。宗泽乞进兵援京师。二月，次济州元帅府。官军及群盗来归者，凡八万人。元祐皇后降手诏迎康王，略曰：“汉家之厄十世，宜光武之中兴；献公之子九人，惟重耳之尚在。兹为天意，夫岂人谋。”是时曹勉自河北撺归，以蜡书来进，乃徽宗皇帝御札。盖是三月初三日，徽宗行幸虏营，亲书九字于衣领上云：“便可即真，来救父母。押。”押付宰相何，召康王兴兵，以图恢复。曹勉得御札于河东，至四月末旬方达康王。康王阅书恸哭，哀不胜情。次日，宗泽百官劝进，谓：“南京乃祖宗受命之地，取四方运漕尤易。大王宜早正位号，即皇帝位，然后号召诸将，以图恢复旧京，迎二圣车驾回宫。”康王辞拒再三，不得已从臣寮之请，以是年五月庚寅朔，即皇帝位于南京，改元建炎，大赦天下。诏云：“误国害民如蔡京、童贯、王黼、朱勔、孟昌龄、李彦、梁师成、谭稹及其子孙，见流窜者，更不复叙。”又诏云：“民贷常平钱，悉与蠲赦。青苗钱罢去。祖宗上供，自有常数，后缘岁增，不胜其弊，当裁损以舒民力。比来州县受纳租税，务加概量，以规出剩，可令禁止。应临难死节之臣，许其家自陈。应违法赃敛，与民间疾苦，许臣庶具陈。”辛卯，尊元祐皇后为元祐太后。诏改宣仁皇后谤史，播告中外；止贬蔡确、蔡卞，邢恕。冬十月，罢耿南仲。议者谓：“陛下欲进兵京城，为南仲父子所阻。”高宗曰：
“南仲误渊圣，天下共知，朕当欲手剑击之。”命南仲安置南雄州。又论主和误国之臣，如李邦彦、吴敏、蔡懋、李棁、宇文虚中、郑望之、李邺等，各窜岭南军州。
【建炎二年】金虏陷河中府，守臣席益先去，权府郝仲连刀战，死于虏。十二月，虏分三道入寇：粘罕自云中拔河南，斡离不攻山东，娄室攻陕西。
六月，李纲入见。先是颜岐奏高宗曰：“邦昌金人所喜，宜增其礼；李纲金人所恶，宜置闲地。”纲既入见，奏曰：“外廷之议，命相于金人喜怒之间，更望审处。”高宗曰：“朕已告之，以朕之立，亦非金人所喜。岐自是语塞。”乃拜李纲为相，赴都堂治事。纲首上十议：一、议国事，二、议巡幸，三、议赦令，四、议僣逆，五、议伪命，六、议战，七、议守，八、议本政，九、议久任，十、议修德。李纲又定中兴规模，有先后之序，当修军政，变士风，裕邦财，宽民力，改弊法，省冗费，诚号令，信赏罚，择帅臣，监军政。内事已修，然后兴师。而所急者，当先理河北、河东。今河北惟失真定等四郡，河东惟失太原等六郡，其余皆在；且推其土豪为首，多者数万，少者数千，不早遣使慰谕，即为金人有矣；宜于河北置招抚，河东置经制以宣德。有能保一郡者，宠以使名，如唐之藩镇，则无北顾之忧矣。因荐张所为河北招抚；王奕为河东经制使，傅亮副之。
学士赵子松言京城士人籍，又谓：“王时雍、徐秉哲、吴升、莫俦、范琼、胡思、王绍、王及之、颜傅文、徐大均皆左右卖国，逼太上皇，取皇太子，污辱六宫，捕系宗室，盗窃禁中之物，公取嫔御，都城无小大指此十人为国贼。张邦昌未有反正之心，此十人者，皆日夕缔交，密谋劝以久假。乞正典刑，以为万世臣子之戒。”窜张邦昌潭州居住，寻赐死。论从伪罪，窜逐各有等差。七月，右正言邓肃请窜张邦昌伪命之臣。潘良贵亦乞分三等定罪。高宗以邓肃在城中，知其姓名，令具实来奏发。肃乃奏言：“叛臣之上者，其恶有五：一、自侍从而为执政者，王时雍、徐秉哲、吴升、莫俦、李回也；二、自庶官及宫观而起为侍从者，胡思、朱宗之、周懿文、卢襄、李权、张定尹是也；三、撰劝进文与撰赦书者，颜傅文、王绍是也；四、事务者，金人已有立伪楚之语，朝士集议，恐不如礼，遂私结十友作事务官，讲册主之议；五、因邦昌更名者，何昌言、昌辰是也；己上定为叛臣之上，置之岭外。其次者，其恶有三：一曰诸执政侍从台谏称臣于伪楚及拜于庭下是也。执政则冯澥、曹辅；侍从已行遣矣，独有李会尚为舍人；台谏则洪昌、黎确及举台之臣是也。当日有为金人根括而被杖者四人，以病得免。
二曰以庶官而升擢者，不可胜数，乞委留守司按籍考之，则无有遗者。三曰愿为奉使者，黎确、李健、陈戩是也。已上定为叛臣之次，于远小州军编置羁管。”
诏宗泽留守东京，李纲荐之也。先是虏使八人，以使伪楚为名，泽擒使者械系之。宗泽抗疏请高宗还京。七月，诏取太庙神主赴行在，仍命移所拘虏使于别馆。宗泽又上疏曰：“臣不意陛下再听奸臣之语，浸渐望和，为退走计；遣官奉迎神主，弃河东北淮南陕右七路生灵如粪壤；又令迁虏使于别馆。不知一二大臣于贼虏情款何其厚，而于国家訏谟何其薄也”八月，元祐皇后发京师。都人始望车驾还内，及太后行，莫不垂泪。九月，累表请上还京。时宗泽募义士守京城，造决胜车二千余乘，据形势定二十四累壁于城外，驻兵数万，结连两河山水寨及陕西义士。乃表上曰：“臣比闻远近之惊传，谓主上有东南之巡幸，此诚王室安危之所系，天下治乱之所关，增四海之疑心，置两河于度外。”表上不报。宗泽又抗疏极言：“京师祖宗二百年基业，陛下奈何欲弃之以遗海陬之虏！”高宗付中书省议。汪伯彦、黄潜善相与讪笑，谓宗泽为狂。张悫厉声曰：“如宗泽忠义，若得数人，天下定矣！何畏乎金贼哉”二人语塞。十一月，粘罕欲并力图汴，知宗泽有措置大略，未可力图，遂遁而去。十二月，虏再犯东京，宗泽败之，虏果不得志而遁。宗泽遣判官奉表请高宗还京，且曰：“神京者，太祖、太宗一统之本根，愿以二百基业为念！”高宗下诏择日还京。
【建炎三年】宗泽招抚河南群盗，又募义士合百余万，粮可支半岁之食。泽上二十余疏请高宗还京，又上疏欲合诸将渡河。汪伯彦、黄潜善力主迁幸东南之议，忌宗泽成功，屡沮挠之。泽因忧郁成病。十月，宗泽疽发背死，临终无一语及家事，但连呼“过河”者三。又厉声高吟曰：“出师未捷身先死，长使英雄泪满襟！”遗表犹赞高宗还京。以杜充为东京留守。充反宗泽所为，由是两河豪杰皆不为用，城下兵往往去为盗贼。王伦使虏，与傅雱俱在粘罕军前，为其所留。
【建炎三年】五月，洪皓充通问使，高宗遗粘罕书，愿比藩臣。七月，胡寅请绝和议，乃上疏曰：“臣闻和之所以可讲者，谓两地用兵，势力相敌，可也；非强弱盛衰不相侔，所能成也。以使命之弊，为养兵之费，此乃晋惠公征缮立圉之策，汉高祖迎太公、吕后之谋也。以今观之，彼强我弱，势力不侔，若纳赂，则孰富于京室纳质，则孰重于二帝饰子女，则孰多中原佳丽遣大臣，则孰加于异意之宰执以此议和，徒堕虏计中，而为其所绐也。为今之计，莫若罢绝和议，一意自治，命将治兵，裕财足食，以图恢复，庶不虚老岁月，为虏所饵也。”胡寅疏入，吕颐浩恶其切直，罢之。
高宗因宗泽累表还京之请，至是时李纲入相，月余，边防军政已累就绪，高宗下诏修京城，乃曰：“朕欲统督六军，以抚京师及河东北路。已迎奉隆祐太后，津遣六宫及卫士家属，置之东南。朕与群臣独留中原。可缮修都城，择日还京。
故兹诏示，想宜知悉。”
高宗虽下诏修京城，而还京之意终未决，车驾行幸未有定向。李纲谏曰：
“今六飞纵未入关，当适邓、襄，以示不忘中原之意。近闻一二执政，劝陛下迁幸东南，果尔，则中原非我有矣！”高宗曰：“但奉迎六宫往东南尔，朕当与卿留中原。”纲拜贺。故降前诏。汪伯彦、黄潜善从客言于上曰：“上皇之子三十人，今所在者惟圣体耳，可不为避狄计万一京师不守，则大事去矣！陛下试熟思之！”高宗又降手诏，谓京师今未可往，当幸东南为避狄计。李纲力争，以为不可幸东南，请驻邓、襄。乃诏修邓州城。舍人刘珏亦抗疏言：“当今之要，在审事机爱日力为急务。南阳密迩中原，易以号召四方；又有长江天险，可以固守。”
士大夫多附其议。九月，谍报金虏犯河阳，迫近东京。乃下诏幸淮甸。从汪伯彦、黄潜善之请也。
【建炎二年】春正月，高宗幸扬州。虏陷徐州，守臣王复骂虏不屈。粘罕闻韩世忠守淮阳，乃分兵万人趋扬州，自以大兵迎世忠。世忠不能敌，遂陷淮阳。
刘光世领军迎敌，未至淮而军溃。是时朝廷所用汪伯彦、黄潜善初无远略，东京委之御史，南京委之留台，泗州委之郡守，所报皆道听途说之言。虏谍知朝廷不戒，诈称李成党以款我师。张浚率同列为执政言虏势猖獗，盍为之备。汪、黄二人笑而不答。当时天长军报金虏已至，高宗大惊，乃躬环甲胄，上马南巡。汪伯彦、黄潜善二相方会食中书堂，或告以虏至，二相以“不足虑”答之。堂吏呼曰：
“驾行矣！”二相且惊愕，戎服鞭马以逐，与军民争门而出，死者不可胜数。大理寺黄锷至京口，军人以为潜善，骂之曰：“误国误民，皆汝之罪！”黄锷方与辨其非是，而首已断矣。季陵取九庙神主奉之，及出门，甲骑塞路，行数里，回望扬州城，烟焰涨天矣。后人有诗一首道，诗曰：
门外飞尘谍未归，安危大计类儿嬉。
君王马上呼船渡，丞相堂中食未知。
是时吕颐浩、张浚联马追及高宗于瓜州，得小船乘之以渡江。二月，至杭州，以州治为行宫。四月，高宗如建康府。时张浚与吕颐浩建议幸武昌，为趋陕之计。
右谏议滕康、中丞张守力持不可，且曰：“东南今日根本也。”张浚西行之议遂寝。闰月，诏议驻跸地。始张浚建武昌之议，欲与秦、川首尾相应，吕颐浩是之。
行未几，江、浙士大夫动摇，颐浩遂废初议，以十五封进入，大率言岳鄂道远，馈饷艰难；又虑上驾一动，江北群盗乘虚过江，则东南非我有矣。高宗离建康，幸浙西，诏改杭州为临安府，先令奉太庙艺祖以下九庙神御如临安。七月，命杜充留守建康。十一月，虏犯采石渡，遂趋马家渡济江，陷建康。杜充、李棁叛降之；惟通判杨邦义独不降，刺血书其衣裾曰：“宁作赵氏鬼，不作他邦臣！”十二月，高宗自明州航海。虏陷杭州，兀朮过独松岭曰：“南朝可谓无人矣！若以羸兵数百人守独松，吾怎能遽渡哉”张浚与虏战于明州，大捷。
