<!-- { "loadSidebar": true } -->
【建炎三年】正月，兀朮再犯明州，与张浚战数合，张恐兀朮增益生兵，是夜遁去。虏屠明州，一城受祸最惨。三月，虏过吴县，统制陈思恭用舟师邀击于太湖，几乎生获兀朮。四月，韩世忠邀虏于镇江，世忠下令谓诸将曰：“是间形势，无如金山龙王庙者，虏必登此，觇我军虚实。”伏兵邀击，战数合，诈败，兀朮轻兵来追，伏兵四起，几擒兀朮。再战数十合，虏累战辄败，不能得济，愿还所掠人民，益以名马假道。世忠不从，预先命铁匠治铁为长绠，贯以大钓，每锤一绠，则曳一舟，兀朮竟不得渡。世忠出阵与兀朮道：“但迎还两宫，复还疆土，归报明主，足相全也。”兀朮凿大渠，三十余里，上接江口，在世忠之上。
世忠尾结之，虏终不得济。乃募所以破舟师之策者，有贼臣告虏于舟中载土以平板铺之，俟风息则出江，有风则勿出，海舟无风，不可动也。以火箭射蓬蒻，可不攻而自破。兀朮用其策，世忠弃舟奔还镇江。金虏犯江西者，自荆门北归，牛皋邀击大破之，兀朮屯六合，弃其辎重宵遁。岳飞时为淮南统制，以所部兵邀击，兀朮大败，兀朮仅与数骑遁去。自张浚明州一捷之后，有太湖之捷，金山之捷，岳飞静安之捷，牛皋安丰之捷，吴玠和尚原之捷，杀金平之捷，采石之捷，凡十三战功。自是中国之兵势复张矣。
【绍兴初】贼臣秦桧依挞辣入寇，用桧为参谋，挈家泛小舟抵涟水军，自言杀虏人之监己者。然全家同舟，婢仆亦如故，朝士多疑之。惟范宗尹、李回与桧厚善，力荐其忠。及引对，桧言：“如欲天下无事，须南自南，北自北，则无事矣。”高宗曰：“如此，则朕亦北人，将安归乎”明年二月，用秦桧参政。自此则复倡和议，以沮诸将恢复中原之气。遂定都临安府。一时士大夫甘心讲和，酣Ａ于湖山歌舞之娱，而忘父兄不共戴天之仇矣。
世之儒者，谓高宗失恢复中原之机会者有二焉：建炎之祸，失其机者，潜善、伯彦偷安于目前误之也；绍兴之后，失其机者，秦桧为虏用间误之也。失此二机，而中原之境土未复，君父之大仇未报，国家之大耻不能雪。此忠臣义士之所以扼腕，恨不食贼臣之肉而寝其皮也欤！故刘后村有咏史诗一首云：
炎绍诸贤虑未精，今追遗恨尚难平。
区区王谢营南渡，草草江淮议北征。
往日中丞甘结好，暮年都督始知兵。
可怜白发宗留守，力请銮舆幸旧京！

