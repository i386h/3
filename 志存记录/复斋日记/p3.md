<!-- { "loadSidebar": true } -->
　　范仲淹、高季迪，皆姑苏人，皆尝咏卓笔峰。范诗曰：“笠泽研池小，穹窿架石峨。仰凭天作纸，写出太平歌。”高诗曰：“云来初泼墨，写过还成字。千载只书空，山灵恨何事？”二人之气象，于此盖可见矣。 

　　兵部侍郎王伟，尝戏谓刘洗马定之曰：“太仆马多，先生须一一洗之。”刘应声曰：“只为诸司马不洁，太仆之马，则易易耳。”问者大笑。 

　　太监王振，代州人，有才识，能驱驾人，见知于宣庙。英庙在东宫时，使事之，仍责之以授书授字。振庄严自持，英庙亦严惮之。及登极，未亲政事。议于阁下，而决于太皇。多令传旨，以此渐干政事，而敢肆然。宫中之事，一皆统之。经筵讲日，英庙幸西海子不至。振即言于太皇。太皇急遣人召还深谴，久之始释，而下诸从行内侍于狱抵罪。自此上或起居必皆谘之。行幸各宫，亦责保傅报知。或不循序，即劝上回马车，曰：“恩泽欲均，不可偏也。”一日，退食入侍，问萧声，吹箫者以振至走匿。振追之，叱曰：“尔事皇上，当进正言，谈正事，以养圣德。而乃以此淫声惑上听乎？”杖之二十。又一内侍给上梳栉久，乞恩。上欲授以奉御。以谕振，振曰：“官所以待有功。此贱技微劳，赏以金帛可也。”卒不与。其闲邪纳诲，以成英庙盛德，不为无补。惜其因三杨既没，政悉揽归于己。招权纳赂，凌忽大臣，杀戮谏官，驯致土木之祸，而为世大戮矣！ 

　　翰林修撰安福刘■〈王永〉鲠直有文。时太监王振招权纳赂，刘忧之。因灾异上十事，其一言北虏当备，其一言太常当用儒臣，其一请上揽乾纲，不可使之下移，暗斥振也。振虽衔之，而无以罪。下其章，令百官各省。未几，编修董璘请任太常，下锦衣卫狱。镇抚马顺希振旨，抑令连刘被收。刘知不免，大骂：“目为赵高！”振怒，令顺于狱杀之。振遂大横，肆意诛戮。朝臣重足而立。遂北征致陷大驾。言者讼刘之冤，且谓“所言皆有先见”。制赠翰林院学士，谥忠愍，附祀于庐陵六贤祠，位次于文天祥。振方炽时，吾邑成器伤刘之死，设位于龙泉绝顶，为文以祭之。人名其地为“祭忠台”。刘二子钺、釪俱第进士。钺官至广东参政，釪云南按察使。釪子须礼部郎中，洵乡贡进士。人闻，以为公忠烈之报云。 

　　正统十四年八月，也先犯边，太监王振欲立功固宠，且欲车驾过代州，就幸其家，力主英庙亲征。尚书王直等谏，俱不听。即出，遇贼不利。引还至土木，为也先所薄。止营，营中无水。止三日，军马多渴死。不得已启行。也先急攻，不战而溃。驾遂陷。皇太后下诏立皇子见深为皇太子，命郕王为辅摄政。九月，也先攻破紫荆关，直犯都城。廷臣请于皇后，共立郕王，是为景皇帝。遥尊英庙为太上皇。乃号令都人城守。也先见吾有备，引去。遣使许归大驾，遂得迎复。廷臣议令大学士商辂迎于紫荆关，请英庙诏谕群臣，恭事皇帝以治天下，还居南宫。后有献燕帖木儿谋者，景皇帝黜之。岁壬申，皇子见济生，欲立为皇太子。于谦、王文等且号令廷臣置给事中林聪争之不得，竟下诏立见济为皇太子，而封见深为沂王。不逾年，皇太子薨。岁丙子十二月，景皇帝不豫，众请复旧太子，不纳。于谦等亦无赞成之意。明年正月十七日，太监曹吉祥、总兵官石亨、张輗、张軏、都御史徐有贞等共谋，集兵叩南宫门，请上皇升舆，径入右顺门。侍卫都督范广御之，战死。遂升殿，谕百官以皇帝不豫，众请复位意。百官皆呼万岁，事遂定。亨等欲邀功，斩于谦、王文，谪陈循、江渊等戍边，放商辂等归田里，废景皇帝为郕王。后三四日，英庙御文华殿，诸文武有功之臣在列，英庙喜见于色，曰：“弟弟好矣，能吃粥矣。事无与于弟弟，小人坏之耳。”英庙之言如此。废黜之事，非其意矣。他日追复，岂尝有微言欤！ 

　　正统己□八月二十三日，郕王御午门左，言官及诸大臣共劾王振误国之罪。有令旨：“朝廷自有外置。”众心愤郁，叫号不已。长史仪某造膝前免冠密言，众皆免冠。郕王见众情怒，命籍没王振等家。众长号不闻，膝行益前，将及御座。给事中王竑忽于众中跃起，捽马顺至前，曰：“奸臣党在是！”郕王起退，方阖门，顺已死于诸臣拳足之下。诸卫士因大言索王、汪二长随。内缚二人送锦衣卫狱，甫出门，卫士共箠杀之。盖二长随因戒严箠挞卫士及都人，众皆怨之故也。其后乃以犯阙罪竑，非其罪矣。 

　　正统己巳，也先兵临城时，人情汹汹。廷中倡迁都之议。太监金英以上意谕众曰：“死则君臣一处耳。敢有以迁都为言者必诛之！”御史徐谦亦上疏极论，下其章申戒。人心乃定。 

　　土木兵溃归，一卒曰：“兵败时，已蹂躏于人马之下。忽见一神人提起之曰：‘尔非此中人？豆腐闸儿人也。’不觉得脱。然不晓豆腐闸。”（下有脱文）此卒后死于闸畔云。 

　　正统十四年，京师小儿嬉戏，群环一小儿，而匿一小儿于外，一小儿呼问曰：“正月里狼来咬猪么？”众曰：“未。”按月问之，皆曰：“未。”至于八月，则外之小儿破群而取环之小儿而去，诸小儿逐之以为乐。在在皆然。其后果为土木之应。景泰末，忽童谣云：“鹭鸶冰上走，那里讨鱼寨？”其后卒为于谦之应。盖祸之将至，兆已先见，特人不能知耳。 

　　景泰元年九月廿六日，礼部具奏：“也先遣使来言，欲送车驾还都。请遣使奉迎。”景皇帝：“欲与虏绝，而卿等每以和请何耶？”吏部王直曰：“虏之诚伪，虽未可知，而奉迎臣子之事，义自当举。今虏有言而不知举，其如天下后世之公论何？”景皇帝不怿，曰：“当时大位是卿等推戴，非出朕心。”兵部于谦进曰：“大位已定，孰敢有议？但王直之言，理合如是，不可失耳。”景皇帝始释然曰：“从汝，从汝。”言已而退。太监兴安自内出，盛气谓诸臣曰：“只说遣使，今群臣孰可行者？其孰为辅弼？孰为文天祥耶？”王直怒曰：“群臣皆朝廷臣子，惟朝廷用。孰敢不行？”兴安语塞。乃推给事中李实。国书惟言报礼，而不及奉迎之事。实等惊疑，而质之于用事诸臣。兴安诃之曰：“汝等奉黄纸干事，尚有何言？”盖深讳言复也。实见也先慨许奉还，及后将至紫荆关，诏廷臣集议还宫之礼，及议防变方略。都御史王文曰：“孰以为真来耶？黠虏变诈，不过用以索金帛及土地耳。岂真有心送来？”众畏缩不敢言。兵部于谦曰：“防变方略，乃在我与总戎。”遂皆退。惟给事中叶盛等至礼部，问之，尚书胡濙曰：“君辈以王公言而疑奉迎大礼，遂不讲耶？言彼自言，仪注已送阁下议矣。”当时特以也先累促奉迎，而诸老力主应之。内外当事之人，实无奉迎意也。天造草昧，怀愍徽钦，无一时得还。而我英庙銮舆安返，天盖将复隆八年之治，以绵我国家千万年之业而保之佑之。虽也先凶丑，不敢有加。岂区区所能沮挠也耶？ 

　　景泰元年，迎复上皇报至。阁老高公于禁门内得一帖，大约言：“上皇为宗社故失陷，今虏人悔祸奉还，礼宜从厚。主上当避位再让而后受命。不尔恐取天下后世之议。”末云“书奉修史先生”。礼部胡公欲封进之，都御史王文不可。于谦依违未上。给事中叶盛以闻，有旨封进。县令锦衣卫捕治甚急。指挥龚荣自首，诏下狱。内旨叵测，门、谢二镇抚谋于大臣，坐以应奏不奏不应之罪，制可。盖其辞理俱直，而公论不容废也。 

　　正统驾陷之后，人心遑遑。自给事中王竑击死马顺，一时科中如林聪、叶盛、金达辈，皆夙夜谋虑举正庶务。而景泰皇帝亦倚任之，言无不从。先是举劾必受密旨。或自欲举，亦先一日具春坊帖上闻，次日乃廷陈之。至是都督杨俊镇守有罪，叶盛等豫草疏，欲俟其还劾之，使人伺于鸿胪寺。俊廉知，昏暮始至寺报名。及将入朝，盛等方知。即率同列怀春坊帖叩门投之，时驾将发，阍者不纳之。盛诃曰：“吾辈有急事欲廷举，苟有误，罪在尔也！”阍乃为通，遂廷论之。俊竟抵罪。自是上下震恐，百度皆正，边鄙复宁。诸人之力也。 

　　景泰元年，广宁伯刘安、都督佥事郭登守大同。也先遣人奉上皇至城下，召守臣出见议事。刘邀郭同出，郭曰：“虏情叵测，安知其不以夏人之诱扬廷者诱之我乎？吾二人之身，城之存亡攸系。脱或怀诈，吾二人命不足惜，如此城何？”擐甲登城，北面拜曰：“臣非敢不出，但此城臣冢，不敢离耳。”刘竟自出，因得迎复上皇。命加封侯，从而入京。给事中叶盛等劾之，诏复原职。英庙复位，进刘爵，郭罢废。至成化间，始得复用，人莫不多郭之守正云。 

　　蒙古可汗脱脱不花，元之后也。其部落也先，初甚微。知勇善战，日渐强大。脱脱不花因命为太师。及土木得利，遂怀篡逆。因众部落会朝，执脱脱不花，以弓弦缢杀之，自立为可汗。平章某言于也先曰：“主人衣新衣矣，幸以故衣赐臣。”盖觊乎太师。也先不许，而以封其弟。平章某不平，而形于言。也先知之，鸩其子。子饮而觉，啮指血染箭，令仆持报平章。平章厉兵，俟也先兵众出猎袭之。也先势不敌，从数十骑遁去。既又恐其下叛，夜与亲信数人，走至一部落乞浆，一妇人以酪饮之，遂去□□。妇言状，夫疑其伪，追及之，果也先，杀之。盖其父尝为也先所杀，每图报之，而求之（下阙、上阙）。下当传之子，请立皇子见济为皇太子。景皇帝大悦，即辇金银，驾之太监兴安私室，使主其事。安辞，请下其奏于廷臣议。都御史王文即曰：“当立。”众唯唯，因具疏令群臣议。署给事中林聪曰：“皇太子已立，无过当置何地？”文怒瞋之，林不得已，亦署。见济竟立。以翰林院官兼官职，他官不与，文特以林兼清纪郎以愧之。御史王传希文旨，构林为甥某官某营美地。诏多官讯之。文抑使承受赂，林不承。乃入以大臣专擅选法，律斩。狱上，尚书胡濙移疾请告。景皇帝命太监王澄视之。濙对曰：“臣本无疾，因林聪以微罪坐死，被惊故尔。今其事何如耶？林聪好人可惜。”澄还言之，景皇帝悟。免死，降国子学录。英庙复位，升佥都御史。初立储诏下，其文有曰：“天降下民作之君，父有天下传之子。”尚书何文渊宣言于朝曰：“此文渊语。”阁下先生不解，道：“此盖欲以徼宠也。”及英庙复位，何已致事，心上自疑祸及。一日，驿报陈都御史将至。何意朝廷将有处分，即自经死。已而至者，乃旧都御史陈泰，降广东副使，便道还乡耳。夫林守正俟命，而卒获夫福。何以要誉徼宠，而卒取夫祸？为人臣者，可以鉴矣。 

