<!-- { "loadSidebar": true } -->
　　文皇帝初营天寿山。敕皇太子汉、朝（案，太祖子得封者二十三王，未闻有朝王也。似是韩王之误）二王、皇太孙往视。过沙河，却辇步进。皇太子有足疾。中官扶从。时或失足。汉王曰：“前人失足，后人把滑。”皇太孙应声曰：“更后人把哩！”汉王怒目回视久之。天纵圣人，虽一时谑浪之语，而后来武定州武成之略，已具于此矣。洪武初，安南国王陈日煃来降，高皇帝封为安南国王（戕字上有脱文）而戕其宗，诡称胡一元。子胡苍，冒陈氏甥，诳言陈氏绝嗣。来请袭封。文皇帝不逆其诈，特赐封册。苍谋既遂，因怀逆谋。据我思明等数州、宁违等七寨，侵占城土疆，要其贡赋。通授伪印，使之从己。朝廷闻之，议欲加封。会安南王孙奔窜至京陈诉，苍闻之，遣使奉贡，自伏诬妄之罪，请陈归国。文皇帝信之，遣使送还。苍使兵邀杀於途，并贼朝使。文皇帝大怒，拜成国公朱能为征南将军，总兵八十万以讨之。师渡富良江，苍率众号七十万来拒。一战败之。苍走死，复其地为郡县，而置交阯都指挥使司、布政使司、按察司以统之。 

　　广宁伯刘江镇守辽东，军政修明。永乐间倭贼二千余人驾海酋数十，逼望海坞登岸。公令都指挥徐刚伏兵山下，百户姜隆率壮士先焚其舟，约以旗举伏起，炮鸣奋击，不用命者以军法从事。倭至，江□旗举鸣炮，伏尽起合击。倭大败，奔入樱桃园空堡内。进围，开西南一路纵之。倭走，江挥众追逐，斩首千余级，生擒几百人。无人得脱者。事闻，进封。麾下皆进秩。先是，辽东、山东、淮阳、崇明、太仓、金山，浙闽、广多被倭寇害，俱置备倭官军。自江捷后，倭不复敢窥。烽堠虽置人，终老不见警。江之功大矣。 

　　太师英国公张辅征交阯时，一旦黎贼拥兵大至，公下令出战。参将王某以风逆，按所部不出。公勒众力战，大败之而还。明日班赏，因问：“昨日不与战者为谁？”王知公怒之，敛手曰：“昨以风逆，故不敢出。”公曰：“我独不畏死也。封疆之事，几不可失。我既已出，而公不继，朝廷不福，幸而胜耳。脱或不敌而陷于贼，岂非公卖我乎？”命引出斩之。王叱引之者曰：“孰敢引我！”公据□拔佩刀起，众共拥出，斩于军门。其子某诉之，朝廷颇疑，征还。都御史顾佐请去其兵权以保全之。制可。某知朝廷之意，率其家人于长安门外伺公出朝殴之，朝廷知而不问。 

　　仁庙在东宫时，天台徐好古为赞善，清介端重。仁庙以师礼待之。诗文皆令改定。尝因其有疾致书，称之为“赞善先生”。遍述其能直言裨益，欲望辅导之意。辞极谦抑。冬至赐酒，又特赋诗致意。徐卒，痛悼不已，自为文以祭。及即位，又为之敕守臣时祭于其家。是固好古之遇，然亦可见仁庙崇儒重道之盛德云。好古名善述，赠太子少保，谥文肃。仁庙冬至赐酒诗云：“清朝盛文治，辅德资耆儒。念彼筋力倦，趋朝谅非宜。赋诗有佳致，教诲多良规。起予德深处，永怀浩无涯。新阳庙初复，况此承平时。酬劳见尊酒，庶以荣期颐。” 

　　北方田野人患胸腹饱胀，用马兰子椎碎，凉水吞下，即泻而愈。 

　　祭酒安成李先生，上仁庙封事忤旨。命侍卫将军以金瓜击之不死，系狱。而仁庙上宾，皇太后意其激怒之，以致大故。欲杀之。宣庙承旨，命就狱械取。欲亲鞫。俄又命锦衣卫指挥王某即出行刑。王甫行而先生至。宣庙退，近臣某就问，先生陈其忠诚之意。宣庙出，近臣备述其言。宣庙悟，命仍就狱。盖王被旨，急趋出，与先生相失于端门左右。候之于长安门久，不知先生已入。急趋回，则先生已获更生矣。使彼时而王值之，或宣庙不退，而先生之情，不得达于近臣，不以闻，则祸必及矣。岂天悯先生忠诚而阴佑之也耶？先生后在国学时，重修国学。英庙临幸，坐彝伦堂，赐先生坐。先生讲《舜典·君臣赓歌》一章，敷陈明切，君臣倾听。英庙大悦，锡予优厚。时先君为太常博士，与行释奠礼，及见之，常道之如此。其所立监规，严肃简要，至今犹遵之云。 

　　汉王高煦，文皇之第二子，建国乐安州。先从文皇帝奉天征讨，善战有功。为文皇帝所钟爱。潜有夺嫡之志。文皇帝亦惑之。赖儒臣杨士奇、杨溥、蹇义、黄淮等前后正救。虽皆下狱，而文皇帝酷爱皇太孙英明，可承大业，故东宫迄得不摇。仁庙正位不久而崩，宣庙继立。王不自安，图为不轨。以指挥王斌、知州朱恒等为谋主。伪命斌为太师，恒为都督。夺民马为战马，放囚徒为卒伍。潜以帛结在京官军为内应，反谋渐露。朝廷疑之。王觉，差百户陈刚赉本指斥乘舆，声言犯阙。皇太后忧之，召杨荣使定计。荣请亲征，皇太后及上俱难之。荣曰：“彼谓陛下新主，必不自行，故敢尔。若陛下亲行，出其不意，而以天威临之，事无不济。若或迟疑而使彼得为计，未可知也。臣请先行，誓不与贼俱生。”皇太后壮之。劝上从其计。荣即起行，昼夜疾驰。至即合围。督军士筑土山。山成而大驾至。众呼万岁，声振城中。汉王知不敌，遂开门出降。诏诛王斌等同为谋者，免汉王为庶人，改乐安州为武定州。 

　　宣德五年，即赐进士。时东宫已建，上欲选进士之尤者，使积学以备官僚之用。敕礼部尚书胡濙选年少美质者三千人。入时，上在斋宫，甚喜，即令考之。濙奏笔札未备。敕内臣给，而亲授题曰：“用人何以得其方。”命杨文定抡次，得三山萨琦八人。先入与列，诏赐袭衣冠带，仍命有司给以灯油房屋皂隶。而敕太和王直率之读书中秘。每赐上膳良酝以劳之。其后复敕通取二年、五年、八年进士，妙选得泰和萧镃、东吴徐有贞等二十人，共二十八人，如永乐间应二十八宿之数。后萨琦为礼部侍郎，西蜀江渊为少师工部尚书，萧镃武成王，玉俱侍郎。徐有贞为武功伯，安成王宣为国子祭酒。上虞陈金、吾姚何瑄皆布政使。咸著声绩云。 

　　朝廷奏事，前一日进奏目，至日廷奏。其有弹劾，多命鞫问。正统辛未，状元彭时谢恩，不敢就枕，反致失朝被劾。上惟命锦衣卫谕之而已。不惟可见圣明仓卒处置之尽善，而爱惜儒臣之心，亦于是为至矣。其日报名谢恩，鸿胪盛气让之。彭应答自若，亦可以验其将远到云。 

　　欧公晚年，论青州青苗事，明切至当。行状不载。韩魏公作墓志，始见之而亦不详。《神宗实录》附传亦不载。叶涛重修，始著其不俟命擅止散钱有放罪之诏。至洪景卢四朝使传，始直书。以是为王安石所诋，而遂决归老之计。只此一事，凡更数贤之手始传。以是而观，古人之美迹，其不得传者多矣。 

　　尹凤岐先生善为诗，遇事有不平者，辄为诗讽刺之，往往为人所传。会制科举贤良方正授八品官。而简太学生年五十以上者悉放还。尹作诗曰：“五十余年老秀才，故乡依旧布衣回。回家早去养儿子，保个贤良方正来。”当道闻之大惭。 

　　正统十四年，先人以太常博士陪郊祀。先一日，英庙已莅斋宫，升坛习仪。赐供事官食。及将祀，宣太常寺官，命英太师摄祭。盖英庙沐浴更衣，体不平也。成化二十三年郊祀毕，宪庙即驾出南天门还宫。卫士皆不知之。盖常郊驾还，皆出西天门也。而其年英庙驾陷，宪庙宾天。上帝鉴临可畏矣哉！ 

　　正统十四年进士登科录，凡天字皆作■〈艹曳〉字，云出内阁之意。景泰中《幸太学谢表》，有“管窥霄蠡测海之句”，盖亦讳天字也。偶见宋宣和时禁君天等八字，乃知其事盖有所本云。 

　　王抑庵先生典选，或遇事不如意，辄诵古人诗以自解。一给事中欲干选法，则诵曰：“偶然题作木居士，便有无穷求福人。”一御史言其选得不当，则诵曰：“若逢鲍老当筵舞，更觉郎当舞袖长。”其所感深矣。 

　　猎者用绳设机于山径中，野兽过而触之即被束。有二人早行遇机绳束一巨鹿。猎者未知，二人取之。念其设机良苦，系一白鲞于绳以遗之而去。猎者得之惊异，归以语其家人。其子即为神语曰：“吾此山神来招我灵，宜为我立庙。”乡人闻之，共立庙祀山神，祈祷辄应。远近尊奉，共名为“白鲞庙”。既数年，二人还忆其得鹿之处，问奚立庙，祝言其由。二人笑述得鹿遗鲞之事。闻者皆叹。庙遂不神。祠因废。妖由人兴，信哉！ 

　　六科之署，旧在尚宝寺西。永乐间灾，暂于午门外直房署事出入便易。正统间营造不复重建。因之至今。 

　　京城西一古庙久废，相传为“白虎庙”。一老夫与其妇二人寄居。一夕，夫妇俱梦一白衣老人谓曰：“吾乃此庙白虎灵神也。本身在后檐地内三尺之下，汝可出之。吾有大灵，人有疾在首者，扪吾之首；在腹者，扪吾之腹；在手足者，扪吾手足，皆能使愈。香火之钱，皆可赡你老也。”觉与邻家言之。相与掘地三尺，果有虎首。老夫鬻衣具酒饭，饲众出之。乃燕中白玉石所为，高可八尺，形状雄壮，俨然如生。用水涤之，举置庙中，适有卖面者痧肚叫号。老夫扶入，令扪虎腹，邻有解治痧者砭之，须臾而愈。继有乘马者及门而坠，伤手痛甚，不能上马。老夫扶入，令扪虎足，众为抚摩，须臾少止，上马而去。共以为神。邻巷醵钱致奠，人遂辏集。一日收香火钱千余。三日之后，门巷填塞挤排，墙覆压死二人。兵马司以闻，有旨“取入大内留三日”。计旧庙不可容，令置城隍庙门。以疾来扪者益多，虽通宵不绝，有五六里之外乘舆而至者。委顿死者多，而验者绝少。人亦不沮。至三月余始懈。则虎受扪摩，白渐变而黄，乃相谓曰：“白虎已为黄虎，今不神矣！”无复扪者。其虎至今犹存，亦怪矣哉！ 

　　京中有鬻有夫鬻豆芽菜。一妇人用钱买菜求益，夫不与。妇人引手就其筥取之，袖中银一锭，落于其筥。夫持归以告妻曰：“吾今可以免卖菜矣。”妻略不视，曰：“尔得之而喜，彼失之者宁不戚乎？今吾将娩，彼戚而致死，诅咒及吾，吾亦且死矣！纵得十锭何补？”夫感其言，遂还之。妇为其夫所咎，果将自经。得之甚喜，劳以酒饭，以银一两遗之。其夕鬻菜妻产一男。夫出求火。妻见一白衣人从地中出，长尺许，光彩照室，惊怪。以衣投之，即没。夫意其宝，掘之，得银一缶。报于失银者。其妇亦产一女，归于其男。相与同为贸易，皆致富。鬻菜妻亦贤乎哉！ 

　　松江曹至得常言其祖云西善诗画，而家饶于财。尝筑一屋，以锡涂之。月夜携客饮宴其间，号曰“瑶台”。盖元制不备，富家侈僭，大率类此，不独一云西也。 

