<!-- { "loadSidebar": true } -->
　　妖僧继晓，有宠于宪庙，为之建永昌寺于西华门西。太监梁方主其事。规制甚备。先是三官殿费用巨万，刑部主事莆田林俊恐复重费，草疏极言“寺观之建，於国无益。继晓妖妄不可亲近。今西北大歉，民力不堪，不可重费，以益民困。”言甚切至。疏成，锁吏阁中使书。每遇继晓及梁言名空之，书成使填。吏大骇，叩头泣曰：“此疏果入，彼此均死。公激于义，死或所耳。何吏累也？”俊曰：“死罪吾承，不尔相及。”吏泣不已，妻觉之。俊御家素严，不敢谏，令其仆告于俊所厚侍讲吴希贤，力谏止之。俊曰：“吾志已定，不可回也。但事定之后，烦君为传耳。”因货其所乘马，区处家事毕，赍赴通政司投之。语通政使张某曰：“请屏人视。”张阅之竟，叹曰：“君能言人所不能言，吾辈愧之。然雷霆之下，恐未易处。尚再思之。”俊曰：“吾思已三，奚云再也！”张度其不可回，令其同年参议张某谏之。俊不应，置疏于案而去。疏入，诏下锦衣卫。狱臣杖之。俊曰：“俊备员部署，见事有害于国，不得不言。具上以谪俊，罪诚当死，赐即死，奚事杖也？”狱臣壮其言。具上，以谪姚州判官。后军都督府经历张黻争之，亦坐谪师宗州知州。南京兵部尚书王恕极言二人之谪非罪。有诏召还复职，改调南京。俊疏出，见者莫不为之吐舌。而俊慨然无所顾虑，虽被谪，继晓亦坐是寻窜。寺不成建，则俊之志亦已伸矣。 

　　今上在东宫时，宪庙命太监覃吉侍。时诏德官宠盛，吉心常危惧。东驾出入起居必俱，饮食必尝始进，未敢顷刻少离。朝廷之政事，大臣之臧否，至诚启告。淫声奇色，皆不得近。以故圣德日新，天下仰赖。虽圣神天纵，生知安行，然保护辅导，不无涓埃之助。吉诚笃寡欲，不营私利，卒之日，检其橐，惟赏赐银百余两。宪庙及上皆悼惜之。恤赐白金百两使治丧。上既即位，常思念之。王恕、马文升、怀恩皆特旨召用，不由外朝论荐，盖皆吉之所推誉也。孰谓阍寺果无人乎！ 

　　关西都御史员缺，冢宰三原王公荐某官萧祯及某官某人堪之。内批不允，而命别选二人。公执奏曰：“陛下不以臣为不才，任臣铨选，则臣之所举不效，臣之罪也。且陛下安知萧祯等之不可用？而拒臣也？是必左右近官，别有所主，而图以与之也。承顺风旨，以固此位。臣诚不能，臣之所知祯与某，陛下既以为不可用，是臣不可用也。愿乞骸骨归老。”上优诏慰之，竟用萧祯，果称其任。说者谓公是举有过于赵普补牍之勇果云。 

　　吾邑滑寿字伯仁，号樱宁。工古文词，善医校正《灵枢》、《素问》错简者。著《难经本义》、《读素问钞》、《十四经发挥》、《读伤寒论钞》、《诊家枢要》、《痔痿篇》、《医韵引彀》等集。其治人疾，不拘拘于方书，而以意处剂，投无不立效。秋日，姑苏诸仕人邀游虎邱山。一富家有产难，挽回，诸仕人不可。先生登阶，见新落梧桐叶，拾与之曰：“归急以水煎而饮之。”未登席，报儿产矣。皆问：“此出何方？”樱宁曰：“医者，意也。何方之有？夫妊已十月而产者气不足也。桐叶得秋气而坠，用以助之，其气足。宁不产乎？”其神效多类此。今南京太守宗源，其嫡孙也。 

　　吾邑石川王贵学，元提举景善之子，读书能诗。为仇家所诬，谪戍关西。与子仕伊，别于南京，贻之诗曰：“石头城西笛呜咽，他乡父子生离别。泪珠滴□琅玕痕，□枕平分海天月。尔祖生吾吾生伊，立身立志家欲齐。患难相仍二十载，家危不绝如线微。尔今独归心亦苦，归见尔妻并尔母。弟妹仓皇立两傍，含泪还应问尔父。尔发奈何？万里一身行负戈。朔风吹浪卷作云，飞霜坠地如雪多。雪深一尺秦川道，关西之山极天表。生来从役当复归，死即埋没随百草。儿弗忧，吾何愁？丈夫四海当遨游。常念行人远行役，天寒早乌貂裘。乌貂裘，久已敝，补缀成衣应尔妹。遥怜寒夜碧窗前，一线一针一行泪。”人传诵之。今其玄孙克承恩任监察御史。 

　　戚澜字文瑞，任翰林院编修。负才使气，醉尤甚。人皆惮之。丁内艰，服阙赴京。夜行峡山江，见神人七人，皆乘马炬列前后。舟人皆恐，文瑞拜曰：“尔桑将军兄弟耶？来应欲吾文耳。吾当为之。”遂皆不见。及登驿舟渡钱唐，忽起而揖逊曰：“尔宋朝官，乃坐我翰林编修上耶？”舟人无所见，皆怪之。至邸而卒。盖其神已乱也。后广东丘阁老先生夫人入京，舟次高邮，梦一伟衣冠人告曰：“我戚编修，贤夫阁老之故人也。明日大风舟行必覆，故来相告。”夫人戒勿行。舟人以天方霁，欲发，夫人苦止之。及风果作，舟行者皆覆。丘闻，为文遣人祭奠于其家。其文略曰：“友道之废久矣！曰友曰朋，如兄如弟。指金石以为期，刑鸡犬而投誓。腰首稍殊，情态顿异。□半臂才解，遇诸途遽转面而过。宿酲未醒，□□□□□□□。”其所感深矣。 

　　贵州思南有曰甑峰，居大山中，其形似甑，故名。山盘亘铜仁思州石阡，数百里内无人。居人亦多不能到。所产草木多异状。有兽曰“宗彝”。状狝猴，巢于树。老者直居上，子孙以次居下。老者不多出，子孙居下者出。得果即传递至上。上者食，然后传递至下，下者始食。上者未食，其下者不敢食也。先儒谓先王用以绘于衮者，取其孝也，盖以此。予弟尚宝文渊谪思南，闻土人言。其死者亦尝见之，求其生者，不可得也。 

　　汉祖歌风台咏者甚多，惟宋张安道一篇可赏。其诗曰：“落魄刘郎作帝归，台前一曲大风词。才如信越犹菹醢，安用思他猛士为！” 

　　●复斋日记卷下 

　　旧制文庙祀用少牢、笾豆各八，而舞佾六。成化元年□月，国子祭酒周洪谟上言：“吾夫子唐封为文宣王，乃周时天王之王，盖即后世皇帝也。当祀之以天子之礼，祭用太牢、笾豆各十二，而舞佾八。”制“可”。予意不可，尝为疏将言之，会解官归不果。所拟疏曰：窃惟礼莫严于分，分莫严于祭。故天子祭天地，诸侯祭山川，大夫祭五祀。宗庙之乐舞，天子八佾，诸侯六佾，大夫四佾，士二佾。天子之郊祀，戴冕藻建旗俱十有二游，绘龙章而设以日月。诸侯以下，则不得用。其上下之分，尊卑之序，有若天尊地卑，冠上履下，截然而不可逾。是古今之所共，而百王之所同也。其可于文庙之中，礼教所出之地而紊之乎？切惟文庙礼乐，太祖高皇帝斟酌前代之制，祀以王礼。天下奉行，百有余年，或有议定。该国子监祭酒周洪谟建言，援引唐开元乐用宫悬，及宋徽宗加衮冕十二旒、衣十二章之制，而为旧制未足，请改舞六佾为八，笾豆各为十二，盖不过欲其器数之备，以致尊崇之心。殊不知礼而不称，非所以为尊也。夫礼贵于称。宜丰而丰，宜俭而俭。其不宜丰而丰之，则为之逾。逾则为僭，而非礼矣。吾夫子何人？而可以此非礼之礼而诬之乎！鲁世为郊禘，吾夫子观之曰：“鲁之郊禘非礼也。周公其衰矣！”可以是为天王之礼，而谓其所封之王，乃天王乎？实臣所未解也。且祭先圣先师，先王盖有制矣。《记》曰：“大学始教，皮弁祭菜，示敬道也。”又曰：“凡学，春官释奠于其先师，秋冬亦如之。”则所荐者止于蘋藻之菜而已，其礼初不丰也。至于用乐，亦惟曰：“命乐正入学习舞，天子乃率三公九卿诸侯大夫亲往视之。”则固未尝不致重，然以大雩蘋而曰：“用盛乐观之。”则是其乐亦非天子之乐也。堂堂天朝，不取先王之制为法，而于唐宋之失礼是师。臣实耻之。臣诵吾夫子之言，赖以窃禄，非不欲致隆其礼，以尽报本之心也，但体吾夫子之心，必所不安，而欲以当得之礼祀之，庶几吾夫子在天之灵，得以安享。而“其衰”之汉，贵取之愧，不作於地下耳。如蒙准言，乞敕内阁大臣及在廷儒臣，稽考先王之典，参酌事理之宜，将所加舞佾、笾豆革去，而一遵太祖高皇帝旧制。非惟理循常古，而无僭妄之议，抑且情文兼备，而无诬妄之失，可以格夫子之灵于在天，可以垂昭代之礼于后世。微臣幸甚，吾道幸甚！ 

　　文皇帝既立，□□□□□□□□□□□□升顺天府为北京，欲徙都之。六年临幸，八年下诏征元。诏书略谓：“以大击小，以顺讨逆，以治攻乱，以逸待劳，以悦吊怨，期在必胜。”以二月出塞，五月十二日师至斡难河，遇虏本雅失礼，一鼓败之。失礼从七骑遁去，余众擒杀者不可胜计。获马驼牛羊数千头，其余降者相继，皆抚安之。即日班师。二十日还京。十二年□月，复下诏亲征。师至撤里怯儿，虏来逆战败走。追至剌河，虏酋望巴巷木太平把孛委把罢复来战，又败。杀其名王数十人，斩馘无算。余众宵遁。归至饮马河，虏酋阿鲁台遣使率众诣军门降。上嘉之，封为和宁王，使其部落还京。二十年，和宁叛，杀使者犯边。七月四日，复下诏亲征。师至阔栾海之北，和宁王弃其车辆牛羊马匹而遁。穷追累日，获其谍者，云王已惊惧死，余党溃散。及至屈儿河，其属兀耒哈又来战。上亲勒前锋与战，败之。杀其酋长数十人，尽歼其党，俘获其妇女老稚车辆牛羊马匹而还。二十一年四月四日，复下诏亲征。五月至答阑搭儿河。虏闻遂遁。遂逾白邨山、屈烈儿河、溥温河，终不见虏而还。是岁八月，又敕平阳侯陈懋为前锋，出西道，上自将大军由东道。上至阴山，慎虏知院阿失帖木儿等，率其妻子来降，备言诸虏为瓦剌顺宁王脱欢剿杀。而西道陈懋兵亦降其酋也先土干众，以来见於军门。上闻也先土干虏既畏服，封之为忠勇王。土干感激，请捍北边。二十二年七月，复下诏亲征。行月余，不见虏。上不豫，班师至榆木川，宫车晏驾。阁老杨荣与内侍谋敛於营中，秘之。日进膳传旨如常。奉梓宫入之宫，乃用皇太子令发丧。文皇帝忿胡人之骄，期尽灭之，累乘盛暑出师不厌复，遂至於大故。而虏人摧破，迄今不振。文皇帝之功大矣！ 

