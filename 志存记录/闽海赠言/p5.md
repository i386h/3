<!-- { "loadSidebar": true } -->
　　东番夷人不知所自始，居彭湖外洋海岛中；起魍港、加老湾，历大员、尧港、打狗屿、小淡水、双溪口、加哩林、沙巴里、大帮坑，皆其居也。断续凡千余里，种类甚蕃。别为社，社或千人、或五六百，无酋长，子女多者众雄之，听其号令。性好勇，喜斗，无事昼夜习走，足蹋皮厚数分，履荆刺如平地，速不后奔马，能终日不息；纵之，度可数百里。邻社有隙则兴兵，期而后战，疾力相杀伤，次日即解怨，往来如初，不相雠。所斩首，剔肉存骨，悬之门；其门悬骷髅多者，称壮士。地暖，冬夏不衣，妇女结草裙，微蔽下体而已。无揖让拜跪礼。无历日文字，计月圆为一月、十月为一年，久则忘之，故率不纪岁，艾耆老髦，问之弗知也。交易，结绳以识。无水田，治畬种禾，山花开则耕，禾熟，拔其穗，粒米比中华稍长，且甘香。采苦草，杂米酿，间有佳者，豪饮能一斗。时燕会，则置大罍团坐，各酌以竹筒，不设肴；乐起跳舞，口亦乌乌若歌曲。男子剪发，留数寸，披垂；女子则否。男子穿耳，女子断齿，以为饰也（女子年十五、六断去唇两旁二齿）。地多竹，大数拱，长十丈。伐竹构屋，茨以茅，广长数雉。族又共屋，一区稍大，曰公廨；少壮未娶者，曹居之。议事必于公廨，调发易也。娶则视女子可室者，遣人遗玛瑙珠双，女子不受则已；受，夜造其家，不呼门，弹口琴挑之。口琴薄铁所制，啮而鼓之，铮铮有声。女闻，纳宿，未明径去，不见女父母。自是宵来晨去必以星，累岁月不改。迨产子女，妇始往婿家迎婿，如亲迎，婿始见女父母，遂家其家，养女父母终身，其本父母不得子也。故生女喜倍男，为女可继嗣，男不足着代故也。妻丧复娶；夫丧不复嫁，号为鬼残，终莫之醮。家有死者，击鼓哭，置尸于地，环煏以烈火，干，露置屋内，不棺；屋坏重建，坎屋基下，立而埋之，不封，屋又覆其上，屋不建，尸不埋。然竹楹茅茨，多可十余稔，故终归之土不祭。当其耕时，不言不杀，男妇杂作山野，默默如也；道路以目，少者背立，长者过，不问答；即华人侮之，不怒，禾熟复初。谓不如是，则天不佑、神不福，将凶歉，不获有年也。女子健作；女常劳，男常逸。盗贼之禁严，有则戮于社，故夜门不闭，禾积场，无敢窃。器有床，无几案，席地坐。榖有大小豆、有胡麻，又有薏仁，食之已瘴疠；无麦。蔬有葱、有姜、有番薯、有蹲鸱，无他菜。果有椰、有毛柿、有佛手柑、有甘蔗。畜有猫、有狗、有豕、有鸡，无马、驴、牛、羊、鹅、鸭。兽有虎、有熊、有豹、有鹿。鸟有雉、有鸦、有鸠、有雀。山最宜鹿，■〈亻鹿〉■〈亻鹿〉俟俟，千百为群。人精用镖；镖竹棅、铁镞，长五尺有咫，铦甚；出入携自随，试鹿鹿毙、试虎虎毙。居常，禁不许私捕鹿；冬，鹿群出，则约百十人即之，穷追既及，合围衷之，镖发命中，获若丘陵，社社无不饱鹿者。取其余肉，离而腊之，鹿舌、鹿鞭（鹿阳也）、鹿筋亦腊，鹿皮角委积充栋。鹿子善扰，驯之，与人相狎。习笃嗜鹿，剖其肠中新咽草将粪未粪者，名百草膏，旨食之不餍；华人见，辄呕。食豕不食鸡，蓄鸡任自生长，惟拔其尾饰旗。射雉亦只拔其尾。见华人食鸡雉辄呕，夫孰知正味乎？又恶在口有同嗜也？居岛中，不能舟；酷畏海，捕鱼则于溪涧，故老死不与他夷相往来。永乐初，郑内监航海谕诸夷，东番独远窜不听约；于是家贻一铜铃使颈之，盖狗之也，至今犹传为宝。始皆聚居滨海，嘉靖末，遭倭焚掠，乃避居山。倭鸟铳长技，东番独恃镖，故弗格。居山后，始通中国，今则日盛，漳、泉之惠民、充龙、烈屿诸澳，往往译其语，与贸易；以玛瑙、磁器、布、盐、铜簪环之类，易其鹿脯皮角；间遗之故衣，喜藏之，或见华人一着，旋复脱去，得布亦藏之。不冠不履，裸以出入，自以为易简云。

　　野史氏曰：异哉东番！从烈屿诸澳乘北风航海，一昼夜至彭湖，又一昼夜至加老湾，近矣。乃有不日不月、不官不长，裸体结绳之民，不亦异乎！且其在海而不渔，杂居而不嬲，男女易位，居■〈疒〈癶上土下〉〉共处；穷年捕鹿，鹿亦不竭。合其诸岛，庶几中国一县，相生相养，至今历日书契无而不阙，抑何异也！南倭北虏，皆有文字，类鸟迹古篆，意其初有达人制之耶？而此独无，何也？然饱食嬉游，于于衎衎，又恶用达人为？其无怀、葛天之民乎！自通中国，颇有悦好，奸人又以滥恶之物欺之，彼亦渐悟，恐淳朴日散矣。万历壬寅冬，倭复据其岛，夷及商、渔交病。浯屿沈将军往剿，余适有观海之兴，与俱。倭破，收泊大员，夷目大弥勒辈率数十人叩谒，献鹿馈酒，喜为除害也。予亲睹其人与事，归语温陵陈志斋先生，谓不可无记，故掇其大略。

　　题东番记后陈学伊

　　余读古史，所云羲、农之世，皆草衣木茹之民。窃以为载籍久阔，谬悠之语，奚足深信？乃今读「东番记」，方信其语之非谬。夫古史所记者，舆图之北也。东番之去吾泉也，仅几日程耳，乃其裸体结绳，不异古史所云；则信乎舆图之广，古今记载之所不及者犹多也。记成于一斋陈君之笔。万历壬寅之冬，沈将军剿东番邻岛之倭，一斋君实同舟往。倭既平，东番大酋德其为己除害也，率其党出谒，且献鹿馈酒焉；故一斋君得询而志之。假令不有沈将军今日之巨功，吾泉人犹未知有所谓东番也。

　　国家承平二百余年矣，东番之入纪载也，方自今始，不可谓不奇。余顷游海滨，海滨人为余言此倭流毒三省，盖数年矣。沈将军一剿之后，海上之艘无他虞焉。则将军之树德，宁独东番哉？其功尤不可谓不奇。有此奇功，故因以广此奇闻，余读斯记而两奇之，漫书以志喜。

　　舟师客问陈第

　　万历壬寅腊月初旬，将军沈有容率师渡海，破贼东番。海波荡定，除夕班师。至料罗，客有问于轩辕寄客曰：『国家设兵，可谓备矣，内则拥旄，外则分阃，寨、游、卫、所，碁布海滨。乃迩者么么小丑，仅七舟耳，从粤入闽，又从闽入浙，又从浙归闽，住据东番，横行三省，所过无忌，何也』？答曰：『承平日久，人不谈兵，将乏援桴之志、士有老母之怯，相与玩愒岁月耳。余尝游北边，见虏骑大举入犯，边兵辄收堡避之；俟其饱掠而出，则尾其后，袭得零星数骑，告捷矣。又尝游于南海，见贼船突犯信地，水兵敛翼避之；及其为飓风所飘、巨浪所覆，贼有零丁困于海岛者，取得其一二小■〈舟华〉、拾得其残亡数级，奏功矣。故谓破虏非破虏、灭倭非灭倭也。求其明目张胆，堂堂正正，与决胜负于塞下海中，实罕所睹闻，贼于何忌哉？故将军有必死之心、士卒有无生之气，南倭北虏，不足平也。岳武穆曰：「武臣不怕死，则天下太平」。孙、吴复起，不能易其言矣，沈子其庶几乎』！

　　客问：『舟师涉海，非旦夕可办；今沈子仓卒而渡，竟能破贼，何也』？答曰：『太府命之矣，鸷鸟将击，必匿其形。故自仲冬以来，无日不讨军实而申儆之。治楼船、教甲冑、练火器、峙糗粮，人知其为守而设，不知其为战而设也；人知其为料罗而防，不知其为东番而渡也。循至季冬，种种举矣，初欲以除夜袭之，已谍其欲来，乃遽出而掩之。令下之日，一军皆惊。盖备之于前，故用之于后；劳于平时，故逸于临事。若素无讲求，而草草渡海，即沈子能耶』！

　　客问：『沈子之自料罗而出也，有谓不奉明文，径情专擅者；有谓贼住东番，非我版图者；有谓隆冬多风，不宜渡海者；有谓外洋剧贼，未易卒破者；而克有成功，何也』？答曰：『武夫敌忾，惟机是乘；如必明文之奉，而以专擅自阻也，则贼终无殄灭之期矣。贼之所据，诚非版图，其突而入犯，亦非我之版图乎？如必局守信地，而以远洋借口也，则贼亦终无殄灭之期矣。沈子尝私募渔人，直至东番，图其地里，乃知彭湖以东，上自魍港、下至加哩，往往有屿可泊；隆冬北风，易作易息。我师过彭，则视风进止矣。且渔人而渔、商人而商，未闻以冬而废业者，又何疑于航海之师也。贼住外洋，谓我师必不能至；况时已撤防，又谓我师必不肯至。故攻其无备，李愬之所以擒蔡也；沈子亦筹之矣』。

　　客问：『料罗之役，以二十一舟而往，至彭湖，十舟矣，风不相及也。十围五攻，万全之道。今前有强敌，后无援兵，何恃而不恐？且破釜而行，深入其阻，何沈子之亟也？倘其不捷，人将食其肉而不餍乎』？答曰：『用兵之道，在于知彼己，不在于较众寡。今贼之船，夺商及渔，不如我兵之船。坚且大也。贼之利器，鸟铳、百子，不如我兵之神飞炮、佛郎机，又练之熟也。贼之乌合，情志不一，被掳虽为役，而非其本心；沈子兵出挑选，人人可用，又躬自劳来，咸百其勇，故自过彭以后，哨捕勇于直前、目兵耻于居后，是其众不如我之锐也。我有三长，彼有三短，兵刃未接，而胜负分矣。沈子何恐？沈子尝太息曰：「军门知我，深恨无可以藉手，故东番有贼，不可以莫之剿也；上有深知，不可以莫之报也」。语曰：「裹粮跃马，惟恐后时」，沈子有矣。即其不捷，肉将在海鱼腹中，人又乌得而食之』？

　　客问：『贼据东海三月有余，渔民不得安生乐业，报水者（渔人纳赂于贼名曰报水）苦于羁留，不报水者束手无策，则渔人病倭强而番弱，倭据外澳，东番诸夷不敢射雉捕鹿，则番夷亦病。今此捷也，东夷踊跃于山、渔民歌颂于海，策亦奇矣！但所报焚沈六艘，而斩馘仅仅十五，何其少也？且献馘皆倭，又何其偏也？落水之贼，独不可捞而取之乎』？答曰：『彭湖以内，水色犹碧，谓之沧海。彭湖以外水色深黑，谓之溟海。溟海浪高，沉者直至底耳。贼见势败，不肯与我以首，恐为乡人所物色也者，故系石于腰以自沉溺；是以鏖战惟倭，兵之所斩亦惟倭，风涛异常，重之昏黑，其敢下而捞斩之乎？又贼有奔窜，兵有穷迫，不惟不敢，亦不暇；沈子之志主于大破贼■〈舟宗〉，不在捞取首级，自过彭时已申言之矣』。

