<!-- { "loadSidebar": true } -->
　　客问：『闻之东番破贼，所得金、布、苏木、鹿麂皮、米、麻、苎、椒、乌鱼、温鱼之类，不下数百金，沈子纵不入之私囊，独不可归之公帑乎？乃分给兵士，何也』？答曰：『海上之兵，未必天性忠孝。故战不旋踵，图利也；死不反顾，贪得也。彼既以身而博财，又夺其财以伤其心，可乎？故贼之所积，夺之于民，惟恐其多。兵之所取，夺之于贼，惟恐其不多。况战胜之赏有限，而因敌之利无穷，三军之所以乐战也。沈子之约曰：「破贼之后，公取其财物而均分之，官无所利」；诚鼓舞之要术矣』。

　　客问：『频年以来，西有宁夏之变、东有朝鲜之师、西南有播州之役，四海不无事矣，当事者往往拊髀名将而未之得也。若沈子，足任天下大事者乎』？答曰：『人未易知，知人亦未易，鄙人闻见寡陋，何足以识之？然沈子近矣。沈子好名而不好利、畏义而不畏死，盖本伉爽、敏达、勇敢士也。使其伉爽而存缄默之思、敏达而极深长之虑、勇敢而廓并包之容，则沈子闻道矣，所就非名将下也。如其惟是不蘉，而才之自挟，若壮猷何！吾方为沈子惕，又奚敢以大事许之』？

　　客得所问，其疑颇释。复起而请曰：『子为谁』？曰：『吾忘我久矣，不自知其为谁也。吾尝隐居轩辕之山，故人目为轩辕寄客云尔。且尔于我为客，我于轩辕山为客，轩辕山于天地为客，天地于太虚为客，胥寄也、胥客也，又焉用谁之谁之乎』？客乃逡巡而退。

　　谕西夷记陈学伊

　　闽之东南，从水道可通诸夷。漳、泉之商贩大泥、吕宋诸国者，岁数十艘，人不啻数千，然皆奉法令惟谨。

　　逮万历戊戌，有旨出榷四方税；同安奸民曰张嶷者，始有机易采金之倡。甲辰，漳商潘秀复自大泥持其国之文，为红夷韦麻郎求市，且援东粤佛郎机故事，以请于当道。当道正议阻，其秋，果有三夷艘从西南趋彭湖岛，逻卒急以闻；秉事诸公议论未一，先姑严禁沿海商渔。为清野计，而遣詹献忠等相继往谕之。后黄金之往也，率其通事林玉以来，藉名求桅，实侦息也。漳南观察沈大若公责其无礼，系之狱；且颂言欲重潘秀勾引罪，日议剿、议守至勤。两台宵旰，而漳、泉奸民藉差使私以题请啖之，红夷愈为久计；内地益汹汹，秉事者益以疑忌。时浯屿把总沈将军有容方在告（？），掀髯扬言云：『谈笑却此虏耳，胡事张皇』？于是泉郡海防诸大夫问计于沈将军，将军语如初；遂以复抚台，抚台因以属将军。将军曰：『此夷原非启疆之狡，何用以兵劫？且欲驱其去而羁其使，于策亦非便，请以林玉行』。抚台便宜从之。遂刻期渡海。渡之日，封姨为政，辅行同事者有难色。将军曰：『第候风霁者，使者归矣。假令中有以尺一沮吾师，事宁不败』。遂凌波冒险以济。诘朝，差使果偕夷酋九人赍金二万若诸玩好，将舣舟渡，适将军至而止。麻郎德将军释其通事，抵将军谢。将军对所差使扬言于郎曰：『若辈夙不通中国，兹非误听奸民诱来耶？天朝体统甚肃，上有抚、按二台，中有藩、臬诸司，外有将领、郡邑百执事，纲纪相承，凡事非商定不敢以闻。若欲求互市于闽，互市事至巨，孰敢主之？若等皆良商，独不识此乎』？郎始悟，即订归期，而同事者复以题请尼之。将军居既久，察麻郎无行意，即集诸卒长谋曰：『此夷徘徊，必有居间者，试张帆为归计餂之』。郎见之，果以一艇谒将军曰：『郎辈唯将军命，柰之何遽去』？将军诧之，曰：『若初至，两台业已檄舟师剿若，我力争若皆良商，故请释林玉，谕若归，讵意濡滞至今日。吾今行矣，不可以再见矣』。郎等顶礼堕泪曰：『极知将军有厚德，郎虽夷也，敢忘之乎？从今一惟将军命』。将军因以酒劳郎，竟日为欢，郎益喜。越二日，三夷舟俱解缆去。濒行时，携铳器及土产别谢将军，将军受其器，还其产。郎与诸部落向将军泣，至望将军不见，犹登尾楼以眺者。是役也，始于闰九月之二十六日，竣于十月之二十五日，往还甫一月耳。将军归以复观察公，观察公以复两台，两台以疏上，明君良相竟如议，而吾泉滨海因以帖然。两台疏中，稍稍及中贵，中贵亦不闻有密题，盖知国有人也。当红夷初至时，沿海禁商渔，人情且岌岌；将军至彭湖，即呈抚台，弛其令，海陬编户赖以不槁死，则莫不德将军。既旋旆，则又恐朝廷或旦夕俞互市请，祸且不测，为将军危。将军曰：『吾奉两台檄，仗庙堂社稷之灵，幸而成功，余非所计』。卒之事定如前指，而海陬编户德将军益深。

　　余不佞，早废草莽，盖三十年所矣。顷者为海上之游，及交将军，骤闻其事，过为将军虑，且为梓里虑。今事定，为将军喜，且重为梓里喜。当初议时，闻一缙绅云：『东粤之澳，有互市，今粤中军兴赖以不乏，吾泉彭湖之市得无类此』？余曰：『否，否。闻之东粤之缙绅，未尝不以澳市为隐忧。盖初市时，夷人筑一庐必以闻，今不闻矣。庐且遍澳中，澳地几非东粤有矣，奈之何其援之？且东粤之市，去会城非远也；吾泉彭湖之去郡城，从水道二日夜程，夷人一穴其中，其祸更有大于东粤者。闻之彭湖在宋时编户甚蕃，以滨海多与寇通，难驭以法；故国朝移其民于郡城南关外而虚其地，今顾可以与夷市，自招寇耶』？余又考郡乘，宋世设市舶司，与回夷为市。至元时，回夷沙不丁据郡城为乱，且七八年，陈友定方来平之。故国朝不复设，今顾可自开之乎？论者不近考载籍，乃远引东粤之事以为据，何其迂也！余又闻之红夷旧为佛郎机别部，一名和兰，后以强盛自雄。其人长身赤发，深目蓝睛。居常带剑，剑善者直百余金。惟利吾中国湖丝，从水道与大泥通。舟长二十余丈、高数丈许，板厚二尺有咫，内施锡片。舟旁各列大铳三十余，铳中铁弹四五具，重三四十斤，舟遇之立粉。水工有黑鬼者，最善没，没可行数里。诸凡器械巧诈非诸夷可比，即称强如佛郎机者，且敛手避，殆未易以中国长技敌也。假令当时不有沈将军谕之去，市成则酿祸异日，不成则构难于今，东南水道将为所梗，吾泉内地安得高枕卧哉？余既羡将军以三寸之舌胜百万之师，尤虑秉事者之不察终始，犹藏开市之祸于后日；故特详其说而纪之，盖以颂将军之功，且以告将来谋国之君子。

　　却西番记李光缙

　　大西洋之番，其种有红毛者，译以为和兰国，疑是也。负西海而居，地方数千余里，与佛郎机、干丝蜡两国主并大，而各自君长，不相臣畜；俗尚、嗜好、食饮相类。去中国水道最远，译者云在昆仑西北。春夏昼长，秋冬稀见日，或为昆仑高所掩也。地无他产，产白银，国中用度以银为钱，铸轻重大小有差。人富，少耕种，善贾，喜中国缯絮财物，往往人挟银钱船以出，多者数百万、少者千余，浮大海外之旁属国，与华人市，市汉物以归。

　　先是，吕宋澳开，华人始航海涉境上贸易。吕宋，第佛郎机之旁小邑，土著贫，无可通中国市，其出银钱市汉物，大抵皆佛郎机之属。而和兰国岁至焉，于是红毛岛夷，始稍稍知与中国通矣。华人利其银钱，率一直而数倍售之；辄侦其船之至不至，酤一岁赢息高下，有守冬以待者。近岁吕宋歼中国贾人，不尽死者奴虏之，自是汉财物少至。和兰居佛郎机国外，取道其国，经年始至吕宋。至，无所得，贾译者诒之曰：『漳、泉可贾也』。先漳民潘秀贾大泥国，与和兰酋韦麻郎贾相善，阴与谋援东粤市佛郎机故事，请开市闽海上。秀持其国之文至，不得请。是秋，艘果从西南来，趋彭湖岛；红毛艘之渡闽自此始，时万历甲辰之七月也。人长身红发，深目蓝睛，高鼻赤足。居常带剑，剑善者直百余金。走舟上若飞，登岸不能疾行。舟长二十余丈、高数丈，双底。木厚二尺有咫，外鋈金锢之。四桅，桅三接，以布为帆，一桅坚，树二（？），候风之恬猛为升降。中横一杆，桅上有斗，斗大容四、五十人，系绳若梯，上下其间，或瞭远，或有急掷矢石。舟前用大木作照水，后用柁。水工有黑鬼者，最善没，没可行数里。左右两樯列铳，铳大十数围，皆铜铸；中具铁弹丸，重数十斤，船遇之立粉。它器械精利，非诸夷比。既次彭湖，译者林玉以互市请，而漳、泉奸民又从而诱之。事闻两台，以为招外夷生事，系玉狱中，且颂言诛秀，下监司郡国议。佥谓彭湖乃漳、泉门户，许之必多勾引，久且窟穴庐室其中，或易以梯乱，利一而害百，宜驱之；不则，剿之便。于是中丞台移檄沈将军士弘剿之。

