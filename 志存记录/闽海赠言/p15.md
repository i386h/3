<!-- { "loadSidebar": true } -->
　　塞北山高辽水深，将军百战勇沉沉。征书飞上蓟门镇，驱马登临闽海浔。一笑立麾夷舰去，全师夜薄岛倭擒。嫖姚但说无家念，南北尘氛永不侵。

　　其二

　　频年春水连山生，海上捕鱼不苦兵。庙算抡才推远驭，岛门徙镇倚长城。将军仗剑从天下，壮士鸣弓新（？）月横。转盼功成驰幕府，东南会见海波清。

　　赠士弘沈君侯亲丈海上奏捷屠隆

　　东援三韩曾请缨，南来闽峤播英名。千金立为穷交尽，七尺长因知己轻。适在营中方奏乐，忽传海外已扬兵。诸君相顾皆惊诧，绝岛须臾奏凯声。

　　癸卯冬访沈士弘将军守岁石湖同阅水军赋赠（二首）屠隆

　　大将楼船控上游，旌旗五色照寒流。王师所向常乘胜，庙算如神在伐谋。白浪千层降越弩，青虹一道起吴钩。我来喜遇烽烟静，迭鼓鸣笳坐戍楼。

　　其二

　　无恙英雄百战身，尊前话旧各沾巾。当年北伐称飞将，此日南来号虎臣。水槛鼓声朱鹭合，营门旗影皂鵰新。健儿击剑歌儿舞，把酒梅花又一春。

　　奉寿沈君侯腊月廿二初度屠隆

　　腊月青阳淑气催，使君此日绮筵开。潮喧鼍鼓鸣天乐，水汲蛟宫佐寿杯。仙客长生曾饵柏，幽人破冻远寻梅。安期亦献匡时策，出世还须豪杰才。

　　寿沈士弘将军五十初度陈第

　　投笔燕山意自豪，岁寒相见恋■〈衤弟〉袍。十年关塞鸣刁斗，百战风尘净宝刀。竹叶香醪销海气，梅花春色带江涛。仙人共有千龄祝，遥向蓬壶进碧桃。

　　沈将军过访丰山赋赠陈第

　　丰寺山幽麋鹿群，频频过访独怜君。征歌日落犹呼酒，剪烛更深并论文。北走度辽驱虏骑，南来横海破蛮氛。细看刀箭瘢痕满，麟阁还谁第一勋？

　　赠恤林友后（有引）陈第

　　沈将军与林玉融友，玉融死，厚赠之，又分俸百金买田，饷其妻子，感而有作。

　　历尽艰危不惜钱，将军侠气自翩翩。千金散客囊常罄，廿载从戎剑独悬。死为知交曾脱赙，生怜妻子复营田。此时高义云霄薄，结草能无在九泉！

　　赠恤林友后归郭友父丧（有引）陈建勋

　　沈将军以百余金置田，恤林友之后；复以十余金归郭友父丧。二友皆闽人也，余稔闻其事，诗以赠之。

　　千金结客岂为名？义重丘山利转轻。四海穷交皆肉骨，长途归榇悯孤茕。常怀蒿目纾人急，不惜空囊济友贫。生死交情今乃见，隋侯月夜有珠明。

　　慰沈将军念母乞归陈建勋

　　丈夫许国一身轻，乌鸟如何重系情？海上羽书犹报急，船头鼙鼓伏先声。已将囊里金全罄，况复腰间玉未横。莫负请缨投笔志，汉家天子倚长城。

　　同沈将军登石湖塔赋赠陈建勋

　　海上擎天标一柱，攀跻直出碧云端。茫茫众水浑无际，渺渺孤帆过急湍。倚岸楼船刁斗静，披襟山寺酒杯宽。归来忽起蒙烟霭，咫尺浮图不可看。

　　九日登石湖塔，沈宁海将军载酒见饷，即席赋赠詹仰庇

　　闻道将军意气多，诗书况复事干戈。凌烟素志先辽水，誓日丹心靖海波。谈笑风前闲叔子，指挥阃外重廉颇。清秋高塔烦开宴，杯酒殷懃问薜萝。

　　赠沈宁海将军赴浙阃黄凤翔

　　塞垣溟海战功高，此日登坛建节旄。铙吹遥喧闽岭徼，楼船雄驾浙江涛。阵前鹅鹳随刁斗，水底鲸鲵避橐櫜。闻道边关犹伏莽，临戎应借白纶袍。

　　赠沈宁海将军赴浙阃陈经邦

　　江左名家产俊豪，登坛羡尔将猷高。青云世业传三策，黄石阴符授六韬。万里戈船探虎穴，几年羽檄静鲸涛。威名海上如君少，衰老相逢愧赠刀。

　　赠沈宁海将军赴浙阃詹仰庇

　　三军令肃海氛消，两镇恩沾雨露饶。共拟登坛酬壮略，犹从分阃借清标。风高虎节迟临塞，月满鵰弓远射潮。次第看君悬鹊印，勋名岂让霍嫖姚？

　　赠都阃沈宁海将军之浙苏茂相

　　水犀十万胜貔貅，双毂新推沈隐侯。幕下铙歌传倚马，营前迭鼓笑椎牛。旗收闽海千烽净，弩压胥潮八月秋。壮志犹闻怀赤组，临边欲系郅支头。

　　赠都阃沈宁海将军之浙刘弘宝

　　将军何数霍嫖姚，虏穴横吞气转骄。阃制闽天风万里，坛登浙海浪三潮。星寒北斗时看剑，马渡辽阳落射鵰。自是敦书绳世武，故应缓带起雄标。

　　别沈士弘将军赴浙阃陈学伊

　　醉舞深宵饶意气，营开两镇壮英声。龙蛇飞水凌烟净，莫邪干天射斗明。捷奏九阍春满色，交联千里月同情。诗书却榖门楣旧，不数嫖姚汉世名。

　　赠沈士弘将军赴浙阃（二首）林云程

　　视师数载奠吾邦，浯屿、石湖建节双。战胜威风生画舫，凯旋瑞日照油幢。年来露布传闽海，秋去云麾指浙江。愿得论边追定远，北庭骄虏自投降。

　　其二

　　久提戈戟平闽海，重借旌麾指越陬。武帐风清雄虎豹，汉营星聚列貔貅。将材南北膺殊锡，浙水东西据上流。当宁拊髀思猛士，肯教卫、霍不封侯。

　　沈宁海将军久镇吾闽，兹以都阃入浙赋别（四首）何乔远

　　秋风万里送旗旌，鼓角新腾都护营。此日浙江驱虎豹，当年闽海洗鲵鲸。纵横捷月时时报，顷刻长风隐隐生。世上何人真勇略？汉家骠骑接高名。

　　其二

　　弱冠翩翩侠少场，轻裘健马出辽阳。莫邪向斗衡文直，鹰隼凭秋杀气长。虏首昔时提北漠，倭船比岁破南荒。凭君欲话驰驱事，一片精心意气将。

　　其三

　　宛水衣冠累世夸，孝忠文武总承家。扫门丞相心真断，坐树将军语不哗。按堵在民如牧守，挥翰对客有云霞。野人生计频相念，徒媿遗肝古道赊。

　　其四

　　野叟杖藜叹世人，忧时蒿目意还真。殷勤频得筹边问，慷慨宁闻报国身。小丑年年名騄駬，大农岁岁出金银。何时专阃真相托？坐压边烽与虏尘。

　　赠宁海沈将军都浙阃李范廉

　　跃马辽阳束发初，树旌闽海靖南纾。貂珰自放商渔艇，羽檄闲挥阃幕书。倾橐临湖开虎帐，横戈雪夜剪鲸墟。世家翰史君投笔，竟起勋名绾玉鱼。

　　赠沈宁海将军赴浙阃（二首）黄冈

　　数年共事守遐荒，握手谈兵意气扬。望重干城雄瀚海，身驰绝岛靖封疆。分符向藉余波润，推毂今增梓里光。圣主谩劳频拊髀，钱塘知已固金汤。

　　其二

　　清源山色蔼晴云，大将登坛息祲氛。闽海久舒天子虑，武林今攘伏波军。旌旗夜隐龙蛇队，樽酒朝分鸿雁群。南北烽烟犹未静，麒麟应待勒元勋。

　　沈宁海将军赴浙阃赋赠李文缵

　　方恬渤海巩门瓯，借与瓯东镇上流。戍鼓声长魂暗落，霜风信早胆先柔。散金半是诗书客，行袋惟饶羽角讴。冠玉桓桓原世阅，河山应指誓君侯。

　　沈士弘将军都阃之浙（二首）李光缙

　　君家剑气决青云，纬武经文总不分。凛凛霜威开虎帐，腾腾斗象化龙纹。东南巨阙应称汝，西北枝坛谁与群。解佩腰间真有意，含光却敌至今闻。

　　其二

　　楼船坐压海天氛，十载涛声宴不闻。只艇已探蛟蜃窟，挥戈直扫犬羊群。元戎朝锡金符节，太史家传石素文。君欲封狼还急我，长孺一揖重将军。

　　赠沈将军赴浙阃（二首）吴国光

　　文武如君久着声，石湖新徙伏波营。楼船令肃鲸鲵遁，刁斗风生虎豹鸣。海畔临戎嘉远略，浙中佥阃借长城。只今推毂勤廊庙，策尔飞扬欲请缨。

　　其二

　　几年雄镇想英标，铜柱南荒望不遥。神剑已清闽海瘴，雕弓还射浙江潮。将军侠气驱今古，太史家声切斗杓。闻道边烽犹未息，登坛端拟击天骄。

　　赠沈士弘将军赴浙阃李廷森

　　虎符控制净蛮氛，海上微澜漾夕曛。八郡欢腾收异策，九重喜动答殊勋。祗怜捧诏推方叔，相属扳辕借寇恂。遥指钱塘潮上下，应知看剑射星文。

　　赠都阃沈宁海将军之浙（二首）黄士英

　　将军昔战黄沙北，麾镇今来南海头。把袂登坛纾庙算，立谈指顾寝夷谋。捷书飞上骦骑迅，烽燧无惊舸舰浮。铜柱勋名垂不朽，九重新命出龙楼。

　　其二

　　闽海东南瞰岛夷，频年风浪怒鲸鲵。楼船东壤依天堑，襟带神州宿水师。坐镇功成归抚驭，分符阃制见机宜。七闽戴德兴思日，保障如君更有谁？

　　赠宁海沈将军赴浙江都阃陈应中

　　铜柱留君竖盛名，七闽业已试干城。半生阃外频推毂，一剑行间重请缨。经略曾传张拾履，文章的是李骑鲸。武林跃马朝天近，愿解驺骖赠远征。

　　别沈宁海将军镇浙阃（五首）（有引）王廷稷

　　沿海地方素患倭寇，重以兵扰，民不聊生，旧矣！近宛陵沈君来镇石湖，海上之勋，赫然可纪；且又经略其地，害除利兴，即荷戈之旅与持罾之夫，肩摩相比，欢若一家者，盖倭患、兵扰，两俱宁息，民之戴沈君者，不啻怙恃矣。一旦以浙阃擢去，皇皇如失乳哺。有二三渔仆，来言其状。予最慕沈君，而于地方休戚相关，均有不能恝然者。敬走一价奉别，因勒小诗道意，虽无能为扳卧计，亦庶几嘱君重来，以无负故民去后之思云。

　　诗书世业旧知闻，投笔从戎又羡君。系组才名吴博士，请缨意气汉将军。挺身许国提三尺，结客忘家散万斤。指日燕然高勒石，楼船未数海陬勋。

　　其二

　　天为闽海恤多灾，借剑君侯获异才。雪夜倭巢屠灭尽，杯樽毛舰笑谈开。阃台报擢姑常调，使节还留待后来。此别相看无限远，南垣列宿映三台。

　　其三

　　未能浮海乘槎行，已信将军细柳营。沙瘠桑麻俱落种，风寒狐鼠亦潜形。波涛不动娱游贾，烟雨余闲问偶耕。方藉使君常作镇，宁知浙水促飞旌。

　　其四

　　纷纷世事尽堪惊，亿万谁怜尽我生。五马久虚阍莫叩，六鳌几转地将倾。彼苍何靳歼妖魃？环海争愁远瑞翎。此后不虞翻浪恶，谁能舟楫作长城？

　　其五

　　旌行送别自彷徨，却讶当途太较量。谋国原应重上胜，论人何用向遐方？知君功业能垂手，奈我黔黎欲断肠。翘首九阍怜借寇，建牙不日镇吾乡。

　　赠沈宁海将军（二首）许光祚

　　横海提兵二十年，大瀛弱水旷周旋。珊瑚自映燃犀焰，珠斗高悬上汉船。谁似逍遥闲八咏？更清波浪击三千。逢君为语当时事，顿使苻禺指掌间。

　　其二

　　风前握手倍嫣然，一别勤王又数年。太史金书名将略，上公玉貌冠军妍。悠悠旌旆还江左，矗矗旗常署日边。圣主只今勤北顾，翻令燕喜赠行鞭。

　　入贺还浙赋别黄起龙

　　沈宁海为少林太史侄，节概文章，不忝世美。时以都阃入贺，还浙赋别。

