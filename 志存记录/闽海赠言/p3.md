<!-- { "loadSidebar": true } -->
　　其以浯屿水寨移建于兹也，则始自万历壬寅，而钦依把总宣城沈将军实董其事。将军经始虑终，殚心力营之，规构弘敞，屹然为郡城巨镇者，再阅岁时矣。予方偃息山斋，有庞眉皓发，鸠杖革絇者五六人，率其子弟踵门请曰：『吾侪小人，矙沧溟、伏茅茨；以捕渔为业；而俊者习弦诵。忆嘉靖季世，沿海苦倭患；已而诸堡聚村落，复苦兵也。自沈将军镇于吾土，操戈投石之旅与曳罟持罾之众，绣错而处、肩摩而趋，融融若同室然；乃至歼东番之黠倭、却求市之夷舶，其功伐尤足多者。愿丐大君子一言，以永垂不朽』。予不识沈将军作何状，顾将军之功，则稔闻之矣。先是倭众六七艘流劫东粤，迤逦闽、浙间；至东番，披其地为巢，四出剽掠，商渔民病之。将军与其伍长筹曰：『东番距彭湖可昼夜程，其夷性如鸟兽，驯，不为寇钞；倘拆而没于倭，捐野鹿而傍豺狼，为内地忧不少』。乃阴诇其地势情形，部署战舰，以壬寅腊月，乘风破浪，出其不意袭之；诸士卒殊死战，勇气百倍，倭众歼焉。东番旄倪，竞携壶浆饩牵，来犒我师，曰：『沈将军再造我也』。逮甲辰之夏，有红发夷人者，驾艨艟泊于彭湖之岛，通译求市。邑长老谓：『兹举谐乎，利一而害百矣』。中丞兰溪徐公、直指临清方公、监司鄞县沈公，咸以为不可，而属其事于将军。将军轻袍缓带，登其舟，为译陈天朝威德、封疆峻限与夫主客劳逸之势、持久坐困之苦，夷酋睹其声韵雄朗、意气磊落，群然为之心屈；遂伺风便，扬帆而去。夫夷狄之为中国患，所自来矣。创之则难为力、弛之则蔓难图，驯而狎之则兽心叵测、逆而抵之则虎咆莫撄，故伊洛溷而辛有兴嗟、先零驱而诸羗煽衅、汉高后禁南越关市而尉佗叛、孝景时边关货贿通于塞上而匈奴横。甚矣，夷性之靡常，御夷之无上策也！沈将军扫倭寇之逼处也，势若掣电；其却夷酋之求市也，机若转圜。尉缭子所谓：『武为植，文为种』。将军兼而用之，遂令鲸腥消戢、溟波永靖。兹讵直吾郡濒海之民赖障庇哉，实全闽之德已。吾闻将军廉而善抚士。廉故能惠，善抚士故得群力；且奋不顾身，沈几能断，真良将才也。今天下有能用颇、牧者，颇、牧固不乏于今矣。余嘉将军功，因诸士民之请，为之次其事，俾勒于石。

　　将军名有容，沈太史懋学其季父也。沈自侍御公世以儒术显，而将军独用韬钤起家云。

　　石湖浯屿水寨题名碑何乔远

　　泉之为州，有石湖绾海门之口。捍门之山曰岱屿，屿石碑偶，故谓之石湖。或曰日湖，日所出也。其地，百家之聚而已。

　　其有浯屿水寨，自万历壬寅始也。寨之镇将，自宣城沈君士弘始也。浯屿水寨之设，国初在中左所，属于同安。虽曰泉蔽其海，旷远而四达。异时，有不虞之舶抵泉城下。郡太守清江程公谓：奈何不虞舶城下而海无讥徼（？），则欲徙浯屿水寨镇将于石湖，顾安所得建置之需。君曰：『是皆在某』。始君为水寨捕寇逐虏，率过其汛界，歼寇虏海水中，资粮、舟楫、器械尽取之，数年捆积无所用，君又不鬻入私橐，于是构材立宇，数月而毕工。至于公府之行署、简阅之亭台，莫不翼然焕然，不费公帑一钱。

　　先是，海上之沙浪淘风涌上于田亩者久岁，民有耕地，率为碛卤，君不时使士舆石置之。一日，因其解汛大召集，为长堤拒潮，顷刻而就，沙无所淘涌，碛卤为良畴。君严士而恩抚之、仁民而义教之，石湖人视君如师帅父母。是岁，迁浙江佥书，以行，来告余曰：『署实始余，题名未有；余将碑之，子尚为记以告后』。余早岁束发从朝绅，好问西北边事；考论名将所张设及究其指归，不过曰勤训练、利器械、填戎伍、修实事以应之。其在将帅之身，则信赏必罚，与士卒同甘苦；古人之言，千载不诬也。今且无论西北边，即海上之舟，其柁樯刓敝，不可以乘长风、破巨浪；铳不能数火；数火则裂。钩戟矛剑，锈涩难剸剟。士忘操之，日嬉于市，攫市中物；不则博塞污淫，主帅无所问；挂空名于籍，收其月钱，为我私蓄；士有所获，不分而专之；鞭背贯耳，弛于公法而酷于私令，多所脧削，奉上官之颜色；寇虏窃发不闻，闻而不为遮。若此则何怪上官之目为债为懦，偃然据而抑之也。予考论名将所张设，大自徐、常，近如俞、戚，无过修实事、依古法而已。盖天下事未有物数不要于实、精神不贯于细，而能成之者。自德业之大以及事功之盛，莫不皆然。古谓：『将不论贪』。又曰：『武臣不惜死』，殆虚言耳。夫将而贪也，尚能信赏必罚，与士卒同甘苦，徒不惜死则一身而已。一身之死，而士皆生，何以武臣为？故夫为将者，当有士君子之廉，而后威信焉。修其实事，无有死地，然后人不敢曰债且懦。若是则进而登坛建鼓，专制阃外，列校裨将，翕然从之；亦得保其首领，书功幕府，同有荣施而有劳于国家。予也不敏，敢书以告后来于斯寨者，以自致远其功名，而善作镇我父母之邦。夫非予之言也，素所闻于士弘君之言也。

　　士弘名籍在碑，方其为人，有胆有识，仁义以为干。天下大事，士弘政可属。

　　杨沈二公生祠碑何乔远

　　国家自郡守而外，若戎旅之事，则有同知理之。其在戎旅都阃而外，陆而墩堡、水而汛瞭，则有寨游把总理之。夫是，文武二吏相为用者也。武与节制，文与董视。二吏者而有私肥私赢之心，武吏则脧士以奉文吏，文吏得所以奉则恣而不敢问；武吏军卒觖望，器备苦窳，警御懈隳。武不能振，文不敢问，则有怯于公战、勇于私斗，其寝处之所及，闾阎告病，不待寇至，常若苦寇。呜呼！是所从来远，若如之习，海内若一。

　　清江杨公一桂来贰泉郡，宣城沈公有容来寨泉之浯屿把总，二公皆满九载乃迁。二公清洁以持身，严正以莅下，矢心以为国，协体以安民，籍不列空伍，饟不出虚额；士见贼而懦、遇民而悍，责之无所不率。士以饱嬉，民用按堵。凡有一事之利以及百世之赖，沈公开之，杨公成之；杨公持之，沈公夹之。

　　二公既迁，民士念恩，厥并生祠，属余为记。余记二公，敢云不愧。夫下之所以爱其上，久不能忘者，岂不谓有之以为利哉？储蓄衣粮，士所以为利也。国家有养士之实，十敛五削，而下徒被名（？），则士怨生；士饱且嬉，卒而遇贼，竭死前行，丧其身首，是则命也。平居饥以馁，求无怨不可得也。田畴闾门，市廛鸡豚，民所以为利也。境内有不虞之寇，当事之人，为我驱除剿杀，则当事之人责也。彼其有禄于诏，有仕于守。且夫不虞之事，有时有也，不能率士，无以御之；士之苦民，则无时无有也，无时无有，而求民无怨，不可得也。清洁以持身，严正以莅下，矢心以为国，协体以安民，二公之谓，行无事之谓。杜未萌，行无事，而不见德；杜未萌，而不见功；无功无德，而人知之、而人愿之，欲其无念，不可得也。夫往者，来之鉴也；美者，征之劝也。非以美往，而实鉴劝，二公之记，余何愧焉。

　　杨公之迁也，为广西浔州知府；沈公之迁也，为浙江都司佥书，并在万历丙午之岁。是为记。

　　祠田碑陈学伊

　　宣城宁海沈公，奉命镇海上，五载于兹。始而来也，环海老少，且惊且悸，惧不相能。既而公严统士，信赏必罚，兵不敢有加于民，民若不知有兵。凡民之以佃、以渔、以商、以贩者，有公在，事无劫夺之虞，间复结之以恩。若觚翰之士，至隆以礼貌，待以情信；或他事挽，正色嘿然耳。又最著者，石湖有沪田坑，久为沙患，民甚苦之。公至，遂积石三年，始鸠工砌筑，成之一旦，利垂万祀，民尤颂德。

　　兹擢浙江都阃行，彼兵我民，咸不忍舍；共构生祠，立碑塑像，合贰守清江杨公，皆有功德于海上者，并祀焉。像以石，欲千百年不朽。祠成，输者踵至，犹剩十金，目兵复捐以五十余，明买民田租若干，给粟与守祠，为朝夕焚香洒扫之资。券之正者，谋送公收执；另抄白钤印附卷，以杜将来。

　　若冲风破浪，杀贼谕夷，种种殊勋伟绩，载之黄宗伯、何义部二碑中，不复赘。特记其士民之思如此。

　　新建定海参将公署碑叶向高

　　定海，故千户所也。其设参将公署，自宛陵沈君始。

　　署何以设也？盖中丞黄公轸海上之多事、干陬之不严，鲸鲵簸荡，为民患苦，请增置游击将军，以时巡行，诘戎薙寇，肃清海徼也。其辖地则北至浙，南至粤。其所部则开府新设之标兵，与小埕、五虎、海坛三寨游。其控驭则旌麾所指，凡在行间者，皆以军礼谒，稍稍视大帅，厥任盖甚重矣。黄公心难其人，而沈君昔尝莅闽，却红毛夷、捕斩东番倭寇，有勋劳于海上，乃请用沈君，仍旧官为参戎。沈君方里居，不欲来，黄公礼而征之，乃就职。时公署未设，寄居三山。踰岁而倭犯东沙，沈君计擒七十人；以浮言拂衣去，而黄公亦艰归。代者为临海王公，与直指关西崔公，力促君来。君不得已，复入闽。深念职在防海，而建牙之无所，何以号令吏士？即以春秋耀武波臣，其何震之有？惟定海所为会省门户，控浙、粤而处其中，于缓急策应便，乃议即所为署，而移所于西北隙地。一切缮筑诸费，皆取诸归后之羡廪与军吏之余粮。上诸当道，咸报可，遂以万历戊午之孟冬鸠工，阅次年夏，告成事。为堂若干楹，室视之而稍杀，各翼以耳房。其外为仪门，门外为楼；楼之内为馆，以礼宾。署后有山，可登陟，亭其上，名曰「筹海」。又为庙，以祀城隍。旗纛为中，左右翼署以居牙将。言言奕奕，赫赫称重镇矣。

