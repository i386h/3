<!-- { "loadSidebar": true } -->
　　而今纵横海上者，七舟也，无人乎闽、广、温、台之间；其在闽海上，则以东番为窟穴。东番之夷，裸如鸟兽，射生菁棘中，盗亦时时贼杀之，而夷人以为苦。宁海沈将军齿剑语曰：『任盗纵横，信如割脔而画饼，我岂礼食而小儿啖耶』！下令其帐下目长曰：『料简军众，备火攻具器械，持五日粮，从吾之所之』。亦谩之曰『吾近往耳，聊以惧窃窃通我分地者』。舟既发，则曰：『直抵东番』。诸目长惧然从之。以朔方之政，舟樯臲臲波涛间，诸军茫然相失，将军意气自如，一日夜皆集。鼓行而前，出贼不意。将军露身锋镝之交，将士齐作，惧者束手而请降，强者迎锋而立毙，怒而不与将军为功者腰石而沈于沧渊；而数岁之鲸鲵立尽。

　　于是濒海之人为海贾者，群来告余，请为文贺将军。余曰：『将军捕海上贼，职也；上以报国家、下以卫人民，岂区区为若海贾德者！贼之得也，渔人歌于舟，海滨之人歌于途，烽燧游徼之士歌于军，东番之人快于夷，岂特若海贾德将军！且夫贼之得也，将军上状于两台观察使者，若大府、若具阃之帅而自不言功；以级若俘献大府，大府为之举宴称觞，列两队之军于坛坫之上，请将军彻帷幨、衣朱绯、篸金彩，以观五达之衢；而将军辞。酒半，起离席，伏请将军终乐之；而将军辞。将军又岂以德若为名者』！则群曰：『吾向得全吾货而往来海上者十九，而越于货者十一，然而心有盗也。今得将军，而后吾心无盗也。吾向之越于货也，相与瞋目而怒而莫之谁何，今得将军以为我报也。将军，长者也，岂复德吾？吾侪小人不能不德将军』。于是何生进而语之曰：令将军见贼缩颈奉头，有不虞之事，为规避以蒙大吏，则若何？曰：逃于文法矣。则又曰：令将军守汛地自固，有暴客逐出之，有不虞之事，以岁晏息军为解，则若何？曰：高枕矣。则又曰：令将军齿剑而行，语目长为近往者即近往，曰：吾无所见贼，则若何？曰：得勇名矣。则又曰：令将军与贼遇而败，则若何？曰：失官矣。则又曰：令天不返风，舵折樯颠，则若何？曰：葬于巨鱼之腹矣。夫不虑失官，则以官博之也；不虑葬江鱼之腹，则以身博之也；不有其官与其身以与贼博，而若辈亦得宴然贸迁波涛间，则将军虽不德于若，若等德将军宜也。遂以为将军贺。

　　送擢浙江佥阃序何乔远

　　宛陵沈士弘君以将军视吾闽海上师，十年所矣：始由海坛而浯屿，寨于中左；复改镇石湖，则奉朝命云。当事者以将军劳苦功高，在闽久，海上事最习，议加参衔；镇石湖如故。群缙绅士及海澨之氓：居者、行者、渔者、商者，靡不举手加额曰：『吾侪得再借将军高枕矣』。奈疏数不报。兹擢浙江佥书以行。

　　夫浙、闽唇齿，皆岛寇出没之冲。一矫汛内讧，则先趣闽，南蹂广、北蹂浙，如嘉靖之季，往往而是；而泉被害尤毒。是泉为门户，浙则堂奥；未有捍门户者不得其人，而能使堂奥安者！往有夷突至城下，目者直抵彭湖，不有君坚键海门，则浙焉能举安居？今在浙固足为浙重，窃恐枢轴之人，忘门户之远计、狃堂奥之粗安，君去而海上自此多事也。盖自君在事，饬军实、明斥堠，士无虚粮、兵有利器，破东番、退红夷，涉风涛若履平地，陆詟水栗，疆以内称晏如。它若凿山筑塞，为后来之居；累石崇堤，为飞沙之障。二者非二、三千金不可；君独不费公帑毫忽，亦不糜民间一粟一钱，相时而动、度势而行，拮据以竖功，而使永世戴厚利。兹行也，宁不系缙绅之感，而动海澨之思哉！君向者尊人及于大故，介在甲冑，自有故事，当道慰留不得，望里门以为君忧。兹有太夫人老在慈闱，常兴不遑之叹；白云子舍，日夜望之。钱塘宛水，仅仅五日程。假此以便定省，称觞上寿，已则导太常之舆迎入署中，与相朝夕，此则君乐矣；然岂吾缙绅与海澨之人之意邪！顾理国之道为之堂上，固有以门户而固堂奥，亦有自堂奥而完门户。移君在浙，予又有以知主上两念闽、浙人，急得材略上将军，不独令一方受君之福，如此则君虽去吾侪，海上其终可安枕如平时也。

　　远以道义之交，契君有日。一日，从司寇詹公泛舟海上，登石湖之塔，见旌旗之丽、部伍之严，公坐而叩君，益服雅致。见君谋勇兼长，利害不徇，而安危足恃，私叹君磊落英伟，真人豪也！今是行也，以为主上宁徒急君于浙西，北边大事，行且不日仗君差足慰吾侪江湖廊庙之心。于是诸君皆请詹公为文送君之行，詹公特以委远；而为之序如此。

　　送擢浙江都阃序池浴德

　　沈将军为贵介公子，负才磊落，喜谈兵。少小御北虏有功，寻废；属倭奴犯闽，赤白囊旁午，起将军视兵浯、铜有功，则又奉钦依为浯屿总戎，前后凡十年。今转两浙都阃。客有言将军善抚士卒，绝甘分少；至行兵号令部署，电闪霆震，人不敢仰视；督造舟楫器械，坚固精利；选练兵火，演习刀铳之法，赏罚严明。

　　是冬值飓风四起，倭舟窃据彭湖，度无谁何。诸将闻者亦相顾媟息。将军职守浯屿，彭湖非其任；将军攘臂而前曰：『贼在门户，吾之耻也，奚以非任为解』？私募健儿若干、战船若干；恐侦者泄其事，不闻于当道，列校联宵突之。风急浪涌，顷刻飘去数千里，舟几覆者十次；兵夫惧无人色，操驾欲回，将军扬剑誓曰：『敢言回者死剑下』。至则仅三、四舟，余不知所往。将军率舟奔陈。倭遥指云：『此必沈将军也』。疾驾逃散，逃不及者斩数十级以还。于是诸将服其能，当道啧啧不置。自将军麾盖入吾境，倭无敢深入者；海陬商、贾、耕、渔加额尸祝，将军诚可谓古之贤将矣！余曰：是乌足以尽将军哉？当彭湖血刃之日，有被虏三百余人，兵夫欲脑髓伪充倭级；将军曰：『此良民也；批杀一人，以赠吾一品之秩，非夫也』。呼而饭之，悉载归里。余见士大夫握兵勍敌不胜，则揜掠平民，剥厘露布，以张己功；嗟乎！彼狼而衣冠者，视将军何如耶！将军在事，家报外艰，号泣跳跃，谋弃甲私返；余以大义固止之。会当道重念地方，坚留难行；将军乃衰绖治兵，昼夜哀哭，行路之人堕泪。

　　今约日远别，父老百群遮使者车，请将军阃吾省，缓急可借一为备。将军云：『吾有母在，宁削吾籍乎？必见母也』。夫古之贤将，晓畅军事则有之，至不妄杀、不遗亲、则仁孝之士，余所鲜闻也者』。客拱立曰：『传称：技击不可以当节制，节制可以当仁义。若将军者，诚可为圣朝汤、武之佐矣』。遂登诸轴。

　　送都阃浙江序黄凤翔

　　当世路清夷时，持议秉衡者，率右文墨、左介冑；逮乎事变猝起，则劻勷弗给，四顾彷徨，于是有禹步解斗、赋诗退虏之诮。昔在嘉靖季世，南苦倭、北苦虏，缙绅衿带乃始扼腕谭兵，即短后之衣、磬控纵逞之技，不惮以身尝之；而卒之折冲消难者，亦于是取寄焉，则时之缓急使然哉！

　　宣城沈将军，世儒家子也。大父侍御公、季父太史公，咸以磊落大节，有闻于时。将军承家学弗售，则投袂奋曰：『大丈夫振臂取功名，奚必用呻呫帖括进哉』！爰改业骑射韬钤，连荐武科，得诣辕门自效。会岛夷煽祸，属国请援，时方急材勇之士，将军乃奉檄仗剑，驱驰于东地塞垣间，所至皆贾勇先登，耻凭轼而奋蒙马；柄事者壮之，遂以获首虏中率，授边都尉，董浮图峪兵事。大帅李宁远特所器奖，屡荐于戎署不第，揭一陴一障相委重矣。会将军论边政，有所枘凿，谢病归。而闽抚台金公闻将军名，又方经略沿海与辽左协捣巢之策，则罗将军致之幕下。初，檄屯海坛，寻总浯屿，皆闽海要害处也。将军度形便、葺营垒，整齐戎索，戒士卒毋扰村落、请中贵人毋榷榖舰，居民德之。已乃矢于众曰：『某僇力行间，奉国威镇压海上，其敢私士卒一钱者、敢临敌爱七尺躯者，海若有灵，实陨越之』。诸士卒惮将军之整、服将军之廉，以宿饱为投醪、以超距为对垒。每汛期至，将军躬统余皇、扬帆旆，凌波涛出没；众方盱眙错愕，而将军晏坐遥睇，意气自如也。以故东番之役，戴星破巢，所俘斩黠倭无算。至红发夷人，擅入我汛地求通贡市，将军直轻袍缓带，出词组谕之，遂心悸气折而遯。海滨士民，颂将军保障功，啧啧若出一口，详具余所为碑记中。盖昔汉武鞭笞四夷，一时效力武臣，北则有李广、程不识，南则有路博德、杨仆。顾出塞绝幕之骑与戈船下濑之旅，不两相为用；而将军用之北则北效、用之南则南效，非所谓通才也与哉！

　　今将军迁浙都阃，行矣。阃帅与藩、臬大吏鼎足为三，每以职事画诺于中丞台，雍容旅进而已；即有摧山倒海之奇，奚由自表竖焉！夫骅骝騕褭，置之天闲，非弗贵且重矣，乃日糜刍秣，抑首缩步，奚一日而能千里？故臧宫马援，不安享列侯爵邑之奉，而愿自效于匈奴、乌桓；彼岂幸封疆有故，以自为功，谓舍是则不知所报耳？方今宇内宁谧，海波不扬，惟是虏款日久，疆场弛备，居安思危者有复隍之忧；枢府且罗将才，备缓急，必属之乎将军。将军所为，酬壮志而报国恩者，其又在他日矣。

　　余交于将军也晚；然一见，辄玮异之。谓将军才将且儒将也。于其别，序以为赠。

　　送赴浙江都阃诗卷序李光缙

　　沈将军节镇浯屿，又徙而之石湖，十余年于兹矣！今擢浙江都使司佥书。沈将军平日喜与郡大夫士能文章者游，及行，相与赓而赠之。

