<!-- { "loadSidebar": true } -->
　　先是，沈将军尝以雪夜凌风浪过彭湖山外，破倭奴于东番，声名大振。中丞公念沈将军勇，度非其人不可，故复以其事属将军。将军怃然曰：『彼来求市，非为寇也，奈何剿之？剿而得胜，徒杀无罪，不足明中国广大；不胜，则轻罢百姓力，贻朝廷羞，不如谕之。第令无所得利，徐当自去也』。以请两台，两台如议，且檄禁沿海亡民奸阑私市物者，将军拘得其一二，抵于法。久之，夷知其为将军禁，汉物不可得，闻其名，畏惮之。将军复自度谕人而羁其使，非策也，乃请出译者林玉，身自坐小艇与俱入夷舟，酋麻郎望见玉来，喜不自胜，睹将军容貌举止非常，问玉曰：『何人也』？玉曰：『此沈将军出我狱中者也』。众皆罗拜，争前言曰：『敬问将军来，谓何哉』？将军曰：『吾奉制府命，移大军剿汝；吾念若小丑效顺，不足烦征讨，特来劳若，无久淹吾地，若亦知市不成乎』？麻郎愕然曰：『来者俱言市成，将军言不成，何也』？将军曰：『若但几幸输税金耳，亦闻张嶷往吕宋采金事乎？天子怒而诛之，传首郡国，示天下却金不复用，而安用若金为？此吾所以言市不成也』。麻郎曰：『有当事者为我地，将军未之知也』。将军厉声曰：『当事者皆朝廷臣，肯受郎金？言受金者，诒汝也，法应斩；且奏请权尝在抚、按，互市事至巨，必院、道熟议方敢上闻，畴能自擅？若可擅，潘秀不死矣。今令若守空岛中十余年，终无所市，留无益也，不如去』。是时差官及同事者以题请啖麻郎，麻郎信之，且遣人赍金二万，舣舟将渡海为输税计；适将军至而止。故将军言之也，麻郎既心感将军释林玉之恩，又闻两台必重处潘秀至死，自知事不济，相顾失色，约将军欲归。久之，尚未有行意，将军召将佐谋曰：『此夷徘徊，必有中尼者，试张航为归计以餂之』。麻郎见之，果以艇见将军，跪请曰：『郎辈唯将军命，将军何遽去也』？将军诧曰：『郎不去，恃汝舟大与？壑可藏、力可负、凿可沉、撞可破，而舟何可恃耶？郎不闻沈将军破倭奴东海上，海水尽赤？吾不忍若颈之续其后，故谕而归，汝郎不从吾言，吾去矣，郎请后勿见我，毋贻空自悔也』。玉以将军语劝郎，郎缩颈堕泪曰：『将军言是也，德我深矣！吾处穷海瓯脱，何敢犯中国地？第吕宋僇华人骄我，无所从贾，故逐徙来，将军若讨之，请杀邑王头以谢将军』。于是麻郎率部落尽脱帽叩头谢，将军设燕飨之。旦日，郎以铜铳铳弹及国产物答将军，将军却他玩及铜铳不受，受铳弹。郎感泣，谢别将军，三艘皆扬航望西海而去。

　　记曰：人言沈将军勇，将军非徒勇也。东番之役，议者以战为不可克，而将军用战胜。西番之役，议者以剿为可歼，而将军不用剿却。人欲按兵，将军深入贼地；人欲兴师，将军单艇见虏。凡将军之密谋秘策，皆与议者反，而卒成两奇功。将军以一夜之师，贻海上百年之安，以三寸之舌，胜倾国百万之众；前如脱兔，后如处女，适人开户，参彼己权变，出奇无穷，此其为沈将军也。予未识沈将军作何状，久已膻沈君典先生名。先生以文章高天下，将军为其犹子，起行间，沈毅过人，才气无双，将门有种，非然哉！非然哉！而至今守偏裨，不一当上将印者，何也？

　　怀音记池浴德

　　万历甲辰冬，红夷船舶彭湖。其船十倍戎艘，内格三层，外附铁板，铜铳金刀，精利甲于被边。遣译使二、三人，以甘言要我互市；不然，率片帆宵突，必有当者。报至，人相顾无色，有议可者，有议不可者。沈将军私议于余，力主不可之说。谓：『夷意岂在市？不过悬重赂饵我，幸而售，将鼾睡卧侧，踵香山澳故事，睥睨中土尔』。

　　一日，将军造余告别，余问何往？将军曰：『业已买粮给兵，约二十艘，开缆直抵彭湖，用圜陈批杀之法』。余愀然曰：『非策也！我之舟与器皆不及夷，杀之是往遗之禽也』。将军笑曰：『果不出所料，但恐人飞报红夷，故以杀为名耳。至则谕以理、惧以祸，令其自疑。兵有先声而后实者。夫敌弱则用实，敌强则用声，况彼前有译使在狱，当路议污萧斧以断其后，昨已极言欲逸之去，示以恩威，用为反谍，陈说利害，彼之胆未有不寒而思脱者』。余曰：『此甚得操纵之宜，但利速发，不利久需』。

　　时北风为政，浊浪排空，将军破浪直前，竟无恙。令谍者详说之，夷大喜，迎将军，张彩为宴，赠以方物，坚却不受；不数日，鼓棹去矣。竟不费一粮、不遗一镞，而全闽享无穷之利，皆将军力也。

　　余历数与海内贤豪并游，遇介冑则言介冑已尔。至国家大计，亿兆隐忧，非特达之士，不足剖其微而揆其决。将军英英侠气，有燕赵风，而深思远虑，应变投机，断不肯以封疆之尺寸，易多罗琬琰之千钧，此其智岂可以中下窥之者。今将军退而隐矣，海滨巨猾与守水潜通，越贩出没如织；红夷虽息，而肘腋之祸难防！余复起而愀然曰：『设将军而在，必无此矣』！诗云：『谁将西归？怀之好音』。因援笔作怀音记，以俟后之为国家将将者。  
　 

卷之三

　　序

　　贺升浯屿钦总移镇石湖序（壬寅春赠）

　　荡平海寇序（万历癸卯仲春赠）

　　东番捕倭序（万历癸卯季春赠）

　　送擢浙江佥阃序（万历丙午秋赠）

　　送擢浙江都阃序（万历丙午秋赠）

　　送都阃浙江序（万历丙午秋赠）

　　送赴浙江都阃诗卷序（万历丙午秋赠）

　　别赴浙江都阃序（万历丙午秋赠）

　　定海新署落成序（万历己未孟秋赠）

　　赠晋登莱督府序（万历庚申夏赠）

　　贺六十寿序

　　贺升浯屿钦总移镇石湖序池浴德

　　沈将军者，其大父尝以御史按吾闽，叔父登丁丑榜胪传第一；兄任福州郡倅，今升德庆太守。将军为世臣贽御之裔，涵濡经史，胡为乎屈首行间？而又在吾闽大海之南，风涛荡漾，一日四、五惊，即勇士尤难之，而将军乃自喜以为豪举，余固疑之。及读汉扶风班仲升传，然后知将军有大丈夫之气，与世之规规尺寸者异也。仲升父彪、兄固，少涉猎广博，长而叹曰：『大丈夫无他志略，犹当效傅义阳、张博望立功绝域，以取封侯，安能久事笔研为也』？其后从窦都尉出击伊吾，会吏士谋用火攻，吏士曰：『当与从事议之』。仲升怒曰：『从事文吏，闻此必恐而谋泄，死无所名，非壮士也』。令十人持鼓藏虏舍后，见火燃即鸣鼓呼噪，虏惊乱，格杀数百人；召鄯善王示以状，一国惶怖，遂称臣纳质。窦都尉上其功，汉帝改容，擢为军司马，抚疏勒、下龟兹，以至西域五十余国，皆奉款内属。帝遣使拜仲升为将兵长史，假鼓吹幢麾；寻封定远侯。至今读其句、想其人，未尝不令人中夜起舞云。将军之就行间而恬海上也，夫岂慕仲升之高而载挹载味也乎？无亦其二姓父兄皆清人贤行，而直以甲冑补笔研之缺乎？今观将军营海坛，当路授之千金，令入倭巢兴贩，潜伺出入，将军固弗受；乃以金付它将。事败，责偿，而将军不与；人以此服其识。及移浯、铜，却部署例金。舟中器械橹楫沿习已久，官帑空乏，任其重英逍遥，而莫之何；将军捐俸更新，绸缪甚备。倭果深入，遂擒获，二次以首虏功闻，擢浯屿总戎，徙镇石湖。

　　余谓此将军之初略，未足多也。设将军一当单于前，宁为从事之吏之所拘绳也？宁东倭五十余国，有不从风而靡也？天子有不改容，而侯印不旦夕系也？庠友杨、冯诸君习将军者，闻而请曰：『善哉言也！持此可以贺将军矣。顾将军于先生世好，先生知将军深，言如斯止乎』？余再拜曰：『将军与人交率义不爽，有燕赵之风；岁月刍粟，悉以散吏兵，毫无所私。顾驭下严明，人感之而亦惮之。昔仲升尝告任尚以塞外之士，非孝子顺孙，宜荡佚简易，宽释小过；今浯屿吏兵埒于塞外，其无以仲升之言为少，无以去余为远也』。

　　荡平海寇序黄克缵

　　自大将军戚南塘以骁雄果毅之功显于吾地，驰骤漳、潮、惠、广间，暴骨化为肌肤，戈矛变成襟带。大将军扫除荡定后，以宫保大帅入参枢府之权，犹踌躇四顾：闽海之隈，倭夷之所出没，轻舟小舠奄然忽至，掩捕而取其室家之藏如口中虱；大将军于是建万世之安，设舟师以捣其来往、为两汛以递其劳逸。而向时之潜伏于蛟宫鼍窟，如鬼魅之疾至而不可方物，与夫白衣泛舟混插于款乃之群，以星来而鹘举者，遂屏迹而不敢复聚。

　　迩年以来，将怠卒玩，贪生畏死，故事循行，视侮而动；是以中州之亡命结倭夷之俘，相援为寇，以扁舟敌艨艟，如羊角牛矣。然犹靡不胜，水军见其轻舟利器，尽缩如猬。沈将军曰：『使某一日在事，而蕞尔方区，乃令丑辈污吾波涛，祖生之楫吾将击焉』。乃用谍者言：小东之国，有七舟入，收保缮剽，具交、广、闽、浙之冲，向为所鱼肉者不知其数计；然而距中州十有余辰，水道深恶，汉军所不到。将军踊跃下命，以是日誓师，率舟师二十有一以往。白浪接天，樯圯楫颓，将军被短褶、坐楼船，以手将须，神色愈厉，衣衿如注；按剑扬言曰：『大丈夫生成名，乃不葬江鱼腹中，乌用巾帼而须眉以处牖下；敢言旋师者斩』！遂侵晨夜，犯风涛，历岛屿，旬有余日而抵七舟之所。七舟仓卒见舟师，迅雷不知所措，且战且焚、且没且俘，精锐之技造次不及格，遂沉船歼虏，奏凯而归。健舸凌风，激水如箭，鳞族不兴，安澜自在，恍然风伯、海若之助我献凯也。

　　昔汉相匡衡痛抑甘陈之赏，以为开边衅，泯其虎穴之功，而论其专擅之罪；在廷诸臣，攻之如哄，烈士所为长叹。将军专命兴师，深入夷境，万死一生，如探乌鸢之卵于百丈之危巢，手足不痍，而握之掌上。甘陈陆地行奇，将军与汨俱出，探穴奇胆，似为过之。鸷鸟累百，不如一鹗，当事者能显重而矜贵之，标致其奇而发撝其盛，方之汉廷媢嫉拘系之相，盖又伟焉！

　　将军有奇必吐，无魏尚之掣肘、有充国之便宜，极其骁雄而辅以沈毅，凭其敏达而克以委悉，则戚将军之事，余尚未敢以奉将军；将军其益务自奋，以雁行孙武、穰苴之俦可也。将军世有闻，其仲父以廷对魁天下，节义文章，雅重于时；乃能自致弢钤，纨绔而谈卫、霍之业，致命遂志，伟男子也！喜而为之序。

　　东番捕倭序何乔远

　　比者，内地不逞之氓，勾引倭夷，窃夺艅艎，寇于海上；急则蛟徙，缓则鲸吞。二、三将帅各分汛地，如脔已割而饼已画，逐出其方隅，则已悛悛幸无事。至于岁晏隆冬，朔风为政，游汛告休，则听其与玄溟海若共息；即其越人于货，亦不敢闻大吏。

