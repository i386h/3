<!-- { "loadSidebar": true } -->
　　查自故明时，原住澎湖百姓，有五、六千人，原住台湾者，有二、三万，俱系耕渔为生。至顺治十八年，郑成功亲带去水陆伪官兵并眷口共计三万有奇，为伍操戈者不满二万。又康熙三年间，郑经复带去伪官兵并眷口约有六、七千，为伍操戈者不过四千。此数年，彼处不服水土病故及伤亡者五、六千，历年过来窥犯，被我水师擒杀亦有数千，陆续前来投诚者计有数百。今虽称三十余镇，多系新拔，俱非夙练之才；或管五、六百者，或管二、三百者不等。为伍贼兵，计算不满二万之众。船只大小不上二百号。分为南北二路，垦耕而食，上下相去千有余里。郑经承父余业，智勇无备，战争匪长。其各伪镇，亦皆碌碌之流，又且不相浃协。贼众散处，耕凿自给，失于操练，终属参差不齐。而中无家眷者十有五、六，岂甘作一世鳏独，宁无故土之思？但贼多系闽地之人，其间纵使有心投诚者，既无陆路可通，又乏舟楫可渡，故不得不相依为命。郑经得驭数万之众，非有威德制服，实赖汪洋大海为之禁锢。如专一意差官往招，则操纵之权，在乎郑经一人，恐无率众归诚之日。若用大师压境，则去就之机，在乎贼众，郑经安能自主？是为因剿寓抚之法，大师进剿，先取澎湖以扼其吭，则形势可见，声息可通，其利在我。仍先遣干员往宣朝廷德意，若郑经迫之势穷向化，便可收全绩。倘顽梗不悔，俟风信调顺，即率舟师联■〈舟宗〉直抵台湾，抛泊港口，以牵制之。发轻快船只往南路打狗港口，一股往北路蚊港、海翁窟港口，或用招诱，或图袭取，使其首尾不得相顾，自相惑疑，则其中有变。贼若分，则力薄，合则势蹙。那时用正用奇，随机调度，登岸次第攻击。臣知己知彼，料敌颇审，率节制之师，贾勇用命，可取万全之胜。倘贼踞城固守，则先清剿其村落党羽，抚辑其各社土番，窄狭孤城，仅容二千余众，用得胜之兵，而攻无援之城，使不即破，将有垓下之变，贼可计日而平矣。
　　夫兴师惟虑募兵措饷。今沿边防守经制及驻劄投诚闲旷官兵，皆为台湾而设，听臣会同藩公督伯提诸臣挑选调拨，惯海者拨为舵梢，惯战者练为战兵，择其精锐有根脚者，方可用充征旅；无事征募动费之烦。此等兵饷，征亦用，守亦用；与其束手坐食于本泛，孰若简练东征于行间？至修整船只，就于应给大修银两领修，可无额外动支。船未勾用，则浙、粤二省水师亦为防海设立，均可选用。仍行该省督提选配官兵，各举总兵一员领驾协剿。然远征绝岛，所调浙、粤二省船只，每船须用惯熟澎湖、台湾港路舵梢数人，就于福建投诚官兵内挑选分配。如投诚兵中选配不足，则将投诚兵查其老弱者汰退，别募惯洋之人顶补粮额。因此见在船兵额给粮饷，不须分外加增，无烦夫役挽输。安配定妥，等候风期，毋论时日，风信可渡，立即长驱。利便之举，诚莫过于此者。兹既调用浙、粤二省船只，则臣前疏请造水艍船十余只、渡马船二十余只二项，俱就于二省中船只改修应用，可省新造之费。但水路行兵出海，水深利用大船进港，水浅利用小哨；今当新造小快哨一百只，以为载兵进港及差拨哨探之用。又当新造小八桨二百只，每大船各配一只，到台湾临敌登岸之时，可以盘载官兵蜂拥而上。其小快哨每只新造只用价银四十两，小八桨每只新造只用价银一十五两，二项共该用银七千两，为费不多。
　　若台湾一平，则边疆宁靖，防兵可减，百姓得享升平，国家获增饷税，沿边文武将吏得安心供职，可无意外罪累。臣前疏故曰，一时之劳，万世之逸也。臣荷国厚恩，职任闽疆水师，平贼报称，分所宜然。且目击边民之困，心切父弟之仇，故靡刻不以灭贼为念，少尽臣子之职。然航海远征，调兵遣将，乃关国家大事，出在皇上睿裁。其余兴师应行事宜，臣前疏已经奏明。缘系尽陈平海事理，字多逾格，贴黄难尽，仰祈睿监，俯赐全览施行（康熙七年四月□日）。
　　附录八闽绅士公刊原评
　　台湾剿抚之说，纷纷数岁未决也。圣主日夜忧劳，政以此耳。公早知圣世于羽，难戢负固之凶，不得不藉彤弓旅矢，广布天朝□雷，用是招携怀远焉。顾险阻为守，胜之实难。朝廷非无忧国奉公之臣，而计画无复之也。公操妙算，则有因剿寓抚、先据澎湖之策。百万胸藏，妖氛已在目中，何待聚米指陈哉？圣听惟聪，特简元老，四海欣欣庆得人矣。自兹下潦上雾，伐鼓渊渊，气蒸鸢飞，谁无恻然！公戮力王室，荡平念殷。虽天地震惧，神鬼泣血，公不以神龙负舟而色变也。天开景运而地分南北，公履险如彝，克展韬略，辟疆宇，增版图。航送云风，知天心之特眷；旆压鲸鲵，瞻海波之俱静。帷帷决胜，万里立功。熟读奏疏，如握左券。周顗之杀贼取金，彦博之请平贝乱，其料功不爽，与公可树三杰也。至其贰而讨之，服而抚之，百姓望公如望父母焉，则又以兵戢乱、以德守民之为也。戢乱，勇也；安民，仁也；能以兵以德者，智也。传曰：「至诚如神」，公其天下之至诚乎！
　　厦门祭江祝文
　　钦惟尊神：总纳百川，包括万汇，天池着象，钜灵攸宰。只奉皇威，伐彼有罪。利济安澜，丕赫军垒。翳惟徂征，发江之濒，顺兹长道，舳舻星陈。霞明组练，戈甲嶙峋。扬旌海外，天讨克伸。乃奋厥武，阚如虓虎。除残去暴，逆剿顺抚。誓禁妄杀，整军束伍。焚香吁天，百神是主。肆靖丑孽，是用剿绝。擒渠献馘，荡巢扫穴。川后波恬，贶赖灵哲。虔申荐告，孔惠怿悦。谨告（康熙二十年十一月十六日）。
　　密陈专征疏
　　太子少保、提督福建水师总兵官、右都督、伯、臣施琅谨题。为密陈航剿海务机宜、以收万全事：窃照臣驽骀庸才，谬荷皇上特恩起用，以臣深知水性贼情，专畀进剿海逆之责。臣思滇黔弄兵，悉皆底定，惟有台湾四十余年残孽，逋诛未歼，致廑圣怀，臣敢不殚心筹画，灭此朝食。受事以来，练兵整船，靡敢刻懈，业已就绪。然用兵之法，不得不熟审详慎。即古者行兵，多用奇计，声东击西，兵不厌诈，非可直道而行。去冬具疏展限，请以今年三四月轻北风进兵，盖为郑逆奸细颇多，使贼知我舟师必用北风而进，然而出其不意而收之。臣在在密用间谍，乱其党羽，自相猜忌。自去年逆艘纠集澎湖，欲抗我师，据险以逸待劳。设我舟师到彼，必由过澎湖西屿头，然后转帆向东北而进。正值春夏之交，东北风为多，我船尽是顶风顶流，断难逆进。贼已先站立外崭内崭，接连娘妈宫，俱居我上风上流御敌，其势难以冲击取胜，故不可不虑及此也。所以前议轻北风之候，犹恐未能万全。且水道行兵，专赖风信潮水，非比陆路任意驰驱，可以计定进止。臣日夜磨心熟筹，莫如就夏至南风成信，连旬盛发，从铜山开驾，顺风坐浪，船得联综齐行，兵无晕眩之患，深有得于天时、地利、人和之全备。逆贼纵有狡谋，斯时反居下风下流，贼进不得战，退不能守。澎湖一得，更知贼势虚实，直取台湾，便可克奏肤功。倘逆孽退守台湾，死据要口，我师暂屯澎湖，扼其吭，拊其背，逼近窠穴，使其不战自溃，内谋自应。不然，俟至十月，乘小阳春时候大举进剿，立见荡平。此乃料敌制胜所当详细一一披陈者也。
　　然臣切有请者：督臣姚启圣调兵制器，奖励士卒，精敏整暇，咄嗟立办，捐造船只，无所不备，矢志灭贼，国尔忘身，坚图报称，非臣所能力止。惟是生长北方，虽有经纬全才，汪洋巨浪之中，恐非所长。矧抚臣吴兴祚见在升任，即有新抚臣初到视事，恐未识闽疆情形。臣之鳃鳃，谓督臣宜驻厦门，居中节制，别有调遣，臣得专统前进。行间将土知有督臣后趱粮运策应，则粮无匮乏之患，兵有争先之勇。壮志胜于数万甲兵。今若与臣偕行，征粮何以催趱，封疆何有仰赖？安内攘外，非督臣断难弹压缓急，臣故密疏入告。使督臣闻知，必以臣阻其满腔忠荩。仰冀皇上密行温谕督臣，免其躬亲偕行。今臣同督臣操练水陆精锐官兵充足三万，分配战舰，尽可破贼。但臣仅掌有水师提督印信，未奉有征剿台湾之敕谕。伏望迅赐颁发，以副转睫师期，俾得申严号令，用以节制调度。所有督臣题定功罪赏格，赐臣循例而行，则大小将士咸皆凛遵。
　　至于师中参酌，见有同安总兵官臣吴英，智勇兼优，竭忠自许，可以为臣之副，尤望恩嘉奖励。又有兴化总兵官臣林承、金门总兵官臣陈龙、平阳总兵官臣朱天贵、海坛总兵官臣林贤、留闽候补总兵官臣陈昌、江东副将臣詹六奇、随征左都督臣李日■〈火呈〉等，具堪冲风破浪，勇敢克敌，共勷捣窠。藉我皇上天威丕着，丑类游魂，何难殄歼？航剿灭贼，关系臣之一身承当，责任何等綦重，以故凡贼之形势，风之顺逆，事之区画，亟当十分详审，以图万全。况出汪洋大海之外，匪敢轻举妄动，苟且从事，致负眷顾之隆。臣当会商将军合词具题，而将军海务情形非所谙晓，又恐奸细窥探泄漏，是以自将战略师期密疏上闻，仰听睿监（康熙二十一年三月初一日）！
　　附录八闽绅士公刊原评
　　古大将出师，未有贰其权而可以有成者也。所以王者遣将，亲执绥而命之曰，阃以内寡人制之，阃以外将军制之；盖明乎将之权不可以或分也。唐裴晋公讨吴元济，宪宗委以都督外军事，予以便宜，故雪夜深入，遂以平蔡。宋曹武惠讨李煜，太祖命之曰，江南之事，一以委卿，故武惠得以尽杼其秘略，遂定江南。是二君者，皆以专任克济大功，往事已明验矣。将军疏恳专征，非欲擅权，不过上以报朝廷而下活我闽人也。若使出一师、整一旅，而疑者在前，挠者在后，不知何日得以成荡平之绩也。今捧读密疏数言，忠诚恳切，料敌成算，确确如神，宜乎朝廷之允其请也。且兵不压诈，公疏中声东击西之说，非深谙水务、精熟机宜者，乌能辩此？而用兵尤贵善于用人，公推诚布公，汲引奇才，为贰为副，皆称厥职，此其阔达大度固已过人远矣。师出万全，实基于此。论者谓唐九节度之师，安得如公而用之，而唐业复振矣。谅哉谅哉！
　　决计进剿疏
