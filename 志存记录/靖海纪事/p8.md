<!-- { "loadSidebar": true } -->
　　臣伏思，若待可行机会，必当进剿澎湖。若不至澎湖，断无可破可剿之机。兹四镇总兵官臣林贤、陈龙、黄镐、杨嘉瑞、署兴化镇总兵官臣陈昌，带领官兵船只，及各协营船兵，于十一月中旬后，俱已陆续齐到矣。臣移取出征粮饷，督臣二次解到银九万两，可以足给官兵本年九、十、十一三个月之俸饷。仍移请预备赏功银二万五千两，随带军前，以俟赏赉破敌有功官兵之用。总计带领官兵二万一千有奇，配驾大鸟船七十只、赶缯船一百零三只、双帆艍船六十五只。自到平海，给发官兵银米，以资足食。凡海逆之情形，与破贼之计算，臣筹之颇熟，可无廑宸衷。惟风信则不敢逆料。当慎待天时晴霁，十分利便，极出万全，方敢统率进发。此番拟在平海开洋，船只乃系坐子向午，顺风坐浪，直抵澎湖，占据上风上流，为制胜之要着也。臣更咨会督臣，俟臣进兵之后，即前往驻劄厦门，居中调度，策应粮饷。督臣虽疮疾未愈，而办贼之心尤切，必欲扶病赴公，此臣得赖以弹压策应，而可无不给之虑矣。缘系恭报舟师俟风进发事理，贴黄难尽，伏乞皇上睿监，全览施行。为此具本谨密题知（康熙二十一年十一月二十五日）。
　　附录八闽绅士公刊原评
　　读公此疏，益信公之智勇超出于古今人万万矣。军志曰，剿不易，抚尤不易；惟能剿而后能抚。是时中外诸当事，意在抚而剿其后也；公意独在剿而抚其后也。以故自受事后，断以剿为主。壬戍冬，爰出师，首劄平海，盖取乎扫平海氛之义也。船只坐子向午，候风信直抵澎湖，最为顺便。乃公仍不肯自专，咨请督、抚二公商抚局何如，二公果不能决。公曰，抚局不能决，则剿局可行，此公本意也。公之剿局，久熟于胸中，到此则利有攸往矣。且澎瑚为台湾之门户，敌恃此负固久矣。得澎湖则台湾可不劳而定也。公之神筭，盖在于此。既而果如所料。时莫不服公之智，而叹公之勇。智勇兼全，虽古今名将，岂能有过于公也哉！
　　师泉井记
　　今上御极之二十一载，壬戍孟冬，予以奉命统率舟师，徂征台湾。貔虎之校，犀甲之士，简阅而从者，三万有余。众驻集平海之澳，俟长风，破巨浪，以靖扫鲛窟。爰际天时阳亢，泉流殚竭，军中取汲之道，遥遥难致。而平澳故迁徙之坏，今在海陬，昔之井廛，尽成堙废。始得一井于天妃宫庙之前，距海不盈数十武，渍卤浸润，厥味咸苦。其始未达深源，其流亦复易罄。询诸土人，咸称是井曩仅可供百家之需，至隆冬泽愆水涸，用益不赡。允若兹，是三军之士所藉以朝饔夕飧者果奚恃欤？
　　予乃殚抒诚愫，祈吁神聪。拜祷之余，不崇朝而泉流斯溢，味转甘和。绠汲挹取之声，盛夜靡间，歕涌滋溉，略不显其亏盈之迹。凡三万之众，咸资饮沃，而无呼癸之虑焉。自非灵光幽赞，佐佑戎师，歼殄妖氛，翼卫王室，未有弘阐嘉祥，湛泽汪濊，若斯之渥者也。因镌石纪异，名曰师泉，昭神贶也。
　　在易，地中有水曰师。师之行于天下，犹水之行于地中；既着容民蓄众之义，必协行险而顺之德。是知师以众正，乃克副大君讨贰抚顺、怀柔万邦之命。而扬旌海外，发轫涯涘，神异初彰，阖惠覃布，诞惟圣天子赫濯之威，以致百灵效顺，山海征祥，亹其然乎！
　　昔贰师剑刺大宛之山，而流水溢出；耿恭拜祷疏勒之井，而清泉奔涌；并能拯军士于渴乏，着万里之奇功。乃今井养不穷，三军获福，予之不敏，其曷以答兹鸿嘉之赐哉！是用勒之贞珉，以志不朽云（康熙二十一年十一月□日）。
　　附录八闽绅士公刊原评
　　井者，养也。惟公之德，实足养人。钺斧之下，雨露津津。盖巨骨之魂消，而頳鲂之气伸。人谓兵主杀，井主养，抑知非杀至顽，民何以生？非拯其生，民何以养？故楼船遥指，鬼神护焉。惟彼海若，实监其诚，乃能化枯而润，易咸而甘，凡我三军，无忧于朝饔而夕飧。不然者，以海滨之地，烈阳之天，渴者何以饮？饥者何以食？师泉一志，寄于燕然远矣！
　　海逆形势疏
　　太子少保、提督福建水师总兵官、右都督、伯、臣施琅谨题。为海逆形势将灭、不宜少宽自解贼危事：窃惟臣奉命专征，调集舟师，俟机进发，总期必灭此贼而后巳。兹正月十六日，准督臣姚启圣送到会题疏稿为第二本，为选将挑船安顿上风等事内开：选其善识水性、勇往敢战者，挑赶缯六十号，占踞上风湾泊，出其不意，直鼓奋击，俾其惊疑莫定，则洋贩无资，糗粮不给，一二年间，剿抚皆宜等因到臣。臣阅之，不解其意。督臣凡所会同章疏，未尝移稿议定，先已列名入告，后送画题，故臣不得不沥陈之。
　　缘照台湾逆孽情势，臣筹度之甚悉。自去年出海，至十一月杪各官兵船只方得齐集平海卫澳，取给粮饷，仅领至十二月止。惟官兵渡海应得俸饷，必预备随带。臣在平海舟师，时驾出洋操演。若风可进，即直取澎湖。若风未便，则仍复收回。故于十二月二十三日出洋，忽转东风，乃止。二十七日开驾，至青水墘，风轻，又转东南顶头，再收平海。虽未及直抵，使官兵屡涉汪洋之中，冲风颠浪，愈练惯熟。贼闻知亦自惊惶不暇。盖■〈舟宗〉不之船，必着风势顺利，自可直捣贼境，始克成功。若风势未顺，尤恐零星不齐，何能协力扑剿？
　　兹于正月初七日，据臣标署右营中军守备黄复谦报称：初二夜有伪将刘秉忠等在澎湖挈眷八十二名口，驾双帆艍船一只，前来厦门投诚等情。据此，随于正月十一日准同安镇臣吴英咨送刘秉忠等到臣询问。据供：「去年五月间刘国轩知我师往铜山，乘南风进发，甚为惊惧莫措，后侦知撤回归汛，刘国轩乃放心自回台湾料理要口，将大小贼艘百号、贼众七千余名，交伪镇将林陞、江钦、陈谅等，现在澎湖扼守；贼中人人思危，多有叛离之心」，口供在案。臣于本日随将刘秉忠、洪贵二名转送督抚二臣查讯去后；今督臣疏称贼欲改炮船为洋贩，散众为耕种，请挑赶缯船六十只南北湾泊，一二年间自然困疲，剿抚皆宜；皆宜实不解督臣如此主持不定，似非善策。臣今日水师齐集，在海操演以制贼，譬若有人焉，扼其吭，气将垂绝，一为之稍松，则其气舒而复起。矧以六十船之南北湾泊，北风平海可湾，南风则将军澳、林景屿岂可湾泊之处乎？
　　臣之操演，所以俟机俟风进发。又以屡奉温旨，进剿海逆，关系重大。臣所统官兵二万有奇，大小战船二百余号，责任匪轻。大■〈舟宗〉舟师渡海宜慎，不得不筹出万全。岂敢轻举妄动？又水师在海操演，皆出本分，行坐均各给粮，船兵又无额外添设之费。总惟以贼一日未灭，臣一日未敢偷安。且此贼伎俩，臣熟筹深算，力任剿灭，矢志不移。宁敢有片语虚饰于君父之前？而督臣止欲仗赶缯船六十只，可为困敝贼势，诚恐一二年后复张声势，其费力尤甚。臣素知海逆始终虚实，初时犹然疥癣。皆因彼时当道泛忽姑息，不亟攻治，养瘫疽溃坏，负抗四十余载，荼毒数省，致烦圣虑，屡动大兵征讨，糜饷不计。今若再一宽纵，又蹈前辙。故臣惟俟风信之便顺，必无不破之逆贼，不复遗此贼以廑宸衷。缘系密题海逆形势事理，贴黄难尽，伏乞皇上全览干断，敕部议覆施行。为此具本谨密题请旨（康熙二十二年正月二十一日）。
　　附录八闽绅士公刊原评
　　尝阅古大将督师破敌，未有不筹成筭于胸中，而出以济之者也。公自陈操演水师二万有奇，大小战船二百余号，只俟风信便顺，必无不破之逆贼。读此数语，知公之意固已系贼头于舳舻之前矣。又何烦议抚议困之纷纷过计哉？而当事又议以赶缯船六十只湾泊南北澳占踞上风，出其不意，直鼓奋击，俾其惊疑莫定，则洋贩无资，糗粮不给，一二年后，剿抚皆宜。公以六十船之南北湾泊，北风平海可湾，南风则将军澳、林景屿岂可湾泊乎？在当事尚未深知水务，故有此议；公则生长海滨，深知水性，总角从戎，久在行间，其进取之机宜蚤，已了然于掌上，故独断不疑，始终如一。诚以贼一日未灭，即一日未敢偷安者也。昔祖伯子渡江，击楫中流，慨然有澄清中原之志；公誓志破贼，不效则愿自定罪，此与祖生击楫之意岂异耶？
　　海逆日蹙疏
　　太子少保、提督福建水师总兵官、右都督、伯、臣施琅谨题。为海逆有日蹙之势、航剿有可破之机、密陈情形、仰祈睿监事：窃惟臣奉命往讨台湾，康熙二十年十月初六日抵任以来，一面整搠船兵，相机捣窠，并遣心腹三、四人渐次密往台湾、澎湖贼中，通达臣之旧部，在彼现为镇营管兵，令其就中谋叛取事。自去年亦有通信数次。俟大兵临境之时，方敢内乱倒戈，迎降者众。而今年正月初二日，有伪副将刘秉忠等坐双帆艍船一只，带眷八十二名口，在澎湖前来投诚。正月二十二日，伪总理李瑞等夺民船一只，带兵共二十一名，亦自澎湖前来投诚。三月十一日，有伪兵许福等十四名，驾小船一只，自台湾猴树港过来投诚，带有臣前所差之人要紧密禀潜通，内有叛乱相应消息，并称彼处米贵，每担价银五、六两，七社土番倡反，形势甚蹙，人人思危。此乃天心厌乱明矣。臣前差之人，尚在台湾谋结党类，以待内应。其许福等，臣只移明督抚前来投诚之词，不敢言真，恐泄事机。将人见收军中养活。又三月十六日，有伪民许六、吴阿三等夺渔船一只，在澎湖带眷共一十九名口前来投诚。四月初三日，有海贼郑才等一十八名，于四月初一日从淡水港夺破柴民船一只前来投诚。是此贼中今日之形势，灭在旦夕。虽刘国轩复差伪目黄学、林珩再来言抚，致书一封，求见于臣，臣却之不见，令其自赴督臣辕门主议。以么么一海贼，非可视为敌国；我以彼为输诚，彼直以我为和议，徒亵国体，藉此妄称，祗安贼心。臣惟祗遵奉命捣窠灭逆为念，议抚之事，臣不敢预。
　　及今臣在水陆官兵中挑选二万有奇，操练有日，可称精熟，足以破贼。攻湖澎宜用水兵，破台湾则用陆兵也。但粮饷最宜预备给足，以鼓士忾。乘夏至南风成信，当即进发捣窠。盖北风刚硬，骤发骤息，靡常不准，难以逆料；南风柔和，波浪颇恬，故用南风破贼，甚为稳当。臣大■〈舟宗〉舟师航海，责任綦重，自当相机度势，期出万全，以仰慰皇上宵旰之怀。
　　臣每思维，膺军旅之任者，必虚张贼之声势，乃表见己之大功。臣愚，性戆直，荷皇上面谕谆谆，从不敢一字粧饰，自干欺诳。缘系密陈海逆可破之机，其中所有来禀，关系机密，只略陈其概。贴黄难尽，伏乞皇上睿监全览，留中勿发，恐剿抚之议不相入，或有漏泄以害成也。为此具本谨密题知（康熙二十二年四月十六日）。
