<!-- { "loadSidebar": true } -->
　　今奉有安插附近各省之旨，臣敢不钦遵。在部臣苏拜欲令移驻畿辅、山东、山西、河南诸省。臣思自康熙十三年以后投诚各官，概荷隆恩免其迁徙。今台湾各伪官，蒙我皇上赦其前愆，莫不仰戴浩荡，鼓舞于光天化日之下，毫无怀贰。若一行移驻，其间有眷口者不少，无眷口亦多，远涉长途，不堪艰瘁；逃匿生患，所不能无。况地方人民，久困荼毒，方谓海氛削平，凋残少苏。今欲将各伪官眷口移驻外省，沿途搬运，百姓有策应人夫之苦；经过郡县，官吏有备给口粮之费；所到地方，有动拨民房之扰；开垦耕作，有应给牛种农具之资，又是一番苦累。以臣叨蒙国恩，夙膺同安城守副将以及陞转水师提督，十有数载，见从前投诚各官之移驻各省，现在存留，寥寥无几，不过冒费金钱，重烦百姓耳。今天下大定，人心已安，海外沾化，革面倾诚，率士之滨，莫非王臣；不若广开仁恩，此项伪官，俯就福建本省安插，尤见皇上推心置腹，使各遂其生，省人夫之搬运，口粮之应给，民房田舍之动扰，牛种农具之冒破，且无长途逃匿之患；所谓移动不如安静之为得也。
　　臣自入闽以来，即遣心腹之人密往台湾、澎湖贼中，道达臣之旧时部曲现为职官者，从中潜谋取事。遂有伪镇营何佑等谋结党类以待内应。臣业有题报，但恐漏泄，未敢直指姓名。则当台湾未平之时，臣已知其人心解体，而无固志。今日郑克塽等纳土归附，并其亲族与刘国轩、冯锡范等皆遵旨进京，明宗室朱桓等移就山东、河南安插。是台湾之窠穴已破，根株已尽，可保其永无后患。其余各伪官人员，皆无关系。又何须移驻以滋民扰，且费公帑乎？在部臣苏拜、抚臣金鋐未悉其详，不敢置议。臣备知其倾心向化，已无他念。且思我皇上知臣之深，信臣之笃，感激思奋，虽在迈年，一意专征。今地方既拓，事无大小，必求允当。且臣衰老余生，倘蒙睿恩，以海宇既靖，边封无虑，准臣入侍，犹可不与；乃现膺重寄，欲计长治，不得不据实入告，仰翼俞旨。臣极知此疏一题，必启群议，以臣市恩。但臣思此番投诚，与其移而复动数省之烦难，曷若安之可永保其无事？在他人知而未必敢言，在臣深悉利害，势难缄默。始终竭忠尽诚，誓答洪恩，所以不避嫌疑，冒昧上陈。缘系密题移驻伪官事理，字多逾格，贴黄难尽，伏乞皇上俯赐全览，干断施行（康熙二十三年三月初一日）。
　　附录八闽绅士公刊原评
　　闽省当凋残之后，兵马往来，邮亭络绎，粟米力役，民之疲于奔命者，非一日矣。兹幸台湾削平，逆艘绝迹，诚与民休息之时也。乃伪官弁眷口，议移驻外省，沿途夫役之迎送，过宿行粮之支给，不惟闽省受供应之苦，即经往省会关津，亦关逃扰派之烦；民生之大患，莫有过于此也！公洞见利害，独疏入告，一力担当，不顾诸事之非议，请令本省安插，各还原籍。民生免供亿力役之劳，而投诚诸将士得以还首丘而保坟墓，永无出疆之惨，而遂获更生之庆，是皆公之恺悌为怀，痌瘝乃心，故其轸念民艰，而推心置腹于反侧子，盖若此之殷且至也。阴隲齐天，德垂万祀，岂虚语哉！
　　中元祭阵亡官兵文
　　阏逢纪岁，金祗御时。凉颷浏泬，白露沾滋。感四序之迁易，怀故垒乎殇师。操吴戈兮犀甲，冲矢石兮海涯。奋先登以贾勇，誓焚舰而搴旗。遂乃触轰焰于飞陨，罹锋镝而伤彝。痛形体之沦丧，冀魂魄之来兹。风云凄其悲惋，波涛咽其流澌。余忝军麾于率领，肃纪律以控持。届中元之令节，值兰盆之会期。念将士之殚力，悼幽冥之凶危。罗肴蒸以奠享，陈酏醴于盈卮。持端员而虔祭，抒诚愫于水涓。灵之游兮仿佛，惟歆饫兮攸宜。尚飨（康熙二十三年七月十五日）。
　　壤地初辟疏
　　太子少保、靖海将军、靖海侯、兼管福建水师提督事务、臣施琅谨题。为壤地初辟、乞沛皇仁、以弘治化事：窃照臣准兵部密咨为谨陈善后末议以赞一统无外之宏规事内开覆奉俞旨：台湾应得钱粮数目若干？白糖鹿皮可否兴贩？着部臣苏拜及督、抚、提再议，该臣钦遵于本年七月十六日就厦门登舟，乘南风而赴省城，会议浃月，未得适合。臣思漳泉为下游地方，兼见在渡载安设台湾文武官员兵丁及班回征师，臣与提臣万正色不便皆久住省城，姑于八月九日乘北风由舟先回厦门料理。其台湾应得钱粮数目及白糖鹿皮可否兴贩之处，部臣及督抚二臣复议明白，至九月初八日移送会题疏稿，与臣画题矣。
　　然臣更有不得不披陈者：盖台湾沃野千里，则壤成赋，因地为粮，宜称富足；但地僻汪洋之中，化阻声教之外，弥山遍榖，多属土番，虽知怀服，习性未驯，射猎是事，征供无几。其安于耕桑可得按户而问赋者，皆中国之人，于数十年前，生聚乎其间。及郑逆拥众盘踞，兵即为农，农即为兵。兼沿海数省之地方人民，有为其所掠而去者，有趋而附者，非习于渔，则与为佃。自臣去岁奉旨荡平，伪藩、伪文武官员、丁卒与各省难民相率还籍，近有其半。人去业荒，势所必有。今部臣苏拜等所议钱粮数目，较伪藩郑克塽所报之额相去不远。在郑逆当日僭称一国，自为一国之用度，因其人地取其饷赋，未免重科。兹部臣等奉有再议之旨，不得不以此数目议覆。臣窃见此地自天地开辟以来，未入版图；今其人民既归天朝，均属赤子。以我皇上视民如伤，率土咸被，伏乞沛以格外之泽，减以应需之赋，则恩出自皇上，不在臣下；使海外诸国，向闻天威而慑服，轻赋薄歛，益慕圣德而引领。如以会议既定，当按数而征，在道府县责成所系，必奉行催科。兼以郑逆向时所征者乃时银，我之所定者乃纹银，纹之与时，更有加等。兹刘国轩、冯锡范见在京师，乞敕部就近讯询而知。彼夫遐陬初化之人，非孝子顺孙，万或以繁重为苦，输将不前，保无酿成地方之祸阶乎？至时动兵，为费更甚，何惜减此一二万之钱粮哉？且臣前之所以议守此土者，非以因其地而可以加赋也。盖熟察该地属在东南险远海外之区，关系数省地方安危。既设官分治，拨兵汛防，则善后之计，宜加周详。今所调守兵一万，乃就闽省经水陆兵丁六万五千七百五十名数内抽调前去，兵无广额，饷无加增。就此议定钱粮数目，蠲减于寇虐之后，使有司得以仰体皇上德意，留心安集抚绥，俾四民乐业，亿兆欢戴。至数年后，人户盛繁，田畴悉易，赋税自尔充溢，斯时有增无减，岂待按数而征哉？
　　至于兴贩东洋白糖一项，岁定二万石，不足之数，听其在本省之内采买。夫本省之去台湾，已隔两重汪洋。以台湾所产白糖，配台湾兴贩船数，固为安便。若就本省凑买白糖，涉重洋而至台湾，方兴贩东洋，则今四方荡定，六合为一，在台湾可以兴贩东洋，何本省而不可兴贩，必藉台湾之名买白糖赴彼兴贩？此皆部臣苏拜等虑彼中之钱粮不敷，婉为筹度凑足良法。可知台湾钱粮，一时未能裕足故也。然在部臣及督抚二臣未至其地，不知该地情形，虽留心区画，难以曲尽。以臣躬亲履历，其于民风、土俗、安危、利害，无不详悉。天下事言之于已然之后，不若言之于未然之前。臣荷恩深重，知无不言，言无不尽。如今不言，至于后来，或有祸患，咎臣以缄默之罪，臣又安所自逭？况臣叨有会议之旨，故不得不以披陈。缘系密题台湾钱粮事理，贴黄难尽，伏乞皇上俯赐全览，敕部议覆施行（康熙二十三年九月二十九日）。
　　附录八闽绅士公刊原评
　　台湾原海外一荒岛耳，土番往来，自为贸易，日以射猎为生，概无正供赋税。洎郑逆据而有之，带集兵民，始得分土种植，通商贸贩，因而设地追征。盖就其一隅之产，以供百万之费。政繁赋重，民心已思变久矣。今既归降，如出水火，各省难民，相率还籍。投诚家众，移送归家，较之前时民数，已减其半矣。今若赋役稍轻，从此而生聚、而教诲，安在不可为乐土耶？苟仍为重征繁赋，民不堪命，或生异心，亦未可知也。公疏中谆谆恳切，指画详明，益深悉利害于胸中，而不觉发而为忠荩之词，非徒铺张时务，以塞一日之责者也。至若兴贩白糖，不便本省采买之义，尤确确可从。而台民免远涉之劳，真防患未然之至计也。公无事不为民生陈疾苦，无日不为地方计安危，即此疏已见其大端矣。
　　海疆底定疏
　　太子少系、靖海将军、靖海侯、兼管福建水师提督事务、臣施琅谨密题。为船疆底定、更宜加慎、以垂永安事：臣闻虑事必计其久远，防患在图于未然。我皇上深念海宇既靖，生灵涂炭多年，故大开四省海禁，特设关差定税，听商民贸捕。群生感霈泽之均沾，国家获泉流之至计，浩荡洪慈，实冠历代帝王之丕谟。
　　顾臣思前因海禁森严，堤防易于画一，兹海禁既展，沿海内外多造船只，瓢洋贸易捕采，纷纷往来，难以计算。水师汛防，无从稽察。窃见在昔明朝，滨海奸徒出没，纠■〈舟宗〉肆害，延至我朝定鼎四十余年，江浙闽粤数省，民靡有宁。今德威远播，四海归心，惟南之东埔寨尚有伪镇杨彦迪下余孽黄进聚艘百余号，北之浙江乌洋尚有房锡鹏残党，及抚而复叛之刘会集艘数十游移海洋。迩来贸易船只，给有关臣照票，而往采捕船只，给有道府县由单而出，丛杂无统。兼数省内地，积年贫穷游手奸宄罔作者，实繁有徒，莫从施巧，乘此开海，公行出入汛口。若严于盘查，则以抗旨难阻之罪相加。如此行走，不由向问，恐至海外诱结党类，蓄毒酿祸，水师将弁，必坐听其罪。况见准浙江抚臣赵士麟咨称：闽省有等渔船，越境荼毒渔民，亟宜禁止等语。臣以为展禁开海，固以恤民裕课，尤须审弊立规，以垂永久。如今贩洋贸易船只，无分大小，络绎而发，只数繁多，赀本有限，饷税无几，不惟取厌外域，轻慢我非大国之风，且藉公行私，多载人民，深有可虑。如近者臣在省会议，据中军参将张旺报称：船户刘仕明赶缯船一只，给关票出口往吕宋经纪，其船甚小，所载货无多，附搭人数共一百三十三名。臣据报时即行查，而该船已开去矣。一般如此，余概可知。此时内地人民，奸徒贫乏不少，弗为设法立规，节次搭载而往，恐内地渐见日稀。夫以台湾难民，尚荷皇上德意，移入内地安抚；今内地之人，反听其相引而之外国，殊非善固邦本之法。窃观外国所来进贡之船，人数来往有限，岂肯遗留一人在我中土？更考历代以来，备防外国，甚为严密。今虽与其贸易，亦须有制，不可过纵。
