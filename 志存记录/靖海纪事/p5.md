<!-- { "loadSidebar": true } -->
　　公容貌魁伟，沈毅有谋略。用兵务持重，计出万全，不株守摹古人兵法，而出奇动与之合。至于临大敌，决大疑，守之坚定，众咻不摇；故战无不克，而终立盖世奇勳。常着五花阵法，指授诸将，多能演习。从公部曲起家至方面大帅者，指不仅一二屈。平居嘉宾客，常张筵礼接士大夫，促膝谈书史，论古人事当否，亹亹不倦。雅重儒学，捐千金崇修文庙，为士望所归。性好音乐，至晚年尤甚；尝集诸词客制新声谱之乐府，饶有东山逸趣。其待桑梓甚有恩。凡关民间利弊，必咨当道兴革之。遇岁凶，即鬻谷邻境以济民食。郡有双石桥，跨江横建，便车徒来往，遭寇氛焚毁几尽，公捐俸鼎新，而利涉有赖焉。至天性孝友，事赠公与太夫人，定省罔攸懈。抚其犹子，韬爱尤笃，曰：「吾弟骨血惟此耳！吾忍以己子加吾犹子乎？」于公暇拓建大小宗祠，展亲之事以次修举。而先是任同安，值濒海播迁，不惮多费橐金，构庐舍，给斧资，以安诸子姓之失所者；方之范文正之置义田，其意岂异耶？
　　公有子八：曰世騌，候授部郎，早殁；曰世纶，以廉名第一达主知，现任京兆尹；曰世骝，候授部郎，亦早世；曰世骥，官廉州守，历任皆有政声；曰世騋，特旨留闽，以贰守注职铨曹，耽文章诗翰；曰世骠，嫺将略，有父风，历建勳绩，特简提粤东兵；曰世骅，吏才敏练，现佐润州郡；曰世范，以父命袭侯爵，侍廷阙。诸孙数十人，皆彬彬以文名武略世其家。公尝语人曰：「国恩深重，吾老矣，恨无以报，所愿儿曹各努力为朝廷效尺寸勳劳，图报称于万一耳！」今有子若孙象贤若此，绳公绪、慰公志也，且以见仁人之宜有后云。
　　德馨曰：「余观古大帅秉钺登坛、建不世奇功、万里而取封侯者，历代有之。若公生于斯、帅于斯、树勳锡爵于斯，后先数十载皆不出吾闽中，岂不卓卓称仅事哉？说者以公为闽中川岳降神，特庇吾桑梓使诸族姓均蒙其休焉；非虚言也。余生也晚，不及见公少壮时事，而得诸宗亲父老所传闻，盖什有八九矣，因笔之以垂家乘焉。
　　乡进士、福建台湾府儒学教授叔德馨谨撰。
　　●御敕宸章及平海奏疏总录小引
　　盖闻如纶如綍，王言所以宠赉群工；嘉谟嘉猷，臣衷所以入告我后。惟国史之必书，宜家乘之备载。我先襄壮公受任靖海，其进取报捷，屡形章奏；迨褒崇锡爵，叠见恩纶。兹修族谱，悉当记录。顾诰敕宜冠简端，而奏疏应列卷后。但劳臣宣力，岁月具有后先，圣主酬勳，宠班亦分次序。是以依春秋编年之例，不无错综；仿史汉列传之修，并存始末。庶后之孙子，溯先烈、颂圣恩，易于敬观，不至或紊云。
　　康熙四十八年己丑仲夏吉旦，五男世騋谨书。

　　●靖海纪事上卷
　　边患宜靖疏
　　尽陈所见疏
　　厦门祭江祝文
　　密陈专征疏
　　决计进剿疏
　　舟师北上疏
　　师泉井记
　　海逆形势疏
　　海逆日蹙疏
　　飞报大捷疏
　　晓谕澎湖安民示
　　攻克澎湖致祭后土文
　　祭澎湖阵亡将士文
　　边患宜靖疏
　　提督福建全省水师总兵官、右都督、臣施琅谨题。为边患宜靖、逆贼难容、谨陈荡平机宜、以效忠悃、以奠永安事：窃照郑贼负嵎海上，久阻声教，致干剿讨。遁窜台湾绝岛，恃险负固，虽戢翼歛迹，未敢突犯，而蜂虿有毒，沿边将为不宁。堂堂天朝，万国宾服，岂容此余灰日以滋蔓？朝廷广开洪仁，遣官招徕，德至宽大。兹总兵孔元章招抚回归，只称有的确公移。臣密询押船官林功勳，渡载孔元章往台湾，探贼中情形，未必有归诚实意。使果倾心向化，则海靖边宁，无庸计论。今使命两次到彼，并无的当伪员同来输诚，惟听口传，岂可凭信？倘复顽梗如故，似难中止。臣荷恩深重，与贼仇不共戴，视此逆贼跳梁，能无扼腕？虽躬履险阻，身历波涛，亦必灭此朝食。
　　伏思贼党盘踞台湾，沃野千里，粮食匪缺。上通日本，下达吕宋、广南等处，火药军器之需，布帛服用之物，贸易备具。兼彼处林木丛深，堪于采造舟楫。以致穷岛一隅，有烦南顾。为今之计，顺则抚之，逆则剿之。若恣其生聚教训，恐养痈为患。且此时经制船只尚堪远驾，过洋舵梢见有可选；迟之数年，船只久坏再造，则损内帑之金，舵梢拨散召募，安得惯洋之人。万一蠢动，属费驱除。以臣愚见，不如乘便进取，以杜后患。
　　夫兴师所难，在于招兵、措饷、制器、造船。今欲大举，所不庸计虑者，闽省水师官兵共一万有奇，经制陆师及投诚闲旷官兵为数不少，皆为防海而多设也。就水师中选拨精锐者可得六、七千，海澄公臣黄梧标下惯海并壮练者可择选二千有奇，尚有投诚未拨散内多有惯海舵梢及精锐者可择选数千。此数若未敷足用，就与陆师中酌选凑共二万，便可合为劲旅。兵在精，不在多也。闽省全辖大小戈船共二百只，选拨一百七十只；小快哨一百只，选拨七十只；其余留为防汛及运载粮糈、传报往来军情之用。应再造大水艍船十余只以充前锋，另造渡马船二十余只便于配载。计此新造三十余只之船，为费不多。其经制大小戈船，见在题请例应大修，伏乞敕部给此应修银两，发付修葺，不用溢额增加，舟楫业已坚牢。将豫备之兵粮船器，充东征之战胜攻取，无烦征召，不事浪费，戮力讨平，海甸永清，诚长便之举也。
　　惟是航海远征，后先抵岸，各兵凑集，非亲经训练，临时难以信恃。兵额既定，分拨八千为水，在船以接战；一万二千为陆，登岸以进取。臣将此二万之师，分为水陆，躬督操练，加之数月，将得兵心，兵知将意，方可渡海远征。至于选任将领，畴堪前矛，畴堪后劲，必其经历战攻、身先士卒、夙有成效者，乃堪委任。臣于闽中经制及投诚将领稔知有素，另俟命下之日，会议选拨定数，具册报闻。
　　臣矢志报国，敢遗余力？第思任维艰而责綦重，伏乞皇上赐臣稍以便宜，得于军中申严号令，庶肩功克奏。又当密敕藩督抚提诸臣，会商妥确，催督修造战船，备足粮饷，选调官兵，付臣整练完备，相机进取。居者行者各尽其力，则动出万全。前次东征，两阻风涛之险，逆贼虽未扑灭，人谋亦未允臧。投诚官兵，眷口多在彼处，新附人心，参差未一。鸠乌合之众，以事敻海之表，其未至误公者，诚赖国家之福！臣奉有成命，勉应击楫，固逆知其难也。今臣思选拨将士，修葺船只，操练习熟，纪律严明，成算在胸，故敢虑胜而动。盖澎湖为台湾四达之咽喉，外卫之藩屏，先取澎湖，胜势已居其半。是役也，当剿抚并用。舟师进发，若据澎岛以扼其吭，大兵压近，贼胆必寒，遣员先宣朝廷德意。如大憝势穷，革心归命，抑党羽离叛，望风趋附，则善为渡过安插，可不劳而定。倘执迷不悔，甘自殄绝，乃提师进发，次第攻克，端可鼓收全局矣。
　　但征外岛，风信靡常，当假以岁月，不可限以定期。臣整备舟师，枕戈待时，或急遽以掩袭，或慎重以制胜。奏捷迟速，虽难豫定，然满腔血诚，贼一日未灭，臣一日未安，筹度时势，定当扫余氛而拯黎元，义不以贼遗君父。且数年以来，沿边江、浙、闽、粤，多设水陆官兵，布置钱粮，动费倍增，皆为残孽未靖之故。如台湾一平，防兵亦可裁减，地方益广，岁赋可增，民生得宁，边疆永安；诚一时之劳，万世之逸也。若以臣言可采，伏乞皇上敕部议覆施行（康熙六年十一月二十四日题）。
　　康熙七年正月初十日奉旨：「渡海进剿台湾逆贼，关系重大不便遥定。着提督施琅作速来京，面行奏明所见，以便定夺。其施琅之缺，着施琅自行择人暂令代管。兵部知道。」
　　附录八闽绅士公刊原评
　　穷兵黩武，固非福世之图，而纵乱养奸，亦非安邦之策。公权彼之顺逆，而剿抚之道两用之以不测，真俊杰者定识时务也。嗣后进征，绥靖不庭，知以逆则剿，朝廷之决策于公也明甚。赤羽白羽，已马足折树而鞭可断流，况公抱九天九地之奇，安在不收七纵七擒之绩哉！日出之邦，自古车马弗通也，公揆时度务，陈师鞠旅，而海外来琛，越裳献雉，非常之业，风声赫焉。乃中流未尝击楫，而公已坐操胜算矣。则神智岂非天授？若夫砥柱南天，金汤海国，广布帝威，宏沛皇仁，则尤远轶乎珠崖铜柱，镂姓字而纪元勳者也。从兹律调玉烛，瑞应金瓯，天下万世，莫不拜公之赐云。
　　尽陈所见疏
　　福建提督全省水师总兵官、右都督、臣施琅谨题。为迎旨尽陈所见、缘系克取海上情形面奏难尽、谨详沥披陈、仰祈睿监事：窃照郑成功倡乱二十有年，恃海岛为险，蔓延鸱张，荼毒生灵，故当时不得不从权拆地，绝其派取之路。嗣而皇上广开德意，招徕抚绥，渐散其党。郑成功疑惧，乃遁台湾以为兔窟，又幸天心厌乱，遂促其亡。康熙元年间，兵部郎中党古里往闽公干，臣备将逆岛可取之势，面悉代奏，复上疏密陈，荷蒙俞旨，仰藉天威，数岛果一鼓而平。逆孽郑经逃窜台湾，负嵎恃固。去岁朝廷遣官前往招抚，未见实意归诚。从来顺抚逆剿，大关国体，岂容顽抗而止？伏思天下一统，胡为一郑经残逆盘踞绝岛，而折五省边海地方，画为界外，以避其患？自古帝王政治，得一土则守一土，安可以既得之封疆而复割弃？况东南膏腴田园及所产渔盐，最为财赋之薮，可资中国之润，不可以西北长城塞外风土为比。倘不讨平台湾，匪特赋税缺减，民困日蹙，即防边若永为定制，钱粮动费加倍，输外省有限之饷，年年协济兵食，何所底止？又使边防持久，万一有惧罪弁兵及冒死穷民，以为逃逋之窟，遗害叵测，似非长久之计。且郑成功其子有十，迟之数年，长成群强，假有一二机觉才能，收拾党类，结连外国，联络土番耕民，羽翼复张，终为后患。而我边各省水师，虽布设周密，然臣观之，亦只区守汛口，若使之出海征剿，择其精锐习熟将兵，实亦无几。况后来惯者老、练者往，何可恃御？臣蒙皇上逾格擢用，荷恩深重，分应图贼，以尽厥职。每细询各投诚之人及阵获一二贼伙，备悉贼中情形，审度可破之势，故敢具疏密奏，蒙旨宣召微臣进京面奏，谨将台湾剿抚可平机宜，为我皇上陈之。
