<!-- { "loadSidebar": true } -->
　　团营始于景泰三年，于肃愍公建议也。兵制本三营，一曰五军，肄战阵，一曰神机，习火器，一曰三千，备宿卫。此三营中选健锐者合营团操，故曰「团营」。然原营之名终不改，如军选自三千营，团操于立威营，即名为立威三千营。五军、神机亦如之。是三营之有团营，即选锋也。今又于团营中选官军，别名东西官厅。操练名听征，而听征者，亦不足用。兵部尚书提督团营，将校以黜陟所在，乃肯奉法。若别设一尚书，专领营务，彼知其权轻，不肯受约束。掌印尚书又恐一旦有警，督营尚书便当统兵四征，又力辞营务耳。
　　一百八十八
　　紫荆之有提督都御史，自孙祥始也。蓟州之有边备都御史，自邹来学始也。皆景泰初事。嘉靖庚戌，俺答犯京城，畿内设官多矣。紫荆有艾希淳，又有侍郎翁万达。经略蓟州有吴嘉会，又有侍郎何栋。提督通州有都御史王。天寿山有都御史许宗鲁。坐院都御史商大节经略京城内外。若景泰时，都御史又有河间萧启、真定陆矩、保定祝暹、居庸王竑。巡关侍郎江渊，紫荆、白羊、倒马。大理卿孔文英，少卿曹泰，寺丞段信泰，寻改参赞京坼涿、易、真、保、通五路军务。
　　一百八十九
　　沿边诸镇，惟辽东最易治。虏寡亦弱，又縻我官赏交市，且地饶鱼、米、盐、马。近年，抚臣于敖减赐物，又计杀虏酋，遂失虏心。嘉靖丁未，抚臣胡宗明因虏屡来侵掠，扑杀虏百八十人，虏大恨。戊申春，结众深入辽西，杀掠人畜万计。宗明及总兵戴廉罢任听勘，起李代宗明。未行被劾，得留用。
　　素有才，操履亦慎。大狱谪戍，后起抚山西，遂不及曩时。
　　一百九十
　　永乐十七年十二月，敕五军都督府、北京留守、后军都督府、兵部：迩来军伍空缺，器械损敝，互相蒙蔽，欺诳百端，岂欲卖朝廷危社稷乎！其急整饬，违者必杀无赦。
　　一百九十一
　　廖均卿，江西人。精地理。成祖择寿陵，久不得吉壤。永乐七年，仁孝皇后尚未葬，礼部尚书赵羾，以均卿至昌平县，遍阅诸山，得县东黄土山最吉。成祖即日临视定议，封为天寿山。命武义伯王通等董役，授均卿官。或曰定长陵者，王府尹也，亡其名，亦不知何许人。
　　一百九十二
　　新建伯王公为汀、赣都御史，据江西上流，意藩府久蓄逆谋，恐一旦变起，先事预防。以讨山贼为名，请得提督军务。兵书王晋溪知公意，请如公言。
　　正德十四年六月，宸濠反，公适勘事福建，道经豊城。县令顾泌告公宸濠反状。公急走小舸返，至吉安，与知府伍文定起兵讨贼。发檄召江西诸知府邢珣等兵，又密遣谍四出投檄，言京师及湖广、广东西、南京、淮安、浙江各发兵讨贼，以疑宸濠，使不敢出南昌。又致叛臣家族，谬托心腹云：「吾直应敕旨，且聚兵耳。」又曰：「宁王事且成败未可知，吾安能遂进兵。」贼果疑，四路兵且至，不敢直趋南京。又喜公或不进兵，迟回数日，出南昌，攻南康、九江、安庆。公兵大集，始传檄骂宸濠贼。又遣人致书与贼心腹李士实、刘养正及闵廿四、吴十三，若有约内应者。书既发，故令人泄贼党。书所过处，贼党以告宸濠。宸濠尽得致书人及书，遂疑士实等。士实等劝宸濠去安庆，且趋南京。否径出蕲黄趋京师。宸濠不听。公进兵攻破南昌，擒其居守宜春王拱条等，及宸濠子三哥、四哥。宸濠时攻安庆，闻之解围，反顾巢穴。公迎战樵舍，纵火攻之，大破贼，擒宸濠及其子大哥。
　　当是时，南京大震。非公牵制上流疑贼，贼不犯南京，必走蕲黄矣。公既擒宸濠，诸奸江彬等导上南巡，下诏亲征。诸奸欲攘功忌公，危言巧谮，百方欲去公。
　　当是时，宸濠未死，诸奸素通宸濠，得金钱者多在上左右，颇有异谋，畏公不敢发。公深机曲筭，内戢奸幸，外防贼徒，抚定疮痍，激励将士，日夜如对勍敌，宸濠竟得伏诛。内阁大臣素恶晋溪，亦忌公。而公以提督军务，故得专制，召兵平贼，归功晋溪，内阁不说，久之不论功。
　　今皇帝即位，诏录公功，封新建伯，兼南京兵部尚书，参赞机务。遣使迎至京宴劳。诸忌者又以晏劳费为词，嗾言官论阻，公不得至京。外艰去，服阕竟不召[三]，谗谤益起，屡形奏牍。虽封爵赐号，竟不与铁券、岁禄。一时勤王有功诸臣中伤废斥殆尽。惟文定得升副都御史，荫一子千户。邢珣、徐琏、戴德儒升布政使。德孺死于水，珣、琏亦被斥，陈槐削籍，纪功御史伍希儒、谢源以考察去官。公不自安，累疏辞封，乞录诸勤王者功，竟格不行。
　　一百九十三
　　麻阳之役，师老财匮，言官论奏，竟尔中辍。初广、贵二省抚臣谋议不合，起万治斋镗勘处。治斋不欲用兵，力言抚便，已有端绪，遽召还京。已而贼复出抄掠，湖抚姜仪、贵抚王学益请合兵进剿。杨参将赴湖，过辰州，为贼所缚。姜畏罪，上言王兵失期不至。内批切责，务期荡平。四川巡按袁凤鸣遂劾王，逮下诏狱。以李义壮代王。用兵数月，日费千金，官军顿挫，人畜残破，遂罢兵。姜降三级外任。盖剿既无功，抚又失策矣。
　　自古南蛮与北狄不同。四夷经见者，自三苗始，干羽两阶，今可鉴也。本朝累有征蛮之役，未有得全胜者。盖宁河武顺王时然矣。
　　一百九十四
　　谥「端」者惟三太宰，谥文端、端毅、端肃。一司徒文端，一司马端敏。近日秦凤山亦端敏，吴白楼亦文端。
　　一百九十五
　　陕西修边，正德初杨文襄公建议经理，为逆瑾所恶，被逮去。兵部以修墙议是，上文贵、张鼐、曹元三人，乞简一人继成其役。瑾不肯，尽取修墙银镕为大镪，入瑾私室。至嘉靖八九年，王恭襄公起督陕西，修花马池一带边墙三百里，甚坚壮可恃。先是，宁夏巡抚徐廷章、延绥巡抚余子俊皆有修边之功。史琳亦尝请经略花马池边塞。而秦襄毅公为总制，不以为然，止筑四五小堡。弘治甲子、乙丑，虏大入花马池塞，残破陕西。以是简用文襄，竟为权奸所沮。
　　一百九十六
　　越国公守兰溪，获月庭和尚，检囊中有天文地理书，越国公留之帐下。上征婺州，越公与月庭见上，并上其书。上喜问月庭师何人。曰：「师龙游朱德明。」德明精于天文。及得婺州，立观星台，上与月庭夜登台观干象。令长发为娶妻。月庭与铁冠道人议论时不合，又出语犯上，安置和州。参军郭景祥奏和尚怨谤，遣人至和州杖之死。又有复见心者能诗文，上时召见赐食。见心本名天渊，髯长尺许，仕元为学士，元亡削发为僧，髯如故。上怪而问之，曰：「削发除烦恼，留须表丈夫。」
　　一百九十七
　　大禹治河易，今治河难。大禹时直欲除害，今并欲兴利，以故甚难。既欲顺其流，不逆水性，必难得其济漕运。既欲济漕运，难保淮西陵寝无冲决之患。大名、张秋、济宁、徐州，处处畏河患，又必须引之东南流。虽大禹治之，恐亦便无长策。以故中滦之运及胶河故道，皆不可不早图之。胶河即今所谓南北新河。不出登、莱大洋之险，直自安东至海仓，三百里耳。
　　一百九十八
　　嘉靖壬寅，北虏孔棘。兵书张瓒恐统兵出御，于会推总督文臣疏中，历举往年御虏皆遣都御史故事。奏下吏部，时文选郎中谓余曰：「往时边事急，推总督文臣，皆兵部会府部诸衙门议上。今乃移吏部，又必欲推都御史，奈何？」余曰：「渠负国恩，边事大坏。今又为此奸巧，渠独不知虏棘本兵自出乎。」天顺五年，孛来寇陕西，马昂统兵；木麓川之役王骥；嘉靖初，河西之役金献民，皆本兵也。景泰时，于少保自请行边。岭南蛮反，用兵久无成功，议役两广总督，于少保亦自请行。此独非故事耶！已而廷推，首上瓒，次毛伯温、刘天和三人，皆兵书。毛掌院，刘督团营，又次起用翟鹏。内批用鹏。
　　一百九十九
　　张三丰，辽东懿州人，名君实，字全一，又字玄玄，别号保和容忍三丰子。不饰边幅，人号张儠傝。日行千里，静则瞑目。旬日一啖，斗升辄尽。又或辟谷数月。洪武初，至大和山，往来长安、陇西、岷州、甘肃，又至扬州。成祖遣礼科都给事中胡滢名求儠傝，实访故君云。或曰三丰死于胜国，敛矣，临窆复生。入蜀，游行襄、汉间。
　　二百
　　嘉靖癸卯，王湛泉与龄为文选郎中，起用周恭肃公，以工部尚书总理河道。忌王清劲者，倡言河道无用尚书故事。王以问余，余曰：「永乐初，开会通河，尚书宋礼实始其事。西涯诗所谓『几度会通河上过，竟无人说宋尚书』者是也。景泰时，河决张秋，尚书石璞治之。正德中，李燧亦以尚书治河。嘉靖初年，江南白茅港之役，李充嗣亦尚书也。」
　　二百一


　　
　　许绅，南京人。质实谨厚，不喜交游，大抵有恒人也。以医术仕至工部尚书，掌太医院事。嘉靖西苑宫人之变，圣躬甚危，得绅药始苏。余尝造问圣躬安否，绅曰：「此变祸不测，论官守，非余辈事。切念受圣主深恩，当以死报，只得用桃仁、红花、大黄诸下血药。药进，余自分，不效必自尽。赖天之灵，辰时进药，未时上忽作声起，去紫血数升。申时遂能言。又三四剂平气和血，圣躬遂安，天地庙社之灵也。」以故加绅宫保。后数月绅病，余视之，曰：「余必不复起，曩西苑用药，惊忧所致。至今神魂不宁，百药不效。余即死，主上万寿，死无憾。」竟以此病卒，上怜之，恤典甚厚。
　　二百二
　　景泰元年五月，漕粟十五万石，自丁字沽舟行抵雄县，分给军饷。
　　二百三
　　国初，湖广有所谓灵通侯者。鄱阳之役，有所谓舍命王者。二人竟莫可考。
　　二百四
　　袁珙，字廷玉，鄞人。少游海上，遇异人，授相术，论人吉凶辄验。成祖闻廷玉名，洪武二十三年九月密召至北平。一见伏地叩头，仰对曰：「殿下龙质凤姿，天高地厚，大明丽中，神略内蕴，真太平天子。」成祖问度在几何时。对曰：「年踰四十，髭髯过脐。当是时拨乱反正，万邦一统。」成祖喜，留府中久之，已而乞归。靖难后召为太常寺丞，子忠彻序班，出金钱币厚赏珙。巡狩北京，召珙父子至行在，出入禁廷。未几，珙请老归，卒赠太常少卿。忠彻能行父术。建文初，文皇召问忠彻，对曰：「天命有定，无忧也。」献人象大成书。靖难后，除忠彻戎籍。会有言楚王子重瞳者，遣往视。还奏无他异。宣德中，尝侍上，言天颜惨肃，恐宗人有急变谋上者。未七日，乐安反书至。官尚宝少卿，致仕，卒年八十三。
　　二百五
