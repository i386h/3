<!-- { "loadSidebar": true } -->
　　四夷馆分十人，所设通事六十人。大通事有都督、都指挥等官，统诸小通事，总理贡夷、降夷及归正人夷情番字文书，译审奏闻。
　　三百四十二
　　土鲁番一名土尔番，在火州西百里古交河县安乐城也。城方一二里，地平，四面皆山，气候多暖，少雨雪。上宜麻、麦，有瓜果羊马之利。人皆屋居，信佛法，多僧寺。城西二十里有崖儿城，城仅二里，居民百余家，相传故交河县治[一九]，又云古车师国。永乐十二年，行在验封员外郎陈诚，使至其国。诚言：
　　「西北百里有灵山最大，有夷人言此十万罗汉湼盘处也。近山有高台，台伴有僧寺，寺下皆石泉林木。从此入山，行二十里至一峡。峡南有小土屋，屋南登山坡，坡有石屋，屋中小佛像五。前有池，池东有山。山石青黑，远望纷如毛发。夷人言此十万罗汉洗头削发处也。循峡东南行六七里，登高崖，崖下小山累累，峰峦秀丽，罗列成行。峰下白石成堆，似玉，轻脆不可握。堆中有若人骨状者，甚坚如石，文缕明析，颜色光润。夷人言此十万罗汉灵骨也。又东下石崖，崖上石笋如人手足。稍南至山坡，坡石莹洁如玉。夷人言此辟支佛湼盘处也。周行群山，约二十余里，悉五色砂石，光焰灼人。四面峻壑穷崖，天巧奇绝，草木不生，鸟兽鲜少云。」
　　甘肃大抵无北虏患，专镇防西夷。夷种中土鲁番最奸狡。宣德五年始遣使来贡。正统以后亦尝来贡。成化、弘治间，番酋阿力阿黑麻父子扰我西鄙，虏我哈密。忠顺王罕慎、陕巴、邦牙即，是时专伺哈密。至正德，遂数犯我甘肃，语在哈密传中。嘉靖十一年，西域贡称王者七十五人，贡使至二百九十人。礼官夏言请国称一人王。内阁张孚敬言：「西域称王者多，恐彼自封授，或部落相称。先年入贡称王亦有三四十人者，答勅并称王。今尽裁夺，恐夷情觖望。」下礼兵部议。言言：
　　「西域诸国称王者，惟土鲁番、天方、撒马儿罕三国。如日落诸国，名甚多，朝贡绝少，且与土鲁番诸国不相统。弘治、正德间，土鲁番十三入贡，天方正德间四入贡，称王者率一人或二人三人，余称头目、亲属。嘉靖二年、八年，称王者天方至六七人，土鲁番至十一二人。此两年间，撒马儿罕至二十七人。内阁言先年亦有称王至三四十人者，并数三国耳。乃今土鲁番十五王，天方二十七王，撒马儿罕至十三王，并数则百五六十王，前此所未有。况所称王号，原非旧文，即有同者，地面又异。弘治时回勅书，国称一王，若循撒马儿罕往年故事，类答王号，人与一勅，恐非所以尊中国而严外夷也。自后各执赐敕，率其部落，贡不如期，使不如数，任意往来，势难阻绝[二０]，驿传劳烦，宴赐频数，竭我财力，以役远夷，计亦左矣。」上从言言。
　　当是时，土鲁番强，残破我嘉峪关外七卫及城郭，诸国地大人众，非复陈验封奉使时矣。
　　三百四十三
　　直文渊阁入内阁预机务，出纳帝命，率遵祖宪，奉陈规诲，献告谟猷，点检题奏，拟议批答，以备顾问，平庶政。不得专制九卿事，九卿奏事亦不得相关白。凡上所下，一曰诏，二曰诰，三曰制，四曰敕，五曰册文，六曰谕，七曰书，八曰符，九曰令，十曰檄。皆审署而调剂焉，平允乃行之。凡下所上，一曰题，二曰奏启，三曰表笺，四曰讲章，五曰书状，六曰文册，七曰揭帖，八曰会议，九曰露布，十曰译。皆审署而调剂焉，平允乃行之。
　　凡东宫出阁讲读，领其事，叙其官，而授之职业。凡修实录、史志诸书，充总裁官。实录成，呈上，焚其草禁中。凡宗室请名、请封，及诸臣请谥，并拟上焉。凡图书缮写、校，皆课而察之。凡郊祀、巡狩、亲征，扈行。凡累朝御文、实录、宝训、玉牒之副，古今书，皆籍而藏之。凡会敕，稽其由状而叙述上请焉。凡礼部会试、廷试，贡士、国子生月课，岁贡生廷试，夷馆译生，皆总领之。其属制敕房书办，制敕诏旨，诰命册表，宝文玉牒，讲章碑额，题奏揭帖，一应机密文书，及王府敕符底簿；诰敕房书办，文官诰敕，番译敕书，并夷书揭帖，纪功勘合，皆稽按典故，起草进画，若漏泄稽缓，遗失妄误，皆有罚。盖罢中书丞相，此直文渊阁者，即虞揆、殷衡、周宰之职也。治乱安危，恒系于斯，可不慎哉！可不慎哉！
　　三百四十四
　　国初设中书省左右丞相，党狱起，罢。诏五府九卿分理庶务。翰林春坊官看详诸司奏启，署「翰林院兼平驳诸司文章事某官某」。
　　成祖靖难后，召解公缙、黄公淮、胡公广、杨公荣、杨公士奇、金公幼孜、胡公俨入直文渊阁。时洪武壬午，实建文四年也。自后，杨公溥、张公瑛、陈公循、曹公鼐、马公愉、苗公衷、高公谷、张公益、彭公时、商公辂、江公渊、王公一宁、萧公镃、王公文、徐公有贞、许公彬、薛公瑄、李公贤、吕公原、岳公正、陈公文、刘公定之、刘公珝、刘公吉、彭公华、尹公直、徐公溥、刘公健、丘公浚、李公东阳、谢公迁、焦芳、王公鏊、杨公廷和、刘宇、曹元、刘公忠、梁公储、费公宏、靳公贵、杨公一清、蒋公冕、毛公纪，盖自壬午至正德辛巳，凡百二十年，五十一人。内有再入三入阁，惟西杨起布衣，历四朝四十一年。（校勘记
　　[一]「郎中李梦阳」　原本「阳」作「旸」，误，据嘉靖本及明史本传改。后凡作「旸」者，均径改为「阳」。
　　[二]「顾前已遣杨善」　原本「已」作「以」，误，据嘉靖本改。
　　[三]「郡主无荫子」　原本「主」作「王」，误，据嘉靖本改。
　　[四]「以孝穆纪太后」　原本「穆」作「睦」，误，据嘉靖本改。
　　[五]「兴武守备侯勋」　原本「勋」作「郧」，误，据嘉靖本改。
　　[六]「壬午驻五原峰」　原本「峰」作「锋」，误，据嘉靖本改。
　　[七]「亦廖疏得撤」　原本「撤」作「彻」，误，据嘉靖本改。
　　[八]「自亳入淮」　原本「亳」作「毫」，误，据嘉靖本改。
　　[九]「邻人贲童儿」　原本「贲」作「贵」，误，据嘉靖本改。
　　[一０]「嘉靖元年五月朔奉旨」　原本「奉」作「奏」，误，据嘉靖本改。
　　[一一]「赏银千两」　原本「千」作「十」，误，据嘉靖本改。
　　[一二]「妃所生子中十王礼」　原本「礼」作「理」，误，据嘉靖本改。
　　[一三]「庆世子鼒櫍」　原本「櫍」作「楯」，误，据嘉靖本改。
　　[一四]「土番入哈密」　原本「土」作「王」，误，据嘉靖本改。
　　[一五]「未闻有报使焉」　原本「未」作「永」，误，据嘉靖本改。
　　[一六]「田小儿」　原本「儿」作「人」，误，据嘉靖本改。
　　[一七]「纠纠梁公」　原本第二个「纠」作「赵」，误，据嘉靖本改。
　　[一八]「鹰胸虎额」　原本「胸」作「月」，误，据嘉靖本改。
　　[一九]「故交河县治」　原本「交」作「支」，误，据嘉靖本改。
　　[二０]「势难阻绝」　原本「势」作「执」，误，据嘉靖本改。）


　　
　　附录一　明史郑晓传
　　郑晓，字窒甫，海盐人。嘉靖元年举乡试第一。明年成进士，授职方主事。日披故牍，尽知天下阨塞，士马虚实强弱之数。尚书金献民属撰九边图志，人争传写之。以争「大礼」廷杖。大同兵变，上疏极言不可赦。张孚敬柄政，器之，欲改置翰林及言路，晓皆不应。父忧归，久之不起。
　　许赞为吏部尚书，调之吏部。历考功郎中。夏言罢相，帝恶言官不纠劾，诏考察去留。大学士严嵩因欲去所不悦者，而晓去乔佑等十三人，多嵩所厚。嵩大憾晓，调文选。嵩欲用赵文华为考功，晓言于赞曰：「昔黄祯为文选，调李开先考功，皆山东人，诏不许。今调文华，晓避位而已。」赞以谢嵩。嵩欲以子世蕃为尚宝丞，晓曰：「治中迁知府，例也。迁尚宝丞，无故事。」嵩益怒。以推谪降官周鈇等，贬晓和州同知。稍迁太仆丞，历南京太常卿。召拜刑部右侍郎。俄改兵部，兼副都御史总督漕运。
　　大江南北皆中倭，漕艘几阻。晓请发帑金数十万，造战舸，筑城堡，练兵将，积刍糗。诏从之。中国奸民利倭贿，多与通。通州人顾表者尤桀黠，为倭导。以故营砦皆据要害，尽知官兵虚实。晓悬重赏捕戮之。募盐徒骁悍者为兵，增设泰州海防副使，筑瓜洲城，庙湾、麻洋、云梯诸海口，皆增兵设堠。遂破倭于通州，连败之如皋、海门，袭其军吕泗，围之狼山，前后斩首九百余。贼溃去。录功，再增秩，三赉银币。
　　时贼多中国人。晓言：「武健才谞之徒，困无所逞，甘心作贼。非国家广行网罗，使有出身之阶，恐有如孙恩、卢循辈出乎其间，祸滋大矣。洪武时倭寇近海州县。以高皇帝威灵，兼谋臣宿将，筑城练兵，经略数年，犹未乂安。乃招渔丁、岛人、盐徒、蜑户籍为水军至数万人，又遣使出海宣布威德。久之，倭始不为患。今江北虽平，而风帆出没，倏忽千里。倭恃华人为耳目，华人借倭为爪牙，非详为区画，后患未易弭也。」帝颇采纳之。
　　寻召为吏部左侍郎，迁南京吏部尚书。帝以晓知兵，改右都御史协理戎政。寻拜刑部尚书。俺答围大同右卫急，帝命兵部尚书杨博往督大师，乃以晓摄兵部。晓言：「今兵事方棘，而所简听征京军三万五千人，乃令执役赴工，何以备战守。乞归之营伍。」帝立从之。
　　寻还视刑部事。严嵩势益炽。晓素不善嵩。而其时大狱如总督王以失律，中允郭希颜以言事，晓并予轻比，嵩则置重典。南都叛卒周山等杀侍郎黄懋官，海寇汪直通倭为乱，晓置重典，嵩故宽假之。惟巡抚阮鹗、总督杨顺、御史路楷，以嵩曲庇，晓不能尽法，议者讥其失出云。
　　故事，在京军民讼，俱投牒通政司送法司问断。诸司有应鞫者，亦参送法司，无自决遣者。后诸司不复遵守，狱讼纷拏。晓奏循故事，帝报许，于是刑部间捕囚畿府。而巡按御史郑存仁谓讼当自下而上，檄州县，法司有追取，毋辄发。晓闻，率侍郎赵大佑、傅颐守故事争，存仁亦据律执奏。章俱下都察院会刑科平议。议未上，晓疏辨。嵩激帝怒切让，遂落晓职，两侍郎亦贬二秩。
　　晓通经术，习国家典故，时望蔚然。为权贵所扼，志不尽行。既归，角巾布衣与乡里父老游处，见者不知其贵人也。既卒，子履淳等讼晓御倭功于朝，诏复职。隆庆初，赠太子少保，谥端简。履淳自有传。
