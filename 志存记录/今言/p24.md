<!-- { "loadSidebar": true } -->
　　赞曰：李钺诸人皆以威略干济显于时。钺与王宪、王以旗之治军旅，李承勋、范鏓之画边计，才力均有过人者。胡世宁奋不顾身，首发奸逆，危言正色，始终一节。易称「王臣蹇蹇」，世宁近之矣。王邦瑞抵抗权幸，踬而复起，郑晓谙悉掌故，博洽多闻，兼资文武，所在着效，亦不愧名臣云。


　　
　　附录二　四库全书总目今言提要
　　今言四卷，明郑晓撰。晓有禹贡图说，已著录。此书补吾学编所未备。首有薛三省序，称此书之辅吾学编而行，犹汉史之外有西京杂记与东观汉纪。凡三百四十四条，其中为宪言者十之四；为世言者十之二；为事言、品言者十之三；为证言、术言者十之一。盖据所见闻随笔记录，古杂史之支流也。


　　
　　附录三　海盐县图经郑晓传
　　郑晓，字窒甫。生有异资，十二遍读经传诸史。父儒泰示以昔人贤不肖事迹，即毅然立志，以必为君子自矢。嘉靖初元发解，明年登第。主政兵部，考览九边地形及士马数，为图志。请讨大同叛卒，毋轻赦以滋后患。甚为胡大司马世宁所器重。大礼成，永嘉用事。初，晓同诸曹疏谏，诏狱赐杖，议实与永嘉左。至是永嘉以词林、台省引荐晓，欲收为用，晓不可。值丁艰归，因家授徒，不赴补者九年。后许文简赞为太宰，始起为考功，历文选郎。
　　当是时，分宜又用事，纳贿侵铨政。晓秉公持鉴，一切无所徇。有诏考察台谏，分宜意在去异己。晓更黜所厚若干人。为子世蕃求玺丞，复以故事谢弗予，分宜遂大恨。会推用谪臣，激上怒，贬为和州判，徊翔南卿寺。十年，始以刑部右侍郎改擢兵部，拜巡抚凤阳命。时倭寇深入江、淮，运道艰梗。晓先计擒通倭奸魁，然后选民兵、集盐场壮勇与倭战，前后斩级九百余，贼挫去。东南赋四百万石得直达无阻。奏设杨海兵备，分其军，无远隶彭城。创筑瓜阜、维扬及如皋、海、泰三县城。条上漕务便宜十余事，具有永算。在镇二年，清心约己，上下交际并绝。故集饷鸠工，繁费日兴，而用不诎焉。自此，世庙简知，谓晓可大用，再擢南吏部尚书。特旨留为右都御史，协理戎政。又二年，改刑部尚书。然卒与分宜左，复激上怒，落职归。
　　初，总督胡御倭浙土，有功；所伤残糜费亦过当。晓弗韪也。会大司马杨公博起督宣、大，分宜谋用胡为本兵。晓时摄兵部，疏言用博宜，世宗从之，胡不得入。而胡诱降通倭渠贼，上章请贷死。晓又尽比重典，议皆与分宜左。既开隙矣，适中允郭希贤上疏安储，语侵分宜。分宜摘疏中「建帝」字吓晓云：「上意不测，必坐逆后可。」晓曰：「第可云妖言尔，当以秋后律足矣。」上果以为轻，下诏立枭之。而南都叛卒杀大司农一狱，晓引律拟枭决者未几亦谳上。上追念前谳，怒曰：「死时君立新帝者罪仅尔，杀一大吏，何问也？」下诏斩三人，余尽贷之。无何，与按部御史辩职掌，上遂斥晓执法自尊，坐罢。盖先后皆分宜入谮云。后分宜败，上觉为所误，尝一询徐文贞阶，欲起为督臣。阶曰：「晓年衰，用之内则可。」无何，病卒。上为复原官。穆宗改元，赐祭葬，赠太子少保，谥端简。
　　晓问学淹博，经济宏深。持论正而不迂，严而不刻，刚而不激，高而不亢。盖陆宣公、司马君实之流。居恒俭朴，尤审于辞受。尝言：「士必有伊尹一介不取予之节，然后可穷可达，可常可变。」亮节贞心，沉几密虑，避远权势，不受湼淄。虽位跻八座，而用若未究，则亦其守政之效焉。所著有吾学编、征吾录、古言、今言、奏议、文集、史论、策学、禹贡图说等书。吾学编始洪武，迄正德。首列大政记；次逊国记；同姓、异姓王侯二传；阁臣、典铨二表；名臣及逊国臣二记；天文、地理、三礼、百官四述；四夷、北虏二考。合六十九卷。晓为郎时即属稿，中感李太宰默私乘中祸，辍弗作，后又续成之。其女后、乐律、仪制、兵略、茶马盐粮、运法水利、艺文、隐逸、酷佞、方技等篇竟废。今观其书，大政记仿春秋，百官述拟周礼。诸传及论赞，大概学陈承祚。遇其典言丰藻，摹写生动。即兰台令史，亦所不让也。方伯刘公尝言：「公老年病瞀，属草字大如升，三四窜易不休。书成，得废稿数十簏。」其精勤至此。


　　
