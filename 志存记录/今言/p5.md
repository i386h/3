<!-- { "loadSidebar": true } -->
　　靖难之岁十一月，副都御史陈瑛言：「皇上顺天应人，以有天下，四方万姓，莫不率服。然车驾初至京师，有不顺天而效死建文者，如礼部侍中黄观、太常少卿廖升、翰林修撰王叔英、衡府纪膳周是修、浙江按察使王良沛、知县顾伯玮等，计其存心与叛逆同，宜从追戮。」上曰：「朕初举义，诛奸臣不过数辈。后来二十九人中，如张紞、王钝、郑赐、黄福、尹昌隆皆宥而用之。今汝所言数人，况有不与二十九人之数者。彼食其禄，自尽其心，悉勿问。」
　　六十七
　　历代帝王庙，岁仲春秋，皇帝遣大臣祭太昊伏羲氏、炎帝神农氏、黄帝轩辕氏、帝金天氏、帝高阳氏、帝高辛氏、帝陶唐氏、帝有虞氏、夏禹王、商汤王、周武王、汉高祖皇帝、汉光武皇帝、唐太宗皇帝、宋太宗皇帝。分五室，室太牢一，礼三献，乐七奏，舞八佾。从祀名臣：风后、力牧、皋陶、夔、龙、伯夷、伯益、伊尹、傅说、周公旦、召公奭，太公望、召穆公虎、方叔、张良、萧何、曹参、陈平、周勃、邓禹、冯异、诸葛亮、房玄龄、杜如晦、李靖、郭子仪、李晟、曹彬、潘美、韩世忠、岳飞、张浚，凡三十二人，列两庑。庑二坛，坛少牢一。
　　先是，洪武元年祀三皇，用太牢。勾芒、祝融、风后、力牧配。四年，令天下立三皇庙，岁春秋祭，已而令祭于陵。是年命官参考历代圣帝贤王，但在中原赡养人民者三十四君合祀之，择名臣从祀。六年，礼官言：古帝王有父子、祖孙一庙合祭，非礼。令别立历代帝王庙，同堂异室，岁春秋祀三皇、五帝、禹汤、文王、武王、汉高祖、光武、唐高祖、太宗、宋太祖、元世祖。其守成贤君，令所在有司岁春秋祭于陵。七年，塑帝王冕坐像。上曰：「伏羲、神农未有衣裳之制，勿加冕服。」已而郊祀，祔祭诸帝王，省春祭。岁仲秋遣官祭于庙。二十年，以武成王从祀帝王庙，去王号，罢故庙祀。二十一年，礼官择上历代名臣始终全节者三十五人，从祀帝王庙。上曰：「赵普负太祖，不忠，不可祀。元木华黎，安童祖也，不可祀孙而去祖。可祀木华黎，罢安童祀。祀伯颜，阿术可勿祀。」又曰：「汉陈平、冯异，宋潘美皆宜祀。」未几，上曰：「文王虽基周命，终守臣节。唐高祖有天下，本太宗力也，可勿祀，祀于陵。增祀隋文帝。」是年庙火，改建于钦天山之阳，去隋文帝。子午卯酉年，传制祭陵，停庙祭。嘉靖九年，罢历代帝王南郊从祀。礼官请加南京庙春祭，上不从。令建庙京师，岁仲春秋祭。南京祭罢。十年春，庙未成，今皇帝祀之文华殿。庙初成，今皇帝至庙祭。是年修撰姚涞请罢元世祖祀，礼官议不可。上从礼官议。二十四年，给事中陈棐又言之，乃罢祀元世祖，并罢从祀木华黎五人。
　　六十八
　　外戚封公自嘉靖始也。张鹤龄[六]嗣寿宁伯，进侯。又以迎立今皇帝，进封昌国公。庆云、长宁，孝肃太后家二侯伯；瑞安、崇善、安仁，孝贞皇后家三侯伯。惟延龄兄弟公侯最贵盛，得祸亦最惨。
　　六十九
　　驸马无封侯者，滦城、富阳、永春、西宁皆以军功封。惟永康公主驸马崔元，以迎立今皇帝封京山侯。孝陵少公主驸马赵辉，天顺中求封侯，不得。
　　七十
　　洪武十九年，大诰三编俱成。二十八年，始令法司拟罪引大诰减等。盖因大诰初序末有云「一切官民诸色人等，户户有此一本。若犯笞、杖、徒、流罪名，每减一等，无者每加一等」故也。然至今但有减等，而无加等。
　　七十一
　　开国功臣常、李、邓、汤、刘五姓，嘉靖中续封，甚惬人情。但李太师之后不沾一命，尚为缺典。
　　七十二
　　孝烈皇后将葬，上念西苑之变孝烈有大功，欲葬于孝洁皇后之左，已而中止。上新作寿陵，至是定名永陵，令先葬后。上曰：「孝陵、长陵先葬孝慈、仁孝也。」
　　七十三
　　成祖于建文己卯七月起兵靖难；宸濠亦以正德己卯六月反湖广。二阁老皆石首人，文定永乐甲辰、文简嘉靖甲辰入阁。所事二帝，皆藩王入继大统。永乐辛丑四月，三殿灾；嘉靖辛丑四月，九庙灾。
　　七十四
　　圣祖开科，诏务求博古通今之士。乃所试仅有判语及一二时务策，生徒竟未识。大明律所云「时务尽掇述括帖」，以故士乏通今之学。其于政体得失、人材优劣且不论，只历朝纪年及后姓陵名，知者亦鲜。近二十年来，士大夫始以通今学古为高矣。
　　七十五
　　入内阁为辅臣预机务，特避丞相名耳，实始于建文四年。长陵即位之初，阁中有文渊阁印，印文玉箸篆。惟封上、诏草、题奏、揭帖用之，不得下诸司。下诸司以翰林院印。凡入内阁，云直文渊阁。即官至三殿、二阁、二坊大学士，无入内阁旨，不得与机务也。虽编修、赞善等官，有入内阁旨，亦得预机务矣。文渊阁在禁中。徐武功署衔自称掌文渊阁事，可乎？
　　七十六
　　我朝帝后尊谥，皆有「孝」字，惟景皇汪后无「孝」字。文臣无谥「孝」者，国初惟赠东海侯陈文，谥孝勇。
　　七十七
　　春秋谨华夷之辨，中国有主也。文中子帝元魏，未为非。圣祖功德高百王，诏文尝称曰「天命真人」。于沙漠帝王庙中，以元世祖与三皇[七]、五帝、三王、汉高、光、唐宗、宋祖并祀，真圣人卓越之见。
　　七十八
　　吴元年冬，孝陵念七子渐长，宜习劳。令内侍制麻屦、行藤，凡诸子出城稍远，马行十七，步行十三。七子：懿文太子、秦愍王、晋恭王、成祖、周定王、楚昭王、齐庶人也。
　　七十九
　　正德时，神英封泾阳伯，本无大功。江彬平虏伯，许太安边伯，武德永寿伯，以义儿故得封。彬诛死，太谪戍边。英、德及太监家七伯皆革。
　　八十
　　嘉靖己酉，应天试录策言，初开内阁，所用七人者，皆修撰、编修、检讨等官。然不言当时七人者惟文穆修撰，文敏编修耳。大绅起谪胥，为待诏。文简中书舍人。文贞齐王府审理副，升编修。文靖给事中，若思桐城知县，升检讨。非由翰林者，亦入内阁也。
　　八十一
　　国初郊祀、社稷、先农为大祀[八]。已而改先农及山川、帝王、先师、旗纛为中祀，诸神小祀。今皇帝以朝日、夕月、天神、地祇为中祀。大祀致斋三日，中祀二日。祀有牲，牲四等，曰犊、曰牛、曰太牢、曰少牢。色尚骍或黝。天地、日、月加玉焉。玉三等[九]，曰苍璧、曰黄琮、曰玉牲。大祀入涤九旬，中祀三旬，小祀一旬。杀礼不用牲，用果脯，从其族也。或用素羞。祀有帛。大祀、中祀京师用制帛。制帛五等，曰郊祀、曰奉先、曰礼神、曰展亲、曰报功。小祀素帛、礼佛帛。王国、司、府、州、县亦用帛。小祀则否。凡祀有乐，乐四等，曰九奏、曰八奏、曰七奏、曰六奏。奏乐有歌有舞。歌堂上，舞堂下。舞皆八佾，佾有文有武。先师六佾，佾去武。小祀则否。凡助祭，文臣五品，武臣四品以上。嘉靖中，都给事中乞得助祭，帝、社稷无助祭，大臣五六人陪拜焉。小祀则否。
　　八十二
　　洪武十七年，大明清类天文分野书成，凡二十四卷。诏赐秦、晋、燕、周、楚、齐六府。是书刻在南雍，余尝托友人印刷。友人言：此非我朝书，殆前代人所纂，或出山野小说家。洪武中止有今南京为京师，何以此书乃有北京？又言：南京应天府，若前代书，何以又有十二布政司？布政司古未有也。余曰：「是洪武中书无疑，此时未有贵州布政司，而有北平。」又洪武元年诏以应天为南京，大梁为北京矣。
　　八十三
　　懿敬太子妃常氏，懿文太子元配也。建文帝追尊为孝康皇后。武宗母张后尊谥亦孝康皇后。
　　八十四
　　洪武癸亥，赐六部尚书马。己巳，赐有司方面官马。谕兵部试尚书茹曰：「布、按二司官，方面重臣，府、州、县官，民之师帅，跨驴出入，非所以示民，或假马部民，因被浸润，不能举职，甚乖治体。其官为市马，司二十匹，府半之，州、县又半之。马一率十户食之，岁一更。」
　　八十五
　　宣德七年，大学士张瑛乞增南北两京七品以下官俸。正统元年，副都御史吴讷言：「洪武间京官俸全支。后因营造减省，遂为例。近小官多不能赡，如广西道御史刘准，由进士授官，月支俸米一石五斗，不能养其母、妻、子、女，贷同道御史王裕等、刑部主事廖谟等俸米三十余石，去年病死，竟负无还。乞下廷议增俸。」
　　八十六
　　洪武五年，罢孟子配享文庙。踰年，上曰：「我闻孟子辩异端，辟邪说，发明孔子之道，宜祀如故。」二十九年，罢扬雄从祀，祀董仲舒。正统二年，进胡安国、蔡沉、真德秀从祀。八年追封吴澄为临川郡公，从祀。成化二年，追封仲舒为广川伯，安国建宁伯，沉崇安伯，德秀浦城伯。弘治八年，追封杨时为将乐伯，从祀。嘉靖九年，改大成至圣文宣王为至圣先师。孔子四配：为复圣颜子，宗圣曾子，述圣子思子，亚圣孟子，从祀。及门弟子称先贤，左丘明以下称先儒。去塑像，设木主，尽罢公、侯、伯诸封爵。申党、申枨二人，存枨去党。公伯寮、秦冉、颜何、荀况、戴圣、刘向、贾逵、马融、何休、王肃、王弼、杜预、吴澄十三人罢祀。林放、蘧瑗、郑玄、郑众、卢植、服虔、范宁七人，祀于其乡。进后苍、王通、胡瑗、欧阳修、陆九渊从祀。改称大成殿为先师庙，大成门为庙门。别立祠，祀齐公叔梁纥，称启圣公孔氏，以颜无繇、曾点、孔鲤、孟孙氏配，称先贤，程、朱松、蔡元定从祀，称先儒，撤无繇、点、鲤从祀。
　　八十七
　　永乐十八年，论营建北京功，升营膳郎中蔡信为工部右侍郎。所副七人为所正，丞六人为所副，匠二十三人为所丞。赐督工群臣及兵民夫匠钞、椒、苏木有差。正统年间营建三殿、两宫，包砌京城及修造各衙门，升除匠官不过五六人。
　　八十八
　　国初都金陵。以西北胡戎之故，列镇分封，似乎过制，当时已有叶居升辈汉人七国之虑。今考广宁辽王、大宁宁王、宣府谷王、大同代王、宁夏庆王、甘州肃王，皆得专制率师御虏。而长陵时在北平为燕王，尤英武。稍内则西安秦王、太原晋王，亦时时出兵，与诸藩镇将表里防守。孝陵崩，少裁抑，而齐、黄诸臣受祸矣。肃王今移兰州。
　　八十九
