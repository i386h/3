<!-- { "loadSidebar": true } -->
　　孝陵奉祀礼，专敕皇亲，如西宁侯驸马都尉宋琥是也。成化十五年，专敕魏国公徐俌。弘治九年，俌改守备南京，专敕驸马都尉杨伟。正德八年，伟卒，协同守备西宁侯宋恺兼掌行祭礼。正德十六年，恺还京，礼部请命南京协同守备丰城侯李旻奉祀。上曰：「孝陵奉祀，先年有专官，奉敕行礼。恁部里还议拟来说。改敕魏国公徐鹏举，令掌南京中府事。」盖琥、俌、伟、恺、鹏举，皆皇亲也。然自恺以协同守备兼掌祀事，而官无专设矣。亦或暂令守备代行，不为常典。嘉靖十三年，鹏举解守备，仍奉祀行礼。
　　一百三十四
　　弘治二年，徽王乞升钧州为府。王端毅公上言：「今肃府在兰州，渖府在潞州，荆府在蕲州，岷府在武岗州。立国多者八九十年，少不下四五十年，未尝改府。徽府乞将钧州升为府治，割汝州、郏县、鲁山、宝丰、商州、许州、襄城、长葛、临颍、郾城、钧州、密县、新郑，改隶所辖，不惟异乎前四府仍旧之典，且启前四府改为之端。况今各处灾荒，军民凋敝，欲兴此役，实非所宜。兼且州之与府，于王颇无所与。改与不改，于王似无轻重。」上是其言，移书谕王。
　　一百三十五
　　成化中，太监张敏卒，侄太常寺丞苗，倾赀上献，乞侍郎。上曰：「苗本由承差，若侍郎，六部执政不可，可授南京三品。」左右急持官制请，竟得南京通政使。
　　是时四方白丁、钱虏、商贩、技艺、革职之流，以及士夫子弟，率夤缘近侍内臣，进献珍玩，辄得赐太常少卿、通政、寺丞、郎署、中书、司务、序班，不复由吏部，谓之传奉官。阁老之子若孙，甫髻龀已授中书，冠带牙牌，支俸给隶，但不署事。朝参大抵多出于梁芳之门。弘治间，马端肃公言：「京官额一千二百余人，传奉官乃至八百余人，内实支薪俸者九十一人，冗官莫甚于今日。请因灾汰罢。」上从之。
　　一百三十六
　　参赞军务者，始于洪熙元年。以武臣疏于文墨，选方面部属官，于各总兵处整理文书，商确机密，于是有参赞参谋军务，总督边储。景泰中，大同参政丹阳沈固、宣府参政昆山刘琏、山东参议会稽周颐、广西副使刘绍如、刘清辈，又以郎中、给事中称参赞军务也。
　　一百三十七
　　王文恪公曰：「予在翰林，与陆廉伯语及杨文贞。廉伯曰：『文贞功之首，罪之魁也。』予问为何。廉伯曰：『内阁故有丝纶簿，文贞晚年以子稷故，欲媚王振，以丝纶簿付之。故内阁之权尽移中官。』」余亦不知其然否。及余入内阁，见历朝诏诰底本皆在，非所谓丝纶簿乎？不闻送入。况中官之专与否，不在一簿之存亡也，顾人主信用何如耳。廉伯之言不知何所从授，天下皆传之。
　　一百三十八
　　永乐元年冬，定军功袭替例。自后洪武、永乐、宣德年军职绝，不论堂兄弟侄，并袭。成化十七年，以都御史何乔新言，凡军职绝，非立功人子孙，不得袭。弘治十八年，又稍许立功人亲侄孙已袭者，得沿袭。正德十四年，兵部尚书王琼又请堂兄弟侄并得袭。十六年，兵部尚书彭泽言琼议非是，复不许袭。会兵部火，群失职者流言[一一]，得复袭。嘉靖十年，兵部尚书王宪曰不可。稍酌议立功人绝，同时亲弟侄得袭。其侄孙以下及堂兄弟侄，除亲祖例前相沿人自立有军功者，扣袭。其无功侄孙以下，至堂兄弟侄等，及沿袭后别无立功者，不许袭。旁子孙革职者，俱收总旗。
　　一百三十九
　　徐王宿州马公，高后父也。配郑氏，无子。初立庙太庙东。洪武四年，即王居立庙。
　　滁阳王定远郭子兴首事濠、梁，徐王避兵，以高后托之，遂育为己女。卒于和阳，葬滁州。夫人张氏三子，长战没，次陷没，幼以阴谋伏罪。次夫人张氏一女，为皇妃。生蜀王、豫王、如意王。豫王即代王。洪武元年建庙滁阳。杨王，高皇外王父也。墓在盱眙。王姓陈，扬州人，卒年九十九。无子，长女即淳皇后。庙初在太庙后，即墓立庙[一二]。三王皆有岁时祭。时凤阳又有以功封巩昌侯赠陕国公谥宣武者，与滁阳王同名。武定侯英同母兄弟也。
　　一百四十
　　洪武十一年，封周王于河南开封，一郡惟一王府。今则郡王三十九府，辅国将军二百一十二位，奉国将军二百四十四位，中尉而下不计矣。洪武年间，军职二万八千有奇。成化五年，军职八万二千有奇。成化迄今，不知增几倍矣。洪武初年，锦衣卫官二百五员，今一千七百余员。此禄俸所以不足也。嘉靖八年春，詹事霍韬奏云。
　　一百四十一
　　嘉靖己丑夏，勋臣六十五人，公六人，侯二十二人，伯三十七人。开国者三人而已，南京魏公、滇南黔公暨武定侯也。余皆靖难、征虏、平蛮、捕倭、讨贼、擒叛之功。而外戚恩泽封者，乃十有六人。文臣封爵，如李善长韩国公，汪广洋忠勤伯，刘伯温诚意伯，茹忠诚伯，徐有贞武功伯，杨善兴济伯，王越威宁伯，王守仁新建伯。或没世而革，或再传而罢，甚者戮及其身。惟王骥以麓川功，子孙尚袭靖远伯。刘瑜近得嗣诚意伯。
　　一百四十二
　　和宁王阿鲁台，文皇封之。卒宣德间，子阿卜只奄率其家属部落来降，授左都督。其子后升锦衣指挥使。英宗赐姓名和勇。以紫荆、香炉功，擢至都督同知。勇子忠，忠子诚，袭锦衣使。
　　一百四十三
　　宣德三年五月，蔡福、朱广、薛聚、于瓒、鲁贵、李忠伏诛。福都督，广、聚、瓒皆都指挥，贵指挥，忠千户。福等在交趾守乂安，被贼围。福不战，率广等降贼，且教贼造攻具，攻东关。我兵九千余人，愤欲焚贼营。福等又令百户牟英告贼，贼杀尽九千余人。遂攻昌江等城，福又历说各城人降。尝至清化，驰马城下大呼曰：「守城者可见几全首领！不然，肝脑涂地。」为和州罗通等大骂而去。至是，则送福等归京师，悉弃市，籍其家。
　　一百四十四
　　寘鐇之乱，本仇钺反正之功，封咸宁伯。巨铛张永攘为己功，一时恶党如谷大用、马永成、陆誾、魏彬，冒以运筹获封。永兄弟富泰安伯，容安定伯；谷大宽高平伯，大亮永清伯；马山平凉伯；陆永镇平伯；魏英镇安伯。
　　一百四十五
　　成化辛卯十二月，悼恭太子薨。茂陵方以国本为忧。泰陵在西宫，已二岁，顾左右莫敢言者。既正位东宫，孝贞皇后恩勤如己出。而贵妃万氏者，名保护之。是时辅臣疏云：外议皆谓皇子之母因病另居，久不得见，人情事体未顺。请令就近居住，俾皇子便于接见，庶遂母子至情。逾月，而孝穆纪后崩矣。辅臣举宋李宸妃故事，敛葬皆如礼。弘治初，始建奉慈殿供养。
　　一百四十六
　　孝陵、长陵皆中宫先崩，不立继后。献陵至康陵，后皆后帝崩。裕陵二后，茂陵三后，盖孝肃、孝穆、孝惠，皆母以子贵，尊称之号也。成化戊子季夏，孝庄崩，廷臣议葬事，云合葬裕陵，祔食英庙，宜如汉文之于吕氏，宋仁之于刘后。茂陵重违孝肃意，未允。彭文宪公、姚文敏公率郡臣伏阙号哭，竟得如请。
　　一百四十七
　　国初，伪汉陈友谅为勍敌，伪吴张士诚次之。吴能西扰建业，我则不敢越鄱阳而取武昌矣。是时，以长兴侯耿炳文守长兴，江阴侯吴良守江阴。长兴守，则陆骑不能出徽、歙，所以断平江之掌股；江阴守，则师舟不敢窥通、泰，所以扼平江之襟喉。吴不我扰，而陈氏灭张氏继之矣。
　　一百四十八
　　小说云：永乐二十二年雷震奉天殿，下诏求言。主事萧仪首言徙都北平非便，长陵震怒，加以极刑。时科道亦多云朝廷不宜轻去金陵，以致此变，因劾与议诸大臣。上命言官与大臣俱跪午门前对辩[一三]。都御史陈瑛言：「言官白面书生，不知大计，宜加重罪。」旨令侍臣诘问再三，得夏忠靖公解之，遂令各回衙门办事[一四]，否则又有萧仪之祸矣。陈瑛已于永乐九年有罪[一五]，下狱死。
　　一百四十九
　　康陵时，司礼铛王岳、范亨忠义果直，为逆瑾所忌。亨以正德元年十一月二日充南京凈军。瑾党长随王成等，追至临清小沙滩缢杀之。十六年四月二十六日，诏旨赠官祭葬。亨兄璋，授世锦衣百户。
　　一百五十
　　开国功臣封公侯世袭者，券云：谋逆不宥。其余若犯死罪，尔免二死，子免一死。若封公侯而子孙世袭指挥使者，则云：其余死罪免二次。
　　一百五十一
　　明氏据蜀，东阻瞿塘，北恃金牛，自谓我师不能克。洪武四年春，汤中山为水帅，率廖永忠辈，以舟师由瞿塘趋重庆；傅颍川为陆帅，率顾时辈，以步骑由秦陇趋成都。瞿塘果坚守，中山不能进，而颍川已直捣阶、文，破绵、汉矣[一六]。所谓出其不意，攻其不备者也。颍川既围成都，中山方有重庆之捷。
　　一百五十二
　　国初，驸马多功臣子弟。如韩国公李善长子祺尚临安；东川侯胡海子观尚南康；西宁侯宋晟子琥尚安成，瑛咸宁；吉安侯陆仲享子贤尚汝宁；汝南侯梅思祖侄殷尚宁国；凤翔侯张龙子麟尚福清；武定侯郭英子镇尚永嘉；长兴侯耿炳文子璇尚江都；西平侯沐英子昕，左都督袁洪子容，皆尚公主。
　　一百五十三
　　贞惠安和景皇后汪氏，金吾左卫指挥使泉之孙女。正统中，册为郕王妃。父瑛铨兵马指挥。己巳，景帝即位，立为皇后。祖泉两进左都督，瑛右都督。寻以无子废。册皇太子见济母杭氏为后[一七]。复辟之岁，改称郕王妃。瑛亦仍为兵马指挥。三月，进瑛锦衣佥事。成化中，复皇后位号。
　　一百五十四
　　弘治甲子六月，虏中走回人云：闻虏中欲掳黄里。黄里者，京城也。时北虏小王子求贡，朝廷既许而不至，且闻有异谋。又走回人云：朵颜头目阿尔乞蛮领三百人与北虏通和，小王子与一小女寄养，引诱入寇，而大同亦告急。于是泰陵欲出军，召刘东山面议。东山力言京军不可轻出。上曰：「文皇朝频年出兵，逐虏数百里，未尝失利。」对曰：「文皇时，何时也！有粮有草，有兵有马，又有好将官，所以得利。今粮草缺乏，军马罢弊，将官鲜得其人，军士玩于法利，不能杀贼，且又因而害人，徒费财物，有损无益。」师遂不出。
　　一百五十五
　　曲靖，云南之襟喉也。洪武十四年九月朔，傅友德、蓝玉、沐英三将军率甲士三十万南征。偏师由永宁趋乌撒，大军由辰沅趋贵州。大军遂克普定，进攻曲靖。伪梁司徒达里麻果悉精兵十余万，屯曲靖，拒我师。我师急渡白石江，遂平曲靖，而颍川复城乌撒，以通永乐之兵，克七星关以通毕节之道，云南亦破，而伪梁王走死滇也。
　　一百五十六
