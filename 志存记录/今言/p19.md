<!-- { "loadSidebar": true } -->
　　天顺五年夏季，官军俸折色银一十四万。至嘉靖七年冬，每月米二十四万七千石有零矣。李文达公尝言于裕陵曰：「军官有增无减，且天地间万物有长必有消，如人只生不死，无处着也。自古有军功者，虽金书铁券，誓以永存。然其子孙不一再传而犯法，即除其国。或能立功，又与其爵。岂有累犯罪恶而不革其爵！今若因循久远，天下官多军少，民供其俸，必致困穷，而邦本亏矣。不可不深虑也。」上曰：「此事诚可虑，当徐为之。」
　　二百八十三
　　南京诸衙门题名碑宜分别书，如吏部，首书吏部某官某，次书南京吏部某官某，又次复书吏部，又次复书南京吏部，乃为实录。今概书南京未善，况都察院名台名府不同，又御史大夫、御史中丞，与今官名亦不同，乃概列于今名官可乎？
　　二百八十四
　　弘治十年八月，上召见内阁徐、刘二文靖，李、谢二文正于平台议政事。时太监李广以烧炼斋醮，横被宠赉，阁疏力谏，上嘉纳，以疏示广。武冈知州刘逊为岷府所奏，逮逊至京，科道疏救逊。下诏狱者六十余人，内阁疏救，得释。十一年五月，上坐平台，召见内阁刘、李、谢三公，议罢成山伯王镛、遂安伯陈韶、宁晋伯刘福总兵。越二日又召见，议以保国公朱晖、镇远侯顾溥、惠安伯张伟为总兵，代镛等。而以溥同英国公张懋管团营。盖五军、神机、三千所为三大营六提督也。六人中择二人提督团营，皆名总兵官。
　　二百八十五
　　正德五年四月，宁夏安化王寘鐇及都指挥何锦、周昂、指挥丁广反，杀镇守太监赵弼、总兵官江汉、巡抚都御史安惟学、核田大理少卿周东。令孙景文造伪檄，言：「刘瑾蛊惑朝廷，变乱祖法，屏弃忠良，收集凶狡，阻塞言路，括敛民财，籍没公卿，封拜侯伯，数兴大狱，罗织无辜，肆遣官校，胁持远近。张彩、刘机、曹雄、毛伦文臣武将，内外交结，意谋不轨。今特举义兵，清除君侧。凡我同心，并宜响应，传布边镇。」以锦为讨贼大将军，昂、广左右副将军，景文军师，张钦先锋将军；魏镇等七人都护，朱霞等十二人总管。反书至，命太监张永总督军务。起致仕都御史杨一清总制陕西、延绥、宁夏、甘、凉各路军务。泾阳伯神英充平胡将军总兵官，统各路兵讨之，遂下诏宽恤。以副总兵都督杨英为宁夏总兵官，游击将军仇钺为副总兵，兴武营守备侯勋[五]为参将。王师甫出数日，钺斩周昂，执寘鐇及其子台溍，锦、广。报至，敕英旋师。永、一清安辑宁夏。
　　二百八十六
　　正德十六年，工部言：内侍巾、帽、靴、鞋，合用纻丝纱罗皮张等料，成化间二十余万，弘治间三十余万，正德八九年至四十六万，今至七十二万。昔东汉永平中，始定宦官员，中常侍四人，小黄门十人。和帝以后，中常侍至十人，小黄门二十人。唐太宗诏内侍不立三品。中宗时黄衣二千人，员外至千人，衣紫者尚少。开元、天宝黄衣以上三千人，衣紫千人，其称旨者辄拜三品，列戟于门。宋初，自供奉官至黄门，定员一百八十人。孝宗定二百人，后增至二百五十人。洪武二年，定置内使、监、奉、御凡六十人。今自太监至火者近万人矣。
　　二百八十七
　　嘉靖初，锦衣旗校革三万一千八百余人，岁省粮储数十万。裁革冗官冗兵四万余人，岁省京储一百六十八万石。
　　二百八十八
　　永乐八年二月，成祖征本雅失理。丁未发北京，庚戌度居庸关，丁巳驻宣府，甲子阅武兴和。三月甲戌驻鸣銮戍，乙亥大阅。四月癸卯次玄石坡，上为铭刻立马锋，曰：「维日月明，维天地寿，玄石勒铭，与之悠久。」壬子次擒胡山，刻铭曰：「瀚海为镡，天山为锷，一扫胡尘，永清沙漠。」甲寅次广武镇，赐泉名「清流」，刻铭曰：「于铄六师，用歼丑虏，山高水清，永彰我武。」五月丁卯朔，营于平漠镇，甲戌次环翠阜，戊寅上至兀吉儿札，虏遁去。明日，追至斡难河，虏拒战。上登山布阵，麾先锋逆击败虏，本雅失理以七骑渡河遁去。壬午驻五原峰[六]，丙戌次饮马河，谕皇太子，遂下诏班师。
　　二百八十九
　　詹同、徽父子吏部尚书，本黄冈人，寓徽州。同有修行。徽历官监察御史，升左都御史。洪武十九年，上以徽奉职公勤，复其家。二十二年为吏部尚书，兼左都御史。明年以徽子太子洗马绂为尚宝司丞。二十四年，龙江卫吏以过罚书写，值母丧，乞守制，徽不听，吏击登闻鼓。上切责徽曰：「吏虽罚役，天伦不可废。使母死不居丧，人子之心，终身有歉。天与人为善，犹恐其不善者；若有善而阻之，何以为劝？」徽大惭，吏得终丧。
　　是年，擢宁海儒学训导阎文为燕府右长史；南昌儒学训导曾恕为周府左长史。徽言：「训导秩满，例升教谕。今授长史越资，宜试职。」上曰：「师儒职虽卑，其道则尊，不可以资格论。」遂实授，仍赐冠带、文绮袭衣。二十五年，太子太保支兼俸。二十六年，诏免天下耆民来朝。
　　先是，诏天下民年五十以上者朝京师，访民疾苦，有才能者拔用之。其年老不通治道，则宴赉而遣之。自是，来者日众，上谕徽曰：「朕念来朝耆民，其中亦有年高者，跋涉道途劳苦，可遣人驰传于所在止之。」大诰中称徽刚断嫉恶，不容奸伪。二十六年，坐蓝党死。验封主事翟善署吏部事。
　　二百九十
　　正德十四年六月，宁王宸濠反。巡抚都御史孙公燧、按察司副使许公逵死之。汀、赣都御史王公守仁，及吉安知府伍文定起兵讨宸濠，檄召江西各府兵。宸濠出南昌，寇陷南康、九江。丁亥，遣人寇望江。己丑，安庆守备杨锐、指挥崔文、知府张文锦力御之。
　　时王公在吉安，奏留公差还京御史谢源、伍希儒纪功，悉会吉安乡官都御史王懋忠，编修邹守益，郎中曾直，评事罗侨，御史张鏊山，佥事刘蓝，进士郭持平，驿丞王思、李中，按察使刘逊，参政黄绣，知府刘昭，议讨贼江西。知府戴德孺、徐琏、邢珣，通判胡尧元、章琦、谈储，推官王暐、徐文英，知县李美、李揖、王天与、王冕，各率兵至吉安。进贤知县刘源清斩贼党数百；余干知县马津率兵遏贼。七月壬辰，贼围安庆，锐等击却之。宸濠遣江西佥事潘鹏诱安庆降。锐等杀鹏家人，投尸城下，誓不降贼。丁酉，宸濠至黄石矶。戊戌，宸濠攻安庆，锐等力御之。庚子，以云楼攻，锐缒人焚其楼。甲辰，以天梯攻，文锦投茆焚之。丙午，宸濠闻王公攻南昌，解安庆围遁还。辛亥，王公破南昌，擒宜春王拱。甲寅，宸濠至樵舍，明日，王公进兵黄家渡，宸濠战败。又明日，战又败。丁巳，王公擒宸濠及其世子、郡王、将军、仪宾、伪太师、国师、元帅、参赞、尚书、都督、指挥等官，李士实、刘养正、刘吉、屠钦、王纶、熊琼、吴十三、凌十一等数百人被执。胁从御史王金，主事金山，按察使杨璋，佥事王畴，参政陈杲，布政使梁辰，都指挥叶文、马骥、白昂等。
　　八月癸未，上亲征，诏天下，遂至南京，驻太监王洪家。十五年十月，上还京，驻通州。宸濠伏诛。
　　二百九十一
　　六部主事列衔御史上。永乐中修五经、四书、性理大全时尚然。其后，郎中皆列科道官后，不知起自何时。都左右给事中列御史上，自景泰三年始。
　　二百九十二
　　景泰三年，御史练纲等言举用方面事例，有旨令礼部集议，吏部不俟议定，即奏升福建佥事李颙为参政，杨为按察使。盖吏部恐议定莫遂其奸尔。夫所举纵皆得人，亦得避嫌。况杨见为副使，曹祥发其赃私。且吏部推选多不公，如向举陕西按察使何自学，不能检身齐家，为家奴所杀；山东按察使张清，今为尚书薛希琏所黜；副使张哲未任，为都御史韩雍所黜；户部主事杨愈考平常，例不当升，乃升河南知府；湖广副使陈质九年例升二级，止升参政一级；佥事曾蒙简未及一考，以杀贼功升一级，越升左参政三级。臣等非不劾奏，但给事中、御史有以直言触其同类大臣者，吏部尚书怀猜忌，往往退其见任之职，钳其欲言之口。所以居言路者以言为讳，职风宪者以职自保。宁负朝廷之恩，不敢犯大臣之怒。今吏部复尔专权鬻爵，肆行欺罔，臣等如不复言，皇上深居九重，何由知其弊之若是。臣等非不知触犯权臣，祸不能免，但朝廷耳目，所系甚重，岂可知有权臣不知有陛下，知有身家，不知有朝廷！请太子太保兼吏部尚书何文渊、右侍郎兼少詹事项文曜于法司，明正其罪。
　　文曜阴险奸邪，群臣共知，比之文渊，情罪尤重，难佐天官。少保兼太子太师吏部尚书王直，太子太傅兼吏部左侍郎俞山，素行本殊于众，今亦为文曜等所愚，失于举觉，亦宜究问。乞俯从臣言，命吏部但遇三品以上大臣举用方面等官，每置二簿，钤印，备书举主与被升者。一封进司礼监便御览，一送翰林院备顾问。俟一考政绩卓异者，赏举主；政绩无闻及犯赃，举主同罪。
　　上曰：「御史职居言路，凡事当言，今所言俱是。但知人之难，从古为然。已升除者置不问。文渊、文曜等亦姑宥。自今选官务洗心涤虑，广询博访，必从公道，毋得狥私。」四年，以御史钱昕为真定知府，御史给事中乞留昕，御史王直遂请老，上不许。昕竟去真定为知府。
　　二百九十三
　　成化二年，东虏董山纠众入寇。三年，武靖伯赵辅充总兵，都督王瑛、封忠为副，左都御史李秉督军，率汉番京边官军五万讨之。山降送京师，放归广宁。辅、秉曰：「山不可宥，请诛山。」九月，分左军出潭河、柴河，越石门、土木河，至分水岭；右军由鸦鹘关、喜昌口，过凤凰城、黑松林、摩天岭，至泼猪江；中军自抚顺经薄刀山、鲇鱼岭，过五岭度苏子河至虎城，期日会兵进剿。朝鲜亦遣中枢府知事康纯、鱼有沼、南怡率兵万人，遏其东走。我兵捣贼巢，虏遁。擒斩俘获虏指挥若女等千人，班师。指挥张额的里率妻子乞降，朝廷怜而释之。明年，留韩斌为副总兵防守。筑抚顺、清河、叆阳诸堡。
　　二百九十四
　　弘治中，台人缪恭学古行高，晚年走京师，上六事。其一「纪绝属」，请封建庶人后为王，奉祀懿文太子。通政司官见恭奏大骇，骂恭：「蛮子，何为自速死！」系恭兵马司狱，劾上待命，赖敬皇明圣，诏勿罪，放恭还乡。
　　二百九十五
