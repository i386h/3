<!-- { "loadSidebar": true } -->
　　正德十四年二月乙酉，司礼萧敬传旨，上自称总督军务威武大将军太师镇国公朱寿，巡幸南北直隶、泰安神州。丙戌，又传旨南巡，武选郎中黄巩、车驾员外郎陆震上疏，极言江彬席宠擅权，迷朝误国，乞诛彬，罢巡幸。上怒。
　　上初议以三月壬子警道东巡，祀岱宗，历徐、扬，抵南京，下苏、杭，复浙江，浮汉登武当。人情汹惧，将相大臣多从谀不敢谏。是月己酉，翰林修譔舒芬等亦疏谏。各部及行人司皆怀疏集阙下，吏部尚书陆完沮之曰：「无归恶于上。」众退。是日，吏部员外郎夏良胜，礼部员外郎万湖，太常博士陈九川；明日，吏部郎中张衍庆等[一０]，刑部陆俸等；又明日，礼部姜龙等，兵部孙凤等，行人司余廷瓒等，俱连疏入。又有医士徐鏊，独疏以医谏。上遂大怒，不果出。癸丑，巩、震、良胜、湖、九川、鏊下锦衣狱。芬、衍庆、俸、龙、凤等百七人，跪午门外五日。甲寅，廷瓒等下狱。明日，同巩等六人，亦跪午门外五日，械系。是日，工部林大辂等三人，大理寺周叙等十人连疏入。明日，俱下狱，亦械系跪五日。金吾卫指挥张英愤曰：「是大变故明效，驾出必不利。」肉袒赴阙，手持刀欲自刎死，上疏谏。数日，天色阴霾，京师震骇。公卿被唾骂，瓦砾掷晨夕，出入不敢待辨色。至请命礼部禁言事者，通政司遂格不受疏。又有贡谀参劾属吏妄言者，上怒遂不可解。戊午，水溢内海子高桥四尺，铁柱七斩折。是日，系芬等一百七人午门外挞三十。疏首调外任，余夺俸半年。四月己卯，系巩等六人午门挞五十。鏊戍边。
　　二百三十八
　　宣德五年十二月，巡抚浙江侍郎成钧奏：「海盐县民言，县并海旧置石嵌土岸，延袤二千四百四十余丈，备海患。比因风潮冲激，坏者一千一百余丈，有司虽常修筑，然旧石为水所啮，皆刓弊无廉隅。暂用累砌，终不坚固。今议于旧岸内，别砌石岸，而存其旧者，以为外障，庶可久远。乞如洪武中令嘉兴、湖州、严州、绍兴等府发夫匠协助为便。」上从之。
　　二百三十九
　　近日东南倭寇类多中国之人，间有膂力胆气谋略可用者，往往为贼。路踏白，设伏张疑，陆营水寨，据我险要。声东击西，知我虚实。以故数年之内，地方被其残破，至今未得殄灭。缘此辈皆麤豪勇悍之徒，本无致身之阶，又乏资身之策，苟无恒心，岂甘喙息。欲求快意，必致鸱张，是以忍弃故乡，幡从异类。倭奴藉华人为耳目，华人藉倭奴为爪牙，彼此依附，出没海岛，倏忽千里，莫可踪迹。况华夷之货，往来相易，其有无之间，贵贱顿异。行者逾旬，而操倍蓰之赢，居者倚门，而获牙侩之利。今欲一切断绝，竟致百计交通。利孔既塞，乱源遂开，驱煽诱引，徒众日增。若不包荒舍垢，早为区处，恐数年之后，或有如卢循、孙恩、黄巢[一一]、王仙芝者，益至滋蔓，遽难扑灭矣。
　　洪武年间，倭奴数寇东南傍海州县，其时浙江一省，既遣信国公汤和筑城，又遣魏国公徐辉祖、安陆侯吴杰练兵，又遣都督商暠、杨文、刘德出战，又遣都督于显出海巡倭。此皆上公元侯，谋臣宿将，尤且迟之数年，未得宁息。复遣南雄侯赵庸招抚沿海渔丁、岛人、盐徒、蜑户，籍为水军[一二]，至数万人。又遣莱州府同知赵秩、礼部员外郎吕渊宣谕倭奴。迨至洪武二十五年以后，而海上始得安靖。则凡可以解散贼党者，宜亟为议处也。
　　二百四十
　　孝陵平汉，封汉主陈理为归德侯，友谅父普才为承恩侯，兄友富归仁伯，友直怀恩伯，弟友仁赠南康王。又封蜀主明升归义侯。洪武五年，遣元枢密使[一三]延安答理送理、升于高丽，普才徙滁。
　　纳哈出者，木华黎裔孙也，既降遣归类。侵辽东，宋国公兵出塞降之。封海西侯，卒葬南京。其子察罕改封沈阳侯，坐党死。
　　二百四十一
　　长陵北征，命侍郎师逵督饷。逵以道险，车载民疲粮乏，乃择平坦之地，均其里路，置站堡，每夫一人，运米一石。此送彼接，朝往暮来，民以不困，食亦旋足。
　　二百四十二
　　成化末年，宦者尚铭坐东厂，陈准继之，甚简靖。令刺事官校曰：「反逆妖言则缉，余有司存，非汝辈事也。」坐厂数月，都城内外安之。权竖以为失职，百计媒孽，准自知不免，一夕缢死。准，广东顺德人。
　　二百四十三
　　读成布衣祭忠文诗，成器余姚人。正统末闻刘忠愍死狱，即邑中龙泉山顶为文祭之。祭毕，以馂颁诸同志。其文历述古今权奸之祸，凡三千余言，人谓之祭忠文。今其地谓祭忠坛。诗曰：「万古兴亡泪满笺，一坛遥忆祭忠年。大书笔在凭谁执，高调歌沉待我传。无地可投湘水裔，有天应照越山颠。布衣悯世尤堪吊，何处松楸是暮田。」[一四]邵文庄公云。
　　二百四十四
　　洪武三十年，海运赴辽，七年万石有奇。永乐六年六十五万有奇。十二年，北京五十万由卫河、通州，四十万由海。十六年，会通河运四百六十万有奇。宣德八年五百余万。正统二年四百五十万。景泰二年四百二十三万，七年二百九十二万。天顺四年四百三十五万。成化八年以后四百万石，又有江南常、苏、松、嘉、湖白粮十八万八百六十余石，山东、河南粟、米、豆、麦又若干石，不在四百万数。
　　二百四十五
　　我郡守杨公承芳乞致仕疏云：「钱若水居枢密，年四十而致仕，以臣观之，臣年尤多三岁。陶弘景奉朝请，年三十六而致仕，以臣观之，臣年尤多七岁。放臣致仕，死得与弘景、若水游于地下足矣。」
　　二百四十六
　　席文襄公论漕船利害，成化以前病在民，成化以后病在军。
　　二百四十七
　　沙州，汉炖煌郡，今为蒙古卫。川边古塔赤斤，即汉屯田柳中地，今为罕东地。瓜、沙、赤斤等处番达，本皆一种，枝大族分，因地异名耳。
　　二百四十八
　　北狩，永乐七年己丑也，六曹称行部，十五年丁酉，改云行在某部。北京之为京师，不复称行在也，盖自正统辛酉始也。
　　二百四十九
　　元皇孙买的礼八剌被擒，有故符宝郎以历代灵章四十余颗降。孝陵以其不忠，呙之。山东降将百余人，貌皆魁梧，李丞相奏欲用之。孝陵疑其结党，皆杀之。
　　二百五十
　　漕船一万二千一百四十三。里河浅船遮洋海船十年一造，免仪、瓜埧也。江南皆五年一造，往回皆经埧也。官军十二万有奇。
　　二百五十一
　　景泰时，南方叶、邓之变，文臣总理军务，皆称镇守。浙江兵部尚书孙原贞，福建刑部尚书薛希琏。
　　二百五十二
　　胡忠安公致仕归常，遣子长宁谢。自叙由洪武三十三年进士任尚书，历任五十八年。中更迎驾复辟之劳，及卢忠、阮浪之狱，乞将臣男量为录用，臣虽死之日，犹生之年。天顺改元，八月十三日奉裕陵旨，胡长宁升世袭所镇抚，锦衣卫带俸。洪武三十三年，实建文二年。
　　二百五十三
　　南赣与湖广、福建、广东相连，流贼易起。郧阳与陕西、四川、河南相界，流民易聚。故江西、湖广既有抚宪，此则又设提军抚治之官也。南赣山深而人狡，郧阳土旷而民贫。
　　二百五十四
　　莆田处士刘闵，弘治中林见素言其恭慎纯粹，学行高古，日无二粥，身无完衣，而处之裕如。徐贯、刘大夏每拜其门，知府王弼斋所必迎致，曰：对刘君鄙吝，自去词藻，虽不逮其为人，而德宇道风人自难及。乞仍布衣入侍东宫，有奏未上。
　　二百五十五
　　洪武三年庚戌，开乡试，明年辛亥会试。是年天下亦举乡试。又明年壬子连举乡。江西吴伯宗，辛亥状元也。解学士文有曰：「家君以洪武四年辛亥主考江西。」盖会、乡是岁同举。解，江西人，遂主江西试事。壬子，则今子午卯酉例耳。
　　二百五十六
　　宣德四年七月，太监马骐矫旨下内阁书敕，付骐复往交趾闸办金、银、珠、香。时骐自交趾召还未久，内阁覆请，上正色曰：「朕安得有此言！渠曩在交趾荼毒军民，卿等独不闻乎！自骐召还，交人如解倒悬，岂可再遣！」然亦不诛骐也。
　　二百五十七
　　漕运，有元戎间以卿亚提督整理。自河州休庵王公以景泰庚午总督漕事，明年兼巡抚，于是或右都御史，或左右副佥，为常设之官矣。
　　二百五十八
　　户部尚书梁公材，南京人，弘治己未进士，字大用，号俭庵。清修劲节，始终不渝。为翊国公郭勋所恶[一五]，削籍。初为县令，历知嘉、杭二府，皆有惠政。有俭庵奏议四册。
　　二百五十九
　　吏部尚书周用、都御史宋景，端明简谅，有风节，不肯依附人，人亦不敢干以私。嘉靖丁未正月朝觐，考察甫毕，相继卒，善类咸惜之。周赠太子太保，谥恭肃；宋赠太子少保、吏部尚书，谥庄靖。吏部侍郎武城王道，文学行谊，表着一时，难进易退，晚得向用，是秋亦病卒。
　　二百六十
　　户部尚书王杲，汶上人，甲戌进士。素称清谨，但待属吏稍严急。当是时，边隅多事，财用不给，杲一切取办，仓库空虚。嘉靖丁未秋，柄臣恶其执法，又入亲昵小人之言，言官又妄劾杲受贿，遂逮诏狱，考讯诬伏，谪戍，卒。
　　二百六十一
　　朵颜在渔阳塞外，福余、大宁、建州、海西在辽阳塞外，皆我藩篱，食我桑黮，怀我好音久矣。今皆通迤北，为我边患。恐数年之后，北虏见京东塞外水草畜牧之利，将并朵颜。建州我东塞，亦与北虏为邻，如宣府、大同矣。亟谕东虏，无引贼入室，自受其害，如景泰时事，诸酋或有悔悟者。不然，忧未已也。
　　二百六十二
　　河南何瑭，字粹夫，有文学，行谊高古，灌园自给，不妄取予，洁身独行君子也。王廷相，字子衡，少励名节，博学能文，惕历中外，着有声绩，皆近时名臣。后进好言人短，谓何迂腐，王晚年与翊国共督团营，不能纠发其奸。可谓责人无已矣。
　　二百六十三
　　太宰灵宝入内阁，南昌代之。因论箕僊不经，不足崇信，忤上意，削籍。兰溪入吏部，病乞致仕，忤上意，削籍，卒于张家湾道中。都御史周白川代之，病卒，司寇闻石塘代之。南昌首论大礼，始终不附张、桂，朴忠自许，有大臣风节。数年间，善类皆思灵宝、南昌。
　　二百六十四
