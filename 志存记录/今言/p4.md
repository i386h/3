<!-- { "loadSidebar": true } -->
　　嘉靖庚戌，虏窥京师，朝廷厘革营务，罢团营，仍为五军营，内分十二小营。改三千营为神枢营。神机营仍旧。三营共设总督。京营戎政公、侯、伯一人，协理文臣一人，五军营副将二人，练勇参将二人，参将四人，游击将军四人。神枢、神机营各副将一人，练勇参将二人，佐击将军六人。以昌国公故宅为戎政厅，给戎政之印，柳叶篆文，虎钮，如将军所挂印。通计京操凡大营三，内分为小营三十。副将以后三十人，人坐一营。副将用真署都督，参、游、佐、击用真署都指挥，或都督。大抵统军不专于一人，练军不专于一人，行军不专于一人，皆为有意焉。
　　五十一
　　洪武三年冬，儒士魏俊民、黄箎、刘俨、丁凤、郑思先、郑权上大明志，命秘书监梓行，授俊民等官。先是，上令俊民等类编天下州郡地理形势降附始末为书，凡行省十二，府一百二十，州一百八，县八百八十七，安抚司三，长官司一。东至海，南至琼崖，西至临洮，北至北平。六年，令州府绘上山川险易图。十六年，诏天下都司上卫所、城池、地理、山川、关津、亭堠、水陆道路、仓库。十七年，令朝觐官上土地人民图。十八年夏，上览舆地图，侍臣有言「舆地之广，古所未有」者，上曰：「地广则教化难周，人众则抚摩难遍，此正当戒慎。天命人心，惟德是视。纣以天下而亡，汤以七十里而兴，所系在德，岂在地之大小！」
　　五十二
　　永乐至正统间，诸老臣在政地既久且专，忠定秉铨、忠靖握利权皆二十七年。忠宣尚书两京三十九年，而在交南者十有九年。忠安为礼部尚书三十二年，文襄巡抚江南二十二年。以故用人、理财、礼乐、征伐诸大政，文经武纬，各尽其长，章程故在，后鲜能及。
　　五十三
　　洪武三十五年，文皇即位。开内阁，召七臣入预机务，名直文渊阁。盖自壬午至嘉靖，百六十年间，凡六十八人。直隶十人，南直隶八人，浙江八人，江西十六人，河南七人，山东四人，福建二人，湖广四人，四川四人，山西一人，广东三人，广西一人。
　　五十四
　　异姓追封王者，杨王、徐王、滁阳王皆外戚。天造之初，滁阳又有先路之功。诸功臣家，徐氏中山王，常氏开平王，李氏岐阳王，邓氏宁河王，汤氏东瓯王，沐氏黔宁王、定远王，张氏河间王、定兴王、宁阳王，公朱氏东平王、平阴王，朱氏宣平王，岐阳父陇西王，凡十四人。以子孙王推恩追封者，不与焉。又有降虏也先土干，赐姓名金忠，封忠勇王。
　　五十五
　　正统己巳孟冬，虏犯京城。石亨欲尽闭九门，以待勤王之兵[五]。于肃愍公力争，请同亨率兵出营德胜门外，与虏对垒。已而虏被我炮击死者近万人，大沮退。石亨奋欲摄击，肃愍公又力争，纵虏令北去。出战所以护京师，纵虏所以安上皇也。
　　五十六
　　吴元年，太史院使刘文成公率其属高翼等上戊申大统历。洪武元年改院为司天监，又置回回司天监。是年十一月，征元太史院使张佑、张沂，司农卿兼太史院使成隶，太史同知郭让、朱茂，司天少监王可大、石潭、李义，太监赵恂，太史院监候刘孝忠，灵台郎张容，回回司天监黑的儿、阿都剌，司天监丞迭里月实十四人，二年又征元回回历官郑阿里等十一人至京，议历法，占天象。三年定为钦天监，掌察天文、定历数。
　　五十七
　　洪武二十七年，寰宇通衢书成。书分为八目，东距辽东都司，又自辽东东北至三万卫；西极四川松藩卫，又西南距云南金齿；南踰广东崖州，又东南至福建漳州府；北暨北平大宁卫，又西北至陕西、甘肃。为驿九百四十。浙江、福建、江西、广东之道各一；河南、陕西、山东、山西、北平、湖广、广西、云南之道各二；四川之道三，为驿七百六十六。凡天下道里，纵一万九百里，横一万一千七百五十里。四夷之驿不与焉。
　　五十八
　　外夷封王，如朝鲜、安南、占城海岛诸国来朝贡者，各以其国名封。惟琉球封中山、山南、山北三王，今存中山王。北虏封王者四人：鞑靼阿鲁台和宁王，瓦剌马哈木顺宁王，太平贤义王，把秃孛罗安乐王。西域二人：哈密忠顺王；阿端安定王。西番七人：正觉大乘法王，如来大宝法王，阐化王，阐教王，辅教王，赞善王，赞化王。
　　五十九
　　内官之制定于洪武二十八年，凡监十一，曰神宫、曰尚宝、曰陵神宫、曰尚膳、曰尚衣、曰司设、曰内官、曰司礼、曰御马、曰印绶、曰直殿。凡门四，曰奉天门、曰午门、曰端门、曰承天门。凡司二，曰钟鼓、曰惜薪。凡局六，曰兵仗、曰内织染、曰针工、曰巾帽、曰司苑、曰酒醋面。凡库三，曰内承运、曰司钥、曰内府供应。其正官，监有太监，门有门正，皆正四品。司有司正，局库有大使，皆正五品。洪武三十年增都知监、银作局。东宫六局，曰典玺、曰典药、曰典膳、曰典服、曰典兵、曰典乘。各正官局郎正五品。王府承奉司典宝、典膳、典服三所，各有正官，正六品。又有内使门正，公主府中使司，司正司副皆杂职。
　　六十
　　洪武五年，上令定女职。礼部具陈，周制后宫设内官，以赞内治。汉设内官一十四等，凡数百人。唐设六局二十四司官，凡一百九十人，女使五十余人，皆选良家女充。上曰：「古者所设过多，宜防女宠，垂法将来。」命重加裁定，遂立六局、一司。局曰尚宫、尚仪、尚服、尚食、尚寝、尚功。司曰宫正，俱正六品。尚宫总司纪、司言、司簿、司闱。尚仪总司籍、司乐、司宾、司赞。尚服总司宝、司衣、司仗、司饰。尚食总司馔、司酝、司药、司供。尚寝总司设、司舆、司苑、司灯。尚功总司制、司、司彩、司计。凡二十四司。宫正掌戒令责罚之事。二十二年，令六尚局官服劳既多，或五载、六载归其父母，从宜婚嫁。年高者许归，以终天命。愿留者听。其在宫闱及见受职者，家给与禄，视外品。
　　六十一
　　建文时改官制，升六部尚书正一品，设左右侍中各一人，位侍郎上。诸司去清吏字。改户部为民部，度支、金、帛、仓庾四司。刑部为详宪、比议、职门、都官四司，罢左右都御史。设都御史一人，副佥都御史各一人。又改都察院为御史府，设御史大夫，正二品。革十二道，置察院一，定御史二十八人。改诸御史为拾遗补缺，改通政司为寺，通政使为通政卿、通政少卿、参议。寺丞增置左、右补缺，左、右拾遗各一人。复大理寺改为司，又改卿为大理卿，左右寺正都评事，寺副副都评事，司务都典籍。太常寺改卿为太常卿、少卿。寺丞分左右。天坛祠祭署为南郊祠祭署，泗州祠祭署为泗滨祠祭署，宿州祠祭署为新丰祠祭署。孝陵，置钟山祠祭署及司圃所，增神乐观知观一人。光禄寺改卿为光禄卿、少卿，寺丞如太常，而升少卿从四品。省署丞二人，增监事二人。太仆寺改卿为太仆卿，增典厩、典牧二署。设驈騻十五群，遂生三群，分隶二署，詹事府增少卿、寺丞各一人，宾客二人。又置资德院，设资德一人，资善二人。其属赞礼、赞书、著作郎各二人，掌籍、典簿各一人。国子监，升监丞为堂上官。增司业二人，省博士、学正、学录，增助教十七人。鸿胪寺改卿为鸿胪卿、少卿，寺丞如光禄。而并行人司于鸿胪寺。翰林院增学士承旨一人、学士一人。设文学博士二人，省侍讲、侍读学士。置文翰、文史二馆。文翰馆设侍书，改中书舍人为侍书。文史馆设修撰、编修、检讨，而以方孝孺为文学博士。又改谨身殿为正心殿，设学士一人。罢华盖、文华、武英三殿、文渊、东阁大学士，各设学士一人，侍设无定员。文渊阁设典籍一人。六科罢左右给事中。改中、东、西、南、北城兵马指挥司为五城兵马司，指挥、副指挥为兵马、副兵马。始置京卫武学教授一人。启忠等斋各训导二人。布政司革左右布政使，设布政使一人。堂上官各升品一级。改提刑按察司为十三道肃政按察司，广东盐课司为广东都转运盐使司。罢北平、山东、河南、山西、陕西五省及江北学校贡士。革五府左右断事官、五军断事司，增亲王官宾辅二人，正三品。伴读、伴讲、伴书各一人，长史一人，左右长史各一人。审理正、典膳正、奉祀正、良医正、典宝正，并去正字。审理副等改为副审理等。群王宾友二人，正四品，教授一人，记室二人，直史一人，左右直史各一人，吏目一人。典印、典祀、典礼、典馔、典药五署，典印、典祀、典礼、典馔、典药各一人，典仪二人，引礼舍人二人，仪仗司吏目一人。宾辅、三伴、宾友、教授，进对侍坐，称名不称臣，见礼如宾师。
　　靖难后，复洪武旧制，惟存大理寺，不设断事官及断事司。正统中复设京卫武学。
　　六十二
　　公、侯、伯爵凡三等，以封功臣。皆有流有世，并给铁券。高广凡五等，号凡三等。佐高皇定天下，曰「开国辅运」云云。佐成祖曰「奉天靖难」云云。余曰「奉天翊运」云云。其武臣也，曰「宣力功臣」，文臣曰「守正文臣」。岁禄视公有差，多不过五千石。已封而又有功者，仍爵或进爵加禄。其才而贤也，充团营三营提督总兵坐营官、五府掌印佥书、留都守备，出充总兵官镇守，否食其禄。其袭替，征券诰，论功过，核适孽。幼而嗣者，学于国子监。有过革冠服，平巾学于国子监。坐罪夺禄，重夺爵。
　　六十三
　　永乐十六年，诏纂天下郡县志。命夏忠靖、杨文敏、金文靖三公领其事。景泰中修寰宇通志，准祝穆方舆胜览。叶文庄公曰：「此赵宋偏安之物，况直为四六设。今欲成盛代一统之书，宜有资军国，益劝戒。如地理户口，类不可缺。必如永乐中志书凡例，充广之可也。」陈芳洲笑曰：「此岂造黄册耶！」天顺五年，撰大明一统志。
　　六十四
　　永乐六年，定兴、定远二王上交趾地图。东西一千七百六十里，南北二千八百里。乃郡县其地，设都、布、按三司，分十七府，曰交州、北江、谅江、三江、建平、新安、建昌、奉化、清化、宣化、太原、镇蛮、谅山、新平、乂安、顺化、升华；四十七州，一百五十七县，卫十一，所三，市舶司一。改鸡陵关为镇夷关。
　　六十五
　　彭惠安公哀江南词，叙述建文死义之臣，至方逊志乃云：「后来奸佞儒，巧言自粉饰，叩头乞余生，无乃非直笔。」盖指西杨辈修实录，书方再三叩头乞生者，非实事也。
　　六十六
