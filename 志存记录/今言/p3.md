<!-- { "loadSidebar": true } -->
　　永乐五年平交趾露布：臣总兵官新城侯张辅等谨以所获交贼伪大虞国上皇黎季(牙攵)(厂牛)；伪大虞国主黎苍；贼男伪推诚守正翊赞弘化功臣云屯镇兼归化等镇、嘉兴等镇诸军事节度大使、洮江管内观察处置等使、持节云屯归化嘉兴等镇诸军事、领东路天长府路、大都督府特进开府仪同三司、入内检校左相国平章军国事、赐金鱼袋上柱国、卫国大王黎澄；伪大原镇兼天开镇骠骑上将军梁国王黎潡；伪新安镇骠骑大将军新兴郡王黎汪；贼孙伪太子黎芮；伪郡嗣王黎卤；伪郡亚王黎范；幼孙五郎；贼弟伪临安镇兼太安海镇骠骑将军特进、开府仪同三司、入内相国平章事、赐金鱼袋上柱国、唐林郡王黎季貔；贼侄伪望江镇辅国大将军、入内判中都督、河阳郡亚公黎原昝；伪领龙兴路统府平陆县上侯黎子章；贼侄孙伪御辇一局正掌乡侯黎叔华；伪清亭侯黎伯骏；伪石塘乡侯黎廷燀；伪永禄亭侯黎廷爌；贼将伪入内佥闻朝政兼内侍省都知知左班事谅山镇权佥行军行谅江路同知总管府事、赐金鱼袋柱国、东山乡侯胡杜；伪入内行遣同知尚书左司事枢密院副使阮彦光[三]；伪正奉大夫内行遣门下左谏议大夫同中书公事兼三江路太安新安镇封置使国子学祭酒、赐金鱼袋护军黎景琦；伪宁卫将军知威卫管左登翊军赐金团符县伯段鼙；伪神劲营亭伯陈汤梦；伪钩钤卫中郎将领龙捷军兼领壮勇营范六材：谨差都督佥事柳升、横海将军鲁麟、神机将军张胜、都指挥佥事俞让、指挥同知梁鼎、指挥佥事申志，槛送京师，并其伪造金印图书一十六颗，献之阙下。
　　三十九
　　宣德二年，行在吏部言：「自永乐十九年迄今，遣回庶官四千三百十九人居乡。往往不循分守，构词健讼，持官府短长。请悉召至京，考验才能，可用者以次叙铨，否罢为民。」
　　四十
　　永乐中，献陵监国南京。长陵时时北征，有所宣制，天子用「广运之宝」，曰敕。皇太子用「皇太子宝」，曰谕。选武官选簿，御前亦用「广运宝」。东宫用「功懋之记」。
　　四十一
　　洪武辛亥有进士，永乐癸未无进士，天顺癸未亦然。永乐初即位，天顺南省火，皆以明年甲申会试。永乐己丑，长陵北征，又明年殿试，故有辛卯进士。正德庚辰，康陵南巡。明年新天子自兴邸入即位，故有辛巳进士。又明年癸未遂有进士。我朝百六十年，癸未惟一举。
　　四十二
　　李文达公天顺日录云：「八月十五日之变，天下闻之，惊惧不宁。赖今上皇帝以太弟即位，尊兄为太上皇，人心始安。」又云：「景泰不孝于亲，不敬其兄，不睦其室。朝廷之上，怨恨忧郁，灾遍天下。」前后何不类如此！
　　四十三
　　朱字传帖者，奉天门朝罢驾兴，司礼巨珰持下丹陛，呼该衙门官与之。次日早朝，该衙门官具奏本御前，奏云「传奉事理补奏本」。鸿胪寺官接递，司礼小珰进览。
　　墨字传帖则出自顺门，付该衙门奏行，不复面缴。若事未稳，便须执奏者，固不问朱、墨也。
　　四十四
　　我朝之有内阁辅臣，自解大绅始也。辅臣之系诏狱也，亦自解始也。其有谨身殿大学士也，自东阳始也。辅臣之历官至一品也，自西杨始也。官至一品入内阁也，自王毅愍始也；一人领四官也，亦自王始也；其论死西市也，亦自王始也。辅臣如东、西杨皆领三官，陈芳州、高文义领五官矣。然皆领户、工尚书。其领吏部尚书，亦自王始也。西杨兵部，东杨工部，终其身也。自王以后，多吏部也。辅臣之有少师自西阳始也。西杨卒，而少师虚位者四十余年。万安亦登少师，博野继之。自后洛阳、长沙、新都、顺德、丹徒、铅山、永嘉、贵溪、分宜，皆少师矣。吏部尚书之领太子太保也，自詹徽始也。詹坐蓝党死。其登少师也，自蹇忠定始也。文端、端肃、恭襄皆少师也。漕运之有都御史也，自王庄毅始也。两广之有总督文臣也，自忠肃始也。郧阳之有抚治也，自原杰始也。江南之有巡抚也，自周文襄始也。汀、漳抚臣之得提督军务也，自王阳明始也。参政之赞理军务也，自叶文庄始也。治河之有大臣，自宋司空始也。陕西之有镇守宪臣也，自王毅愍、陈僖敏始也。二公在内台，岁更出镇也。巡抚之必兼宪职也，自耿清惠始也。
　　四十五
　　洪武中，中山王初封，东瓯王进封，皆信国公。忠勤伯二人：洪武汪广洋，洪熙李贤。新建伯二人：宣德李玉，嘉靖王阳明。外戚安平伯三人：景泰母家吴安，孝烈皇后父方锐；永乐功臣李远，封安平侯，子安嗣安平伯。
　　四十六
　　南京中府守备厅题名记，一李充嗣，一乔宇，二公名通今之士。李记云：「太宗迁都，皇孙监国。」而不知成祖时监国乃太子，非太孙也。是时仁宗为太子，监国南京。宣宗为太孙，从行抚军，监国北京。仁宗初即位，宣宗为太子，洪熙元年四月以南京地屡震，令太子祭告皇陵孝陵为名，寔有监国南京之命。乔记云：「永乐乙巳，诏以勋旧重臣镇守。」而不知永乐二十二年甲辰八月帝崩，明年乙巳乃洪熙元年也。近日尚宝司题名碑，「张文隐公文甚佳」下书少卿，首姚继，次袁忠彻，是矣。继下书文敏公夔之子，浙江建德县人。不知继乃恭靖公广孝之嗣子，长洲市中人也。文敏公，正统七年进士。父以正统举进士，而其子乃永乐中恩荫为少卿，此不足辨，直可发一笑耳。文敏三子，璧、莹、玺。
　　四十七
　　南雍志，祭酒黄佐所修。载弘治元年谏官张九功奏言：「孔庭从祀，荀况、马融、王弼、扬雄皆在所当出，今之儒臣礼部侍郎兼翰林学士薛瑄在所当入。」上命礼部会议。于是尚书周文安公等佥言：扬雄已黜于洪武时，而薛瑄尝与元儒刘因并欲从祀。以大学士杨士奇谓其无所著述而止。文贞卒于正统九年。文清天顺元年正月入内阁，六月致仕，天顺八年卒。何谬至此！
　　四十八
　　国初谥，美恶兼用。洪武二十二年鲁王卒，上谕礼部尚书李原名曰：「父子天性，谥法公义，朕不得以私恩废公义，可谥曰『荒』。」永乐六年，伊王谥厉。洪熙元年，上命礼部尚书吕震谕翰林，定故兵书兼詹事金忠等十八人谥。内有通政使贺银谥不美，上曰：「此数人皆在先朝尽心国事，有德行重厚表里一致者，有涉历艰难始终一心者，必加旌褒，庶几礼贤厚终之道。但朕意未尝及银。银劳可赠官衔，不应美谥。若加银恶谥，又不若无谥，人不得议焉。古人制谥，正为定论，美恶示至公也。」银竟不谥。
　　四十九
　　于肃愍公神道碑，倪文毅公作。倪公弟阜，于公孙婿也。碑文以虏入寇京城为景泰元年，以上皇还京为辛未年，辛未景泰二年也。虏至德胜门实正统十四年十月事。上皇入南宫实景泰元年八月事。此名臣大功业，儒臣大制作，尚尔舛误，金石之刻，岂足尽信！
　　五十
　　国初立大都督府，皇侄文正为大都督，节制中外诸军事。以其权太重，寻设左右都督、都督同知、都督佥事。洪武十三年又以其权统于一衙门，设中、左、右、前、后五军都督府，分领在京各卫所，在外都司、卫所。其在京锦衣等亲军上直卫，又不隶五府。若有征讨之役，以公、侯、伯及三等真署都督充总兵官，名曰「挂印将军」。其在外镇守地方武臣，原无挂印，至洪熙元年二月，始领各镇总兵参将佩印。总兵六人，云南黔国公沐晟、征南将军大同武安侯郑亨、征西前将军广西镇远侯顾兴祖、征蛮将军辽东武进伯朱荣、征虏前将军宣府都督谭广、镇朔将军甘肃都督费瓛。平羌将军参将四人，交趾荣昌伯陈智、都督方政、征夷副将军宁夏保定伯梁铭、都督陈怀征西将军。后设蓟州、淮安总兵，皆在畿内，不得挂印，称将军。
　　京营操练之法，洪武时止为五军营，分大小教场与城外城内操练。永乐初分为三大营：曰「五军营」，有步队、马队，专教阵法。曰「神机营」，皆步队，隶习火器。曰「三千营」，皆马队，专扈从出入，管车辇宝纛等事。每营以公、侯、伯二人充提督某营总兵官。景泰三年，于肃愍公建议立团营，拣三大营中壮健士卒团练。就于三营六提督中拣二人，充提督团营总兵官，即于五府中莅事。文臣提督以兵部尚书。是年团营总兵武清侯石亨，遂请故都察院改为帅府。天顺元年罢团营。成化元年复立团营，寻罢。成化三年又复团营，团营之兵名为「头拨」。
　　初，团营分为十营，后增为十二营。一营以侯、伯、都督等官一人为坐营官。有事出征，不必拣选，但拨某营出征，则某营将领其营士卒启行。承平日久，团营非复操练之旧，又立东、西官厅，名为「听征」。盖三营变为团营，团营变为东、西厅也。
　　祖宗微意，不欲武臣权重。在内营操官，止管操练者，无开设衙门，亦无印信。在内五府，有衙门印信，理常行政务。至于营操，非特命不得干预。盖五府、三营、十二营，职掌不相侵也。至于出征，亦不止大将一人，必选二三人名位谋勇相等者，相参用之。出师之日，赐平贼、讨贼、平虏、平胡、征夷、征虏等印，或将军，或副将军，或大将军，随时酌与。必由兵部题请，五府亦不得干预。事平之日，将归于府，军归于营，印归于朝，其意深矣。
　　今考洪武三年征胡，以信国公徐达为征虏大将军，平章李文忠、右詹事冯胜为左右副将军，御史大夫邓愈、汤和为左右副副将军[四]。是时，达未封魏国公。文忠曹国公，胜宋国公，愈卫国公，和中山侯，皆未封也。四年伐蜀，以中山侯汤和为征西将军，江夏侯周德兴、德庆侯廖永忠为左右副将军，入瞿塘。颍川侯傅友德为征虏前将军，济宁侯顾时为左副将军，出秦陇。永乐四年征安南，以成国公朱能为征夷将军，西平侯沐晟、新城侯张辅为左右副将军。是时晟未封黔国公，辅未封英国公。永乐十二年征胡，安远侯柳升领大营，都督马旺、陈翼、程宽、金玉副之；宁阳侯陈懋左哨，襄成伯李隆、都督朱崇副之；丰城侯李彬右哨，遂安伯陈瑛、都督费瓛、胡原副之；城山侯王通左掖，保定侯梁瑛、都督曹得副之；都督谭清右掖，新宁伯谭忠、都督马震副之。是时上亲征，故不立将军、副将之号。宣德五年御胡，以阳武侯薛禄为镇朔大将军、总兵官，恭顺侯吴克忠为副总兵，武进伯朱冕、奉化伯藤定为左右参将。此意又非但欲分其权，盖亦难其人。以一将将十万，其材岂易得哉！
