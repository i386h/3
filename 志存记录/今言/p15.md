<!-- { "loadSidebar": true } -->
　　二慎师儒。今教官多岁贡监生，及山林儒士，素无问学，辄为人师。授经且句读不明，问难则汗颜莫对。宜用副榜举人便。
　　三严科贡。近科举开额，陕西、山西百名，三倍于昔。会试礼部，百无一中。岁贡亦四倍于昔。比及入监，即以存省京储悉遣还家。请依宣德、正统例。
　　四却珍奇。蛮夷屡贡金、银、宝石、火鸡、白鹿诸物，未为国瑞。而传道病民，纳侮夷狄，请一切谢绝。
　　五固封守。河南、山东、湖广、浙江内地，可省巡抚官。辽东、永平、紫荆诸边镇不可缺，宜定选二人更代，无使熟情偾事。
　　六禁谄渎。京师每节序，男妇杂沓寺观，淫秽败伦，乞悬榜禁约。
　　七诛阿附。吏部尚书何文渊以奸邪免官，许资、王巍、汪廷训、陈钝、何澄、王远皆依附文渊，并宜治罪。
　　上曰：「朕即位初，加秩旧臣，资匡辅，其如故。」余下有司议。报闻。
　　二百一十九
　　大同古云中，宣府古上谷。虏入大同塞，必犯紫荆、倒马；入宣府塞，则犯白羊、居庸，自独石边外顺潮河川南下，则古北口、黄花镇不能御矣。大同、宣府有重兵，古北口、黄花镇兵最弱。
　　二百二十
　　景泰三年，沙湾堤坏，遣训导陈冕修筑。
　　先是，冕以沙湾功，升教授。比沙湾复决，冕奏言：「欲息斯患，在用人。」工部恶冕，请送冕山东巡抚，责其成功。否，械赴京师。既得旨，给事中陈嘉猷言：「朝廷尝榜求治河之略，竟未有言。冕尝有修河绩，今更进言，而工部嫉之，必欲置诸有罪之地，人人皆将缄口不言，其它利病甚于此者，孰肯复言！冕不足恤，而国体所关甚重。乞令冕协同巡抚等官修筑便。」上从之。
　　二百二十一


　　
　　南京城大抵视江流为曲折，以故广袤不相称，似非体国经野辨方正位之意。大内又迫东城，且偏坡卑洼，太子、太孙宜皆不禄，江流去而不留，山形散而不聚，恐非帝王都也。以故孝陵欲徙大梁、关中，长陵竟迁北平。
　　二百二十二
　　南京大内近多圯坏，以王廷相建言故也。今端门楼已毁，承天门楼将倾，数年之后当大坏。宗庙火，亦当复建，神所栖也。不知其神在彼乎，在此乎。故成王在镐京，而文、武王庙丰及洛都皆有之。夏言九庙议诬甚。
　　二百二十三
　　永乐壬寅，上北征，五月驻独石，大阅将士。英国公辅、安远侯升、宁阳侯懋、武安侯亨、阳武侯禄、隆平侯信、应城伯亨、新宁伯忠、兴安伯亨驰射，应城伯不中，罢其领兵。隆平侯称疾不至，降办事官。
　　二百二十四
　　戴元礼，名思恭，以字行，金华人。学于丹溪朱彦修。初仕御医，事太祖药饵辄效。风雨即免元礼朝。洪武三十一年五月，上病少间，辇出御右顺门，召诸医官治疾，无状者尽付狱。独召元礼至榻前，曰：「汝仁义人也。事无预汝，无恐。」太孙即位，诛诸侍医者，独拜元礼太医院使。辽简王、肃庄王、庆靖王皆奔丧至京，闻太孙道太祖语，哭问劳元礼。简王题「仁义」字大轴，庄王、靖王为赞咏赐元礼。或曰文王以旧恩升元礼院使者，误也。
　　初，洪武丙寅，文王患瘕，韩公懋治，久不愈。请元礼，至问所用药，曰：「是也。」又问文王嗜何物，曰：「生芹。」元礼曰：「得之矣。」投一剂，夜暴下，视之皆细蝗也。
　　晋恭王病，亦请元礼得愈。病已复发卒。太祖怒，逮治王国诸臣。元礼侍曰：「臣尝奉命疗王，王饮臣药数矣。臣对王病毒在膏肓，即复作，不可治，今果然。」太祖遂释晋王诸臣。
　　尚书严震直病，上令元礼好治之，否且偿命，一剂而愈。
　　有妃嗜烧酒，腹痛，治之愈。曰：「十年必复发，发不可治。」后十年竟病腹痛死。
　　王宾者，吴中高士，愿受元礼。方书元礼索宾：「拜师事我，我与方书。」宾不肯。一日诣元礼，值他出，有书八册案上，宾袖去。元礼归，惊叹自失。宾不娶，临终以其书授盛启东、韩叔旸。
　　二百二十五
　　嘉靖壬寅七月朔，日食。逐贵溪去。时诸城一人在内阁，中秋分宜入内阁。甲辰，诸城以二子举进士，为言官所劾，父子并削籍。数月后，灵宝许太宰、石首张宗伯二人同入内阁。丙午，许乞致仕，闲住去。张病卒。是冬复召贵溪。贵溪至，而寿宁侯张延龄死于西市。戊申冬，贵溪亦如之。
　　二百二十六
　　溥洽字南洲，浙江山阴人。洪武初，荐高僧入京，历升左善世。靖难兵起，为建文君设药师灯忏诅长陵。金川门开，又为建文君削发。长陵即位，微闻其事，囚南洲十余年。荣国公疾革，长陵遣人问所欲言，言愿释溥洽。长陵从之。释出狱时，白发长数寸覆额矣。走大兴隆寺，拜荣国公床下，曰：「吾余生少师赐也。」仁宗复其官。卒年八十二。
　　二百二十七
　　南京吏部题名记首高暠，洪武三年任，次张铭善，次郎本中，次陈修，又次滕毅。毅注洪武四年任。今考毅于初设吏部时[七]，与杨士义等六人为六部尚书，入见奉天殿，受面谕。毅后赵瑁，瑁后高暠、李信、詹同。同洪武四年为尚书，兼翰林学士承旨，七年出吏部，为翰林学士承旨吕熙代之。题名乃云洪武七年任。张、郎、陈三人亦非相继，并在革中书省后为尚书。洪彝在翟善之前，刘松在偰斯之后。题名以「偰」为「揭」，乃后有洪彝，而无刘松。松署尚书，陈敬、余熂皆试尚书，寻为真。翟善验封署郎中事，主事，署部，寻为真。
　　二百二十八
　　嘉靖丁未秋，兵书陈经被劾，王以旗代陈。未几，以河套议，出陕西总兵，督边务，刘储秀代之。刘循例疏辞，上怒，削籍去，赵廷瑞代之。不半年，兵部更四尚书。近年兵书最久者张瓒，边事大坏自瓒始。瓒有才略，无奈其好货何！
　　二百二十九
　　洪武辛亥，礼官崔亮定外官庆贺礼，以武臣为班首。壬戌，广东布政司请庆贺班秩，孝陵曰：「行礼于藩司，班首以品秩叙。」今都司无实授者，惟实授都指挥使，正二品，乃得为班首。
　　二百三十
　　吴元年，选郡县官三百三十四人，赏绮布道里费及其父母妻子有差，着为令。曰：「以养汝廉奉公，无渔民也。」洪武元年，诏中书省自今除府、州、县官，赐银十两，布六疋。征天下贤才为守令，厚赐而遣之。
　　二百三十一
　　满四，固原土胡也。骁捷好杀，时出劫行人，掠牛马，聚恶少食饮。参将刘清、指挥马杰稍法绳之，四赂掠资即解。即数日，又复中他事收捕。捕至辄得贿，贿已又捕。四大恨曰：「必杀此二人者。」成化四年四月遂反，不数月有众二万。
　　廷议，请敕镇守问激变故，敕未至，清进与贼战，大败。宁远伯、广义伯、巡抚陈价、都指挥费良，皆败或死。兵部请合陕西、延绥、宁夏三镇兵进剿，贼益肆，行劫攻城，杀掠吏民，羽书交至。以都督刘玉为总兵，副都御史项忠提督军务，会巡抚马文升讨贼。忠未至陕，陕西、宁夏兵先至，不俟延绥兵辄进，大败。四尽夺两镇军器，闻大兵且至，退保石城山。忠等分兵七屯合围之，戒勿战困贼。伏羌伯毛忠违命先登败死。贼益张，言且攻西安。兵部尚书程信请改命抚宁侯永总京、边军四万往讨。大设赏格，擒四者赏金五百两，银倍之，官世指挥使。四人共，亦如之。十一月，忠围贼益急，度必破贼。又闻别命将，不敢辄止。奏言，宜令新总兵星驰赴援，倘不日破贼，别奏止兵。上手忠奏，付太监怀恩等召兵部议。
　　内阁信曰：「兵行不可缓。」彭时、商辂曰：「贼不能出，入山自保，我兵困之甚固。观忠疏，贼不足忧也。」信曰：「不然，忠且退至平凉未可知，敢必其能困贼耶！」尚书白圭、侍郎李震相视不言。时曰：「然则度京军当何时抵固原？」信曰：「明春二三月。」时曰：「胜负决今冬，奈何至明年！观忠奏，贼惫矣，止京军便。」太监曰：「然，然则边军去乎？」时曰：「亦不去便。」辂曰：「留京军而遣边军便。」信大不平，谓人曰：「忠败，陕西动摇，内阁不得辞其责。」内阁又辄言：「忠足办灭贼，观其疏岁终贼平矣。」是月丁丑，忠计擒四。十二月捷音至。明年正月，槛送四等三百人至京师。太监问反故，曰：「无奈，清、杰侵剥我也。」四等凌迟，亦斩清、杰。
　　二百三十二
　　皇祖制太庙祭器[八]，曰：「今之不可为古，犹古之不可为今。礼顺人情，可以义起，所贵斟酌得宜，必有损益。近世泥古，好用笾豆之属，以祭其先。生既不用，似亦无谓，其制祭如生仪。」
　　二百三十三
　　宣德九年，上与侍臣论两晋，侍臣曰：「晋武惩魏氏刻薄奢侈，矫以仁俭。平吴后颇事游宴，怠政事。掖庭将万人，外戚用事，势倾内外，曾不一传，祸生闺闼，驯致戎羯之乱。元帝继统江右，恭俭有余，明断不足。大业未复，祸乱内起。明帝明敏有机断，故能诛剪凶臣，惜其享年不永。成帝以后，类皆孱弱，寄命强臣，奄奄百有余年，亦为幸矣。」上曰：「晋武创业，不为远图，树立失宜，托付非才。况羌胡、鲜卑杂处内郡，不能先机区处，以致国祸方殷，戎寇遽至。东晋仅能立国，逆臣接迹，朝政陵夷，尚传数世，由贤人为之用也。」又曰：「帝王维持天下，以礼教为本。两晋风俗淫僻，士习浮薄，先王礼乐教化荡然扫地，岂久安之道！」
　　二百三十四
　　嘉靖十八年五月，夏言落职致仕，寻复入内阁。以梁材为户部尚书。六月丁酉震，奉先殿、鼓楼灾。山西地震，有声如雷。南京礼部右侍郎吕柟致仕。理河副都御史朱裳卒。七月，辽东兵变。庚寅，震武功坊。浙江大水。庚申，葬献皇后显陵。闰七月，木、火、水、金四星聚东井，河南大疫。辛未，献皇后祔庙中宫，亚献。咸宁侯仇鸾总督军务。兵部尚书兼右都御史毛伯温参赞军务，讨安南。九月，虏数入宣府塞。辛酉，上行视长陵，癸亥还宫。十月，大同总兵、都督梁震卒。十二月，虏入宣府塞。
　　二百三十五
　　洪武十一年秋，享太庙。太常奏：栗未熟，请以桃代，上曰：「诸祭果实不必常品，有即用之。着为令。」
　　二百三十六
　　宣德九年，罢筑西教场。先是，教场在得胜门外，欲移西直门。上命都督武兴视可否，兴还奏可，但徙民家三十六。既而有言其地皆民种麦苗、桑、枣、果树[九]及古坟墓，并须铲夷。又白云观傍地，皆民纳税蔬圃。上曰：「勿病民。」事遂寝。
　　二百三十七
