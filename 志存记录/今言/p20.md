<!-- { "loadSidebar": true } -->
　　仁宗即位之岁十一月，召礼部尚书吕震与御札曰：「建文中奸臣，正犯悉受显戮，其家属初发教坊司、锦衣卫、浣衣局习匠。功臣家奴，今有存者，既经大赦，并宥为民，给还田土。」仁宗撰长陵神功圣德碑文，称建文君，虽追废，犹书其没曰崩，当其在位，犹尊之曰朝廷。又谕群臣曰：「若方孝孺辈皆忠臣。」诏从宽典。于是天下始敢称孝孺诸死义者为忠臣云。
　　二百九十六
　　先朝用人，惟贤惟材，虽内阁辅臣，不专翰林。初开内阁七人，用王府审理、副中书舍人、给事中、知县，改翰林官入直文渊阁。此后如文达起吏部主事，文清起御史，功业道德有过二公者乎？近日，但有改入翰林及宫僚者，千万指摘，十无一完。即有才行出群之士，亦深避峻却，惟恐一旦改官，徒增多口耳。且往时忌人官禄，至于死后定谥，尚有公论。今亦大异于昔矣。
　　二百九十七
　　留都诸司，无事时似闲，有事则参赞机务，守备武臣、操江都宪、总兵最为要职，不可不择其人。南都水军胜于陆卒，营马壮于江舟。然战守皆不得地利，孝陵再三欲徙都不果，成祖决迁北平，万世之虑也。
　　二百九十八
　　户部尚书王杲，简谅廉平；兵部尚书刘储秀，清贞恪慎；山西巡抚孙继鲁，清修苦节，文行卓然。皆一时人材。嘉靖丙午、丁未二年，相继去位。孙系死诏狱；王荷戟南荒卒；刘削籍。非出内阁之意即言官之口。其贪墨奸佞依阿卑谄者，安享荣禄。即有论劾，行贿得解，职任如故，旋复升转。以故今之大臣，实难展布。上为内阁劫持，下为言官巧诋，相率低头下气者以为循谨。千金双璧络绎道路，即以雄才大器着声矣。
　　二百九十九
　　嘉靖丙午，京城大水。明年，岁星守营室，西内灾，澄城山分崩离析，都城隍庙灾。又明年二月，日有异常之变，三月朔，日食于夜；是月望，月食；暖阁又灾。寻有孝烈之丧。又明年，有庄敬之戚。春秋传云：「王一岁而有三年之丧二焉。」谓后及太子也。
　　三百
　　近记时事小说书数十种，大抵可信者多。惟双溪杂记、蹇斋琐谈二种好短人，似其好恶亦欠端。然杂记中言哈密事却是。彭幸庵忠孝刚方，有大臣风节，其处哈密不能无遗憾也。
　　三百一
　　嘉靖年来，浙中儒臣可为辅弼者，王文定公瓒、董中峰先生、张文定公邦奇，皆不得用。中峰文学蕴藉，行谊修洁，竟为永嘉中伤，一废不复起，善类甚惜之。王官至礼部侍郎，张南京兵部尚书。中峰及张，余尝接其言论，正人君子也。
　　三百二
　　我朝内阁以私喜进用人者有之。未尝有以私怒杀人者，万安、焦芳、刘宇、曹元亦未尝至此。
　　三百三
　　父子天官，新安詹同，同子徽。徽才敏达，同有文学修行，皆仕洪武中。灵宝许襄毅公进、进子松皋赞。襄毅天官正德初，松皋嘉靖中。松皋恭慎小心，余为属吏，未尝见其以私怒中伤人。平居简易，至大黜陟，秉正不阿，以故内阁嫉之。襄毅文武全才，清劲谅达，近世名卿鲜能及之。松皋与兄诰，同时为两京户部尚书。诰博学沉思，卒谥庄敏。论者曰：「襄毅弘毅，庄敏毅而不弘，松皋弘而不毅。」余见松皋尽有毅。
　　三百四
　　宸濠之役，王阳明不顾九族之祸，贼擒奏凯。彬、忠诸佞幸导康陵南征，罪人未就甸师之戮，中外危疑汹汹，视行陈间尤费心力。媢嫉之徒，肆为诬诋，天日鉴之而已。其桶冈、横水、浰头之贼连穴数省，寇叛数十年，国无大费，竟尔荡定。此功岂在靖远、威宁之下！其学术，非潜心内省密自体察者，慎勿轻訾也。
　　三百五
　　威宁出塞俘馘甚多，虏自永乐以来，惟此夺其气。一时群臣忌功，百方诬讪，皆非实事。汪直自敬惮威宁，威宁不峻拒之，亦未为过。后人乃以威宁比陈钺，何其忍也！
　　三百六
　　麓川之役，大费才力，骚动半天下。比再出兵，益复虚耗。苟且奏捷，铁券金书，至今不绝。威宁、新建止终其身，岂不舛哉！
　　三百七
　　论大礼入内阁者，席文襄、张文忠、桂文襄、方文襄四人。霍文敏以礼书掌詹事府事。若杨文襄再入阁，以称张疏，李文康以谕德是张说入阁。
　　三百八
　　嘉靖中，议文庙祀典，进文中子、后苍、胡瑗、欧阳修四人从祀。文中之学，得孔、颜正传。后以明礼，胡以善教，欧阳以濮议，故永嘉以比韩退之也。
　　三百九
　　今人专指斥阳明学术，余不知学，但知大学恐不可直以宋儒改本为是，而以汉儒旧本为非，此须虚心静思得之。若宁藩反时，余时年二十一，应试在杭，见诸路羽书，皆不敢指名宸濠反。或曰江西省城有变，或曰江西省城十分紧急，或曰江西巡抚被害重情，或曰南昌忽聚军马船只，传言有变。惟阳明传报，明言江西宁王谋反，钦奉密旨，会兵征讨。安仁谓阳明学本邪说，功由诡遇。又曰王某心事，众所共疑。何其不谅至此！
　　三百一十
　　江西入内阁者，解大绅、胡文穆、杨文贞、金文靖、胡若思、陈德遵、彭文宪、萧孟勤、陈庄靖、刘文安、彭文思、尹文和、费文宪、桂文襄，近日贵溪、分宜，凡十六人。
　　三百一十一
　　东南海寇日甚一日，丙午秋遂至浙江，吾邑亦被其害。此事皆缘势要之家通番获大利，以贻国家东南之忧。国初设官市舶，正以通华夷之情，迁有无之货，如西边茶市，北边马市亦然。观其官以市舶为名，意可知矣。圣祖特起信国公于衰暮之年，令其筑城海上，自山东至浙，专防倭寇，而乃有市舶，许海夷进贡，岂无深意！今徒禁绝番夷入贡，遂使势豪得侔其利。禁愈严，则势豪之利愈重，而残杀之害愈酷矣。要之，势豪之家亦必有殒身灭族之祸。盖缘其始欺官府而结海贼，后复欺海贼而并其奇货，价金百不偿一。积恶既深，一旦致毒，祸不远矣。
　　三百一十二
　　浙人入内阁者今七人：黄文简、王文通、吕文懿、商文毅、谢文政、张文忠、李南渠。文毅相业不在文贞、文达之下。文贞始嫌于君臣，文达终嫌于父子。文毅当易储之际，微言讽止，而位在第六。以故丁丑之难，仅削籍归田。茂陵固知之，竟复召用。俞纲入阁甫十余日，仍理部事。
　　三百一十三
　　王阳明初见宸濠，佯言售意，以窥逆谋。宴时，李士实在坐，宸濠言康陵政事缺失，外示愁叹。士实曰：「世岂无汤、武耶！」阳明曰：「汤、武亦须伊、吕。」宸濠又曰：「有汤、武便有伊、吕。」阳明曰：「若有伊、吕，何患夷、齐！」自是，阳明始知宸濠谋逆决矣。乃遣其门生举人冀元亨往来濠邸，觇其动静，益得其详。于是始上疏请提督军务，言：「臣据江西上流，江西连岁盗起，乞假臣提督军务之权，以便行事。」意在濠也。
　　司马王晋溪知阳明意，覆奏称王某有本之学，有用之才，今此奏请相应准允，给与旗牌，便宜行事。江西一应大小缓急贼情，悉听王某随机抚剿。以故濠反，阳明竟得以此权力起兵擒贼。捷奏中归功本兵，新都故不喜晋溪，见阳明奏遂怒，故封爵久不行。
　　至今皇帝登极诏中及之，议者遂谓新都自谓己定策地也。濠反书初至，诸大臣惊惧，以为濠事十成八九。晋溪一日十四奏调兵食，且大声对诸大臣曰：「王伯安在汀、赣，据南昌上流，旦夕且缚宸濠，诸公无恐。曩请与伯安提督军务，正为今日。」已而濠平，职方郎中论功超升，晋溪乃不得脱戍籍，岂不大舛！晋溪后以张、桂荐，起复为吏部尚书。卒谥恭让。
　　三百一十四
　　北虏凡求贡，必纠诸部落在塞上挟我。我边臣幸其缓入，许奏闻入贡。转展二三月，虏必深入，往岁鴈门、太原之祸皆然。总督、抚镇所奏番字文书，往往夸述也先之事，中间又多不逊语，通事人不敢译闻，止云：「内多番字，不能尽译。」岂四夷馆分地专业，而不解番文乎！
　　三百一十五
　　张正常者，世贵溪人。我兵取江西，正常以天师四十二代孙，号正一主教天师。遣人朝见，正常以屡朝京师。洪武初，上谓群臣曰：「天至尊，岂有师？以此为号，甚亵渎。」遂革旧号，号真人。正常有术，投符故永寿宫井中，有疾人饮井水辄瘳。诏作亭井上，名太乙泉。十三年，子宇初嗣，上言前朝尝给有「正一玄坛符箓之印」，印之符箓。今钦给真人银印，止敢用上表笺，乞别赐「龙虎山正一玄坛之印」，印如六品制。宣德中，宇卒无子，侄懋承嗣。弘治中，子玄庆病，子彦頨嗣。
　　三百一十六
　　正德庚午朔，瑾既缚，有旨降南京奉御。长沙谓诸大珰曰：「如此，彼若复用，肆毒当益甚，奈何？」太监张永曰：「有我辈在，无虑。」已而瑾上白帖言：「奴缚时，封奴帑，奴赤身无一衣，乞与一二敝衣盖体。」康陵见瑾帖，怜之，令与瑾故衣百件。永等始惧，谋之长沙，令科道劾瑾。劾中多指阿附瑾文武大臣，永持疏至左顺门付诸言官，曰：「瑾用事时，我辈莫敢言，况尔两班官。今罪止瑾一人，可领此疏去，易疏急进，勿动摇人。」比疏入，坐瑾奸党律。永辈又不欲止罪内臣一人，乃连及文臣张彩一人，武臣杨玉等六人。狱词具上，彩疏称冤，尽发长沙阿依瑾事。长沙大怒，又与永辈谋，不重法诛锄此辈，后受其乱。乃改谋反律，然亦不尽本律。
　　三百一十七
　　六部、都察院、通政司、大理寺名九卿，相颉颃不得相压，实自我朝始，始于洪武十三年。
　　三百一十八
　　嘉靖初，浙江按察使陈鼎，山东人。才器卓荦，廉明有风裁。贪污之吏，望风走去。不久卒于官。戊申，茶陵廖希颜自浙参政升按察使，未上任卒。廖有文学修行检，为屯田郎中。当翊国横骄时，力摧其势，江南得不加赋。南巡行宫，亦廖疏得撤[七]。吏才精敏，又平恕不尽法，惜未尽其用。
　　三百一十九
　　铁冠道人张中，字景和，临川人。孝陵登钟山，词臣扈从拥翠亭，给笔札赋诗。鲍尚絅、朱升、张以宁、秦裕伯、单友中、李某暨道人并应制。道人初举进士不得，遇异人，授以太极数学，谈福祸多验。狷介寡言，尝戴铁冠，自称铁冠子，人皆呼铁冠道人。孝陵尝微行至一寺中，群僧伏门道傍迎。上曰：「何以知朕至？」对曰：「闻铁冠道人云。」即召道人至。上手饼食未半，即赐道人，问：「道人能先知我至，试言我国事，顾直述，无我讳。」道人讯口诵数十句，中有曰：「戌寅闰五龙归海，壬午青蛇火里逃。」至洪武、建文间始验，余不敢传。
