<!-- { "loadSidebar": true } -->
      　　（一）监察。设东西监院二员，分任经理两省诸生，其一切院事，仍公同商办，以归划一，诸生须听两监院约束，不得
      　　过分畛域。
      　　（一）分斋。每一斋十舍，设斋长一人，由院长择品行老成，学业较优者充之，优加膏火，以便分斋稽察课程，奉行院长教法，转相指授，无其人则暂阙。
      　　（一）恤远。东省外府暨西省各属，视其道里远近，加给盘费，按月匀给。
      　　（一）给假。乡闱（乡闱：闱，科举考试的地方，叫试院、贡院。乡闱即各省举行乡试的场所）、岁科试及有事故者，须禀明监院，转禀院长给假（乡试给假一月，岁科近者一月，远者两月，切身要事故，给假一月至四月）。假内不扣膏火。
      　　（一）敦行。入院诸生，先行后文，务须检点身心，激发志气，砥砺品节，率循礼法，理求心得，学求致用，力戒浮薄，归于笃厚，谦抑谨饬，尽心受教，由院长暨监院随时考核，察其行检是否修饬，分别劝惩。
      　　（一）专业。诸生各尽一业，以期专精一经学（小学属焉），一史学（《通鉴》、舆地属焉），一理学（宋、元、明及国朝诸大儒文集、语录及历朝学案皆是，不仅《性理》一书）、一经济（国朝掌故属焉）。凡四学各随性所近者，择而习之，各门皆令兼习词章以资著述，而便考校。子部书随人自为涉猎，毋庸专习，如才力过人，能兼及数门者听，不在考校之列。
      　　（一）日记。各生各立课程日记，按日注明所业于簿，诵习抄录记其起止，解说议论有得即记，以便院长按业考勤。
      　　（一）习礼。春秋定期，院长率诸生致祭濂溪先生祠、岭学祠，每月朔望均须随同院长诣两祠行礼，毕，齐集讲堂，公揖院长致敬。
      　　（一）考核。朔望行礼后，各携所业日记簿，呈院长听候考核询问。
      　　（一）听讲。人数众多，必须分班讲授，方能受益，其如何分班及讲期疏密，由院长酌定。
      　　（一）课期。每月官课一，斋课一，官课于初旬，斋课于中旬。东西各为一榜，每榜前七十名，皆有奖赏，以名次为等差。每年自二月至十二月，皆有课，官斋共二十二课，遇闰加课。
      　　（一）课题。每课即就所习经、史、理学、经济四门发题考校，各觇所业，缴卷以三日为限，勿庸考试时文。
      　　（一）给书。诸生每名各皆发给切要书籍数部，以资肄习。
      　　（一）掌书。设掌书生二人，经管收藏冠冕楼书籍，诸生领阅缴还，随时记簿，领阅藏书者，不得污损遗失，及携出院外。
      　　（一）人役。每斋设斋夫二名，专管洒扫院宇、启闭门户、典守器具一切杂物。
      　　（一）门禁。诸生每日必宜早起、院门每日限定更时扃锁，诸生不得夜出，责成监院切实稽查。
      　　（一）限制。院内不得容留闲人住宿，未调人院之诸生，亦不得阑入。
      　　（一）院规。院内禁止赌博、酗酒、吸食洋烟。
      　　（一）守法，院内诸生不得干预词讼、造言、低讪、滥交北匪、恃众生事、为人作枪。
      　　（一）正习。院内诸生，不得恃人傲物，夸诞诡异，抵毁先儒，轻慢官师，忌嫉同学，党同伐异，以及嬉荒惰废。以上三条如有不遵，即行屏斥出院。
      　　（一）附课。调取咨送，有溢于定额者，到院面试，取录者准作附课候阙，不领常膏火，有额即补。
      　　（一）外课。未经调取咨送者，亦准应课作为外课，别为一榜，有奖赏无膏火。
      　　（一）杜弊。诸生膏奖盘费，俱发银票，监院及科书不得扣减分厘。
      　　（一）学成。三年学成甄别，以定去留，学不进益者开除。
      　　张之洞：广雅书院续增学规十条
      　　清光绪十五年
      　　（一）诸生当常川住院，倘有虚应故事者，即停支膏火开缺。
      　　（一）诸生告假，除家庭大故外，不得过三月，假外不给膏火，逾假六月者开除。
      　　（一）诸生在院肄业者，不得携带子弟随课，以免荒功滋事。
      　　（一）官师考课，如遇事不暇，准其报明不扣膏火，若无故而旷课一次，扣膏火半月，旷至三月者开除。
      　　（一）各斋书籍器用，本是公物，倘有任意损坏，惟本人修赔。
      　　（一）诸生告假日期稍久者，当将书籍缴存掌书处，斋长各书交存邻房，或将锁匙交存斋夫，以便随时检点。
      　　（一）课题应阅各书，止许在书楼翻阅，阅毕庋回原处，以便众览，须记录者自携笔砚抄出。
      　　（一）每课前列佳卷发书办抄出贴堂，原卷发回，贴堂卷贴毕，收存备刻。
      　　（一）古者入学七年小成，九年大成，书院肄业，即以九年为断，学成出院，该斋原给书籍，准其带出，以示嘉惠。
      　　（一）分校缺出，由院长选择二三人交提调呈制府阅定并聘，先准学成出院者，次及在院者。
      　　海南省
      　　●玉阳书院
      　　在文昌。明万历二十二年，知县贺沚、绅士林有鹗等创建于县城北门外文昌阁右，为会文讲课之所。置有田产。祀白沙先生陈献章。订有《会条》、《体仁会约》，讲学以克己复礼为第一义，与大陆盛行之玉湛之学稍有不同。后因地震倒塌，林有鹗等曾重修。清康熙二十六年，知县何斌建义学于文昌阁，捐俸延师，以教邑之童稚及贫寒而有志于学者。四十五年，邑绅云志高捐资徙建文昌阁于城内西北隅，于阁前捐建义学。雍正九年，知县梁继世将义学改为书院，名“至公”。嘉庆九年，移建城北县学旧址，改名“蔚文”。院舍前座大门、中座讲堂、后座后堂各间，下各翼以二廓；后堂后面为尊经阁，讲堂两旁为厨房。陆续捐拨田产，作为膏火、宾兴、修理之费。光绪三十一年，改为高等小学堂。民国间改为县立中学。
      　　玉阳书院会条
      　　明万历年间
      　　条所以会也，譬之登山，必有从入之径；譬之行远，必有发迹之向。不揭其蹊径，指其向往，恐或以无从因而废登往焉，则心弗容已也。谨以所闻于先觉为条二十二，盖入德之径向哉，舍是弗由是无志于登往耳，执是而曰登山焉，曰舍止焉，则未可。然举足即山也，累而升焉，巓可陟矣；跬步皆路也，行不已焉，千里至矣。若希慕捷径而曰吾有他道可入，则吾不知也。纪会条。
      　　——学以敬为入门。登斯堂也，师保在上，良朋在列，须正容敛肃，及观内省，制其平日一切浮妄之习，默识吾心本来之体，是入门下手实功。
      　　——学何为哉？学其为人而已。人必圣贤而后可以成人，必成其为人，乃能成位乎天地之中，并立而为三。夫躯六尺耳，心方寸耳，其视天地何啻渺小，乃谓与天地一般大，成位而并立，何以说焉。此所论于形体之躯、血肉之心，而非其本心也。本心太虚无际，充塞弥漫，包乎六合之外，遍满流贯乎六合之内，先天地而无始，后天地而无终，而为生天生地生人，物之根宗。由此观之，天地与我并生，岂不与之一般大乎？是谓复见天地之心，天地之心即本心也，见天地之无心即识得本心矣。见此谓之见大，学此谓之大学，全此谓之大人，体此谓之大体，所以希圣贤而立极，参天地而宏化，盖在于此。
      　　——盈满宇宙惟是生生之几。生几仁也，仁人心也。故以博爱言仁滞于有，以无生言仁伦于无，惟以生几言仁则非有非无而谓之中。闻之师曰：几前无未发，几后无已发。是几也，天地以运，日月以明，江河以流，四时以行，百物以生，鸢鱼以飞以跃，孰非此几之生生乎？耳目之所视听，手足之所行持，心意之所思念，血脉营卫之所周流，孰非此几之生生乎？默识其所以生，斯知仁矣。所谓识者，非以此观彼之谓也。凝其神于至静至密之地，见几而不见己，并其见且忘之，浑然一几之圆湛，斯之谓默识。若识心未忘■为己障，安得为默，故曰神明默成，吁微矣哉。
      　　——复以自知。自知者，知几之谓也。几者，动之微，有无之间，不睹闻而显见。圣人明炳几先，常立于至善之中而无有不善，颜子犹有不善，却未尝不知。未尝不知，颜子之最善复处，故知几其神。孔子之所以纯于几也，未尝不知颜子之所以庶近于几也。觉宇湛明，非几毕照，譬之皎日中天，寸露自消，点雪在炉，岂能往而不化。故剥复要功莫知默识生几。白沙先生曰：“至有无，至动，至近为至神，发用兹不穷缄藏极渊泉，吾能握其几，何必窥陈编。”其善言几乎！
      　　——《易·系》曰：“成性存存。”《孟子》曰：“存其心”，又曰：“君子之所以异于人者，以其存心也。”夫心，吾之固有，本无弗存也。谓之曰存，若谓本有之物，但存之使勿亡耳，非有所操持把捉之谓也，亦非有所探索寻求之谓也。存而无存，须其自然，凡曰存曰养，皆非有矫强之功，不善学者病多坐此，则不识心之故也。程明道先生曰：“非有所存而自不忘，曰识得此体，以诚敬存之而已，不须防检，不用穷素。”又曰：“必有事焉，而未尝著纤毫之力。”旨哉言乎！
      　　——仁者以天地万物为一体，真见民是同胞，无一人不在所爱之中；物是吾与，无一物不在所爱之中。故明明德，即欲天下之皆明其德；己欲立达，即欲人人之皆立达，非强同也。仁人得其所为本心，自然合为一体，亲亲、仁民、爱物，自有所不容已也。若一膜之外为胡越，于亲则弗亲，于民则弗仁，于物则弗爱，痛痒不关，是谓痿痹（痿痹：肢体不能动作之病痛。）不仁，殆失其本心而然乎。学者须大心以体天下之物，有此体段，乃可进于仁，实用力于仁，自有此分量。
      　　——程子所谓以诚敬存之。诚敬之理虽一，而旨各有攸属。何以见之？夫子《易·系》于乾曰闲邪存，诚曰修词立，诚于坤则曰敬以直内。周子《太极图》首揭诚为圣人之本，而程门以主敬为下学准的焉。诚则无为矣，而敬必有事，故诚乾道也，克己复礼以之；敬坤道也，主敬行恕以之，此诚敬之别也。要之，诚则敬矣，敬则诚矣。皆仁也。
