<!-- { "loadSidebar": true } -->
      　　诗原于三百篇，犹古文之原于《尚书》也。雅变而为风，风变而为骚，骚变而为赋，为汉、魏乐府、古诗，实出于一原者也。汉、魏以后，子建为建安之杰，士衡为太康之英，灵运为永嘉之隽，此钟嵘《诗品》之说。而前有嗣宗，后有渊明，皆未之及。其实，陶之与阮足为魏、晋弁冕。永明以后，江左浮艳，而元晖为太白所宗，子山为子美所出，未可轻訾也。唐初承六朝余习，陈伯玉始变为古风。至开元、天宝之间，而李、杜、王、孟、高、岑杰然并出，极盛一时。要以尽古今之体势，兼人人之独专，则元微之所云：“诗人以来未有如子美者”。嗣是而为大历，为元和，为长庆，为开成各名家，过此以往，自郐无讥。高廷礼《品汇》有初、盛、中、晚之分，正始、正宗名家之目，虞山钱受之极诋之。要其源流升降次第，井然不可没也。赋者，班固以为古诗之流，宋玉、景差立其体，司马相如、扬雄之徒畅其风，至《二京》、《三都》而巨丽极矣。然论者或有叠床架屋之讥。自唐以前皆古赋，唐以后乃有律赋，而庾子山《哀江南》一赋，以古赋之气体擅律赋之声情，且一代之兴废盛衰具备，于是兼有诗史之义。尝窃论之：屈子之《离骚》一变而为庾子山之《哀江南》赋，庾子山之《哀江南》赋一变而为杜少陵之《新乐府》，此如鲲鹏之化身，二而实一者也。又少陵之《新乐府》，诗之变大雅也；白香山《讽谕诗》，诗之变小雅也；张文昌、王仲初之《乐府》，诗之变国风也。此皆愚之蠡见，俟暇日与诸生细质之。[
      　　一、论制义得失
      　　制义之体起于宋，而明代用为取士之制，本朝因之。洪、永之时规模草创，元气浑沦，至成、弘而称盛。成、弘、正、嘉之文理胜而法具，隆、万之文法密而才寓，天、崇之文才盛而法变。国初之文与天、崇相上下，而加以廓清摧陷之功，故其时为极盛。后此风气递变，作者代兴，要未有能驾乎其上者也。近二十年来，文章之病有二：槁其面目，钝置其心思，开卷索然，了无意味，假先辈之病也；臃肿其支体，痴肥其肠胃，捲卷茫然，不知何语，烂时文之病也。有起而矫之者，又或貌新奇则实庸腐，外崛强而内空疏，牛鬼蛇神，虎皮羊质，是为假西江假国初，盖不培其本而澄其原，故无以起其靡而矫其陋。夫所谓培其本而澄其原者，何也？多读书之谓也。多读书以为根柢，则熟于古人之义理，娴礼古人之法度，而有以得古人之议论，识见、气味、骨力亦因之日出，发为文章，有平淡朴实而无所不包，有光怪陆离而一尘不染，有规行矩步而通变无方，有千变万化而一丝不走者，奇正浓淡无施不可，清真雅正于是乎出。学先辈者真先辈，学西江者真西江，学国初者真国初，即为时文亦非烂时文矣。
      　　一、戒抄袭倩代
      　　韩子曰：“戛戛乎陈言之务去。”祖孝征曰：“文章须自出机杼，岂可寄人篱下。”若袭前人之文字，借抄于手，其为寄人篱下也更甚，岂但陈言之未去哉？至于倩人捉刀，尤为士君子所不齿。《颜氏家训》曰：“齐、梁之间，贵游子弟雇人答策，假手赋诗，及时异势移，至为人耕田养马，良可叹也。”颜氏重以为戒，学者岂可或蹈其辙？又温飞卿每入试，尝为邻铺作文，朝士薄其行，后卒不第。由此言之，不惟乞人倩代者固属无志之尤，即为人代倩者亦非有品之士也。诸生各知自好，必不屑蹈此弊，倘一犯之，当特置劣等以惩。若有在院人役作弊传递，察出，即将传递之人送监院官惩责。一、戒矜夸忌毁学者须虚心服善，文字果佳，亦本分内事，且学业无尽，进一步又有一步，工夫何用矜夸？若文字未到，便当克己自反，用功求进，忌毁他人，何与己事？至于课列前后，文有一日之短长，学有异时之消长，正当各自努力，前列者勿遽自夸张，后殿者亦无谩相诋毁。以上数条，皆往岁丁巳愚初至书院时所设以诏示来学者。时制府庆公、方伯晏公见之，俱与愚意契合，晏公更为之跋，今并录于后。继之者那公、郝公、武陵杨公、宗室德公，亦以为不可复得。及今制府尹公来，尤相印可。又渐摩日久，待士之隆，养士之厚，鼓舞振作更倍往时。今以书院会课付刊，尹公已为之序，余即录此以引其端，可不更赘一辞也。
      　　秉道迪德，本本原原，开先圣之堂奥，翼后学以追趋，凡有志之士，当无不踊跃奋兴，日渐月摩，必有月异而岁不同者。昔陆子静会讲义利之辨，以为所喻由所习，所习由所志，而反覆于科举之学，令反观而端其趋，当日闻者无不竦息动心至于泣下。朱子亦谓其切中学者隐微深锢之病，跋而识之。至朱子学规，则自五教之目，为学之序，修身之要，以至于处事、接物之方，皆圣贤学后之纲领，后学由贤入圣之阶梯，彼此非有异同也。先生条列励志、立品以端其趋，慎交以乐其群，勤学、通经、通史以敬其业，论诗赋古文制义之源流以修其艺，戒抄袭、矜夸忌毁以警其惰，本末兼该，巨细备举，井井班班，已合前贤书院之所以教者，而观其备，又复由今入古而易于从，斯诚至教之典则，圣朝作人之隆规也。绎思佩服，为敬识之。西吴晏斯盛跋。
      　　浙江省
      　　●丽泽书院
      　　在金华明招山。南宋吕祖谦兄弟授徒讲学之所。常邀永嘉学派的薛季宣、陈傅良、叶适和永康学派的陈亮等来书院切磋、探讨学问。编著《东莱左氏博议》、《近思录》（与朱熹合著）等，供生徒学习。手订规约，规定“凡与此学者，以讲求经旨、明理躬行为本。肄业必有常，日记所习于簿，多寡随意”。“凡有所疑，专置册记录，同志异时相会，出所习及所疑，互相商榷”。“一时士人倾心向往，道统学派灿然昌明，名儒蔚兴，踵武相接，天下称婺州为小邹鲁。”金华学派得以创立。丽泽书院遂与岳麓、白鹿洞、象山并列而称南宋四大书院。吕祖谦去世后，弟吕祖俭承兄志传道讲学。嘉定元年，经吕氏门人请求，官府重修书院，建吕祖谦祀室和收藏其生前著作的遗书阁，并开始刊刻图书，其中绍定三年刻印的司马光《切韵指掌图》至今犹存，是宋版书院的珍本书。端平间吕氏门人又将吕祖谦祀室改建为吕成公祠，以吕祖俭配祀。淳祐六年，知州许应龙迁书院于双溪之畔，理宗御赐匾额。咸淳间又迁至旌孝门外印光寺故址。宋末元初，著名学者何基、王柏、金履祥先后任山长、主讲，四方来学者甚众。明嘉靖十四年，巡按御史张景命金华府通判汪防重修书院，供祀朱熹、张栻、吕祖谦。毁于明末。
      　　吕祖谦：丽泽书院学规
      　　乾道四年九月规约
      　　凡预此集者，以孝弟忠信为本。其不顺于父母，不友于兄弟，不睦于宗族，不诚于朋友，言行相反，文过饰非者，不在此位。既预集而或犯，同志者，规之；规之不可，责之；责之不可，告于众而共勉之；终不悛者，除其籍。
      　　凡预此集者，闻善相告，闻过相警，患难相恤，游居必以齿相呼，不以丈，不以爵，不以尔汝。
      　　会讲之容，端而肃；群居之容，和而庄。（箕踞、跛倚、喧哗、拥并，谓之不肃；狎侮、戏谑，谓之不庄。）
      　　旧所从师，岁时往来，道路相遇，无废旧礼。
      　　毋得品藻长上优劣，訾毁外人文字。
      　　郡邑正事，乡闾人物，称善不称恶。
      　　毋得干谒、投献、请托。
      　　毋得互相品题，高自标置，妄分清浊。
      　　语毋亵、毋谀、毋妄、毋杂。（妄语，非特以虚为实，如期约不信，出言不情，增加张大之类，皆是；杂语，凡无益之谈皆是。）
      　　毋狎非类。（亲戚故旧或非士类，情礼自不可废，但不当狎昵。）
      　　毋亲鄙事。（如赌博、斗殴、蹴踘、笼养朴淳、酣饮酒肆、赴试代笔及自投两副卷、阅非僻文字之类，其余自可类推。）
      　　乾道五年规约
      　　凡与此学者，以讲求经旨，明理躬行为本。
      　　肄业当有常，日纪所习于簿，多寡随意。如遇有干辍业，亦书于簿。一岁无过百日，过百日者同志共摈之。
      　　凡有所疑，专置册记录。同志异时相会，各出所习及所疑，互相商榷，仍手书名于册后。
      　　怠惰苟且，虽漫应课程而全疏略无叙者，同志共摈之。
      　　不修士检，乡论不齿者，同志共摈之。
      　　同志迁居，移书相报。
      　　●稽山书院
      　　在山阴（今属绍兴）。宋代朱熹为浙东提举时常讲学于县城卧龙山西岗。后马天骥建祠祀之，吴革复请为稽山书院。元至正年间，廉访副使王侯复增葺。岁久堙废。明正德年间，知县张焕发重建。嘉靖三年，知府南大吉增建明德堂、尊经阁、瑞泉精舍，试八邑诸生，选其优者升于书院，稽山遂成浙中王门重镇。万历七年奉例毁书院。十年，知府萧良榦修复，立朱文公祠，大集越中诸儒会讲院中，又订立《会约》，反对虚谈，提倡实学，实有别于流入空疏之王学末流者。又即瑞泉精舍址建一堂，题曰“仕学所”。清康熙十年，里人虞敬道、柴世盛重建。其后兴学不断。
      　　萧良榦：稽山会约
      　　越中人文甲天下，读书作文取上第，自是诸生能事，且生文成倡道之乡，师友渊源，耳目所濡染，当有独得其守者，不佞亦何能有所裨益。顾人心之良，不触则不发。良心之发，不聚则不凝。一番拈动，一番觉悟；一番聚会，一番警惕。此古人所以有取于会也。不佞学未得力，悠悠无成，兹守大方，如泛泛于洪涛巨浸之中，莫能自树，方赖诸友以夹持，惟诸友亦藉不佞以为鞭影（鞭影：马鞭之影。马行时，见鞭影则疾驰，此所谓快马随鞭影，努力前进。），庶几哉相与以有成乎。爰为会规数条，与诸友共守之。
      　　一、立真志
      　　志者，人之命根。天下未有志不立而能有成者，今人有务学而不力者，惟志示真耳。颜渊曰：“舜，何人也？予，何人也？”以匹夫而直欲与舜为对，其志锐若此，是以卒为颜子。诸友意念蒸蒸，若有所兴起，只是意兴，未可语志。自今须有必为圣人之志，不为旧习所溺，不以小成自安。此志一定，即工夫亦过半矣。
      　　一、用实功
