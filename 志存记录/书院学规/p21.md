<!-- { "loadSidebar": true } -->
      　　在宁乡。原名玉山书院。明嘉靖二年，知县胡明善建于玉几山。“朔望进诸生讲明经义，课生童诵习”。聘周子采为山长。嗣后知县王纲、汪大壮等相继捐膏火田，兴学不断。清顺治四年，毁于兵火。乾隆十九年，邑绅邓竹林等捐资重建于东门沩水边。有讲堂、定性堂、文昌阁、崇道祠、奎星楼、仓廒及正谊、明道、主敬、存诚、进德、居业斋。辟凤翮流丹、藓花淳玉、化龙跃浪、天乌昂霄、绝顶擎云、灵峰铺翠六景。清复故田.亩，以供经费。山长周增瑞“日与诸生讲明性理大要”。二十二年，山长刘绍濂首刊《玉山书院志》，二十五年，山长王文清辑补之。王还定学规、读书、读经、读史诸法及勉学文等劝诸生。三十二年，改名“玉潭”，并新修《玉潭书院志》卷。额定每年招生～名，每月课文次，每月晨起、早读、讲书、晚读皆以击梆为节。周曾作《条约》，以倡经古之学。道光二十九年，设推广正课名。咸、同间毁于兵、水之灾，旋皆兴复。同治六年，拨推广正课名给云山书院，始定生监正附课各名，童生正附课各名。本县王恩、王忻、杨业万、黄道恩、刘开诚、童翚、周瑞松、胡端经、马维藩、边维藩、梅鉴源等曾为山长。光绪二十八年，改为高等小学堂。
      　　周在炽：玉潭书院条约
      　　清乾隆三十二年
      　　予以荒陋抗颜授徒，自审学行全无所似，兹既叨我明府（明府：汉魏以来，对太守牧尹，皆称府君、明府君，省称明府。有贤明之意在焉。）马公之币请，及邑绅士之交推，奖借过隆，猥克讲座，所有条约例合揭白。顾白鹿、岳麓科条备矣，奚俟赘言，谨就其关于士习中于学术者约为五条，宣陈利弊，劝戒具在，冀与诸生讲习，因以自励焉。一曰规矩宜守虽有美玉，不受雕琢不能成器；虽有嘉木，不受绳尺不能成材。学者质分虽高，不范驰驱，不遵规矩，终非载道之器，况既应当事之选，观艺院之光，尤须各守箴规，互相劘切，无负栽培之雅意。古人先器识而后文艺，盖谓器识本也，文艺末也。今或以立雪为迂，吟风为玩，反以嘲迂为快，辞沈为高，以诋诃为清谈，以轻儇为特达，甚且不自反己，辄欲先人，喜列庐前，耻居王后，遇高朋而巧妒，嫌我殿以与讹，既悖而狂，器识已薄，虽能文亦无足取，矧不必尽能文哉？夫金□跃冶，难语陶熔；驹既侪辕，何堪重载。徒然取憎于师表，见薄于同偾，名实俱堕，正复何益。炽自成童，即荷前任各抚军擢入城南、岳麓，前后五六年。窃见同人之中，臧否不齐，如前所云，往往而有卒之，优者见赏于宗工，出为名臣，处为名士；劣者终于废弃，自即于败类，而无所底，可胜道哉？诸生诚能以驯谨为法，以荡越为戒，筋骸既束，器宇自开，识者卜其远到，眼前桃李，他年栋梁，其厚望正未有艾也。
      　　一曰课业宜勤
      　　镜不重磨，则尘封而翳聚；剑不淬砺，则芒顿而锋顽。董仲舒三年下帷，刘光伯十年闭户，盖言勤也。诗书勤乃有，不勤腹空虚，古人岂欺我哉。书院汇萃群英，四方咸至，担簦负笈，载粮运薪，给送应需，所为何事？若弗矢心发奋，何以集益程功。今或不以为造就之地，而以为声气之场，居恒则舍业而嬉，临课则巧图而获，浮而不实，浪以沽名，父兄之属望奚为，当事之甄陶何意，所谓非徒无益也。或者谓书院不可以图功。不知木集千株必有翘楚，人集百夫必有长才，果能降心参访，刻意观摩，择善而从，择不善而改，皆有师资之益，较之孤陋寡闻，其功何啻十倍。徐文远阅书于肆，博览五经；阳亢宗窃读院书，足不出户；王克游洛阳，遍阅市肆书，孰谓城市嚣尘必不可以理业哉？须知不勤职业，即山窗僻馆，一师一弟，惰慢自甘，亦也。夫居有常业，课有常期，一课自有一课之功，一日须求一日之益，有志图进，岂能为发奋者限哉！
      　　一曰经学宜通
      　　潢潦（潢潦：潢，积小水之低凹处。潦，路上流水或沟中积水。潢潦合称，皆谓积水易干。）无源，朝满夕除；木槿（木槿：落叶乔木，夏秋开花，其色红、白、紫皆有，极为鲜艳，朝开暮敛，好景不长。）旋荣，朝艳夕萎。文章不本六经，终为无根之学。昌黎云：“文章岂不贵，经训乃菑畲。”斯言谅矣。古人朝读书百篇，晚年学易，韦编三绝，圣贤尚尔勤苦，我辈何人敢希逸获。方今乡会两闱，二场专用经艺，岁科两试，次艺即用经文，学者童而习之，长而讲贯，宜其必有获也。乃自操觚，学制义遂号成材，束高阁而不温，泥本经以应试；甚且本经亦昧，仅拟标题；标题亦疏，尚资访问。回思幼读之书，岂果无用之物？所谓衣中之珠不知探取，而向途人乞浆者也。夫六经烟海，以云贯串，诚有皓首莫穷其业者，且无刘杳、沈约之记性；即云全读，或亦难言张端公记书四柜，背诵《仪礼》如此者，盖亦寡矣。所可怪者，子弟仅有记性，不令读经，幼年已读之经，长而废弃，无论精义未窥，即字诂句解或亦未暇，岂古今人必不相及哉！果能多阅汉、唐、宋、元、明诸儒之书，其识必广，其义必明，虽不能尽举其辞，尽会其趣，而于是经之纲领条目必有卓然不爽者。康成之室，婢亦谈诗；伏胜之家，女能授句，其所濡染者且然也，有志于经者亦何惮而不为哉。
      　　一曰古学宜讲
      　　古赋者，古诗之流；律诗者，八股之祖。自以制义为制科，遂岐古学为两径。前二十年问乡里俗儒，此道多半不讲，有皓首不知叶韵者，甚且以诗古为制义蟊贼，戒子弟毋学，恐荒举业，以致少年英俊半汩没于烂熟讲章、庸腐时文之中，腹如悬罄（悬罄：形容空无所有，极贫泛。），眼如针孔，叹班固之无传，骇杜陵之可杀，贻笑方家，此亦教者之过也。昌黎云：“人不通古今，马牛而襟裾。”东坡云：“儿童拍掌笑何事，笑人空腹谈诗书。”韩、苏两公共视寡学为如人哉。今之学者，自别于农工商贾，居然为读书人，试思诸经而外，汉、魏、六朝、唐、宋、元、明之书何啻数百种，制义而外，诗、赋、歌、词、序、记、传、铭、诏、诰、疏、引、启、发之类何啻数十种，平心扪腹，所读何书，所长何种，正恐可约略数也。古称博极群书无所不读，方为通儒，今乃以尺寸之编，将以此了读书之名而终其身，其自待不已薄哉！已往莫追，来者可奋。陈伯玉年十七八尚未知书，后乃专精经籍，无不该览；皇甫士安年二十不好学，后乃席坦受书，博综典籍。后生可畏，果尔浣肠惊梦，吾恶能测其所至哉。幸勿河汉（河汉：比喻言论迂阔，不切实际）予言，请即操觚从事可也。
      　　一曰时文宜工
      　　去阶梯以求升，绝瓶绠以求汲，鲜克有济，劳而罔工。时文为士子进身之阶，舍是以求伸，亦若是矣。夫唐宋之文古矣，然当其时，昌黎以为志乎古者希，则唐之时文可知也。宋时穆修柳开始倡为古文，欧、苏、王、曾诸公继之，数公之外，其为时文又可知也。有明以帖括取士，时文乃有专号，士之怀才以祈伸于知己者，孰不由此哉。夫时文者，大都取合于世，不摈于时，斯为工耳。高明沉潜各有所长，浓淡清奇不拘一格；大而鲸鱼碧海，小而翡翠兰苕；或李白桃红，漫山春丽；或梅寒竹瘦，冻岭冬枯；凫颈短而鹤颈长，物惟其称；冬衣裘而夏衣葛，时有其宜。如其胶柱刻舟，何以兼取并蓄，断乎不可也。顾为文则亦有道焉，理与气是也。参之书理，审其脉络，然后赴其节族，运以机抒，敷以伟词，有书、有笔、有情、有文，自然投之所向，无不如意。胸有成竹，目无全牛，视悬虱如车轮，鲜有发而不贯者矣。虽然，抑又难焉，腹俭则辞不能聘，笔窘则意不能达；岛寒郊瘦，未免太癯；脑满肠肥，未免太腻。粗则驽张剑拔，杂则蝉噪蛙鸣，怪则牛鬼蛇神，妄则彼骖卉犬，钩之无当也。而揆厥本原，总不外读书与养气。周、程、张、朱之书无理不阐，王、唐、归、胡之轨无法不善。本正、嘉之端整，杂隆、万之绮丽，而极以天、崇之矫杰，斯为美矣。是说也，有志未逮，愿与诸生共励焉。
      　　王文清：读书法九则
      　　清乾隆年间
      　　——读书要专。将身收在书房中，将心收在腔子里，所谓专心致志也。
      　　——读书要简。用心太劳，则神疲而不能久。朱子所谓合看两件，且看一件；合读四百字，且读二百字，可见贪多不得。
      　　——读书要极熟。熟则与我心相入，即已读者冷如冰，未读者热如火，还要把冷的再读。
      　　——读书要立志。誓愿必坚，局面必大，度量必宽，不可作小小收场、草草结果之想。
      　　——读书要看书。得解须从圣贤赤心中领略真脉，又于有字处悟到无字处，又于博中说约，或章中寻一句，或句中寻一字，才得担斤两之处，才有把捉拿手。
      　　——读书要养精神。一切戕贼身心之事猛力扫除，以全副精神赴之，必势如破竹矣。
      　　——读书最要穷经。六经是无底之海，奇文妙理，日索日出，万变不穷。学者当以此为水源木本，不可畏难。
      　　——读书要看《史鉴》。上下千古既可发其议论，亦可长经济之才。
      　　——读书要下笔不俗。董思伯所谓不废辞却不用陈腐辞，不越理却不谈皮肤理，不异格却不立卑琐格是也。
      　　以上诸条皆先贤及前辈所传，文清约摘于此，以公同志云。
      　　●濂溪书院
      　　在永明（今江永）。原名宗元书院。明嘉靖中建于三元宫左，祀周敦颐。清康熙十四年，知县侯绶重建，改名“濂溪”。二十二年，教谕徐尊显修葺，订学规条，并置藏书，捐田亩。四十八年，订《田租条议章程》，设总理、经管等管理院产。嘉庆二十二年，知县杨耀曾重修。光绪十七年、二十六年两增学田。本县周兆龙、王明良、方正、周绍仪等曾为山长。清末废。有《濂溪书院惠政录》。
      　　徐尊显：濂溪书院学规
      　　清康熙二十二年
