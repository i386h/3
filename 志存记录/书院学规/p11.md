<!-- { "loadSidebar": true } -->
      　　《书》称“以亲九族”，《诗》歌“行苇既醉”，重一本也。世族瓜瓞绵远，本支蕃盛，或同居，或析爨，其初，一人之身耳。譬之于树，千枝万叶而根同；譬之于水，九河百川而源同。云同矣，可秦越异视乎？奈何世人不知此理，傲慢同姓，疏薄骨肉，恃强凌弱，恃众暴寡，恃富压贫，恃壮欺老。遇异姓强自忍耐，遇同室偏加凌侮，是何心肠也？愿吾乡族敦尚厚道，培养元气，矜孤寡，恤贫穷，解争竞，息忿怒，毋设诈，毋斗巧，毋倾陷，毋挑衅，毋谈人长短，毋起人是非，老老幼幼，尊尊卑卑，贤贤亲亲。祖宗一脉根源，培植得厚，灌溉得深，自然枝叶畅茂。川河贯注，何患家道不昌？即《诗》、《书》所称，胡以加焉。
      　　节俭
      　　去奢崇俭，古有明训，季伦以奢侈亡身，晏子以恭俭兴国，此其明验也。人生福分各有限制，即使财力充富，亦宜樽节爱养，留有余不尽之享，还之造化，造化好谦，又且以有余不尽之意畀之吾身，以遗后人，是可以养福。凡物之丰盈，不从天降，必用人力。置办多，费多劳。省费省劳，是可以养神。用侈必多取，多取多辱。俭用寡取，随分随足，无竞无争，是可以养气。
      　　先辈通柬用笺纸，后渐用堂本，或五幅，或折柬、单柬，间用浅色红柬。今日用奏本全幅，红用大红。名帖之外有谢帖，封筒之外有护封。起自何年？靡靡至今而极矣。今议朋友熟亲往来，止用折柬，请帖、礼帖止用白柬，间有该用红帖处，止用淡红。初见通柬，再见不用。书词简短，止于名帖后幅书写，不另用副启。护封起自公文，原为关防秘密，朋友亲戚一概通用，不知关防何事，甚属无谓。凡此靡费，悉宜裁省。
      　　宴会，原取成礼聚情，醉饱之外，皆为长物。吾乡先辈，请客甚简，近年以来，摆设甚盛，品殽将尽，复加攒盒。攒盒起自都门缙绅，客至不能卒办，用攒盒少坐，本以省事。兼而用之，反以多事矣。今拟有席不用盒，有盒不设席，食取充腹，饮取合欢而止，不令剩余以滋虚费。尝见东鲁宪约请客，用果五碟，荤素十五碟，汤饭三道，一桌两坐。今即不能如先辈纯任质朴，可加于院司宪约之上乎？今拟庆宴四人一桌，一桌十二碟，果菜五碟。寻常小坐，不用果碟，不必杀生。谚云：“一菜一饭，客亦可束，主亦可办。”世俗只因好奢斗靡，杯盘狼藉，遂至亲朋恐扰，经年不会，情礼反疏。去浮崇雅，行之自今日始。
      　　里俗开丧，亲戚例有祭。祭义在品物精洁，达诚敬而已。乃有铺设满堂，穷四方难继之物，如飞禽走兽之类，侍丧者环观以为奇珍，而孝之亦傍睨视，减哀痛之意。执事者逐项登记，为后日回复之地。品物随火消散，毫无实用。而犒赏来人，所费不少。祭主办时亦逐项登记，责日后回复。稍有阙遗，不无后言。夫与责偿于后，孰若省便于今。即不能如先辈三牲五果，情真礼简，亦宜就中裁酌，牲果不得过十，糖桌不得过三。必欲泥乡俗之见，不如量行折礼，彼此均便也。丧家先期通柬，恳告免其预办，慎毋徇门面之说，而为无益之举。世欲只为门面二字，暗受亏损，不知门面正不在此也。
      　　国制冠服，业有定式，晋巾唐巾，制何所防。又有折板巾，后披一幅，如民壮样，成何观瞻？又有女戴男冠，男穿女裙者，阴阳反背，不祥之甚。嘉、隆年间，履用布，后加一云双云，以为尽饰。今俗则有套云，有四镶，有刻丝织锦为袜带。玄黄紫三色，惟君上得用。今人有不知玄紫而误用者，乃黄亦敢僭，岂其未之考耶？又有暑月贴身小衣用绮罗软纱者，汗出沾污，略不愿惜。末俗之侈，一至于此。挽而正之，则自士人始矣。
      　　正分
      　　同族尊卑，自有伦序，接见自有定称。晚近世人情浇薄，称叔长曰“官”，呼同辈私名。官者，下称上之谓也。只自亵耳，私名狎戏，施之朋友，且为简傲，况兄辈乎？婿到翁家，有上坐者，有旁坐者。旁坐，礼也；上坐，非礼也。父之执友，且不敢敌礼，况翁婿乎！女不生于空桑，虽嫁，名分固在也，俨然当客礼。据上席，是何礼教？家仆见族人，不论亲疏，行让路，饮避席，名分攸在，岂宜凌傲，是在主人预教之。
      　　广仁
      　　《孟子》曰：“君子远庖厨。”朱子注解曰：“预养仁心。”旨哉，言矣。噫！庖人宰割，一何忍也？手戕物命，哀声凄状，略不动念，岂其性与人殊？习故耳。本来仁体，人人同具。养之，则日以充长；戕之，则日以牿亡。有等性，气躁急，遇事辄忿，施之等辈，悖入悖出，犹有转念之时，未甚也。施之仆隶下贱，则易发而难制矣，必且有忍而过焉者矣。此无他，由不能预养仁心，而残暴成习，久而不自觉其非也。大抵吾人处事，快意时少，人不得尽如吾意，吾亦岂能尽如人意。恕心待人，常见己过，不见人非，意气自平，忿懥自化。圣贤开口言仁，并不曾离了恕字。夫子言己立立人，己达达人，接说能近取譬为仁之方。孟子言万物皆备，反身而诚，接说强恕而行，求仁莫近，盖惟有恕心乃能养仁心。先儒有言，恕之一字，终身受用不尽。是实体真切语，非如后人但将言语上抹过也。
      　　积德
      　　所谓阴德者，阴行其德，不令人知之谓也。积者，如积金积谷之类，积愈厚则发愈大，惟恶亦然，积愈毒则发愈暴。故曰“善不积不足以成名，恶不积不足以灭身”。炯戒昭然，人奈何不为善而为恶也？且为善亦甚易矣！非必尽捐己之所有，但随力量所能，到处与人行方便，即是利人。利不在多，渴时一杯水，饥时一盂饭，亦是恩惠。举念即是，何难之有？恶者非必攘夺人财物，戕害人性命，白占人田地。只背地好谈人长短，是为口毒；暗帖谤人，是为笔毒；阴险起灭，是为心毒，凡此皆恶也。一念之善，勿谓无益，积小成大，后祚必昌；一念之恶，勿谓无伤，积微成著，贻祸匪细。《书》曰：“作善降祥，作恶降殃，近在其身，远在子孙，历观往古，报应不爽。”得不凛凛惧乎！
      　　慎言
      　　《易》曰：“启口惟羞。”《诗》曰：“无易由言。”言之不可不慎也。尝见世人不乐道人之善，惟喜谈人之过，是诚何心哉？且有无端而背地讥诮人者，我诮人，人亦诮我，是自诮也。又有争忿而骂人父母者，我骂人父母，人亦骂我父母，是自骂父母也。不孝之罪，莫大焉。甚至口舌兴戎，讼连怨结，则言之为祸烈矣。愿鉴金人之缄，守如瓶之训，毋论大同广众，出言当慎，即燕居狎戏，切不可为不经之语，戮辱妻子，至于酒中言语，尤易放荡，所宜深戒。
      　　忍气
      　　良善之家，被人侵侮，固亦有之，然须含忍不与之较。康庄衢路，行道之人易之；危堑峻岭，众望之而惊矣。麟之在囿也，可狎而玩也；虎豹在山，人皆匿行避影而不敢前，何者？惮其威也。士君子处世，宁为康庄，毋为峻岭；宁为麟囿，毋为虎圈。《诗》曰：“他山之石，可以攻玉。”吾人于此等处涵养得定，坚忍得来，则侮我者，正所以益我也。高明贤达者，宜以此相勉。
      　　崇宽
      　　孔子曰：“放于利而行，多怨。”言利之不可专也。朱仁轨云：“终身让路，枉不过百步；终身让衅，失不过一段。”言让之为美德也。世人但知争一分获一分之利，不知让一分受十分之利。即如放债刻取，人不敢借，不借，利何从来？其借者必其贫而无赖者也，借必不还，不还本，反有失。又如市肆平等交易，人望斗争趋，其甚者则有望望然而去耳。故放于利者，不惟敛怨，即自为利亦左矣。让路让衅者，我让人，人必让我，终亦不枉不失矣。此所谓食贾三之，廉贾五之也。无论道义当然，即以世情论，孰得孰失，两者宜何处焉。
      　　劝业
      　　天之于人厚矣，生五谷以养其命，生六畜以适其口，有布枲以蔽身体，有蚕丝以备文绣。数命仅先一饱，万丝方成一缣，岂徒使之安居美食，一无所事事也乎？晋陶侃，贵卿也，而运甓；鲁文伯之母，世族也，而勤绩，凡以习劳也。劳则善心生，故侃为名臣，母为贤母。有如饱食暖衣，无所用心，群居终日，言不及义，无乃虚天所以生人之意乎。乃又有干名犯义，悖伦伤化者，则又草木禽兽之不如矣。而以飧五谷，食禽兽，被文褐，可乎哉？
      　　止讼
      　　泾俗尚义，然多褊心使气，往往以小事起讼。请言争讼之害，一纸投入易，后去归结难。官差拘提，入门索酒饭，出门索银钱，略不称意，横肆诟骂，一言抵触，蜚语诬赖。投到听问，门皂人等，东扯西拽，百般凌辱。庭伏受杖，有同囚奴。只为不忍小忿，反受了多少懊气；只为争些小利，反费了多少钱财。愿我乡族耐烦忍气，富强之家，毋得恃势凌人。人可欺，天不可欺。孤弱之家，亦须量力审势，人亏尔，天不亏尔，省气省力，省事省费，何等安稳自在，受用快乐！切莫听信教唆，轻易告状，便赢得来，也输一着。今约各家，有事先鸣族长，公遒处分，得和便和，毋得责备酒饭，拖累贫家。其有恃强欺弱，平地起波，不通族众，瞒心诳告者，众出作证。谚云：“为人解忿息争，胜造七级浮屠；唆人告状倾家，定入阿鼻地狱。”此言虽小，可发深省。
      　　禁赌
      　　民间大害，无过赌博。赌博之害，罪在开场。本是戏事，大张骗局，一入其网，不尽不止。大抵赌博之人，初皆起于利心，父母不肯若戒，亦皆起于利心。投掷甚易，取利甚捷，冀其赢也，而姑纵之。既而输钱于甲也，取赢于乙以偿之，幸而偿也，又思益之。亡论投子、纸牌，权不由我，胜负难必，纵赢得钱来，不由勤苦，谁肯爱惜，任意花费，缘手立尽，倒囊空归。东荡西走，田地荒芜，不问父母缺养，不顾室无片椽，家无寸土。债主逼取，借贷无门。力耕不能，饥寒难熬，则有聚而为盗耳。小则窃，大则强，身以盗亡，盗由赌至，悔无及矣。可哀也！官府法禁虽严，安能尽人而绳之。是在各家父兄捐去利心，严戒，轻而家法处治，重则送官刑罪。彼亦人耳，肯以其身为戮辱乎？此风衰息，而家道日见殷富矣。
      　　备赈
