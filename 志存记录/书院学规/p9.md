<!-- { "loadSidebar": true } -->
      　　元培生六年而入塾，以次读《百家姓》、《千字文》、四子书、五经，循文雒诵，未了其义也。十二岁而学为制艺，汩没者六七年，乃迁于词章，深服膺章实斋氏言公之义。又一年而读王伯申氏、段懋堂氏诸书，乃治故训之学。于时脱制义之范围矣。应试之作，皆称意而书，虽于朱子之说，不无异同也。可三四年，而读庄万耕氏、刘中受氏、宋于庭氏诸家之书，乃致力于《公羊》、《春秋》，而佐之以太史公书，油油然寝愤于其间。又四五年，而得阅严幼陵氏之说及所译西儒《天演论》，始知炼心之要，进化之义，乃证之于旧译物理学、心灵学诸书，而反之于《春秋》、孟子及黄梨州氏、龚定盦诸家之言，而怡然理顺，涣然冰释，豁然拨云雾而睹青天。近之推之于日本哲学家言，揆之于时局之纠纷，人情之变幻，而推寻其故，益以深信笃好，寻味而无穷，未尝不痛恨于前二十年之迷惑而闻道之晚。年过三十，而所得尚止于此也。睹同辈之意，又辱监院诸君子之盛情，又亦欲以所自信者与诸君子切劘而讨论之也，遂不敢以弇陋辞抑。又闻诸君子弊也，救之以自立。自立性者，万物所公有也。金之坚也，火之炎上也，水之下也。人所不能强也，而况于人。人之所以自立者二：曰职分所当为者是也，曰权分所当得者是也。能为而不敢为，失职，即失权也；可得而不能得，失权，亦失职也。二者互相持以完其自立者也。彼徇俗者，辄托于君父之命、朋友之劝焉，不知诤臣诤子，先师所急，治命乱命，于传有之，切直责善，则尤朋友之分也，岂足以夺吾志乎！自立性失，甚者，子弟席祖父之荫而废其正业，妇女图悦己之容而梏其天形，而彼昏昏不知，且一以为全权，一以为识职也，悲夫！
      　　光绪二十六年二月，山阴蔡元培识
      　　●剡山书院
      　　在嵊县。清乾隆五十八年，监生支本、贡生支金捐建于县学棂星门右。共余楹，规模较大。复捐岁脩田余亩。道光六年，又添建院舍楹。咸丰十一年，因火而圮。同治二年，俊辉、俊生重修，费资千金。光绪二十六年，正月蔡元培任院长，拟《剡山二戴二书院学约》，后又颁《告嵊县剡山书院诸生书》，从教育目的、教育内容、课程设置、讲课制度等方面进行改革，为书院改学堂打下了基础。三十一年，改为私立剡山高等小学堂。
      　　蔡元培：告嵊县剡山书院诸生书
      　　清光绪二十六年八月二十六日
      　　鄙人承乏书院，已逾半年，来此解装，将及一月，得与贵县贵士大夫上下其议论，纯挚之情，奋迅之气，非他县所及也。鄙人蒿目时艰，推寻原始，非有开智之事，必酿亡种之忧。一手一足，命在何时，随地随时，嘤求同志。大水无津之惧，望门投止之况，岂好事哉，诚有所不得已也，属者登楼，发箧见藏书之褒然。率臆妄谈，辱满堂之属耳。嗟乎，几何起点，其在斯乎！敢述管见，以质高明。在官在府，尚非出位之思；可言与言，庶免失人之诮。
      　　一、评阅课卷，便尽院长之职，此书院积习，鄙人所深耻，故于学约之中，特定日记之法，冀以收之桑榆，起诸萍未。而悬悬半载，缴者两人而已。入夏以来，屡闻诸生以鄙人久不到院，啧有烦言。鄙人方以笔达之艰，企于问难之切。簿稽多事，深用歉讼。乃束装莅此，为日久矣，自诸老先生及素交以外，肄业诸生，鲜启问者。然则诸生所责备于鄙人者，如弊衙门之无所事事，而又不准其请假而已。鄙人深以为怪，亦复重以为忧。惟闻前年院长曾有辟馆授徒之例，鄙人不敏，愿步后尘。惟八股文、八韵诗，鄙人自二十岁以后，即已摒弃，虽侥幸得第，并不系此。同年生沈、关诸君所谂知也。如有英俊后生，破除俗见，志为实学，以备致用，则鄙人不量识途之微明，愿助及群之孟津（孟津：津名，在今河南孟县。相传周武王伐纣与八百诸侯会盟于此。比喻称雄、成功之助。），否则鄙人为无功之劳，不殊素食（素食：无劳而食，吃白食。）。在贵县为无益之费，徒尔虚靡。鄙人将授安道破琴（安道破琴：安道，晋人戴逵之字。破琴，毁坏其琴。安道善琴，但不愿为武陵王司马晞而鼓，乃破琴拒辞。事见《晋书·戴逵传》。此与下文君苗焚砚之举，皆言辞职不干。）之例，为君苗焚砚（君苗焚砚：君苗，晋代人。焚砚，又作焚研，指毁坏文具，不再著述。事见《晋书·陆机传》，其称“君苗见兄文，辄欲烧其笔砚”。）之举矣。
      　　一、学生分受业、听讲两类：终日在院者为受业生，一切学业程度起居时节，皆由鄙人检束，听讲生则或以自理家务，或以为人教读，不能终日在院，惟于讲学时趋听而已。每日为普通讲期，午前一点半钟，午后一点半钟。逢房、虚、昴、星四日为特别讲期，凡不在受业听讲之籍者，皆与闻。
      　　一、受业籍不在十人以上，则此事不开办。因所益无多，而于鄙人欲为之事，反受掣曳也。
      　　一、听课生不限人数。一、鄙人或有他事，须放假二三十日者，当由鄙人自请摄讲之人。
      　　一、院中藏书，经史大部已具，所必须增加者，惟新学书而已。约计购书之价，不过数百金，拟劝捐。
      　　一、捐数自五银元起，多多益善。一、收款购书，皆请董事诸君经理，鄙人概不与闻。惟所购书目，则与商酌。
      　　一、购书既备，宜准阖县士子得就院检抄，惟不得携出。
      　　一、宜请一住院董事任料检藏书之责。凡检书而误毁损者，责以赔偿。
      　　一、六月、十二月，宜曝书，由诸董事集阖邑绅耆按目检点，如有缺少，责在院董事赔补。
      　　一、在院董事，宜酌定脩金。语曰先其事而后其食，非曰为其事而让其食也。既工食相称，则可责备以屏他事而专一责矣。
      　　一、在院董事之脩金，宜于每年于院长束脩及诸生膏火中提十分之一以充之，所损小而所益大，稍明理者，无不乐也。如有无理之言，创议者愿任其怨。
      　　一、所提之款如尚不敷在院董事赡家之费，宜请其收蒙学子弟，依本县《冯氏训蒙说》之法教之。其有应变动处，由院长商同改定。此亦开风气之捷法，一举而两得者也。
      　　一、逢昂（房）、虚、昴、星日，院长午前讲学，午后在院董事当集邻近不识字人及儿童、妇女，为讲朱子《小学》及《圣谕广训》之属。
      　　安徽省
      　　●水西书院
      　　在泾县。原名水西精舍。明嘉靖三十一年，督学御史黄洪昆、知府刘起宗、知县邱时庸创建于水西宝胜寺。嘉靖二十七年，举水西讲会于宝胜寺，张棨、邹守益、罗洪先等主讲，每会逾人，僧房不能尽容，诸生乃集资于寺左创建水西精舍，有前门、明道堂、熙光楼、左右厢房、号舍及仰止堂，并置田养士。“为集会讲道之所，并非为延师授徒而设”，以传阐王守仁良知之学为宗旨。由王门诸弟子主坛，每年春秋凡两会。春自三月朔日起至晦日止，秋自九月望日起至次月五日止，并于三月望日，十月朔日行释菜礼祭祀王守仁、朱熹。“学士荐绅云集，水西之学名天下。其盛直欲与仲晦之白鹿、子渊之石鼓，以迄岳麓、睢阳媲美焉。”四十三年，知府罗汝芳“数过讲习，谈说古今性命之学本原文成公宗旨”。周怡、沈宠、张本静、翟台、徐榜、查铎、肖彦相率参与，切磋其间，书院兴盛一时，改名水西书院。讲会诸人还仿水西之制，另创兰山书院、赤麓书院讲会。万历七年，张居正毁天下书院，遭毁。十五年，知县张尧文修复。清顺治间，知县银文灿重建熙光楼。康熙十九年，知县邓琪棻增建馆舍。寻圮。雍正元年修复。乾隆十九年，知县王廷栋重建仰止堂、明道堂、左右号舍等，除祀朱熹、王守仁之外，配祀王艮、邹守益、欧阳德、钱德洪、王畿、罗汝芳、何楚侗、耿定向。雍正二年，增祀黄翠崖等人，乾隆二年，从祀张学载等人，十八年二月，从祀胡尚衡等人，均刊名于石，列于两庑。乾隆中后期，讲坛渐芜，仅春秋二祀犹存。
      　　查铎：水西会条
      　　明万历年间
      　　孟子云：“人之所以异于禽兽者几希。庶民去之，君子存之。”几希者，言此心之灵，只这些子。然人与禽兽之分，实系于此。故能存之，则此心之灵，常为之主。所以参三才（三才：天、地、人。《易·说卦》：“是以立天之道，曰阴与阳；立地之道，曰柔与刚；立人之道，曰仁与义。兼一才而两之，故《易》六画而成卦。”）而灵万物者以此。不能存之，则中无所主，而恣情纵欲，尚气斗狠，无所不为，名虽为人，实违禽兽不远矣。今语人以禽兽，未有不忿然怒者，乃在于几希之存不存。噫，可畏哉！故学也者，所以存此几希。学矣而有会也者，正求与朋友合并讲明此几希而求存之也。此会之不可以已也。然会以证此学，非必会而后学也。未会之先，用功何如，则于会中商之。既会之后，新得何如，则于会中启之，不徒泛泛浮论，徒长知见。庶乎会可以久，而学可以成也。不然，每年之会，止于四季，每季之会，止于五日，未会以先，既会以后，俱无所事，虽会亦何益哉？承诸兄之言，开示数条，相为勉之。
      　　一、立真志
      　　天下事未有无志而能成者，虽小小曲艺且然，况欲了性命大事以为圣人，岂可不立真志？志亦不可空立。此心之灵，虽只几希，然至微而显，至近而神，发之于视听言动之间，皆有自然之天理。庶民以欲蔽之，故不知存；惟圣人无欲，故此心纯乎天理。吾人欲为圣人，必存此天理。真知此理，乃吾人安身立命之处。如此则生，不如此则死；如此则为人，不如此则为禽兽。惟存此理以求自慊真心，如饥者之于食，求饱而已；寒者之于衣，求温而已。不为门面，不顾非笑，不以纷华动念，不以他技乱心，时时刻刻，惟知有此而不复知有他，是之谓立真志。
      　　一、用实功
