<!-- { "loadSidebar": true } -->
      　　读书，胜事也。书院肄业，师友一堂，又至乐也。但群居无制，非僻易生。余忝属永庠一日之长，为诸生谋安全数年，复详请各宪批示允，定有成式，今于入学之始，忝申规约十六则，共为遵守。呜呼，圣凡转关，创始非易，余虽有愧司铎（司铎：相传古代颁布新令，必敲击木铎以警群。故后来称主持教化者，尤其是教官为司铎。），而诸生宜识艰难，勉之哉。计开：
      　　——作文必须置身题外，方可神游题中，而理归平正，法本先民，此定体也。至部颁条约，学宪申饬学政，文体井然，诸生自然讲习。但奇正圆满，手笔各异，若推广尽类，奇不悖理，正不病庸，圆不涉滑，满不肤冗，文质损益，斟酌运会，荣世之文，其庶几乎。
      　　——蠲置书院藏书二十三部，原备肄业者参考，虽经详请学宪申饬立石禁护，然或任意污损，或借出院以致残缺废失，如同断简。自后，在院诸生各管一月，上下交递，如有遗失，除责赔外，仍赴学惩戒。
      　　——士贵立品，不同凡民，所谓无恒产而有恒心。行检原自如此，若已系籍书院，仍复浪荡村墟，出入衙门，其行不忌，在院者鸣鼓逐出。
      　　——书院为藏修之地，岂可混杂匪类，致启物议。自后，有博弈喧呼、饮酒号呶者，在院者鸣鼓逐出。
      　　——诸生或有家务庆吊之事，不得已他出，一日二日须预鸣之同学，过期罚油一斤在濂溪位前。如倔强不服，应即以抗学惩戒。倘互相容隐，是比匪同堂矣。戒之。
      　　——蠲置书院膳田粮九石三斗五升三合九勺六杪，额租五百零八石五斗，其正饷于每年收租时扣存一处，俟次年开征即为输纳，然后以余租公同支用。如同庠有来往者，或一饭一宿，止可随便，不得荤酒并行，及逗留久寓，以耗公储。至书院沽酒，尤为破费生事，永行禁止。
      　　——每年各处公租定有额数，未熟时，在院诸生议谙练者三四人秤收，不得多入，扰害佃民。如秤收入有失出失入等弊，在院者鸣鼓逐出。
      　　——每日早晨焚香一柱于濂溪先贤位前，长揖而退，轮班致礼。
      　　——每日茶饭，人各定米八合，照数均管给发，不得多寡异同，以紊常规。
      　　——每日吃饭止以蔬菜为主，或肉或鱼，十日一进。太密则费，太疏则苦。儒门淡薄，诸生勉之。
      　　——书院公雇役夫一名，以充洒扫、启闭、薪水、厨爨，仅可周匝，工价则偿以公租。
      　　——书院设立循环二簿，一本登记每年出入总数，一本登记日用出入细数。总数于陈禾将完之日公同彻底算讫，详开一单贴之公堂，示无私也。细数每生各管五日，至月之三十，亦同算明，谨浮费也。倘以公币任意挪移及滥用不节，在院者鸣鼓逐出。
      　　——书院为公所，蠲置什物，即为公器，若彼此不加爱惜，设书院一废，公租作何安顿。自后，一物将敝，即议公租新之，一屋渗漏，一墙倾圮，即议公租葺之，且逐年修补，更易为力，此守成第一急着。（久缺一条）。康熙二十二年□月。
      　　●澧阳书院
      　　在澧州（今湖南澧县）。原名范文正公读书堂，以纪念曾居澧州安乡读书的范仲淹。宋宝庆二年，常平使董与几改名为溪东书院，有大门、讲堂、通经楼、文正公祠、四斋等，集所属四县之士肄业其中。元明两代办学不断，明正德年间，又称为文正书院。明末废。清乾隆五十二年，守道臧荣青等重建，改名澧阳书院，有房舍间，收田租石以供膏火。自后办学不断，成就人才甚众。光绪后期，维新之风日起，时宁乡李瀚昌主院，思想略嫌保守，惟其教导诸生收放心，临大节，平大难，不失君子风范。光绪二十八年，书院改为中学堂，次年改办小学堂。民国时改为澧县县立中学。
      　　李瀚昌：澧阳书院学约
      　　清光绪二十一年四月①
      　　汉宋讼而圣学芜，经解繁而诵读废，前之人岂料有是，而今竟至是也。始，余闻诸乡先生，四书五经必反复背诵，子弟之聪颖者集注恒读其全，虽注疏未尽研求，而王氏《汇参》一书靡不讨论精详，得其要领，故其时文华鲜而士气醇。今也不然，以角胜为能，以剿袭为博，矜奇斗巧，炫试官，立名誉，其究也掩卷茫然，虽《论》、《孟》且不能记忆，独恃有西洋石印本耳。人之血气能有几何？道不远人，反求即是。国朝以经义取士，岂尚文哉，亦冀其绎圣贤之言，有所感而兴起也。诚于身心、性命、日用、伦常反复以求其是，而又柔驯其气质，发为和平中正之文，则切已之学莫切于此，古文、时文亦复何别。五经四书，圣人言此心者也。圣人之心，吾人之心也。圣人千言万语解此心，而吾人必求千言万语之解于此心之外有日见其支离踳驳而已矣。学者之病万有不齐，苟切中吾病，而药之毛、郑可也，程、朱可也，陆、王可也，如徒拾其糟粕，无少补于身心，虽博极群书，一书簏耳。心之神明出入无时，居业以收之，心便不放。程子曰：“某作字时甚敬。”又曰：“贤记得许多，可谓玩物丧志。”然则，古人之为学，凡以收放心而已。夫民劳则思，思则善心生；逸则淫，淫则忘善。忘善则恶心生。是故，学者不可一息无功课，无功课则外诱至矣，可不惧哉！澧故屈、宋游眺地，子弟美秀而文，余忝主皋比栗栗乎唯误人子弟是惧，谨述夙所闻诸师友，考之往训，察之隐微者，集为条约，交相劝勉。固知汶暗不足以示范，·感诸生左爱，敢附攻玉之谊，冀收相长之益焉。古人有半日静坐，半日读书之法。宋陈烈苦记性不好，静坐百日，过目不忘。其法遵朱子《调息箴》、高忠宪《静坐说》、李二曲《学髓》最为无弊。若不能静坐，则惟严立课程，俾无暇晷。庶心有所系，而放僻邪侈无自入也。每日除万不得已者，只得勉应，其余断勿出门一步。董仲舒目不窥园，管幼安坐而穿榻，其静专如此，故克成大儒。克己之功，须从酒色财气克起。先正有言，真知是忿忿必惩，真知是欲欲必窒。此中势如燎毛，令一切无站足处，须于念头起时坚其忍力，一刀斩断，毋使萌芽。至于摴蒲六博之戏，娼优狎邪之游，习刀笔以伤人，聚徒党以闹考，虚造白帖，非议时政，把持官府，欺压平民，则丧德败名，危其身以累其亲已，不可戒哉！
      　　《四书反身录》语语切己，最宜熟玩。熟则见性体而义理明，由是以窥濂、洛、关、闽、金谿、姚江之说，及汉唐以来诸儒经解，孰非孰是，心中自有权衡。是则从之，非则去之，不切己则姑舍之。如《大学》齐家章辟，郑训譬，朱训僻，遵斯二义，皆可以齐家。《诗》斯千篇无相犹矣，郑训无相诟病，程训不要相学，朱训无相谋，遵斯三义，皆可以和兄弟。吾但取其切己而有益耳，不可入主出奴，哓哓争辩，自坏心体。盖心之体虚明寂定，即孔子所谓仁也，争辩不已，即巧言鲜仁，不可不知。
      　　读书必得其要。如《论语》言仁，其要在忠恕；《大学》言明德，其要在知止有定；《中庸》言诚，其要在喜怒哀乐之未发；《孟子》言仁义，其要在好恶与人相近，凡此皆圣学点睛处，其旨一也。圣人先得，我心之所同然耳。理明心定，自然富贵不能淫，贫贱不能移，威武不能屈矣。明薛氏、王氏昌明心学，故晚明节义之士虽经厂臣之屠戮，而其气不衰，无他，心定故也。汉末党祸略与明同，其不拜舞于曹氏之廷者几人哉！
      　　读书必融会贯通，以求实用。圣人之言，说彼可以通此，说此可以该彼，如不知比例以取法，则《大学》平天下章不可用之家国矣，《中庸》九经不可以治家矣。汉儒明一经即可以决大疑，折大狱。今劝戒归之佛老，谳判归之刑名，而经书几无所可用，一二由科目出身之吏，或反不如由他途进者之通达事体而游刃有余，岂非读书泥滞之过欤。
      　　《通鉴》不可不读。世运之盛衰，贤才之消长，人情之诈伪，世途之险巇，胥于此见之，且可以振志气。人无穷通，惟求自立。不能自立，虽出入将相，徒贻笑资耳。读史须随笔札记，不可拘前人论断，不可立意与前人相难。若观全史，须阅刘知几《史通》，最长见识。欲通时务，宜阅《经世文编》。左文襄一生得力全在于此。他如会典、律例、星算、舆地诸书，皆有裨于实用，有暇急宜寻究。即如世俗小说，其善者亦足以察民隐，悟军谋。故善学者，无在非学。
      　　时文必求真切。圣贤所言，不外治道、心术、伦常三者，诚于此切实发挥，则验之于心，既多隐微抱疚之处；传之于世，亦多动人心坎之谈，不可谓无补也。若专弄机毂怪巧华丽，斯诚无用矣。试帖、试赋，亦须不失和敬乃佳，不和则音节乖，不敬则体度弛。作字亦然，均齐方正始可入格。然不读程朱书者，理不精；不读汉魏唐宋文者，气不厚；不读唐律、不临古人碑版者，诗字皆俗态。诸生间有忽于平仄、舛于字画者，字学、韵学急宜详究。
      　　学问之事，惜抱姚氏分义理、考据、词章为三，此骈枝之说也。考据者，据义理而考之典章文物，必考其合义理否也，不然，何取乎考据也。词章者，所以发挥义理也，不然，何以异于庸滥之八股也。周秦汉魏诸子，其说理多粹，唐宋大家，自韩、李、欧、曾而外，其说理多浮，国朝顾、阎、毛、戴诸先生，虽皆逐末忘本，而其中亦不无可取。惟据义理以定取舍，庶不成为猖狂浮游之说。所谓义理者，即此心之虚灵不昧，而好恶与人相近者也，岂有他哉！艺文固圣贤所不废，八大家两汉之阶梯也，归方又八大家之阶梯，择一而师之，毋躐等，毋作辍，循序渐进，久当有成。古今体诗亦然，法须胸苞众流，衷合一是，具傲岸不群之气，写温柔敦厚之词，必言者无罪，闻者足戒，乃不失风雅之旨。
      　　讲习必赖朋友，方不至悠悠度日。子路喜闻过，令名无穷焉。今人有过，如护疾而忌医，有言逆于其心，辄生瑕衅，是惑也。朋友有过，当委曲开导，使之感而无怒，切不可于稠人中面加诋毁，激之成恶。故凡讦人之短，攻发人之阴私，皆非责善之道也。至于应酬细故，当让人，毋使人让我；当容人，毋使人容我；可吃人亏，毋使人吃我亏；可受人愚，毋使人受我愚。不可戏言戏动，酒食征遂，交游最宜审择，言语最宜谨慎。语曰：欲作好人，须寻好友；人生丧家亡身，言语占了八分。慎之哉！
