<!-- { "loadSidebar": true } -->
      　　九益云何？国家设学本教人为圣为贤，非徒也。惟是士之所习者占毕，所希者科名，父兄师友之间相期相督不过如是而止，失其本矣。今兹之会，专以道义相切磨，使之诚意、正心、修身，以求驯至乎圣贤之域。而设学之初意，庶几不负。一也。善无方与人，为善亦欲其无方。今兹之会，近则邑之衿绅集焉，远则四方之尊宿名硕时惠临焉。其有向慕而来者，即草野之齐民，总角之童子，皆得环而听，教所联属多矣。二也。尝试验之燕居独处，了无事事，操则游思易乘也；纵则惰气易乘也。当会之时，长者俨列于前，少者森列于后，耳目一新，精神自奋，默默相对，万虑俱澄，即此反念入微，便可得安身立命之处矣。三也。至如家庭之间，妻子之与狎，童仆之与偕，煦煦耳，亲朋知故之往来，溷溷耳，又最易坠落也。当会之时，非仁义不谈，非礼法不动，瞻听之久，渐摩之熟，气体为移，肺肝为易，一切凡情俗态不觉荡然而尽矣。四也。学者第无志于道，诚有志于道。方当不远万里寻师觅友，乃今一堂之上，雍雍济济，能彼此互相严惮，有余师矣；能彼此互相切磋，有余友矣。声应气求，随取随足，道孰近而事孰易焉。五也。一人之见闻有限，众人之见闻无限。于是或参身心密切，或叩诗书要义，或考古今人物，或商经济实事，或究乡井利害，盖有精研累日夕而不得，反复累岁月而不得，旁搜六合之表而不得，逖求千古之上而不得。一旦举而质诸大众之中，投机遘会，片言立契，相悦以解者矣。六也。且是会也，无谓每年仅八举，每举仅三日，每日仅数刻已也。诚即是时反而追按其既往，凡往者之所为，揆诸目，今对众一念，能悉符合否？必有惺然不容瞒昧者矣。又即是时徐而预筹其将来，凡来者之所为率，吾目今对众一念，能不渗漏否？必有凛然不容放松者矣。然则只此数刻间，即所以起旧图新，为众身作结束，而在会者务俾未会之先，既会之后常如会时，亦总之了此数，刻间公案耳，岂非人生一大关键耶？七也。此犹就自家检点言也，而人之检点我尤甚。若曰：是依庸堂中，人耶庸言信乎？庸行谨乎？是丽泽堂中人耶？愿闻己过乎？乐道人善乎？又若曰是道南祠中，所为斋明盛服，肃谒入先生之前者耶？异时孰当杨先生乎？孰当罗先生乎？孰当胡先生乎？孰当喻先生、尤先生、李先生、蒋先生、邵先生乎！夫如是，其责我也不已周乎！其望我也不已厚乎！其爱我也不已至乎！夫如是，纵欲妄自菲薄耶，自姑息庸可得乎！岂非人生一大幸事耶？八也。吾见世之能自树者亦不少矣，或立节、或立功、或立言，非不足以名当时而传后世也，然自道观之，犹枝叶非本根也。会以明学，学以明道，从本根出枝叶，而后其立言也，声为律矣，非复如世俗之所谓立言矣。其立功也，日新而富有矣，非复如世俗之所谓立功矣，其立节也，成仁取义，浩然塞天地矣，非复如世俗之所谓立节矣，岂非人生一大究竟耶？九也。凡此皆致益之道。协而崇之，是在吾党。 

      　　屏九损 
      　　九损云何？比昵狎玩，鄙也。党同伐异，僻也。假公行私，贼也。或评有司短长，或议乡井曲直，或诉自己不平，浮也，或谈暖昧不明及琐屑不雅、怪诞不经之事，妄也。己有过，贵在速闻速改，而或恶人之言，巧为文饰，怙也。人有过，贵在委曲密移，而或对众指切，致其难堪，悻也。问答之间，意见偶殊，答者宜徐察，问者之指若何？明白开示，而或遽为沮抑，使之有怀而不展。问者宜细，绎答者之指若何？从容呈请，而或遽为执辨，至于有激而不平，满也。人是亦是，人非亦非，道听涂说，略不反求，莽也。凡此皆致损之道，协而屏之，是在吾党。 

      　　愚所条具，大都就《白鹿洞规》引而伸之耳。非能有以益之也。退而思之，更发深感。追惟龟山先生自洛而归也，程淳公目送之曰：“吾道南矣。”自是一传得豫章，再传得延平，三传得考亭，而其学遂大显，皆南产也。淳公之言，庶几其知命乎？龟山先生游吾锡，乐而安之，至历十有八年不舍，其眷眷如是。 

      　　蕞尔东林，屡废屡兴，即已大半落为僧区。幸其旧地可复，于是得以严饬庙貌，奉罗、胡七君子左右以从，而又于其旁辟讲堂，筑学舍，群同志相与切磨其间，意亦天之所留以惠我后人欤？夫安知不在向者道南识中也耶？然则今日之会，乃一最胜机缘也。且自先生迄于今，已四百余岁矣。顷者有事东林，请诸当道。当道惠然许可，相与一意表章，传诸大众，大众翕然踊跃，相与交口赞叹。非夫东林□为灵也，先生也。先生上承濂洛，下启考亭，四先生之精神，直与天地相始终。而先生之精神，又与四先生相始终。宜其有触而即应，不戒而自孚也。是故必有先生之精神，而后可以通四先生之精神；必有四先生之精神，而后可以通天下万世之精神。所为维道脉，系人心，俾兴者勿废，废者复兴，垂之弥久而弥新也。皆自我方寸间握其枢耳。然则今日之会，乃一最重担子也。如此机缘不可辜负，宜作何酬答？如此担子不易肩荷，宜作何承当？因复缀其说，与吾党共商焉。 

      　　会约仪式 
      　　一、每年一大会，或春或秋临期酌定，先半月遣帖启知。每月一小会，除正月、六月、七月、十二月祁寒盛暑不举外，二月、八月以仲丁之日为始，余月以十四日为始，会各三日，愿赴者至，不必遍启。 

      　　一、大会之首日，恭捧圣像悬于讲堂。午初击鼓三声，各具本等冠服诣圣像前，行四拜礼。随至道南祠，礼亦如之。礼毕，人讲堂，东西分坐，先各郡各县，次本郡，次本县，次会主，各以齿为序或分，不可同班者退一席，俟众已齐，集东西相对二揖。申末击磬三声，东西相对一揖，仍诣圣像前及道南祠肃揖，而退。第二日、第三日免拜，早晚肃揖，用常服。其小会二月、八月如第一日之礼，余月如第二日、第三日之礼。 

      　　一、大会每年推一人为主，小会每月推一人为主，周而复始。 
      　　一、大会设知宾二人，愿与会者，先期通一刺于知宾，即登入门籍。会日设木柝于门，客至，阍者击柝传报，知宾延入讲堂。 
      　　一、每会推一人为主，说四书一章。此外有问则问，有商量则商量，凡在会中，各虚怀以听，即有所见，须俟两下讲论已毕，更端呈请，不必搀乱。 
      　　一、会日久坐之后，宜歌诗一二章，以为涤荡凝滞，开发性灵之助，须互相倡和，反复涵咏，每章至数遍。庶几心口融洽，神明自通，有深长之味也。 
      　　一、会众毕聚，惟静乃肃，须烦各约束从者，令于门外听候，勿得混入，以致喧扰。 
      　　一、每会须设门籍，一以稽赴会之疏密，验现在之勤惰；一以稽赴会之人他日何所究竟，作将来之法戒也。 
      　　吴桂森：东林会约 
      　　一、笃力行以宗教 
      　　宗教者，奉泾阳、启新、景逸三先生之教宗而主之也。盖东林之教，源本程朱，以穷理致知，以居敬存养。三先生用几十年苦功而得之于性命之微，修悟之法，参究已极精，辨析已极透，定于一尊，所以嘉惠后学者至径至切。今只须奉为法程，尽力步趋，实实穷理，实实居敬。若夫谈空说玄之陋，不惟当屏去听闻，即如鹅湖、姚江之辩，亦不必更烦拟议。惟并心一意，确守读书之法，以求致知；默观静中之体，以为存养。于以阐先生之教于方来，是为今日第一义也。 

      　　一、课实功以穷经 
      　　千圣精神蕴于五经，显而纲常名物，精而仁圣中和，无不具备。用世者不明经，以何为经济？求志者不知经，以何为抱负？所以卑言功利，见惑异端，病皆由此。先生所以揭尊经也，顾其书既浩博，其理更渊微，若非实下功夫，勤以习之，精以讲之，不能闯其藩篱，何从窥其壶奥？今须积年累岁，立会讲诵，先《易》、《尚书》，渐次《诗经》、《麟经》、《戴记》，期于必遍，使贯串于胸中，则出必为名世，处必为真儒，是为今日第一先务也。 

      　　一、绝议论以乐时 
      　　学问二字原不尚议论，维昔先贤间出清议以扶持世道，盖时或使然，万非得已。如吾侪闭户人也，原隔霄壤，幸逢盛世，圣天子当阳登用，必负良宜布，必惠泽何缘，更有游乡之论，夫子不云乎“天下有道，则庶人不议”。自今谈经论道之外，凡朝廷之上、郡邑之间是非得失，一切有闻不谈，有问不对，一味勤修学业，以期不负雍熙。是为今日第一时宜也。 

      　　一、屏俗棼以尽分 
      　　道义同堂，休戚之情，一邑本无不通。然有道情，有俗情。何为俗情？事涉利害，势切身家，或伸抑郁之思，或抱不平之感，是也。其端种种，非可一二数。夫布衣聚会，既无马腹之鞭；居肆讲求，岂堪蝇营之听。故愿会中一切是非曲直、嚣凌强弱之言，不以闻此席；凡夫飞书揭帖、说单诉辩之纸，不以入此门。稍近俗尘，一概谢却。若云将来解纷善应之方，请详规中处事接物之旨。诚以此端不杜，则取嫉取怨、兴谤兴尤，流弊叵测。先生九损中已先点破，今更宜谨毖，以安素位。是为今日第一禁戒也。 

      　　高世泰：东林讲会规则 
      　　每岁春秋上丁日开讲会友，至仲丁日设祭先圣之后为止，凡十日。依古礼三斋七戒之期为十日，讲习之实是日会友初到，先谒圣，次谒三公祠，次谒道南祠，讲毕再谒圣，俱行一揖一躬礼。入座东西两班，客东主西。两班中各以齿序，不必东西走易。供书案，班揖，撤书案，班揖。客后至，班揖。勿乱威仪，勿私笑语，勿谈时事，质疑问难，俱于听讲毕后任从枚举。远客相访，即于会所答拜，不必至客舟客寓。通名只用单帖，每期会友必登姓氏，以念后日操履。是日午饭后齐集座上，只设一点充饥。为远宾设馔，止用四簋，两荤两素，不杀生，酒只数行。
      　　江苏省
      　　●虞山书院
