<!-- { "loadSidebar": true } -->
      　　夫傲，凶德也，不可长也。《书》曰，无若丹朱傲，丹朱非□大过极恶。见于经传只一傲字，遂目为不肖，今之为士者，得无傲心与？尝读卧碑有云，初知行文，眇视师长，正切中今时之病。果乐，尚安望其沉潜逊志，造于上达之域哉？阙党之将命滕，更之不答，皆所以潜消其傲心，欲其反而之道耳。盖傲之反则为谦，谦则卑以自牧，而循循之礼立矣；傲之反则为虚，虚则乐善能受，而休休之量廓矣；傲之反则为敬，敬则无众寡、无大小、无敢慢，而瑟□之德昭矣；傲之反则为恕，恕则己所不欲，勿施于人，而终身之行无适而不当矣。夫傲之病如彼，不傲之善如此，人胡不重以为戒！故君子之禔躬（禔躬：禔，安也。躬即身。犹言安身）也，忿词不出于口，厉气不形于色，惰慢之容不设于身体，敢日受益，期免损耳。
      　　一曰安贫
      　　贫者，士之常，不足异也。世之恶贫贱者曰“逆境”，曰“处变”。夫境而逆之，变而处之，未有不动其中者也。惟能守之以顺，不失其常，斯处一而化齐矣。此孔子所为贤颜子也。明道谓寻孔、颜乐处，其言引而不发，而孔子遥对叶公则曰：“发愤忘食，乐以忘忧。”夫知其所以忘者，而所乐者可知已。后儒倡学者，治生为急之说，于是人人借为口实，营营逐逐，猥曰：“吾以治吾生耳。”嗟夫，孔、颜岂不能治生者？然食无求饱，居无求安，箪瓢疏水，皆有以自乐。今乃借治生之语，行逐利之私，其为患贫孰甚焉？夫士顾自立何如耳！即不能希孔、颜之乐，第能确然自守，耻事干谒，则人有不爱之重之者乎？试读《齐景公有马千驷》章，设有以景公称人者，虽匹夫亦耻其不足为；有以夷齐称人者，虽侯王亦若欣慕焉。夫匹夫之于千乘，侯王之视饿夫，相去甚远矣，然匹夫羞比于千乘，而侯王愿附于饿夫。何重何轻，是必有辨之者。
      　　一曰会文
      　　《易》称“丽泽”，语在辅仁。离群索居，虽贤哲不免过举焉。此会友所以为进修之急务也。院中先辈，仪型重在德厚行优，不拘拘以文章规进取。今国家设科以制艺取士，虽使圣贤复生，不能舍此为大用之兆。士既幼学，必须壮行，胡可师心自用，而不课文之为兢兢乎？请于诸友中，择一学行老成者为会长，每月三会，每会书一、经一、诗表判策各一，务要篇数俱完。先呈会长批阅，次与同会互正，须各倾倒知见，以相裨益，不得阿附雷同，亦不得长傲咈善。如此则道日以明，德日以进，他年黼黼皇猷（皇猷：帝王的谋划）之具，裕诸此矣。
      　　一曰尊注
      　　圣为天口，贤为圣译，学者欲明经书而不遵传注，是犹楚欲齐语而不以齐人为傅，虽窃意齐语，间有一二暗合者，然求其纯乎齐也不可得矣。迩来习尚诡异，专以背注为高，剽葱岭竺乾之绪，作蛇神牛鬼之妖，是朱者笑，非朱者投，蹒跚道周，妄夸绝顶，何其骤也。夫朱子潜心学问，折衷群言，孳孳于后进之梯航，亦稍苦焉。学者胡不为忠臣，而甘为逆子耶？乃好异者动以超脱神奇为解。讵知学士家厚养伟抱，即遵传注，自抒所得，岂遂不超脱、不神奇乎？且主司所取在文工拙，不在说异同，胡不帖心抑志，以定一尊乎？自今经书义，愿以朱子传注为鹄，凡坊间所鬻佛书异说，及悠谬不经之谈，屏不寓目可也。
      　　一曰通务
      　　吾辈所称博古者，岂必羡更生之竹牒，把子云之弱翰乎，谓将有以用之也。时务所急，如宗室日衍，卫所日耗，征榷日烦；边政所关，如边圉之要害，蛮獠之错处，沿海之倭奴；漕运所经，如海运胶河；水田太仓所资，如盐法、开纳；田赋所稽，如黄册实征；兵食所需，如屯田牧马，民兵招募；土著风俗所系，如禁侈靡、抑末作、驱游食；闾阎所重，如行乡约，编保甲。诸若此类，虽未能一旦周知，须考之往古，参之时制，稽之奏议，访之先达，辨之师友，酌之胸臆。庶临事确有硕画，如有用我，执此以往，不学无术之讥或可免耳。试观朱子，天文地理，律历兵机，无不考究精详。吾辈抑止此山，可曰自有肉食者谋，而置天下于度外乎！
      　　一曰知命
      　　命也者，夫子所罕言，然于伯寮之诉、卫卿之得，莫不曰命。《论语》卒章曰：“不知命无以为君子。”则知命要矣。后世有著知命之论者，其言宏博恣肆，未免怨尤，不可谓之知命也。《易》曰：“乐天知命”，故不忧。夫惟乐而不忧也，然后可以言知命。不然有一毫怨天心，便懈了多少学问；有一毫尤人心，便添了多少坎壈。且无论大得失，即以考试一事言之，亦不胜憧憧之扰矣。高者蒙忌，下者生怨，取者扬扬，去者戚戚。甚有谓文章自古无凭据，但愿朱衣一点头者，此尤失意无聊之语，而世乃相传为实录。嗟夫，朱衣岂造物者，文章安得无凭据耶？以文章为无据，是直信伯寮之诉为命，而不知道之行废固有命也。徒知卫卿之得有命，而不知讲礼退义之为受命也，岂足以语知命哉？孔子曰：“射有似乎君子，失诸正鹄，反求诸其身。”盖惟反己而后能立命，惟立命而后能知命。噫，此可为知者道也。
      　　一曰惜阴
      　　《易》曰：“君子进德修业，欲及时也。”及时者，日有就，月有将，穷年矻矻，岂故为是劳苦哉？彼固有所乐之也。盖天下至尊者莫如德，至贵者莫如道，道德之乐，即终身求之且惟日不足，况可自暇逸乎？大禹惜寸阴，文王日昃不遑，周公夜以继日，彼圣人且如此，下圣者又何可玩日愒月，虚度岁华已耶。夫天地之性人为贵，幸而为人矣，又幸而为士人矣。诚使少者能及时而志道，壮者恐迟暮之无闻，朝乾夕惕，自与圣贤同归。若悠悠荡荡，日复一日，既不能道德，又不能文章，毋惑其与草木同腐也。故朱子曰，勿谓今日不学而有来日，勿谓今年不学而有来年，日月逝矣，岁不我延。呜呼，老矣，是谁之愆？斯固劝学之格语，实为惜阴者痛著一鞭也。敬与吾辈终守之。
      　　●龙湖书院
      　　在平阳县。清乾隆三十一年，知县何子祥创建，定有章程，每年招全县生童文理明晰者三十人为“内肄业”，住院学习。每月“会课三次”，每三月“季考”一次，冬月季考甄别一次，其文理荒谬者遣归，于来年春天“考补”。此种管理方式较为罕见。咸丰年间，因兵火停废。同治初年，知县余丽元兴复书院，重订院规、章程，延名师讲学，集诸生数十人肄业其中。公余则常至书院，“相与商榷文艺，为诸生劝学”。三年离任，因作箴言留别，教诸生为学、为文之法。
      　　余丽元：留别箴言
      　　清同治三年
      　　平邑士人，不克讲学久矣。余甚忧之，兴复龙湖书院，延名师主讲，萃诸生数十人肄业其中。诸生感余造就之殷，咸朝夕讲诵，弦歌之声不绝于耳。余以公余之暇，屏去兼从，辄至书院，相与商榷文艺，为诸生劝学，见其彬彬有礼，顾而乐之，今而知我士人之果可与共学也。从此下帷攻苦，笃志潜修，文章何患不工，科名何患不获。顾为学之道，岂区区习举业取科名而已哉？吾儒自待不苟，即立志不容自卑，须知制艺而外尚有学问，科第而外自有人品。彼日从事于记诵词章，学世俗之所学，而不闻圣贤之道，窃一知半解，以求诡遇而幸获者，吾不知其置身何等，亦非余之所望于诸生者。夫圣贤之道，昭若日星，人人可学而至。教人以学，而不以圣道相勖者，是弃其学者也。语以圣贤之道，而自谓不能学者，是自弃也。当肄业之初，诸生祗知按课作文，为弋取功名计，未遑语及圣贤之道也。今既知向学矣，而不以圣学交相勉励，非惟待诸生薄甚，自待亦复不厚。余自卸篆后，诸生造庐晋谒，不惮问字之忱，且肫肫然以获蒙栽培为谢者。今余将行矣，惜未及见诸生学之成，名之立也，而顾无一言以为别，无论负诸生倾慕之殷怀，抑亦返诸余劝学之初心，终觉歉然有未尽也。爰适应举论学、论文者各条列于左，非敢曰留别箴言，或亦于诸生讲学、作文之功不无小补云。
      　　论为学八则
      　　一曰辨学术之正
      　　夫子曰：女为君子儒，无为小人儒。夫既目之为儒，何至与小人同归，亦谓其学术有正有不正耳。学术不正，心术亦因之而偏。俗学既溺于记诵词章之习，异学又屏弃语言文字意见，以致良知为妙用，以顿悟为神奇，毫厘之差，谬以千里。故圣学断以程朱为宗。何去何从，学者当辨之于早，以定其趋向。
      　　一曰明出处之节
      　　功令以制艺取士，虽孔孟生今之世，舍此未由进身。窗下自宜笃志用功，务崇正学。至入场作文，惟有范我驰驱，切不可存患得患失之见。幸而高掇巍科，置身通显，尤不可依附权势，脂韦以求合，阿媚以取容，一朝失足，千古贻讥，当思何以上不负吾君，下不负吾民，中不负吾学，方于出处之节，庶几无忝。
      　　一曰凛守身之箴
      　　守孰为大，守身为大。吾儒束躬自爱，如摴蒲（①摴蒲：一种游戏，以掷骰决胜负。始于汉代，晋代尤为盛行。后来泛指赌博。）之戏，淫邪之行，吸食洋烟之类，必皆所不屑为，其或把持公事，包揽钱漕，出入衙门，武断乡曲，纵幸苟容于目前，势必身败名裂，自罗法纲而后已。故君子怀刑思，守身者，务宜切戒。
      　　一曰笃交际之义
      　　诸生敬业乐群，自以取友为尚。当求益友、畏友以匡己所不逮，失相劝，过相规，乃能得观摩之益，切勿相狎相谤，致启凶终隙末之嫌。推之睦姻任恤，皆吾儒分内事，一族之中，无非同气，一乡之内，莫非桑梓，须信以交友，恕以待人，和以接物，有余地以处人，方有余地以处己，故交际之间，不可不笃。
      　　一曰慎言行之防
      　　言与行非有两事，分后先，不分彼此也。自问我能行之，而后言之，既已言之，则必行之，苟所行不逮，所言口与心违，耻孰甚焉。《易传》曰：言行，君子之枢机也。枢机之发，荣辱之主也。可不慎哉！
      　　一曰凛修齐之学
