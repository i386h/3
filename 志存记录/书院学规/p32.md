<!-- { "loadSidebar": true } -->
      　　——坐久兴到，愿歌诗者歌诗数首，以畅涤襟怀。子与人歌而善，必使反之而后和之，气象何等从容，诚意何等恳至，即此是学。
      　　——学之不讲，孔子忧之，况于学者。今吾辈讲学于此，非徒教人，乃所以自求其益耳。何也？人心易放，学问难穷，无论浮湛世味，悠悠岁月，即使今日行义超卓，尽足树立，苟以此自足自满，不复求益，宁保终身之不改行改王乎？即不然，宁保终身之不南越北辕乎？故亲师取友，一则夹辅切劘，使不致放逸其心；一则问津指路，使不至错用其功耳。总之，自求其益，非所以务外徇人也。故邹东廓先生有云：学之不讲，圣门所忧。所谓讲者，非以资口耳，所以讲修德之方法也。下文所指闻义而徙，不善而改，便是讲学以修德，实下手处。而吕泾野先生亦云：学不讲不明，非是自矜，将验己之是非。又云：道学之名亦不消畏避人知，方是真做，才有避人知的心，便与好名的心相近。此皆前辈折肱之言，吾辈不可不潜心体验者也。
      　　——古今理学，名儒标宗立旨不翅（不翅：过多。犹言理学家标宗立旨，各有其说。）详矣。阳明先生揭以致良知一言，真大有功于圣学，不可轻议。且如吾辈，今曰讲学于斯，其于圣贤道理发挥亦可谓极明畅矣，不知各人心中一点真伪处，大家得而知之乎否？各人饬躬励行，亦可谓极真切矣，不知其心中一点安勉处，大家又得而知之乎否？大家虽不得而知，其各人心上一点良知明明白白，一毫不可得而昧也。吾辈今日为学不在远求，只要各人默默点检自家心思，默默克治自家病痛，则识得本体，自然好做工夫。由是，亲师取友，其益自尔无穷耳。不然，瞒昧此心，支吾外面，即严师胜友，朝夕从游，曷益乎此。先生致良知三字，所以大有功于圣学也。若夫着实用功，各求其所以致之之道，则在吾辈，大家勉之耳。
      　　——人非圣贤，孰能无过。故颜子好学，不迁怒、不贰过而止耳，无他奇术密诀也。今吾辈发愤为学，断当自改过。始余每见朋友中背后多识人过失，当面反不肯尽言，此非独朋友之过，或以彼此未尝开心见诚，以“过失相规”四字相约耳。今愿与吾辈约，以后会中朋友偶有过失，即彼此于静所尽言相告，令其改图，不惟不可背后讲说，即在公会中亦不可对众言之，令人有所不便。于己固不当以一眚而甘于自弃，于人亦不当以一眚而阴其自新，交砥互砺，日迈日征，即此便是学颜子之学。不然，讲论虽多，亦奚以为哉？此改过所以为圣学第一义，故于约中特言之，其他不能具而悉也。
      　　——毋自恃文学，违误父兄指教。
      　　——毋妄自尊大，侮慢宗党亲朋。
      　　——毋对尊长哕噫嚏咳，欠伸跛倚，睇视唾演，及撒手交
      　　足等弊。
      　　——毋在稠众中高谈阔论，旁若无人。
      　　——毋假以送课，遍谒官长，以希进取。
      　　——毋争强好胜，擅递呈词。
      　　——毋借人书籍不还及致损污。
      　　——毋到人书房窥看私书簿籍及称夸文房器具。
      　　——毋拣择衣服、饮食及致饰车马等物。
      　　——毋见人贫贱姗笑凌辱，见人富贵叹羡诋毁。
      　　——毋结交星相士术及扶鸾压镇诸凡无籍之人。
      　　——毋看《水浒传》及笑资戏文诸凡无益之书。
      　　——毋撰造词曲、杂剧及歌谣、对联，讥评时事，倾陷同
      　　胞。
      　　——毋替人撰造揭帖、词状及私约、书札。
      　　——毋轻易品评前辈著作及学问浅深、行事得失。
      　　——毋彼此约分饮酒游乐。
      　　——毋唱词、作戏、博弈、清谈。
      　　——毋出入酒馆，纵情声妓及更深夜静方才到家。
      　　——毋哄人、詈人并议论人家私事。
      　　——毋作课之日轻易告假，彼此说话、看稿，以乱文思。
      　　李颙：关中书院会约
      　　清康熙年间
      　　关中书院自少墟冯先生而后，学会久已绝响，今上台加意兴复，此当今第一美举，世道人心之幸也。诸同志川至云集，相与切劘，虽以顒之不肖，亦获滥厕会末，振颓起惰，叨益良多。众谓会不可以无规，促颙揭其概，谊不得固辞，谨条列于左：
      　　——每年四仲月一会讲，讲日午初，击鼓三声，各具本等服帽，同诣至圣前四拜礼，随至冯恭定公少墟先生位前，礼亦如之。礼毕，向各宪三恭，然后东西分，相对一揖就坐，以齿为序；分不可同班者，退一席。讲毕，击磬三声，仍诣至圣前，肃揖而退。
      　　——先辈开讲，恐学者乍到气浮，必令先斋戒三日，习礼成而后听讲，先端坐观心，不遽与言。今吾辈纵不能如此，亦须规模静定，气象安闲，默坐片晌，方可申论。
      　　——先辈大堂开讲，只统论为学大纲，而质疑晰惑未必能尽，盖以大堂人士众多，规模宜肃，不肃则不足以镇浮嚣、定心志。私寓则相集略少，情易孚，意易相契，气味浃洽，得以畅所欲言。吾辈既效法先觉，不可不循其渐次。大堂统论之外，如果真正有志进修，不妨次日枉顾顒寓，从容盘桓，披衷相示，区区窃愿谬竭愚悃（愚悃：悃，诚心、诚实。愚，自谦之词。意谓尽心尽力。），以效蒙瞽之诵。
      　　——先辈讲学，大儒品是圣贤，学是理学，故不妨对人讲理学，劝入学圣贤。颙本昏谬庸人，千破万绽，擢发难数，既非卓品，又无实学，冒昧处此，靦颜实甚，终不敢向同人妄谈理学，轻言圣贤。惟愿十二时中念念切己自反，以改过为入门，自新为实际。诸同人质美未凿，固无过可改，然盛德大业，贵乎日新，亦不妨愈加淬砺，勉所未至。
      　　——吾人苟能奋志求新，痛自洗剔创艾，不作盖藏，方始有益。昔齐宣王自谓好勇好货好色，肯将自己所受之病，一一向孟子面前陈说，略无一毫隐讳，所以孟子倦倦属意于王，以为足用为善。譬之病人，不自讳忌，肯将自己病源一一述出，令医知其标本所在，药始中病，苟为不然，即有万全良剂，与症不对，亦何补哉？今吾人相聚切磋，慎勿蔓衍泛谈，所贵就症言症，庶获见症商症，以尽忠告之益。
      　　——晤对之余，各宜打并精神，默坐澄心，务令心澄神怡，表里洞然，使有生以来一切嗜好，一切外慕，及种种技能习气，尽情融销，洁洁净净，无一毫牵缠粘滞，方有入机。
      　　——用力吃紧之要，须着着实实，从一念独知处，自体自认，自慎几微，此出禽入人、安身立命之大关头也。此处得力，如水之有源，千流万派，时出而无穷矣。若只在见解上凑泊，格套上摹仿，便是离本逐未，舍真求妄，自蔽原面，自悎生机。
      　　——语称：“疑思问”。《中庸》谓：“有弗辨，辨之弗明，弗措。”吾人苟真实刻苦进修，则问与辨又乌容已！譬之行路，虽肯向前直走，若遇三岔歧路，安得不问？路上曲折，又安得不一一辨明？故遇歧便问，问明便行，方不托诸空言。若在家依然安坐，只管问路辨程，则亦道听途说而已矣。夫道听途说，为德之弃，吾人不可不戒。
      　　——迩来有志之士，亦有不泥章句，不堕训诂，毅然以好学自命者，则又舍目前进步之实，往往辨名物、徇象数，穷幽索大，妄意高深。昔人所谓：“自笑从前颠倒，见枝枝叶叶外头寻。”此类是也。吾辈宜深以为戒，要在切问近思，一味着里。
      　　——静能空洞无物，情棕浑忘，而征之于动，犹有渗漏，终非实际。故必当机触境，此中莹然湛然，常寂常定，视听言动复礼，喜怒哀乐中节，纲常伦理不亏，辞受取与不苟，富贵贫贱一视，得失毁誉不动，造次颠沛一致，生死利害如常。如是则动静协一，体用兼尽，在一家表正一家，在一乡表正一乡，在一国表正一国，在天下表仪天下，为法于天下，可传于后世，方不枉今日往来书院，群聚切劘。否则一行玷缺，便亏生平，不但明为人非，幽为鬼责，即反之自己灵明，亦觉气馁神歉，蹴踖弗宁；且贻口实于无穷，曰：“此关中书院平日志学之人也，今乃如是”。是学之无益于人也。其为学脉之蠹，孰大于是？吾侪慎诸。以上数条，躬所未至，姑诵所闻，窃比工瞽，诸同人倘不以人废言，愿与共勉之。
      　　李颙：关中书院学程
      　　清康熙年间
      　　余至不肖，荷诸子误爱，相与问道于盲。余愧无以益诸子，聊书数言以订。
      　　——每日须黎明即起，整襟危坐少顷，以定夜气，屏缘息虑，以心观心，令昭昭灵灵之体，湛寂清明，了无一物，养未发之中，作应事之本。
      　　——坐而起，世有事则治事，无事则读经数章，注取其明白、正大、简易、直截，其支离、缠绕、穿空、凿巧者，断勿寓目。
      　　——饭后看“四书”数章，须看白文，勿先观注；白文不契，然后阅注及大全。凡阅一章，即思此一章，与自己身心有无交涉，务要体之于心，验之于行，苟一言一行不规诸此，是谓侮圣，言空自弃。
      　　——中午焚香默坐，屏缘息虑，以续夜气。饭后读《大学衍义》及《衍义补》，此穷理致知之要也。深研细玩，务令精熟，熟则道德经济胥此焉出，夫是之谓大人之学。
      　　——申酉之交，遇精神懒散，择诗文之痛快醒发者，如汉魏《古风》、《出师表》、《归去来辞》、《正气歌》、《却聘书》，从容朗诵，以鼓昏惰。
      　　——每晚初更，灯下阅《资治通鉴纲目》或濂洛关闽及河会姚泾语录。阅讫，仍静坐，默检此日意念之邪正，言行之得失，苟一念稍差，一言一行之稍失，即焚香长跽，痛自责罚。如是日消月汰，久自成德。即意念无差，言行无失，亦必每晚思我今日曾行几善，有则便是日新，日新之谓盛德；无则便是虚度，虚度之谓自画。昔有一士自课，每日必力行数善，或是日无善可行，晚即自恸曰：“今日又空过了一日。”吾人苟亦如此，不患不及古人也。
