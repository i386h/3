<!-- { "loadSidebar": true } -->
      　　圣门论学，只在谨言慎行，事亲从兄之间。象山云：“人情物理上用工夫。”彼圣贤者，岂不谈性命？以为日用应感之际，即性命之实功也。近时虚谈盛而实学微，言高于青天，行卑于污泥，以故有志者多不信学。诸友今日会后，务各各从伦理应感处实用其功，各就吾病所重者，克治消融。如往时骄傲，自后谦和得来；往时放纵，自后检饬得来；往时委靡，自后振作得来。一切人伦日用之际，俱从吾一念之微处自修自改，方是实功，方为有益。不然，即谈元析微，徒长知见，只益伪耳。愿共戒之。
      　　一、涤旧习
      　　习俗移人，贤者不免。然习气一毫不除，即于性命一毫未彻，此尤学之最要也。今世纷华声利之习，人人心髓。其高者，务词章、猎声誉相竞；其下者，侈舆马、华衣服、穷口腹相竞；又其下者，狡诈偷刻、好为讥讪，甚至出入公门、干预公事相竞。诸生来会者，固万万无此，然习气所在，易于自恕，各宜猛省。子曰：“士志于道，而耻恶衣恶食者，未足与议也。”语曰：“俭以养廉。”先正有云：“名节者，卫道之藩篱。”此自是士人之大端，不可不加意。苟诸友在会者，各务俭约，黜华靡；务忠厚正直，戒险僻邪媚；反求诸己，知自贵自重，则在外者无足入吾虑者矣。姚江之学者倡于越，越固有稽山书院，江陵秉政遽废之。余乡先辈萧方伯拙斋公，以户部主事，累迁绍兴府知府，时以廷议，晋文成从祀，遂得主张兴复，此其中饬诸生之会约也。约凡三事：立真志，用实功，涤旧习。大约与毅斋《水西会条》同。二公幼同志、长同学，其立身之品行同，其立朝之节概同，其人道之浅深同，则其立言之无不同也，宜哉！公亦有《水西会约》，以大意已尽此，不复赘录。嘉庆五年正月，后学赵绍祖识。
      　　●仁文书院
      　　在嘉兴。明万历三十一年，知府车大任创建，有仁文堂、崇贤堂、有斐亭，集乡绅生徒讲学其中，为明代浙中王门的活动中心之一。次年，又与提学副使岳元声等大开讲会，订立讲规，规范其讲学行为。同时又批准府学生员蒋道原等人公呈，执行创置田、收院租、清稽查、明支给、酌支数、清册户、重主典、定祀礼、谨修理、慎请给、严看守之《条理院田事宜》，从经济上保障其讲学活动。
      　　仁文书院讲规
      　　明万历三十二年
      　　孔子曰：学之不讲，是吾忧也。嗟乎，如以此语执涂之人，而告于三吴水湄之乡，岂不曰由之瑟奚为于丘之门乎！而孟夫子道性善，言必称尧舜。有激乎，有激乎，杨墨横议之世，语至动色，曰子何尊梓匠轮舆，而轻为仁义。伤哉，孔孟之心也。吾非斯人之徒与，而谁与？千百余年后，濂洛关闽之学兴，庶几乎不绝之缕。若晦翁先生，则理学家亢宗之冢子也。其叙石鼓书院略云：前代庠序之教不修，士病于无所学。即今郡县之学宫，置博士弟子员，皆未尝考德行道艺之素，其所授受又皆世俗之书，进取之举，使人见利而不见义。士之有志为己者，盖羞言之。是以，尝欲别求燕闲清旷之地，以共讲其所闻，而不可得。于是，往往择胜地，立精舍，以为群居讲习之所，而从政者乃或就而褒表之，若岳麓，若白鹿洞之类，是也。以三吴水湄之乡，霸气之余嚣凌诟谇之，习以为常，而可容易语此，渗以弦歌之化也乎？然而，学道爱人，当事者不啻三致意于兹土，既立之院，又置之田，又条之规画，而照临之下，倘或犹罹重阴雨露之波，终然自甘枯槁，无乃自暴者不可与有言，自弃者不可与有为也耶？我为之凛凛，即平生渺学寡修，少独得之见，谨以其所闻于先贤之大概，与后学之条规，聊注仪则于后，以俟君子采择焉。计开：
      　　一、肃讲仪
      　　先贤往矣。孤陋寡闻之士，少失师承，岂能一一读先贤之书，识先贤之行事。或者羹墙而见之，庶几见而问，问而思，思而求其所以庙貌尊崇之故，而倘然有记乎？诵其诗，读其书，不知其人可乎之一语。或者梦中一觉，未必非善与利之分，则入谒初诚。或者有似乎若弗克见之想，是故其为规也宜肃。议定每入谒，必盥沐而进，齐集于仁文堂。每会，巳时鸣钟五声，院赞二生导引齐入，肃仪澄虑，诣四先生神位前，唱排班，班齐揖，平身，如是揖者四，礼毕。初入会，谒者另出四拜，复导引出至仁文堂，东西分立，击鼓三声，各就班位，肃揖就坐。默坐少顷，院长先捧晦翁先生院规、象山先生喻义利章，或朗诵一过，或讨论一番，在坐者肃然倾听。复少顷，师友各随己意，以六经疑义互相问难。过未击鼓七声，执事者进茶饼，毕，一揖乃退。
      　　一、酌期会
      　　有虞氏未施信于民，而民信夫，犹言政也，况乎士也，而牧学之是期乎，可知期会者，不得已而为之者也。世朴而道存，则期会为乱道之媒，世衰而道丧，则期会亦反道之渐。三吴文胜之区，不患其文之漓，而患其质之衰也。仿古人社学之遗意，而有志丽泽之士，相与忠信切磋，琢磨其间，自不得不立期会，以收朋来之益。如白鹿洞岁以为常，如水西会于四仲，如东山于春秋二丁之日。总之，意不失古人举事，各随其地之所宜，以俟留心世教者斟酌而行之可焉。
      　　一、严磨砺
      　　书院之未立也，则立之难于虑始，书院之既立也，则立之难于成终。惟是学术之途，人品之往来不齐，既难以急迫求其是，又难以仓卒定其非。于是，有志之士，始有闭户扫轨，招之而不来者，而游浪者却以托名讲学，衣冠干进，甚至假贫病以求济，借孝养而谋食，院田几何，能得日销月靡，虚此廪禄而少实益为也。议于博士弟子中，果有文行潜修，德业日进者，当事者廉得其状，优异一二，称为院长，以为来学者之倡，或亦挽回薄俗士风之微意。
      　　一、广与进
      　　真修实践之士，往往出于布素，如吴聘君、王心斋其人者，故不尽由黉序中出。若必择其方类而取之，恐长林丰草间不免有遗贤，而亦何以风励。庶人之以修身为本者，是故，会讲之日，如或山林布衣，力行好修，但愿听讲，不妨与进。其怀私负戾，藉名干进者，一切摈斥之，无取焉。
      　　●瀛山书院
      　　在淳安。北宋熙宁间，中宣大夫邑人詹安建双桂书堂于县西北之银峰之麓。“结庐其中，凿池引泉，注之以为方塘。”收詹氏群族子弟入学就读，外地士子也慕名而“负笈往学焉”。其孙詹仪之登绍兴二十一年进士，与朱熹相友善，常往来山中论格致之学。乾道七年，朱熹第一次来游，作《咏方塘诗》传世。淳熙二年，因詹骙殿试第一（状元），故取“登瀛”之义，遂改银峰为瀛山，其书堂亦改名瀛山书院。张栻、吕祖谦等也曾讲学于此。岁久倾圮。明隆庆三年，知县周恪重建。凡为屋楹，中为格致堂，前为登瀛亭，后为三贤祠、绪山钱德洪祀祠、大观亭，复方塘旧址构一鉴亭。五年，邑人方应时、方世义等共捐余亩，以作讲会之资。天启年间，方世敏制订学规，以格致、立志、慎修、安贫警士，讲学之外，每月三次会文，练习制艺时文。岁久废。清顺治间，知县高尔修、钱同鼐先后修葺，各捐田广祀。后经多次修复，规模日大，有朱文公祠、詹先生祠、方先生祠、邑贤候祠、乡先生祠、双桂堂、格致堂、大观亭、仰止亭、得源亭。年重建。今为县级文物保护单位。
      　　方世敏：瀛山书院学规
      　　明天启年间
      　　一曰格致
      　　格致者，圣经八条（指格物、致知、诚心、正意、修身、齐家、治国、平天下）之先务，古今理学之关键也。秦火之余，书缺有间，晦翁朱子取程子之意，与虚舟詹先生商榷于瀛山而补辑之。前此创复书院诸先达，特颜其堂曰“格致”，所以志贤迹示学的也。今读朱子之《传》曰：“天下之物莫不有理，则此备物之，我是亦一物，而非遗内也”，曰“人心之灵，莫不有知，则此所致之知，虽寄之物而非徇外也”。内外兼该，格致之义真至微至妙者也。学者格一物即致一知，日积月累，豁然贯通，按之心，有全体证之。世有大用，方是物格，方是知至。若徇外遗内，记丑而博，无益于身世，则直子程子所呵，玩物非格物矣。愿与同志戒之。
      　　一曰立志
      　　天下事未有无志而能成得，盖一时之趋向，终身之事业系焉。今士所读者六经四子之书，所志者非六经四子之业，认富贵为功名，自童子时而心之所至惟是物耳。尝观汉唐以来，博洽载籍、掇巍科位公卿者，何可胜数；而声施后世、袭其香、仪其羽者又不尽高科大官辈。此可惕然省矣。朱伯贤曰：“君子莫先于立志。志仁义者其德著，志功名者其业崇，志富贵者其势广，视夫所志何如耳。”周子曰：“志伊尹之所志，学颜子之所学，过则圣，及则贤，不及则亦不失于令名。”而子朱子亦以为书不记，熟读可记；理不明，精思可明。惟有志不立，直是无著力处。旨哉斯言！吾侪能无仰止之思乎？
      　　一曰慎修
      　　修身之学，圣门言之详矣，总之不出慎厥身修一语。盖人一涉世，即有富贵贫贱异其境，荣辱得失交其前，是非毁誉惕其心，爱恶忧喜生乎内，酬酢应感挠乎外，千态万状不可胜穷。若或不慎则中无主，而匪僻入之，即素号贤者，心且不觉，引之而去矣。一失其身，虽痛自悔责何益耶？昔黄勉斋称朱子有云，其为学也穷理以致其知，反躬以践其实，至于养深积厚，精持者纯熟，严厚者和平，犹慊然有不足之意。盖惟终身凛此慎修也，故虽身受群小之诋毁，而其行益彰，乃若不慎不修，则鸡鸣为跖徒，语默类穿窬，□亡归禽兽几希矣。去虚名何为？虽或誉之，可愧弥甚耳。《易》曰：“吉凶悔吝生乎动。”吉一而已，动可不慎乎？故慎修者于善之萌焉，若食之充饱也；若抱赤子而履春冰，惟恐其陷也；若鸠毒之投羹，虎蛇之横集，盗贼之侵凌，欲有以避之而胜之也。古君子凝至道而成盛德，罔不由斯。此朱子所为穷理致知、反躬实践而必要之居敬以立其本也。敬与吾辈勉之。
      　　一曰戒傲
