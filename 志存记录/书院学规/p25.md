<!-- { "loadSidebar": true } -->
      　　——主敬乃吾儒稳当家法。盖敬则灵虚，则复吾大公之体；敬则明明，则祛吾障蔽之累。可以约情复性，可以摄气禔身，可以处众御物，可以应事周务，可以居上临下，家国天下无所措而不宜，夷狄患难无所久而不得。自始学至诚德，一敬为之，彻上彻下。方其始学也，即不免于执兢之劳，然敬慎不失，亦无妨于学，久而孰焉，孰而忘其敬焉，即圣敬之域矣。夫尧舜之圣犹然兢兢业业而笃恭，天下乎之盛亦不过从敬信笃之耳，非外敬而别为之一道也。故敬为圣学始终之要，吾侪当服膺焉。
      　　——体仁云者，不以四体之体为体，而以六合无外生生不息之理为体，是吾之真体也，天地万物莫有间之者，有所间焉，惟己也，任己私之潜滋，而曰吾体原自并包六合，吾体原自生生不息，此与说铃说相轮何异。仁不为己有也，不有诸己则充之光辉，何自臻焉，而根心悦乐必明觉不昧，直烛其己私之根。常生常化，如颜子之有不善未尝不知焉，则克己之尽乃所以合天德，精微之尽乃所以致广大。以夫子之天纵犹且下学而上达，故曰，有真修然后有真悟，克己复礼诚千古正学也。若以此为第二义，更欲超乘而上焉，其说非不高超便捷，但除己无功，除克己更无自而识端倪、握把柄，是登山而舍径，涉彼岸而不用筏也。远仁为道，徒成虚玄之见，学者辨之。
      　　——今之学者哆谭悟矣，语及于修，辄曰此不达性也者，此拘儒也者。彼夫择迹而行，循轨而趋，矜持于方寸，局溺于见闻，诚有如今日之所讥者。若夫见过而化，克己而后复研几于极深，主敬而慎独，则岂可概讥而尽废焉。悟而废此，则亦不得谓之悟矣。但当下须是合一之功翔于九天之上而非高也，潜于九地之下而非深也，包乎六合之外而非远也，谨于几微之际而非近也。了无所着，何悟何修，退藏于密，即修即悟，则凡悟修皆边见，谭悟谭修俱剩语，不言可也。
      　　——天地间五行相生相克，有生斯有克，惟克然后生，不克则妄生而无制。克之者，若有所制而不得妄生也。克己之功，正克其妄。生者，妄生不生，则真生常生，时出而当其可矣。大圣大贤非时不生，以其时习，此不妄生之学也。所谓一息该万古之精神在此。
      　　——学先立志，诸儒之论详矣。第功利之习炽，性命之理微，炽者障人慧性，微者又难与言，故有非而笑之者矣。否则，且信且疑，姑从而姑听之，否则，浮慕美名，亦无卓然必为之志，是皆未之思耳。人生不百年，富熟荣华所享几何时，即功大名显，身不能与之长存，则所云不朽者恶乎在。古人谓至贵至富，可爱可求，不爵而尊，不位而荣，不待生而存，不随死而亡，岂欺我也。且圣贤忧道而不忧贫。汲汲皇皇，终其身岂求富求名之智不必众人，而故为是忧皇，反不若众人以逸乐，终是众人哲而圣贤愚也。第一反而思之，则知圣贤之汲汲皇皇，必有所为人之所非笑，正圣贤之所矜悯而悲哀之矣。思及于此，其志当有勃然而兴者。罗近溪先生曰，人不从生死起念，不决不真。师曰必一切世味，富贵、贫贱、毁誉、得丧以至死生之际，皆不足以动其心，而后此志始立。由此言之，则凡浮慕虚骄矜夸皆非志也，必达于死生之说以定此志，要诸死生不动以决此志，人孰不欲为豪杰大丈夫也，安敢以无志厚诬若人耶？
      　　——履德之基。未有行履不端，而可与共学者。兹群英观摩，正思齐内省之时，试观平日所行，果能尽谦于心乎”果能孝亲弟长乎？果能和邻睦族乎？果能衾影不愧乎？果能四知（四知：东汉杨震任东莱太守，下属昌邑县令王密夜送十金，并说“暮夜无知者”。震谓：“天知、地知、我知、你知，何谓无知？”乃坚拒。）不畏事事可对人言乎？静定之中必有独觉其真者，慊则益勉，愧则亟反，一念觉悟，即为入道之门。此明师之所不能启，良朋之所不及规，而自觉为最真也。如是，过日改，善日迂，德业自此崇，人品自知高矣。
      　　——今之为学者，类以行好事仿好人，是亦足矣，何必更事正心诚意而涉于虚远乎？噫，此务华绝根也。天下岂有心意外之事，心无为而事起于意。意之初动，不能觉察，而徒于事为检点，即使所为尽善，只是矫饰袭取，而况意念既妄，事迹焉有不妄者。故一匡九合（一匡九合：又作九合一匡。春秋时，齐桓公九合诸侯，一匡天下，称为霸主，使混乱的局面得以安定。后用以指卓越的治国才能。），岂不彪炳，而圣门羞祢，以其无诚意之学，此王霸之辨、诚伪之分，吉凶悔吝之几已形于此矣。吉一而凶悔吝三，可不慎与？慎之者，图之而未形，防之于未然，即见过知非之说也。
      　　——会切戒浮谭泛说。一言躁妄，即为不敬，故曰学不在多言，但默坐澄心，体认天理。若一毫私意之发，即自退听。不然，逞臆说，夸辨博，纵使叠叠成章，亦为言不及义。故善学者念念不离于真，善谈学者言言不离于宗。
      　　——学务尽性。性不容言，则学者亦何言之有？故孔门欲无言，而颜子之终日不违，乃所以言无不悦也。至于求端而未得，或有疑而莫解，则不得不咨诹于师友，辨析于歧曲，要得其归而止，非得己也。若乃牵文引义，师心执见，强合比拟，揣摩测度，不惟无益，且或害之。盖大道无默，神会之则亲切，言求之则支离，心体之则悦乐，情求之则昏冥。故问贵切，而答贵约，凡议论有不合处，姑阙之以俟他日自得，毋强通于一时，以来聚讼之讥。
      　　——凡治百艺，莫不有法，得其法然后能成其事，岂治心而独无法乎？人而甘心之不存也，固无所事法已，苟有不甘，自宜孜孜于此。圣贤心法具在六籍，析之奚啻万端，约之实惟一法。得其一法，循而入之。及其入也，万法自此归一。学固易简，不在泛术。——在斯会也，且除妄想。学者才坐静，便着思想，非想事即想书，不想恶亦想善，不知一着于想，总属为妄，万起万灭，障无虚明。学以立诚，诚一而不妄。以妄术诚，是适北而南辕也。
      　　——人多以讲学妨举业，不知讲学未尝妨举业也。盖讲学以明六经、《语》、《孟》之旨，而会之于心性，体之于躬行，至于有得，则万理无不融贯。以其所融贯者发为文章，摅性灵，泄心得，其与涉猎剿袭者迥自不同。是讲学实举业之资，而未尝妨也。谓之妨者，特推托之词耳。人情大率悠悠，因循滋事，其以俗事杂虑妨者多矣，未闻以学妨之。且举业以取青紫（青紫：汉制，丞相、太尉皆金印紫绶，御史大夫银印青绶。后世因称高官之服为青紫，青紫乃为高官代名词。）为期，人人习举业，未必人人得青紫，岂皆以讲学妨乎？得青紫而不闻道，亦为虚过；不得青紫又不闻道，终身究竟作何结果？所谓浪度浮生，坠落沉沦，亦大可思而惧也已。
      　　——会期以每月十七日。先日，庠友会文一日。次早辰初，俱赴书院候齐，谒先师四拜，师友揖毕，各依齿序（齿序：齿，本指牙齿，引申为年龄。以年龄大小为序。年长者为尊。）坐，后到者一揖就列，不必别为缛礼。编司仪二人，以赞礼及指入班次，有喧哗不肃者纠正之。辰集，尽申而散，勿得闲步出游。
      　　——白沙先生春秋二祀以及月会费，皆取给义田所入之租，值会者掌之，置簿一扇，纪出纳。某会人若干，用该若干，某祭用若干，俱以时价算支，明细书数于簿，不妨详委。如年终有羡，连簿交割下手，以资修理之费，并不得支为别用。春秋临祀，先晚省牲，次早寅兴排列，值会者务恪虔以昭敬。凡墙屋检盖，什物查点，书籍版箱，时时照阅，均值会之司焉。昔胡安定先生立治事斋与经义斋，并以教学者，欲其周于务而有实用也。值会之务，倘亦治事之义乎？执事有恪斯为实学。 

      　　广西壮族自治区
      　　●藤州书院
      　　在藤县。清嘉庆九年，知县陈廷璠费银两，倡建于学岭。为进，坐西向东。前为头门，有惜字炉座。中为讲堂，悬学使祁■手书“问津堂”及知府王友莲手书“陶熔义俊”匾，左有聘山长定规碑、书院户口田业碑。后为文帝殿，上有奎星阁。再后为三代祠，两边有学舍间。凡捐银两以上者，可列其祖先姓名于三代祠内。订《规约》条，砥砺学子。
      　　陈廷藩：藤州书院规约
      　　清嘉庆九年
      　　夫《易》著盍簪，《书》明教胄，《礼》详鼓箧，《诗》咏求声，良以师生有教学之资，朋友获观摩之益。况以南北国所悬之声气联而治于文章，上下庠所育之英才合而聚之党塾。洵推挽之足乐，实切琢之宜勤。兹惟藤邑感义故封永平旧治，龙骧南峙，翠涌文峰；绣水东溁，碧涵灵沼。李进士首举于唐，科名渐盛；冯三元扬芬于宋，朴学堪师。由来称钟秀之奇，自此著人文之焕。久宜追踪曩哲，腾其虎气龙文；所当继武前修，储此春华秋实者也。仆，学荒不殖，质窳无长。鞅掌频劳，有愧词坛于邺下；师资可就，得借讲习于河汾。如桴鼓相从，无虑挝而不应；既悬钟待发，须知叩则斯鸣。擅文囿之峦龙，愿借才子；拾骚经之香草，尤望童蒙。用列规条，共期砥砺。
      　　一、气质之宜变化也
      　　夫毗阴毗阳，喜怒多失宜之候；刚克柔克，血气有受治之功。必蔼吉流辉，始得合交游之谊；况和平养福，更足消暴戾之灾。倘凌竞未捐，学校何殊于市井；或恣睢时露，衣冠即类如屠沽。积三年而去一矜，正需学力；澄千顷而不偶浊，乃见儒修。各宜虚湛其怀，慎毋嚣凌其习。
      　　一、言动之宜谨饰也
      　　夫出好兴戎，启口即关衅咎；监渊集木，出门尽属危途。思吉人之寡辞，守瓶宜谨；法君子之慎动，执玉宁忘。倘谑浪相高，不顾摩兜之戒；跅驰自肆，罔知灭火之修。即属败群遑言，我党欲诡薄无讥于世，宜尤悔早寡于身。
      　　一、诵读之宜勤奋也
