<!-- { "loadSidebar": true } -->
      　　以上六条，诸生果信予言，潜心学去，他日必有益世用，予日夜所祷祀者也。既谓士须以八股进身，则励耻求实，必不屑窃为文徒恃空言；从事经史，体以身心，而文有根底；审时广识，文必精切，宏肆场中，易于制胜，习勤乐群，则朋友讲习，日夜不倦，文事日精进矣。凡八股，皆以发挥圣言，上六条则以圣人之言而以身为之者，世岂有身为其事而不如徒言之亲切者，诸生果实从事于此，倘有妨八股，予甘任其咎。
      　　●崇实书院
      　　在泾阳。清光绪二十三年，督学赵维熙奏建格致实学书院于味经书院东。院成，改名“崇实”，有计堂架楹，堂前东置日晷，西筑通儒台。堂东西有致道、学古、求志、兴艺斋。设院长人、分教人。其课程设置注重格致、英文、算术、制造。分政事、工艺二斋教学，仿味经书院设时务斋，订《书院章程》条，进行教学改革。二十七年，督学沈卫奏请并入宏道书院。
      　　刘光蕡：崇实书院学规
      　　清光绪二十三年
      　　予于乙未春间，为味经诸生拟学规六条：一励耻，二习勤，三求实，四观时，五广识，六乐群。其时拟集股购机器纱织，有效，再建实学书院，予故先以此勖诸生。继辟时务斋为书院之先声，盖恐集股不成，不能别构书院也。今幸书院已成，省宪筹备膏火，顷奉旨特变科目，诸生当无不痛除故习，以勉承明诏矣。然绎诏旨，六门特祛词章之虚，以从政艺之实，适符崇实命名之意，非举尧舜禹汤文武周公之法弃之以从西政，举孔孟以来相传之道弃之以从耶教也。然则诸生欲为实学，当自有实心始。实为尧舜以来相传之族，则当实心以求保种；实为学习孔孟之徒，则当实心以求保教；实为大清数百年之士民，则当实心以求保国。实心求之之法，仍不出前予所拟六条，请再引伸其说以告诸生。
      　　周子云：“志伊尹之所志，学颜子之所学。”伊尹何志？欲君为尧舜之君，民为尧舜之民而已。夫之莘野耕夫，乃以君不若尧舜，一夫不被泽为耻，去尧舜仅四百余年，尧舜法度岂尽泯没。桀虽昏暴，犹为中国之人，中国之教必不尽。举中国四万万之民而奴隶之，屠割之，伊尹之耻乃至，若挞于市，使生于今日，亲见外夷之横，异种之教驾于尧舜之上，以屠割我中国，其耻之深痛，为何如耶？耻之，则必求洗其耻，求洗其耻，非自奋于学不可。孟子云：“天下无道，以身殉道。”必矢以身殉道之心，然后为有耻，然后能立志。此耻之全量也。而在诸生，则尤有切要之图。当思与中国并立者，何以他国之人皆智皆巧皆富强，中国独愚拙而贫弱，人且谓我为野蛮，为无教化。以炎黄之种，生清淑之区，承尧舜禹汤文武周公孔孟之教，而令人訾为野蛮无教，而愚拙贫弱，则诚不如人，此其可耻为何如，诚不可一夕安矣！耻则愤，愤则勤。
      　　吾前多言兵事，若以武夫待文士者，不知是即孔子之道也。孔子论学曰：“愚必明，柔必强。”勇为达德之一，弱为六极之终，自强不息，道乃上拟天行。然则学问之事，以知始，以强终，果窥圣人之道，未有不强者也。国之大事，在祀与戎。今开特科，名曰武备，朝廷之意可知矣。诸生即为一身功名计，处今日世界，不耐勤劳，何能任事？故当孜孜以求其明并求其强也。明者，治心之效；强者，治身之效。宋儒谓变化气质，变昏愚之气而清明，变脆弱之质而强健也。诏旨所分六门，不过政艺。政，古之大学也；艺，古之小学也。西政之善者，求之吾古，无一不备，而易流于空谈，当与吾今日所行之政相比较，则一旦当自能坐言起行。西人之艺，则极神奇，此殆天为之开，俾西人数十年研求以贶我中国者，彼为其劳，我为其逸，我辈宜各占一门，日夜殚心，若有其器，如法试验，不过三年，即能贯通。西人汽机、轮船等事，其分功课，亦不过三年也，但算学、重学，无论自占何门，须先通。
      　　吾辈未入仕途，所学内修、外交、理财、经武，虽言之极精，均空谈而无实事，则吾前所谓求实事者，将何以求？曰：“此其本，在存心；而其用，在观时。”视天下之患，如在其身，西人何以富，我何以贫，人何以强，我何以弱，人何以不讳言利而贪黩者少，我何以言仁义而污处者多？以西国之政事对镜，而我之弊不可掩，以西国之政证以我之三代而上，而我之弊愈不可掩。而救弊之方是在矣，实心奉行内修、外交、理财、经武。中国之弊，皆积于唐宋以来以文取士，故弊在此也。故求实须黜浮词，而能黜浮词则自能观时始。观时何以能黜浮词？曰：“外洋诗书礼乐之化不如中国也，然而国日富强，仁义道德之训不如中国也，然而自谓有教化，其故何哉？”外洋之事治，中国之事不治也。中国之事何以不治？取士之时，以文不以事，则士之读书，亦只求能文而不求能治事。故朝廷之政，吏例持之，行省之政，幕宾家丁持之。非甘让行政之权于人也，平素并未讲求，一入仕途，每遇一事，均茫然无所措手，不得不假手于人，而弊丛生矣。今则六七大国相逼，理财之权授于人，治兵之权授于人，近且黜陟之权亦授于人，而瓜分之说且昌言不讳。宦途日棘，不欲入仕途则已，欲入仕途，兵刑钱谷之事，可不预为讲求哉？
      　　其曰“广识”，何也？曰今之祸较战国为急而且大，战国仅中原之地互相争夺，今则合五大洲相争夺矣；战国之秦专尚兵力，今则以商务夺我之财，以教士诱我之民，其祸酷于金元，较五胡而过之；五胡仅恃强悍，今则加以智巧，万非中国所能敌；故欲救今日之弊，非洞悉西国之政治、工艺不可。西人风气日开，每岁新出之书多至万余种，诸事日益求新，中国乃固守唐宋以来之旧见，乌得不日见削于人也。故能识周六合，然后可以上下千古，井田封建，皆后儒所谓万不能行者，今则万不能不行矣。观炮火之烈，然后知井田沟洫之法所以为国也；观吏胥之横，然后知乡官州遂之制所以联民也。至于学校，尤万不可以不复古，非西人行之而效，孰敢作此论哉！故西人艺事之书可读，其政治之书尤不可不读。
      　　其曰“乐群”，何也？五大洲上之人分五种，欧罗巴人为白种，利未亚人为黑种，南洋各岛为棕色种，美利坚人旧为红种，今被白种驱逐逃于深山，如云南之怒夷，黑人仅为白人之奴，棕色人多见并于白人，惟我中国为黄种，知识不亚白种而日见削弱，其故何也？白人能群，各色人不能群也。今外患日逼，非合天下为一心一力，不足以救之，故今日第一义，当自能群始。能群，即孔孟悲悯之心，必能使中国为一人，然后能使天下为一家，否则人以天下为家，我将为之奴隶矣，可不痛哉？故吾愿人人能去自私自利之见，以勉求当世之务而共支危局，不独忠于国也，黄帝尧舜以来，圣贤之神灵，实我凭之矣。
      　　以上各条，皆我以意为之，诸生遵守，其有窒碍难行或意想不及到之处，均可随时斟酌增改。
      　　青海省
      　　●三川书院
      　　在大通。清乾隆元年冬建。延名师主讲。三年，西宁府佥事杨应琚订学约条，敦促弟子求学上进，提倡“闭门潜修，同人砥砺”学风。针对文教不举之现状，特规定家有三子者必择一俊秀者入学，只生一子者若体弱不胜稼穑者亦应入学。其致力教育之心可鉴。
      　　杨应琚：三川书院学约记
      　　清乾隆三年
      　　古者党庠之设，所以教养人材，俾之德修举殖，以备国家器使。隶其地者，必各敦黾勉，共就甄陶，方能三年小成，七年大成，文行卓卓，著为人望尔。大通卫地居塞外，人杂番戎，自雍正三年始设义学，已历一十三载，迄今学不加进，业不加修，良由尔父兄狃于姑息，子弟乐于怠荒，故卒无成效。今于乾隆元年冬另建书院，敦延名师，俾昼夜维勤，寒暑无间，以仰副圣天子兴贤育才之至意。比岁以来，闻诸生读书渐有进益，已详请制府兼中丞阳湖刘公题准该衙，每科岁考取文武生员三名，暂附府学，可谓千载一时。若作辍不常，去来无定，将何以应试？又将何以立身？自兹以往，不能不严立规条，稽考文行尔。诸生各宜尚志，以慰余望。
      　　——大通避处荒彻，地瘠民贫，凡编氓子弟宜戮力耕耘，为俯仰之籍。然皆事田畴，不知礼义，逸居无教，愚野堪忧。今定一家三子，择俊秀者一人入学肄业。或止生一子，气禀孱弱，力不能任稼穑者，尤宜读书勤学，奋志青云。
      　　——子弟入书院肄业及在义学读书者，须遵朱子《白鹿洞规》，论定《程董学则》及《分年读书法》。今各录一册，揭之楣间，庶触目警心，感发兴起。
      　　——书院肄业诸童，欲知行文，宜谋篇法。单题首应专攻，次如上下偏全、长短理致、故典及全章大节、各题式，不可枚举。总之，俱宜择先正传文，熟读数百篇以为矩薙。庶极情尽致，下笔时不至茫然无畔岸。尤贵明理、养性，为世通儒。
      　　——诸生须立志宏远，不可以读书为取利禄而已也。朱子曰：“而今贪利禄而不贪道义，要做贵人而不要做好人，皆是志不立之病。”又云：“非是科举累人，人累科举耳。若高见远识之士读圣贤之书，据吾所见，为文以应之，得失置之度外，虽日日应举亦不累也。”所言最为谆切，学者必堪破此关，读书乃有进步。
      　　——子弟五岁以上即令向义学念书。《四书》本经须令与注小同读。经书读毕，仍讲明《小学》，然后送书院肄业。
      　　——大通卫新疆甫辟，文运初开，师儒尚无专席。该卫抚治斯邦，父母师保是其兼责。应于月终，请院长将各童所读何文，所讲何书，条列各童名下，每遇朔望日赴该衙门，听令背诵宣讲。如讲诵无讹者，该卫赏给纸笔以鼓勇往；不能讲诵者，责以示惩，不得姑恕。
      　　——凡在书院及在义学者，如家中果有大事，须父兄据实诉明师长，方准给假。倘托故逃学者，师长移送该卫，即惩父兄以姑容之过。
      　　——师严道尊。子弟负笈从游，学业固资教诲，即饮食语言皆为诸生之观，法令之朝夕薰染，渐归纯正。今将朱子《童蒙须知》抄发一册，以为矜式。先生既拥皋比，谅有婆心，顾名思义，尤所厚望。
