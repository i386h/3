<!-- { "loadSidebar": true } -->
　　金固山既解漳围，乃进攻海澄，郭外坏为平地。国姓鼓励士卒，亲立雉堞堵御；与诸将敌楼饮酒，指挥自若。忽一夕，闻空炮发；王秀奇、郝文兴曰：『是欲临城也』。甘辉勒兵持斧以待；令曰：『敌至齐砍』！须臾，清兵尽锐渡濠，大呼登城；举斧砍之，先登者悉填濠内，无一生还者。金固山连夜回，澄守益固矣。

　　秋、九月，救潮州；旋引还。

　　清兵攻潮州，郝尚久因郝文兴乞师；遣陈六御率兵援之。尚久疑，不敢开纳。未几，潮州破，乃攻鸥丁坝等寨，引还。

　　 甲午、永历八年

　　甲午、永历八年春、二月，清遣官议抚（即顺治十一年）。

　　初，平国公在京密令李德来劝就抚，阳许之；清遂封平国公为同安侯，遣郑、贾二员赍诏及海澄公印敕来文封定国公为奉化伯、澄济伯为左都督。国姓至安平，宴待郑、贾；辞以未有地方安插兵众，不受爵。乘郑、贾回京复命，乃就福、兴、泉、漳措饷。十月，清遣叶、阿二满员来，令削发登岸；不从。叶、阿从间道驰回京，清遂置同安侯于高墙、戍澄济伯于宁古塔。诛援剿前镇黄大振。

　　大振，兴化人；初从黄斌卿。斌卿死，来归；累升援剿前镇。至是，往兴化措饷；召募至数千人，多不法，有讹语。遂亲往海坛，召大振军前计事，执之以归；赐死，饮鸩不瞑，绞杀之。以戴捷代统其众。设六官。

　　以壬午举人潘庚锺为吏户官、丙戌举人陈宝钥为礼官、世职张光启为兵官、都督程应璠为刑官、丙戌举人冯澄世为工官；改中左所为思明州，以邓会知州事。时监国鲁王及泸溪、宁靖诸王皆厚赡之；礼待乡绅王忠孝、沈佺期、郭贞一、卢若腾、辜朝荐、徐孚远等；有军国大事，辄相谘。考诸生有学问者入储贤馆。先是，永历欲开科粤西，诸生赴科举者，皆给花红、路费银两。岛上衣冠济济，粗有太平景象。诛饷镇黄恺。

　　初，起兵时，苦军资不足。黄恺原充泉州户掾，为饷镇措饷；漳、泉悉听科索。恺少有才，日见亲幸；克剥不堪，怨声载道。遂收杀之。

　　冬、十二月，入漳州，漳州守将以郡城纳降。

　　十月晦日，自岛入澄。乘夜严部署，诸将未知所指；四更抵漳郡，守将开门迎纳；入城，兵不血刃。于是，守将朴世用、魏标、杨其志、知府房里煌、知县周琼、李奇生、范进等皆降；属邑悉附。泉州属县望风而溃，独副将韩尚亮守泉州。

　　 乙未、永历九年

　　乙未、永历九年春、正月，陷仙游县（即顺治十二年）。

　　时诸将分地措饷。甘辉知抚事不济，遂攻仙游县；开地道入，屠戮几无遗类，引军而还。

　　夏、五月，遣忠振伯洪旭、北镇陈六御舟师北征。

　　陈六御等扬帆进取舟山，守将巴臣兴举军降；调臣兴回思明，以六御守舟山。后为清兵攻破，死之（六御，陈谦子也）。洪旭等攻温、台，台州镇马信、宁波镇张宏德出降，空其城而归。

　　六月，堕安平镇；继毁漳郡及泉属县城。

　　安平镇，距泉州五十里，平国公置第其中；洋舶直通城外，人烟繁华胜于郡城。清世子统兵入闽，将至，乃堕安平镇；续毁漳郡及泉属南安、惠安、同安、安溪、永春各县，抽兵回岛。

　　冬、十二月，清世子至闽。

　　世子至泉，遣人赍谕至思明招降，不纳；复易函称书，乃答之。

　　 丙申、永历十年

　　丙申、永历十年春、三月，清舟师出泉港，遭风而还（即顺治十三年）。

　　世子调泉州水师攻岛；遣林顺、陈泽等驾炮船御之。未至，清船为飓风所飘，

　　多登岸而逃；十余人至金门，获之，断手掌、割耳鼻，欲厌「嘉禾断人掌」之谶也。断掌放回，自此始。清别遣兵攻白沙寨，不克而还。夏、五月，诛左先锋苏茂。

　　苏茂，原为施琅副将；因补其缺。密放琅逃脱，后露其迹。及同黄梧（原文为廷）入揭阳失利引军回，遂按军法诛之；仍责前冲锋镇黄梧，准偿铁甲自效。六月，前冲锋镇黄梧以海澄降清，封为海澄公。

　　海澄储蓄粮糗、器械不可胜数，以右提督王秀奇统黄梧、苏明守之（明，苏茂弟也）。世子入闽，漳、泉属邑皆下；独海澄未复，多方诱降。适秀奇出计事，黄梧以揭阳失利戴罪、苏明亦以兄被杀，遂举城降。清以海澄公爵爵黄梧；调苏明入京为内大臣，以其母尚在海也。嗣黄梧献平海策：请发郑氏祖坟、株求亲党、没五大商及迁界事，漳、泉之民苦益甚矣。

　　秋、七月，破闽安镇。

　　世子重兵在漳，议率众北向以袭之。克期解缆，会黄梧以海澄降清；国姓曰：『吾欲图大事，岂以澄邑阻之』！遂令扬帆进攻闽安镇，下之。省会震动，时王进缘事在狱，督、抚出之，夜修守具。屡攻不利，乃城牛心塔，以陈斌等戍之。冬、十月，礼官陈宝钥归清。

　　宝钥常惧得罪；至是，将北向，诡称回思明，移船，遂举家入泉州投诚，清以为青州道。以黄开泰为礼官（开泰，丙戌举人），后亦投诚为睢陈道。

　　 丁酉、永历十一年

　　丁酉、永历十一年春、三月十有八日，定国公病死（即顺治十四年）。

　　公中崇祯庚午武科，为津抚郑宗周坐营，转隶都督孙应龙麾下。登莱之役，应龙失机，□（逮）系天津狱；后辩释，复与巡抚张廷拱同事。未几，以兄平红夷功，福荫锦衣卫，掌刑千户。中庚辰武进士，故事勋卫射策武甲科加三级，进都指挥使。癸未，升蓬莱副总兵。甲申，李自成陷京城，弘光即位，檄守采石矶，以右军都督挂镇海将军印；破高杰、张天禄，封靖虏伯。己酉，南都失守，引回；迎唐王入闽，立之；封定虏侯，晋定国公。丙戌，清兵入闽，平国公北行；乃与国姓举义，攻泉，入潮。辛卯，退泊白沙，筑寨以居，名曰「华觉」；久患足疾，构园亭、池沼、花木，放吟度曲，笙歌自娱。丙申，清兵攻白沙，不克；移居金门养病。至是，卒；年四十有五。子耀基，隆武亦赐国姓，人称「小国姓」。时国姓在北闻之，回岛。甘辉击斩满将阿克襄。

　　清复闽安镇，诸将引回；陈斌孤军守牛心塔，不得出。清遣人招降至福州，杀之；尽屠其军。时甘辉等自北回，攻宁德县，满将阿克襄率兵来援。克襄骁勇，马蹶，裹创步战；为甘辉所杀。

　　 戊戌、永历十二年

　　戊戌、永历十二年举兵向浙江（即顺治十五年）。

　　议欲大举直取南京。诸将曰：『南京地远城坚，非数十万人不可；不如就近攻取为得计也』。国姓曰：『入据长江，则江南半壁皆吾囊中物矣』。以中提督甘辉、后提督万礼、武卫林胜、统□余新、虎卫左镇陈魁水陆甲士五万（号十万）、战船千余北行；入浙江，攻陷乐清等县。将进长江，次羊山，暴风覆舟，没数千余人；退泊舟山，整顿舟楫，以图后事。诸将劝回岛，不从。

　　 己亥、永历十三年

　　己亥、永历十三年册封延平王（即顺治十六年）。

　　永历在粤西，年年问遗，修表不绝。至是，遣周金汤赍印册从广东龙门航海至思明，封延平王；诸将升擢有差。时举兵江南；及回，仍称招讨大将军，不受王爵。六月，破瓜州、下镇江。

　　瓜州沿边设兵置炮。六月，南风盛发，鼓棹而进，遂破瓜州；柯宸枢子柯平时在军前监纪，以为瓜州同知。瓜州既破，清管提督、朱操江统兵迎战。两军未及交，周全斌率所部先登陷阵；诸军继之，清兵大溃。擒朱操江，纵之北去；管提督遁回镇江，不守。国姓以全斌违令先动，将杀之；诸将力请，乃免。全斌带伤守镇江。

　　秋、七月，围南京，不克而还。

　　瓜州已破，进围金陵。江、浙郡县望风愿附，江北遥有献款者，京师震动。江南周围百余里孤军深入，又狃于江上捷，可谓垂手得也。未几，余新一军为梁化凤所破；诸军奔溃赴舟，溺者不可胜数；甘辉、余新被获，甘辉不屈死之。出长江，（攻）崇明，不克而还。化凤，西安人，时为崇明副将；是役有功，升江西提督。辛亥病死，标兵鼓噪围其家，索取扣克之银至十余万。

　　 庚子、永历十四年

　　庚子、永历十四年夏、五月，大败清将达素于海门（即清顺治十七年）。

　　清遣达素为将军，大船出漳州、小船出同安，会粤中许龙、苏利舟师，水陆并举。乃遣右虎卫陈鹏督诸军守高崎，以遏同安；郑泰率所部舟师出浯屿，御粤舟；自率周全斌、黄廷等次海门。初十黎明，漳船顺风乘流逼海门；五府陈尧策传令诸将按舟勿动，俟其齐，出击之。呼吸间，漳船已至，诸船奉令不敢发；闽安侯周瑞先为漳船击破，与陈尧策皆死焉。继攻陈辉船；举火药烧之，满兵跃起，且战且却。近午，风发潮涌，亲率巨舰冲之；郑泰复自浯屿引舟合击，北兵大败，横尸浮海。时有满兵二百余见风势不利，弃舟登鸟（圭？）屿（屿距厦门数步）死力拒战；遣北将马信招降，夜溺死之。是日，同安满兵驾小舟趋高崎，陈鹏约降，敕所部勿动；北兵传有内应，未及近岸，弃舟争前。鹏部将陈蟒谓曰：『事急矣，岂可坐而待毙』！乃与殿兵镇陈章合兵出击；北兵皆指言鹏降，争赴之；比至，战遂不支，蹈海死者十有七、八。收陈鹏，凌迟处死；以陈蟒代之。粤舟后二日方至，知漳州、同安兵败而回。自是，对垒阅月；空岛北徇，清兵竟不敢渡。达素回至福州，自尽死。

　　 辛丑、永历十五年

　　辛丑、永历十五年春、三月，收台湾（即顺治十八年）。

　　初，红夷欲城浯屿，依粤澳例互市，以巨舰入犯。泊台湾，筑二城：曰赤崁、曰王城；余皆土番。立法甚严，咸奉约束，三十余年无敢犯者。至是，顺治新丧、未暇连兵，遂决意取之。先，亦有人献策也；诸将谓夹板多、炮火难近，鹿耳门水浅难入；献策者引红夷译何斌进曰：『台湾沃野千里，通外洋、横绝大海，足与中国抗衡。土番受红夷威凌，每欲反噬；天威临之，譬如豺狼逐群羊也。得其地足以广国，取其财足以饷兵；进战退守，无逾于此』。且陈可取状甚悉；从之。三月，率舟前行；次澎湖，下令曰：『惟吾鹢首是东』。至鹿耳门，则水涨丈余，大小舟衔尾而渡，红夷惊为自天而下。引兵登岸，先取赤崁；红夷弃城奔王城，死力拒守。复烧其夹板，尽歼之。围至十二月，食尽，红毛出降；生存者仅五百余人，纵其归国。

　　铜山守将郭义、蔡禄归清；忠匡伯张进死之。

