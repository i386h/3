<!-- { "loadSidebar": true } -->
　　讨（？）汀州之失也，与许耀同系；诸将力请图功赎罪，不许。数进思不战而逃之罪浮于许耀，斩之；捆责许耀。耀先病痢，不数日亦死。并饬何佑、吴淑，以其有战功，令戴罪自效。断曰：自甲寅渡海而西，奄有泉、漳、惠、潮四郡，连和周、耿，声势岂不赫哉！及袭汀州，兵端一起，北骑随至。许耀挫衄于峡江，吴淑继败于邵武，赵得胜战死兴化，何佑弃城遁回；土崩瓦解，莫可如何！薛进思亲信宿将，专制汀郡，兴、泉、漳三府势犹可为：曾未一矢相加，踉跄逃遁，众心一动，弃兴、泉、漳如敝屣，伊谁之咎？按其失律，薛进思实为罪魁。使早明许耀之罚，进思未必敢弃汀州；速正进思之典，何佑未必敢弃兴化。入岛处分，错哉！至许耀之罪，不死法而死病，幸有天刑，人犹以为幸。

　　移北将家眷入台湾；刘炎以舟下碣石卫。

　　诸郡既失，令怀安侯沈瑞、中提督王进功、左提督赵得胜、骁骑将军张学尧、前冲锋镇刘炎家眷往台湾，王进功等先行。刘炎以老母病，不堪风涛，迟疑；后舟至海外，勒兵劫船，乘风下碣石卫，依苗之秀。世藩遣追不及，刘炎在潮与刘进忠归清。

　　三月，分水陆汛守。

　　诸将退集思明，军资不给；乃分汛措饷、召募。以前虎卫林升驻东石，晋南地方隶之；水师四营陈升、五营蔡冲琱、七营石至、八营陈胜分布蚶江，祥芝、崇武、獭窟、晋南、惠沿海悉隶之；一营萧武守兴化，水师五营章元勋分（布）海坛，先阴、福清、长乐沿海悉隶之；楼船中镇萧琛驻定海一带，危宿营陈起万驻福宁一带，总制后协林日慧及吴调纲分辖福安、宁德等处地方；此北汛之棋布也。援剿后镇陈起明驻同安港■〈氵丙〉州，后提督吴淑驻思明，大石、潮、同安地方悉隶之；扬威前镇陈昌、左镇陈福分驻漳港，海澄等处地方悉隶之；戎旗一镇林应分（屯）连江井尾，凡漳浦沿海悉隶之；奇兵镇黄应、英兵镇李隆、殿兵镇林奕、房宿营杨兴分屯铜山，南澳、诏安、潮阳、揭阳地方悉隶之；（此）南汛之碁布也。其余各将屯潮州、惠州，遥为声援。自布置后，人始有固志。

　　清康亲王遣佥事朱麟、臧庆祚赍书入思明。

　　大意以「知天识时」为词；世藩发礼都事林桂款待。复书有「春秋华夏」之语。

　　三月，朱寅入泉州；不克。

　　寅原姓蔡，漳浦人，业巫；以左道惑人，颇有占验，人咸信之。诡言崇祯三太子收拾余将，克期袭泉州。三月十九夜，率二百余人潜至城下，鱼贯缘垣堞而入；鸣鼓扬旗，至开元寺前，守泉兵甲昏夜出不意，以为海师复至，多惊窜；行过西街肃清门楼，值双门前大炮发，遂惊回。比晓，觇其无后继也，开城逐之；众寡不敌，按兵徐退，无一死者。自是，人益以为神，咸奉为真三太子；附者日众，屡战皆捷，蔓延漳、泉属县；头裹白布为号，人称为「白头贼」，声势甚壮。但乌合之众，又无巢穴，术有时而穷。后归世藩，封荡虏将军，改名蔡明义；年余病死。其党犹以为尸解、将转世云。

　　夏、六月，刘进忠以潮州归清。

　　进忠性悍，素叵测。乙卯破漳郡，入觐回，意其（甚？）奢，难厌，凡有启，辄为其请；进忠积不能平。各郡失守，拥兵观望。遣户官至潮督饷，不应；遣舟买运，又遏籴。更置府、县官，献款于周。至是，清以征逆将军刘炎同调入京，迁其家于江南。

　　刘国轩自惠州引回。

　　国轩，汀州人也，初为漳州千总。甲午年献漳州，累迁至右武卫将军。入潮，屡有战功；镇守惠州，粤人畏之。诸郡失守，刘进忠据潮州，尚氏眈视广州，国率一军摄乎潮、广之间，布置安闲。时尚氏犹奉周朔，国轩权宜用周号令，冀尚氏之相安也。末，尚之信、刘进忠相继归清，声问间绝；世藩遣舟迎之回师，国轩乃轩所部航海而归。

　　冬、十月，后提督吴淑取天成寨。

　　天成寨，水而险，从无被兵，漳属富厚者恃为巢窟；吴淑乘间取之。泉、漳援兵至，吴淑孤立难守，平其寨而退。

　　十二月，泉州知府张仲举、兴化知府卞永誉议息兵安民。

　　初，慕天颜之入台湾也，议照朝鲜例，称臣纳贡；不成。至康亲王遣兴、泉二府加卿衔同泉绅黄志美，监生吴公鸿再申前议，且以息兵安民为辞。世藩刑官与议曰：『安民必先息兵，息兵必先裕饷；果能裕饷，兵可息而民自安矣』；二知府回省，康亲王以其无定局也，又无报使，责其辱命。

　　 戊午、永历卅二年

　　戊午、永历卅二年春、正月，清提标侵日湖（即康熙十七年）。

　　退师之后，分据全海；上自浙江，下至雷、琼，沿海边各有分汛。日湖滨海，为水师四营陈升饷地；清提督遣兵巡界，陈升率所部击之，大为所败。提标兵乘胜侵东石等处。

　　二月，刘国轩督兵克江东桥等处；擢国轩为中提督，以吴淑副之。

　　自七郡已失也，顿兵海上。清总督郎廷相、海澄公黄芳世、副都统胡兔按兵漳郡，黄蓝镇海澄，分防玉州、三叉河、福浒、石码等处。初十日，国轩督军至海澄。十一日，攻玉州，守将刘宗拜降；徇三叉河、福浒，皆下。十八日，进取江东桥；时潮海风利，扬帆而入，先焚断桥梁；陆兵继至，守将王重禄、吕韬等奔溃。漳、泉援兵适至，国轩分兵击败之。是日，三战三捷，军声大振。廿三夜，取石码，获守将刘符、守备杨朝家，遂军祖山头，逼海澄。满州副都统孟安等自潮来援，国轩退屯石码，浚濠筑垣拒守；分兵屯漳州郭外。是役也，国轩杀其领兵苏爵，诸将股栗；又能身先士卒鼓勇，又被伤者出己资赏之；故众心悦服，所向皆捷。

　　三月，周王称皇帝。

　　周王在衡州，以初三日即位称帝，改元昭武。

　　战于赤岭。

　　自江东桥之断也，漳、泉隔绝。清提督段应举自泉州来，定海将军喇哈达自省来，平南将军赖塔自潮州来，先后率兵应援。国轩倏水、倏陆，满、汉疲于奔命。初二日，国轩列队郡东赤岭，清兵背城迎战。前虎卫林升一军严整，漳兵不敢侵轶；互有胜负，杀伤相当。明蔡明义驻札天宝，以牵漳兵之势；初一日，为清海澄公黄芳世所败，遁入长泰。

　　刘国轩败黄芳世于弯腰树。

　　国轩兵势日盛，树栅双桥一带，去漳数里。满、汉将会议，黄芳世督一股札水头山弯腰树、一股札镇门，安炮以绝来往。国轩侦知，十一日黎明焚营撤兵；漳兵意其遁也，少顷，举帆直抵水头，陟岭鏖战。黄芳世素不知兵，又以天宝破「白头」骤胜而骄，与满将不相下，一战而溃；奔回漳州，月余病死。

　　国轩复败清提督段应举于祖山头。

　　应举列营祖山头防御海澄，粮饷取给漳郡；自水头之败，漳州饷道阻绝。十八日未时，国轩轻兵出躧是地；应举意将攻城，已挥兵迎战；何佑少却，江胜、吴淑等绕出祖山之背，满、汉兵将望见，弃辎重，自相践踏，奔入海澄。国轩等追至城下，会日暮收兵。是役也，陈起明、卢仁、沈诚出军稍后国轩、启泰退缩，削起明等职，戴罪立效。国轩据祖山头，以逼海澄。

　　昂宿营张雄取平和山中召募，漳守将出兵遏之；相持逾月。

　　及克江东桥，调何佑回军；漳兵亦掣回守御。牛宿营曾伟、昂宿营张雄等乘间取平和，守将、知县弃城遁。时黄瑞镳亦在山，纠集兵旅入漳，俱出援海澄，未暇往争。

　　夏、四月，围海澄。

　　海澄负海枕山，城小而坚，为漳州门户；原设水师提督坐镇。丁已秋，以总兵黄蓝守之；及国轩入澄港，复遣南将马虎协防。祖山之败，于（？）段应举等俱逃入海澄；国轩以城险难攻，留一路欲听其出。段应举等恐丧师失地获罪，又以重兵在漳，咫尺不难救援，誓众死守；国轩严兵围之。时清□议罢督、抚、提官，征郎廷相单骑入京，以布政使姚启圣代之（启圣，浙江绍兴人，入旗发解，原任广东香山知县，缘事革职；甲寅之变，捐赀募兵起，复升道、转布政，遂授总督）；又勒巡抚杨熙致仕，以按察使吴兴祚代之（兴祚，亦绍兴人，原漳南道吴执中之子；由无锡县知县随征升按察使，不一年擢巡抚）；二人皆仅事（？）也。又调江南提督杨捷代段应举，以杨捷先任漳浦镇也。至海澄围急，援兵四集，屯笔架山；国轩据祖山头，重堑复垒，断其出入；前后四旁，皆浚渠与海潮相汇。清屡驱援兵，皆损折而还。

　　五月，后提督吴淑进屯灯火寨。

　　时满、汉兵数万集笔架山，援海澄，鼙鼓震天。国轩议曰：『笔架南小寨悬崖，状如挂灯，俗呼为「灯火」；寨下大溪顺流可通海澄，若不扼守，恐有援路。但咫尺满营，谁敢当是』？吴淑曰：『吾请据之』。夤夜率兵进寨，平明寨栅已备，清兵望之蚁集。初十日酉时，满营发炮攻寨，声响不绝；至夜，淑督军士穴地藏身，达旦，无死伤者。急驰报国轩曰：『乘夜发炮，意不在寨；宜别防之』。信甫至，万马已抵祖山岳岭，破林彪、张凤二营；张凤战死，进逼林升营。适国轩援兵至，满骑多填堑死者，乃退；海澄遂不可救援矣。

　　六月，破海澄；段应举、穆伯希佛自尽死。

　　海澄之被困者，满甲二千、马八千余匹、提督公标及各镇标各城守合澄镇兵计二万余人。澄邑原无蓄积，兵多食尽；罗雀鼠、杀牛马，继以食人，尸骸枕藉。围八十三日，众力不支；国轩进攻，克之，时初十日也。提督段应举、穆伯希佛自尽焚死，殓而归之；黄蓝不知所终，获孟安、马虎等满、汉官三十余员，兵将无一遗者。所获诸将，释之，授衔给俸；满兵千余，迁至东宁。黄蓝原充漳州府门子，后入公府；世藩围漳州时，黄芳度遣蓝赍密本赴京；后芳度死事，康熙以其有奔走劳，特授总兵。乙卯入漳，获蓝妻女，仁武镇叶明启请蓝妻及二女养于内。丁巳，黄蓝任海澄镇，世藩欲钓置之，乃取蓝妻女羁侍卫署中；侍卫左右人窃妻女渡海送归蓝。及海澄破，获其妾，妻自缢死；以一妾配副都统孟安、一妾配夸兰大魏赫。未七日，魏赫谋逃，为兵马王盛所首，溺死之；以此妾配赏王盛。二女长者配田香五，与孟安、魏赫等同获于海澄也。蓝在海澄，人以其女在海，疑之；及破，踪迹无实，犹以为伪死遁于海也。

　　刘国轩克长泰，清雅大里弃同安，国轩遂围泉州。

