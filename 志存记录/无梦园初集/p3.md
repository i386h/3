<!-- { "loadSidebar": true } -->
扬属高（邮）、宝（应）、江（都）、仪（真）、泰兴五州县，其行食盐一万八千五百五十引，内除高、宝旁湖近淮，虽有夹带，不碍正课。惟江都、仪真、泰兴三县，滨临大江，一帆直抵江广，每藉官盐为名，巨艘装载，从瓜洲、瓜步等处大肆通江兴贩，纲盐安得不阻。更有势豪之家，钻立士商名色，贩卖致富，蠹国病商，莫此为甚。合照通、泰、兴、皋等五州县概食功迹盐斤，尽革铺商，弗使千引食盐致丛万金巨蠹。
又江南溧阳、溧水、高淳、句容食盐，曾刊榜永革，后有奸商规利告开，亲至各场买筑大包，一引千有余斤，及过桥、所，重贿放行，积弊已极。合遵祖制，于仪真盐所内商掣过纲盐中，抽点千引，分发彼处铺商运卖，其价一照水商，则非惟正课行，而私弊亦寝矣。

一、趱纲盐以储余银。
余银每年六十万两，两季解京，何故愆期，盖不特私贩行也。又有一等内商，观望江广价高，方行赴掣，否则故意迁延不售水商，水商银迟，则余银何以上纳。须得执法直指慎委廉官急掣，按期趱运，并请明旨勒碑仪、淮二所，如一商逾期，累至十数万斤者，不必依前例问罪，只将本纲盐照数没官。商思救本，不敢迟延、夹带，则行盐数窄，正额自疏。
一、除积引以趱纲盐。
商有奸良之别，引有新旧之分，挂掣商人每择地之远近，近盐支而远盐积，至有念年不放，消折无存。穷灶虑赔，掣家远遁。合无请旨严革不准，买补，同今掣纲盐解困贩卖，仍注立版榜运司永为遵守，则货本为重，支放难羁，三商流转，九塞饱腾，而军政与盐政俱饬矣。

一、核藩府以绝私贩。
王府亲领食盐，阉竖钻文运司，串同奸商，下场自买，画舫楼船，蜂屯蚁聚。令旨悬牌，号旗闭日，更带领打手、参谋人等，到处明买，不下千百万引。官兵莫谁稽查，从江挂帆竟达楚中，恣意发卖，渔利瓜分。水商不得售其经营，王府不遑烛其奸伪。崇祯四处，盐院张《访将奸商许起拟戍题》。旨：今后合令道臣于仪真盐所纳盐内，查照王府来文应支盐斤之数，抽商分给，客商买补。严谕兵快巡缉，不许舟人登岸收买私盐，正课岂犹壅滞。

一、清衙虎以裕边需。
边饷半需于盐法，盐法半蠹于衙虎，如巡盐直指，兵盐道运司、库房、书吏员缺，胜如郭家金穴。查盐院书吏一名，顶首一万余两。又讨缺私通关节，传递盐政消息，每随官一任，囊积万金，出入乘舆，子孙绳继。盐灶靡不切齿。盐道书办顶首八千两，
广盈库顶首二千两。其他房科，最轻亦四五百两。静想此辈重赀钻入，诚为何意？
今后凡巡盐御史出京，请于在京三考官吏中，简选善书算者数名随役，不用土著积书。复命之日，仍带回京。次岁再差，再选。则关节难通，弊窦旋塞。兵盐道书办止许一班，不许上下两班。别衙门坏事者，不令躲闪充役。运司书办，许一年一换。每房科止用十名，多即裁革。宽商裕灶，渐可充给边需，司农何烦仰屋。

一、诘漕船以清夹带。
皇都取给于漕政非缓，比来各船动多夹带长芦私盐，而回空粮船为甚。
舳舻千百，扬帆冲关，搜缉稍严，持挺相向，甚至烧毁漕船，杀伤人命，诬赖官兵，莫敢呵止。
夫百万淮课，九边急需，而粮艘敢公然搀贩，目中尚有三尺哉！况回空原取轻便，若夹带太重，不惟害盐，亦且害漕，此皆缘押空无官至此。合无申饬各官遇船交卸，必亲自押空回南，迨到淮进闸，瓜仪出口，仍严行盘诘，违者依律。更取押运官结状，如前途有犯，一并连坐。私贩路绝，何愁国课不宽然有余。
盐政之坏，人皆谓坏于改折，而不知坏于掣盐之官与小贩之商。掣盐之官非得贿若干不掣，小贩之商利其不掣也，而任意长价。旧时江南诸郡，盐止七八厘一斤，今至二分有奇矣。谷之贵贱，由于年之丰歉，海水不涸，盐何缘腾涌至此？皆因延捱不掣，引商困于积久则赴边者少，灶丁苦干无货，则私售者多。以致私盐行，则官盐益滞，朝廷不得盐利之入，小民不得食盐之惠。
宜特任一精明清正官往董其事，盐必一月一掣，其小贩之商，本不必以万计以千计，即以百计，以十计，皆得投牙买卖。
两淮煮海输课灶，为本商为标迹者三十盐场，屡因旱涝不常，民多为盗，不事耕煎，哨聚亡命，千百为群，白昼劫掠，富户奔窜，总催逋亡，以致盐课羁縻。即如梁垛场大寇王虎子，杀人焚劫，倡乱年余，在有司不敢请纛剿除。幸天败灭，渡江被擒，目今已服天刑矣。而余党千人，尚虎视眈眈，盘踞一方，分布劫掠。丁美舍虽有把截，不过二百人，一闻贼警，兽惊鸟散。
合无移扬州灶勇营于场，以备御之。灶勇营，新设之营也，曾议裁革，未果。今在城既在大营可卫国课，又焉用此兵坐食城外，以供其游闲哉！所当今议抚按不必裁革，令其驻节盐场，如安丰一场，地方冲繁，商灶愿请保障，即以各场灶勇听其操练，分哨别场，巡缉报功。

淮南盐利
南正盐每一引值价银五钱五分矣，余盐银今定为八钱矣，又加饷银一钱矣。而正盐一引之斤数，只有四百三十斤，是正商之输课重，而得盐恒轻也，此朝廷之利也。食盐每引只值价银二钱五分耳，余盐银正五钱耳，而食盐一引之触数，则有五百八十触，是奸商［课］轻而得盐反重，此盐政中之最不平者。
谓宜请于食盐之课薄者，量议增加课银，抑奸商以扶正商。各运司俱照此例行，每岁可增数万金之入矣。如欲清其本源，则待淮南纲引行完之后，新纲另起之初，查出食盐之每岁若干数，照增入新纲正引，凡所输之引课，所掣之盐触，一体施行，每岁三次引掣。

两淮纲法
一、两淮额引，每年共七十三万引有奇。
一、两淮每引仓钞，该价银五钱。
一、两淮每引纳余盐银八钱。
一、两淮每引加辽饷银一钱。
以上三宗共算一两四钱一引。

一、两淮旧例，每引盐重五百七十觔。自疏理道袁世振创立纲法，将每引减去一百四十觔，止得四百三十觔。遂以减出觔数复三引凑成一引，共增二十二万引有零。既免其征引价五钱，又免其征余盐银八钱，使带行无课之盐，以销积引。所谓积引者，先年壅滞未行之引也。积引有真有赝，袁疏理准编入纲内者，真也。不准编入纲者，即赝也。今日皆不准入纲之赝引耳。

一、两淮纲法，以每年七十三万引有奇销行本年新引，而以增出二十二万引销行先年积引，所谓新旧兼行也。淮南编十纲，用十个字，圣、德、超、千、古、皇、风、扇、九、微，使每年行一字，自戊午年始，迄丁卯年止，而淮南积引俱销完矣。淮北编十四纲，用十四个字，天、杯、圣、寿、齐、南、岳、帝、藻、辉、光、动、北、辰，亦使每年行一字，自戊午年始，迄辛未年止，而淮北积引俱销完矣。
此后纲法已完，更无积引可销。当时立纲，有前任大堂李汝华原疏可复按也。

两淮父老谈盐法
两淮运司盐课以三十盐场灶户，官给草荡，岁输常股盐课七十余万引，每引二百觔，报九边听派。
设立边、内、水三商。一曰边商，在边上纳粮草，兑给仓钞，勘合到司，领引发卖。一曰内商，买边引下场支盐，重纲，过坝、过桥、过关，抵仪真盐所掣卖，上纳余盐银两。一曰水商，买内商之盐，解綑，七觔小包，认定江西、湖广、河南地方发卖。此周而复始，极变通良法。
何谓余盐？除灶户应纳二百觔之盐输边报中为正课外，因江广生齿日盛，所支之盐不足彼处民食，题请许内商下场买灶户纳剩余盐，添入正盐之内，并计包索酬商、募兵、挑河等项，共盐五百五十觔一大引算，纳余银六十万两，分为春秋两季解京济边。每一巡盐御史驻扬（州），即将此盐编作单盐，前往江广发卖必听京掣。
何谓京掣？水商承买内商单盐，解綑，小包，挑上江船。盐院委官一查放行，故名京掣。
余银额定春秋二季解部，方许复命。后因商人嗜利，筑打千觔大包，又兼鲁盐添行存积盐五万五千引，夹带十倍，壅积，以致行盐地方发卖不前。
存积者，预备边需而设，逢迎开中，病国病商。但余银催征不起，年复一年套搭。套搭者，预借下单有窝商人之银凑解。此例一开，则灶户盐无所售，商人银无所完，王课反为未务。鲁监搜括司库盐引，卖至七八两一张，盐法大坏。幸某御史革去存积，削没夹带，有大包者加罚，许退贵卖引价。
后部议设疏理盐法道袁，除单立纲十字，圣、德、超、千、古、皇、风、扇、九、微，谕商人先完余银，占窝者就编入某字纲引盐，不十数日，三十万余银通完，后季亦然。及兵道兼摄，其纲行完，商人依旧观望，添困夹带，掣卖壅滞。今又编新纲十字，调、和、参、化、育、羹、鼎、裕、盐、梅。巡盐御史急于差内银解，又行借灶、借商之例，已逾三年，仍是套搭之弊。且浮课又多，食盐夹带又盛，院道司官惟恐商人闭户改业，且迫于功令森严，不敢绳之以法，先完行赏，姑将夹带未掣大盐宽不加罚，许商人割作下呈纲盐，此亦权宜引诱之术。

今具疏通盐法如左：
一、禁夹带。
每引除正盐二百触外，又余盐三百五十触，若能遵法掣卖江广，售尽，余银如期完纳，何预借之苦。惟是夹带多，掣卖不前，是自愚之术，事皆掣时。官吏通同验放关桥，抵所掣挚，商人本利尽是苞苴援纳，谁顾官箴。
宜责商盐过坝高邮、泰州、海安三处，委廉能官秤盐上船，到扬州桥秤上盐场另綑，再上船抵关，此运司专设关桥同知验收，如五百五十触之外，即罪坝上官。赴仪真盐所，委廉能正官秤掣，多出者除割没外，罪坐关桥官。割没者，五百五十觔之外许余五觔也。如解綑，官抽小包多者，罪坐掣官。设立院印号票一张，填写过坝、关、桥、盐所掣官、下河解綑官各科甲官衔、姓名，画结无弊字样，听院道亲临下河秤掣抽验。如上下河船户明知有数纲盐觔两，希图水脚，替商装载大包者，事发罪同。

一、革食盐。
夫食盐者，乃正纲之大害也。近指献纳兵饷为食盐之余银，巧立名色，钻准行盐。如江南溧阳、溧水、高淳等县，略与淮商纲盐隔别，虽夹带亦无大碍。惟上元、江宁、滁和、全椒、含山、江都、泰兴、高邮、宝应等州县，皆临江临河，私盐出没之所，藉官盐恣行夹带，重綑，六十觔小包，惟据州县一票闯关由闸，昼夜公行，通江兴贩。是以土商日富，而纲商受困矣。
