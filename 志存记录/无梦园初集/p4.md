<!-- { "loadSidebar": true } -->
痛革食盐，土商不许自行支卖，即不能尽去，或照例于仪真盐所掣过内商纲盐内抽买，不许自行下场买补，以图夹带。此外，如王府食盐，必从盐院照觔兑给，勿通商人下场自买，亦救时一义。而南监计人月给四觔，运动银二百两买盐赴解。已奏户部札司将前项济边，或可省重复乎！

一、革兵饷。
今灶勇营官兵六百员名，其初因虏警，添设神武营，后遂改灶勇营名色。又，某道新添标下官兵，某道添忠义一营，俱食运司钱粮。第食盐上商谋行食盐条，陈食盐内余银输纳充饷名色，而正课原无此项。且扬营与兵道标营近议。商盐每引多带六触，改食司饷，尚有可裁者乎！除去食盐之余银，则食盐无从设法再行矣。三营有膂力弓马者，灶勇、疏理二营，听补扬营，其忠义营听补泰营，各备地方缓急，盐场多精勇可使也，但无碍于盐政可。

一、革顶首。
衙门跟随、贴办、书吏七名之缺，号为金冗，顶首多至千万。至运司六房书手，每房二三十名，顶首亦侈。昔年御史蔡时鼎以纳银农民考选，每科止许三名。白役不准收考。一年一换。又因知衙书手自称关桥厅名目，副使衙目（自）号督捆厅，顶首皆可观。至于运判首领，场巡等衙门，皆有顶首。用此一班，咀嚼商灶，假引假印。倘如差御史一员出京，听本官即于异途选官内或见役及未拨京考吏典内，考取能文善书七八名，不许当地人考。考中时，责令每名上银三百两济边，跟随到任，既无在外亲识，又除私通关节等弊。差满随官复命，再差，再选。如此，则无术容其奸矣。商人能勾引作弊耶！

一、清火耗。
灶户每引上纳折价二钱，类解运司，扣兑商人割没银两，此袁道臣所议，商灶咸服。迩遭场官指倚上司使用，每两加三火耗监比。不知运司解京钱粮，部颁法焉，每五十两加银四钱，其余一切支销钱粮，止照原数。刊刻盐法事宜书册，备照运司库吏加耗而收，场官苛征交纳，应痛革秤头火耗，以苏灶命。至于灶户上纳民间田粮，州县重收到库，及金点灶里解银到府时，轻出每五十两借官茶果刺银二三两。又搀搭成色低银府库倾销使用，火耗计领解百两，灶里赔银二十余两，是亦不可以已乎！

一、变官地。
运司所属盐场，额丁草荡，分析既明。后因傍海涨出淤沙，蔓生柴草，如庙湾周四数百里，皆豪灶霸占为业。其别场皆有亩数，尚气悍恶，用强咀利，小灶未沾实惠。市井官地仓基，悉归横占，既不升租，又不办课。宜委官诣场沿海、沿灶清查，除额荡之外，但系新涨或无用空地，通报估价输官，任其管业。若止升租，徒费纸笔行催。
又查祖制给与灶户煎盐铁角，或有年久爆碎，或因草贵改铸锅鏉（），前项煎铁抛弃河内，深辜给铁初意。如安丰、富安、丰利、庙湾等场犹盛。应委官查核，到官，作废铁变价济边。或灶户愿煎者，作价给与，通计造册见斤。则国家涨出之草，抛弃之铁，不为无用。

纪盐粮
兰州之有盐粮也，召州之民充焉。原额引共九千三十四引一百二十七。在淮者四千四百一十九引四十斤，每引定价银五钱。在浙者四千六百一十五引八十七斤，每引定价银三钱五分，共该折价银三千八百二十五两。引至户部，发之饷司。饷司于每年秋成时会同本道，转行管粮厅及州县正官，将米斗价值博访城市时估，呈详定夺，即督各仓上纳粮料，以为军士双月之饷，年终通完，报道转移饷司取给盐引，载在令甲。
旧制，本处召商，即于本州上粮，至便也。自万历二十五年展复新疆，故设常裕仓于红水、三眼二处，去州五六百有余里。商人始病飞輓之苦，而报攀零星百姓承纳矣，遂至告帮、告贴，纷纷不已。后议立为四十五会，每会有三四十人者，有五六十人者，量其身家，派其引数，有一二引者，有纳十数引者，各会所于年前十二月，照依见年时估斗头，预置次年盐粮，运至红（水）、三（眼）二堡仓上纳，已失秋估督买之法矣。然每会贴商头脚价银一十二两，亦众擎易举，两利之术也。而奸商惮苦拽运，穷军图顾目前，厅肯仓役惟贿是闻，乃有易本色为银钱，以布帛抬价值，无乃军与商两累乎！
今议者条其事曰：秋估之制宜复。每年八月，新谷既升，籴价颇贱，宜及时是买运上仓。或遇荒年，则姑分为两运，其一运亦于本年八月照时估籴，以备次年上半载之粮。其一运亦于次年六月内，当二麦之皆熟，亦新谷之既登，乃买运下半载之粮，诚便计也。
又曰：各商既窭人子，上粮之后，即将已纳过引数转卖他人，以图近利，而不思籴粮、运粮所费不赀，所得卖钱十不二三，又未几而复催次年之粮矣。既已剜肉医疮，何堪擢筋洞髓。撑持甚苦，困惫何休。议将各商上过引数，不许转卖，就内择稍殷实者，得三四人焉。总领■至扬州，卖引得银四日，以给散四十五卫作为粮本，以买次年之粮，少苏屡年之困。
又曰：浙引原价三钱五分，商人止卖银一钱七分，然虽折本，而犹随到随给。若淮引原价五钱，可卖银五钱五分，乃甲年之引，至乙年四月赶赴投入勘合，谓之入纳。旧例，每一引见发银二钱五分，其余三钱留至丙年四月，方始给之，已为濡滞矣。而近日则并二钱五分概不之发。嗟！此穷商何堪骨髓骨枯哉。此宜调其利害，一为痛言之耳。
虽然，商之苦于粮，为军也。苦干引，为国也。而此外乃复有无艺之征，责之以市帛，责之以金玉，诛求不少贷焉。

淮扬道中纪盐法
仪真、淮安二所，掣盐费缴截角引目不如期。于是，改三年一次进缴为一年，弘治二年例也。
总催之写木牌，以恣那移也。每场分东西，东堆存积，西堆常股，先■存积，方收常股。一年盐课既完，方许征收下年。查盘只称斤数，不许丈量堆垛，亦本年例也。
先因灶丁逃亡，定为分数，准其折色。赔本色多出贫灶，赔折色多出富丁。于是弘治十年起至十八年止，罢免拖欠盐课二百万八斤余引。
天顺、成化年间，盐引或不填年月，又不剪角，影冒甚众，惟限期迫，则必急于掣卖。掣卖速，则必急于报中。
掣盐之法，莫良于御史张祯。该制盐船俱令在扬州河下次第摆帮，亲为抽盘，如某盐商三五只，令自抽签，只验一船，每船只抽一仓，秤掣斤数，明书在簿后，赴批验所秤掣斤数相符，斯为无弊。
殷实灶丁纳银候缺，专累贫灶。倚官为奸，又有提革之弊。如淮南至白塔河，淮北至安东坝，各巡司次第开单送巡盐御史放过，扬州者，钞关迤东上堆；淮北者，支家河迤北上堆。而提单一出，搀越犯禁。正德十二年，两革之。
商人添包盐斤本场买补，正德间，势要减价报中，不次换单，盐法大坏。
支本场买补以恤勤灶，嘉靖五年例也。奉有各边开中，近年定价太多，今后每引以六钱为例之旨。盖永乐间淮盐每引二斗五升，成化以后不过三钱五分或四钱二分，正德末年，渐至四钱五分，嘉靖二年加至七钱五分，转增脚价逾一两有奇。且既搭两浙，又搭长芦，与淮、浙搭中二八、三七之例，亦非其旧矣。
嘉靖间，有一御史秤收、倾销，俱令商人自经手，运司官吏不得干预，而是年盐利大倍。
两淮运司遇有运使员缺，或于名望著者，先举推用，或于六部郎中越级超迁，此嘉靖戴御史（金）奏也。
两淮三十盐场，国初立判官三员，降以印信，各守地方，统率场官，抚恤灶丁，责任正与州县司牧之意同。自衙门倾圯，遂群处运司，并职守而亡之，数万生灵悬于场官、吏肯之手矣。愚意，盐法不必拘以功令，但选举得人，令盐官自陈，利弊但从商人之便，绝去请托，而利自归于公家耳。
常股以收成之时开中，粮草价贱，故一引之盐，得二引之用。以为利不厚，则商人不趋，而边储不足，何暇计锱铢之利哉。今开盐不时，粮草艰贵，复有处置科罚名色，且昔年不许夹带余盐，余必割以入官，未有余盐纳价之说。其后所割余盐日积，权豪指官买为名，始将余盐听商纳价，此一变也。
然亦未有余盐反多于正额者。淮盐七十万引，添引一百四十余万，支盐何所？
往时在边，中引一引，运司当时支给，今每引之外，必加二引，是欲通余盐反滞正盐，纳价腹里而缺储边方，可不可也？
先年存积、常股积有数年，至正德年来，中支始尽，又预开下年之课。
（又，劳集一《答咨访赋役》中“松江赋役议”条，记有借“巡盐”之名阻截船只抢掠之事，现附录于此，以资参考。
松江自柳湖、淀湖、白蚬港、吴淞江一带，日中摇驾飞跳快船，插扬稍旗，大书“巡盐捕盗”四字，侦知厚橐行商，或以自载私盐撒撇商船，喊叫搜盐，捉锁本商，抢夺银钱。或伪锁一人在船，指扳本商同盗，一口咬定，假扮捕快，手执广批，同贼连锁，执称解官。愿罄资求释，复拷究真正姓名，勒写甘责，扎认盐盗，乃得脱放为幸。
间有捕党怪贼布置不周，偶尔发觉。止因过路水中无失主认执，遂得轻拟。且多积财泼手，贿买投托贵族，援结豪仆，承顶宦奴，称差往某处买办、某地取租，倒换真赃，扛捉失主，反坐原捕为诬盗者有之。）


陈太史无梦园初集　　古吴陈仁锡明卿甫着


目录

　　山海纪闻一
　　　纪全辽形势建置
　　　纪全辽地理城堡
　　　纪名号决战胜
　　　纪八岛形势利便
　　　纪合南卫广宁以复全辽
　　　纪路河
　　　纪复广宁南卫
　　　纪三岔河旅顺口镇江等三方
　　　纪城南关旅顺
　　　纪分兵旅顺
　　　纪镇江
　　　纪宽奠诸堡
　　　纪海州
　　　纪冷口
　　　纪开原
　　　山海关外纪闻
　　　　纪奴老寨
　　　　纪失开原
　　　　纪辽官专设
　　　　纪奴情
　　　　纪奴奸细
　　　　复辽实着
　　　　纪必复广宁速备京师
　　　　渐复广宁
　　　　纪辽蓟宣云之合势以分虏
　　　　破三说捣奴巢以鼓中外之气
　　　　纪取三韩要地
　　　　纪大宁内徙遗患蓟宣畧
　　　　纪蓟门险要
　　　　纪蓟门兵马
　　　　纪蓟门拨哨
　　　　纪蓟门夷情
　　　　纪奴情
　　　　纪永平虏入
　　　　纪奴入犯
　　　　再犯锦州情实
　　　　纪三将失地利
　　　　纪四城残破善后
　　　　纪户口
　　　　纪任名将定国是
　　　　纪将
　　　　将权
　　　　医闾先生集序

　　山海纪闻二
　　　锦宁道中
　　　永平道中
　　　辽阳道中
　　　山海道中
　　　蓟门道中
　　　纪守关
　　　宣诏山海关辽东都司纪事
　　　与宁远武进士门生王振远陈国威料束虏必引奴入犯谋以扈送前屯兵夜擒之高台堡纪事
　　　京东道中
　　　宝坻道中
