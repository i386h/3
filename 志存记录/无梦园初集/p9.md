<!-- { "loadSidebar": true } -->
以宁锦为正以东江与金复盖州为奇正兵出三岔声言欲渡奴必分重兵以西御东江合朝鲜之众声言直捣其巢奴亦必分重兵以东御首尾相连步步缀紧奴兵分两窟穴自虚然后三州之师宜入心腹奴众虽强势必瓦解此不待智者而后决也且三州枕山襟海沃壤千里往者全辽半给于此淂之可以进可以守可以屯铸山煮海形势最便无中断之患无冲突之虞其中所匿辽人尚多收拾一年可以增兵可以充饷此从来取三韩之第一要地然居奴肘腋之下其势必争非明于致奴不为奴所致者未易胜其任也

　　　纪大宁内徙遗患蓟宣畧

蓟门之北有山巍然千仞茂林丰草蓊蔚其间东连辽左西接上谷北控大漠南遶蓟门沃野千里大宁固我
皇都之肩背也与宣辽并峙以限华夷故援京城有辽兵为言近也迨我兀良哈归顺遂徙镇人于蓟南捐此居之宣辽之声援隔纪而都城距之甚远昔之都长安者急朔方都洛阳者急太原都汴梁者急河北然远者二千里之外近者不下千里今都城距古北黄花镇一带远不过二百里近则一曰之程耳盖西夏朔方终宋之世为中国劲敌燕云十六州沦八九狄者垂五百人今我既拓而有之此天地所以限华夷之大界也奈何大宁内徙开平东胜失守火筛渡河国家形胜所据渐不初如故在陕则宁延罹其害在晋则石汾遭其毒而蓟镇自庚戌以来卒无解严之期矣故剿逐属夷恢复外边误镇建官分屯列戍如辽宣制内外两边屹然拱峙宣辽三镇浑然联络或曰今蓟镇增修墙台矣添调南北卫兵矣且辽东之兵听援山海之东矣宣大之兵听援居庸之北矣援兵四至春秋互防不知此苟且目前之计耳人无固志且西自独石泉抵广宁此大宁旧地也独石迤东至旧大宁朵颜卫夷人居之再东至广宁泰宁卫夷人居之至于福余一卫远在辽阳三岔河外今所宜剿者惟朵颜泰宁二卫耳计其众不满万人部落错居各山谷间我兵一出可逆知其有倒戈而无格及矣此职方李公承式所著樵牧野谈之略也因俺答款而中止今插明以此地让奴既闯遵又闯宣读此有感
自辽东太平堡西至宣府独石城近千四百里南北不及三百里辽金史会州之北有木叶山南北千里东西约七八百里皆层岗迭岩丛林茂树毒虫猛兽杂聚其中山径阻塞不通人迹今西虏称之曰插汉西虏称之曰都山者是也土蛮居其东僚答诸虏居其西二虏不淂常相通此山为之限也西虏犯蓟与辽则必径独石边外三间房东虏犯蓟则必经都山舍二路莫由也计所以设外防者唯先西北与东北二处耳北自独石迤逦而东南止石塘岭几三百里宣镇之东疆也东自太平堡迤逦而西南止一片石约三百余里是辽镇之西疆也二镇皆列兵以守之若复大宁宜自独石直东分二百里隶宣镇移其守东南者守之自太平堡直西分二百里隶辽东移其守西南者守之中遗地多不及千里隶大宁焉
京师左山海右居庸未闻虏从彼中入者以外有宣辽重边为之卫也即在宣辽何岁无虏患然涉其境而抵都城则少矣盖虏从彼处侵入已费攻战之力及抵诸关之下前有内关之兵遏其锋后有外边之兵蹑其尾怯前顾后不淂自由不大败则速走耳若蓟镇止以一墙为隔三卫夷人为之勾引乡导虏潜伏其地牧猎自便我之哨探既难彼之窃发不速分数道更番攻之且攻且休我虽分兵备御昼夜戒严然依垣而守地阔人稀旷日迟久易生懈怠或乘风雨或乘晦夜突如其来众寡不敌应援弗及欲其不入何可淂哉果复大宁则外边纵有时警不遇如宣辽故事而京师则宴然高枕卧矣

　　　纪蓟门险要

自大宁沦入三卫宣辽之鼓扰隔绝而蓟门遂为重镇矣其先岁遭虏患蹂躏无虚曰戚总理堑山湮谷砖色边城虽有三十六年河流口之大举则边臣之不戒于武寻亦俱宽之法而今则非其时矣速不的等酋潜导于奴毛乞炭等皆新折入于插边外之属夷尽撤畿辅之保障堪虞以十二路之冲险较之山海一路当辽辽蓟之咽喉不必论矣东协石门路之一片石义院口燕河路之界岭口建昌路之桃林口刘家口徐流口河流口冷口观音沟白羊峪中协之嘉峰路潘家口李家口董家口铁门关鲇鱼石松棚路之罗文峪供山口俱通大举极冲中协之马阑太平二路则次冲西协之墙子路镇虏关签儿岭磨刀峪南北樱桃园古北路之潮河川石塘路之大水峪白马关东西驼谷等处俱通大举极冲曹家路惟有汗儿岭正关其余之何西七寨乍儿峪引马峪皆次冲也虽零星冲口难以枚举而大虏万骑南下势必由于诸口刘家喜峰古北三处则为残元避暑人上都孔道更为紧要插酋从宣府红门川南下则古北口潮河川白马关墙子岭独当其冲东奴假道蓟门将欲直捣于桃林冷口喜峰之间则径由缸螺山椵木冲一带而辽左之兵马不能以顾蓟矣奴以一军塞中前所一线之路则蓟镇之师必不能以顾辽兵寡则势分地远则力不能及且连年三协班军大半俱撤手辽台墙倾塌者不获以时修缮沿边在在皆瑕蓟镇以匹马不入为上功而今日何地何时不惟将每岁之班军俱应仍归版筑更当以顾辽之兵力分而顾蓟也

　　　纪蓟门兵马


蓟镇左辅　神京屯兵棊布于十二路各守提则有路将所统分守之兵于台头营汉儿庄石匣营则有三协守所统勇壮之兵于密云则有总督标下左右振奇营之兵于遵代则有抚院标下左右中辎重营之兵于三屯营则有镇守标下内丁坐府右营之兵于三屯之北六十里则有滦阳一营以当喜峰之后劲于永平府则有练兵一营以重北平之屏藩于东西中三路则各有南兵一营以守边台于通州则有通州营通津营以护仓廒此皆额设之旧兵也又有密云之车营遵化之东西两营宣武营三屯之援兵营蓟州之浙兵营通州之民兵营一片石之扬武营此皆因辽事所增设之新兵也蓟镇自戚将军缮边以来画地为守东西殾援相接刁斗相闻虏骑绝不敢南向大司农亦淂因兵以时络饷柰之何辽左一败再败征调遍天下而蓟镇独先受其害以患切震邻有呼必应军马之精粹者悉以抽而之辽营伍日空有清汰而无召募马匹倒死有椿明而无买补先年每马验价十五两次则十二两今每匹止准七八两或五六两矣且宣大市口为插酋所制已无马可买又安所淂良驷以收腾骧走敌之用乎盔甲器械全不打造以补缺额即有请发不过京厂之不堪者以充执把而已至新营栉比月饷多至一两五钱而三协之健儿皆弃其薄糈逃其原伍以投新兵然新营又多变迁不一以传舍之官而驭乌合之众日销月糜曾不淂一卒之用以客兵言之各镇之兵堪战者俱空于抽调而入卫于蓟镇者则多老弱疲惫不任干戈之流是新与旧两受其弊而主与客均无足恃矣当在先以厚饷募精勇一人可以胜百以重价市战马蒭荳不敢虚糜督制器于边样而责其良（木谷）练神器于搉坚而发无不中专久任于廉勇之将而敌人寝谋裕粮饷于按月之给而三军果腹新兵之充数者则当挑其骁勇分之各路以充家丁而新营之将领可以尽裁伍军之老弱者既当议汰急须清勾壮丁以无令缩额则用一兵必淂一兵之力而省一分便多一分之用边政庶几有济乎

　　　纪蓟门拨哨

蓟边延褒千有余里以守为战非若他镇之虏出没无常不可制限盖因前人区画详备无隙可乘于边外则有横拨有直拨有深入虏营之通夜有巡边守门之夷人虏欲大击欲另窃未有不可先谋而知者及其挖边作歹则台兵有守御之火器烽军有预备之烽火稍可通虏之处则有大将军发摃灭虏虎蹲跑佛郎机百手鎗并各色鎗炮火器扼垣而击虏即入犯未有不可堵而守者然非所论于今日也光夜置身于险烽军昼気瞭望缺饷至半年余不哗则不给哗者皆新旧主客之营兵而出哨守烽之卒给则食不给则忍饥以待救恐不暇安望其宿饱用之以侦探用之以斥堠乎蓟镇边例九百以下是零贼止传本协自成功以千贼以上是大举而后烽火及于他协最为明悉今贼夷虽数骑该守提自足追剿然不特本路驰援而他路亦驰赴策应矣即数百骑之零贼亦报大举不特邻协驰援而标兵亦统之赴敌矣脱一路之中各口传烽一协之内东西并急又时何以应之乎甚至贼去而举烽炮兵到而已无事者徒令马匹奔驰赴征一番倒死一番也此二者皆蓟门之所当改弦者也若哨虏淂实不惟加之以厚饷而且与斩级同功虚报军情不惟罪及于墩夜而且与守提并坐如是而一举一动我先以察敌人一卒一马不致疲于奔命

　　　纪蓟门夷情

蓟之中东二协边外夷人系朵颜卫酋长首昂为大头目所属诸酋三十六家小头目其次莫如蟒金儿系长昂之弟其下则有长昂长子伯洪代次子来洪代长昂骁勇善战又恃其子弟之勇力绝伦惯养死士恩结小头目东统杜隆汪烧饼他儿瀼长兔兀鲁亥四拨吉伯言嗒赖所合儿哈喇等酋西统暖兔那木赛打儿卖那木骆驼琴代等酋环居大宁城并大小兴州等处住牧先年侵犯蓟镇中东二协地方辽东前屯宁远等处大受其害蓟镇先事者见本酋犯无宁日随许本酋在喜峰口罗文峪宽佃峪大安口潘家口擦崖子冷口桃林口界岭口义院口各给大赏口后为我之属夷矣节年来虽有鼠窃随时訾服长昂子长子伯洪代所生长男蛤儿骂什先犯辽东被箭射死次子浪苏寻亦病亡今存速不的者则伯洪代第三子也见统三十六家九人部落约有二三万骑向年已降于奴长昂父祖孙等酋俱系山后哈喇慎王子下头目哈喇慎昨年被插酋剿除速不的死劫孤不能拒所以顺奴欲借力以抗插其祸原始于此矣奴亦利于速酋之降希图假道犯蓟其受降殆有深意为蓟镇西协边外酋首则有俺答王子省受台吉所生五子赶兔超兔土喇兔伯言兔讨而莫兔并板不二什伯言台吉阿拜台吉台刀兔台吉骚闹台吉阿晕台吉阿尧什台吉等酋啸聚于商杜兀素大小廷扢雷一带地方住牧向为蓟西边患后西协各路潮河川白马关黑峪关大小峪俱准给各酋大赏为边属夷内惟有赴兔子乞庆台吉阿冒超兔儿毛克炭三子时常犯边窃掠阿毛超库儿毛克炭系赶兔继妻满旦比姬所生满旦一妇人耳狰狞桀骜披甲介马领兵提调视诸酋强甚蓟西常被此妇扰攘前年满旦死三子向在宣镇地方掳掠乞庆台吉先入犯永宁亦被家丁射死新闻其弟阿毛超库儿毛克炭又被插酋剿掳未知的否若是则蓟辽宣云延宁各镇属夷俱东折手奴西并手插中国之藩篱尽撤唇亡齿寒其祸将有不忍言者陵京根本之虑也

　　　纪奴情

