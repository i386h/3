<!-- { "loadSidebar": true } -->
《无梦园初集自叙》
忆余读书焦山，年四十矣，有客过之，请古文辞行世，余迟之十年。居亡何，承匮中秘，而客亦列庶常，修后辈礼谒。坐定，曰：“记江上约乎？”曰：“忘之矣。”为理前诺，余无以应桐封。予假莳花种竹之余，略简旧帙，成若干卷，多得之僧舍山寮，破甕败壁间，且以谢客请也。

其文目凡十有四：
一、大廷对策之文。
一、讲筵入告之文。
一、主考进呈之文。
一、制科应试之文。
一、草莽臣恭谒定陵、庆陵，登第直讲，除名策蹇之文。
一、扈从郊祀、幸学陪祭、太庙宣诏、出关持节入洛之文。
一、成均解经之文。
一、轩采访之文。
一、咨询酬对之文。
一、情事揣摩之文。
一、叙述今古之文。
一、编纂杂记之文。
一、游览探奇之文。
一、山水纪迹之文。
大都三十年来存稿千百之一二耳。唯制诰代言与腐儒析理、读史漫评未敢遽出，亦藏拙之初念也。

刻成，系以无梦园何？海内知余好居园，不知余居园之无梦也。沈石翁诗：“浮云以外梦俱无。”园既成，有赠余衡山先生砚者，其铭云：“良宵恐无梦，有梦即同游”，亦一奇也。主人不得已，再出山，不逾年即归，故其诗云：“家临葑水绝尘喧，常住萧萧无梦园，怪底出门太多事，梦梅梦竹梦分莲。”
崇祯癸酉季春朔日
长洲陈仁锡书于白松堂

《征文自引》
海内证文于吴门，滥及予者，间亦不少。然随构随发，别无副本，更苦记忆。《初集》多出友人觅寄，而至者甚少。伏恳续发。他如游客假序以自媒，贾客伪书而滋蔓，不在此集，其赝明矣。
澹退居士启

陈太史无梦园初集·劳集二

答咨访盐法
九边盐法
嘉靖初年改行小盐，每引止四百八十五斤。淮南纳余银五钱二分五厘，淮北三钱七分三厘。候堆盐掣尽，然后挨掣小盐。
关中数多，商人附带余盐倍屣。盐多则消遣不尽，引多则支掣不及。
存积专为边警，多开历年引盐接济，故自宣德至成化，递年有支商未尽之盐，闻有差官查盘之例。今查嘉靖九年止于延、宁、甘肃、宣、大、辽东六镇议发引盐，四分开边，六分存积。其后又增陕西、固原、山西三关，渐以主客二兵加增军饷，遂将各运司岁办之盐尽数开边。又至三十七年蓟警无盐可开，始将水乡折布等盐亦查开中。则尽四运司之岁煎，无一毫存积矣。于是边盐比常过半。
又，两淮一引，兼掣余盐二引。斤重掣多，盐法犹带。
南京户部坐委司官专管盐引，每年计各运司合给引目，预行该科将铜版尽数给发。铜版在内府惟印刷，本部督视刷完，会同该科计张（原注：有二十四片）封存内府。遇该运司请给，刻期印给。
引目必照勘合，勘合一道，定一万引，近减为三千引。每引一张，用印，年月一、号印一，尽是力可得七八万颗。两淮共九十万引，以日计之，亦不胜久矣。
运司预请关引，即呈巡盐御史移文该部，依期给发，仍具四文查验，迟误查参。
穷灶全赖余盐，若商人收买不尽，其势必归诸私贩。须逐户面审剩数，官为收买。盐价交割没余银内。上场佥四名，中下场各二名，免其总催等役，责令管买余盐，给以见银，添设仓夫看守。每百斤或加五分三分，使灶丁乐于官买。
国初，边商难于守支，故卖引于内商。内商难于开中，故买引于边商。
一专报中，一专守支。引可速卖，盐可速掣。今内有支盐上堆数年不得掣者，则不乐于买引，而边商困。在边，有中引到司数年，而不得卖者，则掣河盐，而内商困。故调停淮盐掣五单，河盐掣三单。不然边商捐资于一二年之前，输粟于数千里之外，又苦内商抑勤（勒），非超掣河盐不可。
然边人中纳粮草，利在卖引。朝入淮而暮还家，情也。今大不然，告掣河盐，坐规厚利，多系截买之人，于沿边中者无与焉。河盐既行，内商堆盐守支年久，若分拨引目，必八年以上方得掣卖，故边商至此，引既不能贱售，盐复不能亲支，亦困矣。
内商利重则趋，利轻则散。盐斤非价重不卖，余盐非价轻不收，是专利者，内商也。
国初，正盐之外，原无余盐，随到随支，随支旋掣，故引目疏通。今超掣河盐，所得无几，利仍归称贷之家，边商何乐为此。惟引价一定（原注：淮南九钱，淮北八钱以上，分拨见引。淮南八钱，淮北七钱以上，分拨起纸。官引，淮南七钱，淮北六钱以上，分拨到司勘合。）则停河盐于边商，不为摧抑，行淮盐于内商，不为偏利。又不许边上管粮衙门，以商人得息，于五钱之外复令加纳粮草。
边商执仓钞勘合到司，责内商照原价承买，以便即日回边，仍报内商的名于官册。如遇支盐到桥坝，俱行令白■（塔）河、安东坝各巡司验放盐船。如该掣盐一百引，亦要见有新引一百引，方许造单呈掣。验毕，印记。如无新引，不许过桥入单。
割没余盐。商掣正余斤数外，凡有多余，谓之割没。令其每斤纳银一分，照常问罪发落。近有积盐斤多寡以为罪名轻重，有一人问徒，数名纳银至百余两者，二千斤以上，即引例发遣者，舛矣。
今议，照原数追罚，止拟一罪，不得累徒。坐割没盐斤积至五百五十斤者，照引价等银给与官引，以便照盐发卖，无非宽商通行之意。余盐六十万，酌量分派各省，革原设拆盐铺户，以免负累。其近场二府，作收买贮官余盐，巡盐御史给与官票，责铺户按季纳值在官，随照支出官盐市卖。
各边开中盐粮，务量彼处米价及道路远近险易具奏，召商中纳。迩来边纳多不依时估，及转运交收，领给勘合，私费尤多。以劝借为词，阴行科罚，粮草涌贵，商人规避。遂督沿边有司或报殷实富户，或提原商驱逼上纳，如捕重囚。商人招之不来，而逼勒富民代之，视往年权贵嘱托愿充，果何如也？今议，于商人报纳草粮减斤重，宽斗头，计时估若干，量减数目若干，以补仓钞勘合不逾时。
盐引开边，本欲商人获利，募垦塞下。又各运司额盐存积，不尽开边，故盐法盛行，复有召商籴买。其盐法沮滞，屯种荒损，致边饷不足，又岁增年例银，召商桑买。故有盐买、银买二商之别。其输纳粮草在边，无异银商，上纳在仓场，即得领价。盐买远涉到司投报，赴场支盐，候掣经年。故欲于时估、斗头之中，量为宽减。
南赣借行广盐，以资赣州军门兵饷。今淮盐愿纳军饱，亦何以异于广盐哉！盖淮盐利甲天下，其所行之地广也。若吉安行广盐，则袁州、临江皆非淮商所乐就。往于峡江设浮桥，为杜绝广盐之路，盐徒尽行毁灭。湖广衡（州）、宝庆、永（州）、郴（州）亦行广盐，必待淮盐卖尽，方许广盐发卖。河南南阳府，亦淮北引盐故地，初因淮盐少到，暂许解盐兼行。其后解盐专行于一府十二州县，惟舞阳仍行淮盐，易铜版之旧制。初云暂许兼行，今则全夺。且郡人喜淮盐，惟恐其不至。试思镇江何不食淮盐而食浙盐，法制所限，不容越也。
两淮自开中七十万五千一百八十引外，又有余盐解部济边六十万，以行盐地方之广也。至河东盐课，止宣府八万；广东额解止一万一千余两，其余存本处军饷，亦无报部数目。二处盐引皆无请发、勘合，引目听其自行，恶得不与淮盐争利。宜照两淮、长芦、山东，通给勘合，查填引目。
正盐以本色开边，余盐以折色解部，此不易之论也。
九边供额以民运为主，屯粮次之，盐粮补其不足六千百一十斤。先年运屯不乏，故中盐纳粮草，多在缺时。开中不常，引价腾涌，此盐法所由疏通也。先年盐课开中，各边上纳粮草，填注勘台，赴各运司开报引目，赴各场支盐掣卖，原无边商、内商之名，而常积、存积未分，亦无余盐名色。自正统四年，始令运司以十分为率，八分给守支客商，二分另为存积，候边警，有中，以所积见盐人到即支，谓之存积。其分挨次与守支者，谓之常股。存积价重，常股价轻，或分三七，或分四六，混为一矣。
其初，掣盐皆边商也，后因守候，始转而分拨引目于附近之商支盐候掣，而内商之名始分。其后盐法不过堆盐河岸，内商欲行贱买，边商不肯贱卖，故告行赴场亲支出河兼掣。而内商又以年月后光、引目多寡为词，且借口六十余万余盐之课不清，搭配之斤不重，割没之价则岁掣过半而难售。
嘉靖十一至十七等年，尽行开中。二十二年，有预开盐引之例（原注：旧例正月）。
以三千引为一道，多给勘合，自隆庆六年始。
上纳粮草委官查验，过于搜求，数年后责赔补。宜改委查盘，以防监收通同之弊。
私盐未到之处，莫先于设法以行官盐。官盐未行，欲禁私盐，不可得也。
官盐行到之处，莫急于严法以禁私盐。私盐不禁，而欲官盐盛行，不可得也。
商人利割没，以纳价轻耳。若每割没盐一斤，令纳价银二分，虽赏之不割。
尽行开中又不足，益以两淮工本三十一万余引，每引搭掣余盐二引，自此边、内商两困。洪武初年，引纳八分，永乐二斗五升，商之利甚厚。及查各边仓钞，每引五钱，所纳粟米多者五六斗，少者不下三斗以上，至解部六十万，又正德以前所未有也。
各边官价五钱，甘肃四钱五分，尽令中纳本色，决不可更。
淮盐一引，实搭余盐二引，兼掣斤重，且加于正盐之半，则岁出盐斤不啻四倍。商人必欲取利，民间苦食贵盐，所以两淮盐引至价一两以上，人犹争中。后减至七钱六钱而止。今止以五钱，又以时估定斗头上纳粮草，犹不乐趋也。
川盐、辽盐、广盐、闽盐、滇盐、秦盐议
川井大者皮袋汲，小者竹筒汲。各井有水涌，水咸，汲即可煮者。水淡，而泼灰洒土，然后可煎者。
钟主事文杰议：大宁为上上场（原注：一引一两五钱），郁山渰井，福兴华池为中场（原注：一两二钱），新罗、罗泉、永通、通海、富乂、上流、贡市、广福为下场（原注：九钱）。又上场有下井，下场有上井，势难定课。井眼坍塌，共课七万有奇。灶丁既摊丁粮，又苦新井委查，则许多开小井，以补塌井之课，而月给小票三百，俾分发保宁、重（庆）、夔（州）、嘉（定）、潼（川）等处领引遥远之商，此何给谏议也。
辽东二十五卫，每卫额设盐场一处。每处百户领百兵，专管煎办盐触给赏官军户口食用。后因有余积，召商兴贩。在河东地方，则于海州抽分。在河西则于十三山抽分。每盐计车银五钱。
广东、海北二盐场，靖宁、博茂、临川等二十九场，大引正耗七万二千有奇。正统七年，一大引纳米一石，输琼州府，其廿三场生熟二分，自设总府，资以饷兵十万有奇，故输京者不及一万。
