<!-- { "loadSidebar": true } -->
上里等七场，岁办大引盐十一万五千有奇，小引二十一万有奇。大引二钱五分，小引一钱二分五厘。惠安、浔梧一引七分，似伤贱。岁入课三万而解京一万二千，岂经制有阔略，抑留不尽于地方欤！
滇盐，黑（盐井）、白（盐井）、安（宁盐井）、五（井）四提举司及鹤庆、武定、丽江三府各井，除兰州井作丽江官吏俸钞，其各井实计车四万九千二百三十四引，银三万七千六百有奇。遇闰，车为加益。
陕西河东司，原额四十二万引，正德未年添二十万引，以致逋负。且盐花以天时生结，盛暑捞采，淋雨倏散。行盐之地有限，消者难补，补者复消。
河东盐池一百计里，投以各色杂物，皆化为盐。解冻花生，各丁苦寒，居民因窃以为利，故有东、西、中三场，而中场专利尤甚。
池南盐花比北岸颗粒更胜，路远弃置。
灵盐大池渐增，加卧引以供买马客兵之用。
河东盐虽行于西（安）、延（安）、凤（翔）、汉（中），而私贩甚众。

盐法
淮、浙四时掣，以二月、五月、八月、十一月为期。长芦、山东春秋掣，以三月，八月为期。
四分派边，六分存积。甘肃十五万引，延绥、宁夏、宣府、大同、辽东各七万引。正月内南京户部领勘合，刷引目转发各巡抚，会同管粮郎中，秋成召商。本色粮草专备动客兵支用，不许科扰商人，违者巡按纠劾治罪。以上嘉靖九年例。
两淮宫荡八万一千四百七顷八十一亩，分给各灶蓄草煎盐。然供煎外，尚堪耕种备赈济。当时灶户以分司为州县，视判官为父母，事皆可为。以二万三千灶丁供办一百二十万之银，是以有办银一引，赈济五分之例。
弘治三年，彭侍郎韶议立仓备赈，惜乎未行。周尚书忱因淮扬被灾巡视，给食米收买私盐。官得积聚，灶得安生，上下赖之。边方报中五钱，淮南余盐每引尚有七钱。然报中以收成之时，故五钱而有余。奏讨当急遽之会，故七钱而不足。且报中则商任輓费在五钱之外，而坐收其全。发银则官任籴买，费在七钱之中，而止获其剩。军马食粮不食银，惟割没余盐照旧解部，则商人一意输边。此嘉靖三十年高御史奏也。奉有既该御史具奏，如何又要行查，著归一定议之旨。
于是将两淮余盐七十万五千一百八十引，照依正引每余盐二百斤，定价开派宁夏、延绥、宣府、大同、辽东、固原、蓟州，并山西神池等堡，共八镇，照旧五钱。甘肃一镇照旧四钱五分，俱召商，与同正引上纳本色粮草，俱准作各边年例银两之数，又总在正引包内赴掣。此外若有多余盐斤，照例掣割，银两解部济边。有旨是之。
国初，灶户余盐二百斤为一引，给米一石。缘钞法不行，米无所出，遂至工本之制尽废。今议：原课外添复工本盐三十五万引，不分额课工本，照旧二百六十五斤。淮南七钱，淮北五钱，正余连包索，共五百五十斤为一包。若夹带多余，割没如例。淮南至一百六十斤，淮北至二百斤，各追一两以备工本之用，余者解部，系本年准例。
淮扬有劝借之费，有修城之苦，有商兵之役。或曰：工本兴，必添单、添引，加以割没，以虚包斤数，又苦矣。
查各场未掣盐一百五十一万三千二百五十一引有奇，乃议一年征一百五十余万解京，而商愈困矣。四十年，此鄢懋卿事。故曰：必自小人。
两淮行盐地方日加削去，盐虽有支，实无卖处，徒加勤（勒）掣，终为无益。
灶户私置仓房，名曰“便仓”。便仓一立，私窦遂开。
自宣德至成化，皆有商支未尽之盐。嘉靖九年，六镇四分开边，六分存积。自增陕西、固原、山西之灾，遂尽数开边。
三十七年，蓟镇有警，无盐可开，将水乡布等盐亦查开中，一引兼掣余盐二引，斤重加倍，虽革工本淮盐三十五万，而其滞如故。于是有停止三分存积，而暂以额解承运库抵补之议。
淮南安丰诸场，盐出于煎烧，必藉用盘铁。淮北白驹诸场，盐出于摊晒，必借用■（渟）池。今家家增锅，户户开池。有家置五锅十锅者，每锅一伏火，可得火盐一大桶。一伏火，一昼夜也。一桶，可二百余斤也。莫什其算数矣，其官为铸造，运司花押乎！
自粮草贵，而商人规避，督沿边有司或报殷实富户，或提原日商人，如捕重囚，非法也。又岁增年例，召商籴买，故有盐买、银盐二商之别，更非法也。
江西之南赣、吉安，湖广之衡州、永州、宝庆、郧阳、郴州，河南之南阳，皆两淮行盐故地。惟下流东南行盐之地宽，则上流西北飞輓之势疾。且两淮又有余盐解部济边，岁六十万，惟行盐广阔耳。
自河东每报岁涝，而广东止解一万一千，余留本处军饷，亦无报部数目。
二处盐引皆苦请发勘合，引目听其自行。
运司缺，择知府、郎中异等升授。六年称职，升按察司、布政使或京卿。
其同知、运厂（司）判官，悉于科甲择人。三年之后一体行取考选科道。
有中纳之名，无收支之实，皆起于棍徒代商包揽，革之便。
以上俱隆庆二年庞都御史奏准例。
国初至成化，两淮每一边商引盐，派定一运司，未有搭配别处之例。亲中亲支，随支随掣。淮南岁掣八单，淮北四单，亦无内商、边商之别。弘治间，开中长芦山东、运司盐引，连年无商，开中议行配搭，一商而走六运司，故边商渐次卖引于近淮富民，照引支盐，始有边商、内商，然引盐未壅也。
自嘉靖惩正德积弊，停止额外夹带。廿八年，余盐六十万，而皆自内商出办。边商中引，内商守支，不相妨害。三十一年，行工本盐，淮壅甚，边商因营求告掣河盐，谓其在河径自超掣也。庞都御史革之，淮盐始通。
及万历初，张国用奏复行。河盐御史劾奏，若再掣河盐，盐价必贱，水商承买既少，六十万之额课将焉取诸？且盐法之患，不在假引而在老引。引源是真引，但系远年违例没官之数，更易年余，国用□□□（此处残缺三个字）掣，引目四十余万，正老引也。
巡盐御史戴金一岁积银百万两，遂为定例。投引未毕，即追余银。于是减正盐之价，卖银纳官。而恐其去不复来，执留三分之一以为质，召商不至，行文捉拿，恐非侍御本意，奉行者过耳。
昔有尽收余盐归官一说，此法未可行之两淮，且行之长芦、山东。与其私带私鬻，不如自公蓄之，佐一紧急边需，亦飞輓遗意也。
设商学，示鼓舞大都商人。有一分之利，即国家受十分之利。游客居间裹足而不入淮，则朱提白镪贯朽而皆归帮，勿夺两淮行盐之地先增一切额外之课，总正大公平，不近务财用一路，尤见大经济耳。
刘晏充盐铁等使为转运、为江淮转运使、为河南转运使，使身在江淮，积累岁月，始能成功。正统以来，累差大臣经理选择而使，莫如盐官云。
长芦之盐，止行于顺天、大名、卫辉、彰德四府。山东之盐，止行于东昌、兖州二府，徐、宿二州。其余地土多咸，刮土煎熬，商本坐困，由此，故两淮之余盐悉以利商，多取不如少取。长芦、山东之积盐，权用官买，私贩不如公贮，唯有识者权之。而闽、广、滇、蜀诸盐臣各上便宜图裨家公家万分（注：原文如此），但勿预为定额，以近见小欲速，尤荩臣远虑也。
嘉靖间有盐法之坏，起于多取余盐银两，失朝廷飞较大计，以致各边粮草不充。
两淮余盐令商人收买则可，纳价必开边，不失盐法初意。若运司纳价解部，必量减余盐官价，犹之可也。乃有正课未派，而先估余盐之价者，有盐未出场，而先定余盐之数者，有掣盐未及卖，而先称余盐之银者，使升斗米粟不得输边申纳，而朘削至尽，忍乎哉！
嘉靖十七年，给事中吕应祥疏：各边惟大同银亿库四壁萧然，仅余扃钥。查引盐大同，止得九万，较之辽东，未及其半，于是请特加数万，依拟。尔时山西拖欠已不下六十余万，盖以来久矣。
两淮每引仓钞五钱，余盐银八钱，加辽饷一钱，共一两四钱。例一引盐重五百七十斤。袁世振立纲法，减去一百四十斤，以减数三引凑一引，共增二十二万引，悉兔引价、余盐银，使带行无课之盐，以销积引。积引有真赝，编入纲者真也。今度其期，积引俱销尽。即有之，乃不准入纲之赝引耳。
梁垛场大盗王虎子被擒，余党未殄，灶勇一营，可移镇，可分练，而不可革也。
淮盐第一在去浮课，如行辽、行黔之等，又有底马私填，吏书包揽，计斤罚分，反开夹带。池中四六、三七陋规，入官不过二钱，私囊不可复问。何不紧于五百斤之外，而私贩浮课不得窜入派纲，使旧窝不出，而食盐之人渐众。水商利掣多，内商利引多，边商利中多，可以资飞輓也。
嗟乎！盐法、屯法相表里，而在今日有不尽然者，不如速理钱法。今天下行钱所在，仅十之四，而不能遍通天下者，皆由变旧制，不令布政司铸钱，不能遍行州县。惟复旧制原著布政司铸钱，钱照炉数验收，除该地方散用外，散诸各州县，配发兵粮及杂项钱粮。许民间纳银亦配纳铜铅，不必差官置买，只平买平卖，铜商望风而至矣。鼓铸益多而利益厚，然则加派可议缓也。

两淮盐政
海内有运司五，其利足管海内之半。而运司推两淮为首，其利又足管五运司之半，课虽煎办自灶，而实征解自商。商有三项，一边商，一内商，一水商。边商者，在边给粮草而中盐引。内商者，在内买边引，而支额盐。水商者，又买内商盐行江广，而公贩卖。
祖制编单，淮南十二单，每单八万五千引。淮北四单，每单五万五千引。
内商支额盐不足，复令添买余盐，掣卖历久，掣卖不前，余银预借。每年一巡盐御史出京，余银六十万两，春秋两解，解完，复命。于是始而借商，商困。既而借库，库竭。不得已，乃设疏理道。袁世振往扬革单，编做圣、德、超、千、古、皇、风、善、九、微十纲。商人占窝，争先上纳三十万余银，一月而完。迫今七八年后，浮课乱入，辽盐日加。课入三年之前，盐行三年之后，而商困。且其私贩成行，官盐日壅，而商愈困。因而亏损额课，而国亦困。甚至私贩不已，加以私囤，乘急高招，利不在商、不在民、并不在国，徒以饱奸宄之腹，而国与商民俱困。他不具论，即如食盐一弊，王府夹带，奸商私掣，官船多带，所售之地有限，所发之盐数增。无惑乎纲盐之掣卖不前，余银之预借莫措也。
向来科甲视运司为膻地，避嫌不选，司官皆铜臭纳级备员，谁顾盐法沮坏。商灶之病，靡日可甦矣。今日急务，唯于甲科中择数辈才优操洁者任之耳。

一、革食盐以疏官课。
