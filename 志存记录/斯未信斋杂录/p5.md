<!-- { "loadSidebar": true } -->
　　李赤中先生轶事，幼闻于先大夫者追记之。先生随父任，衣履不饰，污且破。侍父食，则寸葱啮其半；父退，盈尺之鱼，一口啖之。尝行市上，忽欲登厕而无其所，污裈中，至女家。女适钱氏。女曰：何不解下衣？曰：无拭秽纸耳。女云：虽然，较胜于污衣裈也。先生大笑曰：惜尔非男，有此智慧，早登科矣。僧人制蜜食，晾于廷。方丈罗列见先生曰：公子盍一尝乎！僧退，先生如蚕食叶，顷刻而尽。学使爱其才，以诗稿示之。先生曰：学古人而得其皮貌者。以是拟拨萃科未果。考试，以面饼累累用线旁系于项如念珠然，呼名未到而食已罄。同人赴省试，以盐海蜇头置船板下，取食则亡；先生卧时嚼之矣。年节祀神鸡肉，夫人藏之不煮熟。先生一日微患疟疾，夫人笑曰：熟之，可缓缓加餐也。置房惟前，顷之不见；再问之，先生于衾裯中以足踢出鸡骨一具。闻者捧腹。幼时，父命焚香，凡往返者数次，视之，则先生香插炉中，一一以火燃之。盖诗书而外，皆茫然也。岂非今之古人乎！先辈言行可传，恐其久而湮也，故志之。

　　扬述臣述雉水人凌霄咏鼠嫁女诗，句云：迨吉亦同人有礼，于归谁谓女无家？可谓天造地设。

　　乙巳九、十月间，偶患疟，有传以截疟方者。李身卿即廷献，用黄纸朱笔书：「子高髑髅血模糊，手提掷还崔大夫」二句，贴于枕旁即止。二句，杜工部赠花卿歌。

　　幼孩未生时，畜雄鸡一只，以竹栏围之，铺以板，笼于其中，但饲以荞麦，不与水饮。留其粪，俟孩子落地，以粪涂其口，自无牙疳、脐风等症（周左池先生云）。

　　脂水疮生头颈间，以铜绿烟膏（药店有卖者）等分加麻油调搽立愈。有患者，经年百方不效；偶得此方，用钱三文而瘥（吴品仪云）。

　　闽中泉州府客民曾程贵，以轮船及矛鎗式呈献。因令制枪十杆，放枪后按其机，则长矛复出，留于漳营，携其二由海艘寄回。丙午二月，送存狼山镇署。戊申，复至闽省，其人复来谒呈小水龙式，救火良便。

　　包石圃先生，名壮行，崇正年进士，有手书范真隐（讳异羽）寿序卷子；后裔范静斋茂才因代编其尊人定初先生诗集，以包书序文卷子酬赠。谨跋而藏之。

　　许印林同年（瀚），由清江专人寄挽词一长幅，前篆书「百世母师」，后附四言诗十二章八句，缠绵凄怆，古茂可诵。外以新获汉刻五种见惠，一为伏生授经图，一为石阙残刻文汉画凤凰等类，皆得自沂水、费县诸邑者。

　　自官山左，得宋板、明板书甚多，应装池别为目录存之。东昌郡得前鹾使王正定先生检藏书数种，如集古象赞、吉金所见录等书。又历城周书仓先生（永年）家藏书并钞本，如补汉兵志、汉官爵等书，皆人所未见也。其已刊各书，有斯未信齐书目可考。

　　通郡海滨沙民，父母死则暂殓而终焚之，拾其骨入瓦缶。初以坍涨靡常，将负之而迁徙也；久则习以为常例。白地方官禁之，则比比皆然，恐启索扰之渐。社友孙月溪作「禁烧骸说」，予为节改而刊布之，或有转移亦未可知也。

　　皂昆鹏总戎赠周公药酒方：北箭芪二两、蜜炙秦当归一两三钱、上肉桂六钱、白茯神二两、上党参一两、拣麦冬一两、云茯苓一两、焦白朮一两、大熟地一两二钱、辽五味八钱、净枣皮一两、抚川芎一两、上龟胶一两二钱、川羌活八钱、北防风一两、甘枸杞一两二钱、真广皮一两、大生地一两二钱，共十八味，泡烧酒二十斤，加大红枣二斤、冰糖二斤，煮一炷香时。服十日，耳聪目明；十日，发白变黑；百日，还童。相传为延寿续嗣之至宝云。

　　陈月卿（溶）孝廉，刊眼科良方一卷，入斯未信斋全书。首篇载图志云：白珠属肺，黑珠属肝，瞳人属肾，大小角属心，上胞属脾，下胞属胃；有患可按经络治之。末载洗眼方云：右通政袁密山（景），广西平乐人；云：宋元丰年间，有太守年七十，双眼不明，遇仙人传此方，目力如童子。每岁立冬日，釆桑叶一百二十斤，悬风处令自干。每月用十斤、水一碗，于砂罐内煎至八分，去渣，温洗二、三日，斋戒忌荤酒：正（初五）、二（初一）、三（初五）、四（初八）、五（初六）、六（初七）、七（初七）、八（初八）、九（三十，月小廿九）、十（初十）、十一（初十）、十二（初一）。

　　侄孙廉泉，偶录我家自顺治十一、二年嵩三公、方岳公入庠题目名次至道光三十年廉泉止，凡七世共三十五人。前记岩叟公逸事云：致仕归，每废产，不记买主姓名；曰：恐留于后子孙找价受辱。其虑深且远哉（见冯梦桂赖有编）！又咏胁生儿诗云：生愁沉下土，得窍即先天。儿父王华，陕西三原人（见宛平查为仁莲波诗话）。秀渚公萃景楼诗警句云：云端横鸟路，天际下鱼舟（见五山志）。又记见行公甲申九月十二日六十生辰、十月初一日忌辰；白太夫人八月二十七日忌。岩叟公生于明万历辛亥十一月二十五日寅时，卒于康熙癸亥二十二年九月初八日卯时；妣白太夫人生于万历壬子正月，康熙辛未八十生辰，卒于康熙四十一年六月初五日亥时。又载四渼弟陈魁文采菊诗十章，章四句，为见行公寿；张映星为白太夫人寿诗序一篇、诗一章，称姻家眷弟，上款称老亲母，当与岩叟公同行至戚也。幼时见掌印巷老宅绣中兄室内屏障多国初名人介寿诗，皆绫帛所书，惜未及时藏之也。廉泉又出陕西徽州志、恒山志记岩叟公政绩等书，谨与复刊墓志铭及朱卷等书，并珍藏之。后醴泉随任渡台，箧中检出岩叟公金纸便面十余幅，装为册一、屏四。呜乎！余服官二十余年，已半百而始一见之，遗泽之不至久而就湮者几希。可危也！可幸也（癸丑之乱，四屏遗失）！

　　丙午六月十三日寅、卯之间，地震将近三刻，房舍摇撼，人在床第，簸蹂如行波浪中。是时，有火球大如斗，或云有形如赤蛇二，盘旋空际，想星陨也。次日戌、亥间，又微震。十二日晡，西北红光竟天，长虹横亘；连日风雨不测，猝病死者甚多。生产亦时有怪异：吴姓生子，头面如犬；顾姓生子，头面有胞络，不见五官，皆戾气也。又传闻有小儿忽变成介属者，手足皆如龟爪。即无其事，民之讹言，伊可危也。市间买食物中毒者多，或弃食物于地，诱小儿食之而夭；传言外来奸徒俟其瘗埋后，劈取其脑为邪术母药云。十九日辰刻，或云又微震，然未觉也。

　　州后冯姓，供有「有仙坛」，因疾求乩方者不绝，辄着灵异。尤奇者，有时坛间空中坠药丸一、二粒，病者服之即瘥。或疑其伪，然访究之，实不知所自来，且主人并非以术炫者。

　　范完初先生名崇简，别号懒牛，能诗、工书、善画，老且贫，郁郁以没。子持信，以遗诗二卷，又怀旧琐言一卷请序而次之。范氏为吾通望族，先达异羽公（讳凤翼）、十山公（讳国禄）诸公，皆卓然作家。琐言有可备掌故者，谨录存于后。通州之名，始于宋。先是，举士至辟雍皆不利。大观中，朱侍郎彦为守，始移壮武营射垛，不使压州学。当年所解三名，皆选上舍，金榜登科，御笔添解额十名。当时号通州为利市州。事出谈苑，通人罕有知者。壮武营旧在儒学前，后移南门外，即今小营也。东郭黄泥口桥北，有金氏山庄。国初，为凌氏本道别业。金庄之河南为程氏万绿山庄，程售于钱，钱产入官，今西园房屋即移于彼者。通之工书法者，前朝顾大司马、崔少宗伯、张副使、汤文学及太高祖光禄公。张东海名成，与夏相桂洲联襟，而不肯附和，亦海门之杰出者；友人家藏木板刻东海墨迹尚存。国初草书推魏抱葵（武进士，号耳聋散人），其用笔颇近张果亭。兄揖芹文学，工小楷，与顾道含孙源相上下。先高祖十山公及白耕云、周维邦诸公，皆有可传，而不名一格。曹竹人、李红桥为城南二诗老。谢石农名谷，居南郭草堂，善画。国初袁璜、王永光、吴攸、张经、陈鹄、蒋纾、蒋芳、黄卷、李堂诸君，皆有画名；后有范士桢、范箴、李山、李方膺、张敏、钱瑚诸君。锺秀山旧有山茨额，光禄公手书，后列于北堂。又养幽轩，文湛持相国分书。前明曹大同着有艺林华烛数百卷，未刻，后归其族人星谷，每年必曝一次。又遗失二卷。星谷死，书归其婿李桂亭贡生，序为陈梧冈侍郎制。顾冲庵抚辽奏议四卷，时值禁书律严，其后人与潜确类书并毁之。友人于市检得手录桂林行记，为梧冈先生所著。邵潜夫着有州乘资记，州中一甲子之书皆备。潜夫先生皇明印史，专讲汉法。通之有城，自后周显德五年始。初为白水荡，后改狼山寨，复名静海军。北城真武殿内，铺地有大青石一方，中空，藏小泥人，骑马持枪，向西而立，形家镇压之术。天宁寺塔成于唐咸通中，旧名光孝塔。城内珠媚园，为前明顾大司马别业。其子孙螺舟、圭峰不能守，转售于傅岩刺史；徐又易于李臬司之子，李复易于徽人孙姓，后归王君涤非。西郭有冠芳园，先为王氏，后归马衡叔，数易于徐井谷。园保西垣所筑（？），在北郭秦社河西。皆圯。

　　范静斋（即持信）又赠家藏遗书各种。濂夫诗集选一册、昭代诗仪（异羽先生诗）、濂夫（遇）心印一册，皆印文，字数不同，文气自贯。又泉志钞本一册（古钱式）、顾子余（鹤庆）游天台记。又范汝受先生梅聘草一卷、平山堂诗（吴薗次序）、朱藻镜振子砚史一卷、范廷佐琴谱一卷。皆可入斯未信斋丛书者，题检而藏之。

　　长夏养痾，偶阅传奇稗说，开卷有益，随笔记之。武进李文哲见闻纪异：康熙年间，某状元闻其座师李光地述内监语：上阅颜渊季路侍章。李公云：覆试当出，盍各赋！令某赴书阁第几函、第几行，汝自阅之；乃汉宫木梳之别名，黄杨木为之。内廷复试，果出此题。上曰：状元外无合解者，不愧名元。

　　国初王师南下，原任常州典史阎公（应元），北直通州人，主盟死守。临终题城门曰：八十日带发效忠，表太祖十七朝人物；十万人同心死义，留大明三百里江山。

　　丁未四月初间，东门外通明宫生草一株，其干如槟榔，文深绿浅白；数日，高二尺许。其梢如笔头，色黑，大可三、四寸，有苞下垂，大如掌，绕干而生，别无枝叶。趋而视者，几千百人。或云：似笔，主兆科名。或云：似枪刃，非瑞草也。后门人家涵初斋前亦见一株，医者谓天南星云。

