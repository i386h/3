<!-- { "loadSidebar": true } -->
　　甲辰监试闽闱，偶记一、二事录存之。第一场点名毕，方扃门而闻大声疾呼，则后至者；例不能再招之使入。正回龙门，有人报某号某生病重求出，监临谓甫封门可开放，扶出。扶出而有一人大呼闯入，以头触地，阻之不可，皤然老儒，年七十六矣（长乐许汝弼）。代求给卷，三场皆见其矍铄如故。即不中，来吃粥饭亦命也。或曰：先之后至者早涕泣而去，老者乃适当开门之顷而来也。一、二场犯贴甚多，稍可原者皆免之，俾得完卷见亲友耳。或幸而中，亦未可知。每贴卷，例应卷面大书，然必夹签送监临定夺，而后书之。有西余字二十八号（汀州罗承炳），草稿逾限，弥封所驳回。时三场已点名，余忽而思卧，退堂入室，书吏以罗卷至。余即大书草稿逾限、不能弥封四（？）字于上；既而悔之。数日，又有二场西服十一号卷亦然（汀州李中枢）；思设法成全之。或曰：弥封露草，恐有关节，即中式，草稿割裂，亦不能解部；乃留至三场毕后，而贴于堂。头、二场宜宽，末场宜严；宽以留其颜面，严以免誊录之枉劳也。三场抬写小误而字迹工楷者，不忍屏斥之，数日而对读有驳回者，又数日而收掌有驳回者。余曰：姑存之，冀其头场之或可幸中也。数日，而提调必欲贴出截数；无如之何，会同折弥封，一一贴出。越日，闻内监试云：有首场卷已发刻而后场未到者，主司惋惜，不忍毁其板。后查为台湾朱丽金。或曰：台湾士子多弊。设无弊焉，远隔重洋，既得复失，能无扼腕乎？后闻刻文者为漳州属之王治云：有三场正写第一问誊其数行字极工，忽接书乱谈，且有「帐里风流」字样，字亦大小不一。是有冯焉，其必有因果乎！附记告示：谕诸生均自登瀛桥进，鱼贯前行，相期吁俊门开，霓裳同咏，共臻斯路，毋入歧途。又科场舞弊中式者斩，不中者遣戍。诸生文章报国，扬名显亲，求荣乎？求辱乎？安分远辱，不中亦荣；作伪希荣，中则更辱。士子无不自爱者，慎无受奸徒之惑诱也。又放场自下而上，十卷一放，周而复始，原为体恤诸生，恐挤损试卷；且完卷静坐片时，检点一番，可免讹误。三年辛苦，何必取快一时乎！非不念诸生场屋之困，故欲迟留也。

　　昔年山左分校数事，追忆记之。戊子得佳卷，时任泰安令，其文似见余著作者，疑其为泰安人。三场皆整赡，荐为房首，后中十五名，为泰安程灿策，乃平日书院中屡取首卷者。暗中摸索，仍中吾房，亦巧矣。泰邑自雍正以后无甲榜，该生壬辰得进士。其本房为郭韵泉同年，任泰安府，县为乡试房师、府为会试房师。府在后日，则县在当日之无关节，可知皆定数也。有同考者问余，何以中卷独多？余曰：择其尤者先荐，余俟再阅。彼即草草过目，案前獭祭堆积，信笔点之。忽而腹痛如厕回坐，盥手拭目，一卷在前，阅之大佳，荐而得中。

　　甲辰闽闱，龙溪中者甚多，内有林广迈、曾省二生。抵任后，见新订黄子道周年谱，则二生初校刊也。

　　余自四十以后，堕齿三：一遗于京都，一置于山左济南趵突泉右燕围别墅之金线泉东井中，一置于蜀中成都城外武侯祠右琴台前池中。

　　抵福州，有幕宾孟莲友（国经），本山东邹人，亚圣裔也，迁于浙而游于闽，予门人孟雨山之族孙也。以家刻孟子外书赠余，曰闲道集，余代雨山寄宗谱授之。又着有仁寿镜一书，内载求嗣之说甚详。节其要云：易称干道成男、坤道成女，男女平时清心寡欲，养其干健之体，则感而生易。或云天癸净一、二日者成男，以为阴气方亏，阳气当胜耳。方家转女为男之法，或验、或否，要在积德行仁，肝胆血诚固结，阳长阴消，人定胜天也。一、受孕后以雄鸡尾尖长毛三茎，潜放妇女卧席下。一、孕三月以后，夫自取发及手足甲潜放其席下。又以斧系床下，刃向下。皆勿令本妇知，勿令人知。一、以真雄精一两或三两佩之，勿误用雌黄，或佩宜男草。一、孕一、二月后，用红纸两条，写「五更露结桃花实、二月春生燕子窝」贴，于床两柱向后贴对联，勿令妇知。写时一面写，一面默诵「无思也，无为也，寂然不动，感而遂通」四句，念七遍。十四字写毕，七遍亦念，一口气、一手写完，恰合式，不得参差。手完口不完，皆不合式，仍须另写。行书亦可，必炼熟而后能也。一、受孕后，夫用弓弦一条，令妇缚于腰下，满百日解去。缚时亦勿令人见之。

　　漳郡至腊月二十五、六日，如孟夏天气，衣棉袷而挥汗不止；鸟啭花浓，蛩吟草碧。二十八日立春前二日之夕，电光闪烁，雷声辚隐，为平生所创见。

　　郑蔼人明府（廷锦），奉委渡台，来函云：罗山为漳属匪类之渊薮，海口为泉州匪类之渊薮。嘉义之斗与彰化异：彰化为仇，非为盗也。嘉则匪类惟恐其乡之不斗，而激之使起，藉以为盗，实非该处之人仇不能忘，故焚劫多而杀伤少。始斗之时，立拿为首数人，即可了解。今既势如燎原，内地调兵不能得用，祇得一素得人心之员，选用镇辕精兵数百，可安定也。达镇择一千兵，另立一班，募养署中，久之控驭不得法，适以长骄。不养不过无兵，养之害则更甚。欲治民，先治兵；兵知畏法，民自奉法矣。须先治治兵之官，尤难于治治民之官。

　　到漳数月，士民以匾额伞盖鼓乐而送于堂下，且因送道而兼送府、县。职司监察，岂容违例受此？然此邦官民隔阂已久，乘其天良之偶动，老幼环集公堂，正官民一家之时，告戒一、二语，尤易入。因手书「有气要忍不可告官，有仇要解不可掳人，穷有天命不可盗窃，恶有天报不可械斗」八语于红帛，当堂与之，令遍告村庄子弟。留其匾额一，藏于署旁庙中，余皆却之而去。合属绅士以八语刊布数千张于各境，较之官司告示为易入。

　　幕宾陈义三长女四姑昭贤，幼读女学，与同乡张韵亭次子张友朝垂髫共入塾。张子十余岁即归，至甲辰年复来问业于义三之门，义三以四姑字之。是年冬将娶，而张子病，至乙巳正月九日而逝。女闻之，请往守节；张不许，取两耳金环吞之与张子同日绝命。翁姑来哭之日，四姑目不瞑，呼曰：「新妇与儿合葬」，乃瞑。众议以木主先用鼓乐仪仗送归，复以两槥同日出厝于庙中公祭，为请旌而归葬之。其姑是夕归，仆妇见少妇随其后，英灵固不没也。张子将死，以手指两耳，其亦有默感者乎！余为作传入文录。赵少愚太守为文祭之，有「不同日生、誓同日死」之语，皆纪实也。署中旧有陈忠烈公庙，即在义三幕室之前；其殉节眷属，并祀其中。木主亦有名四姑者，拟以烈女并配祀。陈之幼女、张之季子皆未聘，将与僚友为媒合，俟其生子而承祧焉，四姑可含笑九泉矣。余刊有闺范图，拟以女续之，并另为绘画，作征诗文启，以传其事，于风化不为无裨也。正月二十五日，张子卯时出厝于北门外漳王庙，女于辰时出而合葬，率文武同僚撰文公祭。时方旱，是日得雨，古有「节妇雨」，今为「烈女雨」也。两槥入庙后方雨，可见天意之鉴此贞心。城外市民皆以香花设门前迎迓之。民之秉夷，好是懿德；岂不谅哉！或语以余往吊而设者，非也。开漳王，唐时人，亦为陈姓云。父政，子元光，府志云威惠庙是也。

　　按漳州志载：唐陈元光疏请七闽增为八，建一州泉、潮间，以控岭表，委刺史领其事。朝议以遐僻之地，万一遣官不谙土俗，民反受其殃。元光父子久牧兹土，蛮民畏怀，即令其兼辖尤便。诏从之。「不谙土俗、民受其殃」二语，可谓切中古今来之通病。

　　龙溪孝廉林广迈，赠黄子忠烈公道周年谱及泉漳治法论钞本。此书，谢金銮着。甲辰春由山左归途，遇试春官者，闽人也，与之坐而言焉。曰：吾闽有「泉漳治法论」一书，可为治漳之要。其原本在闽省中，已于其后人得刊本印订若干分贻同僚矣。今得孝廉本，每篇加以附识数语，皆洞达治体。观风策论，以保甲利弊为题。诸生辛秉劳等极言时弊，入附录；闽中人材，至今犹盛也。林又附钞「治南狱事论」，并录呈「劝禁赛会文」及陈北溪先生「论民俗、禁乡税淫戏」二条。

　　漳民恶俗，收买小儿，养成为盗匪。令械斗斗死，则认为尸亲，诈取银钱，名「饲金龟」。又有男与男为配，配者言动皆如妇人。同类者以姊妹相呼，装饰亦如妇女，出门则去之；名曰「十八好」（蒋召棠云）。

　　昔有任龙溪令孙某者，信用胥役方湘者，贪婪箕敛至十余万金。无子，将死，妾有遗腹，孙嘱之曰：幸而生子，为余后也，勿即立继也。及生，则女也。初，有媪言于妾曰：方湘，城乡皆有妻妾数人，闻有孕者二，生子则易之。后如计行。既而悔之，又索其女；言于人曰：将以为媳也。天之报贪吏也，惨矣。

　　山左旧僚王海门大令，生前遣人寄书，赠经石峪福寿字、孔谷园墨迹、玉斝一、牙管笔二，镌字如蚊脚。海门侍松湘圃相国有年，想幕中所得也。远道来书，人物皆古矣。为之黯然。

