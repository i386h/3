<!-- { "loadSidebar": true } -->
　　一、遣使外洋：夫通商各国，于都城设公使，于行省设领事，无非欲联中国之处，而知中国之情。乃有来而无往，犹面墙而思快睹，掩耳而欲速闻也。况彼曾请中国一体设官，又何必不从其请也？即分遣之举，初不过英、法、俄、美、德及日本数国，再他国尚可缓行。拟请每国饬派正副二员，不拘内外臣工，择精力强固、有智谋胆略者任之，假以崇衔，予以厚禄，驻扎彼国。实任者不开本缺，两年一换，专理和好事宜。各国如何情形，随时驰报，庶几耳目较灵，不致中外隔阂。如蒙俞允，应需遣官经费，请饬总理各国事务衙门酌定，在于各关库提支，准予作正开销。

　　一、调护华商：华人之在外洋者，闻暹罗约有二、三十万人，吕宋约有二、三万人，新加坡约有十数万人，槟榔屿约有八、九万人，新、老金山约有二、三十万人，长崎亦不下万余人。此系统经商、佣工并计之。若于遣使之外，更选才干官员，分往各处，如彼国之领事，妥为经理，其重大事情，仍由使臣核办。凡经商贸易，皆官为之扶持调护。商之害、官为厘别，商之利、官不与闻，则中外出洋之人，孰不愿为中国用？其有奇技异能者，送回中国，优给薪资，酌予奖励，行见海外华人，争思自奋。况中国殷商，知外洋有官护持，丝茶大贾，皆可广为招徕，自行运销，不受洋人抑勒；是又暗收利权也。洋人之在中国者，福州一口，每月查报，自领事以及教士、商人，男女统计不过百余名口。即上海、香港汇聚之所，或以千计、以万计，终不敌华人在洋之数。果能官为联络，中国多得一助，即外国多树一敌。而中国之气日振，外国之气日弱矣。

　　一、防维教务：天主教传入中国，不能不按照条约，为之保护。无如莠民恃教为护符，作奸犯科，逋逃渊薮，教士多方徇庇，官吏敷衍含容，良民受屈，积不能伸，怨毒日滋，祸害愈烈，天津前事可鉴也。论者谓地方官不能抚循百姓，百姓藉教以保身家，非民无良，乃官驱之。第小民稍有人心，从不为彼所惑。入其中者，必先有藐法格官之意，而后动于恶。此风断不可长。臣愚，以为教士虽外国人，教民则中国百姓也。以中国所辖之民，准彼传教，固已曲全和谊，必不可以自主之权，由彼擅握，致使大拂民情。应令已入教之人，开列姓名，报官存案。其续入者，禀由地方官查无过犯，方准照约保护。傥系现在案犯，及先无报案者，概不准作教民论，教士不得过问。或亦补偏救弊之一法。可否饬下总理各国事务衙门会商住京公使，议覆施行，伏乞圣裁。

　　一、广储人才：十年之计树木，百年之计树人。遇有事而用非其长，与先事而养之有素，其得失较然矣。夫设科取士，自有常经，而救时需才，不拘成格。是必别有陶镕之方，宽予登庸之路，俾人人知所趋向，鼓舞振兴，而后习文事者不专攻于词章书法，肄武备者不徒求诸弓矢刀石也。可否请旨饬下各省督抚臣特设一储才馆，凡有雄材大略、奇技异能、晓畅天文、熟谙地理者，由各府州县申送，处之馆中，随时验试。如果名实相符，据实奏保，破格录用。即有一技可取，或膂力过人，或制造得法，或通外国语言文字，亦可咨送各局厂、各海关，练习兵机税务。庶储备多而用才不竭矣。

　　王凯泰又奏

　　日本自通中国以来，唐宋贡使不绝，元使梗化，明则寇患东南，几无虚岁。惟我朝声教远讫，帖然怀畏者二百余年。该国政令，向操之将军，专恃中国铜商贸易，以擅利权。自通泰西各国，将军不能主其权，利为西人所夺，乃复改变旧章，一从西人。又重利盘剥之，贫困几不能支，于是铤而走险，兴兵扰台。论者谓其内乱将作，终必败亡。臣窃以为日本若亡，固不足惜，而西人以日本为外府，蓄谋已深，该国冥然罔觉，始则受其愚弄，继则为其挟制，一旦兼并，逼近肘腋，其患更何可胜言。臣拟遣使兼及日本，以使臣驻扎彼国，诚信相孚，既联络之，又讽谕之，卑早知感悟，勉力图存，则犹为东洋屏蔽也。

　　湖南巡抚王文韶奏

　　窃臣于十月初九日，准兵部火票递到军机大臣字寄，同治十三年九月二十七日奉上谕：总理各国事务衙门奏，海防亟宜切筹，将紧要应办事宜撮叙数条，请饬详议一折等因，钦此。窃惟中国之有外患，历代皆然，而外洋之为中国患，如此其烈，实为亘古所未有，变既出于创见，议论遂无所适从。约而言之，厥有数端。或谓洋炮之利，日出日精，中国仿而行之，势必不及；现在和局已成，与其别起嫌疑，重开边衅，不若相安无事，姑事羁縻。此苟且而不知振作者也，其说固不足论。或谓中外之分，从古以来，划然不易，洋人以势力胜，中国以礼义胜，遇万不得已之事，而辄以清议持之，当万难措手之时，而动以常理绳之。此迂拘而不通时变者也，其说又不必论。或谓庚申之役，神人共愤，往者内寇未平，未遑攘外，现在各省军务次第肃清，大举之机，宜在今日。以卤莽灭裂之见，作直捷痛快之谈，此又谋不素定，计不万全，而直欲为孤注之一掷也，其说亦姑勿具论。夫天下至难革变、可骇可愕之事，要不过准理势、凭智力以应之，无所为惧，亦无所为奇也。易苟且而为振作，易迂拘而为变通，易卤莽灭裂而为实备精求，思虑极则鬼神来告，精诚至则金石为开，非常之原，以其在我而已。兹总理各国事务王大臣所陈六事，皆所谓求其在我也。谨按条议覆，另缮清单，恭呈御览，以备采择。

　　抑臣更有请者：天下事有本有末，而本之中，又有本焉。就六事而言，练兵、简器、造船、筹饷，其末也；用人、持久，其本也。至其大本，则尤在我皇上之一心。自古帝王平大难、建大业者，皆由上下同心，明良交儆，淬精励志，共济艰难。汉臣冯异对光武之言曰：愿国家无忘河北之难，臣不敢忘巾车之恩；光武以之卒成东汉之业。庚申之衅，岂止河北哉？臣愿皇上念投艰遗大之在躬，以雪耻复仇为继志，清心寡欲，节用谨身，将之以至诚，持之以定力，严察左右近习，以端视听而正纪纲，慎选公卿督抚，以饬吏治而固元气。大本既立，天心应之，亦复何难弗济，何为弗成？所谓战胜朝廷者，其在此矣。

　　条议事宜：

　　一、遵议练兵一条：今之统兵者，不言用兵，但言募勇。其实兵与勇同一人耳，何以兵无用而勇有用？无他，兵之饷薄，不足以养其人也。此次练兵，宜先练现有之兵，而不必多增新募之勇。海疆军务，非海疆之人不能为将，亦非海疆之人不能为兵。从前如施琅、黄梧、李长庚、王得禄等，皆以沿海之人为水师名将，其明效也。定制海疆兵力本厚，无如绿营习气太深，而水师尤为疲玩。拟请将各海口额设水师，大加裁汰，大加挑选，分以三等。其中有熟悉各处海洋情形及一切风云沙线者为一等，惯于操驾、善于枪炮、熟习泅没者为二等，在船如履平地、运用器械、跳跃灵便者为三等。额设之兵，不能入此三等者，全行裁退，另募补之。虽各处械斗强民、硝盐私贩、以及渔艇蛋户，苟能合式，悉与收录。此其人骁勇精悍，敢于有为，弃之则为乱民，用之则为死士。诚能善于驾驭，海疆可立增无数之精兵，天下可隐消无穷之祸患。仍仿照湘、淮各军营制，以参、游、都、守、千、把、外委等官，定为统带营哨什长名目。若汰额兵之半，以两兵之饷，倍给一兵，则实得一兵之用。较之虚糜坐费，其得失不可同日语矣。至长江水师，一提四镇，额兵至一万余名。现今腹地安静，海防为要，拟请抽调一半，移驻江海交汇之地，实力训练，扼要设防。各师既无废弛之虞，而海疆亦得声援之助。兵不至虚设，饷不必另筹。臣所谓先练现有之兵者此也。

　　一、遵议简器一条：洋人以火攻制胜。所造机器，争奇斗捷，日出不穷。中国造轮船而彼又有铁甲船，中国造洋枪而彼又有后膛枪，创造愈奇，摹仿无尽。论者几于望洋而叹矣。然臣以为中国智慧，无所不有。历算则日月薄蚀，闰余消息，不爽分秒。仪器则钟表晷刻，不亚西制，罗针壶漏，创自中土，而后西行，飞石弩箭，自昔流传。人才非不足用也。甘肃之石油、四川之井油，配入火药，得水愈炽。硝提数次而烟白，铁经炼而钢柔。洋人长技，亦不过此。物材非不足用也。而卒之不如洋人者，洋人则不惜工料，不极其精不止；中国则浅尝辄止，不能专心一志故也。今以整顿海防，广征利器。急就之法，不能不出于购买，不足恃也。仍惟有讲求制造而已。中国各处所设机器局，臣未经亲见，不敢意揣。然谓艺事之末，中国必让能于洋人，臣窃不以为信也。又西洋枪炮所以甲于中外者，非徒恃器之精良也，盖由平日操演，设立标准，以仪器测其远近，随在命中，不差分寸，是以所向无前。军兴以来，中国各营设立洋枪队，专习洋枪、洋炮，但知操演，不言准的，此所谓遗神而取貌者也。制胜者器，而用器者人，此亦简器者之所宜急讲者乎？

　　一、遵议造船一条：防海之要，以守为体，以战为用。守之所恃者，重在炮台；战之所恃者，重在轮船。二者相辅而行，缺一不可。除铁甲船一项，现在如何购买，如何制造，何处宜于驻泊，应由沿海各督抚臣详细指陈外，惟查原奏内称，自各国有轮船，而中国旧式战舰万难抵御，诚哉是言。即如江南等处所造广艇船，笨滞不灵，不能驰逐风浪，而造船之费，亦复不少，其它各海口各师船只，大率类此。以有用之经费，置之无用，亦殊觉其非计。臣愚，拟请将各项旧式战船，一概停造，即以此款改造轮船，配以新练水师，择熟习海道之将领为统带，认真操练，分巡直、东、江、浙、闽、广各海口，终年来往。无事则以捕盗，有事则为游兵。遇警即发，不得空言驻守。庶几兵将与海相习，而轮船均归实用。将来制造愈多，声威渐壮，弭患无形，端由于此。或谓欲推广轮船，莫如准商民自行制造，听其营运，行之既久，中国造船之工匠日多一日，驾船之水手日精一日，习以为常，行所无事，将见尽西人之长技而有之，裨益大计，实非浅鲜。是亦因势利导之一说也。

