<!-- { "loadSidebar": true } -->
　　日本虺蜴为心，豺狼成性，自元至元间范文虎、阿塔海十万之兵、歼于平壶岛下，于是有轻中国之心。明之永乐、嘉靖得刘江、俞大猷、戚继光辈，先后统兵力剿，寇掠始息。我朝二百余年，三岛蛰伏，未尝蠕动，非真能安分守己，殆震詟于征服准部、回疆、西藏、缅甸、金州诸处，历历武功，照人耳目，彼自揣此时毛羽未满，不敢遽飞。然此二百余年中，俯首帖耳之日，亦即养精蓄锐之日。洎乎道光年间，西洋各国既有南洋诸埔，通市于我海滨，日本遂急急与交好、与婚姻，渐且从其衣冠、学其战具，一切皆效西人所为。现据探闻日本火轮战船二十六、七号，内一号名「龙骧」，购自花旗，费银二百万两。又火轮商船六十九，内铁铸者二十二，又布篷夹板船十八；以彼区区数千里之岛，旦夕之间，焉能办此？即此以思，亦可知其数百年来静而未动之蕴蓄矣。夫彼蓄数百年之心，即蓄数百年之力，一旦蠢动，其心讵可问？其力岂易穷耶？心不可问，则未逞其心，弗肯休也。力不易穷，则自恃其力，不知止也。如徒以口舌谕之，恐今日唯唯于先，明日否否于后，虽至舌敝唇焦，终归无裨。不然，同治十年之约，曾有几年；照会李鹤年之文，曾有几日；非即反复无信之明证确验欤？苟非真有以服其心，未必知所忌惮，翻然悔悟。此敌情之灼然可料者也。

　　昔人云：知已知彼，百战百胜。又云：有备无患。应恳恩饬沿海诸省，于各海口仿造洋人炮台，一律完固。斟酌或购或制洋炮以实之，简练或兵或勇行伍以充之。并即购备水雷若干。奴才非不知经费浩繁，无如熟察时事，虽曰一台湾，实有关于沿海全局；虽曰日本，实可虑及外洋诸邦。自来大事，不能惜费。惟有恳我皇上撙节他处可用不可用之款，以济此万不得不用之款而已。就中闽海一带，尤为倭船出没往来之地，一切内外口岸，设立炮台洋炮，兵勇棋布星罗，益宜严密。除应备铁甲兵船、水雷、电线等件，经沈葆桢会筹奏请外，窃计分布大小轮船；福州、厦门两海口每口应驻四号，澎湖二号，台湾六号，共需一十六号。无事派定栖止，有事相机调遣。至全闽所有经制之兵，当此之时，其数仅敷防守，亦罕曾阅历大战场面。似应就北五省、两湖等处，添致强锐敢战之士六十营，计三万人，恩派威望素着、外国敬惮二大员，一统领三十营于内，一统领三十营于台。仍命洞达时势熟谙韬略之大员，居中节制调度。此大臣帷幄运筹，随机应变，似宜专一事权，勿待此商彼酌，稽延时刻及或以意见岐异，贻误事机。而彼统领在台者，居嘉义、彰化为南北适中地段。统领在内者居泉之厦门，为海口最要处所。惟厦门四面隔水，必须守风潮，不能径渡。即以驻厦之兵勇长夫，合力于高崎筑一巨坝，直接内地。是处港面狭浅，对岸距五、六里，日以数千人从事，不半载可成，亦于海道无碍。坝成，斯兵能神速；兵神速，斯厦门可保无虞。而各营之长夫，所以肩运子药、车装，仓卒殊难觅雇，应请照直隶淮军章程，由营官平时豫养，亦行军神速之要务也。如是台、内两地紧相犄角，沿海各省遥为声援，四面兵盛，结实可靠，而又联络一气。

　　彼时遣一才辩干员，向彼按据条约、侃侃而谈，宜其有敛兵悔祸之一日。万一不然，则请我皇上饬下总理各国事务总理衙门约会住京公使，并饬南北洋诸大臣约会各处领事，语以日本不即撤兵，我国沿海各口，大者须安置水雷，少者沙石填塞，以与日本决一雌雄，而各国俱暂缓通商，一俟日本事定，然后贸易如常各等语。伏思各国孜孜为利，必不肯以一国之故，废诸国之图。诚目睹夫我之海口无一不整，器械无一不储，兵勇无一不足，并非托诸空言，必向日本同声交谪，勒令退兵。兹者，日本亦惟恃与各国交通，故敢如此妄动。若各国果真心交口责之，虽欲不退，焉得而不退乎？

　　大抵兵以备而不用为上策，要不能不及此豫备，以为或用或不用两得之策。如果衅端再自彼开，我已有以抵御之也。况夫日本一国，密迩海东，迥非西洋各国远隙数万里之比。其意欲以生番为外库外厩，心迹已露，不可不立折其心。又况各国麇集中土，难保不阳奉阴违，赍之盗粮，非若有明之世，他国未集，可以仅禁沿海居民，毋与日本交接也。若非速振兵威，患将何底？日前沈葆桢奏调奴才过台，驻守苏澳，查该处固属台北一隅要口，惟先准文煜、李鹤年咨会创设练营，添募壮勇，实属内地根本之务，事方经营伊始，未便分身，而台湾当经武而未用武，其苏澳应别调镇将，以资扼扎。 

　　谕军机大臣等

　　罗大春奏，日本渐肆狂悖，密陈筹备事宜一折。所奏闽省海防及各省海口应行筹办各节，不为无见。所有台湾暨福州、厦门等处，前经谕令沈葆桢、文煜、李鹤年妥筹办理，并谕沿海各督抚、将军豫为布置矣。该提督前经沈葆桢奏调赴台，并据文煜等奏，已催令该提督东渡，其厦门一带防务改派孙开华接办，着罗大春刻即驰赴台湾，会同沈葆桢、潘霨督率淡水等处防兵，妥筹布置，以资得力。

　　六月乙酉（十三日）大学士文祥奏

　　窃奴才于六月十二日接奉寄谕，令奴才不必拘定假期，随时前往总理各国事务衙门会商妥办等因，钦此。跪聆之下，感激涕零。奴才前因台湾猝起兵端，事甚危急，本拟勉强销假，力疾趋公，不意连日疾又复作，不得不奏请开缺。今复蒙恩赏假两个月，并谕随时前往总理各国事务衙门商办洋务，自顾何人，膺兹异数，讵敢久事耽延。但使稍克支持，即跪请圣安，先赴总理各国事务衙门帮同筹划。

　　惟奴才质本驽钝，自庚申岁随同恭亲王办理中外交涉事件，不过笔舌辩论，究无实在把握。祇以财赋不充，兵力不足，不得不敷衍目前。此等情形，屡经详陈，久邀圣明洞鉴矣。

　　现在日本藉端启衅，欲肆侵吞，已有不能敷衍之势。且彼与中国最近，傥使其得志台湾，将来之患愈不堪问。况上天示警，星变昭然，尤为可惧。若再不介意，一旦大敌当前，将何所恃？为今之计，惟有亟图自强，以御外侮。伏愿皇上忧勤惕厉，于内外一切事宜，悉与左右亲臣认真讲求，事事务求至是而后已。并请饬下户部宽筹饷需，停不急之费用，谋至急之海防，俾各海疆督抚备御有资，不致因饷支绌，再滋贻误。不然，外患已深，虽在事诸臣多方支持，亦难以空言弭患。况奴才病躯积弱，滥厕其间，又何能济事乎？奴才因时势危急，不敢缄默，谨先就管见所及，恭折沥陈。

　　谕军机大臣等

　　文祥奏海防紧要，请饬宽筹饷需一折。现在日本籍端启衅，违约称兵，虽经沈葆桢等据理辩论，仍应整顿海防，以为自强之计。所有各省沿海地方，前经谕令该将军督抚妥筹办理，惟布置设防，用款甚巨，着户部通盘筹划，凡一切不急之需，竭力撙节，将海防经费，先事豫筹，庶各海疆大吏不至以饷项支绌，致误事机。

　　福州将军文煜奏

　　窃承准军机大臣密寄，同治十三年四月十六日奉上谕：日本违约兴兵，心怀叵测，着沈葆桢懔遵前日谕旨，与潘霨慎密筹划，并着文煜、李鹤年将拨饷、拨兵事宜，遵旨妥速筹办，毋误事机等因，钦此。奴才正与李鹤年筹商间，接准沈葆桢来咨，请由省城筹拨银二十万两解台应用，并请饬令沪尾、旗后两口关税尽数截留，解交台湾道衙门支销等由前来。奴才现已商诸督臣李鹤年，就于海关税课暨地方厘金各拨银十万两，合成银二十万两，如数解交台湾查收。其沈葆桢所请截留沪尾、旗后两口关税备用一节，当此防务伊始，用款自应宽为筹备，奴才业已飞饬沪尾、旗后两口委员遵照，立将各该口征存未解，由现在起，所有征收各项关税，一并尽先截留，就近解交台湾衙门应用，仍将征解银数随时报查。

　　惟是现值日本违约兴兵，各口洋商心存观望，税课颇见减色。目下沪、打二口关税，既已尽数截留，就台支用，而福、厦二口解省税银复拨十万两，若台湾防费再有不足，将来仍须设筹拨解，窃恐关税项下奉拨京协各饷，为数甚多，莫能依限如数解应；蚤夜筹思，实深焦灼。奴才惟有黾勉筹划，分别缓急办理，尽其心之所能为，竭其力之所能到，以仰答生成大德于万一耳。

　　朱批：知道了。

　　六月丁亥（十五日）盛京将军都兴阿等奏

　　窃照本年六月初四日，承准军机大臣字寄，同治十三年五月三十日奉上谕：总理各国事务衙门奏，日本兵扎番社，滨海防务请饬先事筹办一折等因，钦此。奴才等伏查奉省所属之金州、锦州、宁远、岫岩、牛庄、盖州等七城，均系滨临海岸，蜿蜒千有余里，大小海口三十余处，皆可登岸。检查成案，前于道光、咸丰年间，筹办海防扼要处所调拨官兵，招募役勇，各处筑垒挑濠，常川驻守，所费为数甚巨。今则牛庄没沟营，会办通商事务，华洋杂处，人烟稠密，商贾云集，是以添设海关兵备道一员、海防同知一员，以操为防。各城拨派官兵，演练枪队。近复添设湄云轮船，洋面巡防。是牛庄没沟营虽为紧要口岸，现与从前情形不同，且遇有中外交涉事件，整饬操防一切，均与直隶总督、三口通商大臣会商酌核办理，联络声势，较比从前亦似周密。其余近海各城，寻常即由各该城轮派官兵照章设卡戍守，今奴才等钦奉谕旨，豫筹防范，自应倍加镇静，严密会商，妥筹办理。统俟咨商三口通商大臣，酌拟章程，再行奏明办理。

　　朱批：该衙门知道。

　　六月辛卯（十九日）办理台湾等处海防兼理各国事务沈葆桢等奏

　　窃臣等钦奉到五月十一日谕旨：日本若能就我范围，敛兵回国，自当消弭衅端；傥再肆意妄为，即当声罪致讨等因，钦此。伏读之下，仰见圣虑周详，洞见万里。

　　近据探报，倭营自臣霨等归后，五月十九等日，将前扎番社各营，先后撤归龟山。而二十一日，复到轮船一只，泊龟山下之射寮港，船中装兵二百余名，倭妇十余人，带有酒、米、铁链农器，以及松桐杉栽、草种、花种各数百株，分植后湾、龟潭湾等处。复购土人约牡丹社生番，于保力庄议和。又有倭人成富清风者从北路航海来言，王字社生番不肯议和，要请兵往攻等情。二十二日，又到轮船一只，驶往后山而去。

