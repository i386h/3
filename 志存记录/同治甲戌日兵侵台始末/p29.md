<!-- { "loadSidebar": true } -->
　　窃奴才于九月三十日，奉到军机大臣密寄，奉上谕：总理各国事务衙门奏陈练兵、简器、造船、筹饷、用人、持久各条切实办法，限于一月内覆奏，此外别有要计，亦即一并奏陈，原折单均钞给阅看等因，钦此。奴才恭读谕旨，详阅折单，谨竭愚忱，按条陈奏：

　　一、练兵一条：各省水路额兵，必须力求实际，汰老弱、戒因循、足额数，使一兵得一兵之用。然祇能分守汛地，至于游击策应，则须另设重兵，水陆兼备。陆路则就各省地势情形，精练数营，分驻扼要之地。以山东省论，则登州、烟台、埕子口、青州是也。水路沿海各省口岸繁多，恐如原奏所云有防不胜防之苦。若于各岸口分设火轮铁甲等船，微论无此经费，即有此经费，料理不得其人，尤为可惜。且分之则势单，不如合之而力厚。奴才愚见，请设水军三大营：一扎天津，一扎江口，一扎闽省。简派大员为之统帅。何省有事，除由本省审度地势，或扼之不使登岸，或引使登岸击之，一面自严战守，一面飞报就近水军，或断其接济，或来则迎击，或败则尾追。如此布置，协力同心，战守得宜，海防可期联络矣。

　　一、简器一条：兵家有因敌之法。原奏内称在津、沪、闽分设船炮机器局，令兵弁等肄习，渐有成效等语，此诚因敌之妙用也。惟学其已成者而步其后，何若求其制胜者以开其先？奴才前奏云，器械精巧，洋人为最，殚精竭虑，精益求精。造器之基，拟请于通商各口，择熟习洋情者，使之博搜密访，无论华人、洋人，有能创为新奇、破其利器者，制造果能当用，准令世其业而专其利，且更与以厚赏。洋人嗜利，必有为我用者。此以敌攻敌之法也。

　　一、造船一条：船不难于造，而难于精。经理得人，则所造之船必能坚固，水战以船为性命，则造船之举，岂能轻议停止？然必须制造核实，方为有益。请每造成一船，拨交水军演试，合用则留为战具，不合用则罚令赔造。惟用火轮船，必须铁甲船以卫之。查美国铁船水炮台之名为坐港者，打仗时吃水九尺，新样大号水炮台，打仗时吃水二丈二尺，英国船吃水二丈一尺。以上各项铁船，外国亦不过十余只。现在英国更造精者，称为新试铁船，第一号者吃水一丈，第二号者吃者一丈六尺，第三号者吃水一丈，四号者吃水一丈，制造灵巧。每水军一营，先购一、二只以为根本。一面令各省沿海州县，将某口潮来时水深若干尺、潮退后水深若干尺，分报水军大臣。再由该大臣派员分赴各处，将水势沙线，查探明确，记明里数，及行船时刻，以便临时布置策应。如此则若网在纲，数万里海江，可以连成一线。至各省能否自备此船，则视各省之力自为购备应用。至能攻铁船之炮，诚为设防利器，惟各处口岸形势，有紧严漫散之不同，则设立炮台，亦有疏密近远之各异。况来船之高小，又视潮汐之涨落。至炮出之远近迟速，必平时较准，临事方不张惶。东省沿海多山，可资屏蔽，则明设炮台，不如暗立炮架之既便于运动，又可节省经费也。兵事须利钝并计，每有设施，总当先事豫筹，使利有所得，钝亦不致大挫，方为计出万全。如是则水路之防虽称周密，陆路之防断不可少。盖水路则彼此智均力敌，陆路则我主彼客。若引之登岸，则在彼己失所凭依。且陆路之战可以智取，果能摧奇得当，彼火器虽利，其技亦有时而穷也。

　　一、筹饷一条：原奏内称提出四成洋税、另款存储等语。是以洋税办洋防，诚为善策。惟现在不敷开办，应权衡轻重，移缓就急，以济要需。在各省自为修备，亦各就本省设法筹措。山东若尽力搜罗，尚堪自固。除由奴才将现在办法、随时另折奏陈外，至以后接济，亦当详细统筹。纵有地利，尤须俯察民情，相机妥为试办，以期有利无害，方为善策也。

　　一、用人一条：最关紧要。凡事得人则理，不得人则立废。凡在臣工，均已久邀圣明洞鉴，奴才何敢妄拟？至本省镇将统领，则须率之以正，课之以勤，感之以诚，驭之以义。如有不能得力者，奴才随时奏请惩办，以期振作而收实效。

　　一、持久一条：自强之道，譬如一人之身，受病已久，必须先医其病，病去又须调养其气，气充然后能强，诚非一日所能奏功。若朝换一医，暮更一方，未有不败者。古人云，政贵有恒，方能持久。处此时势，凡在臣工，惟持以坚定之志，勿存私见，勿生惰心，平时则竭力讲求，遇事尤须和衷商搉，内患不生则外侮可御矣。

　　文彬又奏

　　奴才渥荷殊恩，前曾于同治四年十月二十八日仰蒙恩谕：兖沂曹济道已放文彬，并以长赓补授沂州府知府，该二员熟悉地方情形，是以特加简擢；着阎敬铭饬令该员等力图报称，将地方防守事宜，妥为布置，以资得力，将此谕令知之，钦此。奴才每与长赓敬述及此，相对感激涕零。勉力从公，自恨毫无报称。现蒙圣恩，委以封疆重任，惟有竭尽愚诚，力求实际。若稍存隐饰徇庇之见，遇事不据实奏陈，自问何以为人？

　　东省用人、理财、治军诸要政，近年以来，颇滋弊混。奴才自今春到任，与藩、臬两司设法整顿，渐次清厘，湔洗恶习，何敢稍避嫌怨。至必须奏办者，则不得不暂宽时日，妥筹办法。自强之策，原不能朝课功、夕责效，此等下情，早在圣明洞鉴之中。

　　现在日本之事虽暂了结，探闻该国饷糈甚匮，事事仰济西洋，犹然练兵修武，且有制买江火轮船之说，其心叵测，已可概见。奴才请设水军三大营：一扎江口，以固长江之险。一扎闽省，以防该夷明攻台浦、厦门，暗袭台湾之计。至天津、山东为畿辅门户，尤须有水师重兵以镇守之。然将领必须得人，天津一军，请即以李鸿章兼统之。江口一军，请交彭玉麟统之，必能胜任。闽省一军，可否以沈葆桢统之之处，请皇上圣明酌定。

　　再前任山东抚臣阎敬铭，理财用人，均能守正不阿，奴才从事多年，实所深悉，请起而用之，必能得力。惟用人乃朝廷之大权，虽准各举所知，奴才究不敢列入正折，谨附片密陈，以备采择。

　　奴才必欲操练陆队者，既可固守海疆，又可为豫防俄夷地步。盖俄夷与中国壤地相接，其国既强，其志亦愈隐而愈险，患虽未形，必须早为豫备者也。

　　十月壬辰（二十三日）办理台湾等处海防大臣沈葆桢等奏

　　窃臣等于本年八月二十八日，奉到八月初二日上谕：日本兵船在后湾枫港一带，意图招诱番众，恫喝村民，日久相持，情形渐怯各等因，钦此。九月十六日，复奉到八月十九日上谕：日本虽未启兵端，然日久相持，终非了局各等因，钦此。臣等伏读之下，感激莫名。

　　查八月二十三日，倭营到轮船一号，内载兵七百余人，并药铅、洋毡等物。二十七日，复到一号，内装琉球小工二百余人，锹锄四百余具、铁钉十余挑及炮子绳索等件。二十三日之船，于二十八日驶归，内载病兵七百余人，小工三百余人，花旗人机慎亦在其中。二十七日之船，于九月初二日驶归，内载病兵四百余人。初二日复到一船，初四日即驶归，盖以传递信件者。初七日午刻，倭兵忽拔营栅一架，扎新街渡头。庄民公愤，声言户出壮丁二人，各带军器防护。申刻，倭遂撤栅而归。初八日，倭列大铜炮八尊、飞轮炮一尊、小铜炮十余尊于营外，添兵巡逻，以防庄兵。初十日，四张告白云：新兵之至，乃替换旧兵，并无他意，各庄其安堵如故等语。其营中疫气犹盛，死者日八、九人或两、三人不等。病者邀医诊治，医云：此水土不服所致，皆涕泣思归。此近日倭营之情状也。

　　刺桐脚庄民句倭攻龟纹社一案，臣等照会倭酋后，旋接王开俊禀称：已有生番十三人与该庄释嫌寻好，倭兵亦未前来。琅■〈王乔〉诸社，经臣霨派员入山，清查户口，发给印牌，咸受约束，业均送册前来。现复派由海滨绕往卑南一带，逐社稽查矣。自台郡至凤山，近亦疫气流行，兵勇染者不少，王开俊一营尤甚。该营偪近前敌，其将镇定有谋，深知大体，近亦染病甚重，臣等驰念殊深。淮军三起，九月十五日均抵澎湖，现由靖海、长胜两船盘运旗后未毕也。南路开山，据袁闻柝禀称，已越过昆仑坳，再八十余里，即卑南之界，凭高俯瞰，台东海色如在几前。惟入山愈深，番社愈杂，沿途留队扼险，兵力渐单，请添营济之。臣等饬张其光亲率新到粤勇两营，于十二日驰赴内埔察看情形，调发前途各军，挨次进扎，使无后虑。若工程顺手，下月当能东达海滨。此台南一带之情形也。

　　北路近准提臣罗大春函称：八月十三后，该处风雨始歇，大南澳两河遽决为四。勇丁方结筏以渡，芦苇中突出生番狙击，守备黄朋厚等各受镖伤。十九日，复有生番率众扑犯苏澳碉楼，伤毙兵丁一名。迨大队赶至，纷然兽散，逃匿无踪。辰下开山已抵石屋。石屋者，以石崖如屋而名也。自大南澳至石屋，中皆平坡，纵横数十里，虽菅茅荒秽，高至丈余，而山水清腴，勃勃有生气。溪溜成坳，可备旱涝，后日耕种，悉属膏腴。过石屋十余里为浊水溪，路极险仄，须得兵勇由海道前途扼扎，方免邀截之虞。现已造船五只，足资配载。前移戴德祥一营、并招新勇一旗，均抵苏澳。兵力渐集，可以鼓勇直前，开荒虽烦人力，果步步脚踏实地，原可日有起功。顾必碉堡足恃，凶番乃无可逞其锋、居民渐多，番割乃无所施其技。欲集居民，必先招垦。所难者穷户拮据无资，绅富之家往往畏难不进。臣等函商罗大春设法招徕，无论兵民，咸许领垦。此北路一带之情形也。

