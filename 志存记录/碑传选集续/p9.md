<!-- { "loadSidebar": true } -->
　　张少衡先生既卒二十有四年，遗命不为行状及铭墓之文；诏其子自牧曰：『若是以为名也，其将绍述吾学而光大之，无以名而以实，其可乎』！已而军事起，自牧积劳至道员，加布政使衔；以其官赠先生荣禄大夫，尽刻其遗书曰「周易辑义」十二卷、曰「诗义钞」八卷、曰「礼记辑义」八十卷、曰「春秋经义」百二十卷、曰「听园文存」二十四卷。于是，先生之学大光显矣。同治十有三年，重治鹤寿山墓道，以告于嵩焘曰：『吾先公不欲为名以自张也，自牧惴惴焉，惧隳弃先人名德，未敢有忘。而讫于今，无文墓；将使后世子孙无以考览先人之德业以称其家世，自牧盖尤惧焉！诚得君文纪其实，砻而掩之，被之无穷，犹先公之志也』。乌虖！若先生者，何所资于吾文。然综叙先贤政蹟与其箸书，固亦后死者之责也。
　　先生讳学尹，字子任，一字少衡；晚年自号听翁。世为湘阴人；先世以行贾，寄籍宛平。既举进士，奉父丧归葬，复为湘阴人。改官即用知县，签发福建，署归化、莆田县事；补闽清县知县，调补侯官；擢台湾府北路理番同知，代理兴化府知府。以忌者中伤，罢官归。归而著书，讲学三十年；年七十七，乃卒。
　　先生赴官福建，汪尚书志伊方总督闽、浙，考按史事、甄叙人才，尤勤于治盗；独谓先生精敏，值事庞剧，它令不能辨治，以任先生。先生亦喜自负，诛鉏梗化，无避嫌怨。捕盗为句距之术，求按验，有发必觉；扶奸擿伏，肃若神明。而要务为民利，未尝有苛刻憿憿之行。归化地硗，无生计民皆佣旁县造纸。先生课之种竹，求得养竹法十余事；逾年竹成，归化纸遂为闽中冠。县民张、杨、罗三姓，日为奸猾相讦控。先生知其宋儒裔，旧有横渠、龟山、豫章三先生祠；为诣祠讲「西铭」及豫章从事、龟山渊源，三姓人皆感服罢讼。莆田马洋盗发，都司廖起贵蔽罪平海澳渔者；汪公怒，檄副将庆善会捕。先生惊曰：『果渔者，一健捕收，系之有余；多兵何为！诚往，澳人殆矣』！因以计羁留。会捕兵急驰至澳，集验渔户，无出洋者；告之故，皆涕泣愿从入县受质。先生以能口给十人行，而上白渔户无罪；十人者皆得释。闽清俗：停棺不葬，岁久暴露。先生收瘗之；下令：『死三年不葬，官为收瘗』。民争即山以葬，俗以大变。侯官故有荔枝贡，先生为定经制：岁课园户二百株备贡。贡甫入，而报言二百株槁且尽。总督董公诘责急，先生召示园户，则已别储二百株以俟。董公为革领贡者「承办」之名，自是贡树为常例。先生所至，尤喜以儒术润饰吏事，兴教化、美风俗；虽处繁劳，御犷悍之民，温然若子弟之相接。闽俗喜械斗；先生闻，辄驰至以身扞之，徐徐开说道义，皆慴伏退听。其罢官，以失贵胄意；先生顾自喜曰：『吾道于世，有宜、不宜，天也。归勤吾学，在我而已；吾何歉焉』！
　　先生治经，尤邃于「春秋」。自汉以来，说「春秋」数十百家；穷考其源流、校论其得失，而一准之经，以发明圣人之用心。三代典礼与春秋所以异同，由圣人言，推知其然。诸儒之说，或合、或否，若操绳尺以絜度长短，无爽锱铢。当自言『诸经有所论述，一守先儒之遗，未尝自为说。惟「春秋」，自得于圣人之意为多』。其治他经，亦多取旧说，融会贯通；而立论详赡典雅，自尽其意：故世尤高先生之文章。门人子弟刊行所说经曰「师白山房讲易」、曰「毛诗讲义」，其后皆有更定；「春秋」独晚成，未及刊行而卒。
　　先生生于乾隆四十年乙未岁八月八日，卒于咸丰元年辛亥岁九月十九日。曾祖曰永嘉，祖曰世湖；考曰抡梁，例贡生，候选州同。自祖以下并以自牧贵，赠荣禄大夫，妣皆夫人。配殷夫人，继配蔡夫人，侧室杨夫人。子二：虯，河南候补州同，前卒；自牧，诸生，以道员遇缺题奏，加布政使衔、瑚松额巴图鲁。自牧，蔡夫人出也；而母杨夫人得并封。女子子一人，适衡山陈源，旌表节孝。孙九人：道琮，湖北候补州同；鸿，分发候补知府；璹，分部行走郎中；莹，盐提举衔候选盐大使；余皆幼。女孙九人。曾孙二人。
　　先生罢官，里居三十年。在官行事，未尝为人言；又戒不求人文自表着。至是，距先生去官时且六十年，自牧乃采取「去闽送别诗册」及闽人所刻「三山谣略」存其事蹟，以志于先生之墓。其「春秋经义」采择未备，自牧亦补具数十百条，刊行于世；于先生为有贤嗣矣，是固宜铭。铭曰：有儒一生，屈子之乡；勤学及耄，载曦其光。作宦于闽，其施未闳；有挤而踣，斯文以昌。堂堂「六经」，掇拾散亡。「春秋」圣功，其义微芒；权衡古先，如尺在量。生世不谐，惟直以方。沛然文词，与道偕臧。厥嗣绍家，纂承阐扬；遗书在笥，光烛湖湘。廿年斯邱，山高水长；镌石埋铭，以诏茫茫。
　　——见「碑传集补」卷二十三「守令（三）」。
　　·赵慎畛
　　云贵总督赵公慎畛传杨彝珍
　　赵慎畛，字篴楼。生有异禀，风度端凝。甫冠，补郡庠生；督学钱澧一见奇之，取充拔贡生。
　　嘉庆丙辰，成进士，改庶吉士；散馆，授编修，充国史馆纂修。两为顺天乡试同考官，改山东道监察御史。适川、楚教匪初平，慎畛奏屯田保甲事宜，累数千言。转掌福建道。已命巡视通州漕，廉得杨村通判科索起剥费，奏褫其职。转刑科给事中，副典江南乡试；既事，丁母忧归。服除，补礼科给事中。湖南督学某以矜愎失士心，欲附慎畛自固，按试常列慎畛诸子优等；慎畛不顾，奏劾之，遣戍伊犁。
　　襄平蒋相国荐慎畛才可大用，特授广东惠潮嘉道。至则因俗为治，严治主谋械斗者；又禽豪暴为民慝者三十余人，诛之。复檄南澳、澄海、潮阳雇商船时巡海口，于内河亦增设■〈舟古〉船，获盗尤众；三郡以宁。踰年，擢广东按察使。其地山旷，多土着，民不知树艺；四方流庸，多租垦其间。其不逞者造为添弟会，结党敛钱，以图缘闲阶乱，并胁有赀者入名其中。慎畛惟严罪戎首，凡被胁者皆不坐。会洋盗蔓入其境，尤注意缉捕；保荐梧州藤岑捕盗最力者，其马平、忻城诸令不力者则黜之。初，重囚招解至省，虑其逸，絷一役眠食与俱，名曰「连手」，往往瘐毙；慎畛裁革之。又念泗城、太平、南宁、镇安、庆远、思安距省远，犯往返费烦，巨吏因讳盗不举，改令审录后，即留监；省中缉捕乃力。寻授广东布政使。时州县多积欠，展转相承；慎畛悉心句稽之，款目一清，皆措解无稽时。越年，司库所贮银倍于旧额三之一。南海、高要均滨河，多循川植防；岁久数倾，民苦水祸。慎畛请拨款发商，以其息资岁修，遂为永利。又虑此邦华夷杂处相互市久，必生衅；请于大屿、澳门、虎门、镇远要绾地增建炮台控扼之。旋命巡抚广西；习知粤西地势如建瓴，旬日不雨即旱竭，亟导民修陂塘、造龙骨车、开荫井、设井筒架，悉颁式使仿行之。又以庆远地介滇、黔，为群盗出没薮；亲驰至其地，捕剧盗，置于法。并编甲户，使无所隐宿；境内咸宴眠。粤西抚，例用榷关羡余；慎畛云：『身为大臣，受国俸赐厚；复取盈焉，其谓之何！』遂以其羡余完城、浚河、建庙垣、增学舍、广置栖流所，不以殖其私。
　　道光改元，授浙闽总督；严饬水师缉海盗，盗多就禽。又遣兵赴永定山谷中获盗魁，歼之；上游以靖。所用将吏，悉能别识勇怯材鄙。逆民杨良斌作乱凤山，巡道孔昭虔不一月平贼，未遣一卒渡海。噶玛兰入籍后，部议更赋即视淡水厅有加；慎畛曰：『弹丸之区，民力竭矣！请仍原则便』！兰地之初辟也，军氓岁供军工采料，役匠首科敛无己，山匠林泳春遂煽众为变；慎畛飞调水师捕诛之。又改台湾戍兵更替制，使免配渡之苦。特旌慈谿义士郑珪门，奏请有明漳浦黄忠端公从祀东庑并祠侯官谢金銮，德化郑兼才于乡贤，以振风教。
　　寻擢云贵总督。滇夙多疫，俗忌传染，虽所亲多去侧，死则暴其尸，秽气传蒸，疫行转甚；慎畛饬吏殣之。滇例，运京铜后，矿产日微，盐课亦多绌；皆变通成法行之，渐有效。又谓防边莫善屯田；方考地图、访形势经营之，未成疾作，亟拜疏劾贪黩不职者数十人。越一日，遂薨。上闻震悼，赐恤一如故事，加赠太子少保，予谥「文恪」。
　　慎畛性纯孝；其毋好施与，当迎养都中，时值雨雪严寒，辄携钱出散给冻馁者，以为其母欢。往岁郡常饥，其母谓慎畛曰：『吾家粗自给，视此转沟壑者竟无术拯之，心滋疚矣！汝后有力，当图之』。后慎畛抚粤西，遂建义仓于桂林，市榖万余石以备粜振；于里中亦市榖三千石，建社仓贮之。复设敬节堂，置三千金为举本，岁以子钱赡嫠妇之贤且窭者。尝名其室曰「省愆」。及服官，每举陈文恭公以自律；重刊「从政」、「训俗」两遗规，以身率先之。保荐贤能，常不使人知。饬戒属吏，如师之训弟子；或陈事不许而复言当，则卒从其请。是非喜怒，不藏于心；曰：『吾于人无私爱憎，何必使妄相揣度哉』！所着有「奏疏」八卷、「载笔录」四卷、「榆巢杂识」二卷、「省愆室续笔」一卷、「读书日记」四卷、「惜日笔记」二十卷、「杂文」三卷。
　　——见「续碑传集」卷二十二「道光朝督抚（二）」。
　　·何煊
　　云南巡抚萧山何公行状王赠芳
　　公讳煊，原名炳；字允彪，号寅土。其先仕于宋，由浦江迁居萧山，遂世为萧山何氏；代有闻人。康熙时，有讳垣者登进士第、官山东县令、权知登州府事（载「名宦」），公之高祖也。曾祖讳锡宗，太学生，考授主簿；祖讳澋，以捐振，议叙州吏目；父讳楷，字晋书，邑庠生：三世均以公贵，累赠通奉大夫、陕西布政司布政使。曾祖母氏盛、祖母氏黄、母氏陈，并累赠夫人。
　　晋书府君事亲孝，尝侍疾，刲股和药。好施与；乾隆三十六年邑大水阻饥，府君结扉为筏，亲齎栗以周之。子三，公其仲也。颖悟过人；七岁，能审音律。年十七，以诗赋受知学使窦东皋先生；与伯兄谱琴驾部薰，同补诸生。是冬，遭父丧；陈太夫人既哭而哀，公泣曰：『儿誓奋发读先人书，以慰父于九泉；愿节哀，毋以为虑』！由是，安贫力学；游王进士宗炎之门，称其文如陈卧子、刘黄冈。年三十五，举嘉庆戊辰恩科本省乡试。明年，成进士，改翰林院庶吉士。假归省母，陈太夫人顾而喜曰：『我非喜汝得官；我见尔举动不异当日，而兄弟间亦无彼此得失心，我是以慰也』。
