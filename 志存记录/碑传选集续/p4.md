<!-- { "loadSidebar": true } -->
　　嗟夫！人臣之事君也，苟依违淟涊以幸保禄位，未始不可以功名终；使克自树立、思有以表见于世，则蹉跌往往随之。公三仕三已，亦旋废旋兴。观仁庙之意，特欲盘错以老其材而大其用耳；最后自戍所归，已见用而不终于用。然龙飞伊始，首召释还；则上之知公者久矣，虽三黜又何憾焉！
　　公以岁丙戌归；归七年，以道光十二年二月二十九日卒于里，年七十有八。原配刘夫人、继彭夫人，今皆合葬。子二：启鹏，己巳进士，内阁侍读学士；启封，甲子举人，刑部候补郎中。孙五，孙女四。即以其年十二月乙卯葬于太名白城镇之枣园戌山、辰向。为之铭曰：其将兵也如神，其治河也底平；由监司而作督，先帝称之曰能。虽不克竟其用，而国家诸大政则皆见诸施行。归老于田，以佚其生；没而有知，视此佳城！
　　——见「碑传集补」卷十四「督抚（一）」。
　　·倪起蛟
　　福建海坛镇总兵官镇海倪公神道碑铭徐时栋
　　咸丰八年十一月，镇海倪公子澧以先状来鄞，言于其友徐时栋曰：『先公备位总戎，例得树丰碑，载扬嘉续；而不孝随侍日浅，不获悉数其成劳始末。旦夜负疚，递今余三十年。顾其时海上功级与迁除岁月，惟不孝尚知百一二；虽不备，子为我文之，以诏后人。敢再拜以请』！乃者，时栋克葬我先大夫，公子实勤之而未之报也；先德之纪，其奚辞！
　　按状：公讳起蛟，字安澜，又字翔云。其先，居衢州倪家桥。元大德间，有庆甫者官庆元路教谕，始占籍定海。庆元路后为宁波府，而皇朝改定海曰镇海，故公世为浙江镇海县人。曾大父廷宰，县学生。大父文魁、父士达，隐德不耀；两世并赠至武显将军。大母马氏、母吴氏，并赠夫人。
　　公以武生，中乾隆五十九年恩科举人。明年，试进士不第，效力本省。嘉庆九年，补温州中营千总。明年，署台州黄岩营守备。其年九月，入浙海尽山洋，追土盗张阿治。忽飓风大作，船破皆死；独公仓遽中得片板，飘入日本界。明日，顺流还；视之，宁波之石浦洋也。始缘岸而上，得生。是时壮烈伯李忠毅公长庚方奉诏统水师征海盗蔡牵，檄公往闽海同击贼。牵以百余艘犯台湾，沈舟鹿耳门拒官军；忠毅集总兵以下攻之，公冒矢石力战。既而牵夺门遁，结粤盗朱濆入古镇洋；公乘兵船追击之，进击之于泉州张坑洋、又追击之于金门返埕洋，斩首七十三级，歼其魁陈烦，获其船三，禽盗目回琅以下十六人。十二年，复击盗于定海之渔山，追之至披山外洋，夺舟三，斩首三十级，获其魁陈角、刘永、郭英，俘余盗九十七、女盗一。是岁，忠毅殁于军。间一年而牵败，海盗平；于是调公为温州玉环营守备。十七年，迁温州左营游击；明年，调中营。二十年，母吴夫人卒。二十四年，擢江南吴淞参将；明年，调松江之川沙。未几，擢京口水师副将。明岁道光元年，署寿春镇总兵。十二月，奉上谕：授福建海坛镇总兵官。余尝综公事状，见公为守备者凡七年。七年之间，斩馘献俘、沈船破贼，其功足以膺懋赏而未尝有一阶之晋、一命之宠。至乎寰海晏定，无可表见；而历岁数迁，终建节钺。呜呼！岂不以末弁微秩苟不能事上官，即不易以战功达帝听；而其异日之卒邀显擢者，虽未必无奇勳伟烈为子孙不及知，抑亦囊者锐身报国，付死生于鲸波鳄浪中，功绩终不容泯没，天故以追酬之耶！有志之士，但观于公，亦可以自奋矣。
　　公状貌魁伟，少好谈兵。及壮，精将略，治军严；而威爱交济，能得士死力。其守备玉环也，岁大祲饥，民群起围厅署；同知皇急，请用兵。公曰：『是激之使乱也』！单骑慰抚之，皆散走。为条议荒政，不妄刑一人而事定。两任总兵，皆捐俸买义山，以掩胔骼。其官海坛也，虑海中捕盗或妄诬良民，乃白总督，请饬各州、县：凡贾舶入海，尽于篷上大书其郡县、姓名。以是，贼踪无所混；而奸商悍渔，亦不敢事剽掠。前后总督并尝以公名入奏，曰「材长技优、缉捕向前」，曰「明习水务、训练有方」；盖未足以尽其长云。
　　道光七年六月十四日，卒于官；享年五十有八。配同县陈氏，累封至夫人。公始从戎，洎用兵海上，十余年勤劳于外，不返顾家室；仰事俯畜，赖夫人以纺绩搘持之。官玉环之明年，始挈眷之任；及开阃海坛，复命夫人率子女归里。公卒，教遗孤成立，始终妇道，未尝以贫贱富贵移其心也。后公二十二年卒，年八十。子五人。男三：嫡长秉纪，以国子监生试于乡，更名澧；次秉枢，又次秉彝。成皇帝登极，推恩中外，澧当以荫得官；吏曰：『公甫以副将擢总兵，得荫可正二品、可从二品』。澧白于公；曰『是殆欲勉儿为赀郎也』！辞不受。女二：嫁营把总鄞县郑鳌、镇海县学生邵槐。
　　澧以道光十一年十月朔，葬公于鄞县明堂隩之陆家山；越二十年，以陈夫人祔。掩封且固，砻石乞辞。余既据状。表大略如右。抑闻之父老：当公始学骑射时，公兄持不可；且曰：『吾家世力田，而仲乃欲以功名显，非家之祥也』！一夜，使公巡稻田，己私侦之。月昏黄，见田中焰焰火光起；奔迹之，有虎方酣卧，大惧而号，而虎亦惊醒人立。审视之，公也。由是，听公所为。而别异财籍，少所分与；曰：『仲且富贵，焉用是区区者』！公既贵，积俸余奉兄以及其弟；治私第成，亦兄弟共之。又尝以本身应得诰命，貤赠兄为武翼都尉。盖非常之人，其来有自，固不得以前史所记为怪诞；而求忠臣于孝子之门，未有内行无足观而外能致身报国者！嘉庆朝诸将，若罗将军之刲股与公之让产，虽以比古名将，奚怍耶！爰再拜而铭之；铭曰：交河之村，光政之里；笃生伟人，奋兴而起。兄曰不可，我世农夫；先故未贵，将丧厥家！鬼神表异，火光熊熊；匪虎旷野，乃公田中。茫茫天风，莽莽海岛；破帆折樯，斩贼如草。海上七年，亦聿劳止；靖海策勳，佚公姓氏。东南底定，有诏总戎；天监不远，以报曩功。公曰『噫嘻！岂紧臣力；臣兄实开，俾无坠职』！维孝维弟，作忠之先；万古臣则，视我表阡。
　　——见「续碑传集」卷四十九「武臣」（二）。
　　·孙大刚
　　海坛镇总兵孙公家传（附孙古愚）俞樾
　　孙公讳大刚，字剑凌；浙江镇海县人。祖讳玉、父讳燕杰，俱隐居不仕。
　　公年十八，充镇海水师营兵。旋补定海镇标右营额外外委，五迁而至黄岩镇标右营游击；时嘉庆元年也。当是时，闽、浙洋盗方炽，北接山东、南通两粤，出没数千里。其渠魁曰蔡牵，次则朱濆；牵之艇百数十、濆数十，皆乘风潮往来，飘忽无定。朝廷切责督、抚、提、镇，务获盗。公率兵船巡洋，遇则击之；疆臣以闻，两奉朱批曰「好」！又于奏报功状尤翕赫处，华朱笔作围于旁。盖天子聪明神武，于行间将士功罪，不啻若目击。而将士奉诏书，则感且泣；又震慑股栗，若天威之临其上，罔敢不力。公素勇敢，至是益奋。四年，补福建烽火门参将。五年，署闽安水师副将；旋升广东顺德内河副将，护理南澳镇总兵。闽浙总督王懿德以堪胜水师总兵闻，有旨引见；未至，升福建海坛镇总兵。遂入京谢，召见两次，赐克食两次。
　　公起行伍至节镇，最大小数十战：战潭头，禽王杜；战拍脚澳，禽杨店；战东西柱，禽范中林；战瑞安海口，禽周伯元；战竿塘，禽李车；战白犬洋，禽林秋秋；战南圯，禽陈发；战北塘，禽刘紫紫；战四礵，禽林免、吴有；战马蹟，禽骆然；战青龙港，禽彭求；战白沙墺，斩茭青六、禽陈宗章；战屿头，禽陈六六、郑康康；战永宁，禽陈角；战台山，禽杨法；战马砌，禽王松；战披山，禽郭淡；战浮鹰，禽陈饱；战大岝，禽李贯；战崇武乌坵，禽林民；战高丽外岛，禽王香；战东峇，禽不懂箫，战韭山，禽王长；战獭窟，禽胡解；战积榖，禽许但；又战竿塘，禽陈海；战北茭，禽陈养；战崇武，禽李得顺、陈元；战祥芝牛山、又战乌坵，禽杨亚豪、翁亚二、亚目；战石圳，禽陈据、江茅；战南日，禽陈亮；战小岝，禽王标；又战祥芝，禽许智明；战壁头，禽栋加舵；战钟门，禽何平平；战小日，禽邱金；战下里，禽陈谈；战五橍厝，禽金抄；又战小日，禽严束邱；战浯屿，禽曾辛四；战东壁，禽高四四；战赤表，禽林星。当日文书上幕府，率曰禽某某等；今略记其姓名如此。其草薙禽猕，无姓名可考者，盖不可以数计；又其余缉获奸宄，非洋面力战所禽斩者，今亦不尽录也。所获盗船七十余艘，大炮、器械、粮食称是；乌乎多矣！当崇武洋面之战，伤于额、伤于左股，仍跃过贼船，禽其魁十有八人，斩首十级；玺书嘉奖焉。方李忠毅公之中炮而殁也，军气大沮；公策励将士，扬扬如平常。十四年八月，会同福建水师提督王得禄追蔡牵于浙，遇之于渔山，麾众直攻其所坐船，转战一昼夜：至于黑水洋，卒裂其舟，蔡牵毙于海。时朱濆已前死，海盗悉平。先后叙功，交兵部记名者一、交总督存记者一、照一等军功例给与军功加一级纪录二次者再、赏戴花翎、赐翎管小刀搬指。韭山之役，以失蔡牵，降参降、护理海坛镇总兵；踰年，仍还其官。盖公之忠勇，仁庙深知之也。每入觐，召见，赐克食悉如前。二十四年，恭逢仁庙六旬万寿，入京祝嘏。恭诣太和殿朝贺，恩礼优渥；同时介胄之士，莫能及也。
　　公自幼好学，能读「两汉」、「三国志」诸书。驭士卒严而有恩；或以缓急告，辄周恤之，岁散数千金不少吝。有降盗无食，公予之资，使聚其族垦某■〈山奥〉地以自食；子孙繁衍，遂成村聚，因姓公之姓，奉公为始祖焉。公为人如此，宜其以功名始终，称一时名将矣。道光元年卒于位，年六十有八。子六人：奉尧，候选知州；灏，二品廕生，候选通判；鼎鳌，福建福宁镇总兵、署厦门提督；余三子曰奉廷、曰鼎晟、曰凤仪，皆不仕。灏之子怀邦，余为作「古愚君传」者也。
