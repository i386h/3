<!-- { "loadSidebar": true } -->
　　古愚君讳怀邦，字承宠；古愚，其自号也。其祖，海坛镇总兵讳大刚。父灏，二品廕生，候选通判；未选官，卒。咸丰二年，君由监生补廕，应朝考列二等，亦以通判注选籍。君读书尚气节，兼习兵家言；六至京师，慨然有经世之志。时粤寇踞金陵、陷姑苏，浙东西戒严。十一年，宁波陷；君团练民兵于鄞之大雷，得二万余人，谋复宁波。维时诸暨有包立身、大岚有吴芳林、樟村有范邦祚，皆与大雷合；贼至，互相应，辄大胜，于是势愈振。君遣谍者走间道，约官军夹击，贼道梗不得达；乃命其长子琳、幼子琅留大雷办贼，而跳身走定海，与官军期会。同治元年二月丁丑，贼陷定海，搜得君书，知与官军有约；乃大索得之，遂遇害，年六十有一。浙江巡抚左公宗棠以闻，诏赠道衔，视四品官阵亡例议恤，给云骑尉世职。方君之遇害也，琳、琅犹在大雷。四月甲戌，贼由大屿岭突至，琅率一军据岭上，霣石如雨，毙贼无算，禽其渠；琳一军由凤屿出十字港，攻贼垒，毁之。乙亥，贼破大岚，攻樟村；琅往援，贼焚樟村，范邦祚死，琅坠深溪中，半日始出，遂自此得脾疾。四月甲子，琳、琅随官军收复郡城，而琅益病；越二年，卒。未几，琳亦卒。今存者，其中子瑛。
　　旧史氏前樾曰：余主讲诂经精舍，始识瑛；瑛言于余，请为家传。然总兵公事实，瑛已不能言之；出示履历一纸，则服官本末颇具。所载战功，皆本当时公牍，尚有条理。余因次第之如此。乾隆、嘉庆间，天下承平，一、二海盗出没风涛中，上烦朝廷宵旰；而将帅之臣，各出其死力以求称上意。自咸丰以来，中原扰攘，而滨海亦日以多故；君子闻鼓鼙而思将帅，何能无慨然乎！古愚君以名将之孙，有至性；母卒，庐于墓。又慷慨有大略，卒死王事；可谓不隤其家声者矣；故以附焉。瑛亦权奇自喜；将门之后，固与寻常占毕者异乎！
　　——见「续碑傅集」卷四十八「武臣（一）」。
　　·许松年
　　前福建水师提督许公墓表邵懿辰
　　公姓许氏，讳松年，字蓉嶲；浙江瑞安人也。当乾隆、嘉庆之交，川、楚奸民蔓炽，海盗乘间啸聚，蔡为大，朱濆次之；挟岸奸、结联夷舶，合数百艘扰浙、闽、粤三方海上凡数千里，垂十数年而后破灭。时语水师良将，推壮烈伯李忠毅公长庚及忠毅所识拔裨将若公及王公得禄、邱公良功等。忠毅之击牵、濆，公等尝为军锋。台湾之役，公及王公别将洎忠毅战殁，讫灭濆者公、灭牵者王公、邱公，三公后皆位提督，继李公任，王、邱并膺五等封，而公亦以炮毙朱濆，特予孔雀翎，世廕云骑尉。其后十余年，公任福建提督；总督以事劾罢。公家居一年，旋卒。卒后又十余年，英吉利寇中国，浙、闽、粤三方驶扰殆遍。时承平久，水师积隳、舟械窳败，而公等部曲亦散亡略尽矣；不获已，取征川、楚时一二宿将临之，水陆不习辄无功，或吹衄至诛死。于是世乃叹公等当日冲历风涛，冒锋镝烟火搏死战于洪波骇浪之中，其事为尤难。又重叹公年寿之不永；脱今犹在，不过七十余，古名将垂暮树功名多矣，以公材留遗至于今日，贼殆不足灭。何文吏牵掣妒娼之患，即封侯赏，岂足道哉！公之卒也，不得蒙易名之典；其葬也，志石未具。道光二十四年四月，于是仁和邵懿辰始因其子锡麟之请，为文以列于外碑。
　　按「年谱」：公貌魁伟，异常人。幼随诸兄读，辄逃塾驰马，乃就武试。年二十，中武举。再会试，不中；入营效力，以千总擢镇海守备，护参将。时李忠毅公为定海总兵，统官军剿牵等，以公为先锋。自是，海战必倚。公度重洋追捕，屡有禽斩，先后获贼目及舟船，炮械无算。嘉庆初，擢定海游击。李公擢提督，公亦署玉环参将；旋擢福建水师提标参将，仍领北洋舟师。
　　始，蔡牵踞闽洋、朱濆踞粤，不相摄；未几，牵获闽商巨艇，劫台湾米，分饷濆，遂与濆合。连舸百余入闽洋，戕温州总兵胡振声；复合犯浙海，锋锐甚。时忠毅总统闽、浙水师，遇于扁礁洋；二贼结为横阵。公秉李公令，分舟师为两翼，左右击；而自帅锐师突贯其中，贼不支，遂大溃，几获牵。牵委败于濆，濆怒，党复分。是时贼艘多倍我方；战，公勇气踔厉，铳矢伤面不避。李公大赏爱，益内亲公，乃请公女妻其嗣子。十年，护金门总兵。四月，败濆甲子洋；六月，击青龙港。当是时，蔡牵数大创，乃谋夺台湾为窟穴，大举贼众，尽载所掠财贿入台湾，树旗称王，攻府城；他贼万人别屯州仔尾，沈舟塞鹿耳门，以拒官兵之赴援者。李公至，不得入；谍知南汕、北汕、大港门可通小舟，令公及澎湖副将王公乘澎船入攻之。公与王公议曰：『我师少，难以力胜；贼船巨而重，诱使胶于浅，且用火攻，乃可破也』。明年正月，伏兵浅沙，亲挑战；贼果入伏中，火败之，连战皆捷。二月朔，公夜率锐师跐海水登州仔尾，焚其寮；牵反救，公与李公夹击，大败之。明日，复夹击，大败之；牵穷蹙，将就禽。忽鹿耳门潮涨，扬所沈舟，牵得窜出；公复与李公夹击，败之。是役也，公为军锋冠，前后夺舟大小数十，焚寮及舟无算；杀贼数万，横尸数十里：台湾获全，威名振海上。十二年春，及李公追牵至广东沱澝外洋，奋力冲击，头面手足皆伤；诏褒美，实授金门总兵。其年冬，李公战没于广东黑水洋；公闻，愤甚。明年春，追牵至粤洋，及虎门镇孙公全谋合力击破牵所乘大船，牵易他舟遁入夷海。十二月，至长山尾洋，追及朱濆，大战至夜，濆百余艘列阵如长蛇，最中一巨舰，悍不可制；度为濆舟，集力攻击，濆及亲党皆炮毙，独濆弟渥脱去。明年，官兵歼牵于北洋，渥率其众降于闽。于是二巨寇皆灭，海洋谧清。公亦伤疾发，告归。寻丁母忧；服除，授甘肃西宁总兵。未至，调陕西延绥，又调福建漳州。居漳州四年，海上无事，间为民兴利去害，甚得军民心。
　　嘉庆二十二年，英吉利兵船驶入内海，谋狡异；廷议豫防，乃增天津水师总兵，以公宿将移任之。居天津又四年，夷艘迄不至。
　　道光元年，议裁撤，调公广东碣石镇；俄擢广东陆路提督，调福建水师提督。为提督五年，总督赵文恪公慎畛深相知爱，言计悉听从。代赵公者尝与公不相能，乃坐台湾民械斗；公驰案不即决，为迟误军事，并镇协官劾之，并落职。寻格众论，请仍以都司游击起用而；公已病，不能兴矣。
　　公生于乾隆丁亥年闰月二十八日，卒于道光丁亥年三月二十二日，葬以己丑年十一月十日。曾祖寅、祖宗卫、父灏，并赠振威将军；母张氏，赠一品夫人。娶胡氏。子四人：锡麒、锡麟、锡祯、锡祥；皆侧室出。墓在其县一都丽嶴犁笔山之原。
　　——见「续碑传集」卷四十九「武臣（二）」。
　　·陈步云
　　诰授武显将军福建福宁镇总兵陈公事状孙诒让
　　公讳步云，字锡镳，别号锦堂；世居瑞安城东清泉乡篔簹村，至公始迁邑之城南铺司街。曾祖顺卿，县学生员；祖迪生，国子监生；父国柱：并以公贵，赠武显将军。
　　公生七岁，而父赠武显公卒，母木太夫人抚之成立。及长，容止伟然，异于恒人。家故儒族，自赠公卒后，贫无儋石储；乃弃而学贾，非所好也。顾好习拳勇，投石超距；以艺雄其曹伍。邑东南厢多恶少年，群行横恣，为乡里患；莫敢谁何。公心不憙也，遇诸涂，必痛折之，不少假。诸少年怒，聚谋将辱公；公与角，辄挫其众，皆悚息遁去。由是，以勇名于邑。年二十一，入瑞安营左标为守兵。随副将巡海获剧盗，以功拔补右营外委，升镇标左营把总、右营千总、镇海营守备、定海左营游击、镇海参将、福建闽安协副将；授定海镇总兵，调广东琼州镇、浙江温州镇、福建福宁镇。历署温州中营守备、黄岩左营游击、玉环、乍浦参将、福建金门、海坛二镇总兵，护理黄岩镇总兵。
　　自乾隆季年闽贼李发枝引安南艇匪扰闽、粤、浙洋面，沿海奸民蜂起附之，分为二帮：在闽者为水澳帮、在浙者为凤尾帮；而蔡牵、朱濆纵横海上，势尤张甚。于是当事始议整饬水师，百计剿捕。然水战与陆异，以十丈之舰与寇驰逐于大海之中，风波险诡，眴息异形；虽有健者，多怂剽眩惑，失其故步。自非深习水战、魁海非常之士，莫能尽其技也。公勇敢、多智略，自入行伍，即隶水师，于海上风水沙线及海防利害，尤谙习；而善抚士卒，得其死力。自起行间以至专阃，扬历七镇咸在海疆，所至威信风行，千里肃谧。大府倚以治盗，前后所获盗及船械不可胜计；而功尤伟者，莫如沈蔡牵。当壮烈伯李长庚之亡也，牵几灭而复振；朝廷以壮烈部将邱良功为浙江提督、王得禄为福建提督分领其兵，而严旨饬闽、浙督抚，俾会师剿贼。嘉庆十四年八月，牵犯浙洋，方连樯集渔山墨水大洋；时公以把总随王提督领舟师追剿及之，而邱提督亦以浙师来会。牵联巨艇数百为椭陈以拒官军，中楼船大倍常制、上县五色帜，则牵之坐船也；王提督命公驾船，以卒四十冲其前。公遂命捩柁径向牵坐船，戏下卒有难色，斩其一以徇；众惧，不敢违。既迫，而我舟小，贼舟俯瞰，势不相当；公与殊死战，相持未决。会两提督亦引舟至，贼回顾耸惧；公急燃火罐投牵舟，舟火发，贼众惊扰。公乘间以长孑钩其舷，率数卒跃而登，持短兵与搏；擒其伪将陈盻、刘水，斩其众殆尽。欻一女子由覆版中持两刃而上，公迎击，猝以矛剚其胸，遂溺于海；盖牵之妻也。时船被焚，危没；而牵犹踞柁楼以利刃自卫，公顾欲击之。忽闻隔船疾呼曰：『贼舟已与水平，陈将官犹不舍耶』！视之，则邱提督也。然提督船与牵船相距犹数丈，势无由登；乃命放长纤水中，公援以上。比公登，而牵船没矣。是役也。公身受重伤三十有四创。及罢战，两提督皆来慰视，嘉叹再三。总督上其功曰：『把总陈步云首先过船，独力攻沈蔡牵正身盗船，功最』。得旨优叙，并荷银牌、玉扳指之赐。及道光十年，公以闽安副将入觐；宣宗召对圆明园，犹问曰：『汝即昔年随邱、王二提督攻沈蔡牵之陈步云耶』？垂询前后战功甚悉。比归，未及两月，遂有定海总兵之擢；盖其荩劳伟积，迎邀眷顾者如此。
