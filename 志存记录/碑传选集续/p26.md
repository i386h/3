<!-- { "loadSidebar": true } -->
　　九年，以知府分发陕西。同治元年，凤翔府阙员，大吏知公才，俾往摄之。而是时陈、赖诸捻寇方由荆紫关入陕，粤贼伪启王梁富成又由山阳、雒南而走平利，全省糜烂；渭南县回民因之作乱，戕官据城，厥势汹汹。同州、华州诸回，皆叛应之。凤翔接壤，亦将蠢动。或劝公曰：『此危地也，以病谢若何』？公曰：『数由天定，事在人为。临难苟免，岂人臣之义乎』！趣之官，阳为抚循，阴修战备。甫及三月，回寇大至；城外回民为所句结，变且不测。公婴城固守，募数千人为游兵，择其精健者倚城而为垒；先后五十余战，斩馘甚众。贼为蚰蜒濠，深、广各三丈，为久围之计；公无日不登陴巡视其堞。夜不解衣、昼不饱食，虮蝨满襟裾，羹野蔬而饭粗粝；诸奴皆散，一老仆从之。一妾以忧畏得疾死；署中无人，出则键焉。一日，贼发地雷毁城西南隅，蚁传而上；公亲冒矢石，击却之。贼侦知公所在，炮弹雨集，丽谯皆毁；公危坐其中，不为之动。如是者十有六月，而将军多公多隆阿援师乃至，城围以解；诏以「凤翔被围日久，卒保无虞」，有深堪嘉尚之褒、有量予鼓励之命。公先是已实授凤翔知府，至是超拜四川按察使；旋调广东，俄升布政使。盖毅皇帝知公之才而欲大用之，自此始矣。盘根错节，乃见利器；公死守一城绵历匝岁，非奇核非常之人而能若是乎？固宜与文肃、勤果诸公同为咸、同间封疆名臣也。凤翔之民初脱水火，方倚公如父母而不可留矣。
　　公既至广东，左文襄以湘军驻嘉应州，饷餫不继；公竭立筹应，军糈无缺。文襄上其功，赐三代一品封。嗣是由粤而皖、而苏，民怀吏畏，所至有声。护理苏抚，奉命治海防；曾文正督两江，甚倚重之。丁中丞日昌亦言公治海防，布置周密：于是朝廷益知公可大用。九年，迁漕运总督。时议者皆以海运为便，运河久废不修；公曰：『海或有警，漕将不至』！力请浚治运河，以济海运之穷。今朝议皆知河运不可废，用公议也。十一年，调广东巡抚。粤俗喜博，而闱姓标为害尤烈。闱姓标者，凡文武童试及乡、会试未出榜之前，博徒以姓为标，任人射之，中多者胜。民贪其利，趋之若市，往往倾其家；而场屋之弊亦缘是而生。公下车，严禁之；终公之任，闱姓标竟绝。后复弛其禁，且岁纳其捐输；然议者终以公之所持为正论也。俄，丁内艰。公少孤，事母极孝。莅粤之四年，母宋太夫人年八十有五，御书「懿榘颐龄」四字赐之，并拜如意文、绮之赉；及其卒也，年八十有六矣。海内人士，无不叹诵。而公哀毁弥甚，扶柩北还，悲感行路。
　　既免丧，誓守墓庐，不复再出；诏书敦迫，辞不获命。光绪八年，署福建巡抚；逾年，即真。公渡海巡视台、澎海口，以兵力犹单，议增益之；部署粗定，而法兰西之衅起矣。福建将军、督、抚同城而治，时又有钦使会办军务，议者以为战既有人，则守亦重任；于是将军、总督会奏，以巡抚专任守事。其时敌舰已阑入马江，公使观察刘君率师驻鼓山、廉访裴君发夫役塞林浦之巷，以固省垣门户；又以城中钱、米两绌，贷款开仓，以安民心：盖公为守计，固已周矣。马江之败，非公罪也；犹以同任封疆，深自引咎。及奉部议，一例罢官；人或为公冤之，而公不一辨也。公前在凤翔围城中，容貌益腴；人问其故，公曰：『济则国家与苍生之福，不济则死耳；吾心无顾恋，是以腴也』。嗟乎！死生之际无动于中，况官之去就欤！宜其阳阳如平常也。代公者久而未至，命公仍视事如初。公疏辞，不允；盖上虽以吏议罢公官，而眷注固未替也。
　　逾年受代，病不能就途，仍留于闽。溯公自出守秦中二十余年来，积劳深矣；宜其病也。光绪十三年十二月己亥，卒于闽寓；年六十有七。娶陈氏、继娶康氏，皆封夫人。生子五：仔，县学生，以恩荫官刑部主事；俊，江苏候补同知；僖，光绪九年进士，福建兴化府知府；侃，优贡生，内阁中书；倓，县学生，浙江候补同知。女子子二，归于杨、于王。孙六人：毓琦，县学生；毓珽、毓瑚、毓瑴、毓琛、毓玖。曾孙煦、杰、烈。公服官中外三十余年，清正勤慎，咸称其职。当抚粤时，适山左臶饥，公由海道运粟数千石振之，其乡人至今感焉；而凤翔之民戴公尤深。盖公一生，上而结主知，下而孚物望，皆原于此云。
　　公与先兄壬甫，有同岁之谊。其在苏也，余又时相过从；罢官后，犹书问不绝。今其诸子以铭幽之文为请，余何辞焉！铭曰：回仡余种，布满甘凉；驫駥飍矞，蔓延岐阳。咸、同之际，群盗披猖；逆回乘隙，煽乱一方。公于其时，出守凤翔。长围既合，熢燧相望；公坐危城，夷然如常。十六晦朔，艰苦备尝；寇来不上，屹若金汤。天子曰咨，尔才孔长；爰自藩臬，臶历封疆。马江一役，于公何伤！公职在守，不历戎行；榕城安堵，未复于隍。吏议虽严，公论自彰。秦中父老，思公不忘；三吴、百粤，颂声洋洋。方今区宇，未尽平康；安得公等，寄以鹰扬！
　　——见「续碑传集」卷三十一「光绪朝督抚（十）」。
　　·左宗棠
　　左文襄公别传朱孔彰
　　左公宗棠，字季高；湖南湘阴人也。少负奇气，有大志，欲因时建非常之功。道光壬辰，举于乡。陶文毅公澍延为宾客，与论事，如烛照数计，辩口若悬河；文毅惊叹曰：『天下奇才也』！遂缔姻焉。
　　咸丰初，巡抚张公亮基礼辟公；骆公秉章代为巡抚，尤倚公如左右手。凡察吏、治军，惟公言是听。属寮以事上白，骆公则曰：『问季高先生』！公可亦可，公否亦否。湖南由此致富强。公权益重，忌者日众。会劾永州总兵樊燮骄倨罢官，构于总督，指目公；布政使亦阴助变。总督疏闻，召公对簿武昌，欲加不测之罪；骆公疏争之不得。于是湖北巡抚胡公林翼、侍郎曾文正公上言公无罪，且荐公才可大用；事遂解。
　　初，公以幕府劳，已擢知府；或劝之仕，公笑曰：『除非梦赉良弼』！至遭谤毁，悒悒不得志；诣胡公、曾公军，愿以偏将自效，曾公深慰之。无何，朝廷竟超用公。诏询曾公，曾公奏公「刚明耐苦，晓畅戎机；若假以事权，必能感激图报」；遂赏四品京堂，命募军东征。十年秋，公提五千人由江西转战而前，所向克捷。曾公进兵皖南、驻祁门，伪世王李世贤、伪忠王李秀成纠数十万贼众围绕祁门，西路直趋浮梁景德镇，断祁门饷道；公出奇兵与鲍提督超夹击，大破贼于洋塘，贼退入浙境。明年三月，公进军婺源。贼犯景德镇，陈总兵大富屯守战没，景德镇复失；公回军，大破贼于范家村，八战八克，斩馘逾万，遂收浮梁、乐平、鄱阳、建德，曾军粮路乃畅通。曾公奏公叠破巨寇，振江、皖全局，勳续甚伟；擢三品京堂，补太常寺卿，改帮办江南军务。寻奉命援浙；公上言：『浙江军务之坏，由于督、抚全不知兵。始则竭本省之饷以济金陵大营、皖南各军，冀藉其力为藩蔽；乃于练兵、选将之事，不自讲求。至金陵、皖南大局败坏，复广收溃卒，縻以重饷；以守则逃、以战则败，恩不知感、威不知愳，遂决裂不可复支。臣奉命督办浙江军务、节制提镇，非就见存兵力严为简汰、束以营制不可，非申明赏罚、予以实饷不可，非另行调募、预为换补不可。然欠饷日久，则有不能汰遣之患；饷需不继，则有不能调拨之患；经费不敷，则有不能募补之患。名为节制提镇，实则营官、哨长亦且呼应不灵；不得其臂指之助，而徒受其迫促之扰。虽有能将，无饷何以驭兵！虽有谋臣，无兵何以制贼！此臣之所为隐忧也』。时公所部湘军仅八千人，部将名者刘典、王开来、王文瑞、王沐数军，不敷分布；因思刘公长佑、骆公秉章、刘公蓉、江公忠义素友善，故令选强将相助，多或率数千人、少则数百人俾合成劲旅。于是调蒋益澧于广西，刘培元、魏喻义于湖南，皆未至；公以八千人策应七百余里，谈笑指挥，游刃有余。曾文正尤为叹服，奏公宜独当一面。文正与公议以保徽州、固饶广为根本，奏以三府属县丁粮银米供军，设婺源、景德、河口三税局裨之；三府防军悉隶公，通吴、越为一家。公驻婺源，频破巨寇；会杭州陷，诏授公浙江巡抚。同治元年正月，公自婺源攻开化，破寇马金街。恐朝旨促入衢则自陷，因上奏『行军之法，必避长围、防后路，先为自全之计。臣军入衢，则徽、婺疏虞，又成粮尽援绝之势。今由婺源攻开化，分军扼华阜、收遂安，使饶、广相芘以安，然后可以制贼而不为贼制。然欲依徽郡、取道严州，食米转运殊多劳费。又前衢州李定太一军八千余人、江山李元度一军八千余人，人数与臣军相等；而常迫切呼援，惴惴不能自保。臣军力固不能及，亦不愿其浪战求胜，致损军威：此兵事、饷事之难，未可骤期恢复之效者也』。二月，公遣刘典、王开来、刘璈、李耀南克遂安、金、严。寇围衢州，公自往救，败之。五月，进军衢州；魏喻义、刘培元募新军至。七月，蒋益澧自广西将八千人至。于是，军容壮盛。十一月，克严州。明年正月，克金华、绍兴；水陆并进，克桐庐、富阳。诏授公总督，仍兼巡抚。八月，围攻杭州；明年二月，克之。公移驻省城，申虏获之禁：妇女、财物各从其主，有敢言取自贼中者罪之。禁军士无入民居，招商开市；奏停杭关税，立清赋局，减杭、嘉、湖税则三之一。善后事宜百废具举，众声大和。时李公鸿章已克苏州、嘉兴，六月曾公国荃克江宁，江、浙余寇聚于湖州；七月，合江苏军克湖州，寇尽走江西、入福建，浙江平。公奏请蒋公益澧护巡抚，己统全军入福建追寇；至广东嘉应州，歼焉。五年正月，班师振旅，诏锡一等恪靖伯。
　　公在闽，抚疮痍、举淹滞、清伏莽、修武备、量财用、肃官方、劝耕作、勤庶事，以创为因；而尤以造轮船为急务，举沈公葆桢接办船政。
