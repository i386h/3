<!-- { "loadSidebar": true } -->
　　屯番把总潘永寿已蓄异谋，与贼约插香为号。是夜，引贼入土围，向荣军士皆枵腹不能战，仰药而死（妻在任闻讣仰药而死）。管理粮台同知宁长敬、游击颜常春、署斗六都司噶玛兰都司刘国标（刘安欲救之，不屈死）、本任建营守备石必得、北中营千总沈登龙、镇标右营千总王光春、安平水师营千总郑添禄（台湾县人）、台协左营千总赵基英（诏安人）、艋舺陆路把总黄忠泰、台协中营把总李中华（彰化人）、台镇中营把总李青、台协左营把总林朝来（同安人）、五品顶戴萧垄屯把总段得寿、调署城守营左营外委叶荣魁、台协中营外委孙朝营（南澳人）、台协中营外委郑朝龙（闽县人）、台协右营额外许祥光、城守营头目外委黄捷升、外委郭天锡、黄振辉、稿书叶长青，同战死。林向荣子林张成、勇首陈大舌束（原文），皆被杀。王飞虎为伪丞相所救，米户林森素为林镇运粮，贼恨之亦不屈死。义首陈有才亦被执。戴逆素耳其名，欲屈不可，贼亦不加害。幕友陈吉生被执；举人王献瑶从军为参谋，亦被执；戴逆复令办局。瑶佯狂不理。浙江补用同知林廷翰，在籍同子林竣办局，因救斗六殉难。北路协林得成之子同知林上达，欲为父报仇，亦俱亡。林卓人集中有把总孙鹏程、宁长泰、外委徐精忠、勇首陈有庆等殉难，考之请恤奏折而无此数名，岂当日遗之耶！

　　吴立轩曰：斗六之形势，东南一带雄负高山，北则东螺溪以绕其旁，见南则虎尾溪以缠其面。离诸罗县治四十余里。风俗强悍，群贼出没其间，一旦有警，粮饷既难以飞渡，兵勇亦难于召征。林镇手握兵符，为三军之司命，实全台之保障，乌可孤注一掷，使瀛岛震惊。此古者不明地利之不可为将也。然观其洒泪出师，亦知乡庄未联络、粮饷未充足、而当道羽檄频催、兵符趣促，揣林镇之心，直以逆贼一日未平，则己为将帅，不可一日虚生，故不顾成败利钝，遽兴师旅，困守土围，茹草饭皮，枵腹力战；一家之中，子殉其父，妻殉其夫，弟殉其兄；一营之内，兵殉其将，将殉其帅；忠义萃于一时。厥后范希溥奏请建专祠，宜哉！副将王国忠，胸负韬略，身经百战，向使林镇言听计从，何至师徒挠败！乃主帅虽不听其言，亦不负主帅而后死，故当溃围血战，力竭成擒，戴逆欲屈之跪，国忠眼眦欲裂，骂不绝口，直以将军之头可断、而将军之膝不可屈也。呜呼！烈哉！

　　九月，候补知县凌定国署彰化县，权用木戳。

　　凌定国为副将凌竞先之子，洪道差其运饷到鹿，以彰化县缺久虚，铜章亦失，爰以国署理，刻木戳，权用之。其人有干才，遇事勇敢。当地方扰攘之秋，每擒奸民辄杀之。鹿港奸民施戆东、许朝成诸悍贼，悉为擒斩之，鹿港始安。

　　九月，鹿港生员杨清时、总理许行义，带勇四百援斗六，不及，遇贼，战于途中，力战却之。

　　杨清时带兵救斗六，至途中闻凶耗，遇贼于湖仔内，但兵少粮缺，进扎北斗小埔心，贼渠陈弄截攻，力战却之。

　　同月，大股贼陈弄、严办率黄丕建攻土库，五品衔义首陈澄清击败之。

　　澄清名贶，住土库街外里许。林镇扎斗六时，澄清辄为运粮，尝一日三袭贼营，贼恨之。至是，斗六破，哑狗弄、严办扎土库街，民人罢市，清弟必湖见弄，弄两旁排鎗刀如林，必湖面不改色。说弄曰：始吾以大哥非草寇，故豪杰思欲归之。今如此疑忌，是使人觖望也。弄以礼相待，与以将军衔，并伪令一柄。是夜，以陈姓既降，遂不设备，至五鼓，忽街尾火起，喊声震地，贼知中计，狼狈而奔。黄丕建又诱新民庄陈廷顺带贼数百攻土库，清率壮士吴阿传、吴戆、吴英、陈瑞基、王明时，名五虎，并传集庄丁，夹击之。丕建奔至海丰堡埔姜仑，觅食不得而逃，自是，与贼连战三年，又得埔姜仑生员刘丰庆、盐水港铺户相为犄角，籓篱愈固。

　　吴立轩曰：陈澄清当戴逆倡乱时，即令附近乡庄多种地瓜，遍插山菁，家中积粟数千石，铳药充足，又结联盐水港埔姜仑，互相救援，附近数十庄，皆依为长城。土库街生理，比前闹热加倍，安堵如故。其约束乡民，以禁赌为先，有功必赏，有过必罚，远近皆服，事如长官。其行军也，机关侦探甚密，凡出阵无人知其所往，数为林镇运粮，贼恨之，猛攻数阵不下。清遂踞十余庄，贼不敢窥伺郡治，恐清蹑其后也。林卓人称其有古名将风。谅哉。余尝造其家，池亭水阁，鲜丽夺目，竹围密如箦，无缝可入。其子孙皆读书入泮，蔚然为名望家，而细询当年战争，乡人犹啧啧称其能军云（按澄清官至斗六都司）。

　　冬十月，严办率向潮江攻盐水港，义首李志寅击败之。

　　十月，严办等同陈弄屡攻土库不下，遂乘势攻盐水港，以分其势。盐水港义首李志寅率庄丁分路守之，麻豆义首李成龙、李朝魁及查某营举人刘达元，亦率庄丁夹击之，以铁把击死向潮江，余贼俱退。

　　按盐水港离郡城五十里，街市昌炽，民居稠密，四面有壕沟，分四门出入，街中富者居多，故贼攻之不克。

　　十一月初十日，林日成犯大甲，官军先败，罗冠英来援，林占梅派千总曾捷步带勇援守，节妇余林氏三次祷雨。

　　初十日，贼犯大甲，南埔庄姓叛之，十八庄皆应贼。官军战于下大安庄，黄腰、吴算被杀。大甲戒严。十二日，奸民伪称贼退，守备郑荣出城追之，贼伏于水尾溪，一军由顶店以窥北门，壮士林生牛、柯宗茂死之。十四日，罗冠英统将到大甲救援。十七日，林占梅遣千总曾捷步带兵解铅药来援。十八日，郑、曾二军带勇出东门，义首陈此、黄定安出西门，罗冠英统庄丁由中路进发，大战于水汴头。林晟遣军继至，东路、西路军皆惊溃。冠英被围，左冲右突，几不能出。柯九、柯兴协力冲锋破阵而出，官军合力守城。贼四面环攻之。至二十六日，贼从南门放火，城垣崩数丈。时受困已久，水道点滴不通。巨贼何首以令箭射入，约明日由西门出汲，彼师遂退。然水辄罄，节妇林氏三次出为祷雨，未几雨降，贼亦退数日。

　　十二月，署水师提督朴勇巴图鲁吴鸿源统兵抵郡，吴帅带兵三千至郡，以林镇军皆阵亡，择吉致祭诸亡魂。吴帅亲诣祭坛，挥泪泣奠。是日，观者如堵，哀动三军，旁观多下泪如注

　　二年癸亥正月初十日，署水师提督朴勇巴图鲁吴鸿源出师进扎盐水港，以降将吴志高（名墙，住店仔口）为乡导，同知张启煃、盐大使秦恩培、守备徐荣生、苏吉良进扎鹿仔草，军声大振。

　　吴帅到郡时，店仔口吴志高为一方巨擘，大得众心，前后五十余庄，皆为统辖。戴逆以伪大哥卢大鼻扎店仔口，及林镇至，墙解散其党羽，以计杀之。人称其胆略过人。故吴帅使作响导，并令随员守备苏吉良、徐荣生、同知张启煃、盐大使秦恩培招勇一千，镇中游击洪金升、镇标左营游击叶得茂带兵四百，进军鹿仔草。十五夜，徐荣生兵过鹿仔草，至埔心南靖厝，贼由后袭之。二重沟吕仔梓率群贼响应，管带镇标左营游击叶得茂、千总黄茂生力战死之。

　　吴立轩曰：店仔口吴志高，余尝到其家。其人身才五短，尔雅温文，无武夫气。平时为村学究，屡试不第，晓畅事机，一呼百诺，兼五十三庄总理。当戴逆势炽，佯倚之，贼封为将军。及林镇出师，为运粮，助官军，解嘉义初次之围。迨林镇败斗六，深沟高垒，坚壁自守，远近数十庄，胥归统辖。故贼不得越店仔口而窥郡城。其智力诚过人矣。

　　按店仔口后山，即嘉义文庙尖峰，山上出火，名火山岩，开屏列帐，直趋抵庄。北面有北隙诸小山，西南有上下茄苳土埠罗列环拱。其人杰之出，殆由地灵欤（火山岩即出温泉关仔岭）！

　　十八日，林日成复举众围大甲，登铁砧山，祝井中炮，折齿败回。

　　正月间，晟复纠贼再围大甲。候补同知王桢率义首林盛与晟战于磁磘庄。晟张黄盖，穿黄马褂，督众淹至，烧焚民舍，喊声震地，王桢几为所获。贼又填平水道，将大甲四面合围，城内奸民王发约烧屋以应之。事露，为王此所获，送官诛之。城内窘甚。时，伪镇北大将军何首素与大甲有密约，互相救护，缚书于矢，射入城中，令勿惊溃。适晟登铁砧山，向国姓井而祝曰：晟若得行大志，井中宝剑当涌出，否则，以一炮相加遗。祭毕，与官军战于水社尾庄。晟扬扬得意，忽一炮击折其两齿，余贼暂次以散。何首乘势而退，晟即纡途从鳌头山后逃回四块厝。自是，大甲安堵如故矣。

　　吴立轩曰：按铁砧山上国姓井，俗传明郑成功驻军山上、无水可汲、拔其佩剑插入山中、甘泉涌出，其剑相传留于井中，清夜尝露光芒。晟登山寻故址，藉此井以卜休咎。岂知延平王千古一伟人，故鬼神呵护之。逆晟何人，尤欲效耿恭之拜井耶！

　　二月，游击陈捷元、勇首蔡宇，克复牛骂头、梧栖等处，贼渠陈在败走。

　　牛骂头、梧栖街，诸贼不敢毁焚，以其通海可以接济货物也。六月初一日，官军进攻牛骂头，绅士蔡怀斌（字时超，鳌头人）应之，遂于是日克复。初四日，攻梧栖，郊户杨玉器引官军入街，伪镇港将军陈在拥兵拒战，绅士杨清珠（字诲我）率乡兵夹击之，陈在败走，梧栖复。

　　二月，林日成既败大甲，张世英遣罗冠英、廖廷凤等攻马公厝，克之。初五日，克新广庄，十六日克坝仔庄，二十七日攻入四张梨戴潮春老巢。

　　戴潮春已往嘉义，四张犁老巢，使陈梓生守之。官军乘势连攻数次，死伤无算，贼党死拒铳楼上，冠英绝其水道，点滴不通。二十七日，攻入四张犁，旋得旗帜、器械甚多。乘势进迫附近之庄，以绝其援。时，晟败回家居，率死士陈狗母，廖安然力拒之。

　　吴立轩曰：张世英得罗冠英之助，屯兵翁仔社，据四张犁之上游，固已寝其皮、而盬其脑。戴逆之老巢既覆，林贼之藩篱亦尽撒矣。况乎豪杰归心、士卒用命，逆贼岂不闻鼓鼙而心惊、望旌旗而色变耶！

　　二月十二日，署水师提督朴勇巴图鲁吴鸿源率吴志高解嘉义之围。

