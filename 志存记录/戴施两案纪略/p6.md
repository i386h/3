<!-- { "loadSidebar": true } -->
　　十二日，诸军攻破上树头庄、马稠后庄，杀贼百余级，吴帅移军下茄苳，使吴邦基多设疑兵，使洪金升分扎白沙墩，通判杨兴邦、同知张启煃进扎水窟头街，布成鼎足之势。令吴志高为乡导，自将游击周逢时、守备苏吉良，遂攻破后藔仔，获伪元帅、先锋十八人。贼渠王禄拔据守马稠后，与官军日战，请救于陈弄。弄书记陈吉生，系前林镇营中被掳者，阴使人诈报彰化已破，弄惧欲逃，乃少分贼伙，以赴王禄拔，使吉生覆书，令其死守，三更必到。吉生乃改云彰化已失，三更尽撒回。拔等皆弃甲曳兵走，遗辎重器械无算。吴帅率吴志高诸军直抵城下，如入无人之境。城中守将汤得升开城门夹击，围解。按汤协自九月与绅民死守，粮饷告匮，城中乏食，至以龙眼核为粉和米面诸粉食之。绅士出赀给兵民，许山尤较向义。贼又筑土堡在城外里许，高与城齐，日夜迫城，城上以石投下，并以油糖镕化，自上倾下，贼焦头烂额者难以仆数。忽闻吴帅大军淹至，内外夹攻，阵获逆叔戴老见。按先后义首林义、总理林维铭、林大约、林荣贵，救城阵亡，城乡之勇四十四名，均蒙请恤。

　　吴立轩曰：前次林镇解围，既备尝辛苦，此次斗六已破，风声鹤唳，草木皆兵，兼以粮饷告匮、外援不通者五阅月矣。叅府汤得升，与士卒同甘苦，绅民协力固守，论者谓其曾蒙天语之褒（原文下有绅士两字），故能顾名思义至死不渝，而不知其君上轻徭薄赋，富藏于民，深仁厚泽，百姓沦肌浃髓，故当多难之秋，内地发匪猖獗，兵饷难以接济，绅民竭其忠贞，协守孤城，不特出赀以分给贫民，且能出赀以养兵。故得危而复存，作中流之砥柱，使贼不得长驱直进，逞志于郡治。语云：「百姓足，君孰与不足」？此言岂欺人乎？

　　二十日，陈吉生、王海帆改信绐贼，陈弄败归被执，不屈死之。

　　陈吉生前为林镇幕友，及败斗六，为弄所执。弄用为书记。嘉义被围久，危甚。吉生檄各贼攻城，悉依弄计划，派饭日减，群贼见粮食不充，攻城之人日少。由是，城不即下。吉生夜写信缚箭中，报告减粮之故。后贼渠王禄拔请救，又改信以绐之。弄逃归小埔，心知为吉生所绐；诘以改信之故，吉生面不改色，不供一人。曰：吾欲为林镇报仇，事之不成天也。弄以红铜贴其身。弄妻以女鞋击其头。哀哉！

　　按陈吉生或作王海航，未知孰是？

　　吴立轩曰：昔观古人用兵，变幻无常。虞诩之破羗也，每日增灶以进兵，是弱以示强也。孙膑之破庞涓也，每日减灶以退，是强以示弱也。今当嘉义被围，群贼猛攻，吉生每日多调贼，减派粮食，卒使垂危之岩邑，转危为安，岂不与虞诩、孙膑相为伯仲耶！

　　同月，钦命提督军门固勇巴图鲁曾玉明为台湾挂印总兵。

　　时，玉明扎秀水，与贼对垒数月，叶虎鞭、黄炳南克乌瓦厝，贼退扎后港仔黄阿起竹围，岸高如墙，竹密如箦，外布竹菰，官军连战数月，以草把卷其竹钉，贼以大杙钉之。玉明又造孔明车，外覆以绵被，用水渍之，以避鸟铳。群贼以铜为子，如橄榄核，用油炒之，其子可穿过孔明车。官军死者三十余人。玉明又造土堡，高五丈，以安大炮，止离西门三里许。然准头不灵，不能攻坚破锐。

　　吴立轩曰：台湾竹围之密者，火不能烧，刀难尽斫，四面筑铳楼，内围以土墙，其坚牢胜于城。所以玉明旷日持久，攻之不克。故当道者有谓其拥兵不动；弹丸之地，攻打三年，不能制胜；是亦未知竹围之难破至于此也。

　　春四月，记名总兵北路协副将曾元福（晋江人）带勇千名抵鹿港，进扎白沙坑观音山。

　　曾元福到鹿十余日，即驻兵于白沙坑。其前敌扎观音山，离城四里许。贼扎大岸头湳尾以拒之，分兵二路出师。遣篮翎五品军功梁征辰、把总林逢照、林青辉督战一路，由虎山岩后圹底以攻待人坑，一路由乌磘以攻大岸头。又约曾玉明分攻湳尾、后港仔，以分贼势。时二四庄陈捷魁、李华文、陈宗文各率壮丁助战，连攻十余次不能下。时人目曾玉明为大曾，目曾元福为小曾。

　　四月二十八日，彰化举人陈肇兴（伯康）、邱位南（石庄），沙连举人林凤池（文翰）、生员陈上治（熙朝），永春生员廖秉均，南投堡义首陈云龙、吴联辉，牛牯岭义道陈捷三（月三），北投堡举人简化成、义首林锡爵，沙仔仑廪生陈贞元，约六堡同日树义帜。集集庄义首陈再裕兵败被掳，献斗六，仰药死。廖秉均不屈死之。许厝藔义民陈耀山亦被害。

　　时，陈肇兴、邱石庄避乱南北投，约林凤池等六堡同日树义旗。陈再裕在五城，招屯番力战。贼目陈永明、陈辉、黄目丁，杀入其家其。其妾吴信娘，子陈番、陈天成、陈祥，婢菊花及庄丁共二十八人俱被执。再裕被掳献斗六，不屈仰药死。时，廖秉均在沙连办局，亦被执献，戴逆欲使之跪。廖曰：吾天朝秀才也，岂跪尔无赖贼哉！大骂遇害。武东堡忽背约。贼渠萧金泉率众攻许厝藔。义首陈耀山被贼括面爬背，寸磔之。陈贞元在沙仔仑，亦被贼烧毁家屋。沙运连上治家破而逃。林克安惊悸而死。北投水道被贼断绝。五谷无收成。林锡爵家亦破，幸族大力战自守。而陈云龙（后官至斗六都司）、陈捷三（后保举四品蓝翎）连日恶战。自是，武东山顶、沙仔仑及沙连南北投皆为官军。

　　吴立轩曰：沙连牛牯岭既树白帜，已据斗六之背，又得南北投以为犄角。戴逆已进退维谷，而陈云龙与陈捷三，族大丁多，善于抚众，兼陈伯康、邱石庄开陈大义，故诸贼恶战，皆不得逞志，诸义庄始得安堵焉。

　　五月，福建总督耆龄派粤省游击萧瑞芳、守备陈启祥，运大炮十余尊抵鹿港。

　　鹿港同知兴康（宜泉，满州人），以大曾、小曾屡攻不克，请总督派大炮攻之。五月，萧瑞芳运至。大曾令叶虎鞭、陈大戆带官勇进扎水梡桥，令游绍芳、胡松龄进扎攻湳尾港仔，然竹围甚密，铳击之，祗折其半，竹尾仍覆垂，铳匮墙厚亦不倒崩，猛攻数阵，仍不能下。

　　同月，都司徐荣生、苏吉良搜缉各庄匪类，清通道路，逐严办于新港，吕仔梓乞降，蓝翎都司衔陈康泰死之。

　　吴帅既解嘉义之围，遣苏吉良、徐荣生连攻刘厝庄小定厝、上涂沟、下涂沟，吕仔梓与罗澎湖拒之。苏吉良等擒斩罗，而吕乞降，并获伪元帅叶新妇、伪大将军何钱鼠，吕仔梓妻中炮而死。严办据大仑新港，亦被官军破走之。吴帅之将，以苏吉良、徐荣生为出力。前后三百余战，擒斩巨魁无数。嘉义一带道路始通（是役也，兵勇死者甚多）。

　　五月，罢水师提督朴勇巴图鲁吴鸿源，以总镇曾元福代之。

　　时，吴帅鉴于林镇之败，欲疏通路径，搜缉余匪，而后再行出师。洪道误闻蜚语，迫令进军。吴帅往返辩论不已，并责以二重沟吕仔梓、止一竹围、何以连攻两月不下？吴帅遂告退，班师而回。曾元福前扎白沙坑，军士多染时疫，闻调，七月撤兵，遂纡海道至麦藔登岸接篆。

　　吴立轩曰：当林向荣初解嘉义之围，洪道误闻蜚语，遽趣进军，林镇从之。至于杀身丧地。吴鸿源再解嘉义之围，洪道又听蝇谤，急催进剿，吴帅不从，甘还辕返旆。二帅之识，亦可概见矣。虽兵法有云：置之死地而复生、置之危地而复存，有利于国家者生死以之。然奉命出征，当计出万全，鸟可徇纸上谈兵之见，任其驱策？况乎前车覆辙，后车当鉴。观林镇之失，甘逊位班师，保全身名，其进退合宜，雍雍乎有古名将之风哉！

　　六月，按蔡使司分巡台澎兵备道兼提督学政洪毓琛卒于任。

　　洪道自戴逆之乱，筹兵派饷，无日不集群僚绅士以图恢复。巡抚徐宗干准其就地派饷。于是，筹捐十余万，不足需用，复权用票钞，并出其服用、玩器出售，以赡军粮。忧时积愤，因劳成疾，与官绅议论时政，辄泣下数行，弥留之日，手书以示群僚，悉系剿贼事宜。

　　按洪公逝后，台郡进士施琼芳、福州赞善赵新，佥请以洪毓琛毁家纾难、保障全台，请于郡治建专祠，并在官事迹宣付史馆。巡抚徐宗干亦奏请从优体恤，赠太常寺卿，荫一子入监读书，并饬地方官将灵柩照料回籍。

　　吴立轩曰：洪公以升转入员，因台乱猖獗、台民乞留，遂慷慨以平贼为己任，以视临事回避者，奚啻霄壤！况当内地发匪蔓延，悉索敝赋，难赡军粮，复毁家纾难，迭次运饷解粮以援林镇，筹拨厘金盐课以济曾镇，可谓不分畛域矣。而视民如子、爱才若命，犹其余事耳。殆所谓「鞠躬尽瘁、死而后已」者欤！迄今专祠在府东巷，为后人瞻仰焉！

　　六月十八日，义首陈捷三进扎沙仔仑，与贼大战于浊水溪，擒斩贼渠杨目丁，斩首百余级。

　　时，贼渠杨目丁率众遍行蹂躏诸义庄，陈捷三统义民千人扎沙仔仑，陈员元率庄丁助战；沙连陈上治等由南面包抄，捷三乘胜擒斩杨目丁首以祭其兄陈再裕，并杀贼百余首级。

　　二十一日，义民陈云龙、陈捷三等收复南投，吴联辉内应。

　　时，贼扎南投，攻诸义庄，陈云龙、陈捷三率义民数千攻击北投，林锡爵亦由北投逆击，连日战大败，吴联辉在南投率街人响应，重围以解，不伤胁从一人。

　　二十九日，义首陈云龙、陈捷三攻克施厝坪。

　　南投既降，诸贼退扎施厝坪，与牛牯岭相隔数里。陈捷三会同陈云龙克复之，并收复邻近等庄。

　　七月二十二日，陈云龙攻克集集，斩首百余级。

　　时埔社诸贼闻六堡树白帜，拥聚集集庄，陈云龙会同陈捷三率义民数千猛攻，沙连举人林凤池亦率义民夹击，斩首百余级，群贼退扎水社。

　　八月，群贼再围集集，义首陈云龙、陈捷三、举人林凤池各率义民攻克之。

　　群贼以沙连南投六堡归官，与斗六不通声息，再行拥众数千，将集集庄围绕，番仔藔陈云龙、牛牯岭陈捷三、沙连林凤池等各率义民猛攻，俘斩二百余级，溪水为赤。

　　按六堡之树白帜，牛牯岭首当其冲。然地势据山为固，以高击下，势如破竹，尤得陈捷三为人精细多谋，善抚壮士，而粮米充裕，故与贼恶战数十阵而得保全义庄。甚矣！行军者，以地势为要也。按捷三即游击捷元之兄。

　　九月伪镇北将军林大用投大曾营请降。

