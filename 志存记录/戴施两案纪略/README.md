<!-- { "loadSidebar": true } -->
戴施两案纪略

自序
凡例
戴案纪略卷上
戴案纪略卷中
戴案纪略卷下
附录：治台必告录请恤清单
自序
施案纪略
周莘仲广文遭难记 
 
　 
蔡序

　　光绪十八年，刘巡抚修台湾通志，俞邑主奉命选举釆访委员。其地方官署、寺庙沿革等，分手办理。惟撰施、戴二案，非熟于史乘义例者，难以胜任。吴君立轩，绩学功深，熟于鲁史书法，举以担任此二案，恢恢乎游刃有余也。

　　夫通志虽限于台湾一隅，其义例必考核精详。故作史者必才识兼长，志反叛之事必以年系月、以月系日，庶纲举而目张，宜实事求是，不得随己之爱憎，任意褒贬，用意尤要含蓄。修入志书，不可加以论断，以待后人之评定。措词不可粉饰，故为炳炳烺烺，以破其例。远考历代通鉴，近观府志林爽文等篇，皆此意也。作者守史书义例，步步着实，笔意悉仿纲目，洵合于志书之例也。

　　陈仲英太尊曾掌教翰林院庶吉士国史馆协修官，学问渊博，见识高超，史鉴义例，素常讨论。阅此二案纪录，大加刮目。其中只易数字，并论凡作文字，非善用虚字者，不能灵动。施案一事，前日俞令幕友亦有拟作，非贪用典故，即承接不能圆转。今吴上舍此作，俞令昨日亲带到署请示。予言其稿经先阅过，可速送呈台北通志局，必不批驳。本署亦欲加考语，可以安心，母庸删改。忆当年上谕令各县釆访，命送到志稿，细加研核，不得率尔呈送；一以慎重志书，一以觇贵县之学识。所以俞邑主送稿时战战兢兢，恐不称上意。此书修入省志，吴君可以名垂不朽矣。爰述往日情形为之序。

　　香邻蔡德芳序。  
　 
自序

　　戴万生作乱三年，台湾道、镇皆殉难。知府洪毓琛亦积劳病故。尔时，北至大甲，南至嘉义，地方盗贼蜂起，官军南、北、中三路进剿，始克荡平。其害较烈于林爽文。

　　德功弱冠时，亲见其事，每笔之于书。至光绪甲午，全台纂修通志；功忝与其役。爰取林卓人「东瀛纪事」阅之，所载北路攻剿之事甚详，篇中略釆之。但其书各处争战，自为纪略，未合于志书之体，故仿纲目之例，自作乱以至平定，因年系月、因月系日，庶牟尼一串，了如指掌。且戴、林二逆作乱，始于彰化，而曾镇在鹿港招抚义民，白沙坑二四庄、快官三十五庄、线西加宝潭庄、武东牛■〈牛吉〉岭战事多阙。故就所见、所闻，并釆「陈陶村诗稿」所载三忠以及丁观察曰健「治台必告录」所纪斗六等处殉难人员官衔姓氏纂辑其中。其间草莽效忠之殉难义民、积劳病故之员弁，准建入昭忠祠者，附载于下卷。庶忠臣义士不至与草木同腐矣。

　　乙未以后，书籍多散佚，此稿幸得犹在，窃恐过此以往，搢绅先生莫能道其轶。爰亟登之，以俟輶轩釆访焉。若云问世，则仆岂敢！  
　 
凡例

　　一、是篇为修志而作，故仿纲目之例。

　　一、是编后加以论断，亦欲表忠臣义士，并推原致乱之由，亦稗史一种也。若收入志乘，不必加论断。

　　一、林卓人误以张三显居石榴班，误以斗六有城，误以先入彰城者北军，故特正之。

　　一、戴逆扰乱三年，间有忠臣义士未经收入者，请补录之。

　　一、是编所载皆是大战、大事以及殉难阵亡人员，亟详书之以便收入志乘。其余小事以及不足重轻者姑置之。

　　一、是编分上、中、下三卷，上、中卷载事实，下卷将在营病故人员、殉难阵亡兵勇，准入昭忠祠而未载入上、中卷者诸芳名备载之。

　　一、在地殉难阵亡诸勇，惟嘉义有请准入祠，其芳名已付载下卷，其余各县容俟续考。  
　 

戴案纪略卷上

　　咸丰十一年辛酉冬，台湾彰化县戴潮春结会作乱。

　　潮春小名万生，祖名神保，父松江，家巨富，住彰化捒东堡四张犁庄，世为北协署稿书。前北协夏汝贤贪酷，侦潮春为富家，任意勒索。春遂回家。

　　先是，地方盗贼孔多。春兄结土地公会、八卦会，为争田租计。后，兄死，春更结天地会。伊时，入会者众。富户挟巨赀始得入会过香。其渠称香主。每名入会纳银五角。过香以夜间作事。环竹为城，城分四门。城中设香案三层，谓之花亭。上奉五祖，并立香案，大书戴万生禄位。上冠以「奉天承运天命大元帅」等号，旁设一几，书朱一贵、林爽文为先贤。已入会者为旧香。首裹红布，披发跣足，在场执事。十余人为一行，叩门而入。问：从何来？曰：从东方来。问：将何为？曰：将寻兄弟。旧香者导新香者跪于案前，斩鸡立誓，曰：会中一点诀，毋对妻子说；若对妻子说，七孔便流血。宣示戒约，然后出城。牵白布为长桥，由桥下穿过。问：何以不即过桥？应曰：有兵守之。又问：何以能出？应曰：五祖化小路导出。授以八卦及隐语。若会中人相乎，曰：红英兄弟。由是，转相招纳。路中遇强劫者，若隐语相符，皆免。时彰化县高廷镜，令潮春自备练勇三百名保路，声势甚大，剧盗皆敛手，亡命无赖者皆聚党应之，总计过香上簿者多至十余万。迨高廷镜罢，雷以镇接篆，仍以潮春为左臂。至是，党羽白日抢掠。时，潮春已不能制。地方一时摇动焉。

　　吴立轩曰：会盟结党之宜禁也。揣戴逆之初心，倡举此会，阳以保身家为名，实阴以拒夏汝贤之索贿；而祸水一杯，风波顿起。始而富家殷户藉以保卫矣，继而社鼠城狐挟以扬威矣，寻而亡命无赖肆其劫掠矣。有识者于此当必禁厥招摇，散其党羽，庶可弭乱于未萌。乃计不出此，竟倚其声势，视之如腹心，卒戕官破城，扰乱三载，始克荡平。谁为民牧而职为厉阶乎？此君子所由防微杜渐而思患预防也。同治元年壬戌春正月，雷起大成殿，灾异迭见。

　　吴立轩曰：是月雷忽从孔子庙大成殿与天地参之匾起，咸称为天地会之应。明伦堂迭闻鬼哭，牝鸡化为雄。城中之鸡亦未至三更而啼。是即「汉书」「五行志」所谓鸡祸者也。县署夜间鼓音填然，署中误以为有人击鼓争讼者，门丁出视，寂无影响，如是者数次。「汉书」「五行志」所谓鼓妖者，殆类是欤！北斗浊水溪，其水澄之不清，是年忽水澄清数日。灾异迭见，识者知地方有变故矣。

　　春三月十七日，淡水同知秋曰觐（雁臣，山阴副贡）率师讨贼，兵败于东大墩，死之。

　　台湾道孔昭慈（云鹤，山东省进士）三月初九日到彰化，办理会党。淡水同知秋曰觐前曾任彰化县，威武素着。孔道檄召之，以办会党。金万安总理林明谦保荐林日成、即戆晟带勇四百名、阿罩雾林奠国带勇六百名，随曰觐剿办。曰觐偕北路协副将林得成、守备游绍芳带兵千余名，十五日官军至大墩，晟遂反戈相向。奠国退归阿罩雾。官军势孤，退入民间竹围，贼环攻之。十七日，曰觐手执双锏，杀开血路，甫出竹围，遇其跟丁猫仔鹿手执大刀来犯。秋公力舞双锏，遮架数十合，后贼众合围，始遇害。仆从颜大汉拼命与贼战，死之。幼仆名小黄，以身蔽秋公，代受血刃而死。时林协被晟执囚于家。守备郭得升（同安县人，署台湾镇标左营千总）、把总郭秉衡皆死焉。把总庄奇轩身被数十疮，偃卧尸中，忽然起立，惊退众人，逃匿村中。后猫仔鹿扶秋公之头献功。戴潮春曰：尔为人仆而杀主人，不忠也。以数金赏之，挥令远去。时罗冠英带庄丁四百名行至半途，闻变始回。

　　吴立轩曰：以林日成本为秋曰觐欲得而甘心者（秋任彰时，常欲掳之），一旦使之出死力，是犹枘凿之不相入也。以林奠国素为林日成恨之而刺骨者，一旦使之赋同袍，是犹冰炭之不相容也。况乎党羽甚众，悉数难终（？），即仆从之辈，多与会盟，营垒之间，尽成敌国。以孔道之未经艰巨，平昔只承流宣化，而蹈是弊者，犹可言。以秋公之曾理烦剧，素时刚健精明，而致是夫者，不可解也。是役也，虽曰人谋之不臧，抑亦天道之将变欤！顾或谓戴逆家本巨富，作乱非其本心，抚之则就驭，激之则生变。然凶焰既张，祸势蔓延，即使孔道雍容坐镇，使戴逆绥定而安辑之，亦难使群党俯首畏服也。是以君子略迹原心，揣时度势，故未敢以激变咎秋公耳。

　　十七日巳刻，戴潮春率会党攻彰化县，至二十早卯刻，城陷，各官皆被拘。陆路提兵李得志巷战被执，诱贼至火药局，与贼并焚死之。

　　戴逆闻秋公被杀，亦甚悔之。然为首祸，亦无可如何。会党四处皆是，一时汹涌鼎沸，乘势攻城，登高而望，东西南北云集。城中仅有老弱营兵三、四百名。孔道命都司胡松龄、千总吕腾蛟守城堵御。令金万安局董林明谦派各街铺勇助守。贼党占据八卦山，炮如雨下。十七、十八两日，漫山遍野，草木皆兵。城愈闭愈严。千总杨夺元欲缒城出战不果。

　　先是，秋公之出也，幕友汪宝箴向孔道而言曰：秋公既出，城中空虚，当退鹿港以观其变，然后可以从中调兵，以为救援。孔道不听。令勇首施九挺往鹿港召勇至！城闭之日，无一应者。汪又劝孔道率其丁壮夺门而出。孔道畏缩不进。城内奸民王万徒伙，结党成群，欲谋内应，形迹颇显露，与群勇争闹。林明谦仍保令带勇守城，将功赎罪，缒城劝贼归顺。万竟与贼密约，佯许归降。贼乘势四出派饭，城中误以为实，守御稍懈。林明谦向官言贼人就抚，各督队官回衙休息。时城中入会者，各衙门书役皆遍，惟瞒官不知。十九夜三更，王万与粗役陈在、何有章、蔡沛等贼伙开东门以引，贼蜂拥而入，头发披散，口称洪英兄弟。先入者三步一伏，以防不测。各兵皆脱号挂、投军器于沟池，死者甚多。惟陆提兵李得志率十余人巷战，被执，贼问银库在何处？李佯引入署搜寻，诱至火药库。李抢贼火龙掷于药桶，炮火震发雷轰，声闻数里，焚死贼前锋队百余人，血肉碎飞。后至者焦头烂额，衣裳多被焚烧。李亦焚死焉。

