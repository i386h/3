<!-- { "loadSidebar": true } -->
　　余师濮青士先生（文暹）官刑部，著《提牢琐记》，蔼然仁者之言也。记曰：提牢，古狱吏也。位卑而责重，易孽亦易福焉。国家哀矜庶戮，不遗一夫，岂容愚贱妄议损益！然今昔异宜，变通乃久。虽曰小惠，无伤大体，亦圣朝所不废也。文暹循职无状，因时补苴，琐琐载笔，私备检点，科条所布，则概从略。自惟不文，体段懵如，意者，劬妪絮语，病夫呻言，明知厌听，或亦有以谅其心矣。作《提牢琐记》。清、慎、勤，官箴也。箴，提牢尤亟。众狱所归，竿牍易行，清则绝之。猾役作威，大盗阶厉，慎则制之。躬理巨细，耳目入微，亵毋嫌渎，烦不惮劳，勤之谓矣。三者之中，清、慎在心，勤乃妙用。凡所类记，惟勤有功，一弗亲历，即属虚文，亦记所不必记也。关领囚粮，岁凡三期，虽具官司，仍烦商户。既便支存，亦易操纵，呈式先验，随时可核。米粝且尘，溲之务净。炊或失宜，匪饣壹则腐。盛以巨桶，覆以大布。冬则加棉，用辟寒氛。健役交荷，时防索朽。雨雪艰步，尤宜慎之。辰、申饭囚，毋或先后。立受以序，戒竞戒哗。范铜为杓，实容半升。上周镌文，以防磨减。先备洁水，数数泽之。积垢斯除，粒亦不胶。胶积太多，受者损矣。规木量杓，欲其平且盈也。倾杓惟速，欲其不寒也。扬而覆之，欲其无馀也。计口一杓，日凡两给，人饱一升，定例然也。饭给而汤随之，人沃一瓢。冬加莱菔，夏加绿豆，春秋则茶。禁苦水，禁冷水，禁不熟水。暑则多储，惟所需，饮无时。犴狴之侧，别设盎浆。夏日提讯诸囚，是出入饮之。淡食可悯，以盐蔬给之。毋过与，恐益烦渴，或靳之，饮尤苦。箸，折者，裂者。碗，损者，渗者，秽者，不足者，时时察之，易之，增之。囚给熟面一斤，佐以葱酱，或增肉数两，良辰佳节则为之。长官同僚惠于平日者亦为之。例餐仍不撤，酒与洋烟有常禁。屋环五床，守者居中。久禁而贷死者，居洁地之两床，凿垣通便溺，余两床与近死囚居之。床丈余，广可五六尺。支厚板，去地尺许，朽必易，湿必曝，秽必濯。藉于板者，夏席而冬荐。席宜泽，荐宜厚，皆于宽宜加荐以毡，尤于冬宜纫布而实以秸。为大枕，长如其床，月一浣，敝乃更。屋日必洒扫，床下尤督之勤。冬之煤气，春之温气，夏秋之交，疫气汗气。朝夕之厕气，泡氵气，湿热气，皆足致疾以死。蓄术柏艾萧频熏之，或屑杂药益佳。虫噬人至酷，蚤虱继之，不终夕已疮痍其体，血痕纵横，四壁如绘，狱中第一苦恼境也。虫有自壁出者，有从床上缘者，有自梁柱下坠者，隔以承尘而涂茨其旁隙，则稍得眠。屋外隅皆多设厕，日必一净。别具柳匡一，交绳而贯以木，渣滓悉入之。日荷以出，毋有少积。夹堵尤戒之，虑塞沟渠，或至高积，将可梯而逾也。囚定谳者许女属入视，皆朔，望后一日。先注门籍，出入以时，别纳一屋，闭户而守。禁窥伺，严私递，戒偶语，绝谑言。面日一沐，三日一栉。木梳、草纸、疏巾、碱豆，敝斯易，乏斯给，女狱倍之。或携婴稚，护视益当谨。女狱恒键，非公事男役不得入。扉之心，特洞一穴，藉传所需，加片板而时掩焉。择役之老而诚者，司其钥。病者、刑者、宿疾者、孕者、产者，医必速，药必具，日询所苦而躬督之。饮勿强他囚与俱，勿移之厕旁及秽湿地。非大瘳不止药，疾不可为者，立移空屋，杜传染也。死则有停尸所，缚尸于板而虚悬中央，恐为鸟兽残。呈验勿稽，夏秋尤亟。痧药、喉药、痢药、疟药、疥药、金疮药、杖伤药、解毒药，求可预制者，蓄以应所急。夏给扇，早启封而迟锢之，守者加严。衣一，一，秋夹而冬绵，絮多败、布多粗，缝缀多疏，多垢腻，多缧纟曳磨刮，则皆易敝。御一寒必二三易，厚厥直，倍厥数，施乃不穷。巾袜不具，冬即寒皴。首所覆，足所藉，皆给焉，惟察所乏。秋冬夜永，柝声难续。破寒往督，或风雨雪，督尤勿懈。平居巡狱，勿与定时，绝迁就也。役有告必察，囚有诉必受，微疾微伤必详诘，隐处不洁处必躬巡。筑颓葺漏，平道疏渠，事皆举矣。垣周老棘，火灾之媒。大旱大风，非时往察。囚屋出入有定时，坐卧有定方，眠食有定候。狡者、悍者、喧笑者、詈者、斗者、导讼者、商饰狱词者、结死党者，轻长跪重杖，或加桎梏；甚者铁索制其肘，悬之梁间，仍余其索，俾可坐卧。惟不可行死囚中，不得已乃一施之。囚不遵法度，屋则彼此移，监则南北调。有讦之者，质诸守役，证诸囚以实、以情，然后行法。守者或虐囚，不敢以非法也。但喝而渴之，强杂秽疾者同坐卧，无伤可证，已不堪命，故饮食必躬监。夜必核宿者之数，数必均，床必有限制。罪轻者，不系；稍重，曳锁于项；又重，拘手足；至重，乃加栲丑。其间老幼废疾、朴鲁、安静，严寒酷暑，刑伤太重者，皆可宽法，而仍时防之。新制琅铛，芒刃未销，著肤易伤，别给尺布护之。支木为凳，联床而属焉。淫雨积潦，以渡奔走，自吏及囚，罔不利之。长官所施，厥价甚钜。收发有时，修补有资，首役之责也。司狱八员，轮宿在狱，见闻最习，力求和衷，事乃有济。正役二，散役百有二十，巡夜武弁十，兵八十，司炊者二，铃柝者三十有二，咸轮期代役，纵则玩，激则变。专寄耳目则蔽，衡其轻重以为张弛。弊绝，殊未也；免咎，或庶几焉。狱有神，有总司，有分司，统尊之曰狱神。在祀典者，若关帝、龙神、门神。他若佛典之大士、阎罗、社公；若道流之太乙、药王、瘟部、火部，皆为位以祀。别一楹，祀前明椒山杨公。而刑部尚书王公世贞，郎中史公朝宾，司狱刘公时守得焉。庭隅老榆盘错，阴森不昼，传为忠愍公手植者。南则阿公祠，公讳世图。康熙时官满司狱，以除夕纵囚，元旦囚悉来归，一囚偶后。公惧，竟仰药死。囚踵至，痛公甚，亦触柱死，即今肖像牵马侍公侧者也。诸神朔望则祀，履任则祀，报赛日则祀，勾决日则祀，必躬亲，香帛虔洁，宜专厥司，庶几覆盆之中，亦有临质。神道设教，用佐官箴。《琐记》如右，盖缘煦孑以为弥缝，舍本齐末，奚裨劝惩。循吏不必为，能吏又不屑为也。文暹于是投笔而喟曰：嗟乎！斯所谓惠而不知为政者欤。虽然，《周易》言讼，厥卦凡三，噬嗑利用，狱著干肉，黄金之像，旅不留狱，协怀资得斧之占，无财不可以为惠，圣人得无深意存焉。至于议狱中孚，乃格豚鱼。豚蠢可莅，鱼愚可罟，狱近之矣。必格以信，厥道何先。天下万事，所不疑者惟生与养；所不变者，惟衣与食。本此立信，孚乃化邦。矧兹囹圄，饥寒所驱。记言琐琐，固属私恩，要非徒手，遂堪坐理。冥顽有众，玩视锯镬。夫岂口惠可以行赏，温拊可以代纩哉。试以勺水，人增一饮，不羹不薪，夫亦何费。而计囚三百，积勺溢斛，已非一力可汲，一瓮可储，况其他乎。洪惟国家深仁厚泽，靡隐不周。恤囚仅为政之一端，而原情立法，计日靡帑。谁非圣君贤相，忧勤恻怛，所推被于无穷者哉。我不敢知曰：名存而实亡。然法积久则弊生，政待人而后行。上挈大网，下厘细目，遵兹成宪，济以权宜，亦小臣所当自尽也。是故生者不使枉死；死者惟其法，不惟其心，刑官之职，固应尔尔。下逮提牢，厥责惟均，夫新旧相代，政必以告，古人在官之义也。益由广受，思以集成，救弊补偏，敬俟来哲。光绪二年十月朔，提牢厅主事濮文暹谨记。师，江南溧水县人，乙丑进士。官比部郎，外擢河南南阳府知府。有政声，以循吏荐卓异。诗、古文得阳湖恽氏之传，著《见在龛文集》。尤精天算，已有著述。及见李壬叔书，自以不能过之，遂止。诗文高古，实近代一作家也。

　　工部大堂，屏风之后，门限之间，有铁砖方二尺许，色泽甚古。明人著《鸿雪轩随笔》，谓是石季伦家物，未知何据。工部屯田司，有文子乘郎中（辂）联：粉署共宣猷，旧雨常怀杜工部；词人能作吏，晓风争唱柳屯田。为一时绝唱。文为丙辰进士，工诗。

　　太常寺仙蝶，曾蒙高宗赐诗，京师盛传之，未知始自何时。偶阅揆凯功《隙光亭杂识》，则言之甚详云：太常寺公署垂花门之上，有蛱蝶子三枚，黄质而黑章，须之末有如珠者二，余则与常蝶无别焉。常以夏至之时来集，每祭方泽，各官斋戒，蝶辄先至其所。祭毕则翩翩而逝，还其故处。或以帛及扇承之，呼曰：老道。便飞而下集，似有知者。见燕子必从而逐之，燕莫之敢抗。秋分后即去，不知所之。明年复来，不解其故也。此五七年间事，前此所未有者。以此书证之，则仙蝶之初来，盖在康熙中叶。而《鸿雪因缘图记》谓元时即在太常，此恐不然。若尔，何以不见明人言及之？且元太常寺不在此，明永乐初太常寺寄处万寿宫，至宣德初始建此署，安得云始于元代。

　　今世说周茂源官比部郎署，为王、李诸公旧游所，称“白云楼”即其地也。周与同官宋直方、施愚山相过从，饮酒赋诗，虽大风雪弗辍，一时都下传谓复见先辈风流。然王、李之“白云楼”在旧刑部街，非今地也。

　　观象台，在都城东南隅，付城而起，下为钦天监之外署。台在测算房后，拾级而登。上设仪器九事，顺治初，西人汤若望所造。甲午春闱后，曾因监人得登其上。仪器绝精，浑仪径丈，一人之力，转之有余。黄道游仪尤精，中有窥管，可以旋转四望，略无少碍。台下院中别有元代废仪器二。按天算之学，以本朝为最精，盖由圣祖天纵聪明。登基之始，适杨光先与西人互争历数，廷臣中无能决其是非。上乃躬亲律算，竟造其微。后遂有《历象考成》诸书，至今遵之，不能少出其范围，诚自古帝王所罕。又如南巡治河，命设转水墩，河患遂息。后河臣擅去之，河复坏。又手定乐律，撰《律吕正义》一书，出宋人诸乐书之上甚远。用兵西北，屡亲征伐。而宸制龙章，又复冠绝千古，诚天生圣人也。

