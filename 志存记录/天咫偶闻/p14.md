<!-- { "loadSidebar": true } -->
　　宝泉局，在北新桥南大街路西，户部局也。咸丰三年，军旅数起，饷需支绌。东南道路梗阻，滇铜不至。刑部尚书周祖培、大理司卿恒春、御史蔡绍洛先后请改铸大钱，以充度支。下其议于户部，时祁文端为权尚书，力赞成之。三月，先铸当十钱一种，文曰：咸丰重宝。重六钱，与制钱相辅而行。八月，增铸当五十一种，重一两八钱。十一月，因巡防王大臣之请，又增铸当百、当五百、当千三种。当千者重二两；当五百者重一两六钱，铜色紫；当百者重一两四钱，铜色黄，皆磨钅卢精工，光泽如镜，文曰：咸丰元宝。而减当五十钱为一两二钱，当十钱为四钱四分，继而又减为三钱五分，再改为二钱六分。四年正月，命宝源局铸当五钱一种，重二钱二分；三月，铸铁当十钱；六月，铸铅制钱，亦颇可行。然未及一年，盗铸蜂起，虽禁以弃市之律，不能止。旋部臣请停铸当千、当五百，御史庆惠请停铸二、三、四百者，得旨允之。未几时，当百与当五十亦均不行，惟当十铜、铁二种独行。七年正月，忽讹言，一日而铁钱顿废，比户谕之，终不听，从此铜当十独行。初令大钱与制钱并行，其后，京城遂不用制钱。出城数十里，即不用大钱，亦不知谁为之限制。光绪九年，御史刘恩溥请出示令相辅而行，后以惑观听而止。十四年，户部尚书阎敬铭请废当十，仍用制钱。遂奉旨以三年为限，钱局遂停铸当十。所有交官之项，以制钱出，以大钱入，限三年收尽大钱。然大钱用已三十年，人无间言（盖名为当十，而民间则以大钱一当制钱二，交易皆准此算之）。及此令下，市肆大扰。贫人买物钱稍小，商贾辄不收，以钱局不收私铸也，因遂有自戕于市者。数日之间，民怨大沸。私铸即停，官钱少，银价骤落，富人亦苦之。未几，阎去位，前令亦不复行。咸丰之初，银一两易钱七千余。同治初则易钱十千。光绪初至十七千。十四年以后又减至十四千，又至十二千。二十三年以后减至十千有余，不及十一千。

　　京仓之在城内者，北曰北新，曰海运；南曰富新，曰南新，曰兴平，曰旧太，皆在朝阳门北，曰禄米，则在朝阳门南。凡京官俸米，皆于此取给。又大清门东皇城夹墙内曰内仓。凡宫庭用米及庵寺糈粮，皆于此取给，然皆内新出陈，红朽者多。然京师贵人家以紫色米为尚，无肯食白杭者，惟南人居京者始食白米。而百官领俸米，券入手，以贱价售之米肆，而别籴肆米以给用，此固由不善治生。而京仓之花户，巧于弄法。领官米者，水土搀和，必使之不中食，而米肆所私售则上色米也。故凡得券者，亦不愿自领，米肆遂得与花户辈操其奇赢，共渔厚利，此固法之所无如何者也。然有因此欲折南漕者，则又不可。盖利之所在，民命之所以寄也。使尽去仓储，改归折色，似可杜此弊矣。而商人仍可于米价取赢，食米者依然受困。且皇皇帝都，倘不有此数百万之存储，万分之一，道涂有梗，南米不以时至，北方杂粮决不敷用，是安坐而待困也。是以仓储之法，自三代至今，未之有改。圣帝明王，非不灼见其弊。然所以因仍不变，盖所虑者远矣。

　　顺天府学在府学胡同，元之报恩寺也。学门内西，有明洪武间定学制碑。考其法，府州县皆有学，令乡三老各举其乡之秀者，升之于学。择邑中之宿学为师，学不一艺，师不一人。经史之外，兼及礼、乐、射、御、书，数旁及击刺勇力。有余力愿学文者，听。月考其学之进退，以为师之去留。有司莅之。三年学不进，有司及师有罚。学成，贡之太学，即为进士。此法深得王制立学之本义，胜科举法多矣。宜乎洪武初停科举至二十年也。不知何故，未久即废，卒尚八比。且糊名考试，暗中摸索。坐令贤达沈沦，而莫之挽也。

　　嵩茂承（希，文简公曾孙，赫澹士侍郎子）为介受兹先生作《野园图册》，有彭芝庭、沈文恪、钱文端、裘文达、董文恪、鄂刚烈、双有亭、萨鲁岱、塞晓亭、德文庄、何翰儒、张生岚诸公题咏。旧为汉军李恩庆所藏，有其细字跋，考受兹先生事迹颇详。按：公配施宝环，亦能诗。

　　贵云西侍郎（庆）平生有砚癖，刻有《咏研诗》一册，皆同人倡和之作，余曾于庙市见之。又铁梅｛艹｝先生有欧阳文忠南唐官砚，欧公题云：此砚用之二十年矣。当南唐有国时，于歙州造砚，务选工之善者。命以九品之服，月有俸廪之给，号研务官，岁为官造砚有数。其砚四方而平浅者，官砚也。其石尤精，制作亦不类今工之侈窳。北砚得自今王舍人原叔家，不知为佳砚也，儿子辈弃置之。予初得之，亦不知为南唐物。有江南年老者见之，凄然曰：此故国之物也。因具道其所以然，遂始宝惜之。其贬夷陵也，折其一角。皇三年辛卯，龙图阁直学士欧阳修记。又先芝圃方伯（福）藏有岳鄂王砚，刻王手书铭云：持坚守白，不磷不淄。下有谢叠山藏记，文文山铭，于忠肃、王文成题字，曾归董思翁。二砚，法石帆皆有诗。

　　音德布，字春圃，蒙古正蓝旗人。善草书，喜以草法作《清平如意》，自录其诗及友朋赠诗于上下，几满。又能卧而射，以足开弓，矢无虚发，亦奇士也。

　　文丞相祠，在府学之左，地仅数弓。祠屋一楹，相传府学即元之柴市，丞相成仁地也。《日下旧闻》谓：旁有吉安会馆，此恐未确。今祠旁左为文昌祠，右为府学。余地无多，难容会馆。且会馆皆在南城，北城无会馆。《藤阴杂记》谓在打磨厂者，理或然也。

　　汪文端公（由敦）第在十三条胡同，今名汪家胡同。其宅未知所在，或云今廷侯所居是也。公以书法受知高庙，与张天瓶继轨刻有《时晴斋帖》。时晴斋者，以藏松雪书《快雪时晴帖》而名也。

　　玉元圃（栋）汉军人，官学士。居城北。藏书最富，凡王渔洋、黄叔琳两家书多归之，筑读易楼。法石帆有诗云：读易楼前隔岁苔，楼门十载未尝开。不窥园只覃溪老，特为寻书城北来。买书容易到斜阳，读易楼中万卷凉。零落都门诸梵宇，鲜红小印辨王黄。

　　又怡亲王府藏书之所曰：乐善堂。大楼九楹，积书皆满。绛云楼未火以前，其宋元精本大半为毛子晋、钱遵王所得。毛、钱两家散出，半归徐健庵、季沧苇。徐、季之书由何义门介绍，归于怡府。乾隆中，四库馆开，天下藏书家皆进呈，惟怡府之书未进。其中为世所罕见者甚多，如施注苏诗全本有二，此外可知。至载垣（原作端华误）以狂悖诛，其书始散落人间。聊城杨学士绍和、常熟翁叔平尚书、吴县潘文勤、钱唐朱修伯宗丞得之为多（右录《仪顾堂题跋》）。

　　按：当时得之最多而最精者，以盛伯熙祭酒（昱）为首。盖居在内城，得之较易。而又具搜罗之力，故收藏甲于诸家。祭酒为肃府宗室，敬文庄公之孙。世家三代，家擅园池之胜，好士为士夫之冠。门多宾客，于馆，于殡，以此终身。春明人士，皆艳称之，己亥冬卒。庚子之乱，其收藏竟未失去。祭酒著有《蒙古世系表》，未刊。

　　与祭酒同时，同年有山左王廉生（懿荣）亦官祭酒，收藏尤富。方光绪初元，京师士夫以文史、书画、金石、古器相尚，竞扬摧翁大兴、阮仪征之馀绪。当时以潘文勤公、翁常熟为一代龙门，而以盛、王二君为之厨顾。四方豪俊，上计春明，无不首诣之。即京师人士谈艺，下逮贾竖平准，亦无不以诸君为归宿。厂肆所售金石、书画、古铜、瓷玉、古钱、古陶器，下至零星砖甓，无不腾价蜚声，而士夫学业，亦不出考据、赏鉴二家外。未几，盛司成有太学重刊石鼓文之举；未几，王司成有重开四库馆之请，盖乎承平盛事矣。孰知庚子之变，一败莫挽，王君以身殉之。而诸家收藏，散失几尽，一时学术亦遂大变，是岂诸君所及料哉！是时，满祭酒熙元字吉甫夫妇偕殉，而盛君先一年卒，不及见。

　　同时殉难者，有庶吉士寿富字伯蔸，别号鞠客。宝竹坡侍郎之子，幼有至性，居丧遵古礼，寝苫枕块，服布素三年。为文章操笔立就，兼精西算。乙未，中东和议将成，约同人上书力争。遂发愤讲求西法，游历日本，作《劝八旗子弟书》。戊戌成进士，用庶吉士，未及授职。庚子七月，事急，有劝以去者，不应，城破，阖室饮鸩以殉。

　　钟祺字维春，汉军镶黄旗人。姓马氏，世袭一等子。少为诸生，以袭爵不得与试。授三等侍卫，改二等侍卫。有文武才，读书过目成诵，为诗、古文洒洒有生气。初服膺陆、王之学，继参以程、朱、张、吕，不主一家，更辅之以经史百家，杂出不穷。为人伉爽有奇气，慕孙白谷之为人。尤好搜朝野之贤士与之游，闻奇人必命驾造之。风晨雨夕，辄遍访素心人，或偕游山水；或径诣酒家，醉辄朗吟陶诗。然绝不喜俗子，遇必白眼待之。或闻俗子语，必吟诗以乱之，以此得狂名。甲午事起，上书请自效，遂从戎于奉天。盛京将军伊克唐阿倚任之，统镇边马队。和议定遂归。李忠节巡视长江，亲访之于家，奏请为营务处。庚子乱起，忠节遣之先驱，匹马就道，冒锋矢而北，濒于死者数矣。至京睹时事而流涕，拟二奏：一劾政府，一剿团匪。鉴帅未及行而出师，及败，忠节殉，护其丧归。归三日，城破，自缢死。著《五伦大义》、《马氏日记》若干卷。

　　文福字星垣，满洲正黄旗瓜尔佳氏。一等子爵，官二等侍卫。服膺程朱之学，兼长经济，喜读经世书。曾从将军延茂带马队于吉林，闻变，自焚死。

　　延茂，字松岩，汉军正黄旗，姓杜氏。以文学著称，管官学，成就后进最多。及官吉林将军，营官皆诸生徒任之。有阳明之风，文福亦其一也。罢官居京师，吟咏不辍。闻变举室自焚。

　　德续，字继亭，满洲镶黄旗人。少无赖，习市井事。所居与蔡省吾（绳格）邻。省吾教其为善，且授之书，遂为善士。及闻城破，登城持刀作拒守状，遂中炮死。

　　王节，字竹庵，宛平人。工琴善画，惟好静，喜居古寺。六七月间以忧卒，年二十五。

　　葆初，字效先，镶蓝旗蒙古人，袭三等承恩公。素工楷法，俄国亲王为觐，曾以千金购其书归。及城将破，命家人即其室中掘大坎以待。城破，阖家以昭穆次序坐坎内，命仆掩之，仆不应而走。乃自起举火，焚其室，歼焉。

