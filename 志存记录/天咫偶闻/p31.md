<!-- { "loadSidebar": true } -->

　　野凫潭，在先农坛西。积水弥然，与东城鱼藻池等。其北为龙泉寺，又称龙树院。有龙爪槐一株，院以此名，久枯，僧人补种一小株。院有二楼，东楼为满洲高士炳半聋所筑。炳故家子，以不治生而中落，亦不复仕进。筑此楼居之，贫至不能晨炊。日惟作书评画，相访者多不接纳。有音闻远、图牧山之风，亦近代一畸人也。吾友毓赞臣（俊）曾葬山左诗人王公玉于寺后，种杏花十馀株。张叔宪篆书：山左诗人王公玉之墓。刻石竖墓前，赞臣为作铭刻于后，又近代一畸事也。

　　陶然亭，在潭之南，又名江亭，江郎中藻所建，自来题咏众矣。宣南士夫宴游屡集，字内无不知有此亭者。其荒率之致，外城不及万柳堂；渺弥之势，内城不及积水潭，徒以地近宣南，举趾可及，故吟啸遂多耳。

　　崇效寺，俗名枣花寺，花事最盛。昔，国初以枣花名。乾隆中以丁香名，今则以牡丹名。而《青松红杏》卷子，题者已如牛腰。相传僧拙庵本明末逃将，祝发于盘山，此图感松山杏山之败而作也。其图画一老僧趺坐，上则松荫云垂，下则杏英霞艳。首有王象晋序，后题以竹、渔洋冠其首，续题者几千人，亦大观也。然而金貂共狗尾偕陈，玉楮与败叶参见。甚至有妄人，将己名与古人夹写，真为不识好恶之尤。曾有某君题诗于匣以止之，亦无人肯顾也。又一卷为《训鸡图》，画一僧抱鸡而坐，别有猫犬在地，不解何意？禅堂中王觉斯书“静观”二字尚在，杨忠愍“无尘别境”额则不可问矣。又有唐王仲堪墓志石刻、翁覃溪《丁香花》诗石刻。

　　法源寺，即古悯忠寺。悯忠台尚存，高阁及双浮屠已不可考。西廊嵌唐《宝塔颂》石刻。僧院中牡丹殊盛，高三尺馀。青桐二株，过屋檐。城南隙地，最多古园。国初尚存封氏园、剌梅园、王氏怡园、徐氏碧山堂、赵氏寄园、某氏众春园，皆昔日名流燕赏，骚客盘桓之所。今不过二百年，已如阿房、金谷，不可复问。而宣南士夫亦无复经营之力矣。

　　查初白诗云：才了歌场便卖灯，三条五剧一层层。东华旧市名空在，灵宫前另结棚。此国初事也。盖内城分住八旗，将灯市移于灵宫前，后又移于琉璃厂。今此两处皆无灯。鬻灯者在廊房头条胡同，然止日间有之，不复放灯于夜。

　　般若寺，在故衣市，南省公车、计吏多寓此。壬辰之春，濮柚生（文曦）从南入都寓此，余往访之，与作竟日谈。游心域外之观，几如读《山海经》、《博物志》，怪怪奇奇，不可名状。如云：山移，在古以为大异。而滇省屡见之，不以为异。有人家居于山巅，门临大溪。一日启户，溪水忽失，寻之则在山后。以为水之改流，察之则溪旁景物依然，而山下地势全非，则山移而溪未改也。又有人家居于小山之上，一日觉地微动，久之则山移故处矣。然移甚缓，一日才数十丈，半月后移过一溪，为一大山所阻而止，遂不动。柚生亲见之。又有某土司能变虎者，柚生亦亲见之。问其变之故，彼云：亦不自知，但祖父以来，相传如是。至期则变，变过复常。虽知其苦，无术脱解。月凡三变，上旬为虎，中旬为驴，下旬为犬。方其为虎，百姓闭户；乃其为驴，家具草料于门外；其为犬也，不复顾之。余闻而笑曰：此不足奇，余见甚多。今之县令方见上司则为犬，对同寮则为驴，虐百姓则为虎。而且一日三变，何须一月。柚生时方以大令待选，亦为胡卢。

　　渔洋老人曾住保安寺街，故邵青门与渔洋书云：奉别将十年，回忆寓保安寺街，踏月敲门，诸君箕坐桐阴下，清谈竟夕，恍然如隔世事。又自叙：己未客都门，寓保安寺街。与阮亭先生衡宇相对，愚山先生相去数十武，陆冰修仅隔一墙。偶一相思，率尔造访，都不作宾主礼。其年寓稍远，隔日辄相见。常月夜偕诸君扣阮亭门，坐梧树下茗碗清谈达曙。愚山《赠行诗》有云：踏月夜敲门，贻诗朝满扇，是也。渔洋又有屋在琉璃厂夹道，孙丹五有诗吊之云：诗人老去迹犹存，古屋藤花认旧门。我爱绿杨红树句，月明惆怅海王村。盖屋有藤花，先生手植也。

　　同治以后，老辈崇尚风雅者，以潘文勤公（祖荫）为一代龙门，居在米市胡同际会堂之对门，以提唱奖拔为己任。闻一才士，亟收罗门下，礼节先施，人以及门为荣。兼京兆尹，最关心民瘼。屡年大水，延绅士放振，不假官吏之手，民不知灾。卒后，日有奠于门者，竟不知为谁何氏也。俸入皆以购鼎彝书籍，及殁不名一钱。所刻《功顺堂》、《滂喜斋》丛书，士林宝之。己丑乡试后，余谒公于私第，蒙奖诩备至，以后起之秀见励，且赐以《功顺堂》、《滂喜斋》各一部，吉金拓本各种。自云：十一吕阝钟，尤为醉心之品。子学篆书，不可不细玩也。

　　烂面胡同有接叶亭，国初汤西崖少宰居焉，查他山有诗。至乾隆中尚知其处，见法时帆诗集。今久迷处所，张叔宪自名其居为接叶亭，然非故趾也。

　　李南涧（文藻）有《琉璃厂书肆记》，叙次甚详，曰：琉璃厂因琉璃瓦窑为名，东西可二里许。未入厂东门，路北一铺曰声遥堂，皆残破不完之书。馀从其中买数种，适有《广东新语》，或选思平之兆也。入门为嵩□堂唐氏、名盛堂李氏，皆路北。又西为带草堂郑氏、同升阁李氏，皆路南。又西而路北者，有宗圣堂曾氏、圣经堂李氏、聚秀堂曾氏，路南者有二酉堂、文锦堂、文绘堂、宝田堂、京兆堂、荣锦堂、经腴堂，皆李氏。宏文堂郑氏、英华堂徐氏、文茂堂傅氏、聚星堂曾氏、瑞云堂周氏，其先后次第，忆或不真，而在南在北则无误也。或曰二酉堂自前明即有之，谓之老二酉。而其略有旧书者，惟京兆、积秀二家，馀皆新书，而其装潢，纸不佳而册薄。又西而南，转沙土园北口路西，有文粹堂金氏。肆贾谢姓，苏州人，颇深于书。余所购钞本如宋《通鉴长编》、《纪事本末》、《芦蒲笔记》、《麈史》、《寓简乾坤清气》、《滏水集》、《吕敬夫诗集》、《段氏二妙集》、《礼学汇编》、《建炎复辟记》、《贡南湖集》、《月屋漫稿》、《王光庵集》、《焦氏经籍》之属；刻本如《长安志》、《鸡肋集》、《胡云峰集》、《黄稼翁集》、《江湖长翁集》、《唐眉山集》之属，皆于此肆。又北转至正街，为文华堂徐氏在路南，而桥东之肆尽此矣。桥居厂中间，北与窑相对。桥以东街狭，多参以卖眼镜、烟筒、日用杂物。桥以西街阔，书肆外，惟古董店及卖法帖、裱字画、雕印章、包写书禀、刻板镌碑耳。近桥左右，则补牙、补唇、补眼及售房中之药者。遇廷试，进场之具如试笔、卷岱、墨壶、镇纸、弓棚、叠褥备列焉。桥西卖书者才七家，先月楼李氏在路南，多内板书。又西为宝名堂周氏，在路北，本卖仕籍及律例、路程记，忽购得果府书二千馀套，列架而陈之。其书装潢精丽，俱钤图记。余于此得梁寅《元史略》、《揭文安集》、《读史方舆纪要》等书，皆钞本。《自警编》半部，《温公书仪》一部，皆宋椠本。又方望溪原稿，往往有之。又有钞本《册府元龟》及明宪宗等《实录》。又西为瑞锦堂，亦周氏，在路南，亦多旧书。其地即老韦之旧肆，本名鉴古堂。八年前，韦氏书甚多。又阳人董姓，同卖法帖其中。吾友赵六吉精于法帖，亦来此，遂客没，其榇至今未归。又西为焕文堂，亦周氏。又西为五柳居陶氏，在路北，近来始开，而旧书甚多。与文粹堂皆每年购书于苏州，载船而来。五柳多璜川吴氏藏书，嘉定钱先生云：即吴企晋舍人家物也。其诸弟析产，所得书遂不能守。又西为延庆堂刘氏，在路北。其肆贾即老韦，前开鉴古堂者也，近来不能购书于江南矣。夏间从内城买书数十部，每部有楝亭曹印，其上又有长白敷槎氏堇斋昌龄图书记，盖本曹氏而归于昌龄者。昌龄官至学士，楝亭之甥也。楝亭掌织造、盐政十馀年，竭力以事铅椠。又交于朱竹，曝书亭之书，楝亭皆钞有副本。以予所见，如石刻铺叙宋朝《通鉴长编》、《纪事本末》、《太平寰宇记》、《春秋经传阙疑》、《三朝北盟会编》、《后汉书年表》、《崇祯长编》诸书，皆钞本。魏鹤山《毛诗要义》、《楼攻愧文集》诸书，皆宋椠本，馀不可尽数。韦颇晓事，而好持高价。查编修莹、李检讨铎日游其中。数年前予房师纪晓岚先生买其书，日费数千金。书肆中之晓事者，惟五柳之陶，文粹之谢及韦也。韦，湖州人；陶、谢皆苏州人。其馀不著何许人者，皆江西金溪人也。正阳门东打磨厂，亦有书肆数家。尽金溪人，卖新书者也。内城隆福诸寺，遇会期多有卖书者，谓之赶庙。散帙满地，往往不全而价低。朱少卿豫堂日使子弟物色之。积数十年，蓄数十万卷，皆由不全而至于全。盖不全者多是人家奴婢窃出之物，其全者固在日日待之而自至矣。吾友周书昌，遇不全者亦好买之。书昌尝见吴才老《韵补》为他人买去，怏怏不快。老韦云：邵子湘《韵略》已尽采之。书昌取视之，果然。老韦又尝劝书昌读魏鹤山《古今考》，以为宋人深于经学无如鹤山，惜其罕行于世，世多不知采用，书昌亦心折其言。韦年七十馀矣，面瘦如柴，竟日奔走朝绅之门。朝绅好书者，韦一见，谂其好何等书。或经济、或词章、或掌故，能各投所好，得重值，而少减辄不肯售，人亦多恨之。余好书几与书昌同，不及书昌能读耳。朝食后即至厂，手翻至晡，或典衣买之。而积秀堂有杨万里、洪盘洲二集钞本，索钱三十千，庋数日仍还之，而不能释于念也。延庆刘，项生大瘤，人呼之刘噶哒。又西为博古堂李氏，在路南。其西为厂西门，门外无鬻书者。按：李氏所称各肆，今惟老二酉仍在，馀尽易名矣。所列各旧书，今皆不可得。有得之者，价且十倍。咸丰庚申以后，人家旧书多散出市上，人无买者。故直极贱，宋椠亦多。同治初元以后，乃渐贵，然收者终少。至光绪初，承平已久，士夫以风雅相尚，书乃大贵。于时南皮张孝达学使有《书目答问》之作，学者按图索骏，贾人饰椟卖珠。于是纸贵洛阳，声蜚日下，士夫踪迹，半在海王村矣。然其价亦不一，宋椠本计叶酬直，每叶三五钱。殿板以册计，每册一二两。康、乾旧板，每册五六钱。然如孙、钱、黄、顾诸丛书，价亦不下殿板也。此外新刻诸书，则视纸板之精粗，道途之远近以索直。大抵真字板较宋字赢十之三，连泗纸较竹纸亦赢十之三，道途之远较近者又赢十之三，于是同一新板，有倍价者矣。

