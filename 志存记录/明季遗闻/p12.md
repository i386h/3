<!-- { "loadSidebar": true } -->
　　清朝摄政王遣副将唐起龙招抚江南，致书史可法云：『予向在沈阳，即知燕京物望，咸推司马。及入关破贼，得与都人士相接，识介弟于清班，曾托其手勒平安，拳期衷绪，未审以何时得达？比闻道路纷纷，多谓金陵有立主者。夫君父之仇，不共戴天。春秋之义，有贼不讨，则故君不得书葬，新君不得书即位；所以防乱臣贼子，法至严也。闯贼李自成称兵犯阙，手毒君亲，中国臣民，不闻加遗一矢。平西亲王吴三桂介在东陲，独效包胥之哭。朝廷感其忠义，念累世之夙好，弃近日之小嫌，爰整貔貅，驱除枭獍。入京之日，首崇怀宗帝后谥号，卜葬山陵，悉如典礼；亲郡王、将军以下，仍故封号，不加改削；勋戚、文臣，咸在朝列，恩礼有加；耕市不惊，秋毫无犯。方拟秋高气爽，遣将西征，传檄江南，联兵河朔，陈师鞠旅，戮力同心，以报尔君父之仇，彰我朝廷之德。岂意南州诸君子，苟安旦夕，弗审事机，聊慕虚名，顿忘实害，予甚惑之。夫国家之抚定燕都，乃得之于闯贼，非取之于明朝也。贼毁明朝之庙主，辱及先王，我国家不惮征缮之劳，悉索敝赋，代为雪耻，孝子仁人，当如何感恩图报？兹乃乘逆寇稽诛，王师暂息，即欲雄据江南，坐享渔人之利。揆诸情理，岂可谓平？将以为天堑不能飞渡，投鞭不足断流耶？况闯贼但为明朝祟耳，未尝得罪于我国也。徒以薄海同仇，特申大义。今若拥号称尊，便是天有二日，俨为劲敌。予将简西征之锐卒，转旆东征；且拟释彼重诛，命为前导。夫以中华全力，受制潢池，而欲以江左一隅兼支大国，胜负之数，无待蓍龟矣。予闻君子之爱人也以德，小人则以姑息。诸君子果识时知命，切念故主、厚爱贤王，宜劝令削号归藩，永绥福禄。朝廷当待以虞宾，统承礼物，带砺山河，位在诸侯王上，庶不负朝廷申义讨贼、兴灭继绝之初心也。至于南州群彦，翩然来仪，则尔公尔侯，列爵分土，有平西王吴三桂之典例在，惟执事实图维之。晚近士大夫好高树名义，不顾国家之急，每有大事，辄同筑舍。昔宋人议论未定，兵已渡河，可为殷鉴。先生领袖名流，主持至计，必能贯察始终，宁忍随俗浮沉？取舍从违，应早审定。兵行在即，可东可西；南国安危，在此一举。愿诸君子同以讨贼为心，无贪瞬息之荣，致令故国有无穷之祸，为乱臣贼子所笑。予实有厚望焉。记有之：惟善人能受尽言。故敢布腹心，伫闻名教。江天在望，延跂为劳，书不尽言』。可法答书云：『南中向接好音，随遣使问讯吴大将军，未敢遽通左右；非委隆谊于草莽也，诚以大夫无私交，春秋之义。今倥偬之际，捧琬琰之章，真不啻从天而降也。讽读再三，殷殷至意，若以逆成尚稽天讨，为贵国忧，法且感且愧。惧左右不察，谓南国臣民，偷安江左，顿亡君父之仇，故为殿下一详陈之。我大行皇帝敬天法祖，勤政爱民，真尧舜之主也。以庸臣误国，致有三月十九日之事。法待罪南枢，救援无及，师次江上，凶问突来，地坼天崩，山枯海竭。嗟乎！人孰无君！虽肆法于市朝，以为泄泄者戒，奚足谢先帝于地下哉！尔时南中臣民，哀恸如丧考妣，无不拊膺切齿，愿悉东南之甲，立翦凶仇。而二、三老臣，谓国破君亡，宗社为重，相与迎立今上，以系中外人心。今上非他，神宗之孙、光宗犹子、大行皇帝之兄也。名正言顺，天与人归。五月朔日，驾临南都，万姓夹道欢呼，声闻数里。群臣劝进，今上悲不自胜，谦让再三，仅允监国。迨臣民伏阙屡请，始于十五日正位南都。从前凤集河清，瑞应非一。即告庙之日，紫云如盖，祝文升霄，万目共瞻，欣传盛事。大江涌出楠梓数十万章，助修宫殿。是岂非天意哉！越数日，遂命法视师江北，刻日西征。忽传我大将军吴三桂借兵贵国，破走逆贼，殿下入都，为我先帝后发丧成礼，扫清宫阙，抚辑群黎，且免薙发之令，示不忘本朝。此举动也，振古铄令，凡为大明臣子，无不长跪北向、顶礼加额，岂但如明谕所云感恩图报已哉？谨于八月薄具筐篚，遣使犒师，即请命鸿裁，连兵西讨。是以王师既发，复次江淮。乃辱明谕，引春秋大义来相诘责。善哉！推而言之，然此乃为列国君薨，世子应立，有贼未讨，不忍死其君者立说耳。若夫天下共主，身殉社稷，青宫皇子，惨变非常，而拘牵不即位之说，坐昧大一统之义，中原鼎沸，仓猝出师，将何以维系人心、号召忠义？紫阳纲目踵事春秋，其间特书：莽移汉祚，光武中兴；丕废山阳，照烈践祚；怀、愍亡国，晋元嗣基；徽、钦蒙尘，宋高缵统：是皆于国仇未报之日，亟正位号，纲目未尝斥为自立，卒以正统与之。至于玄宗幸蜀，太子即位灵武，议者疵之，亦未尝不许以行权，幸其光复旧物也。本朝传世十六，正统相承，自治冠带之属，继绝存亡，仁恩遐被。贵国夙膺封号，载在盟府，殿下岂不闻乎？今痛心本朝之难，而驱除乱逆，可谓大义复着春秋。昔契丹和宋，只岁输以金缯，回纥助唐，原不利其土地；况贵国笃念世好，兵以义动，万代瞻仰，在此一举！若乃手足膺难，并同秦越，规此幅员，为德不卒，是以义始而以利终，贻贼人窃笑，贵国岂其然乎！先帝轸念潢池，不忍尽戮，剿抚并用，贻误至今。今上天纵聪明，刻刻以复仇为念。庙堂之上，和衷体国。介冑之士，击楫枕戈。忠义民兵，愿为国死。窃以为闯贼之灭，当不越于斯时矣。语有云：树德务滋，除恶务尽。今贼未伏天诛，卷土西秦，方图报复。此不独本朝不共戴天之仇，抑亦贵国除恶未尽之忧。伏惟坚同仇之谊、全始终之德，合师进讨，问罪秦中，共枭逆贼之头，以泄敷天之恨。则贵国义闻千秋，本朝固惟力是视。从此两国世通盟好，传之无穷，不亦休乎！若夫牛耳之盟，本朝使臣久已载道，不日抵燕，奉盘盂以从事矣。法北望陵庙，无涕可挥，身陷大戮，罪应万死。所以不即从先帝者，实为社稷之故也。传曰：竭股肱之力，加之以忠贞。法处今日，鞠躬致命，克尽臣节，所以报也。殿下伏赐垂鉴』。

　　可法又上疏言：『三月以来，陵庙荒芜，山河鼎沸。臣备员督师，而河上之防，百未料理。复仇之师，不及于关陕；讨贼之约，不达于北廷。一似君父之仇，置之膜外者。夫我即卑宫菲食、尝胆卧薪，聚才智之精神而枕戈待旦，合方升之物力而破釜沉舟，尚恐无救于事。以臣睹庙堂之作用、百执事之精神，殊未尽然。忆北变初传，人心震骇。臣等恭迎圣驾，临莅南都，亿万之欢声动地。陛下初见臣等，言及先帝则泪下沾襟；次谒孝陵，赞及高皇帝、高皇后则泪痕满袖。皇天后土，实式鉴临。曾几何时，可忘前事？先帝以圣明罹惨祸，此千古未有之变也。先帝崩于贼，恭皇帝亦崩于贼，此千古未有之仇也。先帝待臣以礼、驭将以恩，一旦大故，在北诸臣死节者寥寥，在南诸臣讨贼者寥寥，此千古以来未有之耻也！庶民之家，父兄被杀，尚思穴胸断脰，得而甘心。朝廷顾可漠置？今宜速行讨贼之诏，严责臣与四镇，悉简精锐，直抵秦关，悬上赏以待有功，假便宜而责成效。丝纶之布，痛切淋漓，庶海内忠臣义士，闻而感奋也。国家遭此大变，陛下嗣承大统，原与前代不同。诸臣但有罪之当诛，实无功之足录。今恩外加恩，纷纷未已。武臣腰玉，直等寻常；名器滥觞，于斯为极。以后似宜慎重，端待真正战功，庶行间猛将劲兵，有所激厉也。至兵行讨贼，最苦无粮；似宜将内库本折，概行催解，凑济军需。其余不急工役、可已繁费，一切报罢；朝夕宴衎，左右献谀，一切谢绝。即事关典礼，万不容废，亦宜概从俭约。乞陛下念念思祖宗之鸿业、刻刻愤先帝之深仇，振举朝之精神，萃四海之物力，以并于选将练兵一事；庶乎人心犹可救，天意尚可回耳』。疏入，不省。

　　时灾异迭见。二十九日，东方长庚星较昔大异，光芒闪铄，有四角或五角，中有刀剑、旗帜、马影，似关斗象，且倏大倏小、倏长倏缩。又庙门告灾，凤陵祖陵迭火；地一日三震，有声如吼。自秋至冬，烈日如夏，在在赤地。而弘光深居禁中，惟渔幼女、饮火酒、杂伶宦演戏为乐。修兴宁宫、建慈禧殿，大工繁费，宴乐赏赐，皆不以节。国用匮乏，搜括殆尽。佃练湖，放洋船，瓜、仪制盐，芦洲升课；甚至沽酒之家，每觔定税钱一文。盖马士英浊乱国政，内则田、成两宦，外则杨、阮诸奸，兼有兴平、东平遥制内权，忻城、抚宁侵挠吏事。边警日偪，而主不知。小人乘时射利，识者已知不堪旦夕矣。

