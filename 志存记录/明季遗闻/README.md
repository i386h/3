<!-- { "loadSidebar": true } -->
明季遗闻


薛序
自序
凡例
卷一
卷二
卷三
卷四 
 
　 
薛序

　　明季之误，从前京贯中连，顾厨外角，槎枒错出，已非一日。即如豫楚败局，予所目击心讶。不知当年方剿何以遽抚？既抚何以旋剿？何以食葚怀音，方吞灰洗胃，而过憎鸠眼，反俾饱扬？何以负嵎伏毒，犹坐睨玩掌，而厚奉骄子，甘以身殉？自予在南，遥切齿此事，犹计寇与兵马牛其风耳。及莅汴而始惊左右之皆寇，敌国之皆兵。腰鞬叩首之材官，自供皆闯、操营裹脱；而对垒所获，无非昔日阶下卒。督抚道帅，固多西人，胸中即未忍逆料。而畏爱兼至者，惟其枌梓，视赤子直草菅然。从此入蜀、入楚，捷于奔尘；破畿、破都，争先面媚。至南中之恃一江、闽中之恃一岭，譬灶婢重箦捍扉以攫羹汁，悍奴潜踪三窟而窃金珠。蓝鬼杞之频激叛宿将，长脚桧之私自筑秦城，又何诛乎！

　　顷者，野史纷纷，类非典要。惟吾流绮，家擅史才，博雅宏通，覃精时务。年来著述颇富，几于等身。既旌诗媛，随辑遗闻。中若雪北阙之祸非中枢，东隅之衅生旧辅。明夫贵阳一姥，将鼓桃叶之楫，以再败苎萝；南安半褵，冀偷归命之荣，以徐居奇货。试朗诵昆山片檄、遂东尺笺，已足令脂憔粉泣；何似寓英雄于儿女者，香奁烛泪，犹痛深今古耶！故予序流绮著述种种，而尤神醉于遗闻。盖深慨夫马革羊肠，前辕后艇，岂无郭李，讵异姬姜？不觉惭翰墨于虎貔，而更让须眉于巾帼也。前年家弟薛釆、今衲米题。  
　 
自序

　　呜呼！明季之事，天与人难言哉！

　　自三代以迄唐宋，继世有天下者，莫不祸乱代起，以开中兴。其间惟晋元、宋高，偏安江左。他若夏少康、商武丁、周宣王、汉世祖、唐肃宗，凡边乱内难，一皆削除之，光复旧物，告成太庙，享有祈年保民之誉，以垂久远。

　　明朝祖功宗德，较隆前代。而先皇帝以圣明在御，旰食宵衣，比之太康之尸位、仲壬之废嫡、厉王之内嬖、哀平之外戚、惠帝之昏弱、明皇之淫荡、徽宗之晏佚，举无一端，谓宜治平立臻；而逆寇犯阙，身殉社稷，烈于七君。言天言人，都不可信！

　　盖自故辅乌程、武陵辈，不能以尧舜之道事君，务拾申、商督责唾余以烦苦天下。十六年间，三事九列，绳绳继继，半是持禄养交，唯诺成风，贿赂竟尚。始而裁驿，继而加派，继而抽练；继而郡邑以催科为上考，庶司以搜括为能事；继而簧鼓细人，流言流说，以掊克为希幸。兼以高尚威严，狱讼繁兴，民不堪命。而又钱法、钞法，一时并行。致海内若焦若焚，怨讟盈路，盗贼蜂起，剿不成剿、抚不成抚，虽有善者，末如之何。屈指当日，不乏名流。如品行高峻、卓出伦表之吴、郑（鹿友、玄岳），闳通博雅、磊落千古之钱、王（牧斋、觉斯），慷慨担当、实心经世之洪、卢、王、史（亨九、九台、铁山、道邻），奇情至性、孤行特立之黄、蒋、文、姚（石斋、八公、湛持、现闻），乃至直言强谏、铁面冰心、百折不回、轗轲颠踬之刘、赵、杨、章（晋卿、前之、机部、鲁斋）、熊、姜、傅、李（鱼山、如农、右君、灌溪）、詹、任、毛、魏（一庵、参之、芝田、倩石）、成、曹、周、叶（宝慈、履垣、仲驭、渭山）诸公。而群小必掣其肘、绊其足，毛举鸷击，俾任事之念不胜救过之念。跋前疐后而忧患多，左方右圆而才智诎，不过出叹于朝、入叹于室，中宵彷徨，当馈而起。一旦势成，土崩瓦解。以祖宗栉风沐雨之天下，轻轻断送于众小人手。宜乎有识者愤激而言，谓今日毋论李纲难得，即求一大小人若秦桧亦不可得也！

　　迨弘光南渡，时事日非，除声色货利之余无朝政，自诰命赠荫而外无功能，真所谓清歌漏舟之中、痛饮颓屋之下，泄泄沓沓，于斯为甚。若夫八闽、两粤，饷匮、兵单，愈趋愈下，尤不足观。譬之千金之子，家资荡尽，四壁徒存，而又外侮交讧。为之纪纲者复从而阴耗之，其主人复不能忧勤节俭，欲以左支右吾，光前猷而复祖业，此实难已。试问谁秉国成？则贵阳、桐城、南安。吸脂吮髓，前后一辙。此与乌程、武陵，又何以异！盖若辈有小人之心，无小人之才。才能治天下，亦能乱天下。惟无才止能乱天下，不能治天下。殆明季之谓与？即有一二正人君子，公忠体国，若姜、高、刘、吕（居之、硁斋、念台、俨若）、祁、许、张、吴（世培、霞城、藐山、幼洪）、熊、马、章、金（雨殷、培原、格庵、道隐）数辈，非听投绂去，则重得罪耳。曾有一人得安意行道者乎？而欲以致治保邦，又曷望焉？

　　皇清入关，伸义剿贼。时朝议册封晋藩于江南，兴灭继绝，诚为盛事。会闻金陵拥立，遂兴南下之师。不二年间，摧枯拉朽，东南半壁，全入版图，求如晋宋，亦不可得。凡此尽人事之不臧与？抑出于天数之有定与？

　　顷者野史纷纭，爱憎失实。如王之明假冒太子而以为真，左昆山迅扫群奸而称为叛，张司马矢忠北进而加以不韪之名，李太史倡议南迁而昧其先几之哲；乖讹颠倒，类不一端。兹就先达之绪论，合之邸报之流传，稍为诠次成帙。昔齐公仲氏，惧女丑而无归，日誉女之美，且许以千金之装。人曰女姣而复赠以厚装，必丑。卒不聘。申屠氏女美，惧其女之入于宫也，乃毁为恶，亦卒不聘。夫美丑之不以毁誉掩如此，余又何必曲舌强为饰说乎？然则燕都之变，人耶而实天也。金陵、闽粤之失，天耶而即人也。天人之际，余殆不能不三致意云。

　　顺治丁酉（十四年）孟夏，梁溪邹漪流绮父题。  
　 
凡例

　　一、野史从来不废。是编悉纪明末遗事。其先帝朝事无关于鼎革者，兹不尽载。另有崇祯纪事一刻，大书而特书之。至新朝大政，洋洋洒洒，别载国史纪略，以自附于蒙诵瞽议之义。

　　一、明运告终，实由流寇，蹂躏海内，几十余年。自秦晋而蔓延楚豫，以及吴蜀燕京。兹特详考岁月，条贯而详悉之。所幸皇清入关，伸义复仇。往致史相公书有云：国家定鼎燕都，乃得之于闯贼，而非得之于明朝也；固已为万世之定案矣。

　　一、江南、浙东、八闽、两粤，俱不书帝、书上，仅称年号，以尊王也。其当日章奏，称呼仍旧，仿前史例也。考崇信录云：年号是纪时事，帝号乃诵君德。观于章奏书册中纪年年号从不抬头，可以想矣。即清朝封事，亦多称其年号，但斥之耳。

　　一、集中叙载人物之贤否、言行之臧否，要皆考据邸报，采择见闻，不敢虚美隐恶，以重秽史之咎。

　　一、殉难诸贤，在北都者，易名恤赠，炳耀千秋；其在东南抗节诸公，亦奉圣明有详访确议之旨，盖声其罪未始不悯其心、杀其身未尝不高其义也。并应直书，以见痴忠。

　　一、南渡事多未备，止记耳目所及。如浙事得之许子浃纪事、闽事本之家大人纪略、粤事悉之瞿常熟家传暨华方若新书，总俟后之君子考核论定云尔。

　　流绮氏又识。  
　 
卷一

　　北都

　　贼李自成初名鸿基，陕西米脂县人也。祖海、父守忠，世农颇饶。自成幼好勇，与侄李过（即一只虎）为暴于乡。娶妻有淫行，手刃之。以负债故，受过于艾同知，并杀艾，惧罪，逃入甘肃为兵，以功升把总。又杀王参将，遂为贼。

　　初，崇祯皇帝即位，励精图治，较恤民艰；忧国用不足，务在节省。于是给事中刘懋上疏，请裁驿递，可岁省金钱数十余万。上喜，着为令，有滥予者罪不赦。部科监司多以此获谴去，天下惴惴奉法。顾秦、晋土瘠，无田可耕，又其民饶膂力，贫无赖者藉水陆舟车奔走自给；至是遂无所得食。未几，秦中迭饥，斗米千钱，民不聊生，草根树皮，剥削殆尽。上命御史吴甡赍银十万两往赈，然不能救。又失驿站生计，遂相聚为盗。给事中许国荣、御史姜思睿等知其故，具言驿站不当罢，上皆不允。众共切齿于懋，呼其名而诅咒之，图其形而丛射之。懋以是自恨死，棺至山东，莫肯为辇，负者至委棺旅舍，经年不得归。

　　己巳（崇祯二年），清兵薄畿，征四方援兵勤王。保定兵首溃，余亦多中路逃者。因与饥民合势，啸聚山泽。秦中镇将、守臣议蹙贼于险，据隘歼之，可一鼓尽也。三边总督杨鹤独力主招抚议。贼出险，遂横不可制。鹤以此被逮，下诏狱。上意必欲诛之，以欲用其子嗣昌，故贳其死，然首祸实自鹤云。

　　贼既蔓延秦晋间，又岁壬申（崇祯五年），登莱兵变，因调关宁兵马步二万讨平之。朝议欲乘战胜精甲，渡河进剿。兵部尚书张凤翼家本山西，虑其驱贼入晋也，阻之，尽放辽兵出关。贼遂得渡河而南，因入豫、入楚、入安庐。

　　贼首之有名号者，在秦，则称紫金梁（王和尚）、满天星、蝎子块、老■〈犭回〉■〈犭回〉、一字王（刘小山）、邢管队、领兵王、整齐王、闯塌天（姓刘）、过天星（张五）、南营八大王、八爪龙（姓徐）、西营八大王（张献忠）、二队八大王、不沾泥、混世王、曹操、乱世王、八队闯将（姓张）、张飞、九条龙、五条龙、贺双全、高总管等二十四家；晋豫，则称英王、王镇虎、朱温、赵令军、曹操、吴计、过天星、郝光、混天星、荆联子、过江王、混世王、大胆王、征西王、福寿王、齐天王、密灵王、阎和尚、老■〈犭回〉■〈犭回〉、上天龙、出猎鴈、黑心虎、搂山虎、新一字王、西营八大王、南营八大王、北营八大王、混天王、紫金梁、正天王、阎王、领兵王、老邢、四队、六队、八队、闯塌天、顺义王等三十二营。各拥众数万，少者万计，蹂躏直省无虚日。时李自成方依闯王高氏，与刘良佐自结一队，号闯将，名不大着。

