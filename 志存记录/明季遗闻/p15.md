<!-- { "loadSidebar": true } -->
　　未几，左良玉具疏请保全东宫，以安臣民之心。谓『东宫之来，吴三桂实有符验，史可法明知而不敢言，此岂大臣之道？满朝诸臣，但知逢君，不惜大体。前者李贼逆乱，尚锡王封，不忍遽加刑害。何至一家，反视为仇。明知穷究，并无别情，必欲辗转诛求，遂使陛下忘屋乌之德、臣下绝委裘之义，普天同怨。陛下独与二、三奸臣保守天下，无是理也。亲亲而仁民，愿陛下省之』。有旨：『东宫果真，当不失王封。但王之明被穆虎使冒太子，正在根究奸党。其吴三桂、史可法等语，尤系讹传。法司将审明节略，先谕该藩』。黄得功言：『东宫未必假冒，各官逢迎，不知的系何人辨明？何人定为奸伪？先帝之子即陛下之子，未有不明不白付之刑狱。人臣之义谓何？恐在廷诸臣，谄徇者多、抗颜者少。即使明白认识，谁敢出头取祸乎』？刘良佐言：『王之明、童氏两案，未协舆论，恳求曲全两朝彝伦，毋贻天下后世口实』。工部侍郎何楷言镇疏东宫甚明。湖抚何腾蛟言：『太子到南，何人奏闻？何人物色？取召至京，马士英何以独知其伪？既是王昺侄，系何人举发？内官、公侯多北来之人，何无一人确认而泛云自供？高梦箕前后二疏，何以不发抄传？此事关天下万世是非，不可不慎』。江督袁继咸言：『太子居移气养，必非外间儿童所能假袭。王昺原系富族，高阳未闻屠害，岂无父兄群从？何事只身流转到南？既走绍兴，于朝廷有何关系？遣人踪迹召来，诈冒从何因起？望陛下勿信偏词，使一人免向隅之恨，则宇宙享荡平之福』。弘光以王之明自供甚明，命法司将审明节略各谕之。

　　吏部尚书张捷题准恤成国公朱纯臣照张辅例赠王。纯臣固率先劝进，为贼所诛者也。琉球国遣使入贡，请袭封，命给事中陈燕翼、行人韩元勋各给一品服前去。原任中允李明睿泛海南归。弘光以忠节，深嘉之。

　　十九日，设坛太平门外，百官素服，望祭先帝。独阮大铖后至，哭呼先帝而来曰：『致先帝殉社稷者，东林诸臣也。不尽杀东林诸臣，不足以谢先帝！今陈名夏、徐汧等俱北走矣』！马士英急止之曰：『徐九一现有人在』。大铖日与杨维垣谋，必欲尽杀东林、复社诸人。大狱将兴，寻以上游告警姑缓。或夜半书士英堂中云：『闯贼无门，匹马横行天下；元凶有耳，一兀直捣中原』。求其人不得。仓场尚书贺世寿、佥都御史郭维经告病去。维经，江右正人，群小指为南昌私党。大铖密遣人于江中劫之。

　　以应天府丞邹之麟为都察院佥都御史。升何腾蛟兵部侍郎兼佥都御史，总督川、湖、云、贵、广西军务，杨鹗回部管事。时鹗抚湖南，士英虑其人情不调，疏令回部。鹗抗疏言：『人情极调。且臣与良玉旗鼓相当，英雄本色、丈夫肝肠，青天白日，伏乞以后申饬臣工，收敛精神，用之剿御。释此不必然之疑，省此不必然之事。若知之不明、处之不当，听细人之言，薄劳苦功高之士，识者灰心，人人解体，殆非所以巩朝廷而鼓忠勇也』！户科吴适亦言：『鹗与良玉慷慨同仇，共矢夹辅。莅沅数日，酌定营制，经理屯田，业有端绪。不久撤回，大业弗竟，臣恐湖南自此瓦解，而楚事不可为矣！夫大敌在前，屡易大帅，军法所忌。宁择而后用，致审于任事之初；无用而后择，轻更于受命之后』。疏入，不省。

　　刘良佐奏报许定国引清兵入仪封，李本身、刘洪起驰斩定国先锋刘道行。清兵入考城。加洪起太子太保。清兵寻破归、睢，巡按御史凌駉死之，侄润生自缢。駉遗清朝书有云：『愿坚盟好，勿轻南下。否则，扬子江头凌御史，即钱塘江上吴相国也』。事闻，赠駉兵部侍郎、润生御史。清兵进逼江北，直下徐、颍，总兵李成栋南遁。四月初一日，命尽去各衙门印文「南京」二字；因礼部管绍宁印被窃，马士英请改铸另给也。

　　初四日，宁南侯左良玉举兵东下，驰疏至；云：『窃见逆贼马士英出自苗种，性本凶顽。臣身在行间，无日不闻其罪状，无人不恨其奸邪。先帝皇太子至京，道路汹传，陛下屡发矜慈，士英以真为假，必欲置之死而后快其谋。臣前两疏，望陛下从容审处；犹冀士英夜气稍存，亦当剔肠悔过，以存先帝一线。不意奸谋日甚一日，臣自此义不与奸贼共天日矣。臣已提师在途，将士眦目指发，人人必欲快食其肉。臣恐百万之众，发而难收，震惊宫阕，且声其罪状，正告陛下，仰祈刚断，与天下共弃之。自先帝之变，人人号泣，士英利灾擅权，事事与先帝为难。钦案，先帝手定者，士英首翻之；要典，先帝手焚者，士英修复之。思宗改谥，明示先帝不足思，以绝天下报仇雪耻之心；罪不容于死者一也。国家提衡文武，全恃名器鼓舞人心。自贼臣窃柄以来，卖官鬻爵，殆无虚刻；致都门有「职方贱如狗、都督满街走」之谣。如越其杰以贪罪遣戍，不一年而立升部堂；张孙振以赃污绞犯，不数月而夤缘仆少；袁弘勋与张道浚皆诏狱论罪者也，借起废径复原官；如杨天骢、刘泌、王燧、黄鼎、赵书办等，或行同犬彘、或罪等叛逆，皆用之于当路。凡此之类，直以千计，罄竹难书；罪不容于死者二也。阁臣司票拟，政事归六部，至于兵柄尤不得兼握。士英已为首辅，犹复掌枢，是弁髦太祖法度；且又引其腹心阮大铖，为添设尚书，以济其篡弒之谋。两子枭獍，各操重兵为呼应，司马昭复生于今日；罪不容于死者三也。陛下选立中宫，典礼攸关。士英居为奇货，择其尤者以充下陈，罪通于天。而又私买歌女，寄养阮大铖家，希图进选，计乱中宫，阴谋叵测；罪不容于死者四也。陛下即位之初，恭俭神明。士英百计诓惑，进优童艳女，损伤盛德。每对人言，恶则归君；罪不容于死者五也。国家遭此大难，须宽仁慈爱以收人心。士英自引用阮大铖以来，睚眦杀人。如雷演祚、周镳等煅炼周内，株连蔓引。尤其甚者，借题三案，深埋陷阱，将生平不快意之人，一网打尽。令天下士民，重足解体；罪不容于死者六也。九重秘密，岂臣子所敢言？士英遍布私人，凡陛下一言一动，无不窥视。又募死士，窜伏皇城，诡名禁军，以观陛下动静，曰废立由我；罪不容于死者七也。率土碎心痛号者，先帝殉难，皇子犹存。前此定王之事，海内至今传疑未已。况今皇太子授受分明，臣前疏已悉；士英乃与阮大铖一手拿定，不畏天道神明，不畏二祖列宗，不畏天下公议，不畏万古纲常，忍以先帝已立七年之嗣君，为四海讴歌讼狱所归者，付之幽囚，天昏地惨，神人共愤。凡有血气，皆欲寸磔士英、大铖等，以谢先帝。此非臣之私言，诸将士之言也；非独臣标将士之言，天下忠臣、义士、愚夫、愚妇之公言也。伏乞陛下立将士英等肆诸市朝，传首四方，用抒公愤。臣等束兵计刻以待，不禁大声疾呼，激切以闻』。又传檄云：『盖闻大义之垂，炳于星日；无礼之逐，严于鹰鹯。天地有至公，臣民不可罔也。奸臣马士英，根原赤身，种类蓝面，昔冒九死之罪，业已侨妾作奴、屠发为僧；重荷三代之恩，徒尔狐窟白门、狼吞泗上。会当国家多难之日，侈言拥戴劝进之功，以今上历数之归，为私家携赠之物。窃弄威福，炀蔽聪明。持兵力以胁人，致天子闭目拱手；张伪旨以詟俗，俾丘民重足寒心。本为报仇而立君，乃事事与先帝为仇，不祗矫诬圣德；初因民愿而择主，乃事事拂兆民之愿，何由奠丽民生？幻蜃蔽天，妖蟇障日。卖官必先姻娅，试看七十老囚、三不败类，居然节钺监军；渔色罔识君亲，托言六宫备选、二八红颜，变为桑间濮上。苏、松、常、镇，横征之使肆行；檇李、会稽，妙选之音日下。江南无夜安之枕，言马家便尔杀人；北斗有朝彗之星，谓英名实应图谶。除诰命赠荫之余无朝政，自私怨旧仇而外无功能。类此之为，何其亟也！而乃冰山发焰，鳄水兴波，群小充斥于朝端，贤良窜逐于崖谷。同己者，性侔豺虎、行列猪猳，如阮大铖某某等数十巨憝，皆引之为羽翼，以张杀人媚人之赤帜；异己者，德并苏、黄，才媲房、杜，如刘宗周、姜曰广、高弘图等数十大贤，皆诬之为朋党，以快虺如蛇如之狼心。道路有口，空怜「职方如狗、都督满街」之谣；神明难欺，最痛「立君由我、杀人何妨」之句。呜呼！江汉长流、潇湘尽竹，罄此之罪，岂有极与！若鲍鱼蓄而日膻，若火木重而逾烈。放崔、魏之瘈狗，遽敢灭伦；收闯、献之狝猴，教以升木。用腹心出镇，太尉朱泚之故智，几几殆有甚焉；募死士入宫，宇文化及之所为，人人而知之矣。是诚河山为之削色，日月倏以无光。又况皇嗣幽囚，列祖怨恫。海内怀忠之臣，谁不愿食其肉？敌国向风之士，咸思操盾其家。本藩，先帝旧臣，招讨重任。频年痛心疾首，愿为鼎边鸡犬以无从；此日履地戴天，誓与君侧豺狼而并命。在昔陶八州靖石头之难，大义于今炳然；迄乎韩蕲王除苗氏之奸，臣职如斯乃尽。是用厉兵秣马，讨罪兴师。当郑畋讨贼之军，忆裴度闭邪之语。谓朝中奸党尽去，则诸贼不讨自平；倘左右凶恶未除，则河北虽平无用。三军之士，戮力同仇，申明仁义之声闻，首严焚戮之隐祸。不敢妄杀一人，以伤天心；不敢荒忽一日，以忘王室。义旗所指，正明为人臣子、不忘君父之心；天意中兴，必有问世英灵、矢翼皇明之运。泣告先帝，揭此心肝。愿斩贼臣之首，以复九京；还收阮奴之党，以报四望。倘惑于邪说，诖误流言，或受奸臣之指挥、或树义兵之仇敌，本藩一腔热血，郁为轮囷离奇；势必百万雄兵，化作蛟螭妖孽。玉石俱焚之祸，近在目前；水火无情之时，追维心痛。敬布苦衷，愿言共事。呜呼！朝无直臣，谁斥李林甫之奸邪？国有同心，尚怀郑虎臣之素志。我祖宗三百年养士之德，岂其决裂于佥壬？大明朝十五国忠义之心，正宜暴白于魂魄。速张殪虎之机，勿作逋猿之薮。然董卓之腹，膏溢三旬；籍元载之厨，椒盈八百。国人尽快，中外甘心。谨檄』。又沿途遍张告示，称『本藩奉太子密旨，率师赴救』。士英等大惧，京师戒严。士英端理部事，不入直。江督袁继咸请赦太子以遏止之，弘光切责。

