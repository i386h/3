<!-- { "loadSidebar": true } -->
　　芝龙既行，郑彩、郑鸿逵、郑成功皆率所部入海，张肯堂、沈犹龙等亦往舟山依鲁王，芝豹独奉母居安平。芝龙至京陛见，奉朝请。秋，郑彩、郑成功复又杀掠漳、泉诸县，皆破之，汀、邵并乱；据建宁，闽邮为阻。

　　戊子夏，清兵再入闽破建宁，屠之，直抵漳、泉，郑兵皆遁入海，至今沿海诸郡犹未得宁。

　　先是，福州既失，两广总督丁魁楚与广西巡抚瞿式耜会议监国，而阁学兵部尚书吕大器自闽至，原任兵部尚书李永茂以守制并至。式耜首言监国永明王贤，且为神宗嫡孙，应立。永明王讳由榔，桂王之子。初封衡阳，以寇乱，徙寓梧。会桂王已薨，永明犹在衰绖中也；于十月十四日监国，改元永历，以肇庆府署为行宫，推置僚署有差。魁楚、大器俱为大学士，式耜以吏部右侍郎兼阁学掌铨事；魁楚兼戎政，大器兼中枢，永茂请终制。而福建旧相苏观生、何吾驺俱遁回广东，与布政使顾元镜于十一月拥立隆武弟唐王聿■〈金粤〉监国，年号绍武，以都司署为行宫。会赣州败书至，司礼太监王坤趣永历移梧避之。式耜谓『今日之立，为祖宗雪仇耻，正宜奋大勇以号远近。东人复不靖，苟自懦，外弃门户、内衅萧墙，国何以立』？争之不得，遂移梧。寻还肇庆。

　　故大学士陈子壮书达式耜，请力馘苏，而趣兵东。永历遣兵科给事彭耀往谕之。耀，粤东人，旧为秦令，有能声，譬晓伦序监国先后、国家仇仇利害。观生等杀耀于市，日集兵向肇庆。右司马林佳鼎督兵靖东郊。东将诈降，陷佳鼎没于水，东人益獗。式耜疏言：『草昧之初，惟养圣德、修纪纲、慎政教、挽人心、布威武、起用人望、招徕贤俊为首务』。王坤者，固北阉，自南都失而入闽，隆武遣出，兹用司礼秉笔。有户部郎中周鼎瀚，内批改给事中。瞿式耜力言不可，不听。以粤巡使王化澄升粤督，寻代佳鼎晋少司马掌中枢。大器先以病去矣。内批升化澄为大司马。式耜疏言：『化澄诚贤，有廷论；斜封墨敕，何可为例？请补部疏，尚得体』。盖汲汲为阉预虑也。

　　晋永茂大学士。茂守制，佥请专知经筵，不入直。茂疏荐十五人为十五省乡望。疏上，王坤启视，殊不悦。未几，十四人皆朱之，山西道御史刘湘客一斥。永茂怫然曰：『朝廷方以经筵责茂。茂以十五省人进，非私也。斥湘客者，斥茂也』！即日解舟去。式耜疏言：『大臣论荐，新朝盛事，司礼监辄去取其间，无以服御史，何以安大臣』？王坤复疏荐海内硕卿十数人，式耜又言：『司礼抑人不可，荐人更不可』。吏部都给事中刘鼒等疏论：『坤内臣不得荐人』。永历怒，叱逐鼒等。式耜力持之，得复用。御史童琳参都御史周光夏，越资序，题差用，私乱台规，非法；命廷杖琳，式耜力救得免。升翰林院检讨方以智为中允，改御史刘湘客为编修，充经筵讲官，坤不悦。湘客且疑刘鼒疏出以智手，以智放舟去。时十二月十五日。

　　清朝总兵李成栋兵薄广州，命前锋数十人，以红布裹头，扮作广军，直至城下，夺门而入。副将杜永和擒绍武并周王、益王、辽王等，尽斩之。苏观生伏诛。顾元镜、何吾驺皆投诚，百姓薙发归顺。时有石、马、徐、郑四姓，联■〈舟宗〉海上，花山杨光林亦拥众数万，水陆交讧，民不聊生。成栋相机剿抚，于二十三日发兵南韶，而亲下肇庆。二十五日闻报，式耜请视师，督战士驻峡口。王坤复请永历西避之；式耜争之不听，遂驾小艇上西峡。丁亥正月朔至梧州。时丁魁楚惑于奸弁苏聘，从梧西走岑溪。王化澄走浔州。随行者止式耜一人。是月十六日，成栋克定肇庆，随发副将杨文甫、张月领兵克取高、雷、廉三郡，即于二十九日一鼓而入梧州。广西巡抚曹烨出降，梧属俱遍令纳印。及南雄、韶州二府报捷，别遣副将阎可义等前赴琼州。

　　二月，永历抵桂林。式耜肃殿陛，敕守御，诞告楚、蜀各镇。粤西居山川上游，桂诚可都，疏请道里之可达桂林者。王锡衮、文安之为相，周堪赓、郭都贤、刘远生为六卿。时给事中丁时魁疏论新政，烺烺石划；召掌礼科。给事中金堡素有清直声，终制，敕召还。何腾蛟晋阁学督师。而丁魁楚在岑溪，屯兵千余，清朝招之不服。乃水陆设伏，大战藤江，丁兵败，魁楚中箭死之。隰江、平乐相继投顺，高、雷、廉三府俱报捷。四月，清兵渡海，克定琼州。

　　方警报之迭至也，王坤又趣永历往楚。式耜上疏，言胜负存亡、山川要害甚激切；略曰：『驾不幸楚，楚师得以展布，自有出楚之期。兹半年之内，三、四播迁，民心、兵心狐疑局促，如飞瓦翻手散而复手合』。又曰：『在粤而粤在，去粤而粤危。我进一步，则人亦进一步；我去速一日，则人来亦速一日』。又曰：『楚不可遽往，粤不可轻弃。今日勿遽往，则往也易；今日若轻弃，则更入也难』。又曰：『海内幅■〈巾员〉，止此一隅。以全盛视西粤，则一隅似小；而就粤西恢中原，则一隅甚大。若弃而不守，愚者亦知其拱手送矣』。擎跪涕泣，不可挽；无已，请身留桂。乃命式耜留守桂林，各路悉秉节制。式耜仍疏请暂驻全州，以扼楚、粤之中。

　　当平乐之不守也，清兵直薄桂林。三月十一日，冲入文昌门，城中大恐。时焦琏自全甫归，从数人，控弦提刀，与清兵接战，稍却之。清兵屯阳朔，遍野俱薙发。式耜与琏危城孤守，疏诣全，征安国公刘承胤兵。承胤初从武岗入护，犹持正守法，逐司礼王坤为弄权，面叱周鼎瀚为奉寺鼻息；故雅重式耜，发兵数千援桂。未几，承胤请金吾郭承昊、马吉翔、严云从封伯；御史毛寿登驳参金吾无矢石功，何得援边镇例晋五等？吉翔等疑疏出湘客指，鼎瀚遂造蜚语，为董卓、■〈榷，氵代木〉、汜之议，激承胤怒，逼永历立命廷杖，而缚寿登、湘客及御史吴德操、给事中万六吉于午门外。会诸臣申救得免，寿登等俱落职。承胤益横，胁劫永历幸武岗。式耜疏留全阳，曰：『闻郊社礼成，即图移驾。不知移驾将回桂林耶？抑幸武岗、辰、沅耶？今日原以恢复两粤为心，则不徒西粤未恢不可移动，即东粤未恢亦且当驻全也』。故承胤等嗾杖湘客等，以湘主还跸桂林之议也。承胤诸部至桂，挟饷不出兵。式耜搜括库藏而外，捐囊万金，夫人邵亦捐簪珥数百。兵卒不肯出，与焦兵主客不和，哗变击斗，掠市而去，为五月十四日。永历竟驻武岗。

　　五月二十五日，清兵侦兵变，积雨城坏，环攻桂城；吏士皆无人色。琏负创奋臂，呼督师抚按，肘羽腹石，分门婴守，用西洋铳击中马骑。寻出城战，奋勇击杀，自辰抵午不及餐；式耜括署中米蒸饭分哺之，士卒俱乐用命。明日，复出战，清兵旋去。式耜先令路将马之骥伏于隔江，犄角接应，固圉倍慎。是三月之内，危于清、乱于兵，式耜一手指挥，琏乃得底定。琏久将桂，得桂人心，式耜国士遇之，故独得琏死力。以保桂功，晋式耜兼太子太师、临桂世伯。式耜辞不拜。疏上不允，复请告自劾，言『自二月十五以迄五月二十九，此百六日中，遇变者三，皆极危险。变故当前，总办一「死」字，亦遂不生恐怖、不起愁烦，惟是臣之病不独在身而在心，不徒在形而在神。身与形之病可疗也，心与神之病不可医也』。又疏再请返跸全阳，卒不听。乃督琏恢朔下平。邦传由宾、柳亦及浔，并复梧。至八月，具疏上言粤西全定，请还桂林，昭告兴陵。

　　时巡道严起恒以仪表魁梧，拜大学士。督师何腾蛟驻衡州，堵胤锡驻长沙。讵清朝三王平定长沙，而衡州相继尽失。总兵黄朝选、杨国栋等被执，尸几断流。八月二十四日，武岗复败。永历又播越入粤，次柳州。式耜屡疏，极言不可他移一步：『滇、黔地荒势隔，忠义心涣。三百年之土地，仅存粤西一线。且山川形胜、兵马糗粮，俱有可恃』。时督师何腾蛟、新辅严起恒及刘湘客咸至桂，南安侯郝永忠率兵骤至，宜章伯卢鼎亦至自楚。式耜复疏，极言：『柳州猺獞杂处，地瘠民贫，不可久驻。庆远壤邻黔、粤，南宁地偪交夷，不可远幸』。时腾蛟与永忠、鼎、琏等俱分防任汛。会土司覃裕春子鸣珂与道臣龙文明构兵，永历复次象州。式耜与腾蛟、起恒、湘客等筹划调和主客，集永忠、琏誓于神，刻期出师。宜章鼎与滇镇总兵赵印选遂各分路驻全。全州战胜，诸帅连营而军。清兵因次楚。

　　十一月，永历自象州抵桂。式耜与起恒并相。司礼庞天寿七月请催兵下梧，久在粤；旧司礼王坤被承胤逐者复入。自武岗至柳、至象，票拟皆金吾吉翔手也。式耜疏请永历『揽大权、明赏罚、严好恶、亲正人、闻正言，威德兼行，以服远近』。时谓名言。腾蛟再督师出全，兵益不睦。琏下平乐，永忠壁兴安。未几，永忠营被袭，疾至阙，欲撤兵；左右禁近刻期欲永历迁。式耜持不可，言『督师警报未至，营夜惊，无大恐；二百里外风尘，而遽使主露处耶？播迁无宁日，国势愈弱，兵气愈难振，民心皇皇复何依？潮回波逝，虽长年三老能逆挽其戙■〈木戈〉哉』？左右禁近周慞不能止。式耜又请曰：『无已，候督师归。果急，甲士正山立，观兵皆督战，咫尺威严，劝激将士，背城借一，胜败未知。若以走为策，桂城危，柳益危。若今日可到桂，明日亦可到南大』。反复数百言，泪下沾衣。严起恒曰：『迟至厥明五鼓』。甫夜半，而永历已行矣。是戊子二月二十二日也。

　　时溃兵肆掠，蹂躏公署，职官无一得免。式耜被逼登舟。黎明，刑部侍郎远生、给事中丁时魁、万六吉及湘客俱至；盖湘客奉命安抚乱亡及劝饷糈，而远生、时魁以召将入也。遇式耜于樟木港。式耜集远生等入民屋，立草檄分路四发。暂驻阳朔，催琏兵上援。楚镇周金汤、熊兆佐亦入桂。又檄翰林简讨蔡之俊、大理寺评事朱■〈氵隶〉先入桂，宣式耜令。檄按司佥事邵之骅部琏兵，定人心。式耜于初一日复入桂署。督师腾蛟自永宁至，滇镇胡一青统兵至，琏自平乐统兵至。清兵疑桂城空虚，直抵桂北门。三月二十二日，腾蛟督兵三面御之，清兵渡甘棠去，督师列营榕江。永历诏旌式耜，赐银币，又赐「精忠贯日」金图书一枚。式耜念主宵衣，南宁蛮乡，不可久驻，日为永历清道；前日所忧在内者，今更在外；督勋镇将士，直取全州。促巡抚鲁可藻下梧。会东人有反归信，令可藻缮兵以待。会可藻衔自署两广。旧例：东抚称制兼粤西，西抚称抚。式耜曰：『方今武人多自署抚军帅，一面帝制辄自命，贻远人笑。予代疏请衔，曷不可』？周鼎瀚以阁部擅，式耜亦疏正之。

