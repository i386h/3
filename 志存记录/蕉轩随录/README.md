<!-- { "loadSidebar": true } -->
　　蕉轩随录 　清　方浚师　

　　●序
　　　　  自稗官之职废，而说部始兴。唐、宋以来，美不胜收矣。而其别则有二：穿穴罅漏、爬梳纤悉，大足以抉经义传疏之奥，小亦以穷名物象数之源，是曰考订家，如《容斋随笔》、《困学纪闻》之类是也；朝章国典，遗闻琐事，巨不遗而细不弃，上以资掌故而下以广见闻，是曰小说家，如《唐国史补》、《北梦琐言》之类是也。作者朋兴，更相出入，编书者第从其多以归其类，而大纲既定，罕出范围。至于立言垂训，卓然自必其可传，则第视乎其书，而不系乎其体。同年观察方君子严，幼承家训，淬厉于学，自其束发受书，即能翻前人窠臼，抉其幽隐，其心有所得，见有可喜，必笔而录之。既而侍直禁林，橐笔天禄、石渠之地，凡史所载大圣人所以擅恩威而昭法戒者，可惊可愕，又备录而归。积之岁月，遂成巨帙。岁戊辰分巡岭西，期年政成，乃尽发其藏，删繁举要，编成如干卷，名曰《蕉轩随录》，而命光廷为序。尝读《易》曰：君子多识前言往行，以畜其德。而夫子教人亦曰：“多闻，择其善者而从之。”多见而识之，学不贵博乎哉？顾学博矣，而识不足，则无以剖析其精微。识足矣，而才气ぃ弱，笔不能自达，又无以擅文章而传远近。君搜罗既富，排比皆中法度，可谓善书矣。顾犹有说者，国家混一宇内，以节俭先天下，府库所储，海盈而山积，一遇军兴水旱，则又广筹经费，以实各省之藏。故朝廷日以风节厉天下，而小人即虱其间，侵吞剥蚀，或数百万、数十万，相沿既久，牵染且日众。虽有洁清自好之士，亦趑趄瑟缩，罔敢举发。赖天子神圣，往往于无关章奏，洞烛其奸，雷厉风行，朝发而夕断，骈诛至数十辈。人始知有国法，而司农得以举其籍。今官方澄叙，大法而小廉者，皆列圣整齐严肃之所诒谋也。最陕、甘之冒赈，淮、扬之侵帑，少时父老类言之，而不得其首尾，及君书一出，则当年事之始末，罪之轻重，岁时日月，灿然具在，使后之读者据是以参校国史，实足以传信而祛疑。凡类此者数十篇，其可传无疑也。若夫读书之间，搜典之僻，独抒所见，皆能开拓心胸，而得者既多，争者亦起。昔吴虎臣著《能改斋漫录》，刘兴伯纠其十一事。顾亭林积毕生之力成《日知录》，经阎百诗举正尚五十余条。入主出奴，迄今未经论定。以光廷之谫陋，诚不敢自任折衷，此须俟诸百年，而要不为无补耳。君功名方大起，而著述不辍，是书而外，复笺注其先《玄英集》、《朱子诗集》，及《二程粹言直解》、《随园诗注》、《年谱》，刻以问世。后此所出，当有如昌黎所云大书、屡书、不一书者。故既序以应命，又执笔以俟焉。同治十一年四月八日，治年愚弟番禺李光廷序。

　　●卷一

　　◎汝居稷《舜典》：“帝曰：”弃，黎民阻饥，汝后稷播时百谷。‘“蔡沈集注：”后，君也。“按：尧使弃居稷官，更国邰地，遂封弃于邰，号曰后稷。刘向撰《列女传》，谓姜源〔原〕生子弃，好种稼穑。尧崩，舜即位，乃命之曰：”弃，黎民阻饥，汝居稷播时百谷“。其后世世居稷云云。君申命于臣，似不必称其爵土之号。汉去古未远，向必有所据。则后字当作居字为是。且尧之使弃，亦使之居稷官，后与居字形相仿，其为错误无疑。阅《郑》注亦作居字。阮郎中（福）序向所撰《列女传》最详。

　　◎赣州府署楹帖宝坻李公（光先），吾师滋园先生之尊人也。乾隆戊申科举人，由工部郎出守江西赣州。循声卓著，为政不尚苛刻，尝题赣州府署大门楹帖云：“礼防于未然，惟愿人人自化；弊去其太甚，无庸事事更新。”存心如此，宜其炽昌厥后也。

　　◎太必兔康熙丙午，相国冯公（溥）官吏部侍郎，时四大臣欲各省差大臣二员设衙门于督抚之旁，以廉督抚。吏部满尚书阿思哈、侍郎太必兔议设衙门于各省东西，一切书役蒯隶人员，听其招募，颁与敕印。先生执不可，谓创造衙门，费将不赀。内之伤度支，外之劳民力，毁房坏屋，势必不免。且国家设立督抚，皆系重臣，今又不信，复遣两大臣实逼处此，东西相望而稽察之，甚无谓也。夫权太重，则势相轧，势相轧，则当之者碎，保无下属仰承左右讥苛为民害者。太必兔蒙古人，性暴无礼，闻先生语大恚，目起立，张拳向先生。先生徐应曰：“鸡肋何足安尊拳？尔我等也，既系公议，何必不容吾两议耶？且议之可否，自有圣裁，岂尔我所得而专主。”疏上，上是先生议，其事得止。其后太必兔反修好，每事就先生商酌，然终以夤缘得官伏诛。语详毛西河所撰《冯益都年谱》。

　　◎国书十二字头乾隆十五年五月，奉上谕：“我朝创制国书，分十二字头，简而能该，用之无所不备，而音韵尤得天地之元声。惟是汉人初学清字者，辩字审音，每借汉字音注，以便记诵。而汉字不能悉叶，不得已各从俗音，以意牵合，未经校正画一，将恐久而益差，闲尝读汉字《金史》，其用汉字音注国语者，本音几不可晓。谛寻之，则原清语所常悉。又如《元史》之达鲁花赤，以今蒙古音译之，当为达鲁噶齐，不华当为补哈，此类未易枚举。在史氏或以己意为音，或出于当时承习，盖由以汉字而注清语、蒙古语，既非本字，又无一定，是以讹复传讹。以此知官为较定之不可以已也。夫一天也，国书谓之阿补喀，蒙古谓之腾格哩，西番则谓之纳穆卡。至国书之腾格哩，则汉语所谓弦子耳。又如一日也，国书谓之舜，汉文谓之日，蒙古谓之纳兰，西番谓之尼吗。又如国语呼尔者，其音为西，而西方则称斡呼基。此在兼通清音汉文者无所疑义，而通清不通汉者，但知西之为尔，通汉不通清者，但知西之为西，而语之以斡呼基，且不知为何物矣。盖凡物之命名，本属后起。《尔雅》、《释名》，方言土训莫可殚悉，皆假象耳。若夫以汉字注清文，实假象中之假象，而必执此以较是非、定高下、寓褒贬，此特私心妄见耳。爰命大学士傅恒率同儒臣，重定十二字头音训。开章六字，则用直音，如阿、额、伊、鄂、乌、谔；余用二字合音，如阿纳、额讷、伊呢、鄂傩、乌努、谔懦；其余十二〔一〕字头，首六字用二字合音，如衣阿、衣额、衣伊、衣鄂、衣乌；以下俱用三字合音，如阿纳衣、额讷衣、伊呢衣、鄂傩衣、乌努衣、谔懦衣。以分轻重缓急，而国书之元声略可得梗概。是不过同文之一端，无关奥义，然习之于童蒙之始，有不容忽者。用申其义，传示久远，俾知所法守焉。特谕。”谨按：《西域同文志》二十四卷，《增定清文鉴》三十二卷，《补编》四卷，《总纲》八卷，《补总纲》一卷，《满洲蒙古汉字三合切音清文鉴》三十三卷，皆经钦定，条分缕析，贯串精详。余官京朝时，曾与满洲友人精习翻译者时加讨论，惜心计粗钝，究未能一一体会也。

　　◎习坎六十四卦名皆无卦上加字者，《坎卦》独加习字。或云：习上有坎字，盖《坎》卦名，习《坎》卦义也。程子《易传》：“习谓重习，他卦虽重，不加其名，独《坎》加习者，见其重险。险中复有险，其义大也。”按：郭雍《易说》孔氏正义云：“以《坎》为险难，故特加习名。”王原叔先生引徐氏《新义》，谓习坎字上脱卦名一坎字，而《易》中卦名之下，亦无重言卦者。故《离卦》不曰离、重离，《巽卦》不曰巽、重巽，其重言卦名者，皆孔子彖辞也。或者曰：本无习字，缘《坎卦》六画漫灭，正如习字，故传写者误以漫灭之卦画为习字，又于上添画一卦，是坎字上十二画矣。然虽以习字漫灭，观之仅有六画之象，如此则其误在隶古既出之后，而彖象皆已先言习坎，则此说又非矣。大抵《坎》加习字，学者思虑终不能得，不可更附会穿凿也。《坎》、《离》等六卦，卦辞并彖皆只以三画取义。《坎》以刚中而实，故称有孚。心亨有刚中之德者，未有不能济难也，故行有尚。如《颐》、《大过》、《噬嗑》、《中孚》之类，皆六画取象者也。《坎》以三画取义，是一卦之中，其象再见，故云习坎。岂《乾》、《坤》不可称习，而六子之序始于《坎》，故《坎》独称欤？其义则六卦俱有之矣。疑当阙之，未可深辩也。所论甚当，后之说《易》者，无此明晰也。

　　◎木中现进士二字沈存中笔记云：杭州南新县民家析柿木，中有“上天大国”四字，笔法类颜真卿。并云木中有文，皆是柿木。咸丰辛亥，建德张砚秋刺史子锡康，于柴薪中拾七寸许木，生成阳文“进士”二字。刺史尊人绘《童孙献瑞图》，广征题咏。余在东流时，曾亲见之。兵乱，图木俱付灰烬。刺史赋《满江红》一阕志之。词曰：“佳木成文，曾一笑，童孙携到。想个里，奇缘应是，春闱先兆。照眼光生银画细，绘图珍比金钩绕。记同人咳唾落珠玑，皆高调。才认取，奇材好，怎付与，狂灰扫。叹茫茫春梦，去来谁晓。霄汉伫冲雏风翼，丹青重写科名草。莫轻教韵事就销磨，伤怀抱。”

　　◎黄州谢上表王禹为知制诰，坐事责守黄州。《谢上表》有“宣室鬼神之间，岂望生还；茂陵封禅之书，惟期身后”之语。真宗览表，惊其词之悲，方欲内徙，会黄州境有二虎斗而食其一，占者以为咎在守土之臣，遽有旨移守蕲州，以避其变。敕下而禹死矣。此见魏泰《东轩笔录》所记。后见彭文勤公所编《宋四六选》，有禹《在黄州谢上表》，并无此一联。或别有一表未传耶？抑节录未全登耶？姑存以志疑。吴处厚《青箱杂记》云是《徙蕲州谢上表》。按蕲州敕下，禹已死，焉得有谢表耶？

　　◎协办内阁事协办大学士兼管总督者，不必仍带协办衔，见乾隆十三年邸抄。大学士张廷玉恩准五日一朝，协办大学士陈大受因病调理，汉大学士惟史贻直一人，需员协办，尚书汪由敦暂在内阁署理，见乾隆十四年邸抄。

