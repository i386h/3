<!-- { "loadSidebar": true } -->
　　又云：“杜紫薇谓李长吉诗：”少加以理，奴仆命《骚》可也。‘夫奴仆命《骚》者，唯《三日篇》耳。长吉为《骚》之奴仆而不足者也。“予按：”杜论固非，潘论亦未为得。古人体裁各异，《骚》自《骚》，长吉自长吉也。长吉之可传，自有长吉妙处。使起长吉于九原，而问其可以奴仆命《骚》，长吉敢当之否耶？如谓《三百篇》方可奴仆命《骚》，不知《三百篇》而上若有诗人，亦将奴仆《三百篇》乎？潘之胸总横一朝代界限，窥其意，必以汉魏为《骚》之奴仆，六朝为汉魏之奴仆，唐宋又为六朝之奴仆，方为痛快。噫！过矣。一代著述，必有专家，君子立言，贵乎不朽，诵其诗知其人可矣，奚沾沾焉于朝代求之哉？随园老人谓“唐、宋者，历代之国号，与诗无与；诗者，各人之性情，与唐、宋无与”，潘亦曾称其隽语解颐、一空障矣，何不即随园此言自明其惑，而勿谓随园之滋惑也。

　　又云：“王阳明诗‘江流天地变秋声’，宋荔裳诗‘江流日夜变秋声’，此袭而善者也。”予按：宋只换得“日夜”二字，以局势言，“天地变秋声”殊雄壮，“日夜变秋声”殊软弱，何所见而以为袭而善也？

　　又云：“汉人乐府‘白露变为霜’，杜诗‘马鸣风萧萧’，只添《风》、《雅》一字，而别成气格，此唯汉人、杜公可也。”语尤浅陋。昔某作《行路难》诗云：“风萧萧兮江水寒，天荆地棘兮行路难。”人讥其上一句只改得一“江”字，下一句除“行路难”题目三字，只做得“天荆地棘”四字，正与汉人、杜公同一毛病。持此为汉人、杜公讳，而谓其别成气格，何异瞽者自号伯明也。曹孟德“对酒当歌”，声调苍凉，其直书《鹿鸣》数言，亦可谓别有格耶？

　　又云：“韦左司‘寒雨暗深更，流萤度高阁’，范德机‘雨止修竹间，流萤夜深至’，王贻上‘萤火出深碧，池荷闻暗香’，巧朴之分也，而时代远近寓之。”予按：贻上诗妙在“出”字，且二语的是一见一闻，境最高，律最细，盖较韦、范当有过之无不及者。即以韦、范论，范句亦迥胜于韦，不知有何巧朴？有何时代远近？此等说诗，洵堪捧腹。又按：刘孝威“栖禽动夜竹，流萤出暗墙”，王子安“复此凉飙至，空山飞夜萤”，笔致皆在左司上，潘何不更以巧朴时代别之耶？

　　往予与杨小坡表兄、家子箴兄在书塾中坐雨闲话，兄见案上《小仓山房诗集》，指为予曰：“随园嗣香亭子，赋诗中一联云‘妻妾无功兄弟补’，此句已奇绝警绝矣，下句更推开说，汝记得否？”曰：“不记也。”兄曰：“何不思为之对？”予与小坡相视久之，竟无以应。亟阅原集，乃“园林有主水云安”也。一收一放，何等气魄，何等性灵。盖即质实兼到之证。予用力于袁诗，实始于此。因论《养一斋诗话》而附及之，讵可为门外汉道哉！

　　◎铁公二女诗明成祖御极，山东布政使铁铉不屈被杀，家属发教坊为娼。铉有二女，誓不受辱。仁宗即位赦出之，皆嫁朝士。二女为诗自述，事详王文恪（鏊）《震泽纪闻》，朱竹太史《明诗综》未经收入，特录于此。长女诗曰：“教坊脂粉洗铅华，一片闲心对落花。旧曲听来犹有恨，故园归去已无家。云鬟半绾临妆镜，雨泪空流湿绛纱。今日相逢白司马，樽前重与诉琵琶。”其妹诗曰：“骨肉伤残旧业荒，此身何忍去归娼。涕垂玉箸辞官舍，步蹴金莲入教坊。览镜自怜倾国貌，向人休学倚门妆。春来雨露宽如海，嫁得陶郎胜阮郎。”

　　◎岳王坟诗明丘文庄（浚）题岳王坟诗云：“我闻岳王之坟西湖上，至今树枝尚南向。草木犹知表荩臣，君王乃尔崇奸相。青衣行酒谁家亲，十年血战为谁人。忠勋翻见遭杀戮，胡儿未必能亡秦。呜呼！臣飞死，臣俊喜，臣浚无言世忠靡，桧书夜报四太子，臣构再拜从此始。”《秋雨庵随笔》谓是小说中语，误。

　　◎榕粉小儿疮痂以榕粉日傅之，则易瘥而无痕。见《汗漫录》。

　　◎天子不言有无《后汉书。朱晖传》中载晖奏疏引《王制》“天子不言有无，诸侯不言多少”，检《王制》无此二语，盖出《韩诗外传》。

　　◎军机处光州吴红生观察（葆晋）曾语予曰：“在京师时，有恨事二：中进士不入馆选，宫中书未直军机处。故每遇翰林，未尝与之讲词章；遇军机章京，未尝与之论朝政也。”予曰：“公此言殆亦偏见。某在京，惟知访品学兼优之士师之友之，并不知何者为翰林，何者为军机也。”公笑而首肯。按：军机处设于雍正午间，其初直房章京皆中书为之，后则间用部属，再后则中书少而部属多。予从伯父悔轩先生讳（铭彝），在军机处二十年，官止郎中。盖升迁迟速，亦不尽系乎此。潘木君督部有《圆明园军机直班文》两比，脍炙人口，录之以资谈柄：“寅初入如意之门，流水桥边，唤取衣包于厨子。茶熬几碗，烛剪三条，两班公鹄立枢堂，幸值此八方无事之时，奉朱笔而共商起草。未正动归心之箭，夕阳窗外，频催抄折于先生。开面数行，封皮两道，八章京跄直署，谨遵夫四日下班之例，交金牌而齐约看花。”朋中肆外，属对工整，以此行走枢垣，宜矣。

　　◎十年不调汲长孺老于淮阳，十年不调。马季长滞于东观，亦十年不调，然而人品优劣分矣。

　　◎信天阁诗序夏紫嶷大令著，余曾为之序云：“唐夏鸿客闽中，诗名播远迩，今仅传《赠妙空禅师》七言一首。甚矣，诗之传不在多也。年丈紫嶷先生以名孝廉宰闽之嘉禾，有惠政。公暇惟诗画自娱，洎罢官侨寓，益纵情吟咏，士林争相传诵。顾不自收拾，脱稿辄弃去。嗣遭兵燹，存者更鲜。哲嗣伯音农部检箧中所藏三百余篇，都为一卷，颇以裒集不多为憾。浚师受而读之，古体以逋峭胜，近体以澹远胜，不规规摹拟古人，而能自成一家，动与古合。其间忧时感事，接己待人，隐然以著作寓惩劝，非徒以风云月露为工。诗学至斯，可谓深矣。伯音夙禀庭训，廉介居官，其所以传先生不在是。即以是编论，先生一生品诣，亦可略见一斑也。请速授之梓，俾海内知先生者咸先睹为快，则先生诗名又岂闽中客所可仿佛耶？钟乱千钧，不若仙茅一握。多云乎哉？”按：先生讳（垲），江宁人。集中五言如《题陈少香鸥汀渔隐图》云：“光阴催过客，造物忌才人”。《画马》云：“盐车悲末路，刍枥了浮生。”《题金一山试马图》云：“俸怜仙尉薄，鞭让祖生持。”七言如《岁莫书怀》云：“五计已将蚕作茧，百忙犹似燕衔泥。”《梅花》云：“立干不随人曲折，托根何碍地荒寒。”《张莘田招饮即席和包大令韵》云：“但解赋诗非俗吏，谁知使酒是英雄。”又《蜡梅》截句云：“不嫁东风不姓林，香浓味淡少知音。蜡丸密密封无数，拟向何人寄素心？”

　　◎叶中堂咸丰己未七月，广东藩司毕君（承昭）奏称：“本年四月初间，广东省城传闻已革督臣叶名琛有在五印度地方病故之信，正在饬查问，即于九年四月十三日据英国官巴夏礼等送来照会，内称：”本年三月初八日，贵国前任两广总督叶名琛在印度城内病故。当经装殓妥协，派委向来陪侍之英官阿查利一路护送，于四月十二日晚到粤，本日已将棺柩及所遗银物均交南海县收领。所有上岸停放各事宜，随后妥商办理。‘等因。到，臣当即札县查明验收，妥办去后。旋据署南海县知县朱燮亲往洋船，将叶名琛棺柩验收，移至大东门外斗姥宫内妥为停放，并将带回所遗银物，逐一点明，封存县库。讯据随行家人许庆、胡福同供：“咸丰八年正月初三日，小的们与武巡捕蓝镔，跟随叶主人由省坐火轮船到香港，并厨子刘喜、剃头匠刘四一同，携带食物随行。初七日由香港开船，十六日到吗喇国，即新歧坡。十八日由新歧坡到孟喀喇，即五印度。二月初一日搬上炮台居住，于三月二十五日又迁往相距十五里之大里恩寺花园楼上居住。自到大里恩寺后，洋人预备车马，屡请游玩，主人不允。迨至九年二月二十日后，带去食物已尽，小的们请在彼处添买，主人不允，且云：”我之所以不死而来者，当时闻夷人欲送我到英国，闻其国王素称明理，意欲得见该国王，当面理论，既经和好，何以无端起衅？究竟孰是孰非？以冀折服其心，而存国家体制。彼时此身已置诸度外，原欲始终其事，不意日望一日，总不能到他国，淹留此处，要生何为？所带粮食既完，何颜食外国之物“？屡经翻译官将食物送来，一概杜绝不用。小的们屡劝不从，于二月二十九日得病不食，至三月初七日戌时病故。临绝并无别话，只说辜负皇上天恩，死不瞑目。当时有翻译官阿查利在场料理，于初八日酉时用棺装殓。至二十四日夷人方将棺木运上火船，翻译官带同小的们坐火轮船运回广东，至四月十三日到省。蓝镔已于九年正月二十二日在孟喀喇病故，寄葬客地。’谨奏。”奉朱批：“览。钦此！”叶公汉阳人，道光乙未进士，由翰林外任知府，荐擢巡抚，己酉年与鹿邑徐仲升制军因办理夷人进城事宜，得旨嘉奖，徐封子爵，叶封男爵。后徐公罢职，叶遂总督两广，晋大学士。丁巳冬，粤城变作，为夷所虏。晚节末路，难矣哉！

