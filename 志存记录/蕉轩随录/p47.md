<!-- { "loadSidebar": true } -->
　　“粤东准外国通商以来，惟英吉利国生理较大。向经该国设有公局，派令大、二、三、四班来粤经理贸易，其公司船每年于七八月间陆续来粤兑换货物，至十二月及次年正二月内出口回国。该大班商人等，于公司船出口完竣之后，请牌前往澳门居住，俟七月八月间该国货船至粤，该大班人等复请牌赴省料理。嗣因公司散局，大班不来，现值该国来船络绎，商船人等实繁有徒，亟资钤束，以期绥靖。今洋人义律领有该国公书文凭，派令经管商梢事务，虽核与向派大班不符，但不别有干预，似可量为变通。查照从前大班来粤章程，准其至省照料。”（道光十七年正月，广督邓廷桢奏折）此英领事义律住广东省城之始，今则建领事官署，尽河南沙面地基盖造洋楼。而各省海关均有领事官署，且于京城设驻京全权大臣。

　　中外诸洋，以老万山为界。老万山以外汪洋无际，是为黑水洋，非中土所辖。老万山以内如零丁、九洲等处洋面，是为外洋，系属广东辖境。其逼近内地州县者，方为内洋，如金星门其一也。（道光十八年正月，广督邓迁桢奏折）

　　太常寺少卿许公乃济奏请收鸦片烟税。道光十八年闰四月，鸿胪寺卿黄公爵滋奏请严禁，引余文仪《台湾志》云：“交留巴本轻捷善斗，红毛制造鸦片烟诱使食之，遂疲羸受制。”此禁烟之始。今鸦片烟仍弛禁而收税。黄固正论，许官粤东监司久，所议亦不为无见。事激则变，《易》之戒履霜，信然。

　　英义律之在粤也，曾言马化伦系英国官目，来粤稽查贸易，令伊进省代具呈词，免写“禀”字。道光十八年七月，广督邓公廷桢奏闻。此洋官致督抚书函不称“禀”之始。今条约中全权大臣等与部院督抚用照会，领事官以次用申呈。

　　粤东陆路各口岸人烟稠密，良莠杂处，以潮州府澄海县属之汕头、潮阳县属之达濠为最。今汕头建有官署，惠潮嘉道往来于其间，而洋人入潮城之举，迄未能阻。署粤东巡抚郭公嵩（焘）有言：“议款以后，内地府县各城听从游历，载在和约，诸君子严拒之之义，而先违谕旨。是彼之欲入城，其势顺；我之阻其入城，其势已先处于逆。洋人通商汕头，距潮州咫尺，商贾觑其余利，而与之交易，工匠夫役受其雇值，而为之奔驰，徒恃一二学者持不准入城之议，以求相胜，其言诚正，其气已孤。”数语实为颠扑不破。

　　道光十九年三月，林公则徐等奏：“趸船鸦片销除净尽，乃为杜绝病源。臣则徐当撰谕帖，责令各洋人将所有烟土尽行缴官。即于二月十三日据领事义律禀覆，向各洋人名下追究呈明，共有二万二百八十三箱。”此查缴鸦片烟土之始，以后复陆续令其呈缴，并严定夹带罪名。或者曰：“禁内地之吸烟，即不能不杜绝外地之卖烟，禁果行矣。内地无吸食之人，外来之烟土从何售卖？今乃勒缴烟土，彼商原为谋利而来，利不获而并其本没之，激之甚而反相陵者，势也。文忠斯举，不无遗憾。

　　“番船初到时，先于虎门口外寄碇，如担杆山、铜鼓洋、大屿山、零丁洋、尖沙嘴、仰船洲、琵琶洲、上下磨刀、沙湾、石笋、九洲沙、沥潭，仔鸡颈等洋，皆向准洋船寄泊之所，此等洋面虽在老万山以内，而老万山并无口门，洋船必雇引水小船，报明引入虎门口内，停泊黄浦，始得开舱验货，按则报税互市。其在虎门以外寄泊中路各洋者，皆未入口之船。”（道光十九年七月，广督林则徐奏折）据此，虎门乃天险也。险而能守，是在人事。

　　“广东水师大鹏营所辖洋面，延袤四百余里，为海船经由停泊之区。其尖沙嘴一带，东北负山，西则有急水门、鸡踏门，东则有鲤鱼门、佛堂门，而大屿巨岛又在其西南。四面环山，藏风聚气，波活浪静，水势宽深。就粤省海道而论，凡东赴惠、潮，北往闽、浙之船，均不能不由该处经过。尖沙嘴山麓有石脚一段，其形方长，官涌偏南一山，前有石排一段，天生磐固。两处各建炮台一座，声势既相联络，控制亦极得宜。”（道光二十年四月，广督林则徐奏折）

　　道光二十年六月初七日，定海镇臣张朝发与英人接战，此洋人攻城之始。

　　“定海、镇海相距仅止百有余里，一帆可到。镇海口直通内地，其要隘全在笠山外障，与招宝山及金鸡山对峙，作为钤口。”（道光二十年七月，浙抚乌尔恭额奏折）

　　钦差大臣左公宗棠曰：“泰西诸国以奇巧著闻，自唐以来，载籍详之矣。惟火轮船之制，从前未有所闻。据彼中人言，近四十余年乃始造成。以西历推之，则道光初元前后也。”浚师按：道光二十年七月，广督林公则徐奏称：洋人先后来有车轮船三只，以火焰激动机轴，驾驶较捷。此项船只前曾到过粤洋，专为巡风送信。“盖彼中历千数百年研精覃思，发其奇秘，父以是嘱之子，师以是望之弟，不至于极诣不止。黠哉！人巧乃夺天工。

　　钦差大臣左公宗棠曰：“学习西洋制器，内地工匠执柯伐柯，所得者不过彼柯长短之则，至欲穷其制作之原，通其法意，则固非习其图书算学不可。故请于船局中附设艺局，招十余岁聪俊子弟，延洋师教之，先以言语文字，继以图书算学。学成而后，督造有人，管驾有人，轮船之事始为一了百了。如果有成，则海防、海运、治水、转漕，一切岁需之费，所省无数。而内纾国计利民生，外消贼患树强援，举在乎此。”善哉言乎！同文馆学习西洋文字之八旗俊秀，予曾历试以各国洋字文件，均能通晓译写，此非其明效与？考试之奏，出台臣、阁臣，发明《春秋》正论，事虽未罢，而有名无实矣。予尝有句云：“局外是非谈似易，个中筹画解原难。”知我乎？抑罪我乎？

　　“杭州省城东面清泰等门，近临钱唐江岸，江水南来北流，至银〔艮〕山门之东北转而向东，由凤皇山鳖子门下注于海。两岸涨沙，时坍时长，平日止通小船，遇有潮汛，微大船只亦可乘潮而入。查得水面较窄，枪炮易施之潮神庙地方，为咽喉要路。”（道光二十年七月，杭州将军奇明保等奏折）

　　道光间英人马里逊能书汉字，义律亦英人，十余岁时前来澳门，有马里臣者教以汉洋言语文字，管理贸易、带兵等事，后为英国领事官，告示文字，悉出其手。英国兵船向泊离粤二万余里之孟甲喇、万打喇沙等处，皆听义律调遣。

　　直隶总督琦善公奏折中有云：“该洋人呈阅所谓全句，其式圆而上有斑文，近似符。”不知全权者，乃彼国之全权大臣，洋人所谓保其自主之权而可以代其君主发号施令也。外国印信，或圆、或方、或长、或大、或小，无一定。从前止有洋字，今则加以汉字。凡和约等件，用蜡饼印成，堆出纸上。有斑文而似符者，实印信耳。当时未能考核。陶弘景所以致慨于一事不知也。

　　嘉庆二十一年英国官罗斗何、美士德等自北遣回，由内河逐站护送回粤，予曾遍访其成案，竟未得见。

　　《宋史。邓肃传》肃尝言：“外夷之巧在文书简，简故速；中国之患在文书烦，烦故迟。”今之制轮船、修铁路、设铜线，欲其速耳，不仅在文书一端也。署广东巡抚郭公嵩焘曰：“鄙意欲仿宋、元遗制，稍加变通，于通商各口，设立市舶司，由督抚择本地士绅为之，达其名于部，令海关量给经费，三年一更置而授以官。凡商民制造轮船，司其籍而稽其贸易之盈虚，其赴各国贸易者，由市舶司给照而移知各国领事，加勘合焉。凡与洋人贸易交涉事宜，悉听理处。大者白于督抚，而课税仍责之监督，市舶司不得干预，有营私者罪之。其余出海各船，皆听稽查。从前文武各官稽查海船出入旧例，悉罢除之。去官吏烦苛之政，而稍通以情；司海船修废之籍，而务课以实。而后中国商民得以渐服官之约束，乃可推类以及洋人。其与修铁道、铜线之属，皆责成中国商民主之。而于所过关津市镇卸载货物，依课则征税。闻南海伍氏借修花旗铁道银一百万两，为花旗商民所推重。若一切由中国商民主持，则洋人之助工者，亦伍氏帮修铁路之类也。中国之实情，计无有逾于是者。故各省官置轮船，一时之利也，可以议行；而使商民得公置轮船，永远无穷之利也，一切皆可以是推行。官商各船运载货物，沿海畅行，其有裨于国家之经费，亦必多矣。”予每读之，辄为击节。惜此议迄未有成。郭公又曾致予一书，亦经国之要务，藏之匣中，未敢宣播云。

　　江苏巡抚李公鸿章曰：“西士出入中国，其书之译行者，天算之外，有《奇器图说》诸书。佛郎机各火器图式，载于戚继光兵书。佛郎机即法兰西，以国名其炮也。而其数术，终明之世，抑不见用。我朝定鼎，确有见于中法之不合天行，首以西术列于台官。顺、康之初，西士肩臂接于京师，仁皇帝特爱其术，童而习之。逮吴三桂之变，南怀仁时官钦天监监正，奉谕多造西洋轻便铜炮，以便攻伐，卒削平三藩。嗣以平定准部、攻金川、征缅甸、剿川、黔土司，皆以炮火随征，所向克捷，于是有八旗火器营之设。耿光大烈，有自来矣。西人既受中国宠任，倡行耶稣之教，几遍海内。物忌太盛，乾隆中乃有杨光先者著《不得已》一书，极言天主教之害。其言谓宁可天算违行，不可任用西士，学士大夫亦交口丑诋，于是严行驱禁，毁其堂宇，西士绝迹于中土者近百年。然台官循其法不能变，军火利器依旧式制造，亦无奇巧变幻之方。孰意智巧之士，伏于海外，殚精竭虑，日新月异，其锋驯致不可当，而中国未知也。然其法既出，亦必不能深自藏匿。某考道光初年英吉利犹入贡，间有小巧火器，载在《礼部则例》。揆其意，盖隐然以此相炫耀。其时识者已为海洋抱隐忧，假令昔日体会仁皇帝圣人学于万物之意，去短取长，则天主教自不妨禁，西士自不妨留。梯航踵接，必有如南怀仁能为中国效力制造，尽其思之所至，变化出之，安见轮船、硼炮、洋枪、铜帽之独为外国擅绝也。至今日而杨光先《不得已》之论果何如哉？某每一念及，未尝不叹一孔之儒，贻误至此。是故火器之亟宜精学，非谓剿除贼盗少此不可，实则自强之道舍此莫由。”

