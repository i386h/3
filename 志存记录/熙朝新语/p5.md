<!-- { "loadSidebar": true } -->
　　圣祖南巡，江南民王来熊献《炼金养身秘书》一册。上曰：“此等事朕素不信，其掷还之。”圣训煌煌，足破汉唐宋明诸主轻信方士之谬。

　　康熙三十二年，鄂罗斯察汉汗遣使进贡。上曰：“鄂罗斯人材颇健，从古未通中国，距京师甚远。自嘉峪关行十一二日熙朝新语。至哈密，自哈密行十二三日至吐鲁番，吐鲁番有五种部落，过吐鲁番即鄂罗斯之境。闻其国有二万余里，汉张骞出使西域，或即彼处。史载霍去病曾出塞五千里，想或有之，今塞外尚有碑记可考。至外藩朝贡，虽属盛事，恐传至后世，未必不因此反生事端。总之中国安宁，则外衅不作。故当以培养元气为根本要务耳。”

　　江都汪舟次楫。由赣榆县训导荐举，授检讨。二十一年春，琉球国王请封爵。旧典用给事中、行人各一员往。上重其选，特命廷臣会推可使者以闻。入朝人多俯首畏缩。楫独鹤立班中，大臣遂以楫对。充正使，赐一品服至琉球国。王宴楫，手自弹琴以悦宾。楫故善音乐，纵谈琴理，王大悦。乞楫书殿榜，纵笔为擘窠书。王大惊，以为神。累官至布政使，引疾归。上南巡，楫强起迎谒伏道左。上熟视曰：“汝老耶，朕几不识矣。”

　　赐御书以荣之。

　　朱竹垞彝尊年五十，由布衣荐举鸿博召试一等，授检讨，旋充日讲起居注官。出典江南省试。拜命之日，即不见客，将渡江誓于神。试毕入京，无所携，惟载书两麓而已。盗劫其居，得钱二千，白金不及一镒，已靡覆不发矣。后以吏议当落职，上特宥之，仅左迁焉。相传竹垞性嗜酒，尝与高念祖同入都，日暮泊舟。辄失朱所在，迹之已阑入酒肆，玉山颓矣。其跌荡如此，而清操如彼，所谓大德不逾，小德出入者耶“

　　宿迁徐侍讲用锡充康熙乙未房考，严绝请托，或衔之，耸御史劾其把持科场。圣祖谦得其情，将本掷还。

　　金坛王虚舟澍，精金石考订之学。钱香树先生见于京邸，左图右史，积帖充栋，昕夕丹铅，辨析不少置。戏曰：“子欲为张仲杨柯丹邱其人耶？”澍曰：“人各有癖，乐此不疲也。”

　　尝道经秦邮，泛舟珠湖。仰见天际白云如竹数百枝，枝叶皆具，熙朝新语。下有云片若怪石，俨然图画。因作《竹云题跋》。

　　嘉定孙松坪致弥工诗。康熙初，上命御前大臣采访朝鲜文献，致弥膺荐。赐一品服策遣。《奉使诗》有“甘茂漫数从博望，马周只恐负常何”之句。后登戊戍进士，官至侍读学士。

　　以布衣先假一品服，而后登第服官，事亦奇矣。

　　嘉兴马维翰，貌仅中人，而抱负甚大。中康熙辛丑进士，内大臣验看，诸人皆跪，马不可。九门提督隆科多诃之，马夷然不动。隆转笑曰：“不料渺小丈夫，风骨乃尔。”马曰：“区区一跪，未足见维翰风骨也。”

　　汤文正公斌，顺治己丑进士，历官至工部尚书，以理学自任。抚吴时，以上方山五通庙惑民，士女烧香祭赛，大为风俗累，上疏请废其庙。得旨允行，于是海内五通庙悉行撤毁，神像投之水火，一时快之。公由江苏巡抚内升尚书，至京陛见。

　　上曰：“天下官有才者不少，操守清谨者不多见，尔前陛辞时，自信平日不敢自欺，今在江苏洁已率属，实心任事，克践前言。

　　朕用嘉悦，故行超擢，尔其勉之。“仰见圣主知人之明，而公之简在帝心，从可想见矣。

　　长洲冯勉曾勖，由布衣荐举鸿博，召试一等十三名，授检讨。性至孝，父尝馆闽中，己与祖及母家居。岁凶乏食，为村塾师，得升斗奉养，与妻采荇以食。后父客死，阻兵弗获归榇。

　　徒步入京，游公卿间，膺荐得官。乞假归，入闽寻父榇不得，伏地哀恸。有老人指视其处，遂扶以归。人谓孝思所格，神示之也。

　　华亭黄之隽，康熙辛丑进士，在翰林日，聚同巷八人为八仙会，以杜少陵饮中姓氏为上八仙，人取其一以自署。又以世俗所传钟离洞宾辈分署之，为下八仙。彼以上八仙呼，此以下八仙应，故为参错，不得呼姓字称谓。错者罚饮，时号酒仙。

著《香屑集》十八卷，皆集唐八句，为古今体诗九百三十余首。

　　对偶工整，浑若天成，可谓前无古人，后无来者。

　　长洲尤西堂侗，明季诸生，我朝以选拔授永平府推官，以事免。少时有声庠序，所作骈俪各种，脍炙人口。尝以西厢词句题作文，流闻禁中。世祖知为徐立斋元文师，因取观之，叹曰：“真才子。”及召试官翰林，偕诸儒进平蜀诗文。上见其名，曰：“此老名士。”西堂以此六字刻堂柱，左曰章皇天语，右曰今上玉音，极文人之荣。

　　施愚山闰章少孤，事叔誉至孝。一日值叔诞辰，大集亲戚上寿，而叔以小故忤意，坚卧不起，愚山跪榻前移晷。辛亥客都门，每忆叔辄涕泗。事叔如此，世所希有。

　　蔡文勤公世远，康熙己丑进士，出安溪李文贞公之门。是时，文贞以程朱之学教后进，公故习宋儒书，既见文贞，毅然以圣贤自励。颜其所居室曰二希。言学问不敢望朱文公，庶几真希元；事业不敢望诸葛武侯，庶几范希文。可见其志矣。

　　王楼村式丹少知名，年六十，始领康熙壬午乡荐，癸未捷会状。当乡试时，已定解矣。及得吴楚琦卷，改王为第六。其实吴远不逮王，知三元亦前定数也。

　　海宁查慎行初名嗣琏，康熙癸未庶吉士。胞弟嗣瑮，官编修。族侄升，官谕德。时称三查。上赐鲜鱼，慎行《纪恩诗》云：“笠檐蓑袂平生梦，臣本烟波一钓徒。”颇称旨。一日，忽奉内传烟波钓徒查翰林，盖以别二查也。慎行又有“烟蓑雨笠寻常事，惭愧犹蒙记忆中”之句，一时以为佳话。

　　康熙癸末会试，十八名进士宫懋言之祖名伟璆，系崇祯癸未中式十八名，且俱系诗，四房房考俱翰林李姓。初，懋言公车北上，梦祖与之履，觉而喜曰：“此绳祖武之兆也。”

　　常熟蒋文肃公廷锡，康熙癸未进士，官至文华殿大学士。

少时工写生，名与惲南田埒。及贵，都中极重之。大抵以逸笔写生，而风神生动，非识超胆大笔有仙韵者莫能为之。性爱士，一艺可观者皆罗致门下，指授之。故其客潘马所作，皆能乱真，而文肃真本不可多得。

　　高邮贾国维以工书侍内廷食俸，圣祖常以内翰林呼之。举顺天乡试，以冒籍被劾，蒙恩赐复会议。落第，又特赐进士，一体殿试，遂以第三人及第。异数也。

　　松江钱少司寇艰于嗣，偕夫人祈子于天童。大师为集众僧，问谁愿随钱居士往。众未应，一饭头老矣，自言愿往。已而司寇果生子。初名鼎瑞，易名芳标，中丙午顺天乡试，官中书舍人，既而假归。一日与客坐斋中，有僧持一缄至门，云自天童来。舍人拆视，殊不骇讶，但云仓卒奈何。明日晨起，索笔书一偈云：“来从白云来，去从白云去。笑指天童山，是我旧游处。”掷笔而逝。

　　武进赵太史熊诏，恭毅公申乔长子也。生前一夕，祖梦神授一轴，云彩蟠结熊诏二字，因名之。果中康熙己丑状元。

　　熊相国赐履官侍郎时，上万言疏，有名臣风度。其略曰：“臣荆楚鄙儒，猥蒙先帝简拔，授以清班。继荷皇上殊恩，累迁今职。圣恩高厚，中夜汗流。伏念臣虽至愚，自幼读书辨志，窃以圣贤为师。数年以来，恭遇皇上高拱深居，经筵未举，区区献纳微忱，无由上达。且以出位陈辞，典制有禁，因循缄默，尸素至今，臣之罪也。兹者伏遇皇上恪谨天戒，轸念民依，虚己下询，采及葑菲，正微贱小臣图报涓埃之日也。臣备员侍从，谨仰遵明诏，殚竭愚衷，庶几高深之一助，惟皇上留神省览，则天下幸甚。伏读诏书有曰：”今闻直隶各省人民多有失所，疾苦穷困，深可轸念。或因官吏贪酷，朘削民生，或因法制未便，致失民业。‘呜呼！皇上此心乃二帝三王之心，此言乃二熙朝新语。帝三王之言也。夫民生至今日，某困苦亦孔亟矣。国家日言生聚，而凋敝愈甚。日言轸恤，而疮痍不起。日言招集、言蠲免，而流亡满目逋欠浸多。近而畿甸，远而直省，流离琐尾之状，所在皆是。惟官吏之朘削，徭赋之科征有以致之，诚有如圣谕所云者。盖小民终岁勤劳，耕耨仅能自给，而复税秋粮，朝催暮督，卖丝粜谷，十室九空，私派倍于官征，杂项浮于正额。

　　况乎分外之诛求，无名之赔补。种种朘刻，剥肤及髓。一有不应，而老弱疾病俱已颠顿呼号于捶挞敲扑之下。闾阎之膏液有尽，而猾吏之贪囊无底。愚蒙之皮骨仅存，而有司之欲壑无厌。

　　就使年丰岁稔，尚难保须臾不绝之命。一旦水旱，其不至转徙流亡、填沟渠而委道路者几何哉！蠲征则吏收其实，而民受其名。赈济则官增其肥，而民重其瘠。此固民情之大可悯，而国计之重可忧者也。虽然，此不独守令之过，上之有监司，又上之有督抚，朝廷方责之以廉，而上官实教之以贪。皇上固授以养民之职，而上官日课以厉民之行，今日之守令诚有难言者。

