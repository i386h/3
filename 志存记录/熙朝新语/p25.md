<!-- { "loadSidebar": true } -->
　　打箭炉，在成都西南九百二十里。相传蜀汉诸葛武侯南征，遣偏将郭达造箭于此。山脊有郭达庙，极著灵应，土人敬奉维虔。天文分野并鬼之域，为中华之极西，西域之极东。天时多寒少暑，层峦峻岭，峭壁悬崖，中隔鱼通河，形势险峻。本朝添设军粮厅，分驻炉城，专司夷务，兼理五台粮运。明正土司甲克木参同驻于此，辖十二锅庄，约束新附土司。乾隆丙午，敕建惠远庙于城西山麓，金碧辉映，光照山谷。番民所居碉楼，亦极宏壮。炉定桥在飞越岭西南，六诏孔道，桥跨两山间，沪水经其下。不施梁柱，熔铁炼为桥，每炼重二千四百斤，长二十四丈有奇，阔六丈，以九炼为桥身，四炼为护栏，栏穿小炼如□字形。略铺薄板，以济行人。每板离尺许，满则恐为狂风鼓荡。两岸埋铁柱四，横木以绾铁炼，每柱镌炼柱斤重，每熙朝新语。柱重四万八千斤。天全州有王姓者，世业锻，能悬炉于炼，鼓鞲施锤，名曰飞火。遇有损坏，辄召令兴修，他姓不能办也。

　　巴塘沃野千里，水泉环绕，日丽风和，豁人心目，物产类中土。西行十里，有河曰竹巴龙，即金沙江之上游，北通孔宣土司，南与滇之丽江接壤。有土司二以辖番众，前明授以宣抚司，敕秩二品。长曰阿什错，副曰阿什滚，曾随嘉勇公福渡台征林爽文，屡立战功。乾隆丙午，台湾平，论功入奏，赐“奇勇巴图鲁”名号以宠荣之。临阵用鸟枪，能及远，二百步内击人无不中者。捷如猿猱，所向披靡，夷民慑服。暇则邀汉官大贾至寨宴饮度曲，恂恂儒雅，不类夷产。

　　西藏古曰乌斯藏，即唐古忒。前藏名曰布达拉，距京师万里，乃坤维极远之地。天文入井三十度，四时观北斗祇见其半，南极出地十六度。唐高宗以宗女文成公主妻其国王，始封为海西郡王。康熙五十九年，平定西藏，敕封康济鼐为贝勒，阿尔布为贝子，隆布鼐为公颇罗。鼐以军功叠邀恩命，封至郡王，领藏事，子孙世袭焉。乾隆十五年，谋逆伏诛，藏王之爵遂除。

　　高宗以其地赐达赖喇吗管辖，以后藏属班禅额尔德尼佛管辖。

　　国人酷信佛法，自改封后颇称宁谧。班禅住紥什伦布，距前藏一千余里。乾隆四十五年入觐，高宗纯皇帝赐四体字玉册玉印。

　　五十九年，仍还紥什伦布驻锡。其地与廓尔喀接壤，故贸易多西洋货物。行使银钱，每枚重一钱五分，面铸乾隆藏宝四字。

　　五十八年，奏准在藏议局鼓铸，赐名宝藏局，由四川总督派员往董其事。

　　乾隆四十一年，奉敕撰《胜朝殉节诸臣录》十二卷，凡三千六百余人，分专谥、通谥、祠祀三等，人各录其事迹为传。

　　仰见圣人之心大公至正，视天下之善如一，不以异代而岐视也。

　　乾隆四十三年，奉敕撰《西清研谱》二十四卷。凡陶之属熙朝新语。六卷，石之属十五卷，共研二百，为图四百六十有四。附录三卷，则今松花、紫金、驼基、红丝、仿制澄泥诸品，共研四十有一，为图百有八。每研皆正背二图，亦间及侧面，凡御题及诸家铭识，一一钩摹精好。自有研谱以来，无如此之全备。

　　乾隆丁未，庶常散馆。钦定赋题太液池人字柳赋，以题为韵。谨按：人字柳在太液池。乾隆间风吹一枝著地，本株倾欹欲倒，命以折枝撑拄，既而成活，与本株作人字形。因以名之。

　　有御制赋并诗。伏读御制句云：“借问人称谁氏，依稀彭泽先生。”可想见此柳之风致矣。

　　陶南村《辍耕录》载：黑玉酒瓮，玉有白章，随其形刻为鱼兽出没波涛之状。其大可贮酒三十余石，径四尺五寸，高二尺，围圆一丈五尺。至元二年告成，敕置广寒殿。由元迄明至本明，垂四百年，此瓮委弃人间久矣。乾隆十年，重进于朝。

　　奉敕建石亭于承光殿之南以贮之，御制《玉瓮歌》镌于瓮内。

　　内廷翰林恭和诗甚多，秀水郑吞松虎文诗云：“天启圣瑞玉瓮出，惟圣克受昭声歌。臣愚未睹法宫宝，伏读睿藻心为摹。瓮文三尺容五石，随形凹凸浮圆荷。刻画类铸鼎象物，长风蹴踏万里波。腥涎怪雾走蛟蜃，呀呷睒瞲腾鼋鼍。阳冰不冶阴火间，怪变灭没吞江河。伊谁铲削运鬼斧，或巨灵掌吴刚柯。吾思此玉当在璞，块然万古藏嵯峨。百灵孕合胚太极，润及草木辉岩阿。原为圣役剖凿出，宛转人世袭臼窠。那知德薄不能有，供玩耳目羞媕婀。如延津剑泗水鼎，神物终化理不讹。于时恭承陛下圣，万方献瑞声猗那。八无遗贤物鲜弃，希世宝肯终烟萝。

　　熊熊龙气光烛夜，乃迹而得归搜罗。转敕内府输朽贯，千金易致驷马驮。陈之广殿重图训，奠如金瓯无倾颇。龙翔凤翥发天唱，四十八人鸣相和。呜呼隐见会有遇，委弃道院岁已多。冬菹实腹泥没足，学士凭吊资吟哦。拂拭偶及光万国，经天不掩熙朝新语。同羲娥。甄幽拔隐寄深慨，谁其会者空摩挲。异物且贵况奇士，努力盛世无蹉跎。“此诗奉敕镌勒石亭楹柱。

　　长白祥药圃鼐，乾隆丙戌进士，由工部主事累官至布政使。

　　尝作《酒帘诗》云：“送客船停枫叶岸，寻春人指杏花楼。”

　　都下盛传，戏呼之曰祥酒帘。

　　满洲烈妇希光，吏部尚书协办大学士永贵之媳。员外郎伊嵩阿之宝也。夫病，割股以疗不验，矢以死从。因女弱无依，恐诒舅姑累，苦守十年。女嫁之次日，赋七言律诗二章见志，自缢死。翁录其诗奏上悯之，特予旌。遗稿多有可采。铁尚书保选入《熙朝雅颂集》中凡二十首。其《烈妇叹》二首，为大学士舒文襄子妇栋鄂乐作。盖自伤同志也。

　　长洲黄协周林事亲至孝，母病祷于北斗，愿以身代。积四十九日，方假寐，忽闻异香，幡幢蔽空下，中拥神人如世所肖斗母状，呼其名曰：“尔诚孝，柰尔母数尽何？”黄搏颡哀求，神曰：“怜尔孝心，当延尔母数旬寿尔。”已而果然。

　　长洲林煜奇蕃钟少孤，嗜学，年十八补诸生，乾隆戊子举于乡。性恺悌，族人有亲死不能敛者，与之钱为具棺木。同年生死，遗寡妻贫且病，贷金周之。交友以急告者，倾囊与之，不足则出所藏卷轴，使质钱为用。久而不归，亦未尝往索也。

　　与人同行，人指所识妓门曰：“吾故人家也。”牵之入，见粉黛者，觉其绐，辄引去。或招饮于舟，酒半呼妓至，则辞以溲，登岸脱归。其任恤狷洁如此。后谒选得教谕，年三十九卒。长子衍潮，敦行力学如其父。甫得一衿，遽婴瘵疾以卒，年仅二十六。天之所以待端人者顾若是耶？

　　吴县顾童子，年九岁，遘母病且殆，药不效。童子窘，从邻家赁剃发刀归，止户外，爇火煮汤，持刀割肱肉投铛中。会母呼汤，倾盏中以进。母饮之，病良已。童上袖间血漉漉出，熙朝新语。恬然无所苦。母病起，童子创亦合。上海曹御史鸿书为之记。

　　赵云松翼未第时，其戚张某为女鬼所祟，医祷罔效。赵往省之，坐其榻上，张恍惚闻小语曰：“赵探花至矣。姑避之。”

　　及赵出，祟如故。张家苦求赵补被宿其处。旬日，颇安。赵归家，祟大作，而张竟不起。赵登乾隆辛巳一甲三名，官至迤西道。

　　吴县诸生陈和叔黄中，少通敏，长于史学。深究前代治乱往复所由，以达于当世之务，发为文，磊落不可控制。乾隆丙辰应博学鸿词科，廷试未取，客游燕、齐、豫、楚、闽、浙间。

　　时高宗纯皇帝登极之初，中外大臣仰承圣意，延致天下豪俊，虚衷谘访。和叔故善海宁陈相国，因上书论用人、理财、治兵三大事。其条用人之目有十，曰分科取人、曰慎择举主、曰重名节、曰辨邪正、曰加俸、曰汰冗员、曰宽法网、曰核名实、曰惩贪、曰酌道里以铨选。条理财之目有六，曰定旂制、曰权钱币、曰兴西北水利、曰轻征榷、曰减漕粟、曰定盐政。条治兵之目有六，曰谨边防、曰严海禁、曰练士兵、曰修军器、曰简帅臣、曰加月饷。相国韪其言。会诏求骨鲠质朴之士，相国欲举之，和叔辞。已而倦游归里，下帷著书，成《宋史藁》一百七十卷。又著《新唐书刊误》、《国朝谥法考》、《殿阁部院年表》、《督抚年表》十余卷，《诗文集》四卷，贫不能付梓。年五十九卒，不能治丧具。亲友以金赙者，妻张固却之曰：“奈何以贫故，伤夫子义？”遂粥居以葬，其展氏之风欤？

●卷十四

　　乾隆十六年三月初十日，奉上谕：“朕时巡至杭州，禹陵在望，缅惟平成之德，万世永赖。皇祖圣祖仁皇帝曾亲祀焉。

　　爰东渡浙江，涉会稽，式遵皇祖旧典，躬荐馨于宇下。厥有姒氏子姓世居陵侧，应世予八品官奉祀。该督抚择其有品行者一人充之，以昭崇德报功之至意。钦此。“钦遵，由阁部移咨督抚，行据司府县结报详题，请将姒恒甸世袭八品官奉祀等因到部具题。奉旨准行。

　　乾隆二十二年二月二十八日，奉上谕：“朕昨至浙江省城，礼部未奏请遣祭已故大学士徐本。询其故，则以未入贤良祠例不致祭为对。徐本历事两朝，宣力多年，勤慎懋著。即如前者过常州时，已故巡抚潘思榘，礼部尚犹奏请。徐本视潘思榘为何如耶？朕巡幸所经郡县，名臣旧辅皆即致祭，乃国家念旧酬功之典。该部自当慎重办理，何得胶柱鼓瑟乃尔。徐本著入本省贤良祠，并著该部奏请遗官致祭。钦此。”仰见国家眷念旧臣，有加无已之至意，凡在臣工，宜如何感激奋兴耶？

　　乾隆十六年圣驾南巡，进治河方略之生员俞堉，赏缎一匹、貂皮二张、大荷包一对。进诗赋之吴楷、顾于观、姜抡元、王世球、于尧臣，各赏缎一匹、大荷包一对。其余王新铭等十五人，各赏大荷包一对。原任太仆寺卿张映辰、编修梁启心，各赏缎一匹、貂皮二张。续进诗赋之魏近思等二十名，各赏缎一熙朝新语。匹、荷包一对。严长明等五十二名，各赏荷包一对。二十二年圣驾南巡，进献诗赋书画人员，进一册者赏缎一匹，进二册者赏缎二匹。其进《万寿生生图》之罗学旦、进《苏诗补注》之查开，各赏缎四匹。二十七年圣驾南巡，进献诗册之胡绍鼎、李宗袁、王诚、吴灿英，各赏大荷包一对、小荷包二个。进献《黄山图》之员外郎许荫材、进献《龙井见闻录》之举人汪孟鋗，各赏缎二区。进献画册之临生朱方蔼、童生吕师说、言世永，各赏缎一匹。进献《唐诗》之李清馥，赏缎二匹。三十年圣驾南巡，进献诗赋之汤世昌等三十人，各赏缎一匹。承办《金山墨刻》之程堂、姚思康，各赏缎二匹。江广达，赏貂皮四张，大小荷包各一对。以上俱见《南巡盛典》。后自庚子至甲辰，銮辂经临，行庆施惠，不胜殚述。

