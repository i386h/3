<!-- { "loadSidebar": true } -->
　　杨于两为余言台湾赐姓公之贤，以为诸葛忠武、郭汾阳、岳武穆后之一人也。赐姓少时，思文帝绝爱之。其父芝龙怀逆谋，赐姓屡谏以尊朝廷，恢复中原，遭其父之怒骂。后芝龙、鸿逵皆提兵出关。思文诏赐姓谋，赐姓劝思文出关。思文曰：“芝龙、鸿逵，朕将谁依？”赐姓曰：“臣父臣叔，皆怀不测，陛下宜自为计。”与帝相持痛哭。帝曰：“汝能从我行乎？”赐姓曰：“臣从陛下行亦何能为。臣愿捐躯别图以报陛下，此头此血，总之已许陛下矣。”思文出关，赐姓遂入海，聚众至数万，据厦门、金门，而芝龙已降本朝矣。思文至邵武，知大势已去，有二宫人缢死，敕取三棺，皆钉之而出，则皇后曾氏亦在其内也。呜呼！思文皇后之死在行在，烈皇后之死在宫中，永明皇后之死在系虏，虽先后不同，其成仁取义则一也。思文后此不知所之。赐姓之妻董氏，其父讳先，号沙筑，晋江人也，先朝进士，于两之表叔。于两与赐姓幼同笔研，赐姓既据厦门，沙筑住金门，后于两以贫困往干沙筑，赐姓知之，召至厦门，遂留之。表奏永明，授以兵部车驾司郎中，以其未曾蓄发，遣之往来京师。永明以延平王爵封赐姓，而赐姓不敢受也；清使往招抚之，而赐姓不屈也。曰：“和则可矣，奈何曰‘抚’？大国若存此弹丸之地于海外，以延有明之一线，请从安南、朝鲜之例，不废贡职。大国苟不以为然也，则亦惟命耳。”上知抚之不就也，召芝龙温语曰：“汝子有书至乎？汝知厦门抚议之就乎？”芝龙曰：“臣不知也，亦无书来。”上曰：“汝子诚反矣，汝无罪也，已往不究。今后汝子使人来，汝即以闻。”芝龙得旨未两日，而于两适至都门，祸几不测。幸芝龙以方得旨而遽有人至，恐上见疑，遂命于两走，得脱。后为人告发，发遣芝龙于关东。后遣大兵征厦门，赐姓命居人迁徙，空其地以诱清兵，舟楫之费，皆赐姓任。于两不知，以为赐姓弃厦门也，事则败矣，遂徙其家人于内地，而身送之。既渡海，肩舆行，与清兵遇。远望见，亟取田塍间间道以走，清兵追之，马辄陷，其道非土人不知也。走匿村中，田夫则于两之故仆，少焉，已发兵围而搜之。于两发以免，而置敝箧故靴于海滨渡口，若由此以济者然，清兵信之。清兵渡海而败，于两从此亦不得复归厦门，然以其兄同苏立在广东，不敢出投诚。赐姓军法，凡有一人投诚，则其宗族皆在必诛故也。苏立与许隆、杨文广，皆广东尚王之客，为尚王行商海上，颇跋扈，尚王患之。鸩杀文广，苏立、许隆自此与厦门结连，不可杀。后苏立乃为一游兵所杀，其事杨符五曾为余言之，尚未详其颠末，更当留心。文广之子，今候补同知。昨从湖南北上，留于两处，一宿而去。赐姓之死也，面目皆爪破，曰：“吾无面目见先帝及思文帝也。”余曰：“赐姓提一旅之师，伸大义于天下，取台湾，存有明正朔于海外者，将四十年。事虽不成，近古以来未曾有也，贤于文信国远矣。然赐姓既死，无人继起，则其当日成就人材者，必不得其道矣，亦未闻有非常之人为之辅也。”于两曰：“恶，是何言也！吾闽向为文胜之邦，今一变而为用武之国，居方镇，握重兵，十之八九皆闽人也。姑以我晋江一县言，则一公二侯二伯，其余任将帅之职居八座者，共十有八人。若通八闽计之，指亦不胜屈矣。前此阿罗斯之捷，昨岁阿鲁特之退，皆敝亲家林兴珠之功也。兴珠今老，然持藤牌而舞，辟易万夫，前跃八尺，后退一丈，不可敌也。诸如此者，实繁有徒。濒海之地，风土柔弱，一变至道，伊谁之力？凡此皆赐姓之余勇也。其成就人材，为何如耶！”余闻此言，爽然若失。虽然，武勇之士，为他人所贾，多至富贵；忠义之士，则从未之闻矣。慨然曰：“黄金用尽教歌舞，留与他人乐少年。”遂投箸而起。

　　黄石斋先生被执，拘禁中，洪承畴往视之，先生闭目不视。洪既出，先生举笔疾书一联，曰：“史笔流芳，虽未成名终可法；洪恩浩荡，不得报国反成仇。”盖成仇与承畴同音也。杨于两云。

　　衡山县城外康王祠内，有阁临潇湘上，扁曰“水月林”。高爽轩豁，东南向，望月为最。中奉义勇武安王，颜曰“云拂潭空”。柱联曰：“楼外山川，知是何年图画；槛前烟雨，须看此日天工。”中尊三韩孙维震题也。

　　湖南多异术，凡肢体折伤，以符水禁咒治之，立刻可愈。前向禹门见余伤臂，殷勤言之；又作字与向亦周，必令此辈一看，若犹可治，何惮而不为。余不敢辞，故至衡山。时亦周与术士二人偕来，视予臂，言伤已老，须使之脱，而后符水可施。必也频频举动，力不胜任，则再肿痛，然后可为也。余此臂已安之如命，且亦无大碍，不废作字揖让，亦何苦而必欲为此？遂笑谢之。

　　南岳紫盖峰下，有罗克生者，豪杰士也。隐居不仕，以诗酒自放，以朋友为性命。四方之客至南岳者，必延过其家，尽宾主之礼，款宴连日夜，陪游山林，朝夕不倦。故户外之屦恒满，尊中之酒不空，过衡山，未有不识克生者。且熟谙南岳典故，问无不知。惜于丁未之秋去世，今山中无复人矣。

　　衡山县正当南岳之东，自县治西南三十里为岳庙，南岳之都会也。九仙观则在岳庙之北十里。余考南岳山形正西北向，湘乡县乃其正南，衡山岳庙反在其背。周回八百里，回雁为首，岳麓为足，游者非经年不能尽。五峰以祝融为最，崔巍云中，非极晴朗不见其顶，登此则诸峰皆在目前矣。游岳不登祝融，犹入朝不见天子，会灵山不睹释迦也。

　　祝融峰之东南，有福严寺，乃思大禅师飞锡所定之福地，三生骨塔皆在焉。而怀让大师最胜轮垣，与马祖之磨镜台，皆在其侧。石头希迁之见相宝塔，去亦不远。李邺侯之祠即在寺左。夫思大乃天台智者，本师亲受三种止观，而怀让、希迁，又五宗鼻祖。然则若宗若教，皆发原于南岳，地灵人杰，信有然矣。

　　衡山舆夫，矫健冠天下，走及奔马。上峻阪，走独木危桥，舆在肩侧，其足逡巡，二分在外，舆平如衡，无少欹仄。吁！亦异矣。

　　九仙观有坛，曰“九仙坛”，在南斗注生殿前西阶下。一巨石与地乎而稍高，如我苏虎丘之千人石，差小，特四分之一耳。坛面镌六字，字大如屋，曰“九仙飞升之坛”，作两行东西向，遒媚藏锋，法颜鲁公《麻姑仙坛》体，化极小而为极巨，气势逼人。旁有款识，尽凿去，不知何故。案，九仙皆晋、宋、齐、梁间人，《云笈七签》详载其事，其飞升皆有年月。

　　南岳五峰，皆环拱祝融，惟祝融是向。独紫盖一峰，直走东北，别为一支。杜少陵《望岳》诗所谓“紫盖独不朝，争长并相望”也。

　　南岳水帘洞，即所谓朱陵洞，有石刻“朱陵大虚”四字，为道书第三洞天。山上有泉，至洞门如垂帘状。洞口有石，方正，可坐可眠，在水中，上刻“冲退醉石”四大字。九仙云：此洞与罗浮相通。彭禹峰云：字镌瀑水石上，为水所激溅，不知若干年矣，字形模楷，固无恙也。

　　岳庙前乃四通之衢，百物辐凑，列肆而居者数百家，无异五都市。中岳坊刻“天下南岳”四字，相传为宋徽宗笔，柔媚如妇人，无天子气，且与南岳不相称。南岳不在天下，得无倒挂天上耶？

　　韩公祠，即所谓“云开台”也。祠门西向，堂中奉韩文公木主，悬之梁际，亦剥落不堪。折而北，有堂南向，中供观音大士像，守祠僧所居在焉。嗟乎！今天下之书院祠祀，十之八九皆守之以僧，名不正，言不顺，莫此为甚。儒有书院，而无主持其事之人；僧则不居兰若，而为俗士守祠，是何异飞者入池，而棺椁异处也。且昌黎平生以辟佛为事，今乃与佛同处，而奉事香火者皆僧，僧岂皆大颠哉？无怪其烟寒火冷，木主倾欹也。衡生乃起而争之，以取僧贿，不亦悲哉。

　　祝融距岳三十里，虽高插云汉，而路称平坦，石磴逶迤，可骑可舆，为南岳之一胜。但舆须二人以布兜之，拽之前行，俗呼纤夫，犹舟之逆风以牵百丈者也。

