<!-- { "loadSidebar": true } -->
　　康熙二十七年平武昌塘报：“六月二十四日，湖广提督徐治都督兵驰抵金口，初遇贼，击败之，随广发牌谕，招携逆党。二十八日，据陷逆抚标把总沈朝相等五人密款称，夏包子于五月二十二日密纠裁兵，乘各官上抚院衙门，蜂拥擒绑胁从，拨随逆总兵杨兆先统驻蒲圻，共一千四百余名，约期进剿，请为内应。臣思我兵已捣逆贼肘腋，咸、蒲二邑，关系岳、常一带要害，随给谕密授机宜，属期速行。去后，于七月初二日，朝相等擒杨兆先，并先兵九百余名投降，其父母妻子俱被杀﹃。自六月二十四夜击败之后，夏逢龙窥我兵单，私回武昌，起发战船，悉兵赴金口，又密期杨兆先七月初二日抄我后路，合兵齐犯。臣军前止有本标官兵二千余员名，偏抚标兵三百，辰协水师六百，衡协二百，岳州洞庭共二百余员名。令由岳州一路前进蒲圻，恢复咸宁县。余宝庆等营尚未调到，倏闻此信，惟戒严以待。至初二日，逆兵水路之船只泊金口龙床矶下达磨亭边，陆路伪兵扑我营盘，密布山头，施放枪炮，自辰至酉，揣知蒲城已经投诚，于戌刻各处齐发，喊声震天，攻近各营，被我兵枪炮弓矢击死甚众。初三、初四，彼此对放枪炮。初五日午刻，乘北风顺便，又发沙船战船三十余只，由北岸而上，顺风放下，施放大炮，陆路大肆猖獗。见我官兵船只抢风上迎，水陆严整，不敢亲迎，又将船只忽拢矶下，船兵上岸，齐力攻我营盘。臣督率兵将，登墙迎敌，杀死逆副将、大小首领官数十员，逆兵不计其数，天晚方收兵。停未寸晷，又复攻犯各营，直至初六，昼夜截杀，枪炮之声闻四野。又初七日初更时分，乘暴风天黑，大队齐犯，我兵冲敌数阵，击退回巢。见今攻打不休，前后接战六昼夜，官兵不能刻停，臣损赀赏赍，人人思奋，虽极劳而未见甚疲。臣思此项叛兵，见臣深入肘腋，拚命迎敌，以求逃遁，乃敢如此大胆，公然四犯。且思在城从叛原兵无几，何以有如此之多？审据拿获逆兵供称，在城兵丁，除抚标几百名已投诚外，原兵不过三千，兼招来裁兵三四千，以及招募无赖等，合二万多人；今来金口者，有老本兵三千多人，夹挟新募水陆共八千多人等语。臣查此会接战，若非抚标官兵擒获逆首投献，则我有首尾之劳矣云云。”

　　“逆以各路汉满官兵船只尚未逼近，惟臣驻札金口，扼彼咽喉，势所必争，是以自七月初二日起，今止，旬有余日，昼夜未曾停刻。臣惟亲列行伍，鼓励官兵，水陆督战，逆被枪炮矢石击死甚众，我兵伤亡无多。岂逆于十三日五鼓，陆路站队架梁，直迫我营；水路乘驾战沙船四十余只，顺风前来，施放枪炮，意谓我疲，若水陆拚命一战，以为死中求生之策。臣随将本标辰协、衡协等营，水陆俱分二股。其陆路令一股出营站梁逆杀，一股暗伏栅内，施放枪炮矢石；水路船兵一股抢风上逆，遏来势以便下压，一股静泊江岸，密排枪炮矢石，更番迭出，联络水陆。自五鼓鏖战至酉，逆首施放号烟，陆路约有三千余众，一齐奔我木栅，被我枪炮矢石打死、跌落陷坑甚众；余逆奔溃，被我站梁官兵掩杀回巢。其水路兵扑我泊岸船，被炮子击入逆船中火药桶内，烧逆沙船二只，沈四只，逆众大败。”

　　“逆自十三日败后，复调存省兵万余，于十五日黎明，乘北风大起，驾沙船四十余只，夏包子亲领，直至纱帽山对江鲤鱼料地方拢岸。臣知其牵制官兵前去抵敌，乘虚攻我大营狡谋。臣密调中军前去，会合彼处驻营衡协都司剿杀，去后移时，上游烟起，贼船下奔。臣指挥沿岸及先锋营开放战船枪炮，打坏沙船二只，淹死逆兵五百余名。该将驰至杨都司营，会同密商，案兵休息，俟逆船兵尽数上岸，以便一鼓追擒，贼果移兵扛抬挡枪，率逆众布作方阵，以为冲我营盘之势。值大风猛雨，乘彼安置未定，我兵齐力一拥，推毁挡枪，平踏贼营，枪炮弓矢击死逆兵七百余人，赶落水中淹死八百余名，活擒伪总兵一员，众官二十余员，兵三百余名。夏包子奔命上船，官兵追赶去讫。臣以贼胆已丧，亲率水陆官兵，合力齐攻，昼夜不休，奋勇夺彼山梁。贼众如山崩海泻，奔溃上船，于十六日夜半，水陆逃遁去讫，至三十里外聚住。夏逢龙十六日带残兵数百，连夜逃回武昌，不得入城。十七日至黄冈县，被民擒赴振武将军瓦代军前磔死，随从止三人。十八日伪中军总兵胡耀乾等杀妖僧伪军师大员，赴军前投诚。武昌平。”

　　张耕烟，嘉兴人，南江川县知县，伪周时教授诸世子。

　　阚鹤滩，江川人，进士，出家为道士，被征。其师兄临江贡生，于云龙山出家。

　　四川狱囚黄金玉，安酋之乱，执兵扦贼，守囹圄而不去。

　　程兼，字抑若，号樵髯，黄山人。家繁昌，有《峨溪外谱》，尤悔庵为之序。

　　雷如，满州人，长沙守备，郑司直尝授以兵书。夏逢龙之变，鲤鱼料有功，徐提督荐之，今为贵州黎平府副将。

　　李希膺，字雪村，平西时儒将也，与韩非有齐名。

　　周少参、陈海槐，广东蜡丸皆此二家所制。周卖中土，陈主外夷。

　　张靖逆幕客宋适之，娄子柔极言其人，今出家于华山为道士。

　　施雄山，陇州人，在秦州围城说伪监道马□投诚者。技勇绝人，不可一世，翰墨杂艺无不通，惟以傲物不合于人，今出家矣。汪天倩友也。

　　嘉定四先生，乃程嘉燧孟阳、李流芳长蘅、娄坚子柔、唐时升叔达也。孟阳号松圆。

　　衡阳邹统鲁，字近野，与王而农先生同登壬午贤书。

　　江出岷山，其源自西羌万山来，至嘉州而沫水自州合大渡河、穿边界千山以合之，至叙州而马湖江会之，又十五里而南广江会之，至泸州而内江又自资、简会之，自涪州而黔江合南番诸水会之，至万县而开江水自开、达等州会之，然后总而入峡。是江自峡而西，受大水凡八：及出峡而下岳阳，则洞庭湖所受南北诸水也；又自是而下鄂渚，则会之者汉口与兴元诸水也；又自是而下黄州东四十里，则会之者巴河也；又自是而下九江，则会之者彭蠡，今名鄱阳湖，所受江东西诸郡水也；又自是而下则皖水所受淮西诸水也，然后总而入海。是以自峡而东，又受大水凡五。略计天下之水，会于江者居天下之半，其名称之大而可考者，凡十有三焉。

　　洪武二十六年正月，升莱州府胶水县为平度州，以潍州为潍县，并昌邑县隶之。

　　《孤树裒谈》，闽人赵可与著。

　　黄性震，字静庵，漳浦道士，为郑氏百夫长，投诚后为千夫长。在姚总督麾下，以招刘国轩说姚，姚命往探，得其肯綮，顾假□以间之，为《致国轩书》，误遗台湾，遂有疑，因说国轩来投诚。

　　汉阳府，魏晋末为沔口重镇，盖汉水入口处，屈完谓楚汉水以为池，虽众无所用之。魏初定荆州，屯沔阳，复移夏口。晋陶侃为荆州刺史，镇沔口。宋绍兴中，贼成留汉上经营襄邓，赵元镇上疏，乞下湖北帅司提备贼情是也。至长江之险，与武昌共为门户，曰大别山。三国吴之所守者，禹功矶也，矶之旁为铁门关，古置戍守，商舶鳞集，外屏，则今之汉口。而蔡店、沌口（音撰）、新滩、百人矶，亦皆要害，至刘家隔居汉、沔之间，湖泊辽旷，萑苇丛密，盗逆窜匿之区。明正德间，邱仁、杨清倡乱于汉川之同冢，啸聚万人，立寨沔阳之麻阳，伪称大王。台臣奏闻，以右布政司陈镐、副使蒋率汉土兵擒之。嘉靖间，汉川风门河一带上下数百里，群盗出没，截掠商贾，知县昌应会率兵捕之，盗拒战，割应会左耳去。隆庆元年，群盗白昼入刘家隔市镇，杀捕盗人役，解其支体，地方团保不敢窥。其猖獗如此，皆防御当严之地也。

　　晋宋间佛学初行，其徒犹未有尊称，通曰道人，其姓则皆所从授学者，如支遁本姓关，学于支谦为支；帛道猷本姓冯，学于帛尸黎密为帛是也。至道安始言佛氏释迦，今为释子，宜从释氏，乃请皆姓释，世以释举佛者，犹言杨、墨、申、韩。今以为称者，自不知其为姓也。贫道，亦是当时仪制定以自名之辞，不得不称者。疑示尊礼许其不名云耳，今乃反以名相呼而不讳，盖自唐已然，而贫道之言废矣。

　　颜鲁公《吴兴地记》：“乌程县境有颛顼冢。《图经》曰：”晋初，衡山见颛顼冢，有营丘图。‘衡山在州之东南，《春秋传》所谓楚子伐吴克鸠兹至衡山者是也，今谓之衡山。或疑颛顼都帝丘，今濮州是，无缘冢在此。古今传流，虽不可尽信，然舜葬苍梧、禹葬会稽，何必其都耶？今州之西南有杼山，亦隶乌程，其旁有夏驾山王屯阝，相传以为夏杼巡狩所至。杼，夏之七王也。禹葬会稽，则杼之至此，固无足怪。庸俗之言，未可谓全无据也。越王句践，本禹之后，盖吴越在夏皆中国地，其后习于用夷，故商周之间，变而为夷，岂真夷狄也哉？六合之大，自开辟以来，迭为华夷，不知其几变，如幽燕故壤，沦陷不满二百年，已不复名为中国矣。而闽、广、陇、蜀列为郡县者，亦安知秦汉之间皆夷狄耶？“

　　常德万人杰，其父伪周时守备。后因安插归常德，以贩木在武昌。适夏逢龙之变，授以伪总兵札，并以伪空数十通，银数千金，令归常德招来诱煽。后武昌平，人杰伏诛。

　　李登、周、沈约、陆词之书及《唐韵》，今皆绝传。《宋韵》屡易，皆一东二冬三钟者也，最后为平水韵。夫切为源，韵为流，源密流疏，源分流合，今欲为其密者分者，岂可不遵疏者合者乎？度曲须知，亦有见于谐声之道。为韵所束，遂致支离破碎，岂可蹈其覆辙耶？

　　汪涯，字万顷，汉阳人。贾似道为宣抚时，请为客。元世祖围武昌，似道乞和，师退，当作露布献功，涯目曰：“啖以利而退其师，又儿弄主上，何露布为？”似道怒，挝杀之。其母闻之曰：“汝以直死，我则不辱，可以下报先君矣。”亦自沈。涯有《江帆诗》及《采石独酌》之咏。《江帆诗》：“江帆去去可肠断，千古万古越王台。扫风黄叶晚风定，□□飞尽碧鸟回。平生无成作笔研，万事不理问樽。年年看梅今白首，已矣英雄留七哀。”《采石独酌诗》云：“欲落不落月在手，百年几何持钓纶。不知春色万象表，绿烟漠漠入江滨。天翻地覆有今夕，酒醒诗成无可人。向来谈笑今黄土，堕泪未了鸡司晨。”

　　天童《悟赴黄蘖请上堂》云：“双叶扁舟泛海中，乘风来往福城东。洪波浩渺无余事，只作抛纶掷钓翁。”

　　金粟费隐，讳通容，闽之福清县人。《唱水岩诗》云：“岩上草色肥，岩下水流急。策杖上岩头，空山人独立。”

