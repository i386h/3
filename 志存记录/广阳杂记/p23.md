<!-- { "loadSidebar": true } -->
　　双石峰有双石寺，神禹迹在焉。予主康甲夫时，往游之。三五里外望见双石峰，有瀑流如匹练垂天半，石桥当其前，横跨空际，奇秀如唐人画。土人云：“此名禹王桥，过此即双峰寺迳矣。”余谓二子曰：“此何异海上三山也？昔人有‘若作一日神仙，即死亦甘心’之语。少时从此桥经过，讵非一日神仙耶？”山下有石，在田中，长丈余，其形如鱼，头尾鳞鳍毕肖，曰鲤鱼石。又一石，形状大小如前石，而半身埋土中，前半出土外，想见通州漫叟石鱼湖上之乐。取路登山，更半里至禹王桥，即山下之所望见者。桥在半水岭之前，石壁陡立，瀑流挂壁上，横飞斜挂，万态千状。俗传此水为罗汉运粮处，鄙俚可笑。圣元曰：“时有鱼自下逆水而上，乘水势沿石壁而登其巅，不知其为水往也，此为雨兆。若自上顺流而下，虽久雨必晴矣。”余曰：“必鲇鱼也。”曰：“然，非鲇鱼即墨鱼耳。”过禹王桥折而下，有方巨石二，相距一二尺，曰仙人对弈石。更半里至双峰寺，寺在两山相夹处，扁曰“禹阁流声”。坐处黑暗，热郁不可耐，南岳名山而无精舍，缺陷世界也。

　　聚元言：衡山草市人单循良，少习举子业，长弃去。无赖，以事到官。知县孙维震见其儒雅，询知其为读书，命题为文，称赏之，赏以银，令其归读书，后为弟子员。其人知音律，自以其意谱汉魏乐府入调，皆合律吕。尝乘舟夜泊湘潭，月明如昼，叩舷歌《离骚》，声裂金石，邻舟数百多寝者，皆起听，无不泣下沾襟。歌竟，东方已白矣。自此疾作，竟不起，今其墓已有宿草矣。循良奇士，惜其生于衡，无所闻见而早死。使其今日尚在，相见时必有一番绝世讲究，而今已矣。衡山人或有知其学，他日入县，当悉访之。

　　仲翔言：福建□氏之事，坏于易明。明，旧包衣人也，仲翔知之甚详。

　　娄胜功构竹屋于筏上，随水上下。门有联云：“接天烟水横三楚，映水楼台别一家。”座中联云：“水底有天行日月，座中无地著尘埃。”问之，其令侄笔也，今寓中湘云。

　　听唐子腾与唐子霖谈宁羌州王辅臣之变。助之乱者，虽有董九畴、李国梁、李国栋等，而先杀宁羌知州者，蔡元也。子霖甚悉蔡元前后事，叙其取秦州，守关山，及关山失而复取，困清兵于内。后由阶州入川，求救于王屏藩，取汉中以通归路，王平凉与官兵对垒。尝独骑追贝勒王入连营十三座，无有撄其锋者，闻之令人勃勃有生气。今此公总兵于古北口矣，不胜浩叹。

　　听子腾谈赵勇略、王奋威不合始末。盖自勇略镇宁夏时也，入川相遇于宁州，几成吞并，奋威亦危矣。余谓子腾曰：“古云：”山东宰相关西将。‘今之将帅，半皆闽人。然靖逆、勇略、奋威功业，尤为俊伟，三人皆秦产也。极西北与极东南，豪杰皆为时出，吾徒亦何为哉？“

　　衡州苦瓜，即北方之癞葡萄，江南之锦荔枝也，闽、广、滇、黔人皆喜食。味甚苦，非虚寒所宜也。

　　亦舟以优觞款予，剧演《玉连环》。楚人强作吴，丑拙至不可忍，如唱红为横，公为庚，东为登，通为疼之类；又皆作北音，收□开口鼻音中，使非余久滞衡阳，几乎不辨一字。余向极苦观剧，今值此酷暑如炎，村优如鬼，兼之恶酿如药，而主人之意则极诚且敬，必不能不终席，此生平之一劫也。

　　康继武，吉安安福人。予因问以安福风物，继武言侄孙康放仁，奇士也。放仁字｛易｝孙，天资过人，性颖悟。家贫无书，曾经其目者，无不通晓。通音律等韵、天文历法，不经师授，自能解了。占验未来事，多奇中。平西昭武中，知后必复康熙年号，终身绝意仕进。尝自言腹有藁二十二卷，囊括万象，未经笔之于书。继武兄弟虽其叔也，而以师事之，尝欲授之以学，曰：“汝等稍有出头日，当为我觅写书人数十辈，舂半年粮，以成此书。书成走下江，请政于诸大人先生，然后藏之名山，以待其人。”继武曰：“余兄弟以奔走衣食，沈酣举业，□八比之外，他无所言。岁月悠悠，以为有待，不意其遽尔长逝也。”逝之时，年五十二，今年亦不过五十三耳。死于去年辛未之季春，无诸疾苦。时寓一僧庵，先一日呼其子至，子年尚幼，无所知。属曰：“吾即死，汝敛我以白布二匹，以还我洁白之体。买棺只须银一两余，不得至二两也。”无他属。次日死，其子于研池下得一纸，乃细书其死之时日并诸未完事，云其妻不得于舅姑，自父母死后，终身不见其妻。少时留心禅学，晚年乃言禅学无用。余意其或得闻佛典也。继武曰：“曾来南岳访破门笔墨，几欲狂死。使今日尚在，得先生来，把臂入林，不知作何许盘桓也。”异哉！余之此行也。如此人物，正予日夜之所祷祝而求之者，纵千里万里，犹将买草鞋得得而往，乃在安福取道江西陆路之所必由者耶！余意其人远胜王而农，其学不由闻见而入，得之于天者为多，且名心净尽，不假外饰，真吾友也。先余来而殁，不及一载，而更无一人传持其学者；生既同时，且来其地，而竟不得一见，令人气尽。因思天下之大，亿兆之众，安能必其无绝伦超群之人，好学深思心知其事者，然真实学问之人，必不奔走风尘以求名誉。我既不知如此人物乃在何许，而彼亦不知天下有余，相须甚殷而会合无由。彼苍苍者性与人殊，不惟不足以恃，且似有意播弄颠倒者然，不知余生尚能得一二人以摅怀抱否？写至此不知涕泗之何从矣。安福更有吴蓊水者，名云，年八十矣，以文名，深于理学，《大全》《纲目》，皆有纂述。久客都下，今归老山中矣，明末明经也。又有管珏者，字石楠，善画竹，亦先朝明经。此二人者，为世所知，今皆在安福，然此等人又非余所敢亟见者。

　　继武言：“安福之西六十余里，袁州之界，有武功山，高与南岳齐，而险峻过之。中多古道观，朝山者四时不绝也。又有蛤山，山有洞曰石城，深远莫知所止，潜通闽广诸省云。中有大川三，有舟可济，游者秉烛入，数十里至风花雪月四洞，炬恐不继，多届此而返者；更前则阻水，跋涉维难矣。风洞中四时昼夜常有风；花洞中石五色陆离，嵌空如雕镂，至此俨入万花谷；雪洞中石白如霜雪，琐细如堆盐坠絮；月洞上有一窍透空，天光所，俨如半月，亦天下之至奇也。先朝郡人刘孔当字喜闻者，未第时读书于此，尝见二老者相对坐石上，踪迹之忽不见、如是者数四矣。后觅隐处以待之，见其来也，迫而就之；二老者走入洞，追而求之，洞由此开，前此未闻也。此洞中宽衍宏敞，远胜包山之林屋，而世人尚多未知。孔当后为名进士，著有《五经难字》、《五经叶韵》，共若干卷，上附琉球红夷字，甲夫家有其书，曾见之。”余闻此不胜惊叹。前在甲夫家一住数日，乃不知有此异书。《难字》《叶韵》，不关有无，若红夷琉球，则正余所悬金而求、募贼以窃者，乃面失之于康甲夫也。红夷文字，必用蜡底诺语以合其土音，必稍有异同；琉球字又不知宗何国矣，归途当更过清溪以访之。（瑚案，开石城洞者，乃刘泸潇非刘喜闻也。泸潇讳元当，见先师日记。）

　　继武又曰：放仁昔同继武在书舍，其邻即继武之叔日修之所居也。时当八月，晚露坐纳凉，日修年方壮健，醉后呵骂奴婢。放仁闻其音，谓继武曰：“日修叔祖不久矣。音与神离，当不出两月也。”后一月余，果暴疾而卒。

　　安福西门外，明三百年科甲，不可以更仆数，至烂木桥而止，烂木桥无有登甲榜者矣。桥东地名鱼鳞，刘氏聚族居焉，乌兜陈氏则在桥西。陈二止先生晚年静极而慧生，有来访者，必先知之；或不当晤，身先避去。

　　于途中思得谱土音之法，宇宙音韵之变迁，无不可纪。其法即用余《新韵谱》，以诸方土音填之，各郡自为一本，逢人即可印证。以此法授诸门人子弟，随地可谱，不三四年，九州之音毕矣，思得之不觉狂喜。由此而思，方舆之书所纪者，惟疆域建置沿革、山川古迹、城池形势、风俗职官、名宦人物诸条耳，此皆人事，于天地之故，概乎未之有闻也。余意于疆域之前，别添数条。先以诸方之北极出地为主，定简平仪之度，制为正切线表，而节气之后先、日食之分秒、五星之凌犯占验，皆可推求。以简平仪《正切线表》为一则。诸方之七十二候各各不同，如岭南之梅，十月已开；湖南桃李，十二月已烂漫。无论梅矣，若吴下梅则开于惊蛰，桃李放于清明，相去若此之殊也。今历本亦载七十二候，本之《月令》，乃七国时中原之气候也；今之中原，已与《月令》不合，则古今历差为之。今于南北诸方，细考其气候，取其确者一候中，不妨多存几句，传之后世，则天地相应之变迁，可以求其微矣。余在衡久，见北风起，地即潮湿，变而为雨，百不失一。询之土人，云自来如此，始悟风水相逆而成雨。燕京吴下，水皆东南流，故必东南风而后雨；衡湘水北流，故须北风也。然则诸方山之背向、水之分合，支流何向、川流何向，皆当案志而求，汇为一则，则风土之背正刚柔，暨阴晴燥湿之征，又可次第而求之矣。诸土产此方所有他方所无者，别为一则，而土音谱合俚音谱共为一则，而其人性情风俗之微，皆可案律而求之矣。然此非余一人所能成，余发其凡，观厥成者，望之后起之英耳。

　　乌兜二陈，高风被于乡里，至今乌兜二十余里，人皆化之。耕读不应科举，深衣幅巾，见官长亦不变，此风海内无有也。

　　陈狂奴，旧字元闻。刘渤，宇巨溟。前刘益其言之，然遗其名，并讹其字，今正之。

　　安福城东门有复真书院，邹东郭先生祠也，祠中藏书甚富。东郭为姚江门下第一人，在龙溪之上。

　　安福武功山，高大与南岳等。千峰万壑，皆用南岳之名，如祝融、天柱、石廪，亦有马祖磨镜台焉，古迹之可笑类如此。石城洞，鸽湖之水出焉，故曰鸽山，非蛤山也。武功皆道院，有僧舍曰白发庵，皆耆德之所驻锡。四方耆宿至，以银数十两贮常住，衣食不外求矣。蕲济言。

　　衡山之西南，地名白杲，在中山之后，行盐之市井也。今有北来僧寓其地，书大字，以笔缚于肘，濡墨而运之，不以手，极奇。

　　《昭代典则》，晋江黄克叔所编辑，共二十八卷，自太祖高皇帝至穆宗庄皇帝。仿朱子《纲目》例，然详于制度，略于事迹；虽闻见疏陋，而体例尚有可观。

　　秦优新声，有名乱弹者，其声甚散而哀。

