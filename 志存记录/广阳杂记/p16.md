<!-- { "loadSidebar": true } -->
　　崇祯庚午，阿迷州土司普明声作乱。初，阿迷州邻土司禄洪之父，曾杀明声父叔及侄，久图报复。洪乃纠浓昂沙龙诸土司合谋，共肆萋斐于当事，明声滋惧，遂成骑虎。至次年辛未，所残破州邑如弥勒州十八寨，所村屯如竹园、朋溥、罗洪寨、一亩田等，俱蹂躏一空。朝议大师征之，更议用土攻土法，令禄洪辈协力合剿，不知其原为狐兔，阳相仇而阴实和也。是年秋，南布政使周公士昌，受命监军，统大兵七万，币阿迷州围数月。明声密侦我伍哗卒涣，突入大营，禄洪佯逃，各将惊北奔溃，自相践踏，死者甚众。士昌骂贼死，文武官被害者共十八员。明声乘胜益狷獗，即攻围临安三日夜。知府秦懋观登城数其罪，贼归罪中朝，谓系滇将商士杰所为，飞火砖上城，几焚秦侯裘。城中诸绅共虑不守，凑万金坠城下，并责以桑梓谊，围乃解。先时，明声与土官吴必奎有鸿沟约，更欲攻广西府，经路宜良，径入省会以践前盟。时乌合之兵，散不能收，而司帑告匮，惟闭门死守耳。广西知府张继孟，时摄行道事，极知兵饷不敷，欲图权宜计，乃数明声十罪，令门将张质、生员王见可持檄往说之。及城，贼惧我，从城上按檄读毕而泣曰：“数我罪，义也；知我仇，智也；招我降，仁也；更不我疑，信也。有此四德，夫复何虞？”并问及乡贯，使者以扶风对。明声拊掌喜曰：“事何奇也！昨交趾武懿公寄札云：东汉时交趾作乱，扶风马伏波将军招之降，至今有岭南铜柱。今招我者亦同是邑，未必非天所以宥小人而赐之生全也，不降何待？”即令兵目阿补，付以降文，随二使诣府乞降，请于息宰河投见。郡侯曰：“息者，止也；宰者，杀也。息宰二字，有止杀之义，即诗所云‘遏刘’也。”允其请，达之当事。辄再四谕阻，恐中贼狡掳而挟抚焉。侯曰：“所虑固然，但使兵连不解，馈运不休，古犹忌之。矧今日兵无可连，馈无可运，徒束手自毙何益？且忠信笃敬，蛮貊可行。息宰之约，自许而自食之，若之何其以示疑耶？”遂坚意整驾行，时二月二十有五日也。继孟弟继周暨郡人士诸随侍员役苦口交阻，继孟不顾。历深林大箐，经三日夜至息宰。贼尚在疑信间，以隔河投见报。继孟笑对使者曰：“彼欲诉彼情，我亦欲申我法，隔河，非礼也，渡之便。”贼夜侦无兵，始率众渡河，札兵松林下，只身伏道左，叩首乞降。继孟马上鞭指曰：“汝是普明声乎？光天化日之下，何以为祟？已犯不赦之条，但既来降，应以不杀降之法待汝矣。”命于息宰寺候鞫。及至寺前，贼千余执械围绕，以防我谋。诸从者毛悚，继孟不之惧，冲群以入。明声敬迓如神，俯伏阶下，汗淋漓，泣诉被诬之由，备悉其款，再泣乞容。继孟曰：“余莅任后，不即整军问罪，正怜汝无知，姑自悔过，以开自新之路。今既知罪，自应达之御前，可待汝以不死。”遂令画供。明声感泣，众皆帖服解散。且献铳捧刀，指而誓曰：“小人不自量力度势，敢狡焉以逞。兹者首领之保，君侯恩，其敢谖也。倘负德意，有如此刀。”又叩谢曰：“昔伏波招交趾降，见有铜柱；今小人投君侯，可云铜柱重光。”即传兵目搜采贞珉以纪其事。乞留一言，继孟援笔题之于壁。见檐扁书“皈依寺”，继孟曰：“汝既归顺于兹，当易去扁上‘反’字，改曰‘归依’。”期声叩谢而去。继孟虑郡人惊疑，乃兼程归郡。汉夷人士，郊迎而贺，当事者靡不叹服。及夏，案滇李君下车，悉其事，达之当宁。是年七月，明声乘抚旨未下，欲报禄仇，围禄之甸尾城，三日而下，洪仅以身脱。继孟闻之，远冒风雨，七日至宁，面为呼叱。明声跪泣，以父叔侄之仇诉。继孟曰：“人谁无仇？解而乃释，愈结不愈深乎？”乃促之令去。仍责还禄之母，及二妾一幼子，两青衿弟，臧获十八人，俱解之当事给洪矣。至九月，明声恨家奴何天衢投汉，授以爵，复欲甘心于何。兵已屯三乡，而明声尚未赴也。继孟密令张质用间于有子之妾万氏，令氏弟万人英达之伊子，谓此时受抚后子当袭，不则几百世基泯矣。万氏依其说苦责其夫。时三乡屡以兵北报，而内又掣之肘，兼陡发疮恙，阅三日中气而死，人幸祸根绝矣。比次年春，适普兵头奈何奴逃投临安兵道，称万氏不备，渠作向导，一鼓城可破也。时武弁辈误信其言，急欲邀功，报之当事者，请兵饷举行。值继孟入省，与闻，力止之。当事者阳听而阴已发兵，且继之饷。适继孟中恙伏床，闻之大不怿。兵果围阿迷城，万氏初以为奉旨之兵，守死以待；访知之，更以逐寇兵为名，丧我军五六百余。当事者始怨及首事，已成噬脐。案滇姜君星夜遗札继孟，令入阿迷解其棼。而继孟疾正剧，强起卧于舆，历八日夜而至临安，见姜君议其事，即日带疾以入。万氏泣迎道左曰：“氏以少年嫠妇，守龆龄之儿，闭户安居，不期上之人何苦借人性命，要自己功名耶？即署州事何二守亦密令其死于此，则氏之所不解也。向非君侯来，合郡士民当不分玉石矣。”继孟乃慰以温言，令撤其兵。阅三日，氏始不疑，兵乃始撤。继孟旋郡，万氏携其子福远，投见姜案君，泣诉之词极悲切。案君怜其状，且谅其无它，奏之御前，允其抚，而滇南始获宁谧云。

　　子霖言：北都正阳门西月城中有关壮缪庙，东月城有观音大士庙。其观音庙乃崇祯中敕建，以祀经略洪承畴而配关壮缪者也。后知洪生降，改祠大士焉。

　　涵斋言：嘉靖以前，世无白糖，闽人所熬，皆黑糖也。嘉靖中，一糖局偶值屋瓦堕泥于漏斗中，视之，糖之在上者，色白如霜雪，味甘美异于平日，中则黄糖，下则黑糖也，异之。遂取泥压糖上，百试不爽，白糖自此始见于世。继庄曰：“宇宙之中，万美毕具；人灵渺小，不能发其蕴。如地圆之说，直到利氏西来而始知之；硝硫木炭和合而为火药，方济伯偶试而得之，以此知造化之妙。伏而未见者，非算数譬喻所能尽。而世人之所知者，特其一二端倪耳。吾知千世而后，必有大圣人者出而发其覆也。”

　　赐姓之攻南京，总统余新为梁化凤所愚，约降有日，遂不为备。值其诞日祝寿，开神策门。攻之，余新、甘辉、洪复皆成擒。余新跪而请降，甘辉不屈而死，洪复亦骂敌而死。

　　洪复，泉州同安人，初为优旦，赐姓拔以为将。丰姿娇艳如妇人，而勇冠三军，射能百步穿杨。赐姓尝曰：“观汝才略，可为大将，惜汝之性情气质柔媚耳。”复曰：“复蒙主恩，今至于此，必为鬼以报主，大将则何敢云。”赐姓曰：“何为也？”复曰：“为将者，阵前阵后，岂能必胜？复效力行间，惟一死以报主恩，复之愿也。”赐姓尝攻漳州营，为敌所劫，披靡而走。思文所赐七印，一囊贮之，遗失于营中。复独骑随敌后入营中，挟囊而走。敌始觉，迫之。复发三矢，连毙三人，敌不敢追，遂以印反命。后果死江南之难。

　　郑芝龙幼逃入日本，为人缝纫，以糊其口。余赀三钱，缝衣领中，失去，旁皇于路以求之，不得而泣。有倭妇新寡，立于门内，见而问之，芝龙告以故。妇曰：“以汝材力，三百万亦如拾芥，三钱何至于是？”盖其妇夜有异梦如韩蕲王之夫人也。遂以厚赀赠之，而与之夜合。芝龙后得志，取以为室，即赐姓之母也。

　　郑鸿逵，字羽公，晚年得痿Φ之疾，手足废不用。夏月必以油入浴桶，通身浸之。安平之人，无敢食油者，皆以供鸿逵之用也。疾后不起，有医曰：“此疾惟人胎可愈。”鸿逵即剖孕妇，取胎为药，未几死。赐姓杀医以偿孕妇母子之命。

　　郑鸿逵之子，曰小国姓，思文时亦同成功赐姓。黄夫人之入都也，惟小国姓不欲往，曰：“吾入海寻森哥去矣。”赐姓幼名森，字大木。遂渡海至厦门，未几而死。因失此人，福建通省之官俱坏。

　　安平城去泉州府城四十里，乃郑芝龙所筑，海舶直至城下。

　　涵斋曾见古铜器有名“洗”者，有名“丞”者。余疑“丞”即“水中丞”，当于《博古图》中考之。

　　郑鸿逵家于白沙，白沙距石井十里。海滨之沙也，潮长不没，水落有路可通安平。距安平约三十里，鸿逵筑半月城于其上（案，上原作止），曰钓浦。后鸿逵驻金门。

　　蔡道宪，字元白，号江门，福建泉州晋江人。丁丑进士，死之时年二十九。初授滇南推官，至中途丁外艰，辛巳改长沙府推官。时堵公牧游为长沙守，公尝梦米芾来拜，自以为芾之后身云。癸未崇祯十六年，贼张献忠陷武昌，七月陷岳州，公督战不支，为贼所执。降将尹先民说公降，公骂贼不屈；贼支解公，公骂不绝口，贼遂据长沙。十二月，进陷衡、永还，忽拔众渡江。明年甲申正月，王师恢复长沙。三月，堵公复任，始发丧治墓虚，葬公于长沙府城南醴陵坡。堵公为之志圹，复建祠肖像以祀之。

　　在衡州时，课倪茹二子，对句云：“人归雁后，思发花前；花药寺前，回雁峰后。”隋薛道衡《聘陈作人日诗》曰：“入春才七日，离家已三年。人归落雁后，思发在花前。”盖回雁峰在衡州城南，而花药寺则少北，且是日适人日也。天然巧合，二子不能属，改为二联课之。

　　陈允康《赠鹧鹄（鹄疑当作鸪）山百拙和尚联》云：“淡月能描竹，清风解弄琴。”

　　“君子食无求饱，居无求安。”“事天治人莫如啬。”“绝学无忧。”书此三言，以代铭座。

　　宋司马光云：“有一言可以终身行之者，其诚乎？”刘安世间其所从入，曰：“自不妄语始。”偶思及此语，深有悟入。光卒于哲宗元八年九月。

　　余观世之小人，未有不好唱歌看戏者，此性天中之《诗》与《乐》也；未有不看小说听说书者，此性天中之《书》与《春秋》也；未有不信占卜、祀鬼神者，此性天中之《易》与《礼》也。圣人六经之教，原本人情，而后之儒者，乃不能因其势而利导之，百计禁止遏抑，务以成周之刍狗，茅塞人心，是何异壅川使之不流，无怪其决裂溃败也。夫今之儒者之心，为刍狗之所塞也久矣，而以天下大器使之为之，爰以图治，不亦难乎？

　　余尝与韩图麟论今世之戏文小说，图老以为败坏人心，莫此为甚，最宜严禁者。余曰：“先生莫作此说。戏文小说，乃明王转移世界之大枢机。圣人复起，不能舍此而为治也。”图麟大骇。余为之痛言其故，反覆数千言。图麟拊掌掀髯，叹未曾有。彼时只及戏文小说耳，今更悟得卜筮祠祀，为《易》、《礼》之原。则六经之作，果非徒尔已也。

