<!-- { "loadSidebar": true } -->
　　黄厢岭有望苏亭，施茶所也。其上有庵，僧见修母子出家于内。衡人全俊公请予为联以赠，予题茶亭云：“赵州茶一口吃干，台山路两脚走去。”题堂前云：“奉亲入道成真孝，教子离尘是大慈。”题山门云：“门外鸟啼花落，庵中饭熟茶香。”

　　天下事有明知而故犯者，只是不勇耳，此孟子所以有养勇之说也。余谓有作勇，有断勇。遇事敢为，此作勇也；决于不为，此断勇也。孟子曰：“人有不为也，而后可以有为。”则断勇又作勇之本也。养大勇者，宜自断勇始。

　　事之成败，犹兵之胜负，固不可以此动我天钧，所谓“舍岂能为必胜哉，能无惧而已”矣。然既败之后，则须思失著在何处，自以其失为它日前车之鉴，如弈者然，则善矣。若冥然悍然，不悔不悟，而漫然曰：“吾不以得失动心。”而更诿罪它人，则其人更无出头之日矣。

　　在郴州时，门人辈游白鹿洞归，掘得仙桃数十枚。剖而视之，太乙余粮类也。

　　甲戌元宵前一日，于郴阳旅邸，北风阴雨，觉冷甚。盖新春以来，无风不南，无日不晴，梅柳桃李，旧腊已如锦绣。昨风转北，天即阴晦，寒气逼人，如北方之冬室中，非火不足以御寒。天之阴晴，由于风之南北；地之寒燠，由于天之阴晴，湖南大抵然也。饭后益冷，沽酒群饮，人各二三杯而止，亦皆醺然矣。饮讫，某某者忽然不见，询之则知往东塔街观剧矣。噫！优人如鬼，村歌如哭，衣服如乞儿之破絮，科诨如泼妇之骂街，犹有人焉，冲寒久立以观之，则声色之移人，固有不关美好者矣。夫登徒子之好色也，非好色也，宋玉固已言之。若夫观郴郊之剧，吾不识声色之外，复何所有也，而声色止若是焉已矣，此其故有非推测而知者也。虽然，有至人焉，见吾之深探化元，细推名理，钻故纸以终日，惟陈言之是耽，不犹诸子之立观村剧乎？而诸子之视吾也，亦犹之吾之视彼也。庄生有言曰：“其视下也亦若是（此下疑有阙脱）。”某人三往台下觇之，皆不见云，不知其已登酒楼轰然群饮矣。口之于味，取其适耳，家饮之于肆酌，其味同也。问其地，则歌楼耳，未有胜于密室围炉之安也；问其肴，腐一而已，此固室中之所可办也，饮必于肆焉，徒取其亵而费耳。少焉，某人先挟某人醉归，归而卧，卧而起，起而吐，吐而复卧焉。某人复去，饭已具矣，使招诸子，则复至台下立而观矣，且云：“请余先饭。”观之不足，犹未返也。余饭未竟，而轰轰之声自远而近，渐至室中矣。以礼饮酒者，始乎治常卒乎乱，而况以非礼饮者乎？上礼为之而莫之应，则攘臂而仍之，而况非礼为之而求其必应乎？争而至于攘臂也，亦势之所必至也。某人闻之，投箸而起，解之而归；某人挫某人之锐，以解其纷；某人和衣伴某人以醉眠，某人则竟解衣而登榻矣。四体之即安佚，人之情也；恶安坐而乐久立，岂人情乎？攘臂相仍，至痛也，以至痛为至乐，吾未之前闻也。饮而陶然，斯为乐矣，必也翻肠倒胃，尽出而后已，譬之饮药，以求病也，某人某人则皆然矣。夫目之于色，耳之于声，口之于味，四体之于安佚，则既尔矣，但未知鼻之于臭何如也？夫集数百十人于台下，则酒气汗气下泄之气，氤氲郁酿，可想而知。根尘和合，而识生焉，意识了别于中，而好恶因之以立。人之与人，比量而知，不甚相远也，而此则乌乎测之。夜饮时，某人起而不酌，某人饮而誓之，余与某人，皆有戒心焉。余反复中夜，究不测群公之境界为何如也。呜呼，异哉！

　　甲寅康熙十三年（伪周元年），三桂之变，郴已归周，三桂兵距江与清兵相持。乙卯春，康熙十四年（伪周二年），扬威将军和硕亲王在吉安，为韩大任所败，走取萍乡。时大任进取吉安，而夏国相留守萍乡。萍乡城南有七星台，高出城上，上列三营以守。清兵卒至，于二月十四、十五日与国相连战。十六日国相掣七星台兵以助战，清兵乘隙取七星台，下临萍乡而攻。国相不支，弃萍乡西走。时马宝自岳州来援萍乡，留长沙高会三日，兵出至半途，值国相兵败，即与偕走。巡抚方云鹤、布政李子受一阳、总统将军高起龙亦随出城，至涝阳河而止。使反觇之，七门大开，空城无人，清兵犹未至也。盖十六日夜，长沙湘潭人闻清兵且至，于二日中已逃尽，然清兵力竭，亦不能乘胜席卷而前。十八日夜，马宝、国相等复入长沙守城。未及浚濠，而清兵于二十二日至城下，围攻三日不克。有王子擐金甲，登云梯而上，与亻罗々相持。马宝自后并亻罗々斩于城下，而断其梯，清兵竞抢王子之尸，致毙数百人。退于七里山阿弥岭，掘濠而守之，自此吉安之援绝矣。初，龙泉人郭公子起义兵以应伪周，奄有龙泉、太和、安福等四县。后与大任不协，不相接应，而吉安之势已孤矣。至丁巳春，康熙十六年（伪周四年），将军穆占至，与扬威将军兵合攻长沙。占骁勇善战，三桂闻之惧，自澧州、常德来长沙，三月初一日有官山之战。先是，穆占自陕西来至岳州，将攻之，贝勒以三桂所筑土城不可攻，不与占偕。占知不能取，即由平江走湘阴、浏阳山中至官山，与扬威兵合取长沙。官山之战，杀伤相当，穆占军为平西战象之所蹴踏，亦不战而退守。至戊午春，康熙十七年（伪周五年），占南取郴州。自醴陵、茶陵、攸县、安仁至永兴界，有乡人熊和尚者为之向导。自永兴之东北十八都，走廖江市之郴州之百丈（郴州兴宁界万寿山在东十里），走下都桥口秧溪田心坌路口，至梯子岭皂角树，于苏仙桥东郴江祠后而营。闰二月十八日取郴州（伪历闰二月，清历闰三月，是盖三月十八日也），州牧刘汉翊与居民相率而逃。易将军、石固山、佟固山、达汉太、马斯良（按察佥事），皆在军中。以随征韩德鸿为知州，久之，郴州定。取永兴而守，而观音崖为伪周兵所据。时三桂已在衡州即位（三桂于丁巳四月初一日至湘潭，十一月至衡州，戊午三月初三日即位，七月十八日死），穆将军留镇郴州，易将军等统大兵数万人，将由永兴之北，直取耒阳以窥衡州。三桂命马宝以兵迎敌，宝等设伏于盐沙岭以待。山在永兴北六十里，形如蟹螯。宝等俟清兵入谷，伏起，军于谷口，设拒马而阻之。清兵不得出谷，于峻岭之上发火器以击之，清兵歼焉，易将军、石固山皆死，佟固山等仅免，以数骑遁。宝追至永兴，将渡便江，有神兵见于鸡公山，始退军焉。兵虽败而穆占坐守郴州，终为衡州牵制云。

　　熊和尚以向导功授前锋千总。小人得志而骄，淫掠暴虐，穆将军命韩知州杖毙之。

　　石固山死，传首衡州，枭于市，后一老僧收而瘗之。简亲王至衡，其家人子弟有在军中者，悬重赏以购之，人言老僧。召而问之，固山之齿，镶之以银，言而相符也。发而奉以归，以百金赂之。

　　鸡公山奉真武像，今敕封佑国寺，命达尔汉（兵部郎中）、马斯良（太常）致祭，改山为凤皇山。

　　穆占征南大将军。

　　予在郴州时，有巫登刀梯作法为人禳解者。同诸子往观之，见竖二竿于地，相去二尺许，以刀十二把横缚于两竿之间，刃皆上向，层叠而上，约高二丈许。予至少迟，巫已登其颠矣。以红布为帕而勒其首，束其腰者亦用红布，更为红布膝著足胫间，如妇人装，而赤其足蹲踞梯上。梯之左悬一青布幡，并一篮，贮一鸭于中。下又一巫，鸣金鼓向之而祷。久之，梯上之巫，探怀中出三连掷于地，众合声报其兆焉。巫乃历梯而下，置赤足于霜刃之上而莫之伤也。乃与下巫舞蹈番掷，更倡迭和，行则屈其膝，如妇人之拜。行绕于梯之下，久之而归。旁人曰：“此王母教也。”吾闻南方蛮夷皆奉王母教，事皆决焉。呜呼！圣人不作，天下人心莫之依归，而鬼神因之出焉。祷祀之事，纷纷杂出矣。刀梯之戏，优人为目连剧者往往能之，然其矫捷腾跃，远胜于巫，非奇事也，而其中亦有鬼神之说。又闻南巫有打油火法：热油于釜，百沸而沃之以水，绿火腾上，巫以袖收之，至病人见魔之所，启其袖而数放之，碧焰满空，物遭之而不燃也。此所谓阴火矣，惜无从见之。

　　誓自今日始，除经史典册外，其余一切文玩，悉皆屏除。资生之具，惟储最下者，如瓦缶布衾之类，不得营金铜细磁纳帛等物。事皆易办，舍亦不难也。以此自誓，如受诅盟。

　　余于甲子初夏，在包山沈茂仁家，偶有所见，奋笔书曰：“眼光要放在极大处，身体要安在极小处”。迄今十年，乃不克践斯言也，甚矣知之易而行之难也！

　　耒阳有杜陵祠，祠后有冢，以为公墓，僧守之。按史，大历五年，公至耒阳，聂令馈牛炙白酒，大醉，一夕卒。故耒阳有杜陵墓，自宋以来祠祀之。然以诗考之，公是秋又下洞庭，欲归襄阳，尚有《别湖南幕府亲交及过洞庭湖诗》，则公不卒于耒阳可知。余闻岳州更有公墓，但未知的在何许。此地虽有可疑，然不可谓非公经行流连处也。

　　彭蠡，字秋水，溧阳人，寓江宁。顺治末，南抚军袁九叙（懋功）、藩司颜乃来（讳敏，号淡叟），皆聘之入幕。康熙元年，题授武定州、禄劝州知州。八年丁外艰。十一年服阕赴部，复补澄江府新兴州知州。次年三桂叛，下狱，未几释出。后授翰林院编修，出为行营兵曹，随胡国柱取乐昌，攻韶州。又随攻永兴，授职方司郎中。伪周平后，归隐长沙。

　　马子腾言：襄阳名医张岳来（湘），用附子必择重三四两者，始得奏效云。此语发人所未发。今人用附子必择重一两四五钱者，过重则以天雄目之矣，余向亦以为然。乍闻此言，爽然自失矣。嗟乎！物理无穷，人知有限，胡可轻言格致耶？

　　彭秋水《放余吟》，凡一百三十六韵，前一百韵用杜陵夔府排韵次第已，更用本韵三十六字以足成之。叙滇事甚悉，亦奇才也。

　　紫庭在淅川县督粮之暇，取邓元锡函史纂成《职官考》一册。出以见示，眉目亦自画然，所惜者缺六朝与五代、辽、金、元、明焉。予讽其补成全璧，有益于后学之事也。

　　秋水言：人以谦和退让、含忍宽厚，为治人事天第一义。盖深有得于犹龙之学者也。

　　●卷三偶与紫庭论诗，诵魏武《观沧海诗》：“水何澹澹，山岛疏峙。草木丛生，洪波涌起。”紫庭曰：“只平平写景，而横绝宇宙之胸襟眼界，百世之下，犹将见之，汉魏诗皆然也。唐以后人，极力作大声壮语以自铺张，不能及其万一也。”余深叹服其语，以为发前人未发。紫庭慨然诵《十九首》曰：“‘不惜歌者苦，但伤知音稀。’非但能言人难，听者正白不易也。”

