<!-- { "loadSidebar": true } -->
　　长沙总统将军高起龙，妻陈氏，庐州人，幼为张献忠所掳，后归高氏。起龙总兵南时，有南府经历陈某者，庐州人，往谒高，值高他出。其妻闻陈庐州人，疑之，立屏后，问其家世、居处、父母名氏皆合。又曰：“有姊幼为贼掳去，不知所在。”高夫人曰：“汝识其人否？”曰：“忘之矣。但予幼时顽劣，姊强负予，予曾啮姊臂伤焉。惟记此事。”高夫人大哭而出，乃兄弟也。陈因以得所，升武清知县云。

　　楷树子如蔓荆实，有红黑二色。黑子打油，可以点灯；红色者中空，无用也。

　　郝天挺《唐诗鼓吹》，出手腐板可厌，何近人家弦户诵乃尔！无怪其出手即作学究语也。

　　偶与宗夏论《易》，因谓之曰：“《易》无思也，无为也，本是说易，易即是蓍卦。诸家皆就人上说去，于是有无将迎不安排之说。此处，考亭之说为得之。”

　　又论《老子。不尚贤章中》云：“‘不见可欲，使心不乱’，乃承上二句言。盖贤也货也，皆可欲也。上之人尚贤贵货，是示民以可欲而乱其心也；惟不尚不贵，则不见可欲，而使民之心不乱。本是明白直截，后人却截出此句，就自己学术上说，反说老子说得不是。嗟嗟！不深理会其言，而遽非之，宁不令柱下笑人邪！虚其心，实其腹，弱其志，强其骨，四其字皆就使民上说。”

　　偶与日宏论诗，因谓之曰：“性情一也，而有十五国之不同，微乎危矣。”

　　乘除之法，唐九执婆罗门，以书为计，其学不传久矣；回回土盘，未广流布，世亦无有知者；泰西来宾，书数始为合一。余别有《序》一通，推论其故。汤道未更制方筹，尤为奇创；与盘珠而三，皆绝世之奇构也。

　　徐炳文，梅堰人，孔东塘门人，尝辑《二十一史孝子传》。读其《两晋》一册，殊有可观。

　　辛未春，戛尔旦提兵忽抵西口（噶尔丹内犯，在庚午夏，此误），京师戒严，每牛录下枪手派至八名，几于倾国矣。城内外典廨尽闭，米价至三两余。

　　曾天妹，青藜幼子也。青藜死，榇归，其如夫人亦死。天妹幼无所归，奉世抚之如子，此今人之所难也。

　　舟中读张戴人《儒门事亲》一书，觉耳目一新，颇有悟入处，真医学士中申韩也。

　　寒山赵凡夫先生六书之学，近代人无出其右者。其《说文长笺》，虽未尽合于理，然亦弘博可观矣。先生以谐声之故更求之等字。有真定淖公，先生师之，供养于法螺庵，与先生衡宇相望也。

　　淖公精《五天梵书》，以大梵书题法螺庵额，曰“达摩商亻去”，至今犹在。

　　洪武二十三年，《洪武正韵》，颁行已久。上以字义音切，尚多未当，命词臣再校之。学士刘三吾言：“前后韵书，惟元国子监生孙吾与所纂《韵会订正》，音韵归一，应可流传。”遂以其书进。上览而善之，更名《洪武通韵》，命刊行焉。今其书不传，仍行《正韵》。

　　今爰书中，有大诰减一等，自死罪外，无一不然，此未知立法本意者也。明太祖颁行《大诰》，一切官民人等，户户有此一本。若犯笞杖徒流罪，有者每减一等，无者每加一等。今民间虽有此本，顾概有减等，而不闻有加等，此因仍之误也。然徒杖笞减一等者，犹未相远；流配一减，即为徒罪。以律“二死三流”，同为一减故也，因以流罪废而不用，而律为空设矣。然流罪下死刑一等，尽有情罪深重者，降而为徒，法实不蔽，奈何因仍而不改乎？

　　明禁中，端午有龙舟骠骑之戏。骠骑者一人，骑而持帜前行，后骑继之，各于马上呈弄伎巧，盖以习骑乘云，实元制也。龙舟，似亦有习水师之意。

　　永乐时，禁中有剪柳之戏。剪柳，即射柳也。陈眉公云：“胡人以鹁鸽贮葫芦中，悬之柳上，射之。射中葫芦，鸽辄飞去，以飞之高下为胜负。往往会于清明端午日，名曰射柳。”

　　宣德十年十一月朔，当颁历，以是日日食，移于十二月朔；成化十五年十一月朔，值冬至，移十月朔；弘治三年十一月朔，值冬至，移望日。前此颁历，皆在十一月朔，嘉靖间，始改十月云。

　　旧制，殿试在三月朔日。成化八年，以悼恭太子发引，改于十五日，至今因之。

　　正统十一年正旦日立春，礼部言：“二节同一日，宜杀立春日。”从之。天顺五年十一月十一日万寿圣节，又值冬至，礼部言：“二节当行庆礼。”然致词各异。

　　儒者谓管仲煮海，为伯国之术，然历代行也，未有能废者。明朝国赋，所资于盐尤溥，以近日计之，岁岁入余盐课税等银约一百万三千两有奇。各边中盐引价约五十六万七千两有奇，其于全赋，盖五之一云。

　　永乐取举人监生年少者，入翰林院习夷字，以通事为教师。科举时，任其应试，卷尾识译书数十字。三场毕，送翰林院定去取，仍送入场填榜，盖优典也。中榜后，改为庶吉士，仍习译。其后习译益多，中第者益众，有一榜中三十余人者。天顺中，以奔竞者多，乃革之，而用民间子弟。

　　洪武乙丑科，丁显为状元，练子宁为榜眼，花纶为探花。子宁有《送花状元归娶诗》，以状元称花，不晓其故。考宋时称鼎甲者，皆为状元，或以是也。是年，黄子澄以三甲改庶吉士，今状元考与翰林题名，皆以黄为探花，而遗纶名。盖是科题名碑有缺，故误传耳。

　　曹鼐以典史中状元，人皆知之。洪武辛未，榜眼吴言信，福建邵武人也，以钞局副使中，人多未之知也。正统壬戌，又有松陵驿丞郑温中第。

　　嘉靖中，南给事高鹤者，绍兴人也。尝具疏劾严氏姻亲，忤旨降县丞，稍迁凤阳属邑令。偶有严氏家奴，乘传过其邑，鹤执之，杖至六十，曰：“烦尔以此杖寄尔主。”不久为严所中，免官。陶祭酒撰《高墓志》，不载此事。

　　严嵩末年，有分宜令，麻城人也，忘其名。在京候嵩于私第，坐旁室中，俄有家奴从内出，令见而起，奴乃叩首令前，令惊曰：“若何为行此礼？”奴曰：“我主盛满已极，旦夕祸作，奴辈皆不免，此时得公稍宽捶楚足矣。”严氏败，令治其家，是奴亦在治中。令识其人，特释之。呜呼！此奴贤知，过其主远矣。

　　杨继盛《劾严嵩十恶》，内有子孙冒边功一事，下兵部查覆。聂公豹为本兵，袖一稿，谓诸司曰：“吾意已定，此功皆实不虚，诸君勿多言。”是时王公遴为主事，与同官齐声曰：“此稿乃某人所为，不可用。公今日当为万世持公论，何但为一时免祸计耶？”聂艴然起，入火房，且行且诟，趣具稿奏。时杨公博、张公时彻为左右司。杨默然无言，张言此事不可但已，牵杨袖随之入，谓聂曰：“如公所言，则事激而祸延缙绅不休，不便。愚以为第缓之可耳。公何不说严公，使自辞军赏，则部可无覆，而诸司意释，公论且不废矣。”聂大悟，从之，于是疏入。肃皇听其辞，而更受锦衣百户，诸贤幸无摧折，张一言之力也。

　　陈文伟，武昌人，膂力过人。尝五更之田间，猛虎扑地而来，乃两手搏虎肩，而足蹴虎势，虎死。后应会试，场屋火，以右手抵墙头，左手持同事人履，肩而出者几千人。火势迫，乃揖后至者曰：“吾力只此矣。”遂名动天下。后为山东安丘令，流贼百余人掠库，文伟敕群吏：“第谨簿书。诸宝藏，吾无虑也。”群贼大掠库金去。良久，问左右曰：“贼去几何？”曰“三十里矣。”敕左右以一骑一弹来，驰赴之，问诸贼孰为首者，弹左耳，中之；又弹右耳，中之，贼大骇，伏地请死。文伟曰：“好为我送库金还。”群贼惟命，文伟以一骑尾其后。抵县，群贼请死，文伟曰：“我何有诸贼奴？”各杖三十遣之。文伟自负拓弛，意不以见功也，御史竟以纵贼论劾，免官罢归。

　　穆庙在裕邸时，邸中例有所给，于常禄外，积户部者三岁弗敢请，岁用窘甚。承奉谋之曰：“非贿世蕃不可。”请王帑得千金，以王命谒世蕃而致焉。世蕃欣然受之，以属户部，即与三载给。世蕃时夸于人曰：“天子儿尚行金我，谁敢不行金者？”华亭谈其事曰：“世蕃真天大胆也。”

　　乡贤名宦有祠，公典也。不惟有司不当私其人，虽子孙亦不当私其祖父。昔刘阁老健为相时，河南有司欲以其尊公及一某公并入乡贤，告之刘，刘谢曰：“吾乡贤祠，有二程夫子在，吾父何敢并焉？至如某公，固自当入。”呜呼！刘公之见远矣。夫祖父无明德，而强列俎豆，是辱之，非荣之也。近日士夫无一不入乡贤，木主委积，至列之案下，谓此乡宦祠，非乡贤祠也。

　　画者，象也；值其画者，变也。潜龙勿用者，辞也；用其辞者，占也。斯义不明，而附会无不至矣。

　　《易》终于《未济》，斯天道之不穷乎？《书》终于《秦誓》，斯气运之将变乎？《诗》终于《商颂》，斯文弊之复质乎？《春秋》终于《获麟》，斯王道之永久乎？

　　泾野先生尝言：“居要有九病，见善忘举者妒；知恶不劾者比；依违是非者谲；借公行私者佞；意存觊觎者狡；惧祸结舌者偷；指摘疑似者刻；怒人傲己，盖其所长而论者忿；喜人奔竞，护其所短而荐者贪。九者有一于此，终亦必亡而已矣；开诚布公，九病可以勿药而愈矣。”

　　古诸侯多天子继别之支子，故不得犯天子以祭始祖；大夫多诸侯继祢之支子，故不得犯诸侯以祭先祖，周道然也。汉唐以来，则无是也。礼以义起，报宜从厚，今士大夫之家庙，虽推以祭始祖亦可也。

　　李长卿《松霞馆赘言》曰：“问鼠无牙，牛无齿，虎无脾，兔无唇，龙无耳，蛇无足，马无胆，羊无神，猴无臀，鸡无肾，犬无肠，猪无筋，十二属各有不全，草木子论之当矣。然子何以属鼠也？曰：天开于子，不耗则其气不开。鼠耗虫也，于是夜尚未央，正鼠得令之候，故子属鼠。地辟于丑，而牛则辟地之物也，故丑属牛。人生于寅，有生则有杀，杀人者，虎也。又寅者，畏也，可畏莫若虎，故寅属虎。卯者，日出之候，日本离体，而中含太阴玉兔之精，故卯属兔。辰者，三月之卦，正群龙行雨之时，故辰属龙。巳者，四月之卦，于时草茂，而蛇得其所。又巳时，蛇不上道，故巳属蛇。午者，阳极而一阴甫生，马者至健而不离地，阴类也，故午属马。羊啮未时之草而茁，故未属羊。申时，日落而猿啼，且申臂也，譬之气数，将乱则狂作横行，故申属猴。酉者，月出之时。月本坎体，而中含太阳金鸡之精，故酉属鸡。戌时方夜，而犬则司夜之物也，故戌属犬。亥者天地混沌之时，如百果含生意于核中，猪则饮食之外，无一所知，故亥属猪。”

