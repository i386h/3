<!-- { "loadSidebar": true } -->
　　荆州大晖观两庑画壁，图写静乐国太子降神、出家、修道、上升诸圣迹，大约依仿悉达雪山事而为之，不知创自何人，胆大乃尔，然亦天地自然之致也。呜呼！今诸山知识，往往互诋为魔，释迦之预记，胡不爽乃尔耶。然诸公自不识魔字，魔宇之义，坏于梁萧衍之不知妄作。译场微意，失已久矣。

　　黄二玉言：人中药箭者，细嚼黄豆涂之，可不死，立愈。奇方。

　　沙翁偶述雪峤老人《语风居》句云：“粮空夜雨滋黄独，屋漏春风补翠藤。”近代尊宿之能诗者，无逾老人，恐无可、齐已。不是过也。

　　章华台在荆州沙市古城隍庙东约二里许，路北有闾，曰古章台，未知何故，去一“华”字。自此而北，长堤里许，堤旁有废刹曰章华寺，南望苍然。寺之东北，有眢井一口，瓦砌周致，曰沈香井，土人言此为楚宫故迹，数丈之下始有水，倒影杳然，人影在下，俯而上窥。自井畔□上而东折，路尽有地隆起，上建八角石亭，屹然孤立，相去不过一箭道，而逶迤曲折，有路转峰回之致。亭之东北，湖水断续，水落之后，犹有数亩澄波，萦带其侧；残荷败芰，飘零水际，予与宗夏颇赏其位置。土人以此为古章华台基，又云此亭为前藩司李公所重建，栏皆精丽古雅，夹堤梅桃弥郊野。由此而东北，二百里中，皆莳夫渠，春夏间乾坤绣错。后吴三桂兵驻松滋时，大军适屯此地，蹂躏蹴踏，梅柳桃杏，无一株存者；台基瓦石，崩圮堕落，此与武林之西湖同一伤感。今西湖稍复旧观，此地废兴，当亦有时矣。《郡志》言章华有二，一在沙市，一在监利县离湖之侧。予考之旧册，在监利者乃章华台，此则所谓楚王钓台也。郦道元曰：“江陵城西南有赤坂冈，冈下有渎，水东北流入城，名子胥渎，盖吴师入郢所开也，谓之西京湖。又东北出城西南，注于龙陂，古天井水也。陂北有楚庄王钓台，高三丈四尺，南北六丈，东西九丈，今核之正在沙市，又曰扬水。又东入华容县，有灵港水，西通赤湖，水口地多下，湖周五十里，城下陂池，皆来会同。水东入离湖，湖在县东七十五里，《国语》所谓楚灵王阙，为石郭陂汉以象帝舜者也。湖侧有章华台，台高十丈，基广十五丈。”左邱明曰：“楚筑台于章华之上，韦昭以为章华亦地名也。王与伍举登之，举曰：”台高不过望国之样，大不过容宴之俎豆。‘讥其奢而谏其失也。“言此渎灵王立台之日漕运所由也，此则监利之章华台矣。监利古华容地，今离湖之迹犹在也。

　　因读吏谓宗夏曰：“古之诸侯，即今之土司也。后之儒者，以汉、唐、宋之眼目，看夏、商、周之人情，宜其言之愈多而愈不合也。”

　　破封建而为郡县，固时势之不得不然，孟子已先言之矣：“天下乌乎定？曰定于一。”李斯之说，必受之于荀卿者也。

　　沙市之西有观音寺，中有浮屠五级。甲寅之变，大军与平西之兵，隔江而陈，浮屠遂为望之所。浮屠之东，少北，有石尊胜幢，浙江僧卓然言此地旧有龙潭，毒龙居之，大为民害，自无方禅师建幢于此，其患永息，今成平陆矣。予意此潭即天井水也。天井水亦曰龙陂，郦道元曰：“广圆二百余步，在灵溪东江堤内，水至渊深，有龙见于其中，故曰龙陂。以方隅求之，毫厘不失，亦可乐也。”

　　焕章言：“蜀中黄连蛇，乃近时新出之异药，流行尚未遍中土，医家犹不能尽知。此蛇产黄连地中，形甚小，惟食黄连花，土人取而阴干，性与连同而功什百。用时以水蒸之，水气成露者黄色作连气，一匙之水，胜黄连数钱。”予习闻之，而未经目见。昨在都门，吴侍御翼生自蜀中携来者，予亦未及索看。焕章处亦有一条，袭而藏之，苦不甚佳，以其形稍大耳。兹一寓目，他日举以示人，不为涂说矣。

　　焕章谈江陵形胜往迹，亦略知其概。云荆江西上有万人堤，最为险要，若掘此堤，则荆人皆鱼鳖矣。昔曾有人以此说进三桂，三桂惜此百万生灵而不用也，予为沈吟感叹者久之。

　　予以小时多事，手未肯认笔，故艰于拈弄。学者若欲笔墨成章，须一二年苦功，眠食于此，他日自能操纵如意，横视一世矣。若其中之提挈纲领，批隙道，予虽不能，而知之无有复过于予者矣。

　　近人文字，目中所见者，惟燕峰暨易堂耳。燕峰孤立，未见有与唱酬者；易堂文雅，邱邦士集，予未见。然当推躬为第一，莽苍浩瀚，有大气以举之，南宋以来，未之多见也。

　　涵斋言：大人托赖等奉旨至贵州审黎平府高冈土司金倒一案，即将黎平府知府张潋、城守副将侯奇立刻处斩，更有武弁三四员问绞，监候处决，盖大人已奉严旨而出也。总督范承勋降四级调用，巡抚卫既齐革职。覆旨后更命部议，卫既齐拟斩，奉旨著解来京更议。盖自三藩平后，今上于诸土司加意抚恤，以反平西之所为也。

　　汪杲叔，徽人，名关，字尹子，一字东阳。以篆刻游于娄东，得钱随手散尽，不事家人生产，终于玉峰。其学原本秦、汉，杂以宋、元章法，何雪渔而后，亦近代之杰出者。

　　张未园，名呈，嘉定人，黄陶先生之门人。未园稍丰于财，尝赍三百金，衣锦绣，泛舟金陵，收古书籍，满载而返。中流舟漏，以襟袖拭之，通身淋漓，漏犹不止，遂仰卧于漏所，以背抵之，舟得近岸，之而行。前辈风流，今犹溢人齿颊也。

　　再生和上，初名澄如，嘉定人。精修苦行，常食淡，刺血写经，因出血过多昏去，百日后复活，故易今号。昆邑之新漾江东，有长者王国良，丰于财，其子病瘵垂毙。长者入城完官税，日暮出城，以子故必欲抵舍，至江干为渡船所苦，遂露宿江浒，平明始得渡归，而子死久矣。长者恨子死不得一见也，遂发愿于新漾江造桥，以便往来之利涉。先出三百金，造木桥一座，又念不能经久，若石桥则非巨万不可。长者即披为僧，法号万圆，以募桥工自任。往见石奇和上，和上以其老而易之，曰：“若要石桥成，须是再生来。”长者归，鸠工经始，未办而卒。时再生在瑞光为化头，偶至昆山，有杜居士知其事，谓再生曰：“石桥之谶，是‘再生来’。今师法号适符此记，讵非桥工待师而成乎？”师遂发愿，以桥工为己任，初然一指，继然一指，桥工已就半矣。值康熙十四年吴中大水，时既诎于财，而谤言复沸，桥工几于中辍，盖渡船之人，恨桥成而废其业，故散布流言以阻之。再生遂抽刀于县前，断左臂，血流如注，起走数武，复回故处，血晕而仆。众善信延名医，以万金良药敷之，血止得不死。徐果亭知之，为募之于慕抚军暨县令，皆出赀倡首，而桥工次第告成，今惟石阑碑亭未完耳。呜呼！观和上之所为，知有众生耳，视丧其臂犹折槁枝也。今世之高谈性命、传佛心宗者，固不乏人，而争名竟利，有甚于贩夫屠沽，乃自以为真善知识矣，悲夫！

　　辛未春，予寓荐严寺中，狂风怒号，雨如覆盆。静坐无聊，无端忽念诸故人死已过半，今日之存者，如深秋败叶，零落萧条，天各一方，不能聚首。余已置身妻子兄弟之外，所恃以为性命者，惟朋友耳，乃所遇又复如此，斯泪亦不能为之堕，心亦不能为之哀矣。中年以来，苦多忘失，庚午孟夏，始有日记。又录《友谱》一帙，记丁卯入都以来之新相知，大都有三百余人。而丙寅以前、丙午以后所交四方之士，其间事关性情学问，振古今而轩天地，虽海枯石烂，精神不可磨灭。若夫杯酒言欢，意气推许，虽实繁有徒，亦记一不识十矣。每思追录存没诸友姓氏，录成一卷，置之座右，暇时偶一披阅，其性情意思之所在，历历见之目前，以代把晤。年来奔走风尘，略无宁晷，今雨窗独坐，无客无书，遂取笔研，游神往昔，见二十年来衮衮诸公，去来我前，如野马尘埃之奔驰于窗隙也。人人有此一种境界，但未一静观耳。尽一日心力，忆得三百余人，草录一纸，他日有触绪而来者，可以续入，亦非何、刘、沈、谢矣。

　　偶念《小雅。绵蛮》章，因念巢于深树，不过一枝，知止乎其所不知，至矣。吾将止于斯乎？进而观之，天人上下之间，未尝有一息之或止也。草木不止于地也，鸟兽不止于草木也，人不止于禽兽也，何也？草木若止于地，胡为乎脱（案脱原作说）甲而蒙芽也；鸟兽若止于草木，胡不树根于土，而走陆飞空也；人若止于禽兽，胡为乎不披毛而戴角也。由此观之，则天固不止于人矣。天之不止于人，犹气之不居于水下，而火之不伏于地中也。气居水下，必泡而起；火伏地中，必奋而出。天不止于地，故必学以求通也。圣人因是，故天池为鹏之所止，而王畿为民之所止也，至矣哉！《大学》之言曰：“止于至善。”噫！微至善，吾将谁止焉？

　　追忆往昔，念四十以来，惟学问一事，冷爰自知，余皆蜣螬耳。《语》云：“鉴于水，不若鉴于人。”予曰：“鉴于人，不若鉴于己也。”又曰：“前车之覆，后车之鉴。”予曰：“前步之踬，即后步之戒也。”取譬莫近于此矣。蘧伯玉行年五十，而知四十九年之非，未知今之所是者，非四十九年之非乎？虽然，大衍之数五十，其用四十有九，夫惟此一为无过之地，故曰：“五十以学易，可以无大过矣。”渊乎微乎，吾将语谁？

　　赵邻初言：无锡秦留仙之弟，号赤仙，有奴子七人。于甲子年，五人同谋，手刃其主，肢体零落，五人皆逃，一颠死于水中，一死于厕，余三人者，次第擒获。时值捕获法宝，闭城门者四日，而翠华北来。锡人凶惧，奉旨三人凌迟处死，刑毕，刑人之桩已拔置室中矣。其夜忽自起立，如人相杵而行舂者然，下筑于地，周行室中，五日夜而后仆。室中之砖，皆糜碎如粉，亦千古未有之大异也。抑五人之死皆冤乎？而实非冤。邻初言：“予闻之其甥，当必不缪也。”他日至梁溪，当询之秦雒生也。

　　邻初又言：秦赤仙有异相，性奇淫，弃其内而狎比顽童，故及于难，七人皆其所宠也。以千金买宝刀二，一挂床头，一置枕畔，时执以自舞，后奴即取此以弑其主焉。有女一人，聪慧绝伦，适陆氏，陆氏丰于财。其夫之文章书法、威仪言辞，皆妇自教之，才能为梁溪之冠云。

　　辛未之春，予至玉峰，诊立斋先生之脉，颇异于常时。盖立斋本六阳脉，加平人一倍有余，始得其平，少弱即病矣，今脉如常人而少弱，其病可知。惟左关一部独旺，其病在肝。余为之书一方，用乳金丹以调胸膈之血，二陈汤以豁其痰，钩藤以平其肝，黄连以清其热，朱砂、黑铅以队其逆，淡秋石以开其关，疾其有瘳乎？

