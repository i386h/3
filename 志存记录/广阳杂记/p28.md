<!-- { "loadSidebar": true } -->
　　子庞扇头有黄自先诗五首，甚佳，录之于此：“蓟北重阳雪已飞，何人萧飒不思归。风号万里寒吹角，月霁千门乱捣衣。秫酒枣糕香野店，蟹螯菜荐鱼矶。送君引我家园梦，惆怅西山黯淡晕。”（一）“怜君廿载历风尘，落落何求独此身。元亮归来宁傲世，梁鸿热处不因人。豹斑自信应能变，龙性难云尚未驯。别去试观东海上，狂波不动日华新。”（二）“日暮鸦群集禁园，天南孤雁独高骞。归从熟路经淮海，游待来春过太原。韩信祠荒秋短草，武侯庙拱塞长垣。临歧驻马登台望，动地西风别绪繁。”（三）“手揲神蓍自转环，目县冰镜照人颜。频闻鼓角心犹壮，每卜勋名鬓欲斑。定远玉关飞食肉，伏波铜柱老征蛮。古人器业抛章句，别后雕虫取次删。”（四）“与君对月两回圆，此别重逢未定年。江左名家寻顾陆（谓幼铁、西明二子），天涯老将滞幽燕。千杯绿酒醺僧舍，一路黄花送客船。途遇洪遵如许我，依然长剑倚青天。”（五）后书“秋九月望，客燕门永宁僧舍，送子庞先生还南，兼怀洪去芜。”

　　夷陵颇苦土司之横，而朝廷则最左袒土官。盖由吴三桂在滇时，以土司为鱼肉，上主先入之言故也。有永美宣慰司田顺年者，骄悍异常，朝廷尝诏入陛见，加以宫保，今亦少戢矣。

　　符五舟中携寒沱石砚三方，石出夷陵，中有花纹如笋。石淡黄色，而笋洁白如玉，若横截之，纹极圆，无少偏欹，俨如世之图太极者。但石质坚硬，不受墨，非砚材也。

　　符五言：“荆西有虾蟆洞水坑石，黑色；贵州饭甑山有金星石，皆砚材之良者。”金星石予家有之，未知出饭甑山否，若虾蟆洞则从未之闻也。

　　符五云：有查如龙者，下江人。弘光朝曾为部郎，后流落江湖，未尝一日忘天下也。康熙初年，伪造天下督抚提镇书札、官封、印信、花押、图章，一一逼真。书中之意，皆联络声气，共图举事，恢复中原。皆有报书草稿，汇为一册，辞皆俊伟。携之走滇南，寓山中僧舍，去省不远，为血书一通上平西，言天下督抚提镇及朝中大臣，皆有同心，待王为盟津之会。王，华人也，当年之事，出于不得已。今天下之机杼在王，王若出兵以临中原，天下响应，此千古一时也。令一童子于王府上之，其意欲露布此书于人，胁王以不得不从之势。童子至王府，不得其门而入，逡巡归。后以假银事败露于曲靖府。曲靖知府李率祖，号素园，向与平西有隙，得此甚喜；然见其书稿牵连天下，无一遗者，遂取而焚之，唯以上平西血书申督抚，闻之于朝，命千总董三纲解之入京。如龙临发时呼三桂曰：“我死，尔九族之灭亦不远矣。”至京，凌迟处死。朝廷之疑滇，自此愈深矣。

　　刘玄初，蜀人，为蜀王刘文秀幕客。蜀平，平西王复罗置幕中。癸丑，闽粤二王皆上书，请解职东归，吴世子应熊使人启平西曰：“朝廷久疑王，今二王皆有辞职疏，而王独无，朝廷之疑愈深。速拜疏发使来，犹可及也。”平西命玄初具稿，玄初曰：“上久思调王，特难启口，王疏朝上而夕调矣。彼二王辞者自辞，王永镇南，胡为效之耶？不可。”平西怒曰：“予疏即上，上必不敢调予；具疏，所以释其疑也。”怒刘，出为盐井提举。未几，有贵州之变，三桂思玄初言，以之留守学士。至夷陵，驻兵松滋，三月不进。玄初上启曰：“愚计此时当直捣黄龙而痛饮矣，乃阻兵不进，河上消摇，坐失机宜，以待四方之兵集，愚不知其为何说也。意者王特送诸大臣入朝为王请乎？诸大臣辱国之臣，救死不暇，乌能为王请也！若曰待世子归乎？愚以为朝廷宁失四海，决不令世子返国也。夫弱者与强者斗，弱者利乘捷，而强者利于角力；富者与贫者讼，贫者乐于速结，而富者乐于持久。今南一隅之地，不足当东南一郡；而吴越之财货，山陕之武勇，皆云翔猬集于荆、襄、江、汉之间，乃案兵不举，思与久持，是何异弱者与强者角力，而贫者与富者竞财也？噫！惟望天早生圣人以靖中华耳。”平西不报。未几，玄初亦死。

　　符五曰：“予少年曾梦一比丘尼携之礼忏，起，见一菩萨如观音大士，而缁其衣。符五问其名，尼曰默慧菩萨也。菩萨厉声曰：”默慧，汝身是也。‘遂恍然而觉。未几有愚山知止和上建大悲忏，为符五取法名明心，号默慧，适符梦境，亦大异矣。又五六年前，梦中甚觉心痒，取刀剖之，中有六鼠，坠地散走，遂缝合如故，此即彼法中所谓六识六贼也。余平生不信释氏之学，而梦中所见如此，殆不可解。解梦虽如是，而予之不信如故也。“予意符五聪明绝世，而梦境又神异如此，必再来人无疑。水到渠成，瓜熟蒂落，必有其时矣。符五有友刘子裔，少年有才气，英颖过人。曾梦至一处，见禅床几杖萧然，而阒无一人。床前书一联云：”弥桃余味今安在，董袖遗香孰可留。“凄然而觉。刘最癖美男子，自疑前生必是破戒沙门，然而不能改也。

　　螃蟹矶在江中，不见形，而水石相激之声，轰轰如雷，去里许声犹在耳。名曰螃蟹，必一小石，而犹若是，瞿塘三峡，如象如马，又不知当何如也。

　　荻港居人不下数千家，百物皆具。市井接，屋宇宏丽，有石桥精致如大内之制；游击开府于港内，门境萧然。太平景象，可乐也。

　　符五云：南有土司三家最强，一曰龙鹏，一曰黎世屏，一曰黎思进，皆有众数万，火器兵仗坚利绝伦，而黎世屏尤为强悍。此南土之隐忧也。

　　武昌贺逢圣门前，有石坊曰“天恩重问”。后石折中断，宗人有戏为联者云：“承不起天恩，当不起重问，断断乎有理；上不能致君，下不能泽民，默默乎无言。”

　　南永历朝丁酉科举人江才，望士也。洪经略入滇，或将随公车北上会试，谒见经略，经略不许，云崇祯朝举人许会试，永历朝举人不许会试。曰：“若以大清龙飞之日计之，则自天命元年始，将万历、泰昌、天启、崇祯四朝举人皆将不许。若曰崇祯固中国之主也，永历先帝，圣子神孙，西南半壁，固大明之江山也，奈何所取之士，有异于崇祯之朝乎？吾知之矣。崇祯先帝曾为公设御祭九坛，固公之恩人，其所取士得为举人，许其会试，所以报也。永历先帝，公之仇也，所取之士亦仇也，其不许会试，宜也。”公怒，命扶出。

　　辛未八月朔日，舟泊大通，大风雨不能开船，听符五谈沙定洲妻万彩云事。万，江西人，初生时有彩云覆其屋上，其父见之，曰：“若男子必非常人，惜其女也。”长随父入滇南，家于临安。美而艳，土官普明声见而悦之，娶以为小妻，与其室异地而处，生子曰小普。彩云有机智，未几，普氏之权，尽归掌握。明声死，小普嗣，刚很淫乱，而彩云亦多淫行，常蓄美男子数十人，以次入侍，小不当意辄杀之。有沙氏子，土司之后也，彩云悦其魁吾，宠之专房。一日，彩云早起他出，沙子尚卧帐中，小普潜入室内，刺杀之。彩云哭之，如丧伉俪。后又得定洲，宠过前沙。定洲生于贫贱，然有权略，知书。时小普已死，普氏之业遂归定洲。后乘乱，逐沐天波而踞滇省，彩云助之也。彩云亦人妖矣。

