<!-- { "loadSidebar": true } -->
　　“问二十八宿之属，其义何居？曰：即前十二属加一倍者也。亢金龙，辰宫也，角木蛟附焉。蛟，龙类也。房日兔，卯宫也，氐土貉心月狐附焉。貉狐，兔类也。尾火虎，寅宫也，箕水豹附焉。豹，虎类也。牛金牛，丑宫也，斗木獬附焉。獬，牛类也。虚日鼠，子宫也，女土蝠危月燕附焉。蝠燕，鼠类也。室火猪，亥宫也，壁水＜豕俞＞附焉。＜豕俞＞，猪类也。娄金狗，戌宫也，奎木狼附焉。狼，狗类也。昴日鸡，酉宫也，胃土雉毕月乌附焉。雉乌，鸡类也。觜火猴，申宫也，参水猿附焉。猿，猴类也。鬼金羊，未宫也，井木犴附焉。犴，羊类也。星日马，午宫也，柳土獐张月鹿附焉。獐（案，獐原作帘）鹿，马类也。翼火蛇，巳宫也，轸水蚓附焉。蚓，蛇类也。子午者，天地一定之位；卯酉者，日月所出之方。故八宫皆二，而四宫独三。”李长卿何人？可谓发人所未发。

　　崇祯壬午十二月十六日，贼众数十万，于钟祥石牌作梁渡兵。二十七夜，风大作，船尽碎，次日复成之。三十日平明逼郢城，惟援剿总兵贵州温如珍先日方至，立营未定，力战不胜，死伤者众，率麾下数百人冲阵而去。癸未元日，贼分兵破江陵，总兵钱申选、巡抚李振声、钦天监博士杨永裕俱为贼擒，五营将士或杀或降者无算。巳时陷城，抚军宋一鹤、留守沈寿崇、邑令萧汉、巡抚中军李佳应死之；守备王、知府王玑降贼；守道张凤翥、通判张国运越城潜逸。闯贼李自成伪称“奉天倡义文武大元帅”；罗汝才亦称伪元帅；诸贼目，则有伪政府侍郎、从事、防御、府尹、州牧、县尹等名；改承天府为扬武府。

　　崇祯十六年春，左帅移师东下，掠两岸船俱尽，止于九江。夏五月晦日，陷会城。先是，张献忠为督师杨武陵困于玛瑙山，仅以数十骑遁去；迨破襄阳，其众不满千人。乃遁于六安山中，逾年始出，陷蕲州蕲水。既陷黄州，益以麻城里人叛党洪明诸逆及黄属新附之众，各数万人，其势益张，渐有饮江之志。密遣奸谍，遍布城中。而楚藩所募护卫新兵弁领张以敬者，黄冈诸生也。尝奉教，楚藩督过之，因与贼通，约为内应，献贼遂从樊口涉江而上。故相贺文忠闻之，亲启楚藩，请发镪犒士卒，议守御。楚藩不以为虞，曰：“终朝寇警。寇若骑母猪，亦应至矣。”监军王杨基，适奉巡抚江北之命，闻寇逼欲去，贺公涕泣挽留不得。二十八日，遽扬帆西渡，防守镇箪兵亦逃走，人心汹汹。前三日，有发以敬等逆谋，冯生云路以告贺公，公不决，密问抚军。抚军大笑，斥为狂生。于是以敬等惧诛，谋益急矣，遂酿成鄂城之陷。

　　周献之云：洋铅查滓在上，锡之查滓在下。

　　经略图海围平凉，据高原以临城中，日发巨炮，历半载余始克。城中人拾炮子十三斤者万余，小者更仆不能数也，然止伤一老人行汲者，余皆打空地中，堆积如山。事定，居人创火神祠以报神德，即以炮子砌祠地，彰神功也。

　　凡新考选给事到任后，三日不出门，待诸先辈来拜，行交拜礼也。交拜起坐礼，礼后连叩首。凡曾任给谏者，皆来交拜。三日后，始出门答拜诸客，不敢为客以僭先辈之故也。

　　凡巡防盐关差，皆有精微批一纸，以为凭限。批发自内阁，而科臣批之。

　　大兄云：满洲掳去汉人子女，年幼者，习满语纯熟，与真女直无别。至老年，乡音渐出矣，虽操满语，其音则土，百不遗一云。予谓人至晚年，渐归根本，此中有至理，非粗心者所能会也。予十九岁去乡井，寓吴下三十年，饮食起居与吴习，亦自忘其为北产矣。丙辰之秋，大病几死。少愈，所思者皆北味；梦寐中所见境界，无非北方幼时熟游之地。以此知汉高之思丰沛，太公之乐新丰，乃人情之至，非诬也。

　　陈砀（一本作阳），字石文，江西南昌人。曲靖府同知，以科场入帘。《礼记》“仁者如射”，如误作若，降三级。后授益阳知县，无任可到。闻平西死，自请来衡招抚胡擎天等，吴国贵斩之于泉溪渡。

　　孔明之出祁（案，祁原作岐）山，以攻为守者也。隆中已知天下大势终于三分矣，而出师不已者，不如此；欲求三分，不可得也。譬之弈棋，能侵人，始能自治，否则坐而待之耳。彼谯周辈何足知之！

　　《青田事功》，不少概见。“独与太祖论相”数语，不惟知人，并能自知；而为相之道，圣人复起，亦不能易也。可谓天挺人豪矣。

　　藤黄出海南，聚蛇屎熬炼而成，故有毒，能杀人。王维章云。

　　麂皮之有扌乞搭者，乃以粟米压成者也。余向以为生成者，茹紫庭言，始知之。

　　李胡拜为湖广提督；杨来嘉为襄阳总兵，驻谷城。胡拜来谷城，来嘉擒之，以献平西。胡拜后死于贵州。

　　明南京御史外转者，止于知府耳。谚曰：“南道如老虎，转出作知府。”

　　明季，两司见巡按，用青壳手本，外贴一红签。

　　嘉、隆两朝书目：《明伦大典》，《钦命大岳录》，郑晓吾《学编》，高岱《皇明鸿猷录》，薛应旗《宪章录》，王世贞《国朝纪要》，吴瑞徵《两朝宪章录》，范守己《肃皇大纪》，王世贞《史乘考误》，劳堪《宪章类编》、《皇明名臣类苑》，夏言《桂洲奏议》，胡端敏公《世宁奏议》，严嵩《南宫奏议》，刘天和《关陕奏议》，刘天和《督抚奏疏》、《渭崖疏要》，毛伯温《议处安南疏稿》，王仁《抚夷节略》，王世贞《异典述盛事述》，刘天和《安夏录》，司马泰《西虹疏草》，沈越《案陕马政》、《皇明经济录》、《皇明疏议类钞》、《两朝疏钞》、《嘉隆疏钞》，樊继祖《云中抚平录》、《湖北民隐录》，汪宗尹《少泉疏稿》，杨允绳《抑斋疏草》，冯南江《行谊录》，高拱《南宫奏牍》、《功臣封爵考》、《名臣言行录》、《史鹿野奏议》、《麂野云中奏议》，沈越《清查京卫冗食奏疏》，沈越《嘉隆两朝闻见记》。

　　洪承畴经略滇、黔，兵饷之外，岁给银五万两，以供其用。

　　倮倮奉土主之神甚谨。其像三首六臂，项挂髑髅。有讼官不能决者，则令其誓于土主之前，甚则于神前热油锅百沸，置一钱于油中，两造以手入油拾其钱。直者略无损伤，屈者臂手糜烂。

　　倮倮娶妇，则请兵于官以劫之，妇家亦以兵守。劫归未合，妇辄逃去，入深山中，与私男子野合，有孕而后迎归。所欢曰马郎，归夫家，永与马郎断绝矣。

　　巡按，七品官耳；其中军，则参将也。

　　巡按于诸有司卓异者，荐之于朝；次则奖之，给之以银两而已。顺治初年，一有司，满洲人，按君奖之以银，大怒，掷之于地。

　　明季总督巡抚宴按君，按君以赏封犒其中军。清初犹有行之者。

　　只旧草井，盐井也，在南武定府元谋县。

　　康熙甲戌殿元胡任舆，江南上元之胡氏，世有厚德。鼎革后，南京旧家仍守故宅者，惟胡氏耳。殿元之祖，字复之。每于除夜置酒，男女分坐，诸家人男妇，亦下坐于两旁。必举杯训其子曰：“吾徒读书人何所能？经营家计得以温饱者。”指诸奴曰：“皆若辈力也，当善视之。”江南人咸目为长者。其长子禹冀，字□赞，领乡荐。任舆，江南解元，今又大魁天下，人以为积善之报。胡氏祖以打金箔为业，至今人犹称之为“胡金箔”焉。

　　复之有庄，与马士英之庄邻，田甚腴。士英令其子以三千金强买之，复之无难色。未几国变，田仍归胡，官价半原直耳。田中秋成已熟，马氏之工本也。

　　江宁殿元，焦弱侯、朱之蕃兰、今任舆，甫三人耳。

　　李太白诗曰：“杨花落尽子规啼，闻道龙标过五溪。我寄愁心与明月，随风直到夜郎西。”茹紫庭曰：“王昌龄为龙标尉。龙标，即今沅州也。又有古夜郎县，故有‘夜郎西’之句。若以夜郎为汉夜郎王地者，则相去远甚，不可解矣。甚矣！古人之诗，不易读也。”

　　明时，群僚被劾者，自衙归私宅，则下轿帘以障之，于门揭“注籍”二字，闭门以待命。

　　明南畿，凡阅操分二日。第一日，则兵部职方司郎与科道莅其事；次日，则内外守备与大司马莅其事。第一日，职方为主，有待科不待道之规例焉。

　　崇祯间，左懋第以吏科查阅南京兵马钱粮，与大司马并坐。

　　明三边总制，驻札固原，军门为天下第一，堂皇如王者。其照墙，画骐辚一，凤皇三，虎九，以象一总制三巡抚九总镇也。河西巡抚驻蓟州，河东巡抚驻花马池，陕西巡抚驻西安；甘、凉、肃、西、宁夏、延绥、神道岭、兴安、固原，各一总兵。

　　韩世琦，乃蒲州韩广之孙也。幼被掳，故隶汉军籍；其母其弟，犹在蒲州。母终身不一至其子衙署，以满汉衣服不便故也。母亦贤矣。

　　祖心大师，乃韩日缵之子也。

　　霍山黄鼎，字玉耳，霍山诸生也。鼎革时起义，后降洪经略，授以总兵，使居江南。其妻独不降，拥众数万，盘踞山中，与官兵抗，屡为其败。总督马国柱谓鼎“独不能招汝妻使降乎？”鼎曰：“不能也。然其子在此，使往，或有济乎？”国柱遂使其子招之。鼎妻曰：“大厦将倾，非一木所能支。然志士不屈其志，吾必得总督来庐一面，约吾解众，喻令发。然吾仍居山中，以遂吾志，不能若吾夫调居他处也。”其子覆命，国柱自来庐州，鼎妻率众出见，贯甲铁兜鍪，凛凛如伟丈夫，如总戎见制台礼。遂降，终不出山。黄鼎居江南久，后屡与郑氏通。郎总督时，事败，服毒死。

