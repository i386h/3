<!-- { "loadSidebar": true } -->
　　论曰：综胡之一生言之，抑亦一时无两人也。当其受知湘阴相国，主持善后诸事，始则设粥厂，设难民局，设义烈遗阡；继而设善堂，设义塾，设药局，修复名胜寺院，凡养生送死，赈穷恤贫之政，无不备举。朝廷有大军旅，各行省有大灾荒，皆捐输巨万金不少吝。以是屡拜乐善好施之嘉奖，由布政使衔候选道被一品之封典，且赠及三代如其官。外人之商于华者，亦信为巨富，中朝向之假贷，苟得胡署名纸尾，则事必成。至于委巷小民，白屋寒士，待胡而举火者，咸颂胡祷胡不置。呜呼！何其盛也。及其败也，此方以侵蚀库款被县官封闭告，彼即以伙友无良，挟资远遁告，身败名裂，莫为援手，宾客绝迹，姬妾云散，前后判若两人。呜呼！何其哀也。岂生平所获皆不义财，故悖入者，亦悖出欤？抑务广而荒，受逾于器，人满则天覆之，故及身而败欤？梁武帝有言曰：“自我得之，自我失之，亦复何憾。”其师之定论也夫？
　　◎刘锡鸿
　　中国铁路之不能早开，实因刘锡鸿之摺所阻，四万万人为奴之祸，实基于此。刘为法国使差时，往往敝衣趿鞋，举止蹒跚，衣带飘舞，徒步出外。而最爱立于最高桥梁之上，周望四处。其随员等切谏之，刘大怒曰：“你等不知乃翁意，欲使外人瞻仰天朝人物耳。”


