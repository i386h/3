<!-- { "loadSidebar": true } -->
　　贼之围长沙也，多募矿丁，因令掘地道，道成，轰坍城十余丈。邓公时率镇筚兵六百人，多强悍不畏死，即驰往堵御。贼上，屡被遏退。缺处近学使署，署中积钱可数千缗，学使急募人运石填城，凡运石一块，给钱一千文。于是人争运石前往。时邓军与贼抵拒，兵贼扭合，持战猝不可分。或陷入缺中，筑城者不暇问为兵为贼，即并筑其中，贼卒不得逞。后修城得骨甚多，乃并葬一坟云。邓复扼守江南之石子湾，时部下适分大半助他处攻剿，公所将才数百人。俄贼大至，众言不可敌，宜速避。公曰：“吾受国恩至重，义不宜去，汝辈可速自为计。”众感公恩义，亦不肯行，公曰：“汝辈同死此何益？不如姑去，将来犹可为报仇计。众犹不肯，公曰：“既如是，与其徒死，不如计伤贼。”乃尽以所余火药，埋置地下。俟贼至即轰发。于是贼等多被轰死，而公及部下亦于是日殉难云。
　　◎老湘营
　　日人之海城也，分扼唐王、亮甲两山，筑炮台掘濠，为固守计。时淮勇已败不能军，湘勇新集。日人思以轻兵之在辽东者颇明纪律，于贫民贸易，务得其平，惟向富户勒助饷项，故贫民愚者受其饵，多感之。富者虑其扰，密以情告老湘营统将李公，预伏兵半边街左右。夜昏黑，日人至者约三百人，数人甫入街，伏遽起，击杀三十余人，擒数人。一骑坠而毙之，后知为大酋之子也。李公由是轻日人，以为易与，数挑战，日兵不出，越数日，队大至，分沿村庄而前，湘军分三路应之。贺长发率中路，战未几，日兵即退，贺领队逐之。日兵纷登唐王山，贺部逐登山半，见左右接应者不至，遽返。中有两兵植旗不肯退，贺遣人喝之乃退。日兵乃由壕入垒，徐发炮击我师，伤多人。论者以为此役若左右齐至，乘锐气而入，日炮不及施，台可夺，山可据，海城唾手可得，实中日胜负之机，惜其时漫无以赴也。
　　湘军再胜，李公益骄。淮军将徐邦道者，谄事倍至，李公颇以儿视之。湖南亲军营将刘树元，恃夙将，屡以言相抵，龃龉不相得。又屡约分攻唐王、亮甲山，屡不如约。时日人已定计抄牛庄，苦其兵少于我，乃抽山东据城邑之兵，从分水岭过，攻所必救，故趋我陪京。依军据案山站，闻警回援，以书告诸军帅慎防，无应者。依军方拔队，日兵蹑之，战不解。李刘登山远眺，刘命发动大炮助击，李曰：“不可击，此依军也，勿谓吾不早言。”诘朝依遣人来谢，乃知借此退日兵，又惜其不可发也。于是人乃从此道径抄牛庄。牛庄者，数百里平原，中一市镇，无城郭沟池可守，又无山川险要可扼。而该军饷械屯其中。各将帅觊海城可旦夕下，争前趋，仅魏军两营留守。初七下午，日兵渐至，魏部奔告其帅，乃率四营回援，尚以为海城窜出轻兵，亟达刘树元慎顾前敌，勿庸虑后。不知日兵已遍牛庄东北，有混迹入市者。市外一天主堂亦扛炮据其巅，有惊告者，魏恐挑他国衅，听之。初八黎明出队，日兵已先阵，排枪数发，我伤亡多，虑不支。一裨将请于魏帅曰：“事急矣，愿率所部冲锋，得势则大军随进。”魏颔之。乃率一营奋勇而前，为日兵枪队排击，将尽歼焉，裨将者与所余数十人俱就擒，魏部鸟兽散。方战之顷，李率所部赴牛庄，魏邀其合击，李以未饭辞，欲乘其疲而取全胜也。讵兵入市，四散觅食，魏兵逃逸。日人以炮封市口，聚兵环数里，湘军欲出不得，殊死战，鲜降者，死伤约千余人。李匿一典肆，日人攻之甚力，击杀不少。乃逾垣之贺匿处，贺任为前路，旋被枪子伤洞股，舁而行，苦战得出，时已夜过分矣。说者谓老湘军起于王壮武，盛于战陇坂，收复天山南北二万里地，而终于牛庄云。然日人虽胜，卒以此重湘人，不敢蔑视，以是知前贤之遗泽远也。
　　◎某公
　　前某公使欧洲至英，英有诸贵达人为大会燕之，其意甚殷勤，糜费亦甚巨。至期某公忽不欲往，于是翻译等甚难其事，再三譬解始去。比将散时，某公忽恋恋不欲行，然主人及诸客咸鹄立候。翻译等又婉转言之，始辞去。又某国外部与谈一事，属归商政府，某君率意言曰：“何谓政府？政府即我，我即政府。”又某制军在公司船，睹洋琴，问舟中有人能鼓琴否？船主以敬制军故，大索舟中，得一法国女子之善鼓琴者。然以连日晕吐，见发未理。船主强起之，梳发理衣，使赴琴案。制军见女子至，亟避入房，女子恚怒，以为己。赖译者婉言，云华俗，男子见妇女必避，此是尊敬之意。制军之避去，实是此故。今在房中，正静坐听汝抚弄矣。女子闻之，为一弄，译又伪传制军命，赞谢之，女子乃悦而去。
　　◎儒林外史
　　《儒林外史》之权勿用，即是镜也。是镜行多矫伪，已载野史四编《杌志》中，检阅自知，兹不赘述。而匡超人又云：“实暗指汪容甫先生，相传先生情性乖僻，一日晨出，忽潜回至夫人房中。时夫人方梳头，汪出不意，自其后抱之，夫人问曰：‘是何人来相戏？’先生怒曰：‘岂尚有他人敢如此乎？’遽出之。后作《拟刘孝标论》，乃有‘蹀躞东西，终成沟水’语，实则夫人之出，固由先生之疑误也。”按此二说，皆常州人语，不知确否。
　　◎穆彰阿
　　相传穆彰阿擅权时，偶一门生入都谒穆，欲求一信函至外省张罗。穆思少顷乃曰：“汝某日可来。”至则穆无他语，但令之某省见某巡抚，令以手书扇呈之，并另书一扇与其门生。门生未测何故，往见某中丞，面呈中堂所书之扇，并言穆中堂令来见。中丞大惊，又见某亦持中堂手书之扇，知必是中堂之要人，即日召藩臬，令与各属员集资得万余金赠某，并重礼款之。
　　◎左文襄
　　昔左文襄罢西师而入朝也，愤纲纪之不举，盛欲有所整顿。朝中诸大臣颇相忌畏，而未有以相制。已而察知议政王意亦不愿，于是群起侮弄之，或举其可笑之端，编为小诗，转相谐谑。缘左侯不习于陈对，其初陛见也，慈宫甚劳苦之，且曰：“汝在外久，今在京须早起想不便。”左侯操湘音对曰：“臣在军中，五更时便须弄起来。”诸人遂皆举此为笑。左又谓诸寅僚曰：“吾之妾善为盐齑，虽乡味，颇可口。”翌日尚遣人分致，乃仅各馈少许。诸人编诗，亦遂入之。又左体肥，每当治事之时，喘息殊甚。诸臣伪为恭谨，相共扶掖，其实以为弄资也。又诸臣知其欲研究诸务，任其自行料检，左顾此则失彼，举端则不能竟委，数日茫无头绪。已而两江总督缺出，遂简放左公督两江云。
　　◎奇俭
　　阎文介之官山西，语戚某曰：“宜多携搭连布。”搭连布者，至粗且厚，阎之任首制以为袍褂。属员有用摹本缎者，阎辄斥之，言今兵书旁午，汝辈何尚奢阔？审如此者。必是多财，可捐资充军饷。属员等惮之，乃皆以搭连布为袍褂。戚所携布且尽，价大涨。有知县某，以进士即用，闻其事，乃遍假贷华贵之衣及诸佩物，服以入见。文介责其奢，曰：“卑职需次此间，所得宦囊，仅足制衣物，实在无此多金购搭连布。故只得服故衣入见，虽见参处，亦无可避。”文介惭不复语，自后虽有著摹本线绉者，亦不复致诘矣。阎工会计，官户部尚书日，悉发旧簿籍，一一综核，扶摘爬罗。得四百余万，由是朝廷得资以造颐和园。其所荐达，悉多俭刻，一时有天下俭，一国俭之目。天下俭者，为李公用清。相传其自原籍复入京时，徒步三千余里，未雇一车骑，都下闻者，咸大惊怪。官南巡抚时，日坐堂皇理事。夫人即坐其旁小室中，将产时不雇接生媪，既产遂毙。公之仆怜之，为市棺稍美，公以为费，令易薄者。已而子亦死，仆更为市小棺，公叱曰：“安用是？”及启夫人棺纳之云。一国俭者，为李公嘉乐。其为江西布政使也，常呼剃发者与以二十文，已而呼问其仆曰：“吾与此人二十文，亦得意否？”仆曰：“外间剃发一次，亦须四十文，今为大人剃发，乃才二十文，殊不满所望，已垫付数十文使去矣。”公怒曰：“吾家中剃发，才须十二文，今与二十文，已大过，汝乃更私增之乎？嗣后吾不须彼矣。”盖公夫人亦能供待诏之役，不假他人手也。后二李均被言官劾去。或曰：“李公嘉乐官江苏时，有县绅某公将入都，群谋赆之。公独曰：“某公京朝官，吾辈何宜如是？”事遂已。后某公至津，一日忽出银票一纸凡千金，遍觅其取银之肆不得，托人询之，人视之，乃不著名之小银号也。人问所从来，曰：“李某所赠也。”人始知李虽阳却，阴实赠之，且厚于他人云。时以俭闻者，又有卫公荣光。其抚浙时，早食惟油条三数枚，庖人入内，悉须搜检，不准夹带鱼肉。一日公生日，僚属毕贺，公延至花厅，亟令庖人治具，诸人咸谓当大有所饷。已而仆人捧两大木盘出，则累累者悉油条也。
　　◎曹州知府
　　浙东某太守署大名府时，尝捕盗至边境，其地距山东之曹州府境，才数十里。时曹州知府某公，甚有干名，某太守因欲往谒之。甫至署门，见左右各列站笼四架，睹其枷人颈处，油腻厚殆寸许，盖必站死人百数，始有此状，太守心为战凛。入大门则两旁刀枪森列，威严可畏。延坐花厅，见案累累，颇怪此公见客处，何处亦堆置公事。久之主人始出，坐始定，便瞠目视曰：“某今乃欲反。”盖斥某相也。太守愕然，答曰：“安有是？且亦安能？”某哂曰：“汝汉人护汉人，况为属员，安肯言其实？”太守知不可与论，乃亟誉其勤能以乱之，且曰：“君客座尚理公事，足见贤劳。”某曰：“此皆盗案须杀人者，非盗案则不在此。”太守曰：“然则君办盗案若干？”某曰：“殊不多，凡归案办者，才杀千余人。”太守讶问曰：“岂尚有不归案者乎？”某曰：“盗多，得辄杀之，何暇悉上闻？”太守又问其数，某曰：“亦几不过七千余人耳。”时某公到任才二年，太守怪曰：“计时安得办如许？”某曰：“吾治此类事，皆有简法，不必尽烦刽子手也。”太守叩其法，曰：“除站笼死外，余则以四人仰置一条凳上，翻出其腹，以数人分猝其头足。又一人持枣木棍，方上而圆下，其末锐，力洞其腹。洞四人讫，辄充去。又举棍易洞他凳之人，顷刻数十人易易也。”太守闻之身颤悸，不复得语，遂兴辞出，太守今为候补道，某则已为巡抚矣。
　　◎记法越之役
