<!-- { "loadSidebar": true } -->
　　○朱竹咏史诗朱竹先生官翰林时，《咏史》诗云：“汉皇将将屈群雄，心许淮阴国士风。不分后来输绛灌，名高一十八元功。”“海内词章有定称，南来庾信北徐陵。谁知著作修文殿，物理翻归祖孝徵？”当时或因天禄秘书，编纂不预，防局华选，荐擢不公，故先生借此抒感。而读是诗者，谤议横生，不久遂湖山放废矣。

　　○龚尚书之怜才下士合肥龚尚书，怜才下士，嘉惠孤寒，海内文流，延致门下。每岁暮各赠炭资，至称贷以结客。马世俊未遇时，长安过夏，傺特甚，袖文质公。公读竟，叹曰：“李峤真才子也。”赠金八百，为延誉公卿间。明年辛丑，马遂大魁天下。公卒，竹挽诗有云：“寄声逢掖贱，休作帝京游。”盖深惜之也。

　　○季给谏狱中泰兴季天中给谏，为苍苇侍御之兄。五六岁时，观演《苏子卿持节牧羊》剧，惝恍离席，拊几太息曰：“噫，十九年矣！”座客咸奇之。后弱冠登第，由庶常改给谏，以建议谪辽左，姜西溟称为本朝第一谏臣，盖其卓尔不群之概，已于筵前一叹征之矣。迨赐环时，给谏已殁，特旨归葬。榇达里门，适苍苇以监察御史巡按山西盐课，弹章数十上，忤旨系狱。在狱中梦与兄絮语，醒而述为长歌，寄天中柩前以代酒。诗中有云：“呼兄兄呼弟，相见甚相喜。携持各一手，分明见十指。颜色非生平，无复旧冠履。长跪问我兄，胡为瘦至此？兄云尔不知，我今长已矣。形骸关塞外，日闭黄泉里。朋友宿草尽，爷娘四千里。爷喜精神健，娘食无甘旨。三妹又长逝，白发将谁倚！汝嫂目失光，石英觅燕市。从来敬寡嫂，青鸟化童子。莫我儿饥寒，我儿方生齿。我闻泪下雨，长跪不能起。我欲有所启，收泪复长跽。白马真死友，弟曾无钱纸。磷火连破冢，托足兄焉恃？兄云汝不知，夜台无晓理。虽行我自行，欲止我自止。圣人复我官，旅榇归桑梓。所遗七八口，汝当速经纪。寄语掌史官，慎勿挂青史。”幽禁之余，精神想感，而忠孝友悌之情，缠绵固结若此，可以为阋墙者风矣。

　　○林上珍满清有国论伪朝之有天下也，唐虞揖让耶？岂吾君桀纣，天与而人归耶？抑彼能东荡西除，勘平祸乱，乘我金汤失守，取而代之耶？余曰：皆非也。彼盖胡元丑类，铜桥驾海，未殄之与孽，穴居野处，腥膻之禽兽也。彼既非帝天之肖子，吾君亦非亡国之独夫，乃竟不费一矢，而窃取神器。若此其易，改正朔，易服色，僭位承统，而莫敢谁何者，其故安在哉？此其罪盖在明一代庸臣。非庸臣误国，则内患不作，而国必不至于乱；即至于乱，苟乱自我平，则外患无由乘间而入，而国亦必不至于亡。其亡也，虽曰天命，亦由人事也。盖向者眇贼猖狂，惟知掳掠，即胡兵不至，以我先帝在天之灵，亦无难驱除而歼灭之。胡为盈廷梦梦，不克肩重任，以扫除元恶，为国家奠磐石之安？致使狼子野心，矜其入卫之德，冒为逐寇之功，强行僭窃，遂至于此。祖宗三百年之大业，社稷生灵之所系，弃同敝履。君死未寒，忽然北面臣虏。食禄之家，祖若父悉受朝廷厚恩，夫亦奚忍而甘心哉？假如寇去之日，多以金帛赠之，速返虏骑，然后立君以匡国家，国本以固，徐行讨伐，其谁曰不宜？而卒无有能之者，盖诸臣无有报国之忱，否则智鲜及而谋不臧。加以诱虏之徒，忍心悖理，怙宠贪荣，不顾引狼入室，相率而胥与为夷，不亦深可为痛恨哉！苟使忠义之臣未尽，智谋之士犹存，则力扶残局，反危为安，生灵未必左衽，社稷未必丘墟，祖宗大业，亦断不至为逆虏所有。吾故曰罪在庸臣。误吾君而不能复立吾君，诱虏来而不能驱虏使去，忠良尽绝，不遗一老，夷狄乃蹂躏中夏。自是而犹忍心害理，谓为天心有在，尚得之谓人类乎哉？虽然，吾有疑焉，天心无久乱之理，虏运无百年之长，惟其来也，天实为之，故窃国之罪，在所不宥。其灭也，亦可以天之福善祸淫卜之。况夷狄之为中国患，历代所不能免，如犭严狁、犬戎、单于、匈奴、吐蕃、突厥、契丹、女真之属，甚而至于五胡之乱，虽时惊北鄙，贼我疆场，然亦未尝统有四海也。即元胡僭乱九十余年，为从古所未有。而皇明勃起，扫灭妖氛，中国圣人，屡屡应运而出，可知天地之心，不欲夷狄之久有吾土也。况今天下虽属伪朝，稍有知识者，亦审其徒窃名器，难享永祚，速祸败而取灭亡，指顾间事耳。中国之大，吾固莫得而知之。然闻诸道路，川陕、云贵、巴蜀、崤函之险，已为伪职吴平西王自霸之一隅矣。沔阳汉水，荆襄楚地，自古为富强之国，十年以前，尚辖于孙可望矣。由岭以南，义帜遮天，青兖之区，王帝几何？是则伪朝之所有，不过金陵吴会，蕞尔微区耳。况金陵吴会，飞航可达，诚难逆料其不溃，而保其必全也。且古之君天下者，远方无不庭之臣，玉帛贡于京师，故贵为天子，富有四海。今其赋仅得于蕞尔之地，可征收者微，而岁币西戎，以百万计；边海穷兵馈饷之需，糜耗无算。费用不足则横征，横征而民怨，民怨而盗起，干戈四出，亡不旋踵，势所必至，理有固然。盖至是而后知人心之不可易，而信予言之不诬矣。不但此也，凡一国之立，必具大体。今虏廷政事不兴，宫廷秽乱，主后其姑，母狎其臣，以此而治，自古未之有也。昔大理少卿康澄疏上唐明宗曰：“国有不足惧者五，深可畏者六：贤士藏匿为可畏，四民迁业为可畏，上下相徇为可畏，廉耻道消为可畏，直言不闻为可畏，毁誉失实为可畏。有一于此，国必来亡。若伪朝者，已兼而有之。而所谓不足惧者，殊无一焉，其能久乎？”珍前代遗民，稚年而当革命，废兴之运，抚时感事，愤不欲生，诚有不忍言者。但恭承明问，用敢略抒鄙怀，言之不详，实由寡学，伏惟洪恕。

　　○宣宗微服出宫事道光间，有某贰尹者，蜀产。赴部铨选，名在第二。居久之，第三者被选，又久之，第四第五者以次外放，而己名迄未揭晓。某故寒士，旅居久，窘迫万状，初犹冀部胥偶误，真除之期，终亦不远，百计借贷，以待好音之至。继则春明好梦，悟彻黄粱，世态秋云，亦无有为绨袍之赠者。羞愧之余，独至西城外丛林中谋自缢。蓦闻弹声发于林隙，带悬而绝者再。惊讶间，突有伟男子自林后出，龙颜虎步，顾视非常，叱问胡遽至此，某告之故。伟男子笑曰：“是何难？”语已，出白玉鼻烟壶一，曰：“明日持此至吏部大堂求缺，不得者不出也。”某恍惚间，唯唯而已。明日，敝衣褴褛，如约赴吏部。部中人疑其疯也，将执付有司，喧扰间，忽有翎顶辉煌者数人出，瞥睹其手中之烟壶，则敬受而置堂上，下拜甚恭。旋语某曰：“此今上之物，若何以得此？”某具白其由，诸人争以好言抚慰，某亦悚然，知昨遇之伟男子，即为宣宗，天颜咫尺，祸福正未可必。旋诸人入朝，宣宗首询此事，且曰：“其人现居何职？道耶，府耶？抑曾膺首剧之知县耶？”诸人嗫嚅答曰：“实一微秩之贰尹耳。”宣宗笑曰：“是人亦太福薄，如许琐事，乃亦扰乃公游猎清兴，无已，其姑择一最肥美之缺畀彼乎？”诸人唯唯退。明日，某遂扬扬然，挟牒出都门矣。

　　○乾隆六次南巡乾隆六次南巡，跸路所经，道由四省。计行宫之在直隶界内者七：曰涿州，曰紫泉，曰赵北口，曰思贤村，曰太平庄，曰红杏园，曰降河。山东界内者九：曰德州，曰晏子祠，曰灵岩寺，曰岱顶，曰四贤祠，曰古泮池，曰泉林，曰万松山，曰郯子花园。在江南界内者九：曰顺河集，曰陈家庄，曰天宁寺，日高寺，曰钱家港，曰苏州府，曰龙潭，曰栖霞，曰江宁府。浙江界内者二：曰杭州府，曰西湖。此皆各省大吏临时建筑者。而旧族名园，灵山古刹，其增饰修葺以备翠华临幸者，犹不与焉。物力之雄厚如此，呜呼盛矣！

　　○甘凤池康熙、雍正间，大江南北以拳勇名鸣者八人，甘凤池其一也。王葑亭给谏尝为之传。凤池，金陵人，短小精悍，须髯如戟。手握锡器，能使熔为汁，从指缝中流出。然在八人中，尚居末座。第七人为白泰官，常州人，技不如甘，而纵跳矫捷，如飞猱疾隼，人不能近。第一人为僧某。第二人为吕四娘，实晚村孙女也。僧淫暴无行，荼毒良懦，七人咸恶焉，思除之以救一方。然自度艺皆不能胜，恐转为所戕，乃相约以六人合围之。斗方酣，白忽从空飞下，以刃刺僧首。僧若弗知者，斗如故，白又飞去。六人者，复进相搏，如是者三，乃歼僧于地。七人皆散去，各以技雄一方，又誓不作纤毫非礼事。约有犯者，六人共诛之，如僧例。以故海内莫不称其义侠。闻此诸人者，皆抱有种族主义，半出郑延平门下。而吕四娘迫其家难，图报愈急，其浪迹江湖，盖将以结纳豪杰，共图大事，非徒博侠客之名而已。世宗御极，屡严斥天下督抚捕逮甘凤池等甚急，雍正朱批谕旨中，犹可见其略。其至竟弋获与否，则不可得而考矣。八人中相传尚有曹仁虎、路民瞻、周寻诸人。曹仁虎不知系顾庵学士与否。民瞻工画鹰，得意之作，每常自题曰“英雄得路”。寻工画龙，为国朝第一手，后竟伏法死，此则见于《画徵录》者，或谓《聊斋志异》非纯出留仙手，尚有后人羼入之作，其“侠女”一条，即隐指吕四娘。而所谓须发交而模糊之头颅，即当时某贵人也。疑莫能明，志以俟考。

　　○纪大烟袋河间纪文达公，酷嗜淡巴菰，顷刻不能离，其烟房最大，人呼为“纪大烟袋”。一日当直，正吸烟，忽闻召命，亟将烟袋插入靴筒中趋入。奏对良久，火炽于袜，痛甚，不觉呜咽流涕。上惊问之，则对曰：“臣靴筒内走水。”盖北人谓失火为走水也。乃急挥之出。比至门外脱靴，则烟焰蓬勃，肌肤焦灼矣。先是公行路甚疾，南昌彭文勤相国戏呼为“神行太保”，比遭此厄，不良于行者累日，相国又嘲之为“李铁拐”云。

