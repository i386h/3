<!-- { "loadSidebar": true } -->
　　○《明僮小录》序京师伶界之盛，为四方所无。盖日与士大夫亲近，其吐属举止，自能有名隽气，非徒侈色艺之工而已。咸丰中，有浙人余不钓徒者，著《明僮小录》一书，载当时诸伶遗事甚悉，词笔亦极雅隽，今已无有能举其名者矣。记其自叙一首云：软红十丈，珠温玉暖之乡；拾翠三春，蝶醉蜂迷之候。道枇杷之门巷，室尽如兰；住杨柳之楼台，人原似璧。入时梳裹，西家返而效颦；绝世丰神，南威望而却步。尔乃歌场雅集，广座姗来，染翠黛于楼中，散芳红于帘外。貌婵娟之故事，犹在人间；谱霓舞之新音，自应天上。目招屡屡，青眼伊谁？耳语匆匆，黄昏有约。于是招邀胜侣，荟萃良朋，帘影泥人，楼头迟汝。双行押字，命鸩鸟以迎来；一笑搴帘，倏惊鸿之至止。省识庐山真面，裙屐风流；争看虢国修眉，铅华净洗。松醪挹注，无妨大斗之斟；鞠斟兴辞，更屈高轩之过。同车有美，氤氲奉倩香留；隔巷停骖，依约秦宫花底。指儿家兮是处，绛蜡迎门；偕妹子以登堂，银蟾在户。曲房窈窕，人窥小有之天；绣榻横陈，花种长生之地。密密翔鸾之字，补壁画工；疏疏待燕之帘，临窗镜启。笔床砚匣，观涂乙于新诗；绣履香囊，衍秘辛之杂事。数遍檀栾位置，东鲽西鹣；来萃聚因缘，南鸿北雁。三蕉战拇，从看钓弋张拳；百万回眸，莫负杯行到手。兰缸背却，一握情赊；莲漏摧残，三通鼓遍。缓须臾之命驾，且住为佳；听嘈杂以呼灯，不留也去。是知桃花洞秘，曾无易问之津；山木枝遥，每有闻歌之感。未使琅琊情死，颠倒难忘；奈何溱洧思空，迷离莫辨。仆都门印爪，驿路濡豪；目限窥蠡，腹惭饮鼹。舞衫歌扇，长安之旧雨无多；柳宠花姣，出谷之新雏自贵。聊就见闻所及，粗为梗概之陈，藉慰牢愁，非矜藻饰。所愿花宫月窟，争传千佛之名；会看酒国诗坛，更践三年之约。

　　○谢芗泉之豪宕谢芗泉侍御，性豪宕。尝蓄万金，遨游江浙间，抛弃殆尽。尝曰：“人生贵适意耳，银钱常物，何足惜也？”嘉庆初，和申当权时，其奴隶抗纵无礼，无敢忤者。谢巡南城，遇其妾兄某，驰车冲驺从，公立命擒之，杖以巨杖，因焚其毂，人争快之。王给谏钟健，希和意，劾罢谢官。管御史世铭笑曰：“今日二公各有所失。”有问之者，答曰：“谢公失官，王公失名。”失官之患，不过一身，失名之患，至传千古矣。

　　○年羹尧德不胜威年羹尧镇西安时，广求天下才士，厚养幕中。蒋孝廉衡应聘而往，年甚爱其才，曰：“下科状头，当属君也。”盖年声势赫耀，诸试官皆不敢违故也。蒋见其自用威福，骄奢已极，因告同舍生曰：“年公德不胜威，其祸立至，吾侪不可久居于此。”其友不听，蒋因托疾辞归，年以千金为赆，蒋辞不受，减半与之，乃受以归。未逾时，年以事诛，幕中皆罹其难。年素奢侈，费用不及五百者，不登诸簿，故蒋辞千而受百者此也。

　　○北方之浑浑南方称市井游手曰“流氓”，北方称市井游手曰“浑浑”。顾流氓以诘诈胜，浑浑以剽悍不畏死胜。浑浑中约有二等，下者为鸡鸣狗盗之流，其次者力则排难解纷与杀人越货兼而有之。盖其气质有类戏剧中英雄好汉行径，求吾心之所安，不问是非也。浑浑中有领袖，俗称曰“大哥”。大哥一语，咸视为命令，无敢违。大哥行于市间，偶一謦咳，徒党立集。顾闻彼中人言，为领袖者，殊无他长，但能忍耐诸种苦痛，任人鞭棰剁击，夷然任受而已。浑浑势力，亦有界限，如前门大街及驴马市者为最。

　　○纪晓岚真胜人一筹乾隆中，每岁巡幸热河，必于中秋后一日进哨，即木兰围场也。重阳前后出哨，跸路所经，有所谓万松岭者，为重九日驻跸登高之所。岁庚戌，上驻此，顾谓彭文勤公，令将旧悬楹贴，悉易新语。公构思甚苦，偶得句云：“八十君王，处处十八公，道旁介寿。”苦无对，因驰一纸书，属纪文达公成之。文达笑曰：“芸楣又来考我乎？”立就余纸写对句云：“九重天子，年年重九节，塞上称觞。”公得报，叹曰：“晓岚真胜我一筹矣。”

　　○正大光明殿试题嘉庆中，某岁翰詹大考，赋题为“正大光明殿”。试后，有部郎数人小集，偶论及此题之难，而忘其韵脚，方仰首凝思。龚定庵适在座，曰：“吾当忆之，乃‘长林丰草，禽兽所居’八字耳。”

　　○陆稼书之高风亮节稼书先生，清风亮节在人耳目，详载于阿崇朴所选《公行状》，及钮玉樵《觚》。江韩门太史有《陆公行状书后》一篇，末附二事，状所未及者，事虽细，而公之高风已不可企矣。公将去京师，相国那拉公明珠欲接纳公，昆山徐尚书乾学为订期往谒，公诺之，而先期就道。人或咎公失信，公曰：“告以不往见，则无以拒有力者，必不免于见矣。”又居乡时，值高学士士奇亲丧讣闻，不欲显然往吊，乃乘小舟赍香楮，杂众宾入拜，拜已径出。比学士知，亟款留之，而棹已返矣。又闻先生作宰时，尝作《劝盗》文遣吏往狱中诵读。大略谓一念之差，不安生理，遂做出此等事来，受尽苦楚。然人心无定，只将这心改正，痛悔向日的不是，如今若得出头，从新做个好人，依旧可以成家立业等语。一时狱中痛哭失声。

　　○一技必有师承康熙时重建太和殿，有老工师梁九者，董将作，年七十余矣。自前明及本朝大内兴造，梁皆董其事。一日手制木殿一区，以寸准尺，以尺准丈，不逾数尺许，而四阿重室，规模悉具，殆绝技也。初，明之季，京师有工师冯巧者，董造宫殿。自万历至崇祯末老矣，九往执役门下数载，终不得其传，而服事左右不懈，益恭。一日九独侍，巧顾曰：“子可教矣。”于是尽传其奥。巧死，九遂隶籍冬官，代执营造之事。一技之必有师承，不忘授受如此。柳子厚作《梓人传》，谓画宫于堵，盈尺而曲尽其制，计其毫厘而构大厦，无进退焉，殆类是欤？

　　○吴枚庵所选国朝人诗吴枚庵翼凤所选国朝人诗，近时始有刻本，门户较沈选稍宏大，有正集、外集。蒙叟、梅村诸家，皆入外集。蒙叟之姓名，则易为彭，字曰六吉，谓为浙江常山人。屈翁山姓名，则易为翁绍隆，字曰骚余，谓为广西临桂人。想见当时法网之密。然虽易姓更名，而诗仍多脍炙人口之作。姓名既异，遂无人过问者，斯所以为中国之法禁欤？

　　○记名军机章京王某泰州王某者，记名军机章京，将传到矣。忽一日呈请回籍，携眷出京，众皆大愕不解。有知其事者，谓王无意中得罪一人，其人持刀，日夜伺于途，将得而甘心焉，故宁弃官归耳。先是某日，署中派王递折件，时王已移居外城，夜半，倒城而入。将至东华门矣，忽摸索车中，忘携朝珠，大窘。时已不能出城往取，因忆有汪某者，住东华门左近，盍往假用之？遂驱车至汪宅。汪已寝，闻王半夜至，披衣起，问何事。王以情告，请借用之，汪沉思曰：“我躯体较尔长大，我珠恐不合用，我将内人珠借尔用之可也。”匆匆取珠出，即挂于王项。王戏吟曰：“百八牟尼珠一串，归来犹带乳花香。”汪登时面色大变，怒气勃勃，返身入内。王亦异之，不俟其送，即出而登车。甫扬鞭，汪已赶至，手白刃大骂曰：“尔曹踏人太甚，不杀尔，誓不干休！”追斫其车尾，急驰不及而免。及事毕，欲遣人还珠，又见汪怒目持刀，立门外以俟，大惧而奔，汪追及大街而返。自是每出，必遇汪挟刃以俟，故决计弃官归也。后有知者，谓汪即乾隆间某夫人拜梁相为义父者之曾孙也。王不知其为汪某之后，误揭其曾祖之短，宜乎汪某之恨入骨髓也。汪王二名姑讳之。

　　○都下消寒会都下有作消寒会者，以《闺怨》命题，而限溪、西、鸡、齐、啼五韵，中嵌一、二、三、四、五、六、七、八、九、十、百、千、万、丈、尺诸字。其冠军一首云：“六曲围屏九曲溪，尺书五夜寄辽西。银河七夕秋填鹊，玉枕三更冷听鸡。道路十千肠欲断，年华二八发初齐。情波万丈心如一，四月山深百舌啼。”

　　○申涵光之抱负申涵光字和孟，永年人。少抱大志，弃举子业，肄力于诗，以此知名。尝谒孙征君奇逢，执弟子礼，归来大书于堂曰：“真理学从五伦做起，大文章自六经分来。”又自题书室曰：“学古之志未衰，每日必拥书早起；干世之心久绝，无夕不把酒高歌。”其抱负如此。卒年五十九，所著有《聪山诗钞》。

　　○张映玑之雅谑浙江转运张映玑，山东人，性宽和，善滑稽。一日出署，有妇人拦舆投呈，则告其夫之宠妾灭妻者也。张作杭语从容对曰：“阿奶，我系盐务官职，并非地方有司，但管人家吃盐事，不管人家吃醋事也。”笑而遣之，可谓雅谑矣。

　　○漕弊漕政首禁浮收，而浮收之原，由于旗丁之索加帮费，又于沿途公用，及通仓胥役，催趱员弁，索费于旗丁。故历届兑漕，州县有协济之款，积久视为应得，更思逐渐加增，以倡率停兑，为挟制之端；以勒通关，为刁难之具。水手出入淮境，不虎而鼠，首尾帖然。及到江南，则玩易官府，欺凌民船，霸道横行，莫敢正视，旗丁之牙爪也。官卫在淮，奉法惟谨，不率则漕督褫其章服而扑之。及到江南，挑米色，促兑期，互为狼狈，又旗丁之羽翼也。此辈既托词多于州县，州县亦必借口浮取于小民，加五加三，风筛雨耗，蠹书差保，削无艺，此在民之害也。州县一年支用在此，通省摊捐在此，又奏明弥补，津贴各款，漕米一石，协济银三四钱不等，合计已及数万，此在官之累也。在颟顸之州县，未必谅百姓之苦；在颛愚之百姓，亦无由悉州县之难。下怨上尤，互相诟病，而皆不为无因，其病民蠹官，大为漕害者，则相沿之陋规是已。或田无一亩，包至数十百石；或米无升合，索费至数十百金。人数多者三四百名，陋规竟至二三万两。沿习已久。殊骇听闻。

