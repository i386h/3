<!-- { "loadSidebar": true } -->
　　○淮商宴客记鹾客洪姓者，淮商之巨擘也。曾助饷百万，赐头衔二品。其起居服食，有王侯不逮者。戊辰之岁，某君幕游淮上，仲夏洪商投刺约消炎会，偕同事数友诣其宅。堂构爽垲，楼阁壮丽，姑无论矣。肃客入萧斋，委婉曲折，约历十数重门，入一院。小山玲珑。供素兰、茉莉、夜来香、西番莲数十种，以白石琢盆，梓楠为架，排列成行，咸有幽致。正南小阁三楹，前槐后竹，垂荫周匝。阁中窗户尽除，悬水纹虾须帘箔，望之，洞虚缥渺。卷帘入内，悬董思白雪景山水，配以赵子昂联句。下铺紫黄二竹，互织字地簟。左右棕竹椅十六，磁凳二，磁榻一，以龙须草为枕褥。棕竹方几一，花栏细密，以锡作屉，面嵌水晶，中蓄绿荇，金鱼游泳可玩。两壁皆以紫檀花板为之，雕镂山水人物，极其工致。空其隙以通两夹室，室中满贮香花，排五轮大扇，典守者运轮转轴，风从隙入阁中，习习披香，忘其为夏。未几，肃客入苑囿，丘壑连环，亭台雅丽，目不暇给。于是绕山穿林，前有平池，碧玉清波中满栽芙蕖，红白相间，灼灼亭亭，正含葩欲吐时。缘堤而东，千树垂杨之下，别有舫室。渡板桥而入，为头亭，为中舱，为稍棚，宛然大平艘。窗以铁线纱为屉。延入，荷香清芬扑鼻。其椅桌为湘妃竹镶青花磁而为之。舱中两筵已具，肃客就坐，筵上榴、荔、梨、枣、苹婆果、哈蜜瓜之属，半非时物。其器具皆铁底哥窑，沉静古穆。每客，侍以娈童二，一执壶浆，一司供馔。馔则客各一器，常供之雪燕、永参以外，驼峰、鹿脔、熊蹯、象白，珍错毕陈。妖鬟继至，妙舞清歌，追魂夺魄。酒数行，热甚，主人命布雨。未几，甘霖滂沛，烦暑顿消。从窗隙窥之，则池面龙首四出，环屋而喷，宴毕雨止。潜察龙之所在，则洋人制皮为之，掉入池中，一人坐其背，鼓水而上。嗟乎！鹾侩耳，而享用逾王侯，何德堪此？后之疲乏，有以致之，执业者其戒之哉！

　　○顾生咏醋诗朱兰坡宫赞存主讲钟山书院时，以柴、米、油、盐、酱、醋、茶七律试诸生，有顾生诗最佳，其《咏醋》一首尤妙。起句云：“书生风味美人心。”结句云：“我亦醯鸡感身世，半瓶羞涩到而今。”宫赞激赏之，遂擢冠一军。

　　○某大臣之冤死咸同间，某大臣以亲王受遗命辅政，爱才下士，一时如江西高心夔、湖南王运、江苏尹铭绶，皆归之。后以宫闱事秘，罗织成狱，某大臣竟以法死，人罕有知其冤者。

　　○李高阳之无行李高阳当国时，势焰煊赫，有往谒者，向不答拜。当李未达时，以无行称，与徐、潘诸人，有四公子之目。既任军机，犹不改旧习。其表侄妇某氏，有殊色，李悦之，因占为己有，使居媵侍行。某氏族人耻之，呈控于都察院。方控词之未入也，李已先侦知之。一夕，忽命趋往拜某侍御。某侍御于李为同乡，素未一通谒，阅刺大讶之，姑延入。既坐，李谓侍御曰：“不日将有某氏族人控我，届时烦君将全案送我宅中也。”侍御莫名其旨，唯唯而已，李遂起身去。越日呈词上，果派侍御裁判此案。侍御受李旨，为之极力洗刷。狱既结，得朝旨，侍御已简为某省布政司，盖李之所以报也。

　　○记李治安、彭桂森之死节李治安闽人，台湾中学堂电班毕业生也。割台时，刘渊亭守台南，李赴营投救，自言善安设地雷、水电及放发等术。刘录用之，使守彰化。与日人战，以地雷没其全军。当雷轰发时，李之营下，亦多击死，仅以数十骑遁归。台人习惯：凡败北兵士，必褫其衣服，衣以草苫。李归时，台人识以为败兵，亦去其衣服，衣之草苫。李负苫归见刘帅，刘知其无罪，与兵二百名，仍使守彰化。迨彭桂森八卦山失守，李知势不可为，侦日军麇集时，放雷轰之，并率兵士共死，年仅二十二岁。彭桂森者，年三十，文武全才，刘倚为心腹。所守八卦山，为台南锁钥，八卦山失守，则台南全府均去，故刘命彭守之。相持三载，彭兵仅五百名，卒为日军所夺，全军尽覆，彭亦殉节死。

　　○毕秋帆之傲物达官贵人，往往睥睨一切，以盛气凌人。受者亦俯首不敢一较，奴颜婢膝，视为固然。独村野间人，或尚能以微词相辨诘，则以无利禄之观念歆羡于中也。礼失在野，求之今日，恐亦如凤毛麟角之不可多得矣。毕秋帆抚三秦，道经某刹，驻轩随喜。一老僧迎入，毕曰：“尔亦知诵经否？”僧答以曾诵，毕曰：“一部《法华经》得多少阿弥陀佛？”僧曰：“荒庵老衲，深愧钝根，大人天上文星，作福全陕，自有夙悟。不知一部四书，得多少子曰？”毕愕然深赏之。遂捐俸置田，为香火资，并鼎新其寺。此僧固可谓具善知识者，然非毕之傲物于前，怜才于后，则贵人一怒，祸福亦正不可测耳。

　　○计甫草之逸事吴江计甫草东，读书讲学，风趣异人。尝客邺中，访谢茂泰葬处，为封土三尺余，立碣表志。至顺德，忽忆归震川常佐此郡，有厅记二首，求其遗迹不可得，西向再拜流泪被面。游泰山，至日观峰，见丰碑屹立，大书“人子不登高，不临深”，即杖策而下。还吴，见黄孝子向坚，自称弟子。逸事尚多，此特其最著者。

　　○曾文正知政体六朝金粉之遗，只剩秦淮一湾水。逮明季马湘兰、李香君辈出，风情色艺，倾动才流。迄今读板桥之记，画舫之录，纸墨间犹留馨逸。自兵燹十年，而一片欢场又复鞠为茂草矣。金陵克复数月，画船箫鼓，渐次萌芽。时六安涂廉访守郡，亟飞牒县厉禁。次日谒曾文正公，公笑谓曰：“闻淮河灯船，尚落落如曙星，吾昔计偕过此，千艘梭织，笙歌彻宵，洵承平乐事也。”又次日，公先约幕府诸君，买棹游览，并命江宁上元二邑令，设席款太守。一时士女欢声，商贾麇集，河房榛莽之区，白舫红帘，日益繁盛。寓公土著，闻信来归，遂大有丰昌气象。公真知政体哉！

　　○瞿鸿礻几排去王仁和善化瞿子玖与仁和王夔石同值军机。善化实为仁和门生，其入军机也，仁和实援引之。向例大臣初入军机，除画诺外，不敢妄建一议，若在师门，此例尤严。瞿欲排去仁和，即可居汉军机领袖，若不得间。会仁和有耳疾，又年迈，拜跪稍艰。瞿当同入召见时，于仁和步履，扶掖备至，及退出时，又挽之使起，故显其老态于两宫之前。瞿又以其间语仁和曰：“师患耳疾，设上以要政询问者，门生右顾可勿答，左顾则诺。”仁和然之，方私幸为门生之关切也。会北洋筹练新军，两宫以仁和曾任北洋，召询可否，仁和见瞿右顾，不以应。孝钦后曰：“汝于此等事，竟不置可否耶？”瞿即在旁婉奏曰：“王某近患耳疾，且已衰迈，恳两宫恕之。”孝钦又询王曰：“汝耳疾若是其甚耶？”仁和未闻所以，第见瞿左顾也，遽对曰：“然。”孝钦怫然，即命起去。未五日而开去军机差使之命下。

　　○刘文清轶事刘文清任外吏时，清勤刚正，一时有阎罗包老之称。黄霸入相，声名顿减。时和申方炙手可热，文清委蛇其间，唯以滑稽悦容而已。一日，会食军机处，同列有征唐宋宰相堂餐故事者，文清忽朗吟曰：“但使下民无殿屎，何妨宰相有堂餐。”一座为之喷饭。

　　○寿序多谀词寿序谀词，自前明归震川始入文稿。然每观近今名人集中，偶载一二，亦罕有不溢美者。惟潘次耕耒《亭林先生六十序》，颇有关系。其言曰：“汉自党人议起，海内名德，网罗殆尽。而郑康成独全于禁锢之余，黄巾不入其里，徒众数千人，昭烈修弟子礼，所注经籍，百代宗之。隋季，纲纪文章荡然。文中子挺生其时，慨然有宏济之志，献策不用，家居著书。河汾之间，才俊如云，卒赞贞观太平之治。”以此比拟亭林，非先生莫能当此也。今世文士，识力若潘次耕者，容或易遇。而所撰题目，内多肉食贵官，即词赋名士，或竟录札记之儒者，以及多牛足谷之富翁，碑铭传志，无一人可传文之人。但求文能传人之文，执笔浩叹，又岂独寿序然欤？

　　○李映碧侍御前明李映碧侍御鹤书，史局初开，屡征不赴，坚不出山。一时名辈多以诗文投赠，有七律一章，最切合，能写出侍御身分。诗云：“考献征文重石渠，蒲轮远贲竟何如？班彪自昔能编史，范粲终知不下车。北部姓名钩党后，东京人物梦华余。惟应独拜江边榻，公论凭开井底书。”

　　○金石家之笑话光绪初，潘伯寅与翁叔平、盛伯希诸人，研索钟鼎篆隶，往来笺翰，率用籀分，遂以金石学家驰名都下。潘有弟子某，颇腹诽之。偶行市中，见饼肆炉上，有所谓马蹄烧饼者，其底缺，形似古钱孔，购其一以归，濡墨印于纸上，以呈潘曰：“原钱价昂，不能即得，今以墨迹呈上，乞为推考。”潘颔之。已而熟视良久，乃曰：“是为殷某帝钱，希世之珍物也。”某大笑，出饼以进，且言其实。潘乃大惭，自是不复敢自诩。右见近人某氏笔记，因忆儿时闻父老言阮文达制《金石索》，属汪容甫辈助之搜罗。某日，汪袖一石以进，古色斑斓，细辨之，隐约似有款识，篆法奇古。阮问汪所自来，汪曰：“是即公所购求之某石器，虽残破，其值犹千金也。吾竭数月之力，仅乃得此，公其审之。”阮又谛视再三，曰：“良是。”遂以千金偿汪值，而列其器于集中。他日集出，汪又问曰：“吾为公搜获之某器佳否？”阮曰：“良佳。”汪笑曰：“吾更为公求之。”乃相携至某河滨茶肆，汪指临河之乱石示阮曰：“公视此，孰与某石器佳？”阮见而大愕曰：“君奈何戏我？”汪曰：“偶留为金石家一噱耳，何怒为？”阮喻其意，复致数千金，乞勿泄言此事。故《金石索》中之赝鼎，迄今罕有知者。观此两事，金石家之作伪，可见一斑矣。

