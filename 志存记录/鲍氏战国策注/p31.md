<!-- { "loadSidebar": true } -->
　　武灵王平昼【无事之日犹平日】间居肥义【赵相也余并公族】侍坐曰王虑世事之变权甲兵之用【权犹度】念简襄之迹计胡狄之利王曰嗣立不忘先徳君之道也错质务明主之长【错犹委】臣之论也是以贤君静而有道民便事之教动而【补】有明古先世之功【先犹髙】为人臣者穷有弟长辞让之节【弟顺也】通有补民益主之业此两者君臣之分也今吾欲继襄王之业启胡翟之郷而卒世不见也【卒世犹举世言举世无能察此】敌弱者【与弱为敌谓胡翟】用力少而功多可以无尽百姓之劳而享徃古之勲夫有髙世之功者必负遗俗之累【不与俗同俗所遗也】有独智之虑者必被庻人之恐【所谓黎元惧焉】今吾将胡服骑射以教百姓而世必议寡人矣肥义曰臣闻之疑事无功疑行无名今王即定负遗俗之虑【定言自定于心不为俗移】殆母顾天下之议矣夫论至徳者不和于俗成大功者不谋于众昔舜舞有苖【不用兵而舞干羽欲以服人亦异于俗】而禹袒入祼国【非中国之礼】非以养欲而乐志也欲以论徳而要功也愚者暗于成事智者见于未萌王其遂行之王曰寡人非疑胡服也吾恐天下笑之狂夫之乐智者哀焉愚者之笑贤者戚焉【以此异趣知俗必见遗】世有顺我者则胡服之功未可知也虽敺世以笑我胡地【元作服】中山我必有之王遂胡服使王孙緤告公子成曰寡人胡服且将以朝亦欲叔之服之也家聼于亲国聼于君古今之公行也子不反亲臣不逆主先王之通谊也今寡人作教易服而叔不服吾恐天下议之也夫制国有常而利民为本从政有经而令行为上故明徳在于论贱行政在于信贵【信伸同所谓行法自近始】今胡服之意非以养欲而乐志也事有所出功有所止【止犹至】事成功立然后徳可见也今寡人恐叔逆从政之经以辅公叔之议【与之论此所以辅之】且寡人闻之事利国者行无邪因贵戚者名不累故寡人愿慕公叔之义以成胡服之功使緤谒之叔请服焉公子成再拜曰臣因闻王之胡服也不佞寝疾不能趋走是以不先进王今命之臣固敢竭其愚忠臣闻之中国者聦明叡智之所居也万物财货之所聚也圣贤之所教也仁义之所施也诗书礼乐之所用也异敏技艺之所试也【异出敏疾于事也】逺方之所观赴也蛮夷之所义行也【以中国为有义有行】今王释此而袭逺方之服变古之教易古之道逆人之心畔学者离中国臣愿大王图之使者报王王曰吾固闻叔之病也即之公叔成家自请之曰夫服者所以便用也礼者所以便事也是以圣人观其乡而顺冝因其事而制礼所以利其民而厚其国也被文身错臂左祍【以两臂交错而立言无礼容】瓯越之民也【即汉东瓯闽粤】黑齿雕题【史注以革染齿为黑雕题者　刻其肌以音丹湼之】鳀冠秫缝【鳀大鮎以其皮为冠綦铖也言女工之拙】大吴之国也礼服不同其便一也是以乡异而用变事异而礼易是故圣人茍可以利其民不一其用果可以便其事不同其礼儒者一师而礼异中国同俗而教离又况山谷之便乎故去就之变智者不能一逺近之服贤圣不能同穷乡多异【异异俗】曲学多辨不知而不疑【言各不知其异而不疑之】异于已而不非者公于求善也今卿之所言者俗也吾之所言者所以制俗也今吾国东有河薄洛之水【史注安平泾县西有漳水津名薄洛津后志安定乌枝谷名】与齐中山同之而无舟檝之用自常山以至代上党东有燕东胡之境西有楼烦秦韩之边而无骑射之备故寡人且聚舟檝之用求水居之民以守河薄洛之水变服骑射以备燕【元作其】防胡楼烦秦韩之边【言防错居其边也】且昔者简主不塞晋阳以及上党【不塞者志在逺畧】而襄主兼戎取代以攘诸胡此愚智之所明也先时中山负齐之强兵侵掠吾地系累吾民【累累同】引水围鄗【属常山】非社稷之神灵即鄗防不守先王忿之其怨未能报也今骑射之服近可以备上党之形逺可以报中山之怨而叔也顺中国之俗以逆简襄之意恶变服之名而忘国亊之耻非寡人所望于子公子成再拜稽首曰臣愚不达于王之议敢道世俗之闻今欲继简襄之意以顺先王之志臣敢不聼令再拜乃赐胡服赵文进谏曰农夫劳力【补】而君子养焉政之经也愚者陈意而智者论焉教之道也臣无隠忠君无蔽言【蔽犹伏】国之禄也【禄犹福】臣虽愚愿竭其忠王曰虑无变扰【言能定虑则不乱于物】忠无过罪【过者罪之小者】子其言乎赵文曰当世辅俗【当犹顺】古之道也衣服有常礼之制也循【元作修】法无愆民之职也三者先圣之所以教今君释此而袭逺方之俗变古之教易古之道故臣愿王之图之王曰卿言世俗之间【言其所言不能出俗】常民溺于习俗学者沈于所闻此两者所以成官而顺政也非所以观逺而论始也【若今胡服自我始也】且夫三代不同服而王五霸不同教而政【政言治行于下】智者作教而愚者制焉贤者议俗不肖者拘焉夫制于服之民不足与论心拘于俗之众不足与致意故势与俗化而礼与变俱圣人之道也承教而动循法无私【不敢同私意】民之职也知学之人能与闻迁【有所闻则改前之为】达于礼之变能与时化故为已者不待人制今者不法故子其释之赵造谏曰隠忠不竭姧之属也以私诬国贱之也【贱谓轻国】犯姧者身死贱国者族宗【族灭其宗】有【元作反】此两者先王之明刑臣下之大罪也臣虽愚愿尽其忠无遁其死王曰竭意不让忠也上无蔽言明也忠不辟危明不距人子其言乎赵造曰臣闻之圣人不易民而教智者不变俗而动因民而教者不劳而成功据俗而动者【据犹依】虑径而易见也【径以步道喻其省便】今王易初不循俗胡服不顾世非所以教民而成礼也且服竒者志淫俗僻者乱民是以莅国者不袭竒僻之服中国不近蛮夷之行非所以教民而成礼者也且循法无过脩礼无邪臣愿王之图之王曰古今不同俗何古之法帝王不相袭何礼之循虙羲神农教而不诛黄帝尧舜诛而不怒及至三王观时而制法因事而制礼法度制令各顺其冝衣服器械各便其用故礼世不一其道【施礼于世】便国不必法古圣人之兴也不相袭而王夏殷之衰也不易礼而灭然则反古未可非而循礼未足多也且服竒而志淫是邹鲁无竒行也【邹属鲁国言二国虽无竒服不无竒行】俗僻而民易是吴越无俊民也是以圣人利身之谓服便事之为教进退之谓节衣服之谓制所以齐常民非所以论贤者也【此谓进退以下】故圣与俗流【言其顺俗】贤与变俱谚曰以书为御者不尽马之情以古制今者不达事之变故循法之功不足以髙世法古之学不足以制今子其勿反也【赵记十九年有无二赵諌词彪谓拓地开边非有国之所先也不得已而有攘却之事严兵而已兵严而士用命虽不胡服其无成功如其不然虽易服变古何救于败哉孟子曰行一不义而得天下不为也武灵之志欲得中山胡地而已遂举国而夷甚矣其不权于轻重大小之差也且其所称反古之说皆钩金一舆羽之古所谓以辩言乱旧政者也何足取哉而史无讥故备论之】
　　王立周绍为傅曰寡人始行县过畨吾当子为子之时践石以上者【践石谓能骑乘者礼洗王石注乘马石】皆道子之孝故寡人问子以璧【问以礼遗之】遗子以酒食而求见子子谒病而辞人有言子者曰父之孝子君之忠臣也故寡人以子之智虑为辩足以道人危足以持难【危言有危苦之节】忠可以写意【冩犹宣】信可以逺期【乆而不渝】谚【元作】云服难以勇治乱以智事之计也立傅以行【去音】教少以学义之经也循计之事【先计而顺行之】佚【元作失】而不【补】累访议之行穷而不忧【穷言尽事之情】故寡人欲子之胡服以王子【元作乎】周绍曰王失论矣非贱臣所敢任也王曰选子莫若父论臣莫若君君寡人也周绍曰立之道六王曰六者何也周绍曰智虑不躁达于变身行寛惠达于礼威严不足以易于位【傃位而行不为威严所移】重利不足以变其心恭于教而不快【快谓纵逸】和于下而不危六者傅之才而臣无一焉隠中不谒【隐自匿也中谓情实此疑与赵造谏本一说】臣之罪也命仆官【附同比也仆犹辱】以烦有司吏之耻也王请更论王曰知此六者所以使子周绍曰乃国未通于王之【补】胡服虽然臣王之臣也而王重命之臣敢不聼令乎再拜赐胡服王曰寡人以王子为子任欲子之厚爱之无所见丑御道之以行义勿令溺苦于学【溺苦皆劳也劳于学以无导之者故也】事君者顺其意不逆其志事先者【先先君】明其髙不倍其孤故有臣可命其国之椂也子能行是所【补】以事寡人者毕矣书云去邪勿疑任贤勿贰【禹谟】寡人与子不用人矣遂赐周绍胡服衣冠具带【带饰之备也犹具劒】黄金师比【未详盖衣章主术训武灵王贝带□翿而朝注□翿读曰私□头三字与此小异】以傅王子
　　赵燕后胡服【服后于众】王令让之曰事主之行竭意尽力微諌而不哗【讙也】应对而不怨不逆上以自伐不立私以为名子道顺而不拂臣行让而不争子用私道者家必乱臣用私义者国必危反亲以为行慈父不子逆主以自成惠主不臣也【惠犹慈】寡人胡服子独弗服逆主罪莫大焉以从政为累【政胡服之政】以逆主为髙行私莫大焉故寡人恐亲犯刑戮之罪【燕公族也故称亲】以明有司之法赵燕再拜稽首曰前吏命胡服【前前日】施及贱臣臣以失令过期更不用侵辱教【更犹反侵辱刑也言已宜服刑平反不刑而教之】王之惠也臣敬循衣服以待令日【令善也】
　　王破原阳【属云中】以为骑邑【居骑士于此】牛賛【赵人】进諌曰国有固籍【固言不变籍犹令甲】兵有常经变籍则乱失经则弱今王破原阳以为骑邑是变籍而弃经也且习其兵者轻其敌【习于敌人之兵则玩而易之】便其用者【此言本国械用】易其难今民便其用而王变之是损君而弱国也故利不百者不变俗功不什者不易器今王破卒散兵以奉骑射臣恐其攻获之利不如所失之费也王曰古今异利逺近易用【易入音】隂阳不同道四时不一冝故贤人观时而不观于时【时犹俗也视俗而变不为俗所窥】制兵而不制于兵子知官府之籍不知器械之利知甲兵之用不知隂阳之冝【赵居胡之南阳也欲攻胡而用赵兵非其冝也】故兵不当于用何兵之不可易教不便于事何俗之不可变昔者先君襄王与代交地【交犹接】城境封之【筑城境上为之封域】名曰无穷之门所以诏【元作昭】后而期逺也今重甲循兵【赵甲重不若新甲之轻循言其因旧】不可以逾险仁义道徳不可以来朝【此言胡也】吾闻信不弃功智不遗时今子以官府之籍乱寡人之事非子所知牛賛再拜稽首曰臣敢不聼令乎至遂胡服率骑入胡出于遗遗之门【此门义取胡者古今所遗】逾九限之固絶五径之险至胡中辟地千里
　　魏败楚于陉山禽唐明【楚威十一年魏败我陉山时武灵未立怀二十八年秦齐韩魏攻楚杀唐昧此二十五年明岂昧之字耶】楚王惧令昭应奉太子以委和于薛公【怀二十九年使太子质于齐】主父欲败之乃结秦连楚宋之交令仇赫【元作郝下章同】相宋楼缓相秦楚王合【元作禽】赵宋【楚与二团合】齐【元作魏】之和卒败【楚得二国之援故不与齐和】
