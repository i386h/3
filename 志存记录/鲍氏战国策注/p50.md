<!-- { "loadSidebar": true } -->
　　或献书燕王燕王而不能自恃【弱国必得援】不恶卑名以事强事强可以令国安长久万世之善计也【补】以事强而不可以为万世则不如合弱将奈何合弱而不能如一【以不一为无如之何】此臣之所以为山东苦也比目之鱼【尔雅东方有比目鱼不比不行谓之鲽】不相得则不能行故古人称之以其合两而如一也今山东合弱而不能如一是山东之智不如鱼也又譬如车士之引车也三人不能行索二人五人而车因行矣今山东三国弱【葢魏韩赵也】而不能敌秦索二国因能胜秦矣然而山东不知相索者智故不如车士矣胡与越人言语不相知志意不相通同舟而凌波至其相救助如一也今山东之相与也如同舟而济秦之兵至不能相救助如一智又不如胡越之人矣三物者【物犹事】人之所能为也山东主遂不悟此臣之所为山东苦也愿大王之熟虑之也山东相合之主者不恶【补】卑名之国者可长存【言山东欲存唯不羞自卑者可也】之卒者【之犹其也卒猝同】出士以戍韩梁之西边此燕之上计也不急为此国必危矣王必大忧今韩梁赵三国已合矣秦见三晋之坚也必南伐楚赵见秦之伐楚也必攻燕物固有势异而患同者秦之伐韩故中山亡【秦不暇救故赵亡之】今秦之伐楚燕必亡【赵亡之】臣窃为王计不如以兵南合三晋约戍韩梁之西边山东不能坚为此此必皆亡燕果以兵南□三晋也【此三年与楚三晋攻秦彪谓此三物喻从之精者也故虽子哙庸主亦能感动惜乎言犹在耳而诸侯之心已变矣此岂非天亡之哉】
　　燕王哙既立苏秦死于齐苏秦之在燕也与其相子之为婚而苏代与子之交及苏秦死而齐闵【元作宣下同】王复用苏代燕哙三年与楚三晋攻秦不胜而还子之相燕贵重主断苏代为齐使于燕燕王问之曰齐【衍宣字】王何如对曰必不霸燕王曰何也对曰不信其臣苏代欲以激燕王以厚任子之也于是燕王大信子之子之因遗苏代百金聴其所使鹿毛夀【鹿盖钜鹿夀之所居】谓燕王曰不如以国让子之人谓尧贤者以其让天下于许由由必不受有让天下之名实不失天下今王以国让相子之子之必不敢受是王与尧同行也燕王因举国属子之【属犹付与】子之大重或曰禹授益而以啓人为吏【以啓臣为益吏】及老而以啓为不足任天下之益也啓与友党攻益而夺之天下是禹名天下于益也其实令啓自取之今王言属国子之而吏无非太子人者是名属子之而太子用事王因收印自三百石吏而効之子之子之南面行王事而哙老【以老自休】不聴政顾为臣国事皆决子之子之三年燕国大乱百姓恫怨将军市被太子平谋将攻子之储子【见离娄下】谓齐闵王因而仆之破燕必矣王因令人谓太子平曰寡人闻太子之义将废私而立公饬君臣之义【饬戒也犹正】正父子之位寡人之国小不足先后虽然则唯太子所以令之太子因数党聚众将军市被围公宫攻子之不克将军市被及百姓乃反攻太子平将军市被死以殉国构难数月死者数万众燕人恫怨【元作恐】百姓离意孟轲谓齐闵王曰今伐燕此文武之时不可失也王因令章子将五都之兵【都大邑】以因北地之众【齐之北近燕】以伐燕士卒不战城门不闭燕王哙死齐大胜燕子之亡二年而燕人立太【元作公】子平是为燕昭王【记三年有彪谓王哙七国之愚主也惑苏代之浅説贪尧之名恶禹之实自令身死国破盖无足算齐闵所以请太子者近于兴灭继絶矣而天下不以其言信其心盖名实者天下之公器也岂可以虚称矫举而得哉故齐闵之胜适足以动天下之兵而速临菑之败也】
　　初苏秦弟厉因燕质子而求见齐王【闵】齐王怨苏秦【秦为燕谋齐故】欲囚厉燕质子为谢乃已遂委质为臣燕相子之与苏代婚而欲得燕权乃使苏代侍【元作持】质子于齐齐使代报燕燕王哙问曰齐王其霸乎曰不能曰何也曰不信其臣于是燕王专任子之已而让位燕大乱齐伐燕杀王哙子之燕立昭王而苏代厉遂不敢入燕皆终归齐齐善待之苏代过魏魏为燕执代齐使人谓魏王【哀】曰齐请以宋封泾阳君秦不受秦非不利有齐而得宋地也不信齐王与苏子也今齐魏不和如此其甚则齐不欺秦【秦所以不信齐疑其合魏也】秦信齐齐秦合泾阳有宋地非魏之利也故王不如东苏子【使归齐】秦必疑而不信苏子矣【疑其合齐魏】齐秦不合天下无变【五国无秦之兵】伐齐之形成矣【时齐魏相恶故云】于是出苏代代【补】之宋宋善待之
　　昭王【哙子元年　赧王四年庚戌】
　　张仪为秦破从连横谓燕王曰大王之所亲莫如赵昔赵主【元作王襄子也】以其姊为代王妻欲并代约与代王遇于勾注之塞乃令工人作为金斗长其尾令之可以击人与代王饮而阴告厨人曰即酒酣乐进热歠【饮也】即因反斗击之于是酒酣乐进取热歠厨人进斟羮【斟注也】因反斗而击代王杀之王脑涂地【涂犹汚】其姊闻之摩笄以自刺也【笄簪也】故至今有摩笄之山天下莫不闻夫赵王【武灵】之狼戾无亲【暴戾如狼】大王之所明见知也且以赵王为可亲邪赵兴兵而攻燕再围燕都而刼大王【赵燕记皆不书】大王割十城乃却以谢赵王已入朝黾池効河间以事秦今大王不事秦秦下甲云中九原驱赵而攻燕则易水长城【济北卢注云东至海盖亦距燕云】非王之有也且今时赵之于秦犹郡县也不敢妄兴师以征伐今大王事秦秦王【昭】必喜而赵不敢妄动矣是西有强秦之援而南燕齐赵之患是故愿大王之熟计之也燕王曰寡人蛮夷僻处虽大男子裁如婴儿言不足以求正谋不足以决事今上客幸而教之请奉社稷西面而事秦献常山之尾五城【有在楚韩齐赵后　彪谓燕昭贤智主也非仪此説能震动且人之性禀有父子不相肖者自襄至武灵七八矣而欲以其狼戾无亲例之人岂信之哉然而燕之聴之也卑卑甚盖拊摩新附之民势未可以有事又诸国从之者众故为卑辞以纾其国是仪之横有天幸也加之数年收集缮治有其绪则若云者固昭王之所唾而弃者史言苏代复重燕燕使约从如初此昭王之素所蓄积也】
　　宫他为燕使魏魏不聴留之数月客谓魏王【哀】曰不聴燕使何也曰以其乱也对曰汤之伐桀欲其乱也故大乱者可得其地小乱者可得其宝今燕客之言曰【客即他】事茍可聴虽尽宝地犹为之也王何为不见魏王説因见燕客而遣之【彪谓是客也以邻国为壑者也彼恶知所谓天下为度者乎】
　　燕昭王收破燕后即位卑身厚币以招贤者欲将报雠故往见郭隗先生曰齐因孤国之乱而袭破燕孤极知燕小力不足以报然贤士与共国以雪先王之耻孤之愿也【记有此文】敢问以国报雠者奈何郭隗先生对曰帝者以师处王者与友处霸者与臣处亡国与役处【役仆役】诎指而事之【屈指也】北面而受学则百已者至先趋而后息【先彼而趋后之而息】先问而后嘿则什已者至人趋则若已者至冯几据杖【冯据也】眄视指使则厮役之人至若恣睢奋击【睢仰目】呴籍叱咄【呴呵籍践也当从足隼韵咄呵也】则徒之人至矣此古服道致士之法也【服犹事事有道者】王诚博选国中之贤者而朝其门下天下闻王朝其贤臣天下之士必趋于燕矣昭王曰寡人将谁朝而可郭隗先生曰臣闻古之君人有以千金求千里马者三年不能得涓人【谒者也】言于君曰请求之君遣之三月得千里马马已死买其首五百金反以报君君大怒曰所求者生马安事死马而捐五百金涓人对曰死者且买之五百金况生马乎天下必以王为能市马马今至矣于是不能期年千里之马至者三【记无】之今王诚欲致士先从隗始隗且见事况贤于隗者乎岂逺千里哉于是昭王为隗筑宫而师之乐毅自魏往邹衍自齐往剧辛自赵往士争凑燕燕王吊死问生与百姓同其甘苦二十八年国殷富士卒乐佚轻战于是遂以乐毅为上将军与秦楚三晋合谋以伐齐齐兵败闵王出走于外燕兵独追北入至临淄尽取齐宝烧其宫室宗庙齐城之不下者唯独莒即墨【记同彪谓燕昭郭隗皆三代人也欲为国雪耻君臣问对无他言専欲得贤士而事之此无竞唯人之谊也欲无兴得乎哉臣役之对天下之格言市马之喻万世之美谈太史公独何为削之亦异于孔氏删修之法矣】
　　客谓燕王曰齐南破楚西屈秦用韩魏之兵燕赵之众犹鞭荚也【御诸国如马】使齐北面伐燕即虽五燕弗能当王何不阴出使【密遣使者】散游士顿齐兵【顿劳敝之也】敝其众使世世无患燕王曰假寡人五年寡人得其志矣苏子曰请假王十年燕王説奉苏子车十五乗南使于齐谓齐王【闵】曰齐南破楚西屈秦用韩魏之兵燕赵之众犹鞭防也臣闻当世之举王【兴起之王】必诛暴正乱举无道【五旬举之之举】攻不义今宋王【君偃】射天笞地铸诸侯之象使侍屏匽【屏厠也当作屏匽露厠】展其臂弹其鼻此天下之无道不义而王不伐王名终不成且夫宋中国膏腴之地邻民之所处也【齐民邻宋者处之】与其得百里于燕不如得十里于宋伐之名则义实则利王何为弗为齐王曰善遂兴兵伐宋三覆宋宋遂举燕王闻之絶交于齐率天下之兵以伐齐大战一小战再顿齐国成其名故曰因其强而强之乃可折也因其广而广之乃可缺也【彪谓聴言亦难矣苏子所以告齐王天下之正谊也齐用之不旋踵而招天下之兵故有事于天下者不可以人之言求诸己而已已无罪而后可以诛人之罪已无衅而后可以乗人之衅】
