<!-- { "loadSidebar": true } -->
　　齐负郭之民【负犹背】有孤狐咺者正议闵王斮之檀衢【斮斩也檀衢葢齐市名】百姓不附齐孙室子陈举【公孙家子犹宗室云】直言杀之东闾宗室离心司马穰苴【田完之裔为景公将去此时逺甚葢误其名】为政者也杀之大臣不亲以故燕举兵使昌国君【乐毅魏乐羊之后】将而击之齐使向子【及下达子史不书】将而应之【后起为应】齐军破向子以舆一乗亡达子收余卒复振与燕战求所以赏【元作偿】者闵王不肯与军破走王奔莒【此四十年】淖齿数之曰夫千乗【青州郡】博昌之间【属千乗】方数百里雨血霑衣王知之乎王曰不知嬴博之间【二县属泰山】地圻至泉王知之乎王曰不知人有当阙而哭者【阙门观】求之则不得去之则闻其声王知之乎王曰不知淖齿曰天雨血霑衣者天以告也地坼至泉者地以告也人有当阙而哭者人以告也天地人皆以告矣而王不知戒焉何得无诛乎于是杀闵王于鼓里【莒中里也】太子【名法章是为襄王】乃解衣免服逃太史之家为溉园【溉灌注】君王后太史后氏女【后姓也以其姓后不可曰后后故曰君王后也】知其贵人善事之田单以即墨之城破亡余卒破燕兵绐骑刼【绐欺也刼燕将代乐毅者毅传言单设诈诳燕军】遂以复齐【襄五年】遽迎太子于莒立之以为王【时立五年矣迎而立之齐耳】襄王即位立【补】君王后以为后生齐王建
　　王孙贾年十五事闵王王出走失王之处其母曰女朝出而晚来则吾倚门而望女暮出而不还则吾倚闾而望女今事王王出走女不知其处女尚何归【责其亲王不如我之亲女】王孙贾乃入市中曰淖齿乱齐国杀【衍闵字】王欲与我诛者袒右【右肩】市人从者四百人与之诛淖齿刺而杀之
　　襄王【闵王子元年】
　　燕攻齐取七十余城唯莒即墨未下齐田单以即墨破燕杀骑刼初燕将【史亦不名】攻下聊城【属东郡髙纪注在平原】人或谗之燕将惧诛遂保守聊城不敢归田单攻之嵗余士卒多死而聊城不下鲁连乃为【补】书约之矢【纒束书于矢上】以射城中遗燕将曰吾闻之智者不倍时而弃利【倍背同】勇士不怯死而灭名忠臣不先身而后君今公行一朝之忿不顾燕王之无臣【惠王】非忠也杀身亡聊城而威不信于齐非勇也功废名灭后世无称非智也故智者不再计勇士不怯死今死生荣辱尊卑贵贱此其一时也【此释上不再计故史云时不再至】愿公之详计而无与俗同也且楚攻南阳【史云齐之南阳然则此荆州郡时属齐】魏攻平陆齐无南面之心【楚魏在齐之南齐有燕难不急此二县故不南面与争】以为亡南阳之害不若得济北之利故定计而坚守之今秦人下兵【此时齐善秦故下兵救之】魏不敢东面【不攻齐也】横秦之势合【齐善秦为横】则楚国之形危且弃南阳断右瓖【谓平陆断亦弃也】存济北计必为之今楚魏交退【言其皆退】燕救不至【不救聊城】齐无天下之规【规犹谋也秦救之而楚魏退无谋齐者】与聊城共据朞年之敝【据相持也】即臣见公之不能得也【不能胜齐】齐必决之于聊城公无再计彼燕国大乱君臣过计【过犹失】上下迷惑栗腹【燕将】以十万之众五折于外万乗之国被围于赵壤削主困为天下戮【按燕王喜四年赵孝成十五年亷颇围破燕杀栗腹在齐襄燕惠聊城事二十八年以为此时则自骑刼败死外不书它将及赵国也】公闻之乎今燕王方寒心独立大臣不足恃国敝祸多民心无所归今公又以聊城之民距全齐之兵【距拒同捍也】朞年不解是墨翟之守也【墨子曰公输般为云梯将以攻宋墨子闻之见般以帯为城以牒为械般九设机变墨九距之般之械尽墨之守固有余】食人炊骨士无反北之心是孙膑吴起之兵也能已见于天下矣故为公计不如罢兵休士全车甲归报燕王燕王必喜士民见公如见父母交游攘臂而议于世【攘言推臂前也】功业可明矣上辅孤主以制羣臣下养百姓以资说士【辩说之士资以籍口】矫国革俗于天下【矫革言变其国俗】功名可立也意者亦捐燕弃世【捐亦弃】东游于齐乎请裂地定封富比陶卫【陶穰侯邑卫自梁襄王后称君】世世称寡与齐久存此亦一计也二者显名厚实也愿公熟计而审处一也且吾闻効小节者不能行大威恶小耻者不能立荣名昔管仲射桓公中钩簒也遗公子纠【遗忘也】而不能死怯也束桎梏【桎足械梏手械】辱身也此三行者乡里不通也世主不臣也使管仲终穷抑【抑按也人所按故为困】幽囚而不出慙耻而不见穷年没夀不免为辱人贱行矣然管子并三行之过据齐国之政一匡天下九合诸侯为五霸首名髙天下光照邻国曹沬为鲁君将三战三北而丧地千里使曹子之足不离陈计不顾后出必死而不生【出计所出也】则不免为败军禽将曹子以败军禽将非勇也功废名灭后世无称非智也故去三北之耻退而与鲁君计也曹子以为遭齐桓公有天下朝诸侯【此霸者之事欲兴霸则可责以义故沬与鲁君计言此】曹子以一劒之任刼桓公于坛位之上顔色不变而辞气不悖三战之所丧一朝而反之天下震动惊骇威信吴楚名后世若此二公者非不能行小节死小耻也以为杀身絶世功名不立非智也故去忿恚之心【恚恨也】而成终身之名除感忿之耻而立累世之功故业与三王争流名与天壤相敝也【言天地敝此名乃敝】公其图之燕将曰敬闻命矣因罢兵到韣【元作到读】而去【韣弓衣倒示无弓】故解齐国之围救百姓之死仲连之说也【仲连传有彪按此书以齐闵为宣王苏代为苏秦事时不合如此者甚众殆为后人録之谬至于此章引栗腹之事说聊城之将则非后人谬矣葢好事者闻约矢之说惜其书不存拟为之以补亡而其人意气横溢肆笔而成不暇检校细处此史及太史公亦爱其千里而略其牝牡骊黄至于今二千嵗莫有知其非者也又按燕昭二十八年书齐之不下者唯聊莒即墨聊即聊城也徐广注此栗腹事云去长平十年而不论其在聊城事后苏氏故史亦因之疏矣故备论之】
　　燕攻齐齐破闵王奔莒淖齿杀闵王田单守即墨之城破燕兵复齐墟襄王为太子征【征犹信也太子初易姓名为庸人疑之至是始有状可信也】齐已破燕田单之立疑【人疑单也】齐国之众皆以田单为自立也襄王立田单相之过菑水【菑淄同】有老人涉菑而寒出不能行坐于沙中田单见其寒欲使后车分衣无可以分者单解裘而衣之襄王恶之曰田单之施将欲以取我国乎不早图之恐后之【恐单先发】左右顾无人岩下有贯珠者【齐人】襄王呼而问之曰女闻吾言乎对曰闻之王曰女以为何若对曰王不如因以为已善王嘉单之善下令曰寡人忧民之饥也单收而食之寡人忧民之寒也单解裘而衣之寡人忧劳百姓而单亦忧之称寡人之意【称犹副】单有是善而王嘉之善单之善亦王之善已王曰善乃赐单牛酒嘉其行后数日贯珠者复见王曰王至朝日宜召田单而揖之于庭口劳之乃布令求百姓之饥寒者收谷之【谷犹养】乃使人聴于闾里闻丈夫之相【衍举字】与语曰田单之爱人嗟乃王之教泽也【彪谓单之取疑所谓威震主者与襄王亦不明甚矣使单有异志阖城阳而王孰敢不聴岂俟今日哉贯珠者可谓君子人矣为是言也上足以掩王之非下足以救单之死一言而齐国定君子哉】
　　貂勃【齐人】常恶田单曰安平君小人也安平君闻之故为酒而召貂勃曰单何以得罪于先生故常见誉于朝【不欲正言其毁】貂勃曰跖之狗吠尧【跖柳下季之弟盗跖】非贵跖而贱尧也狗固吠非其主也且今使公孙子贤而徐子不肖然而使公孙子与徐子鬬徐子之狗犹【元作山】将攫公孙子之腓而噬之也【攫持腓胫腨噬啗也】若乃得去不肖者而为贤者狗岂特攫其腓而噬之耳哉安平君曰敬闻命明日任之于王【白王使任用之】王有所幸臣九人之属欲伤安平君相与语于王曰燕之伐齐之时楚王【顷襄】使将军【淖齿也】将万人而佐齐今国已定而社稷已安矣何不使使者谢于楚王王曰左右孰可九人之属曰貂勃可【欲去单之助】貂勃使楚楚王受而觞之数日不反九人之属相与语于王曰夫一人身而牵留万乗者岂不以据势也哉【言勃据单势】且安平君之与王也君臣无礼而上下无别且其志欲为不善【谓反畔】内收百姓循抚其心振穷补不足【振举救也】布徳于民外懐戎翟天下之贤士【懐翟与士】隂结诸侯之雄俊豪英【诸侯之人】其志欲有为也【为不善】愿王之察之异日而王曰召相单来田单免冠徒跣肉袒而进【肉袒露肢体示欲受刑】退而请死罪五日而王曰子无罪于寡人子为子之臣礼吾为吾之王礼而已矣貂勃从楚来王赐诸前酒酣【酣酒乐】王曰召相田单而来貂勃避席稽首曰王恶得此亡国之言乎王上者孰与周文王王曰吾不若也貂勃曰然臣固知王不若也下者孰与齐桓公王曰吾不若也然则周文王得吕望以为太公桓公得管夷吾以为仲父今王得安平君而独曰单且自天地之辟【开也】民人之治为人臣之功者谁有厚于安平君者哉而王曰单单恶得此亡国之言乎且王不能守乎王之社稷燕人兴师而袭齐墟王走而之城阳之山中【城阳兖州国莒其县也】安平君以惴惴之即墨【惴惴忧惧也】三里之城五里之郭敝卒七千禽其司马【主兵之官谓骑刼】而反千里之齐安平君之功也当是时也阖城阳而王【不通王而自王】城阳天下【城阳与天下之人】莫之能止然而计之于道归之于义以为不可故为栈道木阁【木阁阁道皆以通险】而迎王与后于城阳山中【元作中山】王乃得反子临百姓今国已定民已安矣王乃曰单单【补】且婴儿之计不为此王不亟杀此九子者以谢安平君不然国危矣王乃杀九子而逐其家益封安平君以夜邑万户【夜一作剧属淄川又东莱有掖有不夜疑夜字为掖不全或不夜省不】
　　田单将【为大将】攻狄【狄北胡】往见鲁仲子【连也】仲子曰将军攻狄不能下也田单曰臣以五里之城七里之郭破亡余卒破万乗之燕复齐墟攻狄而不下何也上车弗谢而去遂攻狄三月而不克之也齐婴儿谣曰大冠若箕【箕器】修劒拄颐攻狄不能下垒枯丘【垒军壁也言大不能降一垒小不能枯一丘枯言无人物】田单乃惧问鲁仲子曰先生为单不能下狄请问其说鲁仲子曰将军之在即墨坐而织蒉【蒉草器】立则杖挿【挿锸同刺土器】为士卒倡曰【倡导也】可往矣宗庙亡矣亡日尚矣【尚犹久也言见亡之兆其日已久】归于何党矣【党犹乡也言无所归】当此之时将军有死之心而士卒无生之气闻若言【若如此也】莫不挥泣奋臂而欲战此所以破燕也当今将军东有夜邑之奉西有菑上之虞黄金横帯而驰乎淄渑之间【昭十二年注渑水出临淄县入时水】有生之乐无死之心所以不胜者也田单曰单有心先生志之矣明日乃厉气循城【厉激昂也】立于矢石之所乃援枹鼓之【枹击鼓杖】狄人乃下
