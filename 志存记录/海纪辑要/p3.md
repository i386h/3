<!-- { "loadSidebar": true } -->
　　清复遣芝龙命谢表来劝就抚，部院李率泰亦令人说暂退兵以就抚局；赐姓弗听。表等日夜涕泣，谓无可回覆为忧；赐姓因复书于芝龙，其略曰：『谢表賫父亲手谕忽然而至，疑信参半，情能不伤，而势无可如何耳！吾父存亡祸福，儿料之已熟。清待投诚之人，猜忌多端，有始无终，总是「挟」之一字，而儿岂可挟之人乎？自清朝入闽以来，丧许多人马、费许多钱粮，百姓涂炭，赤地千里，已验于往时矣。兹世子倾国来闽，将历三载；殊无奇谋异能，只是补葺破地，淫掠焚杀！一弄兵于白沙，而船兵覆没；再弄兵于铜山，而全军歼灭；闽安为福省门户，遽尔遂破；阿格襄等尽丧，其力量亦可见矣。乃损无数之甲兵、费无稽之钱粮、死亿万之生灵，区区争此数根无用之头发，不特大失策，亦何量之不广也！清朝诚能略其小而计其大，俾地方安插我兵，彼无诈、我无虞，如此则奉清朝之正朔，无非为生民计而为吾父屈也。将兵安插得宜，清朝自无南顾之忧！中左（即厦门）在海外别一天地，儿效巢、许、严光辈优游山林，高尚其志耳。清朝多疑，不便差人再往。儿至此，心已尽而言尤实。伏祈鉴照』！赐姓义不就抚；然父子之情，恒于中夜起立北向，私自哀恸。丁酉、十一年永历在云南。春、三月，定国公郑鸿逵卒于金门。
　　鸿逵自其兄芝龙北去，与赐姓起义兵；同攻泉州，入潮州。辛卯退泊白沙；丙申清兵攻之，不克，移居金门养病。至是卒，年四十五。时赐姓在北，闻之，回思明州。
　　夏、六月，台湾红夷酋长揆一献方物，求通商；许之。
　　揆一遣通事何斌贡外国珍宝，求通商；愿年输饷银五千两、箭坯十万枝、硫黄一千担，赐姓许之。秋、七月，大将军率师北上；命忠振伯洪旭等守思明州。
　　赐姓既北向，八月，进攻黄岩，清守将王戎以城降；乘胜攻台州，清总兵李必、知府齐维蕃、临海知县黎岳詹俱降。九月，下太平、天台，守将俱降。九月，清师复闽安镇。
　　清世子王及总督李率泰合兵破闽安镇，前提督右镇余程战死；护卫前镇陈斌率五百余人守罗星塔，不得出，清遣人招降，尽杀之于南台桥。赐姓弃台州来援，闽安已失，乃引回思明州。冬、十一月，永历遣漳平伯周金汤晋招讨大将军延平王成功潮王。
　　初，永历癸巳遣万年英封赐姓成功为延平王，成功表让，为诸镇请封爵；永历以帛诏封甘辉为崇明伯、黄廷永安伯、万礼建安伯、郝文兴祥符伯、王秀奇庆都伯、张煌言兵部左侍郎、冯澄世太仆卿兼佥都御史，余各封拜有差。至是，复差周金汤及太监刘国柱从海道賫延平王敕印至，晋封潮王；成功谦让不敢当，仍称招讨大将军。
　　前监国科臣徐孚远至自交趾。
　　孚远，字闇公；几社六子之一。避难入岛，奉永历命使安南，为交趾所得；欲要以臣礼见，孚远不屈而还（有「交行摘锦」传于世）。赐姓怒，遂禁商船，不许往交趾贸易。戊戌、十二年春、三月，大将军筑演武亭练兵。
　　亭在厦门院东、澳仔岭之交，赐姓筑以操练军士。以石狮重五百筋为的，力能举者，拨入左右虎卫亲军；皆戴铁面、着铁裙，配斩马大刀，并带弓箭，号曰「铁人」。命左武卫林胜督兵南下攻许龙，破之。
　　许龙为南阳巨寇，出没反覆，负固不服；赐姓命林胜合左右虎卫之兵攻之。师至，港水忽涨，胜等直入，许龙率众遁；获其辎重、船只，焚其巢穴。澄海守将刘进忠等迎降。夏、五月，招讨大将军延平王大举北图江南。
　　初，永历己丑开科于广省，诏各勳镇考送诸生赴试。赐姓遂送生员叶后诏、洪初辟等十余人，令洪志高賫本诣行在；舟至潮阳，遭风飘坏，余人不得达，独志高至粤；诏以为兵部职方司，监赐姓军，命以舟师直取南都。赐姓承此诏旨，至是议欲大举直攻南京。诸将请曰：『南京地远城坚，非数十万人不可，不如近取为得计』。赐姓曰：『入据长江，则江南半壁皆吾囊中物矣』！乃以黄廷为前提督、洪旭为兵官、郑泰为户官，留守厦门；而自率甘辉等北上。甲士十七万、铁人八千、战船八千扬帆而进，号八十万。六月，大将军徇浙江，平阳、瑞安诸县降。
　　赐姓引兵至浙，平阳守将车任暹、瑞安守将艾诚祥降。七月，次羊山，为暴风飘没八千余人；次子从军，溺焉。泊滃州修理战舰。九月，至象山，知县令父老賫羊酒犒师；命勿攻。十月，至台州港，后冲镇刘进忠叛入海门所；令攻之，弃城走。己亥、十三年春、正月，大将军驻沙关。夏、五月，永历在永昌。大将军至崇明。
　　赐姓次崇明，诸将请先取之以为老营；不听。乃遣监纪刘澄密通清江南提督马进宝。六月，大将军破瓜州，寻克镇江府。
　　赐姓舟至焦山，谓诸将曰：『瓜镇为金陵门户，须先破之』；乃授诸将机宜。值南风盛发，各率所部进据瓜州上流。十六日，自督亲军及甘辉等将直捣其栅，清操江军门朱衣佐、城守左云龙率满、汉骑兵迎战。阵方交，赐姓麾军大进，右武卫周全斌率其部将浮水先登，直冲其阵，身中五矢，气益厉。诸军继之，清兵大败。斩云龙于桥下，擒朱衣佐，遂克其城；命援剿左镇刘猷守之，以柯平为江防同知。召见朱衣佐，将欲用之；以有母在，哀恳求归，给资斧纵还。二十日，移兵趋镇江，清提督管效忠率满、汉官兵夹击，奋勇死战；赐姓亲督诸军，大破之，积尸填濠，效忠仅以身免。知府戴可进等开门出降，令周全斌守之；属邑皆下。遣兵部侍郎张煌言、督理戎政杨朝栋招抚江南，兵部主事袁起震、徐长春招抚江北，军声大振。于是，太平、宁国、滁、和、徽、池诸郡县俱欲迎降；即杭州及九江等处，亦有密谋举义、前来给劄欲为内应者。秋、七月，大将军进逼南京。
　　瓜镇既破，甘辉进曰：『瓜镇为南北咽喉，但坐镇此，断瓜州，则山东之师不得下；据北固，则两浙之路不通：南部不劳而定矣』！赐姓不听。将进兵，甘辉又请从陆路，以为『乘破竹之势，一鼓可下，或破其附近州郡以绝援兵，则南京势孤必难守；若由水路，恐风信稽迟，援兵四集，又费工力』。诸将多以从水路利便，赐姓遂率师扬帆，直指南部；传檄四方，有『六月兴师，敢云趋利！十年养税，正欲待时』之语。
　　招讨大将军延平王晋封潮王成功遥祭太祖高皇帝孝陵。
　　成功由凤仪门登岸，屯军岳庙山；望祭太祖孝陵，再拜恸哭，哀动三军，诸将士无不感奋。遣礼科都事蔡政、监督高绵祖会清提督马进宝进师。
　　进宝心恋明室，密有通款；赐姓师次崇明时，曾遣监纪刘澄賫密函通之。至是，复遣政等前往，订其进师来会。大将军列营围南京，败绩；中提督崇明伯甘辉死之。
　　赐姓师迫南京，甘辉进曰：『兵贵神速，宜急攻城，乘其势未定而拔之；否则，彼援兵毕集，难于仰攻，君必悔之！』不听；乃列营围之。方下令示期攻城，会清援师四集，有千骑薄前锋营，为余新击败，遂轻敌无备。清从城上觇其军懈，是夜崇明副将梁化凤由凤仪门穴城十余道，率兵从街坊房舍中毁墙而通，复薄新营；众不及甲，仓皇出拒，副将董延中、萧拱柱死焉，新遂就擒。赐姓闻警，遣翁天佑驰援，已无及矣。清尽出骑兵列于城下，赐姓自率亲军击退之。清援兵云集，四面合攻，赐姓督诸将接战，累败；始麾军退，登舟而渡。清水师击楫来追，令黄安御之，沉其数船，清不敢迫；徐渡诸残兵而趋镇江。是役也，甘辉且战且走，单骑击杀数十百人；马踬被获。入金陵见清帅，戟手骂不屈；令幽之，徐使人说降；辉怒骂，求速死；数日水浆不入口，乃引出杀之，神色不变；悬其首于市，青蝇不敢近，清帅以为忠义所感，函而刼之。五军张英、亲军林胜、陈魁、提督万礼、总镇蓝衍、魏标、卜世用、洪复、户官潘赓钟、仪卫吴赐等皆阵殁。八月，大将军攻崇明，不克；遣礼科都事蔡政往北京议和。
　　是月四日，回师至吴淞港；遣蔡政往见马进宝，入京议和。八日，至崇明；十一日，攻城，崩数十丈，清守将梁化凤固守不下。周全斌以为孤城狭隘，得之无益；适进宝差中军同蔡政来劝赐姓退师，以待奏请，徐观和局成否。从之，仍遣蔡政往北京。九月，大将军旋师至思明州。
　　赐姓既还，建忠臣庙祀死事诸人；以甘辉为第一，入哭尽哀，曰：『吾早从甘将军言，不至此也』！以女妻其子孟煜，厚恤其家。冬、十二月，礼科都事蔡政至自北京。
　　政至京，清世祖皇帝特赐一品袍褂，命回江南与督、抚、提会议。甫出都，而言官即劾赐姓无礼，请戮来使，飞檄追捕；政闻，即昼夜兼程，由间道奔回。赐姓嘉其才智，亲酌卮酒劳之，礼待有加；始知和议不成，击同安侯于狱、逮马进宝入京问罪及遣满州将军达素督兵三省会剿之由。
　　庚子、十四年夏、四月，改右提督马信为提督亲军骁骑镇。
　　赐姓闻清师将合攻厦门，令各提镇官兵眷口搬住金门，命英兵镇陈瑞同户官郑泰保护。五月，清满州将军达素合兵攻厦门；大将军迎击海上，大破之。
　　清以江南既定，乃命将军达素、总督李率泰大蒐两岛。五月，部分满、汉军大船出漳州、小船出同安，檄广东投诚许龙等引兵来会。赐姓以陈鹏督诸部守高崎，遏同安；郑泰出浯洲，遏广东；自勒诸部，扼海门。初十黎明，漳船乘风逼海门，赐姓遣五府陈尧策令诸舟按军勿动，俟其齐出击之；呼吸间，漳船乍至，诸船奉令莫敢先发，闽安侯周瑞先为漳船击破，与尧策皆死焉。继攻陈辉船，辉发火药烧之，满兵跃退，且战且却。赐姓自驾八桨板舟，往来视师。向午，潮涌风发，乃亲率巨舰冲之；郑泰复自浯屿引兵合击，北兵大败，横尸满海。有满兵数百乘船登圭屿死力拒战；马信招降之，夜溺诸海。是日，同安船趋高崎，陈鹏约降，饬所部勿动；北兵恃有内应，船未及岸，涉水争先。鹏部将陈蟒不与谋，曰：『事急矣，当决一死』！麾其属与殿兵镇陈璋合击之，北兵披靡，蹈海死者十七、八，生擒首领吕哈喇，杀满兵一千六百余人。赐姓收鹏斩之，以蟒代其职。许龙等后二日至，知清兵已败，奔回；达素率残兵回福州，自杀。
　　冬、十月，监国鲁王殂于金门。辛丑、十五年春、正月，永历在缅甸。三月，大将军兴师攻台湾。
