<!-- { "loadSidebar": true } -->
　　黄芳度虽受封，其志未尝忘清。饶平之捷，刘进忠请世子南征，许之；乃自泉率师次澄，实欲图漳。芳度不敢出谒，乃遣郑斌入漳慰谕：『或率兵从征，或束身入觐』；芳度终不受命。耿精忠移檄召之，亦以疾辞；世子始定计攻之。左虎卫何佑大破安达公尚之信于鲎母山。
　　刘国轩自涂岭捷后，率诸镇入潮，同刘进忠规取属县之未附者。安达公尚之信调兵十余万尽锐来攻；相持日久，国轩等食尽，退至鲎母山。之信率兵来追，何佑奋勇冲击直贯，骁骑出其左右；国轩继之，之信大败，奔回。是役也，以饥卒数千破劲敌数万；自是，何佑名振粤东，广兵望见旗帜皆遁。六月，招讨大将军世子攻漳州。
　　世子师次万松关，芳度令其将俱削发据守；遣其兄芳泰入粤请援。世子进攻不利，乃筑长垣围之；调何佑从潮州先攻平和县，芳度守将赖陞降，诸属县悉下。英圭黎及暹罗国贡方物，乞互市；许之。
　　先是，厦门为诸洋利薮；癸卯破后，番舶不至。至是，英圭黎、万丹、暹罗、安南等国贡方物，求互市；岛上人烟辐辏如前。
　　冬、十月，招讨大将军世子克漳州，夷黄芳度家。
　　自六月围漳，芳度悉力拒守；世子数攻不下，列营而困之。初六日，芳度标将吴淑献城降、芳度方登北门巡视，闻变，踉跄投开元寺井而死。获其将黄翼、蔡龙、朱武、张济、戴麟、陈骥、黄琯等，斩之。剖黄梧棺，戮尸，枭芳度首以徇；梧亲属无少长，皆肆诸市：报发塚之仇也。有请欲毁梧祖坟者，世子曰：『罪止其身，与其祖何与』！不许。时芳泰往广求援，会其兄芳世率广兵由汀州入，亦以是日破永定县；闻漳城陷，乃大掠而遁。初，吴淑自海上投诚，拨归梧标，梧待之厚；将死，呼淑托曰：『吾儿年少，君可善辅之』！及漳围日久，淑谓弟潜曰：『梧虽待我厚，顾负先藩实深。今世藩恩待芳度有加，反图逆命；吾其以私恩废公义也』？遂决计约降；世子封为平鲁将军、后提督，潜为戎旗镇。招讨大将军世子礼葬清殉难巡海道忠烈陈启泰。
　　启泰，字大来（辽东人）；为政豪敢有威。甲寅之变，会海澄公黄梧疽发背，漳兵乱，启泰先令阖家二十余口自缢；亲为排列，从容引僚属入视，皆相顾失色；启泰谈笑自若，乃朝服望阙再拜，自经以死。至是，世子入漳，高其节，以盛礼葬于漳之阪。十一月，遣龚淳取回日本银。
　　故户官郑泰所寄也。泰先事芝龙，隆武立，加宫傅；赐姓起兵，以为居守户官。有心计，善理财，积赀至百万余；别以四十万寄日本国，以备不虞。癸卯泰死，弟鸣骏归清，遣人往取；适世子亦遣刑官蔡政至，力争之；倭酋居奇，乃两不听载还。至是，世子入泉，而泰原委寄银之人龚淳持献勘合，乃遣淳往取；倭人混开支销，仅得二十六万而回。丙辰、明朔永历三十年春、正月，世子遣右虎卫许耀、前冲镇洪羽徇广东州郡。
　　世子驻漳，念广东州郡未下，乃遣许耀、洪羽等率师会在潮诸军分道进取。二月，右武卫将军刘国轩入惠州。
　　平南王尚可喜昏病日久，会周师克肇庆、韶州等府，广州人人自危。乙卯除夕，驻潮兵烧营遁回，刘国轩、何佑等分道而进。碣石镇苗之秀军程乡，其妻在汛，遣人迎师，之秀不得已，遂降；世子封为灭鲁将军，命仍镇碣石。国轩围惠州，分攻博罗，不利；寻下长乐、新安等县。安达公尚之信势蹙，遂降周；吴三桂封为辅德公，令退让惠州与世子。之信檄提督严自明撤惠州兵回广，遣使通好，馈弓马币帛。乃以刘国轩镇惠州。时东莞守将张国勳亦降，封为征卤将军。自是，与周分界而守。以中书舍人许明廷提督泉、漳学政。
　　时考拔武生随军，有「考武不考文」之谣；乃命明廷提督泉、漳学政，考校生童。夏、五月，世子遣后提督吴淑袭汀州。
　　时刘应麟为清副将，守汀州；耿精忠反，封为怀远将军。至是檄其出关，应麟不从，密来献款。世子遣吴淑督兵观变，驰书精忠：言欲假道汀州以出江右；精忠遣兵防城，应麟惧见图，率所部掠瑞金、石城。吴淑兵至，见汀州有备，欲回；应麟劝淑攻之，一鼓而下，汀属邑皆降。报至，世子以应麟为前提督，封奉明伯。秋、九月，总统兵马上将军耿精忠降清，遣原提督王进功回泉州。
　　初，精忠来修好，实欲以全力出图江、浙。至是，师老无功，大势已溃；复闻失汀州，益忧内顾。诸将遂密谋归清，引康亲王入闽。精忠闻变，知为王进等所谋，乃收进并范承谟、萧震等，皆缢杀之。欲乘船奔海，为都尉徐文耀等所胁，不得出；遣王进功回泉取救兵，密嘱曰：『吾忍死以待也』！进功至，世子授为中提督、匡明伯，竟不发兵。清师遂入延、建，精忠势困，不得已于九月十九日削发待罪，迎康亲王入福州。耿精忠兴化守将马成龙以城来归。
　　精忠既投清，马成龙以兴化城来降；世子令许耀率兵赴之，以成龙为援剿左都督，封殄鲁伯。冬、十月，右虎卫许耀与清师战于乌龙江，败绩。
　　耀入兴化，遂督诸军进取福州，驻师乌龙江；狃于涂岭之捷，骄纵嬉戏，诸将不服。清兵渡江，或请半渡击之；不听。既济成列，耀仓皇出战；前锋少却，耀即引兵先遁，委弃辎仗不可胜计。世子乃调赵得胜、何佑代守兴化，勩耀罪，使将兵自效。奇兵镇黄应督水师败耿舟师于定海。
　　耿精忠檄曾养性等自温州航海回闽，黄应等邀击之，获巨舰数十号；余船且战且走，逸入福州。十一月，耿精忠邵武守将杨德以城来归。
　　杨德守邵武，精忠所署将军也。闻耿精忠降清，献款于世子；时吴淑驻汀，疾驰赴之，遂入其城。十二月，后提督吴淑败绩，弃邵武。
　　清兵来攻邵武，吴淑督兵御之；时大雪严寒，诸军涉溪拒战，皆冻不能支，遂溃。淑弃邵武，退屯汀州。左武卫薛进思弃汀州，奔回。
　　初，吴淑以汀属闽、赣要地，请重师弹压；世子遣进思守之。及清兵复邵武，进至建宁县，距汀数程；进思闻之，仓皇失措。刘应麟愿倾家赀饷军固守，进思猜疑不从，弃城宵遁。应麟奔潮州，依刘进忠，发愤病死。安达公尚之信遣使报讣，并请其妹回粤；许之。
　　清平南王尚可喜于九月病故，之信遣使讣闻，并请其妹奔丧（妹即续顺公沈瑞叔母也）；世子许之，仍遣使吊丧。时周主吴三桂封之信为辅德亲王。
　　丁巳、明朔永历三十一年春、正月，清兵入兴化，何佑弃城奔泉州；左提督兴明伯赵得胜死之。
　　乌龙江之败，诸军锐气已丧。佑又与得胜不睦，清兵至，纵反间，佑疑得胜贰于清；得胜拔剑指天自誓，佑犹不信。战之日，佑拥兵坐视，得胜力战死之；佑奔回泉州。二月，清兵入泉州；世子弃漳州，遁入岛。
　　兴化既失，兵心涣散。清师至泉，守将林定无备。初九黎明，清兵攻城，一鼓而下，标将林孟、参宿营谢贵死之；定素与民相安，削发为僧，脱走。世子驻漳州，报至，仓皇登舟，至海澄，弃而不守，遂遁入厦门，欲回东宁；百姓号泣遮留，角宿营吴桂敛兵拒守，众赖以安。继而诸将稍集，调水师防卫，分汛而守，赏逃回各将。祭赵得胜，世子亲临哭之；以女妻其子。世子诛薛进思，杖许耀，释吴淑、何佑，责令图功赎罪。
　　各处失守，进思与耀同系，诸将为之力请图功赎罪；不许。于是数进思不战而逃，罪浮于耀，斩之；杖耀百，释吴淑，溯何佑前功，夺其所佩将军印，各令戴罪自效。不数日，耀病痢死。论曰；自甲寅渡海而西，奄有泉、漳、惠、潮，连和吴、耿，声势岂不赫哉！及袭汀州，兵端一起，北骑随至。许耀挫衂于峡山，吴淑继败于邵武，赵得胜战死兴化，何佑弃城而遁；土崩瓦解，莫可如何！薛进思亲信宿将，专制汀郡，曾未一矢相加，踉跄逃遁；众心一摇，弃兴、泉、漳如敝屣，伊谁之咎欤？使早明许耀之罚，进思未必敢弃汀州；速正进思之典，何佑必不敢弃兴化。入岛处分，惜哉！至许耀之罪，不死法而死病，人犹以为憾。移北将家眷入东宁；刘炎奔碣石卫。
　　令王进功、沈瑞、张学尧等各搬眷住东宁，陆续起程；刘炎以母老病，至外洋勒兵劫船，乘风下碣石卫，依苗之秀。三月，分水陆汛守。
　　时诸将退集厦门，兵饷不给；乃分汛南北地方措饷、召募。布置周密，人始有固志。
　　夏、六月，右提督定鲁伯刘进忠据潮州叛；降清。
　　进忠素悍，性叵测。乙卯世子破漳，进忠来谒，世子坦率迎之，礼意甚厚；及回，意望甚奢。比各郡失守，辄拥兵观望。世子遣官至潮征饷，不应；遣舟买运，又闭籴；遂献款于吴三桂。至是归清，封为征逆将军；后逮入京，殛死。右武卫将军刘国轩自惠州引还。
　　国轩，武平人，清漳州千总。甲午漳州破，归赐姓；累迁至右武卫将军。入潮，屡有战功；镇惠州，粤人畏之。诸郡失守，进忠据潮，尚氏据广，国轩一军摄其间，布置安闲，两家俱不敢逼。未几，之信、进忠相继归清，声问隔绝；世子遣舟迎之，乃率所部从容航海而归。
　　冬、十二月，清和硕康亲王遣兴化知府卞永誉、泉州知府张仲举来议抚；世子弗从。
　　初，慕天颜之入东宁也，议照朝鲜例，称臣纳贡；不成。至是，康亲王遣兴、泉二府同乡绅黄至美、吴公鸿等再申前议，世子弗从；亦无报使。
　　戊午、明朔永历三十二年春、二月，招讨大将军世子以右武卫刘国轩为中提督，总督诸军；后提督吴淑副之。率师徇海澄。
　　自七郡之失，世子顿兵岛上。清总督郎廷相、海澄公黄芳世、副都统胡兔按兵漳州，黄蓝镇海澄，分防玉洲、石码等堡。初十日，国轩督诸军至海澄，克玉洲、三叉河、福浒；寻取江东桥，守将王重禄、吕韬奔溃。适漳、泉兵至，国轩分兵迎击。是日，三战三捷，军声大振。廿三夜，取石码，获守将刘符、杨朝宗，遂军于祖山头，以逼海澄。满州副都统孟安等自潮来援，国轩退屯石码，浚濠筑垣拒守；遂分兵屯漳州郭外。是役也，国轩部将苏爵战却，立斩以徇，诸将股栗；又能身先士卒，有被伤者辄出己赀赏之，故众心悦服。三月，周主吴三桂僣号于衡州；遣使来聘。
　　三桂在衡州，以三月初二日僣称帝，改元昭武。适世子遣官賫书至，三桂乃遣使来致书，署曰「大周皇帝致书郑世子殿下」。中提督刘国轩大破清海澄公水师提督黄芳世于水头。
