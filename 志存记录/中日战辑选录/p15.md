<!-- { "loadSidebar": true } -->
　　西四月二十六号伦敦特报曰：中、日议和，据电报所传，内有数条于欧洲颇多关涉。阅前日德国报言：今俄、德、法三国已议订挺身而出之局，各保本国大东之利益（西人以突厥为东方，而以中国及日本等国为大东，亦曰远东）。中、日两国互换「马关和约」之际，大抵将取其原文逐一检查，妥为整顿也。又查俄京报言：中、日之约已定，俄欲会齐各大国自顾西洲关系之事；即使有一二国意懒心灰，俄亦必怒马独出，以行其志。合观两报之意，知欧洲中有俄国已被中、日和约逼到水尽山穷之地。若文告之而日本不从，惟有藉威力以定残局耳。夫俄廷之觊觎东三省以及朝鲜也，多历年所，日本知之深而筹之熟；谓俄若遂其己私，日必碍于自主，故其所以侵败华略者，即其所以杜绝俄谋也（中国乃如在梦中何欤）。俄人亦洞烛日谋，不得不逐日于辽东，先见好于中国。若使日本深闭固拒，则舍示战之外，别无长策。故本月二十四号驻日俄公使已纠法、德二使，由东京合致公函于日本外务省；虽词气之间尚觉谦和，而不许日本占取辽东之意，则一字不肯放松。日本外务卿即日裁牋作答云：『辱承明谕，敬闻命矣；其若民心之蠢动何』（日本人醉心于战胜，本不愿与中国联和）！伦敦今接续电：知俄阻割辽之意，百折不回；任日本逞苏、张之辩，断不能渝其初志。查我英曾接俄电，嘱英合俄以谋日。英政府于二十三号遍集各部大臣会议之下，询谋佥同；遂峻拒俄人曰：『英不但不愿附于他国以干涉中、日之战也，又不愿见日本顿失战后应得之利益。且中、日之兵既已息战，我方深以为喜；岂肯横生枝节，重启争端！而况细察中、日新约，于英又绝无干碍乎』！俄廷既得此电，不知若何懊丧！而俄、法、德三国都城之日报，缘是皆谈辩如云。德国「哭龙」报述德政府之意曰：德廷于中、日之衅，自始至终，常愿安居局外。故虽有他国招德共承排难解纷之任，亦所不愿（英国初欲纠集欧洲各国以纾中、日战祸，而德拒之；其议遽寝）。但至今而有不能漠视者，则以日本之权将渐移于好战一党人，而牵涉欧洲，致损欧、倭之睦谊也。是以三月间飞谕驻日使臣，以德廷之命转告日廷云：『贵国与中国议和之际，亟宜歛抑雄心，毋使逾分』。又重言以申明之曰：『日本若欲割华之陆地，恐开欧洲干豫之门。今虽事越数礼拜（以礼拜分日期，泰西纪事之通例也），度日本言犹在耳、事尚萦心，乃误信战党之虚荣，不顾友邦之实义，遂致激动数国同心出阻。德与俄已投胶比漆，毫无隔阂；且法国亦允为合办，尤属可喜！惟德、俄、法三国尚思先礼而后兵，故用公使解围之法，致函于日政府，声明此约之系于欧洲者，首在割华之陆地（总而言之，绝非有爱于我华也）；日廷倘谬执私见，仍欲割取辽东及威海卫以显其在华之权高出于欧洲各国，是自速其祸也！日本在中国之北，既得旅顺口、威海卫以扼守京邸之海门，又在华南踞守台湾、澎湖以中梗欧华通商之孔道，是不啻双手合抱中国，而屏各国之人为门外汉也；各国能不亟起阻挠，以免日后之大损哉！惟观日本水陆兵法，大似威严肃静；由是以推诸他事，知非徒逞血气之比。故我辈但命公使将关系欧洲之处，先与之详细剖辨，或可有转圆之望。我甚喜日本慎保分所应得之福泽，而不致如醉汉之癫狂也』（「特报」原注云：德政府之见解如是、如是，然窃料此事系俄为政，而德从之也。李中堂与伊藤春亩定约时，俄政府急缮公电遍告各国，请合力以拒约；德许之，法亦许之。余如日斯巴尼亚，恐此后日本逼近吕宋，必许。俄请他国，亦当有续许者）。
　　德廷既从俄请，遂合法以拒日。德民闻之，直若晴天霹雳，茫然不知头绪；且曰：『随俄以抑日，如骑虎以殴羊，险莫甚焉！况与去年不肯偕英以劝和之初心，大相刺谬』。何也？有某德报者销路极畅，更作论以驳之曰：『德廷之办此事，予不能不以为大错矣！前任驻华使者蒲兰德回德觐见我皇之后、即与公使行文之议，不许日本于扑下之佳果，一润渴吻；殊不可晓！夫使日本欲沾分外之利以遏西人，又或垄断商务以妨德国，德之不能大度包容也，固也。今日本非有是事，德竟助俄以一臂之力，窃恐俄为猴而德为猫爪也（西语流传：昔有一猴，拥炉取暖。旋投栗于火，将煨熟而食之。栗熟火炽，计无所出。炉旁适卧一猫，猴遂握猫爪入火爬栗。夫食栗者，猴也；而猫爪焦矣）。俄无所酬于德，而德则失其懽于日也。德之于华，亦岂能索取重谢；不知在华之德商，又有何益乎！吁！若我俾士麦王仍居相位，岂任我皇之贸然从事哉』！又有二德报，一曰「德欲阻日而合俄，此大不可」；一曰「英国乃偏不愿过问此事，良所未喻」！或又问于某报云：『据三国之意，既不许日割华地、复不许沾额外通商之利，岂中、日罢战之际，日但得银而遂已乎』？则答之曰：『三国第不许其踞辽阳耳。若台、澎诸小岛，则一字未曾道及也。况三国之心，不过欲令日本知关系国政之大事，不能独逞己意、惟所欲为耳。日本今虽不免怨三国，而日后言下顿悟，知所警戒；则三国之于日本，亦未始一无裨益也』。某德报又言：得俄京信，俄廷已令驻华使者商请总署，让出满洲沿海无冰之地畀俄以为谢（按满洲天气苦寒，无严冬不封之海口；意者俄欲得朝鲜之元川、釜山乎），想中国不能不允也。窃谓俄人之所志，业已十得八、九；而德则何所志乎？且德欲合于俄、法，初未付议院公评；诸议员必详问外部，其将何词以对！查我王相俾士麦解组以后，德政府初出与人家国事，仍偏于本国若渺不相关者，可异孰甚焉！是故博访舆论、逖听公评，皆似有不服之意。
　　俄国「拿泊佛律尼爷」报云：德、法助俄矣，日本不能占辽、沈地，又不能占朝鲜权矣，俄必思有以酬德、法。倘德欲广中国通商之利、法欲增越南划界之权，我不皆极愿助之。俄大报又云：日占华地，于我俄所关匪细，断不能任一、二国私相授受（指中、东也）。或谓俄宜亟请各大国如柏灵故事（俄、土战后立约，各国大会于德都，屏私约而公订之），公议其损益。但恐人心不同如其面，或竟反为俄累；不如俄独致「哀的迈敦」书于日廷申明本意，日本如或不从，即我一国当之而已绰有余裕矣。又有一俄报云俄军之在东方者已有战舰二十二艘、大小炮三百六十尊，人亦敷用；法之海军，若与俄合，共有战舰三十七艘、炮六百十尊。俄国陆兵之待于晖春左近者，亦有二万名。以此制敌，何敌不摧！以此图功，何功不克！又云：俄武员论日占辽东地，谓其关系之大，不可思议。此地居中国海岸之极边，以之镇陆军之炮台、泊海军之铁舰，实为天下无敌之胜地（按此亦事在人为耳。中国守之，日乃唾手夺之，故曰地利不如人和）。且又前压北京、后压东三省、旁压朝鲜，是故日本而不欲夺中国也；日本欲夺中国，此其嚆矢矣。抑更有进者，辽东之地直达满洲，压以俄界。吁！俄欲拒老中国（讥衰孱也），老中国于吉林三省等处筑炮台而练重兵，一旦伐俄之乌苏里河省，俄已措手不及；况活泼泼地战胜夸荣之新日本而任其立脚于此，有不以黑龙江为界乎（乌苏里河，俄本得之于中国，甚言日本将逐而出之也）！俄亲王衔河东狮记（一作「扼矢东记」），俄皇为太子时，挈以东游，熟谙时势；今亦作论以达其意曰：『俄于日占辽东事，盖不得已而出阻者也。日本若能谅俄心，从速退让，当不致闻炮声而见血光矣』。俄旧京「木司寇大」报则曰：日本若不知难而退，俄必致「哀的迈敦」书声明不任婪割寸土之意。报中又明告日本曰：『汝不必望英之来助也；英若怜汝、救汝，事势一经决裂，即已订之帕米尔（或作巴马，中、英、俄鼎峙之界也）划界条约必将中废，印度遂必受大亏，英其肯冒昧从事哉！惟英不愿与俄联同志，俄新京彼得罗堡人皆所不解；岂谓英不与我合，俄与法、德三大国尽成瘫痪之证，而不能压日乎？愿为寄语曰：「牛虽瘠，偾于豚上，其畏不死」』，俄京官报曰：俄之阻日，非与华订有密约也。俄欲保大东之局势，自必挺身而出；吾观日之占辽，仅片时之空喜耳。其余各俄报类多讥诮英国，几于不留余地。
　　法京「巴黎」报曰：巴黎闻英不从俄请以拒日，舆与情均不免失望。数礼拜前，法人闻日本胜后之约均谓欧洲之关系最重者，厥惟英；今仍寂然不动，何也？法在东方之事，不如英多，且亦不如俄多；今助俄一臂之力者，盖先示惠以悦俄，冀俄他日转而助法耳。以余观于英坐视俄、德、法三国之成败，非恝然于亚事也；岂缘去年英请各国助华以和日，德先梗议、他国亦多鹘突，英积愤于心，今遂以此报之耶！法京大日报馆又使人问于驻法日使云：『贵国得通商之益于中华，其详可得闻乎』？日使曰：『其益盖与各国共之，所谓「一体均沾」也，非日本之所敢私也。或疑日本一切工艺之价较廉于西方，故在华必独占利薮；此非本大臣所敢知。或者欧洲于兼用金、银及舍银用金之处，尚未斟酌尽善；于贸易之道，不免有所出入。倘异时改正圜法，必当焕然改观也』。日报馆人又曰：『闻有一事，不觉大有所奇。贵国已与中国密订互相辅助、同攻共守之约矣』？日使矍然曰：『此必无之事也。马关订约之际，并未道及同攻何人、同守何地。且无论今无攻日之国也；藉曰有之，中国安能救日乎』！报馆人曰：『闻贵国俟华事定后，欲从事于他海岛；信乎』？日使莞尔曰：『敝国之志，不在于夺取亚洲地及其他亚洲岛也。惟欲就新兴之路，将一切工商事务大加振作；其纲目甚繁，更仆难以悉数。至欲辨外间之谣诼，则更无暇矣。故前见某报言：西班牙经营吕宋防务，深恐日人飞渡云云。诸如此类，皆付之一笑而已』。
