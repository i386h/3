<!-- { "loadSidebar": true } -->
　　丁亥，上谕将吏军民曰：「我皇考太祖高皇帝绥靖四方，一统天下，并建诸子，藩屏国家，积累深固，悠久无疆。皇考太祖高皇帝初未省何疾，不令诸子知之，至于升遐，又不令诸子奔丧，闰五月初十日亥时崩，寅时即殓，七月即葬，踰月始诏诸王知之。又拆毁宫殿，掘地五尺，悉更祖法，以奸恶所为，欲屠灭亲王，以危社稷，诸王实无罪，横遭其难，未及期年，芟夷五王。我遣人奏事，执以捶楚，备极五刑，锻炼系狱，任用恶少，调天下军马四集见杀。予畏诛戮，欲救祸图存，不得不起兵御难，誓执奸雄，以报我皇考之雠。夫幼冲行乱无厌，淫虐无度，慢渎鬼神，矫诬傲狠，越礼不经，肆行罔极，靡有攸底，上天震怒，用致其罚，灾谴屡至，无所省畏。惟尔有众，克恭予命，以绥定大难，载清朝廷，永固基图，我皇考圣灵在天， （「我皇考圣灵在天」，「灵」原作「神」，据明天一阁抄本改。） 监观于兹，亦惟尔有众是佑。尔惟不一乃心，堕慢乃志，亦自底于厥咎，陷于屠戮。窃闻之仁者不以安危易节，义者不以祸福易心，勇者不以死亡易志，尔有众明听予言，则无后难。若彼有悛心，悔祸是图，予有无穷之休，尔亦同有其庆矣。告予有众，其体予至怀。」 
　　戊子，上获宋忠，因上书曰： 
　　盖闻书曰「不见是图」，又曰「视远惟明」。夫智者恒虑患于未萌，明者能烛情于至隐，自古圣哲之君，功业着于当时，声名传于后世者，未有不由于斯也。今事机之明，非若不见，而乃不加察，请得以献其愚焉。 
　　我皇考太祖高皇帝当元末乱离，羣雄角逐，披冒霜露，栉沐风雨，攻城野战，亲赴矢石，身被创痍，勤劳艰难，危苦甚矣。然后平定天下，立纲陈纪，建万世之基，封建诸子，巩固天下，为盘石之安，夙夜图治，兢兢业业，不敢怠遑。不幸我皇考宾天，奸臣用事，跳梁左右，欲秉操纵之权，潜有动摇之志，包蓄祸心，其机实深。乃构陷诸王，以撤藩屏，然后大行无忌，而予夺生杀，尽归其手，异日吞噬，有如反掌。且以诸王观之，事无毫发之由，先造无根之衅，扫灭之者，如薙草菅，曾何有衋然感动于心者。 （「曾何有衋然感动于心者」，「衋」原作「尽」，据明天一阁抄本改。） 诸王甘受困辱，甚若舆隶，妻子流离，暴露道路，驱逐穷窘，衣食不及，行道顾之，犹恻然伤心，仁人焉肯如此？夫昔我皇考广求嗣续，惟恐不盛，今奸臣欲绝灭宗室，惟恐不速，我皇考子孙，须几何时，已皆荡尽。 
　　我奉藩守分，自信无虞，不意奸臣日夜不忘于怀，彀满以待，遂造显祸，起兵见围，骚动天下，直欲屠戮然后已。谓以大义灭亲，不论骨肉，非惟杀我一身，实欲绝我宗祀。当此之时，计无所出，惟欲守义自尽，惧死之臣，以兵相卫，欲假息须央，然后敷露情悃，以折哀愍，冀有回旋之恩，傍沛之泽。书达阙下，左右不察，必求以快其欲。古语云「困兽思鬬」，盖死迨身，诚有所不得已也。都督宋忠，集兵怀来，克日见功，乃率锐兵八千御之，兵刃纔交，忠即败北，遂生擒之，全其首领，待之如故。尚冀左右易心悔祸，念及亲亲，哀其穷追，重加宽宥，使叔有更生之望，下无畏死之心，如此则非特叔之幸，实社稷之幸。 
　　昔者成周隆盛，封建诸侯，绵八百余年之基。及其后世衰微，齐桓、晋文成一匡之功，虽以秦、楚之强，不敢加兵于周者，有列国为之屏蔽也。秦废封建，二世而亡，可为明鉴。今不思此，则宁有万乘之主孤然独立于上，而能久长者乎？诗曰：「价人维藩，大师维垣。大邦维屏，大宗维翰。怀德维宁，宗子维城。无俾城坏。无独斯畏。」谨以是为终篇献。万一必欲见屠，兵连蜗结，无时而已，一旦有如吴广、陈胜之徒窃发，则皇考艰难之业，不可复保矣。敷露衷情，不胜恳悃之至。苟固执不回，堕羣邪之计，安危之机，实系于兹。 
　　上以书稿示羣臣。羣臣见者咸曰：「辞旨恳切，必能感动，蚤得休兵息士，诚为至愿。」上曰：「孝弟者人心所同之理，有人心者视予之言，岂得不恻怆于怀也？陈道晓切，冀其开悟，彼能感动，在移转之间耳。然予度之，彼忍心如此，又况日迩小人，闻见昧于大道，必欲逞其狠毒，纵有百口哀诉，亦难回也。卿等试观之。」 
　　乙丑，上谕于众曰：「吾与若等为此者， （「吾与若等为此者」，原无「此」字，据明天一阁抄本补。） 非所以求富贵，所以救死保妻孥也。夫好生恶死，人情所同，见乱思治，古今则一。今天下者，太祖之天下也，百姓者，太祖之赤子也。权奸作难，欲殄我邦家，驱逐赤子，以蹈白刃，非其所得已也。尔众甚毋嗜杀，嗜杀则伤天地之和，以损太祖数十年生育之仁。 （「以损太祖数十年生育之仁」，「数」字下原衍一「年」字，据明天一阁抄本删。） 毋贪财，贪财则失民心，民心失则大本亏矣。居民耕桑，商贾贸鬻，慎毋扰之。夫有乱时而无乱法，违予言者，有法以治之。吾已上书于朝，旦夕希望恩旨，苟能全生，岂忍小辈独丽于法。尔众懋哉，毋诒后悔。」诸将士咸稽首曰：「殿下好生之德，同于天地，臣等岂敢背德以取罪戾乎？」庚寅，守遵化指挥蒋玉来报，都督陈亨、刘真，都指挥卜万引大宁军马出松亭关，驻营于沙河，来攻遵化。壬辰，上率兵援之，刘真等闻上将至，遁回松亭关，坚守不出。乙未，上命千户李浚等领兵至关口，指麾部伍，若将攻城状，刘真等闭关不敢出。上曰：「大宁军马不散，终为吾后忧，然刘真衰老，无能为也。陈亨素笃忠诚，托心于我，但为卜万所制，若去卜万，陈亨必来。刘真寡谋，易于戏弄，以间动之，必生嫌隙。」适游骑获大宁二卒至，上曰：「间可行矣。」乃贻书卜万，大称奖之，中极毁诋陈亨，缄识牢密，置一卒衣领中，饮之以酒，赏而遣之。傍引同获卒窃窥之，佯不欲其见，实令其见。卒问守者曰：「彼何为者？」守者曰：「汝何用知之。」卒曰：「苟令吾知，不敢倍德。」守者曰：「彼归以通音耗，故得厚赏。」卒谓守者曰：「能为我言，请得偕行，惟命是从。」守者曰：「诺。」遂俱遣之，乃不与赏。卒不得赏者，心不能平，至即发其事。刘真、陈亨于卒衣领中，搜得与卜万书，果疑之，就执卜万下狱，籍其家。 
　　八月戊戌朔。己酉，谍报耿炳文领军三十万驻真定，都督徐凯领军十万驻河间，都督潘忠、杨松营于莫州，其先锋骁勇者九千人已据雄县，大肆掳掠。上率师征之。 
　　壬子，至涿洲，屯于娄桑，令军士秣马蓐食，晡时渡白沟河。上曰：「今夕中秋，彼不虞我即至，必饮酒自若，乘其不戒，可以破之。」促诸军速行，夜半至雄县，围其城，贼众始觉，乃登城大骂，我军愤恨，黎明攀附而上，遂破其城。上亟传令，戒诸将勿杀。我军怒其骂，尽斩之，获马八千余匹。上责诸将曰：「我之举义，所以安社稷保生民，岂以多杀为尚？尝谕若等毋嗜杀人，若等欲乖我所为，是非求生而欲速死也。夫多杀，适以坚人心，皆畏死尽力以斗，一夫拚命，百人莫当，终非所以取安全之道。昔曹彬下江南，未尝妄杀，其后子孙昌盛，往往好杀者多底绝灭。今虽拔一城，所得甚少，而所失甚多。」诸将皆稽首谢罪。 
　　上料潘忠、杨松近在莫州，不虞城破，必引众来援。上曰：「吾必生致潘、杨。」诸将皆不知所谓。乃命谭渊领兵千余先过月样桥潜伏水中， （「月样桥」，原无「样」字，据明天一阁抄本补。） 约忠等过桥，闻炮声即起据桥。渊以水中难久伏，上令每军取茭草一束，蒙其头，以通鼻息。又令勇士数人伏路侧，望忠等接战，即举炮。渊如上旨，往伏水中，上登城遥望，忠等果至，出师逆击之，路傍举炮，水中伏兵即起据桥，潘忠败，急趋桥不得，我军腹背夹击之，生擒潘忠、杨松，余多溺死。上问忠等军虚实，忠云：「莫州尚有战士万余，马九千余匹，闻我败必走，急取之可得也。」上率精骑百余为前锋，趋莫州，径薄贼营，悉降其众，尽获其马与辎重。明日回军驻白沟河，语诸将曰：「今潘忠等被擒，众皆败没，耿炳文在真定，必不虞我至，不为设备，我由间道出其不意，破之必矣。」诸将称善。 
　　有张保者来降，将校也，请为前锋，愿击贼自効。上问张保贼军虚实，保曰：「军三十万，先至者十三万，半滹沱河南，半营河北。」上给张保马，遣其归，令保佯言因败被获，守者少纵，遂脱系窃马逃回，且声言大军将至。诸将请曰：「今由间道，不令彼知，掩其不备，奈何遣使使其为备？」上曰：「不然，始不知彼虚实，故欲掩其不备，今知其众半营河南，半营河北，是以令其知我军且至，则南岸之众必移于北，并力拒我，一举可尽败之。兼欲贼知雄县、莫州之败，以夺其气，兵法所谓先声后实，即此是矣。若不令其知，径薄城下，虽能胜其北岸之军，南岸之众乘我战疲，鼓行渡河，是我以劳师当彼逸力，胜负难必。且人委身归我，当推诚任使，何用怀疑？借彼有反侧，去一张保，于我何损？由是事成，亦一人之间耳！」诸将唯唯，无敢复言，遂领兵而西。 
　　辛酉，至无极县。上以贼众我寡，欲试诸将勇怯，乃召问大军所向，有云：「且往新乐，以观贼势。」上曰：「新乐僻在一隅，吾逗留于彼， （「吾逗留于彼」，「逗」原作「岂」，据明天一阁抄本改。） 锐气已馁，贼引众来战，势力不均，若等且度能胜之否？今直抵真定，贼众新集，纪律未定，人心不一，乘我士气方锐，一鼓而破之。」诸将或然或否，惟张玉与上意合，力赞其决。 
