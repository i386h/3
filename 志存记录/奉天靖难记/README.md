<!-- { "loadSidebar": true } -->
奉天靖难记　　（明）不着撰人 


　　●奉天靖难记一 

　　今上皇帝，太祖高皇帝第四子也。母孝慈高皇后，生五子，长懿文皇太子，次秦王，次晋王，次今上皇帝，次周王也。 
　　今上皇帝初生，云气满室，光彩五色，照映宫闼，连日不散。太祖高皇帝、孝慈高皇后心异之，独钟爱焉。比长，聪明睿智，仁孝友弟，出于天成。洪武三年四月乙丑，太祖封建诸子，以燕旧京，择可以镇服者，遂以封上。十三年三月壬寅之国。 
　　上文武才略，卓越古今。勤于学问，书一览辄记。六经羣史，诸子百家，天文地志，无不该贯。日延名儒，讲论理致，自旦达暮不休。言辞从容，简明典奥，谦虚处己，宽仁爱人，始终如一，意豁如也。任贤使能，各尽其才，英贤之士，乐于为用。下至厮养小卒，咸得其欢心。暇则阅武骑射，便捷如神，虽老将自以为不及。每料敌制胜，明见千里，赏罚号令，不爽而信。用是威震戎狄，虏人帖服，不敢近塞。修明文物，力行节俭，故国内无事，上下咸和，年谷累丰，商旅野宿，道不拾遗，人无争讼。每出亲访民间疾苦，抚循百姓，无男女老少皆爱戴焉。度量恢廓，规模宏远矣。太祖常曰：「异日安国家，必燕王也。」上容貌奇伟，美髭髯，举动不凡。有善相者见上，私谓人言：「龙颜天表，凤资日章，重瞳隆准，真太平天子也。」 
　　初，懿文太子所为多失道，忤太祖意，太祖尝督过之，退辄有怨言。常于宫中行呪诅，忽有声震响，灯烛尽灭，略无所惧。又擅募勇士三千余，东宫执兵卫。太祖闻之，语孝慈高皇后曰：「朕与尔同起艰难，以成帝业，今长子所为如此，将为社稷忧，奈何？」皇后曰：「天下事重，妾不敢与知，惟陛下审之。」太祖曰：「诸子无如燕王最仁孝，且有文武才，能抚国家，吾所属意。皇后慎勿言，恐泄而祸之也。」有潜以告太子者，太子乃日夜伺察太祖。 
　　一日，召蓝玉私与语。会玉尝征纳哈出，归至北平，以名马进，上曰：「马未进朝廷，而我先受献，是非所以尊君父也。」却之。玉惶恐，意怏怏不能平。 （「意怏怏不能平」，「意」原作「以」，据王崇武奉天靖难记注底本明天一阁抄本改。(以下简称明天一阁抄本。)） 至是乃语太子曰：「殿下试观陛下平昔所最爱者为谁？」太子曰：「无如燕王。」玉曰：「臣所见亦然。臣观其在国，抚众甚不烦扰，且得人心，众谓有君人之度，恐此语一闻于上，殿下之爱日衰。且臣窃闻望气者言，燕地有天子气，殿下宜审之。」太子曰：「燕王素友弟，且善事我，又无衅，何以处之？」玉曰：「殿下推赤心问臣，臣不敢隐，故言及此，惟尽臣愚尔。殿下慎之勿泄，所谓事机不密则害成。」太子颔之。玉出，太子语玉曰：「卿为多方采察，有所闻，即以告我。」玉应之。由是太子渐至猜疑于上矣。乃日夜构隙，求所以倾上。 
　　时晋王闻太子失太祖意，私有储位之望，间语人曰：「异日大位，次当及我。」遂僭乘舆法物，藏于五台山。及事渐露，乃遣人纵火，并所藏室焚之。自此性益猜忌，荒淫无度，丑声日闻于外。又好弄兵，擅杀人。一日无事，以军马围村落，屠无罪二百余家，其惨酷尤甚。常饲恶犬，以啮人为乐，犬不啮人，即杀其犬。小儿为犬所啮，死者甚众。臣下无敢谏者，谏即挝杀之。太祖闻之怒，召晋王谴责之。晋王见太子，乞为解释，太子曰：「尔所为者，父皇焉得知？此自燕王发之也。」晋王信其言，由是渐生嫌隙。 
　　时上亦来朝，会有疾，晋王数以言相侵，欲使上疾增剧，以快其意。又极诋上于太子前，太子遂诬上以飞语，谓上尝见龙，自言当有天下。上颇闻其语，惊曰：「我谨事长兄，自度无所失，何得有是言？」深自辩析，太子怒不解。上日加忧畏，至疾益甚，遂扶疾归国。由是太子与晋王深相结交，构媒孽。晋王又厚结近戚，以为己声誉，日夜搜求上国中细故，专欲倾上，然卒无所得。 
　　洪武二十三年春，太祖命晋王率师西出，上率师北出，会期进师，同征胡寇乃儿不花。晋王素畏惧，出近塞，不敢进。上直抵迤都山，径薄虏营，获乃儿不花及其名王酋长男女数万口，羊马无算，槖駞数千。晋王忌上有功，先遣人报太子，言上不听己约束，劳师冒险。太子遂言于太祖，谓上劳师深入，未见其利，晋王全师而归，太祖闻之不乐。及捷报至，太祖大喜，曰：「清沙漠者，燕王也，朕无北顾之忧矣。」太子复言于太祖曰：「晋王虽不深入，然遥张声势，掎角胡寇，则其功亦不少矣，燕王难独以为功。」太祖不听。太子又诬上得虏马珍宝不以进，太祖由是益不信太子言。 
　　二十五年春，复命上率师出塞，得胡寇候骑所置木牌，遣人来报。太子谓上怯于深入，故假木牌来奏，甚不信。惟太祖独信。未几，上获胡寇谍者至，乃前置木牌者，自言其事，太子无语，太祖益喜。 
　　四月丙子，太子薨。太祖愈属意于上矣。一日，召侍臣密语之曰：「太子薨，诸孙少不更事，主器必得人，朕欲建燕王为储贰，以承天下之重，庶几宗社有所托矣。」学士刘三吾曰：「立燕王，置秦、晋二王于何地？且皇孙年已长，可立以继承。」太祖遂默然。是夜，焚香祝于天曰：「后嗣相承，国祚延永，惟听于天尔。」 
　　后立允炆为皇太孙。一日，允炆与黄子澄俱坐东角门，谓黄子澄曰：「我非先生辈，安得至此？耶耶万岁后，我新立，诸王年长，各拥重兵，必思有以制之。」黄子澄曰：「他日处置不难。」允炆曰：「请言其方略。」黄子澄曰：「诸王虽有护卫之兵，仅足自守，朝廷军卫犬牙相制，若有事，以天下之重兵临之， （「以天下之重兵临之」，原无「兵」字，据明天一阁抄本补。） 蔑不破矣。汉之七国，岂不强大，卒底灭亡。要之以大制小，以强制弱，无足忧也。」允炆喜曰：「兹事全赖先生。」 
　　三十一年闰五月乙酉，太祖升遐，是夜即敛，七日而葬，踰月始评诸王，止不得奔丧。上闻讣，哀毁几绝，日南向恸哭。先是，太祖病，遣中使召上还京，至淮安，允炆与齐泰等谋，矫诏令上归国，太祖不之知。至是病革，问左右曰：「第四子来未？」无敢应者，凡三问，言不及他，逾时遂崩。 
　　允炆矫遗诏嗣位，忘哀作乐，用巫觋以桃茢祓除宫禁，以硫磺水徧洒殿壁，烧诸秽物以辟鬼神。梓宫发引，与弟允熥各仗剑立宫门，指斥梓宫曰：「今复能言否？复能督责我否？」言讫皆笑，略无戚容。政事一委权奸，悉更太祖成法，注意诸王，遂成不轨之谋矣。 
　　一日朝罢，允炆谓黄子澄曰：「先生忆昔者之言乎？」子澄曰：「何事？」允炆曰：「东角门在尔。」子澄曰：「臣以为他事，若是事，臣固不忘也。此事须密待臣细谋之。」一日，与齐泰等私相谋曰：「今主幼不闲政治，诸王年长，手握重兵，久则难制。吾辈欲长有富贵，须当蚤计。」齐泰曰：「此甚易，但使人诬发某阴私，坐以逆谋，则可以削之，削一可以连坐。」子澄曰：「此策未善，姑更思之。」齐泰曰：「他事不足以动之，惟加以大逆，则坐以不宥。」子澄曰：「善，但所发何先？」齐泰曰：「燕王素称英武，威闻海内，志广气刚，气刚者，易于挫抑，执其有异图，执信其诬？去其大者，小者自慑。」子澄曰：「是谋虽佳，然未尽善。燕王性豁达果断，尝观其举动，沉静深远，莫测其端倪，恐未易去，一发不成，大事遂去。莫若发自周王，周王易与尔。伺去周王，可以觇之，且令议周王罪，周王其同母弟也，必来救，救则可以连坐。周王既去，则其势孤立，僻处一隅，危如累卵，谁肯从之？此时虽有圣智，不能为矣。」齐泰曰：「公言甚善，非所及也。」明日，以语允炆，允炆喜曰：「黄先生可谓善谋。」乃先遣人流言于朝曰：「周王反。」允炆始佯为不信，及告者三至，遂遣李景隆调兵，声言备　西。李景隆猝至河南，周王治具，邀其蚤食，李景隆以兵围王城，执王府僚属，驱周王及世子阖宫皆出，拘至京师，削爵为庶人，迁入云南，困辱至极，妻子异处，穴墙以通饮食。未几，遂罪代王。已而罪湘王，逼其阖官焚死。又籍齐王，困于京师。又诬岷王，降为庶人，流于漳州。 
　　时诸王坐废，允炆日益骄纵，焚太祖高皇帝、孝慈高皇后御容，拆毁后宫，掘地五尺，大兴土木，怨嗟盈路，淫佚放恣，靡所不为。遣宦者四出，选择女子，充满后宫，通夕饮食，剧戏歌舞，嬖幸者任其所需，谓羊不肥美，辄杀数羊以厌一妇之欲。又作奇技淫巧，媚悦妇人，穷奢极侈，暴殄天物，甚至亵衣皆饰以珠玉锦绣。各王府宫人有色者，皆选留与通，常服淫药，药燥性发，血气狂乱，御数老妇不足，更缚牝羊母猪与交。荒眈酒色，昼夜无度。及临朝，精神昏暗，俯首凭案，唯唯数事而已。宫中起大觉殿，于内置轮藏。 （「于内置轮藏」，原无「置」字，据明天一阁抄本补。） 出公主与尼为徒，敬礼桑门，狎侮宗庙。尝置一女子于盒以为戏，谓为时物，舁入奉先殿荐新，盒开聚观，大笑而散。倚信阉竖，与决大事，凡进退大臣，参掌兵马，皆得专之。陵辱衣冠，毒虐良善，御史皆被棰挞。纪纲坏乱，构成大祸。自是灾异迭见，恬不自省。夜宴张灯荧煌，忽不见人。寝宫初成，见男子提一人头，血色模糊，直入宫内，随索之，寂无所有。狐狸满室，变怪万状，徧置鹰犬，亦不能止。他如日赤无光，星辰无度，彗扫军门，荧惑守心犯斗，飞煌蔽天，山崩地震，水旱疫疠，连年不息，锦衣卫火，武库自焚，文华殿毁，承天门灾，虽变异多端，而酗乐自如。 
