<!-- { "loadSidebar": true } -->
　　先是，李景隆恐上回，日夜戒严，植戟立雪中，苦不得休息，冻死及堕指者甚众，故临阵，战辄败。时贼围九门者不知李景隆已遁，犹守不退。癸酉，上率兵攻之，破其四营，杀死甚众，其余望风遁奔，所获兵资器仗不可胜计。诸将稽首谢曰：「臣等前请先破李景隆，然后攻取大宁，而睿算神谋，制胜料敌，无一不酬，何其神也。」上曰：「此适中尔，无足喜也。卿等所言，皆万全之策，我未用卿等言者，以其有可乘之机故尔。此不可为常，后毋难言。」 
　　乙未，上还城，休息士马。上书于朝曰： 
　　盖闻天下之至尊至大者，君与亲也，故臣之于君，子之于父，必当尽其礼者，盖不忘其大本大恩也。故臣之于君则尽其忠，子之于父则尽其孝，为臣而不忠于君，为子而不孝于亲者，是忘大本大恩也，此岂人类也欤？若然，则君亲之大本大恩， （「则君亲之大本大恩」，「本」原作「之」，据明朱当■〈氵眄〉国朝典故本改。） 为臣子者不可以不报，君亲之雠，又岂可不报乎？礼曰：「君父之雠，不共戴天，兄弟之雠不反兵。」今我太祖高皇帝子也，君亲之雠，可不报乎？但念父皇存日，因春秋高，故每岁召诸王或一度或两度入朝，父皇谓众王曰：「吾之所以每岁唤尔诸子或一度或两度来见者何也？我年老，虑病有不测，弗能见尔辈也，岂不知尔辈往来匍匐之劳勚？」父皇康健之日尚如此，矧既病久，焉得不来召我诸子见也。不知父皇果何病也，亦不知服何药而不瘳，以至于大故也。礼曰：「君有疾饮药，臣先尝之，亲有疾饮药，子先尝之。」今忝为父皇亲子，分封于燕，去京三千里之远，每岁朝觐，马行不过七日，父皇既病久，如何不令人来报，俾得一见父皇，知何病，用何药，尽人子之礼也。焉有父病而不令子知者？焉有为子而不知父病者？天下岂有无父子之国也邪？无父子之礼者，则非人之类也。况父皇闰五月初十日未时崩，寅时即殓，不知何为如此之速也。礼曰：「三日而殓，俟其复生。」今不一日而殓，礼乎？古今天下，自天子至于庶人，焉有父死而不报子知者？焉有父死而子不得奔丧者也？及踰一月，方诏亲王及天下知之，如此则我亲子与庶民同也。又不知父皇梓宫何以七日而葬，不知何为如此之速也？礼曰：「天子七月而葬。」今七日即葬，礼乎？今见诏内言「燕庶人父子」，岂葬父皇以庶人之礼耶？可为哀痛！未几，即拆毁宫殿，掘地五尺，明有诏云：「太祖高皇帝开基创业，平定天下，用心三十年，纲纪法度，布画大定，犹如起造巨室，与人居处，苟为官者，不修政事，不守法度，如拆毁室卢，欲求安处，焉有是理？」旨哉言乎，今奸臣首将宫殿拆毁，与所言大相违背，使天下之人遵法，亦难矣哉！孔子曰：「父在观其志，父殁观其行，三年无政于父之道，可谓孝矣。」我父皇存日，尝与诸王曰：「我为天子，盖造宫殿，不过欲壮观天下，万邦来朝，使其观瞻，知中国天子之尊严也。然此劳军民之力，费用钱粮，岂易尔耶？盖此宫殿，极为坚致，使后世子孙不须更造，以劳军民。」今拆毁祖业，礼乎？非礼乎？父皇宾天，不得奔丧，欲自诣京，复恐外人不知者谓有他志，故吞声忍气，不敢出言，痛裂肝肺，泪从中堕。不意奸邪小人，交构为恶，巧言欺惑，变乱祖法，岂不知皇明祖训?御制序云：「凡我子孙，钦承朕命，毋作聪明，乱我已成之法，一字不可改易，非但不负朕垂训之意，而天地祖宗亦将孚佑于无穷矣。呜呼，其敬戒之哉！」伏自父皇宾天，闻齐泰等奏定礼仪，凡朝几筵，揖而不拜，及小祥节屇，祭不亲与。差百户林玉、邓庸等奏事，辄被囚系，棰楚锻炼，令诬王造反，云擅自操练军士，造作军器，必有他图。齐泰等明知皇明祖训?兵卫内二条：「凡王教练军士，一月十次，或七八次、五六次，若临事有警，或王有闲暇，则遍数不拘。」又云：「凡王入朝，其随侍文武官员，马步旗军，不拘数目，若王恐供给繁重，斟酌从行者，听。其军士仪卫，旗帜甲仗，务要鲜明整肃，以壮臣民之观。」 （「以壮臣民之观」，原无「臣」字，据明天一阁抄本补。） 想惟太祖高皇帝以诸子出守藩屏，使其常岁操练军马，造作军器，惟欲防边御寇，以保社稷，隆基业于万世，岂有他哉？其奸臣齐泰等不遵祖法，恣行奸宄，操威福予夺之权，天下之人，但知有彼，不复知有朝廷也。七月以来，诈令恶少宋忠、谢贵等来见屠戮，为保性命， （「为保性命」，原无「保」字，据明天一阁抄本补。） 不得已而动兵，宋忠、谢贵俱已就擒，已具本奏闻，拱候裁决，到今不蒙示谕。齐泰等又矫诏令长与侯耿炳文等领军驻雄县、真定，来攻北平。重为保性命之故，不得已而又动兵，败炳文所领军马，生擒驸马李坚、都督潘忠、宁忠、顾成、都指挥刘遂、指挥杨松等。奸臣齐泰揭榜毁骂，并指斥太祖高皇帝，如此大逆不道，其罪当何如哉？十月六日，又矫诏令曹国公李景隆等总兵领天下军马来攻北平。躬率精锐，尽杀败之，李景隆夜遁而去。若此所为，奸臣齐泰等必欲杀我父皇子孙，坏我父皇基业，意在荡灭无余，将以图天下也。此等逆贼，义不与之共戴天，不报此雠，纵死不已。今昧死上奏，伏望愍念父皇太祖高皇帝起布衣，奋万死不顾一生，艰难创业。分封诸子，未及期年，诛灭殆尽。俯赐仁慈，留我父皇一二亲子，以奉祖宗香火，至幸至幸。不然，必欲见杀，则我数十万之众，皆必死之人，谚云：「一人拚命，千夫莫当。」纵有数百万之众，亦无如之何矣。愿体上帝好生之心，勿驱无罪之人死于白刃之下，恩莫大也。傥听愚言，速去左右奸邪之人，下宽容之诏，以全宗亲，则社稷永安，生民永赖。若必不去，是不共戴天之雠，终必报也。不报此雠，是不为孝子，是忘大本大恩也，伏请裁决。 
　　书至，不报。 
　　丁丑，大犒师。上谕之曰：「自举义以来，荷天地眷佑，皇考在天之灵，以保予躬。亦尔有众用命，同心一德，故获累胜。然常胜之家，难以虑敌。夫常胜则气盈，气盈则志骄，志骄则堕慢生，堕慢生，败机乘之矣。昔周公胜敌而愈惧，故周祚益昌，古语云『惧在于畏小』，予不患众不能胜，但患不能惧尔。彼以天下之力敌我一隅，屡遭挫衄，将必益兵以求一决，战兢惕励，惩艾前失。我之常胜，必生慢忽，以慢忽而对兢惕，鲜有不败，须持谨以待之。」众咸顿首听命。 
　　戊寅，释遣守皇陵卒。先是，俘降者众，即散遣之，有愿留者听。至是知有守皇陵卒，上恻然曰：「幼冲不思祖宗陵寝为重，守卒以调而来，天下士马固多，岂少此数人？」乃召至前，与之资粮，遣归守皇陵。 
　　黄子澄等知景隆败，匿而不言。允炆问黄子澄曰：「比闻军中不利，如何？」黄子澄曰：「闻已胜，但天寒，士卒不堪，暂回德州，待来春更进。」黄子澄遣人密语李景隆， （「黄子澄遣人密语李景隆」，原无「遣人」二字，据明天一阁抄本补。） 令隐其败军之由，李景隆如其指，报不以实。由是内外蒙蔽，政益乱矣。李景隆盖黄子澄举以将兵，故所言无不听也。 
　　按：李景隆再以数十万众大败，南兵至此，事势不可为矣。子澄乃托言天寒，又密语李景隆，令隐其败军之由，是建文之亡非他，由黄子澄之荐景隆误之也，景隆真一赵括。文皇方幸其来，而子澄乃中敌人之所幸，乌在其为谋国，虽子澄之误，亦天也。天将有所成，则必有所误，天将以成我文皇之大业也。天之所造，虽智者失其谋，勇者失其力，而况子澄、景隆之流乎？是又建文之不终，文皇之靖难，皆天也，非人所能为也。 
　　甲申，大赉将士，上谕诸将曰：「赏罚者，公天下之道也。赏当人心则众劝，罚当人心则众惩，善为政者不以赏私亲，不以罚私怨，故衡石至公，天下取其平；冰鉴至明，天下取其照。今将士戮力，以平大难，报我皇考之恩，战阵城守，殚忠竭诚，守必坚完，战必克捷，论功升赏，以酬其劳。然予耳目所及，岂能周知？必尔诸将，从公核报， （「从公核报」，「核」原作「劾」，据明朱当■〈氵眄〉国朝典故本改。） 不狥私情，不亏公义，有功无功，不令倒置，务合至公，以惬舆情。爵赏失当，人心嗟怨，何以服众？其有功多为所匿蔽，赏不足以偿劳者，其明以告予，勿退有后言。」将士闻之皆悦。 
　　己丑，燕山右护卫指挥使谭渊、指挥佥事陈贤、致仕指挥佥事高实、申用、富峪卫指挥佥事景福、会州卫指挥使谢芳、陈旭、指挥佥事端亮、营州左护卫指挥同知钱武、济阳卫指挥佥事郭义、燕山中护卫指挥同知陈珪、燕山前卫指挥同知李清、燕山左卫指挥使徐祥俱以功升北平都司都指挥佥事。周成、袁成、张睦被彼奸臣谗害，贬逐落职，上念其皆太祖功臣，咸复其职。 
　　甲午，上谕于众曰：「惟我皇考太祖高皇帝奉天明命，统一华夷，圣泽诞敷，沾被万国，天下咸和，熙熙皥皥，道同邃古，德并唐虞，汉唐开国之君，岂能企及。肇造洪基，相承万世，长子立为皇太子，余子皆列土封王，藩屏邦家，同享富贵。不幸皇太子蚤薨，秦王、晋王相继薨逝。比我皇考宾天，太孙嗣位，年幼昏惑，奸臣齐泰、黄子澄在侧用事，憸邪谗慝，交构祸机，废弃典章，渎乱人纪，谋害亲王，撼摇宗社。诸王守分，无隙可乘，加以大罪，削除其国，伤绝伦理，行道咨嗟。忍心无厌，复操刃向予，前后兴师，动踰百万。赖天地皇考相佑予躬，臣下一心，戮力效死，遂能以寡敌众，所向摧折。予每克捷， （「予每克捷」，原无「予」字，据明朱当■〈氵眄〉国朝典故本补。） 益重忧畏，思天下苍生皆皇考赤子，奸恶驱之以冒白刃，彼何罪焉？故生者释之，死者收瘗，而幼冲曾不思孤人之子，寡人之妻，有伤和气，则召灾沴。比者，灾及府库，京师地震，山崩水溢，大风雨雹，损屋拔树，飞煌蔽天，赤地千里，天心警戒，可谓至矣。此皆信任奸邪，变更成宪，戕害骨肉，毒痛生灵之咎征，终不省悟，卒为所蒙蔽。嗟乎！我皇考封建诸子，巩固基业，安如盘石，奸臣用计，必欲屠灭，以快其所欲。设谋不臧，鬼神攸鉴，宗社有灵，终殄恶类，使朝廷之纲纪复振，皇考之典章复明，我得以保守身家，永为边翰，斯诚所幸愿。告于有众，体予至怀。」 
