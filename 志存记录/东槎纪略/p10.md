<!-- { "loadSidebar": true } -->
　　一、入山备道，应照前署厅姚莹原议缓修也。志恒议曰：「噶玛兰应修备道二条，泉、粤二籍民人分垦地界各得其一。各前厅遵照奏案谕催二籍头人兴修。旋据泉籍总理翁清和、粤籍总理林典等禀请宽展年限。前署厅姚莹传齐各头人结首细加咨询，缘两处备道，一由艋舺之大坪林进山，从内山折转至大湖隘，始抵东势之溪洲，系泉人分得地界；一由竹堑之九芎林进山，经盐菜瓮翻玉山内鹿埔，可出东势之小叭哩沙喃口，系粤人分得地界。计程皆应三日，而所历悬崖峭壁，山径崎岖，树木丛杂，须扳藤附葛而上，生番处处皆可出没，兼隔大溪数重，深不可测，怪石罗列，舟楫难施，溪流复移徙不定，并无崖岸可建桥梁。若欲进山修筑，须待溪流干涸之际，各负干粮，执持器械，结队前进，以防生番肆杀，野兽搏噬。需数载之久，始能将事。计其工费，非万金不可。详准咨部展限缓修在案。今卑职覆加查察，该两路山径天限，险峻纡回，百数十里，并无平坦之地可以垦辟田园，山内向无居民，即樵采之人亦不敢穷幽深入。本年山匠林允春滋事，经水师提督许带兵围捕，各犯狼奔鼠窜，亦无一犯敢从此二处逃走者，可为明证。刻下三貂正道，大半业已修整宽平，行旅往来不绝。况备道开成，无人镇压，必弃为盗贼逋逃之薮。应请仍照姚莹所议，准予缓修。将来民人入山樵采渐多，人烟稠密，或行旅渐通，生番潜迹，再议兴修，未为不可。」

　　传穟覆核曰：「杨守原议修筑进山备道者，盖缘兰民三籍，漳居十之七、八，泉仅十分之二，粤人则不及十分之一。又三貂正道进兰头围、西势一带，尽属漳人；台地好分气类，恐有械斗缓急之事，泉、粤二籍为漳人所困，不能自通。且三貂径险，设有不虞，易于梗塞。故欲更修二道，诚为远虑。卑府细加咨询，泉、粤二籍，自以人少，皆与漳民和睦，并无争竞之心。设有不虞，尚有乌石及加礼远二港，可由海道径达鸡笼、艋舺，不必假道内山。前署通判姚莹查议此二道深曲险阻，事非急要，详准咨部缓修。今吕倅亦请照姚莹所议，与卑府管见相同。所有杨守原议请修入山备道之处，应毋庸议。」

　　一、坛庙城垣，俱已创建成规，应请修造城隍神庙，以符职守而顺舆情也。志恒议曰：「噶玛兰创始事宜案内，奉准部文，天后、城隍神庙，应就兰属官民捐建。各前厅议设董事经理，出示劝捐，未有成效。今卑职于抵任后，查自开辟兰疆以来，所有山川、社稷坛、风云雷雨、城隍祭祀神位，以及城垣池沼、文武员弁衙署、兵丁卡房各工，俱已创建成规。天后庙亦于城内建有庙屋两进，规模粗就。惟城隍无庙，仅于天后庙内附设纸牌，实不足以昭诚敬。况城隍尊神，凡有府、州、县城池者，无不建庙，以便民间祈报。今噶玛兰收入版图，设官分职，阴阳之道，理无二致，城隍尊神，不可无庙。卑职倡捐经费，买定本城北门内空地一所，择本年十月初八日兴工，建庙塑像，以顺舆情。」

　　传穟覆核曰：「神道设教，说本羲经；燮理幽明，赞襄圣治；故凡建都设邑，皆有城隍尊神，职同守土，咸受敕封，载在礼官，恭承祀典。杨守原议兰厅建立山川、社稷二坛，春秋致祭，准销祭品银二十两。乃社稷有坛，城隍无庙，典仪未备，人神不安。现据吕倅倡率本地民人捐资兴建，以顺舆情，殊与大部官民捐建之文相符。惟祭品支销，尚未议及，虽为数无几，而不载礼官，即不足以昭崇敬。又厉坛者，所以安慰无主幽魂，俾有凭依，乃不为厉之意。应请饬该倅俟城隍庙工完竣，并掇设厉坛以祀无主民番。所有城隍及厉坛，自道光四年为始，准其每年在余租项下动支祭品银十两，以昭崇敬，并乞宪台察核咨部立案。」

　　一、罗东巡检兼管司狱，毋庸移驻也。志恒议曰：「原奏自五围至罗东，陆程二十二里，设巡检一员，为专管埔官。现在罗东荒埔，多未开垦，户口较少，政务亦简，新设巡检援照竹堑巡检之例，与印官同城兼管司狱，时往罗东稽察，仍俟罗东荒榛尽辟，户口日聚，应否移驻，随时酌量办理。卑职查罗东荒埔，虽已陆续开垦，其近山荆榛荒土，尚未尽透。居民户口，亦未稠密。罗东离城较近，巡检不时亲赴各庄稽察，尽堪控制。且该巡检兼司狱务，朝夕稽查，尤关紧要。现在衙署，已于城中建盖，应请仍与印官同城，兼管司狱事务，毋庸移驻罗东。」

　　传穟覆核曰：「兰厅治在五围，北距淡、兰交界约百余里，南距苏澳边境约四十里，罗东在东势之中，距厅治仅二十二里，地虽开辟，民仍无多，巡检驻居城中，控制稽查，往来甚便。且该巡检兼管司狱，有监狱之责，应如吕倅所议，毋庸移驻。」

　　一、乌石港及加礼远港口，小船出入，应请由厅督同县丞会营稽查挂验，免其配载官差也。志恒议曰：「噶玛兰西势乌石港、东势加礼远港，二处小口，向于春末夏初南风当令之时，有台属之鹿港、大按、八里岔、鸡笼等处小船，载民间日用货物，进港贸易，并有内地之祥芝、獭窟、永宁、深沪等澳采捕渔舟入口，售卖盐鱼、鱼脯，换载食米回内。其船每只仅可装米二、三百石。所有兰境每年额销郡垣濑北场课盐七千石，必须雇觅此项渔船二十余只，方足以敷运载。如装米至四、五百石之商船，因港门浅狭，莫能进港。且入口海道，回环曲折，而乌石港口，礁汕罗列，旁有鸡屿、卯鼻潮水分流之险，一交秋令，港门沙塞，即按边各项小船，亦难出入矣。稽自兰疆收入版图十余年，未有堪以配载官榖之船入港者。兰地僻处全台山后，生齿日繁，人烟辐凑，一切日用所需，全赖各处小船，于春夏之间，入口贸易，倘累以官差，或小加裁禁，舟商一经裹足，地方立见衰颓。惟是每年进口商渔船只，或一百余号至二百余号不等，若不官为稽察挂验，难保无夹带违禁货物，甚或附搭匪人偷渡，实不可不防其渐。查全台虽例止鹿耳门、鹿仔港、八里岔三口通行，其余小口一概不准私越，即未便官为挂验；但噶玛兰另为一区，由艋舺入山，计程四站，其间崇山峻岭，货多滞重，难以陆行，是乌石港、加礼远港二处必须舟楫往来，以为民便。头围县丞、头围千总驻札之所，切近二港，应请由厅督同县丞会营于船只进港、出港之时，逐加查验，盖印放行，并令县丞按月造册，由厅核明转报。其进港一切船只，免其配载官差，以昭体恤而免繁扰。」

　　传穟覆核曰：「台地各船，配载官差，惟有官榖最大，但三口配载官榖，皆用大船，盖运载客货二、三千石，赀本既厚，载价亦多，派令配载官榖，大者一百八十石，小者一百三十石，给与七分运脚，商民赔费无多，故得久远遵行。至于遭风到口小渔船，梁头五尺以上至八、九尺者，载货不过数百石，向不配载官榖。嗣因大船稀少，官榖欠运甚多，嘉庆十五年后始议令到口小渔船一概配载，五尺以上配榖三十石，六尺、八尺以上配榖四、五十石至六十石不等，然必正口始可押配。其私口小港，虽遭风到岸之船，亦必押归正口配载。缘正口人户殷繁，百货骈集，各有行保，配运官榖，设有遭风失水，皆行保着赔。其私港小口，向无行保，即令配载，而其船妥否，并无把握，设有失水，官榖即归无着。此各口配载官榖之情形也。噶玛兰虽有乌石港、加礼远港二口，港门浅狭，入口之船不过二、三百石，得利甚微。兰地民间百货，旱路难通，皆赖其贩运。若累以官差，或小加裁禁，诚如吕倅所言，舟商一经裹足，地方立见衰颓。且仅春夏之间，港门通畅，秋令后港门沙塞，即小船亦难出入，此又与通台各口情形不同。应请俯如所议，二港小船，免配官差。惟责成该厅督同头围县丞会营于船只出入时稽查挂验，并于船照内登明所载货物，并来往处所，不许夹带违禁货物，及匪人附搭偷渡诸弊。仍按月造册，由厅转报，洵于体恤民商之中，仍寓慎重海防之意。」

　　一、仰山书院，因乏经费未建，延请山长于文昌宫作课，以端士习而振文风也。志恒议曰：「噶玛兰厅自嘉庆十五年收入版图，生齿日繁，人烟辐凑，其间工商农业者十居八九，多以强霸刁健为能，明于孝弟礼让者十难一二。地方僻陋，学校未施。必先设书院，延师教育人材，日渐观摩，以期振兴文教。前厅翟淦议设仰山书院名目，因乏经费，未能建创，仅于文昌宫内，延师作课，每岁甄录生童六、七十名。所需师生膏火花红，前厅高大镛将阿里史等社余埔原议设屯未准之租榖，改作此项经费。后来历任照办，俱未详明立案。此时文昌宫内，现经前署厅姚莹延有台邑拔贡生利瓦伊扬主讲，从师肄业生童共八十余名。事难中止，经费不敷。除将阿里史等社租额另列专条议请宪示外，所有原设仰山书院名目，现经延师设课缘由，伏乞宪鉴，应毋庸奏咨，以省案牍。」

　　传穟覆核曰：「噶玛兰新辟之区，三籍人民，风气强悍，自宜选择俊秀，教之诵习诗书，俾知孝悌礼让。从前虽经议设仰山书院，因乏经费，未能创建。既有文昌宫可以作课，并延请山长，生童肄业八十余名，近年附入淡水厅学者已有两、三人，是即造就人材之效。若能建立学舍，增益膏火，文风可望彬彬日盛。此时自可毋庸奏咨。惟卑府更有请者，兰厅远在山后，至郡十三日程，道路险窄，生童肄业，每逢考试，跋涉艰难，希图进取，似宜格外鼓舞，以昭体恤。但文风初肇，生童不及百人，未能立学，向皆统由淡水厅录取送考；可否奏请于卷面别立兰字号，每岁台湾道拔取一名，以为定制，仍附淡水学教谕管束。如此则兰厅士子，进取有阶，必更蒸蒸向学，其于地方不无裨益。」

