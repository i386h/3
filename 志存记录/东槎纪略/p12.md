<!-- { "loadSidebar": true } -->
　　九年，有彰化社番首潘贤文、大乳汗毛格犯法，惧捕，合岸里、阿里史、阿束、东螺、北投、大甲、吞霄、马赛诸社番千余人，越内山逃至五围，欲争地。阿里史众强而鸟鎗多，漳人不敢斗，相与谋，阿里史无粮，不若助之粟而散其众。乃阳与和，分置诸番而食之。阿里史众喜，渐乃换买其鸟鎗几尽。阿里史乃弱，悟悔而无如何。

　　十一年，山前漳、泉械斗，有泉人走入蛤仔难者，泉人纳之，亦与漳人斗，阿里史诸番及粤人本地土番皆附之，合攻漳人，不胜，泉所分地尽为漳有，仅存溪洲。斗几一年始息。阿里史诸社乃自开罗东居之，潘贤文为之长。十四年，漳、泉又斗，漳人林标、黄添、李观兴各领壮丁百人，吴全、李佑前导之，夜由叭哩沙喃潜出罗东后径攻之，阿里史众惊溃，走入土番社内，漳人遂有罗东；已复和泉人，乃自溪洲沿海开地至大湖。粤人乃至东势开冬瓜山一带。此皆十五年前事也。

　　谢退榖蛤仔难纪略曰：「嘉庆三年，有龙溪萧竹者，颇喜吟咏，于堪舆之术，自谓得异传。竹从其友游台湾，穷涉至蛤仔难，吴沙款之。居且久，乃为标其胜处为八景，且益为十六景。今所传兰城拱翠、龙潭印月、曲径香泉、浊水含清之类者是也。竹悉为赋诗，或论述某山水，遂为图以出。其图于山水脉落甚详，时未有五围、六国，要其可以建围之地，竹于图中皆递指之，后悉如其言」。余按嘉庆三年，吴沙已死，安有款居萧竹之事？若谓二年，则是时仅开头围，与番争斗未息，安得游览全势？以余考之：盖款萧竹者，吴沙之子光裔与吴化辈也。化等既得二围与番和，乃延竹进窥其地。

　　噶玛兰入籍

　　噶玛兰之入图籍也，其议倡自淡水同知徐梦麟。乾隆五十三年林爽文既平，徐署府事，乃为台湾府杨廷理言吴沙可信用及蛤仔难生番易于招抚，杨议上之。巡抚徐嗣曾以外界地恐肇番衅，弗许。吴沙既入垦，惧获罪，嘉庆二年赴淡水请给札招垦；同知何茹莲予之。沙出私单招佃，每地五甲为一张犁，取番银二十助乡勇费。沙死四年，其众诡名苏长发赴省请垦，藩司刘栻檄府察之。淡水同知李明心议以蛤仔难远在淡水、三貂以外，距淡城五百里，深林密箐，迭嶂重峦，鸟道纡回，人迹罕至，三十六社生番性同枭獍，勿许便。时栻已去，藩司李长森从之。六年，沙子光裔及何缋、赵隆盛、柯有成等请，复如前议置之。然三籍人众，亦未议逐出山封禁，民垦自若也。缋等多方求为业户，不克。

　　十一年，海寇蔡牵至乌石港，欲取其地，使人通谋共垦，众患之。贼舟有幼童被掳者，乘间登岸，遇其父，匿之，贼索不得，扬言且灭头围，众益惧。头人陈奠邦、吴化辈相与谋，今通贼，官兵必讨，不如拒之，且以为功。乃夜定计集乡勇并各社番伏岸上为备，贼犹未觉，晨入市货物，众乃缚之，得十三人并贼目。贼闻之，怒，连帆进攻。众断大树塞港，贼不得进。拒敌久之，贼败去。化等乃以所擒贼献。将军赛冲阿闻，乃有该处膏腴，为蔡逆窥伺之奏。夏四月，奉命官兵相机筹备，犹未议开也。七月，杨廷理以事戍伊犁返，复授知府，召见问状；廷理奏蛤仔难当开，不宜弃置贻边患，上使驰驿至闽与督抚商之，未果。

　　十二年七月，海贼朱濆大载农具泊苏澳，谋夺溪南地为贼巢。五围头人陈奠邦等遣人告急。廷理乃与南澳镇王得禄水陆赴援。先是漳人尽得有西势地，柯有成、何缋、陈奠邦、赖岳、吴化、吴光裔六人为之董事。而东势之强者独潘贤文处罗东社。自罗东以南，至苏澳数十里，朱濆谋夺之，以哔叽、红布散给东、西势各社番。有漳人李佑阴结党与通。廷理乃以札谕柯有成、潘贤文七人，晓以大义，以哔叽十板、红布五百疋、番银千饼赉众番。贤文大悦，民咸踊跃。乃设木栅于海口，各出器械巡逻，捕通贼者。佑党惧，挈妻子入于贼舟。贤文复获海寇黄善等七人以献。有黄灶者，大股贼目也，遁于蛤仔难，为黄姓所匿。廷理索之，黄姓缚灶出献。于是蛤仔难民竞出治道，以迎廷理。时镇道以地叵测，檄勿往，廷理勿从。九月九日，自艋舺入山，四日而至五围。蛤仔难向多雨，秋以后山海气蒸，瘴云暝合，及杨至而群峰开霁，民以为祥。集耆老抚慰之，众皆鼓舞听命。义首林永福、翁清和等愿率精壮效用。朱濆踞苏澳港内之南澳，王得禄以舟师追至港口。港内宽外狭，贼以巨缆缠铁锹横沉港口。林永福等番勇千二百人穿山开路，以达苏澳，合舟师；潘贤文以众断贼樵汲。戊午，得禄以舟师进攻贼于苏澳，廷理率林永福等自澳后夹攻之。贼大败突出，官军截击，焚贼舟三，沉其大舟一，获二舟，贼以十六艘顺流东遁。廷理安抚其民而归。言于将军赛冲阿，请设官丈升田园，弗许。旋去府任，又力言之，将军令与署府邹翰议之。十三年春，乃奏请设屯，而免其升科；部驳中止。十二月，少詹事闽人梁上国上言：「蛤仔难田土，平旷丰饶，每为海盗窥伺。前朱濆、蔡牵皆欲占之，俱为官兵击退。若收入版图，不特绝洋盗窥伺之端，且可获海疆之利」。并条奏其状甚悉。上命总督阿林保、巡抚张师诚议之。阿林保乃以同知徐汝澜署台守诣勘，徐仍如赛冲阿议。

　　十四年正月，上谕阿林保曰：「蛤仔难居民，现已聚至六万余人，且盗贼窥伺时，能知协力备御杀贼，深明大义，自应收入版图，岂可置之化外？况其地又膏腴，素为贼匪觊觎，若不官为经理，妥协防守，设竟为贼匪占踞，岂不成其巢穴，更添台湾肘腋之患乎？该督抚其熟筹定议，如何设官，安立厅县，或用文职，或用武营，随宜斟酌，期于经久乃善。梁上国折内，叙及蔡逆贼船，近至苏澳时，先率众上岸，有番人与斗，居民吴氏擒获数贼以献，贼始惊溃而去。嗣朱濆窜往，亦经居民与官兵夹攻败贼。如此出力，从前曾否奏明施恩？彼时如曾擒献贼犯，即当加之奖赏，亦此时收抚之要着也」。时以漳、泉分类械斗，未及行。

　　十五年，总督方维甸过台治之，既定，乃谋此事。至艋舺，有蛤仔难番土目包阿里率噶里阿完等社番迎见，呈送户口清册，遵制薙发，请入版图，并请设立通事，以免熟番侵凌。又有民人何缋等呈请已垦田地，照则升科，设官弹压，分定地界。维甸大悦。生番各予奖赏，传民番面询其状。乃覆奏曰：「淡水玉山之后，地名噶玛兰，系番语，闽音不正，讹为蛤仔难。其地三面距山，东临大海，平原宽广，形若半规。南有苏澳，可进大船。北有乌石港，仅容小艇。中有浊水大溪，出山东注，原在噶里阿完社东旁入海，近年故道淤浅，正溜北徙，绕过员山，径五围之东，由乌石港入海。民人所居，自五围之外，尚有员山、溪洲、罗东、汤围、柴围、大湖围、三十九结围、都美鹤围、劳劳围、下溪洲、几穆捞、辛那罕等处，及围外零户。浊水溪故道之北、尽为漳人开垦十之七八；故道之南，系泉人、粤人开垦。又有岸里社、阿里史社、阿束社、东螺社、牛骂头社熟番迁居其中，荒埔尚未全垦。此噶玛兰地势情形也。当令总兵武隆阿、知府杨廷理勘查，覆称噶玛兰南北约长六、七十里，东西约宽二、三十里不等，漳人四万二千五百除丁，泉人二百五十余丁，粤人一百四十余丁，熟番五社九百九十余丁，归化生番三十三社四千五百余丁。未垦荒埔，应请分出地界，何处令何籍民人开垦，何处令何社番开垦，分画公平，以杜争执。已垦田地，丈量升科。其员山东北，地处适中，可以设官安营。头围为水陆扼要之处，应设分汛。臣查噶玛兰田土膏腴，米价较贱，流寓日多，又有朱濆帮内散去余党，及逃凶逸犯潜匿其中。前年漳人亦与泉人械斗，熟番互相党护。泉人为漳人所困，大半避出。以强凌弱，相习成风。良善民番，皆思设官纳赋。若竟置之化外，恐台湾日后或添肘腋之患。镇道佥议，皆以设官经理为宜。然该处数十年为王化所不及，一旦绳以法度，亦不能立就安贴。知府杨廷理丁忧，巡检胡桂于情形最为熟悉，臣已令其清查田甲，分划地界，俟其查明，会同抚臣详议具奏」。四月初五日，杨廷理入山，请定章程十八则，丈绳一具以行。何缋等始犹谋为业户，廷理不许，令各结首分领垦单，自往丈量，经三月始毕。乃草其节略具报。时维甸已去闽，汪志伊继之，檄台澎道张志绪与廷理覆勘。十六年三月，廷理至郡定议。九月，汪志伊与巡抚张师诚酌定条例以闻。

　　西势社番

　　西势社番者，在浊水大溪之北。自溪北至乌石港，凡二十社。未入版图之先，茹毛饮血，蓬发露体，男女莫别，婚姻无时，野合择配，听人自便，不识五伦，不谙岁序，以花开纪四时，打牲为恒业。间有汉人教之耕种稻谷，以为宝贵。以短刀代犁锄，并无牛只。间织树皮，仅蔽下体。其富者惟知蓄积虾米花布。又俗重金鲤鱼，以铜线编成，形如新月，佩之出入，群以为艳羡矣。不重银钱。与人无犯。各社自立头人，不相统属。嘉庆元年，汉人吴沙率众入兰占垦，西势各社，首被侵夺殆尽。十五年，归沐王化，始赴官控理，已为民人先报升科，不能给还。知府杨廷理乃举汉人为各社总理，设立通事、土目，约束社众，造报丁册，教以人事，薙发着衣，始知置备耕牛、农具，渐通汉人语言，亦知爱重银钱，烹调饮食矣。惟伦常、祭葬、婚姻尚沿旧习。今纪道光元年各社通土番丁之数，以备考焉。

　　哆啰美远社，距城十二里，通事一人曰八宝笼，土目一人曰銮仔，番丁男妇三百四十三口。

　　打马烟社，距城二十二里，土目曰远老思问，番丁男妇一百二十六口。

　　奇立板社，距城十里，土目曰敏碌，番丁男妇八十一口。

　　麻里目罕社，距城十里，番耆曰那眉，番丁男妇四十一口。

　　摆离社，距城五里，土目曰厨瑶，番丁男妇一百零二口。

　　珍仔满力社，距城五里，土目曰夺孝碖，番丁男妇二百三十八口。

　　抵美福社，距城六里，土目曰阿返，番丁男妇一百四十九口。

　　流流社，距城二里，土目曰龟刘沙简，番丁男妇七十口。

　　麻芝镇社，距城四里，番耆曰阿纲吻，番丁男妇四十二口。

　　仔罕社，距城四里，土目曰阿纲合必舟，番丁男妇三百零八口。

　　抵美抵美社，距城八里，土目曰武礼把老，番丁男妇七十三口。

　　踏踏社，距城八里，土目曰武歹，番丁男妇一百六十一口。

　　高东社，距城八里，番耆曰龟刘，番丁男妇九十八口。

　　打那岸社，距城八里，土目曰武歹夏马述，番丁男妇四十四口。

