<!-- { "loadSidebar": true } -->
　　奇武暖社，距城六里，土目曰芥力，番丁男妇六十七口。

　　奇兰武兰社，距城十二里，土目曰谢马抵，番丁男妇四十九口。

　　辛仔罗罕社，距城二里，土目曰龟刘武朗，番丁男妇八十九口。

　　棋立丹社，距城十四里，番耆曰武歹吧荖郁，番丁男妇六十八口。

　　抵把叶社，距城十四里，土目曰阿纲，番丁男妇五十口。

　　抵美简社，距城二十里，土目曰敏碌，番丁男妇六十二口。

　　以上西势番二十社，通事一人，土目十六人，番丁二千二百六十二口，以番总理一人、社丁一人管束之。

　　嘉庆十六年，总督汪志伊奏：「噶玛兰东、西势社番，前皆不谙耕作，是以埔地听汉人占垦。尔来与汉人相习日久，渐知耕种，惟番性愚，不知积蓄，恐荒埔分尽，地不加辟，将来社番生齿日繁，未免生计日绌。是以杨廷理原议，大社周围加留余埔二里，小社加留余埔一里。兹据镇道府议请，东势几穆捞等十七社，命通事土目，将社番自耕田园栽树为内界，不许汉人贌耕，其加留余埔一里、二里之外，亦栽树为外界，准贌给汉人开垦，呈官立案，按年完纳番租，免其升科。其西势哆啰美远等二十社，群处沿海一带沙仑之上。西势番埔久为民人开垦，不能再留余埔。应将现在沙仑余埔，自乌石港口起，至东势界止，约长三十余里，宽一、二里不等，永为西势番业，不许民人过溪越垦。如番社人少，情愿贌给民人开垦，亦照东势之例，呈官立案，完纳番租，免其报升。庶东西番社，各安其业，日久相安」。奏入，上许之。西势加留沙埔久未及行。道光元年，署通判姚莹乃督西势番总理林兴邦、社丁张金标、通事八宝笼，会同各社土目，勘定西势加留沙埔，自乌石港起，至东势浊水溪止，沙仑埔六百二十四甲四分一厘七毫二丝，除原存奇立板、猫里露罕、流流等社地，及各社番自田一百二十八甲七分零外，实存沙埔地四百九十五甲七分零二毫八丝。西势大小二十社，统计番丁二千二百七十七丁口，按丁分配，每丁得地二分一厘七毫七丝。定明界址，分交各土目收掌，并绘造图册详司，其制乃定。

　　东势社番

　　东势社番者，在浊水大溪以南；自溪南至苏澳，凡十六社。嘉庆十五年，噶玛兰既入版图，西势民垦已定，杨廷理乃遣三籍头人，往大浊水溪南十六社荒埔，分授漳、泉、粤民人开垦，凡二千五百三十八甲。各社番性本愚弱，既归化，益不敢较，于是膏腴悉为民有。通判翟淦与杨廷理议请总督汪志伊，以各社近埔处所存给之大社二里、小社一里，谓之加留余埔，仍官为召佃，以三籍头人为佃首，经理收租，按社计丁而分给之，社番坐受焉。共丈得地一千二百五十五甲二分，自十五年至二十一、二、三年，次第垦成造册，详定其制。

　　漳佃首二人，原分埔地七百六十二甲七分三厘四毫七丝九忽，每甲定租四石，年额纳番租三千零五十石九斗三升九合，配社十二。

　　加礼宛社，距城十六里，通事一曰龟刘，土目一曰武歹加礼，番丁男妇四百五十三口。

　　流流社，距城十四里，土目一曰武歹夺，番丁男妇九十八口。

　　扫笏社，距城十四里，通事一曰武沥大里滑，土目一曰富笼，番丁男妇三百三十一口。

　　芭荖郁社，距城十四里，土目一曰阿返，番丁男妇九十二口。

　　歪仔歪社，距城十四里，土目一曰夺眉党，番丁男妇九十六口。

　　猫里府烟社，即马荖武烟社，距城十五里，土目一曰武裂末加眼，番丁男妇一百十九口。

　　南搭吝社，即马鲁烟社，距城十五里，土目一曰比兰，番丁男妇九十三口。

　　武罕社，距城十五里，土目一曰九敏，番丁男妇一百三十三口。

　　打那美社，即打纳美社，距城十五里，土目一曰那眉猫荖，番丁男妇二百零四口。

　　打那岸社，即打郎巷社，土目一曰那爻担武郎，番丁男妇一百零八口。

　　猴猴社，距城二十五里，土目一曰罩伯，番丁男妇一百二十四口。

　　其泽简社，距城二十里，土目一曰那爻甲武烈，番丁男妇一百口。

　　泉佃首一人，原分埔地三百八十三甲四分八厘九毫三丝六忽，每甲定租四石，年额纳番租一千五百三十三石九斗五升七合，配社三。

　　奇武荖社，距城二十五里，通事一曰斗氏打噜妈，土目一曰远噜劬令，番丁男妇四百四十口。

　　里脑社，即里荖社，距城二十里，土目二，曰喇喇哈喇噜、曰八里抵氏，番丁男妇一百八十三口。

　　婆罗新仔宛社，距城十六里，土目二，曰武歹龟刘、曰打那罔施八，番丁三百七十一口。

　　粤佃首一人，原分埔地一百三十五甲四分零七毫，每甲定租四石，年额纳番租五百四十一石六斗二升八合，配社一。

　　珍珠美简社，距城二十里，土目二，曰芥力素马干、曰劬劳包依力氏，番丁男妇二百四十八口。

　　以上东势番十六社，通事三人，土目十九人，番丁男妇三千三百零七口，无总理，即以三佃首、二社丁约束之。

　　沿边各隘

　　噶玛兰地势，东面海，西、南、北三面皆山。所在生番出没。自设官后，沿山次第设隘，以壮丁守之。二十一、二年间，犹有生番逸出杀人，今则防堵益密，林木伐平，沿山皆成隘田，而居民安堵矣。自三貂入噶玛兰首境，为远望坑，民壮寮在焉，始用以开道，继以护送行人。过远望而南，为大里简，设民壮寮与远望同。自大里简以南，乃沿山设隘，各有田园数十甲，以为口粮：曰梗枋、乌石港、金面山、白石、汤围、柴围、三围、四围一结、四围二结、四围三结、旱溪（又名枕头山）、大湖、叭哩沙喃、鹿埔、清水沟、崩山、员山庄、马赛、施八坑（新设）。

　　以上隘地十九所，北自梗枋，南至施八坑，不过弃界外数百甲之地，免其升科，隘丁贪利，尽力守之，而兰民无番患焉。

　　施八坑

　　嘉庆十七年，民人林朝宗等请垦苏澳施八坑。通判翟淦遣役李泉往侦之，回报云：「查施八坑乃由东势山尾过山盘仑始至，其处西、南、北俱迭山茂林，惟有一坑，形势甚狭。坑首西连叭哩吵喃生番社，坑口东出苏澳港，乃生番出没隘口。该地离东势马鞍山、草山及议设南关之地约五、六里，阻隔山仑，本生番地界，不与三籍应分埔地毗连。前有民人陈全、郑观凤在彼，欲求设隘开垦，奉批不准，已经弃置。至于坑头水堀，皆生番巢穴，尚有埔地若干，不能穷究。查兰地自入版图以来，东势一带，民番屡被生番杀害。南风盛发之时，又常有匪船寄泊澳内伺劫。易于藏奸，实属要地。去城窵远，最难防御。似可就地设隘把守，内御生番逸出，外护居民樵采，如遇匪船寄泊，亦可随时飞报防守，以杜奸民私垦藏奸之念，似于地方实有裨益」。淦未及许。其后稍为泉籍民人私垦。道光元年，聚居已三百余人。署通判姚莹请查造丁册，籍其田亩，以为隘地；未竣而去。

　　噶玛兰台异记

　　皇帝登极之元年六月癸未夜，噶玛兰风，飓也，或曰台，雨甚，伐木坏屋，禾大伤，继以疫。于是噶玛兰辟十一年矣，水患之岁五，台患之岁三；兰人大恐，谓鬼神降灾，不悦人之辟斯土也，将禳之。姚莹自郡反，闻灾驰至，周巡原野，倾者扶之，贫者周之，请于上而缓其征，制为药而疗其病，疫以止；民大悦。乃进耆老而告之曰：「吾人至此不易矣。生人以来，此为荒昧。惟狉獉之番，雎雎盱盱，巢居而穴处，其所以异于禽兽者几希。始自吴沙数无赖，召集农夫，负耰锄以入荒裔，剪荆榛，凿幽险，御虎狼之生番，数濒于死矣。乃筑围堡，置田园，聚旅成郛。既以无所统而相争夺，大吏以闻，天子悯焉，然后为设官治之，黔首绥和，文身向化。今则膏腴沃壤，士农工商备矣。城郭兴，宫室毕，妇子嘻嘻而乐利。夫山川之气，闭塞郁结久而必宣，宣则泄，泄则通，通然后和；天道也。今以亿万年郁塞之区，一旦凿其苞蒙，而破其澒洞，泽源与山脉偾兴、阴晦与阳和交战，二气相薄，梗塞乍通，于是乎有风雷水旱瘯疾之事，岂为灾乎？

　　昔者羲轩之世，淳风古处，百姓浑浑，不识不知，未有所为灾者。逮乎中天运隆，五臣递王，文明将启，而于是乎有尧之水，汤之旱。圣人以为气运之所由泄，而不以为天之降殃于人也。不然，德如唐尧，功如成汤，岂复有失道以干鬼神之怒哉？若夫地平天成，大功既毕，则惟慎修人纪，以保休嘉，而于是乎时和年丰，百宝告成，宇宙熙皞，臻于郅治。苟有失德，肆为淫慝败乱，则鬼神恶之，而天乃降灾。此天地之气既通，而人事不知之为厉也。今兰地初开，虽风水屡洊，而不为异，五患水，三患台，而民不饥，无有散乱，何也？民皆手创其业，艰难未忘，不敢有淫慝之思也。虽然，吾特有惧焉。惧夫更数十年后，地利尽辟，户口殷富，老者死而少者壮，民惟见其乐而不见其艰也，则将有滋为淫佚而乐于凶悍暴乱者，人祸之兴，吾安知其所极耶！然则如之何而后可也？曰，崇节俭，修和睦，戒佚游，严盗贼，守斯四者，庶乎可以久安而不为灾。禳何为者」！耆老曰：「善」。乃记之。

　　噶玛兰厉坛祭文

　　呜呼！上帝好生，蠢灵无异；圣王御世，中外一家。安民以惠为先，善俗以和为贵。冤惨之深，莫过沙场不返；厉气之积，多由馁鬼无依。嗟尔噶玛兰开辟之初，三籍流民，皆以孤身，远来异域，或负耒营田，披荆斩棘，或横戈保众，贾勇争先，探身鲸鳄之渊，射利虎狼之窟，始与凶番格斗，继乃同类相残。战争越十五年，死亡以数千计。聚众夺地，殁既无名；违例开边，死且负咎。重洋阻隔，魂踯躅以安归？乱冢纵横，骨抛残而莫辨！肝脑空涂，未得一弓之地。幽冥沦滞，长衔九壤之悲！

　　至于三十六社土番，被发文身，圣化未沐；含生赋性，覆载攸同。草为衣而肉为食，猿鹿是伍，何知布粟之精；巢斯处而穴斯居，风雨飘零，不解宫室之美。射鹿打牲，以镖弩为耒耜；赤男裸女，无葬娶与室家。雎雎盱盱，獉獉狉狉。乃始以市买而通汉，继因土地而交争。战斗屡摧，信汉人果有神助；疆原日蹙，疑番众殆是天亡。生虽愚陋无知，白刃可蹈，死亦沉冤莫释，碧血难消！

　　更有黄发少年，白衣壮士，奋孤忠而讨贼，识大义以勤王。当孙恩猖獗之时，亦卢循纵横之会，蛟吞鲸视，屡思破卵营巢，大旆楼船，尚待焚艘拔帜。乃父老深明顺逆，士女争馈壶浆。生擒丑类，投辕愿效前驱；破敌功成，碧海身丧黄泉。莫考姓名，未蒙恤典；忠诚不灭，义魄何安？

