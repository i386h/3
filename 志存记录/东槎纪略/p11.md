<!-- { "loadSidebar": true } -->
　　一、阿里史等社埔地，每年征租，不能如数，请拨充书院膏火也。志恒议曰：「前厅翟淦续查出东势、罗东、阿里史、马赛流番各社，及沿山界边田园，每年征租，可得番银一千三百余圆，请免升科，以充屯饷。嗣准前任台湾镇道，以兰地流番，并非土著番黎，止应设立通土，未便议设屯丁；所有田园，应照例升科，或完纳番租，分别办理。当蒙院司饬行丈量办理。卑职查翟前厅议作屯地之时，原系未垦荒埔，迨设屯之议奉驳，当将罗东、阿里史等社埔地一百零五甲饬令流番垦报升科，其马赛番埔四十甲即令佃首招佃承垦，给番收租。又沿山一带荒地，常有生番出没，翟前厅饬就马赛、施八坑口添设隘寮，募举隘首、隘丁，堵御生番，余地划付垦种，以充口粮，并未详覆。嘉庆二十五年，前厅高大镛往勘罗东、阿里史等社流番垦成田园，系沙砾之地，不堪供纳正赋，议令完租，作为仰山书院膏火，定于道光元年起科。其马赛社垦透番埔，仍议归佃首收纳，给该社番等领作口粮，亦未造册通详立案。卑职查罗东、阿里史等社，年仅收租四百余石，自起科之年起，历任所征，皆不足数，已经各前任支给书院生童膏火用讫无存。可否仍照高前厅所议，将历年租榖拨归仰山书院，以为延请山长，并生童膏火之需。其马赛番埔及沿山一带余地，既经翟前厅分别划还社番，由佃首招佃，完纳番租，并添设隘寮口粮之用，似应仍循其旧，以恤番黎而重巡防。是否可行？伏候宪裁。至此条似可毋庸奏咨，以省案牍。」

　　传穟覆核曰：「噶玛兰本地生番，即三十六社。自三籍民人进兰开垦之后，有彰化之阿里史、阿束、岸里、东螺、马赛等社熟番，先后流入罗东沿山一带开垦，谓之流番。其性愚质，所得皆沙砾最劣之地，不成片段。兹据吕倅查明，阿里史等社年仅收租榖四百余石，起科以来，所征并不足数，历年已支给书院生童膏火用讫无存。请照高倅所议，准将此项租榖拨归仰山书院，以为延请山长，并各生童膏火之费。其马赛番埔及沿山界外余地，仍给社番招佃收租，并设隘口粮之用，实为体恤番黎起见。卑府查此等田园，既称系各社流番所垦，与民人承垦膏腴之地不同，应请俯如该倅所请办理，并毋庸奏咨以省案牍。」

　　一、兰属保甲，应分为七保，遴举公正之人为保甲牌头，按户编查也。志恒议曰：「编查保甲，原为稽察奸宄，并可考核民间士农工商，各有执业，于听断词讼之时，按册而稽，多所裨益。而向来承充保甲之人，专司呈报命盗案件及地方杂务差徭，于编查户口，不无潦草塞责。且有抗玩之户，不听编查。自应另举公正服众之人，承充保甲牌头。以十户为一牌，十牌为一甲，十甲为一保。所有向日承充办理杂务之保甲，仍循其旧，与编查户口之保甲牌头，各司其事，两不相涉，方能着有成效。今卑职将噶玛兰全境通盘筹划，应分为七保：西势、头围抵美简庄为第一保，四围、淇武兰庄为第二保，五围本城为第三保，民壮围、镇平庄为第四保，东势、罗东为第五保，鹿埔、顺安庄为第六保，马赛、南兴庄为第七保。捐给纸张，颁发格式，令其挨户查填年貌、籍贯、丁口、事业，并该管牌首姓名，编造循环簿册，呈官核明，再照册填给门牌，按户张挂，严禁胥差勒索。至于每年户口之增减，住址之迁移，执业之更易，悉照奉行章程，随时添注涂改，按期抽查，以昭核实。」

　　传穟覆核曰：「保甲一法，台湾各属，因地广民稠，又多浮寄往来，未免行之不能尽实。惟兰地初开，民人尚少，且皆垦佃，不肯轻弃田园，其余百工游艺，闲民无几，犹易编查。且该处民人，向系分结开垦，各有头人结首，只须于此中选举其人，承充保正甲长，不令承应一切差徭，责成约束村庄，编排户口，事即易办。应请俯照吕倅所议，分为七保，遴举牌头保甲，按户编造清册、门牌，悉照奉行章程，随时添注，以昭核实。」

　　一、兰境食盐，年配台场七千石，能否加销，应俟编查户口，定有确数，以昭核实也。志恒议曰：「噶玛兰厅属，年额销台郡之濑北场课盐七千石，前升守汪楠详准归于兰厅经理，历年应征课本番广银二千三百一十两，拨给兰营戍兵加饷，纹库银一千九百一十两零四钱，以九一伸折番广银二千零九十九两三钱四分一厘，尚存盈余番广银二百一十两零六钱五分九厘，按年批解府库，抵兑台饷，造报奏销在案。计自嘉庆十七年八月初十日兰地设官分职之日起，至嘉庆十八年六月十九日止，应销课盐，系汪前守代办营销。所有嘉庆十八年六月二十日以后，始归兰厅经理。屡奉盐道饬查，户口日增，行令加配盐觔。卑职查兰境流寓土著户口，原报六万余人，系约计之词，其间去来无定，本难作准。是以历年俱有缺销，课归赔累。阅今十有余年，生齿日繁，户口总属有增无减。应请俟此次编查保甲，户口得有确数，能否加增，容再项目另文详请办理，以昭核实。」

　　传穟覆核曰：「噶玛兰僻处海外极边，弹丸之地，田园供租，至于三万，闾阎已难藏富。又征盐课饷银二千三百余两，年额营销台郡濑北场盐七千石，案经前人议定奏准遵行，至今甫十余年，并无缺欠课饷。若复议令加销，恐非国家爱民轻赋之意。议者以嘉庆十七年初设官时核计丁口，不过六万有余，议销食盐七千石，近来户口渐增，故请加销。卑府愚见，闽省近年盐务，颇形疲敝，内地各帮欠课纷纷，独台湾年额清完者，以额少而课轻也。兰地大小丁口，极多不过八万，而营销食盐七千石，计每口年配食盐十觔，尚不为多，故课轻而易销。若议加销，恐民间避官食私，转致有名无实。且此一节，原奏所无，请免议加销兰盐，俾得课饷年清，实于盐务民情，两有裨益。」

　　一、兰地五方杂处，人烟日众，其间只身游荡不安本分者，应请照例刺字逐水也。志恒议曰：「噶玛兰居民，皆系山前厅县移徙而来，只身游荡，不安本分，每因鼠牙雀角细故，辄行凶互斗，滋生事端。究其所犯，又止枷杖。查例载台湾流寓之民，凡无妻室者，应逐令过水，交原籍收管。卑职前于查办山匠林允春一案之后，将先后所获只身无业游民十余名，面刺逐水二字，递解内渡，交原籍管束。从此以后，地方较前大为安靖。请嗣后遇有只身流寓之人，一经滋事犯该枷杖者，即行刺逐。如向在嘉、彰一带南路而来者，即递交新庄县丞衙门，暂为收管，移会淡防厅，即由八里岔配渡。如系淡水、新庄、艋舺而来者，即递交彰化县，由鹿仔港配渡。以免在地匪党，代为布置逗留。」

　　传倅覆核曰：「台地游民，半由私僻小港偷渡，日聚日多，因而滋事。自当随时清查驱逐。兰地初开未几，现在尚少，易于清理，不可稍事容隐，及至增多，转难办理。应如吕倅所议，嗣后遇有只身流寓之人滋事，即照例刺字逐水，以免在地逗留，扰害闾阎。」


　　●东槎纪略卷三

　　桐城姚莹石甫着

　　噶玛兰原始

　　噶玛兰入籍

　　西势社番

　　东势社番

　　沿边各隘

　　施八坑

　　噶玛兰台异记

　　噶玛兰厉坛祭文

　　台北道里记

　　噶玛兰原始

　　噶玛兰僻在荒裔，既入图籍，建城、设官，制田赋，宣教化，雕题凿齿之人，渐知伦理，粗习衣冠；而游民乐业，群聚室家，其秀者亦稍事诵读矣。顾草昧初开，纪载阙略；台人所传，惟谢教谕金銮之蛤仔难纪略、杨太守廷理之议开噶玛兰纪略二书，乃权舆也。杨书仅纪开拓之功，谢书稍详形势并其原起。然杨不及见十七年以后之事，而谢仅得自传闻，未尝亲履其地，所言或有未确。莹以道光元年奉檄权判其地，访诸耆老，则多身与经营目击前后者，考诸案牍，咨询旧吏，爰纪其实，以贻后之君子。

　　噶玛兰，本名蛤仔难，在淡水东北三貂、鸡笼大山之后社番地也。三面负山，东临大海，三貂、金面掖其左，摆芝、苏澳、草岭搤其右，员山、玉山枕其后。自山至海，宽广不及四十里。自三貂溪南至乌石港三十余里，皆山石无地。自乌石港至苏澳山下，绵亘不及百里，然一望平畴，溪港分注，实天生沃壤也。

　　其始番居，不知开辟，杂处深林水窟之中，捕鱼打鹿而已。康熙中，即有汉人与通市易。蓝玉霖鹿洲集、周宣子诸罗县志皆已载之。乾隆三十三年，民人林汉生始召众入垦，为番所杀。后或再往，皆无成功。吴沙者，漳埔人，久居三貂，好侠，通番市有信，番悦之。民穷蹙往投者，人给米一斗，斧一柄，使入山伐薪抽藤自给。人多归附。淡水厅闻，惧其为乱，乃遣谕羁縻之。林爽文之乱，虑贼北窜内山，同知徐梦麟言，三貂有吴沙，民番素信，可堵贼，毋使遁入者是也。沙既通番久，尝深入蛤仔难，知其地平广而腴，思入垦。与番割许天送、朱合、洪掌谋，招三籍流民入垦，并率乡勇二百余人、善番语者二十三人，以嘉庆元年九月十六日进至乌石港南，筑土围垦之，即头围也。沙虽首纠众入山，而助之资粮者，实淡水人柯有成、何缋、赵隆盛也。沙所召多漳籍，约千余。泉人渐乃稍入，粤人则不过数十为乡勇而已。初入，与番日斗，彼此杀伤甚众。沙使人绐番曰：「我奉官令，以海贼将据蛤仔难尽灭诸番，特来堵贼，且护番垦田足众粮而已，非有他也」。番性愚，不事耕凿，间有耕者，用力苦而成功少，故视地不甚惜。得沙言，疑信者半。斗又屡败，以为汉人有神助，稍置之。番社患痘，沙出方施药，全活甚众，德之。

　　二年，沙死，子光裔无能，侄吴化代理其事。复有吴养、刘贻先、蔡添福附之。渐开地至二围、汤围。亦时有争斗。四年乃与番和。沙与化皆能约束其众。番既听垦，亦不复侵扰，番喜，益进垦至四围。是时漳人益众，分地得头围至四围、辛仔罗罕溪。泉籍初不及二百人，仅分以二围菜园地，人一丈二尺。粤人未有分地，民壮工食仰给于漳。四、五年间，粤与泉人斗，泉人杀伤重，将弃地走；漳人留之，更分以柴围之三十九结、奇立册二处，人四分三厘。化及三人者戒约其众，毋更进，亦相安矣。

　　七年，三籍人至益众。漳人吴表、杨牛、林碷、简东来、林胆、陈一理、陈孟兰，泉人刘钟，粤人李先，乃率众一千八百十六人进攻，得五围地，谓之九旗首，每人分地五分六厘。漳得金包里、股员山、仔大、三阄深沟地。泉得四阄、一四阄、二四阄、三渡船头地，又自开溪洲一带。粤得一结至七结地。

