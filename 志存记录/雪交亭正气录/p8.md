<!-- { "loadSidebar": true } -->
　　祖功宗德沁心肠，忍见羶腥秽土疆；九死靡他悲列庙，一师无济负南阳！山势嵯峨难再见，泉声呜咽若为伤！相从患难惟金石，厉鬼驱奸诉帝乡！
　　江天一，字文石；歙庠生，金正希弟子。正希起兵，为监纪推官；及正希被执，天一曰：『吾师先行，一随至矣』！追之中途，正希令之归，曰：『何与汝事』！一从至南京，不离正希左右。承畴既不见正希，临刑遣人向正希耳语，欲劝之令降也；天一大呼曰：『金先生，此时千秋一刻矣』！正希曰：『我晓得』！遂同受戮。赠兵部主事。
　　和金先生诗，步原韵
　　乾坤颠覆激刚肠，拟馘天骄复故疆；日月胸中怀北阙，旌旗海上望南阳！书生力竭犹甘死，冠佩逢迎了未伤。□矢文山终令节，青虯同驾白云乡。
　　赴金陵过芜湖，宿闵无作馆；无作索其遗墨，为书一绝
　　连日鸟兽同群，到此忽闻人语；书卷不复相亲，一刻晦明风雨。
　　题驿一联
　　大地山河俱不是，满天星斗照何人！
　　王世德，休宁人；家赤贫。金正希被执至南京，必欲从之来，止之不可。见正希被刑，自刎其旁。
　　陈子皮，金正希中军。同杀于通济门外。
　　方国焕，字孔文；歙人。积学修行，老而不倦。尝赋诗见志；精医学、地理，各有着述。不肯薙发，刺血题诗于壁，自缢。
　　题壁诗
　　鸿毛为重一身轻，忍见河山指日倾！世事不堪回首顾，身家惟有指心明。沾恩槐棘偏难死，伏恨蓬蒿不欲生！俯仰乾坤三不愧，止留清白在乡评。
　　洪二魁，歙人；武举。同项千里起兵，为张天禄所获，杀于河西桥。临刑，顾千里曰：『我辈二十年后，又可来杀贼矣』！
　　项千里，歙人；文学。与二魁起兵，被执；同杀。有项大忠捐典铺助军；兵败，遁去。
　　江秋汉、余公赞，俱新安卫指挥。奉金正希将令，镇守岭南；俱自刎。
　　温璜，字于石，号宝忠；乌程人。徽州推官，癸未进士。虏兵至，自刎于署；合家死之。
　　马嘉，字六礼；祁门人，壬午举人。虏兵至，不肯薙发，题诗自缢。
　　题诗
　　来得明、去得明，大明之人还大明。今日衣冠从此裂，存吾顶发见先灵！
　　垂髫和尚，太湖东山高峰寺僧也；名大么，一名照彻；俗姓强，扬州人。以讲师名于世者，十余年。尝语人曰：『成佛作祖，惟此血性。若无血性，修行十世，不能得度』。南京陷，师欲起义而无其资。一日，见有六大舸湖中，去岸可十里许；师掉小艇觇之，旗刃森列，乃散卒避乱者。因入其舟见主者，略与之言起义事；主者许之。与归寺中，倡众起兵，从之者千余人；战，必杀伤无算。虏怒，重兵攻之，遂溃；师力战，死于临岩山。同战死者玄珠、玄规、云白，俱吴人为僧。
　　檗庵曰：宋德佑初，宜兴一僧名莫谦之，合义士拒元而战死，赠武功大夫。又文山「督府忠义传」，言万安县有僧起兵，举旗号降魔；又曰「时危聊作将，事定复为僧」！旋亦战死。今垂髫之事，先后一揆矣。偶见人有赠刲股救亲僧一绝云：『寄语色身肝共股，送汝先归极乐天；愿同世上真男子，共结然身断臂缘』！垂髫亦云。嗟乎！夷狄乱华，人伦道绝；宁止读圣贤书者，宜与之为难哉！
　　景贤，太湖中寺僧；不详其里族，曾为参将。某所一巨盗有膂力，尝至一山，见大石重数百斤；盗试举之。人有以告景贤者，贤亦至山，举其石；问其人曰：『盗亦如是乎』？其人曰：『盗似稍费力于公』！贤笑曰：『吾力优于盗，盗易擒也』！遂侦其出入。一日，盗乘大舸至，贤驾小舟往。盗舟高可丈余，跃而上；不及，堕水中；复自水中跃登盗舟，遂挟盗跳入己舟。余盗骇其力，熠伏不敢动；遂缚以见某副使。副使疑其获盗，必得其赀；乃索之。贤无以应，将得罪；乃逸去，削发为僧。至是，从垂髫起兵，为先锋；陷阵而殁。
　　黄蜚，字文麓；江西南昌卫人，本姓涂。父黄龙抚之，善战，久于边。为人谦抑，下贤士。北京破，航海归南京，马士英令守芜湖防御左兵。虏过江，引兵入太湖。过松江，屡败官兵；官兵因诈为蜚将士状，追及蜚；炮在舵后起。蜚力战，被三矢；知不可支，遂杀其子，自刎投江死。至于余卒，多聚于天目诸山中；所称为「黄兵」者是也。
　　沈自駉，字君牧；吴江诸生，家贫。父死，遗田三十亩。駉每岁春夏之交，则贷其粟于人；八月稻熟收之，每石率多二斗为息，计值反歉于贷粟。时人俱笑之；駉曰：『人无稍有利，其谁与我』！如是行之十余年不变，每岁积粟渐多。后遇大歉，尽出所积粟，家颇饶。壬午八月，姚江一友人往访之；駉与言曰：『天下亡无日矣！若济世，非作进士不可。然得售，不可几幸，须从关节取之。吾已备其赀千余金，恨厄于督学录科耳。子能为我图之乎』？其友与直指有旧，代为之请。以闱期迫，不果得；遂不得入闱。未几，又遇其友曰：『吾前所积金，已买湖中渔舟五百余艘矣』。其友笑之，駉曰：『子今不见信，后将有验』！及北京陷，南都立新主，駉往谒史阁部；史公知其才，欲用之。駉辞去，语人曰：『奸人当国，史公身尚不能自立，其何以济事』！乃依巡抚祁彪佳于吴，密劝彪佳举兵；力言南京不足恃。时潞藩在杭，朝廷疑忌；彪佳恐见猜受祸，因循不果。駉乃结湖中豪杰，阴为部署；及虏兵南下，即入湖举兵，与其兄自炳共帅之，因推吴易为主。既而见易举措失当，辄悔；然既已奉之，不欲背去。顷之，土国宝引大兵至；时駉同易率数十小舸于分湖，猝遇之。舟师不及集，易联六大舸为一，建三军司令旗于上，以红紵为之；駉遽令收旗，斩其缆，令船各散。易先乘一舸遁，駉乃以数十小舟伪遁；虏军见之，力追将及。义师周天于舵后放炮，官兵追舟独先者，应声而没于湖芦中。小舟炮弩齐发，駉先令炮矢毋击敌军，止毙其舵师；于是虏舟无捩舵者，虏军不习舟，尽伏舱中不敢动。駉引诸伏舟出，环而登之，尽捽其首而殪于水中，无一还者；国宝仅以身免。八月十一，虏复以锐师来攻，駉身临矢石，力竭遂死。炳，后与吴易同被执。駉为诸生有声，素方正；与太史张溥善。溥尝至杭，駉时亦寓西湖上；溥约与游湖。既入舟，有妓自楼下，駉即辞以事，别去。舟已离岸，即跳入水中而去；盖以溥服未阕也。
　　吕忠宣，字亮工；嘉兴诸生，名士孙爽弟子。妻奇妒，宣每有所之，必以二人随之，刻期而还；稍后，则宣必受箠。尝与友一至杭，归稍踰期，宣恐；嘱其友之妻往解曰：『兹行为谒天主教师；彼教首禁二色，夫人可勿虑』！妻诃曰：『有我令在，何烦天主耶』！责之更厉。吴易起兵，宣欲往从，托以往谒沈君牧；沈素方正，妻许之。至则不能即归，宣竟不敢归；妻恚曰：『我令不行于彼，乃若是耶』！遂缢而死。及君牧败，宣被执。解至浙抚萧起元，孙爽遽入谒起元，言宣为己弟子，百口保之；起元曰：『若何保作贼者』？爽正色曰：『宣起义，非作贼也』！起元怒，箠四十而杀宣。爽字子度，崇德诸生。
　　葛麟，字苍公；丹阳人，壬午举人。潜身从通城王，至长兴起兵，约二万人。乙酉八月二十八，与虏战于湖中；麟肥伟，手持支矛，隔水刺数十军于舟中，应手而倒。虏军指曰：『长而肥者，葛也』！众矢齐发，投水而死。
　　文乘，字应符；恩荫父文肃公。乘同其兄秉，捐资助吴易起兵，为其家匠役所首；土国宝逮秉及姊夫张封，乘叱秉曰：『此吾不忘国恩，何预汝辈事』！慷慨独任，肆骂不已。国宝释秉及封而杀之。至死，词气愈厉。
　　吴福之，字公介；武进人，钟峦之子。时钟峦在南雄；福之举兵太湖，与虏抗。三月，战于小湄，力竭被执，不屈；年二十六。福之尝上其父笺，言『天下事无非兵理，处今乱世，非将略兵法无以处事、驭人。杜牧注「孙武子」云：得其一、二者为小吏，尽得其道则可为大吏也。今见当时统数百兵辄譁矣，大吏见数十乱民即仓皇矣！有地方之责者，凡其地弁将营卒、缙绅耆老、吏胥隶役以及于盗贼、土豪，无不留心着眼以法纠结部勒之，密□有心腹爪牙之用；则猝有事变，可以制置』。钟峦深异其言。后虏至，钟峦留广中遣人以书示福之，言『汝读书怀古，当此之时，何以自居！舍生取义，彼丈夫也』。此至，福之已死矣。
　　鲁之璵，字瑟若；流河参将、苏州卫百户。以世职，累官至福山副总兵。乙酉六月，虏军至，率五百人入城大战，斩杀不可胜计；围虏于白塔寺，放火欲焚之。虏兵亟突出，因无马，不敌；死焉。
　　孙兆奎，字君昌；丙午举人，吴江人。同吴易起兵。乙酉八月二十一，营破，被擒。至南京，见洪承畴，进云：『孙举人有一言问明，即死无憾』！洪曰：『试言之』。公曰：『先帝时，有一死节之洪承畴，赐葬祭，建坊祠表其忠烈。今又有一洪承畴；是一、是二』？承畴曰：『汝莫管他，汝只作汝一人事』！疾驱出，斩之。
　　侯峒曾，字豫瞻，号广成；嘉定人。天启五年乙丑进士，左通政。南京陷，同里中黄淳耀倡义守城。家赀不满万金，尽出犒士。其母出其送死衣服数袭散军，公不忍；母曰：『吾得布衣入木足矣』！虏攻之数日，杀伤甚多；力竭，城陷。公亟归，拜老母哭曰：『儿不能终养矣』！虏兵入，枭斩之。子玄演，字几道；玄洁，字云俱；玄洁，字智含：皆名士。伏尸恸哭；演、洁俱被害。■〈氵静〉得免，弃妻子为僧；未几，死于杭之灵隐山中。时有金秀才者，逸某名；嘉定南门人也。虏将李成栋枭公首于县治，秀才夜窃之而归，藏于书箧。数日，家人入城殓公尸，方悲失其首；俄闻哭声渐近，则秀才舁书箧奉公首而进。
　　张锡眉，字介祉；松江人，徙居嘉定。庚午举人。侯公起兵，公守南门，殚力御之。乃有导虏兵自北门入者，侯公适至公所，公曰：『事去矣，各自裁』！侯公曰：『子一辞老母死耳』！公曰：『吾无返家为也，即此别先生矣』！拽袍带而缢于城西之关帝座右。
　　黄淳耀，字蕴生；嘉定人，崇祯十六年癸未进士。与侯公举义。城破，奔匿西方庵僧舍中；问侯公何在？仆曰：『死矣』！叹曰：『吾与侯公共事；先生死，吾何独生』！举笔书壁数行而缢。
　　书壁
　　读书寡益，学道无成；进不能宣力王朝，退不能洁身远引。耿耿不没，此心而已。如奴氛既靖、昭代复兴，论世君子，其知我怀！大明遗臣黄淳耀自裁于城西僧舍。
　　夏云蛟，字启霖；嘉定诸生。家贫，好学。城破，痛哭，闭户自经。
