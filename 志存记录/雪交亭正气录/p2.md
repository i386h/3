<!-- { "loadSidebar": true } -->
　　汪伟，字长源；休宁人。戊辰进士，简讨。二月，贼犯三辅，保定巡抚徐标死于叛帅；公流涕曰：『国事其去矣』！或劝之乞归；曰：『知危而逃死，如大义何』！三月十七日，贼薄城；次日将晡，呼一老班，属以六岁儿并橐中金曰：『城破，我当死，以血胤累汝；俟南北通，得归乡里，吾夫妇感汝德九原之下矣』！老班泣诺，挈儿去。十九昧旦，亟呼其夫人起——继室耿氏也，曰：『日者所期，在此刻矣』！乃书其衿曰：「翰林简讨汪伟妻耿氏」；趣云：『其加纫』！夫人唯唯退。俄报夫人死，公视其侄，哂曰：『汝婶成吾志』！□欲自尽。侄抱公，泣曰：『弟已得托，婶已死；无妻、子累，曷图自全』！公谬曰：『良是！须亟觅匿所』。侄奔出，得一小空室归告；则公已自缢死。投缳时，偶在耿夫人右；曰『虽颠沛，不可失序』。乃解悬，正左右而毙。题壁三行，首行书「崇祯十七年三月十九日城陷，东宫讲官同继室死节」；次行书「身不可辱，志不可降；夫妻同死，节义成双」！末书「新安汪伟绝笔」。弘光朝，赠少詹，谥「文烈」；耿氏赠恭人。公尝书邸壁云：『看世不破，为世所弄；看人不破，为人所弄；看身不破，为身所弄』。公之临难从容，盖深有得于斯言。
　　周凤翔，号巢轩；山阴人。戊辰进士，左蔗子。李贼檄百官入朝，公勉强入。有先俯伏呼「万岁」者，公忽大声恸哭，极哀；于是群臣亦多涕泗奔走者，班大乱。公疾归邸，作书别其父。有云：『君辱臣死；君死，臣焉可生！况男自归讲职、忝列侍从乎！忠孝不能两全，矢以来生再图奉养耳』！南向四拜，遂自缢。二妾同死。弘光朝，赠礼部左侍郎，諡「文节」。绝命诗有「碧血九天从圣主，白头双老泣忠魂」之句。
　　凌义渠，字骏甫，号茗柯；乌程人。乙丑进士，大理卿。三月十九日昧旦，闻召对，疾趋长安门；拱立达曙，门竟不启，乃返就邸舍。俄而城陷，人马声嘶；公端坐，神色洒然，须髯怒张。无何，闻先帝之变，号泣徒跣，举首触柱，悉火其所评骘书并己所着述。左右相视变色；盖公平日无他嗜，嗜书；今焚，知公志决死；因潜取绳、械等物匿之。公瞩视，怒甚。客有以庭闱为言；改容谢曰：『是固痛心；然身已许国，义无两全也』！会有传先帝信未实者，公急出舍曰：『我见君则随君，遇贼则骂贼死耳』！道知凶闻确，遽归；索冠服，仆以青绣进，却之。易绯，设香几，正笏向阙拜；捉笔上尊人书曰：『尽忠，即所以尽孝。男视死如归，含笑入地下矣』！点画不苟。嘱曰：『我死，可书我柩「死节孤臣凌义渠柩」』！遂自缢。年五十有二。弘光朝，赠刑部尚书，諡「忠清」。
　　吴麟征，字磊斋；海盐人，壬戌进士。甲申三月初七日，以都给事拜太常少卿。十二，受事；十五，奉命守西直门。十六，贼突至城下，炮声震天，矢如蝟集；次日，督从者载土石塞门。是夕更深，兵部尚书张缙彦遣二卒手令箭飞至，求出；公诘之，语塞，转从德胜门去。十八，贼大至。公急入朝，请见先帝言状；已二鼓，少宰沈惟炳禁出入，排闼直入。学士魏藻德曰：『朝廷大福，自无他虞。兵饷旦夕且集，何匆遽若是』！内臣佩刀出者数十人；公度不得见，叩首出。遇总宪李邦华，道不可为状；泣而别。十九黎明，贼从德胜门入。公距户自经，为从者所解；公曰：『若得一见天子，吾无憾矣』！使人掖之走，风尘扑面，不能前；遂入道左三元祠，视屋梁曰：『吾终此矣』！索酒饮，曰：『吾年五十二，须发尽白。以此衰病之身蒙皇上殊恩，爵列卿贰，愧无尺寸以佐国事！今国亡贼入，何颜自立乎』？众皆哭；公止之曰：『毋乱我方寸』！因睡。约二鼓，喉间咯咯有声；仆张俭觉，起解之。公复苏，曰：『苦我、苦我』！遂起，作绝笔书，又作寄兄秋浦、弟雉先及三子书。次日，其友祝渊至，见公角巾青衫，项多缳痕；涕泣不能仰视。公笑曰：『毋徒效儿女子为』！引酒共酌，语渊曰：『余壬戌登第，梦一人叉手向背，吟信公「山河破碎风飘絮，身世浮沈雨打萍」之句；问之，云是隐士刘宗周。时尚未识刘公；后刘在仪曹，相对爽然。今与刘周出，而刘先隐；山河破碎，不死何为！子归矣』！渊别去。逆臣高翔汉已受伪署，素重公，来劝公降；厉声却之。复投缳，家人抱持不释；奋身自捽，束帛而逝，白髯戟张——时三月二十日。越三日含殓，面如生。弘光朝，赠兵部右侍郎，諡「忠节」。初，公有撤宁远、守关门之议，有「吴将军可大用」之疏；又陈整饬江南，为京师应援：皆格不行。
　　遗嘱
　　祖宗二百八十余年，宗社移旦而失，上有龙亢之悔、下有鱼烂之殃，而身居谏垣，徘徊不去，无所匡救；法应褫服。殓时，用角巾、青衫，覆以单衾、垫以布蓆足矣。棺宜速归，恐系先人之望；祈知交为邪许焉！茫茫泉路，耿耿寸心；所以瞑予目者，又不在此也。罪臣吴麟征书。
　　申佳胤，字井眉，号素园；永年人。辛未进士，太仆寺丞。甲申二月，奉使近藩。贼势渐亟，朝臣多藉事引去；左右劝公曰：『既在外，可以脱』！然公奋袂流涕曰：『京师兵力空虚，脱有不虞，「安卮与共」之谓何』！乃星驰入都；时甲申三月十二日也。知大事已去，贻书其子涵光曰：『行己曰「义」，顺数曰「命」；义不可背，命不可违。在朝、在野，无二道也。天下事，坏于贪生畏死。死于疾、死于利、死于刑戮、死于房闱斗争，均死也；数者，宁死不惜！遇君父大节，缩首垂涕，百计求生；此真不善用其「死」矣。吾受国恩，誓以死报』！时公母年七十，迎养燕邸；左右以此为解。公曰：『业以身许国，势难两全』！十八日，聚宾客，为幼子煜冠；曰：『昔之人，有行之者』。以平生着述付之，曰：『吾作官无长物，半生精力尽此』。次日城陷，或请易服匿他处；公笑曰：『吾来此何为者？入而避，何如避而不入乎』！已而闻先帝凶问，仰天呼圣明者三。两仆固守不去；公绐曰：『吾欲有所往，可随行』。至王公厂，有井；两仆知其意，急挽之，断袖而入。两仆呼号救之，公在下呼曰：『急慰太安人：有子作忠臣，莫过戚也』！时年四十有三。未几，贼从东关溃回，肆焚掠。子煜掖太安人夺门出，僮仆皆从。徐起凤者——佣书，从公十年，号泣请留；曰：『俱去，柩谁与守』？贼将焚邸舍，起凤跪曰：『主以忠死；柩在，幸勿焚』！贼怒，鞭之；请愈哀。贼感动，乃不焚。及虏至，逐居民外徙；凤惧，遍求其同里，得镌工朱攀桂等二十余人，舁柩至天宁寺，得全。弘光朝，赠太仆寺卿，諡「节愍」。
　　陈良谟，原名天工，字宾日；鄞人。辛未进士；谒选，得推官。时止有云南大理缺，众说公且缓期，可避此远地！公毅然曰：『滇非王土耶？「四方惟命」之谓何』！卒就选。迁四川道御史，巡按四川。督师杨嗣昌以荆州阻江路绝，欲导贼入荆，三面寨兵以困之；贼冲蜀抚邵捷春一军自夔入蜀，于是捷春得罪。公拮据御贼，无所失。于是疏嗣昌失事于朝，诏公再按蜀一年而还。三月十九日，闻城陷，语左右曰：『吾为国死，义不顾家。只此先君窀穸、老母侍养、中年无子、嗣继未定，须一言。因嘱左右书绝命词一章。公妾时氏新娶，欲遣之归；曰：『相公有志尽忠，讵谓妾妇人不能死耶』！乃先公缢。公欣然就缳，询其友李芳泰曰：『安得有明巾』？泰即以己巾易之。从容整冠，扃户而绝。弘光朝，赠太仆少卿，諡「恭愍」；时氏赠孺人。初，公按蜀回里，将复命，行有日矣；友人往见，绘己像，冠服俨然。曰：『公何匆匆事此』？曰：『时事日非矣！既以身付国家，宁必生还耶！聊作此遗后人耳』。赴京，未半载而遇难。
　　王章，字汉臣，号芳洲；武进人。戊辰进士，陕西道御史。甲申三月，奉命巡视京营；即请补伍给饷，深以为忧。三月十三日，阁臣蒋德璟归，送之郊；泣数行下，曰：『贼渐亟矣；饷匮伍虚，如都城何！惟有一死。所忧者，君国耳』。返邸中，沐浴更衣；家人询之，不顾，登城。十九日，贼入，各门炮声并寂；语同事科臣光时亨曰：『事急矣，速死为幸』！时亨曰：『如是死，委同士卒。莫若入朝，询帝行在不得，则死；死得所也』。因易青衣小帽，劝公同易，方可达宫门；公曰：『汝之造朝者，恐委同士卒，期烈烈死也。若易去官服，官不官，卒不卒矣』！行数步，贼骑掩至，呼「下马」！时亨遽离鞍前立。公曰：『视兵御史，谁敢叱之』！贼槊中公股，堕马；连呼「降否」？时亨跪地乞降。公大骂，贼碎其膝；坐地肆骂，锋刃交下，受五创不仆；贼弃去。日暮，家人遍觅，于女墙边得之，张口怒目，以一手据地；以为生也，呼之死矣。年四十四。妻万氏，在家大恸，卒。子之栻，死丙戌之难。公为孝廉时，授徒陈恭烈庙中；梦神揖之升座，曰：『忠孝，吾与公共之』！后果諡「忠烈」，赠大理卿。
　　许直，字若鲁；如皋人。甲戌进士，考功员外郎。城陷，讹传先帝出齐化门，诸臣拥驾；直亦微服往从之。甫出门，见贼充斥道路，即返；曰：『驾必不能出也』！俄传帝崩，欲自尽，家人守之。或以家有老亲为言；公曰：『吾自读书时，便有今日。老父自幼以忠孝相勉，前屡书云「闻汝持己以廉，无忝厥职，即此便是大孝」。有「君死而臣生，谓之厥职无忝」者乎？吾未见不忠而能孝者！家有伯兄，可以承祀；弱子俾为忠臣之裔足矣！稍缓，则亏体辱亲，并尔辈不可保也』！冠服，北向再拜，复南向拜父；作家书并六绝句，因谕仆翼日图间道归。复呼一仆，随入室；取麻，命作缳。仆战愕不能措手，斥之去，遂自缢；一手持练尾、一手上握，颜色怡然。越二日，始殓。赠太仆卿，諡「忠节」。
　　绝句
　　掷笔翻然辞世行，老亲幼子隔幽明；丹心未雪生前恨，青简空留死后名！
　　临终歌
　　吾君死兮，宗社亡兮；吾将何归兮？虽曰百年兮，不可信兮！
　　陈纯德，字澹玄；零陵人。庚辰进士，顺天学政。将按遵化，贼亟，不得进；亟退入。京城陷，自缢。赠太仆卿，諡「恭节」。
　　吴甘来，字和受；新昌人。戊辰进士，户科都给事中。与汪伟约同死，作绝命诗有「到底谁贻四海忧」之句；遂自缢。赠太常卿，諡「忠节」。
