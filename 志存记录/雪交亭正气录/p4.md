<!-- { "loadSidebar": true } -->
　　魏学濂仆□□，年老，长随在京。濂父大中死于魏庵，兄学洢扶榇归，号泣数日而卒。贼陷都城，濂以癸未新进士在京，计不自决；仆泣曰：『相公只思父兄昔日，即可决矣』！濂曰：『若欲我死耶』？仆曰：『焉敢！但恐隳相公家声耳』！后复屡谏，见不可易，遂自缢。濂遂受贼户政。散军粮，有一卒不愿受，曰：『小人，明朝卫士；乌可别领军食耶』！濂投笔而起，入内，愧恨自杀。
　　檗庵曰：学濂席先人之誉、禀通越之姿，娴文博艺，海内人望归之，如霜刃之新发硎也。当机不断，隳厥家声；正人为之短气、小人得以藉口，不亦惜乎！虽然，是何顽于仆而歉于卒也！前此免死之念胜，故婉曲讽谏而不可入；既而愧歉之心出矣，是以瞥然触之而无能以自容。主于中者异，故拒纳之情变也。嗟乎！等死耳，转瞬之间，苍素判矣。兰■〈艹洍〉让芳于野卉、鸾凤逊翮于凡禽，予能无三叹于斯哉！
　　又曰：武、魏二仆，未可以野卉、凡禽目之也。彝伦人所自致，志士仁人岂择地而成哉！惜逸其名，为之怃然！虽然，厮养卒之归赵王武臣，史亦不存其姓氏；李卓吾谓「厮即姓、养卒名，其姓名千载不朽矣」！二仆亦云。
　　孔四，绍兴人。父选四川主簿，没于京，失身为优；与勳卫常守经狎。经，凤阳人，工书画。京陷，经与四窖其金而逃。贼将官抚民获之，诘其藏；四指窖处，得免。经被杀，抚民留四自随。次晚，四乘其睡，取刀斫之，误中其股；四知不免，提刀骂曰：『我冀脱经，故指汝窖金处。若既得其资，复戕其命；我何忍惜他人财，自免死乎！我今为经报仇，恨不得中；愿为厉鬼杀汝』！遂自刎。首已断，身尚殭立；贼惧，众推之，乃仆。
　　檗庵曰：以余所录马素修、刘湛六、陈宾日、汪长源诸人之妻若妾，皆得随周母后之灵鞭雷电而吒风雨，岂不烈哉！其外又有宫女二人、民间之妻数人，皎然不欺其志；大学士魏藻德、陈演、大司马张缙彦诸人视之，果何如耶？昔人有咏毛惜惜诗曰：『恨无七首学秦女，向使裹头真杲卿』！然则左氏谓无勇者为妇人；大冠峨峨者至欲并于妇人而并不可得，则如之何！
　　费氏宫人，年甫笄，贼入宫，投井；贼知而出之，见其姿，互争。费曰：『我长公主也，若辈不得乱！必报汝主』。及见，李贼诘知非主，赐其将罗姓者；携出。又绐曰：『妾年尚幼，实出天潢，义难苟合。望将军怜之，择吉成家』！罗许之。乃暗挟利刃，伺其酒酣，尽力刺其喉；随自刎。贼悯其贞烈，葬之；始知初欲见李贼者，亦将绐其收己图之也。
　　魏氏宫人，贼入宫，前后奔呼曰：『贼入必净宫，我辈必遭其辱！有志节者须自决，免致污辱』！哭呼数四，跃入河内死。于是，宫人投水死者数十人。贼入，果净宫，每贼将给宫女三十人。
　　吴奎妻张氏，有绝色。奎为燕中长班，家虽贫，室宇甚洁。贼至其家，张伏屋后水中。贼去，往觅其夫，中途遇贼失散；张复归，一贼已据其室矣。夜，强淫之，贼熟睡。闻叩户者，知其夫也；潜起迎入，以刃刺贼死，取其财物而逃。遇井，张泣曰：『烈女不事二夫；昨之偷生受污者，忧君饥寒失所也；今得见君，死甘心矣』！欲赴井。奎力阻之；张曰：『君纵不罪妾，妾何颜复偷生乎』！遂跃入死。
　　王氏，罗田女子，适耿县人；甫三日，贼至，夫被害。其姑老而瞽，王忧姑刃于贼而已被污也，扶姑行十里遇深池，遂负姑同溺焉。
　　余之瑶，锦衣□□余□□女。年十八，适定国勳卫徐廷秦。贼破都城，阖室将走匿。姑使婢来引之，使俱去；瑶曰：『且将吾儿行，吾即至矣』！顷之，复一婢来；则曰：『再将吾奁往』！及婢复至，则已盛服缢死，壁上书「余肃敏孙女」五字；家人仓卒瘗之花墀中。贼退后，方启尸殓之，颜色如生；年二十二。
　　尹熙妻□氏，固安人。妻被贼掳，指前一池，绐曰：『吾夫藏金此中，可取之』！贼入水，妻力挽之至深处，贼遂沈溺；妻亦死。
　　张氏，北京城外女子。贼至，见其美，将淫之；女佯无难色，指井曰：『我渴，先取水饮我』！贼至井所，女奋力挤之堕井；女得脱。
　　王氏，北京民吴信妻；信居齐化门东，货绸。王氏色丽而性刚，贼缚信拷掠，王知不免，闭户自经；贼斫入解之，强奸焉。王力不脱，乃嚼断贼舌；贼怒，剖其腹死。贼含血走，口不能言；诸贼以为有祟，弃之去，信得脱。贼断舌，不食死。
　　金毓峒，字鹤翀；完县人。甲戌进士，御史；监督师大学士李建泰军。建泰出都，时贼已亟，恇怯不进；公乃奔赴勤王。比至京师，已陷；公还师真定，婴城固守。贼至，急攻数日；力竭，城陷，械赴贼营。见道旁井，奋刀（一作力）击贼，应手而毙；乃破械，投井死。妻王氏，亦自缢。
　　檗庵曰：先皇帝锐意平贼，咨嗟四顾，当时诸臣究无有出而副其望者。杨嗣昌之办贼也，欲以荆州予贼，盛兵四面迫而困之。而献贼辄践夔府入蜀，于是归罪蜀抚邵捷春而杀之；盖初檄捷春守荆州蜀界，而不能御之也。踰年，贼既净蜀，于辛巳二月忽犯襄城，一夕而破；遂至流毒中原，不可复救。孙傅庭在秦中，欲蓄全力以歼贼，需之岁余；癸未秋，方统师出潼关。贼故不亟御我师，徘徊唐、邓之间；觇兵四出，乃以枝骑争潼关，扼我饷道，全军遂没，先锋白广恩遂降贼。自此入潼关，关中尽为贼有；而傅庭渡河走山西，不知所终。二者乃国家失事之要领，两督师之肉，宁足食耶？且督师之任，国家司命在焉；每见谕下，诸臣避之如避水火。至以推毂之名，巧为释罪之计；往往举之缧绁之中，加之三军之上。无何，辄以不任轻去；究无有为平贼计者。烈皇朝夕靡遑，无能出诸臣欺蔽之范围。最后，躬饯李建泰于都门，仓卒之际举一书生驱之赴敌，无异举三百年之金瓯玉版拱手授建泰，使致之贼耳；不亦可为痛哭哉！建泰至真定，即为贼用；金公以监军死难。故于金公之事，而为之致慨如此。
　　卫景瑗，字带黄；韩城人。乙丑进士，大同巡抚。贼至，被执；令之跪，不屈，大骂；贼磔之，至死骂不绝口。赠兵部尚书，諡「忠毅」。
　　朱之冯，字勉斋；大兴籍，徐州人。乙丑进士，宣府巡抚。骂贼不屈，被杀。赠右都御史，諡「忠壮」。
　　徐标，字鹤洲；济宁人。乙丑进士，保定巡抚、兵部侍郎。先是，真定知府邱茂华闻贼至，预遣家属出城；公闻，执之下狱。斩贼使说降者，碎其伪牌。适属弁争中军官，不听；闻公登陴，劫出城杀之，叛降贼。赠兵部尚书，諡「节愍」。
　　檗庵曰：徐公之死，则有间矣；以其不死于贼，而死于叛将也。吾观其守城之志，则有取焉尔。
　　蔡懋德，字云怡；崑山人。己未进士，山西巡抚。贼至，死之。
　　朱廷焕，字中白；单县人。甲戌进士，大名兵备副使。三月，贼刘宗敏传牌招降，公击碎之；鼓励士绅，分守各门。初四，贼环攻之；城破，被执。逼之降，不屈，骂不绝口；贼怒，缚之桅竿，射杀之，悬其首通衢。合家或缢、或投井，相继死。赠右副都御史，諡「节愍」。
　　方文耀，字怀□；龙溪人。庚辰进士，河间知府。被执，贼杖之；大骂不屈而死。
　　彭士弘，字仁寰；辽东人，南宫知县。贼既陷畿内诸郡邑，公励士民，饬守具；众咸谓『贼势已重；邑小，恐不能支』！公曰：『吾奉命守兹土，生死以之。若尽力击贼，纵不胜死，亦瞑目』！众环泣曰：『臣谊也，如生灵何』！公亦泣曰：『人心如此，大事已去；吾尽吾心耳』！士绅卒迎贼入。公绯衣坐堂上，贼问何故不具饷？公怒目曰：『吾朝廷守土臣，岂为盗贼具饷』！贼怒，斩之，悬首南门。
　　周遇吉，字萃庵；降夷种。锦衣卫指挥，任三关总兵。夫人刘氏，亦夷女；骁勇多能。贼势亟，公请益镇兵三千；报可，以副将熊通统之。甫至河于，叛将陈尚智迎贼过河；通归镇说公，公叱出斩之，传首京师，请援兵——时甲申二月十三日。次日，贼至宁武，公列兵城外鏖战；夜则收兵入城，登陴炮击，贼死无算。炮尽，密令壮士伏巷，开门诱；贼入将近万余，亟下城闸，巷兵四起，杀之殆尽。贼四帅歼焉，恚甚，环攻四昼夜；力不能支，城陷。城中兵民感公义，俱不屈，尽为贼屠。公伤重被执，骂不绝口；贼缚之竿首，乱矢射之，共脔其肉。刘夫人率家丁百余据署，凭墙力射，无一矢不中贼；贼不敢近，用火环烧之，阖署焚死。及贼入京，莫不啮指告人曰：『好个周总兵，杀我兵数万人！若再得此一人，我辈安得至此』！諡「忠武」，祀旌忠祠。
　　张罗彦，字仲美，保定清苑人。戊辰进士，稍迁吏部文选郎，晋光禄少卿。保定自崇祯己已虏入犯都城后，屡被侵；公多家居，常任城守事。十六年守城，有给事奉敕过，夜半呼，城门不开。给事怒，劾张吏部擅司城钥；诏置不问。十七年春，李自成破太原、宁武，由居庸关入犯都，遣刘宗亮等掠畿内诸郡而北，期会都下。保定镇将帅兵出外，新太守尚未至；公语兄罗俊曰：『吾郡为京师扞蔽重地，今任事无人；我里绅不出而图之，奈天子何！若不克济则死，固人臣之分也』。乃倡郡人登陴，为固守计。二月，真定将杀都御史徐标叛降贼，人心愈危。宗亮下河间，欲北向京师；闻保定坚守，引兵至。距守浃月，阁部李建泰至，率亲兵入城；时建泰有异志，其孔家丁为贼间，公手擒之。贼攻愈急，建泰在城上阻放炮者，同知邵宗玄愤，争之不能得，因欲堕楼死；公闻，驰救之，建泰乃下。时闻京师陷，公大恸，尽出金帛犒士，士无叛志。宗亮以城久不下，自杀其将数人，示必克；建泰乃密遣中军郭中杰、李勇入贼营约为内应，城遂陷——京师破后六日也。公归家，题壁以自志其处曰：「光禄寺少卿张罗彦义不受辱，缢死井亭」；遂自经。妾宋氏、钱氏、子庠生晋、幼女一，皆投井死。
　　张罗俊，字元美；罗彦兄。癸未进士，与弟同守城。城破，公从众中出搏贼；贼仆，公扼其项而啮其面，竟嚼一耳。贼至益众，公呼曰：『我皇明进士张罗俊也！汝等骂谓「张吏部霸城」者，即吾弟；不干百姓事，杀吾家足矣』！贼攒殪之。初，贼未至时，闻罗彦揭守曰：『霸城不开者，张吏部也』；及至叱名而骂：故公云然。子伸，庠生；投井死。弟罗善，庠生；罗辅，武进士——及眷属死者二十三人。
