<!-- { "loadSidebar": true } -->
　　肃肃者群，飞鸣乃乃；微我无友，邈焉山海。我思古人，谁张千载！
　　雪日
　　雪片吹如掌，云黑山容洁；今日卧勿起，忍饥不可啮！媿无子卿毡，敢堕汉臣节！钻牖瞰扶桑，晨曦未全灭；花发岭南横，罗浮梦空结！
　　读谢皋羽「西台恸哭记」感怀
　　南方有朱鸟，飞中单于弦。饲以金精粒，对之不下咽；粒味岂不甘，不如南土泉。黄冠志弗遂，碧血流溅溅。有客感意气，恸哭西台巅；击碎铁如意，悲响震严川。归舟不成寐，彷佛语镫前。嗟彼积翳罗，我非雀与鸢；梦炎何足刺，知己殊未然！周粟不可茹，箕畴曾未传；生死良非苟，忠孝各有全。谢子幽明契，聊以秘怀宣；言罢倏不见，月明高在天。
　　悲愤诗
　　大明日月晦，江风吹黑云；贪人忘国恤，横议喧晨蚊。前星移海上，龙蛇未可分；「春秋」与「纲目」，大义胡弗闻！徐桓书作乱，晋阳比弑君。乃盗首止盟，蚁附而羊群；飞帆蔽江下，所过名城焚。鬼神赫斯怒，姑孰死王敦；盘桓审所处，太真与景纯。我岂偷生者，小贞以济屯；泣血明忠孝，中途为曳轮！云何胡马号，竖子失其存！狡童肆邪说，名教委沈沦；徒有南阳老，东吴不得奔。衰颜哀二老，一死酬君恩！从容文山节，谁招燕市魂！
　　燕台怀古（并序）
　　孔子称殷有三仁，或去，或囚，或死；趋不同，同归于仁。宋亦有三忠，或死于市，或死于饿，或志在必死、卒以全节生；趋不同，同归于忠：文、谢、家三先生是也。渺渺予怀，将安适归！居易俟命，俾无訧兮；聆尔尚论以自励云。
　　文文山先生
　　丞相从容死燕市，万古纲常独负之；颠鼎手扶浑是胆，落晖戈挽不逢时！梦炎、孟頫骨何在？牧竖樵童名共知。浩气西江流不歇，挑灯呵颖续遗诗！
　　谢叠山先生
　　北风尘起征车促，南火伤心不再嘘！三败犹还吾母在，两旬忍饿汉臣如。归降当日原无表，却聘留今只有书。天使先生沈卜市，建阳桥亦首阳居！
　　家铉翁先生
　　八十铉翁还首邱，节旄脱尽为谁留？吴山凤阙看巢燕，粤海龙舟泛水鸥。纪事编年书甲子，授徒感慨说「春秋」！莫从处士称新号，旧国兴亡泪未收！
　　檗庵曰：左良玉屯兵武昌，吴三桂率北兵入关中，李贼败奔襄阳，良玉不知其败，以为贼至；大惧，将奔。会巡按黄澍入对弘光，廷折马士英之奸，忿忿回楚；澍与良玉善，遂以诛马士英为名，称兵向向，实以文其走也。李贼被追至九江界，上传为清所杀，人止知清兵渡扬子、入南京，不知清劲兵悉从楚下；纵淮阳不破，旬日之外，其兵自南下者必至石头矣。初，先帝委良玉办贼，未尝与贼一战。王永祚以抚治屯襄，留良玉同驻，必不遣其外救；以其兵多足恃也。及贼至尚一日隔，而良玉已先去，永祚亦弃城走；所谓「万人敌」用以守城者，积城上各楼充栋，竟不一用，反以贻贼。时在壬午冬，家君方守郧，声援遂绝矣。
　　张国维，号玉笥；东阳人，壬戌进士。巡抚南直，恩威并着；吴人怀之。迁总河，后为兵部尚书；不能知边将，用多不效，以削地被逮。吴人念其遗爱，交讼之；先帝怜而赦焉。贼势亟，令于东南开府，招兵入援。弘光时，协理戎政；与马士英不合，请告归。监国时，拜相，仍掌兵部印；破家殉国。江干失守，缢死。
　　朱大典，号未孩；金华人，丙辰进士。孔有德之变，巡抚山东；以功，陞兵部侍郎，随迁总漕。公善聚敛，多忮刻；以削籍归。甲申春正月，许都之乱，有司从公借火器，不许；巡按左光先纠之。弘光时，为兵部侍郎。南都陷，逃归。鲁王监国，破家举义，尽其财不私。绍兴破，鲁王入海，公据金华自守；力竭不支，眷属十七口焚之，然后自尽。
　　余煌，字公逊；山阴人，乙丑状元。监国时，为冢宰。绍兴失守，冠服自缢。
　　陈函辉，初名炜，字木叔，自号寒山子；临海人。甲戌进士，有文名。知靖江，好客、多姬妾，以是被劾。弘光时，起用；丁母忧，家贫。监国时，拜詹事，起兵勤王。台州破，自缢死。
　　寄同志诗
　　六月，值国难，将死山中；口占，奉寄柯玉岘相公、张太素先生、朱杜若公祖、金鹤池侍御与生平同志诸社友。诗不能文，聊以为别。其云亡而相托者，告主上曰：『生平一点孤忠，身后非所望也』！
　　廉泉同义魄，万古在禅林；故国千行泪，孤臣一寸心！深山空有恨，异日或相寻。身后遥相托，放怀钟子琴。
　　死者真无补，重扶赖立君；先生留正义，后起托遗文。落日空山哭，驱车去路分；此心如见许，挂剑在孤坟！
　　辉死矣，季札之剑、孝标之书，皆诸先生事也。或念辉平生忠悃，得存其遗孤、藏其遗骨、收其遗草，所谓「埋吾血三年而化碧」，吾地下必有以报诸公矣。事在不言，言之不尽；明明在上，可鉴素心！临死赋诗二章，览之当成一叹！
　　生为大明之臣，死作大明之鬼；哭指白云深处，萧然一无所累！
　　张良始终为韩，木叔生死为鲁；赤松千古成名，黄檗寸心独苦！
　　君父恩无可报，妻儿面不能亲；落落樵夫湖上，应怜故国孤臣！
　　臣年五十有七，回头万事已毕；徒惭赤手擎天，惟有白虹贯日！
　　敬发徐陵五愿，世作高僧法眷；魂游寰海名山，身列兜率内院。
　　去年六月廿九（乙酉夏国难，予投缳者三，皆以救复苏；又投家池者一，亦以救免：遂首起义），今年六月初八；但严心内「春秋」，莫问人间花甲！
　　斩尽一生情种，独留性地灵光；古衲共参文佛，麻衣泣拜高皇！
　　慧业降生名士，此去不留只字；只将孝子忠臣，贻与人间同志！
　　手着遗文百卷，尚存副在名山；正学禁书亦出，所南「心史」难删！
　　今日为方正学，前身是寒山子；一死遂复无惭，请与同人证此！
　　主上出亡，值追奔乱兵，间道相失；遂无僻路，徒步重茧，八日始得抵家园。欲面入觐谒，城已闭；痛哭入云峰。山中有池，可从灵均、樵夫之游。予宿先湛明大师禅房内，漏五下，作六言绝命词十章。记去岁亦有五言十余首，今不忆前稿矣。留此于后世，或与文文山、方逊志二歌并传也。将死才尽，走笔不文；亦聊以一寸心，告天下诸同志耳。
　　别文心大师书
　　幽溪六月如新秋，此时恐未能安静也。辉首义孤臣，奉主上归从；间关重茧，百苦抵云峰山中。一事无成，止有以死报国。年来屡承提命，生死已看得破。今一齐放下，撒手遂行；不得亲至名山奉别三轨、玄如，统祈叱名致意！如慈履入台，当至山间孤坟一浇茶话也！先师传稿，已賫至绍兴；因国变匆匆，竟不及作。诸名笔已多，道在是矣，不须孤臣片语。如刻千仞先生塔铭，以弟子辉此札附之可也。文波上人行速，不及长书。见张太素先生及天台诸同社，一一道鄙意。有「临终诗草」十二章在文波处，幸命书记录成；待事平，为辉刻而藏之深山；敬以为托。遥忆慈颜，弥深怙恋；晤期当在西归之日。函辉死矣，夫复何言！
　　六月初九日，禅社弟函辉再稽首。
　　予近有吊寒山诗，并序。
　　檗庵曰：小寒山瘗骨处，傍云峰寺；其遗命也。自束发读书于此，尝梦作靖江令，后果选此邑；径树门墙，一一符焉。与老僧湛明交最久，一部「寒喜集」皆从此出，所谓「魂魄犹依此」也。后寺僧以法，产勒还；会有力持之者，得免。「寒山集」数种，俱以「寒」名：「寒喜」以禅、「寒香」以情、「寒江」则治靖文也；外有「寒玉」、「寒声」、「寒枝」、「寒云」等名。
　　傍海残疆恨莫刊，尺缳堪作白虹看（先生绝命词有「白虹贯日」句）；直分霞色千寻赤，自喜诗魂一片寒。夜夜鹃啼山外寺，一抔梦旧关情地；云连正学古祠边，三百年来终始事。
　　陈潜夫，初名朱明，字玄倩；杭州人，丙子举人。崇祯时，授开封推官。弘光时，授御史。乙酉，浙江陷，挈家渡江东，集义兵五百营下庄；授巡江御史。兵败，置酒与亲友诀，大醉；左手挽其妻、右挽妾至跃龙桥上，先推妻妾堕水死，然后自沈。赋诗一首。
　　绝命诗
　　万里关山胡马奔，三朝宫阙夕阳昏；秋风血溅苌弘碧，夜月声哀杜宇魂！白水无边留姓氏，黄泉耐可度寒暄；一忠二烈传千古，独有乾坤正气存！
　　王之仁，号九如；湖广巴陵籍，锦衣卫人；定海总兵。钱肃乐起义宁郡，约公共事，公许诺；有富绅遗书于公，请其沮钱谋并斩倡谋庠生六人，华夏、董志宁与焉。公至，会肃乐于演武场大盟国人，绅士民庶咸集；公出其书，欲斩富绅。富绅不得已，许捐万金犒师；于是即以富绅监饷焉。鲁王封公武宁伯。兵溃，方国安、方逢年降清，公将眷属四十人及其辎重载以巨舰，沈之海中；携数家丁至南都，绯袍见洪承畴。时南都薙发已久，忽见公冠带盛服，观者如堵；承畴曰：『若既降，须薙发』！公曰：『吾家人十口沈之海底，吾与同死，谁其知之！今来死于高皇帝定鼎之所，庶魂魄与孝陵同归耳。可速杀我』！承畴系之通济门水草庵，后移入西华门观音庵。未几，杀之；谈笑自若，颜色不变。壁间遗诗二首。
　　壁间诗
　　黄沙白浪起狂颷，力尽钱唐志未消；半世功名归马革，全家骨肉付江潮！题诗四壁
　　魂长在，大笑秋空死亦骄！三百年来文字重，只今惟有霍嫖姚。
　　通济桥边独步时，国门惊见汉官仪；欲将须发还千古，须掷头颅向九逵。身后止应存剑铗，世间终不乏男儿。瓣香拈起寒霜劲，白日青天共鉴知！
　　沈履祥，字其旋；慈谿人，丁丑进士。鲁王命为御史，巡按台州。城陷，匿山谷中，以不薙发被杀。家人求其尸，得之桑园中；时方盛夏，颜色不变。
　　绝命词
　　十年徽缠叹劳生，曾向中牟几问津；凭轼敷甘非市德，归舟载石不知贫。河山破碎怀长恨，家室飘零任去尘！矢报媿无纲鼎策，空捐化碧浩然身；
　　李唐禧，字长浚；金山卫指挥官、都督同知。初在闽，事唐王；后至绍兴，鲁王命分镇台州。清兵至，以不薙发，不屈死。
　　张廷绶，号云衢；鄞人。迎鲁王于台州，命为副总兵，分守海门。不薙发，与李唐禧同遇害；妻女俱被掳。
　　张鹏翌，字羽宸；诸暨人。初为史阁部将；阁部殁，江东义兵起，率所部渡海勤王。时客兵云集，多无纪律；独鹏翌所部肃然。鲁王封为永丰伯，分镇衢洲。兵溃，骂贼；断舌剖心。弟继荣，亦血战死。
　　王景亮，字仙璧；苏州人，癸未进士。监国时，以御史守衢州。城陷，冠带坐堂上，骂贼死。
