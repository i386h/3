<!-- { "loadSidebar": true } -->
　　成德，字玄升，号潜民；霍州人。辛未进士，兵部武库郎中。贼临城，以书约马世奇曰：『主忧臣辱，主辱臣死。我等不能匡救，贻祸至此；惟有一死报国耳！年兄忠孝夙禀，谅有同心！预订斯盟，毋忘息壤』！及城破，先拜母，母缢；次揖妻，妻缢；又揖妹，妹亦缢。乃持鸩酒，赴东华门梓宫前哭奠，触阶死。赠大理卿，諡「忠毅」；母张氏，赠淑人。
　　金铉，字伯玉；武进人，留守卫籍。丁卯北直解元、戊辰进士，兵部车驾主事。负气节；初谏谪黄道周被逮，廷杖。贼入城，衣冠拜母，人紫禁，投御河死。母恭人章氏，亦自缢；妾王氏、弟诸生錝，俱投井死。弘光朝，赠太仆少卿，諡「忠毅」。
　　李国桢，字兆瑞，襄城伯；江西丰城人，和州籍。总督京营；贼至，百计绸缪，科臣戴明说以私憾参之。三月十六日，匹马赴阙前，欲入殿，汗雨沾衣；内侍以「非时」止之。公曰：『此时君臣多见一刻，是一刻事』。诸臣惶惧问故，曰：『城守军皆疲傲不用命，奈何！鞭一人起，则一人复卧；奈何』！上召入，命内侍俱上城。十九，城破；二十一，见贼，愿触死，苦争三大事：一、祖宗陵寝不可犯；一、先皇帝当葬以礼；一、太子、诸王不可杀！再四哀切，贼从之。贼先以柳棺殓帝后，因公言，易以梓宫。四月初二日，为帝后发丧，葬于田贵妃园；百官无一送葬者。公送葬回，遂自缢。赠太子太师，进侯；諡「贞武」。明说则附贼；虏至，又委贽焉。
　　檗庵曰：当日南迁之议，未必非也。唐玄宗之幸蜀、德宗之幸奉天，正以天子尚在，足以呼动天下之人心，而国事不至于一败而不可救。「国君死社稷」，乃古来诸侯之说；岂天子之义哉！惜乎！烈宗徒守小节，而不较于天下大计也。虽然，烈皇帝早宣夕对，何异「将伯助予」之呼；而诸臣处心积虑，一于蔽欺，致十七载忧勤之圣主竟与建安、天佑等君同书「亡国」！后之视今，知无不穿龈裂眦于千百世之下也。乃更输诚受职，攘攘恐后；天子遗骸越在榛莽，无一人过而问者！卫懿公之无道也，其下犹有纳肝之臣；乃以先皇帝而不能得之于臣下，三光晦精、百骸走肉，欲不沦为异类也，得乎？襄城之死最晚，其功甚钜；先后之际，处死更全。不然，范、倪诸公身列箕尾之间，亦必回首鼎湖，恫心不巳者矣！
　　刘文炳，字淇筠；任邱籍，南直海州人；先帝生母刘太后侄也，袭封新乐侯。贼入，语弟右都督文耀曰：『吾家世受国恩，岂忍见此』！将眷属十六口埋一大井，闭之；令余丁悉入楼，积薪环其室而焚之，自赴火同死。赠太师、恒国公，諡「忠壮」。弟赠太保，諡「忠果」。其叔都督刘继祖，亦同殉。
　　张庆臻，字凤华，永城人；嗣封惠安伯。贼入，自缢。赠太师，进侯；諡「忠武」。世职之殉难，新乐、惠安为最着。
　　巩永固，字鸿图；大兴籍、山东蒲台人，附马都尉。先一年，公主卒，柩在堂；生女数人。城陷，缚女灵前，聚赐物及家赀于侧，举火焚之；然后自尽，大书「世受国恩，身不可辱」八字。赠少师，諡「贞愍」。
　　汤文琼，字□□，□□□人；布衣。京城陷，自尽；衣带一纸云：『位非文丞相之位，心存文丞相之心』！贼见之，叹息；以此责大学士陈演而杀之。赠中书舍人，列于正祀。
　　王德化，总督京营太监；宛平人。先帝崩，未葬，同周皇后尸在东华门外，覆以芦蓆；公痛哭争之。出朝，见兵部尚书张缙彦青衣待罪殿前，叱之曰：『汝辈误国至此！今不速殡先帝，乃复推戴新主耶？犬豕将不食汝』！缙彦垂眉曰：『何与我事，自有主之者』！公连批其颊，以颈触之；遂被害。谥『忠愍』。
　　王之臣，内监；大兴人。先帝崩于煤山，之臣从之。同一系，先帝在树上，之臣跪旁、坠之而死。一云王承恩。
　　檗庵曰：国朝阳明之气多蚀自北司，振、直、瑾、贤之祸败我国家，固矣；而神庙时税使遍于天下，其靡烂又可胜道哉！盖求善良于阉寺之中，百不得一；自古为然。今两人之殉国，斯又学士、大夫所多愧死者而毅然自振，岂必待教而兴者耶！唐室受宦者之祸为烈，后至草薙而禽猕之；迨亚子之称帝也，张承业独为唐死。欧阳公言五代全节之士三人而已，而不及承业。呜呼！又岂可以阉寺而忽之哉！
　　又曰：都城殉难之臣，盖有三蚀矣。「国变」等录镌布纷传，见闻殊词；风影华实，且有欲出入一、二人而为之者：则薰莸曷准也！马士英当国，以政府为市肆；显恤大典，上下惟视金钱。不必全节之臣，间与褒崇；彼烨烨者，厄末諡矣。寇氛正扬，胡尘旋塞，河北数十郡即沦异域；汰讹裒实，久之弥淆：委巷沈忠，其湮没可胜言耶！予于诸公最显白之外，余有未悉其详者仅列姓氏于左。夫死者，人之所难。如诸公授命遂志在一日、二日间者，上也；审几观变、未能自决，势穷而节见者，斯亦无憾矣！彼朝贼而被勒贿死者，乌足语哉！
　　俞志虞，字华邻；新昌人。甲戌进士，御史。城破之日，自缢。顾铉，字青城；成都人。丁丑进士，兵科给事中。徐有声，字闻复；金坛人。庚辰特用，户部山西司郎中：以上三公，弘光时并赠太仆少卿，諡「节愍」。
　　朱纯臣，字心翼；成国公。怀远人。顾肇迹，字超之；镇远侯。江都人。薛濂，字中涵；阳武侯。胶州人。徐锡登，字如苍；永康侯。合肥人。郭培民，字有谷；武定侯。临淮人。宋裕德，字克明；西宁侯。定远人。邓文明，字见龙；定远侯。虹县人。孙惟藩，字元辅；怀宁侯。大同人。杨崇猷，字临沂；彰武佰。六合人。卫时春，字和宇；宣城伯。华亭人，登州籍。吴遵周，字鼎铭；清平伯。辽阳人。王先通，字则阳；新建伯。余姚人。张光祖，字灿恒；彭城伯。永城人。方履泰，字子安；南和伯一元子，应袭。全椒人。妻沐国公女，亦死节：以上十四公皆世爵，各赠加爵一级，附祀。
　　李凤用、高时朋、褚宪章、方正化、张国元：以上五人俱内臣，附祀。
　　徐允桢，字中玄；定国公。凤阳人。
　　郑之俊，字汝珍；武安侯。歙人。同其子遇害。
　　彭琯，字予白；四川永州人。甲戌进士，工科给事中。
　　刘养贞，字念衡；大邑人。辛未进士，兵部武选司主事。都城陷，公诘责堂官张缙彦，谓『某日曾劝某处置防、某日曾劝某处设堵。缙彦不听，以及此祸』。公卒死之。
　　宋天显，字平怀；华亭人。官生，中书舍人。不肯赴朝，自缢。
　　王钟彦，字六有；华亭人。丁卯举人，国子博士。
　　刘有澜，字倚石；南宫人。庚辰顺天司李。被拘，投缳死。
　　施溥，字素庵；扬州人。恩贡，永清卫经历。
　　李若琏，字方山；顺天人。以武科，累职锦衣指挥同知。先帝初年，推镇抚理刑。为人内和外刚，不畏权势；一时缙绅被逮、为宦官所中者，俱得保全。后为患者所忌，遂落职。久之，起复南镇抚司。授事未一年，即遭国变；痛哭仆地。朝服，北向再拜；大书职名于厅事，投缳死。其兄若琳，乙丑进士；词林党于魏阉。时从贼，授弘文院。
　　高寀，字□□；宛平人。以太监高蜚、高起潜功，传授锦衣千户西司房掌刑。家饶，恒以私财佐公用；卫人诵之。贼破都城，公聚家人，语曰：『吾为人臣，当死忠。若为妇者，当死节；为子，当死孝』！谕其仆曰：『吾所有者，财耳；任若取之，无贻贼也』！又曰：『吾有二女已嫁，岂可令污于贼』！乃遣人引归，同缢死一堂。子有襁褓者二，皆系其母之膝死：一门十六人，无遗者。
　　申湛然，字□□；燕中诸生。有声，新乐侯兄弟从之学。贼攻城急，侯延湛然于家，以祖母瀛国夫人拜而托之。湛然引之家，使之执爨，庶免物色。为细人所首，逮湛然，拷掠备至，终不言。贼以木杌置湛然于上，覆以木杌，压以碾石；湛然故肥硕，腹脑皆裂、髓血俱流，至死不言。而刘夫人得全；至七月，以寿终。
　　徐燝，字□□；顺天人，太医院籍。癸酉，学院袁鲸取充弟子员。为人精悍多智，试辄高等。甲申之变，阖门九口皆缢死。
　　蔺之垣，字卫卿；大兴人，顺天府学生。家贫，藉馆谷以养亲。甲申之变，具衣巾，赴奎星楼缢死。壁间书绝命词一首，有「养士三百年」句；惜未得其全也。
　　李国贤，字□□；大兴人。少有才名。顺天府学生文多奇险，故久困场屋。有智略，人有疑事就决之，多惬所愿。贼既入城，虑兵少有变，尝令兵从某门出、至暮从他门入，别屯各所，扬言「大兵数万至」；于是大肆淫掠。是日，贤所居巷贼兵入，人皆开门迎之；贤独闭门，贼斫而入。贤继妻有色，贼犯之；妻大骂。贤以梃奋击贼，遂执至贼所称「刘国公」处；令之跪，不屈。左右强按之，大骂。贼怒，杀其妻；缚贤于柱，裂额上皮覆目，剜去两乳及膝上两骨，令其自死。贤大骂三日夜不绝声，方卒。盖此时能骂贼死最烈者，惟公一人云。
　　沈青藜，逸其名；宛平人、顺天府学生，居崇文门之东南隅。性至孝；家贫，以星卜养母。有劝其就馆者；答曰：『人生斯世得养亲者，久不过三、四十年。使就馆而违吾亲，吾不为也』！星卜所入，必市酒脯奉母，以为常。先帝之变，乃泣拜其母曰：『儿有妇、有男，可以养母百年；儿不能侍朝夕矣』！遂服衣巾，自缢死。
　　檗庵曰：诸生而死节，于义为贵。学校，彝伦所自出也。有言：「士未出身，可以圆通者」。本原之地，先失角喙；为此言者，杀万世之人心而有余矣。燕人余本为肃敏公子俊曾孙，以世职隶锦衣；身经甲申之变，后避乱吾郡，为余言燕中子衿数人事若此。
　　张世禧，松江人；礼部铸印局儒士。子懋赏、懋官，俱顺府学诸生。贼入京师，父子三人并缢死。
　　通州童生，逸其姓氏；家贫亲老，力学不倦。贼既破京师，徇通州；废将魏广乘与贼通，出官粮饷之，州遂陷。童生方读书，闻之，拜母长叹，出门赴水死；州人俱哭之。
　　周□□，顺天童生。闻变，悲愤搥胸，呕血数升死。
　　东江米巷画士夫妇，二人闻变，俱缢。
　　武愫仆□□；愫癸未进士，受贼职，索吉服，仆恸曰：『奴闻主辱则臣死。今皇帝大变，相公不哭临，反衣吉见新君乎』！叩头出血。愫不听；仆曰：『相公惑于名利，不信小人言，后必悔之！李贼贪淫，不久必败；小人不忍见相公之失所也』！遂不食死。愫受伪徐淮防御使；之任，淮抚路振飞擒解南京，斩之。
