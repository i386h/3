<!-- { "loadSidebar": true } -->
　　杨定国，字□□；济宁诸生，前贤杨浩之孙。闻北京陷，痛哭徉狂，系崇祯钱一文于胸前，赴南京；乙酉夏，复从间道走江东。鲁王命为行人，招义旅。兵溃，自缢于绍兴之王府庄；兵部任孔当葬之。
　　王之栻，字瞻卿；常州人，王忠烈公子。乙酉，避难至宁；鲁王监国，议以公知鄞县，以服辞。入闽，隆武授以兵部主事；复返鄞。清师渡钱塘，时寓金华；朱大典据金华拒守，令署武义县。甫四十日兵溃，避山中；清获其仆，遂得公；不屈，缚之；大骂而死。后家人得尸，缚紧尸涨，索陷于肉，不可脱；遂并索殓之。又遗其一靴，后公见梦于其仆，怒言「吾欲见上帝，奈跣足何」！仆悟，焚靴与之。
　　张起芬，字□□；钱塘总兵姚志卓监军。被执，不屈。平生不读书，临死有诗；诗失传。萧起元以矢射其腹，大笑、大骂而绝。
　　徐起睿，字圣思；鄞人。生素豪宕，以大节自矜；喜剑舞。闻人不平事，必色然起。已而削发为僧，师事径山雪峤，雪峤名之以「弘节」。归则闲静寡言，粥粥入道者；容于延庆寺西坐一关。数月，闻钱先生义兵起，跃然破关而出；往从焉。每当战，必立矢石之间，同事多笑之。一日，渡江登彼岸击敌，陷阵而殁；鲁王赠以指挥，世袭七叶
　　檗庵曰：此予故人也。常宿予斋，风雨悲歌，屡至涕泣，意不可一世。闻非僻事，则必致规。梁月之悲，能无痛欤！甲午仲秋，偶怀往事，作长歌以纪之；乃变征之声也。
　　旄头芒向扶桑熠，壮士床头霜刃泣。鄮岭风尘一布衣，怒涛长向鸱夷立。徐子、徐子深足念，眉如石棱目如堑；贮粟无瓷客满前，破屋颓床悬一剑。时时为我砍地舞，舞罢悲来泪如雨；为问君家何所悲？亥也无椎衡失鼓。逢人只解谈君父，咨嗟此道今如土！友过难容天性真，大抵生平全用怒；一旦无名忽自割，秋风秋草悲身骨！削发披缁着草鞋，雪峤老人几度喝；喝破径山不是我，归来键户深深坐。晓风夜雨到关前，不蚀琉璃红一颗；琉璃夜红日画徙，湖儿群饮鄞江水。鄞江健者有钱公，异军苍头乃突起；击豉阗阗震陵谷，磨刀淬刃响漉漉。钲声高扬磬声沈，惊破当时旧努目。长吼一声关铁剨，出言愿注从戎籍；意气相需会有时，大士维摩按不得。钱公自是旧相识，当日军前借羽翮；长驱跃马到胥江，胥江战气潮同汐。日日渡军鏖西浒，视敌如豚身如虎；壮怀私幸当匈奴，绝脰揕胸奚足数！徐子、徐子徒自覆，列壁诸军皆竖牧！后师不进我师倾，只斧无援豉声缩。豉声缩兮壮士骋，喜逢死所神先猛；试问平生一片心，皑霜江上新磷冷。觅君尸，涛如雪；西陵渡口悲风咽。日光映入晚潮红，鄮山布衣一捧血。
　　应腾蛟，字云化；歙人，副总兵。起义，浙东兵溃，被执；执者为公旧盟，与之饮酒，力劝之降；不从，诣其营大骂。左右欲割其舌，主者但以马嚼缄其口；口血横流，仍骂不绝。遂惨死。
　　方士衍，字于蕃；歙人，副总兵。守淳安，被执，大骂而死。
　　何弘仁，字仲渊；绍兴人。丁丑进士，官御史。江干失守，死之。
　　阮维新，字□□；会稽庠生。富阳临阵死。
　　潘集，字仲翔；绍兴诸生。浙东兵溃，自缢死。
　　绝命词（佚）
　　高□□，字□□；绍兴人；年二十余。监国时，庄衡为督学，试入泮；甫十日而兵溃。青衿遍拜亲友，亲友贺之；则曰：『方将吊我，何言贺也』！或来答拜，则曰：『前来相别，何烦答也』！遂衣巾，投水死；求其尸，不得。没三日，于原处端拱而立；衣裳如故，颜色不改。其父某，以武举入文场，中式；又以磨勘，被革。弘光时，得复。子死后，亦不食十日死。
　　邹钦克，瑞安庠生。讲学松台，夙以名义自许。闻欲薙发，衣冠北向再拜，自沈于江。
　　赵景麟，字天生；鄞人，邑庠生。沈实，不务时誉。丙戌鄞陷，景麟佩衣巾，投于甬江；渔舟斩水掖之出，肤孔见血。辄入天童山，寄迹其旧徒徐氏，足不入城市者半年。每一念至，辄抚几长叹，悒悒卒；华先生有诗哭之。
　　黄道周，字幼玄，号石斋；福建镇海卫人，壬戌进士。先帝时，以翰林外谪。弘光即位，遣使起于家。未几，与马士英不合，托祭禹陵去国。思文帝授以阁部；公愤任时事，以身许国，前请出师长驱入关，欲直捣金陵。兵至徽之□□，猝遇北军，师溃；公麾士卒死战，矢贯马頄，遂被执。至金陵，洪承畴——亦闽人也，语之曰：『先生，今之文天祥也；某何敢膺公义鋩！但大明一代之史，非先生勿任。其亦少忍须臾，某愿以开国之危学士相期』！公大怒，唾其面曰：『汝负先帝厚恩，狼狈至此；李陵、卫律，罪通于天矣。敢援引不伦，以污我哉！误矣、误矣』！承畴恚甚；系之幽室，命傅通判昼夜伴之。不食数日，承畴伪传「江东兵大胜，和议已成」；傅进以勺水，乃稍饮食。致书承畴，语甚激烈。及被刑，欲牵赴市口；至临淮门，不肯行，曰：『我大臣，岂同鼠辈共死所耶』！望陵再拜，引领受戮；谓家人曰：『我死，不必贼臣收吾骨；不妨暴露，以彰其恶』！时监国元年四月□□日也。所作诗三百首，多不传。又作史，载一时失国事；临刑曰：『假我一、二日，我史成矣』！监斩者问何史？曰：『忠与奸之别耳』！又问孰奸？曰：『为明者，忠也；斩我者，奸也』。今史亦不知所在。公善画，传通判索书，公画一大树，己骑虎持刀在树下，一夷人跪于前，以刀向之；又一小儿蹲其旁意指傅也。
　　过新岭吊金正希
　　残棋唾手已难工，又是论人成败中；但说丹心何所用，一时张眼念臧洪！
　　诗
　　昨宵梦里听天崩，披衲孤行歇未能；索酒逢人拌醉矣，问花叩户染何曾？道心白过骷髅粉，狂行提如傀儡绳。借问平生何所似？上山樵子下山僧。
　　慷慨从容并路行，古人着语甚分明；广陵未散江涛韵，苏岭仍闻鸾凤声。道入死灰犹有息，人当化石始无情。怀沙颂橘逢渔父，不与从头诉不平。
　　难中杂诗
　　陋巷惭颜、闵，纡筹负管、萧！风云生造次，毛羽合飘摇。火厝难栖燕，江横怯渡桥；可怜委佩者，晏晏坐花朝！
　　搏虎仍之野，投豺又出关；席心如可卷，鹤发久当删。怨子不知怨，闲人安得闲！国家犹半壁，不忍蹈文山！
　　诸子收吾骨，青天知吾心；为谁分板荡，不忍共浮沈！鹤怨空山曲，鸡鸣终夜阴；南阳江路远，怅作卧龙吟。
　　火树难开眼，水城倦着身；支天千古事，失路一时人。碧血题香草，白头逐钓纶；更无遗恨处，燥发为君亲。
　　灯夕不堪，乃遂绝粒。是夜，雷雨；明日甲子，抵晚雷电大作，绕营不休：
　　凡三昼夜。□遂发予入南都
　　震虩复连夕，苍穹知此心；山川惊毳帐，星斗失田禽。洧水龙蛇怒，昆阳虎豹禁；谁能呼九子，别扫大江阴！
　　至南都示诸友
　　故国余乔木，孤臣尚有身；冠裳天已定，得失事难陈。姓氏经书外，精魂江汉滨；勿云崖上月，偏照夜行人！
　　二十五日，既听质，余滞禁城尚膳监中，诸友分羁两县，遂不可面；襆被不得，怅然寄怀
　　我亦无被服，焚巢失旅人；遶床侵燹火，推枕动劳薪！忍死看天意，裁诗示鬼神；谅无弹指处，嚄唶向谁陈！
　　后死吟
　　此事还真宰，非关我所量；精魂乌兔共，变化冶鑪忙。时至自应觉，道消夕不妨；遍题沟壑句，四壁也明光。
　　后后死吟
　　原闵饶余地，荣期未丧家；所争惟落节，不管别抽芽。潮刷银蟾泪，春扃铁树花；亲朋凋已尽，老我更何涯！
　　拌得
　　世间万事皆拌得，况在神明淘汰中；性静自应情不动，道恬端与法无穷。云根触石消枝叶，霓采因光失去从；不是此生多解脱，原来不藉物为雄！
　　精微可在北宸端，不作单双拣择看；炼月得膏犹带火，烹天出滓始消寒。人无两路参须透，道有千层剥尽难；野葛熊鱼齐下箸，千年雷雨鼻头观。
　　拌不得
　　底事当头拌不得，古人神理各周全；正当灶下修蚕织，错忆堂前布几筵。药力不争茶饭路，絺衣只在縕裘边；看多起倒翻名目，犹是饥寒与倦眠。
　　剑气芒鞋未纵横，石头猿鸟共聪明；月将半满看魂魄，潮向盈虚论死生。一字凿空千古误，匹夫独往百神惊。游移顾盼无成业，枉与烟波叙不平！
　　才火名汤捐未涯，紧拳握齿失嵯岈；道因立命全归默，木自还根少着花。日月定穿胸胁出，雷霆不向梦魂挝；古今弘毅曾夫子，万里肩扶直到家。
　　檗庵曰：大涤黄先生，文章气节，名重一时。而人以气节重之者，尤甚于文章。然屡不得志于在朝之日，烈皇帝怒其疏救郑鄤，下诏狱，事在不测；得周延儒之救而免，而诸君子因之以信延儒。人有言黄先生曾过宿鄤家，晨起良久，不见鄤出；使人觇之，则鄤于母前亲进早膳而后出，不悟其母之非真母也，于是遂确信之。然而不害先生之闻望者，天下固素信先生之非呢于鄤也。然而先生性自孤僻，我烈皇帝不大用之。自是深知先生一死报国，声名愈烈矣。
　　吴士绣，字君玉；当涂人，婺源训导。黄石斋兵至，充军前监纪。被执至南京，七日不食。正月十五日，大雷雨，呼其子曰：『天何震怒，想为黄先生也』！长叹数声而绝。及石斋被杀，仍戮士绣尸。子祺生，随父行，愿与偕死；当事者怜而舍之，呼为「吴孝子」。
　　毛玉洁，子若玉；六合人，监纪通判。同黄石斋被执，斩于南京东华门外。作「正气歌」数十章，今存其一。
　　正气歌
　　莫谓天同梦，须知帝有灵；幽心倾汉室，热血吐秦廷。电掣千镫赤，霜涵一剑青；济川谁作楫，箕尾有明星。
　　傅冠，号寄庵；进贤人。壬戌进士，大学士。南都陷，公被执起义（？）；叛臣孙之獬以书招公，公怒拒之。清拘其子、杀其孙，公益愤，决结艾南英等召募乡勇，将复进贤；力不能支，走入邵武。隆武时，召入阁；公言此时非票拟办事，力请出任恢剿。未几，解兵柄，屏居武夷山中。闽溃，被获；不屈死。
　　曹学佺，字能始；侯官人，乙未进士登第。年少有才名，著书甚富；喜接引后学。家居，有园林山水，以文章自娱。善书，自负得二王遗法。隆武时，举义从王，迁礼部尚书。闽溃，服金屑，自坠死。十日后，家人方知而殓之。
　　杨文骢，字龙友；贵阳人，戊午举人。隆武时，授兵部左侍郎。兵溃，死之。
