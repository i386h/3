<!-- { "loadSidebar": true } -->
　　阮进，字大横，福建人，善水战。初，为闽之舵工。尝为寇于松抚，张名振拔之，使筦水营。鲁王属以水师，封荡胡伯。清之图舟山也，松江张天禄出崇明，金华马进宝出海门，陈锦、金砺、刘之远、田雄出定海；行朝闻之，定西侯张名振、英义将军阮骏扈监国舟出舟山。八月十六日，乘大兵试舟海口，以三十舟冲突，获战舰十余、楼船一只；擒清骑十一人，馘而纵之。二十一日，大雾，清舟悉渡；抵螺头门，海师才觉。先是，阮进诣议和，清欲诱之，进数舡脱归；值金砺之舟于横水洋，力战，矢炮并发。□□将败，进举火球抵之；风转篷脚，反激回己舟自焚，须发尽燎，投水自救；遂被所获，并一妻、幼子。清待以宾客礼，欲其更衣，不从；其子匍匐向公，公于坐中接而掷之空中。踰日，被杀。其妻陶夫人有巨力，善捩舵；以在别舟得脱，遂领其舟师。侄俊，亦善战；至今犹在，海上数其一军为最。
　　张弘谟，嘉定人。初在定镇张杰标下，守穿山；同人呼为「张糊涂」。尝附舟至其所守处，鄞有一士人与同舟，言论既接，因言及己尝喜作诗吟之，多颂太祖高皇帝功德；士人异之。及舟至士人家，天已晚，留之宿；定盟而去。未几，从杭州取其眷属至，复至士人家，云有所往，不告以处。后询之，则扬帆至舟山归黄肃虏矣；肃虏以为铁骑总兵。辛卯，清兵攻舟山，弘谟守西门；兵众见之，呼「张糊涂来返故营」！不应；守益力。城破，被获；不屈而死。
　　张名扬，定西侯名振弟，□□□为左都督。名振扈上，以名扬居守。城陷，自焚死。
　　顾名楫，顺天人，张名振之客也；为定西参谋。舟山破，死之。
　　朱养时，江阴人；为人慷慨。时清台道耿应衡遣奸细入舟山托于日者，谓灾星见于上之禄命。定西侯信之，使禳；上择日行香。养时为职方郎中，上疏争之；侯不以为然。养时怒目曰：『使清朝闻之，谓行朝无一人矣』！舟山陷，自缢。
　　戴仲明，宁波人；为工部所正。抱高皇帝主，投火死。
　　陈氏，鲁王元妃，鄞人；张氏，贵嫔；杜氏，义阳王妃：同赴宫井死。
　　范氏，定西侯张名振母；素以忠义教侯。侯护驾登舟南狩，范知城必破，命长子名甲、次子名扬预积薪于屋四围；城既陷，及名振妻马氏、名扬妻□氏并内侄二人，阖门自焚死。
　　陈氏，林瑛之妻。瑛同母、妻、婿、女五人航海入浙，婿随郑彩去至健跳所，而母又死，贫甚；妻及女为人纫箴以食。已而，女又死。清兵入舟山，瑛与陈氏分梁缢；陈氏腕弱不得死，瑛使童生嗷嗷助之。陈氏挥之曰：『吾守妇道二十余年，垂绝而死于男子之手乎』！卒自刃而绝。
　　王翊，字完勳；余姚人。少而自负，视先辈至同舍无一人当其意者；好为大言。浙东建义，翊自募一旅，不肯属人；派粮不及其军，军且散。同事楚人舒益生，故新安王客；王自新安至，益生遂以军属之。然王亦无分地可赋，军遂散。司饷者案尺籍，翊所破（？）召募之金无抵，将罪之；而浙东兵溃，乃渡海依黄斌卿。斌卿倨甚，冯京第以隆武御史与之抗礼，斌卿不悦；翊不肯下。为斌卿欲害者数矣，翊知斌卿不足籍，乃聚众四明山。四明山连三府八县，翊往来乘隙□孤守□□其城外之田赋一归之；翊已而为督抚萧启元所败。明年，击破团练，其兵益盛。监国议加右佥都御史，定西侯张名振欲其恩出自己，曰：『需之以俟』。翊至，诏授福建道监察御史。清欲征舟山，翊从中梗之；于是先图山寨。金砺由奉化入、田雄由余姚入，会师大兰山；设帐房三十里，游骑四出，其锋甚锐。翊入海，谋于王朝先，舟师袭攻杭州；而名振击杀朝先。翊知海上将败，复还山中；乃山中所留诸将，降杀且尽。七月二十四日，大星坠地，野雉鸣；翊将家丁数十人谋至天台，夜宿奉化小晦亭，为叛民所获，送至宁波府。守曰：『何苦为盗』？答曰：『改面事仇者，盗有所在矣』！翊徒跣而立；海道王尔禄使翊韈，翊坐伸足，命左右结之。尔禄曰：『闻尔能为诗』；授笔使书之。翊文书一诗毕，乃引其笔以挝尔禄，遂出。是时清将图舟山，部院陈锦且至，系翊以待；翊每日从容束帻，修饰仪范，饮酒赋诗。八月十三日，陈锦、田雄、金砺、刘之远召见；门者喝跪，翊曰：『吾平生未尝屈膝于人，况在犬羊』！乃坐地上。于是之远注矢射翊中肩，不动；雄中颊、砺中胁，皆不动。左右绝其吭，始仆。
　　七月二十五奉川诗
　　五载功未成，一朝名已立；平生忠爱心，无媿对天日！慷慨入黄泉，神魂随帝侧；可怜母与妻，相向空庭泣！千古纲常事，真传为我得；势穷事不偶，身死殉社稷。多少未了事，谁来代我职！呜呼大丈夫，须继天立极。
　　二十八宁波诗（庭鞫时作）
　　向作天中柱，今为堂下虏；相逢白眼看，一剑空随我！寄语堂上人，再思而后可；谁无君父心，时事胡其左？谈笑且从容，今日得死所；平生忠愤血，飞溅于群虏！
　　八月初一定海诗
　　天何生我迟，何复死我速！生迟不遇时，风尘惨满目：人民化犬羊，绅士变禽犊。死速志未酬，英灵照四渎：愿生天外天，襁褓免胡服；戎马待髫年；与君仍逐鹿！功成两世名，事定中华福。忠孝总关情，时人望予哭！
　　初九定海诗
　　鼎革从来有，忠臣何代无！未闻夷猾夏，能帝我皇图！当日文丞相，躬垂万世模。一身存正气，百折不糊涂。三载生非幸，千秋名岂沽！历年已数百，此志何相符！守礼乐纲纪，舍肝脑身躯；留身复留事，全发莫全肤！冤矣幼弟死，痛哉老母孤！嗟乎妻、弟妇，宁忍去从胡！鬼神为我恸，河山草尽枯；寄言诸君子，幸勿常嘻吁！
　　初十祭右良文
　　呜呼！右良生于名族，而长享世禄。髫年入泮，更喜武功。聪明颖悟，诗书文艺；慷慨激昂，忠孝节义：实古之善士、今之伟人也。愤国步之多艰，痛父仇之未复！与不佞翊一见而投交，共三年之驰逐；风霜尔露、晦明寒暑，惟我右良朝夕止宿。呜呼！右良始以义成，既以义合，卒以义死；舍生取义，惟右良得之。其不为右良愧者鲜矣！况右良乃浙西之豪彦，苟忍弃不佞翊而飘然早去，非惟可以得生，而且可以自雄；不第可以自雄，尤可复计恢剿事也。惟右良不忍弃不佞翊而去，遂至陷于非命！呜呼痛哉！右良之身膺刑狱，实不佞翊有以致之也。此不佞翊重负右良，而右良仍无负于不佞翊矣！兹负不佞翊者，皆得生；独不负不佞翊者，偏得死。死生之报，抑何颠倒！鸣呼痛哉！不佞翊负天下之重望、负君父之知遇、负祖宗之世泽、负老母之鞠育，其所负多而死也固宜；右良始终合义、生死不负，故悲悼也更切。吾弟完初，先右良死十七日，其被祸益惨；不佞翊无从奠哭。昨乞得一金，仅易牲醴、冥资，临风拜祭；惟右良与完初共鉴此心，而徐以待我！第右良复先不佞翊去六日，宁不憾不佞翊不早与之偕行乎！然右良、完初死后，不佞翊尚得以一牲告虔于冥冥中；待翊身死之日，谁复为悲号痛哭也！呜呼惜哉！血泪交流；灵其有知，速来享之！
　　八月十一祭弟完初文
　　吾弟生于辛酉之五月初一日，而吾父死七十日矣。余甫五岁，病骨伶仃；吾母之忧辛劳瘁、祖父母之爱养珍惜，极人情所未至。及余壮，颇不事家业。吾弟勤于学，复能知农；其不甚为穷所困者，惟以吾弟赖焉。江干后，邵氏事败，购予急；予方在海，累吾弟刑狱者再。军兴，吾弟缮衣甲、器具以佐军中之不逮，实获其助。今七月十九日，为逆民所弑；时余初解兵，故不克即为报复。但闻信惨伤，志意愦乱！二十四日，亦为乡人所执，与吾弟相继殉难；于国臣道则无愧，于家子道则未善也。伤哉！吾母，生不能事矣；祖母浮厝，死不能葬矣；吾弟之冤，不能雪矣。惟所恃者，则继起之豪杰君子耳！余欲为吾弟传以纪之，而复为桎梏所苦；神枯心裂，何复措词！姑序其略，以待后之贤达同志云尔。
　　王翃，字完初；翊之弟。与之同住山中，为逆民所弑。
　　蒋士铨，字右良；嘉善人，诸生。同王翊在山中结义师；被获，于八月初五日死。
　　绝命诗
　　铁马金戈挽落晖，只因九鼎被人窥；西山负恨薇谁采？东海衔恩鳌尚随。有汉肯归田氏剑，无仇不报浪中椎；我生只欠今朝死，化作啼鹃带血归！
　　明朱，余姚人；石必正，扬州人：皆王侍郎翊门子。侍郎被执，二人不肯去，谨侍左右；□叱之跪，则向侍郎跪，不稍屈。遂并杀侍郎旁。
　　附家大人吊完勳诗
　　玄隲何梦梦，徘徊俾心痗！龛乱复何时，壮士几人在？王子怀国仇，颷怒振群馁。天步方百巇，云雷淹穷澥，棘矜效前驱，迅举摩敌垒。鏖战徂三秋，盘空卓峻砦；胜负百相偿，骄虏斗初怠。奸民作虏伥，英人堕众绐；锒铛对孽酋，昂藏气犹磊！寓死矢驱胡，白刃安能改！笑咏转从容，如饴颈血洒；此血晕成虹，飞天生光采。贻彼堂上虏，齐斧应有待；淫毒乱天经，未死神先痿！
　　又悲山中义旅诗
　　其一
　　跂予貔虎众，一旦化虫沙；暮气谋难辑，惊师势易瑕。连山都划垒，濒海尽浮家；鼊岛虚藩卫，愁心绕翠华！
　　其二
　　叠嶂盘云迥，应难束马过；当关稀控弩，截道怯摐戈。国恨穿龈少，军谋崩角多；敷天瞻盛举，销陨可如何！
　　其三
　　连营称列郡，张翕日缤纷；坐怯乘墉寇，终歼伏莽群。盘桓先自老，遵养倏成焚；将略无黄石，舆情负望云！
