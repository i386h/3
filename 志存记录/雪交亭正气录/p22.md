<!-- { "loadSidebar": true } -->
　　无凡上人者，余家老崑仑也；虎吻鲸宫，身为矛盾者屡矣。比至翁洲，一夕风雨，不知所往。数越日，有僧至自普陀云：『顷一男子自莲花洋来，腰间佩剑，犹带血腥；礼佛无数，亟求剃染。不可止，退而结茆茶山，将终身焉』。余怃然曰：『是必吾家崑仑也』！迹之，果然。嗟乎！奋身，翊主义也；祝发，全身智也；割缘，忍爱勇也。以视汨没火坑，不犹黄鹄之于壤虫哉！余也，痛深家国，俗累渐轻；惟愤胡髡，誓全只鬓！然而，去道远矣。末章自解，并以志媿！
　　一剑追随万里游，当年磨勒事堪俦！于今一钵飘然去，坐拥寒云看海流。
　　伉直由来感不平，慧镫一炬破无明；锡环闲倚虚堂夜，风雨还愁学剑鸣！
　　铁甲苔抛野纳新，将军身作比丘身；髑髅尽是英雄血，掉臂悬崖得几人！
　　烦恼皆因发数茎，荡然直觉六根轻；谁知泽畔行吟者，偏爱鬅鬙两鬓新！
　　檗庵曰：方茂滋之俘也，时将吏张其事以为功；置之死狱，且速杀矣。无凡周旋其间，缪为嚅唲状，冀得一怜之也，时而慷慨感涕；间亦有好名者中之。居半载，卒得其要领，遂脱归。迨至松，托之霞城许先生。时张氏戚属有二人利其余产，于茂滋之归也，病焉；密投揭于当事，言「茂滋自俘逃归；罪人子，无纵法」。无凡知之，以计得其揭；置酒大会，出茂滋遍拜亲友，泣言『主臣幸为主人存此藐孤，慎相念也』！二人及众皆唯唯。无凡嗔目语二人曰：『虎狼哉，汝两人！欲翦此愉快而乃面相煦煦哉』？二人犹似诧所言者；无凡出揭怀中，示众曰：『谁为此不仁，而有此也』？二人相顾愕眙。无凡并扼其颈，拔剑拟之曰：『予已弃妻子入空门，止一身耳。何惜此身，不殪此双枭獍为吾主人续血食一线也』！众俱为祈免。已而曰：『吾不忌汝！自后有啮郎君者，皆汝所主；止于汝任罪。吾剑自利，谨识之』！乃舍之。拜茂滋曰：『郎君幸自爱，毋忘先大夫！我事毕矣，请从此辞。此身不远，有患难当自至』！掉头而出，遂去不顾；迄今往来湖海间。为人颀大，有勇望。至其周虑端详，深中事会；徒勇乎哉！予幸得交于君，知其志已安于比丘矣。许先生，则今世之家铉翁也。
　　苏兆人，字寅侯；苏州人，张鲵渊门下士。授中书舍人。城陷，语鲵渊曰：『黄泉之路，请以兆人为导』！乃书绝命词于衣，即缢于鲵渊所居之雪交亭。鲵渊举酒拜酹之，然后自缢（雪交亭，鲵渊读书处也。庭前有梅一、李一，故称之为「雪交」）。
　　绝命诗
　　保发严夷夏，扶明一死生；孤忠惟自许，义重此身轻！
　　吴士俊，字□□；闽人，张鲵渊随征守备。鲵渊既缢，即殉之。
　　林志粲，字□□；□□人，为张鲵渊中军。鲵渊既合家死，语其孙茂滋曰：『应速避，以衍宗祀。勉行善！承先启后，即贤子孙也』。掖茂滋出门，即及其弟林桂同时就难。
　　吴钟峦，字峦稺；武进人。从学于礼部尚书孙慎行，知名数十年。晚登甲戌进士，初令长兴。时中官崔磷管浙直盐政兼核郡邑粮饷，一时守令迎谒恐后。太守约公往候，公称病不往。太守媿之，飞语直指纠公，降绍兴照磨；公遂弃官，归。乙酉，以桂林推官，迁礼部。行至南雄，闻南京陷、清兵南下，遂入闽，事思文帝。后监国至闽，起通政司、礼部左侍郎；寻进尚书。公老而多病，在舟山，踪迹多在普陀；一平头自随，萧然老纳也。闻清兵将渡海，曰：『此危急存亡之秋，吾当归死于王所』！遂赴舟山。不一月而城陷，是晨过拜张公肯堂，索酒饮曰：『吾与公别，前途待公』！归而具冠带自缢——时年七十有六。其仆徐□，焚其身；负骸骨以归，易棺改敛。其子恐万一有误，以指血滴之，骨为起立。公尝语人曰：『李应升，吾受业之门人也；请诛逆阉不得而死，吾为诗哭之。吴福之，吾子也；建义而死，吾为诗哭之。钱肃乐，吾分房之门人也；建义从亡而死，吾为诗哭之。嗟乎！吾无愧于三子也矣』。公尝集古革命之际抗节者，上自夷、齐及我国初建文诸臣，为「岁寒松柏集」。
　　岁寒松柏集（摘录）
　　志在恢复，环堵之中不污伪命，居一室是一室之恢复也；此心不死、此志不移，生一日是一日之恢复也。尺地莫非其有，吾方寸之地终非其有也；一民莫非其臣，吾先朝之老终非其臣也。故商之亡，不亡于牧野之倒戈，而亡于微子之抱器；宋之亡，不亡于皋亭之出玺，而亡于柴市之临刑。
　　商亡，而首阳「采薇」之歌不亡，则商亦不亡；汉亡，而武侯「出师」之表不亡，则汉亦不亡；宋亡，而文山「正气」、「零丁」诸篇什不亡，则宋亦不亡。
　　无题
　　誓作明朝鬼，不为他姓臣！况当夷猾夏，尽是兽为人。三代存直道，九原多德邻；读书千古事，取义与成仁！
　　其二
　　举世腥羶日，纲常不复论；素心全未染，正骨独能存。气里乾坤小，忠留社稷尊。百年空养士，若个更知恩？
　　赠宋子犹
　　闻见何来去，风波一老成；徒生虚甲子，有愧降庚申！落落交如故，霏霏语更新；天涯少知己，寥廓许为邻！
　　元夕，同邹晋公饮；时晋公举义入闽
　　万里江山月一轮，三年飘泊未归人；难裁乡思逢镫火，欲寄愁心逐野磷。尊酒悲歌桃李夜，金戈销落绮罗春；故交仗剑英雄气；迟暮嗟予愧致身！
　　写忧
　　逆虏天亡今已知，中原底定卜犹疑；立君河北应颁诏，募义江南可济师！汹汹每多乖错事，悠悠未欲治平时；低垂白首思如结，坐起经行只叹咨！
　　端午，白华庵雨窗次韵
　　吁嗟海国未堂堂，角黍蒲根亦自香；佛以大慈容五毒，天于当午匿三光。吴乡彩虎今还巧，湘水馋龙首太狂；欲读「离骚」思痛饮，空搔白首问茫茫！
　　时传北来恢复信
　　世局沧桑变亦奇，忽于意外惬心期；兵机只在争先着，天道何常不可知！主鬯一尊归帝子，筹边百计在胡儿；中兴作手非容易，喜惧频劳野老思。
　　其二
　　毗陵隅北有柴扉，寂寞荒庭草自肥；从此儿童寻旧业，可将诗酒弄斜晖。衣冠不改容颜好，梦想还疑城郭非！却笑令威何化鹤，去家千载始来归！
　　檗庵曰：吴公晚而登第，淡于仕进；初降绍兴时，即弃官归。大学士周延儒，公同里人也；劝之出，公答曰：『公为山巨源，某何独不为嵇叔夜！公为富彦国，某何独不为邵尧夫』！意泊如也。及在舟山，见权在武臣，卿相不能有所可否；叹曰：『当此之时，惟见危致命，是天下第一等事。不死以图恢复，成功尚听诸天；非立命之学也。当此之时，避世深山，亦天下第一等事。徼幸以就功名，祸福全听诸人；非保身之道也』。故尝退居普陀，事急而就死所；盖其天素定也。
　　朱万年，字拜虎；闽人。与吴钟峦同死，时为兵部主事。
　　朱永佑，字爰启，号闻玄；上海人，甲戌进士。乙酉，松江陷，弃家航海至闽，隆武以为吏部，转太常卿兼户、兵二科；监周平海军，同取海口。海口陷，舟山鲁王擢为吏部侍郎。为人英爽，笃于友谊。舟山陷，被执。见清帅，呵之跪，公衣冠端正；勒令薙发，曰：『吾发可薙，不至今日矣！速杀我，无多言』！卒砍其胁，骂不绝口，遂死。有时姓者在清卒中，向受恩于公；出金赎尸，与其仆负出郊外，血流不止。其仆曰：『相公今日姓名芳洁，奈何以血自污』！血遂止；火葬之。
　　李向中，字立斋；湖广钟祥人。庚辰进士，长兴知县；入为兵部职方主事，进尚宝卿。避地福安，监国入闽，召巡抚福宁；城破，从亡至舟山，迁兵部尚书。父死，营葬山中。舟山破，匿不出。清索得之，白衣冠而见；令之薙发，仰天长叹曰：『国亡与亡，吾死晚矣』！清帅置之营中。傲悍不屈，衰絰翔武其营。大帅刘志远曰：『吾目中，难着此人』！遂杀之。田雄闻其母、子被掳，赎之归，听其回籍；亦以服公义也。
　　刘世勳，字□□；南京上元人，丁丑武进士。为人奇伟，精于战阵；复好近儒雅，并能诗，有儒将风。隆武时，命以副将安抚浙东，因与黄斌卿同守舟山。鲁王迁为都督，挂安洋将军印。舟山之陷，公守御甚力。八月二十六，开门诈降，内伏火炮；清骑卒争入，炮发，击死千余人，复闭门坚守。力尽城破，自刎城上。
　　林瑛，字玉芝；福建□□人，诸生。鲁王授户部主事，为人敦朴。舟山破，自缢寓中。
　　林世英，闽人；诸生。自闽入浙，上书；遇难，自缢。
　　董志宁，字幼安；鄞人，廪贡生。南京陷，将及浙，幼安遍谒里绅，劝以起义；因奉钱先生起兵。事既败，潜与华吉甫同谋。事泄，吉甫先执；幼安逃之舟山，鲁王授以兵科，间至山中诸寨。舟山陷，死之。其仆名文周；当幼安之亡命，当事将执其妻子，周毅然自往，刑拷至死，誓不旁言致及。其主母及二子，遂得免累。周久于狱，亦得释；华吉甫作「泗水鼎首」褎之。
　　檗庵曰：幼安既死，余挈其次子士骧于家，饭粝茹虀，与儿辈读书；于今三年，已逾汪童之岁矣。曾以一律励之；附记于此：同难嗟予忆旧盟，荒原故友若呼名！国仇未报儿思父，交谊无
　　惭死复生！泪底粝蔬难浑杂，书中「忠孝」两分明。挑镫共子谈畴昔，试听鸡声非恶声！
　　李开国，字格诚；余姚临山卫世职，让弟应袭；为诸生。戊子，同山寨各营举义；后随鲁王驻舟山，授兵部职方主事。城破，及其母同缢；有绝命诗，失传。
　　郑遵俭，绍兴人；通政司参议；义兴伯尊谦族弟。董玄，字天孙；会稽人，礼部主事故宗伯■〈王已〉之嫡孙。有绝命诗。顾宗尧，长洲人；工部主事。江用楫，苏州人；户部主事。顾玢，长洲人；兵部主事。王玺，□□人；兵部主事。舟山破，自郑遵俭以下六人，同缢于学宫。
　　刘朝，北京人；内官监太监。王朝相，北京人；锦衣指挥。与朝奉鲁王宫眷投井，舁巨石填之；二人自刎井上。当宫眷未入井之时，阖门放火。时官兵将灭火而入，有校尉七人登屋，注矢向之；官兵遂不敢动。朝相盖井毕，七人挟弓矢投火中。
