<!-- { "loadSidebar": true } -->
　　杨氏，松江吕巷村陈君秀妻。产三日，闻虏军至，与夫诀曰：『若先挈赀行，吾待此。不至，幸矣；至则，死耳』！俄兵突至，杨负囊奔户外，兵劫其囊；杨恐为所获，亟投河死，一老妇随之。
　　俞氏，平湖诸生孙锷妻。虏至，觅夫不得；俄传锷已死，俞痛哭曰：『吾欲往从夫矣』！亟赴水死。
　　张烈女，金山卫人。虏至，女同母、嫂匿山圹中。虏迹得之，发矢，厉声勒之出。母、嫂俱出，女独留；发矢不已，更骂且哭，卒不出。攒刃刺之，绝而复苏，益骂不已；虏大怒，脔之圹中。
　　颜氏，松江蒋敬妻。家贫，贸布为生。虏至，颜间遁，所蓄赀尽掠去。虏去，见之禾间；虏逼之行，骂曰：『既掠我财，复欲污我节耶？我先污汝刀耳』！遂触刀死。
　　湖州诸生金铎妻，逸其姓。虏至，投水，被钩出；虏握其手，指马上所掠锦绮示之曰：『随我，即为汝有』！妇乘其不意，嚼断其一指，血流如雨；妇曰：『愿以吾颈偿汝指足矣』！遂被杀。
　　张氏，扬州宋□□之妻。乙酉扬城陷，张虑被辱，先自溺死；将死，出金一囊，结其夫肘，使得是以免。有女生四月矣，投夫怀，俾沈诸水，遂死；其兄张符聪诔之。
　　（附录）南昌王猷定贞妇行
　　谁焚大林，扬灰九州；有宋之子夫何尤！吁嗟呼！仰天云流，俯地河流；莫如其由（一解）。曷日月，冬为夏；揽涕贻，曷昼夜；鬼急人，蜀冈下（二解）。豉冬冬，官军■〈口虖〉；城市语，各模糊。魂魄不得少踌躇，呱呱汝雏（三解）！崇墉坠只，蛇豕蜿只；黄泉日月，下照卬只。义不可辱兮，奈何夫子（四解）！雨淫淫，水深深；弓刀鸣，鸟鹊瘖。万马飞，一寸心；持夫臂，结黄金。投儿去，不复生（五解）！
　　潘氏，硖石人；归沈有年。沈，贾人也。乙酉秋，虏兵至硖，掠潘行。舟至王店，潘号，愬夫翁姓名居址，一跃赴水。兵援其发以出，慰劫再三；潘乘间，复赴水，遂遭乱刃刺死。里人高其义，醵金敛之。沈氏有女，盖潘之小姑也；同被掠，亦不污死。
　　●雪交亭正气录卷三
　　明鄞高宇泰檗庵撰
　　丙戌纪
　　檗庵曰：客为予言：晋元、宋高亦孱主也，而亦建立半壁，保有江东；曾谓我明不振、遂至于此，是有说焉。晋诸胡乘贾后、诸王之乱，据地立国；刘、石、苻、姚递相猜噬，未能远略。最后秦坚一举而失慕容，则诸胡之不敢南窥，略可睹矣。故琅琊得一王茂弘，即能自立。宋女真兵既满万，并辽之后，沛然莫御；故能追高宗直至明州。其始渡采石也，韩世忠亦烧润州，航海以避之；厥后世忠乃能整舟师扼其归路，金人几不得北返。自此大创，不得渡江，遂成南宋。以今较昔，能有诸臣如韩、王者乎？东方建瓴之势，一如金人，非晋诸胡比；无惑乎其一年之内踰江渡淮，直达钱塘，如摧枯振落而莫之格也！浙东郡邑比屋而起，裂眦奋臂奉鲁王于匿影亡命之余；扼渡西陵，使怒涛奔马之势抑而不逞。始事之初，气象大正。时能乘众怒之方张，计不旋踵奋戈而往，一当十百，此光武昆阳之伐也；乃派饷争粮之风互起、谋身窃禄之徒竞进，败形不一，众志遂衰，不亦惜哉！隆武赖我师屏蔽于前，遽称大号，改闽省为福京；志气巳琐，可更望其成乎！监国君臣以同舟为敌国，互相猜构，昕夕图维止在闽事；是亦一辙矣。亦知山阴片土，何堪郁郁久居者乎！江上之师，绍则郑遵谦、熊汝霖、孙嘉绩，宁则钱肃乐、王之仁、沈宸荃，台则陈函辉，金则张国维、朱大典，义军苍头特起；则方国安帅师自南都至，而方端士歙人，陈潜夫、陈勇良杭人，画地而守：沿江而布不下数万人。然各相嫌忌，不相统一。时以国安军为首营；国安昔在楚时，楚皆懦帅，国安尤俯出其下，乌能上将军之席乎！且马士英依于其军，时不能正其误国之诛；则当日之事，可概见矣。浙东以蛟关为后庇，旧帅王之仁既御师江上，即以其子鸣谦代；发尚未燥，愤其父军视国安为弱，乃纳张国柱以张其军。国柱者，刘泽清之标将也；有北丁弓箭手五百人，泛海来归。至翁洲，黄斌卿不纳，击杀其军颇众；乃投鸣谦，鸣谦违众议而收之。居无何，鸱张鸷击，莫可谁何！鸣谦不复能帖席。瞬息肆掠富室，由宁郡直至余姚，越城大震；议以伯爵縻之。有沮之者，乃署为「胜虏将军」。清渡江，放兵大掠，保定伯毛有伦扈元妃、世子出海，国柱夺之；巳驾楼船四百艘，将攻舟山。斌卿求援于名振，而名振将阮进击败之；遂挟元妃、世子投降，虏弑元妃、世子而官之。向使清不窥渡，祸亦起于卧榻矣！此监国之大略也。
　　袁继咸
　　张国维
　　朱大典
　　余煌
　　陈函辉
　　陈潜夫
　　王之仁
　　沈履祥
　　李唐禧
　　张廷绶
　　张鹏翌
　　王景亮
　　杨定国
　　王之栻
　　张起芬
　　徐起睿
　　应腾蛟
　　方士衍
　　何弘仁
　　阮维新
　　潘集
　　高□□
　　邹钦克
　　赵景麟
　　黄道周
　　吴士绣
　　毛玉洁
　　傅冠
　　曹学佺
　　杨文骢
　　郑为虹
　　黄大鹏
　　殴养初
　　吴闻礼
　　周定礽
　　王士和
　　王秉干
　　陈鼎臣
　　蔡光璧
　　陈元纶
　　曾□□
　　郑埙
　　杨文荐
　　庄以莅
　　刘曰佺
　　马兴明
　　马芝
　　黄尚宝
　　胡梦泰
　　胡缜
　　李信
　　詹兆恒
　　涂伯昌
　　刘同升
　　袁继咸，字临侯，号袁山；江西宜春人，乙丑进士。弘光元年，总督应、安、江、楚，驻九江。时左良玉称兵犯顺，至九江，公单舸见良玉，抱而哭，勉以忠义；良玉出皇太子密谕，劫诸将盟。公正色曰：『密谕从何来？先帝旧恩不可忘，今上新恩不可负』！公归，登城洒泣，集诸将固守。初，良玉至，以己所属诸将谒见公，叩头；于是公亦令其将往良玉，即与之盟。由是诸将多叛归良玉，张世勳、郝效忠夜斩门出，与左兵合；左兵遂入城杀掠。公肃冠带，将就死；良玉遣将张应元劝止之，黄澍亦来慰公。公乃出城，面责良玉。良玉子梦庚遍焚城中，良玉时已病，见城中火起，叹曰：『余负临侯』！寻呕血死。公私喜有隙可乘，密以大义责其还师；不听，则赴江流死。诸将乃受命，议旋师。越日，闻南京陷，诸将已定计迎降；乃诒公入江省为后图，而拥之入北营。公夺身投水，诸将拉之，不得死；梦庚挟见主者，礼遇甚优。公不出一声，归舟自缢；监纪余灏觉而解之。过金陵，梦庚日夕环守，不得死；望陵痛哭，不饮食者八日。叹曰：『余不为叠山，敢不为文山哉』！遇乡人，寄书与父诀，遂渡河而北。入彰义门，望阙下马，伏地痛哭；是为乙酉八月初四日。已就馆，公冠带如故；李建泰、宁刚来就见，有刘学士通曰：『久仰先生清望』！公曰：『我受明厚恩，使宗社邱墟，仰惭古人、俯惭后世』！刘曰：『我清为民讨贼；今闯犹未灭，正当戮力为先帝报仇』！公曰：『清朝讨贼、葬先帝，是好处；但弘光皇帝安在』？刘曰：『试问弘光立得是否』？公曰：『神宗诸子，光宗居长，福王次之；先帝无子，今上为福王长子，伦序甚明』。刘曰：『先帝未葬，弘光安得遽立』？公曰：『诸臣急于定策社稷之谋，于义为是』。刘又言：『弘光所为不道』！公曰：『君父之事，非臣子所当言！既已为君，即吾君也』。刘语塞。公又语建泰曰：『我明二百年不封拜；良玉父子受高爵，乃称兵犯阙，无人臣礼！今日若与梦庚同附清，何异昔日与良玉同叛明也』！遂挥手别。次日，复强之入朝；公曰：『咸是累臣、非降臣，无入朝理』！终不为屈；乃改置别馆，守之以兵。
　　公幅巾衲衣，自寒徂夏，闭户独座，着「经观」、「史观」二书。未成，忽勒令薙发；公曰：『死是我职，但愿束发而死。若异其生平，虽生何用！不杀，固清朝之仁；效死，实明臣之义』。主者知其不可屈。丙戌六月二十六日，忽五、六骑至邸，神色甚恶；公知不免，北向拜辞先帝。未至地，骑卒拉至三忠祠南杀之。
　　燕都寄归手迹
　　拙作不能多录，录数首有关切者。虽不识忌讳，不敢匿肝胆于骨肉知己；祈秘之行箧。遇敝友杨企而、张尔公、王于一诸同臭者，出示之，俾知鄙志；则所谓予人以仁义之大也。湛恩手勒。
　　易服
　　秋风三月白盈颠，五十年来始学禅；麤衲碎裁还阔袖，幅巾平裹任垂肩。虽云大地堪容芥，但悟无生不系筌。白社荒疏那得共，虎溪飞瀑半天悬。
　　至日感怀四绝句
　　葭灰和律动长安，犹记衣冠拜紫銮；此日近臣新宠泽，貂裘骏马不知寒。
　　椒盘薏酒隔邻香，儿女欢呼捧寿觞；扶死起看沧海日，天涯何处是高堂！
　　暖烟吹不到岩松，百尺虯枝寄雪封；却羡双飞南浦雁，晴川流水碧溶溶！
　　朝阳见隐舞飞沙，握发开书忽忆家；人说东南美竹箭，可能依旧出新芽？
　　元旦
　　耐寒强起着衣裳，海曙迟迟远放光；月首三阳仍夏历，春正万古重周王。忍随北面同呼祝，且戴南冠独拜扬。塞草迎曛烟渐释，长陵松柏郁苍苍。
　　卢侍御传不知何许人，所作疏及贱名，非知我者；乡某以闻，贻以告绝
　　从容久作无生忍，浩荡稽诛有罪人；温谕两宣非属吏，痴忠九死只为民。山公启事污新简，叔夜无书绝素因。赋续「闲情」君莫惜，黄花老兴不怀春！
　　北风词两章
　　北风其呼，尘起马驱；黄河箭泻，蛟龙失区。金堤屹屹，决岂须臾！苍天、苍天，狡童何知！
　　北风其雷，木落叶堆；我冠爰裂，尔发曷菑！谁无父母？毁厥本来！苍天、苍天，今古斯哀！
　　公无渡河五章
　　囊书佩剑，君子远游；淼淼黄流，岂曰无舟！临波却顾，我心则忧！
　　河水淙淙，青淄称雄；鱼盐刀布，霸国遗风。夷吾不作，予谁与同！
　　河水弥弥，邹、鲁所履；诗书壁藏，章缝泥滓。瞻彼龟，云胡仰止！
　　河水活活，太行有■〈山辟〉；燕、赵炎飞，晋、魏舞魃。匪鱣匪鲔，云胡仰沫！
　　维北有河，维南有江；濯缨、■〈氵敕〉石，乐子无双。薄言旋止，我心则降！
　　乌栖六章
　　乌栖北林，暮烟缕缕。仰视白日，哀哀我父！教子忠兮，只以自苦！
　　乌栖北林，繁霜浏浏。仰视明月，哀哀我母！教子孝兮，反哺曷有！
　　乌栖北林，有秩斯伦。日月逾迈，哀哀我昆！大被在床，不可与温。
　　题题者羽，习子以飞；匪鸟不如，念尔长违。蜾蠃之祝，恶不可为！
　　沈沈者巢，贻尔雏居；有孙在褓，我谋则疏。勖哉大户，尔无敝庐！
