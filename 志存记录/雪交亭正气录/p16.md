<!-- { "loadSidebar": true } -->
　　门阀推江左，孤忠两姓传；十年黄鹄咏，三载「蓼莪」篇！愧负文姬孝，深为宅相怜！大仇俱未报，仗尔后生贤！
　　简半村先生
　　乐令竟如此，王郎又若斯；自羞秦狱鬼，犹是羽林儿！月白劳人唱，霜空毅魄悲！英雄生死路，却是壮游时。
　　闻大鸿，仲熊讣
　　叩阍应有路，兄弟竟齐游；盱眕同时尽，褒融一日收。黄垆人已变，清泪梦中流！如赴增城约，停骖待楚囚。
　　毗陵遇辕文
　　宋生裘马客，慷慨故人心；有憾留天地，为君问古今。风尘非昔友，潮海变知音；洒尽穷愁泪，关河雨雪深！
　　被羁待鞫在皇城故内璫宅
　　孤城魂已断，况复见长安！歌舞愁云散，池台落日寒。重来中贵宅，空挂侍臣冠；一片锒铛影，还同剑佩看。
　　御用监被鞫，瞻拜孝陵恭纪
　　城上钟山色，松杉落翠微；朝光群鸟散，暝色二龙飞。璧月沈银海，金风翦玉衣；孤臣瞻拜近，泉路奉恩晖。
　　七夕步蠡水先生韵
　　忽然秋满地，愁里度良辰；有酒还同醉，无衣岂独贫！月明河鼓动，露落海闾新。欲就君平卜，升沈数未真！
　　虎邱遇子高
　　竹马交情十七年，飘零湖海竟谁怜！知心独吊要离墓，亡命难寻少伯船。山鬼欲回江上梦，楚囚一去草如烟；姑苏明月愁人醉，翦烛无言更惘然！
　　由丹阳入京
　　万里山河拱旧京，楚囚西去泪如倾！斜风衰柳丹阳郭，细雨孤帆白下城。残梦忽惊三殿报，新愁翻憾一身经。从军未遂当年志，遗恨千秋愧请缨！
　　西华门与同难诸公待鞫
　　同舟今日半南冠，魂断云山旧筑坛；仁寿镜移江月落，景阳钟动晓风寒。谁将杯底消秦狱，却向囊头识汉官；相对锒铛趋右掖，梦中犹作侍臣看。
　　细林野哭
　　细林山上夜乌啼，细林山下秋草齐；有客扁舟不系缆，乘风直下松江西。却忆当年细林客，孟公四海文章伯；昔日曾来访白云，落叶满山寻不得。始知孟公湖海人，荒台古月水粼粼；相逢对哭天下事，酒酣睥睨意气亲。去岁平陵鼓声死，与君同渡吴江水；今年梦断九峰云，旌旗犹映暮山紫。潇洒秦庭泪已挥，髣佛聊城矢更飞；黄鹄欲举六翮折，茫茫四海将安归！天地局蹐日月促，气如长虹葬鱼腹；肠断当年国士恩，翦纸招魂为公哭！烈皇乘云御六龙，攀髯控驭先「文忠」；君臣地下会相见，泪洒阊阖生悲风！我欲归来振羽翼，谁知一举入罗弋！家世堪怜赵氐孤，到今竟作田横客！呜呼！抚膺一声江月开，身在罗网且莫哀！公乎、公乎，为我筑室傍夜台，霜寒月苦行当来。 
　　钱旃，字彦林；□□人。□□□与陈子龙同事，杀于南京。
　　沈廷扬，字季明；崇明人。监国命为总督，率总兵蔡德、赞画沈始元、游击蔡耀、戴启、施荣、翁彪、朱斌、刘金城、林树、守备毕从义、陈邦定等统舟师大举接应吴胜兆，战于鹿苑；忽飓风大作，战舰尽碎。为清所获，骈斩南京。
　　吴易，字日生；吴县人，癸未进士。起义，攻破吴江；清援兵至，退入太湖，监国封长兴伯。清骑经湖干者，屡为公伏兵所获；北朝苦之，遂大举入湖；蹙于乌金港，遂被执，杀于武林。
　　檗庵曰：日生不羁之士，人有言其虽起义兵，日与其军中少年打马吊、纵饮，不事其事；其被执也，亦无必死之心：多以此少之。然始于起义、终于殉节，大德靡亏矣。又有言其有家妓香娘者，公既死，有欲淫之；跪曰：『我既失身为妓，宁守贞乎！但念吴公一念不忘故君，吾又何忍忘吴公乎』！宛转求免，声泪俱下；虏亦义而释之。迄今尚守，却不嫁人。观此，则吴公亦必有所以感人者；虽一妓，亦知其忠诚矣。
　　杨廷枢，字维斗；长洲人，庚午解元。魏忠贤之逮周顺昌也，吴人特杀其官校，诸生则廷枢为之魁。举出海岸黄先生之门，匿于吴江之芦墟，不薙发。吴胜兆事败，清搜村落之伏隐者；至芦墟，廷枢曰：『必为我也』！即出诣营，大骂。四月二十四日，被缚；饿五日，不屈；被杀。其妻费氐、女观慧，俱骂贼而死。
　　绝命词
　　余自幼读书，慕文信国之为人；今日之事，乃吾志也。四月二十四日，被缚；饿五日，未死；大骂贼，未杀；未知尚有几日未死！遍体受伤，十指俱损；而胸中浩然之气，正与信国燕市时无异。俯仰快然，可以无憾！觉一生读书，至此甚是得力。留此遗墨，以俟后人知之。因舟中，漫赋十二绝（仅传六首）。
　　「人生自古谁无死，留取丹心照汗青」！正气千秋应不散，于今重复有斯人！
　　浩气凌空死不难，千年血泪未能干；夜来星斗中天灿，一点忠魂到此间。
　　社稷倾颓已二年，偷生视息亦何颜！只应浩气还天地，方信平生不苟然！
　　骂贼常山有舌锋，日星炯炯贯空中；子规啼血归来后，夜半声传绕寺钟（时余在芦墟泗洲寺）。
　　有妻慷慨死同归，有女坚贞志不移；不是一番真患难，谁知闺阁有奇儿！
　　近来卖国有须眉，断送山河更可悲！幸有一家双母女，纲常犹自赖维持！
　　苏州有明遗士杨廷枢，幼读圣贤之书，长怀忠孝之志。立身行己，事不愧乎古人；积学高文，名常满乎四海。为孝廉者一十五载，生世间者五十三年。作士林乡党之规模，庶几东京郭有道；负纲常不散之重任，愿为南宋文文山。惜时命之不犹，未登朝而食禄；值中原之多难，遂蒙祸以捐生！其年则丁亥之岁，其月则孟夏之中；方隐遁于山阿，忽罹陷于罗网。时遭其变，命付于天；虽云突如其来，亦已知之久矣。有妻费氏，吴江人；归余二十余载；有女观慧，适张氏，年亦二十余春。骂贼全忠，不愧丈夫之气概；舍生就死，珠胜男子之须眉！一家视死如归，轰轰烈烈；举室成仁无愧，炳炳烺烺！生平所学，至此方为快然；千古为昭，到底终为不没。但恨报国无能，怀忠未展；终是人臣未竟之事，尚辜累朝所受之恩！魂炯炯而升天，当为厉鬼；气英英而堕地，期待来生！舟中矢志，不能尽言；留此血衣，以俟异日！愿我知己，面付遗孤；如痛父母，即思忠孝！垂后之言，以此为诀。
　　四月二十八日，舟中笔。
　　刘曙，字公旦，又字稚圭；长洲人，癸未进士。里中某起义，假公名；公在外，实不知也。某败，并逮公他所；至南京，赴鞫洪承畴署所。是日，于署门外始见某，问以「并未见识，何相累也」？某言：『知公忠义，乌可外公！且非公名，无以倡众望』！公曰：『承公知己，宁得不为公任死』！遂入，俱承，一无所诿；遂见杀。
　　檗庵曰：刘先生之事，斯亦奇矣！世有始与同事，临难推诿，冀缓须臾死者。即在两相然诺、生死共矢之人，其闻刘先生之风，能无愧死哉！虽然，如某者身举事而必假其名以倡众，夫亦服之于其素也；则论刘先生者，宁必在「任死俱承」之日也耶！
　　陈万良，字鸣皋，仁和人。起义湖中，监国授都督同知，挂平吴将军印，总制浙西；命户部输之饷：所谓「征西」之军也。师渡钱塘，仍入湖，踰一年。初，公与同事鲁美达者厚，后以事相失；达附降，知公出入，遂导清计擒之。然清亦恶达反覆，临刑之日，先斩达于公前以谢公；复杀之，枭于衢口，露齿如恨状，踰年如故。
　　檗庵曰：佛书有言：「狗子亦有佛性」；其虏杀鲁美达之谓耶！
　　陈子壮，号秋涛；广东南海人。己未探花，礼部右侍郎兼翰林院学士。清师至广州，公谬降；遂起义。被执，旧内阁黄士俊、何吾驺已降附，同佟养甲坐广州演武场鞫公；张家玉亦起兵，养甲拱手言：『老年翁！汝不比家玉。家玉未降，汝降而后叛，罪加等』！公言：『我降者，欲观汝虚实耳』！因目士俊两人：『汝作汝事，我作我事』！遂磔死。
　　檗庵曰：国难以后，不愧科名者，则刘湛六、刘孝则；余武贞状元，公则榜眼。仕于清者，则钱谦益、陈之遴、高尔俪、陈名夏，皆至尚书或入内阁。而魏藻德以先降闯被夹死，杨延监为清学博数年而归。今名夏被杀，妻妾给军士，龆龀俱殪。
　　张家玉，号芷园；东莞人。癸未进士，庶吉士。贼破北都，同馆皆附贼，公独不降。入广，起兵；被执，死最烈。
　　檗庵曰：壬、癸之间，闯贼多用金钩饵吾人；其金皆山西潞紬绒货诸大商为之转运，多用之于要地推陞，间及于癸未会场。人有言是科馆选皆出其中，城破之日，百官逡巡，不敢朝见；贼相牛金星大言曰：『他官不朝尚可；新翰林亦不朝，何也』？盖向未选时，有来言欲得翰林，但预计用金之数，请代为营；迄得选，久而不索其偿：皆闯贼之为也。诸馆选，初亦茫然不解耳。官联之地贝玉横流，无惑乎奸宄之秘谋乘间而入，哀哉！然则张公之事善矣！而吾尚以「庶吉士」之名竟为张公累也！
　　叶天章，一名尚高；永嘉诸生。北师渡钱塘，徉狂通衢；令薙发，亦因徉狂得免。赋诗讪谤，「马草诗」曰：『可怜昨夜还为被，和泪拖来到马栏』！「胡服」诗曰：『安得蜉蝣易生死，犹存楚楚好衣裳』！上丁释菜，天章入文庙痛哭；伪守朱从义执而笞之，下狱。天中节前一日，为绝命诗曰：『待斟蒲酒心先饮，未浴兰汤骨已香』；饮鸩卒。
　　陈世亨，□□□；瑞安人。浙东建义，授中书舍人，兼摄邓藩审理。清师至温，晦迹山中。闻监国入闽，丁亥十月初四以一旅复安固，援兵莫继；被执，骂贼死。
　　洪有文，闽人。丁亥二月，监国至闽，复漳浦，以有文为守。五日而漳浦复陷，有文死之。
　　杜懋俊，字英侯；鄞诸生，世居管江。过宜谋起兵，亦与盟。及事泄，据管江拒守。清兵至，矢发如雨，公重伤；忍痛大骂，依墙而毙，数日，尸立不仆。
　　杜兆苮，字承芝；鄞诸生懋俊之叔。与谋被执，戮于市。砍十二刀，首始断；直立不屈。
　　施玠，字仲英；鄞诸生。父翰，故都督佥事总兵。过宜之谋兴复也，玠破家从事；后同杜懋俊守管江，死于难。
