<!-- { "loadSidebar": true } -->
　　先生之殉国也，自妻子而外，若婿、若外孙、若仆从，无一免者。以时而言，鸿宝第一；以事而言，先生第一。呜呼！圣矣乎！
　　良玉温温金砺寒，一回把袂一回酸！周情孔思联声气，方矩员规中辟盘。十族止怜朋友在，九京谁问此心安！异时伊雒、推人物，诚敬渊源似尔般。
　　哭范相公质公先生
　　先生，固吾党之翘楚也。至晚年，气节益醇。先皇帝之特简，有神鉴焉；遇变，以夜半从井。
　　白日无光止水寒，臣心愈苦骨愈酸！独支本末过方大（过叶「平」），勉竞云雷屯且盘。协梦有良归一德，招魂无厉逐偏安（先生无子，时议于南都建祠永之；亦以先生固尝官南司马云）！平生固是推慷慨，进步深深不可般。
　　哭成职方玄升先生
　　先生令滋阳，以忤时相，下诏狱。再讯，再朝杖论戍。先帝晚年，深悔悟；起先生职方。才任数月耳，遇变；持斩衰，设奠梓宫前，立殒。
　　饱历风霜血性寒，更无家计可偷安。六师不借郎官箸，一剑应加司马盘（谓大司马张久传为贼所杀，今已得叙功擢用）。道路蒙尘哀色惨（先帝时殡东华门），鬼神余恫哭声酸！时人早识杨忠愍，百链如钢彷佛般（壬午冬，东事孔棘，舆论起先生；时相昌言于朝曰：『此杨椒山也』！先生固椒山乡人，又先后同官）。
　　哭金职方伯玉先生
　　先生弱冠登朝，即以言事谪。谪十余年而起官，差视皇城。遇变，即投玉河死。母太夫人闻之，亦投河死。先生尝数过予问学焉。
　　燕市论交指岁寒，青青松柏望中酸！早腾汗血驹千里，骤折羊肠路几盘。湖鼎从龙攀莫逮，瑶池侍彩问加安。臣忠子孝同归死，留舆旁人话两般。
　　哭孟司寇肖形先生
　　先生，古貌、古心人也。遇变而死。子章明，以进士释褐，从焉。癸未榜四百人，惟章明容谷一人耳。
　　铁干冰姿古色寒，如匏呐呐口流酸；白云揽凤遥归汉，彩笔惊鸿渐起盘（磐通）。仕以教忠先教孝，生非求饱复求安；名高卞氏推今古，廊庙疆场未可般。
　　自哭
　　何来火热与冰寒，梅子黄时腮自酸。一路风光淹信宿，诸公音响递桓盘！功名老大终成赚，魂梦支离破即安。今日不教吾事了，生生提起又千般！
　　归途无赖，次第着「十哭诗」以吊诸殉节先生。就中想见诸先生精神结撰处，非徒一死而已者；而皆辱与予交，而予独何以生为！览者亦将有感于斯文。
　　甲申冬日，还山主人绝笔。
　　檗庵曰：先生世皆称为蕺山夫子；毅宗雅重之，而不能使其身一日安于朝廷之上。大直若绌，道在委蛇；先生固不屑哉！门墙咫尺，以不及奉先生杖履为恨。敬和先生「自哭」韵，以志凭吊之诚焉：『峻轨当年望自寒，忧疑遗疏语犹酸！冲流危石江河砥，击物神鹰霄汉盘。海宇尽从夫子学，朝廷不使老臣安！人间异梦休重省，惶恐滩头恨一般（因梦中隐士，故下此句）！
　　祁彪佳，字虎子；绍兴人，壬戌进士。巡按南直，有风采。张捷令山阴，拔公；公按吴，以捷荐「逆案」中人，不与通名。弘光时，巡抚南直；捷为吏部尚书，遂以党，夺公职。虏兵至，公外父商周祚年八十矣，与京兆金兰首薙发，渡钱塘迎虏；约公同往，不从。及二人归，而公服绯服投水死矣，在园中梅花阁下。后监国赠諡「忠愍」。
　　王毓耆，字玄趾；绍兴名诸生。能文章，尚气节。南都失陷，致书刘先生，中云『愿先生早自引决，毋为王炎午所祭』！书致发，即投柳桥河下死；且遗命移尸示刘先生。家人觅其尸，端坐水中。
　　惜时致命篇
　　群奸误国，庙社沦胥。愤怀世变，恨不手斩贼臣之头；恸惜时艰，且思生食叛人之肉！养兵十载，大帅惟识潜逃；积粟千仓，墨吏半肥私橐。势如崩土，力不背城。遂使胡马渡江，难应佛狸之谶；长驱至浙，先图金亮之屏。六驭痛东昏之惨，谁式怒蛙于北地！诸司鲜南仲之威，误祝小蠢为西音。吾越夙称水国，则在彼之长技立穷；江东先举义声，将已散之良心可鼓。奈何甘为臣仆，志在衔舆！冠裳世禄之家，营窟以俟伪朝；郡邑莅事之长，牧圉以修降表。迫呼犒迎之费，尽属青衿；供奉「大清」之牌，遍传黔首。文非饰过，则曰「暂诎必伸，当效会稽之辱」；忍耻苟全，又云「长往不返，驾言东海之逃」！腼然人面，真鼋鼍鱼鳌之与俱；实是兽心，曾魑魅魍魉之不若！寝处晨昏，岂堪自对；岁时伏腊，何以为颜！不思祖父代传，荷本朝二百年之覆载，忍与犬豕同群；矧此湖山半壁，系大明数千里之神州，可使腥羶杂处！「出师未捷」之句，非竖儒所敢吟；「天道好还」之言，乃孤臣之深望。宗祊未斩，虏运必衰。春陵再造，假赤伏之符；殷武中兴，续白金之气。尔其目前苟可偷安，吾谓异日必贻后悔！号呼莫闻，痛哭无路；用殉蛟腹，愧彼鼠心！古称五死，惟以捐躯赴义之可乐；寿止百年，保无疾病水火之杀人。无难奋博浪之椎，未免贻祸里门；即不溅侍中之血，亦期留名身后。惟兹清波碧水之中，正是明伦授命之地。鬼如不厉，为访三闾之踪；魂果有灵，当逐伍胥之怒。其能雪耻自任，愿激发于先皇；倘或同志不孤，敬相招于冥土！聊赓一绝，以诀生平。
　　梁于埃，字饮光，号谷庵；江都人。癸未进士，知万安县。乙酉，虏兵至，守令望风迎降；公莅事甫数月，婴城抗守。力屈，被执；止留其妻女，余家人尽被杀。令之降，不从；虏将金声桓许以藩臬，不可。禁南昌狱五十余日，怡然作诗不辍。有同籍友进而慰之；公曰：『国亡家破，无心至此！蜀宫一女子，至今人怜之而不嗤其失节；况自天子以下，受辱何极；矧一小令！凡我所图者，非可图者也。武候讨贼亦死，不讨贼亦死；究竟讨之为是。余是已，他何说焉！古今忠名孝节只要自己硬做，责人不得！天下人睹梁子今日，有为之恨者、有为之惜者、有为之怜者、有为之悲者，亦有为之丑而笑者。夫笑之杀之，又何别乎』！九月十三日，作绝命词，书寄二子；遂自缢。
　　寄植、枋二子
　　「但知生富贵，谁识死功名！到头成个是，方见古人情」。此我绝命词也。天生此人，即了此局；但苦汝等一生耳。读书做人，只了得自己，怨天不得！惹大江西，只有我一人可以千古，抑又何恨！母亲年老，伤心之痛在此。家下事，只以耕种闭门、守法免刑为主，余不足道；若读书，真可省也。须问德宗和尚：劝我到江西做此句，当亦是千古慈悲否？忠不能守封疆、孝不能事父母、义不能周济友生、智不能保全性命；平生负缺，遗恨终天！幸平昔宗门得力，到此不难撒手悬崖耳！此皆实实证明，汝等可以免俗人之悲悼也！
　　谷庵主人，九月初十日三鼓笔。
　　率尔吟
　　莫道先生出丑，孤城独立坚守；只今财散人离，此身亦非我有！
　　从来忠义男儿，不向世人分剖；留得自己主张，便是天长地久！
　　王缵，字伯纬；诸生。
　　王绩，字亚绵；诸生。
　　李澜，字学海；□生。
　　黎增，字用修；□生。
　　张氏，江都人；谢衷白妻。女名希韫，年十七。高杰兵乱，张虑弗免，与女相期死；女常以小刀自随。后史阁部驻兵于扬，谢居临孔道，衷白适远出，张皇遽，遣其子女避外家；韫，仓卒忘所携小刀。城既破，张之长子于朝曰：『士死坟墓』！遽出，意欲归守神主也。韫索刀不得，以翦刀刺喉，流血被体，以腕怯不死；遂赴井。张见曰：『我无虑矣』！亦入井。仲子于宸，诸生；哀号越一日，始得尸。张死，韫尚活；宸匿之败草中，得脱。宸以守母尸，被害。韫归姊家，日夕哭母而死。季子于陛，年十三；被掠，亡归。值父病，独力养父；踰年亦死。
　　扬州女子，逸其名；投水死。
　　绝命诗一首
　　妾长闺门二十春，岂期今逐塞尘奔！杀身无补君王事，死节难酬夫婿恩。江静犹堪沈弱质，月明谁与吊孤魂！深山落日啼猿处，过客闻之亦怆神！
　　（附录）宋蕙湘，弘光宫人。被掳北行，题壁诗三绝。
　　风动江南羯鼓催，降旗飘台凤城开；将军战死君王辱，薄命红颜马上来！
　　广陌黄尘暗鬓鸦，北风吹面落铅华；可怜夜夜箜篌引，几度穹庐伴暮笳！
　　盈盈十五破瓜初，已作明妃别故庐；谁散千金齐孟德，镶黄旗下赎文姝？
　　周氏，刘乙然妻；宁波人，家于扬；生二子。虏兵至，与女匿复壁中；夫与二子守于外，被拷甚酷。周自经，不得死；次日，穿壁而出，语夫曰：『妾事君二十五年，不幸遭乱！复壁不足恃，万一被污，死不足赎！不如留清白，自缢君前』！因与二子诀。女已及笄，哭不已；周挽之曰：『哭无益，须随我』！先一缳系女首，乃自缢，对悬而绝。移时，虏复至，则搜壁间矣。
　　钱氏女，京口人。父应式，字述古；无子，止一女，携之扬州行医。城陷，女年十六，告父母曰：『生年百岁，亦有死时。与其受辱，宁速死』！父尚无嗣，善自全，徐图归里可也』！引带自缢；带断复苏，呼父勒之。父不忍，乃饵毒药；燥发不得即死，复投水；水浅不死，自经而绝。
　　汪氏女，溧水人，原籍徽州。虏兵至，女年十四，拜辞父母曰：『吾决不为所辱，当先死』！遂投石臼湖中。
　　戚氏，平湖诸生陈铭妻。铭贫而嗜读，夫妇甚谐。闻虏兵至，戚抚父柩长号，且语夫曰：『吾死此矣』！顷之，铭携妇登舸。兵迫，求死于湖，力走得脱，避何氏埭；何氏，铭母族也。俄兵至，相与匿田禾中，几脱矣；而所匿妇怀中儿啼，迹得之。妇知不免，与铭诀曰：『君自为计！水清，妾愿葬此』！解裙带授铭，曰：『聊结同心，期来生相见也』！遂投水；发浮水面，虏引佩刀截之，执铭去。初，妇梦衣红、乘舆，将有所适！觉，语铭曰：『不祥！吾将诀汝矣』！
　　沈氏，平湖诸生林鸿妻。虏至，扶姑同匿禾中。被执，将杀姑；沈以身翼，且求代。虏卒曰：『无苦，吾娶汝』！沈奋身投水；发浮水面，被牵出。沈佯从之，意若渐贴者；乘其懈，复投水，终以发故，牵出。知不可脱，乃骂曰：『羯狗！何不杀我！我以鱼腹为葬，恐汝辈无葬地耳』！卒怒，被数枪死。
　　陈氏，崑山人。城破，夫被杀，将携陈去；陈曰：『须瘗夫，行耳。否则，死』！虏卒从之。既瘗，挟之登舟；陈曰：『初得事君，须置酒成礼，俟暮，成婚。兵士与之饮酒，陈氏欣然命觞，强之醉；从容言及杀人事，因问『君刃何利！杀人如刈草。请得视之』！兵醉，解与观；陈力刺兵死，即自刎。
　　王氏，崑山人。城陷，被执；求死不可得，托疾延医。医至，王乘间请毒药，医以砒与之；遂密置食中，与兵同食，毒发俱死。
