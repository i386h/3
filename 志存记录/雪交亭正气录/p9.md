<!-- { "loadSidebar": true } -->
　　马权奇，字逊甫；嘉定诸生。年七十，纠诸生唐昌等二十余人练乡勇，助侯广成。及侯公殁，逊甫及诸生死者凡十四人；夏云蛟，亦某一也。
　　徐汧，字九一，号勿斋；长洲人，戊辰进士。以少詹事，家居。虏兵至，赴水死。
　　苏州人陆来，字陶孺；出勿斋门下。有香草庵诗，为徐先生死处：人在蛟宫渚殿头，寂寥遗径草悠悠；一椽留塔孤僧影，千载空渟碧水流！□树夜鸣丁令鹤，荻花风散屈平秋。可怜香草题名处，几个羊昙洒泪游？
　　项志宁，常熟诸生。因欲薙发，大哭；触石，碎首死。
　　顾所建，字东吴；苏州老诸生。乙酉五月，虏尚未至，投泮池死。题诗于臂，有「七十年来似蠹鱼」云云。方巾布袍，挺立不仆；生儒百姓，聚而哭之。
　　陆明永，字嵩年；丹阳人，壬午举人。教谕华亭；未一年，京口陷。遗书与其子本、采、辑三人，矢志死殉。未几，薙发令至，曰：『头可断，发不可去』！八月初三，书绝命词于明伦堂；遂遇害。
　　遗子书
　　谕本、采、辑等：气运、时势遂至于此，言之痛心！我本小臣散秩，可以无死；然我之必不能生，人不能知也。平日以节义自命，亦常以勉人；今乃两截，可乎？一也。赋性鲠直，触景辄动；今能改变乎？二也。且我之名命，之于父，不可更易；则生时已定，安可勉强！今能自逃于命数之外乎？三也。人生如电，父子相聚亦是偶然，终有大决绝处；我自行之坦然。但无以遗汝辈，是我歉然处耳！言及此，亦是葛藤。
　　绝命词
　　明命其永，嵩祝何年！生忝祖父，死依圣贤。
　　夏允彝，字彝仲，号瑗公；松江人，丁丑进士。初知福州长乐县，以才擢吏部主事。未几，以忧归。虏军至，匿居山中。兄某先投附；虏大索，执其兄问之。兄素无行，遂导执公；公语执者曰：『须冠服往拜先冢，然后薙发；乞假我须臾』！执者许之。既至，拜讫，遂投冢前池内死。其兄闻之，叹曰：『嗟乎！吾弟焉得有我之为兄乎』！遂往缢于先师庙。其兄素为人不齿，至是人并称之。踰二年，公子完淳与陈卧子起兵以死。
　　绝命词
　　少受父训，长荷国恩；尽心报国，矢以忠贞。南都既覆，犹望中兴；中兴望杳，何忍长存！卓哉吾友，虞求（徐石麒）、广成（侯峒曾）；勿齎绳如（徐汧），子才蕴生（黄淳耀）。愿言从之，握手九京。人孰无死，不泯此心；修身俟命，敬励后人！
　　徐念祖，字无念；华亭人，文贞公后也。虏军至，聚其家十七人，狂泣放饮；谓某妻女曰：『吾祖清白传家。奈何以身受辱』！合门缢死，纵火焚于堂；遂跃入火内死。
　　李待问，字存我；华亭人。癸未进士；中书舍人，善书。为虏所杀。
　　徐石麒，字虞求，号宝摩；秀水人，壬戌进士。弘光时，起家吏部尚书。考选科道，以忤马士英而归；士英悉反其案，尽用其私人。次年，治圹海昌；归语所亲曰：『春行暮矣，夏杪竣役为佳。时事如此，恐不及待』！未几，南京陷，驾一小舸游鸳湖烟雨间，垂五十日。义兵败，泣曰：『先皇上宾，我忍死须臾，图报国耳；今不能矣！然当就死于城中』。乃作「就义遗笔」十则。闰六月二十五，入城；至里门，问从者有携得帨帕者乎？膳夫沈元以一帨进。次晨，缢于屏间；诸仆救苏，大诃曰：『我待若等不薄，何不成就我事』！索前帨，已火之矣；固索，得几纱八尺，自经死。公死时，书于机上云：『无力可能扶社稷，有心不得斩楼兰』！仆祖敏、李成，并以袜线缢公肘旁。及虏军至，署其门曰「忠臣之门，戒」。七月初九，□□延僧荐之；僧奉其尸，封书库中。二十一，虏兵去；子乃入敛。已踰二十五日，颜色如生。敛时，左袖置木主曰「明忠孝宝摩徐公神位」；右袖置两诗扇，各有款号，一如「遗笔」所云。
　　遗笔
　　我生不辰，会当阳九，流氛陡发，龙驭上宾；边燧旋扬，銮舆继逊。去岁，含哀忍死，赴召秉铨；自谓尽忠后王，即是仰报先帝。岂图归田不久，国难频仍；江左觕安，皇圻再破！愤都会之倾覆，伤士女之伤残！精力销亡，既不能单骑传呼，使异邦之谢过；年齿衰暮，又不能肃清宫府，致宗社之奠安。惟有决志歼身，见危授命；若得魂骑箕尾，安问魄滞沟涂！下达黄泉见父，无惭于教育；上游碧落觐帝，不媿于裁成！苟无忤于君亲，庶有辞于忠孝。以吾郡完毁，卜此身存亡。片语旌心，预书表意；缄留数则，用示后人。
　　弘光元年闰六月下澣四日，宝摩老人书。
　　朱大定，字继创；湖州朱文恪公子。以荫，官尚宝卿。虏兵至，不肯薙发，被害。
　　朱有镒，字□□；长兴布衣。起义，授总兵。两破湖州，不屈而死。
　　顾咸建，崑山人，钱塘知县；癸未进士状元鼎臣曾孙也。虏兵入浙，公悬印绶，逃归。张存仁怒，以公不交钱谷，飞骑追之，获于吴江之廿八都。既至，欲官之；公不可。陈弘范劝之曰：『且姑薙发，不官亦可』。公曰：『此荏苒之渐也！不官，全君；不髡，全亲。无再计也』！存仁欲杀之，绅庶代为祈免，缓数日；终不从。闰六月初一，见杀；杭州数万人跪哭于其前，公神色不变。时大暑，首悬谯楼，无一蝇近，三日不臭。弘范乞其首归葬，颜色如生；立祠湖上祀之。
　　陆培，字鲲庭；钱塘人。庚辰进士，行人。丁父艰，遂请养母。虏兵至杭，公与翰林吴太冲约同死，作诗并书别妻、兄弟及亲戚，自经楼下。夫人闻缢，从楼坠下，得不死。太冲□□□□，后辄附虏，□□□□□□□□□荐用矣。
　　绝命词
　　谁谓朝廷一命荣，行人使节本皇明；「春秋」冠叙诸侯册，「周礼」班从司寇名。雍国尚惭收采石，荆胥无计乞秦兵！荡阴徒有溅衣血，烈帝孤臣恨未平！
　　声名江左属华风，何意穹庐极望中！月满秦淮开毯帐，笳喧震泽引雕弓。千官椎髻金□丽，万寿青衣玉垒空。从此通天啖卫律，不教蒙面事胡戎。
　　闰六月初五寅时绝笔。
　　王道焜，字昭平；仁和人。辛酉举人，原任邵武同知。贝勒欲官之，力逼不从，自缢。
　　俞元良，字仲骧；海宁人，癸未进士。起义，被杀。
　　祝渊，字开美；海宁人，癸酉举人。弱冠，有志从刘宗周游。宗周以忤旨见放，渊伏阙力争，下部处停科，放还。巳，复以缇骑逮入诏狱。甲申春，始得释。北京陷，匍匐南旋。次年南京陷，以亲丧未葬，隐忍以俟；从此减食，日惟一餐。闰六月初六，窀穸事毕，拜辞墓下，归而自经。
　　周宗彝，字重五；海宁人，己卯举人。破家起义，被陕镇吴尔常密令婿卓火传同钱圣月，报知嘉兴府官。八月十五夜，事败死难，一家十八口；卜氐夫人挟其二子明儁、明伊投河先死，余婢妇继焉。其弟宗琦，单骑斗战，勿克而死桥下。
　　张坚，字不磷；仁和人，总兵。谋内应事败，被执不屈，遇害。
　　唐自彩，字西望；四川建州人。乙卯举人，知临安县。虏至杭，据青山自守；被执。见张存仁，直立不跪；左右捽之，终不屈。存仁怒，碎磔之，脔其肉。侄某，亦被戮。士民立祠祀之。
　　刘宗周，字念台；绍兴人，辛丑进士。清介持正。崇祯初，起家顺天府尹。策一蹇就道，其子徒步从之；至京，官服不备，市之店中。随以忤旨被黜，即同子觅一小舟归；人不知也。家居，倡「性命」之学于东南，海内有志之士多从之游；及门者多服布袍，市中布为之昂贵。后起总宪及吏部侍郎；召对，言词切直，不合；求去。北京陷，公闻信，即赴杭劝巡抚都御史勤王，不允；跣足麻衣，欲举哀。或以哀诏未至为言；公曰：『岂有子闻父丧，不■〈辟〉踊之理！诏至，再奉行可也』。弘光时，诏起；至南京，为左都御史。马士英欲起魏党阮大铖，先一日诏百官「谏者罪之」。次日，大铖命下，公即首疏极言不可；旋告归。虏兵入浙，见祁虎子投于水，公曰：『安得如是便宜』！乃不食，二十日不死；心不死也。公门人王毓耆遣人持书诣公，见书不能言；使者候门外，久闻内哭声起，则公逝矣。使者归，则毓耆亦已投水死；盖前书约公同殉节也。又周卜年、潘子成名宗，俱童子；从公死。公有「甲申恸哭诗」；又有「十自诗」，自呈、自求、自判、自镜、自勖、自病、自慰、自诧、自勘、自白也。
　　哭吴太常磊斋先生
　　先生于登第之前，梦一隐者诵文文山「山河破碎风飘絮，身世浮沈雨打萍」之句见投；问其姓名，曰「刘宗周也」。先生不省为何人。及壬戌既第，予时为仪曹郎，知贡举；见予，讶然。越二十年余，先生与予后先赴召，相见于京师。予心识磊斋，君子也；而先生视予，亦日亲。予既见放，先生致友人书稍道旧梦，以为不祥；曰：『刘某竟隐矣』！予得之，复讶然。既别之明年甲申，先生由吏垣擢太常卿，而遘三月十九日之变；曰：『吾不可以负刘公』！竟死之。
　　何人后死骨先寒，二十年来梦底酸；锦绣河山空一掷，注金身世打通盘。终嫌西市稽文信，不见东山起谢安。吩咐后来知梦者，男儿事业尽无般。
　　哭潜忠许布衣先生
　　潜忠氏，吴人也。以布衣，教授里中。一日，闻先皇帝之变，投缳数数，竟死之；里人沈桐江子着「潜忠传」以表之。舟过吴江，桐江携以见示，怆然不已。先生许氏，名琰，字玉重。
　　韦布家风姓氐寒，里中雅怪一经酸；由来臣谊普天下，同此人心太古盘。若个衣冠留左衽，几时车马上长安（时寇已窜陕中）？先生一死真无谓，赢得偷生是我般。
　　哭倪司农鸿宝先生
　　先生官大司农；知国事不可为，怀一帨于袖中，曰：『时至即行』！及三月十九之变，先生即以已刻死。自此，遂有继先生而起者。先生着有「儿易」，余尝受而读之。
　　台阁文章星斗寒，风标不比俗儒酸；回澜紫海皆通汉，照乘明珠只走盘。莫向当场看早暮，先从下手较轻安。忠臣第一垂青史，五十工夫儿也般！
　　哭施宪副四明先生
　　先生过越，尝惠教白马山房。
　　淮南一别燠垂寒，再拜班荆话屡酸；国难敢忘嫠妇纬，时危转忆菜根盘。身担风纪纲常重，节自平生学问安。白马岩前池畔草，永存规矩奉输般！
　　哭李御史大夫懋明先生
　　先生在籍，尝开同仁书院，与诸生讲学。既起总宪，于国难之前，密疏请皇太子监国南京，二王皆分封淮、泗间；先皇帝曰：『不可；同死社稷而已』！临终，作绝命词。
　　肃肃丰裁亚相寒，匡扶九鼎奏盐酸；欲存赵氐孤何处！枉泣公孙泪满盘！燕市赓歌留正气，鹿岩风景自新安。可怜雒、蜀推前辈，至死犹讥沟渎般！
　　哭宫谕刘湛六先生
