<!-- { "loadSidebar": true } -->
　　◎罗台山逃儒入佛康祺少有知识，浏览近今古文家，测其旨趣，颇惜长洲彭绍升二林、瑞金罗有高台山之学，阳儒阴释，殊太决其篱樊。稍长，则闻前辈言台山游奉化雪窦，为逻者所获，疑为盗，赖吾邑邵侍郎洪得脱，吾以为谢康乐之为山贼也。顷读恽子居氏《大云山房集。台山外传》曰：“台山少好技击，兼治兵家言，嗣学于赣邓元昌，修儒者之业，于书无所不窥，精思入微，遂喜佛法。自京师归，忽登楼纵火自焚，救之得不死。遂狂走入山，服沙门服，不下发，趺坐，与人言孝弟，而歌泣无时。下扬子，渡钱塘，过甬东，多托迹佛寺中。奉化快手怪其服，合侪辈篡台山，台山徒手御之，不可近。因诣县，趺坐县庭，为禅语。同年生主事邵君洪，时家居，识台山，乃释之。遂游普陀，寓西湖，已复走京师，乃归而卒。”又论曰：“台山于伦甚修，所以处之甚厚，不得已，乃至于如此，其诸无愧为圣贤之徒者欤。”按：恽氏此文，似台山之入墨，亦自有托而逃。譬如病榻呻吟，聊自缓其痛苦。彼彭二林者，又何所为而甘弃其饮酒食肉之身，昏瞀叫号，靡所胁驱而遽自沦溺耶？噫！

　　◎本朝沿袭奉圣夫人封号恽子居《大云山房杂记》载：康熙十六年七月二十五日，特封世祖章皇帝之乳母朴氏为奉圣夫人，顶帽服饰，照公夫人例。嗣后多有乳母之封，外廷至不知其姓氏，本朝推恩之厚，家法之肃，具见矣。按：恽氏以封及乳母为恩厚，不降明旨为法肃，其言善矣。康祺窃谓本朝定鼎之初，宫府典章，多沿明代，以奉圣夫人封天子乳母，恐亦是胜国旧称。康、雍而后，纲纪聿新，保姆微劳，膺受渥赉，礼亦宜之，奉圣崇封，必已裁革，宜二百余年罕见纪述也。

　　◎礼烈亲王（二则）

　　和硕礼烈亲王，太祖高皇帝次子也，从征屡建大功，封大贝勒。太祖崩，王首倡议于朝，戴太宗为主。世祖嗣位，王次子硕托、孙阿达礼，谋立睿亲王，王发其谋，两人皆伏诛。昔泰伯让国，尚少披荆斩棘之奇勋；周公灭亲，究非离里属毛之继体。天祚圣清，笃生懿弼，忠贞神武，翼戴三朝，史册所书，少双寡二者也。

　　天聪五年，大清兵围大凌河城，生禽明监军道张春等。春见太宗不跪，太宗引弓怖之。礼烈亲王谏曰：“彼不惧死，射之何为。”乃舍之，春终不失节，以寿终。我文皇帝大度如天，从谏如流，固宜海内英豪，闻风景附，屋彼明社，有如拉朽摧枯也。

　　◎怡贤亲王和硕怡贤亲王，圣祖皇帝第十三子。雍正三年，疏请减东南浮赋，奉旨俞允。其年冬，总理水利营田事，浚畿甸河渠，辟荒地数千里，募民耕种，期年而有收。王屡承诏决大狱，多所宽释。因奏言：“听讼之道，求之辞色，以察情伪，设诚以待之，据理以折之，未有不得其实者。若概用刑求，三木之下，何求不得，此冤抑之所以难伸也。”世宗以其言颁示直省，有司刻木榜于堂。四年，御书“忠诚敬直，勤慎廉明”八字以赐。复条析王善行，宣布中外。比薨，诏奉天、直隶、江南、浙江各为王立祠，为天潢懿戚振古未有之荣。盖世宗之于王，恩谊隆稠，不啻布衣昆季，而王之谦畏寅恭，善承眷睐，亦殊足以上契圣心。吁！难已！盛已（按：贤王政迹，略见前编，顷读宗室王公传，尤得其详，补辑于此）！

　　◎郑献亲王和硕郑献亲王，为太祖皇帝弟之子。世祖嗣位，与睿亲王同辅政，功亦相埒。扈驾入关，封信义辅政叔王。十二年，上疏推述太祖、太宗遗烈，以为平治天下在信诏令、顺人心；前方降诏恤满洲官兵疾苦，已复令修乾清宫，诏令不信，何以服人。又请设起居注官，垂信万世。世祖善之。夏，薨于位，遗言劝上以统一四海为念。上哀恸，诏图像宫中。

　　◎熔化内府金钟咸丰三年四月，命大臣监视熔化内府金钟，凡黄钟二、太簇一，皆乾隆五十五年所铸钟也。盖是时军饷方亟，库藏空虚，圣心焦劳甚矣。

　　◎翁文端两为祭酒翁文端公以大理寺少卿丁艰，服阕还京，补国子监祭酒。祭酒秩从四品，理少秩正四品，例不得补。时宣宗亟欲擢用，故有是命也。于是文端两为祭酒，儒者荣之。

　　◎文渊阁典守官乾隆间四库书成，庋藏文渊阁，始置官典守，虽兼衔贴职，实为翰詹诸臣清要之任。朱文正公首直阁事，皇十一子成亲王刻石印赠之。嗣阮文达公继充是选，文正遂以印付之文达。

　　◎布衣胡文忠之死安徽布衣胡文忠，当贼破定远时，家毁于难，鬻其女，只身赴京师，谓林远村侍御之望曰：“督师者久无功，又骄纵好声色。皖名城多陷，苗沛霖跋扈，反形日露，督师者若不知，民无生望。使前督师者终不去皖，何至是（前督师者，袁甲三也）。若有言责，当入告。”侍御唯唯。胡不及待，遂自缢死。死犹怀书责林，语益激，林乃并书疏闻。未几，督师者以母丧，诏许来京，而复以前督师者往。见许宗衡《玉井山馆笔记》。

　　◎简仪亲王有志圣贤之学（二则）

　　本朝宗藩懿戚中，学术之正，政治之醇，莫如简仪亲王德沛。王为太祖皇帝弟济尔哈齐四世孙，早岁应袭父爵为镇国将军，让与从子，入西山读书。世宗以果亲王荐，召见，问所欲。曰：“愿侧身孔庙，分特豚之飨。”世宗大器之，授兵部侍郎。王益折节向学，立志希圣，一言一动，必由仁义。乾隆初，尝以吏部侍郎兼祭酒，每入学，摩挲俎豆，不忍决舍。尝集太学诸生，讲《大学》首章，圜桥门听者千余人，靡不悦服。独助教王之锐以为未尽，复陈说己意，王欣然下阶，三揖而谢。初甘肃地瘠，岁常歉，有司视为固然，无报灾成例。王始外任，即抚甘肃，两月不雨，立驰奏振之。高宗即位，迁湖广总督，调闽浙，再调江南，所至黜陟至公，尤重民事。乾隆七年，淮扬大水，王虑漕粟往，民不及炊，乃实麦饼千艘，蔽运河两岸，饥民贪声若流，菜色立变，命府县官放手开仓以振，宁滥毋隘。是役，奏动地丁、关税、盐课银一千万两。奏销时，属吏皆以为危。高宗弗问，盖信之有素矣。

　　简仪亲王督闽浙时，巡历诸郡，所至必先谒先师庙，即升明伦堂讲《易》。属吏列侍于后，诸生环立于前，函丈之间，雍雍肃肃。其驻节杭州时，于敷文书院绘河洛、方圜、羲文诸图，揭于屏间，王手执松枝，伫立指点，讲解移晷。缨笏塞巷，巾卷充庭，莫不倾听忘倦。佥谓天潢节钺中古今一人。王在闽，有《鳌峰书院讲学录》行于世。所著复有《易图解》、《实践录》二书。康祺敬按：本朝满洲儒臣，理学经济，代产巨人，尚未有膺孔庭从祀之荣者；如王及文定公徐元梦、文端公倭仁、文忠公文祥，亦无愧两庑人物，惜无人焉为之抗章乞请也（康祺以京官谒选时，自意依流平进，乌台豸斧，尚非妄希国家阙典，如此类者甚多，谬冀有所论列，私居削牍，撰著成编，兹则不宜复出矣）。

　　◎范文肃三大议巨清开国元辅，在汉臣中必首推范文肃公文程，其遭遇如汉之留侯、明之诚意，而建树宏远则过之。世传其三大议，尤足固根本。流贼破明燕京，吴三桂来乞师，睿亲王召公筹策。公曰：“贼恶稔矣，可一战破。惟好生者天之道，古未有嗜杀人而得天下者，国家欲统一方夏，非安百姓不可。”王用其言，入关，申严纪律，妄杀者罪，遂定京师；一大议也。明季赋额屡增，民不堪命，公廷对请用万历时额，从之，天下大悦；二大议也。闯、献乱后，土旷民稀，公条上军屯事宜，诏议行之，流亡渐集，裁兵不哗；三大议也。公以孔孟之学术，为伊旦之经纶，张、刘两文成，乌足语此。

　　◎盛京库之老熊皮盛京大库，有老熊皮一具，雄烈如生，我太宗文皇帝御枪所获也。历朝藏┑，以示服猛。

　　◎裘文达进呈欧阳文忠像欧阳文忠公像，在滁州官库，乾隆己卯，新建尚书裘文达公典试回京，进呈御览，题诗以为镇滁之宝。

　　◎嘉庆辛酉科诗题嘉庆辛酉，京师大水，科场改九月，诗题“百川赴巨海”，乃谢康乐拟建安七子陈思王一首，取天下归仁意，闱中罕得解。前十本将进呈，韩城王文端公以通场无知出处为憾。房考高侍读鹗搜遗卷，得定远陈黻卷，亟呈荐，遂得南元。他房落卷有略涉正意者，搜弃补荐，皆中式。

　　◎士大夫之谄媚乾隆间，某太史谄事豪贵。其妻某氏，始拜金坛于相国夫人为母，如古所称干阿奶者。嗣相国势衰，又往来钱唐梁尚书家，踪迹昵密。有朝士嘲以诗云：“昔年于府拜干娘，今日干爷又姓梁，赫奕门庭新吏部，凄清池馆旧中堂；郎如得志休忘妾，妾岂无颜只为郎，百八牟尼亲手挂，朝回犹带乳花香。”（时相传冬月严寒，梁尚书早朝，某妻辄先取朝珠温诸胸中，亲为悬挂。按：自来谐臣媚妾，悦人惟恐不工，事有甚于此者。然闺房隐秘，岂外人所与知。况尚书名臣，即某大史妻，亦不过热中趋附，何至为婢妾倡伎之所不为，殆传闻者过于轻薄，甚其词也。）又道光朝，一翰林夙出潍县陈文悫公官俊门下，文悫丧耦，翰林为文以祭之，有“丧我师母，如丧我妣”之句。翰林妻又尝为许文恪公乃普之义女，有诋之者，集成语作联，揭诸门外曰：“昔岁入陈，寝苫枕块；昭兹来许，抱衾与。”二事略同，一诗一联，皆为言官登白简，至今有余臭焉。余之纪此，将使十钻千拜之流，稍自顾其名节；而才士之笔端剽悍者，亦当稍留地步，勿谓箭在弦上，不得不发也。

　　◎朱文正奏免翰林即席赋诗嘉庆甲子，车驾幸翰林院，欲令与宴者即席为诗。朱文正公奏：诸翰林皆蒙赐酒观戏，恐心分不能立就。仁宗允之。公出，语诸翰林曰：“若是日即席为诗，诸君能不钻狗洞乎？”文正性喜诙谐，此其一节也。康祺按：乾、嘉文物，慎选清班，当时词苑中人，尚不至为应制一诗，遽穿狗窦，公特虑醉后失词耳。

　　◎朱文正清德朱文正公清德素修，为时宗仰，薨之日，卧处仅一布被布褥，其别舍则残书数箧而已，见者莫不悲感。仁宗亲赐奠，甫至门，即放声哭。且赐以挽诗，有“半生惟独宿，一世不言钱”之句。天章论定，公亦当含笑于九原。

　　◎滇省运铜差之苦累（二则）

