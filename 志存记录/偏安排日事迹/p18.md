<!-- { "loadSidebar": true } -->
　　壬寅，未任光禄寺卿许誉卿乞终养。允之。

　　誉卿见时情不合，故乞身去。部覆：『仍照新衔给与诰命』——亦异数云。

　　谥原任兵部尚书吕继祺「忠节」，给祭葬。

　　维祺里居，死流贼难。

　　原任礼部主事周之玙进「玉牒」。

　　予故刑部尚书沈演祭葬，赠太子太保，荫子。

　　准锦衣卫百户张翕之入锦衣借职。

　　其后，以佥事掌南镇抚司；张凤翔子也。

　　甲辰，加考功郎中梁羽明太常寺少卿。

　　后与父云构俱仕北，为吏部主事。

　　升詹事府正詹曹勋礼部右侍郎，仍管翰林院事；沈延加左春坊左谕德兼侍讲、刘同升右中允兼修撰、陈之遴左中允兼编修，同刘正宗管理诰敕。

　　赠原任山东巡按宋学朱大理寺卿，荫子。

　　济南之陷，学朱死无确据，故恤典至此始得。时同死提学翁鸿业，子疏请，又见驳。

　　乙巳，令永禁换授改升；有敢复行者，许科、道纠参削职，遣边外永远充军。

　　明旨自撰一律，阁臣铎之票非也；且罪何至永戍！

　　丁未，命张凤翔以兵部尚书兼都察院右副都御史，总督浙直水陆军务、巡抚苏松等处地方。

　　凤翔后降北，仍为侍郎。

　　升浙江参议卢若腾都察院右佥都御史，督理江北屯田、巡抚凤阳等处地方。

　　加副使耿廷箓太仆寺少卿，监参将沙定洲兵由建昌入川剿贼，受督辅王应熊调度。

　　北兵陷宿迁——寻以复闻。

　　兵至则逃，去则称复：积弊如此。

　　予郑彩荫一子锦衣卫百户。

　　授黄魁世锦衣卫指挥佥事，黄政、黄芳各千户。

　　一辈以护卫微勉。

　　授李胤兰锦衣卫百户。

　　河南承差，以微劳官。

　　命内臣高起潜提督江北兵马粮饷、沿江水师。

　　起潜先泛海至淮，令入京陛见；至是，乃用。

　　罢职方监军。

　　以多幸滥故也。

　　己酉，令九江总兵黄斌卿驻皖、池，兵用皖饷。

　　斌卿镇九江，侦知左良玉难制，不肯久驻；遂改。

　　庚戌，命都督许定国镇守开封、河、雒。

　　命提问巡抚何谦、丘祖德、曾化龙及总河黄希宪。

　　御史沈宸荃言：『今东、豫两省为提约经理者，王永吉、张缙彦。永吉先失机负罪，先帝拔之为督，宜何如效死为报！乃拥兵近甸，不能勤王救败，惟知一逃；置之极典犹轻。缙彦先考选部属，先帝时为中枢，亦宜如何效死为报！乃身居帷幄，不能固城卫主，腼颜苟活；加之寸砾非枉。幸蒙皇上轸念封疆，宽恩使过；则二人者，皇上白骨重肉之人，可不效曹刿、孟明收功三败哉！奈何永吉观望逗遛，徘徊淮、海间；未闻荷戈，先请诰命。旧劳乎，昔日之罪无可逭；新衔乎，今日之功无可录。且何急于荣父母而缓于勤君上！缙彦不闻一矢加遗，狼狈鼠窜，闻于东按南来；纠连义勇，收拾河北之谓何！岂一复衣冠，贪生负国之心复出，死何以对先帝、生何以谢皇上与臣民也。不图一奋，贻僇万年矣。若蓟与昌平，皆三辅也；永吉罪在难逃，何谦更多一失地陷诸陵之罪。至京城陷失、先帝遐升，凡在守土皆宜厉秣兵马，俟新君之复仇；乃贼尘未扬，先去为望：则东抚丘祖德、河臣黄希宪何以自解？皆不得令之山头望廷尉也』。疏奏，与不列名之登抚曾化龙一并提问。兴平伯高杰请籍原任大学士周延儒、凤督朱大典、翰林吴孔嘉家充饷。不允。

　　大典、孔嘉皆饶于财，而孔嘉又以合时局议起。高杰武人，诸疏皆听线索于幕客；非其志也。

　　大学士马士英请征酒税助饷。令户部议行。

　　总兵杜弘域所陈也。官给票，每斤纳钱一文；惟土酒半文。坛大小，各照例派纳。纳课后，名糟坊——为官店，免杂差。违者，依私盐律究罪。

　　辛亥，起补原任御史曾倜山东道。

　　倜，崇祯时逮削。

　　起原任山东巡抚王国宾光禄寺卿。

　　复原任刑科吴希哲原官，补工科给事中。

　　希哲，先以察处。

　　城金山圌山。

　　京口监军主事杨文骢请之。

　　命速结「从逆」诸臣案，以四议参六等。

　　工科都李清言：『今者「从逆」一案，仿唐六等定罪矣。然今法与唐法异；何也？彼议于东都既复后，此议于北畿未平时也。或从闯、或从奴，能令如达奚珣、陈希烈辈皆跣足搏颊缚大理对簿否？然则如之何？曰：「无假之笔耳」。夫孔子之悬笔「春秋」也，岂能尽一时乱贼，皆伏两观诛哉！止缘书「弒」、书「叛」，不贷于素王三寸管；而迄今肉已久寒、骨犹新痛，则此笔之风霜亦烈矣。故臣愿今日司三尺法者，吾头可断、吾腕不可移，坚持此笔而已。若现在系狱诸臣，惟有法司议耳。夫一时伏，血有时枯；而千年点臭，毫无时死。明有天日，幽有鬼神。故臣又愿今日司三尺法者，无骫此笔，亦无轻此笔；上者辟、中者戍、下者配与杖，一以明允为功。尔然，则从闯、从逆诸臣遂有死法，无生路矣。一曰歼闯。若欲歼闯，当为晋顾荣。其陷身，陈敏惟日以函首送雒，题「逆贼顾荣之首」为恨。于是与甘卓合计诛敏，而荣卒归晋：如是者，无罪。一曰误闯。若欲误闯，当为晋朱序。其陷身苻坚也，从阵后大呼曰：「秦兵败矣」！于是谢玄乘其挠乱，以八千破百万众，而序卒归晋：如是者，无罪。至从北诸臣，又有别矣。夫闯仇而北功，若身羁异域、心眷天朝，则弭兵息民，亦所以报也。一为宋王继忠是，故剌死也，因兵败臣辽；然卒以通好，被任。一为宋祁宰是，先以医术补官者也，因汴陷，官于金；然卒以谏南侵，被杀。夫如是，死恤、生宥矣。此臣又于六等外列为四议，以为从闯、从奴者启一始失身而终报国路也』。疏奏，命如议速结。

　　壬子，命苏松督抚张凤翔会同监臣孙元德清查东南钱粮。

　　时监生陆佐霖言东南正供钱粮，多为吏胥侵蚀故也。人以为奉元德意。

　　兴平伯高杰疏荐吴甡、郑三俊、金光辰、姜采、熊开元、金声、沈正宗等。报闻。

　　监军侍讲兼兵科卫胤文因杰荐言：『甡，按豫、赈秦，都留去思。及其抚晋，剿贼着功；防河无漏，晋人尤德之。有能、有为、有守，此所长也。独一生大病，在认东林太真；高予己以君子，轻绝人以小人。附己者，虽盗跖，亦指为伯夷；不附己者，虽伯夷，亦指为盗跖。当壬午、癸未时，流贼盘踞荆、襄，甡奉督师命，逗留三月；平生气概，一朝都冷。先帝若诛以抗违，诚不为枉；薄与一戍，此至仁也。既幸邀先帝之仁，则此时更不须追论甡罪。扶危济难，今曷可无甡！惟愿甡自今后，遇事则从国家起见，遇人则从人品起见；更勿以「声气」二字排陷把持，则不负先帝之恩矣。三俊，清心若水，劲节如山。但入骨之病，亦认东林太真。加之秉性执拗，偏听成癖。人曰某是东林，则信为腹心；某非东林，则嫉如仇寇。至贪奸万状之吴昌时，亦因「声气」二字破格拔擢；识盐谓何！若起掌闲曹，用标清范；三俊，其可少哉！光辰，经济逊甡，孤高亦让三俊；而把持门户，颇与相同。当周延儒再起时，光辰与甡拥附，一手握定，使为己用，而后渐激水火：比所短也。然才非庸伍，守又廉持；去其褊心，便成佳品。采，于昌时起升仪郎，日疏催赴京，誉为贤圣；此畏门户而不敢不入，遂至冒昧耳。若令仪真十年，清标惠政，仪人感之。其为给谏，方号敢言；锢诸林壑，岂曰怜才！臣尝叹国家败坏，皆由在廷臣子全不务做实事。东林、浙党，胜负相争：高者以有用之精神，具无益之口舌；卑者以立党排陷之威，为纳贿招权之藉。东林之君子多，而小人亦不少；但东林小人皆借君子名以欺人，而人畏之。浙党中小人多，而君子亦不少；但浙党君子，东林亦必指为小人而倾害之。一胜一负，相攻不下。惟望皇上明断于上、诸大臣虚怀于下，略其所短，取其所长；则所裨时艰，非浅矣』。疏奏，得旨：『切中膏肓，令部院申饬』。

　　复原任御史苏京官，驻庙湾联络海上官民。

　　京按豫，以黯闻，又从逆；因列泽清荐，蒙复。后降北，复为御史。

　　癸丑，贷原任湖广巡抚王聚奎。

　　以任事已坏，兵饷俱无，免议；亦缘为黄澍所纠，复与澍讦故也。

　　保国公宋国弼等言两浙财赋重地，不宜建藩。命礼部复议。

　　国弼等自务定策功，忌潞王近处肘腋故也。

　　甲寅，起升原任河南左布政杨邦翰太仆寺卿。

　　邦翰耄，以居里笑非（？）。吏科都张希夏曾面诘吏部尚书张捷，捷不能答也。

　　户科吴适疏劾监司陈之伸、夏时亨、郭正中。下部处分。

　　言『之伸癸未迁兖东道，闻警却回。方在出阙，乃乘国变，遽言得旨降用，复列监司。时亨以处分县令，营补夏邑劝农知县；遽称尝题加副使，通省劝农。夏初闻国变，南逃；又当赍诏差入豫，无何蒙称宪长，借题迎护，躐升江右方伯。正中罢职州守，借危疆为名，得起授东省监司；日事条陈，竟不至境：皆司道不法之尤者。又若章旷、黄国琦，既滥行于监军，宜令削秩图功，许湔前非；不效，则二罪俱坐。既严饬以鼓向往，更方禁以绝效尤；庶朝廷尚有纪纲，而臣子犹知法守。至于大贪□问之曾应瑞、失地潜逃之樊师孔，饰辨巧营，滥入章奏，均非政体』。疏奏，吏部复：『之伸，降级调用；时亨，以佥事图功；正中，削道衔；旷与国琦，俱夺职，充为事官』。一时兴论翕然快之。  
　 
偏安排日事迹卷八

　　十二月乙卯，予殉难诸臣谥、荫世锦衣者，令兵部酌覆；非有军功，不得滥与。

　　加兵部侍郎练国事尚书、原任尚书白贻清太子太保，各荫一子。

　　赠故陕西巡按李应期太仆寺卿，罢荫。

　　皆以剿■〈寇，女代攴〉功。

　　原任通州副总兵王伯时请追论「妖书」及「三案」诸臣。

