<!-- { "loadSidebar": true } -->
　　礼部言：『郊社分祭、合祭，本朝典制先后不同。谨案洪武二年十一月冬至，祀昊天上帝于圜丘。三年五月夏至，祀皇地只于方泽。行之数年，风雨不时；高皇帝断自宸衷，举合祀之典。乃命即圜丘旧址为坛而以屋覆之，名大祀殿。洪武十年十一月丁亥，合祀于奉天殿；以大祀殿未成也。十一年冬十月工成，命礼部去前代之祭，岁止一祀；以首春三阳开泰之时，每岁亲祀，以正月上辛行礼。十二年正月己卯，合祀天地于大祀殿。此高皇帝厘正，允为定制者也。自文皇帝迁鼎燕京，恪守未改。至嘉靖九年，世庙从廷臣议，始更为南北分祀。万历三年，准阁臣张居正疏，复从合祀礼。今中兴之日，实草昧之时。若删繁就简，郊祀大典，宜一禀高皇帝合祀之制，于孟春上辛，岁一举行；若以分祀之制，自世庙更定。统惟裁断』！疏奏，敕廷议具奏。

　　以总兵吴志葵镇守吴淞。

　　兵部侍郎吕大器疏劾马士英。以「惜体和衷」谕之。

　　大器以定策不合，自知不为时容，疏攻士英甚力；皆正论也。内又牵及总督何腾蛟，谓其以三月巡抚，藉士英力奥援速化；识者非之。

　　大学士王铎入京。

　　东平伯刘泽清入朝。

　　泽清初主立潞议；至是陛见，欲自解免，极诋东林与江北党□诳言害己。又言：『中兴所恃，全在政府。旧用大帅，自应廷臣公推；今用宰相，亦须大帅参同』。退谒阁臣姜曰广，曰广微以先日声气讽；泽清作色曰：『我在先帝时为东林所卖，被弹无完肤；不尽杀此辈不止』！曰广默然。越数日，疏纠吕大器、雷演祚荐张捷、邹之麟、张孙振、刘光斗等。又条陈保邦八款，首规政府、末刺朋党，攻江北尤力；语绝恣肆。

　　辛未，命内臣王肇基督催省直钱粮；已而罢之。

　　阁臣弘图以内遣不可开也。

　　命吏部即日会推东抚。

　　壬申，命严核从逆诸臣。

　　阁臣士英以荐阮大铖为中外攻，甚忿；大铖亦语人云：『彼攻「逆案」，吾作「顺案」相对耳』。于是士英疏攻从逆，谓『闯贼入都，侍从之班、清华之选，素号正人君子皆稽首贼庭，如科臣光时亨、龚鼎孳等以及陈名夏、项煜等，不可枚举。更有大逆之尤，如庶吉士周锺劝贼早定江南，衣冠之枭獍；宜加赤族』。又言：『今累累启事罪废诸臣，其案亦先帝所定；何以通不遵依！于所爱而登之天者，即曰先帝原无成心；于所恶而锢之渊者，即曰先帝定案不可翻』。疏上，命科、道官逐名核奏。

　　东平伯刘泽清请早正年号。部覆，已之。

　　泽清乞以今岁五月为弘光元年，以慰民望。礼臣顾锡畴谓『明诏已颁，难于再更；宜示不忘先帝』。遂已之。

　　太仆少卿万元吉请恤死事总兵猛如虎等。下部议。

　　如虎守南阳，闯贼攻城，战甚力，伤贼精兵数千人；城破，死之。又参将刘士杰、游击郭门、守备猛先捷俱以剿献、操二贼，力战死；故元吉及之。

　　癸酉，命驱逐原任山西巡抚郭景昌出都，革其职。

　　景昌先按山东，以纠故辅杨嗣昌被逮，民哭送盈道。及起楚、晋二抚，俱未到。至是，御史朱国昌纠其不法；命驱逐远去——同乡辅臣铎恶之也。

　　大理寺寺丞詹兆恒进「钦定逆案」。

　　闻阁臣士英亦于是日进「三朝要典」矣。

　　乙亥，复懿文皇太子谥曰「兴宗孝康皇帝」、常妃曰「孝康皇后」。上建文君谥曰「嗣天章道、诚懿渊恭、觐文扬武、克仁笃孝让皇帝」，庙号「惠宗」；马后曰「孝愍温仁、贞哲睿烈、襄天弼圣让皇后」；景皇帝谥曰「符天建道、恭仁康定、隆文布武、显德崇孝景皇帝」，庙号「代宗」；汪后曰「孝渊肃懿、贞惠安和、辅天恭圣景皇后」：颁告天下。

　　皆礼臣顾锡畴拟也。

　　丙子，复冠带阮大铖言「剿贼实着」与「防江两合、三要、十四隙」。纳之。

　　大铖言：『臣观连年国不振，人心涣也；联络行，则人心自固。然荆、襄、楚、豫、淮、海、青、徐延袤三千余里，贼从出之路，即我防贼而失之之路也。贼巢窟在秦，则犯我者定从潼关趋陕、巩而出洛，此其中路；从鱼河堡、韩城、朝邑渡河而窥保德、蒲州、安邑，此其东路；从韩中、信阳而窥郧、襄，此其南路。待其来犯，起而应之，而我人心已风鹤矣。何如联络一定，即敕授六镇臣率重兵由汝宁与楚之抚镇由德安而合驻于南阳，以扼其中路；徐淮镇臣率重兵与辽镇吴三桂合兵而驻于临清，以扼其东路；左镇之偏裨率重兵驻于襄阳，与郧抚徐起元以扼其南路。盖驻兵太远，贼蔓难图；太近，恐孤军易裹。扼此数处，坚壁清野，以逸待劳；俟约会集齐而后分兵进取，此稳着、此上策也。控扼一固，便谋进而驻南阳者可以渐偪于巩、洛，驻临清者可以渐逼于怀庆，驻郧、襄者可以渐偪于房、竹；渐联、渐固、渐偪，而贼之鸱张豕突俱化为釜鱼矣。夫从前用兵之失，只是集众兵孤注于前而后无一应着，所以一败之后，至于不可收拾。倘南阳进，而敕皖抚率兵由六、汝以接应之；临清进，而敕淮阳一镇率兵由邹、滕以接应之；郧、襄进，而川抚率兵由夷陵、荆州以接应之：则我师知后劲有人，胆气自壮，万无溃丧可虞。此接应一着，断断不可预策者也。此外，如□□□□□□□□□□□□□用董卜松落番人，会西宁之义旅；从甘肃山丹，以发蜂趸怀袖之难；募遣巩、雒之人，以入于商、雒南；而用间牒，为潼关里应外合之人。大约忠信可以激人之真心、金钱亦能得人之死力，权虽不可预设，机实可以互施』。又言：『守长江者，有三要、两合、十四隙可言。何谓三要？江自湖口来，小孤而下莲花、白沙诸洲，股数不一。直至黄石矶、趋皖城，横衿如带；与南岸雁仪紧对，不过四、五里而遥，可以夹扼：此一要也。过此为长风夹、三江口、柘涧湾、乌沙夹、麻布料、六百杖、梅埂、铜陵夹、紫沙、丁家洲，水面浩渺，支派细分。直至荻港，其股又合；南岸板子矶与北岸泥■〈氵义〉斜对，不过六、七里而遥，可以夹扼：此又一要也。过此为旧县芦席夹、教化度、上三山，其支派复分。直至芜湖，其股又合；南岸清风楼与北岸蟂矶相对，可以夹扼：此又一要也。何谓两合？贼自上游南窥者，必由东流、雁■〈氵义〉、八都、殷家汇、乌沙夹、山口镇以至池口、青溪，而近江之岸有香口、黄湓河以隔之；水路必由小孤、黄石矶、长风夹、罗剎矶以至青溪，而与陆兵始能聚会：此一合也。池口、青溪而下，沿江陆路皆牛车棚水含缺之处，路如锯齿，人马难行；必欲铜婆铺、五溪桥、青阳、南陵、石篑渡山路以抵芜湖。至芜湖，水陆辏集：此一合也。何谓十四隙？江自东流而下，南岸如香口，其源直接建德尧城渡，与彭泽皆通；此处不虑贼分枝下船袭我水师乎？再下则有黄湓河口，其源直接鸡儿滩，东通殷家汇；宜防与香口同也。再下则有大通河口，其源直接青阳、吴田铺诸处，宜防与黄湓河同也。再下则为荻港河口，其源直接青阳、繁昌，宜防与大通河同也。再下则有鲁港，其源直接下方渡、石篑渡，宜防与荻港同也。再下则为芜湖河口，其源直接泾县、旌德，其宜防更倍于鲁港矣。再下则为姑孰溪采石口虽紧绕太平城下，而其源直接宣城、黄池，宜防更倍于芜湖口矣。以北岸言之，对雁■〈氵义〉则有安庆山口，其源直接太湖仓巷，通宿望漳、泼诸河，此急宜防者也。下此为枞阳河口，其源直接罗剎河、庐江诸处，宜防与山口同也。再下则为汤家沟，此桐城出榖■〈氵义〉路，宜防与枞阳同也。再下则为灰河，其源直接无为、庐江，宜防与汤家沟同也。再下则为泥■〈氵义〉，其源直接无为州城，宜防与灰河同也。再下则为濡溪口，此乃巢河出江大路，宜防万倍于诸处矣。再下为西梁山河口，此乃私盐兴贩之薮，与南岸和尚港奸徒呼吸相应；尤为要道宜防矣。山川形势，了然如此。乞敕兵、工二部：两合之地，必集水陆重兵。三要之处，作速相地估工。如雁仪宜筑〔堡〕与安庆相联，泥■〈氵义〉必筑堡与荻港相联，蟂矶必筑堡与芜湖相联；分置游巡之兵，远发陆地之拨。务以两合联络三要，以三要弭控此十四隙：斯江防固矣』。疏奏入，服其详明；然未能行也。

　　丁丑，吏部侍郎吕大器乞致仕。允之。

　　大器坚主立潞议，虑有后祸，以亲书「告庙祝文」抄录送阁。其谢表末有云：『臣自此云游远涉，恐当事者误以往名远渎天听，致形踪无获；臣不敢不预为请明，入讥其横』（？）。

　　应安巡抚左懋第疏请北行。命吏、〔兵〕二部酌议。

　　时懋第闻母讣，自请解任北行。且曰：『如得叩头先帝梓宫之前以报察核之命，臣死不恨』！上许之。

　　逆贼张献忠攻破重庆，瑞王并原任巡抚陈士奇、监司陈其赤等皆遇害。

　　时兵民死者甚众，妇女俱砍手死。

　　赠死难沭阳知县刘士璟山东佥事。

　　士璟，先为扬郡训导；转沭阳令。北兵至，竭力捍御；城破，不屈死。

　　命治内臣何志孔罪。既而释之。

　　初，宁南侯左良玉接监国诏书，不肯拜。江督袁继咸贻书良玉，备道上伦序之顺；乃开读如礼，属内臣何志孔、巡按御史黄澍入贺——实伺朝〔廷〕动静也。澍陛见，面数马士英不宜垂涎纶扉，弃皇陵入朝；又得张献忠伪官周文江银八千两，题授参将：罪可斩。帝曰：『若有此事，先帝时何不纠举』！然澍犹攻诋不休。时志孔亦随澍诋士英；司礼监韩赞周叱志孔使退，将议处分。士英恐失良玉心，疏宽志孔；竟释之。

　　戊寅，封左都督常应俊为襄卫伯，食禄一千石；子孙世袭。

　　应俊以皮匠负上脱危，初授都督，世锦衣。至是，复进世封。

　　左都御史刘宗周请驻跸凤阳，以图恢复。命宣付史馆。

　　宗周舟次近郊，疏言：『今日中兴大业，舍讨贼复仇，无以表陛下渡江之心；非决策亲征，何以作忠臣义士之气！至讨贼次第，必先据胜形。江北淮、凤等处虽立重镇，尤当重在凤阳，以驻亲征之师。盖中都天下枢，东扼徐、淮，北控豫州，西顾荆、襄，南去金陵不远；以此渐恢渐进，秦、晋、燕、齐必有应者』。又言：『先帝十七载忧勤，可对皇天而泣后土；一旦身殉社稷、罹古今未有之惨，而食报臣工如此之薄！何怪从逆诸臣累累若若，朝君臣而暮■〈寇，女代攴〉仇！昔人云：「死者可怍，生者不愧」！仰惟陛下再发哀痛之诏，将先帝十七年遗事，大书特书，布告天下；而后乃兴问罪之师，请自中外诸臣之不职者始』。疏奏，中外耸动。

　　命肃朝班。

