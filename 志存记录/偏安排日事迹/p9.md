<!-- { "loadSidebar": true } -->
　　苏松巡抚祁彪佳言：『洪武初，官民有犯，或收系锦衣卫；当事者因非法凌虐，高皇帝乃于二十年焚其刑具，送囚刑部审理：是祖制原无诏狱也。后乃以煅炼为功、罗织为事，虽朝廷爪牙，实权奸鹰狗；迫勒成狱，法司无敢雪冤：此诏狱〔之〕弊也。洪武十五年，改仪鸾司为锦衣卫，端常直驾侍卫，未尝有所理摄。迨东厂立，始开告密；用银而打事件，得贿而鬻刑章。无籍凶恶，倚恃投充；鲜耻士绅，交通幸免。飞诬多及善良，赤棍立致巨万。招承多出吊拷，怨愤充塞京畿。欲绝苞苴，苞苴弥甚；欲清奸宄，奸宄益多：此缉事〔之〕弊也。若夫刑不上大夫，祖宗忠厚，立国之本。及逆瑾用事，始去衣受杖；刑章不归司败，扑责多及直臣。本无可杀之罪，乃加必死之刑。当其血溅玉阶、肉飞金陛，班行削色，气短神摇；即恤录随颁，已魂惊骨削矣。天下归忠直之誉，朝廷受愎谏之名：此廷杖之弊也』。疏奏，阁臣曰广拟革；不允——诸内臣意也。曰广疏奏甚力，有「缉事〔不〕除，宗社且不可知，何厂卫」等语；乃命五城御史体访——识者已知厂卫之必复矣。御史朱国昌复极言立厂卫之害；报闻。

　　升国子监监丞陈龙正礼部员外、原任临川知县张采礼部主事。

　　后北兵入嘉兴，龙正居家病疟；感愤，不疗死。

　　加去任吏部尚书张慎言、工部尚书程注太子太保，予荫。

　　巡抚湖广何腾蛟疏陈守楚要着，以固长江。从之。

　　言『楚土地自荆、襄下带蕲、黄，沿江二千余里；自非于扼要害处各设重兵宿将，一处疏虞，全疆溃败。除武昌为全楚根本、已有镇臣左良玉世守外，其扼要之地有四：一、荆，襄；一、岳阳；一、承德；一、蕲、黄。荆、襄，全楚门户，在所必争。但目前尚稽恢复，则兵将安插无地；防御之着，宜并力于岳阳设总镇一员，统领水师五千、马步一万，直抵荆河口，湾泊于监利、公安等处，以防狡贼之顺流；马步屯札于城陵矶，以应舟师之声势。水陆俱备，则上流固。承天，陵寝所在，难听贼久踞，然未可轻率；其原设总镇应驻兵于仙桃、汉川两处，内固汉、沔各湖之险，外连承德各寨好义之民，以守为复局从此定。再如德安与蕲、黄，皆属吃紧。惟是蕲、黄近而德安远，守远不如守近；宜设兵一万、总镇一员为之驻防，起自阳逻、团风、道士洑以至富池、田镇、清江各要口皆属其辖；而更联络蕲、黄山寨，作我外援，则下流固。若驰驱中原，固有三路并进之功；即暂安江左，亦有万里长城之势』。疏奏，命议行。

　　戊子，原任大学士孔贞运卒。

　　谥原任督师兵部尚书卢象升「忠烈」。

　　象升以丁忧督师，死贾庄之战。先帝时，赠太子少师；至是，补谥。

　　起用罪废各官；复原任左佥都金光辰原官，候服阕用。

　　光辰，先帝时以御前救刘宗周故，谪。余皆罪废，或降调者。

　　升李之椿光禄寺丞。

　　之椿，以吏部降。

　　己丑，吏科都章正宸疏陈国是。

　　正宸言：『今日形势，视晋、宋更艰难。肩背腹心，三面受敌；而捍将骄兵，漫无足恃：岂真虎踞龙蟠不拔之业哉！而当事泄泄偷息，何也？遥望故都，伤心离黍；夫亦念祖宗弓剑所藏乎？先帝、先后殉社稷之烈乎？青宫、二王陷沦贼垒望援嘘涕乎？从君以亡者守正诸臣冤惨乎？三百年生养黔黎尽为虫沙猿鹤乎？两月来，闻文吏锡鞶矣，不闻献馘；武臣私斗矣，不闻公战；老成引遁矣，不闻敌忾；诸生卷堂矣，不闻请缨。如此日望兴朝之气象，臣知其未也。今宜以进取为第一义；进取不锐，则御守不坚。当亟檄四镇分渡河、淮，与河北、山左协力，互为声援；使两京血脉通，而后塞井陉、绝孟津、据武关、攻陇右，豪杰并起，贼不难旦夕殄矣。陛下何不缟素亲率六师至淮上，岂必冒矢石、履戎阵哉！声震同仇，勇愤百倍也』。

　　庚寅，升应安抚左懋第兵部右侍郎兼都察院右佥都御史——经理河北、联络关东军务，加马绍愉太仆寺少卿兼兵部职方司郎中、陈洪范太子太傅，款北。

　　书称「大明皇帝致书北国可汗」，以银十万、缎绢各数万行。又赐陷北诸臣及吴三桂诏谕，通和意。懋第言：『臣此行往问先帝、后梓宫，又问东宫、二王消息，当衰麻往，谊不敢辞；但臣衔当议。臣同行之人，不得不言。臣衔以经理河北、联络关东为命，带封疆重寄之衔；而往议金缯、岁币，则名实乖和。以此衔往敌所，将先往夺地而后经理乎？抑先经理而后往乎？此衔之当议者也。若同行之马绍愉，即臣壬午年所特纠。绍愉赴北讲款，奴颜婢膝，许金十万、银一百二十万；敌送之参、貂无数，令复归。臣疏言「中国宽一马绍愉，北廷添一中行说」；而绍愉遂递解回籍矣。今与臣连镳出使，可无一言哉！如皇上用臣经理，祈命洪范同绍愉出使，臣不敢复言北行矣。如用臣同洪范北行，则去臣「经理联络」之衔；但绍愉似可无遣也』。疏奏，阁部俱请止绍愉，改用原任蓟督王永吉。诏遵前旨。

　　安庐巡抚张亮以闯逆可乘，请解任办贼，视贼所向进讨。允之。

　　寻召亮入京议；既而不果，复遣还任。

　　补原任刑科李汝灿、御史黄宗昌原官。

　　汝灿，先帝时以建言，处。

　　命总兵金声桓驻防扬州。

　　辛卯，补原任工科陈燕翼原官。

　　燕翼，先帝时以劾黄澍冒功，谪。

　　升户科都张元始太常少卿。

　　壬辰，赠先朝名臣吏部左侍郎叶盛为吏部尚书，补吏部尚书罗钦顺荫。

　　从礼臣顾锡畴题请也。远年补荫，人争觊觎矣。

　　定守护凤陵戍兵五千人。

　　追谥继妃李氏「孝义端仁、肃明贞洁皇后」。

　　授进士陈震生等中行职，班三诏。

　　震生、汪铉、卢象观、张翂之、王鸣珂、欧养素六人，皆应授邑令。至是，借差，改京职；与大理寺丞詹兆恒同班诏四方。

　　命严汰札付武职；非兵部、督、抚总兵等官，不得擅畀。

　　原任户科熊汝霖疏请唤群迷、昭臣分。俞之。

　　疏言：『当事诸臣争夸定策，罔计复仇；处堂未已，且为斗穴。噫！此乾坤何等时，不刻刻筹兵筹饷、议战议守：如何防江？如何守淮？如何控制荆、襄？如何定齐、豫？如何使诸镇贾勇北伐，毋恋恋淮南？如何使督、抚一意西征，毋悬悬江左而一味招摇构嚷、露齿张拳？始武与文争，继文与文斗。清夜自想，究有何因？是盗已入室而奴且哄庭，主人翁俛首听之；天下事其有济哉』！疏奏，俞之。

　　癸巳，镇江于永绶等兵乱。

　　督辅可法部将四人刘肇基、陈可立、张应梦、于永绶，皆以功迁镇帅，加宫衔；而永绶尤桀黠。相与统骑兵百余、舟二百余，从可法北征，暂住京口。会浙抚所调都司黄之奎亦部水陆三、四千戍其地；之奎安静，独镇兵横。偶一骑买民瓜，半予价；民詈之，□刀砍民；兵怒，缚买瓜者投江中，遂大隙。六月二十六日，浙续发防江兵至，守备李大开率之；怒镇兵冲道，砍其马，杀二、三人。马负剑驰本营，镇帅知有变，率兵与大开相击；他浙营坐视莫援，大开矢洞胁死。镇兵乘机焚掠，死者约四百人，罄虏财物。抚臣祁彪佳闻乱，从苏郡整部伍，疾至。永绶等兵闻风，亟遁。彪佳兵追之，所收货资、衣甲甚众。奏闻，命四将由六合趋可法军前听核治而已。未几，移驻仪真镇，民始安。

　　革北还御史江承诏职为民。

　　以应按贺登选代题，故先削职籍。

　　升四川巡按刘之渤都察院右佥都御史，巡抚本省；以御史米寿图巡按。

　　吏科左熊汝霖言：『蜀事已为书腐陈士奇坏尽，今不宜用一弱不胜衣之之渤』。不听。士奇为提学，则谈兵；及为巡抚，则又谈文。故汝霖及之。

　　户部以兵增饷缺，请敕会议量入为出；又请开援纳事例。俱从之。

　　甲午，命从逆诸臣以六等定罪。

　　从科臣马嘉植请也。嘉植言：『今日可忧者，乞师□□召兵□□，自昔为患。及今不备，万一饮马长淮、侈功邀赏，将来亦何辞乎』？又请从逆诸臣仿唐六等定罪。从之。

　　命各镇举用大帅，俱听督辅史可法题请。

　　召对北使陈洪范、马绍愉等，议恤原任兵部尚书陈新甲。寻以科疏，已之。

　　时左懋第以忧不入，独阁部、九卿、科道与洪范及绍愉俱对。上言及款北，绍愉言：『先帝时，曾命臣使北；若款成，必无今日』。上问「何以不成」？绍愉言：『使者再往，则款矣。主款者陈新甲，以言官劾弃市，故辍』。上曰：『如此，新甲应恤』。诸臣无应者，独词臣陈盟朗应曰「可」。上因命即恤，并察处劾新甲者。时诸臣恐殿上相争，蹈勋臣前辙；遂退。既而工科都李清等言：『新甲受任中枢，楚、豫丧失者为襄阳、河南、汝宁、南阳、归德等六郡；即恭皇帝饮恨上宾，祸亦由此。且又误听张若麒言，出关催战；举五镇八万之精锐，尽丧海滨。今者皇畿沦陷，其病原此。不以为罪，将举而功之乎？当日刑部初拟，犹缓以秋刑；先帝竟改票另拟，加之立决。盖恶其以浪战误国，又恶其以泄款辱国；而非以主款死也。乞将新甲罪状再颁天言，仍昭原拟』。又给事中袁彭年、陈子龙复特疏争之。遂已。

　　改吏部员外倪嘉庆为户科给事中，察核直省钱粮。

　　大学士高弘图荐其有心计故也。

　　丙申，左都御史刘宗周言文武将相未尽调和、宫府表里多出权宜，又以纪纲法度、风俗人心为言。俱嘉纳之。

　　命速议开国、靖难及正德、天启惨死诸臣谥。

　　时靖难诸臣谥虽奉俞旨，然以人远事湮，又礼部顾锡畴将祭南海，中止。至是，工科都李清复举崇祯时前疏请之。得旨：「速覆」。

　　丁酉，以杜弘域、杨御蕃、牟文绶、丁启光、窦国宁、胡文若补三大营各总兵官，弘域等统一营至五营，启光等统六营至十营。

　　命推补原任户部尚书于仕廉等。

　　从忻城伯赵之龙请也。

　　淮扬巡按王燮以皇太子及二王皆遇害闻。

　　时有未任阳春县典史顾元龄于五月出都，亲见闯败奔，被吴三桂西追去讫。又传言皇太子卒于乱军，定王、永王俱于贼走日遇害于吴三桂宅；内皇城宫殿、太庙、享殿各门俱焚，惟存正阳一门，前三门外焚劫更惨。燮据元龄言以闻。闻者流涕。

　　戊戌，命核凤阳总督朱大典。

