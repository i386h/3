<!-- { "loadSidebar": true } -->
　　湖广巡按黄澍疏纠原任巡抚王聚奎。命从重勘议。

　　聚奎先为御史劾杨嗣昌，再劾陈启新，被谪。及超擢楚抚，至长沙赴任，因人心风鹤，城不可守，奔还武昌；故纠。

　　己卯，礼部更议思宗庙号以请。诏仍旧。

　　时忻城伯赵之龙疏言「思」非美称，援证甚核。礼臣顾锡畴改拟「正宗」以请，阁臣高弘图固执前拟。上重违其意，命仍之。

　　庚辰，诏于明年正月行郊祀礼，仍遵洪武合祀制。

　　辛巳，大学士马士英疏荐谢升、张捷。命九卿、科道公议。

　　疏言：『二臣清执无党，又非「逆案」；宜以升为吏部尚书带阁衔，捷为吏部侍郎』。皆阮大铖意也。

　　升未任右都御史徐石麒为吏部尚书、工部左侍郎何应瑞为本部尚书、户部右侍郎张有誉为左侍郎。

　　起登莱巡抚徐人龙兵部右侍郎，王心一仍原官刑部右侍。

　　后人龙以不谨察。

　　升御史王燮都察院右佥都御史，巡抚山东。

　　后燮降北为御史。

　　诏于七月初二日恭迎圣母。

　　戎政兵部尚书张国维请增防三辅。命覆行。

　　疏言：『为国之道，必居重方能驭轻。从能为江左策者，无不曰守河而后可以守淮，守淮而后可以守江，控荆、襄而后可以固建业。惟今日事势，渐觉不同。盖患在外者，当以藩篱为先；而虚在内者，更当以根本为急。我高皇建都江南，凤、泗、滁、和等处虽不名「辅」，而实有藩屏意。今皇上已封四镇，握重兵守江北矣；独不曰江南不可狃乎？请除旧设水陆额兵外，另于南城外设战兵三万——少亦一万五千，统以能将，殚力训练；仿汉设京城之制，为朝廷中辅。其沿江下也，请于京口设战兵三万——少亦一万五千，统以能将，殚力训练，为苏、松、常、镇之外藩，淮南之屏蔽，以为朝廷东辅。其溯流而上也，请于芜湖设战兵三万——少亦一万五千，统以能将，殚力训练，为徽、宁、太之外藩，淮西之屏蔽，以为朝廷西辅。中辅，譬腹心也；左、右辅，譬两翼也。无事分守，有事互援。目前则三路屯兵，始为内地虎豹之势；异日则三路进剿，即以为中原恢复〔之〕图。如是而后，天子尊严、中兴之功可次第举矣』。先是，吏科都李沾亦言：『国家仿藩镇之意分诸镇，宜令督、镇碁置星列，以壮藩篱；而天子内总六师，以重根本」。意与国维疏同。然竟不行者，畏四镇猜也。

　　壬午，削旧辅温体仁谥，追谥旧辅文震孟等。

　　礼臣顾锡畴请谥震孟「文肃」、原任礼部侍郎罗喻义「文介」、原任少詹姚希孟「文毅」、原任南京兵部尚书死节吕维祺「忠节」；又言：『温体仁蒙先帝委任最专且久，负先帝最大且深；乃滥叨大典，窃谥「文忠」。乞将体仁原谥或更、或削，使天下知幽芳所在，虽久远而必扬；凶德所归，纵掩护而必斥』。疏奏，震孟等俱依拟，体仁谥削。

　　升原任礼部何楷为户部右侍郎。

　　楷为言官，因纠杨嗣昌，谪。至是，以服阕，部中陪推，躐迁部堂；阁臣铎荐之也。

　　升徽宁道副使程世昌都察院右佥都御史，巡抚应、安等处。

　　再加升旧辅臣谢升少师兼太子太师、卢世■〈榷，氵代木〉工部右侍郎，升福建按察使王应华光禄寺卿，及兵部尚书黎玉田并充大行皇帝、皇后山陵使。

　　升、世■〈榷，氵代木〉、玉田俱在北，应华素谙堪舆；故有是命。

　　下监生陆浚源于理。

　　浚源故兄澄源，崇祯时为兵部主事；屡疏攻门户，京察为民。至是，浚源疏言：『国家祸本之酷，不在流贼而在百官，不在今日而在四十年前；借国本为题，沽名出色，踵发不休。恭诵监国谕赦内一款：罪废各官，除「逆案」、计典、赃私，不得轻议。然皇上知有「逆案」，未知「逆案」之罗织也；知有计典、赃私，未知计典、赃私之砌陷也。「逆案」一书，先帝专为逆珰祠颂诸臣而发；在事各官弃去本题，一味罗织，砌入「三案」多人。夫「三案」者何？挺击、红丸、移〔宫〕也。「三案」在神祖末年光庙大渐时，魏忠贤尚未用事，有何关涉！诸臣始借「三案」为做官张本，继借「逆案」为陷人坑阱。乞皇上俯赐宸览，知「逆案」之罗织，即知计典之砌陷；知挺击之罔诬，即知红丸、移宫之颠噬』。内又参钱谦益、许誉卿招摇把持，为奸贪尤。疏奏，为通政使刘士桢所参，遂下狱究拟。寻以阮大铖暗解，得释。

　　甲申，以邱磊为山东总兵。

　　磊久客山东，纵兵扰民，所至城闭民逃。然麾下多辽人，颇劲；故用之。

　　升太仆少卿郭维经大理寺少卿、御史宗敦一大理寺右寺丞。

　　赠举人张履旋御史。

　　履旋，吏部尚书慎言子也。贼伪官至县搜捕甚急，履旋义不受辱，投崖死。

　　赠原任吏部主事程良筹光禄寺少卿，举人刘申锡知州、生员杨之金教授；祠名「义烈」。

　　良筹，工部尚书注子；起兵讨闯，与申锡等俱死。

　　以黄斌卿防御京口。

　　命设山东、河南、山西各官，并推巡抚。

　　苏松巡抚祁彪佳以苏郡焚劫闻。诏禁止之。

　　先因苏州衿民闻项煜等从逆，纷纷檄讨。至五月初十日，奸民乘机焚抢；于是煜与大理寺正钱位坤、通政使参议宋学显、礼部员外汤有庆四家，荡洗无遗。二十五日，常熟又焚；原任给事中时敏家三代四棺，俱行劈毁。彪佳言：『三吴民情嚣动，而今所借者又忠愤义激之名；与其震之使惧，不若感之使服。夫治人之防，在国法；国法诚申，人心自正。乞将现在从逆诸臣最着、最真者先行处分，使地方士庶无所借口；余仍遵照恩款，俟其反正。再乞严旨申谕焚劫之条，加等重治』，允之。时太仓讨檄有云：『岂方、黄之屠戮过惨，报以贰心之臣；抑崔、魏之衣钵犹传，复睹叩头之事』！人以为名言。

　　命都司同知陈谦奖赉郑芝龙，调其兵六千入卫。

　　乙酉，命速议北使事宜。

　　督辅可法言：『吴三桂破贼后，畿辅间必为我有。但彼既能杀贼，即为我复仇；予以义名，因其顺势，先国仇之大而特释前嫌，借兵力之强而尽歼丑类，亦不得不然之着也。今□马闻已南来、凶■〈寇，女代攴〉又将东突，未见庙堂议定遣何官、用何敕、办何银币、派何从人；议论徒多，光阴已过。万一北兵至河上，然后遣行，是彼有助我之心，而我反拒；彼有图我之志，而我反迎。既示我弱，益长敌锋。乞敕兵部速议』！从之。

　　命举堪任西北守、令者。

　　督辅可法言：『目今人才告乏，西北危北，人人自危思避。臣以为宜仿保举法，通行省直抚、按、司、道及在京九卿、科道官：果才胆过人、堪拯危乱者，不拘资格，各举一人；起送到京，赴臣军前，酌补西北守、令缺。俟有功，超擢』。从之。

　　增设兵部侍郎二员、镇江抚臣一员。

　　命鲁王暂驻处州、崇王暂驻台州。

　　召对阁臣高弘图等。

　　为北使事也。凡七议，皆弘图等定：『一、梓宫葬田贵妃坟园，此出自逆■〈寇，女代攴〉。合于天寿山特立陵墓，选日恭厝；东宫、二王神榇访有确据，亦选地安厝如礼。一、吴三桂、黎玉田仗义购兵，当日必有成说。陈洪范此行，须与吴镇议，或面、或书。如议分地，割榆关外瓯脱与之；以关为界。若议榆关内，则山陵单弱，何以安设备守！惟金、币不妨优厚，应着于令。助我剿■〈寇，女代攴〉有功，复应劳军若干，亦宜从厚。若许使臣别有便宜，非庙议佥同以去不可。一、建州南北关旧赉有制，崇祯三年后，概废。今议款，料必并议旧赉。须告以中原沦陷，物力未充；俟三年匹马不犯后，每量增岁币十分之三，渐补积年缺额。一、国书体裁，景泰中，曾称「也先可汗」；今或「可汗」之，或称「金国主」，宜会议。一、使外国，具有成礼。今敌据燕京、称帝号，我使第不至屈膝，即是不辱命，全天朝。一、岁币多寡，陈洪范到时可议。十万外，数目太多，必须驰奏；十万上下，听便宜行。一、敌若先勒银、币然后退，须陈洪范留燕都，急将誓表驰奏；再遣官赍银、币、誓诏往，洪范及吴三桂、黎玉田面议，令歃〔血〕书誓，乃为有济』。疏奏，命会同府部等官从长酌议。弘图曰：『必不得已，山东决不可弃，当以河间为界』。士英曰：『南北分疆，与今上为与国可耳』。工科都李清疏言：『今之言款，大约以不忘陵寝、不忘神京，借□讨闯为言。然既曰「经理」、又曰「款」，则凡此陵寝、神京者，力取乎？抑口舌争乎？若以力取，势必长子督旅，行人执辞曰：「若还吾地」！但未知猛士谋臣，果如雨如云否？能唾手获否？若言求金曾归宋燕京与河南、陕西矣，然不旋踵失；非徒强敌能取，而气索则力孱，其求不足以守之也。今无论往而未必求，求而必不得；即求而得矣，未得而我之酬谢有穷，既得而人之征求何极！夫以小民脂膏不用之饱腾，而作金帛糜费；民穷而饷匮、饷匮而兵枵、兵枵则冲突，情见势屈，恐江南已骚然糜敝，而谓吾能返陵寝、神京否？若「借敌讨闯」一说，古有之矣：善则回纥助唐，不善则蒙古翊宋。然考其时，唐虽借援回纥，而帅之者李、郭；宋虽借援蒙古，而协之者孟珙：自恃而不全恃人，故能为我用。今谁为李、郭？谁为孟珙？可恃乎、不可恃乎？则当思真德秀之言，曰「亟图自立」也。臣愿皇上一面遣使，仍一面下诏亟筹自立计；则以款为宾，以战、守为主。我既有备，何忧事之不济哉』！疏奏，俞之。  
　 
下于奉先殿，以大行皇帝、皇后祔祭。

　　以太庙未成故也。

　　命暂停缉事衙门，以五城御史纠察。

