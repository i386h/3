<!-- { "loadSidebar": true } -->
　　吴中黄淳甫与姚元白、盛仲交在竹素山房，拥炉分韵赋春雪。仲交得韵，点笔成诗。淳甫索观，仲交不与，笑曰：“若先饮一卮，乃可观。”淳甫遂饮一卮，仲交诗云：“三冬寒始尽，初阳气尚微。谁言六出后，犹作五花飞。入柳惊棉早，粘梅讶蕊肥。座中同咏客，谁是谢玄晖。”二君极喜“谁言六出后，犹作五花飞”二语之工。 

　　王逢元诗为字画所掩。余三十年前集其诗百首，张羽王见而爱之，欲草一序刊行，竟尔不果。今偶得其二诗，遂录之，“和人无题”云：“晴绽东墙杏子红，露溥南内牡丹聚。承恩未必因词客，捐宠何劳怨画工。独听远鸡啼晓月，几随孤燕领春风。琐窗寂寂眠初定，梦见笙歌在别宫。”又云；“两日闲心梦里宽，一春花事雨中残。垂杨不解青丝结，明月先亏白玉盘。琴调思长和泪鼓，镜铜衰尽带愁看。频过女伴颠狂甚，故着罗衣刺合欢。” 

　　罗敬叔云，昨从休宁令丁元父扇头见焦弱侯一诗，有“别来野老频争席，归去门生半在楼”之句，门生何必在楼乎？殊为未惬。余戏之曰：“君自不读书，乃议焦为杜撰乎？此句用陶弘景三层楼故事。”敬叔勃然面赤者久之。敬叔名治，南昌人。 

　　周洁，字玉如，家江东城南隅胭脂巷中。年十四，父周碧山遣侍京兆张羽王。羽王弃官归，不数年寄诗一册，名《云巢诗》，“晚晴”云：“久雨愁无极，斜阳喜乍开。树披残霭出，山挟断云来。的历穿花迳，逶迤过渚台。更须林月上，清赏一追陪。”“江边思家”云：“北望一含愁，归心俯碧流。漓虽注南海，湘亦接巴丘。天阙当牛斗，台城枕石头。侬家生长地，终岁信悠悠。”“秋山”云：“闻道秋山好，重岩湿已消。沙头文舫待，石上白云招。喜探飞琼篆，羞吹弄玉箫。桂岑多胜概，不数赤城标。”“立秋”云：“白帝严金驾，乘风下紫微。德惟宣湛露，令即屏炎晖。乍警青桐落，将催赤雁飞。何须赋团扇，恩顾似君稀。”“喜雨”云：“入伏炎难度，迎秋雨乍行。新凉增雅咏，甘澍满欢声。甫脱冲波厄，哪堪悯旱情。吾家安石喜，恐亦为苍生。”“登楼”云：“凭栏一望白云重，松竹萧森露浓。树外连漓流不断，依稀如听秣陵钟。”“戏诸姊作假花”云：“镂花雕叶百般新，巧手分明遂夺真。自是深闺无定鉴，金钱输与弄虚人。”“秦淮”云：“秣陵无处望，漓水正前流。何不教东下，将心到石头。”“梦还京”云：“自去长干侧，终年桂岭西。新秋望乡处，无奈白云迷。”“忆父”云：“忆昔当残腊，还家雪正飞。三年无一字，不忍见鸿归。”“思母”云：“慈母头已白，忍见绿萱开。空号忘忧草，偏令首重回。”“伤长姊”云：“花落空萦恨，莺啼更助哀。芳魂似流水，一去不重回。”“中秋赏月忆诸弟”云：“本共一枝生，谁知各南北。今逄三五时，会尔何能得。”观此数诗，固江东一才妇也。 

　　徐姬“咏杨花”云：“杨花厚处春阴薄，清冷不胜单夹衣。”吴中徐昌谷极喜其句，作一诗赏之。 

　　妓朱斗儿，号素娥，与陈鲁南联诗，有“芙蓉明玉沼，杨柳暗银堤”之句，人多诵之。送所欢于江干，题一绝云：“扬子江头送玉郎，离思牵挽柳丝长。柳丝挽得吾郎住，再向江头种几行。”又托所欢买束腰，其人书问尺寸，朱答之云：“寄买红绫束，如何问短长。妾身君抱里，尺寸细思量。”凤阳刘望岑尝访素娥，素娥不出。乃投一绝云：“曾是琼楼第一仙，旧陪鹤驾礼诸天。碧云缥缈刚风恶，吹落红尘四十年。”素娥欣然见之。 

　　旧院妓赵四，号燕如，答人寄吴笺云：“感君寄吴笺，笺上双飞鹊。但效鹊双飞，不效吴笺薄。” 

　　赵氏小妓，十四能诗。客命作寄情诗，以床字为压。女吟云：“思君君不见，明月照牙庆。” 

　　徐翩翩，旧院妓，友人诵其“红拂当年事，青楼此日心”之句，余曰：“徐姬已办走路矣。”后竟从良去。良人死，削发为尼。 

　　旧院妓湘兰，马守真诗云：“自君之出矣，不共举琼卮。酒是消愁物，能消几个时。”何减唐之鱼玄机、李季兰乎？湘兰死，吴中王稚登挽之云：“歌舞当年第一流，姓名赢得满青楼。多情未了身先死，化作芙蓉也并头。”“石榴裙子是新裁，叠在空箱恐作灰。带上琵琶弦不击，长干寺里施僧来。”“不待心挑与目招，一生孤负可怜宵。只堪罚作银河鹊，岁岁年年只驾桥。”“黄金不惜教婵娟，歌舞于今乐少年。月榭风台生蔓草，钿筝锦瑟化寒烟。”“明珠缀在凤头鞋，白璧雕成燕子钗，换得秣陵山十亩，香名不与骨俱埋。”“舞裙歌扇本前因，绣佛长斋是后身。不逐西池王母去，定随南岳魏夫人。”“水流花谢断人肠，一葬金钗土尽香。到底因缘终未绝，他生还许嫁王昌。”“平生犹未识苏台，为我称觞始一来。何意攸然乘雾去，旧时门户长青苔。”“佛灯禅榻与军持，七载空房只自知。试向金笼鹦鹉问，不曾私蓄卖珠儿。”“兰汤浴罢净香熏，冉冉芳魂化彩云。遗蜕一坯松下土，只须成塔不须坟。”“红笺新擘似轻霞，小字蝇头密又斜。开箧不禁沾臆泪，非关老眼欲生花。”“描兰写竹寄卿卿，遗墨都疑泪染成。不遇西川高节度，平康浪得校书名。” 

　　○画谈 

　　戴文进，永乐初年到南京。将入水西门转联之际，一肩行李被脚夫挑去，莫知所之。文进虽暂识其人，然已得其面目。之大都，遂向酒家借纸笔画其像，聚众脚夫认之。众曰，此某人也。同往其家，因得其行李。 

　　汪肇，号海云，休宁人。山水人物出入于戴文进、吴次翁，但多草率之笔。曾来南京，误附贼舟，值祭江神，约夜间劫掠一太守舟。欲汪备数，汪不逆其意，自陈善画，开箱取扇，以示无物。人各画一扇赠之，及饮酒用鼻吸饮，又做戏事以娱劝之。贼首不觉沉醉，遂误其事。次日，因舍舟就陆而行。常自负作画不用朽、饮酒不用口云。 

　　吴小仙春日同诸王孙游杏花村，酒后渴甚，从竹林中一老妪索茶饮之。次年，复与诸王孙游之，老妪已下世数月。小仙目想心存，遂援笔写其像，与生时无异。老妪之子得之，大哭不休。 

　　朱朗，字子朗，文徵仲得意门人。徵仲应酬之作多出于子朗手。金陵一人，客寓苏州，遣童子送礼于子朗，求徵仲赝本。童子误送徵仲宅中，致主人之意云云。徵仲笑而受之曰：“我画真衡山，聊当假子朗可乎？”一时传以为笑。 

　　文伯仁，衡山之犹子，画名不在衡山下，好使气骂坐，人多不能堪。寓栖霞寺白鹿泉庵中数年，有东山徐姓者，礼请伯仁至家，水阁上作画，水阁即临太湖。宾主相谈，微有不合，伯仁遂掀拳大骂。徐隐忍不过，乃曰：“文伯仁在我家，敢如此无状。今投尔于太湖，谁得知之？”急呼家僮数人来缚。伯仁计无所出，长跪求免。徐据上坐，以大石压顶，历数其生平而唾骂之。伯仁唯唯而已，乃免为鱼鳖饵。 

　　文伯仁幼年与叔徵仲相讼，囚于囹圄。病且亟，夜梦金甲神呼其名云：“汝勿深忧，汝前身乃蒋子诚门人。凡画观音大士像，非斋戒不敢动笔。积此虔诚，今生当以画名于世也。”醒来，殊觉病顿愈，而事亦解矣。此伯仁亲与余言者。 

　　蒋子诚工神鬼。《江宁县志》载其一事云：潘烂头居骁骑营中，相传因雷火焦其额，遂疮烂，竟不愈。故号曰“烂头。”每出，群儿买雷，每钱一文，以指染头烂处，取脓少许，书“雷”字群儿手中。行数步，开手即云气上冲，轰然有声。病者索符，亦以脓书之，或悬于门，或火灰而服之，即愈。烂头浼蒋子诚作瘟元帅像，久弗与。一夕，召瘟帅遣至子诚家。子诚交睫，辄见元帅。未几，像成。烂头见而讶之曰：“神像旧所，悬金字牌上书‘出入天门’，此像君何易曰‘无拘霄汉’？”子诚曰：“岂敢擅易之耶？旬日每夕吾见神像所悬者如此。”烂头悟。自是天下始改牌面，皆曰：“无拘霄汉”云。 

　　陆治，字叔平，号包山，吴诸生。工于写生，能得徐黄遗意。曾见画一丫兰，寄吾乡盛仲文，自叙云“广南梁中舍遗我。”丫兰品质异常，随其感遇赋诗一绝，得六首：“每茎十六花，花各一丫”云：“不与秋兰并九英，仙葩二八白天成。只缘无力禁香重，幻作骿支驾玉茎。”“心带微红迎风舞动”云：“新裁鲁缟紾秋衣，肌骨冰瑛酒晕微。独立嫣然风自举，低回翻学舞容玑。”“花枝应节六叶聚生”云：“玉戟棱棱应节分，枝枝柔玉纫香云。凝妆拟待三更月，露染生绡六幅裙。”“瓣若轻绡色带青黄”云：“方空轻翼窃青黄，制得霓裳称淡妆。香抱幽怀娇不语，含情如欲待迎将。”“直干玉立露下尤香”云：“亭亭浴露立西清，淡薄秋容幻态轻。独有檀心禁不得，一庭香思动蜂婴。”“叶过三尺花多晓发”云：“三尺丰标高髻妆，两行钗玉一区香。朝朝拟待烟屏展，徐揽轻罗上画堂。” 

　　邹鹏家贫，资画以养母。一日两青衣到门，自陈主人商于芜湖，特请画卷轴围屏。先奉白金五两，权办薪米安家。远之持以问母，母喜曰：“汝速去，是汝运通时也。”遂别母，同两人登舟。行三日，远之忽疑曰：“吾闻芜湖风便半日可到，那得有三日程乎？”两人曰：“实不敢诳，吾主人家在鄱阳湖。恐以路远不行，故托言芜湖耳。”远之业已在路，无可奈何，只得随行至湖上，又陆行数里，到其住处。主人相见，礼意殷勤，饮食丰洁。令四僮相伴，小室中作画数日。后偶闲步，窥其厅事，见主人金冠红袍，收诸豪客货物，乃知为绿林长。因速完其画，以情告归。主人曰：“汝贫，人留此亦不恶。”远之对以家有老母，欲归慰倚门之望。遂厚赠之，遣人送至上新河。远之归家，对母痛哭云云。后无事，只闭门。凡有求画者，必熟其声音，方与之相见。 

　　云浦盛时泰，高才博学，有声场屋。学画云山于宝幢居士顾源。一日，宝幢、云浦同聚僧舍，友人陈泰华举蔡中郎戏文中二语嘲之曰：“云浦，云浦，大丈夫当万里封侯，怎肯守故园空老？”盖故园之音，与顾源同也。一座皆笑。 

　　金静虚先生在南安太守府中，古庙前有空心枯树一株。忽乞食道人坐于树中，遂发生枝叶，感动郡人。观者如市，道人忽不见。追思道人布袍上有补痕，宛成吕字，知是洞宾显化。静虚先生异其事，画成一卷，名曰“长春龛。”题诗者三十余人。予从市上买得，盛仲交借去未还。 

　　吴小仙饮友人家，酒边作画，戏将莲房濡墨印纸上数处。主人莫测其意。运思少顷，纵笔挥洒，成捕蟹图一幅，最是神妙。 

