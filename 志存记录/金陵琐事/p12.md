<!-- { "loadSidebar": true } -->
　　○古碑碣 

　　南岳碑，神禹治水告成之文也。始以承帝曰：嗟，终于窜舞永奔。凡七十七字，原嵌新泉书院壁上。张江陵毁天下书院，有司不知书院此碑，乃难得古物，亦同砖瓦售去。今在临淮侯李惟寅园中。焦淡园先生云，乃湛甘泉门人重勒者。 

　　秦泰山碑，李斯篆，在府学。 

　　秦峄山碑，李斯篆，在府学。 

　　天发神谶碑，吴皇象书。又定为苏建，旧在紫岩山。后归天禧寺，又归筹思亭，又移府学棂星门。嘉靖年间，又徙入尊经阁下。世称为三断石云。 

　　宋修升州文宣王庙记，绍兴六年，编修江宾玉著，在府学。 

　　明道先生《祠堂记》三，朱熹、游九言、真德秀著，马光祖跋。 

　　重建建康府教授西厅，记嘉定癸未起居，舍人兼国史编修，郑自诚著。 

　　府学御书阁记，游九言著。 

　　府学上舍登科题名记。 

　　府学赆送贡士规约碑，嘉熙元年姑熟陶炽旴江孔圣义立，教授郡人吴箴记。 

　　建康新建义庄记，淳佑十一年制置，吴渊置，教授宋自强记。 

　　太平门外花林田中，六朝遗刻有始兴、安成二碑。 

　　卞忠烈墓前华表，乃宋龙图阁学士叶清臣书。 

　　牛首山辟支佛洞，前方塔上有宋如愚居士满庭芳词一小碣，又一碣，乃皇佑二年记，不著撰人。 

　　宋刘次庄真书仁寿县君墓志，正德中祈泽寺修佛堂。此志背嵌墙角，僧欲碎以为路。东桥顾公见而止之，遂传于世。 

　　陈韦霈摄山栖霞寺碑，在殿庑下。 

　　唐高正臣行书明徵君碑，高宗御制。王知敬篆碑，阴有“栖霞”二大字，乃大中庚子岁所立。 

　　本业寺碑，僧契抚撰，东山任德筠书。乃南唐乾德五年所立。 

　　方山定林寺碑，乃宋嘉定庚辰免解进士、建康府校正书籍，朱舜庸撰，迪功郎新平江府录事参军秦铸书，从正郎辟差，充江南东路安抚司，准备遣危和篆额。舜庸，金陵人。 

　　高座寺宋季布楷书新公塔铭小碣，乃绍兴中甘露传。灯正祖太师法永，为东讲院主慧新立者。文与字虽不甚佳，实雨花台之遗迹。 

　　衡阳寺石幢有南唐年号，但文字已磨泐，仅存数十字。 

　　祈泽寺殿壁有高逸上人，与梵仙诗碣，皆宣和四年夏日住持道升勒石。 

　　永兴寺何太监祠堂，壁上有苏东坡三过堂诗，石刻字最清奇，又是一格。 

　　灵谷寺有吴道子画宝志公像，李太白赞颜真卿书，赵子昂又书十二时歌。世谓之四绝碑。 

　　王荆公书此君轩诗碑在府学，惜已破碎。元人碑碣仅有可观者，容再考入。 

　　○御史奏查流移 

　　都人产薄差繁，困苦已极。却有流移诸色人户置屋置产，交结缙绅，侵夺民间生理，以致富厚不赀，或寄庄于图里，或挂名于行当。影射安享，并无差役。猾者开张当铺，违禁取利，不下数千百家。县差绝不相及。一经告发，百计寅缘，求脱先年。御史司马泰具题，比照宛大二县事例，查出流移二千三百余户。咨行户部转行本府，编入两县坊甲。久亦不行，如蒙申敕，将客户住坐。年久者附籍当差，余照湖广荆州排门。夫例临江富客，每季出役银贰两，或一两八钱、五钱不等，着落坊甲随处报征，庶无籍之流移，不致漏纲。而积苦之小民，亦可少纾矣。所谓民不劳而事集，亦便人之一节也。司马公，号西虹，南京人。 

　　○宝幢二偈 

　　宝幢居士顾源，自称为在家僧。有四句偈云“无像光中僧是我，有像人疑未是僧。白发满头休见笑，为留些少拜燃灯。”将示寂时，家人问托生何处，因书一偈云：“日出于东而没于西，谓其自然耶，非自然耶。我今西归，亦犹是也。问我托生何处，何处即此处。此处即明，何处不明；此处既了，何处不了？了之何如，一心观佛书。”偈毕，莲花香满一室，遂化去。 

　　○分外 

　　葛清，嘉靖辛卯举人，深于禅旨，寓北京。将易箦，仆请遗言。令取纸笔，惟书“分外”二字，放笔即长逝。 

　　○爬痒口号 

　　道南杨先生，夜坐爬痒，因成口号，云：“手本无心痒便爬，爬时轻重几曾差。若还不痒须停手，此际何劳分付他。”弱侯焦先生和之云：“学道如同痒处爬，斯言犹自隔尘沙。须知痒处无非道，只要爬时悟法华。”栖霞寺云谷老衲闻口号，乃曰：“二先生不是门外汉。” 

　　○因果 

　　吏书陆五台、刑书王凤洲、侍郎王麟泉、京兆许敬庵，偶集礼书姜凤阿官舍。凤阿问佛氏因果之说，五台凤洲极言之。麟泉曰：“因果既历历可信如此，然则吾辈之堕落也多矣。”五台遂大笑曰：“不长进噫。”五台果能超于因果之外乎？恐难以口舌争也。 

　　○断桥卦 

　　卖卦薛老，有子秀才，名盘，中嘉靖丙午举人。亲友皆劝令勿卖卦，薛老摇首云：“此资身生计，何可废也。”及子未沾一命而死。方云盘中举时，占得断桥卦，如何靠得他？使当时从亲友之言，今日有何颜更卖卦乎？人深服之。 

　　○午时见虎 

　　武宗南狩时，要见活虎。因猎人数日不获，武宗遣一火者问卦。薛云：“明日不过午时，当见虎。”果午时见虎，遂赏米一担。 

　　○识宝 

　　金陵多回回，善于识宝。今纪其可恨、可笑之三事。 

　　应主薄，余之旧邻也。有祖母绿，龙游客出银五百两，不售。索姓回回求见，方持玩间，即吞入腹中。应主簿欲讼其事，即无证见，又涉暗昧，竟付之，无可奈何而已。 

　　沈氏老妪，乃富家侍妾。老年无依，卖翠花度日。马回回窥见所戴簪头乃猫精石，遂租屋与沈为邻。每每奉以酒食，久之因求其石。沈妪感其殷勤，令出银二两办棺木，以石与之。马喜不自胜，觉石稍干，因市羊脂一片里之，暴于烈日中。从旁坐守，方筹筭得利时，如何经营，如何受用，忽饥鹰飞下爪去。马遂怨恨，染病几死。 

　　索姓回回，避雨人家。见佛几净水碗中一石，遂问卖否？主人漫答之曰：“有价即卖。”回回次日携银往来两三遍，辄添其价。主人谓，石久尘埋，回回尚与高价，因磨洗一新。数日，回回又至，见石磨过，大惊长叹曰：“如何毁却至宝？此石列十二孔，按十二时辰，每到一时有红色蜘蛛结网其上。后网成，前网即消，天然日咎也。今已磨损蜘蛛，乃一片死石矣。”不顾而去。 

　　○鼋啮虎死 

　　孙弘彝府学秀才，家在太平门外蒋庙之旁，有田在栖霞寺前。嘉靖已未年，大水，孙田中水高三尺，遂与江通。秋深水退，有一大鼋落塘中不能去。农夫戽塘水，取鼋缚于树上，约次日分肉。夜有虎闻其腥味来，噬之，被鼋咬其爪。虎不能脱，鼋不肯放，彼此力尽。天明虎死，而鼋亦死焉。夫鼋，水族也，农夫缚之。虎，山兽也，鼋乃死之。其事亦甚异也。 

　　○狗偿主债 

　　吴可菊，吴县人，寓笪桥，开香蜡铺，养一黑狗，甚驯。忽见人便咬，因呼狗屠卖之。出钱七十五文，可菊坚要百文。夜梦青衣人来诉，云：“我欠七十五文债，不欠百文也。乞消帐放我托生。”天明，遂七十五文卖之。 

　　○猫报僧仇 

　　华严寺僧，忘其名，饮酒食肉，不修行检。养一猫善哺鼠，但窥有盖藏鱼肉，必偷食之，且尽。僧恨甚，用钉锭猫四足于片板上，投之寺前河中。流至下关静海寺，卖丝鞋僧救而养之。一年后，华严僧卖鞋至其房，猫忽绕衣哀鸣。僧因抱猫怀中，认其毛色，识其钉痕，询所从来。方谈说而叹息之，猫乘僧不意，咬其喉不放，僧遂死。夫僧固甚惨，而猫能报仇，亦奇矣。 

　　○史痴逸事 

　　史痴，名忠，字端本，一字廷直，复姓为徐生。十有七岁，方能言。外呆中慧，人皆以痴呼之，又谓之痴仙。 

　　性卓茕不羁，好披白布袍，载方斗笠，鬓边插花，坐牛背，鼓掌讴吟。往来市井，旁若无人。 

　　诗写自己胸次，不以煅炼为工。盛仲交合金元玉之诗，编为江南二隐稿。 

　　喜画山水、人物、花木、竹石，有云行水涌之趣，不可以笔墨畦径求之。自题其画云“名画法书无识者，良金美玉恍精神。世间纵有空青卖，百斛难医眼内尘。” 

　　才情长于乐府新声。每搦笔乘兴书之，略不构思，或五六十曲，或百曲，方阁笔。同时陈大声、徐子仁，皆以词曲名家，亦服其敏速。 

　　妙解音律，尝云：“古今知音者不过数人。余少年游冶得罪儒门，乃于此事目击心悟，颇窥见一斑。” 

　　雪江汤宝，邳州卫指挥，雄武有文艺，爱与骚人墨客游。尝以事来金陵，闻痴翁之名，夜造其门。时盛暑，痴翁散发披襟，捉蒲葵扇而出，握手欢甚，不告家人，即登舟游邳去。 

　　痴翁无嗣，一女既笄，婿贫不能娶。与婿约：“元夜，略具只鸡斗酒，我当过饮。”至元夜，诳其妻与女曰：“家家走桥，人人看灯。曷亦随俗可乎？”携妻与女，送至婿家，取笑而别。后补女妆奁，大半是平生诗画耳。 

　　家世饶于资，不问生产，又复好施，晚年家用困乏。有妻弟寡妇，自徐州携四男二女来依，痴欣然养之。凡书画器用，素所钟情不能舍者，尽鬻之以供朝夕，略不介念。人多义之。 

　　妻朱氏，号乐清道人，颇贤淑。爱姬姓何，号白云，聪敏解事，喜画小景，工篆书，知音律。痴翁寻两京绝手琵琶张禄授之，尽得其妙。每制一曲，即命白云被之于弦索。所居在冶城，去卞忠烈庙百余步，有卧痴楼。楼中几案、笔研、图书、彝鼎、香茗、饮食，一一精良雅洁。吴中杨吏部循吉与之，作卧痴楼记。 

　　吴小仙画痴翁一小像，沈石田赞之云：眼角低垂，鼻孔仰露，旁若无人。高歌阔步，玩世滑稽，风颠月痴。洒墨淋漓，水走山飞。狂耶？怪耶？众问翁而不答。但瞪目视于高天也。 

　　相知具酒食邀之作画，痴翁且饮且画。略不经意，顷刻数纸。酒醉，则兴愈豪，画愈纵甚。至发狂大叫以自快。 

　　痴翁买舟特访沈启南于吴中。到门，值启南他往。见堂中登有素绢，濡墨摇笔成山水一幅，不题姓名而去。苍头请留姓名，痴翁笑曰：“汝主人见画，即为神交，何必留姓名乎？”启南归，见其画曰：“吾阅人画多矣。吴中无此人，非金陵史痴不能也。”遣人四觅之，邀回，果是痴翁。相与一笑，留启南话堂中，三月而返。后启南来京，多馆于卧痴楼中。 

　　痴翁年八十余尚康健，饮酒、步覆，如少壮人。预出一生殡杂于亲友中，送出聚宝门外。又知死期，无疾而终。 

