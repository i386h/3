<!-- { "loadSidebar": true } -->
　　焦贡士尊生，字茂直，“寄子余”云：“病从秋思得，懒任鬓毛蓬。”“送周安阳”云：“语向韩陵堪片石，迹陈漳水尚高台。”“白云洞”云：“千林落日稀人迹，一径疏钟散鹿群。”“燕子矶”云：“微风山廓酒帘动，细雨江亭燕子飞。”“泛舟秦淮”云：“疏雨乍迷桃叶渡，冷风时度竹枝歌。”“闲居”云：“抱瓮丈人时共井，卖浆任侠旧为邻。” 

　　谢秀才黄钟，字元声，“焦山”云：“沙市月明潮似雪，海门风起浪如雷。”“贺余移居城东”云：“闭关领略溪山好，拟易勾除月露才。” 

　　徐公子邦宁，字仲谧，“秋日庄居”云：“树密云来暝，山深雨过寒。”“日涉园”云：“水翻细浪鱼衔藻，露滴空阶鹤隐松。”“牛首”云：“寺静野云穿石窦，洞虚飞雨湿莓苔。” 

　　张秀才振英，“潭西楼”云：“松梢白月供长啸，楼角青山伴苦吟。” 

　　崔秀才士元，字伯仁，“薄暮宝应湖”云：“水边绿草依晴鹭，岸上青林叫夕蝉。” 

　　陈秀才弘世，字延之，“冬日登清凉寺”云：“林枯千嶂削，烟冷半江昏。”“清凉山坐月”云：“孤亭金受月，绝巘半沉烟。”“献花岩”云：“云归一巘白，霜过半山红。”“送王日常”云：“惜别淹尊俎，含情怅管弦。”“罗惟一移家冶城”云：“委巷树深疏辙迹，短墙花发灿棋枰。” 

　　马氏芷居，陈石亭夫人，“苦雨”云：“杨柳深藏径，梨花静掩门。” 

　　僧来复，字见心，“谢太祖赐食”云：“阙下彩云移雉尾，座中红芾动龙光。” 

　　僧溥洽，号南州，“应制题江东桥”云：“浮鼋晓渡江流稳，役鹊晴瞻汉影遥。” 

　　僧宗泐，字季潭，“梦清远兄”云：“剧知情是妄，翻说梦成真。”“往南陵”云：“人烟千嶂里，客路百花中。”“闲行”云：“幽花不碍路，偃木自成桥。” 

　　天界寺僧果斌，“同诸官长游牛首”云：“官闲何待隐，僧老欲忘禅。”“和沃州吕公”云：“鸟栖云外树，龙护钵中莲。” 

　　天界寺僧圆慧，号秀峰，“夏日即事”云：“草阁凉生今夜雨，海榴花发去年枝。” 

　　宽悦，号臞鹤，普德寺僧，“云杜早发从潘景升度岁”云：“谷口梅花晴带雪，望中烟树冷孤村。”“春日山中寄景升”云：“千树夕阳啼暮鸟，一残日掩寒扉。” 

　　弘恩，号雪浪，报恩寺僧，“郭次父舍宅”云：“江山空姓字，楼阁但云烟。”“宿箭阙”云：“半岭云生空翠合，满林花散曙烟封。”“小桥望月”云：“一片清光孤玉笛，千家烟树乱疏钟。” 

　　吴山人扩，字子充，“崔驸马山池”云：“帝女巧将霞制锦，仙人长以鹊为桥。”“长吟阁述怀”云：“城中艺圃甘遗世，屋里梯云好看山。” 

　　○字品 

　　杜太常环，字叔循，宋景濂称其正书入能品。 

　　陈中复工楷书。 

　　陈孟颙工楷书。 

　　朱孔阳，洪武中以楷书名，榜书更妙。 

　　朱铨，字士选，乃孔阳弟也。太宗文皇帝选写金经，入翰林习书。 

　　江浚，字子澄，仁庙潜邸召写金泥字经，最眷注之。 

　　顾谦以楷书荐举官主事。 

　　蒋主孝工小楷。 

　　翟太常瑛，字廷光，作字运笔如飞，结体流丽可爱。 

　　李太仆应祯，字贞伯，景泰癸酉举人。成化时有旨，命写佛经。上疏言：“臣闻天下国家有九经，未闻佛经。”近阅杨君谦外集，集中载贞伯全疏。 

　　枕肱童士昂，楷书遒劲有法。 

　　辣斋王尚文，小楷工。 

　　马郎中瓛，字公信，法赵孟頫。 

　　紫芝黄谦，字为撝之，行草遒劲古雅，而榜书更妙。 

　　景前溪伯时，初工真行，后师周伯琦小篆，颇得风骨。 

　　南原王钦佩，真草清雅有法。 

　　东桥顾华玉，真草皆清彻可爱。 

　　刘南坦元瑞，法羲献片纸只字，人得之为至宝。 

　　顾英玉，真草皆有晋人风味。 

　　徐子仁，九岁作大书，操笔成体，正书出入欧颜大书。初法朱晦翁，几乱其真。后喜赵松雪，笔力遒劲，布构端饬，成一家书。至于篆字，得法于异客，更造阃奥。西涯李相国白岩，乔太宰时号篆圣，见则吐舌下之，曰吾辈不及，吾辈不及。 

　　周约庵子庚，有王右军风骨。 

　　王吉山子新学圣教序，最擅书名，但恨其过于圆熟耳。 

　　山农金元玉，初法赵子昂，晚年学张伯雨，精工可爱。落笔，人便持去。吴中文征仲，极喜元玉字，凡得片纸，皆装潢成卷，题曰“积玉。” 

　　石亭陈鲁南，法苏眉山。评者谓不减于吴匏庵，篆隶亦佳。 

　　玉泉陈伯羽，行书笔笔晋人。 

　　马南江呈道，嘉靖二年贡士，四体俱工，极有书学。 

　　邢太常一凤，字伯羽，嘉靖辛丑进士及第，工篆书。 

　　顾宝幢清父，法孙过庭，笔力遒劲古雅。 

　　马鹭汀诚望，刻意圣教序，幼年者佳。 

　　横崖陈子野，法钟王，俊逸可爱。 

　　秋宇胡懋礼，得意之笔酷似枝指生。 

　　云浦盛仲交，小楷法倪元镇，行书出入于苏米两家。古拙中有拔俗之韵，隶字更优，有《玄牍记》一册，品题古今名帖。 

　　姚秋涧元白，行书出入于黄山谷、赵松雪两派，而得于赵松雪者为多。 

　　许石城仲贻，工行书。 

　　杨虚游道南，真草自成一家。 

　　金慕桢名鱼，乃赤松山农，家学笔力稍软。 

　　谢髯九子象，出于苏黄两家，笔力清硬。 

　　金蓉峰名元初，字玄予，行书有法有趣。 

　　何太吴仲雅，工行书。 

　　○画品 

　　静诚陈先生遇，善山水，曾写太祖御容，妙绝当时。 

　　陈中复，静诚先生弟，绘事精雅。幼年在静诚先生侧，戏弄笔墨。静诚叱，曰：“吾岂他无一长？汝乃习其下者乎。”亦工写照。 

　　史谨，太仓人，工绘事。弱冠从军滇阳。洪武末年有荐其才，授应天府推官。未几，左迁湘阴丞，遂流寓金陵。自号吴门野樵，长于寒林雪景。自题其画云：“雨余山色翠如苔，树杪寒烟湿未开。童子无端扫红叶，隔林知有故人来。” 

　　张益，字士谦，号蠢庵，永乐乙未进士，喜写松竹。与同榜夏昶同邸舍，昶曰：“子当以文名世，墨竹小技宜让我矣。”故蠢庵之画最少，有画法一卷藏于家。 

　　沈诚，字文实，别号味菜居士。喜绘事，兴到落笔，自成一家。 

　　金太守润，字伯玉，号静虚。工山水，神会天出，传世者绝少。予曾见其长春龛卷，乃公宦游所见吕洞宾故事。 

　　殷善，字从。善花木翎毛，自吕廷振、林以善两派中来，殊有清致。从善之子名偕，能专其业。 

　　傅礼，字公绪，与同时郑春、郑堂，皆善禽鸟花木。布景染色，三人如出一手。 

　　马俊，字惟秀，号讷轩，山水仿唐宋人。最古雅，独以鬼神驰名。 

　　吴珵，字元玉，号石居，成化巳丑进士，官至郎中。山水法戴文进。 

　　李葵，字诚伯，见人绘画辄能模仿。虽百物像貌，无不曲尽。 

　　蒋子诚幼工山水，中年悔其习，遂画佛像，观音大士为国朝第一手。 

　　许昂，字世颙，梅花清楚不俗。 

　　胡隆，字必兴，蒋子诚门人，工于神鬼。陈鲁南赠之诗云：“生此南都住北都，十年踪迹遍江湖。归来为忆当时事，醉里淋漓入画图。” 

　　史大方，工山水，谢子象题其画云：“朱樯画舸系神都，翠篠黄茅覆酒垆。好似石头城外景，隔溪歌舞莫愁湖。” 

　　史痴，山水人物自写胸中，逸气不可以画之常格求之。 

　　汪质，字孟文，浙人，流寓南京。山水专师戴静庵，但用墨太浓耳。 

　　吴伟，字鲁夫，一字次翁，号小仙，江夏人。童年流寓金陵，工山水人物，荐入仁智殿供奉，有画状元之称。临绘用墨如泼云，旁观者甚骇。少顷，挥洒巨细，曲折各有条理，若宿构然。 

　　山农金元玉，画梅花有逃禅老人笔意。自题绝句云：“一别西湖未得归，孤山风月近何如。春来胜有看花兴，又向君家写折技。” 

　　金璿，字元善，号松居，精于医，旁及绘事。曾写袁安卧雪图。兄元玉题云：“一片坚贞天地知，甘贫岂但雪中饥。平生耻作干人态，纵使天晴也不宜。” 

　　严宾，字子寅，号鹤丘，精于赏鉴。与文翰林徵仲交好最厚，得徵仲画百余幅。画小景酷似徵仲。 

　　蒋嵩，号三松，善山水人物，多以焦墨为之，最入时人之眼。 

　　九峰徐子仁，虽不以丹青驰誉，所画松竹花草蕉石，皆精雅可爱。 

　　许缙，字尚文，工山水。 

　　马稷，字舜举，号醉狂，善山水、人物、花木竹石。 

　　薛仁，字子良，号半仙。山水、人物、花草专学吴小仙之笔。半仙之号，谦词半于吴小仙云耳。 

　　李著，字潜夫，号墨湖。童年学画于沈启南之门，学成归家，只仿吴次翁之笔以售。缘当时陪京重次翁之画故耳。谢子象题其画云“银河无路泛仙槎，一舸空江此是家。残月照人秋睡稳，不知清梦在芦花。” 

　　秋碧陈大声，山水仿沈启南。余藏送史廷臣一小帧，自题绝句云：“情深此日难为别，相送元方又季方。万里楚江孤棹迥，稳吟秋色到维扬。” 

　　景卿，字梦弼，善小景花草。常写杏花，自题绝句云：“晴团红粉护春烟，彷佛江村二月天。记得踏青回首处，一枝斜拂酒楼前。” 

　　王子新画法赵松雪，得其神俊。 

　　黄珍，字怀季，花草有黄荃笔意。 

　　许通善画牛，可乱戴松之笔。晚年自悔用心之误，恐堕畜生道中，乃专工佛像。 

　　林旭，字景初，少聪敏，善画山水。品格甚高，尤精于传真。年未三十而卒。 

　　陈子野，墨竹花草，绝无一点俗气。文徵仲称其竹枝清气逼人，且戒门下士，到南京不可画竹，彼处有人，盖指子野。 

　　陈石亭，六七岁便搦笔模仿古人之画。后入翰林，与文徵仲讲论，其画更进。凡宦游所历览之名山大川，皆图成卷轴。最得马河中夏禹玉之妙。 

　　邹鹏，字远之，号筠居，工山水。 

　　盛安，字行之，号雪蓬，居聚宝门外五圣巷。为人梗介清约，以梅花驰名。詹景凤云：盛行之画梅，豪纵而爽趣胜，陈宪章、王谦皆不及。 

