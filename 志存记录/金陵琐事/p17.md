<!-- { "loadSidebar": true } -->
　　司马西虹，嘉靖二年入京会试。二月初旬，忽一大蛇，约长二丈余，盘据小厅中梁。投之以生物，食之无遗。及鸣锣鼓以驱之，觅僧道以禳之，皆不去。忽火焚其厅，遂不见。去之次日，西虹中进士之报至矣。此马少虹谈。 

　　○嘉靖来南场剩事 

　　南场事，《弇州别集》载之甚详。但有一二剩事聊纪之。 

　　嘉靖元年，壬午科主试董公■〈王巳〉、翟公銮。论语程文出于董笔。作至三十次，每觉发挥题旨不透，便将笔头咬断，后得监生。一破甚佳，遂用之。 

　　嘉靖七年，戊子科主试张公潮、彭公泽，六十一名张诰武学生。 

　　嘉靖十年，辛卯科主试席公春、张公承恩、府尹扈公。扈爱葛清文，极力荐之，甚至泣下，遂中七十七名。葛文怪僻，多用佛经语。扈公有兄，文笔大类于葛，久困科场，郁结而死。不觉伤感，殊无他意。 

　　嘉靖十三年，甲午科主试伦公以训、张公治。中庸程文出于张笔。张公见解元郑维诚中庸墨卷，破题用两句成语冠场，乃批云：“我以半月精神思之，不得此子于风檐寸晷中得之，殆神助哉。” 

　　嘉靖十六年，丁酉科主试汪公汝璧、欧阳公衢王。讽一论，冠场取为第一人。甘节中三十四名，乃武学生。从此场中不中武学生。 

　　上之谪两主试，提调监场房考，皆提问不许中式举人。会试者虽谓不宜问祀典大事，不当浅征安南之谋，乃圣意之未发者，只怪易经题“刚自外来，而为主于内”一句，以为讥讪也。场中题目尚忌讳，自此科始三场一生，策题纸被风卷入半空，落于国子监内。及一榜举人不许会试，送国子监肄业，此其验云。 

　　嘉靖十九年，庚子科主试张公治、龚公用卿。初取一卷定为解元，见卷上皿字号，恐为他省监生，不可冠南畿，遂置之第二名。拆号，乃是名士归有光。 

　　张公见万士和卷七篇中，多有见道语及揭晓，知士和为翰林唐荆川门人，则曰此家常饭耳。 

　　嘉靖二十二年，癸卯科主试华公察、闵公如霖。论语题“仁者先难而后获，可谓仁矣。”尤英在场中大言曰：“过文中若用‘先其所难则易者，可知后其所获，则失亦勿恤’四句语，未有不中者。”开榜尤为解元。程文墨卷皆有此语。 

　　府尹王公学益，荐名士黄甲、马汝侨二人中式。 

　　嘉靖二十八年，己酉科主试敖公铣、黄公廷。用所取解元无锡唐一麐主试，不识麐字，谓其字隐僻，欲以他卷易之。又爱其文，恐他卷不足以冠多士。方迟疑间，应天府礼房吏禀识麐字，遂定为解元。 

　　嘉靖三十一年，壬子科主试尹公台、郭公盘。士子未入场时，预知论语题定是“君子不可小知而可大受”也。场中果是此题，盖因一大臣而发。 

　　解元孙溥，年已七十岁。 

　　嘉靖三十四年，乙卯科主试严公讷、潘公晟。易经房考教官阅卷更深，似梦非梦，见亡儿哀求云：“望父中我。”开眼，见案上一卷，乃初学之士，未可中。少刻，又梦如前，遂加圈点，勉强中之。揭晓，知是应天姚汝。循询其年庚，姚所生之年月日时，即亡儿死之年月日时也。其异如此。 

　　嘉靖三十七年，戊午科主试瞿公景淳、陈公升。论语题“君子贞而不谅。”严公宜曾对诸翰林云：论语中如君子贞而不谅一题，既不犯忌讳，又难发挥。是年两京皆此题。解元佘毅中尚未冠。 
　　诗经房考已取李逢旸卷。主试批“清而弱。”置之备卷中，府尹喻公时，极力荐之。又复批云“清而弱，终非俗笔”也。遂中之。 

　　嘉靖四十年，辛酉科主试吴公情、胡公杰。未入场时，有人持字眼求售，且云“相公如不信，开榜中了周天经，方自悔也。”是场论语题“周有大赉，善人是富”。中庸题“天命之谓性，率性之谓道，修道之谓教。道也者，不可须臾离也。可离非道也”。孟子题“经德不回，非以干禄也。言语必信，非以正行也。”每题取首一字，恰是周天经。 

　　吴公，无锡人。无锡预荐者十三人，士子为之语曰：“胡杰元非杰，吴情却有情。” 

　　嘉靖四十三年，甲子科主试汪公镗、孙公世芳。孙公方泊舟龙江关，忽一鬼入其鼻孔中说长说短，不数日竟死场中。 

　　隆庆元年，丁卯科主试王公希烈、孙公铤，南京督学耿公定向，条陈七事。上用其言。场中监生卷革去皿字号，仅中八人。揭晓后，主试与房考等至国学谒文庙。监生下第者数百人喧噪，语甚不逊。巡城御史操江都御史各使人呵止之。事闻诏南京，法司逮问其为首者沈应文数人，如法发遣。祭酒吕调阳莅任。未久，姑勿论守备魏国公徐鹏举以闻变坐视夺禄米，司业金达以钤束不严，夺俸各二月。 

　　监生之围主考辱骂，实赖巡逻。都督徐珏家兵精壮，监生不敢动手。且巡城御史与操江都御史，官衙去国学密迩，闻变易于遣人。乃守备魏国公，大功坊去国学颇远，责以闻变坐视夺禄米。武臣之易于得罪也如此。 

　　隆庆四年，庚午科主试马公自强、陶公大临。诗经房考将吴汝伦卷涂抹不堪，弃之地上。他经房考拾起，阅之加以圈点，遂中解元。本房因无批语，不得认为门生。 

　　礼记经房全椒县尹洪令，针工周万里持一字眼，售与麻城监生曾嘉秩。阅其卷，每到文理不通处，便批云“此必誊写所误。”中一百二十名，曾后竟不找银。洪全椒不得厚利，何苦坏朝廷之大典？ 

　　万历元年，癸酉科主试范公应期、何公洛文。是科搜出士子，有用蜡烛中怀挟者，后遂用商人官卖烛票场中，给烛遂为定例。 

　　万历四年丙子科主试戴公洵、陈公思育。戴入场便病，病中见鬼云，是嘉靖甲子科中允孙世芳，死于场中，为厉令，其不得阅卷。 

　　万历七年，巳卯科主试高公启愚、罗公万化，命经房取平正文章。士子清空好奇者，皆不中式。用心、斗、奎、张四字为印。心字列前，斗字列后，奎为备卷，张字则落卷也。 

　　上元陈舜仁，中八十八名。未入场时，梦廪米被人夺去七斗。及中后三场卷，每卷有一斗字，适符夺去七斗之梦。主试用心、斗、奎、张四字，乃亦前定功名，可妄得乎？ 

　　张江陵堂中悬舜禹授受图一轴。主试出舜，亦以命禹，正是迎合其意。御史丁此吕之追论，诚意伯刘世延之波及，又何怪乎？ 

　　万历十年，壬午科主试沈公鲤、沈公懋孝。主试取沈天启为解元。临填榜时，副考沈公竟中王士骐为解元，正考不得已，乃置沈天启第六名。 

　　御史张一鲲考满北上，面受权臣王篆之托，遂与篆子之鼎同舟而南。之鼎号房中，皆是礼记名士。三场惟束手高坐，他人代笔。饭食、床褥无异私家，且卷子比合场人独高三分，易于寻识。一鲲又择善书者另誊三卷，悉加圈点置之袖中，恐内帘万一不中，便出其卷，好举荐也。及揭晓，之鼎怪其名仅在十五，愤愤不悦。不领公据，遂游滁州琅琊山去。 

　　林应训为徽州监生，怀挟受银千两。监生不自怀挟，御史代之，大都主试房考提调监场，通同作弊，不止科臣所论五人而已。 

　　万历十三年，乙酉科主试于公慎行、李公长春。 

　　言官以主司作程文有碍看卷，是科程文点定士子之文为之。 

　　万历十六年，戊子科主试刘公元震、刘公楚先。 

　　南京兵科给事中杜糜参中式应天一百三名，王国昌系徽州监生，乃前科余姚县生员。胡正随冒籍通州，中顺天乡试，已经黜革。奉旨着巡按衙门查明问革。 

　　十月应天府尹张槚等题，万历十六年九月初三日揭晓，将中式举人周应秋等一百三十五名姓名榜示外。随将中式举人文卷依式刊刻，试录进呈。随准考试官当涂知县章嘉祯呈，称查得四十九名朱卷，原系诗经荒字十号，职寻墨卷误将春秋荒字十号，折名曹祖正填榜。缘对卷之时，灯下忙迫，止见号数相同，失于查对经书，以致错误。本职罪不容辞，合应呈请等。因照得榜出四十九名，系填写姓名错误，未经题请，奉旨改正。不敢擅刊成录，恭候命下之日，方敢刊刻。进呈诚恐，时日稽延。臣等不胜罪惧等。因又该左庶子刘元震等检举事，又该南京四川道等御史孙鸣治等题为科举失错事，又该南京科臣朱维藩奏为科场钜典将成经房，对号差误，乞圣明俯赐查处，以全盛举事。因俱奉圣旨，礼部知道该部看得科场钜典法至严密，所取朱卷必查墨卷。比对相同，方可拆名填榜，此定例也。今当涂知县始不辨经书，谩查字号，已失之周。章既而不加磨勘，辄行拆卷，又失之怠忽，虽心本无他，而责实难诿考试。刘元震提调官张槚等，惟据本房之呈送，不问经义之异同，固属仓忙，亦欠精密。合候命下，将章嘉祯重加罚治，以为科场不谨之戒。其考试提调等官，刘元震职在统理，似与专司其事者不同。既行检举，相应量加罚治，惟复别赐定夺，再查照填榜，刊录原属一事，今榜出已久，而录尚迁延，未呈御览，甚非慎重。大典之意合无行，令各该府官将原刊试录，星夜进呈。其误中四十九名曹祖正相应查革，复学肄业。仍将本生并原取诗经荒字十号，朱墨二卷解部复阅，以凭上裁。奉圣旨是章嘉祯罚俸五个月，刘元震等二个月。 

　　万历十九年辛卯科主试陆公可教、余公继登。 

　　监试御史林公方点名时，执笔而死，舆出场中。 

　　中六十名何天申、湖广黄冈监生，习诗经初场文，少两篇经文。誊录者乃芜湖人，誊完五篇，方知为不全之卷。因空费工夫，遂伏几而睡。忽见金甲神呼曰：“用心誊此卷。”连云：自天申之，自天申之。乃惊醒，又复睡，又梦如前。遂将他卷文誊足其数，及中。后以五十金酬其人。 

　　万历二十五年丁酉科主试朱公国祚、叶公向高。 

　　解元吕克孝，乃叶中允所定。御倭一策，与河南试录雷同。言官劾之，二公上疏认罪，俱罚俸。 

　　万历二十八年庚子科主试黄公汝良、庄公天合。 

　　易经有夫妇，然后有父子。程文乃上海县知县徐可求笔。 

　　提调官府丞徐公申，长洲县人。将苏松常三府卷杂于卢凤淮扬卷中，先入内帘俟取士。几半方将应天镇江徽宁池太卷送入。 

　　应天陈一治二场已交卷，将出贡院，因思表中误处，恳求掌卷官治中夏公尚金。夏命书手从二千卷中捡出，陈一治得以改正，中五十七名。 

　　万历三十四年丙午科主试冯公有经、傅公新德。 

