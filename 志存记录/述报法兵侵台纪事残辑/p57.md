<!-- { "loadSidebar": true } -->
　　八月，李鸿章拜大学士。谕言：『闻广东督、抚出示晓谕沿海居民忠义报效，令在海面将法船带水浅搁，食置毒物等语；并新嘉坡、槟榔屿等处华人，一并备及。此等告示在内地张贴，措词转失正大；新嘉坡等处既非属地，恐辗转讹传，反生事端。彭玉麟、张之洞等，均传旨申饬』。谕关外军逼西贡，以缓攻台之兵。命刘永福迅攻太原、北宁，永福意不欲行，谕岑毓英促之。马江之战，张佩纶漫无布置，仓卒败衅；闽人恨之深。李鸿章力持和议，屡戒佩纶勿轻启衅。闽督何璟，自以书生不谙兵事，屡请解职，朝令杨昌浚代之；旋命大学士左宗棠督闽师：皆未至，军事皆主于佩纶。佩纶实不知兵，而意气极盛；总督何璟、巡抚张兆栋皆曲意事之。佩纶狃于鸿章之议，谓和约旦夕成，戒军士勿妄战，听法船入闽口；及法舰大集，船政大臣何如璋仍严谕各舰，不得妄动。及法人遽发炮，各舰熸焉。闽人切齿于佩纶、如璋，并诋如璋通款于敌。及佩纶饰词入告，皆大愤；编修潘炳年等呈都察院代奏，言『臣等于马江败后，迭接闽信，皆言张佩纶、何如璋闻警逃窜；窃以挫败情形，众目昭著，朝廷明见万里，谅诸臣不敢再有捏饰，是以未敢率行上闻。读八月初一日谕旨，方审该大臣前后奏报种种虚捏，功罪颠倒；乖谬支离，与臣等所接闽信判若歧异；不得不披沥上陈。初一日，法人递战书于「扬武」管驾张成；张成达之何如璋，秘不发。初二日，各国领事、商人均下船，众知必战，入请亟备；张佩纶斥之出，军火靳不发。嗣洋教习法人迈达告学生魏瀚：明日开仗；魏瀚畏张佩纶之暴，不敢白。初三早，见法船升火起椗，始驰告，而法已照会未刻开战。张佩纶怖，遣魏瀚向孤拔乞缓，以诘朝为请。比登敌舟，而炮声已发，战船犹未启椗装药。敌发巨炮七，「福星」、「振威」、「福胜」、「建胜」殊死战，船相继碎；余船放火自焚。是役也，毁轮船九、龙糟船十余、小船无数，「伏波」、「艺新」二艘均逃回自凿沈，林浦陆勇自溃；而法船仅沈鱼雷一艘：此初三日大败之情形也。张佩纶、何如璋甫闻炮声，即从船局后山潜逃。是日大雷雨，张佩纶跣而奔，中途有亲兵曳之行；抵鼓山麓，乡人拒不纳，匿禅寺下院，距船厂二十余里。次日，抵鼓山之彭田乡。适有廷寄到，督、抚觅张佩纶不得，遣弁四探，报者赏钱一千；遂得之。何如璋奔快安施氏祠，乡人焚祠逐之，夤夜投洋行宿焉。晨入城，栖两广会馆，市人又逐之；后踉跄出就张佩纶于彭田乡。张佩纶恐敌踪迹及之，绐何如璋出厂，自驻彭田乡。累日侦知敌出攻长门，将谋窜出；始回。此张佩纶、何如璋狼狈出奔之情形也。何璟、张兆栋平日狃于和议，于海防毫无布置。藩司沈葆靖尤以战事为非，凡属防饷，辄拒不发款。兵无主帅、饷无专责，议者固知闽事之必败也。所恃为长城者，以张佩纶平日侈谈兵事，中外战局伊始，身膺特简，临时必有把握。及阅闽信陈其种种谬戾情形，则丧师辱国之罪，张佩纶实为魁首；何如璋次之。何以言之？朝廷以督、抚不知兵，简张佩纶偕刘铭传往。刘铭传渡台，即封煤厂，逐法人。张佩纶出都，即闻其意颇怏怏；到闽后，一味骄倨。督、抚畏其气焰，事之维谨；排日上谒，直如衙参，竟未筹及防务。至法船驶入马尾，仓卒乃以入告；张得胜缉得引港奸民请办，张佩纶竟置不理，众益骇然。而张佩纶尚侈然自大，漫不经心；水陆各军，纷纭号召。迨各将请战，又以奉旨「禁勿先发」为词。臣等不知「各口各击」之谕，何日电发？不应初三日以前，尚未到闽。即使未到，而谕旨禁其先发，非并轮船起椗、管驾请军火而悉禁之也；一概不允，众有以知张佩纶之心矣。身为将帅，足未登于轮船；聚十一艘于马江，环以自卫。各轮船管驾迭陈连舰之非，张佩纶斥之；入白开战之信，张佩纶又斥之。事急而乞缓师于敌，如国体何！开炮而先狂窜，如军令何！中岐即马尾、田彭即鼓山后麓，张佩纶自讳其走，欲混为一；如地势迥隔何！敌攻马尾，张佩纶于是日始窜彭田，而冒称力守船厂；如不能掩闽人耳目何！且何如璋实匿战书，张佩纶与之同处，知耶？不知耶？臣等不能为张佩纶解也。臣闻张佩纶败匿彭田，以请旨逮问为词，实则置身事外。证于外间风闻，张佩纶所恃为奥援之人私电函致，有「闽船可烬、闽厂可毁，丰润学士必不可死」之语（按此语暗指李鸿章）；是则张佩纶早存不死之心，无怪乎调度乖谬、闻战脱逃，肆无忌惮如此也！何如璋实督船政，旦夕谋遁，弃厂擅走，已有罪矣；而谋匿战书，意尤叵测！复于六月一日将船政局存银二十六万，藉名采办，私行兑粤；群议其盗国帑，言非无因。张佩纶素以抟击为名，何如璋荒谬如此，并无一疏之劾；谓非「狼狈相依，朋谋罔上」，所不敢信。若不严予惩办，何以谢死事二千余人，何以儆沿海七省之将帅，何以服唐炯、徐延旭之心，何以塞泰西揶揄之口！请密派公正大臣如彭玉麟等驰往查办，澈底根究，自可得其罪状』。得旨：派左宗棠、杨昌浚查办。滇督岑毓英自请赴前敌。已革滇抚唐炯槛送至京，下刑部狱严讯。吏议：张兆栋、何如璋皆褫职。谕：『此次法人肆意要挟，先开兵衅；中国屡予优容，已属仁至义尽。现在战局已成，倘再有以赔偿等词进者，即交刑部治罪』。

　　法人攻苏元春关外之军，元春击沈法舰一艘、毙法酋一人，连战屡捷。奏入，奖元春孤军当劲敌，赏赍有差。王德榜久无功，朝旨切责。提督方友升、总兵周寿昌与法军战于郎甲，教民导法军袭入，友升等大败。刘永福命黄守忠、吴凤典进规宣光。

　　法船扰台南、澎湖危甚。刘铭传乞援于北洋，李鸿章以「北洋舰小，不足当巨舰，无从赴援」入告；谕旨但勉铭传固守，不能救也。以刘铭传为台湾巡抚。左宗棠议援台，派南洋兵轮五艘、北洋兵轮五艘会于沪上，命杨岳斌统之入闽为援台之师。曾国荃电告鸿章，言「南洋兵舰脆弱，不能当巨舰」；鸿章以闻，朝旨言：『台湾信息不通，情形万紧。曾国荃意存漠视，不遵谕旨，可恨已极！着交部严加议处。即着妥派兵轮与李鸿章派出之轮兵迅赴福建，交杨昌浚调遣。该大臣等倘再迁延，致误戎机，自问当得何罪？左宗棠、杨岳斌迅速赴闽，无稍迟延』！国荃旋革职留任。法兵攻基隆，踞之。旋攻沪尾，提督孙开华、章高元、刘朝佑候其登岸击之，毙法酋一人，夺其旗。刘铭传以闻，赏赍有差。初，法人之攻台湾，刘铭传自守基隆，孙开华守沪尾。八月十三日，法攻基隆，铭传战却之。沪尾警急，铭传以沪尾乃为基隆后路，离府城三十里，仅恃一线之口藉商船以通声问——军装尽在府城，如沪尾有失，则前军不战而溃，府城必危；乃移师专守沪尾，遂胜法军。时论以基隆之失，归咎于营务处知府李彤恩三次飞书乞铭传弃基隆而保沪尾；朝旨力敦促诸帅逐基隆法军。左宗棠乃奏：『法军不过四、五千，我兵之驻基隆、沪尾者数且盈万；刘铭传系老于军旅之人，何至一失基隆，遂困守台北，日久无所设施！后详加访询，始知基隆之战，刘铭传已获胜，因知府李彤恩以孙开华诸军为不可战，三次告急，铭传乃拔队往援，基隆遂不可复问。其实沪尾之战，仍孙开华诸营之功。知府陈星聚屡请攻基隆，刘铭传谢之。狮球岭法兵不过三百，曹志忠所部八、九营因刘铭传有「不许孟浪进兵」之语，不敢仰攻。台北诸将领多愿往攻基隆，刘铭传坐守台北，不图进取。恭译电旨，刘铭传仍应激励兵勇收复基隆，不得懦怯株守，致敌滋扰。臣思刘铭传之懦怯株守，或一时任用非人，运筹未协所致。李彤恩虚词惑众，致基隆久陷，厥惟罪魁；请旨即行革职，递解回籍，不准逗留台湾，以肃军政』。谕杨岳斌迅速赴闽援台；李彤恩先行革职，交杨岳斌查办。刘铭传以左宗棠未加详察，遽劾李彤恩，亦上疏抗辩；言『基隆、沪尾驻军四千余人，左宗棠疏称「数且盈万」，不知何所见闻？基隆疫作，将士病其六、七，不能成军；八月十三日之战，九营仅选一千二百人，尚有扶病应敌者。当孤拔未来之先，屡接警电；沪尾兵单，炮台尚未完工，无险可扼，危险不待言。臣先函致孙开华、李彤恩：如敌犯沪尾，臣即拨基隆之守来援。及法船犯沪尾，迭接孙开华、李彤恩、刘朝佑先后来信，俱称法船直犯口门，升旗开炮；臣与孙开华等早有成约，无用李彤恩虚词摇惑。左宗棠前据刘璈禀报称孙开华所部并淮军士勇三路迎战获胜，此次又奏孙开华数营战胜；不独于台事未加访察，即奏报中亦自相矛盾。台北知府陈星聚，每见必请攻基隆。其人年近七旬，不谙军务；经详细告以不能进兵之故，该府随言随忘，复禀请进攻。臣手批百余言，告以不能遽进之道。该府复怂恿曹志忠进攻，并有危言激之；曹志忠一时愤急，遂有九月十四日之挫。陈星聚妄听谣言，谓基隆法兵病死将尽，故日催进攻；自十五日以后，始自言不谙军事，不再妄言。基隆靠近海口，敌船入口，即不复可守。我之所恃者山险，敌之所恃者器利。彼来攻我，我得其长；我往攻彼，彼得其长。且敌营据山傍海，兵船往泊其下；若不能逐其兵轮出口，纵穷陆军之力，攻亦徒攻，克犹不克。臣治军十余年，于战守机宜稍有阅历，惟事之求实，不务铺张粉饰。若空言大话，纵可欺罔于一时，能不遗笑于中外！臣实耻之』。旋经杨岳斌奏覆：『李彤恩第知沪尾兵单，不知孙开华诸将之足恃；第知台北为重，不知基隆一失难以速收，未免贻误戎机。其三次飞书告急，实由未娴军旅，临事仓皇；与虚词摇惑者有别。请照原拟革职回籍，不准逗留台湾，逭其余罪』。是时朝廷方倚铭传、又不欲正左宗棠之误，杨岳斌遂以囫囵之词覆奏。张佩纶既败，闽人攻之急，亟欲离闽，请鸿章代乞还京；不许。鸿章命德国水师总兵式百龄偕林泰曾、邓世昌率快船援台。

　　八月，提督苏元春与法军战于陆岸县，总兵陈嘉、副将苏元瑞战甚力，败之；赏赉有差。曾国荃遵旨派南洋快船五艘会式百龄援台。内阁学士周德润奏：『官军进取越南，宜以正兵牵制河内之师；别用奇兵由车里趋老挝，直走哀牢，以暗袭顺化。募用滇边土人，必能得力』。得旨：交滇督详察筹办。

