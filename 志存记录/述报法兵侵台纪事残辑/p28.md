<!-- { "loadSidebar": true } -->
　　目前中国援台之师，未尝无之。北洋河口已胶，法人断不能北犯；虽有高乱，而津、沽决不至于震动；大可调以赴台，以酌缓急之中而济其用。南洋兵船俱在江阴、吴淞，不啻为河上之逍遥。吴淞为各国通商之总口，法人未必敢遽犯；即曰狡焉思启者其心不可测，然苟以数艘留防江口，其余何妨悉调以援台！况由南洋往台，设法人有兵船潜犯吴淞江口，必且中途相遇；可进可退，其权在我：又何事而不行乎？至于粤海兵船，前者马江之战已有两艘同遭劫火；可知其奋不顾身，不分畛域！诚以闽、粤联疆，设台湾有失，则粤境亦将可危；故未有不力图援济者。第孤掌难鸣，必须与南、北洋合力，而后可以同仇敌忾；故吾所最不可解者，南、北洋派定之兵船若干艘，何以至今犹未启行也？或曰：援台之船固已派定，但船中需用各物有此或缺彼、有一或少二，虽非必需之物，亦属不可不备之物；彼管带诸君，安得不从容以待其全备而后成行乎！君之所言，止为大局计，亦但知其一、不知其二者也！余曰：唯唯。

　　基隆近闻

　　迩来传闻法人已有运兵船二艘驶至基隆，一名「初朗」、一名「边河」；载来兵士为数甚伙，不减当日孤拔部下所统之众。诚然，则中朝之主持战务者，可不预为之所哉！至前报所称法国提督孤拔曾经厉兵秣马，拟于日间督率兵士由水陆两路前往夹攻基隆、淡水，现下未悉曾否开仗。缘法人近日多派船只在基隆等处游弋海面，截搜商船；雁札鱼书，因而沈渺。虽有消息，难以相通；故急欲索解人而不得也。

　　译录西报

　　「字林西报」云：中国援台诸舰已于初五日由上海动轮，据称取道前往台岛；讵料其船悉向河内而去，现存一只泊在吴淞海面。此实令人不解其故，岂指南针之不准耶？抑别有他故耶？然用兵之道，不嫌诡诈；此中固有深意存焉，非外人所得而知也。

　　法事答问

　　客有问于予曰：『今日法人之力绌矣，法人之技穷矣！越南东京之兵，屡为岑、王诸帅所挫衄，歼其骁将、殄其强兵、夺其舟车辎重；无月不战，无战不克：扫尘灭迹，几乎靡有孑遗。即其占据基隆之师，亦且虚张声势，不能收尺寸之功。从前诩诩然大言不惭曰：「我封口矣！我封口矣」！然亦祗兵船十数艘游奕海面，肆其鸱张鳄噬而已。兵船日减，游奕日疏；今则帆舶、兵轮出入无忌，口且不能封，何有于战！惟在洪波骇浪之中掳掠商船，取其食物以冀残喘苟延而已。我中国于此时，正宜一鼓作气，激励我士卒灭此朝食，以大快中国十八省食毛践土之人心！而乃今日筑炮台、明日购军械，迁延时日，濡滞迟留。若镇定，又若迟疑；若持重，又若畏葸。子固留心时事者，请言其所以然之故乎』！予曰：『子之言似矣，而犹未确切事情也。今夫法，大国也，亦强国也。其兵虽凋，而犹可以添调；其饷虽奇绌，而犹可以筹备。就目前而论，狡兔之窟几覆、鼯鼠之技已穷，似不难一鼓成擒，驱之使出。然我苟贸贸然与之一战，恐彼族急则反噬，舍命与争；中原逐鹿，不知鹿死谁手！虽我之兵士足以胜彼、我之糗粮足以胜彼、我之天时地利又足以胜彼，而仓卒之师，安保其动出万全乎！历观西字各日报，一则曰法人添兵若干万，再则曰法人筹饷若干万；且实其事曰：兵船已抵新加坡、已抵越南东京！然祗徒托空言，毫无实据；人方笑法人之言大而夸，徒以恐吓中国为事。我则独谓为不尽然。以斐利之狼鸷坚忍，而又济之以捷给之才、狡诈之性！其奏法廷也，必曰「中国将士若何勇敢、中国形势若何险阻，我必以全力加之，方可得手。否则，数载之经营，势必弃之一旦」！其扬言于议院也，必曰「中国地大物博，利赖无穷；我苟成师而出有以詟慑其心，则他日赔饷、赔银数千万之金赀，不难唾手而得」！法之军民惑于利害之说，信其巧令之言，势必于无可筹划之中，尽心筹划其兵可借之属地、其饷可敛之民间。则添兵添饷，目前祗托之空言，安知日后不见之实事！故中国于此事，不求其速，惟求其慎；不求功成一旦，惟求计出万全。夫岂肯贸焉一试以争胜负不可必之数哉！虽然，子之说，亦未尝无见也。目下日、高之事，群以为法人所指使；法廷知中国不肯轻弃藩篱，必将以援救台湾之师移指三韩，不能与法奋力攻击。故添兵之举，尚在迟迟我行。不知我中国之救台湾，必用水师；救高丽，则须陆师。若东京之师屡屡得手，正在势如破竹之时；且水陆异宜、道里遥隔，不能以日、高有事，遂即改而之高。此时乘法人之不及防备，峙乃刍茭、修我矛戢，先将桑台、北圻次第恢复；法人欲顾东京，则台围可不攻而自解。台围既解，然后并力东京，净扫敌氛；不特河内、海防等处可次第奏功，即西贡一隅亦不难长驱直入，使还我前代藩封：是则审慎之余，不能不济之以迅速。若乃今日备器械、明日募勇丁，旷日持久，三思后行；恐明者北河一开，法又以兵船数艘游奕于大沽、旅顺间，将我军又多一层顾虑。而法之精锐一至，不能如今日之易于拉朽摧枯矣』！客曰：『子言若此，然观当事之意，果欲敌忾同仇、戮力疆场，使法人无有噍类乎？抑仍愿以玉帛易干戈，俔俔伈伈求保目前之安乎』？则应之曰：『圣谟洋洋，固明明谓「誓扫边氛，断不欲权济目前，仍遵福禄诺所定和约」矣。若当事之意，则自有深谋远虑。在牖下书生，不在其位，不谋其政；岂所能窥见万一乎！无已，请书今日之语，以观后效也可』。

　　法人大困

　　法国「大礼庵坟」战船昨由打狗到港，欲购办煤炭、粮糗、军火等物运往基隆，以资接济。但港督已出示谕「不能供给」，其船大失所望。想法兰西距中国数万里，接济艰难；而各口岸亦谨守公法，不轻供给。无论其屡战屡北，固难逞志；即使两雄相角、胜负不分，而相持日久，彼之煤炭告竭而船不能行、粮糗告空而兵无能食、军火用尽而战无所施，不将束手以待毙哉！寄语法人，尚其及早行成，知难而退；庶几或有生还之庆，不致全军覆没、一网而尽也！

　　基隆大风

　　英国「都剌租利」轮船，业于十一月二十八日由基隆到横滨地方；据称其船于二十三日由基隆启行之时，该埠北风大作，波涛壁立云云。

　　京电述闻

　　近闻金陵接到都市电音云：台湾道刘兰洲观察已为刘省三爵帅所劾，奏请以龚仰蘧观察接署矣。至台地近日运到饷银甚多，士气为之一振；大约日内必有一场争战也。

　　十二月十六日

　　法语之言

　　将士离心

　　敌将倾心

　　渡台被获

　　匪言勿言

　　省垣近事

　　法船综数

　　日人论台湾

　　京师邮音

　　法语之言

　　「申报」载西贡法字报登有一论，大略言中、法之事近日更形棘手，我法国断不可听他国之相劝，以与中国言和；仍须中、法两国自相妥议，勿令他人得以参预其间以从中取利。盖法国自与德人交战一败涂地，都城失守、国破君亡，赔费累累；欧洲各国咸知法国从此一蹶，不可复振。若使他国为法与中议和，则必有以此语论之中国者。各国皆有轻我法国之心，如之何言和！中国必信他国之所言，以为法人不足惧，则更不肯轻易俯允。是则鹬蚌相持之势成，而渔翁之欲思得利者，将眈眈逐逐于其旁而患者无已时矣。此时中国纵无他国先入之语，亦知法国之败于德者为时无几，目下元气未必尽复，不过日以恫喝为事，其实不足深畏；故决计言战而不言和。于斯时而欲中、法相和，诚有戛戛乎难之者已！为我法国计，若不烦他国相劝从中居间，而自与中国议定和约固为最妙，恐其不能；则不如发重兵以胁和。如刻下我法国以兵一万人侵台湾，期在必得；以五千人侵海南，而仍以大队扼华军于东京。此三处一齐吃紧，则中国必难支拒。然后再用兵船分扰各处口岸、游奕各路洋面，使中国首尾不能相顾、东西疲于奔驰；于是而再由我法国出与言和，当必不难。特恐如此侵扰中国，则于通商大局不免有碍。然于碍者，亦无多时；迨既经和议订定，则中国之利益仍可为各国商人所分获，屈指中国之利益为法国所得者少、为他国所得者殊多，则此一时间之有碍商务亦不足虑也。法字报所言若此，此所谓「法语」也。

