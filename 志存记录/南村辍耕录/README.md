<!-- { "loadSidebar": true } -->

 《南村辍耕录》　 元 陶宗仪 
 
　　●叙
　　余友天台陶君九成，避兵三吴间，有田一廛，家于松南，作劳之暇，每以笔墨自随。时时辍耕休于树阴，抱膝而啸，鼓腹而歌，遇事肯綮，摘叶书之，贮一破盎，去则埋于树根，人莫测焉。如是者十载，遂累盎至十数。一日，尽发其藏，俾门人小子萃而录之，得凡若干条，合三十卷，题曰南村辍耕录。上兼六经百氏之旨，下极稗官小史之谈；昔之所未考，今之所闻，其采摭之博，侈于白贴；研核之精，拟于洪笔。论议抑扬，有伤今慨古之思；铺张盛美，为忠臣孝子之劝。文章制度，水辨而明，拟假似根据，可览而悉。盖唐宋以来，专门史学之所未让，虽周室之藏，郯子之对，有不待环辙而后知，又岂抵掌谈笑以求贤于优孟者哉！九成名宗仪，少工举子业，晚乃弃去，阖户着书。此其一云。至正丙午夏六月，江阴孙作大雅序
　　●卷一

　　◎列圣授受正统始祖（讳孛端叉儿）。烈祖神元皇帝（讳也速该，姓奇渥温氏）。太祖应天启运圣武皇帝（讳铁木真，国语曰成吉思）。宋开禧二年丙寅十二月，即位于斡难河，自号可汗，至宋宝庆三年丁亥七月己丑，崩于萨里川。在位二十二年，寿六十六，葬起辇谷。太宗英文皇帝（讳窝阔台）。宋绍定二年己丑八月己未，即位于忽鲁班雪不只，至宋淳元年辛丑十一月，崩于胡阑山。在位一十三年，寿五十六，葬起谷。六皇后秃里吉纳临朝称制，皇后乃马真氏。睿宗仁圣景襄皇帝（讳褒雷）。宪宗追谥。定宗简平皇帝（讳贵由）。宋淳二年壬寅至乙巳，皇后当国，丙午七月，归政。即位于答兰八思，至戊申三月，崩于答兰答八思，至戊申三月，崩于胡眉斜阳吉儿。在位三年，寿四十三，葬起辇谷。皇太后秃里吉纳复治国事。胡眉斜宪宗桓肃皇帝（讳蒙哥）。宋淳十一年辛亥六月，即位于阔贴兀阿兰，至宋开庆元年己未七月二十七日癸亥，崩于钓鱼山。在位九年，寿五十。世祖圣德神功文武皇帝（讳忽必烈，国语曰薛禅）。宋景定元年庚申四月一日戊辰，即位于开平，建元中统，至至元三十一年甲午正月十九日庚午，崩于紫檀殿。在位三十五年，寿八十，葬起辇谷，中统四，至元三十一。裕宗文惠明孝皇帝（讳真金）。成宗追谥。顺宗昭圣衍孝皇帝（讳答剌麻八剌）。武宗追谥。成宗钦明广孝皇帝（讳铁木耳，国语曰完者笃）。至元三十一年甲午四月十四日甲午，即位于上都，改至元三十二为元贞，至大德十一年丁未正八月八日癸西，崩于玉德殿。在位十三年，寿四十二，葬起辇谷。元贞二，大德十一。武宗仁惠宣孝皇帝（讳海山，国语曰曲律）。大德十一年丁未五月十一日甲戌，即位于上都。十二月，诏改大德十二为至大。至四年辛亥正月八日庚辰，崩于玉德殿。在位四年，寿三十一，葬起辇谷。至大四。仁宗圣文钦孝皇帝（讳爱育黎拔力八达，国语曰普颜笃）。至大四年辛亥三月十八日庚寅，即位于大明殿。九月壬子，诏改至大五为皇庆。至延七年庚申正月二十一日辛丑，崩于光天宫。在位九年，寿三十六，葬起辇谷。皇庆二，延七。英宗睿圣文孝皇帝（讳硕德八剌，国语曰华坚）。延七年庚申三月十一日庚寅，即位。十二月乙巳，诏改延八为至沼。至三年癸亥八月四日癸亥，遇弑，崩于上都途中南坡行幄。在位四年，寿二十一，从葬诸帝陵。至治三。显宗光圣仁孝皇帝（讳甘剌麻）。泰定谥，今出庙。泰定皇帝（讳也先贴木儿，元封晋王）。至治三年癸亥九月四日癸巳，即位于上都龙居河。十二月丁亥，诏改至治四为泰定；至五年戊辰二月占，改致和。七月十日庚午，崩，文宗追废。在位五年，寿二十六。泰定四，泰定五年改致和。文宗即改天历。明宗翼献景孝皇帝（讳和世剌，国语曰忿都笃）。天历二年己巳正月二十八日丙戌，即位于和宁北。八月二日，大驾次王忽察都；六日，暴崩。不改元，在位八月。寿三十，葬起辇谷。文宗圣明元孝皇帝（讳脱脱木儿，国语曰札牙笃）。致和元年戊辰九月十三日壬申，即位于大明殿。改元天历。诏让大兄明宗。明年己巳五月，帝发京师北迎。八月二日丙戌，遇于忽察都。庚寅，明宗暴崩；己亥，复即位于上都。至三年庚午五月戊午，改至顺。至三年壬申八月十二日己酉，崩。在位五年，寿二十九，葬起辇谷。后至元六年庚辰六月丙申，以帝谋不轨，使明宗饮恨而崩，诏撤其庙主。天历二，至顺三。宁宗冲圣嗣孝皇帝（讳懿质班）。至顺三年壬申十月四日庚子，即位于大明殿，至十一月十六日壬午，崩。不改元，年七岁，葬起辇谷。今上皇帝（御名妥欢贴睦尔）。至顺四年癸酉六月八日己巳，即位于上都。十月戊辰，改元元统；至三年乙亥十一月辛丑，改至元；至七年正月一日，改至正。元统二，至元六，至正今二十六年。

　　◎氏族△蒙古七十二种：阿剌剌扎剌儿歹忽神忙兀歹瓮吉剌歹晃忽摊永吉列思兀鲁兀郭儿剌思别剌歹怯烈歹秃别歹八鲁剌忽曲吕律也里吉斤扎剌只剌脱里别歹塔塔儿哈答吉散儿歹乞要歹别歹颜不花歹歹别里养赛散兀歹减里吉歹阿大里吉歹兀罗歹别帖里歹蛮歹也可抹合剌那颜吉歹阿塔里吉歹亦乞列歹合忒乞歹木里乞外兀歹外抹歹阿儿剌歹伯要歹担古歹外剌歹末里乞歹许大歹晃兀摊别速歹颜不草歹木温塔歹忙兀歹塔塔歹那颜乞台阿塔力吉歹忽神塔一儿兀鲁歹撒歹灭里吉阿火里力歹扎马儿歹兀罗罗歹别帖乞乃蛮歹答答儿歹也可林合剌瓮吉歹里歹忙古歹外秣歹乃朵里别歹入怜察里吉歹八鲁忽歹哈答歹外剌△色目三十一种：吟剌鲁钦察唐兀阿速秃八康里苦里鲁剌乞歹赤乞歹畏吾兀回回乃蛮歹阿儿浑合鲁歹火里剌撒里哥秃伯歹雍古歹蜜赤思夯力苦鲁丁贵赤匣剌鲁秃鲁花喻剌吉答歹拙儿察歹秃鲁八歹火里剌甘木鲁彻儿哥乞失迷儿△汉人八种契丹高丽女真竹因歹里阔歹竹温竹亦歹渤海（女真同）△金人姓氏完颜，汉姓曰王。乌古论，曰商。乞石烈，曰高。徒单，曰杜。女奚烈，曰郎。兀颜，曰朱。蒲察，曰李。颜盏，曰张。温迪罕，曰温。石抹，曰萧。奥屯，曰曹。孛鲁，曰鲁。移剌，曰刘。斡勒，曰石。纳剌，曰康。夹谷，曰仝。裴满，曰麻。尼忙古，曰鱼。斡准，曰赵。阿典，曰雷。阿里侃，曰何。温敦，曰空。吾鲁，曰惠。抹颜，曰孟。都烈，曰强。散答，曰骆。呵不哈，曰由。乌林答，曰蔡。仆散，曰林。虎，曰董。古里甲，曰汪。

　　◎平江南至元十一年甲戌，宋之咸淳十年也。秋七月，世祖命中书右丞相伯颜、总制大军取宋，论之若曰：“朕闻曹彬不嗜杀人。一举而定江南，汝其体朕心，法彬事，毋使吾赤子横罹锋刃。”伯颜叩首奉命惟谨。既而混一职方，岂非不嗜杀人之验与。

　　◎独松关明年乙亥春，诸郡望风降败。丞相伯颜遣员外郎石天麟诣阙奏闻。世皇喜，顾谓侍臣曰：“朕兵已到江南，宋之君臣必知畏恐。兹若遣使议和，邀索岁币，想无不从者。”遂搬伯颜按兵。乃命礼部尚书廉希贤、侍郎严忠范、计议官宋德秀、秘书丞柴紫芝等，齐奉国书使宋。次建康。贤等借兵卫送，伯颜曰：“方今两军相厄，互有设险，宜令行人先往道意。若便拥兵前进，吾恐别生罅隙，则和议之事必难成矣。”希贤等坚请，乃简阅锐卒伍百畀之。至独松关，戍关者，宋浙西安抚司参议官张濡也，以为北兵叩关，率众掩击，杀忠范，执希贤。希贤亦病创死。世皇闻之，大怒，趣进攻，嗟夫！宋之亡也，非有桀纣之恶，特以始之以拘留使者，肇天兵之兴，终之以误杀使者，激世皇之怒耳。藉使独松之使不死，宋之存亡未可知。其亦有数也与。

　　◎浙江潮明年正月甲申，丞相伯颜驻军皋亭山。宋奉表及国玺以降，遣千户囊加歹等人城慰谕，令居民门首各贴好投拜三字。及闻益王广王如婺州，即命分兵屯守诸门，范文虎安营浙江沙浒。太皇太后望祝曰：“海若有灵，当使波涛大作，一洗而空之。”潮汐三日不至，军马宴然。文虎，吕文焕婿，安庆守臣，降于我者。

　　◎宋兴亡宋之兴，始于后周恭帝显德七年，恭帝方八岁。及其亡也，终于少帝德元年，少帝时四岁，名显。而显德二字，竞与得国时合。周以主幼而失国，宋亦以主幼而失国；周有太后在上，宋亦有太后在上。始终兴亡之数，昭然如此。

　　◎万岁山万岁山在大内西北太液池之阳，金人名琼花岛。中统三年，修缮之。其山皆以玲珑石迭垒，峰峦隐映，松桧隆郁，秀若天成。引金水河至其后，转机运斗，汲水至山顶。山石龙口，注方池，伏流至仁智殿后，有石刻蟠龙，昂首喷水仰出，然后东西流入于太液池。山上有广寒殿七间，仁智殿则在山半，为屋三间。山前白玉石桥，长二百尺。直仪天殿后，殿在太液池中圆坻上，十一楹，正对万岁山。山之东也为灵囿，奇兽珍禽在焉。车驾岁巡上都，先宴百官于此。浙省参政赤德尔尝云：“向任留守司都事时，闻故老言，国家起朔漠日，塞上有一山，形执雄伟。金人望气者，谓此山有王气，非我之利。”金人谋欲厌胜之，计无所出，时国已多事，乃求通好人贡，既而曰：“他无所冀，愿得某山以镇奈我土耳。”众皆鄙笑面许之。金人乃大发卒凿掘，辇运至幽州城北，积累成山，因开挑海子，栽植花木，营构宫殿，以为游幸之所。未几，金亡，世皇徙都之。至元四年，兴筑宫城，山适在禁中，遂赐今名云。留守司在宫城西南角楼之南，专掌宫禁工役者。

　　◎大军渡河世皇取江南，大军次黄河，苦乏舟楫。夜梦一老叟曰：“陛下欲渡河，当随我来。”引至一所，指曰：“此即是已。”帝遂以物标识之。乃觉，历历可记。明日，循行河浒，寻梦中所见处，果是。方惊顾间，忽有人进曰：“此间水浅，可渡。”时帝征梦中语，因谓曰：“汝能先涉否？”其人乃行，大军自后从之，无一不济。帝欲重旌其功，对曰：“富与贵悉非所愿，但得自在足矣。”遂封为答剌罕，与五品印，拨三百户以食之。今其子孙尚有存者。此事杨元诚太史所云。

