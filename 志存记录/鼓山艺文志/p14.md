<!-- { "loadSidebar": true } -->
郊坰莾苍间，绣埌错萧寺。使君诫力田，即以策孝悌。况兹剧芄芄，得雨更每每。及时易麋芑，终岁务耒耜。西成输井税，激赏并贷箠。勤动衣食源，惰农乃堪耻。拜谢各欢散，携酒怀蒸饵。使君乘远风，篮舆蹑幽岿。(南禅寺劝农后取道鼓山)

右旗扬城尖，左鼓悬江波。平畴东望望，一碧渲嘉禾。岚影郁岧峣，云光相参磨。天插江水生，日夕鸣蛮鼍。蜡屐独矫矫(谓石君)，杖藜方番番(谓介岩)。带雾共延伫，老眼明双摩。杞菊松下饭，薄醉乐如何。兴适田野酣，游爱清凉多。盘桓意未尽，更欲輘仙峨。(憩鼓山下院，迟介岩至)
载酒游凌云，坡翁有仙骨。寻碑剔古藓，林列森如笏。流憇瀹名泉，卓午暑忘暍。俄穿翠霭际，薄寒沁毛发。天风海涛字，悬崖久剞劂(晦翁书勒屴崱峰顶)。不知衣衿重，直闯云烟窟。磵回蟠乖龙，松密偃丛樾。潺湲走鳌梁，象纬窥鸾阙。更当上上头，千仞建隆嵑。(登山)

倦思润诗脾，僻径寻茶寮。僧房安禅久，毒龙不敢骄。瀑声吼而静，倾泻争秋潮。传闻昔瞿昙，闽王白壁招。喧水遽逆流，涟漪长拱霄。至今国师岩，嶻嶫临单椒。象教供冥搜，恍忽匪一朝。斯理究莫诘，绝境峙虚标。君盍酌天浆，高挹南斗杓。泠泠闾阖表，穆如清风谣。(涌泉寺)

神灵力何巨，鞭石忽开洞。辞洞别成境，幽岩若嵌空。傍罗万云根，乱卧千百瓮。群籁逌尔鸣，灌木倏若哄。谁题喝水名，拟运粗沙砻。一寂谢众喧，飞鸟夕已GFDA3。使君憺忘归(岩前有蔡君谟所书忘归石三字)，小作游仙梦。(喝水岩)

菌蠢尔何物，中有源泉流。錾凿想神功，甘凉洒炎州。下游纵壑蛇，喷薄安能收。洁以洗两耳，澄以鉴双眸。濯缨兼濯足，涓涓溉西畴。其源固有本，奚用多穷搜。淇园古百泉，我昔事探游。兹应各擅胜，勿为刻舟求。借匏试酌我，果否出一头。(龙头泉)

水云浩烟海，直同世界宽。筑亭尔何意，一笠兜罗攒。雨情互显晦，高低常弥漫。俯眎深井底，擘絮披山赞岏。阴磴水乍涌，浖虎浖虎支流单。决诸与云会，变幻呈奇观。散之现轻螺，如髻秀可歺。(水云亭)
名山纵未历，霞想赴屴崱。君亦未跻颠，苍然落景昃。侧听谈隽游，游神鹜区极。中山吕宋疆，星棋眩海色。秋爽苏我躯，秋风鼓我力。持瓢誓追踪，此约幸勿食。珠玉落九天，黄绢词并勒。描抚已才尽，属和颜先赩。(日暮未登屴崱峰而归)
——乾隆《鼓山志 艺文》

忘归石

空山何嶕峣，僻径鲜人迹。爱此万石林，中有太古石。色经风雨黝，面裹藓苔碧。题名记君谟，魏晋兼丰格。拂尘久谛观，手拓为停策。涧底流瀑鸣，松罅夕阳射。于焉三宿留，却忘身为客。
——乾隆《鼓山志 艺文》

寻白云洞

峰罗兜罗绵，与客任来去。山行举趾佳，涉趣辄成误。古洞海音邻，幽幽云所聚。历磴三天门，巉岩愁玃狙。上山雙崇冈峻，下吼瀑布怒。楼观仙人居，可望不可遇。境奇缘岂悭，神王力难赴。拂面来迥风，落叶纷前路。白云但满空，古洞在何处。

——乾隆《鼓山志 艺文》

朱子摩崖书
天风海涛四字径尺，镌屴崱峰顶白石上
大道无停机，一气接浑茫。天海自终古，风涛鼓巨洋。往哲有名迹，千载镇岩疆。瑶石传至今，晶莹冠高冈。运笔入玄化，遗墨留青苍。夫岂事翰藻，即兹见文章。雷雨不敢侵，日月皆腾光。凤邱埒鹤林(在闽县凤邱山)，魁龙(在长乐龙泉山)暨朝阳(在长乐五峰山，皆朱子书)。闽山多镌勒，是书尤轩昂。登峰来肃瞻，袍笏拜其旁。游艺尚不刊，至德实大防。所冀在嗣音，安得续瓣香。置身层云顶，直欲排天阊。
——乾隆《鼓山志 艺文》
高本字立斋，号鹊桥，山东历城(今济南市)人，清乾隆三年(1738年)举人。

丁卯夏日同谢汝奇游鼓山

笋舆缓缓陟孤峰，为避炎歊叩洞宗。圣祖御书神物护，国师真塔古苔封。半空云气偏生石，十里涛声却在松。喜趁闽藩随侍便，名山时一荡疏慵。
——乾隆《鼓山志 艺文》

按：丁卯当乾隆十二年(1747年)。又谢汝奇指谢士骥。

吴嗣富字郑公，浙江钱塘(今杭州市)人。清乾隆四年(1739年)进士，授编修，累官陕甘学政，此诗当为他应嗣爵之约，来福州游鼓山之作。

登鼓山(四首)

澹入天光见素秋，相邀同向鼓山游。千重翠黛晴犹湿，万亩黄云宿未收。已出郭门清籁发，骤寻樵径暗香浮。速驱正喜无停轨，便欲乘风到上头。

紫翠横空一解颜，登临有兴任跻攀。攫身屴崱云中路，决眦琉球海外山。龙首倒流泉韵绕，龟趺半蚀墨痕斑。年来已悟忘言妙，此日唫情未肯删。

游踪到处每稽疑，缓步探幽罄所思。喝水岩前应是渴(楚越之间，谓水之反流者为渴，相沿作喝耳)。子房桥在定名圮(寺外有子房桥)。茶园似较松萝胜，石鼓何如桐敂奇。凿壁纷纷成往迹，山灵多恐笑余痴。

雪泥鸿爪本飘然，偶憩僧庐亦有缘。法鼓晓催尘梦觉，佛灯夜射慧心悬。两三日住樽常满，六七人来榻更连。闻说登高能作赋，大夫原是玉堂仙。
——乾隆《鼓山志 艺文》
王朝屏字拱北，福建闽县(今福州市)人，清乾隆九年(1744年)举人，官项城教谕。

游鼓山喝水岩

闽山石鼓故无匹，邃洞层峦幽且仄。蹴鳌桥上探灵源，国师之岩更奇特。耳昔唐代神晏初开山，山窝劈涧水潺潺，安禅厌喧聒，一喝东徙永不还。水泉东徙在何处，石龙淙淙口中吐。小亭坐对沁心脾，倾杯酪酊迷归路。扪萝缓觅故道行，壁间题咏聊置评。晦翁寿字周岩际，鬼神呵护尤晶莹。月脯席地坐不起，忘归石畔重徙倚。酒后耳热趣横生，放论古今空眼底。王子敬美昔曾来，怅望枯涧几徘徊。谓是涸辙减佳致，安得喝之令复来。我思物理盈亏皆有数，东水何必更西注。天风夜半海涛翻，霎时万壑齐奔赴。
——乾隆《福建续志 艺文十三》
朱珪字石君，直隶大兴(今北京市)人。清乾隆十三年(1748年)进士。二十六年(1761年)任福建粮道。四十五年(1780年)任福建学政，累官体仁阁大学士。

与介岩曹陈臬、璞斋徐运使约
劝农日游鼓山，已而璞斋以疾辞，
介岩约余，是日雨即不往

一旬梅雨多，四野稻水足。劳农及兹辰，游山约已宿。颇闻山灵悭，戒客须不速(闽人言游山者先期有约，即不果)。吏事有覊靷，跋涉慵厮仆。三年官榕城，未踏鼓山麓。惭愧鲁将军，鄙予空食肉。高贤岂倦游，悬榻音如玉。斋心叩屏翳，吾志无改卜。
——乾隆《鼓山志 艺文》

按：介岩乃按察使曹绳柱之字，璞斋乃监法道徐景寿之字。

出南门至南禅寺劝农取道往鼓山

清晨出近郊，税驾南禅寺。勤苦问父老，淳厚戒子弟。及此风雨时，高下田每每。无为角鼠雀，释尔耒与耜。三年作汝牧，未敢亲鞭箠。要令诪张息，一洗腐儒耻。农夫拜官赐，醇甘如酒饵。挥手指云山，吾将陟高岿。
——乾隆《鼓山志 艺文》

憩鼓山下院待介岩同饭

行行阡陌间，万顷如绿波。仆夫尔纡徐，无躏田中禾。方山碧可砥，鼓岫云相磨。近山泉出清，寺静鍧鸣鼍。懿候政清净，膂力方番番。天花染衣履，一笑倾维摩。欣然供肴簌，举杯饮亡向。兹游得邂逅，素心不在多。洗耳逼瀺灂，携手登嵯峨。
——乾隆《鼓山志 艺文》

登山

盘回石磴长，龙喷护山骨。太阴閟灵兽，山鬼拱搢笏。我行志轩豁，仆喜免炎暍。孤亭憩游足，潄淙鉴毛发。古人自不朽，好事争剞劂。中凹钵盂峰，遥隐舍利窟。迤逦入山腹，虬翠更交樾。晴雨隔下方，光晦逼上阙。何当羾天门，青空辨海碣。
——乾隆《鼓山志 艺文》

涌泉寺

招提敞山曲，掬云入僧寮。灵峤填深潭，咒水龙不骄。伸指槛泉出，菌蠢聆海潮。桓桓忠懿王，神晏来相招。香花供百戏，圣箭通九霄。沙溪避忠骨，移塔凌山椒。到今一千载，支坏非一朝。兹山既名胜，朱李名题标。万沙撒恒河，谁是魁衡杓。嗟余亦何为，怀古空歌谣。
——乾隆《鼓山志 艺文》，又见
《知足斋诗集》卷三
嘉庆十年(1805年)刊本

喝水岩

舍寺寻灵源，石级下岩洞。两岩撠胶葛，鬼斧试凿空。晏师诵其中，有似牛鸣瓮。叱咤水倒流，移湫息耳哄。纵横古今字，后刻前或砻。殉名穷巅渊，爪落鸿己GFDD4。安得亡是公，听笑吞云梦。
——乾隆《鼓山志 艺文》，又见
《知足斋诗集》卷三

龙头泉

石龙吸泉脉，汨汨日夜流。力能沃赤日，摇鬛雨十州。我来坐亭槛，泄雾莽不收。望羊久相待，霅然开远眸。双江白如玦，碧海环千畴。酌泉烹山荈，谡谡枯肠搜。从者橐纸笔，请纪茲辰游。未知神灵意，恐负龙公求。险语吾不惜，高歌上上头。
——乾隆《鼓山志 艺文》，又见
《知足斋诗集》卷三

水云亭

水云在何所，迳仄眺望宽。不辞苔藓滑，爱此高青攒。石门中豁开，江水低淼漫。恍忆铁瓦殿，垂于峰山赞岏。置身白云外，始觉天衣单。徘徊双黄鹄，再举得所观。沆瀣足饮啄，岂复期素餐。
——乾隆《鼓山志 艺文》，又见
《知足斋诗集》卷三

欲登屴崱峰日暮不及而归

摄衣攀碅磳，望望上屴崱。云将喜东游，日车若西昃。天海御风涛，鼓荡临八极。敞罔心淹留，左右憺归色。子瞻宿金山，亦借颠风力。何如山中人，诛茅自耕食。相逢小青莲，君马可暂勒(闽令李君来因少留)。重游及秋清，一览扶桑赩。
——乾隆《鼓山志 艺文》，又见
《知足斋诗集》卷三
王阳开字周侯，福建永福(今永泰县)人，清乾隆十五年(1750年)举人，泉州府教授。

鼓山用蔡君谟韵

出郭三十里，屴崱峰在目。盘回石磴纡，琳宫敞山麓。梵吹引天风，清音满岩谷。邃谷多白云，云封成古屋。灵源秀且奇，茜翠森松行。峭壁墨迹悬，势若怒猊触。振策陟崇巅，天宇恣遐瞩。江海浩漫漫，洪流迅飞瀑。真境廓鸿蒙，天生是使独。我无济胜才，赏心亦已足。
——《思永堂诗钞》
同治五年(1866年)刊本
叶观国(1720～1792年)字家光，号毅庵。福建闽县(今福州市)人。清乾隆十六年(1751年)进士，官至少詹事。

涌泉禅寺遍照长老七十寿

无尽门中岁月宽，白毫光护紫金襕。少参名岳传心印，老为灵源起刹竿。弹指真令楼观见，降魔要使梵天安。即看手种千松树，已长龙鳞翠影寒。
——《绿筠书屋诗钞 循陔集上》
福建省图书馆原稿本

春日同人游涌泉寺即景
有作并赠遍照长老(二首)

