<!-- { "loadSidebar": true } -->

忽然落平地，中凹栖云寮。昔潭有毒龙，潭深龙乃骄。闻经不敢怒，掉尾归春潮。遂及神晏师，杖锡隔江招。闽王城中来，开户凌云霄。剑空王气尽，灰刼余山椒。荒丘风雨合，山暝若不朝。兴废亦有数，胜迹今重标。遥房滴空翠，殿角掛□杓。昭昭罗汉水，喷吸发清谣。(涌泉寺)

行行蹵鳌桥，少憩灵源洞。洞深石髓寒，云虚岩腹空。嵣山芒遥相车君，累砢若悬瓮。众木悄以立，风发忽生哄。一喝泉不鸣，欹岩争磨砻。近者镵刻新，左者如鸟GFDA3。登览驻游踪，恍作神仙梦。(喝水岩)

石龙盘危磴，清泉颔下流。一滴可成雨，再滴弥南洲。晶晶泉赴池，云翳风乃收。潄瀹散清气，临鉴定我眸。山脉深且曲，喷泻及青畴。桑麻江海间，万象供罗搜。称心固为好，欢惬成兹游。斯道不在远，悟者复何求？静对有源水，悬瀑众山头。(龙头泉)

苔涧溜清水，微云出洞宽。谁为置此亭，古木森幽攒。半面石壁险，箽篾纷澶漫。云与水同色，高下束清岏。粘衣云气湿，劈石流痕单。愿得吹云起，叆靅成大观。骀荡慰怀抱，乐意足忘餐。(水云亭)

一峰欲到天，极目属屴崱。何当迸丛林，牵绳系日昃。纵步上上头，崇览穷四极。天风落仙花，海水摇空色。六鳌不能背，伟哉造化力。归来摛奥词，撞钟开耳食。氵儵氵闪沛渊涵，属和金玉勒。小子难俱陈，精彩吐歙赩。(日暮未登屴崱而归)
——乾隆《鼓山志 艺文》

鼓山半山亭望江

亭依半岭俯寒流，飒飒西风山意幽。归鸟数声千嶂夕，澄江万里一天秋。烟横晚白迷荒堑，树出孤青辨远州。遥望夕阳晴雨外，断虹飞挂最高头。
——《清全闽诗录初集续》卷十
陈登龙(1742～1815年)字寿朋，号秋坪，福建侯官(今福州市)人。清乾隆三十九年(1774年)举人，署四川天全知州。年七十四卒。他还是地理学家，著有《蜀水考》

自白云洞登屴崱峰望海

平旦蹑白云，直跻翠微上。钩梯何岧峣，石壁欲荡漾。幽幽崖洞古，长林郁相望。悬广开斋堂，烟霞满屏障。心夷险不陂，游兴益恣放。思穷最高顶，因以陟叠嶂。逶迤傍径岘，迢递蹴砢琅。危峰见屴崱，万里供一望。群山正朝爽，大海恰秋涨。岛夷指点间，洲屿参差向。蓬莱何缥渺，震摇驾高浪。思当乘三峤，御风一相访。安期不可寻，波涛俛浩瀁。
——《秋坪诗存》卷一

台江泛舟抵鼓山廨院

停午发台江，薄昏憩下院。轻舟诉空明，澄波剪秋练。纡青叠层峦，积翠罗芳甸。茫茫海门潮，拍拍晴天雁。云霞既多态，烟涛亦百变。仰首望祗园，孤塔林端见。愉悦款山门，招寻宿兰殿。依草鹿行慵，投林鸟飞倦。览物机自忘，橅化心弥眷。
——《秋坪诗存》卷一

重至灵源洞宿涌泉寺白云堂

古洞尽阴邃，粘空灌云木。巨壑喷灵湫,绝岩架幽屋。石门风石含砑，断涧松盖复。初秋重杖策，延瞩豁两目。昔来岁徂春，今至气始肃。日月曾几时，风景变换速。林叶无静声，瀑流转怒洑。草枯崖觉瘦，气净岚若伏。神行度鳌背，心远出嶰谷。鹿谷倚山凹，楼阁众香馥。息意藉蒲团，淹留乞茗粥。三乘本未参，四禅亦何逐。境寂衷不烦，色空梦无蹙。惜寡赏心上，独伴白云宿。
——《秋坪诗存》卷一

天风海涛亭歌

名臣诗句大贤书，古来仅有今所无。千秋万载立屴崱，岌岌欲动高凌虚。我来仲秋气始肃，云岚四净澄冰壶。土囊噫气蓬勃喷，空中作响撼奥区，扶摇万里荡云立，潮头千丈惊雷驱，上风下涛相搏击，势压蛟蜃翻天吴，息心屏虑坐半日，已觉神气游太初。岩陬百斛倾琼酥，有酒不饮胡为乎。五虎门前木萧瑟，钓龙台上云模糊。九仙乘鲤去不返，英雄割据夫何如。神仙富贵尘土俱，茅亭亦已堆青芜。惟有高名不磨灭，至今犹耀山之隅。吾将结茅于其侧，相期与古人为徒。
——《秋坪诗存》卷九

同谢春塘民山，刘尔南、王纶启
、叶松山、江梅园、弟卓友
游鼓山涌泉寺探灵源洞

古洞阴阴磴道欹，危岩千笏立嵯峨。月薛松影云孤立，风送涛声海倒吹。涧水枯因僧喝后，石门开为客来时。摩崖姓字森森列，千古心期有所思。
——《秋坪诗存》卷一
嘉庆十九年(1814年)刊本
龚景瀚字惟广，一字海峰，福建闽县(今福州市)人。清乾隆三十六年(1771年)进士，官至兰州府。

登鼓山半岭亭望闽中形胜

石磴千八百，鸟道入云盘。长枝蔽天日，松柏青丸丸。举步苍烟破，到面山风寒。萧条众壑响，天外落飞湍。小亭试一眺，旷然眼界宽。三江澄素练，疾走静无澜。闽都十万户，郁郁如龙蟠。雄图控山海，转输走诸番。呜呼宋明末，草创亦已艰。在德不在险，喟然起长叹。
——《澹静斋诗钞》卷一
同治八年(1869年)刊本
卢遂字易良，号霁渔，福建侯官(今福州市人)。清乾隆四十年(1775年)进士，官翰林院编修。

题澄心亭

绝径临禅室，依稀得小亭。池迎新月净，窗压远峰青。鹤影迷丛竹，鱼名记纸屏。此心澄如水，幽韵倩谁听？
——乾隆《鼓山艺 艺文》

澄心亭晚坐

新亭幽旷转从容，倚槛观鱼静晚春。泼刺一声行客少，松风潭月数声钟。
——乾隆《鼓山志 艺文》
吴玉麟号素村，福建闽县(今福州市)人。清乾隆四十二年(1777年)举人，历任龙溪、惠安等县教谕。

灵源洞

石鼓郁崔嵬，高峰何屴崱。其下有灵源，其源深不测。蹑履到山腰，洞中聊憩息。无复老僧存，惟余旧题刻。洞口藓花斑，孤云自往还。岩头泉滴滴，涧底水潺潺。刚风吹古木，鬼雨落空山。泠然意境彻，杳不知人间。
——《素村小草》卷一
宣统三年(1911年)福州刊本

宿涌泉寺

地寂尘心净，天空月色凉。香风轻度帐，花雨暗平床。梵醒三生梦，钟敲五夜霜。谁云方丈室，不及白云乡。
——《素村小草》卷九

重游鼓山二首

按图几度梦游劳，今日登临又一遭。万顷桑田沧海水，千山松籁广陵涛。峰峦旧识疏狂面，兰芷新添溪涧毛。安得结庐绝顶上，长年高卧拟吴猱。

无端名利苦拘牵，恰似春蚕已再眠。是处便为欢喜地，前身疑在辨才天。三生香穗参尘劫，双屐青山了夙缘。徙倚夕阳归去晚，好风吹月送人圆。
——《素村小草》卷十

游鼓山

登临是处足移情，况此名山冠郡城。众壑闻云蒸不润，乱峰飞瀑护花明。烟开远树龙蛇动，履响空林鸟雀惊。我欲更穷千里目，天风吹送海涛鸣。
——《素邨小草》卷十
任灿字辉五，福建浦城人，清乾隆四十五年(1780年)举人，官永安教谕。

白云洞

雨洗空山石骨新，朅来随喜叩禅因。缁衣未遇嘲题午。黄绢难逢问受辛。空谷迷离云似絮，峰头冪罒歷雾如巾，瓣香浣露唫琼琯，止止庵前愿结邻。
——《柘浦诗抄》卷四
咸丰五年(1855年)刊本
刘永标字次北，号良瑞，福建长乐人。清乾隆五十二年(1787年)进士，官江苏江浦知县。

鼓山喝水岩

深潭藏古洞，虚窅冯夷舍。乳窦通泉脉，潺湲流日夜。相传神晏师，一喝便倒泻。丰碣标奇踪，此事毋乃诈。吾闻圣人语，水性本就下，如何慑佛力，乃逆天地化。安得起神禹，导之归石罅。
——《盥日斋诗钞》卷一
道光九年(1829年)刊本

龙头泉

巨灵制孽龙，叱石镇其腹。矫首驯不骄，清泉自吐属。滚滚来真源，一日三千斛。诸天风雨声，大地桑麻福。虚亭临深潭，灵气相往复。湿云隐鳞鬣，变化不可触。神物能蟠空，终当起局缩。为霖遍十洲，滋润及百族。
——乾隆《鼓山志 艺文》，又见
《盥日斋诗钞》卷一

石门

鬼斧试奇凿，劈石为山门。风云自开合，薜荔牵篱藩。仄径仅容步，豁GFDB6生朝暾。翠壁冻且滑，莾雾留苔痕。艻竹堆怪石，疑有虎豹蹲。旁临千尺潭，下与江声吞。纡徐出险奥，咫尺通天阍。
——《盥日斋诗钞》卷一

水云亭

一亭屃欹岩，四面愁颠仆。缘崖凿小径，险滑不可步。扪萝攀石栏，凭空恐不固。空洞无一物，闲云自朝暮。长江界天末，纵横走纨素。高啸激清风，灏气相吞吐。
——《盥日斋诗钞》卷一
林一桂字钝村，福建侯官(今福州市)人，清乾隆四十四年(1779年)举人，官永安教谕，卒年八十。

登鼓山大顶峰

昔登邻霄台，榕城尽一睹。今登屴崱峰，鸟石一抔土。孔子登东山，眼中已小鲁。他日登泰山，鼓山一石鼓。
——《钝村诗草》福州沈氏抄本
萨玉衡字檀河，福建闽县(今福州市)人，清乾隆五十一年(1786年)举人，官陕西洵阳县知县。

游石鼓山杂咏(八首)

浴凤池
师来曾徙龙，师去岂鞭凤。至今池水清，寂寂山鸟哢。

双髻石
鬘陀云作顶，双髻不用绾。君问四大躯，假合本成幻。

喝水岩
凭谁更喝回，一慊幽耳赏。苍岩寂无声，风松作泉响。

石门
峭立自古今，嵯峨无开合。与证不二门，林风吹翛飒。

箫湾岭
石腹涨如鼓，岩头悬若钟。何当一撞伐，直作三日聋。

剑石
千载山为砥，观者勿求痕。神工谁铸出？割此烦恼根。

白云洞
洞门日常开，云气时欲暝。无心自去来，一片落清磬。

放生池
矫俗有乞伏，施生有孟简。人人藏衣钵，谁欤具慧眼？
——《白华楼诗钞》卷一
宣统元年(1909年)刊本
鄢尚丰字步菊，福建建宁人。清乾隆间诸生。

屴崱峰望海日(四首)

晨兴超郊坰，夕憩访般若。繁星耿河汉，孤月涵精舍。谡谡松风吹，涓涓石泉泻。况复闻疏钟，迟留足税驾。

税驾企山麓，高峰藐在兹。逶迤陟其巅，攀援戒勿驰。千里扬海波，万怪骇无涯。遐哉成连侣，伫想亦情移。

情移立踟蹰，猋输若风疾，初疑薄卤沉，奄见已东隲，璀灿夺绮霞，遐迩咸可悉。倘假扶桑辉，一倾藜藿质。

藿质惭光化，诞生不可谕。思偕二三友，轻舠溯百源。远望安得济？怒涛旦夕翻。行用休征车，杖策归邱园。
——《曼翁诗集》卷上
嘉庆元年(1796年)刊本

游涌泉寺

禅关背海浔，云际一登临。水埒游神蔡，山椒响怪禽。奇闻惊佛齿，大戒洗尘心。倘悟维摩偈，无花空满林。
——《曼翁诗集》卷下
林彖字廋南，号易堂，福建龙溪(今漳州市)人，清乾隆中生员。

鼓山

山名石鼓径通幽，目尽闽天足胜游。远矗千层盘屴崱，空青一发指硫球。紫阳书迹传薪在，赵相诗篇往事留。试与禅僧同指点，天风送处海涛秋。
——《自怡诗集》卷五
嘉庆十六年(1811年)刊本
林尚铭字坦生，福建闽县(今福州市)人，清乾隆间邑庠生。

