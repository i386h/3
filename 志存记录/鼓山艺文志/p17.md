<!-- { "loadSidebar": true } -->
白云洞

千盘凭鸟道，百折下羊肠。洞口青苔厚，山中白昼长。岩花迎客笑，野鹤向人翔。雾敛峰峦紫，云归霄汉苍。篱筠疏作障，断碣架为梁。檐溜晴犹滴，松风午亦凉。行来空俗虑，到处借春光。弃业寻缁侣，焚香礼法王。供分猿献果，食乞鼠余粮。此地真堪乐，劳生只自伤。
——乾隆《鼓山志 艺文》
陈尧俞字迪光，福建邵武人，清乾隆六年(1741年)拔贡，曾掌教郡樵川书院。

游白云洞遇雨

一径入山寺，凉风吹我衣。坐惊苍雨至，遥望白云归。贝叶当窗落，昙花带湿飞。不知方丈外，何处有炎威。
——《若庵诗集》卷三
乾隆五十七年(1792年)刊本

秋日同诸子游鼓山即事(八首)

何处探奇结想劳，钓台东望一峰高。只缘世网婴身累，未睹天风送海涛。入谷周辕文尽勒，寻山谢履兴偏豪。与君同泛扁舟去，三十年来第一遭。

系缆将登屴崱峰，灵山咫尺隔千重。多岐欲作杨朱泣，导辙难寻牧竖踪。石上解衣形勃窣，林间见月语从容。诸天不是迷人处，岭半遥闻百八钟。

踏破云根路渐夷，松阴隐隐见招提。到来茗椀谈空地，刚是蒲团入定时。仙梵远闻山寂历，佛光长照月迷离。重楼半榻容高卧，那许尘劳扰梦思。

客散斋筵佛罢参，幽寻历历遍精蓝。摩崖太守名空在，喝水神僧迹可探。海涌潮声虚入阁，云拖日色暝生岚。何时得遂幽栖志，罗汉泉边结草庵。

秋阴不碍碧天长，绝顶分明见大荒。雾散龙江寒漠漠，烟消蟒穴郁苍苍。海中尽处浮空色，天地中间结混茫。安得乘槎径东渡，手携孤剑拂扶桑。

沿山十里万松盘，偃盖童童护石坛。岁久成龙标节古，秋高有鹤寄巢安。僧归净域游行乐，客去禅门览眺宽。却悔向来趋道左，荆榛满地夜艰难。

朝来揖别白云窝，自诩兹游览胜多。闻道窟中藏舍利，更从山下谒维摩。梅花有韵春先去，桂子初香客正过。余兴且須平发遣，莫教匆遽谢烟萝。

孤峰天末耸崚嶒，布袜棕鞋此处登。云磬每宵开上界，雁堂当日领高僧。买山任尔辞支遁，传钵应渠敌惠能。今日壁间留手记，居然妙教演三乘。
——《若庵诗集》卷四
谢士骥字汝奇，福建闽县(今福州市)人，清乾隆初诸生。

陪高鹊桥孝亷游鼓山次韵

蜡屐追寻屴崱峰，昙花香里觅禅宗。通霄有路风频扫，古洞无人草自封。几度穿云镌怪石，每同临水听寒松。山深六月浑忘暑，瘦骨崚嶒不道慵。
——乾隆《鼓山志 艺文》，又见
《春草堂诗抄》卷四旧抄本

登大顶旋憩喝水岩亭子

一筇天半步逶迤，合十亭前礼大悲。乱石有声流水急，千峰如画夏云奇。禅林永镇潜龙壑，山势深藏浴凤池。际此尘心消欲尽，可人回首许多时。
——《春草堂诗抄》卷四
端木元珍字拱璧，福建侯官(今福州市)人，清乾隆间布衣。

登鼓山

鸟道盘螺顶，舆人当五丁。云随双涧白，眼为万松青。泊泊泉鸣石，巍巍树翼亭。闻钟知寺近，亲与证图经。
——乾隆《鼓山志 艺文》
饶春田字心畊，福建侯官(今福州市)人，清乾隆间诸生。

重游鼓山

不到灵源四十秋，春风三月客重游。班斓石笋多青藓，少小沙弥半白头。喝水崖添新法眼，放生池忆旧名游(池畔有亭为亡友卢霁渔所建)。禅关仍是无拘束，一任闲云自去留。
——《卧南斋小草》卷二
同治六年(1867年)刊本

田振藻字文英，福建闽县(今福州市)人，清乾隆间贡生。

寻白云洞

昔闻白云洞，今作白云游。洞远不可即，白云空悠悠。湫吼雷、潭印月、天门石磴皆硉矹。终期披棘穷跻攀，坐对白云自超忽。
——乾隆《鼓山志 艺文》
林邦柱字石之，福建闽县(今福州市)人，清乾隆间诸生。
按：旧志作林柱邦，兹依濂浦《林氏族谱》更正。

游鼓山依元祖庭模公原韵

幻景欲参好叩关，白云牵袂陟高山。名贤岩刻奇尤古，我祖篇存静更闲。领略经文驯虎听，浑涵梵偈老龙还。千峰万壑皆成画，无用多传笔墨间。
——乾隆《鼓山志 艺文》
林春和字常中，福建闽县(今福州市)人，清乾隆间诸生。

寿鼓山上人遍公六十初度

带镇山门甲子周，风涛遥报已添筹。烟凝碧干灵椿晓，日醉黄英瑞菊秋。涌水尘消无垢服，屴峰石点听经头。八旬岂强青山屐，聊寄俚言祝比邱。
——乾隆《鼓山志 艺文》

游鼓山依元祖庭模公原韵

天生绝顶镇榕关，俯瞰中原百万山。灵洞水开丹鸟浴，屴峰籁息白云闲。诸岩不少花荣落，列祖曾经迹往还。为访远公扶杖至，仰瞻常在咏吟间。
——乾隆《鼓山志 艺文》
黄廷英字宝田，福建邵武人，清乾隆间诸生。

游鼓山观放生池饵鱼歌

大火西流溽署池，秋风澹荡吹江水。回沿移棹泛中流，顷刻青山过十里。为觅灵源池镜开，青天倒浸绿如绮。悄然不见一鱼来，藻荇牵空水氵弥氵弥。有客来游四五人，鱼饵不惜千钱市。一撇未与人声期，再撇细鳞尾簁簁。三撇四撇满波中，万口喁喁作欢喜。忽然拍浪水痕分，长鱼起立如人豕。扬鬐瀺灂无东西，突目翕张磨雪齿。争之不得继以怒，势吼风雷混泥滓。浊淖掀翻溅人衣，观者哄然起于嗟。鱼兮不是池中物，玉偃金横何傀傀。贪施聚食依空林，胡不为沧海东飞北溟徙？况复不入牧人梦，室家凋瘵难女仳，此时尚恣鱼饕餮，鱼何肥兮人何瘠，鱼无知兮食人食，鱼乎鱼乎饱欲死。
——《昭阳扶雅》卷三
咸丰四年(1854年)刊本

秋日登鼓山

屴崱峰何耸，秋高爽气悬。黛浮五虎臂，青控九仙肩。寺下双松磴，门开万里船。会当凌绝顶，风捲海涛天。
——《昭阳扶雅》卷三
黄元度字奉左，号藏侯，福建建宁人，清乾隆间廪生。年四十余卒。

游鼓山

万峰飞去一峰回，屴崱浓青法界开。鸟塚梵音惊日落，龙江波浪拍天来。参禅酷爱回头水，题石生怜出世才。同是昔人吟眺处，天花无恙月徘徊。
——《建宁耆旧诗钞》卷六
徐显璋字质甫，福建建宁人。清乾隆中国学生，历松溪，海澄、闽清教谕。客死福州。

乙酉初秋谢十笏约游鼓山赋此奉答

秋气澄沆瀣，飚输扇阊阖。我友早卬须，游山屐已蜡。两度走南闽，足未石鼓踏。扪籥诧日光，梦想空纷还。平生烟霞心，灵区穷卄州。如何阻幽寻，齿冷涌泉衲。尺简致咛叮，践约吾能答。去矣望云峰，信宿期禅榻。
——《质甫诗稿》卷八
道光十三年(1833年)刊本

游鼓山

夹道长松一迳通，游人指点夕阳红。半天殿宇风灵护，万里江山带砺同。撰杖愿随刘秘监，爱山谁似叶知宫。国师岩畔灵源洞，好筑茅椒隐此中。
——《质甫诗稿》卷八
郭守仁字敬斋，福建侯官(今福州市)人，清乾隆间诸生。

秋日登鼓山

偶步松阴觅故丘，遥看沧海白云浮。方山屹立千年峙，曲水潆洄万古流。清磬数声风过雁，长天一色月澄秋。梅州胜景应输此，竟日登临自解愁。
——《敬斋诗草》旧抄本
严永龄字仲修，福建长乐人，清乾隆间监生。

喝水岩

喝水僧已遐，谽谺余深洞。东涧倐流西，泠泠潭影空。清气溢素襟，不减尧露瓮。空历道心生，悠然清午梦。
——《清全闽诗录初集》卷十七
郑远芳字朝宏，福建莆田人。清乾隆间拔贡。

水云亭

纡回石磴上，更有一亭仰。仄径叠苔藓，天光照虚朗。我坐危亭中，倚阑石作丈。眺望天地宽，云白平如掌。江水环绿畴，卑流空泱漭。回首拥莫岚，超然尘外赏。
——乾隆《鼓山志 艺文》
陈廷钅黄字尹涵，福建侯官(今福州市)人。清乾隆间诸生。

国师岩

自昔有国师，蒲团坐石鼓。说偈优昙香，无声散花雨。左右踞巉岩，巍然伏龙虎。百兽迹遁逃，山魈频战股。卓锡入层云，灵岩坠尘宇。绝顶覆松楸，仿佛鬚眉古。洞阴穿涧风，苔滑流石乳。寂寂暝烟中，老猿作人语。
——乾隆《鼓山志 艺文》
胡公焕四川犍为人，清乾隆间诸生。

登鼓山(辛巳五月)

石鼓摩霄列翠屏，振衣登览极沧溟。修罗垂地千寻碧，古栢参天万丈青。何室不为镌佛相，有台皆可望仙灵。列来消尽黄尘虑，流水桃花洞不扄。
——乾隆《鼓山志 艺文》

按：辛巳当系乾隆二十六年(1761年)。

林春旸字常宾，福建闽县(今福州市)人，清乾隆间诸生。

游鼓山依元祖庭模公原韵

涌泉寂静键玄关，苍郁凌云屴崱山。万象幽岩凭眺望，一泓清涧偶偷闲。灵源开朗喧声杳，寿壁昭明仰止还。人定钟鸣香刹里，毒龙清省寸心间。
——乾隆《鼓山志 艺文》
郑廷涖字慕林，福州侯官(今福州市)人，清乾隆间书贾。

壬子除夕宿鼓山涌泉寺

闲忙虽异致，卒岁各有荣。今夕复何夕，得为尘外身。季月已云殚，空山绝送迎。镫悬诸品净，松艹热乱峰明。普茶从香积，喃喃梵呗声。沙门无栢酒，烧笋作香羮。趺坐法云地，经帙烛纷陈。岁分景更寂，古寺独行行。回忆去年时，烦跼沉嚣尘。禅房一寤宿，益觉世情轻。东山忽已曙，喜见年复新。
——《书带草堂诗钞》
乾隆六十年(1795年)福州刊本

冒雨登鼓山

宿雨篷背湿，古岸登春晓。曲曲转云岩，惊起山中鸟。松滴响蓑衣，履声回树林。行看雨色中，露出化城小。
——《书带草堂诗钞》

憩鼓山第一亭

石壁飞泉作雨声，万重丹碧卫孤亭。支筇人倚风松下，闲看烟中鹤洗翎。
——《书带草堂诗钞》
邓观余字醉山，福建侯官(今福州市)人，清嘉庆时诸生，能诗善画，每作一画，必系一诗。

乙酉花朝后五日，同陈蓬海、
董剑侬、齐韶齐、宋雪舫、宋国兴、
陈英仲，六度游鼓山宿涌泉寺

游山如看书，不厌千回读。又如好朋友，时常在心腹。我来经六度，愈觉佳处熟。早晨方蹑屐，大雨洒春服。停午开霁色，乱山飞怒瀑。人爱晴时游，我爱雨后瞩。一洗千芙蓉，朵朵明新绿。青霭散郊壑，白云布林木。熊馆逡巡深，蛇径蜿蜒矗。寒风出古洞，欲入难秉烛。猿猱畏枳棘，欲行脚又缩。岩葩舒细锦，涧溜敲碎玉。虎踪没苍苔，仙蜕遗幽谷。石竖当狭路，磴湾见茅屋。惊声走鼪鼯，避人呦麋鹿。丹梯倚天根，披蓁步踯躅。引领眺海门，落日红浪簇。俯瞰飞鸟归，仰首星躔触。言入涌泉寺，东际楼中宿。谈笑坐清宵，盍簪朋五六。把酒劝君醉，愿言良会续。理达导性灵，物变淡人欲。耽兹物外游，敢云山水福。
——《醉山诗存》。三山沈氏抄本
谢曦字育万，号发川，福建闽县(今福州市)人，士骥子。以笔墨游诸幕府，不谈公事。清嘉庆元年(1796年)举孝亷方正，年八十九卒。

游石鼓次端木韵

