<!-- { "loadSidebar": true } -->
闰五月十九挈次儿士頣、侄孙鹤龄
及莲卿、达夫二甥宿鼓山僧院

寒泉潄石鸣天风，阳乌跃影骄长空。松柏一迳趋山背，中有兰若光玲珑。楼阁华严现弹指，岩扉清翠高凌穹。我从前年辞帝阙，归来唤作灌园翁。勋名富贵久如梦，依山结屋甘长终。平生海内半游迹，每从佳处穷天工。蓟北烟云岱东雨，湖西花柳岳南峰。滕王江阁剔残碣，武夷仙府趋灵宫。吾郡名山首石鼓，九仙乌石难希踪，乘兴频蹑阮孚屐，去来无定浮云同。今年游兴尤豪健，入山先噉荔枝红。灵源洞口试顾渚，国师岩下逢宝公。青山绿树尽如此，白日黄鸡何太匆。掰笺斗韵二三子，各以尖叉专其功。或吟耸肩或拥鼻，我亦见猎号寒虫。朅来初地得新句，也思呈佛撞清钟。夜深灯灺人语寂，皎皎凉月生于东。
——《绛雪山房诗钞》卷十八

挈黄莲卿甥(瑞麟)
登鼓山宿东际楼(八首)

有约登山兴，篮舆戒诘朝。草香秋露湛，日色早烟消。榕影碧横涧，稻花黄过桥。东来岚翠重，迎面起岧峣。

小憩留云院，阶前众绿环。残灯谁借榻，初地此登山。答响泉如语，依禅鸟亦闲。扶筇腰尚健，长啸上孱颜。

忠懿更衣地，危亭长绿苔。万松围寺古，群嶂逼天开。云影向空尽，江光如画来。甘棠遗港在，凭眺共低徊。

育育鱼知乐，粼粼水有声。方塘恣游泳，寒碧浸空明。佛法先无苦，天心本好生。我躬频到此，为恐校人烹。

楼阁空中现，华严宝相庄。金银开佛界，钟鼓礼闽王。尘海自喧寂，名山常老苍。宋碑与唐刻，劫火几沧桑。

只觉江天近，不闻鸟雀喧。两峰盘绝涧，一水涌灵泉。隔洞绿成海，悬岩青到门。自从泉倒喝，奇景辟乾坤。

江月天风句，曾闻屴崱游。欲倾沧海浪，一写暮山秋。余亦耽高詠，诗还感互酬。会当凌绝顶，双髻指琉球。

二十五年前，僧楼襆被眠。今霄重话雨，旧梦已如烟。水月三生果，松风一榻禅。夜阑钟响急，清梵落诸天。
——《绛雪山居诗钞》卷九

宿鼓山僧院(二首)

吹来岚气碧氤氲，香火绿深礼佛勤。到眼云平千嶂暝，出林钟远四山分。天风石鼓空中悟，禅界樨香定后闻。更向经龛听梵呗，旃檀炉热手频焚。

东际楼高逼斗牛，大千世界望中收。五更雪色孤峰月，七里松声一枕秋。落木空山时摵摵，白云沧海两悠悠。残灯清梦归何处，记与昙林惠远游。
——《绛雪山房诗钞》卷三

题鼓山喝水岩

一喝当年水倒流，松门苔径记前游。沈沈鸟雀树前没，历历帆樯天半收。江海气蒸危蹬雨，笙钟声捲暮山秋。忘归我亦同顽石，三宿重为桑下留。
——《绛雪山房诗钞》卷七

下山憩茶庵

数椽精舍与蜗分，憩足阶前看夕矄。秋色上衣双袖觉，泉声如雨半山闻。评茶客到瓯吹雪，挑笋僧归担入云。水影连天霞绮薄，西风枫叶叫鸦群。
——《绛雪山房诗钞》卷三

与莲卿话开山旧事

浴凤驱龙迹未磨，开平日月去如梭。东南霸气销钟鼓，山水清音出薜罗。灵液远含云海润，神僧奇比雪峰多。只今铜点秋风夜，谁续闽山石鼓歌。
——《绛雪山房诗钞》卷九

闰九月十九日
同莲卿重登鼓山宿白云堂

青山一笑落吾曹，匝月重来屐齿劳。与佛有缘常再宿，好游无具敢称豪。泉飞秋籁筛寒玉，松并江声作怒涛。却望亭前烟历历，万峰围处一峰高。
——《绛雪山房诗钞》卷九

七月望后挈次儿士頣
侄孙鹤龄宿鼓山涌泉寺

十年鸿爪认依稀，重挈儿孙宿翠微。山色不随青鬓改，泉声还逐白云飞。定中海月窥僧榻，空外天风冷客衣。鱼梵未喧尘影净，沈沈楼阁坐朝晖。

群峭摩天崱屴高，闾阎十万渺秋毫。青盘鹤翅回孤屿，白走龙宫捲怒涛。放眼居然双髻小，传声真觉九天豪。竿丝我亦垂纶手，欲傍珊瑚去钓鳌。
——《绛雪山房诗钞》卷十七

白云堂题壁次徐惟和先生韵

曈曈海日散朝氛，寺古苔花绣篆文。入谷风添千嶂鼓，登楼僧踏一梯云。江天水月空人相，昏晓钟鱼证我闻。到此方知灵境净，尘心早已息如焚。
——《绛雪山房诗钞》卷十七

涌泉寺僧送牡丹(四首)

樱桃作态未抽芽，寂寞萧斋蝶不哗。多感穿云增白足，一肩香露送名花。

连朝薄雾散东风，酥雨霏霏润更工。忙到小奚还解事，哥瓷栋色供新红。

薝蔔旃檀味不分，带来屴崱岭头云。也知米汁禅门戒，多事沈香醉夕醺。

嫣紫鞓红价自高，金花笺上洒宣毫。夜来十色珠灯影，照耀诗人蜀锦袍。
——《绛雪山房诗钞》卷十八

半山亭遇雷雨(二首)

急雷驱雨裂崖惊，不辨雷声与雨声。我恋青山山峦我，飞泉百道送归程。

磴道纡徐滑藓苔，鲜妍新叶隔崖开。留云仙榻在何许，带得满衣松翠回。
——《绛雪山房诗钞》卷十八

憩白云廨院

夹涧喧逐树半淹，奚僮赤足怯峰尖。当门万丈红泉塔，绝似香炉挂水簾。
——《绛雪山房诗钞》卷十八
龚文龄字蔗汀，福建侯官(今福州市)人，清嘉庆二十五年(1820年)进士。

天风海涛亭

才从喝水岩前过，又上危亭踏绿莎。瞰到琉球双髻影，海风吹月晚潮多。
——《击钵吟》卷下
道光七年(1827年)荔香社刊本

徐经字芸圃，福建建阳人。清嘉庆中诸生。尝旅游川楚各地。

题鼓山蔡永觉禅师小照

看到十二会，间行六合外。人谓老头陀，谁知穷措大。打破人鬼关，参透野狐禅。不儒亦不佛，是乃散神仙。
——《慎陟集诗钞》卷三
光绪二年(1876年)刊本
刘云福建邵武人，清嘉庆间诸生。

游鼓山

横峰青不断，石鼓报清秋。风撼千门夜，霜飞万壑幽。榕阴烟外寺，蜃气海间楼。邈尔尘襟涤，徘徊最上头。
——《昭阳扶雅》卷八

登屴崱峰

路尽鸟飞外，岧峣俯碧寰。风声奔夜雨，涛势挟秋山。莫辨重云隔，闲看片月还。孤亭今古峙，清兴晚霞殷。
——《昭阳扶雅》卷八
陈庚焕(1757～1820年)年道由，一字惕園，清福建长乐人，嘉庆岁贡生。

初登鼓山

翠微路转大江横，回首烟霞隔冶城。松径秋涛尘籁绝，稻田野水篆文明。千村下视群山伏，两港遥通一掌平(江自怀安故治分二港，北港抱城绕左而南下，南港沿旗山、方山之趾，东趋出峡，复合于马头)。步步就高还起敬，昔贤游屐此经行。
——《惕园诗稿》卷二
咸丰元年(1851年)刊本

初到山门

松阴一道转修蛇，如砥平行意境赊。屴崱才看真面目(在家日对大顶，至此方知其耸拔，如图经所绘)，香炉犹绕旧烟霞。顿忘世路尘劳扰，倍觉山林逸趣遐。迢递疏钟云际落，始知身在梵王家。
——《惕园诗稿》卷二

东际楼夜话

白云堂静月微明，东际楼高夜气清。说梦幻犹征至性，谈心彻即了无生。丁丁隔院棋声近，谡谡前山籁响轻。已觉尘缘消欲尽，况闻邻梵动晨鲸。
——《惕园诗稿》卷二

诸君游灵源脱履下涧，探国师岩，
予不能从，明日再登石门，至
白云廨院，访积翠庵，遇雨不果上

槖驼少见笑前闻，杖履何期逐屐裙。晚始来游惭老我，具堪济胜赖诸君。石床未许随缘上，积翠犹悭半榻分。惟有水云亭下路，依依回首恋斜矄。
——《惕园诗稿》卷二

在山中日，入灵源洞，憩
龙头泉,过石门，探忠定、文公诸石刻

潭空龙去寺宏深，选胜还应更入林。江上忘机鱼自乐，洞中访古客相寻。摩崖剔藓蒐名翰，倚树听泉涤素襟。频度石门看未厌，紫阳遗墨在岩阴。
——《惕园诗稿》卷二

山游书怀

儒门禅客两悠悠，问水寻山亦浪游。顾我饱歺香积饭，阿谁真见鼓山牛。尘心颇觉浮生幻，云壑粗偿胜赏幽。日过回廊看永觉，老人无语自风流(在寺日至祖师堂，观永公塑像，颇能记其仿佛)。
——《惕园诗稿》卷二
王纴兰字元忠，号云峰，福建邵武人，清嘉庆中贡生，工书法，精音律。

喝水岩

合沓奇难测，群峰绕作城。众凉生夏壑，一水泻寒声。龙虎争盘踞，乾坤自晦明。紫阳书朗在，吟望若为情。

——《昭阳扶雅》卷八
宿白云堂
息影僧寮悟佛缘，柴扉斜掩白云眠。二三更夜秋如水，百八声钟月在天。尘世几人醒大梦，乾坤无处不初禅。乔松静度龙吟曲，卧忆岩居似听泉。
——《昭阳扶雅》卷八
刘安善字敬斋，福建永安人，清嘉庆中贡生，官永春训导。

游鼓山

第一闽山久著名，偶来莲社订新盟。咒龙坛下遗氛净，喝水岩边寂念生。云海荡胸眸乍豁，风泉涤虑听初清。尘缘未断浮生梦，惭愧秋堂梵呗声。
——《闲闲堂诗钞》
民国十九年(1930年)福州印本
黄淑畹字纫佩，福建永福(今永泰县)人，黄任次女。

民国
虚云(1840～1959年)名古岩，又名演澈，初字德清，湖南湘乡萧氏子。少喜禅理，十九岁弃家往鼓山为僧，拜妙莲和尚为师，更跋涉万里，叩求高僧教益。清光绪中，他兴复云南大理鸡足山古钵盂庵。民国十二年(1923年)，重建昆明古华亭寺，十八年(1929年)夏，来闽，为鼓山涌泉寺方丈。二十三年(1934年)往广东南华寺。中华人民共和国成立后，曾出席北京中国佛教协会，于1959年7月29日示寂，世寿一百二十岁。有《语录》、《开示录》、《自叙年谱》传世。
回鼓山

不返家山四十年，今来松竹尚依然。岭头顽石皆无恙，案上金经尚有传。燕去未知为客久，鹤眠依止坐禅前。蓬飘萍聚应难定，祖席何人振法筵。
——《天下名山录》卷二
台北新文丰公司印本

鼓山雨后晚眺

雨醉山初醒，寒光入座微。荒烟依树白，落日染山绯。

樵唱采樵返，渔歌罢钓归。疏钟云外响，惊起鹤横飞。
——《天下名山录》卷二
中华人民共和国成立后
朱德(1886～1976年)字玉阶，四川仪陇人。早年加入同盟会，参加辛亥革命活动，后往德国留学，1922年参加中国共产党，又往苏俄学习，旋回国，先后任红军第一军团团长，中国工农红军总司令，中国人民解放军总司令。建国后，任中华人民共和国副主席，全国人民代表大会常务委员会委员长。
游鼓山

一九六一年二月四日立春日
鼓山高耸闽江头，面貌威严障福州。纵有台风声猖獗，从来不敢到闽侯。
——《朱德诗选集》
人民文学出版社印本
郭沫若(1892～1978年)四川乐山人，早岁留学日本，学医，回国后从事文艺运动，开展新诗创作，组织创造社。1927年参加中国共产党，次年往日本，抗战时期回国。建国后，任政务院副总理，中国科学院院长等职。

游鼓山(二首)

一九六二年十一月八日
