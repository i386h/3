<!-- { "loadSidebar": true } -->
石鼓山龙山从，首作闽邦之巨镇；花宫窈窕，长为禅学之稠林。嗟宗风偶替于先年；幸旧案重拈于此日。机从天启，道待人洪。恭惟永觉大宗师慧云含涧，杲日当空。系出西山，家富七贤之学；英蜚艺圃，笔生五色之花。忽厌筌GFDD0，思穷神奥。偶触机于南泉刀下，遂归心于黎水桥边。摆手出寿昌，夺来不传之印，卧舟过剑水，抛却久蕴之珍。洞上宗风，宜复起于兹日；南来道脉，信独荷于一人。不沛屯膏，曷濡渴望？时虚鼓山之席，仰借荷岭之辉。伏惟宝杖垂光，法幢移彩，摛毒龙于巨海，全露爪牙；射圣箭于重城，侭教围绕。庶人天于焉胥庆，山海顿尔增荣。崃等临楮，不胜颙望驰神之至。
——乾隆《鼓山志 艺文》
元贤生平见《诗》。

重建鼓山涌泉禅寺碑

天下之事佹兴佹废，若靡有常；然亦若有常而不可强者，则时焉耳。时之未至，虽巨力任之而弗就；时之既至，虽绵力举之而克成。吾于涌泉之事见焉。
自涌泉之废于嘉靖壬寅也，僧之欲力起其废者不一其人，需之至九十载不一其时，而卒莫底绩，至远延博山父子主其席。彼望重一时，僧众乐归，诸檀乐护，则兹寺之复宜同插草，而竟以博山任重辞去，此岂非时之未至，虽巨力任之而弗就者乎？余之来兹山也，在崇祯之甲戌。其时寺中犹半草莽，有大殿巍然中立者，宫保曹公同僧道东、智谛所建。殿之傍为斋堂，堂之后为客寮，为香积，为库司，则皆众僧建之以延博山者。殿之后为法堂，堂之右为方丈，则僧宏晓之力也。方丈之前为禅堂，乃以西庵改为之，狭陋不足以居广众。余时徘徊四顾，凛然有弗胜之惧。是冬，兵宪林公弘衍为建钟鼓二楼。明年，曹公为建天王殿。丙子秋，为建藏经堂于法堂之东。
丁丑春，余以间谷大师没，千里赴吊，遂留居真寂，凡五载而后归。归则见大殿为海风所劫，两角已崩，淋漓满地，虽佛象如生，而金碧亦且剥落矣。乃谋再造，即命石工甃殿前月台及大庭石。明年癸未，求术于建州。冬，乃鸠工造殿，复移正天王殿而益其旁为十方堂。甲申夏，于大殿左右各翼以游廊，而上达于法堂。廊之西为禅堂，大中丞邵公捷春之所建也。堂之前为梵行堂，乃改旧禅堂而广之，用居行僧。梵行之西为圊，为湢，凡十二间。冬复建伽蓝、闽王二祠于殿之左庑，建祖师、寿昌二祠于殿之右庑。乙酉夏，改斋堂南向，斋堂前为白云堂，以待宾客。白云之东为小客寮，即移昔之客寮于此也。斋堂之东为香积者六间。丁亥，塑三宝、天王诸大像。庚寅，建净业堂于白云堂之前，建华严堂于梵行堂之前，建碓磨坊于寺之东臂。癸己，重建山门。至是而寺之废无弗举者。
是役也，前后凡十五载而功始竣，是皆龙天之默荫，檀那之乐输，僧行之勤劳，而余实尸居丈室，说颟顸佛性，证瞌睡三昧而已，初不知其何以至此也。此岂非时之既至，虽绵力举之而克成者乎？是知天下之事，功不可以倖成，势不可以力争。大易为五经之源，而吉凶悔吝惟时是趣。孔子为诸圣之尊，而仕止久速惟时是律。时乎！时乎！其可违之以自立乎？寺既成，例当有记，乃为纪其岁月，用贞之石云。
——乾隆《鼓山志 艺文》

铸法华钟疏

众生碍于形，局于方，分寸成隔而不能通，其能通者惟声与闻也。是知声之所暨最广，而闻之所迨最神。凡寓内齐众之法，醒众之方，捨声、闻无能及者。
今上自朝廷，下及僧舍，凡警晨昏，齐进止，必有藉于钟。岂非钟以声闻为用，乃处众者所必资乎？至于释典所载，冥途闻钟声而苦具为之顿息，关内闻钟声而髑髅为之顿碎，则其用益神矣。
鼓山涌泉寺辟草重创，能始曹公首建大殿、斋堂，得山林公乃于大殿之前，建钟鼓二楼。乃方伯申公来游兹山，遂捐俸金，命范法华铜钟。由是遣僧行乞，翼成胜事。
夫以《法华》而入钟声，以钟声而宣《法华》，俾人人著耳孔，即领全经。无劳濡滞草庵，而顿获家藏；不庸走出火宅，而稳驾白牛。其为福田，利益为何如也？抑闻钟之为器也，必三合而后成声，必五合而后成闻。夫声必假于三合，则声而非声矣；闻必假于五合，则闻而非闻矣。声而非声，则非声之声逼塞虚空矣，闻而非闻，则非闻之闻，周遍法界矣。从兹悟入，鼓山钟早铸成了也。如其未然，且待一火功成之后，自有大口阿师，普为一切人说破在。
——乾隆《鼓山志 艺文》

鼓山志序

鼓山之镇我闽也，非独以其形胜奇伟，足昌群峦，实以诸祖之硕德宏声，辉煌千载。故东南半壁，咸式仰之，是岂令其湮没于凉烟荒草，而弗之传乎？夫考古传今，实惟志之是藉。兹山古无志，志之自明永乐间善缘始。然序列无纪，采录亦疏，观者病之；至万历戊申，郡绅谢在杭同布衣徐兴公再为纂辑，则纲举目张，井然有纪，旁搜远揽，纤愁靡遗，大有功于是山者也。迄今四十六载，黄金重布，绀宇再隆，石门壁耸于青霄，毒鼓雷轰于白日，亦庶几续狮絃之绝响，继喝水之遗声。且游屐日众，歌咏日繁，兴公复采而集之者二卷。及余自浙东归，兴公以所集见付曰：“火勃老矣，精力弗逮，师其卒成之！”余顶受如获瑾璧，由是乃因前志而更修之，详其所未及收，广其所未及纪，间有讹误者正之，泛滥者删之，合之为目者六，为卷者十有二。余山野之鄙人也，三长有愧，五技俱穷，何敢妄登作者之坛，但为当今之世抱长才者，方志图其大，弗暇及此，或有余力者又鲜究心禅学，则以兹山为登眺之区，吟啸之境而已，任是者实鲜其人。况余今年已衰暮，木末残照，光景几何，释今弗为，后将安托？故不揣愚谬，谬成斯志。志成于山野之笔，不敢邀弁首于名门，但自叙其颠末，以告来者云。
——元贤《鼓山志》卷一

永觉禅师寿塔铭

甲申之春，乌程陈白庵太守以余老且病，为营寿域于涌泉寺之西畬，继以世难，阻弗克成。迨辛卯冬，功始竣，而余老病益甚，因思圹中片石，后人必欲邀荣光于峻秩，假藻绘于鸿章，是重余之愆也。然考古诸师，有自状其行者，有自铭其塔者，世所共传，不以为非，乃效颦而为之。
余名元贤，字永觉，建州建阳蔡氏子，禀性枯淡，不乐世氛；又才实迟钝，不善趋时，故虽习儒业，为邑诸生，而每怀出世之志。至年四十，始弃妻子，往建昌寿昌寺，礼无明和尚落发。未几，谬承心印。及和尚迁化，往依博山三载，又归闽隐山一十二年。灰头土面，拟与草木同朽。一日，因谒闻谷大师，力勉其出世，遂推主福之鼓山，因以大戒付之，时年已五十有七矣。继而历主泉之开元、杭之真寂，剑之宝善，后复归鼓山，乃重创梵宇，诸所撰述并语录，凡二十种，计一百余卷，并不藏丑拙，恣世指摘。
呜呼！生平履历，浑如昨梦，一场败阙，难免高鉴。其入道为最钝，其出世为最迟，其应世为最拙，又不能广罗英衲，以张大其门庭，较之诸方，若跛鳖之望飞龙，何足道哉！今年已七十有五，不久将化为异物，故预为此圹以待，亦预为之铭，其铭曰：
是谁髑髅，建兹窣堵。寿昌之儿，石鼓之主。不通世情，一味莽卤。志大言大，眼空佛祖。据兴圣座，呵今骂古。役鬼驱风，重建兹宇。撇下皮囊，掩藏荒坞。莫道无口，有声如虎。生耶死耶？请绎斯语，广告来者，谁继吾武？
——乾隆《鼓山志 艺文》

《鼓山无异大师衣钵塔铭》有序

博山无异大禅师既迁化，弟子智訚辈奉全身，塔于本山栖凤岭之阳。吴宫谕应宾已为大书特书铭之，而弟子之居闽中鼓山者，以师实开化鼓山，厥功靡眇，特请衣钵，拟建塔以寄永思，力弗克就。今春贤自浙归闽，众复请住鼓山，乃率众建塔，藏衣钵于钵盂峰之前，去师迁化，则十有二年也。众谓塔不可以不铭，复请于贤。贤于师为法门昆季，而实禀具于师，且相依三载，屡尝法味，有师资之义，不可忘也。但自师既没，虚空中忽见坑壍，未得焚片香于栖凤，实贤隐痛而不能言者，呜呼！铭师之塔，乃在今日也耶！
据状，师讳大舣，一字元来，学者称无异和尚，龙舒沙氏子。年十六，有出世志，逸游金陵，过瓦棺寺，闻雪浪师讲《法华》，喟然叹曰：“是法非思量分别所能解，习讲何为？”遂弃去，过五台静庵通和尚，乞为薙落。通诏习空观，每观心露地，身土湛如，如是者五年。别通，往参无明老人于宝方，及见，以为一簑笠翁尔。乃入闽，止光泽之白云峰，仍以空观为事。一日，因宝方、印宗上座到，勉以参究。因举船子藏身话，忽疑情顿发，凡五旬有半，于赵州有佛无佛处，如释重负，遂作《心经指南》寄宝方，方立焚之，复书云：“直待饮光破颜，别出相见。”而印宗亦勉以偈，有“低头始见月孤明”之句。师犹自负所见，以为老人或不我知也。乃趣宝方，尽呈伎俩，曾不得一颔。居再阅月，形色枯瘁，望之似木鸡矣。
一日，从赴玉山途中，扬扢洞上，宗旨时得，印可忽问佛印云：“蚁子解寻腥处走，苍蝇偏向臭边飞，是君耶？是臣耶？”师曰：“臣边事。”方呵曰：“大有人笑你在。”师曰：“前何以是？今何以非？”方曰：“此一非，一切非矣。”既达，避人端居。顷间，闻护法神倒地，不觉心开，呈偈曰：“玉山诱一言，心灰语路绝，几多原解会，如佛汤浇雪。没巴鼻金针，好因缘时节。梅蕊绽枯枝，桃花开九月，触目如休辨别，急水滩头抛揬篙，溺杀无限英雄客。”方曰：“一到多门又到门后。”别居宗乘堂三载。一日，睹登树人，始澈源底。趋谒宝方，入门便拜。方问：“近日事何如？”师曰：“有个活路，不许人知。”方曰：“因甚不许人知。”师曰：“不知，不知。”方举婆子烧庵话诘师，师曰：“黄金增色耳。”复举元则龙吟雾起公案，命师颂。师援笔立就曰：“杀活争雄各有奇，模糊肉眼岂能知？吐光不遂时流意，依旧春风逐马蹄。”方笑曰：“子今日方知吾不汝欺也。”师自是佩离文字，印入正遍知海，香幢刹土，涌没毫端，多闻总持，得大无畏正偏妙挟，圆顿双销，不知五位之为三元，六相之非三堕矣。方乃命首众。
