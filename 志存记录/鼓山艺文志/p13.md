<!-- { "loadSidebar": true } -->
赵国麟字仁圃，山东泰安人。清康熙四十八年(1709年)进士，授庶吉士，乾隆时，官至文渊阁大学士。

登鼓山游喝水岩

出郭尘事静，缘畴铺苍茵。丘屿互起伏，洲渚相依因。朦胧初日上，远水光如银。袯襫四五辈，柴门闭秋阴。曲径道山麓，松风响梵音。石净不可唾，天空若可扪。忽于峻绝处，奥衍开山村。修径围短砌，石老绣苔纹。绯殿隐丛树，禅关护白云。墙外折幽境，涧底通灵源。磊砢别有洞，巉削实无根。平桥坦危□，高轩豁远襟。古桂散清馥，琪草垂芳芬。摩挲石上字，苔藓多龙文。径丈考亭迹，岩岩涧之滨。仰瞻屴崱顶，天风吹无垠。攀跻乏济胜，海涛想空闻。徘徊石壁下，千载有同心。古人如可作，忘归我亦云。
——乾隆《福建通志 艺文九》
徐葆光字亮直，江南长州(今苏州市)人。清康熙五十一年(1712年)探花，授翰林院编修，福建乡试正考官。

游鼓山赠恒涛和尚

鼓山七闽秀，奇勝兼沧溟。城东列严嶂，屴崱何亭亭。滉漾浴朝旭，嵯峨矗天星。清和雨初霁，濯濯开幽坰。窈窕陟松磴，飘飖敞云屏。拂衣谢纷乱，洗心及清泠。灵泉化城涌，岩窦开金庭。千年象教力，一扫潜龙腥。梵呗隔山应，烟月连崖冥。高僧接软语，一夕尘劳醒。
——乾隆《鼓山志 艺文》

自浴凤池游白云洞(三首)

雨色闭空山，隔岭闻清磬。俯瞰白云泉，倒落莲花影。

披径陟崇冈，招提指上方。危崖半边屋，古佛一龛香。

山高别有天，石罅疑无路。脚下乱云浮，一杖凌虚度。
——乾隆《鼓山志 艺文》

赠茶园老衲

结屋石庐下，尽日风吹雨。岩上无心云，偶然自飘举。
乾隆《鼓山志 艺文》
吴文焕字观侯，福建长乐人，清康熙六十年(1721年)榜眼。授编修，累官湖广道监察御史。

石鼓纪游(二首)

松岭
崚嶒万磴俯群峰，幽梦频年喜过从。惊瀑垂帘趋蜃壑，炎曦却驭避虬松。山中客健餐花兴，云外人迷采药踪。那得石间谋一醉，卧看萝月影交重。

涌泉寺
此山胜在以泉灵，最擅泉灵有此亭。尘抱到来真自涤，醉狂行处定全醒。云生顿觉双江白，烟尽遥收列岫青。独恨石头山路滑，不教顶上纳沧溟。
——乾隆《鼓山志 艺文》
李开叶字求实，福建闽县(今福州市)人。清康熙六十年(1721年)进士，官翰林院编修。

游鼓山

峰排石鼓高插天，万磴松华寺涌泉。居山僧老能不俗，五百人中一白足。我与骑龙上帝乡，路转灵源水一方。不识何人喝水去，水回龙吼云生凉。天门千尺丹梯步，古洞层霄白玉柱。潮音遥送海东来，蜃蛟楼阁坠烟雾。剡藤扶我屴崱峰，摩空万仞削芙蓉。星辰摘弄天倒影,惊摇云汉下虬龙。悲风何处来天地,片石摩挲扪古字。万里风涛去国心，茫茫天海孤臣泪。紫阳起挽百川东，波澄大海迥天风。擎霄鳌峰岩岩立，一画千年万怪空。
——乾隆《福建续志 艺文十三》
林铎字英生，福建莆田人，清康熙中贡生。

赠僧心穆往鼓山受戒

遥来碧水路几湾，踏雪寻师到此间。草刬前知承五叶，钵传今复度三山。修持净土蒲团乐，跋涉行装锡杖闲。约待梅花初放候，紫璜绝顶晤清颜。
——《葵园草诗集》
道光五年(1825年)刊本
王之邻字美厥，福建龙溪(今漳州市)人，清康熙中诸生。

喝水岩

久约名山债未偿，年年迢递水云乡。闲庭叶落肥新火，短阁僧行倚夕阳。欲借宗风存手眼，全凭洗雪易肝肠。阴晴省识看花雨，不湿空明字数行。
——《羽声集》旧抄本

晤永觉和尚

溪云买棹古茶洲，寻向精蓝最上头。一径乱松寒竟日，千峰返照雨如秋。因思汉语烦高座，又动文章老倦游。海内风情多黯淡，半天钟磬至今留。
——《羽声集》
黄勉字子成，福建侯官(今福州市)人，清康熙中诸生。

同游灵源洞和曾客生韵

着屐寻幽倚杖藜，暮烟轻抹夕阳低。云归古寺疏林晚，月上千峰一鸟啼。听去寒松疑是海，喝回流水不成溪。山花正好西风恶，狼藉階前踏作泥。
——《清全闽诗录初集续》卷六
许友字有介，一字瓯香，福建侯官(今福州市)人，清康熙间诸生，善书画，工诗文。

龙洞

怪岩几千古，籐萝挂其膝。有洞可行人，仅容六与七。谡谡皆秋风，炎炎无夏日，云从洞口入，水从洞口出。
——《米友堂诗》旧抄本

宿鼓山寺

涧水流残石发香，苔衣千古蚀山光。游人睡起思无那，山鸟衔花背夕阳。
——《米友堂诗》
王九征字明侯，福州侯官(福州市)人，清康熙间诸生。

涌泉寺

绝壁三千丈，危梯百二盘。云中飞鸟没，眼底大江宽。凤尾松筠古，龙头日夜寒。秋光何限思，徙倚独长青。
《清全闽诗录初集》卷十
谢崧字毓南，福建宁化人，清康熙间诸生。

游鼓山

松岭接霄汉，深林径可通。为寻真隐处，直上最高峰。夜净一天月，潮生万里风。山僧浑不俗，相对话鸿濛。
——《汀南廑存集》卷四
同治十二年(1873年)刊本
道霈(1615～1702年)字为霖，建安(今福建建瓯)丁氏子，出家涌泉寺。清康熙二十三年(1684年)为住持，四十一年(1702年)示寂。

登屴崱峰

屴崱崛然起，迢迢一径通。万峰争列下，二水竞朝东。日月看驰逐，乾坤若转蓬。十年何不到，身在此山中。
——《全闽明诗传》卷五十二
游绍安字鹤州，号水心，福建福清人。清雍正元年(1723年)进士，官刑部郎中，南安知府。他曾协助黄任修《鼓山志》。

游鼓山

屴崱巍巍控海东，登高迥瞩眼中雄。灵源倒喷天花落，石鼓遍腾梵语通。客路欹袤千树雨，寺钟断续五更风。诗人到此探奇胜，不为春游任转蓬。
——乾隆《鼓山志 艺文》

喜晤定超上人

竹杖芒鞋不系钱，飘然一衲入层巅。喜从惠远同携手，疑向洪崖共拍肩。石燕翻风来海底，木鱼敲雨落峰前。白云不是闲无主，去住名山好缚禅。
——乾隆《鼓山志 艺文》
吴九叙字瞻侯，福建侯官(今福州市)人，清雍正二年(1724年)举人。

鼓山纪游(六首)

草笠芒鞋喜看山，山容葱郁迥回环。冲炎迢递沿村去，小立桥东水一湾。

孤兴都忘足力疲，欻然山势叠厜厂羲。门前第一闽山字，不羡唐崖与汉碑。

嵚岑磴道夹松篁，好鸟幽吭宛转将。虽是蹒跚烦脚步，倦来枕石即羲皇。

更衣亭馆郁嵯峨，海韵天风领略多。帝座可通身世小，空山清籁激狂歌。

塔影岚光曲折通，巉巉路转接琳宫。好山面目真如许，白水苍烟一眺中。

国师岩转步崎岖，缥缈虚堂众象殊。惊瀑忽飞天际雨，千寻素练绕方壶。
——乾隆《鼓山志 艺文》
曹绳柱字介岩，江西新建人。清雍正八年(1730年)进士。乾隆二十六年(1761年)任福建按察使。

四月二十二日与朱石君
观察劝农毕，偕登鼓山纪游(十首)

拂拂清风引画旗，嘉禾弥望碧成围。劳农预识丰年乐，乘兴还应上翠微。(劝农)

踏石穿云陟鼓山，淡烟轻雨护禅关。老松只爱涛声静，远岫从教黛色闲。(登鼓山寺)

卓锡斯须便涌泉，阿罗指点证金仙。天功亦拟资人力，为问痴龙何处眠。(罗汉泉)
方塘半亩湛清漪，鱼跃悠然巨壑期。不置钓竿惟置饵，我知鱼乐共熙熙。(放生池)

石壁嶙峋夹岸开，断泓千尺沁莓苔。当年一喝浑成趣，省却潺湲聒耳来。(喝水岩)

泉源是处溯灵湫，石罅涓涓自在流。润我良田千百顷，慈云愿力眼前收。(灵源洞)

仄径欹厓着一亭，溶溶新水浸轻云。欲寻屴崱峰前路，石磴盘松湿不分。(水云亭)

遥看绝□最高头，雨歇云封阻胜游。闻道晴空澄碧海，青螺两点辨琉球(望屴崱峰)

胜侣清华喜共陪，凌云健笔赋蓬莱。苍崖待勒风涛字，东壁光瞻霁景开。(归途雨霁)

行行暝色隐烟鬟，鼓角严城夜叩关。犹向鉴亭劳问字，临池剪烛话青山。(暮归水部门前，同石君过椒园讲堂，剧谈胜游而散)
——乾隆《鼓山志 艺文》，又见
《介岩诗集》卷四
道光二年(1822年)刊本

鼓山之游，先是璞斋，石君两观察
约劝农后偕往。先一日雨，予
恐不果，届行期，璞斋以疾辞(四首)

白云仙麓踞东郊，几欲登临兴未豪。愿得晴和偕胜友，万峰高处看飞涛。

梅雨廉纤滴夜阑，扶犁天气麦秋寒。明朝拟赴山灵约，却恐涂泥跋涉难。
凌晨税驾重徘徊，积雨初停宿雾开。却望云峰时缥缈，远山空翠扑人来。

石盘崒嵂缘溪涧，松径纡回隐薜萝。更忆彬彬徐北海，焚香小阁坐维摩。
——乾隆《鼓山志 艺文》，又见
《介岩诗集》卷四
雅尔哈善名觉罗 雅尔哈善，字蔚文，清满州正红旗人。雍正翻译举人，乾隆初任福建布政司参政，官至江苏巡抚。后为靖逆将军，以罪诛。

陪周中丞鼓山祈雨

双旌冉冉拂云过，晓寺疏钟散薜萝。喝水有源声淅沥，屴峰如画碧嵯峨。清癯带疟忧民切，慷慨陈词罪已多。伫看丹城来澍雨，千秋佳话在岩阿。
——乾隆《鼓山志 艺文》

按：周中丞指福建巡抚周学健。

喜雨

屴峰峰顶晓云生，暮雨滂沱遍郡城。自是天心垂悯恻，敢言人力有裁成。百千里路禾苗润，十万人家暑气清。幸值年丰词讼简，小臣何以答休明。
——乾隆《鼓山志 艺文》
赵至淳字明甫，福建侯官(今福州市)人，清雍正间生员。

忘归石对雨

潇潇风雨洒梅花，石灶疏烟共煮茶。满洞寒云浑未散，半床清梦寄僧家。
——乾隆《鼓山志 艺文》
魏瑛字述臻，福建闽县(今福州市)人，清雍正间贡生。

石门

嵯嵯岈岈石为门，猿狖欲度愁攀援。俯临万壑石溜奔，仰看绝壁烟萝昏。侧身屏息穿云根，奄如凌空谒紫阍。望州亭趾无复存，但见乱石熊虎蹲。门前小坐为讨论。
——乾隆《鼓山志 艺文》
沈廷芳(1692～1762年)字椒园，一字畹叔，浙江仁和(今杭州市)人。清乾隆元年(1736年)举博学鸿词，授庶吉士，累官山东按察使。后任福州鳌峰书院山长，曾主编《福建通志》。

朱石君观察出示偕曹介岩
廉访游鼓山诗，次韵(九首)

平生癖山水，入闽志已足。大顶未登峰，窅窕心长宿。因循输二公，有愿去何速。选暇履亩浍，清机惬僮仆。抱琴造峣寥，化蝶绕岩麓。首夏山之阿，花犹红映肉。招人有泉石，逸响铿金玉。雨深兼示疾，良会期还卜。(石君与介岩初约游山，以璞斋抱疴，且为雨阻)

