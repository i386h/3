<!-- { "loadSidebar": true } -->
五代之间，诸侯割据，天下瓜剖，训练士卒，更相吞噬，而佛法独盛於其时。以国王大臣犹能倾心奉道，人重法故也。当是时，孟氏起西蜀，钱氏据浙右，李氏守江南，以至闽之王氏，皆严塔庙，崇圣教，延访高僧，咨求法要。间有奇伟之士出乎其时，担荷大教，激扬妙旨，片言悟主，为王者师，若江南法眼，浙右智觉，西蜀禅月，闽则开山兴圣国师是也。嗟乎！轻千乘之尊，隆礼於匹夫，以道之所存，故重道以忘势。倘非夙钟愿力，承佛记莂，来为外护者，讵能如是耶？
兹山建中四年，筹造佛祠，灵峤禅师居之。遇会昌之难，鞠为榛莽七十余年。王氏考其遗迹，更兴之，而兴圣国师出焉。自是四方净侣，云集雾拥，王氏倾资给施，宠赍金绘，殆无虚日。因资其余羡，启辟田畴，养徒岩谷，使学道之士得栖神净域，不以衣食婴其心，王氏之赐也。
迨国师示寂，继踵者十五代，及至定慧大师来主是山，曾未半纪，废事毕举。甲子岁，始卜上方，创王氏祠字，严香灯，奉荐羞，晨夕无阙。每于讳日，营斋供僧，资彼净土之报，亦不忘其德也。
颖川陈彬捐金钱二万，委下院库主僧转质，岁收其息。于王氏斋日以助施僧。噫！闽佛刹千有余区，本其兴废，皆王氏绩。其协力奉教如是，后之蒙泽者立其祠宇，谨其祀事，不亦宜乎！庸录其本末，使后之览者评焉。
白龙禅院住持，传法沙门王廊撰。新授建阳县主簿陆恂篆额。朝散郎、致仕轻车都尉、赐绯鱼袋、黄子春书丹。宋元佑三年十月初四日，住持传法赐紫定慧大师显宗立石。
——乾隆《鼓山志 艺文》
药山宋至和(1054～1055年)时，福清药山僧人。

鼓山禅院列祖记后序

圣宋皇祐二年庚寅岁仲春，予自万安归故山。越明年暮春，有知兴化军屯田俞公，假道福唐，来游是院。余因迎见之，及坐，公辄问之曰：“鼓山开创于今有年，累世子孙陞堂嗣续，星岁始末，其有录乎？”予对曰：“往世难於稽考，近事尚可访询。”公笑曰：“传家之谱何可阙欤？盖亦修其记录耳。”予退而讨诸旧志，询耆年，得当代宗师法要行实存诸，此但记其住持初终，联芳继业，总成一集。寘于开山国师真堂，俾司是堂者递相传世，毋随前事，后之住持，当继岁月于列时。至和元年甲午夏六月望日，住福清药山比丘。
——乾隆《鼓山志 艺文》

按：皇祐乃宋仁宗年号，二年庚寅当公元1050年。原文末本书“至正元年甲午”，至正乃元世祖年号，元年当公元1264年，上距皇祐已二百余年，有误。“至正”当作“至和”元年确为甲午，当公元1054年。

惠深宋高宗绍兴初，(约1131～1135年)涌泉寺住持。

《列祖列芳集》后序

住山诸尊宿俱有塔铭，详载其始末，此所谓《列祖列芳集》者，不过书其所生之地，得法之由，并出世嵗月，兹山有大兴建，亦书之末，后载其示寂之日，僧腊俗寿多寡，所葬之方而已。自圆觉以下数传，皆不得前人之式，每有一事则衍为二三百言。或誇他家勋烈之多，衲子辏辐之众，火后舍利之繁，皆失其实，使观者厌见，得非反诬前贤之德耶？今从圆觉传始删去繁词，使简洁可观，于山门少有营作者，亦书之，不敢没其功也。览者幸察焉！
绍兴甲寅住当山孤峰惠深题。

张浚(1097～1164年)字德远，汉州绵竹(今四川绵竹)人。宋政和八年(1118年)进士，为太常寺簿。擢殿中侍御史。建炎初，任川陕宣抚处置使，屡抗金人有功。绍兴九年(1139年)以资政殿大学士领福建路安抚大使，兼知福州，因反对秦桧和议，贬永州。孝宗时，官尚书右仆射，兼枢密使。

重修鼓山白云涌泉禅寺

天下之事未有为而不诚，诚而不至充尽。夫至诚之道犹不能有克成者，佛家者流，毁衣粝食，惟道是求，祖祖相传，师法具在，举措施设，虽千万众若出一化。智者尽谋，壮者竭力，有余者分施，不足者求人，事功敏速，不日而成。如降于天，如出于地，如有鬼神阴来相之；且其道以清净不争为本，无浊恶气，无杀害声，无斗争语，无私邪事。虚静平和，上格高穹，龙天归仰，神佛护持。历世以来，天下被患于刀兵水火之厄，不知几数矣，而梵宫秘宇，罗列山间，巍然焕然，多有存者。借使近市喧杂，夤缘回禄之变，苟为名刹，率免于难，夫人而能道之也。
呜呼！是理真实，同诸天地而不昧，质诸鬼神而无疑。奈何学圣人而不究尽其道，使有愧于佛也哉。虽然，释氏之先，其教甚严，其仪甚简，其道勤苦而难入，食惟充腹，择草木之实以食，衣惟蔽体，取蒲荷之叶以衣，路宿不再，惧有恋意。则夫高峻其制，丹青其木，平齐其址，彩绘其像，疑非佛之本心。后世通儒博识多以是而疑其徒也。然而实际一尘之不受建立，一法之不遗世间，万法切等空幻。圣贤设心犹有示化，运广大心，具坚忍力，辨庄严事，不信者睹相以生善，吝啬者易虑以出材，企慕者捨爱以学道，于教不为无补。酂侯当平定之初，大筑汉宫阙，议者或讥其侈，而侯亦自记，以昭示壮观之意。予谓侯深晓世法，非小智浅陋所能窥测也。(……以下阙文)

绍兴十二年，检校少传、崇信军节度使、充万寿观使、南阳郡开国公、食邑六千六百户、食实封二千五百户张浚撰文，显谟阁直学士，左中奉大夫、知福州军州事，兼管内劝农使，充福建路安抚使、马步军都总管、文安县开国子，食邑六百户，赐紫金鱼袋程迈篆额。左朝奉郎、充福建路安抚使司，参议官何大珪书丹。

——乾隆《鼓山志 艺文》
程迈字进道，徽州伙县(今安徽黟县)人。宋元符三年(1100年)进士。建兴十二年(1142年)知福州领安抚使，去后，民立生祠于九仙山圆明寺祀他。

重修涌泉寺碑

鼓山白云涌泉寺肇始于朱梁开平，定慧国师神晏居之。自晏至今，更住持二十有五，历年二百二十有四。真宗皇帝在御之二年，始赐院号。绍兴乙卯，福唐大旱，斗米千二百有奇。主僧法勋负积券一千六百万钱，谢事而去。前帅给事张公迁乾元长老士珪董院事。珪以儒生弃缘，早见龙门佛眼。禅师神机默契，得大自在解脱法。贯穿经史，下至诸子百家之说，可与论古今天下事。得檄之夕，负囊以发。平日交游多一时贤士。黎明交至，问其所阙。瞬息之间，无不辨事。于是大敞觉林，四方衲子争先以趋。有江左、庐山盛时气象。珪方一寝食，均劳力，汲汲行道，启迪后学，安僧众。堂敝甚，议大新而增广之。
明年，更修五百罗汉阁，下辟三门，傍通两廊，翼以随阁，俨然有飞走之状。又明年，创前资涌泉寮，犹以为未也。乃于已未岁，复立老僧阁，以处高年，恐或遗于后进，化募五千缗，设立长生度僧会。以其余钱三百余万，结石为路以便行。又明年，大建法堂，规模雄大，几冠天下。予兄昭远喜而为书额，复出其私，造十方住持之塔。辛酉，修白云老宿窝，以待观览，以奉耆旧，而病者之居，受业之室，亦莫不鼎然一新。顾视古佛大殿，壮实不挠，姑易其栋而整顿之，凡费钱九千六百余万，不待劝率，人争以施。山中常产濒江，率在州渚，浮沙聚散，出没不一。岁输纳有司最重，所得不偿费。分遣徒属，穷治沦没，整整有绪，图籍具存。住持六年而内外大小无不备举矣。
夫天下事每成于至诚，危者可安，败者可成，难者可易。天理默通，犹如反掌。若非至诚，则人于此不生信心。信苟不生，何以感格？又安能有成之敏速若此哉！予观珪之施为，慊然有感于心也，于是辍公家之余，亲为之记。
绍兴十二年，五月望日，显谟阁直学士，左中奉大夫，知福州军州事，兼管内劝农使，充福建路安抚使，马步军都总管，文安县开国子，食邑六百户，赐紫金鱼袋程迈撰。住山传法沙门士珪立石(按程迈以是年知州事，碑云前帅张公，乃张浚也)。
——乾隆《鼓山志 艺文》
林希逸字肃翁，福州福清人，宋瑞平二年(1235年)进士，善画能书，工诗，官至直秘阁，知兴化军。

鼓山愚谷佛慧禅师塔铭

愚谷名玄智，枯禅法子密庵二世孙也。枯禅道眼高，师初从枯禅于凤山，叩请甚勤，禅已奇之，去而游方，谒浙翁琰于双径，谒少林崧于北山，留掌记有声。少林移径山，枯禅继席，师喜曰：“青凤山而事未竟，今竟矣。”禅至，仍掌记。俄而机契，万境如如。禅移天童，甫至而寂。师往奠，有偈甚悲，其词曰：“拟擘春云作楮钱，传遍诸方。”曰：“石屏风又题破矣。”归留南北颇久。妙峰、石田皆以座元挽之。石田病，贵珰当至，俾师领客。珰有数问，师与语，要而明，珰密以闻，名彻中禁。其人约师一见，师力辞之，一众惊服。
嘉熙己亥，出驻吴门荐福，移翠峰，又移毘陵芙蓉。道价日隆，辞归灵隐。宝佑某年，泉守以法石致，三夏迁西禅。寺久废，师兴之，增筑二庄海田：曰福清大宁、长乐大泽。居六年，俄退席。逾岁，帅阃竹居王君移处屴崱，甫一夏以病告，退老东庵。咸淳丙寅正月十七日，趺坐，书偈而化，寿七十一，腊五十八，塔于鼓山南院。
师姓薛氏，世为长溪儒家，亷村薛补阙之后。年十四，治书笔颖出，非其所好。出家邑之清潭，二十受具，道貌充然。识践兼美，渟涵愈富，退敛若虚，和而有容，犯而不校，其所造诣，未易涯涘。余初得师于冷泉余老溪上，师自法石北来，一见良喜，自此书问不绝。师素寡言，每言默然以意相怡悦。余多方外交，师尤质重者也。师没三载，其门人九峰某谒铭于我，语怆然曰：“吾无以报吾师，师不得铭，吾弗子也。”余知师之贤而多某之义，遂为之铭曰：“欿然而虚，虽有若无，是曰愚。淡然而足，虽下不辱，是曰谷。有屴其崇，有崒其封，我志此翁。”
——乾隆《鼓山志 艺文》
徐鹿卿(1170～1247年)字德夫，号泉谷，江西丰城人，宋嘉定十六年(1223年)进士，宝庆间，任福建安抚使幹办公事。累官宝章制特制，致仕。

请雨记

绍定壬寅夏六月不雨，至于秋七月，遍走群祀，未效。大帅番阳李公以石鼓闽重镇，其下众水所汇，必出云，为风雨，乃命属吏南昌徐鹿卿致祷。丙申，诣寺斋宿。丁酉，黎明登屴崱，礼毕而雨，是夕大雨。戊戌，又大雨，己亥，雨止。槁者获，涸者流，刻而识之，侈神之休。
——乾隆《鼓山志 艺文》

按：绍安为宋理宗年号，壬寅，此二字当为庚寅(1230年)或壬辰(1232年)之误。
