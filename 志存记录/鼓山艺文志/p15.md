<!-- { "loadSidebar": true } -->
廿年不踏石鳌梁，杖屦重来礼竺皇。夹磴松杉穿荟蔚，抱江城市落苍茫。忘归坐久云生袂，净业谈深月满林。却忆旧游成影事，追寻吕稽感山阳。(乾隆戊辰春偕莘田黄文，李霖村，郑光谟诸君来游，距今二十稔，诸君皆已生忉利天矣。)

龙象威名溯国师，迢迢宗嗣一灯垂。元风此日尊从谂，古德他年记大沩。松盖成阴经手种，鹿围重辟遂心期。又参背触拳头义，惭愧当机转语迟。
——《绿筠书屋诗钞 循陔集上》

宿涌泉寺次魏岱岩
(腾龙)郎中韵(四首)

瓶钵香灯事事幽，粥鱼声罢晚悠悠。归云入洞窗前落，暗水通厨榻下流。
蒲龛一枕有余清，起趁经堂放梵声。欲揽江天无量景，水云亭上最分明。

金鸟煮海晓星残，挂上尖峰瞰紫澜。济胜具疏还却步，名山只作五分看。

不求入社不参禅，为赴招邀到佛天。记取后游新岁月，吟笺留续旧新篇。
——《绿筠书屋诗钞 循陔集上》

涌泉寺遍长老贻牡丹赋谢(三首)

一枝拗露自僧房，红粉为肌绿作裳。端好真看菩萨面，故应芍药让为王。

鹿苑偏宜鹿韭春，曼陀优钵不为珍。阿师正有拈花手，故散天花与世人。

十分秾艳冠春丛，惆怅将残褪粉红。会得禅心成一巧，开元非色落非空。
——《绿筠书屋诗钞 循陔集上》

逾旬又贻白牡丹一朵

只言姚魏领芳春，琢雪镂冰态更新。虢国淡粧初下马，锦帏应避卫夫人。
——《绿筠书屋诗钞 循陔集上》

忘归石

忘归石上酌深巵，兴发思裁幼妇辞。忽记白云沧海句，几回搁笔罢题诗。
按此为《榕城杂咏一百首》之一。
——《清全闽诗录初集》卷十五

半岩茶

蠲暑深宜虎掌瓜，胜煎银鹿半岩茶。怪来碧藕条冰似，新浸苏公井水华。
——《清全闽诗录初集》卷十五
陈梦得福建侯官(今福州市)人，清乾隆十八年(1753年)举人。

鼓山杂咏(二首)

虹作长桥云作梯，通霄有路去天低。松阴千里扶筇上，人在秋岩瀑布西。

屴崱峰高接碧空，海涛日日送天风。摩崖爱咏余干句，榜墨千秋纪晦翁。
——乾隆《鼓山志 艺文》
张伯谟字思训，号宏轩，福建侯官(今福州市)人。清乾隆十八年(1753年)举人，官广西天保知县，曾参与《鼓山志》的参订。

鼓山

层城东望风烟苍，屹立石鼓山高岗。松杉夹道排云上，吹醒尘梦心清凉。凌空拔地亘献状，丹岩翠阜难具详。别开石窦最幽峭，中劈绝涧如巨防。灵泉隐伏著奇迹，过桥右转闻雷硠。龙头喷薄长赴壑，疑有神物空中藏。若岁大旱祷有应，潭潭一镜霑南方。石栈钩连骋遐瞩，远近百里穷微茫。东瞻一发见溟海，鲸波隐显连扶桑。白云顷刻生绝顶，周回大地包八荒。俨如神山环弱水，蓬莱方丈波中央。古路迷濛不知处，但觉余润沾衣裳。人生只合老岩岫，坐待林月生清光。忽听下方钟磬发，满山祗树闻空香。
——乾隆《鼓山志 艺文》

涌泉寺

宝刹深山里，松篁满四围。涛声流涧壑，幢影上岩扉。鹿苑经霜古，龙书映日辉。天香闲出户，翠色冷侵衣。明月山间晓，残霞海外飞。客寻清磬入，僧带白云归。祗树烟初暝，昙花露未晞。空林生静境，入夜发清机。
——乾隆《鼓山志 艺文》
杨凤腾字季晓，福建连江人。清乾隆二十二年(1757年)进士，官广西贺县知县。

屴崱峰

孤峰倚天半，振策恣奇观。放眼沧波外，轻烟古树寒。
——乾隆《鼓山志 艺文》

喝水岩

曲涧潺湲处，何年流向东。禅心同止水，喧寂一声中。
——乾隆《鼓山志 艺文》

白云洞

窈窕无人洞，浮云自去来。何如携满室，氵弥漫看函开。
——乾隆《鼓山志 艺文》

云屏

积翠屏如画，宁须绘素纹。芒鞋归岭外，犹带半山云。
——乾隆《鼓山志 艺文》
孟超然(1731～1791年)字瓶庵，福建闽县(今福州市)人，清乾隆二十五年(1760年)进士，官四川学政。

鼓山寺僧送牡丹至(二首)

经旬积雨思昏昏，绿暗红销静掩门。谁识拈花微花日，一枝破晓到南村。

乡园才结看花缘，已饱诸方五味禅。京洛天彭旧风景，前尘回首总云烟。
——《亦园亭诗集》卷三
福州叶氏抄本
李拔号峨峰，四川犍为人。清乾隆十六年(1751年)进士。二十四年知福宁府；二十五年移知福州，有政绩。二十八年离任。

仰止亭

玉霄有路重重，今古几人景从。不到上头不住，山前遥见云封。
——乾隆《鼓山志 艺文》

灵源洞

石磴纡回六六，云程曲折三三。中分灵源一道，便是莱北台南。
——乾隆《鼓山志 艺文》

喝水岩

身似菩提无树，心为明镜非台。一声叱去灵偈，东涧西流不来。
——乾隆《鼓山志 艺文》

水云亭

心静此途不竞，鑑空物理长分。看来化机妙契，只在明水净云。
——乾隆《鼓山志 艺文》
余春林字应侯，号润园，福建建宁人，清乾隆三十年(1765年)举人，任松溪、晋江教谕。

游灵源

野旷人亦闲，扁舟掉轻桨。逶迤逗林隅，登陟凌万象。援云绝垢氛，憩石懽偃仰。烟禽矫逸翮，玄猿厉哀响。云翳远山微，夕照平湖广。临风舒长啸，寓目饶心赏。宫殿何玲珑，殿宇复宏敞。悟空无滞形，契冥诓外奖。达生古所钦，违已究焉往？幽蕴谁共知，东林初月朗。
——《建宁耆旧诗钞》卷六
同治二年(1863年)刊本
郑洛英字耆仲，又字西瀍，福建闽县(今福州市)人，清乾隆三十五年(1770年)举人,能骑射，鼓琴，善画。

癸未秋九月陪吴侍御崑田先生仁
和沈夫子游鼓山诸胜(十首)

下院
江色浮秋空，千里见山碧。侧岸已近山，逦迤犹阡陌。绿阴环寺墙，一带招提栢。山僧喜人过，草衣出见客。深目古厐眉，香烟煤短额。入廊虚窈窕，山风凉素壁。仰面观嵯峨，诸亭在咫尺。悄然深山秋，斜日易西夕。跫响过樵刍，红林有人迹。登程在上头，一躅归云白。

涌泉寺
七里松风长，萦纡入云窟。金地铺僧寮，诸天逼琳阙。活泉何潺潺，高危转超忽。六时尽雨气，岚色苍滃渤。一望渺平旷，川原互迷没。乔阴觉虚冷，磨砌生苔滑。幽爽日夕佳，暮蓝森秋越。疏钟度云来，寒烟瞑山骨。

罗汉泉
净业本无垢，罗汉焉有泉？坳堂贮杯水，此理本自然。近佛得梵语，遂与凡庸传。一泓黑无底，寒淡醮秋烟。绿茸生细发，短砌方四边。不竭亦不溢，涵镜空青天。吾当濯缨去，晞发此岩前。

灵源洞
畏佳纡长垣，一迳砉灵境。断崖画然开，对峭芙蓉影。挹抱如来争，屹立如退屏。危踞或纡盘，雄奔亦纵骋。杰怒各异势，嵱岞黑山景。摸藓剔古镌，危踳走徂犷。好事阑山从嵱，接入岚气冷。长风渺何来，松涛相与永。萧萧森木末，素月生虚岭。洼凹落清阴，寂林射光冏。翛然起微寒，空山得静领。

喝水岩
岩谷互变迁，泉声几时闭。迢迢千载间，云是佛力制。一喝便回头，驱石当流砅。欲崩犹未崩，波痕炙曝晒。黝黑见其深，悬藤相蓊蔽。至今空涧底，大书禅者慧。禅慧固大力，物亦就其势。大河昆仑源，奔流苦恣肆。往往防驰突，一决无遗类。佛心何慈悲，不肯为移置。禹功之所难，吾以訾其伪。何如任无心，听之流与秘。

国师岩
五代神晏师，香花供法寮。洗足坐岩根，石乳供烟爨。至今四指痕，风雨蚀其半。圣箭已微茫，天花久飞散。洞底龙不居，涸石入虚暗。松涛地下风，低天海云旦。长风振我衣，飘然在霄汉。怀古立山椒，斋钟日又旰。

朱子寿字
片石到山底，夹壁立悬崖。山水不敢泻，大笔挥崴山畏。染濡力排奡，巨灵走风霾。南宋今千载，幽壑长阴皆风。哲人渺然远，秋雨落山槐。名山垂不朽，镌硺空精佳。寂寞万岁后，临风悲我怀。

忘归石
石自何年来，问石石不语。侧立国师岩，岏山赞几寒暑。我来坐其下，低空凉欲雨。飒飒松风来，渺然归何处。人生会有穷，得往亦聊此。何去又何归？太仓渺一黍。旷然天地间，此身更何所？

石门
长岩亘青霄，凝结有虚空。一窦出天衢，条达登鸿洞。真宰何年开，神工或玩弄。闭雨屯GFDA5深，济风云色冻。山僧招人行，如入石之缝。翼羾临天阊，危踳未敢纵。猿峡山票无声，幽禽时一哢。益见此门幽，飞势自遥控。閴然空山秋，天风来去送。
——《耻虚斋诗钞》卷四
同治十二年(1873年)刊本

寻白云洞不在
长峰何嵯峨，白云飞缥缈。古洞通海音，屈曲烟霞表。天门夫何如，蹬路相缭绕。丛藤失崇阿，怪石望奇矫。山僧不常来，白云自昏晓。终古飞流声，吼入雷湫窈。何当得跫然，一蹴破青缥。
——乾隆《鼓山志 艺文》，又见
《耻虚斋诗钞》卷四
郭可敬字可璥，福建闽县(今福州市)人。清乾隆三十年(1765年)举人。

忘归石

捕鱼出武陵，烂柯回故道。淮南有八公，商山无四皓。岂真经世人，反爱山中老。境与心俱遐，淹留固云好。我观忘归石，因之感怀抱。
——乾隆《鼓山志 艺文》

屴崱峰

屴崱晴岚翠几重，仙风吹上最高峰。微茫远浦低飞鸟，缥渺寒松晚渡钟。日落乱山攒虎豹，烟开瀚海涌鱼龙。苔花不蚀名贤笔，远迈金泥玉检封。
——乾隆《鼓山志 艺文》
蔡羹元字邦调，福建闽县(今福州市)人。清乾隆三十年(1765年)拔贡，官广西马平知县。

步朱观察石君夫子游鼓山诗(九首)

闽南山水佳，边海立鳌足。豸府振绣衣，秋台凛冰宿。浩浩转大钧，教化风行速。公暇喜游历，选胜减驺仆。甘雨自东来，滴溜滑林麓。野水团白银，海榴烂红肉。山林缘何悭，高衙閟金玉。兹行恐不遂，良辰须改卜。(初约游山，以雨阻不果)

命驾南郊行，芳塍环古寺。父老尔俱前，所先在孝悌。当此苗怀新，进土欲每每。好雨遍尔田，畟畟出良耜。室家尔自勉，公庭无笞箠。德礼儒教醇，民俗化有耻。受赐各欢拜，浊酒兼餈饵。骢马乃向东，控辔上遥岿。(南禅寺劝农后，取道鼓山)

平野阔于江，诸山脚向波。浩渺鼓崎水，润我千顷禾。远石圆若镜，云雨时濯磨。后骑缓缓来，幽壑潜灵鼍。伫立遥相见，健步正番番。僧钟日卓午，清响彻三摩。且复加餐饭，醇酌醉如何？卷帘山翠入，涧路苔滑多。芊眠东岩间，并驾陵层峨。(憩鼓山下院，迟亷宪曹公至)

一亭上一亭，幽磴回龙骨。半岭维摩居，量之可十笏。从者且勿前，少坐同消暍。江流涨青天，孤舟渺一发。此山乃障东，神工妙剞劂。北风阴欲来，鸣泉注乳窟。矫矫参天松，泛步虚清樾。不觉临山巅，仰首逼离阙。崇情抒长歌，千载树丰碣。(登山)
