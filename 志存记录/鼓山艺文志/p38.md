<!-- { "loadSidebar": true } -->
——乾隆《鼓山志 艺文》

按：总镇陈公指镇守太监陈道。

何乔新生平见《诗》。

《鼓山纪游诗》序

鼓山在福州冶城东二十里，其雄势秀为附郭诸山冠。予与寮友约同游者屡矣，辄为事所夺。成化六年，春二月辛末，监察御史清漳陈公弥旦将之京，过福城，乃相与游焉。
是日，陈公肩舆先抵山下寺，余从宪使永新刘君叔荣，副使四明钱君廷珍，淮西潘君景澄，佥宪羊城康君文瑞、泰和康君主一，淦川周君守谟视事罢，乃行。共饭寺中，遂登山，过圆通庵，历半山亭，约五里许，乃至山上寺。林樾苍润，岩壑谽谺，真佳境也。茶罢，屏驺从，游寺左灵源洞。洞有泉出石罅。据石饮之，甘寒可爱。又行数百步，至天风海涛亭，亭额紫阳朱夫子所书也。其遗刻在山巅，欲往观之，以倦于跻攀，不果。徜徉久之，乃还。抵寺，出酒共饮；寺僧亦汲泉瀹茗以饮客。酒酣，童子歌雅词数阕，宾主欢甚。陈君首赋律诗一章，诸君子亦相继有作，薄暮乃归，刘君谓清游不可数得也，命侍史录诸作阎。刻诸壁间，而予为之序。游之又明日，赐进士第、中顺大夫、福建按察司副使旴江何乔新书。
——乾隆《鼓山志 艺文》，又见
《椒邱集》卷九
台北文海出版社印本

按：《鼓山志 艺文》间有脱误，据《椒邱集》改正。
黄用中生平见《诗》。

鼓山志序

山志，寺有刻板，僧秘不传，盖虞索者难给也。予家夙有此，病其录采尚遗，序列无纪，亟欲检订增刷之，以羁念泥迹，未能也。嘉靖壬寅，倪子进和借去，比归，落首二简，使人懊恨，若失珠璧，遂周觅两年，竟无得者，未曾不中宵一念掩面诸峰也。
甲辰冬日，偶过剑崖先辈林翁，得本几间，欢逾重宝。乃知既有续刻，而纂入更疏，兼之末牍复亡，使人惆怅，尤似素昔焉。意必山灵笑予，尘寰不谅此衷，故有阴靳，使俟别日，不可知也。
友人萧子世济与诸僧游，获此完本。既慰夙心，乃喜而序。客或嘲序曰：“子叙鼓山，黠贾程货也。虽涣子奇思，映楮辉帙不难矣。”予应之曰：“山与吾，可废一哉？淑灵妙杰，山资吾矣；飏播奇颖，吾岂无酬山哉？他日四方之志既遂，当筑庐涧阿，腹心雪松，党伍岩嶂，毕山所有，大侈于文，俾吾名与山无斁，山名缘吾益暴焉。此志固曾屡约山灵，岂僅赖简短叙语哉！”客壮予言，因改之曰：《鼓山志》，并旧本藏之，以矢予之不负山灵也。
嘉靖乙丑岁二月，山人黄用中书于江上之宜晚楼。
——乾隆《鼓山志 艺文》
龚用卿生平见《诗》。

跋石鼓清游小卷

此游石鼓倡和也，斯游也，省方以观风也，集燕以结欢也，修辞以寓志也，访旧以怀古也，诸义备见焉，岂曰慢游玩物已哉？昔儒先每登高远望，必思者人曾到此否？亦有今日之乐否？是故山川之历览而感慨系之，自古已然矣。
——《玉堂稿山居集》卷四旧抄本
徐□字子瞻，福建闽县(今福州市)人，明嘉靖末，以易学名家，由岁贡知永宁县。

鼓山寺施茶疏

窃以随缘应物，无非回向菩提；指事传心，总是行深般若。若欲破人间之大梦，须凭劫外之先春。伏唯鼓山某禅师，宝集正宗，转轮真子。学冠于竺乾华夏，智本圆通；神游于教海义天，理无罣碍。笑辟支独醒于一己；拟菩萨普悟于群生。借水澄心，即茶演法。涤随眠于九结；破昏滞于十纏。于是待蛰雷于鹿苑野中，声消北苑；采灵芽于鹫峰顶上，气靡蒙山。依马鸣龙树制造之方，得地藏清凉烹煎之旨。焙之以三昧火，碾之以无碍轮，煮之以方便铛，贮之以甘露碗。玉雪飞时，香遍阎浮国土，白云生处，光摇紫极楼台。非关陆羽之家风，压倒赵州之手段。以故居人共啜，过客争尝。使业障、报障、烦恼障即日消除；资戒心、定心、智能心一时洒落。今者法筵大启，海众齐臻，法是茶，茶是法，尽十方世界是个真心；醒即梦，梦即醒，转八识众生即成正觉。如斯煎点，利益何穷。更欲称扬，听末后句。龙团施满恒沙界，永祝龙图忆万春。
——乾隆《鼓山志 艺文》
叶向高生平见《诗》。

重兴鼓山寺田碑

夫天下之号丛林者众矣，有其兴之，胡可废也？其废也以幻教绌，其废之而不与废也，以祝圣义不得绌。其废之以乏物力绌，其废而复兴，兴之于重废之日也。长吏之所护持，神功之所托庇，义又不得绌。噫嘻！兴废之故盖难言之矣。
吾郡以鼓山为钜镇，寺建于梁开平；其溃于水也，以明弘治辛亥，其不戒于火也，以嘉靖壬寅。寺既燔且圮矣，独山下廨院巍然若鲁灵光，而以输租、以焚修、以饷众僧，以当供亿，以需词人墨客之登临，一切取办于檀那之田。田为畝者以七千计，后裁其五之一者寄诸学。佃入虽得以禾忽若秸输，而额仍隶寺，僧坐受困矣。寻以兵兴饷重，吏持之急，豪右乘其困，耽耽虎视，且侵渔焉。缙绅之仓箱日溢，而苾艹刍如洗，计有鼠雀窜耳。
岁乙己，王令公之入闽也，辄弹指悔恨，畴为名刹而榛芜若此；畴为租庸而逋逃若此；畴为金身丈六而剥蚀若此，抑何以为呼嵩者地也？实邑宰重贻之羞。遂括故牒，按旧额，清宿逋，蠲苛役，籍汙邪之蚀于豪者，奏记於左辖范公。既报可矣，随清浮粮之累僧者三十石。未几，令公入觐，閧者复起，孙守公以定力胜之，右辖陈公，督抚中丞徐公以全力护之；而督学熊公雅不欲诸生之有加于僧也，於是田之归寺者种种矣。令公又察比丘性聪之堪负荷也，籍而授之，而聪辄薰沐和南曰：“不腆山灵，惠徼令公，借此法力，饱兹香积。令公及诸大夫其永有誉。”乃请余为志之贞珉，以垂不朽。
余谓是役也，诸大夫之赐也，令公之力也。为山者尸祝于一篑，而穿井以一锸为功，则谓令君什倍于诸大夫可也。因论兹寺亦阽危矣：一厄于祝融，再厄于波臣，佹废矣，废而复兴，天实为之，而田复厄于豪，以祝融波臣之不能与豪格也，豪之不能与良令格也，亦天意矣。天不欲此田久蚀于豪，而沙弥辈不能任，故假诸良令之手，又欲使良令树德建功，千秋百世，假此少试经纶之技，岂天意奉令公耶！
令公在余四封之内，郡人颂其廉而谦，敏而断，疆直而温厚。治行在五凤、神爵间，非久当内召，侍台端，直左掖，而斯寺之祝令公与山俱敝可也，后之感废兴者，当于是乎？
考之徐公名学聚，兰溪人，癸未进士。范公名涞，歙县人，甲戌进士。陈公名所学，景陵人，癸未进士。熊公名尚文，丰城人，孙公名大庄，黄冈人，俱乙未进士。王公名世德，永康人，辛丑进士，法得并书。
明万历辛未冬，赐进士出身，资善大夫、礼部尚书兼东阁大学士，福唐叶向高撰。
——乾隆《鼓山志 艺文》
赵世显生平见《诗》。

鼓山旧志序

古今之为志者，迁，固其选矣。他如《博物》、《述异》，祗足以炫奇，《夷坚》、《虞初》徒资谈噱，然犹古之遗也。晚近有作，匪考之弗实，则语焉弗详。甚至附会芜杂，荒唐谬悠，吾无取焉。
鼓山旧无总志，虽游踪不绝，奈文獻无征。失今不图，后将何述？友人谢在杭夙嗜司马之游，雅擅三长之誉。宅忧之暇，爰与朋辈东窥屴崱，遍寻古迹。披荆棘，辟草莱，剔苔藓。凡危峰秀峦靡弗历，灵岩窈洞靡弗探，镌石留题靡弗录，古碣残碑靡弗辨。嘉木奇石，园圃土田，委径故道，精庐佛刹，神区仙迹，缁锡源委，靡弗穷其始而究其终。积日累月，编次成书，务俾幽隐毕达，高深咸晰。烟霞生色，猿鹤扬声。是故首之以胜迹，而灵异昭矣。次之以建置，而规制备矣。又次田赋，而供需赖矣。物产志则名区之生息以章，沙门志则衣钵之相承有绪，贞珉志则历览之人代有稽，艺文志则今昔之咏题弗泯。至于丛谈亦并载罔遗，则骚逸之麈柄弗竭。洵名山之信史，资千古之考镜，斯志不与兹山相为无穷者乎？
予惟曩昔三陟山巅，晚岁病疲，实同宗炳。睇此瑶编，神情飞动。不谓鄙语亦荷兼收，弁以芜辞，逾滋汗颊。纵在杭不我吐弃，得无贻笑山灵乎。
万历戊申岁，冬十一月既望，前进士郡人赵世显撰。
——《芝园集》

《游鼓山》序

地设晋安，天成屴崱；亭开凤尾，泉涌龙头。紫阳寄迹之区，黄石栖神之所。圆通闳敞，天风直送海涛；喝水岩幽，山色遥连江树。野径分而茗园积翠；石潭响而竹坞浮青。禅榻隐苍藤，诸天缥缈；镌题封碧藓，千字微芒。僧定云端，瓶水雨花寂寂；樵过涧曲，浴凫飞鹭悠悠。贝阙珠宫，恍东去蓬瀛之胜概；金函玉检，延西来衣钵之真传。雾散烟消，海外见琉球之岛；天晴日暖，云中瞻闽粤之城。
时过青阳，序当朱夏。莲塘漾绿，榴径舒红。雨底熟黄梅，荒郊气润；风前纷紫麦、亭午阴清。卢桔影中，觏青虫之隐见；蔷薇香里，听玄鸟之呢喃。童冠昔偕，曾播舞雩之咏；宾朋今合，言追河朔之欢。凡我同盟，从吾所好。钟毫、薛素预敛于行箱；桓笛、稽琴早修而就道。雕鞍既歇，嘉宴旋开。幽怀暢而动植增妍；游兴新而乾坤借色。通玄倐步，窥窈洞于灵源，超凡继升，瞩悬崖于大顶。涉鳌桥而望远，万象呈辉；临凤沼以探奇，群峰列峙。瀑泉飞而泻玉，山鸟哢以铿金。杯勺随人，树底频传鹦鹉；珠玑在手，壁间时走螭虬。清歌发而鹤梦惊；长啸舒而鸾音朗。既乘时而骋望，亦抚景以兴怀。嗟胜地之难逢，怅浮生之若寄。越宫罗绮，惟见青苔；汉代衣冠，空余绿草。花开花落，倐岁月之更新；年去年来，独江山之似昔。是以季鹰快意于杯酒，至若太白兴思于夜游。洵达人之大观，为吾徒之所与。惟兹同志，咸多雅怀，共播声歌，用垂不朽。
——《芝园稿》
徐熥生平见《诗》。

《游鼓山集》序

鼓山东临大海，其高无量。余自甲申夏至戊子秋，五年中三登其顶，而景界变幻，皆成瑰观。今年九月，陈振狂、王玉生、谢在杭、仲弟唯起将买舟游，邀予同往，适予与陈汝大有于山登高之约，不果，语在振狂记中。
夫吾闽山水奇胜甲天下，霍童、武夷、七台、九鲤、玉华、太姥、大武、清源诸山，自古蹑GFDC9赍粮者趾相错，然其事有传，有不传也。鼓山雄于吾郡，游屐不少，著有仅蔡君谟、赵子直、朱元晦、李伯纪诸公，余皆湮没不称，此其故难言之矣。余三游皆有佳景，皆有诗，以同游者寡和，寻复弃去。问有一二书寺壁者半为苍烟碧藓所蚀，磨灭不可读，心甚恨之。
兹游也，翩翩同调，唱和诗文烂然成帙，足以不朽，而余复不得与，怏然于怀。在杭既汇然游稿，殺青以传，而属余序其简首，庶几当卧游之一助耳。万历庚寅，重阳后二日题。
——《幔亭集》
福州沈氏抄本
谢肇淛生平见《诗》。

新开白云洞碑

