<!-- { "loadSidebar": true } -->
万历壬寅夏，往信州鹅湖圆戒，鹅湖亦以元座属焉。是冬，隐静于丰邑之博山，凡三阅寒暑。邑刘孝廉崇庆、郑节推维城、杨别驾时芳请师住博山能仁禅寺。虽草昧乎禅律威仪，居然三代礼乐。戊申年，无明老人开法于闽中董岩，乃召师分座说法。师不得已，勉为一众，举似家珍，而博山宗风遂震天下，故六和麋至，四事云臻。久之，金碧荧煌，园林葱菁，而据灯王师子，称八百人善知识矣。闽中鼓山大仰诸刹亦屡请结制，频垂鞭影。时宇内名流，载自纶扉圭弁，洎乎墨绶铜符，西向而咨，北面而礼者多至不可殚述。
崇祯己巳，金陵余开府大成同文学陈丹衷闻所闻而至，见所见而慕，乃谋诸缙绅，邀请竖法幢于天界。魏国徐公首先归依，由是狂奔昵就，号为四辈弟子者，指以万亿计。师圆音曲唱，无不人人各欣所得。及归，辄营窣堵，经始子来，忽命简录方丈，若远行者之戒，处守未几，而大悲之疾示矣。延及经旬，师曰：“会当行矣。”遂有遗训，漏当子夜，坐脱翛然，时崇祯庚午季秋十有八日也。却顾来时，万历乙亥仲冬念有九日，僧腊四十有一，世寿五十有六。逾年辛未孟冬念有一日，奉全身塔于寺之西栖凤岭之阳，师所筮也。
师慈容满净，道骨坚凝，眉采晔然，春秋在颡。法筵清众，不肃而严，刈麦负薪，无不人人委蛇详序，若有深湛之思者。为法求人，婆心彻困，而高提祖印，把断要津，相似悟头推入活埋坑里，痛与钳鎚。故三十年中，不少当机罕闻付法，终不以如来慧命，博禅雏手中瓣香矣。有所请益，惟勉以真参实究，深戒知解如鸩毒焉。其说法之语如雷震，如电激，如云蒸，如瓶泻，如海若瀰漫，莫可涯涘，三百年来实鲜匹其休者。当此魔罗竞起之日，瓜印之徒，尘沙蔽日，使无有力抗之者，将大地僧伽尽化为波旬孽子，而师独能唱道于晦冥否塞之秋，有若返鲁阳之三舍焉。其卫道之功岂在禹下哉！
手所著有《禅警语》、《拈古颂》、《古净土诗》、《宗教答响》、《宗教通说》凡十余卷。语录则《信地说》、《回源录》、《锡类法檀》、《归正录》、《剩录》凡二十余卷，并行于世。其铭曰：宝镜三昧，露隐尘蒙。寿昌崛起，如日涌东。吾师继之，厥化弥隆。圆照无外，赫赫日中。云包雨笠，万派朝宗。公孤以降，靡不景从。拣魔辨异，袪惑破梦。唯师一人，壮哉释雄。屴崱岧峣，势压群峰。衣钵斯藏，高入穹窿。说法音声，海涛天风。千载之下，式此遗封。
——乾隆《鼓山志 艺文》
道霈福建建安(今建瓯)丁氏子，年十五，往建州白云寺出家，参闻谷大师密云和尚，后侍永觉禅师。清顺治十五年(1658年)，继永觉为住持，康熙四十一年(1702年)示寂。世称为霖禅师。

迁三塔于舍利窟记

昔云居祐禅师疾诸方死必为塔者，曰：“山川有限，僧死无穷。他日塔将无所容。”于是于开山宏觉塔之东作卵塔曰：“凡住持者，非生身不坏，火浴、雨舍利者皆以骨石填于此。”其西又作卵塔曰：“凡僧化皆为骨石填于此。”诸方则之，谓之三塔。
鼓山三塔建自宋绍兴庚申，住山竹庵珪和尚。中奉历代住持，自晏国师嗣了宗大师、了悟大师而下，先后住山共三十三位，其行迹具载《本山联芳集》。在昔诸祖，塔散他处，珪公悉迁于此，以便香火，谓之最胜幢。左塔安尊宿，右海众，在大普同塔之下，去舍利窟一牛鸣地，计今凡历五百有余祀。塔身崩裂，拜石毁尽。道霈承乏兹山之三年，始与监院成源谋，重为修葺。及启塔，见磁瓶、瓦棺，次第排列，水津津然盈流于外，诸祖骨石俱淹没其中，知地不吉利。乃卜于诸祖，别迁于舍利窟之阳，坐子向午，以顺治庚子腊月十九日大寒节开圹，念七日戊申奉诸祖，诸尊宿及海众灵骨入塔。塔圹高深，俱依旧制。所损益者千百什一而已。第陵谷变易，成坏何常。坏而复成，实望来者，故谨以贻诸后。
——乾隆《鼓山志 艺文》

建正法藏殿记

盖闻如来不出世，亦无有湼槃，但以方便自在之力，于众生心中，聊示现耳。机感会也，乃见佛降迹中天，广说法要；机感尽也，见佛匿耀双林，徧布舍利。出没皆属机感，佛体本来无作也。如来灭度之后，正法东流以来，迄今殆三千载，众生所赖以开慧眼，植福田者，惟《三藏微言》。舍利塔庙，在在建立，大作津梁。
鼓山古藏经系闽王命工缮写，年代深远，已湮没不可考。先师重兴是山，乃以建州秀华滕君旧所施万册藏经，安于法堂之东，既而温陵居士黄公植三者到山，乃发心施资，同僧太靖等炤往金陵，取梵策藏经，一以便僧朝夕翻阅，一以永远供养，法海洋洋，随经饮啄，诚不思议大法施也。
灵牙，三山林公得山居士所施也，居士得是牙于燕京古寺中，纵六寸、广五寸有奇，重七十八两，其大龈如金，细齿如玉，坚好香洁，盖是过去古佛大牙，实希有之灵踪也。舍利，昔宜兴曹安祖居士于崇祯甲戌间，监军中州，因流寇侵境，取通许县洪福寺圯塔修城，至第四层，得一石匣，启之，中有水晶瓶七，俱贮舍利，银瓶一，中贮佛骨一节。舍利如黍者甚众，考之旧碑，系宋仁宗皇佑元年，太后曹氏命中官取宫中所有佛骨、舍利藏之于此。时当事者遂各持散，曹公得其一持归，拟建塔于邑之南岳寺，以病弗果。临易箦，付槜李曹愚公居士，居士转付先师。先师既以原瓶建殿，立塔于宝善庵，乃复分其半来鼓山，巨细共计七十八粒，贮以沈太树所施之晶瓶，亦拟建殿塔，以启四众福基。第以时事多故，未及就绪，道霈勉承遗意，乃命比丘太靖、等照、兴宣募化富沙，温陵，庆元、寿宁众善信，于净业堂之前，鼎建正法藏殿五楹间。始工于己亥之冬，落成于庚子之秋，共费金钱若干。殿堂廊庑，黝垩丹青蒦，无不如法。左右安奉二《藏经》。比丘道悟、寂影、化清、信弟子陈寂知，王法龄共造石塔一座于殿中，以供灵牙舍利，皆一时缘起之功，例得并书，以传于无穷也。
是举也，使凡登斯殿，礼斯塔，翻阅斯藏者即是于灵鹫山中亲见如来，谛聆妙法；亦是亲见自己，更无凡圣之隔，自他之殊，所谓三际一时，因果一致者，于此可概见矣。方知如来常住，真身本无出世及与湼槃，虽随机示现，但如镜像水月，何莫非自心之光影？愿诸来者幸毋怠斯旨，庶不负众居士檀施之功，与诸比丘勤劳之力耳。或有问于予曰：“此殿不以舍利名，而名正法藏何也？”曰：“为法藏所发起也。”抑予尝考之：舍利有二种，一法身舍利，三藏十二部是也；二，生身舍利，灵牙珠子是也。然则法藏即舍利，舍利即法藏。标法藏，舍利在其中矣。问者唯而退，因并记之云尔。
顺治十七年八月，住山道霈记，监院成源立石。
——乾隆《鼓山志 艺文》

重建白云廨院疏

鼓山之麓有白云廨院，创始于闽王审知，用以安行僧，辨道粮，与接纳云水宾客之往来，实涌泉之化城也。迨今余七百载，沧桑屡更，因革不一，旧有三门、佛殿、法堂及两游廊，岁月既久，柱根腐坏，栋宇差脱，岌岌然，过者疑将压焉。而僧之隶是者，又为残产所累，日收租输官不暇，况能修葺院宇哉？坐是，败屋颓垣，满目荒榛，大约如逃亡人家。客岁，住僧又化去，而院益无主，由是，护法方公克之率众护法及诸善信以残田累僧者，乃援旧例，充送入官，而院始清脱，复归上寺，且捐金为倡，谋鼎新之。
予惟天下之事，缘会则兴，缘离则废。废兴固若靡常，而亦有数存焉。廨院与涌泉、判而为二也，不止百余年。至于今日，粮产荡尽，住僧凋落，金像蒙尘，殿宇崩塌，废可谓极矣。然天运循环，无往不复，故又得方公及诸护法同诸善信、殚力恢复，合二院为一，以还旧观，谓非当今之会乎？但所费不赀，独力难举，用是谨持短疏，仰乞檀门，且佛法常住世间，则布金给孤，插草帝释，岂无其人？但施藏一启，则胜因自然成就耳。况一粒一文无非福田嘉种，信地灵苗，因果历然，终不虚也。
——乾隆《鼓山志 艺文》
朱彝尊生平见《词》。

鼓山题名

鼓山去福州府治东三十里，康熙壬子六月，偕歙人郑埕，乘竹轿往游，晨曦射人面，扇以障之，手指皆流汗。既而行松阴三里，达涌泉寺。寺创自梁开平二年，闽王审知所建，延国师神晏居之。入门，山僧迎客，饭香积厨，寻挟之出探灵源洞，下岩磴数十级，中裂一涧，跨以石梁，下视乏水，山僧语予，“此喝水岩也。国师安禅于是，恶涧水之喧，喝之，水乃倒流，遂涸。”予为怅然。旁多宋人题字，有徐锡之者，刊诗于石云：“重峦复岭锁松关，只欠泉声入座间。我若当年侍师侧，不教喝水过他山。”辞颇清拔，先得吾心言之矣。郑子登屴崱峰，予纳凉僧廊，日既暮，留憩廊下，爱青松架壑，信宿乃还。用苕帚拂尘，题名于壁。
——《曝书亭集》卷六十八
商务印书馆万有文库本
高兆字云客，号固斋，福建闽县(今福州市)人。崇祯间诸生，入清曾一度附耿精忠，以布衣终。他在当时是一个名气很大的文人。与毛奇龄、施闰章等均有深交。

千佛庵记

