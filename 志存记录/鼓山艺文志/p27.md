<!-- { "loadSidebar": true } -->
清晨，出水部门，穿稻畦中行，可卄里，至山麓，饭于白云廨院。院门古榕数株。交柯垂荫，可以蔽日。园多橄榄、荔枝、龙眼之树，甚清旷。徜徉久之，遂上山。山径皆石磴，可肩舆行。夹道多长松茂林，暑气不入。
五里许至涌泉寺。寺在山半，故龙潭也，唐末，神晏国师安禅于此，遂立道场。数兴数废。明末，洞宗永觉禅师，重建法幢，大振宗风，遂为八闽首刹。殿宇宏丽，像设庄严，僧众数千指。主之者为霖和尚，永觉法嗣也，年八十余，而有婴儿之色。道眼圆明，践履笃实，踞狮子座四十年，不肯轻嘱一人，末法中砥柱也。
寺门之东为喝水岩，石壁巉削，一一作劈斧皱，绝涧千尺，有桥跨之，为灵源洞。又东为涌泉亭，有泉至龙头吐出，清洌甘美。下有国师岩，云是晏师趺坐处。又东，二巨石崭然对峙，人行其间，为石门。又东为凤尾坡，自坡至喝水数百步，皆循悬崖行。下临绝壑，奇石笏立万挺，宋、元名贤题刻殆遍，剔藓观之，累日不能竟。岺外名区，恨乏古迹，此为最富矣。
暮宿列祖堂，凉爽如秋，与方丈老人坐谈久之，方就枕。翌日，议游白云洞，登屴崱峰，诸君昔日已至者不复去，惟岸甫同行。从寺后西北行，度小顶峰，峰阴有泉，凿石为笕，引流二三里达于僧厨、其清可以潄。又北为凤池，在诸峰中央，地势甚高。忽有清池数亩，长松美箭，杂植其傍，僧庐数椽甚幽寂，拓之可成精舍，一佳境也。岩际有石如鼓，僧云：“鼓山以此得名”。恐未必然。又西度连冈，乍高乍下，路崎岖，舍舆而步，折入深谷中，石壁苍黝，作积铁色。有海音洞，洞甚狭而深不可穷。又下为白云洞，石屋天然，佛龛庖湢皆在焉。有泉自石罅出，泓然如玉。下至山麓，有小径，甚峻险，凿石为梯，穴石而度，名三天门，洞中云气常满，好事者以榼盛归，放之滃然，故曰白云。鼓山故善出云，城中见山顶有云一缕，须叟覆山，则雨立至，即晴明常见白云满谷。余晨发寺门，至洞八九里间，初见下方一片空明如积水，以为江也。已而辨其为云，渐渐破碎如新弹木棉。微露青翠数堆，则城郭村墟在焉，犹开阖不定。至洞则氛雾尽消，俯视省城，南台，如凭楼窗瞰园圃，了了可辨。得天眼通者，视大千世界，如掌中庵摩罗果，殆如此矣。
还过凤池，啜粥而行。遂上屴崱峰，亦名大顶，是鼓山最高处。峻绝无路，披荆棘行三四里，乃至其巅。天风蓬蓬，四望无际。北则万山连绵，龙腾潮涌；西则双江如带，城郭如环，村落如黛；南则方山，虎头，千峰拱抱；东则大海茫洋，一碧万里。长乐、连江、福清诸县近在足下，梅花、万安诸卫所亦约略辨之。黑点微茫，不知是何洲岛，相传为大小琉球，则闽人侈言之。山顶有石刻“天风海涛”四字，是朱晦翁书，遒逸有晋、唐人风格，与晦翁他书不类，贤者固不可测。其他题名数通，不甚了了。临眺久之，拾级而下。从山南直抵寺，不复由故道，道益险峻不可舆。幸山高忘暑，不觉其疲，至寺，日方中耳。
解衣稍休，为霖老人出所著《华严论疏纂要》相示，和会清凉长者二家，举要删繁，《华严》宗旨了然廓彻。从来宗门痛埽文字，然禅是佛心，教是佛语，有何差别？近日禅门多瞒盱亻龙侗之病，正须以教典印之。老人既成此书，复有事于《法华》，三乘五教，一以贯之。永明，觉范而下，罕见其人矣。寻至藏殿，观舍利及佛牙，复至喝水岩，追涼竟曰。适当月白之夕，布萨诵戒，威仪严整，规条肃然，诸君咸生敬心，谓：“今日儒门未有此也”。
明晨，出寺门，步松阴中里许，至舍利窟，有吸江兰若在焉。竹树茂密，庭院清幽，主僧落落有雅致。推窗一览，则江平不流，练明镜净，风帆徐来，遥山滴翠，宛然一幅潇湘景也。山中尚有天镜岩、积翠庵、千佛庵诸处未到，既至白云，登绝顶，则一山之胜概略尽。天暑人众，不能久留，遂从廨院归。
嗟乎！自有兹山，古今来游者何限，皆泯泯无闻，即题名勒石者四百余人，亦若存若亡，惟蔡君谟，李伯纪，赵汝愚、朱晦翁，真西山诸公炳若日星，使人摩挲遗迹不忍去，岂非金石不足恃以久存，而道德文章为可贵耶！诸君并有隽才，翱翔云路，其益勉自树立，务为其不朽者；而余拙钝，无用于时，将死心学道，一笠一瓢，依名山古刹以终老，人生不为名将相，则为佛祖，斯亦大丈夫之事乎！书以识之。
——《遂初堂文集》卷五
咸丰二年(1852年)刊本
徐釚生平见《诗》。

游鼓山记

鼓山在福州府东南三十里，屹立海滨，郭璞《迁城记》云：“左旗右鼓，全闽二绝。”以其形类鼓得名，崒嵂巍大，能藏蛟龙，兴云雨。天朗气清登其巅，大小琉球隐隐望见，闽中之巨镇也。
辛未六月六日庚申，余与陈孝廉紫岩，蓝处士公漪约同游，夜雨，翼日辛酉，晓起，紫岩已觅肩舆侯门矣。余亟盥洗早饭，偕出东门，云蓬蓬起，涨满川谷。行数里，遇公漪策蹇在前，遥望鼓山，翠嶂插天。二十里，至下廨，乍雨乍晴，从者衣服沾湿。小沙弥出迓，供伊蒲馔。食讫，易竹兜，行过东际桥，涧水潺潺，里许，上乘云岺，山益峻，松栝参天，磴道纡折，石面镵“青山绿树，东障鹏霄”八大字，隶书，径三尺。五六里，至茶亭，坐槛上，望双江如带，城郭参差，近伏五虎，远瞰三山，奇险不可名状。东即峡门，出海大洋也。俄而白云蓊然从足下起，远近氵弥漫，置身云海中，须臾，大雨倾注，听松涛声与涧泉声相乱，心寒股栗。雨稍止，又度一岺，闻鹧鸪声。岺上刻：“高山仰止”，四大字，益奇伟。转折几数十百级，至涌泉寺山门，雨复大至。坐良久，过罗汉桥，蹑级上天王殿。寺僧肃客入白云堂，整衣登大殿礼佛。折而西，进方丈，谒为霖和尚，须发如霜，依然深山一古衲也。茶话毕，出游寺中藏经阁，观石塔中所贮舍利，粥鼓沈沈，梵众约三百余人。
是夜宿白云堂，雷雨。八日壬戍，著屐戴笠，出寺门，即闻瀑布声，如鼓洪涛。折而左，从石磴下数十级，为灵源洞，大书“喝水岩”三字。于左得一石梁横绝涧，所谓蹴鼇桥也。时涧水从山巅落下，怒涛喷激，轰隐若雷，有倾倒三峡之势。十步外，飞珠溅沫，浸湿衣袂，毛骨皆栗。水由石桥流万壑中，如白龙夭矫奔注，瞬息殊态。坐观良久，心神稍定，方能仰视石壁，见宋、元人镌刻，虽苔侵藓剥，而遒劲苍古，翳以老籐虬干，纷拏蒙密，恍疑藏虯伏蟒，蟠结不去。稍东，从山缺处远瞰江流，风帆烟树，历历在目。更循石门盘旋而上，危如栈道，间不容趾。数折至水云亭故址，突然一邱，方可丈许，延揽益旷。徘徊久之，欲登屴崱峰，观朱晦庵所书“天风海涛”，以山水冲激，无路攀跻，遂振策归寺。
九日癸亥，天渐开朗，再游喝水岩，过昨日所观瀑布，势稍缓，寻源至洞口，犹睹万斛珍珠，喷薄如故。憩涌泉亭，云气空蒙，若断若联，如蒙败絮。倏而白云氵弥布，微露远山翠黛一痕，又似修蛾横抹，相对叫绝。公漪携茶铛酒具，命童子挈榼至，余偕紫岩拾松子，汲龙头泉，烹武夷茶小啜，两腋风生。更涤器，坐蒲团细酌，襟怀酣适，竟欲忘归。适僧厨亦携饭至，食毕。余与紫岩逍游桥上，闻公漪在十仞下绝壑中呼啸，与泉声相应。余即扶杖拨蒙茸，由石磴蜿蜒而下，水深没胫，跣足涉乱流以济。仰睇岩壁，如龙象狮子，吞逐搏噬。注视久，公漪已冥坐国师岩，余趋至，岩广寻丈，内列石床一，岩外经桥下所受诸水从灌莽中流去，似潜蛟数十，腾跃咫尺。寒气逼人，不能久立。遂循磴而上，复浮数十白，云气渐收，曦光微露，岩际飞瀑，益觉晶莹，薄暮方还。时堂中正点佛灯，忽有白云一片飞至，仆辈疑为瘴气，然实非也。
十日甲子，舆夫已至，饭后，别为霖和尚，出山门。由松径行五六里，寻舍利窟，即吸江兰若也。精庐数楹，古梅虬松，森列左右阶砌，秋海棠与珍珠兰相间盛开，色香无比。僧导余辈至一小阁，竹床棐几，明净幽洁，开窗倚槛看大小洋船出没烟际，皆从海上来也。余恋恋不忍去，舆从刺促行。由茶园陟观化亭，回望香炉、钵孟诸峰，拱立若相送状。飞泉数十道，亦从山上逐客奔流，至下廨方止。再坐东际桥，又饮数杯，与山灵言别。
是游也，凡四日，闻鼓山之奇以高胜，登鼓山者须于晴空景明，万象呈露，方可旷望东溟，一观沧海日出。山自建邵来者至水西旗山止；自汀、泉来者至水南方山止。若夫延、建、汀、邵之溪，合流至洪塘，分为二江，由闽安镇出海，东南弥望，浩荡不可极，是皆鼓山一览之所能尽也。余游值连雨，未能跻其巅，然灵源洞为鼓山第一幽胜处，五代时，开山神僧晏居此。相传晏安禅涧窦中，厌水声喧嘈，喝之使去，涧道遂枯。王敬美惜之，谓：“安得复喝之来。”
余是游，正当水溢奔流，飞瀑不減庐山、棲霞、康王谷，所得又最奇也。至山之顶尚有凤池、白云洞诸处。以雨阻，俱未及游。紫岩，名定国，公漪，名涟，皆闽人。余得诗凡二十四首，两君皆有属和，并书此，以纪来游之岁月。
《小方壶斋舆地丛钞》第四帙五册
杭州古籍书店本

林佶字吉人，号鹿原，福建闽县(今福州市)人，康熙五十一年(1712年)钦赐进士，授内阁中书。

游鼓山记

予于鼓山三至矣，皆秋冬时，山容敛而涧水枯。于明媚之象无睹也。又时年少，于山水有登涉之兴。未尝有胶结之情，所得缘分终浅薄耳。十余年来，更尝世故，厌逐尘嚣，益思于崖深磵阻之乡，逃形匿影，以全其天，牵于家累，不能遽自远引。旦晚且束装北行，然欲营菟裘，何尝一饭不在泉石间也。
岁之辛卯午月，霪雨弥旬，山浮谷涨，乐安成君景召游闽将归。弭棹于江不得发。时主予年友凤谿家。凤谿以为与待晴城市，不如观涨于山中，登莫如石鼓宜矣。亟招予，舆出东郊。时平畴秀苗，缛绿如毳，东峰诸岩，雨后泉泻，远望如雪初消，屴崱峰则在烟霭中，乍卷乍舒，如隔幔窥游人之屐。迤逦二十余里，至下院，松阴积翠，苍茜郁盘，而树杪百重泉奔流直下，夹涧皆悬瀑，引人入胜。及寺作供，趋灵源洞，望午潮方上，洪江无际，若身在瀛岛中。喝水岩向苦无涓流者，兹则奔鲸怒龙，腾跃吼激，与两崖峭壁，斗健争奇，真希有之观，向固屡游而不庶几遇焉者也。
