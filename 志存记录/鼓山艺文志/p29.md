<!-- { "loadSidebar": true } -->
嘉庆乙卯重阳，余游鼓山六日而返，以大顶云气未净，不敢登。后闻魏君杲言：是岁中秋后，尝登大顶看日，夜四鼓，偕游客十数辈，挟炬鱼贯上，一僧前导，将及顶，觉月行甚驶，奔星矢驰而西。及顶，刚风刮人不得立，众以衣蒙首而坐。久之，一线赤起东际，俄而环海宇皆洞赤，众方注目东方，以伺日出，赤处忽尽隐，而日如半月浮海面，仅露三之一，俯而窥，色烂然如黄金，未几，旋没不见。良久，复一日浮出，则色白如月，大亦如之，其旋转迅疾如风轮，寻复隐去。久之，日轮复全见，海水荡潏，日旋转如初，天色澄鲜，蔚蓝如洗，际天处平划一界，其下色空蒙而微黝，日隐跃其中。魏君疑空蒙处当是海水，而日乍浮乍沉于水际然。其实，日本丽天，方五夜从东转而未出，为地面水土蒙气映取，其影而先见，非日实从海出也。俄而所谓日轮者仍没，迟迟又久，日乃出，大如栲，栲色仍白，尚无芒刺，倏忽涌起，出蒙气上已丈许。久之，芒渐生，渐烁人目，不复可正视矣。海中诸岛映日，次第毕见，五虎门五螺离立，门以内，江水色白，门以外，海水色微黝，如界画然。既旦，觅“天风海涛”四字，得诸卧石上，字径尺许，旁署晦翁，字差小而微漫，熟视乃见。自小顶达大顶，路虽峻而榛莽悉除，无复荟翳，异于古游记所言。魏君云：按古来言日出者人人殊。汉应邵云：“泰山东南山顶名日观，鸡一鸣时，见日始欲出，长三丈。”宋邵伯温云：“有客登岳顶，伺日出，久之，星斗渐稀，东望如平地，天际已明，其下则暗。又久之，星斗尽不见，其下尚暗。初意日自明处出，又久之，自大暗中，日轮涌出，正红色，腾起数十丈，半至明处，则半有光，全至明处则全有光。其下亦尚暗。”明王世贞《游记》云：“将五鼓，杖策日观。顷之，东方色微辨，顾余及从者，衣皆赤，已而石室及诸碑碣尽赤，乃见一线赤从黯雨对中起，顾山后犹昏然。鸡盖三喔也。又久之，日轮徐上，群山城郭始尽见。”于慎行《记》云：“五鼓从日观东望，赤霞半天，光色媚丽，间以碧绿，熠燿五色，直射衣袂。顷之，平地拥出赤盘，状如莲花，荡漾波面，煜炜不可名状，以为日耶？已又有赤盘，大倍于先所见，侧立其上，若两长绳左右汲挽，食顷乃定。则日也。盖先所见如莲花者，乃海中日影耳。”文翔凤《记》则云：“五夜陟日观，明星甫上，初见下界，有重星，盖星之映海波者，久之，失下星，又久之，红光渐驶，霞亘天际，则亭榭并衣俱生光，而山后尚黑。又良久，日乃自暗中生，其陟若艰难者。久之乃上，峰头已白，俯视山下，初辨色，而西望则尚漫漫。”近闻翁文曾言：尝登海屿山寺高处看日，丁夜未尽。红发海上，久而红渐退，海中一抹如纯朱，既乃见若火珠浮海面，而露其半，初见若仰，再见若覆，滉漾久之，日乃徐升，如人弄丸，摩荡而上，色纯朱，渐上渐成金色，上既高，则焕烂如黄金芒出，不可视矣。”是数说者与魏君所见皆异。意者鼓山海屿，去海咫尺，蒙影所映视泰山所见尤悉也。至翁丈，魏君所见亦不一者，盖海滨蒙气盛，隔气映影，其出没浓淡之变幻，因宜不尽同欤？
——《惕园初稿》卷八
郭篯龄生平见《诗》。

游鼓山记

游于山者其性情与山不相契，虽喜山，山亦不以其游为喜。翁子时农，字莘夫，时彦，字小溪，伯仲也。其为人，莘夫恬静，小溪磊落皆与山伯仲，喜游山，惟山亦喜其游也。余体素弱，于山能居而不能游，一丘一壑而已。视翁子之千岩万壑，瞠乎后矣。
二月十八日，翁子策以鼓山之游，余挈廖甥绍绩从之。连日阴雨，晨稍霁，行抵麓。自麓至寺，所经之乘云亭，合珪亭、圆通庵、更衣亭皆流览纵眺，以领其胜。所处愈高，则向之高者卑矣，所见愈广，则向之大者小矣。是特其山之面也，其奇已如是。入寺饭，游喝水岩。岩，山之腑也，石，历历者其脏矣，其胜不可名状，宋、元、明、近人刻诗，题名殆满，篆、隶、真、行、草悉备，是山腹笥，可谓富矣。谋刻题名，以继古人，求片石之隙者不可得。于是分行循览以求之，至蹴鳌桥东，一石卧而仰，大刻鄱阳洪革书：“寿如广成子，住崆峒千二百年；爵比郭令公，历中书二十四考。”余谓刻名山，不当著謏语。莘夫曰：“是非謏，殆为子而设，郭字，子寿字，悉在山灵预之于数百年前矣，洪革其所假乎也。”小溪曰：“自下而上，如《易》之有三爻，是殆谓子之《易》。”余谢不敏，而心异之。余始冠，字祖武，而系出汾阳王令公，吾祖也，其谥为忠武。崆峒，山也，广成，无爵，故特于令公书爵，以明其为民与，余入山后，号山民，相合甚巧，是亦奇矣。
循岩而上，上为水云亭，出于岩矣，石散不复聚可刻，而无与于岩。境甚奇，山足颓如云，远山叠如云。田畴交错，绮丽如云，与水相接为一，俨若云之为章于汉，是盖由腑而出，其晬盎于面背，如是亭祀朱文公，文公固晬盎者，祀于是固宜，而如余者乃刻其姓氏于腑，山灵于是乎过，余于是乎愧矣。
复下，至涌泉亭，右为龙泉泉，泉侧，岩之题名者相接不绝，实自是始。石镌“才翁”二字甚巨，径二尺许，山灵盖惓惓于莘夫之诗，小溪之词也。目以才，系其姓，书以篆，言其无愧古人，出一家无高下轩轾，故其评以合不以分，因假乎于苏舜元，使之去其姓，记其游之岁月者，别为楷，是固大书而特笔也。于此山石刻最古，刻于岩者皆以继是处。余于岩，于莘夫，小溪，瞠乎后，惟余亦谓诚瞠乎后。山于余相需之殷如是，山受诬亦甚久，不得不为之辨。
世传，神晏喝水使东，故岩名喝水，所谓东者即龙头泉也。泉甚微，束以龙，口甚隘，然仅溜如簷瀑，放之涧，无足观，且必不能甚喧以取厌，微则不能兼注。通于此者，必涸于彼。神晏盖即以是之通，致彼之涸以喝愚，王氏利其信，奉石甚奇，刻甚多，岩甚异，皆足以甲天下，固不必附释氏以传，而释氏反藉之以博檀施，使是山受诬，千岁不白，是不可以不辨，以答其相需之殷也。莘夫，小溪和之，山亦嘿然心许，因返寺濡笔记之，夜雨达旦，遂归。时戊辰二月也。
——《吉雨山房文集》卷二
光绪十六年(1890年)印本
郭柏苍生平见《诗》。

六游鼓山记

庚子正月癸丑，郭子自乌石盥沐，时石鼓在浮云中，而湿衣者已蒙蒙如雨，赵子新、吴子伯敬屡东望而屡转屣。弥陀僧慎修曰：“浮云可以阻游兴，微雨可以限屐齿耶？君辈去岁五游石鼓，皆晴明，缘悭于雨矣。”且行抵山麓，泉声澎澎，霁色澄澄，郭子曰：“是足以悦心目，涤胸襟，资吟啸矣。”转入松际，冈峦之出没，钟磬之浮沈，相继于寺而不绝。忻然乘大小顶，俯长江，瞰大海。吴子咏苏子由“远山如伏羔”句，郭子曰：“是善状登高者，灵源般若山之小壑，人争睹之，何不此之乐也？天下惟勇往者可与造道，而不囿于凡近。向在乌石不知有石鼓，至石鼓不知有灵源、般若，矧大小顶，长江、大海乎？惜缘悭于雨，使屐齿不得奏功。”慎修曰：“欲出喜晴，既至喜雨，心之进退宁有极乎？欲雨旋晴，晴易则雨，亦易天之变化，宁可穷乎？”坐定，浮云如絮入白云堂，而湿衣者又蒙蒙然。郭子曰：“浮云不足以阻游兴，微雨可以限屐齿耶？”以余力游灵源洞，般若溪，慎修绘《春雨携僧游般若溪图》，乃归。
——《葭柎草堂集》卷上
光绪十二年(1886年)刊本

按：庚子当系道光二十年(1840年)。

三游白云洞记

洞以险胜，由埔头憩积翠庵，历三天门，转迤而至，往返逾十里。春多雨，夏秋日烈，冬则羸于衣裳，游者惮焉。
道光乙巳春仲，李子希文、季弟柏芗，姪式昌嘱为前导，入一天门，经龙脊道，其石滑泽如瓜皮，上削而旁剡，以手代足。下俯绝涧，行者若着屐登霜桥、雪岺，稍一疎虞，骨辄破碎，至三天门，隘甚，众皆侧度，肥者苦矣。幸有小径，许客子绕行也。喘息间，见巨石突兀空际，僧曰：“洞迩矣。”踏石磴七百余级，磴尽而坪，坪尽而洞，二石如重唇，广七丈，深三之一，就嵌处设槛扉，香火特深邃焉。洞前累石为台，溪光山影，海鸟汀云，不可辨识，惟大桥如缕仆地，七城直一团小烟树耳。导僧呼洞僧为菩萨，予丁酉来游，见其拥二巨蟒宿，如抚婴儿。今貌愈古，眉交于睫，方以草茎绽衲，见客不理；但拾生薪煮茶，薪香郁郁，从石罅出，茶熟，味之甘冽，倍于寺，盖吼雷湫也。夫草茎易绝，湿薪无焰，僧若不厌其劳，惟道气胜，故能受苦况，此其所以为修身之学欤？
茶毕，风寒，冥冥欲雨，急左旋，由海音洞入寺，此迩来新辟径也。视埔头略远，而稍夷，然行人亦接臂作猿狖状。人影在重涧中，涧石黝黑如墨，可以取火。举步旋转，三尺之外不辨趋向，前有负米给僧而坠岩者，首纳于腹。予戒同游曰：“至险之地，须以心平气和处之。古人终其身于忧患，而跬步不失。”吾侪于履道坦坦中，偶尔提防亦足以警心目。吾故曰：“洞以险胜。”彼游石鼓者畏登屴崱，登屴崱者畏寻白云，不到白云，不知山骨，而猥以灵源、般若傲人，亦已浅矣。
——《葭柎草堂集》卷上

按：乙巳当系道光二十五年(1845年)。

陈模字子范，一字勒生，福建闽侯(今福州市)人，清光绪时入福建船政水师学校肄业，后入芜湖海关佣书，与林森、陈其美友善，旋加入同盟会，又调往上海关。民国初，会中人多显达，模佣书如故，并加入南社。二次革命，讨袁军兴，模为陈其美制炸弹，欲刺郑汝成，适侦骑在门，模方掩蔽，弹适发，模被炸死。林森葬其遗骨于杭州孤山之岁寒岩，孙中山书“舍身为群”题其墓云。

重游鼓山记

去闽垣五十里，有山曰鼓山，镇马江之中枢，为城东之屏障。山石荦确，野径纡回，寺观穹窿，松楸疏散。五里一亭，十里一阁，名流觞詠，恒集于此，盖福州第一名胜也。
