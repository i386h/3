<!-- { "loadSidebar": true } -->
鼓山涌泉寺在山之半，其先为潭，毒龙居之，每作风雨，伤人禾稼。唐建中四年，郡从事裴胄请灵峤禅师入山，栖西岩，诵《华严经》，龙出听法，遂去不为害，因奏建华严寺。会昌中，汰僧徒，鞠为榛莾，垂七十年。梁开平二年，闽王审知填其潭为寺，请雪峰僧神晏法师居之。宋真宗赐额“鼓山白云峰涌泉禅院”。明永乐五年，改为寺。嘉靖壬寅年，厄于火災。万历已未，郡人曹学佺重建大雄宝殿。崇祯甲戍，又建天王殿，藏经堂，无尽山门。崇祯已巳，郡人林弘衍建法堂，并钟鼓二楼。郡人徐熥、徐火勃、谢肇淛同僧元贤募建白云堂，伽蓝殿、闽王二祠，祖师、寿昌二堂、斋堂、梵行堂、旦过堂、净业堂、香积厨、戒月寮等处，辑补集成《鼓山志》十四卷，功莫大焉。明祚将尽，诸公避居鼓山天镜岩、白云洞、吸江兰若等处，守节完义，故元贤老人有“满朝袍笏迎新主，一领袈裟哭旧王”之句，甚可悲也。
嗟乎！沧桑变幻，岩壑归依，贤人遁跡于桃岩，烈士捐躯于天镜，大功已立，大义已完，诸公与名山足以并传不朽矣。
咸丰五年，岁次乙卯，余建桃岩精舍，内祀五贤，非徒以纪名胜也，亦以表诸公之功德云尔。
——《鼓山吟草》卷一

新修八仙岩纪事

余自未冠时登鼓山，至今纪游百余度矣。攀屴崱峰、过凤池山，游海音、白云二洞，竭积翠、平楚两庵，憩灵源洞，构水云亭，寻舍利窟，吸江兰若，般若庵，石帆书室，登天镜岩，罗汉台，云屏岩诸名胜。《鼓山志》载：“桃岩洞在寺之西南麓。”同寺僧几度搜寻，无处可觅。
岁甲寅春三月望后来山，路遇樵子导引，始得桃岩洞真境，住山数日重修矣。寺之西南狮子峰下，更有千佛庵、钵盂峰，下更有达摩洞，两处俱未曾到。是岁浴佛日来山，呼僧导游千佛庵废址，至达摩洞一览，四面峰峦降伏，江流环绕，洞广五丈余，深二丈余。洞中有灵泉一壑清冷，大旱弗竭。洞前有石壁，高一丈二尺许，阔二丈余。古人以石壁在面前，故取名达摩面壁之义，余因题“面壁”二大字于石壁间。左有望州亭废址，香来径，万松关，右有静坐居，石灶。仙猿岩高五丈余，似猿坐而听讲。洞中有坞，广六丈余，深四丈余，可构精舍。洞中榛莾荒秽，即雇工重修，砌石建洞门，创石磴数十级通洞，下达半山茶亭，路极平稳，以便游人登眺。石磴铺毕，余游洞，下见右边一带，列嶂迭岩，耸秀如画，扳藤拊草，遍寻得一洞天，高岩阻隔，人迹罕到。余即呼匠，凿石为梯而上，见其间九曲盘旋，八面开辟，有清幽，无怪险，或卧，或坐，或隐，或游，可登高，可远眺。江风、山月、岩花、林果、茶树、芝草，顿觉非凡。绝顶有巨石台仙人迹，又得名山一仙境矣。即雇工刈莾除荆，凿石铺磴，累日兴修。樵夫、牧子、游客、寺僧闻知，往来俱说此中不及到之处，有此一大观也。无不啧啧称善，应觉山灵之与我有缘也。洞口仍镌“八仙岩”三大字于石壁间，以纪岁月新修，是为序。
——《鼓山吟草》卷一

新修灵峤岩降龙洞记

甲寅之秋，八月朔日，登鼓山，憩达摩洞，见一牧童，向余遥指洞下二里许，溪旁一巨石，曰：“石下有洞，宽广清幽，不亚于此。”越数日往观之，路由刘海台，搜得金蟾洞，经葛仙居，过蟠桃林，曼倩岩，憩南天门，游伏虎祠，逶迤而下，寻到岩前。见其间一巨石，如独木冲天，高约有二十余丈，洞门低小，榛莾荒芜，即请樵者删除之。入其间，见灵岩罗列，洞壑异常。洞广五丈余，深三丈余，远吞山光，平挹江籁，极乐世界，景不尽言。即兴工修整，祀开山灵峤禅师法像，洞额镌“灵峤岩降龙洞”六大字。洞口有石船，帆棹俱全，故镌“慈航”二字。度石船，有龙首岩，岩上有灵泉滴滴，大旱弗涸，注以石龙，流于洞侧。洞有巨石，如虎皈依，呼匠点晴，盖欲象形维身，亦以取“降龙伏虎”四字之义。洞右有一窦，凿石铺磴而登龙首岩，沿溪过仙桥，憩纱帽石，坐观溪山挺秀，岩壑俱飞，重峦叠嶂，筍列蝉联，游之不尽，望之无边，真可与武夷、方广诸名胜并传千古，故记之。
——《鼓山吟草》卷一
谢章铤生平见《诗》。

游鼓山诗录序

论山川者曰：天下三大龙，南龙之脉发崑GFDD1，度石门，环滇海，道贵筑，趋五岭，又趋闽浦之渔梁；南散为闽省之鼓山，然则鼓山，南脉之屏障也。
近者，夷艇内驱，广艇外讧，刀剑之影逼於山，烽火之熖熸於山，山几几不能自保，呜呼，又何论山中人哉！吾辈低首山之下，山笑之，昂头山之上，山怪之。怪之，笑之，实怜之也。三四日间，忽日忽月，忽风忽雨，晦明奇诡，目不停赏。世法既尽，佛法皆空，是生平得意之秋也。乃相顾苍茫，恦然不自慊，山憐我，我不能不憐山也。
嗟乎！鼓山固南脉之屏障也，而吾辈若幽虫落叶，萧萧唧唧于其间，山憐之乎？怪之乎？笑之乎？不敢知也，姑与录而存之可矣。
——《赌棋山庄文集》卷二
光绪十年(1884年)南昌刊本
陈宝琛生平见《诗》。

鼓山灵源洞听水斋记

凡物能为声者莫如水，水之在山也清激剽厉，又什倍于常声。世传神晏僧安禅于此，恶水喧、叱使东，至今涧流犹潺潺从东下。然遇冻雨，则灵源洞口，如飚号雷殷，万马之奔腾也。余既爱兹地幽僻，林木之美。因岩为楼，与弟叔毅读书其中，寒暑昼夜，备诸声闻，洗心涤耳，喧极生寂。水哉！水哉！余尝登陇坂，泝赣滩建溪七里之泷，纵身江海，风涛呌啸，千谲百骇，亦自谓穷水之变矣。而在山之声，盖今始得恣吾听也。不知晏僧当时，何所恶于水者？夫喧耶，寂耶，岂于水乎系哉！
——《沧趣楼文存》
1958年海澄陈氏油印本

鼓山放生园记

虚云和尚建放生园成，予曰：“此异牛祠故址也。”忆左文襄公(宗棠)督闽时，牛入署，跪堂下不起，召寺僧奇量，令善畜之。越十八年，督师至闽，遣沈道应奎往视之，已斃矣。追述其皈依后异迹，寺僧就其葬处，立异牛祠焉，今又将五十年，此鼓山放生一故实也，予所亲见者，故及之。
癸酉夏五月，听水居士陈宝琛记，时年八十有六。
复榜一联日：
诵莲池大师文，与世同修净土忏；感湘阴相国事，鼓山曾见异牛祠。
——《虚云和尚年谱，民国二十二年》
台湾文海出版社本
观本(1868～1945年)，俗姓张，名寿波，号玉涛，广东香山县人，光绪十七年(1891年)举人，东渡日本，为横滨东文学校校长。民国十九年(1930年)往鼓山出家，依虚云受戒，法名明一，号观本，虚云以整编《鼓山宗图》及经板事交他处理，民国三十四年(1945年)示寂。

鼓山涌泉禅寺经板目录后跋

鼓山白云峰涌泉禅寺之西厢，宝积仓上危楼五楹，插架连云，藏有古刻经板多种。查此经版，自明崇祯间，永觉贤祖继紫柏尊者之径山寂照庵而起，为霖霈祖绳武主之。时在有清康熙中叶，刻经最多，其中如《华严经疏论纂要》，凡百有余卷，四千有余页，为海内未经见之本。其他刻本属于近代名德之著述，多非龙藏及日本弘教藏本所有，惟近代日本明治藏经院所编之《续藏始》搜采之，然亦不备，故于例外加列《备考》一门，条而举之，以知藏本之有无。至于年湮代远，板之缺佚不全者，原书在则录而存之，其不存者亦记之，以待将来之考补。若夫篇帙残缺，书板朽坏，如本山禅德义著述，诸山法属之语录，虽零篇断简，亦分记之，以备后人之采访，其它一依所授之法式为之，此本编纂集体裁用意之大略也。
初，余未至鼓山，尝闻申江圆净李居士述，大德弘一律师前游闽江，曾至鼓山，对此古刻经板，景仰赞叹，许为吾国最古之经板，欲举此秘阁所藏，仿“崇文”列目，以公于世，余闻而有志焉。壬申结夏，依止云公老人，承老人慈谕，畀此事务，令与一云师分任，从事检查。夏满，因事请假归粤，就道匆匆，乃勉强塞责缴卷。犹忆童应考月课，笨钝嬾拙，枯肠索索，勉强捱去，迨至烛跋，慌忙而后缴卷，今犹未改当年笨伯之习气也，一笑。
民国壬申九月，明一观本甫跋于镜海莲峰。
——《鼓山涌泉禅寺经板目录》
民国二十三年(1934年)刊本
虚云生平见《诗》

鼓山涌泉禅寺经板目录序

宋儒有言：“教学者如扶醉人，扶得东来西又倒。”予于斯语，重有感焉。粤自腾兰入汉，白马驮经，乾竺贡书，代有增益。自东晋以迄六朝，斯时佛法专重经教，世主以译经为妙严，僧伽以试经而得度，语法以依经为本据，行道以转经为功德。必至博通三藏，始称法师，纵云究极一乘，罔识真药。是故正法眼藏以不立文字，故目为虚妄，阐提佛性以未见经文，故争相诘难。甚至重溟五舶，预言被摈于关中，面壁九年，达摩见毒于熊耳。以胶柱而鼓瑟，遂饮水而分河，此《圭峰》、《禅源》诸诠集之所由作也。
李唐以降，拈花一脉，五宗分化，禅德辈出，类多博该三学，于时禅教始渐融通。试观少室以楞伽为印心，东山以金经为下种。乃至字则不识，义即请问。坛经不乏说教之文，读经看教宛转归已，百丈所许自由之分。凡兹理事，明示风规。若夫金弹银弹之权譬，佛说魔说之淆讹，拈止啼钱，勦绝儿孙解路；挝塗毒鼓，死尽魔外偷心。甚至把断要津，喝佛骂祖，直目三乘十二分教为拭疮疣纸，自非亲乘入室之真子，罔知格外提持之著落，以死语会则祸事矣。迨其末流，执指忘月，弃金擔麻，未解得鱼而忘筌；不免因咽而废食，禅教聚讼，又极纷纭，此又《永明宗镜录》之所由作也。古德云：“依经解义，三世佛冤，离经一字，即同魔说。”参禅须开宗眼，阅教须明教义，此当人脚跟下事，切忘自瞒，自救不了，争论奚为？耽著鬼家活计，与入海算沙相较，其能免于五十、百步之诮乎？
