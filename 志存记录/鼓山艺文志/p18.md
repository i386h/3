<!-- { "loadSidebar": true } -->
蹑屐凭童子，连骑喘健丁。飞觞观海白，搔首问天青。牛饮龙头瀑，蛇行凤尾亭。几时清石室，香茗侍谈经。
——乾隆《鼓山志 艺文》
吴荣先(1773～1843年)字荷屋，广东南海(今广州市)人，清嘉庆四年(1799年)进士。道光元年(1821年)任福建盐法道，六年(1826年)及十七年(1837年)两任福建布政使，累官湖南巡抚。

游鼓山

晨篮出东门，心目始一快。晚稻已盈畴，清泉自疏派。前望碧GFDA7GFDB1，始屈廿里届。少憩整腰脚，朝暾出山砦。四两谢公屐，一幅将军画。天风琴筑音，云路松篁界。狮峰何昂藏，凤池纷纬纟画。龙徙僧乃居，荏苒日月迈。而我山水滋，未遑筇笠话。石气起云肤，日光动梵呗。倘有甘霖来，为我民再拜。
——《福建通志 山川 福州府 闽县》
同治十年(1871年)刊本
梁章钜(1775～1849年)字茝林，晚号退庵，福建长乐人，清嘉庆七年(1802年)进士，官至江苏巡抚。他生平著述七十余种，是清代督抚中著述最多的人。

鼓山绝顶望海歌

千山万山列眼底，倚天空碧不知止。眼中沧海小如杯，海上浮云白如纸。流虬一发来青青，鲲身隐约浮东宁。天吴阳侯意叵测，蜃楼倒矗蛟涎腥。昨夜黑风吹海立，阴火难消水仙劫。天末遥遥蜑客愁，浪头隐隐鲛人泣。我欲乘风远扶搏，楼船突兀谁能攀？徒有襟期偃溟渤，惜无长策回狂澜。忽忆神仙隔缥缈，蓬莱清浅无人晓。排云但望金银台，珊瑚枝老蟠桃小。便要东搴若木华，群仙接引如虫沙。拍肩教我洗毛髓，应龙十二空衙衙。知不可得下山去，富贵神仙亦朝露。不如呼酒东际楼，海月山风足良晤。
——《退庵诗存》卷五
道光二十七年(1847年)刊本

秋日登鼓山积翠寺与了堂和尚
夜话用曼叔家兄韵题壁

休言显晦与升沦，不二门中认此身。云到空山本无碍，秋来萧寺岂嫌贫。藩篱洞达厐犹守，花草零星雀易驯。我欲相从甘淡泊，招提何日结芳邻。
何由辛苦构危峨，往事曾翻古井波。百折精心愁佛劫，三幡黑孽累诗魔。移山未必非权应，退院犹难说扈那。苦待因缘作初地，可知烦恼尽人多。
耳熟汤休是妙才，黄鸡白发不衰颓。放眸云际天难问，招手人间曲可哀。剩有诗肠齐郁勃，何妨禅悦间谈诙。梵钟佛火通宵坐，记取浮生第几回。
行滕乍与洗征尘，方外旋来笑语亲。乘兴但随流水至，旧时齐指白云邻。(寺背即白云寺)沉沉杯酒供饶舌，草草诗篇鲜入神。明发莫忘桑下宿，无端小住亦前因。
——《退庵诗存》卷五
萨察伦字珠士，福建闽县(今福州市)人，清嘉庆九年(1804年)举人，官云南省知县。

浴凤池

神仙古所稀，樵者忽识面。凤凰古所稀，樵者卻得见。榴花洞府浴凤池，两处樵夫奇不奇。我读闽郡志，古来传信合翻疑。记昔景星卿云帝之世，于传有之凤来仪，此外惟有西伯德所致，千载以后重鸣岐。非然，虽使大圣如孔子，犹曰凤兮不来吾衰矣。樵夫本是流俗徒，谈何容易便观止。吾闻罗浮蛱蝶有五色，神人变化本难测。倘非青鸟之使出青冥，或且佛见之鸟来西域。神雀自是雀，愚泯何诧丹山翼。嗟嗟闽人少所见多所怪，三日不诧言，天柱应崩坏。所以钓龙无真龙，浴凤非真凤，倡者一人和者众，万古终成不觉梦。
——《珠光集》卷二
宣统二年(1910年)刊本

赠了堂上人

茗椀诗瓢结净因，山门深锁隔红尘。我思一语称文畅，名士高僧算此人。
驴背推敲古莫当，浪仙诗格重韦庄。当年若见山青句，合把才名让了堂。(上人《鼓山诗》有‘海翻沧屿白，山接武夷青’之句。)
广陵风月旧曾谙，却向维摩静里参。好是孤灯禅榻夜，可还唱否望江南？(上人原籍扬州。)
生平不惯谈禅悦，访衲登山却未曾。从此都官坛上去，满囊诗句尽寻僧。
——《珠光集》卷四
叶申万字芷汀，福建闽县(今福州市)人，清嘉庆十年(1805年)进士，由翰林院检讨外放广东高廉兵备道。

圆通庵

兹庵旧知名，茶墨复新结。行人渴奔泉，饶此一瓯雪。
——《歺英轩诗钞》卷三
道光十六年(1836年)刊本

无尽门

法门千百灯，厥初一枝引。老死与无明，既无亦无尽。
——《歺英轩诗钞》卷三

白云堂

徒觉寺涌泉，而实云为胜。山中莫嫌贫，来往有持赠。
——《歺英轩诗钞》卷三

东际楼

小楼倚东偏，于此宿檀越。夜半虚白生，窗棂先得月。
——《歺英轩诗钞》卷三

放生池

但习功德香，不谋濠梁乐。策策复堂堂，呼之乃欲跃。
——《歺英轩诗钞》卷三

喝水岩

灵泉非无源，可喝亦可唾。耽耽苍石螭，借汝腹中过。
——《歺英轩诗钞》卷三

国师岩

晏师开佛印，前后解二三。打坐石岩底，居然弥勒龛。
——《歺英轩诗钞》卷三

凤尾亭

何年凤凰鸣？于彼飞思奋。至今竹翛翛，似闻归昌韵。
——《歺英轩诗钞》卷三

忘归石

众石藓驳斑，隐隐见题字。扪剔穷崖巅，不觉日沉寺。
——《歺英轩诗钞》卷三

屴崱峰

云梯度七里，尚有数里遥。再游不能登，愧此云薄霄。
——《歺英轩诗钞》卷三
鄢翱字鹤汀，福建建宁人，清嘉庆十二年(1807年)举人。

积翠阁赠圆智上人

雨歇通诸界，烟霏出远山。昙花长昼静，让我两人间。四大原无相，禅房尚有兰。及时除蔓草，横木不须关。
——《鹤汀诗稿》
道光二十年(1840年)刊本
林光天字忠辉，号水如，福建侯官(今福州市)人。清嘉庆十二年(1807年)副举人，以授读为生，年六十八卒。

游鼓山宿白云堂

鸣泉半榻雨，飞籁五更松。夜静尘心淡，堂虚露气浓。禅房空对月，佛火照闻钟。晨与山僧别，初阳下远峰。
——《冶麓草堂诗钞》
道光二年(1822年)刊本

喝水岩访圣水诗僧不过

不向鼓山近十年，为寻梵隐到岩前。禅门寂寂沈夕照，落叶萧萧咽暮蝉。飞锡空怀天外迹，金州莫结佛中缘。携锄采药在何处，古道云深只听泉。
——《冶麓草堂诗钞》
陈池养(1788～？)字春溟，福建莆田人，清嘉庆十四年(1809年)进士，官河南中牟县。
鼓山寺了若上人遗牡丹一朵

涌泉佛士见花王，此日散花到下方。手既可拈空是色，衣原不着鼻闻香。参天烂漫曾隆虑，满地芳菲有洛阳。我欲结缘遍游玩，何论魏紫与姚黄。
——《慎余书屋诗集》卷三
咸丰五年(1855年)刊本

鼓山寺又遗牡丹

着屐寻芳莫漫夸，风风雨雨遍天涯。却欣静处维摩室，偏许重看富贵花。
——《慎余书屋诗集》卷二
查廷华字九峰，安徽泾县人，清嘉庆十六年(1811年)任福州粮捕通判。

半山亭

几回结念叩禅关，此日才能到半山。好把脚根立得稳，上方还许再登攀。
——《鼓山艺文志 诗补》旧抄本
林元英(1774～？)字弁瀛，福建闽县(今福州市)人，清嘉庆十六年(1811年)进士，授国子监学正，后主讲漳州芝山书院，改江西龙泉知县。

鼓山朱晦翁天风海涛摩崖书歌

人杰地灵语不易，地灵人杰若相迫，名山终古鲜名人，石壁巉岩空自碧。我闽形势天下奇，福地洞天海旁辟。层峦叠嶂插烟霄，一峰如鼓谁敲击。俯窥岛屿袖堪藏，仰扪星斗手可摘，罡风怒捲早潮喧，恰与西旗相对敌。当年凭眺紫阳翁，寻幽时蹑阮字屐。中道不阻力不疲，一奋直登云外宅。衣上白云海上涛，乘风快比附六翮。众山罗列如儿孙，奇观大观适我适。峰顶一石广而平，劖削居然巨掌擘。染濡椽笔洒墨渖，大书特书字径尺。龙跳虎卧极精神，凤翥鸾翔共标格。石刻至今七百年，鬼神呵护犹遗迹。我昔纵步陟山巅，对之如披古简册。摩崖镌石记姓名，文人例有标题癖。独羡此中际遇奇，能得大儒纵腕力。古来吟咏几汗牛，挂漏未免同捃摭。万象包罗四字中，语重句奇胜千百。何人为我榻硬黄，拂拂风涛生四壁。
——《嗽石斋吟草 容膝轩草》
苏廷玉字鳌玉，福建同安人，清嘉庆十九年(1814年)进士，官至大理寺少卿。

游鼓山宿涌泉寺(二首)

探幽来胜境，山静抱云眠。法界诸天列，钟声入夜圆。当头宜皓月，到耳有灵泉。已觉烦襟涤，何须问偓佺？

素有游山癖，登高绝万缘。况当秋乍爽，恰值月初圆。夜气无声画，清心入定禅。听残更漏永，相伴是炉烟。
——《亦佳室诗钞》卷三
咸丰六年(1856年)刊本

游鼓山喝水岩(二首)

日向山中行，夜许山中住。鸿雪有爪泥，飞仙自来去。

石磴自萦纡，白云自朝暮。过眼豁烦襟，翠微隐高树。
——《亦佳室诗钞》卷一
梁云镛字大中，福建长乐人，清嘉庆二十四年(1819年)举人，晋安学教谕。

鼓山绝顶望海

矫首危峰最上头，罡风倒捲海涛秋。天低日气蒸三岛，地少人烟隘八州。放眼每惊翔白鹭，振衣便拟蹑苍虬。广陵枚叟凭高处，可有雄观似此不？
——《江田梁氏诗存》卷七
道光十七年(1837年)刊本
杨庆琛字雪椒，福建闽县(今福州市)人。清嘉庆二十五年(1820年)进士，曾官山东布政使，累官光禄寺卿。

游鼓山作(六首)

去年鼓山来，秋山献明洁。今年鼓山来，伏暑蒸炎热。旧伴仍三人，儿孙欢笑挈。天公怜游侣，火伞炎官撤。骤雨送轻凉，奔泉荡清洌。来叩无尽门，静听广长舌。

烟客笼树杪，云气截山腰。有如美人睡，朦胧罥轻绡。冥心结遐想，高契凌虚霄。学佛既难悟，学仙亦无聊。只有青山色，一年一度招。开眼见故人，欣欣云际邀。含笑谢山灵，平视不为骄。

古寺藏山窝，疏钟出林隙。松门甘露多，萝径悬岩擘。来者往者题，名士纷如鲫。我亦踵前GFDD6，留名纪游迹。天地一逆旅，名山不改易。以我镌崖心，试问点头石。想亦知我心，悄然抱烟碧。

酷爱喝水岩，叠嶂开禅关。可无琴筑声，禽语和潺潺。何以国师意，当年一喝还。欲学愚公愚，移取山外山。并作家园景，位置秋水湾。逝者有如斯，着屐吾能闲。

夜宿东际楼，清景百虫绝。天色入空虚，壁灯自明灭。悠然生道心，如是证佛说。世网眼过云，尘根炉沃雪。即此微妙禅，已得菩提诀。底事着袈裟，天龙一指揭。

小顶怯未上，大顶更难跻。愧乏济胜具，峰峦空留题。行年逾六十，健步未扶藜。奈此截嵲何，心往青云梯。安得披天风，笋舆舁小奚。待结后游缘，指点佛天西。伊蒲饭已饱，下山闻午鸡。
——《绛雪山房诗》卷三
道光二十七年(1847年)刊本

