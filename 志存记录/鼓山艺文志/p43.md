<!-- { "loadSidebar": true } -->
去州城东三十里，郡镇山曰鼓山。山之峰最高者曰屴崱。峰之左有洞，秘涧水曰灵源。宋徐鹿卿尝奉郡帅命，祷雨于此而验。六月丙辰，制、抚二公亲撰词具币，命予偕参戎杨君廷栻，窦君宁，知闽县事吴君至慎，布政椽属王君作人祷于峰下，又祷于灵源。越三日，戊午，日既中，礼毕，睨峰西有云，簇簇如奔马。俄顷，蔽翳山谷，雷电晦冥，甘雨大注。余与诸吏人休于是亭，咸以为灵贶昭答，不爽如是。
余谓山川百神，其鉴吾二公精神有素，兹山用能洩云兴雨，以膏我禾黍，兆成丰穰，不疾而速，有以也夫。众以为然，自是连二日雨，农野具徧。
兹役也，斋宿于山中日三，致祷于峰，于源者九。每祷辄有云气栖峰上，既事渐散，是日独无有。然顷之，卒雨，亦异矣。亭去灵源百步，余以得所请，而因偃息于此也。爰忆《左氏传》：“百谷仰膏雨”之语，摘其二言，揭于楣间，以彰山灵之庥，而又记其大凡云。
——乾隆《鼓山志 艺文》
叶观国生平见《诗》。

鼓山住持遍照禅师捐修崇妙石塔记

崇妙保圣坚牢塔在城西乌石山之麓，建于闽王永隆三年辛丑，旧称贞元无垢净光塔，今俗所谓石塔者是也。其制匪砖匪木，周以山骨，为层者七，为门十六，为角七十有二，合层刻琢菩萨像六十二躯，与报恩定光塔东西正相望。形家谓郡城坐龙之腹，九仙、乌石耸龙之角，而二塔实增其势，为省垣之胜概，阛阓之具瞻者旧矣。历代递有修葺，国朝顺治六年又加修焉，经今百余载，风雨之所飘射，人迹之所践蹂，鸟鼠之所穿穴，日积岁仍，凡週遭之栏楯，旁近之院宇，渐就堕颓。都人士登揽至斯者，往往嘅作叹兴，谋所以修废举墜，而鼓山遍照禅师时或挂锡其侧，仰睇相轮，尤滋惶赧，乃发宏愿，将事版筑，谂于抚军余公，公嘉许之。于是捐衣钵，诹令辰，具石材、鸠匠氏，倾者正之，摧者补之，蚀剥者垩绘之，复大治塔院，重整塔亭，经始于乾隆癸已孟秋朔，洎重阳告工成，计糜白银六百余两。由是向之所为影笼千室，势入重霄者，复厥旧观，丕焕新模焉。
余惟华言塔者，佛土谓之窣堵波，所以纳舍利而庋梵GFDA9，故阿育建之以展敬，多宝涌之以示神，洵金轮之卫护，香界之准标。至若通都大邑，岡亘川回之处，亦多有浮图，以镇其地。盖用储灵表胜，拥奠居人，斯皆有其举之，莫敢或废。今禅师能以大愿力为法王阐光明相，而抚军又能佐成之，为邦人迓庥衍庆，所谓具足十善，种无量福，莫大于是，乌可无记？故述其本末云尔。
——乾隆《鼓山志 艺文》
李拔生平见《诗》。

《仰止亭铭》有引

福州鼓山倚天临海，林壑奇奥。宋先贤朱考亭尝游其间，有手书“寿”字，及“天风海涛”四大字，刻于岩壁，端直遒劲，千载不磨，游屐接踵，称名胜焉。乾隆庚辰孟夏，予自福宁郡来守福州，闻而慕之，公务匆促，未暇登陟。明年四月，乘劝农之便，乃得跻乎其岭，徘徊周览，恍然有悟于为学之旨，默识心契，流连不能去。既为文以记之，复作“仰止亭”于绝顶，以志愿学之意，亭既成，因为之铭。铭曰：
于铄闽疆，古之瓯越。大海汪洋，奇峰突兀。代产真儒，文风理窟。嫓美鲁邹，蓬蓬勃勃。我登鼓山，中心仰止。仰止何人？曰惟朱子。羹墙犹见，梦寐犹起。矧兹旧游，敢或忘矣。芳踪可溯，书法可尊。巧力何异，道艺何论。心正笔正，理为之根。穷源探本，入德之门。贤关聿启，大道斯张。循墙而走，入室升堂。孔颜乐处，油油未央。诞登彼岸，庶免望洋。闵予小子，孤陋寡闻。不识其径，焉陟其藩？孔卓曾唯，一望无垠。心游目想，呫哔斤斤。嗟我将伯，切磋是资。高山在望，怅怅何之？毋荒末路，毋悲练丝。登峰造极，昭示来兹。
——《福州府志 艺文志补》卷三旧抄本

谈登鼓山玄旨

鼓山陵谷幽邃，游人不绝，世所称灵皋也。郡守李拔两陟其巅，寓言为乐之旨。山中有泉流，刻石曰：“洗心台”，言必先洗其邪心而后可以入道也。又刻有“高坚在望”，言初望之而苦其难也。半山亭曰：“欲罢不能”，言既见而不能止也。灵源洞曰：“寻乐处”，言孔、颜之乐至此而寻挹不穷也。山顶曰：“欲从末由”，言末路之难，如天之不可阶而升也，登山者当如是观矣。
——《福州府志 艺文志补》卷四
旧抄本。题目为编者所加
张伯谟字思训，号宏轩，福建侯官(今福州市)人，清乾隆十八年(1753年)举人，官广西天保知县，曾参与《鼓山志》的修订。

重修鼓山涌泉寺疏

環海孕奇，灵源韫秀。巃嵷鼓岫，拓地轴以盘旋；嶻嵲桃岩，障洪波而耸峙。蔽日干霄之势，壁立千寻；兴云降雨之功，润流百里。白龙蟠石窦，近藏幽涧久潜踪；丹凤浴池波，远控遥岑来焕彩。烟开西望，云中之列雉回环；日霁东瞻，雾里之青螺隐现。海浮蜃雾，远望楼台；江涌鳌波，交流蜿蟺。极山川之灵秘，萃涧壑之奇观。乃有贝阙凌空，香林选胜。金函玉检，衍五蕴之真传；琅笈云书，嗣三车之胜果。凌翠岩而结宇，金碧飞甍；当丹嶂而开轩，烟霞绕桷。熏炉夜热，遥来海岸之香；法鼓晨讙，远动泗滨之石。
粤自后梁季世，肇开鹿苑庄严；洎乎有宋盛时，再整鹤林壮丽。溯重兴于明代，曾传煜爚金铺，观改葺于本朝，复见玲珑绮欂。颁来赐额，凤藻昭回，锡以嘉名，麟书纠缦。篆烟缥缈，石幢清影入松云；梵呗悠扬，古涧寒涛流夜月。无何杯沉溪渡，芝洞尘封；鹤去檀栾，石楼苔遍。名香消净土，曇花几冷岩烟；澹月映空林，贝叶畴沾晓露。涉凤池而远眺，列嶂荒芜；临狮岭以揬奇，群峰蔓草。讵知聚而不散，灵气久蕴于山川；所以废而必兴，胜事屡修于人力。况八闽之重镇，上方日月遥开；观百仞之高标，下界风雷环拥。问仙灵窟宅，有黄石神栖；攷名辈遨游，则紫阳迹寄。悬崖墨跡，赵子直久擅江月天风；扪壁诗题，蔡君谟远振灵源清吹。沧海白云之句，寄逸兴于幽寻；山中松际之词，激清风于远眺。凡夫流连胜境，决不情湮；景仰高山，尤为神注。寄心鹫岭，法宇重新；骋目鹏霄，苏金再布。丹楹绮井，务令胜地增华；螭栋虹梁，要使名区耀采。无庸全输柰苑，已看雁塔悬珍；但能少助珠林，亦使龙城愧饰。烟消丹徼，并日观以称尊；气朗瑶穹，同霍童而挺秀。云从石门起，俨南来壶峤之乡；风逐海潮生，恍东去蓬瀛之境。山中幽旷，日月长闲；天宇高寒，星辰可接矣。
——《筠心堂集》卷三
同治七年(1868年)刻本
孟超然生平见《诗》。

遍照禅师年谱序

鼓山为吾乡最胜，涌泉寺自唐以来梵刹最有声，去会城三十里而近。余少日未获一游，自遍照禅师来住持，脩墜起废，力量感格，士大夫游山返者咸讚叹，谓禅师最有功名山。余益思往游，未果。洎出里门，萍梗万里。近十三年，眷怀故土，乌石、九仙，朝烟暮霭，梦寐如或遇之，而屴崱之峰，天风海涛之概为乡土最胜；又得导师发大愿，力振宗风，有问者辄瞠目不知置对，每念及，未尝不窃自笑也。
壬辰夏，余请急归省后，决意往游，复中止。癸已春，禅师下山来访余，意甚勤，且订为山游。其弟子出所述《年谱》示余，余受而读之，益叹禅师之用力于鼓山也勤且久，净居胜地，攘剔培植，劫烧余灰，咸复旧观。禅悦之余，助扬法化，钵缘所至，众心倾服，盖三十年于兹，而其惓惓之思犹未已也。
嗟乎！人生岁月，不可把玩，学道者悠悠泄泄，晚而循省，光阴皆虚度也，视禅师之坚苦护持，初终不怠，为何如哉！
时雨方霁，青山在望，余将摄屐，遍历岩洞之胜，观禅师修复之所，述其用功之勤且久者，为赋诗纪之，是为序。
——《亦园亭集》卷五
同治六年(1867年)刊本

重修定光塔记

鼓山遍照禅师募缘新无垢净光塔，中丞余公嘉元，寻有以修报恩定光塔请者，禅师复慨然任之。经始于乾隆癸己十月朔，逾月讫工，而请余为之记。
余考塔之建于闽忠懿王也，据唐御史黄滔记，为昭宗甲子改元天祐岁也。记又称天佑二年乙丑，大陈法会，则帝祝元年，仍天祐记年也。旧志称梁开平元年造，则丁卯矣，误也。塔在九仙山之麓，内砖外木，七层八面，玲珑窈窕，其号为报恩定光也，具详滔记。其下万岁寺，旧为祝厘所，故闽人又称为万岁塔。今即志祗载元、明塔铭，于滔记反缺焉，未之考也。自昔有事修葺者，宋以前不可考，于元则有释宝峰，于明则有陈询。自万历四十年以后，无闻焉。风雨飘摇，丹青蒦剥蚀，亦已久矣。自今伊始，相轮悬铎，切霄丽都，孱孱颜颜，千年如昨，微禅师之勤不及此。兹二役也，中丞公实亟许之，公修坠起废，凡在官者无弗举，而方外之士所能任者乐成之，亦中丞公之志也。乾隆三十八年癸丑冬十月合朔，孟超然记。
——《瓶庵居士文钞》卷一
嘉庆二十年(1815年)刊本

按：本文与《鼓山志 艺文》所载有出入，今以《文钞》为准。

陈祚康(1789～1866年)字黻屏，福建闽县(今福州市)人，清道光十五年(1835年)进士，官卫辉知县。著《重修鼓山志》，稿大部佚。

募建鼓山舍利窟吸江兰若碑

无异和尚虽重开山，而当山祇九十日耳。所有始终再造鼓山寺，实维永觉师一人。嗣是修墮举废，重兴之力则遍照师为多。距今百有二十余年，石松大师可称继起，而又过之。盖自三领大众，修葺无虚日，兹复募建舍利窟，开垦田亩，皆先代所未有也。
先是舍利窟在国朝顺治间，僧永源同里人建有吸江兰若，寖久而圮。其地租人，栽种地瓜。同治五年丙寅，松公自措已资，给还租值，而归地于寺，募化建筑文殊殿、净业堂等处，于七年戊辰春落成，仍如原建所称。中午则集众课诵，旦晚与大寺相闻。外则庀工疏泉，垦田二十余亩，以益斋粮，其功不视前为茂与？松公以为是皆诸善信之功，请为叙其始末，泐其姓氏，以垂示后辈，可矣，他非敢望也。吁，前修具在，俯仰不有余感哉！
今观碑文所载寺之废兴，关系乎山，钜矣，而读国朝周中丞封章，康熙、乾隆间示谕，其勒石碑，竖之藏殿廨院间，岿然在人耳目。凡所以护卫名山者不视碑纪烈乎？吾得并碑而备录之。
——《重修鼓山志》卷五旧抄本
魏杰生平见《诗》。

建立五贤祠序

