<!-- { "loadSidebar": true } -->
由小顶而上，又里许近大顶，使僮仆行前伐灌莾，披荆棘，拟步而后可进，若是二百举武，少转而南，复造乎屴崱之巅。行者皆疲，人以意择石而坐，午食毕，乃拂石刻，观晦翁大字，读沈公议铭，摩挲徐鹿卿《请雨记》，记漫，久乃可辨。时晴空景明，万象呈露，幽奇怪异，不待搜剔，自来献状，使人翛然而尘虑消，淡然而情景融。极目西北诸峰，若数百里，攒者、鹜者、凌者、斗者、攘者、赴者、突者、簉者、特立独出者、龈齶列戟者。西南诸峰，若云矗波涌，若牛羊驱，若车马驰，近至数千里之内，皆周旋徘徊，顿伏妥帖，间之以溪壑，流之以江河。盖山自剑、邵来者至水西旗山而止，自汀、泉来者至水南方山而止，自建来者至是山而止。若夫建、剑、汀、邵之溪，合流至于洪塘，分为二江，南过石头，纳永福之溪与赖溪出西峡，北过新步，亦分为二，又合而至于长隑，乃与西峡江合，过石马下洞，受长乐港与夐港，出闽安镇而入于海。东南弥望，浩荡不可极，远至于琉球之国，近而梅花、南交诸岛，咸在五步之内。自永福、闽清、长乐，以至于福清之境，历历可见焉。
迥眺附城诸山，前者若迎，后者若随，左右环辅森列，若大将之治旅，尊严闲暇，部伍整肃，秩然不乱。南州诸山，若鸾翔鹤翥，坵垤礧礧，若子之在枰耳。沧溟无波，上下同色，轻飙徐来，绿皱千里，潮落渚出，平沙衍迤，苍鸢白鸟，共下齐起。日既暮，乃刊木为堂，束薪为门，荐席以莽，缀树张幄。寺僧持鸡黍来饷。亦共宿焉。中宵露零，月色如午，罡风忽起，阴壑雷动，出而视之，立不能定，五鼓愈甚，众相与促衿联立。东望扶桑，以候朝旭。奔星矢驰，四面相射，有玄云横亘在海面，高四五丈，不得视其初出之景。须臾，日上已高，山烟水霏，苍茫远近，隐显迭出，恍然如画图中，又一奇也。
露晞下山，至寺已近午，出寺左，游灵源洞，石磴垂梯，两崖崇墉，通以石梁，白云亭在其上，坐稍久，洞谷生风，时来袭人。起观蔡君谟书，有奇石立道侧，若甲卒，号“将军石”。于是履危栈，度石门，求晦翁题名、赵子直诗、抵天风海涛之亭极焉。孤撑巉岩，凭栏欲堕，川分谷擘，江面如沼，险绝清旷，遂兼得之。盘桓至日晡，诵杨志《行右篇》，还宿法上人禅房。
又明日，复登超凡阁，伯崇题诗阁上，观王氏赐神晏书，乃归。是游也，比之常观，盖不侔矣。
夫升培塿者隘一方，陟冈阜者薄百里。今乃纵目力于霄汉，纳溟渤于胸次，暝晦昼夜，收拾举尽，岂非所处者益高，则所见益远，所造益深，则所获益富？古人登东山而小鲁，登泰山而小天下。愚虽不及，窃冥会之矣。
嗟夫！山川万古，世变无穷，景物虽同，人心异感。是游岂徒登览之娱，有以散其忧愁拂郁之思，发其豪宕雄逸之气，重其治乱兴亡之感。而岘首之悲，牛山之念，仰止之慕，虽吾四人者，亦讵能尽同也？且是山，昔人莫不登之，近百年来人迹罕到。自余始登，命樵夫为导，亦不知其路，乃缘壑径上，颠踣者屡，而后得至其所。忽得旧路，循之而下，果达寺。盖宋时所辟，而僧除之。始绝顶皆短荆，无林木，今可张幄矣。始寺外多数百年古树，今但见新植矣。向余始登几三十年，重来二十余年，与伯弘来亦十五六年，今复得与诸君游此，而余发种种矣。因刻铭山石而记其详，约后游复纪之，较方来尚几游也。
——《闻过斋集》卷三
嘉庆五年(1800年)福州嘉业堂刊本

重游鼓山记

岁柔兆执徐，吴子客居董下，出门面鼓山，惟限一水，自初秋即约数人同登，既而七月中雨，八月中又雨，约重九，重九复雨。闰月雨不止，所与约诸人，咸以事违，然余意独勤，念过此则冬，气将厉，寒不能登矣。
十月十一日，风定无云，里中陈垣士周、彭琅德弥、吴泉孝升三人皆舍，遽相从。凌晨，渡江，自蓬隑入荔林，依山右行，暾旭宇霁，野花炫耀黄碧色，霜林叶如染，采山果可噉。涧中泉韻琮琤，鸟声啽哢，飞来近人若相娱，二里许至岐路，乃绝，壑横渡小石杠，过数人家，复有岐路，路当右，有少年坐石上，绐曰：“左”，乃左行，由屋后跻石蹬，崎岖险峻，近二里所达路，寄衣舄寺中。升数冈，则篁竹深密，不可寻路，有径趋山右，并崖而进，虽觉异，然意可得达，遂循之里许，值穷见水源而返，盖寺中引泉处也。退而披篁刊木，剪伐椔翳，登树而望，向高直上，攀缘蹭蹬三里许，然后榛莽之中，略有微蹊可辨。众共喜，进五六百步，果至峰顶，人不胜其劳，憩息良久。尊酌数行，然后徐起，徘徊瞻眺，意既适，则又乐而忘罢矣。访余曩年宿处，荒秽特甚，不可以前，下山日将暮，月已升东，不能复览洞中诸胜。出近南寺，得村氓引导，暝黑穿林中，历畲田，指示详悉，乃乘月度岺，上下缘麦陇中，取道抵灰隑，唤舟从西岸来济，及家将二鼓矣。
是游虽不能从容若畴昔然，然于世故沈困，憔悴无聊之中，得一日之暇，以纾忧释虑，将亦不易得耳，复忆十数年前，城中倪、林二子，屡尝欲登，以不得予偕而止者五六，遂终身不能登。今予屡登，而二子在泉不可作矣，因忽感念涕泗为零，二子倪则桂德芳，林则琦公伟也。
——《闻过斋集》卷四
陈智生平见《诗》。

游鼓山记

福建统八郡而福郡为腹心，环城四面，岿然者皆山。惟石鼓崪嵂巍大为最，能藏蛟龙，兴云雨，盖邦中之望也。中有白云涌泉禅刹在焉。永乐壬辰，余奉命来按是邦，闻有兹山之胜，距城不及三舍，然职在咨诹纠绳，不暇登览，而心犹惓惓然。今岁甲午春正月三日，风日和煦，遂拉同寅李公伟，平旦连骑出城东际，所过村墟，农务方殷，田原整整，野水泠泠，白鹭飞而黄牛健。耕者各执犁锄，皆知力本，甚为之喜。已而帅GFDA1都指挥王公观，藩府左布政使麻公冕，右布政使邹公昱，参议辛公彦博、杨公鼎，宪府佥事杨公、张公、冯公闻之，策马皆来。日稍高，至山下，寺僧五六辈出迎，入廨宇，瀹茗焚香，颇有清致。出立万年峰下，仰视鸟道，崭绝凌云，苔藓径滑，马难于行。命篮舆徐步而止。由荔林度东际桥里许，有亭曰“乘云”，侧泉一泓，甘寒可掬饮。又里许，亭曰“半山”，境势豁然。由亭而上，仅数百武，亭曰“圆通”。遂偕下篮舆，少憩焉。亭外修篁数百竿，色玉可爱。俯睇江流二道，如组练、如白虹。
由亭左登岺，岺势益峭，却有丹葩翠盖，日射眩矅，玩之久而后去。又曲上一里许，曰“松关”，乔松夹道，俨若髯龙。天风时来，响音四起，如鹳鹤之唳，猩猿之啸。乃促仆御亟度，屺表曰“全闽第一峰”。遂下峻坂，路始坦夷。从石门至鼓山寺，迤逦达寺。主僧都纲了心，悉率缁流迓至堂，撞钟考鼓，声震潮音。乃肃衣冠，礼金仙、大雄，询兴圣、闽王二祠。登超凡阁，使人心神澄朗，万有俱空，宛如入祇园双树雨花之界。
日向午，由寺左旋入灵源洞，洞口狭小，中甚宏廓，遂陟白云亭，观喝水岩，至于涌泉。观陆公匾，盘桓佇立，摩挲崖石，阅古今名公钜卿诗记。日向西，循仄径，搴萝而上，至小顶峰，所登益高，所见益远。东则大海回接，琉球渺如一髪，烟涛雪浪，浩浩无垠。其间百怪千奇，不可殚极。西则郡城雉堞，丽谯公府，与夫琳宫梵宇，金碧辉映，阛阓数百，鳞次高下，参错于三神紫翠间。繁华佳丽，他郡罕俦。极目南北，则诸峰林立，如绮绣，如芙蓉，如虎踞龙蟠，如鸾翔凤舞，如牛马疾驱，如矛戟森列，如大将尊严，如忠臣蹇谔，如仙侣飘飖，使人豪宕雄逸，飘然有出尘想。
又由小顶而登大顶，而造屴崱，从者尽疲。余与诸君长歌起舞，举觞劝酬，爵无算，既醉，抵“天风海涛”极焉。则剥苔读碑，慷慨吊古，观晦庵朱先生遗墨，思其人，想其道学文章事业。是虽曾点童冠之风云，右军兰亭之修禊，其乐无以加也。
抑吾闻先正有言：君子后天下之乐而乐。方今圣皇奄有万国，海宇雍熙，诸公膺藩屏耳目之寄。又能殚厥心力，奉宣德意，俾八郡黎元沐休，嘉乐生业，天地无水旱凶荒之虞，比屋无扎瘥疫疠之患。时和岁丰，少长嬉遨，而吾辈遂得以优游暇豫，登高览胜，岂非所谓后天下之乐而乐者耶！且以写情状景，沨沨乎锵锵之音，又于诸君佳作见之，余特书此以为记云。时大明永乐十二年，岁在甲午首春三日。巡按福建监察御史武昌陈智书。
——乾隆《鼓山志 艺文》

游明生平见《诗》。

游鼓山记

成化二年春正月，大行人安成阮君圯奉诏来闽，事竣。过宪台告别，谓予曰：“闻城东鼓山为闽中奇观，惜值雨，弗克以游耳。”余曰：“皇上覃恩，海宇人物，与春俱新，山游观民风，适共时矣。君能留一日，天必霁，余当同往。”明日丙寅，天果霁。于是宪副严陵郎君汝彬，四明钱君廷珍，云间浦君宗源，宪佥南昌刘君敬之，姚江朱君士宏暨余六人，各乘肩舆，从卒携具。辰出东门，过康山，息东岳庙，迟阮君至，乃行。
时风日晴明，人体和适，所过村落，桃李花红白相间错，香气拂袭人衣袂。绿秧盈畴，耕者鳞次，比屋弦诵声相闻。老稚欣欣然沿道而聚观。窃叹其地得气候之先，人务农事之早，而风俗之淳且熙也。
去城二十里，始至鼓山之麓，僧纲率僧五七辈迎入廨院。酒三行即起。由东际桥跻石磴，曲折而上，可一里，过乘云亭，又里许，至半山亭，舆夫息肩。复行半里有奇，寄圆通亭，又半里度屺并山腰，而转一里所，有深谷，其中豁如，白云涌泉寺在焉。主僧率其徒迎道左，入门，望大顶、小顶二峰，如屏障蔽其后。左右两山回合，清幽深邃，真圣境也。遂由山门登法堂，茶罢，玩不动轩，日卓午矣。
饭毕，由门左徒行入灵源洞。转东而北，几五十步，有桥跨石窦曰“蹴鼇”，上有亭曰“白云”，渡桥循涧而北三五步，观喝水岩。旧传寺僧神晏常诵经于此，恶涧水喧轰，喝之遂涸，盖诞妄不足信。傍岩而南，又折以东，可三十余步，一亭曰“涌泉”，出亭右石窦间，冬夏不竭，凿石甃小池贮之，清冷可掏，沿崖曲转而南，约四十步，有石砑立若门然，可通一人行，所谓“石门”也。
又转东而南，四十余步，一亭楣间揭“天风海涛”四字，疑即古之“水云亭”也。自入洞至是亭，崖石间，名人贤士之题志在在有之，若宋相李忠定公，晦翁朱夫子皆有记游岁月。亭北可登绝顶，而崖巇崄蓁塞，众惮于跻攀。阮君曰：“吾之来，正欲临绝顶，纵心目而访古迹也”。遂翼二卒以登。刘君继之，主僧暨十数卒鱼贯而上。予五人坐良久，徐步从故道，还涌泉寺以俟。
