<!-- { "loadSidebar": true } -->
节过重阳日，我来访涌泉。清风鸣地籁，微雨湿山川。浮岭多松柏，依崖有杜鹃。考亭遗址在，人迹却萧然。

关上耸群峰，闽江一览中。人来挝石鼓，我欲抚苍穹。万岭波涛涌，千帆烟雨蒙。车随山道转，如看万花筒。
——《郭沫若闽游诗集》
福建人民出版社印本
罗瑞卿(1907～1978年)四川南充人，民国十六年(1927年)在黄埔军校武汉分校学习，十八年(1929年)加入中国共产党。在二万五千里长征中，任一军团保卫局长，历任八路军野战政治部主任，华北军区政治部主任。建国后，任公安部部长，公安军司令员，解放军总参谋长，军委秘书长。后因腿病，1975年左右，在福建治疗，此诗系治疗时间游山所作。原诗有二，现选一首。

星期天游鼓山

晨曦初露鼓山游，林海洗却万种愁。劲松亭亭齐挺立，硬石垒垒皆昂头。滔滔闽江千帆过，朵朵彩云一目收。风光优美这般好，怎令来客不淹留。
——《罗瑞卿诗选集》
四川人民出版社1978年印本

二、词
严仁字次山，别号樵丈人，邵武军人(今福建邵武)。好古博学，宋孝宗时以布衣终。
水龙吟登鼓山
飚车直上蓬莱，不须更跨琴高鲤。划然长啸，天风洪洞，云涛无际。我欲乘槎，从此浮海，约任公起。辨虹竿千丈，辖钩五十，亲点对，连鳌饵。谁榜佳名空翠，紫阳仙去骑箕尾。银钩铁画，龙蟠凤翥，留人间世。更忆东山，一曲沾衣泪。到于今，幸有高堂遗爱，寓甘棠意。
——乾隆《鼓山志 艺文》，又见
《全宋词》第四册
中华书局本

按：《全宋词》题作《题天风海涛呈潘料院》；“更忆东山，一曲沾衣泪。”句，作“更忆东山，哀筝一曲，洒沾襟泪。”。

陈仲溱生平见《诗》。

浪淘沙茶园即景(二首)
绝壁翠苔封，屴崱危峰。半山云气织芙蓉，怪鸟啼春声不断，踯躅花红。茅屋挂山龙山从，十里青松，茶园深处柱孤筇。知得清明今欲到，茗绿东风。

鸟道界岧峣，日暖烟消。鹧鸪啼过蹴鳌桥，望到海门山断处，练束春潮。收拾旧茶寮，筐GFDC8轻挑。旗枪新采白云苗，竹火焙来聊一歃，仙路非遥。
——乾隆《鼓山志 艺文》
杨观生平见《诗》。

桃源忆故人石帆留月
想得月来来又去，不管把人耽误。山若再高几步，也应拦得住。花阴渐上青梅树，草际虫声如诉。借问就中何语，道明宵如故。
——乾隆《鼓山志 艺文》
朱彝尊(1629～1709年)字锡鬯，号竹垞。泊江秀水人。少肆力古学，博览群书，客游南北，搜剔金石。清康熙八年(1669年)举博学鸿词，授检讨；后入值内延，引疾归。

南乡子游鼓山题灵源洞
披露晓同游，竹枝篮舆各自由。翠磴红亭三十里，淹留，纡到松门路转幽。僧饭雨初收，风末钟声树杪棲。多事山僧曾喝水，桥头。只少飞泉一道流。
——乾隆《鼓山志 艺文》
李拔生平见《诗》。

小令鼓山放生池观鱼
鼓山上寺前，有方塘大约二亩。其水澄澈，广而且深，养放生鱼无虑千万，大者数尺，小者数寸，充牣池中。观者投以香饵，争食跳跃，驯扰可乐，良由网罟不施，獭祭无害，故得遂其长养生息滋繁也。治道民情，可以类推，扬搉三章，隐括斯旨，俾登山者览焉。
水深广兮鱼所饲，长竿抝折笭箵弃。大鱼跳跃小鱼戏。濠梁之乐人忌鱼，人不羡鱼鱼不饵。

水深广兮鱼所舒，依蒲依藻何徐徐。悠然出没得自如。鱼乐安静畏其扰，君子养民如养鱼。

水深广兮鱼所活，有害鱼者求其脱。不然鳞鬐遭屠割。救民之生在除暴，救鱼之死在防獭。
——乾隆《鼓山志 艺文》
马凌霄生平见《诗》。

桂枝香游石鼓
登高长啸，觉足底众山，一览皆小。极目海天廖阔，江波浩渺。秋声暮色苍凉里，背西风，一双飞鸟。石头路滑，上方钟动，半林斜照。人间世，浮生难料，算七载重来，不胜凭吊。蓬岛扬尘，何地可容歌笑。眠云夜雨呼明月，破蒲团，几经昏晓。酒边禅味，梦中情味，那能抛了?
——《游石鼓诗录》
咸丰十一年(1861年)福州刊本
宋谦生平见《诗》

西湖月游石鼓
无端又欵禅关，向东际楼头，细参尘果。静中观化，闲边着想，了然心可。青山元契在。有笔墨因缘，留到我。借几度暮鼓晨钟。自温清课。仰天一笑云开，把竹径松崖，尽情游过。归来日暮，禅房虚掩，一龛微火，老僧迎客笑。道近日，故山风雨大，请檀越且上蒲团，暂时安坐。
——《游石鼓诗录》
咸丰十一年(1861年)福州刊本
林天龄生平见《诗》。

百字令游石鼓
江山如此，只年年秋病，辜负樽酒。插脚红尘深似海，旧梦不堪回首。布袜青鞋，蕉冠竹杖，此福谁消受?潇潇风雨，峰头来作重九。便算几日秋阴，勾留禅榻，暂结山灵偶。卷地痴云呼不起，一任松涛乱吼。怪石无言，流水自去，佛意都参透。哦诗归也，空中猿鹤招手。
——《游石鼓诗录》
咸丰十一年(1861年)福州刊本

刘三才生平见《诗》。

百字令游石鼓
昨宵庭际，见秋蟾陡忆，足音空谷。(后诸君一日至)下榻僧楼天又雨，梵响乱敲檐葡。万壑风号，双峰云喷，变态山间足。疏林烟断，悬崖倒挂飞瀑。还为胜境难穷，赏心未尽，小住搜游躅。僧饭休嫌蔬筍气，我也惯谙齑粥。席帽参禅，蒲团索句，差了平生俗。空蒙世界，那知别有清福。
——《游石鼓诗录》
咸丰十一年(1861年)福州刊本
刘绍纲生平见《诗》。

行香子游石鼓
撒手黄尘，聊作闲人。叩禅关，秋色十分。上方留客，眼界都新。有一江风，一天雨，一山云。坐对松篁，猿鹤相亲。且澄心，领取天真。无遮无碍，尔我忘形。如定中僧，旅中客，幻中身。
——《游石鼓诗录》
咸丰十一年(1861年)福州刊本
刘勷生平见《诗》。

买陂塘游石鼓
消沉沉，已凉天气。披衣独立风劲，林梢如泣如梦。时有白云弄影，天做暝。笑几朵幽花，偏耐深秋冷。窗虚昼静，只暗度钟声。乍迟乍急，欲睡复惊醒。自家领。转指卅年将近，不堪细抚潘鬓，买山无计埋尘土。又误出山芳信，心头警，算哀乐，无情换得当时境。酒乾兴尽，难欲还仍留，石头路滑，且坐小楼等。
——《游石鼓诗录》
咸丰十一年(1861年)刊本
谢章铤生平见《诗》。

满江红书涌泉寺壁
欲驾长风，向绝顶，抱云高卧。忍溷迹，人间去也，茫茫尘堁。万点山光牛马梦，一天蜃气鱼龙过。借蒲团，清净傍层霄，昂头坐。人声寂，虫声伙。雨声逼，泉声躱。只黯黯虚堂，一星禅火。乱石无言愁向佛，孤云得意肥于我。忽冥蒙，世界不分明，何因果?
——《赌棋山庄诗集》卷八
光绪十五年(1889年)福州刊本
薛绍徽(1866～1911年)字绍玉(女)，福建侯官(今福州市)人，陈寿彭妻。

玉女迎春慢
上巳日随绎如伯兄游鼓山登喝水岩

佳节湔裙。空山里，合作流觞修禊，听取禽声石上，响答梵钟松际，兰亭谁继?且慢问人间何世，云轻风暖，水碧峰嵩，光景流丽。倾来美酝桃花。徵词选句，锦笺新制，争谱长编锦绣。斗采初葩荃蕙，芳情摇曳，算雅事今朝幽契。笑彼枯僧，倒喝源泉东逝。
——《黛韵楼词集》卷下
民国三年(1914年)印本

夏云峰水云亭观云
白慢慢，成一片，自为云海波澜。只有阳精，在上不见尘寰。春风吹拥，蓬勃起，万马胜攒。又觉似龙形隐现，鹏翼抉搏。凌云我忆天关，骑鹤作琼楼玉宇奇观。无奈氤氲，变幻只傍峰峦。荒亭斜日，坐石磴冷眼闲看。问底事无心，出岫虚往空还。
——《黛韵楼词集》卷下
叶可义字超农(女)，福建闽县(今福州市)人。

苏幕遮鼓山纪游
渡闽江，登石鼓，松柏参霄，一径通幽处。才卸肩舆无几步，法苑觚棱，已自云边露。野猿警，岩鹤怒，尘海年年，旧约何轻负。指点山湾来又去，钟外泉声，摇荡晴天雨。
——《寿香社词抄 竹韵轩词》
民国三十一年(1942年)刊本

御街行鼓山明月楼感旧
阑干一曲临幽涧，万树绕深深馆。何曾有雨但天阴，误了钟声催晚。重岩荦确，欲行又怯，翠屧苔痕满。家山也似生疏惯，甚重到情难遣。乔松汝自养孤青，爱有闲云为伴。新妆菱钟，信芳兰佩，寂寞凭谁管?
——《寿香社词抄，竹韵轩词》
三、游记
吴海字朝宗，一字鲁客，福建闽县(今福州市)人，学问淹博，元末，隐居藤山，从事著述，不愿仕进。入明，亦不仕。
游鼓山记

福为八闽都会，上四郡皆山，地势局促，不能廓以舒；下皆滨海，风气疏荡，不能隩以周；惟是州处其中，不荡不局，得二者之宜。环州之山，惟东石鼓为最高，能兴云雨，盖州之望也。
岁乙巳九月十五日，郡人黄伯弘约予与广平程伯崇、建安徐宗度，自河口买舟，顺流而下，抵白云廨院。时日已西，过东际石桥，桥覆以亭，流水出其下，潺潺有声。沿麓稍登，涧鸣在左，荔阴团团，有大石可坐。近里许，有亭曰“乘云”，近亭有窍泉，行者掬以饮。又里许，到半山亭，亭后小豁，俯瞰山下，又里许，阁曰“圆通”，憩焉。阁外疎竹斜映，倚栏平睇，江流二道，如白虹游龙，萦带长洲，縻焉而东趋。渔歌互答，西山凝晖，碧翠异状。前登岺路，景射人背。转而右，见奇光玲珑，筛林若金色，点缀树上，如花婴条，如果有叶，华彩相映，瑰丽不可名状。玩之久而后去。
又转而上，皆幽林清树。半里许，夹道有小松，曰“松关”。日已下山，暝色将敛，促行，度屺，表曰“全闽第一峰”。下坂，皆平途，左为矮垣，迤逦达寺，已昏黑。访法上人，宿于超凡阁。
明日，经寺右，行蔬畦间，度松林二三百步，入丛篁中。径傍小竹，微露缀其上如珠，时滴人衣，觉清爽。出篁竹，皆微蹊。二里许，登小顶峰。峰直寺后，下视阛阓，若骑箕尾。西望郡城，列雉数千，市廛阛阓，杂沓鳞次，丽谯浮屠，台门府寺，释老之宫，挥霍崇丽，斗出其间。州邑之雄，可称罕俪。旧时村墟野落化为瓦砾之场，而居者鲜矣。
