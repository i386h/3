<!-- { "loadSidebar": true } -->
石鼓涌泉，自华严开山，兴圣阐化，演曹源之一滴，跨石门以千年。其间列祖列宗，缔造艰难，凡属后昆，饮水思源，皆当敬念。即以流通经教一端而论，溯自闽王贡写本之秘笈，岁久无徵，元刻剩般若之残篇，待补全帙。有明一代，南板初来，梵箧散藏，继得全书。逮于清初，乃颁龙藏之赐书，迨及康熙，复锓永通之板片。其间耗心血，费净财，蒙艰贞，糜岁月，如永觉请经之记，乃冒万死；紫柏刻经之愿，尽此劳生。或舍利同供，建设正法藏殿，掷千万金于玉楹；或钵资罄舍，装修残破古经，积廿二年如一日。今者吾辈幸沾法乳，应思先进贤劳；我佛妙演圆音，当体法王圣训。又岂可拾野狐之涎唾，自居无孔铁锥；巢焦螟于眉睫，甘作不快漆桶。遂令龙宫秘藏，化为蟫蠹之丛，鹫岭玄文，讹作乌焉之马。爰拟清厘，重记目录，依补亡之例，立整理之条，加丹黄之标签，分简册之部居，考译撰之人名，纪锓梓之年代。命门人明一依此法式，循而考之，缺者补之，经夏告竣，成此经目一卷，题曰：《鼓山涌泉禅寺经板目录》。查其钩稽，尚能如例。昔为霖霈祖于清康熙年间，尝则有《鼓山永通斋流通法宝画一经目》刊行于世，古今余二百年，币价相悬，奚翅天渊，各籍价目，尚待改订，故缺而不录。予以亟亟于此，所冀禅讲四众，宗通说通，追踪古人，得髓之真传，勿忘先德嘉惠之至意云尔。
佛历二千九百五十九年岁次壬申，幻游比丘虚云叙于鼓山圣箭堂。
——《鼓山涌泉禅寺经板目录》
民国二十三年(1934年)刊本

增订鼓山列祖联芳集序

《联芳集》一卷为本山第十三代住持宋庆麟禅师创始，三十七代孤峰惠深禅师继之。孤峰，宋绍兴中住持。今刊本及于明正统中简翁禅师，则不知谁作继辑。简翁至今又四百余年矣，其间住持已五六十易。山志所纪，止于清乾隆遍照禅师，以下则无纪载。明以前，《联芳》与山志所纪，间有异同，使年更久，盖莫衷其是。前此住持皆不虑顾及此，余常惄然忧之，因牵于他事，不暇搜求采证。今春增订佛祖道影，将近朂事，乃始取山志与《联芳集》二本，参证以别集，一一正文。乾隆以前之往持历略，析为二本而增削之，庶就于简明。乾隆以后则本于碑记、万年簿，及故老遗闻可采者纪之，其无徵者，或存名而阙史，昭其实也。
呜呼！余弱冠落寀兹山，圆具以后，行脚四方，山中之事，不知经几许沧桑。行年七十余，始策杖还山，谬主山席。凡一切设施，悉求合先哲、先贤之矩范，日劳日怨，所未敢辞，即此一编，亦不宜少缓者也。他日观文，庶乎一滴之源，万叶之本，皆了然可指也焉。
佛历二千九百六十二年，乙亥端阳节，住山幻游老人虚云识于圣箭堂。
——《增校鼓山列祖联芳集》
民国二十四年(1935年)鼓山涌泉寺刊本
圆瑛(1878～1953年)，俗姓吴，福建古田县人。年十八岁，往鼓山涌泉寺出家，法名弘悟，字圆瑛。后参访各方诸名刹，在常州天宁寺、宁波天童寺习禅，融会贯通各宗派，尤崇拜禅宗。他禅、净双修，历任国内外十大名刹住持在国内及日本、朝鲜、新加坡、菲律宾等国开堂论法，又在泉州开元寺兴办慈善事业，曾任中国佛教协会会长。1953年在宁波天童寺示寂，有大量著作及诗文。

鼓山廨院开浦碑记

尝闻帝尧之时，洪水横流，禹疏九河，天下平治，拯四民于泛滥，俾五谷以丰登。伟绩奇功，永垂后世。自是以降，开决江河，疏通沟涧，洵称美举。仁人善士，靡不赞成。而我鼓山，国初之时，聚僧数千指，常住淡泊，斋粮不敷，大众各出钵资，置买民田二百余亩，坐址廨院门前，洋里地方，虽近大江，只有小浦。年久壅塞，水路不通。久雨则山水充溢，禾苗多浸溺之虞。大旱则江潮莫入，稻梁无成熟之望，以致该田，每每失收。
前住老和尚常欲议开新浦，以保僧粮。奈钜款难筹，旋议旋息。主莲公大和尚主席，发宏誓愿，无利不兴。十方衲子，闻风而集，则僧众愈多，斋粮愈形不足。遂公议将南北园，祖手所种荔树四十八株，年久无有果实，拟将砍卖，以为开浦之费。乃蒙林大护法景熙，筹助洋蚨六百元，添买陈、黄之田，方能开浚。自后水旱无虞，非特常住无失收之患，即附近民田，亦均沾利益，此诚莲公开浚之功，与林公赞襄之德。
莲公复思先人创业维艰，乃于南北院重植荔树二百余株，继培祖业。迄今果实丰盛，常住获益殊多，可见世间诸事，自应通权，未可固执。倘复荔树，枯而无果，亦可砍卖重栽，以将此欵，为常住公益之用。盖当砍伐荔树，曾经禀官给示。今将示谕，另泭诸石，以免后人争论。瑛系本山具足弟子，出外参方十载，今日旋归常住，嘱记其事，聊摭数语，俾来哲知所由焉。
——《一吼堂文集》
1948年圆明法施会印本

鼓山涌泉禅寺《千佛大戒录》序

夫法身本净，原无持犯之名，如来应机，乃有篇聚之制。根分大小，法益自他。止作兼持，定慧所赖。故《楞严经》云：“摄心为戒，由戒生定，因定发慧，是则各为三无漏学。”则戒学为定慧之基础也明矣。昔日世尊，于菩提场初成正觉，首演《华严》，即为菩萨宣说梵纲。临欲涅槃阿难问佛：“如来在世，我等以佛为师，如来灭后，我等依谁为师？”佛即答曰：“依戒为师。”是知五时教法，始终注重于戒学也，抑又明矣。
本山为闽中首刹，禅教律净，四宗并行。每年夏季开坛传戒，圆瑛亦本山戒子之一。光绪二十三年，在山求戒，为时七日，便毕三坛。觉戒相之繁多，竟仓皇而授受。徒具登坛名字，还称得戒比丘。心焉伤之，即发宏愿，他日机缘相凑，自当展长戒期。故前住持浙江天童寺，即将十八日之期，改为五十三天。今春接住本山，适逢周甲之期。两序劝传千佛寿戒，仍照天童日期办理。以初心入道，须假琢磨，冀将来为僧，堪成法器。况尝此佛法垂秋，人根浅薄，罕逢上智，中下者多。非锻炼之有方。恐毗尼之虚设。倘能人人如高沙弥，亲见本来面目，即得无作妙戒，又何须向人觅戒灯，以破烦恼之昏衢，求戒舟而渡生死之苦海耶？是为序。
——《一吼堂文集》
弘一(1880～1942年)俗姓李，名叔同，河北天津市人，卒业南洋公学，性喜艺术，对金石书画戏剧，皆有兴趣，曾任南京高等师范教员。民国七年(1918年)披鬀杭州虎跑寺。法名弘一，此后云游各地。十八年(1929年)夏，曾来鼓山，其后驻锡闽南各地，圆寂于温陵养老院。

福州鼓山庋藏经板目录序

佛典雕镌，昔人惟称宋刻，近年于敦煌石室发见佛典，有唐末及五代刊者，乃知刻经始自唐末，然东国扶桑于神护景云四年已刊《无垢净光经》、《陀罗尼》四种，其古印本犹存法隆寺中，考彼时代，当吾唐国大历五年，较敦煌发见者尤胜，遂为世界最古佛典雕版焉。尔后东国扶桑，历宋迄清，雕板日盛，印传之本于今颇有存者，而珍逾球璧。残楮一卷值及数百乃至千金。良由彼土学者，博闻好古，深识雕版意趣。近今且有宁乐刊经史等诸书传布，为佛典雕板系统之研考，而吾国缁素犹未闻于此少加意者，不其憾欤！
昔年余游鼓山，览彼所雕《法华》、《楞严》、《永嘉集》等，楷字方册，精妙绝伦，以书法言，亦足嫓美唐、宋，而雕工之巧可谓神技，虽版角有少腐阙者，亦复何伤，弥益古趣耳。又复检彼巨帙，有清初刊《华严经》及《华严疏论纂要》、《憨山梦游集》等，而《华严疏论纂要》为近代所希见者。余因倡缘印布，并以十数部赠与扶桑诸寺。乃彼邦人士获斯秘宝，欢喜忭跃，遂为摄影镂版，载诸报章，布播遐迩。因是彼邦佥知震旦鼓山为庋藏佛典古版之宝窟。然鼓山经板虽驰盛誉于异域；而吾国犹复湮没无闻。逮及前岁，李圆净居士乃劝请观本法师往住鼓山，理整经板，并辑目录以开流布之端绪。尔者目录辑就，虚云、观本二老人悉有序言，圆净复请余别书弁辞，以赞鼓山雕板殊胜，为略述之末尽意耳。
岁次甲戌十二月，晋水尊胜院沙门演音。
——《鼓山涌泉寺经板目录》
