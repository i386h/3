<!-- { "loadSidebar": true } -->
寺下有花如菊，色紫可爱，客皆簪一枝于眉。随入灵源洞，降石梯百级，月公令弟子肃客荐茗，汁甘甚，盖灵源泉也。泉旧流桥下，五代僧神晏者诵经于此，恶其喧豗，叱之他徙，故名为“喝水岩”。岩有石室，比为宝珠和尚创庵所毁，兼灭奇石之半，不能无恨焉。余石壁仞立，多宋、元及近代名人篆刻，涧中有穴如甕，内方半版，曾有畸人隐其中，惟起旧时犹及见之，今为榛莽塞矣。磵草荒秽甚，玉生欲芟去，囊芙蓉，辛夷诸子种石间，伺花时来游，余佳其言。酒至，倚石壁饮，醉卧庵中禅床，诸客不予觉，潜沿涧旁路，登凤尾亭去。胡生写扇头，诧余，余因强玉生与俱，穿石门，踞盘石，反不复之凤尾也者。
夜矣，夜谈忘归石桥上，云冷露繁，客皆就枕，余独对岩僧趺坐，至月黑不寐。诘朝，从者告粮尽，始归，诸客请先出，余以足茧，留待舆。复就月公证无生法，亭午方下山，赴寺僧饮。胡生、玉生各图石门，大顶诸胜于壁。
日稍西，始出鼓岐，觅舟次，适樵风吹船便，月出，抵余舍。延饮竹中，各倾囊中所得诗，以酒酧之，至旦而别。在杭复订余游石竺九鲤，三千八百坎并武夷山云。
陈宏已曰：“余游石鼓凡七：一偕陈秀才汝翔、汝光，值风雨不竟游，一与陈左司马游，未登绝顶而反，一复陪詹司寇登绝顶矣，又未宿灵源洞，其后旅陟旅降，未有如兹游之乐，直穷其秘也。岂山灵而熟余，故呈奇乃尔，不则太解事，不肯为贵游得，然哉！然哉！是黄山人往为余言之也。
胡生名时骥，玉生名昆仲，徐生名火勃，谢生名肇淛，游凡五日，得诗若干首。
——乾隆《鼓山志 艺文》
吴兆衮福建闽县(今福州市)人，明万历间诸生。

游鼓山记

鼓山为福郡巨镇，距城三十里，游者踵相蹑，余乏济胜具，每恨未及一眺。今年秋八月社友林云夫谓：“登石鼓须气清景明，乃可远瞩，今其时也。”余报可，于是暨其兄砥夫，弟国夫，谋诸友人陈希曾、林用光，以十二日裹粮出郭，行不数里，田间暑气如灼，乃间道往，憩于田家，而日已中矣。
呼僮作午炊，未几雨骤至，四望山川若施玄帷。薄暮，雨稍息，乃抵龙桥，桥下泉水泠然，晚山青翠欲滴。由山门入廨院，香气氤氲。入殿，礼佛毕，循长廊二十武为法堂。堂后为方丈，壁间墨迹错落如乱鸦。叩禅扉，问比邱僧不在，惟余沙弥出肃客。是夕宿方丈，竟夕闻松涛天际来，钟声若联若断。明早起视山色尚涳蒙欲雨。早炊后，云气渐收，曦光渐露，乃由东际亭，逶迤而上，日光益晶荧，照瀑布，岩白于银，解衣坐眺，眺而复行，历半山亭、圆通庵。又里许，闻木鱼声隐隐从山坳中来，知去灵源不远。寻其声至，从石磴下数十级，得石梁横绝涧，涧水涸然，即所传神晏禅师喝之去者，故又称喝水岩。前督学王公敬美谓：“灵源第一奇观，惜无潺湲声，少减其趣，今安得复喝之来？”信然。涧傍结小庵二楹，俯视涧中，四周削壁如堵，篆刻殆遍，半蚀苍藓，不可读。路傍为忘归石、国师岩、将军石，种种屹立，不睱应接。稍折而左，有僧建一室。从山缺处，远瞰江流，风帆烟树，尽在目中。傍为龙头泉，日夜注不休，清冷可掬，问其源，云：“即所喝之水逆流于此。”因思果如敬美所言，则亦寻常流耳，又安得如此灵异也？
稍上缘崖行，有石中分，两峙，谓之“石门”。其余或踞、或伏，皆有镌识，不数武，为凤尾亭故址，有愚斋诗刻。览毕，复从故道，缘石磴而上，右行数百武，见风旛摇曳树罅禾黍中，石址宛然！断碣卧草，甃基狼藉，即古之涌泉寺，毁于野火者也。彼竖旛者，特灰烬之后，稍置茅茨灯传如线者耳。
追忆曩者，黄金布地，龙象蹴踏，今且鞠为茂草，何况人世之朱甍碧瓦，不转在荆棘中也？歔欷良久，复抵灵源洞，岚光既冥，山月未吐，张灯浮白，声达岩谷。酒酣，月笼青霭，如隔琉璃屏。余与二三君起行桥上，俄而阴曀尽敛，灿然明镜从树间射地，白光如雪。徘徊啸咏，因诵徐惟和孝廉松际窥人之句，已复偕往龙头泉，闻水声嘈嘈，如松风聒耳。凭阑纵目，则月映波光，烟笼平楚，真一幅摩诘图也。山深籁静，金风瑟瑟，掠人神骨俱竦，如各就寝。
晓起，从山僧觅大顶径，乃从凤尾亭往，路寝滑，山寝峻，卉木寝稀，仰面行可里许，气色忡然。又里许，喘且不能接矣。匍匐蹭蹬，凡数憩而后陟其巅。南视澄若练者，白龙、马渎诸江也，竒欠若屣者万寿桥也，近西围若腰带则无诸城垣也。其东淼无涯际，若镕金，若漾壁者为巨海，而其中微茫点缀，又若弹丸黑子，则琉球诸岛也。还向视北来诸山，若莲花九峰之属，礧礧相拥，总之如螺髻耳。方逡巡观晦翁“天风海涛”字，而云从足下生，蓬蓬如絮，无何，鸿蒙四塞，咫尺莫辨。所云若练、若屣、若带者皆已浑乎不可复观矣。始讶吾辈身已入云中，心寒股栗，不堪久立，乃谋为白云之行。希曾以足茧别先归，诸君竟往，田径甚狭，草长于人，数里许为凤池，池当山之洼，有幽人结屋習静于此，亟往憩焉。幽人出揖客，为道白云嵲屼良苦状，众咋舌相视。复强起行数百武，而路且穷。趁樵者所指点，陡回悬崖间，双眸凝视鼻端，不敢他瞩，视稍远，则眩而仆矣。攀枝拊崖，相牵而下，若饮涧之猿。
又数百武，得一洞，小如圹，额曰“海音”，傍有穴窅然，莫知所止，或传以为远通于海云。石林阴翳，都无赤日气。一再转，为白云洞，洞门内扄，剥啄无有应者，竟阑入焉。山僧既出，茶灶冷然，一石穹窿上覆，下结茅屋数楹，祀观音大士，禅火黯如。石罅间水涓涓，作玉乳色。俯视双江虹卧，三山鼎峙，以至千樯攒澳，万井浮烟，与大顶所见，目境又别。此中窈窕郁葱，似隔人世数界，何物老衲卓锡于此，侭足了一生矣。呼酒饮数行以出，鱼丽下山径，数步一曲，凡几折。忽当前有石磋砑塞路，若更无措步处，至则愕然，有窍可通，出入伛偻行，其中跫然有声，不知五丁何年所劈？而山欺空若此，如是者三，谓之“三天门”云。
历既尽，稍稍迤逦，而茂林修竹，瑛带白云，为积翠庵，褰裳过浅溜，簌簌履箨中。入则庵门半掩，簷阿皆绿，风吹红蓼，如数辈靓妆美人，婆娑树下。时日在崦嵫，诸君游趣既阑，归心颇急。余谓此室净如洗。筦簟皆凉，且今夕为中秋之十四，有此山月，不一夕留，不大负此清光哉？砥夫以事竟归，余与云夫伯仲并用光留焉。既而月已冉冉东上，犹蔽高丛，乍侵屋角，乃持短檠入僧寮，刻烛为韵，烛跋，韵稍就，起视月色寝寝下廊庑矣。
于是启楗出庵，则树影淋漓满身，风递泉声，似奏琴韵。四顾青山皆作玉芙蓉，参差现镜中。回视院宇又如璇题银户已，恍在水晶宫里行也。盘桓久，露湿单绞衣，不寒而栗，始楗扉就寝。质明盥栉后，各书所得句，互相弹射，随倒尊罍，轰饮毕，指郡城而归。回睇屴崱高峰，邈然天际，灵源、白云诸胜，皆已杳若梦境矣。
游凡四日，得诗若干首。吴兆衮曰：“夫游亦难言矣，何地无山，何山无胜，其得长无事以啸傲其间者有几？即余所连袂而出者六人，已参差不齐若是，乃知天下事多类此，何必役役焉。以有尽之身，虚掷檐乌于壒尘间也。顾鼓山之游夥矣，记鼓山之游者亦夥，山阅人而不改，人阅山而递换，人之不能与山竞久矣，但人虽不能与山竞，山必因人言而后重，今言出于廓落之吴生，其足重也夫，其不足重也夫，吾以问之山灵。万历阉茂仲秋望后记。
——乾隆《鼓山志 艺文》
洪若皋字虞隣，浙江临海人。清顺治十二年(1655年)进士，官福建按察使司佥事。

游鼓山记

福建名山武夷第一，鼓山次之，霍童又次之。武夷在建宁，余不能一至其他，徒有望三十六峰，作手板拄颊想耳。霍童虽属辖内，其中幽崖邃壑，当山海交讧日，恐林谷口酋然有声，昨复苏门山中长啸也。惟鼓山离福州颇近，岁乙已，余代庖榕城，辄约学使陆群君咸一，阃司刘君暗修往游，不果。
八月，余卸臬篆事，乃与孝廉陈子一隅，吴子天学，出东门二十里，至山下，有寺名下寺。寺僧煮瑞泉茶饮余，味极清洌。乃省从者。易两人肩舆出寺，从东南行。磴道盘曲，四山瀑布交流，声如雷轰。日光倒射，错闪如散珠然。行二里许，旧有亭名通玄，今圮。俯暾下寺，已埋没云底。又三里许，过蹴鼇桥，有灵源洞，石壁峻峭，多刻前人题识，字迹如鸟篆，苔藓斑驳不可辨。稍北为喝水岩，相传石龛中，有异僧入定，厌其嘈聒，喝水右转，故名。绕崖而东，有涌泉窦，泉从岩隙出，恍疑银河落自九天。再东，过石门栈，磴数十级为云亭，朱晦庵所建者，额书犹存。亭临悬崖，一望淼淼苍苍，海天错杂，烟波迷离，泉流滉漾楹下。余与陈、吴二子，席茵而坐，还憩半寺。半寺者，以半山得名。住持寂可，清修僧也，自幼出家，得《华严经》，开卷恍然心契。由是日夜精进，博究群宗，与余言理事精粗，心无滞碍，自非夙根静悟，不能肆口，所谈皆成密谛也。汲涌泉水煮茶，味远胜瑞泉。
茶毕，一苾刍引路出。行数十步，山愈峻，磴愈窄。萝薜榛荆蔽两腋，舆者膝平心孔间，爬挲而上。可里许，为小顶峰，又里许，为大顶峰。自山麓至此，约八九里，而萦回攀跻，不啻几数十里。登峰顶，凭虚四眺，杳出尘世。东北万山重叠，海门缥缈，无复涯涘。南面平川环绕，阡陌坦漫，高者若出，流者若练。大海中，远望一山如空青，微出海面。陈吴二子指吾而言曰：“乃琉球国也。俗谓：望见，则三日中必有怒风。”苾刍又言：“其下有水极深，碧色，东流而不返，上有浮莎，错织水面，或海上风暴作，渔船漂泊至此，舵不容转。人为其所获，则以藤串其足，令耕作山间云。”须臾黑云起海岛，风雨将作，遂亟返，以索联舆倒悬而下。至半寺，天已将暮，别陈、吴二子入城，谯鼓冬冬矣。遂秉烛呼童，洗砚而书焉。
——《小方壶斋舆地丛钞》四帙五册
杭州古籍书店本
潘耒生平见《诗》。

游鼓山记

闽中之山夹江而趋，至江之将入海也而止于是会城出焉。山之循江左而来者，尽于鼓山；循江右而来者尽于旗山，东西雄峙如会城之龙虎，如左右臂焉。旗山在隔江四五十里外，荒不可游。鼓山林峦秀美，寺院幽洁，多名贤题詠，遂为闽之望山。
乙亥夏，余客榕城，林庶常碧山及余门人翁吏部樵仙辈，知余之嗜游也，请为鼓山主人，阻于连雨。既过蒲节，刻日戒行。碧山以尊人寿诞，弗克往，樵仙病目，弗能从，惟翁岸甫，力介忠，陈希次，张明瞻偕行，时仲夏十四日也。
