<!-- { "loadSidebar": true } -->
晚偃卧其间，寐不能睦，久之，明月出山巅，隐隐于万松间窥人。余起立庭中，仰视山月，固与寻常月不同哉。其明日，携诸客，纳履曳杖，逶迤而行，数步而息，息而复行，遂至灵源洞。洞于山为最奇，岩曰喝水，相传有神僧喝水之迹，峭壁如削，溪深百尺而无泉，其境之旷者、朗者、幽者、邃者、奥者、廓者、夷者、峻者，目不暇接，神不及游，余不知十洲三岛更何似也。昔人盖题“忘归”于石，悬崖之下有蓬室，可方丈，余谓当有幽人栖其间，乃奔蓁莽，履危嵲而下觅之，时盖唯郑生能从焉。至则石床丹灶，依依然在，而幽人不可迹矣。
复缘岩而登，与客至半院，半院经祝融之后，仅存故址，荒凉不可问，而山僧颇能爱客，客遂留。晚与二三生宿灵源洞，万籁俱寂
又明日晨起，始跻大顶，四望如一。大海在其东南，长江环而为带，群山嵷巃，皆俯其侧，云气腾腾在下，骋目游思，悲欣半之。于是振衣长啸，岩谷皆鸣，不知宇宙间不足容一狂生也，是时天风四至，凛凛不可久留，遂相与抵山下，客各留墨寺壁，余乃援笔记之。若其山川灵异之迹，则当有载巨笔以传之者，非余所能记，余之游万历甲申四月十八日记。
——乾隆《鼓山志 艺文》
张宗道福建福清人，明万历中诸生。徐火勃的诗友。

游鼓山记

出东郊，诸峰环绕，望之屹然而独尊者，鼓山也。山去城三十里而遥，诣山麓时，日崦嵫矣。乃扣田父问僧舍，而僧已飞锡入城。童子俛然出迎，引至堂之东偏，止余宿焉。供伊蒲之馔，焚都梁之香，鸣鼓撞钟，铿尔余音。余乃詠少陵：“欲觉闻晨钟，令人发深省”之句，尘想顿空。
旦日裹粮，由东际亭而上，南折五六里，曰：“茶园”。鸡鸣于云，犬吠于落，园依草而辟，广可数亩，茶之胜可第虎邱，天池，而其泉又不减中冷也。由园而东折，可五里路，高下凸崎不可跻，忽平冈纡旷，旋折而下石磴二十余级，是为灵源洞。洞倚两岩而辟，小如斗，僧碧空居之。洞下临绝涧，无水声，水流至洞前不下，旋复西往，潜流可里许，出石壁间龙头下，归于涧。相传五代僧神晏所喝者即此。
缘西岩而行，危磴仅尺许，左临深涧不测，右仰绝壁，岿然刺天。壁多先贤题镌，模糊不可读。惟朱紫阳夫子石刻，笔势宏远苍劲，视之不啻高山之仰云。
环石门而入，曰：“凤尾亭”，山之形如凤，故名。亭废有碑，突然一平邱可方丈，近伏五虎，远瞰三山，奇险不可名状，徘徊俯仰，使人忘归，信哉！洞之前壁镌“凤池山”大字。(按：浴凤池在香炉峰之傍，而俗指为西山之顶者，误矣。)
由洞而东上，可半里，曰“涌泉寺“，寺既毁，坏垣残碣，依稀在焉。荒草蒙茸，飞禽来去，盖不胜消歇之感。山僧仅建一庵，聊落不可与语。遂披蓁莽，陟危石，逶迤四五里，至小顶峰。下视双江如练。诸浦如带。突者为坯、为塿，苍者为云、为树，隐者、伏者，微茫而显晦者，为城、为郭、为海、为峤。又再数十折，路愈险小，石棱蔓草蓊翳，极力而登，纡徐至大顶峰。恍若脱尘氛而引胶葛，乘云气而排阊阖，二曜摩肩，四极效职，海市蜃楼，漾漾溟溟。荡云沃日，浮光曜金，则向之所谓如练、如带者，突者、苍者，隐者、伏者，微茫而显晦者，又不足尽此也。于是憩盘石，摩旧刻，冥心息踵，天地为空。
既而夕阳在西，云英海气，倏然变幻，万籁争号，调调刁刁，又非向之景光时也。乃寻归路，下巉岩，越藂棘，明星在天，凉月挂松。复抵喝水岩，盖三宿不能去云。
兹游也，高旷称屴崱为最。奇绝则莫若灵源洞，幽可居，奇可挹，流可潄，石可枕，而僧可语也。余自东际二十里去平头，无从容挟葛陂之杖，倏然独往，探虎豹，觅虬龙，山精水魅，燐火悲风，无怛容，无倦色。低回瞻眺，慷慨兴怀，揽结山川之胜，斯游其不虚哉！
嗟夫山灵长在，游客几更。昔贤壁上文章，半为尘土所蚀。而泡沫之躯，且化为此间之云气矣。境遇何常，唯意所造。今日游而乐，是余之遭也，亦兹山之遭也，于是手记。
——乾隆《鼓山志 艺文》。
林世吉生平见《诗》。

游鼓山记

夫表晋安而号雄钜者，非屴崱哉？纪灵真箓，应瑞星躔，拓地轴以南蟠，障狂澜而东峙，于霞蔽日，耸万仞之高标，削玉堆琼，作七闽之重镇，诚参霍童、武夷而挺秀，侔天门、日观以称尊者也。不佞志切探奇，久寄赏心于鹫岺，具怀济胜，每图骋目子鹏霄。兹偶以使事过家，幸多清睱，遂谋一往。
于时序属三秋，候当九月，风惊海雁，拂紫塞以筝喧，霜醉江枫，炫金堤而锦烂。况喜松霖新霁，气朗瑶穹，榆旭高悬，烟消丹徼。于是拉莲侣，戒篮舆，同望东发，才出城闉，而千峰之岚翠已霏霏扑眉睫矣。
越二十里，抵山下兰若，径道纡衍，松楸蓊荟，前度一石梁，曰“龙桥”，相传唐时有龙现，故名。桥下石泉粼粼，色碧绿如玉。两袈裟导入方丈，馔以伊蒲，醉以醍醐，晚遂托宿焉。昧爽出寺门，东折五十武，一亭巍然，俯跨绝涧，匾曰“通霄”，即取大顶路也。亭侧古榕两株，团团如盖，广荫三十亩。树多鼯鼠，五七成群，声啧啧掷叶间。每日光下澈，影布漂石，筛金荡翠，掩映如画。因坐亭上，低徊留之不能去。已乃鱼贯盘旋而上，仰攀藤葛，竞蹑巑岏，或穿鬼谷以婆娑，或历筠丘而踯躅。才及翠微，俯视梵宇，白云已覆之矣。
又里许，遇石门，抵半岩，即所谓半院也。岩壑谽谺，泉石幽邃，绿筠红叶，翳谷蒙崖，别是一人间世。就蹴鼇桥少憩，觉俗虑都蠲而尘襟尽滌矣。桥上可列十胡床，傍多篆刻，藓斑驳不可读。左为灵源洞，石壁四削，中裂一涧如洞。然僧又言：“傍原有宝刹一座，极钜丽，嘉靖间，烬于野烧。”抚龙宫之故址，访雁塔之遗踪，蔓草荒烟，萧然满目，悒惋者久之。复北折，为喝水岩，即前神僧恶瀑涛澎湃，喝之而使逆流处。泉从龙口淙淙喷出，受以石池，味甘冽，不减庐山康王谷第一泉。予跏趺盘石，令小沙弥挹半木瓢酌焉，觉齿颊冷冷，弗啻嚼西王母嵰山甜雪，而凉沁心骨矣。予曰：“闻奇处尚在绝顶，古人所谓：昏黑应须到上头者。诸君更能从不佞振衣乎？”以路岖嵚，咸有惧色。不佞哂之，乃独蹑蜡履，翼以双童，同僧贤深贾勇登焉。挹空翠于层峦，扪飞萝于复磴，历羊肠之骫骳，顿鹤辔于山椒，但见天风飘飘，万里吹衣，恍若挟飞琼，携弄玉，遨翔于九垓之上者。徐乃扬袂鸟背，盱衡霞表，见万里凝青，眇如卷石，沧溟澹绿，耿若杯醪。且也白云溟蒙，乱沾巾舄，银河错落，例列星晨，嗟乎异哉，斯称一大奇观矣！顶广，可坐三百人，其平如砥，其圆如鼓，此其所以名石鼓乎？傍为浴凤池，仅一泓，如牛蹄涔中物，莹徹可鉴，虽旱不涸，中有鱼两角四足，时出没焉。噫！岂其蛟螭蟠而待云雨者耶？令小苍头连举大白浮之，逸兴遄发，划然长啸，岩谷响应，风霞乱坠，第不知孙登在苏门作鸾凤音时，亦有此异否？
须臾，磬发苏屠，鹤归松坞，而万籁声逄逄起，廖廓间，觉神悚毛竦，凛乎难留矣。乃振回策于云阿，恋奇踪于天路，逶迤归寺，而金乌已落落下虞渊矣！余兴未阑，复登柰苑后小阁，倚栏西睇，见夕霞轮菌，彩翠五色，宛如天台赤城标，又大叫咤以为奇。两袈裟复延至方丈，时应具盘槅相啖，兕觥屡覆，玉山遽颓，才投绳床，而即栩栩化蝴蝶矣。
夜半酒醒，起见紫雾笼霄，明月在几，益觉两腋气勃勃然，遂奋笔吮墨，勒成短疏，附以四韵，漫题岩壁，以贻山僧，敢曰开武库于词场，树长城于艺苑哉！异日倘有怀铅提椠，而问方言者，聊藉以资捃摭，博卢胡云尔。
岁在龙飞，上章摄提格元月，而同游者，陈时应名凤鸣，潘源卿名漳，贤深本寺住持，两袈裟朝恩、朝贤也，而为记者闽中层城山人林世吉天迪甫也。
——乾隆《鼓山志 艺文》
陈宏已生平见《诗》。

游鼓山记

石鼓山出城东三十里，其绝顶去地又十五里而遥。都人率惮不游，却游不宿。余居南江之山差近，盖水而东也，故游者多从舟便。
万历庚寅九月七日，社友谢在杭同钱塘胡德长过余芦中矶，约以九日登绝顶，余跃然报可，独徐孝廉惟和，以旦日期陈汝大登于山辞。次日中，在杭乃与德长，徐惟起策欵叚累累来，入余花阴中饭。饭已，趣买舟治具，而王玉生亦追至，薄暮相与登舟，发白龙江，出万寿桥，停竹林下良久。月隐隐出屴崱峰，江光如镜，亟呼数十大白浮之。胡生雅善吴歌，歌安仁《秋兴赋》，声入水，水云尽兴，余恐惊白龙眠，止之。因各刻烛为韵，烛跋，报已抵山下，开蓬望屴崱，如在天上然，其翠色往往欲压。余舟寻泊港口待潮宿，在杭诗未就，枕畔若寒蝉吟，时时蹴余，报所得句，余悉啽呓中赏之。五鼓潮生，进舟山前大松树下。山色微曙，长年急令妇起，作食已，玉生，惟起，在杭前导，胡生与余后，轻重诸从者所齐衣粮酒脯，至寺，则玉生已先登矣。
在杭觅笋舆四，始出东际亭就舆，缘石磴上，可百步，入山渐深，山泉氵弥漫，石面作数百匹练，越里许，至半山亭，舍舆而徒，道周怪石人立，如舞，如蹲，不暇应接，至茶亭少息。渴无饮，客以藕汁代茗。时望山下，白云低翔，离合鸟背，已似隔数界矣。复舆二里许，至灵源洞前石桥，令诸从者先入洞，报月公客至状。自是咸去巾袍，易裘褐，恐绝顶寒甚也，乃余独单衣不为栗。由石桥左折，经半山寺，寺固富丽甲闽寺，嘉靖初，火，今惟余茆茨数椽，苾刍一二口色如菜，无可访者。遂陟石址，入乱山中，山自此巉嶫难前。舆夫数步一息，又属玉生自灵源洞中来，无舆，余乃弃舆与玉生鼓勇先往，足如飞，客咸壮陈山人有济胜具，不减许掾云。过猫缒石，小坐，下视无诸城，真直一腰带耳。
昨所云万寿桥者，虽长百仞，三十九门，余指在杭度之，“此卿家屐齿非耶？”须臾，客皆至，下舆行，过故亭迹，亭故铁瓦，废于风。又上数百武，则大顶峰巍然微突如铜鼓形，高绝南纪万山，四周皆作蚁封状。南台，马凟诸江襟带相错，帆影没灭，芋原以西，沙白如雪。北则罗、连二邑，大可弹丸。从东缺处望海，青气际天，岛屿点点，传以为琉球、日本，莫辨非是也。
玉生、惟起觅舆先下，余三人背石笋坐，嗒然忘其为人间。起寻朱先生“天风海涛”字，得之草中，摩挲不能去。移时，臂相接如猿，下及半山寺，回睇绝顶，云气郁蒸，始惊身自云中来矣。
