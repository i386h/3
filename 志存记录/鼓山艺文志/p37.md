<!-- { "loadSidebar": true } -->
白玉蟾字如晦，北宋初居琼洲(今广东琼山)，号海琼子，后至雷州(今广东海康)为白氏子，名玉蟾。博洽群书，善篆隶草书，工画梅竹，事道士陈翠虚九年，始得其道。世传其神异莫测，是道教中人。

蛰仙庵序

己卯之春，三月适闰，溪山已夏，草木犹春。琼山白玉蟾游于鼓山之下，饮于蛰仙之庵，前眺后啸，左瞻右眄，崇冈复岫，丰泉茂树，诸友皆贤哲，不减兰亭之集也。
是日，宿雨为霁，叆日羞明，残枝有花，老莺无语。于是举太白以酌客，客有沉嘿而以恕自持者，雍容而以谦自牧者，好尚有异，静躁不均，惟一吟一醉，其乐所同，而独余凄然自感，喟然自叹。慨绛阙之寥寥，怀青鸟而杳杳，嚼大道以自笑，惊浮生而自悲。有不可释然者寓之于酒，而又不能超然者形之于诗。
顷而杲日丽空，祥风无边，俄若有所忆，复若有所脱，顾谓诸友曰：“夫人之根于斯世，与朝菌何异焉？方皓皓然于东隅，而又芒芒然于桑榆矣。然则半炊之睡，早已一生，七日于山，归而千载，亦无怪乎其非诞也。盖天地日月之不同，梦幻泡影之中，身随境转，心逐物移。未悟老椿之春秋，大鹏之南北，而或与腐草俱化而为萤者有之，或朽麦与之俱化为蝴蝶者亦有之矣。
尘沙浩劫，邈然渺沵，来日如波，任缘也已。以今观之，俯仰一世，酬酬百为，似以明月夜光，而弹断崖之禽，此而韪矣乎。吾亦曰：与其轶荡于心目之外，放浪于事物之表，孰若回风返景于寸田尺宅之间，而飞神驭炁于大庭华胥之国。以虚无之境界，为静定之工夫，凿开混沌，擘裂洪濛可也。吾复绎思其所否者。经不云乎？“生我于虚，置我于无，我本虚无，因物而有。”苟悟乎此，可以了万世于一电，括大千于粒粟。纵赤子于大方，彼有朝煎金鼎，夜控火符者，亦赘哉！颜、跖、彭、殇，吾亦不可晓也。鹤飞凫短，非天而何？尹子则曰：“以盆为海，以石为岛，鱼游其中，一日万里。”又曰：“众人逐于外，贤人執于内，圣人皆伪之。”噫！理哉斯言。
嗟乎！石火电光，出然如呼，入然如吸。虫臂鼠肝，倐然如此，忽然如彼，尚非异也。曾知夫海与天接，月随水生，吾道只一气耳。天无冬夏之可为寒暑，而人以裘葛自时其身；时无昼夜之可为明晦，而人以日月自幻其目；地无山川之可以胡越，而人以飞伏自局其足，物无荤茹之可以美恶，而人以饥饱自萌其念。有能穷一时之根，掣造物之时，则虽天、地、水、火、山、泽、风、雷，吾皆得与之俱化，夫何悲欢之有？
——乾隆《鼓山志 艺文》
善缘了心禅师，讳善缘，福建侯官(今福州市)姚氏子，七岁出家，后参鼓山蓝田和尚。明永乐五年(1407年)春，朝廷诏征天下名僧，师应诏入南京，说法称旨。秋归任涌泉寺方丈。后示寂。

灵源集序

灵源乃石鼓山之洞名，何为而有集也？盖集古今名公钜卿，文人墨客登览之所题咏也。然而鼓山大刹创自梁开平二年，迄今五百余岁矣。檀越者谁？王審知也。开山者谁，神晏国师也。若其山之灵异亦有可言者焉。始有彩凤来浴于大顶之地，而池面郡治，使郡人无燹火之虞，故郡人立凤池匾于郡城中以应之。又有白龙潜于屴崱下之潭。维时神僧灵峤者，阅《华严》于石台，其龙听法，遂舍去，因斯祥而辟斯寺。
其寺之栋宇翚飞，金碧交映，复阁危楼，左右拱向，乔松苍桧，烟云缭绕，隐然蓬莱仙境也。寺之右皆石径，陟于石门诸普贤境界。度松关亭，松关下一里许曰：圆通。少曲数百步，有半山亭。下半山亭而历乘云，造东际而抵化城。由化城而出，右有瑞泉。瑞泉东，竖祝圣万年山之石匾。万年山之前曰：通霄路，而覆以亭，因神晏师有“他家自有通霄路”之语也。寺之左有境，而入于灵源洞。洞口虽狭，中则宏廓。每雷雨作，其中簸荡若鼓声。经数十武有白云亭，亭覆蹴鳌桥。过桥有喝水岩，昔晏师于此安禅，恶西涧水声喧轰，叱之，西涧乃涸，遂逆流于东涧。再越数十步，有涌泉亭，越涌泉亭而至临沧亭，抵于天风海涛极焉。有羽化之步迹，有将军之崖石，与夫朱晦庵之书，蔡君谟之文，赵子直之诗，灵迹奇踪，叠出敻现，诚闽南第一峰也。
然山川既如是之明秀，殿刹又如是之壮丽，故闻者若不歆慕而登览，览者靡不伤怀而咏述。故见于诗歌有若良金美玉铮然其声者；有若吴绫蜀锦郁然其华者；又有若长江、巨海汪洋无际者；又有若严霜、积雪莹然无埃者，是皆襟怀之豪放者也。杨子曰：“身登高而心旷远，故其言溜亮。”非此之谓乎？然历年既久，诗文浩瀚，有己刻于石者，则苔封藓侵，观者艰于览诵；有未刻于石者，则时移人换，久而散佚失传。故予不揣，并而集之，名之曰《灵源诗集》，一以使后人之题咏，续此源源而不绝也。昔李太白作《麻姑山赋》，而麻姑之名随重于天下，矧鼓山为闽南之甲，峰峦特耸，踪迹异常，梵宇壮丽，而得名公钜卿，文人墨客倡和之盛，其名岂不益重哉？是为序。
时大明永乐十二年岁次甲午，本郡都纲善缘了心书。
——乾隆《鼓山志 艺文》
王褒生平见《诗》。

送了心上人还鼓山序

鼓山，闽刹之甲也。昔晏国师以明心见性之学，为开山第一祖，阐敷玄旨，扶植教基，四方衲子归之如市，其众殆千人，而禅林矩度，卓卓为天下称道。继往兹山者，非性质高朗，机警圆明，无以率其众。况山水之胜，尤为东南之甲，名公钜卿，词人墨客，往来其间，日不知其几。启问唱答，手弗少辍，非学问该淹，言语疏畅，无以称其任。故鼓山之选，恒与灵隐，净慈并称，戞戞乎难其人矣！
吾乡了心缘公，俗姚氏，闽大族也。幼性勿迩荤肉，骨格若夙定。遂入鼓山拜蓝田禅师而师之。僧腊未再，头角崭然出众上，咸推其先觉也。无何，蓝田师付以衣钵，逊丈室而居之。永乐四年秋，诏选天下高僧，大建广荐法会。了心率其众，首应明诏，留京师半载矣。时从翰林、诸缙绅游，情洽甚。将归，第惜其别。予因而诘之，曰：“方外之士，摆脱声利者也。了心，明僧也，鼓山，名刹也，利而居之，其心盖未之了欤？讵所谓慧则通，通则流？盖通则无窒碍，流则为溪，为壑。孰垫其壑，而迹其窒碍乎？要自吾心之了了也。”了心笑而谢曰：“先生其知我矣，请序其言，以为南归之赆。”
——乾隆《鼓山志 艺文》

宗泐(1318～1391年)，浙江临安(今杭州市)人，八岁依大诉出家。明洪武初，以高行沙门，往西域求经。他弘扬佛法，颇多贡献。后因胡惟庸案被诬，拟斩，遇赦。不久，死于江浦石佛寺。他是南岳第二十代的传人，临济宗十六世祖师。

请用明和尚住鼓山疏

岩头在鄂，嗣德山不肯德山；雪峰归闽，出鸢岭复入鸢岭。道既行于乡里，迹未泯于江湖。孰谓斯时，乃逢作者。某辞倾三峡，气吞诸方，潜子上书万言，心存大法，善财历城百所，学无常师。久闻持斧住山，犹自领徒行脚。机缘再举，圣箭射入重城，山水昔游，轻车驾就熟路。岂无望尘下拜，亦有负弩前驱。乘天风，观海涛，一何壮也！布慈云，洒甘露，众所望焉。勿以遐陈，遂疏义友。
——《全室外集》卷九
台湾文明书局本
王佐生平见《诗》。

僧智澜上人住持鼓山寺序

佛氏之教自西域入于中国，历汉、晋、唐、宋至于今日，盛行而不塞者，虽其宏阔胜大之言，足以鼓诱世俗，起人敬信，亦由世有卓异辩博之人，如遁、安、远、休之徒以学其教，从其阐扬之也。使世之学佛者俱与凡僧等夷，宗规不守，戒行不修，视明心见性为何物，而欲望阐扬其教难矣。岂得久而不塞哉？
闽邑智澜上人确守宗规，精修戒行，常师事呆庵，呆庵以其可致远大，悉授以空有之传，尽得其宗旨。成化改元，众以住持鼓山。鼓山胜慨为八闽第一，臬司诸君子尝登临其地，览胜之余，造上人方丈，因与交好，相与谈论，见其性质不凡，精于明心见性之理，谓其能阐扬其教，求予文以赠之。
予惟晋、宋诸贤，亦尝与学佛者游，若谢安于支遁，习凿齿于道安，陶元亮于远公，谢灵运于慧休，皆与为方外之交。第不知当时所往返谈论者，儒之道耶？佛之道耶？抑有合耶？抑无合耶？抑儒能援佛以入于儒耶？或佛反援儒以入于佛耶？又不知谢、陶诸公重遁、安、远、休之卓异辩博，因与往来，而儒自儒，佛自佛也？
今诸君子谓上人能阐扬其教，则庶几乎遁、安、远、休之流矣。予非学佛者，尚奚言哉？诸君子学儒者也，苟欲其闻儒者之道，则有昌黎文畅之言尽矣。载之方册，上人一寓目焉，必有去故就新之美，奚以予言为？因书以复诸君子之请。
——乾隆《鼓山志 艺文》
王克复字师仁，福建福清人，明天顺元年(1457年)进士，授刑部主事，升员外郎中，以明熟法律，屡奉命按大狱，累官南京吏部右侍郎，致仕，年七十八卒。

重建白云廨院碑

鼓山距冶城东三十里，其顶有寺。山之西麓为廨院，以接宾客、理钱谷，实寺之别馆也。主僧常择徒之能者治其事，而寺以无扰。寺创梁开平二年，自政和以来，值寇、兵、水、火之变，经几兴废。弘治辛亥，厄于回禄。癸丑，复被山水所溃。都纲德丰与其徒慧钦，顾力不赡，乃以其事请于钦差总镇陈公。公慨然捐资为倡，度才砻石，工役大兴，前为三门，中为观音殿，后为法堂。凡僧房庖库之属，靡不毕具。壮固宏丽，超越前规。经始于是年四月，落成于甲寅正月。慧钦间诣予道其事，请为文刻诸石。
予惟鼓山，全闽胜境也。其山自雪峰来，鸾翔鹤翥，突然出于群山之间，雄伟峭拔，岩谷环复。其南则虎头诸峰，如笔格、如莲花、如牛羊驱而狮象舞。其东则巨海汪洋，当风收烟敛，万里一碧，远而琉球诸山，咸在目睫之下。西北则郡城百雉，市廛阛阓，杂遝鳞次。是寺实据江山之会，名公钜卿，骚人墨客登眺游览者殆无虚日。远方来闽而往游者十常八九焉。
闽虽多名刹，若兹寺盖不可以甲乙数，而廨院又寺之废兴所由者也。然非得人以振其坠，举其废，则将为凉烟白草之区。寺虽胜，其何凭藉而可久乎？
今总镇公于抚绥之暇，乃能留情名胜，加惠沙门，输奂之功，遹观其成，所谓境不自胜，因人而胜，其所係岂轻哉！惜余不文，无以发公之盛美，以传于无穷，姑仍其请，以记岁月云。
明弘治七年岁在甲寅春二月，赐进士第，进阶正奉大夫，吏部右侍郎，前都察院右副都御史，玉融王克复撰；赐进士第，通奉大夫，正治卿，都察院右副都御史，新宁谢士元篆额，赐进士第，通奉大夫，正治卿，广东布政使司右布政使三山谢瑀书丹。
