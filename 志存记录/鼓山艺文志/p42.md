<!-- { "loadSidebar": true } -->
岁戊子，先府君既营生圹于凫屿，自题其碑曰：“高公真隐”，日来往丛林与诸长老游，一日遇蜀中行实□公于途，破衲苍颜，提竹筐俯拾字纸马通中，揖而询之，云：“二十年矣。”明日延于家，居以草堂右轩，行公有友九达宗公，故涌泉监院，真实大德，先府君爱重之如行公。久之，念行公老，为谋退居地，宗公云：“涌泉之右，有洞曰达摩，石屋山园，足以栖吾友。”于是先府君与先安人捐捨私钱买置。时行公行愿未毕，达公适辞监院之职，先府君乃属宗公居以待之。亡何，行公偕先府君侍空隐禅师游古灵归，渡江示疾舟中，不果居。明年庚寅，宗公以其地狭隘且瘠，相其东偏，得无诤三昧大磐石，其阴平坦，来谋于先府君，徙其宇，益以左右楹，稍治松下隙地，种茶蔬，辛卯落成。永觉禅师来过，喜之，曰：“石书无诤居，斯名之矣。”越三年，先府君捐馆，又十三年，宗公手凿层岡，己日平衍，屋后松竹已长，山坳且成畎浍，于是拓屋之堂为殿，翼楹为寮，庖湢井舂之庑，无不次举；又大造毘卢千佛，像设庄严，钟鼓镗镗，复以余力镂镌大乘，易居之名，曰：“千佛庵”。庵甫成，心力亦瘁，遂以丁巳二月，示疾化去。宗公殁之先一月遇予，云，“宗已衰老，请举此庵并所辟田施诸常住，公为我作记，留示山中。”予伟公斯论，谓公精神尚固，姑唯唯。未几日，疾作且殁矣。宗公既殁，门徒太瀛来赴丧，予与四众则留瀛公主庵事。瀛公者自童子执侍，长出参方，得法南归，隐九峰，固先府君所见有志之士也。
越四年，予入山，瀛公请曰：“庵之记，公许先师矣。逝者复四易寒暑，公安忍忘之？”予惟庐舍田园，守成百世，此愚夫子孙之计，非所论于道人。是庵也，溯自行公以来，三十有二年耳，一徙其地，两拓其宇，三易其名，庵之宾主，无复有存，存者惟予与瀛公矣。予又将老，人生何物，是为常住，更二十年，瀛公亦六十。瀛公他日能成阿师末后之志，副府君买山之意，则兹庵可以记矣。
——《春霭亭杂录文稿》旧抄本

题鼓山僧赠黄学庵检校□后

乙未六月十六日
十年中予入鼓山不一，或一岁再至，或隔岁一至，山中麋鹿皆相识，而僧则有识，有不识者。麋鹿以余来往故识，僧则以予所共游之人，为识不识，故不相识矣。学庵仪曹今夏入山，慮僧不识之，索吾儿八行往。予归知之，语儿曰：“儿误黄公矣，以黄公苍然伟岸之貌，山中人见之必疑，疑则必将迎接待，徐叩姓氏，群聚而奉教焉。使出儿札，误黄公矣。”阅月，学庵还，持山中僧赠诗一卷示予，予喜僧能识学庵，而学庵尚能使僧识，三诵其诗。学庵曰：“予入山投君儿之札，僧不发函，曰：‘此僧他往矣。’数日，昇稍稍以篆文与语，又越曰，昇作篆，篆成，应接不暇，煮清泠之泉，设蔬笋之供，惟昇饥渴是视。比昇归，挽留坚固不许，则倾院出送千松万壑间，杖笠之影行廨院石桥，尚依依不捨去。”予顾儿曰：“予以黄公必有以动山中人之心，果然也。儿几误黄公矣。”嗟乎！学庵之篆如予所挟游之人，所挟游最胜之人也。山中人有不识学庵者乎？今而后学庵即隔岁不至，一二十年不至，无有不识学庵者矣。第恐学庵为僧所苦，未出尽泉石之兴，他日麋鹿未必识学庵。
——《春霭亭杂录文稿》旧抄本
兴隆福建莆田人，幼业儒，年二十五，游鼓山，依恒涛和尚出家。后结茅天台，清乾隆九年(1744年)回福州，十四年(1749年)为涌泉寺住持，修建殿堂，重整山门，为众所信仰。世称遍照禅师。

募修涌泉寺疏(时辛未年)

天下名山僧占多，非僧占也，僧特为十方名贤、名士守此名山耳。所以者何？地方风水之盛衰，由于形胜之废兴，而省会所关尤钜。吾闽领郡十，州二，福称首。西北倚山，东南际海，登样楼一览，九峰如列屏，五阜如展案，左鼓右旗，洋洋乎大观哉！四山周密，轮廊迥环，独巽方微缺。昔人砌塔江心，作水口罗星似矣，而不知天地自然之补苴，已实具于石鼓山中，所赖有心培植者，时时加之意焉已。
鼓山发源千里，拔地千寻，松杉葱蒨，障蔽长空。屴崱峰岿然屹立，涌泉寺实居峰际。五代晏国师开山以来，祖灯法席，屡废迭兴，一千余载。其间名公、钜卿修饰题镌，更难仆数；若名宦赵公“天风海涛”之句，先贤朱子“闽山第一”之书，尤彪炳者。入本朝康熙间，勅赐御书匾额，钦颁御藏十厨，崇奉高悬，人天钦仰。蒙前制府郝公倡缘，率当事诸宪，捐田六十亩，所以珍护名山者，至周悉矣。历岁祝国焚修，競競顶颂，无非为十方名贤、名士谨守此名山也。去秋霖潦连旬，飓颱屡发，山高寺古，罹害尤剧。贫衲蒿目飘摇，侧身呗颂，大有侨将压焉之惧，宁尚敢漠然作秦越人视乎？用是普请十方善信、宰官、居士随缘乐施，择吉重修，广种胜因，定圆福果，庶弹指告成，圣祖天章永焕，众擎易举，昔贤胜迹长昭，则省会之形胜既雄，全闽之风水鼎盛矣！
然贫衲尤愿十方名贤、名士，同心协护名山，无讶山僧祗为我佛如来筑舍道旁，谋久占也。幸甚！幸甚！
——乾隆《鼓山志 艺文》

鼓山志序

鼓山自唐灵峤禅师以诵《华严》徙毒龙，郡从事奏请立寺，赐名华严，实开山之鼻祖也。五代梁开平二年，闽王审知具百戏、香花诣雪峰，延神晏法师，始乃洪开丛林，大转法轮，食常万指。宋真宗二年，赐额“白云峰涌泉禅院。咸平二年，赐御书一百二十卷。皇佑三年赐御书二轴。至和元年，赐《新乐图》三卷。国朝康熙三十八年，勅赐御书“涌泉寺”匾额。五十三年，又赐御藏四橱。乾隆七年，赐御藏七千二百四十卷。晨昏诵祝，朔望呼嵩；且名贤之探奇岩阿，镌刻石壁，其胜迹流风，岂可任其湮没而不志哉？
兹山古无志，明永乐间，住山善缘裒《灵源集》始。万历戊申谢方伯(按指谢肇淛)与布衣徐兴公再为纂辑。国初，永觉老人以真儒度世，复承徐兴公以续稿见付，志乃大备。迄今百余年已。隆驽钝固陋，承乏住持，十有三载，每思黾勉续修，奈缘时事不偶。戊寅春，制府杨公(按指闽浙总督杨应琚)以劝农之便入山，问国朝勅赐御书藏经曾编入志不？隆惭谢无以对。由是录文献，剔苔藓，搜古今名贤之遗文剩字，弥月稿就。延郡绅纂修，三年编葺成书。山僧一言莫措，惟汲汲典缾钵，锲枣梨，窃自幸曰：“永祖百余年不了之公案，今日完矣。”昔有客得孙知微活水遗法，绘画浪于壁间，于三伏溽暑时，坐一堵之间者，须曳足江湖万顷之势，壮波怒涡，洼窿千状，而有不穷之变。阴风徐来，毛骨震掉，忽然如舟洞庭，而望霜晓也。睇兹新编，神与境会，不移跬步得与苏才翁、赵子直、朱晦翁、蔡端明诸君子，把酒吟咏于天风海涛、忘归、喝水之间，仰瞻宸翰御书之辉煌，玉轴瑶函之广润，庆喜见阿闪佛国，岂可思议乎哉！
时乾隆二十六年、岁次辛巳、端阳日，现住鼓山沙门兴隆叙。
——乾隆《鼓山志》卷首
李馥(1661～？年)字汝嘉，号鹿山，福建福清人。清康熙二十三年(1684年)举人，官至浙江巡抚。为人和厚谦谨，藏书甚富，乾隆九年(1744年)重宴鹿鸣，时年八十四。

请遍照禅师住鼓山疏

伏以毒鼓雷轰彩映，伽黎金缕艳，石门狮吼光摇，柏子宝花生。月惟智而常圆，即心即佛，云垂慈而遍覆，是色是空。故净土为彼岸之登，弹指亦传灯之偈。大千世界，现出三玄三要真世尊；不二诸天，请个一钵一瓶活菩萨。
恭维遍公大禅师，智空丽象，慧现金客，嗣恒和尚之正宗，阐为老人之真谛。批风抹月，处处山色溪声；飞絮沾泥，点点天花散雨。蒲团面壁，何止九年？般若参玄，已通五乘。
兹者鼓山涌泉寺、十郡无双巨刹，三山第一名蓝。地辟尊严，道开兴圣。半天钟磬，蒲牢月落长江；万磴松筠，棒喝泉归别涧。皈依僧，皈依佛，皈依法，殿上维摩见了今今古古；甚么闻，甚么见，甚么觉，心头佛火照到万万千千。法有盛而无衰，寺必兴而不废。奈飞空掷锡，近留绀室袈裟；喜顽石点头，同奉云堂领袖。上莲花之座，开贝叶之台。说法山中，五百阿罗汉齐来拍掌；讲经松际，百千大头陀尽向拈花。灵源出洞，新振法雷；屴崱登峰，重开慧日。庶大拳小指，长看佛国之菩提；暮鼓晨钟，永奠山门之昙缽。馥等俗缘未了。安知水印瓶中，至教难闻，谁悟云在天上？但遥瞻宝盖，如游鹿苑而洗尘心；翘望珠林，恍入鹫峰而生净念。齐钦宝筏，普庆慈航。谨疏。
——乾隆《鼓山志 艺文》
黄任生平见《诗》。

鼓山志序

历代志乘，递相沿袭，莫不各有所仿。《三秦》、《三辅黄图》、《决录》之属，仿于班氏之十志也。《十洲》、《洞冥》、《真腊》、《佛国》之属，仿于《山海经》也。自是而支分派别，一地、一事亦各有著述，《洛阳伽蓝》、《建康宫殿》、《襄阳耆旧》、《汝南先贤》虽尺帙寸楮，亦蔚然自成一书。迨庄、老退而山水滋，于是有《寰宇记》，有《名山志》，有《名胜志》，莫不发宇宙之瑰玮，而聚山川之秀灵，览者可卧游而得焉。
吾闽之鼓山，去城三十里而近，至唐而始显。僧神晏象教继兴，宋苏才翁、蔡君谟、朱晦翁诸君子各有题味，而名人韵士之流连景光，发为歌吟者，又不可以计数也。然则山志可任其残脱不修乎？
考旧志始末，僧善缘著《灵源集》，黄用中改为《鼓山志》，后谢在杭、徐兴公、僧元贤相继纂辑，及今复百余年矣。旧板漫漶不可辨，记载亦未备。住持遍照和尚出元贤旧志，乞余续而成之。因细为编阅，于旧志之逸者存之，繁者汰之，讹者正之，疑者缺之，不分纲目，统别八类，非故立异，究亦何必尽同？
书成，私自喜曰：“八十衰老之身，不复能杖履，作谢康乐之游，犹得从几帙之余，如躬履其地，挹屴崱，灵源之胜于缥缃砚席之间，山灵其不我遐弃耶？
前者山寺颇颓废，遍师有重开忄刃利、再振精蓝之功，余论志不必评书。
乾隆二十六年蒲月，郡人黄任，时年七十有九。
——乾隆《鼓山志》卷首
徐景焘字璞斋，浙江钱塘(今杭州市)人，清乾隆四年(1739年)进士，擢庶吉士，十五年至十九年(1750～1754年)任福州知府，曾编纂《福州府志》，官至盐法道。

仰膏序

乾隆辛未夏，郡中弥月不雨，陂堰将涸，秋稼难殖为惧。于是制府喀公、中丞潘公暨同郡镇守大吏，率厥官属，步祷群祀，旬浃几遍。
