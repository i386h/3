<!-- { "loadSidebar": true } -->
秋九月十五日，余以防汛返自兴化，至城外二十里，望鼓山而问，曰：“去此，路俱平田，往易易耳。”遂命肩舆东指，时疏雨乱落，道傍木叶流泉，淜滂有声。及至寺，而山僧急迎，不知余之至也。山僧取烹茗以进，余就禅室稍息。已而雨霁，山僧随行，再过灵源洞，徘徊诸公飞觞处，水声山色，一一如旧，而黄花碧叶有增其奇者。洞中有无量寿佛，乃八分书，亦前人笔也，览毕过石门，桟磴数十级，再过半山寺趾。
时午饭罢，陟山顶，其诸峰罗列：如屋覆、如偃盖、如走丸、如累碁，莫可名状。山僧又言：“水自剑，邵来者，西至旗而止，自汀、泉来者，南至方山而止，自建来者至是山而止。若建、剑、汀、邵之溪，至于洪塘，播为二江，南过石头，至于新步，又播为西峡。合于长隑，过石马入于海，东望长乐、福清，北望罗源、连江之境，一一在目。”已而振衣，更上屴崱之巅，徘徊诸公观涛处，见东南岛中，隐隐如冈阜，如城郭，闪闪作烟云状，山僧指曰：“此琉球也”，春、夏、冬不见，风、雨、雾不见，今秋且晴乃见耶。隔十余里，忽有如黑豆数点者，山僧又言：“此海舶也”，俱不可晓，傍有蜃气，如楼台殿阁，余叹曰：“泱泱乎大观哉，问浴凤池，仅有石穴，在朱子字旁，惟天雨始有水耳。
时日将西，呼舆夫急行，甫至廨院中，山僧鸣暮钟矣。岂惟景与春异，即朝暮迥别哉，余就山堂卧焉。时时月当空，山影树声，堕几席间。
夫余癖在泉石，而兹山重游，足洗尘土之肠。因忆诸公皆一时之隽也，乃克贤入贺，质之入楚，敬美迁奉常，恭卿暂归湖州，余独留滞，结再来之缘，岂不幸哉！
十六日早行，至辰刻入会城，因纪之，以遗山僧，兼寄旧游诸君子。
——乾隆《鼓山志 艺文》
张蔚然浙江仁和(今杭州市)人。明万历二十五年(1597年)举人。

游鼓山白云洞记

闽友陈惟秦、徐兴公，雅与予称烟霞交。兴公授予《鼓山志》，惟秦偕予游。按鼓山有石类鼓，为闽镇，雄甲诸山，能作云雨，谷中声蓬蓬若鼓。郭璞《迁城记》云：“右旗左鼓，全闽二绝。”山距榕城东南二十里，游者可舟可舆，白云廨院，其麓也。渡东际桥而上，长泉在左，仿佛瀑布。里许，得乘云亭故基，再里许，为半山亭，再里许，另径右适曰“笊篱壑”。山氓数家，负岩面江，艺茗为业，不减武陵之致。左圆通庵是登山孔道。庵故頺废，郡孝廉徐熥修葺之，游者得以驻足。访松关则已夭于斧斤，不论三围四围矣。可二里，经涌泉废寺之门，有桥，罗汉泉穿其下。过桥百武，入圭窦，则趾反就卑，累磴数十级，得畸区焉。山壁合围，崒嵂幽黝，四面峰石，片片夭石斥，如堵，如屏，遍勒古今题詠纪识，宋居什七，晦翁。君谟、子真其著者。宛坐一室，其左右图书与千秋名硕抵掌赓唱，亦大快事也。予所游佳山水，咏识镌刻之多，似无过此。矧闽饶名山，乏古迹，兹岂其最胜耶？
山围中擘一枯涧，横跨巨梁，梁畔小庵二楹，政凭涧，涧壁勒一丈“寿”字，盈二丈，亦传属晦翁笔，是曰“灵源洞”，洞以涧枯故，则又名“喝水岩”，岩以五代时开山神晏故，则又名“国师岩”。相传晏安禅涧窦中，厌水声之嘈，试用临济法，乃西枯东溢，王敬美惜之，谓安得复喝之来。予姑无论枯涧是晏喝否？第此际自胜，宁必藉水，即声即空，何西何东，喝去喝来，病一般耳。觅所谓东溢处，则循崖百武，有石龙喷泉，注方池，伏流不溢。又东，有两石，陡插若门，是曰石门。穷于圮亭之址而返。复从洞出之废寺，向揭涌泉，今呼半院，乃王审知创供神晏者。问所闻超凡阁，华岩台、妙峰楼、一多庵、痴坐轩、憨睡室、无尽门悉毁于樵火，仅存败屋数椽，老衲棲焉。顾甃基甚丽，应费金钱无算。大都滛秽篡殺之国，率佞佛以自解，如萧梁于宝志，石赵于佛图澄，姚秦于鸠摩罗什，天后于国安、神秀，比比而是。又上三里，登小顶峰，则西榕城，南南台，西峡两江合为马头，如指掌。
又里许，登大顶峰，是为屴崱之巅，四顾无障，而后北万山，东大海，靡所不览。旧传缥缈中青黛一点，是小琉球云。爰观晦翁所书“天风海涛”四大字，即赵子直诗：“天风直送海涛来”晦翁赏而题屴崱之巅者也。
予登以万历癸卯七月四日，盖立秋三日矣。淡云掩曝，微风送凉，山皎海明，踌蹰满志。俄而白云东西扑凑，觌面无睹，冲云飞渡，如真仙行大空中。少顷雨GFDB3GFDB3，风揭揭，谷中渐蓬蓬若鼓矣。子谓惟秦曰：“不忆兴公语乎？登鼓山不可不至白云洞，将遂已乎？白云使者，风伯雨师，其导我耶？”升笋舆，执盖而往，意忘疲顿，肌飕肺沁，兴弥勃跃。从夷坪北折，四至得浴凤池，池可十亩，泉汇不涸，匪纳他川，盖天池也。昔见五色异雀群浴于此，故名。草庵潇潇青芜，白鸟悠然湛徹，高山得之，亦属殊境。越数冈，约五六里，骤临危径，如履狮额之端，蹑象鼻之上，頫盻无际，风茆撼摇，雨苔增滑，几不能下。
舍车而徒，寸寸遭迥，如是里许，山峰倏变，惟秦欢呼曰：“洞至矣。”先至海音洞，洞若斗窝，亦堪避雨，右一洞，谬袭水帘号，无足观者。由海响折而降，始为白云洞，洞深仅丈余，横逾五丈。禅室数楹，石天为盖，雨丝纷垂，不到窗棂，燎衣啜粥，拟止宿矣，俄而白云东西扑散，刹那霁朗。山川草木如经新沐，四野青黄，绮彩万变。榕城烟火弥逼眉睫，踞高临深，恍坐十二楼中，观花锦世界。予突发苏门之啸，乘兴凌绝壁而下，怪径前迷，步辄疑阻，俯仰道塞。第见雄峦削嶂，铁色千仞，亦有长泉，仿佛瀑布。沿泉筑矶，缘壁铲坎，或施卷石，或撑小栈，鸟坂羊肠，曷喻崄巇。讵独动朱公之哭，抑亦兴阮氏之悲。予与惟秦猿接举趾，摩壁攀藤，凡历天门者三。天门、天然之门也，嵬石蔽覆，内通一线，几断复生，转愕转喜，如是十里，而宿于白云之下院，曰：“积翠窝”，窝距城亦二十里而近。诘旦，偕惟秦还。
盖鼓山盘亘修邈，笊篱壑以南，莫究其际，划于马头江，而北际即积翠窝。张子曰：“余读鼓山诸游记，远则吴海，近则王敬美差佳，海张幄屴崱之巅，以候扶桑之旭，洵豪于游者。敬美谓“灵源而外，奇丽无闻。”自是信史。予犹惜其未窥凤池，而白云洞才开于万历丙戍间，几与灵源伯仲。顾灵源可一览尽，而此则怪绝逶蛇，不穷之趣，翻疑稍稍过之，则敬美所不及觏也。善哉乎！兴公有言：“登鼓山不可不至白云洞。然白云洞之奇，不在洞而在径。”良然。
——乾隆《鼓山志 艺文》
蒋奕芳生平见《诗》。

游鼓山记

往岁游鼓山不果，为客所嘲。乃草《游山解》以答客，欲以不游游之。客曰：“必若所云，是欲为宗生卧也。然跬步之近，尚不能至，何况岱舆员峤，远在大海。紫空红映，远在玉清。更欲执化裙而流览，其将能乎？”余无以应。
今岁，乃与林公荣、张集虚期以重九前同往。至期，而公荣自新宁来，余喜甚。遂使长年舣船于路通桥，招集虚以行。乘潮击汰，望大小峰，云气变幻不一，遥举酒酧之，飘飘有凌云之想。夜半野烧俱发，光映舟中。顷之，闻下院钟声，如知达彼岸矣。
平明，觅笋舆，从东际登山，日未亭午，已至灵源洞。僧碧空延余入室。啜山茗，旋观喝水岩。转而西，有龙首吐水，掏而饮之，味甚清冽。相传僧神晏诵经，厌水声喧豗，喝使西流。余谓：“不然，大德有云：叫唤喧烦，无非寂定。故溪声潺湲，比之广长舌，使神晏而悟禅寂，必不作此伎俩也。”少进，历国师岩，石门，云亭诸胜。摸昔人石刻，半为苍苔斑剥，可读者十得五六。荣谓余，诸勒铭者，欲寄于山以存也。乃山又不足恃，亦可悲矣！余谓：“人生宇宙，何所非寄。叔子为名，因之沉碑，景公为身，因之流涕，以俗观之，相去有间，以道观之，其未达均耳。”
苍头持酒至，余与公荣辈，据地痛饮已。复杖策，陟大小顶峰，峰巅平如掌。搔首四望，目极千里。惟东西诸峰，万叠彩翠如芙蓉，最为奇绝。东望大海，诸山障之，不能极瞩扶桑，稍可恨耳！余詠“天风海涛”句，金风飒爽袭人，仙仙欲去，俯视城郭，若在舄下。因念五岳作镇中原，视兹山仅当培塿，而所见既已若此。假令居大罗玄都中，下视尘界，又当何似？彼稯稯棫棫，以飞尘为舆，蝇须为馆，蛟脑为膄，真可发一笑也。
日方晚，浩歌而下，宿于精舍，僧设伊蒲，相欵甚肃。次早，复偕集虚辈，为白云之游，抵积翠庵，息足少许。正思攀萝而上，有从洞来者谈：天门险绝，几欲出涕。余以登大顶，故力足颇谻，闻之气索。惟公荣兴甚发，集虚力怂恿之。余谓：集虚公故乏济胜之具，而易视天门，将欲效韩退之华山故事耶？乐不可极，且留此奇观，与鼓山重订佳约耳。集虚笑而止，还坐青雀中，沽村酿数斗，相与痛饮。久之，起而四顾，新月如眉，澄江如练，暮云如障，远山如画，渔灯数点，熠熠蒹葭中，亦一奇也。集虚谓余曰：“子乡者未游兹山，以为未始不游。今日游矣，且得未始游乎哉。”余曰：“譆！善游者恶乎游，恶乎不游，不游而游，不必见境，游而不游，不必着境。宇内名胜，所在不乏，以游露奇，亦以游蒙垢，故非名人魁士，磨崖勒石，不足以发舒山灵之气。然游人继之，不胜绎骚。至使兰若化为邮亭，山僧化为麋鹿，而向时灵踪胜迹，渐化而为氛杂之区，此无异故，则游之者未离乎着也，故知游之指者，可以与语游矣。”万历戊申年九月七日记。
——乾隆《鼓山志 艺文》
吴奇逢福建晋江(今泉州市)人，明万历三十八年(1610年)进士。

游鼓山记

登鼓山者，不佞吴奇逢暨陈尧典、徐熥、郑元烈。余性癖山水，如太史公足迹遍龙门，碣石、崆峒、涿鹿之间，文章雄视百代。总之，得于吞吐山川为多。
壬午秋，偕二客为鼓山之游，至山下，大风雨作，遂借舟归，盖至是又二年矣。而陈生辈复谋行，乃舣舟于江，溯流而下，达于彼岸。于是舍舟步，寺中翼而亭，横而桥，潺潺而瀑，岩岩而石，苍苍郁郁，而草而木，行歌坐啸，扰扰尘缘，十空八九矣。
