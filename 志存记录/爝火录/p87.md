<!-- { "loadSidebar": true } -->
　　钱塘诸生张嘉运渡江献策，鲁王授以总兵官，命入余杭山中起兵；事未集，为土人所执，献诸大清巡抚张存仁。存仁问：『尔在浙东何职』？嘉运万声曰：『官拜平卤将军』！存仁笑曰：『吾辈固卤也，然岂易平哉』！时田雄在座，嘉运指谓存仁曰：『田雄，国贼也；豺狼成性。既不忠于天朝，岂能忠于尔国！贼君之贼，汝当为天朝速诛之』！雄大怒，射之三矢，被戮；赋绝命诗，有「头颅遇铁方为贵」之句。

　　拜杨文骢兵部右侍郎兼右佥都御史，提督军务；令图南京。加其子鼎卿左都督、太子太保。初，唐王在镇江时，与文骢交好；至是，文骢遣使奉表称贺，郑鸿逵又疏荐，故得殊擢。

　　黄斌卿既出，道遇文骢庆贺登极章疏并缴镇东伯方国安、总督朱大典、东阳诸生赵忠桢与文骢诸札；斌卿为上之。帝即谕内阁撰敕书二道、礼部铸关防两颗与文骢父子。

　　文骢贺表云：『一人有庆，新开一统之祥；八郡无疆，大普八纮之瑞。正值隆华之伊始，宁云劫运之方终！庆洽华夷，欢腾朝野。盖自统肇神尧，必以陶唐为祖；功开圣禹，还从明德兴基。淮水戈横，宝剑直开新日月；滁阳鞭指，铁衣重换旧江山。扫电轰雷，当年奏捷；栉风沐雨，屡世辛勤。三百年德泽在人心，比于商、周，咸谓过矣；十三宗太阿由己手，贤于尧、舜，不亦远乎！兵农礼乐，本朝之轨则实详；内外华夷，大明之疆界自整。时当末季，边防撤而胡马渡彼阴山；祸至近郊，朝政浊而蛇虺噬乎上国。抱有君无臣之痛，三策何人？深出此入彼之悲，两京胥没！王纲扫地，帝统在天。兹盖伏遇皇帝陛下乘干御宇，拨乱救民。万载瞻依，兆协白水真人之地；六龙骖服，祥起赤伏帝子之灵。日生沧海浴玻璃，九万里而神龙出；云幙武夷开锦绣，五百年而王者兴。地裂天崩翻圣水，几至六宇无民；云兴霞蔚过钱塘，因而八方得至。克勤克俭，大禹之无间然；至孝至仁，周文之有敬止。似三犁倏清卤穴，向北挥鞭；如百川争赴谷王，在东立极。黄龙痛饮，腥膻净扫，比周武王之甲子更自昭明；白凤鸣岐，肃穆重临，相汉光武之乙酉于今为烈。臣质本驽骀之贱，谬司虎豹之关。然志在报韩，子房之椎未奋；天不祚汉，曹沬之耻空存！念此膝一届不复伸，敢斩卤头南走越；虽寸心既枯犹不死，愿随马足北吞吴！况春从天上，衮衣曾锡翠云裘；香自日边，琼食共分青玉案！当此弥天负罪，赖龙文待以不死之科；若使随地自全，俾羊裘得遂再生之日！感极而十行俱下，喜生而五体齐捐。伏愿乾坤再造，水犀百万下蛟门；南北并收，熊罴一声还凤阙！采薇作颂，庆中国之有圣人；天保兴歌，即外夷知戴天子。卜年卜世，从兹为有道之邦；永福永康，自此贺无穷之历矣』！

　　帝又谕之曰：『尔夙负英才，博综多艺；朕在京口屡相接对，深所面悉。数月以来，顿成奇变。定卤侯奉朕间关至闽，监国登极，肩兹（一作力肩）危统；誓维勤民雪耻，焦劳昼夜不遑！钱塘遇鼎卿，朕以故人子待之。元勋鸿逵前后奏朕：浙东莱尔先弥未萌之隐害、复振久涣之人心，朕大悦慰；业即钦尔以兵部侍郎职，鼎卿亦进宫衔。今览卿奏，并详叙吴越情形；则尔父子，即朕之大耿、小耿矣。云龙风虎，各有其时；丈夫相厚，岂有已乎！其益懋厥绩，协同勋辅先清东浙之尘、继扫临安之寇！朕若早见孝陵，定许破格酬报』。

　　江阴守备顾元泌登城射敌，矢皆不中，众方疑讶；其效用马倭子窃火药投敌，众执讯之，始知元泌通敌。搜元泌寓，得「请淮抚田仰援兵」公文一道。先是，江阴请兵淮府，元泌易之，原文犹在也。众遂杀元泌及其效用数十人（「义史」）。

　　华亭钱达起兵，鲁王授以总兵官，命守钱塘江。

　　仁和唐彪、陈万良起兵，鲁王俱授以总兵官。彪，字起凡；与钱达同事。屯营天目，数往安溪、径山、瓶窑诸处，与达水军为犄角。所统五、六千人，皆以白布裹头，号「白头军」。

　　进贤诸生胡之澜起兵栖贤山，有众千人。大清兵至，战败被执。入余干西门，观者如堵；之澜笑谓曰：『面目非有异于人，但心赤不黑耳』！见县令，令谕以权降；之澜曰：『君父之际，不可用权』！见金声桓，唾而骂之；遂见杀。

　　上饶故石首县令徐善箕，倡众饶州被执，论死。中书舍人寇梦虬提兵出火烧关，战没（善箕，天启丁卯举人；梦虬，唐王授官）。

　　御史汤芬避居松溪，为大清兵所获。巡抚张存仁诱之降，以「雷廉道印」畀之；芬固求死，存仁怜之，不加害（王氏「五小史」）。

　　按芬于弘光朝为史可法监纪推官；南都不守，从海道涉温、台抵闽。谒唐王，授四川道监察御史。至戊子五月大清兵陷兴化，芬时官参政，分守兴、泉；绯衣坐堂上，被杀。芬之获，正值涉温、台抵闽时也。原本置此条于丁亥二月，与本传不合；因移于此，当削去「御史」字。

　　大清兵取袁州。袁州同知李时兴摄府事，力守城；守将蒲缨兵溃，湖广援将黄朝宣五营亦噪归。时兴度不能守，自缢于萍乡官舍；一仆亦死（时兴，福清人）。

　　二十二日（辛未）

　　唐王大学士黄道周愤国势衰微，兵食俱乏，政归郑氏；诸大帅巽愞，观望不敢出。自请督师江西，以图恢复。至是起（一作启）行，谨赍一月粮，以虚声鼓动忠义，得卒九千余人；从广信出衢州，所至安抚遗黎、联络声势，远近响应。

　　道周愤郑氏无经略之志，而江西义旗响应，乃慨然曰：『立君以救民，吾之素志。今主上亲征在即，分道而进，灭寇复仇，机会不可失！我为大臣，宁惜以身先之；庶人心有知，不至泄泄也』！帝命郑芝龙助之资，不应；自办一月粮以行，帝惟给空扎百函为行资而已。有僧军荷鉏耰棘荆随道周后，名曰「扁担兵」。

　　道周夫人蔡氏在家，闻道周出江西，叹曰：『我夫获死所矣！安有将在内、相在外而能成厥事者乎』？

　　大清官袁继咸于内院，终不屈。继咸至燕京，供具甚厚；谕降，不从。

　　唐王加赖垓国子监祭酒。

　　鲁王以吴从鲁为通政司参议（从鲁，字金堂，山阴人，万历丙辰进士；官川湖分守道）。

　　大清兵攻江阴，游骑道出无锡，去大军稍远，不戢。诸生华旷度挈妻王氏避兵祝塘，祝塘王母家也。旷度适构疾，不粒者数日，而骑兵野掠者突至；旷度虑不免，急呼妇：『若以少子疾走可免，俱死无益』！妇不忍去，强之乃行。行里许复返，谓旷度曰：『君留此必死；君强起，予掖君卧旁草舍中，冀得脱』！且解腰缠五金畀之曰：『以此赂骑兵乞命』！妇甫行而骑兵追至，妇投水不及，被获；一骑挟之上马走。妇遥呼稚子走间道，乘间解帨自缢，时七月二十三日也。旷度果以赂免，迹妇尸不获；卜者杜翁卜之曰：『重重坎陷，绝于申刻；缢用徽墨，手类有物。置于丛棘，三日其得』。初往祝塘时，妇慨然谓旷度曰：『此行生死未可知；倘不测，无一以为念』！乃以珠密纫诸子女及己衣缝中，曰：『即死，得收余骨』。至是，果得尸于草田中、松阜下；盛暑胔腐，血流蔽体。裂所纫珠，始得实，领结坚纫不可解，面斫一刀伤目、一刀溃脑；五指牢握败草，负痛使然也。盖方缢时，骑兵怒而推刃，以及于难。既天下大定，朝廷褒显节义，诏有司核所在妇女以名闻；而妇以格于议，不获上。

　　顾栋高曰：『我朝受天□命，天戈所指，罔不臣服。间有一、二未识天命、撄城抗拒，戮及妇女者，此诚不足与于旌表之列！若夫深闺弱质遁逃田野，卒遇不测，致命遂志，毅然蹈白刃而不悔，与夫抗拒王师者，不可一律论。烈妇当仓猝乱离中从容审处、识别记念，卒如所料，得收遗骸于血污狼藉；骨骼撑拒之余，其才识尤有过人者，又不徒一死之立节已也』！

　　唐王命曾樱掌吏部，移张肯堂掌都察院。樱持法不挠，数有所争执。

　　何吾驺至自广东，用为首辅；锡以银章，文曰「辅佐中兴」。

　　郑鸿逵挥扇殿上，何楷呵止之；二郑甚怒。

　　改艾南英为御史。

　　授胡梦泰兵科给事中（梦泰，字友蠡，广信铅山人，崇祯十年进士；官唐县知县）。

　　二十四日（癸酉）

　　嘉定进士黄淳耀，偕弟渊耀入僧舍将自缢；僧曰：『公无服官，可无死』！淳耀曰：『城亡与亡，岂以出处贰其心哉』！乃索笔书曰：『弘光元年七月二十四日，进士黄淳耀自裁于城西僧舍。呜呼！进不能宣力王朝、退不能洁身自隐，读书寡益、学道无成，耿耿不昧，此心而已』！遂与渊耀相对缢死；年四十有一。其门人私谥之曰「贞文」。

　　淳耀，字蕴生，崇祯十六年进士；渊耀，字伟恭，诸生。死后数日，亲友收其尸，面如生。

　　金声桓遣前营刘一鹏御峡江，嘱王体忠备抚、建。

　　安南国遣使入贡。使人衣冠颇类中国承差，但推髻、跣足；所贡惟金龟、银隺、银炉、香绢等，无他异物。

　　日本国亦遣使入贡。

　　阎应元躯干丰硕，双眉车竖，目细而长；面苍黑，有须：颇似关壮缪。每昧爽巡城，令人执大刀以随；北兵望之，惊疑为神。一日交战，敌见一少年将持戟锐进，锋不可当，战罢，不知所往。城中人疑为土神陈烈士之助，虔祀之（「义史」）。

　　八月庚辰朔

　　靖江王亨嘉自称监国于桂林。亨嘉，太祖从孙靖江王守谦十一世孙；崇祯中，袭封。闻南京破，谋僭号；招集诸蛮起兵。

　　亨嘉系高皇帝侄文正裔，故名不用金木五行；以支庶篡立。后嫡嗣同宗室二十余人上疏告讦，启、祯两朝迄无宁岁；王厚赠（一作贿）权要，以故辄直王，每下讦者于狱。及南都变，王遂睥脱神器；以总兵杨国威为大将军、推官顾奕为吏科给事中，臬司曹烨等皆俯首听命；推置僚属，据有桂林。闽中颁诏至，不受；密与参谋孙金鼎以勤王为名，遍檄四方，调集汉上官兵，檄柳、庆左右江西四十五洞土狼标勇自卫（顾奕，苏州人；举人）。

　　永定土寇劣生王叔光、王中庆、王凤来等因南都之变，集亡命数千攻大埔县；屯锦风窖地方，去城三十里而阵。又闻武平失守，势益鸱张。攻围永定县七日，知县徐可久陈乡勇、严保甲，用间设奇直捣其巢，擒斩二百余人；余党解散，叔光仅以身免。时汀川大旱，斗米值钱三钱。

　　唐王授万文英兵部员外郎，监黄道周军。

　　初三日（壬午）

