<!-- { "loadSidebar": true } -->
　　时迎降诸臣，致礼币有至万金者；钱谦益独薄，盖表己之廉洁也。柬端细书「太子太保礼部尚书兼翰林〔院〕学士臣钱谦益百叩首，谨启上贡。计开：□金银壶一具、法琅银壶一具、蟠桃玉杯一进、宋制玉杯一进、天鹿犀杯一进、夔龙犀杯一进、葵花犀杯一进、芙蓉犀杯一进、法琅鼎杯一进、文王鼎杯一进、法琅鹤杯一进、银镶鹤杯一进、宣德宫扇十柄、真金川扇十柄、弋阳金扇十柄、戈奇金扇十柄、百子宫扇十柄、真金杭扇十柄、真金苏扇四十柄、银镶象箸十双：右启上贡」。又署「顺治二年五月二十六日，太子太保礼部尚书兼翰林院学士臣钱谦益」。时郡人张滉与豫王记室，诸暨曾王佐善同得见谦益送礼帖子，记之以归。又语滉云：『是日谦益捧帖入府，叩首墀下，致词于王前；王为色动，接礼甚欢』。

　　礼部主事黄端伯不出，大清豫王遣使捕系之。屡谕之降，不从。

　　大清兵至，百官皆洗去寓所封字（一作示）；独端伯大书于门曰：「大明礼部仪注司主事黄端伯不降」。豫王遣骑邀之，不赴，因执。见豫王，左右趣之跪；端伯南面趺坐。令书职名，则书「大明臣子黄端伯」。王曰：『尔以弘光为何如主』？曰：『天王圣明』！曰：『马士英何如臣』？曰：『忠臣也』！众皆大哗。曰：『士英何得为忠』？曰：『士英不降，而率兵三千奉皇太后出居浙，扈从艰劳；何谓不忠』？因遍指左右降臣赵之龙、钱谦益、王铎等曰：『此皆反面事仇，不忠不义者也』！王曰：『素闻先生耿介孤直，今荐先生为弘文内院如何』？弗应。又曰：『闻尔好佛，今以善知识礼相持，如何』？亦不应。王拔刀而起，端伯伸颈曰：『头在此』！王释刀叹曰：『南来硬汉，仅见此人』！乃送之江宁狱。

　　豫王加太子龙兴国公，赐金铃鞍马、貂裘、宝帽，设牛酒于军中宴之。

　　二十八日（己酉）

　　赵之龙、朱国弼等传檄直省，谕令降顺大清。略曰：『自辽、金、元以来，由沙漠入主中国者，虽以有道伐无道，靡不弃好而构衅、问罪以称兵；曾有以讨贼兴师、以救援奋义、逐我中国不共戴天之贼、报我先帝死不瞑目之雠、雪耻除凶高出千古如大清者乎？有肃清京阙、修治山陵、安先帝地下之英魂、慰臣子域中之哀痛如大清者乎？有护持我累朝陵寝、修复我十庙宗祧、优恤其诸藩、安辑其残黎、擢用其遗臣、举行其旧政、恩深义重、义尽仁至如大清者乎？权奸当国，大柄旁落；初遣魏公韩而不奉词，继遣陈洪范而不报命。然后兴师问罪，犹且顿兵不进，迂回淮、泗，以待一介之来；自古王师，未有以礼以仁、雍容揖让如大清者也！助信佑顺，天与人归，渡大江而风伯效灵、入金陵而天日开朗。千军万马，寂无人声；白叟黄童，聚观朝市：三代之师，于斯见之。靖南覆没，谁提一旅之师？故主挟归，弥崇三恪之祀。凡我藩镇督抚，谁非忠臣？谁非孝子？识天命之有归，知大事之已去；投诚归命，保全亿万生灵，此仁人志士之所为，大丈夫以之自决者也。幸早图之！谓予不信，有如皦日。顺治二年（乙酉）五月，南京文武赵之龙等谨白』。

　　守安庆都督蒋若来自杀。若来，字龙江，长洲娄门外人。本名家子，有大力；与故将角，故将负，妻以女，以故隶籍军伍中。数与张献忠战，历官至右都督府都督。南京破，若来窜走，欲为航海计；有副将阴散其兵，劫使归顺。若来曰：『我以匹夫受天子厚恩，安能事两朝、作再醮妇耶』？召诸将至，与痛饮；曰：『诸公好为之，各人做各事不相强也』！呼爱妾出，手刃之；遂自刎于座上（沈德潜）。

　　江阴士民推主薄莫士英署县事，士英缴印册于大清安抚刘光斗，献帑金、良马，备极谄谀。回署扬扬色喜，以县令自居。  
卷十一

　　江阴云墟散人李本天根氏辑

　　乙酉（一六四五）六月壬子朔

　　益王由本起兵建昌，新昌陈泰来欲从之，同邑按察使漆嘉祉、举人戴国士持不可（由本，端王佑槟六世孙，万历四十五年袭封建昌）。

　　两都继没，郡绅劝王举兵，仪宾邓思铭首建庠兵之议，以瞻财者助饷、负才者参谋、有勇者出战；王大感动。然王年少柔弱，不习武事，乃悉以战守机宜委永宁王慈炎及罗川王由柆主之。于是罗川王与东乡艾命新、艾南英因以尽约诸绅士同仇共义，募集刘琦、杨独龙、僧丹竹等三十六人就南英家歃血誓盟，得义勇七、八千人；诸绅各捐资助饷，兵势稍振。王命思铬参内幕（由柆，端王六世孙；慈炎，端王七世孙）。

　　邳州监生王台辅闻南京覆，泫然流涕曰：『吾谁氏之民也！可使食他粟乎』？起视其廪曰：『此我所树，尽此死』！

　　吴淞副总兵吴志葵帅舟师入申浦，直抵米市塘驻泊；以令箭提富室索银米助饷，纵兵大掠，逐大清所置官吏，公署、狱铺尽毁。

　　泾县尹民兴与诸生赵初浣等据城，宣城诸生吴汉超弃家走泾县与之起兵（民兴，字宣子，崇祯初进士；历知宁国、泾二县，升职方郎中）。

　　休宁金声悬高皇帝像，率士民拜哭，纠集义勇保绩溪黄山，分兵扼六岭。

　　绩溪居万山中，四面皆壁立，止前通一路，长三十里。声营其中，山上设立十三营，以十三副将主之；前以大木扎营，防守甚固。

　　溧阳诸生谢球毁家募兵，兵散被执死（球，佥事鼎新子）。

　　徽州推官温璜守城，与绩溪金声相犄角，且转饷给其军；而徙家属于村中民舍。璜初名以介，字于石；乌程温体仁再从弟。崇祯十六年秋，举进士；授徽州推官。甫莅任而京师陷，亟训民为保障计。及南京陷，知府秦祖襄及诸僚属皆遁；璜叹曰：『城无主，民且相屠』！乃尽摄其印，召士民慰谕，登陴固守。

　　盐城诸生司石盘（一作盘），与都司酆某同举兵。兵败被执，酆言：『此儒生，吾劫之为书记耳』。石盘曰：『吾首事，奈何讳之』！系狱六十余日，狂歌痛饮；与酆皆死。

　　左兵回至湖口，梦庚与黄澍以众降于大清；大清执袁继咸北去。

　　大清英王追闯贼抵九江，郝效忠绐继咸赴其军，同入南昌为后图。将及湖口，效忠随梦庚率所部三十六营降于英王。继咸被执，议相见礼；继咸曰：『贵师徒讨贼灭闯，为先帝报仇，当纳一拜；改葬先帝后成礼，当纳再拜』。遂以两拜礼见。英王大喜，欲署继咸原官；继咸曰：『继咸国之重臣，无事二姓礼』。因挟以俱北。

　　左梦庚挟张亮北行，亮乘间赴水死。

　　「甲乙事案」云：亮与江西巡抚旷昭俱被执不屈，豫王高其节，命二人同处，谨守卫之。二人多方求死，胁之降不从；械至燕京，同时被戮。

　　大清豫王出示南京各城关云：『剃头一事，本国相沿成俗。今大兵所到，剃武不剃文、剃兵不剃民。尔等毋得不遵法度，自行剃之！前有无耻官员先剃求见，本国已经唾骂之矣』。时下令髡发，赵之龙、李乔、姚蜚先剃，徐允元以次剃。

　　十二日（癸亥）

　　会稽王毓蓍赴水死。毓蓍，字符祉，受业刘宗周之门。宗周绝粒未死，上书曰：『愿先生早自裁，毋为王炎午所吊』！俄一友来视，毓蓍曰：『子若何』？曰：『有陶渊明故事在』。毓蓍曰：『不然！我辈皆声色中人，久则难持；及今早死为愈』。至是，召故交欢饮，伶人奏乐。酒罢，携灯出门，投柳桥下，先宗周死。乡人私谥「正义先生」。

　　毓蓍一诸生耳，闻杭州不守，榜其门曰：「不降者，会稽王毓蓍也」。呜呼！使张秉真、莫俪华等闻之，当愧死矣。

　　「宋遗民录」：『王炎午字鼎翁，号梅边；太学生。作生祭文丞相文，速文丞相死成名』。

　　宁国丘祖德与举人龙文钱氏、诸生麻三衡、沈寿荛等各举兵应金声。吴太平、阮恒、阮善长、刘鼎甲、胡天球、□□□、□□□各起兵，与麻三衡号七家军（祖德被劾，提讯获释，而成都已陷；无家可归，流寓宁国。三衡，字孟■〈王睿〉；布政使溶孙。寿荛，字景山；都督有容子）。

　　贵池吴应箕亦举兵应金声（应箕，字次尾；崇祯十五年乡试副榜，贡入京）。

　　桐城诸生方授，字子留；剃发为僧。哭孝陵三日，走嘉兴，登东塔顶哭死。

　　马士英在杭，犹日盼上江捷音。俄阮大铖、朱大典俱仓皇至，士英始知黄得功已兵败死、福王被执。

　　士英驻杭，挟伪太后作威福。有人自南京来云：『太后已乘驴随弘光入天界寺矣』！杭人始知其伪，争驱逐之。

　　杨文骢袭杀黄家鼒。

　　文骢率黔兵五百南奔过苏州，适太监李国辅亦至；猝入城，执家鼒，数其罪而杀之。周荃逃去，文骢遂自行巡抚事。

　　「坚瓠集」云：湖寇揭竿杀黄安抚，城中鼎沸，吾家尽室出避；赖大清兵继至，人心宁定。至八月中始归，庐舍安然，人口无伤。

　　宜兴卢象观赴水死。象观，字幼哲，象升弟也；崇祯十六年进士。象观于六月起兵；败，投水死。象观弟象晋，剃发为僧。卢氏一门后先赴难者百余人，从弟象同及其部将陈安死尤烈（象观官中书，象晋、象同皆诸生）。

　　吴淞总兵官吴志葵自海入江，结水寨于泖湖；总兵黄蜚拥千艘自无锡至，与之合。参将侯成祖守金山（承祖，字怀玉；世袭金山卫指挥）。

　　黄蜚，字文麓，南昌人；本姓涂。少随其舅黄龙镇辽阳，龙死无子，蜚袭；遂冒母姓，积官后军都督。大清兵南下，诸将皆降；不降者，惟蜚与黄得功。得功死，蜚孤军驻池、太间，未知所向。闽帅郑芝龙贻书于蜚，约发兵下江南；蜚大喜，移兵江口。抵苏州而芝龙兵不出，遂与志葵合。

　　承祖与志葵议不合，愤然起曰：『府城凭大总戎提督，金山卫吾当死守，誓不使北兵得近卫城一步』！承祖遂回金山。

　　马士英、阮大铖等请潞王监国，不受；母妃召，王泣拜，终不受。

　　镇徐将军李成栋降于大清，命为松江总兵。

　　西充庞昌胤，崇祯十年进士，官青阳知县。南京覆，走匿九华山，谋举兵；事泄被执，夜死旅店中。

　　武进欧敬竹居城南戈桥，修破扇餬口。闻南京变，招邻人饮，与诀曰：『忠义祠池水至清，来日我当赴之；若且尽我一杯酒』！其妻提壶适至，曰：『子休矣！闻旧官皆做新官，又安在子』！敬竹曰：『此尔翁所以欲死也。媪何知』！竟自沉死。

　　故邵武同知王道焜字昭平，钱塘人。慨然谓其子均曰：『世受国恩，死固分也』！遂投缳死。

　　道焜，天启元年举人，官同知；以贤能，征入京。都城陷，微服南还。

