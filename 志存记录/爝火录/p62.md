<!-- { "loadSidebar": true } -->
　　张献忠谋自蜀入秦，伪平东将军孙可望破李闯伪将马爌于汉中，自谓秦陇可唾手而得。自成乃以贺珍易马爌，趣之进兵；可望与战，大败。献忠自往救之；疾驰至广元，过梓潼之七曲山，见文昌庙，仰视其题；曰：『此姓张，吾祖也』！追上尊号曰「始祖高皇帝」。献忠不知书，其从官进谀，比于李唐之追王混元，诳耀百姓；自谓文昌之孙，宜霸巴蜀。献忠乃自题诗于庙；自严锡命以下，皆有恭和御制诗刻石纪焉。

　　「西皋外集」载献忠祭文昌曰：『咱老子姓张，你也姓张，为甚吓咱老子？咱老子与你联了宗罢。尚飨』！

　　福王禁各官荐举。

　　十四日（戊辰）

　　以高斗枢为都察院右佥都御史，巡抚湖广，代何腾蛟（斗枢，字象先，鄞人；崇祯元年进士）。

　　刘泽清再荐时敏，乞仍以兵科开屯大瞿山。

　　有颠僧大悲至京，出语不类；自称齐王，又称潞王。总督京营戎政赵之龙捕之，下镇抚司勘讯。

　　大悲系故齐藩宗人，狂言受先帝命已复王爵；又言先帝实未晏驾，指斥帝不当立。赵之龙缉获奏闻，遂下之狱。

　　李际遇既降大清，张缙彦等并走沈邱；福王命高杰率兵进屯归德备之。

　　户部尚书张有誉疏：『京城糟坊不满百，酒每斤税钱一文；既委府佐、又责五城，凡十一衙门，岂成政体』！

　　张献忠留贼将刘廷举戍重庆；王应熊部将曾英击之，复其城。

　　献忠入蜀，大索曾英；有高僧高其义匿之，复资以千金募兵，得万余人。出战，败贼于鱼腹浦；侦重庆兵寡，乘胜一鼓复之。

　　十五日（己巳）

　　福王行税契法。

　　杨维垣历诋王之寀、孙慎行、杨涟诸人，请重颁「要典」；且力斥韩爌定案不公，荐虞廷陛、周昌晋等而为刘廷元、霍维华昭雪。马士英、阮大铖主之；于是「要典」重刊、廷元辈赠恤、廷陛等还故官，而丽名逆案者纷纷辇金入都，共谋起用矣。

　　杨维垣疏言：『张差风颠坐为刺客者，王之寀也；李可均红丸谓之行鸩者，孙慎行也；李选侍移宫造为垂帘之谤者，杨涟也。刘鸿训、文震孟只图快心，驱除异己，其于君父何如也。此「要典」一书重颁天下，必不容缓也。今「要典」已为党人所毁，乞命礼部购付史馆』。又云：『韩爌之再相也，举朝皆推重之，独臣不肯附和。己巳之变，有一非爌所召者乎？只造得一本不公之「逆案」，臣与阮大铖皆以不附杨、左而入。乞皇上重复审定，有刘廷元、徐绍言、霍维华、吕纯如、徐大化、贾继春、徐扬光、岳骏声，请雪之而恤之；周昌晋、徐复阳、虞廷陛、郭如暗、曹谷、陈以瑞、李寓庸，请雪之而用之；王永光、唐世济、章光岳、许鼎臣、杨兆升、袁弘勋、徐卿伯、水佳允发愤此案者，亦宜恤之』。有旨：『下部』。

　　文秉曰：『「三朝要典」是逆贤之私书，先帝所焚毁者。而维垣请重颁天下，必不容缓；推其背君父、戴逆贤之心，并当追复逆贤宁国之爵、省直生祠尽还旧观，而先帝恤赠杨涟诸臣皆行削夺而后快欤』？

　　陈洪范至自燕都。洪范南归入见，言清兵万分紧急，旦夕南下；马士英恶之曰：『有四镇在，何虑焉』！

　　监军杨文骢，以金山踞大江中，控制南北；请筑城，以资守御。从之。

　　祁彪佳抚吴时，裕军储八万；以二万充史可法军饷，贮六万于京口库中。及文骢监军京口，欲漏其赋而无词，遂为金山筑城之说。由是，京口遂无军储。

　　十八日（壬申）

　　加马士英少师。

　　宁南侯左良玉疏请留抚臣何腾蛟；有旨：『五省总督之设，不惟恢复荆、襄，且以接应巴蜀。腾蛟候高斗枢到日，方行移镇』。

　　召河南巡按陈潜夫还，以凌駉代之。萧应训复南阳及泌阳、舞阳、桐柏，遣子三杰献捷；潜夫授以告身，饮之酒，鼓吹旌旗前导出；三杰大喜过望。往谒越其杰，其杰故为尊严，万辞诘责，诋为贼；三杰泣而出，萌异心。潜夫过诸寨，皆铙吹送迎。其杰间过诸寨，皆闭门不出。其杰恚，谮潜夫于士英。士英怒，召潜夫还；潜夫亦遭外艰归。

　　给駉吏、兵二部空札，以待矢义南归者。

　　刑部尚书解学龙上从逆诸臣罪案；命再议。学龙议六等定罪。其一等应磔者：吏部员外郎宋企郊、举人牛金星、平阳知府张嶙然、太仆少卿曹钦程、御史李振声、喻上猷、山西提学参议黎志升、陕西布政使陆之祺、兵科给事中高翔汉、潼关道佥事杨王休、翰林院检讨刘世芳十一人也。二等应斩、秋决者：刑科给事中光时亨、河南提学佥事巩焴、庶吉士周锺、兵部主事方允昌四人也。三等应绞、拟赎者：翰林院修撰兼户兵二科都给事中陈名夏、户科给事中杨枝起、廖国遴、襄阳知府王承曾、天津兵备副使原毓宗、庶吉士何孕光、少詹事项煜七人也。四等应戍、拟赎者：礼部主事王孙蕙、翰林院检讨梁兆阳、大理寺正钱位坤、总督侍郎侯恂、山西副使王秉鉴、御史陈白羽、裴希度、张懋爵、礼部郎中刘大巩、吏部员外郎郭万象、给事中申芝芳、金汝砺、举人吴达、修撰杨廷鉴及黄继祖十五人也。五等应徒、拟赎者：通政使参议宋学显、谕德方拱干、工部主事缪沅、给事中吕兆龙、傅振铎、进士吴刚思、检讨方以智、傅鼎铨、庶吉士张家玉及沈元龙十人也。六等应杖、拟赎者：工部员外郎潘同春、礼部员外郎吴泰来、主事张琦、行人王子曜、行取知县周寿明、进士徐家麟及向列星、李棡八人也。其留北俟后定夺者：少詹事何瑞征、杨观光、太仆少卿张若麒、副使方大猷、户部侍郎党崇雅、吏部侍郎熊文举、太仆少卿叶初春、给事中龚鼎孳、戴明说、孙泽、刘昌御、涂必泓、张鸣骏、司业薛所蕴、通政司参议赵京仕，编修高尔俨、户部郎中卫周祚及黄纪、孙襄十九人也。其另存再议者：给事中翁元益、郭充、庶吉士鲁■、吴尔埙、史可程、白孕谦、王自超、梁清标、杨栖鹗、张元琳、吕崇烈、李化麟、朱积、赵颎、刘廷琮、吏部郎中侯佐、员外左懋泰、礼部郎中吴之琦、兵部员外郎邹明魁、行人许作梅、进士胡显、太常博士龚懋照及王之牧、王皋、梅鹗、姬琨、朱国寿、胡嵩孕二十八人也。其已奉旨录用者：兵部尚书张缙彦、给事中时敏、谕德卫胤文、韩四维、御史苏京、行取知县黄国琦、施凤仪、兵部郎中张正声、内阁中书舍人顾大成及姜荃林、龚彝十一人。得旨：『周锺等不当缓决，陈名夏等未蔽厥辜，侯恂、朱学显、吴刚思、方以智、潘同春等罪未合。新榜进士尽污伪命，不当复玷班联，令再议』。惟方拱干结纳马、阮，特旨免其罪（黄继祖、沈元龙、向列星、李棡、黄纪、孙襄、王之牧、王皋、梅鹗、姬琨、朱国寿、吴嵩孕、姜荃、林龚彝，皆未详其官）。

　　从逆有报已故者，吴家周、魏学濂二人。

　　旨有云：『侯恂罪案未结、又从伪命，何止一戍？朱学显以侍从之班，受伪通政；吴刚思受伪命而洋洋得意；方以智为定王讲臣，今定王何在？何止一徒？潘同春等既受伪官，何止一杖？方拱干原未从逆，着与雷跃龙、吴履中等另拟』。

　　贼将刘廷举求救于献忠；张献忠命养子刘文秀攻重庆，水陆并进。副将曾英与参政刘鳞长自遵义至，与部将于天海、李占春、张天相等夹击，破贼兵数万；英威名大振，诸别将皆属兵二十余万，奉樊一蘅节制。

　　川中讨贼官军，惟曾英、李占春、于天海为强。而杨展取张献忠所沉于江中金亿万，又嘉陵完实委输，足以给军为富。献贼闻之，顾刘文秀曰：『杨展不足忌；重庆乃要害地，不可失』！文秀提兵往，占春、天海逆之多功城；天海并力夹击，文秀大败。其别将攻嘉定者，亦为占春、天海所挫；献忠大沮。

　　贼初谋顺流东下；东南得全者，多功城一战之力也。

　　二十六日（庚辰）

　　命妇入贺。

　　以瞿式耜为都察院右佥都御史，巡抚广西。升马鸣霆为湖广参议。

　　左良玉奏复公安。

　　三十日（甲申）

　　除夕，帝居兴宁宫，愀然不乐；太监韩赞周曰：『新宫宜欢乐，得无追思皇考、先帝耶』？帝曰：『非也，梨园殊少佳者耳』。赞周泣曰：『臣谓陛下令节或思皇考、或念先帝，乃作此想耶』！

　　史可法督师扬州，岁除遣文牒至夜半倦，索酒；庖人报殽肉已分给将士、无可佐者，乃取盐豉下之。可法素善饮，数斗不乱，在军中绝饮；是夕进数十觥，思先帝泫然泪下，凭几卧。比明，将士集辕门外，门不启。左右遥语其故；知府任民育曰：『相公此夕卧，不易得也』。命鼓人仍击四鼓，戒左右毋惊相公。须臾，史可法寤，闻鼓声；大怒曰：『谁犯吾令』？将士述民育意，乃免鼓人。  
　 
卷八

　　江阴云墟散人李本天根氏辑

　　乙酉（一六四五）、大清顺治二年（福王弘光元年）春正月乙酉朔

　　福王在南京。

　　日有蚀之。

　　总督袁继咸疏言：『元朔者，人臣拜手称觞之日，陛下当卧薪尝胆之时。乞痛念大耻未雪，以周宣之未央问夜为可法，以晚近长夜之饮、角抵之戏为可戒；省土木之工，节浮淫之费。诫谕臣工，后私斗而急国雠。臣每叹三十年来，徒以三案葛藤，血战不已。若「要典」一书，已经先帝焚毁，何必复理其说？书苟未进，宜寝之；即已进，宜毁之。至王者代兴，从古亦必多异同。平、勃迎立，汉文不闻穷治朱虚之过；房、杜决策，秦邸不闻力究魏征之非。固其君豁达大度，亦其大臣公忠善谋，翊赞其美。请再下宽大之诏，解圜扉之囚，断草野株连之案』。王降旨俞其言。而马士英辈，方以「要典」排善类，力持之不毁也。

　　初六日（庚寅）

　　雷。中书舍人林翘疏言：『雷声自北至西，占在赵、晋之野有兵。日在庚寅，主口角妖言』。

　　加史可法太保兼太子少师建极殿大学士；可法辞太保。加马士英少师兼太子太师中极殿大学士、王铎少保兼太子太保武英殿大学士，予荫。以士英掌文渊阁印，充首辅办事。

　　大清兵日南下，河上告警，史可法求援益切。

　　可法疏云：『陈潜夫报：「清豫王自孟县渡河，约五、六千骑；步卒尚在怀庆，欲往潼关，皆李际遇接引」。据此，则际遇附清确然矣。况攻邳之师未返□，岂一顷忘江南哉？请命高杰提兵二万，与张缙彦直抵开、洛、虎牢；刘良佐贴防邳、宿。陈荩往调点兵五千，乞催令早到』。又奏：『清兵已入洛阳，河南抚按俱遁永、寿二州』。

　　上林院监丞贺儒修疏论管绍宁贪髦阴奸；有旨：『不必苛求』。

　　初八日（壬辰）

　　立春，在流星入紫薇。
