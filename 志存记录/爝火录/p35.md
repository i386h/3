<!-- { "loadSidebar": true } -->
　　大清命孙肇兴遣人赍公文六封，请侍郎高斗光、詹事杨士聪等回京。高斗光揭称：『斗光系充军人、非官员也；既老且病，难以任职』。杨亦答书辞。

　　福王谕参将王之纲等迎母妃于河南郭家寨。

　　莆田太学生陈方策自京师回南，以初一日至邵伯镇，为高兵阻于扬州，暂避桥墅。十五日行至西唐村，被地寇劫掠，备历艰苦。以书上督师史相公曰：『方策猥以偃蹇，浪迹燕京。学不犹人、性不媚俗，积腔热血，欲沥无从；亦惟是愿为太平犬耳。兹者，寇虐披猖，王室板荡。衣冠介冑，降叛如云；廉耻全澌，斯文将丧。赖有相公以一身系天下之重，独撑倾厦、力砥狂波，亟图中兴，俾苍生无主而有主。誓师讨逆，矢石躬亲；雪愤报仇，赫然盛举。君臣伦纪，断而复联；祖宗神灵，恫矣转慰。凡有血气，谁不涕零？冀须臾无死，以观仅事之成。策诚小人，不通世故，分宜泣血茆中、结舌牖下，伫看俘献，读露布而甘心；何敢僭言，仰溷清听。矧本朝于诸生言，凛凛有明禁。言者不罪为出位，则忌为媒进；抑又鄙为卑卑不足道，甚且呵之、斥之、排之、杀之，以为后起者镜戒。虽然，天下事至此，策或不妨干明禁一言也；虽然，天下事至此，亦惟有相公在，策今而后乃敢干明禁一言也。李贼情形，策已悉其略于塘报矣；至贼之可图与我之可图贼者，策亦悉其略于塘报矣。然以区区之愚，窃谓未宜缓图者有六；伏愿相公不厌狂瞽，垂采择焉。吴公三桂统帅义兵，屡与李贼战于畿辅。如其不即破贼，则贼兵为主、东兵为客，旷日粮匮，不无望我接济。东兵深入，策应渐遥，愚民无知，附贼日益；贼不遽歼，东将孤注，不无望我救援。贼兵糜烂，自成授首；东兵得志，劳着功成，不无望我赏赉。贼一溃败，必走西秦；东兵不穷追，势将南向，不无望我安顿：似未宜缓图所以待东兵也。献贼躏楚侵蜀，蓄奸已深；今闻李贼陷京，宁不思逞？度其地势，窃据上游，顺流而东，金陵风鹤：似未宜缓图所以办献贼也。左镇拥兵数十万，何难战征！既膺伯爵，感奋宜倍。闻其兵丁，时亦肆掠。若不亟伸大义，俾建殊勋，诚恐养寇成廱，必至溃决：似未宜缓图所以励左兵也。京师以南、黄河以北，人受贼愚，末由省悟；咸知有偶僭之伪朝，而未知有中兴之新主。即近如淮、扬等处，仅隔一江，音耗不通，讹传日播。喜诏、孝诏所当速颁，萃涣合离在兹一举：似未宜缓图所以挽民心也。山东差半降贼，多系残破地方；恢复剿除，易于反手。尚有兖、青、登、莱夙称殷阜，坚壁固守，至今靡他。若不亟亟颁诏传檄，戒其无贰无虞；愚民罔知适从，恐有遭其煽惑：似未宜缓图所以救东省也。附伪朝者既为叛臣，归本朝者即是义士，燕京腼面事贼，畴非贵人？何以离乱之时，动循资格？可怜血〔□〕男子触目伤心，百扮千妆，幸脱虎口。杀主有恨，报国无权；九死一生，匍匐就舍。迨至黄河，而黄河不许渡；至长江，而长江不容过。盘诘索钱，不问奸细；防守放炮，专击归人。独有缙绅，取箭长往；累累士庶，痛哭水滨。土寇蜂屯，杀掠殆尽。呜呼！京师五方杂处，何啻百万生灵；谁无家乡？谁无父母？今一旦独不哀矜其不从贼，而但厌薄其不为官也，竟委诸逝波哉！似未宜缓图所以接同乡也。策避难颠连，望洋悲叹。行李被劫，骨肉遭伤；杞忧如焚，未知死所。蒭荛冒献，语不择音。亦惟有相公在，而后乃今敢干明禁一言也。伏冀俯垂鉴察』！

　　丁启睿夤缘马士英，充为事官，督河南劝农、剿寇诸务（启睿，永城人，万历四十七年进士。崇祯时，督陕西、湖广、河南、四川、山西、江南北诸军。十六年，褫职下吏，释归）。

　　户部尚书高弘图「汇酌南北钱粮、端官责成疏」曰：『直省钱粮之隶南部者，谓之南粮，每岁不过本色米一百十七万石有奇、折色银十三万两有奇。十分之中，完不及七、八；以供南都上供、织造等项及营巡军兵月粮，每苦不足。今北都沦陷，直省钱粮之解北者，皆应归并于南。若两项混淆，漫无分别，将来南粮不足，必至挪用北粮。而江北、江南新增水陆各兵，将以何项养给？且钱粮既无专官，完欠曷由考成？所当于两项而并之，作久远之计。臣谨条上五款，候敕下臣部，转行各该省直抚按等衙门遵奉施行。一、上供内库本、折各项及金花银两，在北部原属各司，照依省分经承；惟南直属四川司，北直属福建司。今省直多陷，钱粮之所入，大半皆在江北、江南，非四川一司之所能承办。合将苏、松、常、镇四府者，照例归四川司；应天、徽、宁、池、太、安庆、广德七府州者，归陕西司；庐、凤、淮、扬四府者，归山西司。以三抚按之所辖，归之三司；责成既专，考成亦易。一、省直漕粮，在北部原属云南司经承，颇称烦苦；今南部云南司，复有原运军行月粮银等项并而为一，烦苦难当。所当择人委任，每岁运完之日，纪录优升。一、北部于十三司外，设有旧饷、新饷二司，而以山东、山西二司郎中兼管。旧饷司专管太仓钱粮，旧额钱粮以各司经承者总归旧饷司察核考成；新饷司专管新增辽饷等银。后因司事艰繁，将新饷司设于十三司之外；又因新增练饷，添设练饷一司。近将三司裁革，改为左、右二司；而以钱粮分司者，改以省直分司矣。今练饷已裁，而新、旧两饷仍在；所当仍照左、右二司之例，择委司官二员，铸给印信、题差任事，一年为满，循例优升。一、北部有新、旧、练三饷，遂有三饷之库。今省直多陷，所存银额无多，不必又设两库；止将南部旧额钱粮收贮一库、北部各项钱粮收贮一库，止增北饷银库一差，遴委司官端管。一、各关税银，在北部原属贵州司经承，今应仍旧。伏候圣裁』。 

　　高杰既列四镇领扬州，驻城外。因欲入城，扬州民畏杰，不纳。杰攻城急，日掠厢村妇女，民益恶之。知府马鸣騄、推官汤来贺坚守月余；杰知不可攻，意稍怠。

　　高杰以扬州繁富，欲据有之；统兵围城，士民死守。城中固殷富，多盐贾、木客，各出财守备；街衢多树木栅，上以钉连之，下为深沟。杰升高望之，知不可攻，乃顿兵善庆庵。城外庐舍，焚略无遗。扬人厚犒之，不去；江南北大震。

　　高杰顿兵城下，巡抚黄家瑞漫无主持，兵备马鸣騄、推官汤来贺帅民坚守。乡绅郑元勋亲诣高营解纷，入城劝家瑞放杰兵入城；士华哗曰：『城下杀人如是，元勋顾不见耶』？元勋强为杰剖辨；众怒，群殴之死。鸣騄奔泰州（元勋，字超宗，崇祯癸未进士）。

　　元勋为乱民所磔，仅存遗骨数寸。

　　二十七日（甲寅）

　　庶吉士吴尔埙参督师史可法军事（尔埙，崇德人，崇祯十六年进士，授庶吉士。京师陷，降贼。贼败，南还谒可法，请从军赎罪；可法遂留为参军。其父之屏，方督学福建；尔埙断一指畀故人祝渊曰：『君归，语吾父母，悉出私财畀我饷军。我他日不归，以指葬可也』）。

　　补锺斗刑科都给事中，熊维典刑科左给事中，陆朗户科左给事中，张希夏户科右给事中，杨时化、王士鑅户科给事中。

　　御史沈宸荃疏荐词臣刘同升、葛世俊、吴伟业等。

　　顺德诸生陈邦彦，诣阙上政要三十二事；格不用（邦彦，字令斌）。

　　赠死节布衣汤文琼。给事中熊汝霖疏曰：『北都之变，臣传询南来者，确知魏藻德为报名入朝之首，梁兆阳、杨观光、何瑞征为从□献谋之首；其它皆稽首贼廷，乞怜恐后。而文琼以闾阎匹夫，乃能抗志捐生，争光日月。贼闻其衣带中语以责陈演，即斩演于市。文琼布衣死节，贼犹重之；不亟表章，何以慰忠魂、励臣节？且以愧朝之事二姓者』。乃赠中书舍人，祀旌忠祠。

　　二十八日（乙卯）

　　福王封吴三桂为蓟国公。

　　北京捷音至，阁臣马士英奏闻。帝嘉吴三桂倡义讨贼、雪耻除凶，功在社稷，着进封蓟国公，子孙世袭。加赐坐蟒滚龙、纻丝八表里、银二百两。户部发银五万两、漕米十万石，着督师辅臣责成沈廷扬等并差的当官员賷送。其有功将士，令该镇开列前来，以凭升赏，乃奖劝忠勇至意。

　　命江淮赈恤南归难民。

　　差官賷领钱粮前去，会同该府发赈，察防奸细混入；从内官韩赞周请也。

　　湖南巡抚李干德执张献忠伪湖广巡抚史可镜，严加榜掠，械送南都伏法（可镜，长沙人；官给事中，丁艰在籍。献贼破长沙，降之）。

　　东阳许都余党，时出劫掠。张国维，邑人也；请用兰溪知县盛玉瓒抚绥之，以玉瓒治兰溪有善政故也。玉瓒至金华，两邑人士争来迎接；维时乱民叛党林立道左，或恐不测，谓宜陈兵备变。玉瓒曰：『是不过欲识新官耳，无他虞也』。去盖视之面，皆拱揖而去。至署，首视囚簿，凡以许都事株连者悉慰遣之。叛党感恩，悉皆散去（「盛东阳传」）。

