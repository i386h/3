<!-- { "loadSidebar": true } -->
　　李建泰，字复余，曲沃人；官东阁大学士。本年正月，贼逼山西，建泰虑乡邦被祸，而家富于赀可藉以佐军，毅然有灭贼志。会平阳陷，帝欲亲征；辅臣陈演、蒋德璟请代，不许。建泰顿首曰：『臣家曲沃，愿出私财饷军，不烦官帑；请提师以西』！帝大喜，慰劳再三曰：『卿若行，朕仿古推毂礼』。建泰退，即请复故御史卫桢□官，授进士凌駉职方主事，并监军参将郭忠杰授副总兵领中军事，荐进士石嵷联络延、宁、甘、固义士讨贼立功；帝俱从之。加建泰兵部尚书，赐尚方剑，便宜从事。二十六日，行遣将礼，驸马都尉万炜以特牲告太庙。日将午，帝御正阳门楼，卫士东西列；自午门抵城外，旌旗甲仗甚设。内阁、五府、六部、都察院掌印官及京营文武大臣侍立，鸿胪赞礼，御史纠仪。建泰前致辞，帝奖劳有加，赐之宴。御席居中，诸臣陪侍。酒七行，帝手金卮亲酌建泰者三，即以赐之。乃出手敕曰：『朕仰承天命，继祖宏图。自戊辰至今甲申十有七年，兵荒连岁，民罹兵戈，流毒直省。今卿代朕亲征，鼓励忠勇，选拔雄杰。其骄怯逗玩之将、贪酷倡逃之吏，当以尚方剑从事。行间一切调度赏罚，俱不中制。卿宜临事而惧、好谋而成，真剿真抚，早荡妖氛。旋师奏凯，封侯进爵，勒铭钟鼎。须将代朕至意，遍行示谕』。宴毕，内臣为披红簪花，用鼓乐导尚方剑而出。建泰顿首谢且辞行，帝目送之。诸臣又公饯于护国寺，建泰意气英上；言方入寺时，视其印绶，忽发大如斗。同官相与贺曰：『此指日成功，取金印如斗兆也』。行数里，所乘肩舆忽折，众以为不祥。建泰以宰辅督师，兵食并绌，所携止五百人。甫出都，闻曲沃已破、家赀尽没，惊而怛病；日行三十里，士卒多道亡。至定兴，城门闭不纳。当三日，攻破之，笞其长吏张弘基。至保定，贼锋已逼，不敢前；入屯城中。

　　建泰迫宗元印，宗元曰：『曩知府来，不受印；宗元所以不固让者，以守城之议，宗元创始也。此时即知府争印，且不与；况阁部将劫取之以授贼乎』？因目建泰数之曰：『嗟呼！宗元一江北老生员也。位不过郡丞，碌碌无足比数，然犹不敢背主苟活。阁部固名甲科，昔日官司成，讲书御前，硕言谠论，人人动色。不半年，位至宰相。今奉命督师，载帑金数十辆不肯发，以致士卒溃逃。闻贼围京师，又不急君父大难，乃为贼作说客。纵不自爱，独不记出师时皇帝亲祖正阳门，以裴晋公相期待曰「国家安危，在此一举」耶』？建泰瞠目无以对。

　　会昌，字凝禧，清苑人。城破被执，贼数之曰：『数郡尽降，尔何独拒』？会昌裂眦骂曰：『吾本无官守，但恨宗社沦陷，欲生食李自成以报先帝耳』！贼怒，杀之。前河间知府张文耀，亦死之。

　　张罗彦自经，有三犬守之不去。噬一跣足贼，绝其拇指。贼大骇，收罗彦尸葬之。

　　光禄寺署丞于腾云（别作蛟），顺天府人。语其妻曰：『我朝臣，汝亦命妇，可污贼耶』？夫妇并命服投缳死。

　　腾云妻郭民，又有妾刘氏，亦死（「忠贞轶记」）。

　　内阁中书舍人宋天显，松江华亭人；为贼所获，自经。

　　户部员外郎管太仓银库宁承烈（字养纯），大兴举人；自经于官廨。

　　石埭人汤文琼，字兆鳌；授徒京师。慨然语其友曰：『吾虽布衣，独非大明臣子耶？安忍见贼弒君篡国』！乃书其衣襟曰：『位非文丞相之位，心存文丞相之心』。投缳死。初，琼见国事日非，数献策阙下，不报。

　　杨炫，善写真；携二子赴井死。

　　范箴听，端方有义行。高攀龙讲学都下，受业其门。魏国公徐允桢延为馆宾；数进规谏，允桢敬惮之。贼入，置一棺偃卧其上，绝食七日死。

　　刑科给事中李如璨，衰绖，北面哀号，作祈死文，卒（汝璨，字用韦，南昌人。以直言削籍）。

　　锦衣卫指挥许达胤被执，不屈死。贼拷允胤，无所有，遂杀之（「核贞略」）。

　　庶吉士张家玉不能死，上书李自成，请旌己门为「翰林院庶吉士张先生之庐」。自成怒，召之入，长楫不跪。缚午门外三日，复胁之降，怵以极刑，卒不动。自成曰：『当磔汝父母』！乃跪。时其父母在岭南家，玉遽自屈，人咸笑之（家玉，字子元（一作元子），东莞人；崇祯十六年进士）。

　　家玉陈情书云：『前朝明翰林院庶吉士张家玉谨百拜（一作前明朝翰林院官张家玉谨百拜），称贺大顺皇帝陛下，陈情左右：君主既定鼎天下，必以尊贤敬德为基。是故不没人之忠者，所以有忠臣；不没人之孝者，所以有孝子。若家玉者，忠孝人也。君王固当宾礼之而不臣，且比例于晋陶处士，旌别其门曰「明翰林庶吉士张先生之庐」，庶不伤人臣子之心、不辜尔苍生之望。不然，临之刀锯、设以鼎俎，家玉则形影相笑，从容而乐蹈之。耿耿此心，誓无后悔』。又荐人才书云：『忠臣义士，于明为多、于「顺」为盛。是故如范景文、周凤翔等，当亟为明恤赠之，而匪但为明恤赠之；刘宗周、黄道周等，当亟为明隆礼之，而匪但为明隆礼之。又如史程、魏学濂等，当亟为明尊养之，而匪但为明尊养之。何则？明孝着而顺人，知有父也；明忠着而顺人，知有君也。至若家玉，殷人从周，愿学孔子。但区区宾礼而乞系之以明者，盖不特见君王之高义，实欲固君王之大业也。当此多方多士尚在危疑惊喜之时，莫若将家玉旌而别之，刻其书以布之四方；得一仁人以收拾天下人心胜精兵十万，可知也。如其不允所请，家玉决不堕涂为班皂，羞归乡里，为父母僇；誓杀身为牲，少备天子大飨上帝。刀锯鼎俎，谅非守节者所隐忍而规避也。荣辱之惟命，死生之惟命」！贼缚家玉，使两武士夹之，问以上书之故。家玉年少貌秀拔，声巨辞辨。贼叹曰：『吾杀此曹多矣！临刑澌战，不能作一语；未有若此人者』！竟释之。

　　家玉虑不得脱，故伪为文誉贼，乘间南走金陵（家玉，字芷园）。

　　静海知县韩养醇为贼撤去。

　　贼入倪元潞家，见停丧在堂，即报李自成。自成曰：『即使不顾做官，说明还乡，有何不可？何至如是』！戒贼众勿再入其门。

　　二十五日（癸丑）

　　伪礼政府巩焴出示，令随驾各官率老人等上表劝进。

　　大学士陈演劝进，李自成不许。

　　按伪示称随驾各官，则明是文之牛金星、武之刘宗敏为首；其余皆贼营现在之官，非京城从贼之官也。京城从贼之臣，除狱中数人外，直至二十六日选用、二十八日始有报名谢恩者，此时无一人劝进也。况劝进大事，安得以亡国累囚等为之？相传朱纯臣、陈演劝进，皆讹也。时演羁囚宗敏寓，成国已于二十二日死矣。内官降贼者自宫中出，皆云：『自成虽为首，然总有二十余人俱抗衡不相下，凡事皆众共谋之』。

　　贼自二十三日至二十五日，趱造夹棍数千副；石皆生棱，用铁钉相连。以之夹人，无不骨碎至死者。刘宗敏以陕西携来书役二人，书奏误二字，试夹之，立死；遂散授各用刑处。

　　李自成召对狱中放出罪官，侯恂、董心葵为首，率领朝见。自成慰劳毕，特呼心葵，再三称慰，俱留听用（「大事记」）。

　　心葵，名廷献，武进人；为周宜兴心腹。诸迎降皆闯贼代为贿买得隽，而心葵为通线索，故贼德之（「谈往」）。

　　贼将以侯恂为兵政府侍郎，恂不肯，要以大拜，贼许之。后贼兵败，仓卒西遁，不果拜也。

　　张若麒见李自成，自称宁、锦督战功，又说天下坏于党人，凡数百言。贼信之，授伪山海防御使。

　　授杨枝起伪吏政府从事，又授曹钦程等几十人。

　　杨枝起，松江金山卫人；甲戌进士，官户科给事中。坐罪辅周延儒案，系狱。故事：选司最重谓之选君。宋企郊专政，但委唱名侍立，竟日不敢参一语。

　　二十六日（甲寅）

　　贼党率耆老人等劝进，李自成择二十九日即位。

　　贼有官名访稽司者，持名帖请京城缙绅刘余裕、孙承泽议事；言主上不日大用二公，因借银充饷，刘四万、孙二万。二人答以随力措置。临别嘱早为计，迟二日即不得从容矣。二人相视骇愕，无以对。

　　汨头一路设兵，大索朝士。

　　顺天举人王任杞降贼，授伪通政司参议；遣人告座师杨士聪曰：『贼愤京城各官藏匿不出，欲尽杀之，宋军师力劝而止。明日当有处分消息；其不用者，想不能免也』。

　　宋献策入奏李自成曰：『明朝削发奸臣，吏政府不宜授职。此辈既不能捐躯殉难，以全忠义；复不肯委身归顺，以事真主。顾乃巧立权宜，徘徊歧路；名节既亏，心迹难料。若委以政事、任以腹心，恐他日有反噬之祸』！自成批云：『削发奸贼，命法司严刑拷问，吏政不得混叙授职』。因语诸贼云：『各官于城破日能死者，便是忠臣；若削发之人，不忠不孝，留他怎的』？

　　掠嘉定伯周奎家，得金数万。初，帝遣内侍徐尚书密谕奎倡勋戚输饷，奎坚谢无有。高愤曰：『后父如此，国事去矣』！奎不得已，奏捐万金，且乞皇后为助。至是尽为贼有，人笑其愚。

　　周奎抄现银五十三万，车载缎疋相属于道，幸免于刑。子鉴夹死，铉、铎夹而未死（铎本奎甥，嗣于奎）。侄铭削发欲遁，被获，夹而不能死。时奎房产积蓄尽为贼有，空手出门。尚疑诸子私殖，不免敲朴如此。

　　提督东厂太监王之心家最富，降贼，勒具赀，拷死。

　　王之心于内监中富推第一，旧称家贮现银三十万。至是逮至，追银十五万，金银器皿、缎疋称是。贼以未合三十万之数，夹死。

　　李国桢责贿不足，请还家敛赀。家已为他贼所据，不得入。被拷折踝，以荆筐曳还。张能置酒戏之曰！『大将军亦狼狈乃尔耶』！即夕，解所系绿丝绦自缢死。

　　陈演献银四万两；贼大喜，不加刑。

　　演之重赀，得自陈新甲。新甲恐先帝籍其家产，乘夜辇入相公家。后新甲正法，止一妾及数仆分其余赀各数，演遂隐其所有。至被贼逮，即以二皮箱载入宗敏寓。贼喜其慷慨，免夹；仍系之！

　　魏藻德输银万，贼以为少，酷刑五日夜，脑裂。遇马士奇家人，泣曰：『我不能为君主，今求死不得矣』！

　　宗敏夹藻德，追银一万两；因讯其首辅致乱。藻德曰：『本是书生，不谙政事；兼以先帝无道，遂至于此』！宗敏大怒曰：『汝以书生擢状元，不三年为宰相；崇祯有何负汝，诋为无道』？呼左右掌嘴数十，夹五日不放。

　　获都督吴襄，将夹，忽宥而宴之；欲其手书招降三桂也。

