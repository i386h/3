<!-- { "loadSidebar": true } -->
　　苏州枫桥一带，米牙斛脚千群。推官倪长玗部署之，练充乡兵，防守浒墅；驯其骄悍，消丛聚，诚良策也。倪去任后，事格。有讹传接册调征者，遂相聚思乱；民皆逃徙，势甚岌岌。抚按仍檄长玗为监纪，晓以大义散解之，一境始安。吴郡严斌，未寇，多力而贫；请缨于倪监纪曰：『斌生具食牛，长娴射虎。操觚数载，未甘蠹简浮沉；投笔一时，每念鹰扬奋厉。硕画素宗孔、孟，机宜旁及孙、吴。止缘贫踰彻骨，营竞无阶；虽智深聚米而仍淹，亦力可拔山而无效。兹当贼氛犯阙，九庙成墟；讵云忧辱，实系安危！凡同毛土，均此忠君；矧读诗书，敢忘报国？气因愤激，不觉力举千钧；事以谋成，直欲功收百胜。幸遇台仁广遴将选，不惜阶前片地，俾试微长；授之一职，长彼千夫。捣锐攻坚，毛锥亦谙大戟；握机布阵，前筹非恃虚谈。誓歼逆贼，恢复山河。壮志获摅，总归恩造；铅刀可效，藉答圣灵』。谕：『行伍一定，即具开擢用』。

　　三十日（丁亥）

　　自成挟太子、二王西走，使伪将军左光先、谷可成殿。

　　李自成先走，刘宗敏继之；旋出牌，令阖城百姓出城避敌。出宫时，用大炮打入诸殿，又令诸贼各寓皆放火。日哺，火发，狂焰交奋。城中妇女号哭震天，分头觅死；有井处顷刻皆满。零贼在宣武大街，百姓各出床桌器具窒塞巷口，或以白梃突出，击之下马，立杀之。门楼既崩，城门之下皆火；诸贼东西驰不能出，皆毙。日夕，各草场火起，光耀如同白昼，喊声、炮声彻夜不绝。

　　城中老幼妇女，相与扶携包裹出城；行不数里，即遭劫掠，老幼皆死，驱其丁壮为兵。惟薛所蕴率家人衣红紫衣，系银于腰露之，一如流贼押解金银者，骑马骡，昧爽出宣武门，一往甚锐；相传有宋军师密令云。凡贼随军旧官，皆有军兵护卫；独新用者甚□，皆伏匿不敢动。又恐东宫旦夕且至，追治伪命；故杨观光以家眷随贼兵西出，至凤台为贼所杀，家眷复回城中。

　　李自成尽遂诸内竖，无贵贱皆号泣徒跣，败面流血走出京城门。诸珰金帛珠宝，以亿万计，悉捆以去。初，内臣奉命守城，已有异志；令士皆持白杨杖朱具外贯铁环于端，使有声，格击则折。至是，贼即以其杖驱焉。

　　定邸讲刘明翰为贼所执；会贼遁，得逃脱，踉跄南归（明翰，字羽戢，无锡人；万历四十三年举人）。

　　金铉死于金水河，贼去后，冠袍泛泛见水上；内官群指之曰：『此金兵部也』。弟錝辨之，验网巾环，得铉首归；合以木身，如礼而殓。事竣，錝自缢死。

　　生员翁宜中妻周氏缢死；越九日方殓，颜色不变。生员史载文母林氏、朱寿国母方氏、曹名勋母朱氏、妻张氏、王良眉妻张氏、朱绍乘妻叶氏、何器妻夏氏、郑以炳弟妇戴氏、郭茂襄妻辛氏、李思献妾王氏、子夔媳陈氏、女二、孙男女二，俱自缢死（「忠贞轶记」）。

　　周道隆妻姜，自缢。

　　大清兵破闯贼于北京。

　　吴三桂知贼将西窜，先设疑兵于西山，密取酒罂数千，实以石灰，夜埋齐化门外道上，覆以浮土。贼万马并驰而践罂，皆穿马足，惊踣；后骑相压，石灰眯目不可视。疑兵远噪以惊之，贼阵大乱。三桂望城中火起，知贼走，绕城而西，追奔三十里。贼马骡俱载重物，日行数十里；追兵至，尽弃其辎重、妇女。自芦沟桥至固安百里，盔甲衣服盈路，贼兵散去者又数万。三桂徐收所弃，已踰数百万。贼既得脱西走，三桂复率大兵追至保定；贼还兵而斗，奋击破之。百官迎见福王于龙江关，王素服角带哭。

　　百官郊迎，命以王礼见。王素袍角带，对百官恸哭。百宫行礼，手挟之；寻赐茶言及宗社震惊、大行变异，复哭失声。因流涕言：『封疆大事，惟仗诸先生主持；至迎立，决不敢当。盖播迁以来，国母尚无消息，故不携宫眷一人；始欲择浙东僻地暂居，以便迎奉。今值国难至此，迎立之事，何忍言之』！睿音琅然，而睿容具日月仪表。百官咸举额，谓宗社之福。

　　「甲乙事案」云：百官谒王于舟次；王角巾葛衣，坐寝床、枕旧衾，敝不能易。随从诸奄田成等布袍草履，不胜其困。蜀王至澍寄孥蛮中。

　　项煜奉贼伪命祀泰山，驰驿过山东，始变服遁。

　　苏州诸生王圣风、徐珩、薛尔张、朱震昌讨贼檄曰：『爰我圣祖肇有天下，廓清夷狄，保育黎民。列宗绵恩几三百载，先帝干干蛊一十七年。凡我百姓，推及祖父，皆久游于「帝力何有」之天，殊不比乎「富贵自多」之类；同仇率土，草野偏殷。蠢兹李贼狂狡，乘我疮痍迅毒，血流宫阙，君后胥丧，社稷平沉。夫自古亡国之主，或酒色荒淫、土木繁丽、从禽采药、协舞征歌、昏怒任奸、刚复恣戾、聚敛无厌、残暴不仁者，吾君无一焉。十七年来，敬天勤民，浣衣俭食；寝无安枕，居不深宫；从谏如环，求贤若渴；广辟政府，力挽颓纲：一言一行、一刻一时，皆于治理相关，总为民生起见。为君如此，百世所难。乃昧大义者，反以为诛臣寡恩，敛民加赋。夫刑滥始为寡，核所刑之臣，恩殊浮于罪外。财聚则为敛，计所出之资，赋已竭于帑中。况急公论义，用兵自合输粮；苟全局思维，剿彼实以安此。无非保尔赤，讵曰乐为君？皇天后土，何忍无王？楚虽三户，可决亡秦；明乃万方，奚难灭闯！此士子致命遂志之日，正匹夫赴汤蹈火之时。洁此肺肠，捐其顶踵。勇者效力，智者抒谋。为翼为监，一成一旅。莫谓力微，万人之师，集于一人之义；莫谓饷匮，恢敌之土，便为因敌之粮。雨会云屯，雷厉风发。义旗北指，醢被元凶；宗庙重新，山河如故。允开中兴之运，仍还一统之规。代祖父以报恩，家之孝子；誓肝脑以涂地，国之忠臣。纣恶贯盈，尚伸叩马之气；秦威盖世，犹雄博浪之锥。贼政必不仁，毋至噬脐而思故主；时事大可挽，毋甘束手而佞天仇。亡国渐即亡家，杀君痛于杀父；良心不死，义愤为昭。冀李、郭回西蜀之唐，颙寇、邓起东京之汉。谋伤妄发，不为易水之歌；事计必成，敢效包胥之哭』！

