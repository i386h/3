<!-- { "loadSidebar": true } -->
　　自成益发兵攻三桂；三桂接战，自晨至晡未决，乃分兵迭战。自成中流矢坠马，掖而骑，驰还营；即西走。三桂以兵逐之，及关而止。

　　三桂驻师绛州，其部将于都城搜访得圆圆，飞骑传送。三桂闻之，大喜；即于玉帐结五采楼，备翟茀之服，从以香车（一作辇）箫鼓，三十里亲往迎迓。吴梅村着「圆圆曲」有句云：『全家白骨成灰土，一代红颜（一作妆）照汗青』！盖微词也（「觚剩」）。

　　按三桂既获圆圆，遂不复以贼为意；其初请兵杀贼，岂报君父之仇也哉？

　　天津总兵娄光先结义兵，缚贼所置伪官尽歼之。大清兵至，迎入，安抚军民。

　　济宁州乡绅潘士良等杀伪官张问行等九人。先是，署佥事道王世英乘总河南下，出示谕所属从贼；贼至，即以城降。士良等以贼将锁拷追银，人心骇愕；乃约义兵入城，擒贼将傅龙、伪济宁道张问行、伪知州任崇志并刘浚、伊宗衡等九人杀之，解世英南京献俘。义兵头月杨朴、李永和、米继宗等奉士良署总河印、孔当署济宁道、原任朱光仍为知州，而自求札付为中军副总兵等官；士良给与白头札付，朴等遂自以为真官，而士良反逊避不敢任。初，擒贼时约以贼所追银万两输犒军千金，尚靳未饷；朴等率诸头目登门诮让，士良不得已，如数与之。朴又与其党不协，继宗杀朴一家，自为副总兵；无敢异议者。由是目无乡绅，如进士陈扆铭、举人郑与侨、孟瑄等赴选，各营阻其南下，有「倡逃正法」之言。

　　「核真略」云：初，贼将未至济宁，总河黄希宪以饷银南行；恐绅民为梗，乃先散各官役若干、各绅衿若干、各营兵若干。绅衿之银，仅有其名，多干没于胥役。贼至知有此银，按籍追之，夹副将卢凤鸣及知州朱光，其银尽献。大都畏贼惨酷，各出己财赔补。共得银十三万两，载赴东昌；未及运归而遁，此银遂留东昌。凌駉与诸绅借以招叛将张国勋，粗成恢复之名；东昌诸绅，实未出一钱也。厥后张凤翔等南来，此银尚余八万，为王鳌永所取。

　　召徐汧为少詹事。汧字九一，长洲人，崇祯元年进士；改庶吉士，迁右庶子，充日讲官。奉使益府，便道旋里。至是闻召，以国破君亡、臣子不当叨位，具疏固辞。且痛宗社之丧亡，由朋党相倾；移书当事，劝以力破异同之见。既就职，疏陈时政七事，惓惓以化恩仇、去偏私为言。

　　徐汧上当事揭曰：『职忝事先帝讲幄，循资奉差，告病缴节；忧时触绪，沉痾愈深。自揣迂疏，拟请休致。比闻警报，扶掖星驰，鼓枻渡江，而遂有天崩地坼之信矣。职泣血椎心，无颜视息；所以忍死须臾者，止以翘企新朝报仇雪耻。今者，恭遇圣明御宇，天地重开；恢复大猷，指日可待。而临莅之始，国法宜申；职不得不预沥愚忱，自鸣罪状。职荷先帝殊遇，受国家厚恩，而顶踵幸存，涓埃莫补。但知避权要之熏灼，坚卧田间；不思赴君父之急难，偷生牖下。以致国变不与，殉义无从。有臣若此，断当重谴；即欲力疾请命，席藁束身。而哀诏方颁，寝苫伊始；容俟除服之日，匍伏阙下以丽刑章。然处分不早，则纲纪不立；所祈执法正职罪名，以为偷安苟免者之戒。神灵在上，盐此血诚；拊膺呼天，毫无矫饰。至若管见荛言，久郁胸次；此身未死，如鸟哀鸣。未经见朝，不便渎奏。且系正告同侪之语，非以上闻；列款敬陈，幸赐省览。一曰辨人材。夫知人之明不可学，惟当以君国为衡。仁人之爱人、恶人无他，曰「子孙黎民之利、子孙黎民之殆」而已矣。今进一人焉，勿但以其异乎我也，而当明其裨君国者何等；退一人焉，勿但以其异乎我也，而当明其害君国者何等。倘凭意见之睽合、为人才之进退，无论不能收君子之用，抑且无以服小人之心。流弊酿衅，有不可胜言者。惟大君子以人物为心，先以君国为心。竭节在公者，虽仇必登；营私罔上者，虽亲必黜；而一材一艺之士，虽疏贱必甄。职窃以为安内攘外，即在举直措枉之中矣。一曰课职业。今夫职业之不修，非尽其人之惰废也，由于近日习尚以典干经务为迂、以交游声誉为美。一行作吏，日事奔趣；惟恃吹嘘，以成最绩。而其悃愊无华、专心辨治者，顾盼莫及、剪拂无闻；甚有歌颂遍于穷檐，姓名挂于弹墨者。人但见抱功修职者，如此其钝；趋势借援，如彼其利：几何不靡然以从？人心安得不日偷，政事安得不日坏耶？所愿柄国者，抑两及门之后进、秉荐不识面之台官，推而司计诘戎、建牙持斧，专以职业核其僚属，俾之昼考夕省，用志不分。中兴治平之业，端有赖矣。一曰敦寅恭。「书」曰：「推贤让能，庶官乃和；不和政厖」。譬之一家之内，主伯亚旅，纷然构争，其家未有不败者。自大臣不能和，而谓之徒者左右分袒，甚而阴阳两端，或曰借某以去某、或曰用某以制某；干戈相寻，心舌交弊。而试问其所为借者、用者、去者、制者，果为国家找茅、为国家脱距否？夫人心止有此精神智略耳；玄黄水火战其中，奔走联络乱其外，虽有殊才异能，奚暇干济国事哉！迄于今，牛、李同膺寇祸，蜀、翔并污贼氛；追思往事，惟有长恸！若不尽湔积习，何以仰佐兴朝！倘云忿憾难忘，视君父之仇孰大？□曰摧折可惧，则身名之虑何长？凡此肺肠，尽应刮洗。方当枕戈待旦，何忍角立纷争；既已匡弼同心，勿听庶顽谗说。必也畛域对峙之意不存于胸怀、名位相轧之嫌不形于念虑，许身稷、契则交让拜稽，投畀共、驩而不动声色，议论省者事功多，于诸君子有厚望焉。一曰励廉耻。「管子」曰：「礼义廉耻，是为四维」（一作国之四维）。是廉耻不独士节，直关国命。迩年长安风气，所不忍言。媚灶扫门，是何等事？而互相矜诩，故示喧阗。甚者向火椒亲，呈身阍寺；忽而摩肩朝市，掉臂冰山。犬豕鬼蜮，不足为喻。故乃招摇私党，笼络名流；一唱群和，恬不知耻。国家祸变，职是之由；屈膝事仇，又皆此辈。履霜坚冰，可不戒哉！旌恤义节，既奉恩纶；凡有心知，无不感涕。然褒忠殛逆，二者必当并行。凡污受伪职、蒙面全躯者，宜请如唐六等之法，分别定辜；庶足以树厥风声，宣兹震迭：此悚詟人心、奋励士气之一大机也。一曰核名实。先帝励精图治、忧勤十七载而治效未臻者，上以实求、下不以实应也。即如破格用人，以济时艰，然必确核其人之可用，勿使违材易务，有器小任重之虞。增饷练兵，以壮敌忾，然必确核其兵之堪战，勿使冒伍糜财，有棘门灞上之虑。上书言事，以集众思，然必确核其言之有济，勿使谗说震师、无稽荧听，有辨言乱政之忧。推而至于察举按劾、蠲租省刑诸事，无不行以实心求其实效。一诚相感，百务并兴。如此而天下不治，未之有也。一曰纳忠谠。夫子损益之交，所辨者直与佞耳。董允有参署尽言之告，而诸葛亮感其殷勤；苏轼诤差官置局之非，而司马光终为霁纳。盖「勤攻吾阙」，乃名宰相之言；上殿相争，正士君子之节。自顷弥缝浸密，谄佞成风；相媚相蒙，以致祸败。岂惟朝廷之贼子，抑亦朋友之罪人。今欲光赞新谟，尤当广收鯾议。夫法家拂士，必以忠君爱国为心；虚己受规，愈见讨贼复仇之志：药言日进，大业可期矣。一曰破情面。往年谏官痛哭于先帝之前，曾以情面、贿赂为言。二者浸淫膏肓，不可救药。今何时也，创巨痛深，前惩后毖，苞苴筐篚断不容于圣朝；所虑未能尽割者，情面耳。而不知情面之为害，与贿赂等。姻娅门墙，岂无曲误之爱；淫朋比德，皆为攀附之缘。乃至假以羽毛，形之褒叹；司弹劾者，莫敢谁何。遂使贪黩之夫，三窟愈狡；残虐之吏，百足不僵。蠹国殃民，莫大乎是！盍思龙驭升遐，严词并逝；新纶布告，词义凛然。臣子当不有其身何有于婚友（？）。言念及此，不啻吞刀饮炭；固知澄叙必由公涂，汲引弗及私昵矣』。

　　起吏部主事王重为文选郎中。时铨曹乏员，张慎言以重家在金坛，可立至，故推之。李沾持不可；慎言曰：『仆老矣，须旧铨郎乃解事，又近地；其人贤否，仆自有提衡，不必泥』。沾深言之（？）。

　　进左懋第兵科都给事中（懋第字萝石，莱阳人；崇祯四年进士，官刑科左给事中）。

　　以余鲲翔为苏松兵备使者。安抚祁彪佳、按臣周一敬疏称：『其才品识力兼长，三举卓异，挽御着劳；请调兹任，以巩重地』。从之。

　　兵部职方主事杨廷麟，闻都城失守，恸哭募兵勤王。御史祁彪佳荐召为左庶子，辞不就（廷麟，字伯祥，清江人。崇祯四年进士，官职方主事；调外再授职方，未赴）。

　　命兵部严饬江上防兵逐汛察核，务令昼夜毖防，毋致疏懈。

　　定京营制如北都故事，侍卫及锦衣诸军悉入伍操练，罢锦衣东西两司房及南北两镇抚司官；从万元吉之请也。元吉疏请减旗尉、罢镇抚，以杜告密、安人心。

　　奠安二祖御容，遣魏国公徐弘基、安邦侯柳祚昌、南和伯方一元行礼；奠安二后御容，遣太监韩赞周、卢九德行礼。

　　李自成遣伪制将军董学礼等至宿迁。

　　十二日（己亥）

　　福王命御史陈丹衷宣谕江北。

　　枢密具议：增设文武重臣，经理招讨及派算兵饷事宜。从之。

　　御史詹兆恒请清辇毂以安内外、挽漕粟以济军需，皆时务之最急者（兆怛，字月如，广信永丰人；崇祯四年进士）。

　　以总兵官郑鸿逵镇九江、黄蜚镇京口。

　　召工部侍郎周堪赓为户部尚书、何应瑞为工部右侍郎、刘士桢为通政司、练国事为户部右侍郎。

　　大学士史可法自请督师江北；诏以便宜行事，诸镇并听节制。可法以士英入，势不两立，故请督师淮扬。

　　高杰、刘泽清致书可法，请渡江；欲其让士英也。可法遂请督师。

　　山东衡王重赏军民，擒杀伪官贼兵不留一人；东辅大振（王名常淓，宪宗庶七子衡恭王祜楎五世孙）。

　　湖广重整蕲、黄二城与创新巴河■〈氵厄〉塞成，旧辅姚恭倡输独多；抚臣奏闻，降令旨褒异之。

　　湖广巡抚何志坚奏武、岳恢复，方国安冒功混报。

