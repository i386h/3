<!-- { "loadSidebar": true } -->
　　故学士倪元璐家具呈扶柩回籍，范文程见是上虞人，即差一官送至张家湾；倪夫人等俱肩舆出城：一时称希觏焉。

　　蓟州监军方大猷随吴三桂降于我大清，吴三桂令暂驻通州。

　　大清兵初入关，淄川孙之獬即上表归诚，且言：『臣家妇女，俱已效国妆矣』。

　　大清兵追李自成至定州，与战，斩谷可成。左光先伤足，贼负之而逃。

　　夺回妇女二千，辎重无算，招降溃贼万余人。

　　初五日（壬辰）

　　福王拜史可法、高弘图礼部尚书兼东阁大学士，并入阁办事；可法仍掌兵部尚书事。马士英东阁大学士兼兵部尚书、都察院右都御史，仍总督凤阳等处军务。

　　是时，士英率高杰、刘泽清等拥兵临江，号称十万，以胁制廷臣，使不敢不相。

　　文秉曰：『斯时先帝大行，普天同痛，可法等俱当带罪供职，不得援登极推恩常例，希正揆席。至阁中票拟，遴迁曰广数人，皆以原官兼办阁员事，不用进秩；誓必寸斩逆闯、礼葬先帝，然后论功行赏。当日若能宣昭「春秋」讨贼复仇之义，士英虽奸，何名而入？孔昭邪说，何由而起？惜乎可法诸人，见不及此也』！

　　高弘图疏陈新政八事：一、宣义问。请声逆贼之罪，鼓发忠义。一、勤圣学。请不俟释服，日御经筵。一、设记注。请司词臣入侍，日记言动。一、睦亲藩。请如先朝践极故事，遣官赍书慰问。一、议庙谥。请权祔列圣主于奉先殿，仍于孝陵侧望祀列圣主于山陵。一、严章奏。请禁奸宄小人借端妄言，脱罪侥幸。一、收人心。请蠲江北、河南、山东田租，毋使贼徒借口。一、择诏使。请遣官招谕朝鲜，示牵制之势。并褒纳焉。当是时，朝廷大议，皆出弘图手。

　　初六日（癸巳）

　　福王为大行皇帝举丧哭临。

　　哀诏既颁，大学士孔贞运哭临，恸绝不能起，舁归得疾。

　　贞运，句容人，至圣六十三代孙；万历四十七年进士。

　　兵部尚书史可法等敬陈「第一紧急枢务启」曰：『从来守江南者，必于江北。即六朝之弱，犹争雄于徐、泗、颍、寿之间。其不能划江而守，明矣。但此时贼锋正锐，我兵气靡；备分则力单，顾远则遗近。不得不择可守之地，立定根基，然后鼓锐而前，再图进取。臣以为当酌地利，急设四藩。四藩者：其一淮徐、其一扬滁、其一凤泗、其一庐六；以淮、扬、泗、庐自守，而徐、滁、凤、六为进取之基。凡各属之兵马钱粮，皆听其行取。如恢一城、复一邑，即属其界之内。惟庐州府城相距长江稍远，有警之日，不妨移驻江浦、六合以捍蔽沿江。而四藩即用黄得功、高杰、刘泽清、刘良佐，优以异数，为我藩屏；听督臣察酌应驻地方，相机固守。江北之兵声既振，则江南之人心自安；中兴第一功，即在于此。至督臣频年讨贼，望重劳深；今既总统诸军，似应特行优异。此又自有睿裁，不用臣言之赘矣』。令旨：『督臣劳深可嘉，四藩如何优异，还着确议来行。该部知道』。命兵部郎中万元吉往犒黄得功军（元吉，字吉人，南昌人；天启五年进士）。

　　总兵高杰大掠江北，声言欲送家眷安顿江南，约刘泽清刻日渡江。史可法请发户部银一万两，遣兵部职方司郎中万元吉前往分别犒赏。元吉奉敕賷银，扁舟渡江，躬行诸镇营垒，取各官丁实数，酌颁犒赉；宣布新主威德，勉以大义，而江南辇毂重地，不便安插家口。诸镇唯唯如约；且许选锐渡河，剿杀伪帅，稍待分镇安妥，即秣马前驱。忽传黄、刘两镇争占维扬，猜疑□斗。元吉泊舟仪真，适靖南伯黄得功亦至，移书期以首倡协恭，共奖王室；得功答书，深明本怀无他，且急欲连络各镇进兵杀贼。及交拜间，朴诚退让，有古将风。元吉即抄白来缄，驰示泽清、杰、文昌、栖凤诸帅，从此嫌疑尽释。遂请旨宣谕各镇，疏曰：『微臣奉命行营，犒赉将士，鼓励戎行。沿途兵民构祸，寸步皆阻；臣力疾前行，多方解谕，稍稍宁贴。十一日黎明，始抵扬州；兵民之构，视他处尤甚。闭城登陴已十余日，士民皇皇，惧欲远遁。臣再四劝谕，务令相安，幸可不致决裂。道路讹传，有谓某处总兵将至某处打仗者。当此寇祸滔滔，伪官四布，逼近两淮；各镇雄师云集，不闻合力乘机进剿，乃兵既与民相杀、民又欲与兵相争，成何纪律、成何备御！目前疏防不戒，恐贼一渡河，各处望风披靡，诸镇更何处站立乎？顷接水营副将张士仪塘报：寇骑奔犯清河，我兵用火球、火箭焚绝贼舡殆尽。若诸镇如黄得功、刘泽清、高杰、刘良佐、李栖凤、张文昌等，肯趁此机会潜师以济，一鼓殄灭；使贼胆落心悸，不敢以零骑窥渡煽惑我民，即可称中兴第一功也。近朝廷议开镇四郡大典，将举首功随属；臣敢请睿旨，钦定赏格：有能渡河擒获淮安伪都督、全贼尽杀者，即推首功。庶人知课实，争端可杜；藩镇克巩，带砺可坚矣」。旨：『这本说定赏格、励首功，殊中机宜。着该部具覆』。

　　时得功兵至天长，高、刘整师应敌。又值栖凤、文昌兵至，众心汹汹；赖万公解之。

　　周奎降于大清。

　　北京诸臣赴帝王庙哭临。曹溶自为巡城御史，复得「照旧」之令，俨然即奏宗室朱朗鑅以帝王庙在北城，是其地方。出示称「奉旨」、称「顺治元年」。从贼诸臣，如熊文举、杨枝起、朱徽等俱至。又于宫中搜得龙袍二套，以龙亭鼓吹引导而入，焚于庙前。诸臣大哭；街市耆老匍匐■〈辟〉踊，号啕不能仰视。

　　监国诏至苏州，诸生哭临明伦堂。巡按周一敬谒文庙，绯衣、鸣金、呵殿至，张长澜、顾维寰直前数之曰：『此乾坤何等时，犹服此服耶』！指明伦堂额示之，褫其服。一敬惶悚，犹称流寇为西兵。维寰唾之曰：『逆贼逆天犯上，凡戴毛发、含血气者，皆欲食其肉；公称如敌国，意何为者」？一敬不敢对，逡巡去。两人叹曰：『祖宗养士三百年，今高爵厚录者如此，大事可知矣』！是夜，讹传长澜自经。维寰曰：『我不可后』！越五日，缢死祖墓前大松树下。维寰籍学宫时系赵姓，故或称赵维寰。长澜虽终不死，然终身不辱志行。

　　初七日（甲午）

　　福王拜姜曰广礼部尚书兼东阁大学士、前礼部尚书王铎为东阁大学士，并入阁办事。曰广辞，改礼部左侍郎，入直。

　　吏部九卿再具疏，仍以曰广为首，而推礼部尚书王铎、礼部右侍郎陈子壮、詹事府少詹事黄道周、右春坊右庶子徐汧。令旨：『再点。次二员诸臣以次待用』。

　　曰广附潞议，故监国未点，传旨另点。可法为之立请，乃与王铎并拜：亦可见监国之无我也。

　　士英以定策功、铎以藩邸旧恩，故并相。

　　命总兵张应元镇守承天等处。

　　定州人杀伪州牧董一阳。

　　马士英以麾下兵南来，合疏劝进。士英旦夕冀入相，及命下，大怒；即以史可法「七不可」书密奏于王而拥兵入觐，拜疏即行。

　　初八日（乙未）

　　福王命御史祁彪佳宣谕江南。时高杰驻扬州，纵兵淫掠；士民奔避江南，无赖者乘机剽敓。廷议以彪佳尝按吴，有威望，命往宣谕。斩倡乱者数人，宣布赦文，甄别有司贤否；一方遂安。

　　颁诏至武昌，宁南伯左良玉驻汉阳，其部下有异议，不欲开读。湖广巡抚何腾蛟曰：『社稷安危，系此一举。倘不奉诏，我以死殉之』！抵良玉所。而总督袁继咸致书良玉，言伦序之正；良玉亦听正纪卢鼎言，乃开读如礼（正纪者，良玉所置官名也。良玉，字昆山，临清人。腾蛟，字云从，贵州黎平卫人；天启元年举人。继咸，字继通，一字季通、一字临侯，宜春人；天启五年进士）。

　　甘肃巡抚杨汝经行次林县，闻京师陷，将赴南京。至东明，率壮士百余骑还讨林县伪官；抵屯子遇贼，战败被执。伪官释其缚，说之降，不从。又遣一乡官说降；汝经正色责之，其人惭而去，说伪官毙之狱（汝经，睢州人，崇祯十年进士）。

　　止江督袁继咸入朝。

　　继咸疏请入觐，监国谕止之。

　　初九日（丙申）

　　大清葬帝后于田贵妃寝园，名曰思陵。以太监王承恩忠；附葬陵侧；赐地六十亩，建祠立碑旌之。

　　懿安王后合葬熹宗陵。

　　命所司给袁妃居宅，膳养终其身。

　　摄政王下令：『官民衣冠，悉遵大清之制』。于是京城内外皆薙发易服。令曰：『薙发者贼亦非贼，不薙发者非贼亦贼』。吴三桂请宽限。

　　令满将住兵中、东、西三城，督居民移家出城。自是，缙绅杂出，概不致诘。召李建泰为内院学士。

　　吏部奉摄政王令旨：『在京及附近郡县进士、举人、监生、吏承并丁忧、起复等项、应选、应考各项人等一体遵奏，各具履历亲供投部，以凭酌量考选施行。仍颁行各省』。

　　封吴三桂为平西王，赐千里马、嵌宝满帽蟒缎各一。

　　设防江水师，复操江总督文臣协理。

　　枢臣议添操江水师五万，设两镇，画地分防，以操江总督文臣督理。并请重臣催漕舡价，委官速造战舡。令旨允行。

　　马士英标兵先至淮安西门外焚劫，各坊义士擒解三十余人；淮抚路振飞不敢问，纵之。

　　楚抚何腾蛟奏恢复随州。时湖北地尽失，止存武昌，屯左良玉大军；军横甚。腾蛟与良玉交欢，得相安。遣将惠登相、毛宪文复德安、随州。

　　史可法覆启曰：『该臣看得：自逆寇肆凶，名疆屡陷，东南半壁得不为河北、中原之续者，岂其无意东犯哉？夫亦惟是师武臣力守而勿失耳！况值殿下天开河雒，进承丰芑之鸿基；霆震江淮，誓复幽燕之故士。而诸臣雄师在手，拥戴同心；斯亦可谓熊罴不二心之臣，不徒以战功显著矣。内黄得功已封伯爵，似应晋为通侯；高杰、刘泽清、刘良佐似应各封伯爵，高杰兴平伯、刘泽清东平伯、刘良佐广昌伯。又，镇臣左良玉恢复楚疆，忠勋懋着；似应照黄得功例，晋为通侯，以酬异绩。但三镇封伯，典属优隆；两伯晋侯，阶级不远。得功、良玉，似应各仍荫一子锦衣卫千户世袭。臣因奉有「一并作何优异」之旨，故敢拟议上请。至于可否，出自睿裁，非臣所敢擅定也。督臣马士英再整残疆，力撑半壁，合诸将之任以为任，则凡诸镇之功即其功，具翊戴忠忱为诸将首；爵赏之及，似难异同。但恩出特颁，亦非微臣所敢擅定也。又如内臣卢九德，久列行间，备尝艰苦；频年讨贼，伟绩最多：与督镇各官，事同一体。因系内员，臣未敢擅便。伏乞命下臣部遵奉施行』。

　　李自成西走真定，益发众来攻。大清兵复击之，贼不能支，渐却。自成中流矢，创甚，西踰故关入山西；大清兵东返。

