<!-- { "loadSidebar": true } -->
　　芝龙闻浙东破，遂疏称『海寇狎至；今三关兵饷取诸臣、臣取诸海，无海则无家，非遄回防御不可』。拜即行。帝手敕留之曰：『先生稍迟，朕与先生同行』。中使奉敕至河，而芝龙已飞帆过延平矣。芝龙既回安海，守关将施福声言缺饷，亦撤回安海；惟帝所遣守关主事及内臣数员，日侦敌信上闻。

　　张献忠欲尽杀川兵伪将；刘进忠故统川兵，闻之，率一军逃。会大清兵入蜀，进忠降。

　　献忠在蜀，先屠儒、继屠民，并欲屠川民之为兵者。细筹诸将军中以川民为兵者，无如都督刘进忠；将执之而坑其众。计未成，漏言于阍者。一军闻之，俱逃；进忠遂降于清。

　　大清兵复围赣州，城中守如初。时督师郭维经与御史姚奇胤沿途募兵得八千人，元吉部将汪起龙率师三千，云南援将赵印选、胡一清率师三千，大学士苏观生遣兵三千，两广总督丁魁楚亦遣兵四千，杨廷麟又收集亡散得数千；先后至赣，营于城外。诸将欲战，而元吉必待水师至并击。先是，中书舍人袁从谔募沙兵三千，吏部主事龚棻、兵部主事黎遂球募水师四千，皆屯南安，不敢下；主事王其宖谓元吉曰：『水师帅罗明受，海盗也，桀骜难制；棻、遂球若慈母之奉骄子。且今水涸，巨舟难进；岂能如约』！元吉不听。

　　杨廷麟入赣州，与元吉凭城守。

　　郭维经之子应诠等驻兵龙泉，为赣犄角；而声势不相应。

　　詹兆恒进攻衢州之开化县；兵败，殁于阵。

　　王命户部尚书姜一洪前往汀州峙糗粮以俟。

　　二十五日（庚子）

　　大清兵破义乌。

　　苏城遭兵燹之后，郡学前最为荒凉；大成殿除春秋二祭外，绝不启门，蛇虺、蝙蝠诸恶物群聚其中。丙戌之夏，雷电绕回旋，三日不下击。学中门役以为异，启门遍视，见至圣牌版上有物丛丛排列，而精光外射。细视之，乃一大蜈蚣抱于牌版之上；其白而丛丛者，足也。役有一黠者，知雷神欲击之，恐碎牌版；蜈蚣有灵性，知雷神必不敢伤牌版，故环抱之以避诛殛也。乃以火桡远钩牌版倒地；蜈蚣离牌版欲遁，而天雷下震，蜈蚣已糜烂矣。扶起圣位，扫除恶物；蜈蚣长五、六尺，腹有「逆阉魏忠贤」五字（「坚弧集」）。

　　沅州妖僧自称弘光，自思州历平溪，据沅州道署为行宫，张官设卫。辰沅道副使徐伟驰报堵胤锡；胤锡曰：『此必假托者，奈何令诪张如是』！乃命监纪官某往辨之；谕以『果伪，即擒付有司』！监纪至沅见伟及贵替李若星，皆以为无可疑议。时若星监军郑逢元统兵二千为之护卫，俨然帝制。传闻至闽，欲令帝让位；帝召九卿科道议迎请。廷臣议：『即系是真，乃失国之君；有尊奉而无迎请』。适四川巡抚米寿图以勤王道出沅州，故弘光朝侍御也；监纪遂约逢元叩之。因相与谋，诘朝之见；预戒甲士环署门，上携亲随数人以入。妖僧朱衣、幅巾，仅出半面；寿图拜阶下毕，即启曰：『侍卫近臣有密议，请得上殿面奏』！左右侍卫环呼『无旨不得上殿』！寿图等疾趋直上；出不意，手揭幅巾，大呼『非是！非是』！亲随即掣刀上殿，摔妖僧下；缚送辰州司李戴某严鞫。妖僧供：『本姓名查显仁，即沅州人』。先是，督饷喻思恂等误以为真，飞章奏闻；廷臣议差副都御史周昌晋探问真伪。未至而胤锡疏上，请斩之；诏即处决，诸文武为其所惑者不问。

　　二十六日（辛丑）

　　鲁王大学士张国维作绝命三章，赴水死；年五十有二。

　　大清兵至七里寺，或劝国维入山以图再举；国维叹曰：『误天下事者，文山、迭山也；一死而已』！遂具衣冠，东向再拜曰：『臣力竭矣』！从容赴园池死。阮大铖犹虞其诈，开棺验尸，乃罢。

　　礼部右侍郎陈函辉从鲁王自台州航海，已而相失；哭入云峰山中，作绝命词六章，投水死。

　　唐王擢王士和为延平知府。

　　士和官兵部主事，疏陈六事：文职广而蜕卸者多，武弁盛而立功者少，升迁骤而责任转轻，议论多而实用益寡，听纳博而精神愈纷，移跸烦而民生日苦。王叹为苦口良言。即擢守延平。

　　命户科给事中李日炜督催汀、邵、惠、潮四府粮饷；其借助者准作三年预征。户部尚书李长倩以饷不继，忧死。提学御史毛协恭亦忧愤死。

　　二十七日（壬寅）

　　福京发榜，取中叶缵等一百七十五名、副榜六十五名；钱邦芑请一榜尽赐登科，以成旷典。而科场弊端甚多，榜内李枚文理大谬，编修周之夔、御史刘霖懋取布政司原卷不通处疏纠之；王即命黜革推官王三俊，追赃一万两以助水师饷。其余另有南城御史方元合覆试黜发四名仍读续榜，俱准为举人。已而三俊之赃甫完，而大清兵已至，得免株连。

　　绍兴既破，有诬绅衿三十余家叛逆，密揭贝勒者。贝勒缄发抚军张存仁，揭偶堕地；钱塘包棨为记室，拾而火之。张问棨；棨曰：『火之矣』！张大惊，棨请自解贝勒请死；张从之。棨年踰四十，长不满三尺，宛如稚子；乃自作解文云：『童子包棨不识字，误焚文书，请罪治死』。贝勒见其茧收猬缩，以为果孩子也；笑作国语。译者云：『果孩子，饶了罢』！竟放归。三十余家得以保全不究，皆棨之力也。后登顺治辛卯乡榜；撤棘，主司见之询诸人曰：『其貌不扬，果何修而得此』？有知之者曰：『此天报之也』！

　　二十九日（甲辰）

　　大清兵破金华，朱大典阖门死之。

　　大典固守月余，北兵用红衣大炮破之，屠其城；大典阖门自焚死。子师武进郑颁亦死，总兵冯用降。贝勒犹以诸将不竭力，各鞭责有差；巡抚张存仁亦受三鞭。

　　初，阮大铖在金华，大典与之阅城；至西门，语大铖曰：『此门新筑，土未坚；有事，备御宜严』。及是，大铖专以大炮攻西城，城遂塌，乃陷；焚戮甚惨，以报讨檄之恨。有金华府同知耿献忠被絷至军前，大铖遥望见之，即呼「耿父母」！因向诸内院称其有吏才，可大用；亲解其缚，留置帐前。自是，献忠朝夕不离大铖左右。崇祯时，献忠官巢县令；故大铖称之曰「父母」，寻旧好也。

　　唐王进姜一洪户部尚书。

　　鲁王大学士方逢年追王不及，与方国安等降于大清。

　　唐王命郑为虹巡抚上游四府，兼领阁务。

　　晋吴春枝为大学士，留守福京；辞不受，驻埔城。

　　金华被屠，江山知县方召集父老告之曰：『兵且至，我义不当去。然不可以我一人故，至合城被殃；若辈可迎附』！遂封其印，冠带北向拜，赴井死。士民为收葬，立祠祀之。

　　召，宣城人，贡生；授兵部司务，署江山县事。葬城南景星山。

　　大清兵追鲁王，海中忽有龙升天，风雨骤发；大清兵溺死无算，王因得免。

　　浦江诸生张君正夜入明伦堂，自缢死。

　　沙定洲遣其党王翔、李日芳等攻大理，陷之；陈祯督众巷战，手馘数贼而死（祯，世为大理卫指挥，未嗣职）。

　　太和县丞王士杰死之。太和，为大理附郭。士杰佐上官毕力捍御；城陷，士杰死于城上。

　　大理府教授段见锦、司狱魏从治、经历杨明盛及子一甲俱死之。故永昌府同知萧时显既解任，以道阻寓居大理；亦自经死。

　　举人高拱干投池水死。杨士俊同母、妻及妹自焚死。诸生尹梦旗、梦符、冯大成倡义助守，骂贼死。杨宪偕妻、女、子、妇、侄女、孙女、弟妇一门自焚死。杨愻既死复苏，妻竟死。

　　大清兵逼衢州，张继荣迎战，败殁（继荣，字君实，鹏翼之弟；官右军都督府右都督，挂振威将军印）。

　　衢州告急，唐王命杨文骢、刘孔昭共援之（时文骢、孔昭驻处州）。  
　 
卷十六

　　江阴云墟散人李本天根氏辑

　　丙戌（一六四六）秋七月乙巳朔

　　唐王世子琳源生。群臣表贺，有「日月为明，止戈为武」之语；王大称赏。大赦覃恩，手诏进郑芝龙泉国公、郑鸿逵漳国公，郑氏厮养俱得三代诰；撰敕及织轴者，日不暇给。寻改芝龙平国公、鸿逵定国公。

　　「所知录」云：元子生而唇缺。

　　御史钱邦芑疏云：『元子诞生之辰，正浙东新破之日。同盟且应见恤，剥肤益复可忧。臣以为举朝是同仇共愤之秋，非覃恩受赏之时也；其覃恩不宜太优、爵赏不宜太滥。若铁券金章徒以锡从龙之旧，则将来恢复疆土，何以酬汗马之劳？非所以重名器、劝有功也』！不报。

　　释田辟于狱。辟崎岖楚、粤间，卒抗节死。

　　礼部缴进贵州试录二十册。

　　唐王授梁朝锺兵科给事中（朝锺，字未央，号车匿；番禺人。崇祯壬午举人，癸未一榜）。

　　是时大清兵所过野无青草，诸内院及从政官无从得食。阮大铖所至，必罗列肥鲜，邀诸公大畅其口腹；争讶曰：『此从何处得来』？则应之曰：『小小运筹耳；我之用兵不可测度，盖不啻此矣』！其中有黑内院者，满人；喜文墨。大铖教以声偶；令作诗，才得押韵协律，即拊掌击节赞赏其佳。黑大悦，情好日笃。诸公固闻其有「春灯谜」、「燕子笺」诸剧，问能自度曲否？即起执板，顿足而唱，以侑诸公酒。诸公北人，不省吴音。乃改唱戈阳腔，始点头称善；皆叹曰：『阮公真才子也』！每夜，坐诸公帐内剧谈；听者倦而寐有鼾声，乃出。遍历诸帐，皆如是。诘朝天未明，又已坐入帐中，聒而与之语，或诵其枕上诗。诸公劳顿之余，不堪其扰；皆劝曰：『公精神异人，盍少睡休息之』！大铖曰：『我生平不知倦，六十年如一日也』。及诸公起，鼎烹悉陈，复人人皆餍饫；盖预饬庖人已夜备矣。

　　大清兵破衢州，鲁王镇将张鹏翼死之；唐王巡按王景亮、推官邓岩忠皆自缢，知府伍经正赴井死。

　　绍兴兵败，诸军相继溃散；鹏翼拒守甚坚。标下副将秦应科等为内应，城破；鹏翼与弟鹏飞俱被执，大骂至断舌，声犹不绝，同时脔死（鹏飞，字耀宇，武举人；历官前锋左都督府右都督）。

　　乐安王、楚王、晋平王皆被杀。

　　光禄寺席自修被刺死（自修，字二如，江宁人；万历壬子举人。官衢州府检校，升任未去）。

　　鲁王至舟山，使熊汝霖见黄斌卿，谕以驻跸意；斌卿拒不纳。王自往城下，斌卿望见麾盖，即发炮石、火器；王惊退，浮海走南澳。

　　毛有伦奉鲁王元妃张氏并世子至舟山。

　　郑芝龙回安海，帝将出赣；而郝永忠迎驾之兵方至韶州，大清兵已陷衢州。

　　大清兵破台州，鲁王督饷御史沈履祥避山中；被获，死之。

