<!-- { "loadSidebar": true } -->
　　钱秉镫云：『初，福世子殁，德昌郡王以序当之。马士英抚凤时，有以居民藏王印首者；取视，则福王印也。询其人云：「有负博者持以质钱」。士英因物色之。上与士英初不相识，果德昌耶？非德昌耶？但据王印所在，以为世子尔。甲申国变，遂拥戴正位，以邀援立之功。至大悲者，或云徽州人、或云齐庶宗，或又云见诸苏州枫桥者。吾尝遇齐府宗室，言中州之乱，诸藩流离至白下，改名姓乞活者不可胜纪。亦有仍称吾宗，与序行辈者；宗正稍有资遣，即去。则大悲者，亦其流耶！闻会审时，以帕蒙其头，人不得见；所供语秘密，人无知者。有言其供称曾封郡王，未尝言封齐王也。若但以郡王叩阍乞封，岂冀非分而斥之为妖僧、致之于死耶？张孙振审词云：「大悲本是神棍，故作风颠；主使实繁有徒，阴提线索」。又云：「岂是黎邱之鬼，或为专诸之雄」！语多排激上怒。御史高允兹疏云：「大悲状类风颠，言多梦呓。先帝绝无十二年封齐王之事，诸王岂有十五年过江之理？且亲藩贵重、寺人骄蹇，招内潞王下位迎接、李承奉叩首陪坐，正不知有此风影否？至申绍芳、钱谦益现在宫詹卿贰，敢有异同？且此何等事而议之孔圣庙耶」！即以是疏详之，句句是驳、亦句句是疑。据称「状类风颠，言同梦呓」。既入狱，受当事意指，不得不托风颠；其招词必有骇听之语，当事不得不加以梦呓者。「先帝十二年无封齐王之事」，信矣。然孙振称「大悲本是神棍，主使实繁有徒」；主使者岂敢（一作肯）不按典制而妄言，自呈败类（一作漏）以取诛夷耶？若云「诸王无十五年过江之理」；自流寇蹂躏，中原破陷，各藩诸王不待奏请而南奔者多矣。贼以十四年正月陷洛阳，即攻汴；河北路阻，中州诸宗室大抵流寓淮、泗间。且今上既可以渡淮而南，诸王独不可以渡江而南耶？至云「潞王下位、承奉叩首，正不知有此风影否」；潞王近在杭州、承奉一召即至，风影有无，其妄立辨。况潞王忧谗畏讥，岂敢异辞；何以付之默然不闻耶？事系反侧，词连东林；阮大铖、杨维垣等业欲借之以兴大狱，张孙振方图百计锻炼，岂绍芳、谦益疏辨可免！马士英又何所畏惮，劝令中止；上意亦何所顾恤，不欲深究！盖其梦呓，则必有深犯忌讳，不可以上闻；士英之劝令中止，或止知德昌之当为世子，犹未能实信上之果为德昌也乎？上之不欲深究，亦有自知之明耶！而大铖、维垣、孙振固不能知也。北来太子一案，当时藩镇督抚无不具疏力争；上虽晓谕再三，致令人不见信。少年至留都，马士英亦未敢决其为伪，但设疑三端，以迎合上意。而首斥其伪者，王铎也；铎不过效颦隽不疑叱收黄犊车，以自负通经学古者耳。若以方拱干之言为据，此不足以愚三尺童子矣！拱干与阮大铖至交，且挂从逆之案，待命吴门；一旦大铖招之入都，许为湔雪、还其原官，以拱干之生平卜之，其不难斩先帝之血胤而奉马、阮之意旨者决矣。东宫出阁，去弘光元年无几时。岂有少年于众中望见拱干，即指彼髯者呼为方先生；而东宫面貌言动，拱干反不识耶？其真其伪，一见立辨。乃不置一语，顾以讲读时琐事为问。毋论记与不记，不足深论；即少年所云尽是而拱干尽以为非，当时直讲只拱干一人在列，宁更有一人从旁为左证耶？盖与诸奸熟商之，以无凭无据之事坐之以伪，使无从申辨耳。及再审时，置禁城图于前，指宫殿名目及帝所御居，无一差谬；比闻有应天推预讯出，语人曰：「即非真，亦深谙大内事者」。士英初请令大珰卢九德及旧东宫内臣于城外僻处，以先帝并永、定二王庚甲及宫中制度谘之，如假冒必不能悉。今既皆悉矣，鞫问既穷，杨维垣乃扬言于朝曰：「驸马都尉王昺侄孙王之明貌类太子，固悉宫中事」。士英以其言入奏，从此遂称王之明；前屡审时，未闻有此语也。袁继咸疏言：「王昺原系宦族、高阳未闻屠害，岂无父兄群从，何事只身远窜」？何腾蛟疏言：「王昺侄孙，何人举发？内官公侯多北来之人，何无一人确认而泛云自供」？皆驳之极明切者。吾以为王之明虽系驸马侄孙，本非国戚；安得入宫，备悉大内事体！之明貌类太子，内廷诸奄及东宫旧使岂有不知，曾未言及；何以维垣独知，此言独出于维垣之口？即维垣扬言时只是揣度之词，何以后遂遽为定案？惟士英有疏云：「闻东宫厚质凝重，不轻语言。此人机辨不可方物，以致此疑真可疑耳」。然凝重机辨，方拱干所当知者；何不以是辨其真伪，乃取漫无证据者而以为伪，人谁信之乎！及观童氏狱辞，陈情愈切；则天颜愈远，何以不求太后召入永巷面讯之耶？岂不惟上不可见，太后亦有不可见者耶？说有谓当时但使童氏得遇大悲，则其事立剖。盖童氏但知德昌即位，以故妃诣阙求见；而不知今日之德昌，非昔日之德昌也。大悲但知福王世子应属德昌，而不知今上之业已为德昌也。童氏既不容入宫闱，则大悲之死，固其所矣。总而论之，大悲本末不可知，而决为亲藩之郡王也；童氏出身不可考，而决为德昌之故妃也；少年之为东宫不敢信，而决非王之明也。三大疑案姑记之，以俟后之论定者』。

　　二十三日（丙午）

　　加朱大典兵部尚书兼都察院右副都御史，巡抚应天、安徽等处，并提督上江军务。

　　户部尚书张有誉请于文武廪禄外，各加公费；不许。

　　出兵部员外郎何刚为遵义知府。马士英恶刚与史可法善，故出之。可法垂涕曰：『子去，我谁倚』？刚亦泣曰：『愿死无相背』！

　　锦衣卫冯可宗疏言：『卫狱诈伪甚行，百里内鸡犬无有。且佥书官人人准状，民间细事动至倾家』。

　　命给事中陈燕翼、行人韩元勋册封琉球国王。

　　升罗汝元刑部右侍郎、邹之麟右佥都御史。

　　黔将包琳为其下所杀。

　　二十四日（丁未）

　　大清兵取归德，巡按御史凌駉及其从子润生死之。

　　许定国前哨抵归德，总兵王之纲退屯宿州，邀駉南下；駉不从。定国数使人招駉，駉拒之。归德垂陷，駉致书大清帅豫王曰：『駉世受国恩，当此天崩地裂之时，分应一死；所以隐忍至今者，实有望于贵国也。今沿河一带尽为贵国所有，可以勿言。倘江南半壁，得执事主持，力为贵国言之，如魏、晋、六朝故事，永为唇齿，修两家和好；则駉之愿也。如或不然，恐今日扬子江之凌御史，未必非昔日钱塘江之伍相国也』！王不答，遣人促降。駉斩其使，欲婴城固守，士民不从；駉服毒，不死。豫王至，礼遇之；卒缢死。豫王为之厚殓，题曰「大明御史凌公之柩」。润生亦缢死。

　　福王许罪废诸臣输银复官。

　　史可法疏言：『臣受命督师，无日不以讨贼为念。而人情难协、事局纷更，睢州大变之后，又有维扬之构。外侮未御，内衅方深；拥节制之虚名，负封疆之大罪：臣窃自悲也。先是，提督之命未下，高营将士汹汹，不得不容之镇静。本月二十二日，臣调兵北上，而李本身患廱未起；今不得已，先遣胡茂贞进发矣』。

　　川督樊一蘅命杨展等攻叙州。马应试、余朝宗先登，展等继至，斩贼数千级，伪都督张化龙走；遂复其城。一蘅乃犒师江上。

　　殿工落成，加恩史可法、马士英等。先是，进士英太保，士英疏辞；及叙殿工加太保，士英乃受。

　　叙殿工，加恩史可法、马士英、王铎、高弘图、姜曰广、管绍宁、王之臣、程注、高倬、刘士桢、何应瑞、陈盟、曹勋、葛寅亮有差；惟顾锡畴不许叙。又叙内臣功，太监韩赞周、卢九德、刘文忠、屈尚忠、张执中、田成、王肇基、高起潜、孙象贤、车天祥、乔尚、谷国桢、何志孔、赵兴邦、李灿、苏养性、孙珍、诸进朝赏赉有差。又加李若星正二品服，李干德加一级，于元玮等八人纪录。

　　史可法以下各赐银币；韩赞周以下银币外，荫弟、侄锦衣指挥。

　　二十五日（戊申）

　　左良玉举兵反。黄澍在良玉军中，与诸将日以清君侧为请；良玉踌躇弗应。会有北来太子事，澍借此激众，以报己怨，召三十六营大将与之盟；良玉以疏争太子不听，心甚不平，士英又裁其饷，反意乃决。遂借伪太子名为兵端，移檄远近；复上疏声士英之罪。举兵，邀何腾蛟以偕行，不可；则尽杀城中以激（一作劫）之。士民争匿其署中，腾蛟坐大门，纵之入；良玉破垣举火，避难者悉焚死。腾蛟即解印付家人，令速走；将自刭，为良玉部将拥去。良玉欲与同舟；不从，乃置之别舟，以副将四人守之。舟次汉阳门，乘间跃入江水；四人惧诛，亦赴水死。良玉引兵而东，自汉口达蕲州，列舟二百余里。

