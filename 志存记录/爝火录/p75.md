<!-- { "loadSidebar": true } -->
　　景和，字万育，天启六年举人。崇祯末，官泸州知州，未赴。弘光立，调广德。士英帷其母车中，诈称太后；士卒着红绮妇人衣，臂钏、髻发重簪，望之若优伶。所过村落，焚掠一空。道过广德，檄知州备法驾迎皇太后，且献库金万缗犒军；景和裂其檄，出示毋纳贼臣。士英攻城，四门纵火。城陷，景和坐厅事；士英曰：『尔小臣，敢抗命耶』？景和曰：『汝为国元臣，弃君不顾，敢冒太后名，谁不知为若母也者！吾恨不能歼贼臣以谢天下』！士英顾卒兵之，景和骂不绝口而死。妾秦氏，哭之曰：『公为国死，我当从公』！从楼上跳入井中死。

　　中书舍人陈爊及子伯俞殉节。爊，字胤业，孟津人，崇祯十六年进士；授青浦知县。未之任，朝于南京。福王在潜邸时，避兵孟津，识之；因改授中书。闻帝奔太平，欲追驾；虑不及，遂死之。伯俞，崇祯十五年举人；抱父尸痛死。

　　光禄寺卿葛征奇、户部员外刘光弼，俱殉节死。

　　总督京营忻城伯赵之龙具表将出降，入户部封府库。郎中刘成治愤甚，手搏之；之龙跳而免（成治，字广如，汉阳人，崇祯七年进士）。

　　诚意伯刘孔昭遁。麾下总兵彭述性合家投水死。李全禄先沉其妾，乃自沉（述性，九江人；全禄，四川人）。

　　十四日（乙未）

　　无锡知县林饬遁，内衙抢掠一空；邑绅请教授朱伯连掌印，而印已被林饬挈去。先是，十二日，衙役王喜向库吏索债，库吏以喜劫库告林；即刻杀喜。各衙役大哄，口称为喜报仇；林遂夜遁。

　　十五日（丙申）

　　大清兵营于城北，勋臣自赵之龙、汤国祚、柳祚昌等、文臣自王铎、钱谦益、张孙振等文武数百员、马步兵二十余万，俱迎降。

　　大清兵到，戎政府、都察院各遣官二员迎跪道旁，高声报名。将近豫王前，兵士高声喝起。文武百官随即出城迎接，时正大雨淋漓，无一人敢稍后者。豫王顿兵城外，驻天坛中（豫王：名多多）。

　　总督京营戎政少保兼太子太保忻城伯赵之龙，以军士二十二万迎降。

　　太子太保礼部尚书兼文渊阁大学士蔡奕深、太子太保礼部尚书兼翰林院学士钱谦益、太子太保左都御史李沾、太子太保左都御史管右都御史事唐世济迎降。

　　自署掌都察院事兵部右侍郎李乔迎降。

　　兵部左侍郎朱之臣、右侍郎梁云构迎降。

　　翰林院掌院事詹事府正詹事陈于鼎、右谕德兼翰林院编修程正揆、翰林院李景濂、刘正宗、张居等迎降。

　　右佥都御史邹之麟迎降。

　　给事中钱增、陆朗、丁允元、王之晋等迎降。

　　御史张孙振、徐复阳、袁弘勋、王懩等迎降。

　　魏国公徐允爵、保国公朱国弼、灵璧侯汤国祚、安远侯柳祚昌、永康侯徐弘爵、临淮侯李述祖、镇远侯顾鸣郊、隆平侯张拱日、怀宁侯孙维城、宁安侯邓文郁、南和伯方一元、博平伯郭祚永、宁东伯焦梦熊、宁晋伯刘印吉、惠安伯张承志、大兴伯邹存义、洛阳伯黄中鼎、襄惠伯常应俊等迎降。

　　柳祚昌投诚惟恐不及，一隶卒哭止之曰：『侯世受国恩，此行可缓，愿自爱』！祚昌叱之，卒牵衣不放。祚昌怒，批其颊。至中河桥，卒曰：『侯不听我，我死矣』！仰天擗踊，遂投河死。

　　钱谦益姬柳如是劝谦益取义全大节，以副盛名。谦益有难色，如是奋身欲沉池水中，谦益持之不得入。长洲沈明伦馆于其家，所亲见者。后钱、柳游拂水山庄，钱见石涧流泉澄洁可爱，欲濯足其中，而不胜前却；柳戏语曰：『此沟渠水，岂秦淮河耶』！钱有恧容。

　　掌宗人府事太子太保驸马都尉齐赞元迎降。

　　太监高起潜迎降。

　　承天守备卢九德迎降。

　　安庆镇将杨振宗降于大清，仍授总兵官。极言罗九武等为江北害，豫王遣卜从善、张天禄擒罗九武、孙得功斩于市而散其所部兵，并释所掠子女。

　　钦天监五官挈壶正陈于阶，字瞻一，上海人。闻帝出奔，毅然曰：『主辱臣死，岂独为公卿大臣诏哉』！往天皇堂礼拜。至夜，自缢死。

　　江宁黄金玺闻大臣皆降，大书于壁曰：『大明武举黄金玺一死以愧人臣之怀二心者』；遂自缢。

　　户部江西司郎中刘成治自缢死。先两月，有所善僧精「易数」，为成治筮，得大凶兆；成治曰：『事果不测，愿自殉以报先皇帝』！遂寄孤于洞庭，诀辞甚怆。

　　一乞儿题诗百川桥上云：『三百年来养士朝，如何文武尽皆逃？纲常留在卑田院，乞丐修成命一条』！遂投桥下死。

　　十六日（丁酉）

　　大开洪武门，赵之龙、李乔率百官献册，行四拜礼；随请豫王入城。豫王问太祖、成祖始末，之龙一一具答。豫王大喜，加封之龙为兴国公，赐金镫银鞍、八宝满帽。命中军设牛酒，席地而饮。又问太子何在？以王之明对。豫王曰：『既避难，自宜更易姓氏；若云姓朱，不早死耶』？朱国弼、顾鸣郊、齐赞元曰：『太子原不易名；易之者，马士英也』。豫王笑曰：『奸臣也』！晚间，奉太子出城至营；豫王降席迎之，坐其右。

　　李乔进城，賷告示二道：一为摄政王晓谕江南文武官员、一为豫王晓谕江南官民。略云：『福王僭称尊号，沉湎酒色，信任佥壬，民生日瘁。文臣弄权，止知作恶纳贿；武臣要君，惟知假威跋扈：上下离心，远近衔恨』。人以为实录。

　　马士英既杀赵景和，迂道至安吉；贻书知州黄翼圣曰：『广德见拒，故而从权用兵。首先创义，当有不次之擢』。翼圣由是率士民肃迎道左，扫公署以迎伪太后及士英家眷；其随行者，皆犒酒肉。士英大悦。

　　十七日（戊戌）

　　文武百官朝豫王于行宫，列营递职名者如蚁。赵之龙令百姓设香案，每家各贴黄纸书「大清皇帝万万岁」。豫王命查百官不朝参者，妻子为俘；差假者，堂官报名注册。每日点名，百官俱回更往，午后散（一作归）。

　　王铎投降，豫王以其弟■〈金磨〉在营中，优礼之。

　　浙江巡抚张秉真下檄安吉，问太后真伪；黄翼圣启云：『阁部甚真，太后恐亦非伪』！秉真遂备法驾，迎入杭州。

　　大清兵进守皇城，遣降将刘良佐袭太平。

　　礼部尚书钱谦益引大清官二员、从五百骑入洪武门，候开正阳门；索匙不得，乃引进东长安门。盘九库现银九万两，即着钱谦益驻皇城守之。

　　文武百官暨坊保进醴酒、牲腥、米面、熟食等及茶果于营者，络绎塞路。赵之龙唤梨园十五班进营开宴，逐套点演，献酒报名。镇兵至，之龙跪禀豫王；豫王殊不为意，又点戏五出。撒席，发兵三百，遣将将之即行。有顷，擒刘良佐至。良佐叩首，请擒献弘光以赎罪；王许之，随发三百人同之行。

　　冯小珰投秦淮河死。小珰以色幸，卒以身殉。

　　南京布衣陈士达投水死。

　　当涂孙士毅妻陶氏守节十年，为乱卒所掠，缚其手，介刃于指之两间；曰：『从我则完，否则裂』！陶曰：『义不以身辱，速死为惠』！兵不忍杀，稍创其指，血流竟手；曰：『从乎』？曰：『不从』！卒怒，裂其手而下，且剜其胸，寸磔死。陶母奔护，亦被杀。举人吴昌祚妻谢氏，乱卒得之田间；以手抱树，大骂不止。卒怒，断其抱树之指；乃拾断指掷卒面，卒磔杀之。

　　青浦林钟，字归晓，年已八十；闻变即绝粒。家人环跪，请小进茗饮，因杂以参。觉之，并绝饮，积四日死。

　　含山诸生张秉纯，字不二；绝粒不食。子湘泣曰：『大人不食，合家当尽不食以死』！秉纯曰：『儿辈能如是，吾复何恨』！卒不食。家人生祭之，哀请甚迫，啜水一杯而已。积五十一日，赋绝命词十章乃死。妻刘氏，抚棺一恸而绝。同学生徐正大闻，亦感愤自经死。

　　邳州诸生王心翼，字赞明；绝粒死。

　　十八日（己亥）

　　马士英拥兵至杭州，巡抚张秉真遣顾咸建往迓；咸建力请驻师城外。顷之，方国安兵亦至；咸建谋于上官，先期遣使行赂，兵乃不入城。四乡悉被淫掠，而城中得无扰。时，监司及郡邑长吏悉逋窜，咸建散遣妻子，独守官不去。杭州守臣，以总兵府为母后行宫。

　　马士英屯兵于城南。

　　潞王朝母妃于行宫。母妃出，服赭衣，一紫衣宫女侍；令官吏士民皆入见，传命召用在籍诸臣。时淮阳巡按彭遇颽适奔至，命以佥都御史募兵两浙。

　　「甲乙事案」云：潞王参谒伪太后如常礼，伪太后辞。已而，王令妃具宴送入，复峻辞；人始疑其伪。

　　郑彩等率众还闽，缘道劫掠；顾咸建出私财迎犒，乃敛兵去。

　　大清兵进驻南京城。赵之龙分通济、洪武、朝阳、太平、神策、金川六门，以大中桥为界。东为兵房，尽让大清兵居住；西为民舍。于是东北居民日夜搬移，提儿挈女，啼哭满路；西南民房，一椽直一金。

　　大清豫王斩北兵抢掠者八人。

　　十九日（庚子）

　　刘宗周、熊汝霖朝行宫；汝霖责马士英弃主，士英无以应。

　　马士英驻杭州，刘宗周曰：『士英亡国之罪，不必言矣；焉有身为宰相，弃天子、挟母后而逃者？当事既不能正名讨贼，国人曷不立碎其首乎！贾似道死于郑虎臣；今求一虎臣亦不可得，可叹哉』！

　　国子生吴可箕，徽州人；题诗于衣衿上，缢于鸡鸣山关壮缪祠。

　　可箕，字豹生。忽置酒召亲友为别，众莫测其意。乃以三金市殓具，家人诘之；可箕曰：『此乾坤何等时，尚可视息人间耶』？又制白，题诗衿上；有「一心死国难，不作两朝人」之句。

　　无锡兴道华姓兄弟五人，在乡间抢掠，其族叔呈告官府；时县中止典史何家驹在，何立枭斩二人，县其首于南、北两门。然所抢掠不过西瓜几十、酒二坛而已，不意其遽斩也；呈首者反为之流涕。

　　礼部郎中刘万不朝豫王，被戮。

　　兵部侍郎李乔剃头满服见豫王，王大骂之。

　　二十五日（辛丑）

