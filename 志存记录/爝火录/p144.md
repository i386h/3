<!-- { "loadSidebar": true } -->
　　五月

　　刘国轩入潮州，与何佑、刘进忠徇属邑之未下者。平南王尚可喜帅兵十万攻之，晨掩佑军；佑死战，国轩继之，可喜北。

　　吴贼犯彝陵红花套、乌石浦，大兵遇之，杀伤相当；归州贼舡继至，蔡毓荣命胡世英驰援。

　　闰五月

　　贼将刘之复、陶继智川归，贼谈三、邢钺、孙佳、王三各领众渡长河河突至；大兵奋勇杀贼，贼踞险以拒。

　　六月

　　郑经率诸将围漳州。先是，癸丑岁海澄公黄梧卒于漳州，子芳度权知军事；经招降之，以为德化公。芳度阳受命而阴通本朝；事泄，经率兵攻之。芳度使兄芳泰突围入粤乞援，自与诸将分守四门。

　　七月

　　吴贼乘江水暴涨，分其舟为二：一由里河干坝顺流而下、一由黄陵庙嘴飞棹而上，与陆路贼三股攻西寨埧，围大军；满、汉兵四面迎敌，总兵徐治都夹攻贼舡，贼退踞百里州。

　　吴三桂驻兵衡州。衡山岳神庙有小白龟，大仅如钱，多历年数。土人以为鬼神之使也，敬而祀之；藏诸帏中，藉以占卜。三桂妄希神器，择吉祀神；铺天下舆图于神座前，默祝。视龟之所向，蹒跚循走，终不出长沙、常、岳之间，回转至云南而止。三卜皆然。三桂遂不敢轻出（「大有奇书」）。

　　郑经围漳州六阅月，部将吴淑开门降，黄芳度投开元寺东井死，不及援师止三日耳。事闻，赠王爵，谥「忠勇」；世袭十二代。经入漳州。

　　平南王尚可喜于粤秀山后浚濠筑垒，为固守计。

　　十五年（丙辰、一六七六）二月

　　吴三桂兵至肇庆，碣石总兵苗之秀、东莞守将张国勋降。三桂檄让惠州于郑经，经令刘国轩入据之。

　　蔡毓荣率标兵渡江，众奋勇先登，贼众败走；追至荆州对岸之太平卫虎渡口，贼望风遁，遂焚其营。会飓风作，坏渡江舡过半；乃留兵江南，暂移驻筲箕洼；贼固守松滋。

　　郑经入东莞、马雄入南海，赵天元、谢厥扶俱以舟师迎降。尚可喜长子俺达公之信计无所出，乃杀金光以辞于敌；谓：『向之抗衡上国、久持弗下者，皆此人所为也』。遂约众谋逆，送印伪周；自称「暂管辅德将军」。时可喜屏居旧府，闻之，深悔不用光言以速光之死，流涕太息者累月；不久亦殁（全光，字公绚，浙之义乌人；知书有权略。尚可喜从辽阳入关，得光甚喜，置之幕下；凡有计议，必咨之而后行。然光颇自负，不屈人下，乘间潜逃；可喜遣健卒追还，抉其足筋令不可走，而礼爱益加。于是「跛金」之名遂着。可喜进爵平南王，长子之信酗酒暴逆；光因乘间言『俺达刚而多虐、勇而寡仁，若以嗣位，不利社稷；请立次子固山』！王深然其说，因循犹豫。光窥王无废立意，恐谋泄及祸，乃曲顺之信所为；凡凿山开矿、煮海鬻盐，遣税使于列郡、通贾舶于外洋，皆从光擘画：于是藩府之富甲天下，而光之富亦儗于王。尚之信酗酒嗜杀，壶尊杯斝与弓刀矛戟随其所至，必兼携以行；坐则辄饮，饮醉必杀人。深宫无以解酲，必引佩刀刺其侍者；虽宠仆爱姬，瘢痕遍体。性喜畜狗，筑狗房，设狗监监之，隶以健儿数十人；阅旬必纵之出府，所过屠肆，例皆各出豕肉饲之。街中人狗塞涂，行者辟易。一夕，闻有哄声，亟呼监往视；监遇瘈狗而奔，不复敢往。之信大怒，命左右割监肉饲狗，肉尽而止。又取民间十五以下儿为「把竿之戏」：竿长二丈，教之攀援上下，盘舞竿头；之信把盏观之，以为笑乐。其习技未精者，多至颠殒或穿腹折股，恬不介意。王之宫监适有事至；值其醉，忽指监曰：『汝腹何大？中必有奇宝。我欲剖视之』！以匕首刺监腹，应刃而毙。王之堂官王化，年已六十余；盛夏苦暑，袒而立于庭。之信憎其年老，笑谓化曰：『汝须眉太白，我当黑之』！遂缚化曝烈日中，自巳至酉；百计求免，始得脱。王大恚忿，呼之信杖之百；而专恣益甚）（「觚剩」）。

　　五月

　　耿精忠汀洲守将刘应麟以州款于郑经；经以应麟为奉明伯，使吴淑入据之。

　　九月

　　大兵入闽，耿精忠降。其兴化守将马成龙以州降郑经，经以成龙为殄卤伯，使许耀入据之。耀沉湎酒色，不在军事；乃以赵得胜、何佑代之。

　　大兵逾仙霞关，耿、刘二逆谋携装泛海而众情不顺，始议投诚。禁卒侦知其情，密慰范承谟；承谟笑曰：『二逆即投诚，终不免；然必先杀我以灭口耳』！范果被害。

　　嵇永仁，字匡侯，号留山，饩于吴郡；闽督范承谟延致幕府。耿逆将叛，劝承谟早为备；逆衔之。既叛，幽承谟别室，驱永仁至逆邸胁降；不屈，锢之狱。踰三年，闻承谟被害，遂自经死。事闻，恤镪归葬，赠国子监助教（永仁，本江宁人，徙居无锡）。

　　十一月

　　耿精忠邵武守将杨德以州款于郑经；经以德为后劲镇，使吴淑入据之。当是时，经悉有泉、潮、漳、惠、韶、汀、兴、邵八郡之地。

　　十二月

　　大兵败吴淑邵武城下，淑奔还岛中。

　　十六年（丁巳、一六七七）正月

　　大兵围兴化，何佑疑赵得胜贰于我朝，战败不救；得胜死之，佑奔泉州。

　　二月

　　克漳、泉，郑经遁入岛。

　　三月

　　和硕康亲王遣知府张仲举申前议，郑经不从。

　　四月

　　郑经移诸将入台；刘炎来降、刘进忠降吴三桂，后俱砾于燕市。

　　五月

　　尚之信反正归朝，自称「暂管平南亲王」。识者谓其前后两衔俱以「暂」冠首，于义为「斩」头；祸刑已兆，宜天诛之难逭也。

　　上宽尚之信从逆之罪，仍命袭父爵为平南亲王，率师讨孙延龄，驻武宣县。十七年（戊午、一六七八）二月

　　刘国轩入寇玉洲、三■〈氵义〉河、福河、下浒等堡，俱下；击败援兵于东江桥，取石马，遂入镇耴、湾腰树、马洲、丹洲诸堡。是时总督郎廷相按兵漳上，嗣公黄芳世、都统胡兔、宁海〔将〕军喇哈达、都统穆黑林、平南将军赖塔、副将朱志麟、姚公子、李阿哥等先后来援，俱败；国轩遂取平和、漳平，围海澄。

　　五月

　　蔡毓荣进兵洞庭湖，军于君山西岸柳林嘴。

　　六月初三日

　　东北风起，贼统大鸟舡扬帆入犯。毓荣挥兵为三：副将胡世英、岳州水师游击张世捷在左，游击郭文魁、祁人杰、候补副将尚立志在右，毓荣亲率麾下居中，指挥诸军鏖战，破之；获伪将何祥，祥赴水死。水师总兵万正色亦斩伪将刘大成、李世隆；贼大败，奔回。

　　二十四日

　　贼复乘风突冲柳林嘴，袭粮艘；击破之。贼将杜辉领舟师由高脚庙至，万正色败之。

　　逮郎廷相；以吴兴祚为闽抚、姚启圣为总督，趣诸军援海澄。诸将高□自完，顾示不救；城破，提督段应举、总兵黄蓝死之。刘国轩进陷长泰、同安；乘胜入泉州，梅勒雅大里固守，不下。国轩乃徇南安、永春、安溪、德化等县。

　　吴逆自七月至十月屡乘风来犯，大小十余战；大兵皆捷，追至岳州城下而还。

　　八月

　　大兵复漳平、长泰、平和等县。学士李光地导宁海将军喇哈达、平南将军剌塔由安溪出同安，巡抚吴兴祚由仙游出永春，提督杨捷由兴化下惠安，总兵林贤、黄镐、林子咸帅舟师由闽安出定海；刘国轩退还漳州，以二十一镇兵阵于龙虎山。都统〔胡〕兔先合战，不利；启圣援之，亦溃。耿精忠亲督战，立斩退缩者三人，大呼而入；平南继之，阵斩海镇郑英、吴正玺等，破营十六，斩首四千、掳一千二百，亡溺以万数，国轩泅河遁。

　　泉州人江几，少年无赖，踰墙窃人妇，堕地伤足而跛，共呼「江拐子」；海中郑氏党也。受伪命为将军，聚众邵武山间，蔓延丰信；其众皆裹头露足，轻疾善走，峭壁百丈攀援如飞。频出摽掠，官兵莫能御。时吴兴祚开府八闽，计欲谕降之而难其使；江右翁韬、郭国祚相与谋，作吴伪牍，步行三百里，越壑踰岭抵其帐下。江发书怒，将杀之；伪总兵高茂方谏曰：『将军雄踞险要，勒兵数万；水战山斗则利，若驰骤平原非其所长。况地狭粮寡，战守无资；能久乎？许之，犹不失富贵』！江然之；释二人归，然纳款之期犹豫未决。韬与国祚造吴辕门请见，言机密事；因抵掌言江几可抚状，且请擅假公书罪。吴大喜曰：『壮士可用也』！立作手札，择有干略将官偕以行；几遂率所部伪官百余员、众七万余人降兴祚。奏闻于朝，各与爵赏有差。国祚成功不居，改名世耀；应选翘关委任千总（「觚剩」）。

　　平南王尚之信驻兵武宣，有藩下人张伯全，素不悦于之信；而张士选者，之信弟之孝之私人也，亦与之信有隙。之信忽召伯全至军；伯全惧祸，密约士选入京告变，谓其「心怀怨怼，放言讪上」。有旨：『遣宜大人同伯全至粤勘问』。是时，藩下之兵悉隶固山王国栋麾下；国栋方与巡抚金俊交驩，俊授意国栋偕尚之璋賷诏至广西。之信闻命，即解王印，还广州待罪；羁留五仙门提督行台，设兵严卫，内外音信不能相通。之信母万福金与其弟若子尚在旧府，傍偟涕泣，不知所为；藩下总兵李天植密与府中人谋曰：『王国栋与吾辈同起厮养，沐恩日久，洊加拔擢，位至固山；兵枢归其掌握、宝货充其帑藏。王之所以待国栋者，不可为不厚矣！俺达公纳款伪周，曾无一言谏阻；亦受「辅翼将军」之秩。今公已弃邪归正，承袭王爵；因二、三宵小谗构，致见羁执。为国栋者，自宜剖心沥胆，力白其诬；否则，继之以死：此正竭忠效命之秋也。乃阴阳其间，冀卖主以易富贵，忘覆翼之洪慈、肆反噬之惨毒；而使全家骨肉，危如累卵：国栋之罪，其可逭乎？不若诱而杀之，庶足慰在天之灵而纾合门之愤』！因传福金命，召国栋入商移家还京之计。先伏武士于两廊；及国栋至，共出擒之。之信手剜去其两睛，天植与尚之节等寸割其肉，投群犬啖之。国栋家人奔告金俊，捕同谋者，皆慷慨就缚；天植对狱无讳辞，意气甚壮。俊以状上闻，坐反论死（「觚剩」）。

　　十八年（己未、一六七九）

　　吴贼饥困甚，伪将吴应期等潜遁，贼兵相率来归；岳州平。

　　吴三桂走死，常、长、衡、永、宝诸郡尽复。贼臣吴国柱、吴应期、胡国柱、郭壮图等挟三桂孙世璠至贵阳即伪位，改元「洪化」。

