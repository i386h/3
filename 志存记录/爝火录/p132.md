<!-- { "loadSidebar": true } -->
　　大清兵乘雾集螺头门；鲁王定西侯张名振奉王航海去，属张肯堂城守。

　　鲁王携世子将登舟，张名振恐寒将士心，力谏；不听，止留世子于城。各帅俱捷，独定关大雾，连日咫尺不相见。先是，阮进诣海门议和，大清帅欲诱执之，进以数舡脱归。值北帅金砺舟进，以火球投砺；风转，蓬索反击进面，创甚跳水，北兵刺取之。二十四日，北兵以舟直抵螺头门，守陴者始觉；刘世勋、张名振统精兵五百背城力战，杀伤北兵千余人。

　　九月乙亥朔

　　舟山城中火药匮，金允彦缒城降，邱元吉从之；守将脔其子，传示四门。陈邦傅降于大清。

　　大清固山线国安破梧州，陈邦傅杀焦琏于武靖，函其首乞降，尽献浔南之地（「明纪辑略」）。

　　焦琏，故陈邦傅京债主也。

　　初二日（丙子）

　　大清兵攻舟山益急。夜半，星陨如雨，光芒烛天。

　　初三日（丁丑）

　　舟山城破。张肯堂衣蟒玉，南向坐；令四妾、一子妇、一女孙先死，乃从容赋诗自经。

　　城中兵六千、居民万余，坚守十余日而破。总兵刘世勋、马泰、李向荣、单登公、杜芳、夏霖、解龙、朱起光、沈云、任则治、曹维周、张率治率兵民巷战死，宫眷皆沉井死，世子被执。

　　礼部尚书吴锺峦往来普陀山中；闻大清兵至宁波，慷慨谓人曰：『昔李仲达死珰祸，吾以诸生不得死；马君常死贼难，吾以远臣不得从死。今吾为从亡之臣，当死行在』！乃渡海入城，别肯堂；藏其所著「易」并印于怀，入昌国卫之孔庙，积薪左庑下，抱孔子木主自焚死。

　　左都督张名扬，名振弟也；自焚死。母范以下数人，尽焚。

　　名扬兄名甲、名扬妻马氏、妻侄马呈图、贡图，俱死。

　　锦衣卫指挥王朝相护王妃陈氏、贵嫔张氏、义阳王妃杜氏入井，用巨石覆之；自刎其旁。

　　通政使会稽郑遵俭、兵科给事中鄞县董志宁、兵部郎中江阴朱养时、户部主事福建林瑛、苏州江用楫、礼部主事会稽董元、兵部主事福建朱万年、长洲顾珍、临山卫李开国、工部主事长洲顾宗尧、中书舍人苏州苏兆人、工部所正鄞县戴仲明、定西侯参谋顺天顾明楫、诸生福建林世英、内官监太监刘明，一时同死。开国母瑛、明楫妻皆自尽。

　　开国字兆先，明楫字以昭。

　　明楫衣巾入太祖享庙，题诗壁上，对位扼吭死。

　　中书舍人顾珍、江所泛、陈所学、顾行俱死。

　　福建翁捷阖门自焚死。

　　吏部主事四明杨鼎臣先驱妻子入井，然后自投井死。

　　定西侯监军御史梁隆吉、副使马世昌俱手刃全家，然后自刎。

　　大医院副会稽章有、御医童广生俱死。

　　任光复负创突围出。

　　兵部尚书李向中被戮。大帅召向中，不赴；发兵捕之，以衰绖见。大帅呵之曰：『聘汝不至、捕即至，何也』？向中从容曰：『前则辞官，令就戮耳』！

　　时向中居忧在城外。

　　吏部侍郎朱永佑被执，愿为僧，不许；乃就戮。

　　永佑方巾道袍见陈锦，锦劝之薙发，以文丞相黄冠归故乡为请；永佑曰：『纵使文山今尚在也，应无发带黄冠』！砍其胁死。仆负尸出城，流血沾衣；仆哭曰：『主生前好洁，死遂无知耶』？血遂止。

　　张肯堂既死，陈锦悬金购其遗诗；一人得之以献，命予金。其人曰：『吾意在表扬忠义，岂为是』！不受而去。

　　徐孚远航海去。孚还由交趾入安隆，交趾要其行礼；不听，不得过，遂返厦门。厦门破，孚远遁迹，为吴六奇所藏，完发死。海外生一子，扶榇至松江；未葬，子亦死。

　　大清以巴臣兴守舟山，士卒相谓曰：『吾兵南下不易拔者，江阴、泾县及舟山耳』。

　　樊一蘅遘疾死，文武将吏尽亡。

　　冬十月乙巳朔

　　朱天麟奉命经略左、右两江土司，以为勤王之助。兵未集，大清兵逼南宁，势日迫。王召诸臣议，有请走海滨就李元胤者、有议入安南避难者、有议泛海抵闽依郑成功者；惟马吉翔、宠天寿结孙可望，坚赴滇。吴贞毓因前阻封议，且入曹延生之言，不敢决。

　　贺九仪入朝，谓廷臣曰：『昔秦王为请移跸滇、黔，特命我扈驾；今诸臣既各疑贰，我岂能担此重任乎』！遂拔营去。

　　十一月乙亥朔

　　李元胤疏请出海；王不欲就孙可望而以海滨远，再下廷议，终不决。

　　元胤闻贺九仪杀严起恒等，忿甚；疏请出灵山收高、雷之兵迎帝入海。

　　郑成功败大清提督于小营镇。

　　二十二日（丙申）

　　永明王仓皇出走，开国公赵印选、卫国公胡一青殿后军；战败奔还，请王速行，急由水道走土司。

　　十二月甲辰朔

　　初十日（癸丑）

　　永明王抵濑湍。赵印选、胡一青报大清兵追益近，相距止百里；上下失色，皆散去。

　　印选报北兵已过新定州，从陆路追袭，不隔百里。于是君臣悉弃辎重、焚舟楫，登陆兼程而行。扈跸诸臣，跟跄失次。有力能上岸者，得随车驾；余皆星散。皇嫂安仁桂恭王妃，亦相失不复能顾。

　　南宁陷，太仆寺少卿丁元相、户部员外郎杨禹甸死之。禹甸，字甸之，号海隺；溧水人，贡生。督饷南宁；城陷，衣冠赴水死，直立不僵。土人殓之，袖中得二语云：『有母不能养，非孝；有君不能事，非忠』。末缀毕命词一首。

　　十一日（甲寅）

　　王转入罗江土司，大清追骑相距止一舍。会日晡引去，乃稍安。

　　大清恭顺王麾下固山线国安追帝将及，遇白发土人，勒马问曰：『永历去否』？土人曰：『罗江土官接进土司矣』！又问：『去此几何』？曰：『止半日程。但山峻路狭，马不可进』。语未毕，隐入箐中不见。国安视日就西山，遂收兵。协镇马雄曰：『永历在前不满二十里，何以不追』？国安曰：『吾奉令取南宁，不闻令追永历。今日暮马疲，若进土司，倘有折损，是因功而反得祸也』！遂还南宁。

　　永明王过罗江，遇孙可望所遣总兵高文贵、陈□能、狄三品讨皈朝叛夷还，乃相率扈跸；土官侬绍周大输兵饷，王及从官始得食。

　　郑成功攻漳浦，其令降。

　　有出首三皇子在民间者，擒拏至马督府审问。三皇子自书供云：『云庵系崇祯皇帝第三子，名慈焕（史作炯）；年二十岁。兄慈烺，即东宫，同为周皇后所生。弟慈灿（史作照），田妃生。焕居景仁宫，乳母邓、蒋。八岁就外傅，讲读官□□。闯贼犯都时，先帝托予于张近侍及指挥黄贵送周皇亲家，不纳；潜藏民间，为贼搜出，随营到山海关。闯贼战败，携至潼关；随营到荆、襄。遇左良玉战败，贼溃散，即随左营，改姓黄，称为黄贵升。左兵为黄得功所败，黄蜚掳左兵舡，杀贵；张近侍以实告，蜚秘其事。明年五月，得功亡，蜚携走太湖；遇江西乐安王，蜚托之。王携往孝丰，遇瑞昌王；乐安王往闽，以予托瑞昌转藏。九月，诣于潜乡官余文渊家，修称宋座师公子。有湖广人陈砥流，时相亲密。砥流改名李玉台，算命浪迹；得太平府乡友夏名卿重义，即与名卿同至于潜来接。予在陈监生家，监生与文渊说知之而别；予改姓孙，名卿以女字予。四年十二月，余文渊与知县不和，前事遂露；行文太平府，查不获。五年五月朔，予削发为僧，号云庵；或称一鉴、或称起云。砥流亦忽张、忽李，随口应人，浪迹江北各庵。砥流访知宁国府秀才沈辰伯好义，六年七月同予往访，遇于舡中。一老秀才吕飞六善诗文，辰伯即托飞六留家读书。八年闰二月，辞别沈、吕二人，与砥流复到夏家，三月完亲。因夏贫困，自租乡村空房一间居住，度日维艰。四月，与砥流议往芜湖借银二十两买细茶，同徽客汪礼仙往苏州卖。礼仙与常州人杨秀甫、吴中虎邱相识，卖茶毕，同到常州。秀甫言邹介之是好人，到其家住几日；介之又言路迈是好人，即往谒路迈。临行时，送吴中诗扇一，其母送银五钱。在路迈家住几日，将回夏家；不意吴中私作假札贾利不遂，因出首于抚院。抚院差官先到宁国沈、吕二家跟寻，至芜湖即获砥流；予挺身出，随抚院差官起行。于途中遇江宁赵同知、当涂某知县带到太平，随行至江宁』。

　　东村老人曰：『三皇子，定王也。在路迈家，怀远侯一见，言曾侍班识王，此非是。或云出行八年，犹故貌耶！又有疑者：左良玉称兵东下，必喜得王；何故隐名？太湖为安庆属县，黄蜚一帆到海，寻依李监奉义阳王；蜚何故舍皇子而戴宗室？嘻！事固有不可度者，存疑可耳』。  
　 
卷二十二

　　江阴云墟散人李本天根氏辑

　　壬辰（一六五二）、大清顺治九年（永明王永历六年、鲁王监国七年）春正月癸酉朔

　　永明王野次，鲁王次中左所。

　　十六日（戊子）

　　永明王次龙英，抵广南。

　　帝于初三日至皈朝，十二日次富川，十三日次沙斗，十四日次西洋江，十五日次宝月关，十六日至广南府。

　　鲁王定西侯张名振、大学士沈宸荃、兵部侍郎张煌言扈王居金门（金门千户所，在泉州同安县南）。

　　郑成功攻海征，守将赫文兴举城降。

　　二十日（壬辰）

　　孙可望遣总兵王爱秀迎驾，上言：『臣以行在孤处僻粤，再四迎请，未奉允行；然虑圣驾必有移幸之日，所以先遣各营兵马肃清夷氛，道路无碍。广南虽云内地，界邻交趾，尚恐夷情叵测。臣再四思维，惟滇、黔、粤之安隆所为三省会区，城郭坚固；行宫修葺，一切粮储可以朝发夕至，莫此为宜』。帝允之。大清督师陈锦援海澄，郑成功击败。

　　洪天擢复至高州，欲再降大清，求抚四府；为向日受其害者所杀，妻子被掳。潮州守将赫尚久既降大清，复盟（一作萌）异志，知府薛信辰密陈于上官。尚久叛，执信辰；授以伪巡道不从，复遣其子潜出，约总兵吴六奇出师攻城而己为内应。前所密陈藩抚及督笺为尚久所得；尚久大会文武，缚信辰，命斩之。绅士百姓环泣请命，乃暂系狱；家属投井仰药死者五人。越四月，大清兵平潮，斩尚久；信辰得释，奉旨还职（信辰，字侯执，无锡；顺治六年进士）。

　　二月癸卯朔

　　帝于正月二十五日发广南，次童卜；二十六日次晒利，二十七日次鼎贵，二十八日次加浦，二十九日次那年，三十日次侄堂，二月初二日次扁牙，初三日次板屯，初四日次板桥，初五日次峒沙，初六日至安隆所。

　　初十日（壬子）

