<!-- { "loadSidebar": true } -->
　　一、福、唐、鲁、桂诸王皆以藩封建号，亨嘉、慈炎之辈并以宗室起兵。是编必详着其支派世系，一以别伦序之亲疏、一以辨兴复之诚伪；则群臣拥戴崇奉者，不待言而邪正自明矣。然「明史」自天启、崇祯以后，「本纪」不无漏略、「志传」更多矛盾；而群书载记，散见杂出，都无根底。如崇祯十六年张献忠沉雅王华奎于江中，后无传袭；周裔益阳王朝■〈土覃〉无子，国除；辽裔益阳王宪墉薨，亦无传；而野史载楚王益阳屯兵浙江，斥鲁王不当监国，为李长祥诛逐；亨嘉为隆武废杀，不着续封；而瞿式耜遗表云『靖江王父子未曾出城』，野史云『靖江王出走，世子、次子俱缢死宫中』。诸如此类，不可枚举。兹宁从正史阙文，不取浮词傅会。

　　一、姜瓖叛逆本朝，事在西陲，无关南服；以其称亦书永历年号，故亦附见。

　　一、诸臣奏疏，多从节略；间有载全篇者，皆从群书所载，非有去取。

　　一、唐、福王，群书或称王、称帝，概仍原文不改，以存真也。

　　一、编辑之下，偶有臆说，辄书片纸投瓮（原作甓）中。及是编脱稿，出而次第之，得若干则，题曰「读史论略」，附之卷首。非敢臧否前人，亦聊着善善恶恶之意云尔。

　　一、自甲申至壬寅十有九年，辑「纪元续表」；首大清、次庄烈，福、唐诸王并闯、献、金、王、郑成功等并列之；俾其兴亡存灭一览了然，亦是编醒心快目之一助也。

　　一、鲁王薨于金门，前明之子孙尽矣。独郑成功「遗孽」漂泊海洋、巢窟台湾，乘「三逆」之乱寇扰闽、粤，海上讫无宁宇；直至康熙二十二年七月，郑克塽归降，而「僭伪」悉平，皇图混一。因再辑「附记」一卷，以终其事。  
　 
论略

　　有明之亡，亡于流寇之蹂躏乎？亡于逆奄之肆毒乎？亡于庄烈之操切乎？亡于熹庙之童昏乎？皆非也；亡于神宗之怠荒而已矣！神宗以冲年嗣位，得张居正为师相，尊主权、核名实、任将帅、严考成、均徭役、徙边堡、治河决、理漕运：百废俱举。虽一时廷臣恶其专恣，然万历初政，起衰振惰，致国富强；中叶以来，相业莫有过之者。居正既没，帝自以为海宇承平，一切务为苟简：庶官不备，廊庙空虚；静摄深宫，内外隔绝。宠郑妃而国本动摇，遣矿使而变乱蜂起。申时行、赵志皋、沈一贯、方从哲辈相继柄国，俱碌碌充位，无所匡救；遂致职业尽弛，上下解体。言官初为执政所抑，执政继为言官所攻。东林以气节相高，三党以搏击为事。台谏之势，积重不返；门户之祸，与国俱深。卒之天谴迭至，饥馑洊臻；边烽盗警，内外交讧。丧乱之势已成，而帝犹泄泄如故。向使神宗享国复延数载，明之天下宁再传乎？熹庙继立，逆奄煽虐，国家垂尽之元气，琢削无遗。迨至庄烈，本非亡国之君，适当亡国之运。宵旰焦劳，十有七年；身亡国破，社稷丘墟。万世而下，犹曰『亡明者，庄烈也』！呜呼！岂不冤哉！

　　明之公卿勋戚、官绅士庶，殉节者如范景文、倪元潞而下，不满百人；从逆者自魏藻德而下，不止千数！何尽忠者寥寥而降贼者若是之多耶？或以为靖难时杀戮惨酷之报；予不以为然。胜国养士三百年，高爵厚禄尽归科目。即如魏藻德者，庄烈帝亲擢殿试第一，不三年而位至首相；一旦君亡国破，首先从贼，矢口诋先帝无道。若此者，报成祖耶？报庄烈耶？吾恨不得剥藻德肺肝而观其黑白矣！

　　李自成一大伙强盗耳！攻州破省，止掠金银、币帛；城郭人民，弃而不守：纯是明火执仗、打家劫舍行径。游骑至燕都，城不攻自破，渠亦梦想不到。观其跃马弯弓射承天门，坐皇极殿召见百官，一时小人得志，何异狐升御座；迨后屡更即位之期，升殿而眩掉震栗。纵不为吴三桂所逐，亦将拷掠朝官之货赂、搜括库藏之蓄积，捆载而西，藏之巢穴，常为盗魁以没世矣；南面而王天下，岂其志哉！何一时缙绅之士昧于大义、闇于知人，流贼也而视之若尧、舜，强盗也而尊之曰汤、武；如蝇逐臭、如蛾扑灯。投降之戮辱，惨于殉节之死亡；生为叛逆之臣，死为不义之鬼。呜呼！富贵利达而求之于强盗之手，其妻妾固逃窜刑戮之不逮，又何暇羞而泣哉！

　　魏宫人誓不受污，一呼同类而从死者一、二百人；费宫人义不共戴，以弱女子而杀贼帅，以不获歼闯为恨。呜呼！此二女子至今犹凛凛有生气，须眉男子当愧死无地矣！

　　庄烈帝已殉社稷，皇朝定鼎燕京；识者谓南国君臣不籍土归顺，僭号自立，为不知天命，自取灭亡。呜呼！为是说者，诚不读圣人之书，不识圣主之度者也。昔者，狄人伐卫，杀懿公、灭卫国，宋桓公立戴公于曹；狄人侵邢，齐桓公救之，遂逐狄人，迁邢于夷仪。传曰：『齐师、宋师、曹师城邢、城楚丘；邢迁如归，卫国忘亡。凡侯伯救患、分灾、讨罪，礼也』。夫春秋之世，衰乱极矣，当时诸侯尚能兴灭继绝如此；而谓我皇朝圣君贤相，曾齐桓、宋桓之不若哉！初，王师从吴三桂之请，统师入关，惟闯逆是讨，原无利天下之心。迨破走逆贼，礼葬帝后、扫清宫殿、抚辑群黎，方且谋诸燕众，置君而去；而太子、二王并死于乱，议册晋藩。南都适拥立福王；迟至十月乙卯朔，我世祖章皇帝始即皇帝位，颁诏天下，普与民臣更始。由是观之，我皇朝之有天下，犹唐、虞之揖让，非汤、武之征诛也；岂俗儒下士臆见曲舌所能拟议圣主如天之度哉！或曰：『子之说固然矣；然福、唐、鲁、桂皆非少康、光武之畴哉！彼苟且富贵之徒借之居奇，贪瞬息之荣，糜烂其民而不顾，究竟东南半壁尽入版图；何如束身归命、保全首领之为愈耶』？予曰：『子但知已后之陈迹，未审当前之情事也！当闯逆之破燕京也，譬诸富室被盗，屋庐皆毁、阖门尽歼；为之邻者，起而救之，逐盗灭火，殡其遗骸、收入余烬，无所归着。既以义始，宁以利终？籍其货财，有所不忍！彼江、浙、闽、粤，其外府也；为之纪纲者，将尽畀诸邻以图报乎？抑求主人之族属为主人后，保此余业也？至若福王北辕、唐藩殒闽、永历播迁于缅甸、鲁国瓢泊于海崖，有非史、张、何、瞿诸君子所能逆料者。且民心未尽忘明也。始则马、阮乱政，报复私仇；四镇拥兵，草菅民命；二郑恋栈于闽省，沙逆弄兵于滇池；继以城郭如洗，陈、郝劫迁，孙、李构斗，人烟断绝。加之卖官鬻爵，吸髓吮脂；加赋练兵，水深火热：金陵有「北地贩猪」之贼，福京传「清兵如蟹」之谣。我皇朝不忍南人之涂炭，爰兴伐罪救民之师，以慰「后来其苏」之望。然且踌躇邳、宿，憩息钱塘；回翔五岭之巅，溯徊三湘之渚：旅进旅退，养锋待毙。南国君臣倘能恐惧修省，卑辞厚币，割地求和如南唐、南宋故事，岁输贡赋，划疆而守；恭行节俭，绥辑人民：明之宗社，虽至今存可也。其如和、战、守三策举朝不讲，一闻烽警，踉跄奔窜；以天地之大，无所容其身，遁迹蛮邦，玉石俱烬。乃王行之自绝，毋责命于天也。

　　福王立国，无一善政；惟马、阮屡以「三案」挑激圣怒，谋兴大狱，王终不听，人皆贤之。吾以为王惟不听马、阮挑拨，所以不能成中兴大业也。王若果能兴大狱，必先亲统六师，剿绝逆成，光复旧物而有天下矣！夫目击君父之惨死而不思报，尚冀其报数十年前郑氏之仇乎？人目马、阮为巨奸，借「三案」以攻门户；吾直谓马、阮为笨伯，小人枉自为小人而已矣！

　　钱秉镫「所知录」载：『王封德昌郡王时，负博；持福王印质钱以去。居民首诣马士英，士英与王不相识，但据王印所在，即为福王世子；后拥戴正位，邀爰立之功。然犹未能实信王之果为世子也』。据此说，神器至重，解典库以几文钱获之，不经极矣！然阅史私记，其时南都人士有「假皇帝、真太子」之谣；岂秉镫亦有所闻而云然耶？及大清兵济江，福王夜奔太平，弃其母不顾，直以路人视之矣。王铎，藩邸旧臣也，见福王于天界寺，直立戟手，数其罪恶；且曰：『余非尔臣，安所得拜？遂攘臂呼叱而去。由是观之，其君臣、母子，荣华热闹时，未免将差就错；至冰消瓦解后，不觉真情毕露耳。真耶、假耶？惟福王自知之、士英窃疑之、母后知之而不言、王铎言之而不尽；举朝之臣皆梦梦，而都人士且籍藉矣。

　　唐王有利天下之心，依郑氏以立国而无术驾驭之，卒为其所弃。至其宸翰飞腾、纶音焕发，未尝不延揽英才、激劝忠义；而无伊、吕、颇、牧其人。应者皆因好作聪明，空言无实；是非不无倒置，贤否并加赏奖。得其褒美，不足为荣；受其恩宠，亦无大异。是以顽钝无耻之徒进，而贤豪特达者之不至也。较之福、桂王为巨擘；自拟光武，岂其伦欤？

　　诸王鲁藩地势弱小，且又多病，得张、熊为相，朱、王为将，颇着战功；奸宄不进、阉竖无权，廷臣不修门户之隙，民间不闻愁叹之声。故其初政，亦复可观。迨至闽中开衅、荆国叛逆，窜迹海壖，濒于死矣！复得二张、郑、阮诸人为助，时盛时衰、或隐或现；厌厌一息延及数年，亦云幸矣。

　　绍武遇难从容，追配庄烈无愧；不得以四十日天子而忽之！

　　永明姿表非常，贤明素着，似有可为者；无奈优柔不断，政出多门。烽警一闻，走而不守。瞿式耜涕泣挽留，终于不听；其势不止至缅甸不止也。惜哉！

　　史可法忠有余而才不足。立君置相，事更有大于此者乎？乃人言「不可」则弃之，人言「可」则奉之。士英朝以入，则可法夕以出；枢辅大柄，拱手让之。不思督师淮、扬，如可专制自为，亦焉用彼君相为也！且分设四镇，不置之大河南北，而仅仅列诸淮、徐、邳、泗，已无远大之图；未杀一贼、未复尺土，先晋五等，遂成饱扬之势。卒之兵民相斗不能辑，藩镇跋扈无以制；内掣肘于马、阮，外拘键于高、黄。左兵东下，诸将南奔，黄河一带，十里空营；以致大清兵掉臂入城，扬破援绝，身死而国随之，良可悲悼！间尝论之：自古亡国之君，莫闇于刘禅；虽有诸葛武侯之才，不能保其覆亡。而况才不如武侯，所事者更出刘禅下，虽至愚亦知其无及矣。知其无及而犹事之，非所谓「鞠躬尽瘁，死而后已」者耶！度其审处，慎无以成败议史公哉！

　　高弘图正色立朝，辨邪正、综名实，不激不随，颇得相体。姜曰广劲骨戆性，守正不阿；扼于憸邪，愤懑叱咤，少休休之量。吕大器乃心潞藩，福王之立非其素志；与曰广攻士英不胜，率先去国。张慎言秉铨持平，端方谅直，难进易退；有古大臣风。之数臣者，际承平之世，咸收佐理之功；当危急之秋，俱少拨乱之略！

