<!-- { "loadSidebar": true } -->
　　鲁王加张国维太傅，赐上方剑，总统诸军。时兵马云集，人治一军，不相统属，部曲骚然。国维疏请于王，谓『克期会战，则彼出此入，我有休番之逸；而攻坚捣虚，人无应接之暇：此为胜算。必连诸帅之心化为一心，然后使人人之功罪示为一人之功罪』。故有是命。

　　御史李长祥疏请监国亲征云：『以十万兵守绍兴、十万守江上，再以方元科为先锋，督二十万过江；若北兵来，浙东与战、浙西进攻：此为长策。今以绍兴为行宫安卧，江上四、五百里防御，何日是了期！况一处溃，则四、五百里皆溃；欲成大事难矣』！有旨：命议奏。然莫有任者，议遂寝。

　　唐王命曾樱太子太保、吏部尚书、文渊阁大学士。

　　鲁王督师张国维树木城于沿江要害，联合方国安、王之仁、郑遵谦、孙嘉绩、钱肃乐诸营为持久计。

　　诸将列兵江上，分地戍守：国安当七条河、之仁当西兴、遵谦当小亹，嘉绩、汝霖、肃乐当瓜里。

　　大清江阴县丞卞化龙着乡民舁尸城外，垒聚焚毁；道旁白骨如山，俱命掩埋。传示远方难民，进城复业。

　　唐王进叶廷秀兵部右侍郎。

　　贵州巡抚范矿进拱戴疏；王以矿不受靖江王伪诏，且厉兵固圉，嘉其忠义，加右都督。

　　遣锦衣卫康永宁航海乞师安南；风逆，自崖而返。

　　李自成屯九宫山，留李过守寨，自率二十骑略食山中。村民方筑堡，见贼少，争前击之；人马俱陷泥淖中。自成脑中锄死；剥其衣，得龙袍、金印，眇一目，村民乃大惊，谓为自成也，献其首于何腾蛟。时大清兵遣识自成者认其尸，朽莫辨；获自成从父伪赵侯、伪襄南侯及自成妻妾二人，金印一；又获伪汝侯刘宗敏、伪总兵左光先、伪军师宋献策。于是斩自成从父及宗敏等于军中，牛金星、宋企郊等皆遁亡。

　　自成过通城，命其下四十八部先发，自率二十余骑登九宫山觇形势。与金住僧，命炊饭；僧疑为逃将有重赀，窃下山语。村民竞持锄梃上山，乱击之，立毙。解其衣，中有金龙衣；箭镞集于目：乃知为李自成也。截其首，献诸何腾蛟。时相随参将张双喜驰马先逸，报知寨中；刘伴当驰马呼曰：『李万岁被乡兵杀死，二十八骑无一存者』！阖营聚哭。李过勒兵随赴，夺其尸；灭一村而还。缚草为首，以衮冕葬之九宫山下（「绥史」）。

　　「绥寇纪略」云：九宫山一名罗公山，山有玄元皇帝庙。村民赛会以盟，谋捍卫闾井。自成止以二十骑从，又呵止之山下；而单骑登山。入庙见帝像，伏谒；若有物击之者，不能起。村民疑为劫盗，取所荷锄碎其首。既毙而腰下见金印，具有非常衣服；大骇，从山后逃去。二十骑在山下讶久不出，迹而求之，已血肉离分矣。岂山神社鬼，咸思剪其凶慝而假手野夫以毙之欤！

　　大清兵攻泾县；城破，赵浣初死之。尹民兴走免，吴汉超慝华阳山中。

　　初六日（甲寅）

　　大清执福王、潞王北去。

　　豫王班师，以弘光帝及太后、潞王、太子北行。

　　武进奸民效胡服，驾巨航至江阴；假称大兵，搜取民间桌椅、器皿及诗画、文具等物，城中为之一空。又有贪弁借拒敌生衅，索诈良民；敲骨竭髓，尽剥膏脂：此又屠城后一大劫也。

　　大清督兵张天禄入徽州。至新岭，方造饭，天禄假寐，梦旌旄拥一赤面多须者、又两白面者，戒张曰：『汝此行慎勿杀人！若杀人，令汝不得善归』！张悚然而寤。比到岭下，有越国汪公庙。张入庙少憩，见神像即梦中所见者；益惊惧，敕军中不得焚杀。因问土人：『汪公何神也』？曰：『唐时保障六州者也』。张曰：『今犹见梦，可谓灵爽矣』！面白者：一为程忠壮公、一为某神也（「讱庵偶笔」）。

　　常熟兵后，邑人已剃发。徐怿湛然如常，呼妇共弈；家素贫，妇方屑麦为饭，不肯应；强之终局，叹息而起，阖户自经。题诗几上，言己不屈二姓也（怿，字瞻淇）（冯班）。

　　鲁王进熊汝霖兵部右侍郎。

　　十一日（己未）

　　唐王以林兰友，为太仆少卿（兰友，字翰荃，仙游人，崇祯四年进士；官光禄寺署丞）。

　　原任太子太保、工部尚书翁正春孙男某进所藏「国朝实录」一部，自高皇至显皇帝十有二朝。

　　谕左佥都御史熊开元曰：『宣德达情，全藉巡方御史。近来积弊因仍，贪者攫取工、傲者喜逢迎；以致民穷无告，盗贼繁兴，殊可痛恨！卿还严访详谕，务令激扬得法，吏畏民怀。有不称职的，即参来重处』！开元请特设建言簿，以壮敢言者之气；从之。

　　广西桂林等府、州、县进贺监国登极表四十六道；王念其路远迟延，不罪。

　　鲁王赠唐自彩太仆寺卿，谥「忠愍」，予祭葬；荫一子入监。

　　兵部主事署余姚县事王正中进某所造「监国鲁元年大统历」。

　　十九日（丁卯）

　　鲁王授高岱职方主事（岱，字鲁瞻；会稽人）。

　　唐王谕：榆林佥事郭应响〔谥〕「忠烈」，赠太常卿；附祀西郊二周忠烈祠。

　　始议行保甲法。闽县一百八铺、侯官一百三十二铺，令各户自备利器，以戒不虞，并互察奸究。逐铺换补栅隘，十家设一储水具以防火患。张肯堂为巡抚时，尝行是法；至是，再重申之。

　　谕督剿蜀寇大学士王应熊曰：『辅臣密勿重任；出总军旅，原非常之艰难、托非常之亲信。当使万里之外，宛如咫尺纶扉。朕以臣民拥戴，继统危微；倚卿元老，如身有臂。祖宗疆宇凡有未复，即朕躬之有罪，亦耆老之深羞。朕或用人行政之不善，卿当有闻即告。况四川为卿之桑梓、朕之版图，大小文武举用，一以委卿；一切军民机务，即假卿便宜』。

　　广信同知胡甲桂，字秋卿，昆山人；以乡试副榜，贡入国学。历官永州同知，道梗不赴；改广信。至则南昌、袁州、吉安俱失，广信止疲卒千人，士民多窜徙。会黄道周至，相与议城守。

　　二十四日（壬申）

　　大清兵间道袭绩溪，金声被执；与门人江天一偕赴江宁。

　　徽州黄澍先降于大清，至是全发来归，诡自托于声；声信面授之兵柄。澍乃阴间声左右，俾各离心。大清兵从宁国山中间道来袭，内外合应；城破，声被执。大帅购天一甚急，天一知事不可为，遽归；属其母于弟天表，出门大呼曰：『我江天一也』！遂被执。有知天一者，欲释之；天一曰：『若以我畏死耶？我不死，祸且族矣』！遇声于营门，声目之曰：『汝有老母在，不可死矣』！谢曰：『焉有与人共事而逃其难者乎！公幸勿为吾母虑也』！同声行至石壁间，笑谓声曰：『一泓清绝，洵足怡人』！意欲声同尽此也。声曰：『丈夫死则死耳，当与天下共见之』！遂偕赴南京。

　　初，声起兵，籍诸义土名；及败，声惧祸之延，以语记室王世德曰：『急毁之』！世德曰：『世德幼孤，蒙受室；幸得从公死义，所获多矣。请为公诉之天帝』！遂抱籍投井死。

　　大清兵入徽州，乡里中有邵千金、曲粿时二人，皆千夫敌也；与战于高坂桥。曲粿时深入，邵千金奋双刀救之，人马辟易；已得时，将共返。时曰：『何不乘势再入』！会黄劬庵领兵至，横截之；二人皆死（「翠谷私笔」）。  
　 

卷十三

　　江阴云墟散人李本天根氏辑

　　乙酉（一六四五）冬十月己卯朔

　　大清兵取婺源，胡海定徒步六百里至广信乞援于黄道周。道周叹曰：『君一致仕令耳，犹仗节若是』！引满酌之，立发援师。海定归，语人曰：『黄公长者，顾爱克厥威，奈何』！抵家，与母张氏别，移家远地；乃复出。时海川兵绝大清兵粮道，大清兵退。海定复攻婺源，杀其所置官吏。

　　李自成既死，其将刘体仁、郝摇旗等以众无主，议归何腾蛟；率四、五万人骤入湘阴，距长沙百余里。城中人不知其来归也，惧甚；黄朝宜即引兵还燕子窝，傅上瑞请腾蛟出避。腾蛟曰：『死于左、死于贼一也，何避焉』！长沙知府周二南请往侦之，以千人护行；贼谓其迎敌也，射杀之，从行者皆死。城中益惧，士女悉窜。腾蛟与意旷谋遣部将万大鹏等二人往抚，贼见止二骑，迎入演武场，饮之酒；二人不交一言，与痛饮。饮毕，贼问来意；答言『督师以湘阴褊小，不足容大军；请即移长沙』！因致腾蛟手书招之曰：『公等归朝，誓永保富贵』！摇旗等大喜，与大鹏至长沙。腾蛟开诚抚慰，宴饮尽欢，犒从军牛酒；命张先璧以卒三万驰射，旌旗蔽天。摇旗等大悦，招其党袁宗第、蔺养成、王进才、牛有勇皆来归；骤增兵十余万，声势大振。

　　靖江王将逼广东，总督丁魁楚飞章闽中，即发兵西上梧江。参将何兆宁悉藏哨船，以渔艇数十溯流火攻，破之。

　　唐王超擢西安知县伍经正为衢州知府（经正，安福贡生）。

　　以李向中为尚宝卿。

　　靖江王既为何兆宁所败，调狼兵又不至，彷徨江上；所部兵皆小棹，丁魁楚以巨舰乘之，一鼓而全军尽歼。亨嘉与前锋严天凤等十余人驾小塘舟飞渡入桂林，坚壁不出。

　　「甲乙史」云：南京失守，丁魁楚即潜通靖江王，约期定计下广举事。靖江果以桂林推官顾奕为相国、临桂知县史其文为太司马，直抵肇庆；魁楚已拜隆武登极诏，随驾大炮碎靖江舟，袭取其所载金银、珠宝无算（其文，溧阳人；天启辛酉进士）。

　　南、赣、汀、韶地界三省，有阎王总猪婆营贼巢于帘子洞，出攻归化县。适兵部张应星奉使过其地，与县令华廷献固守；贼天车来攻，应星以冲木御之，贼退。守道于华玉率兵至，贼诈称乡兵，邀于路；廷献急持书告之，贼已出不意进击。华玉下马杂稠人中奔至城，城门闭，缒之再堕，臂伤；怒甚，责廷献不救，夺其印，委主簿。俄文庙灾，托词修庙助饷，括邑金殆尽；民之苦道，更甚于贼矣。华玉揭廷献于巡按高念东，应星亦飞章劾华玉；华玉薄罚，廷献加衔候考（廷献，字修伯，号淡甲，无锡人；天启七年举人）。

　　天车上如方栅，容四十余人；下如车轮，数人推而前。高与城齐，生牛皮障其外，火不焚、镞不入：此西贼最狠伎俩。然有四围而无上盖，城上飞石瓦砾可击。冲木大径尺，上如「丁」字形，旁有两耳。系索置堞间，使数人守索；候天车近城数尺，一呼而上，则栋摧辕折。贼车逼城必发矢炮，守者以团牌架隔，方可用力。冲木，贼初以虚声恐喝；近城，则矢炮齐发，而炮发则反风击车，城上瓦石交下，或中肩、或伤额，贼遂弃车走。

