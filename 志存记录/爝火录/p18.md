<!-- { "loadSidebar": true } -->
　　陈方策塘报曰：『贼之假仁假义、伪示伪牌，只可诱人于暂，而不能愚人于久。按彼前言，前后矛盾；民罹其殃，必恨其诳。诳，可图也。贼自入关以来，只经宁武、榆林两战，从兹已往望风溃附，错认无敌，其志多骄。骄，可图也。陕西据险，赖有河南为屏翰；京师居重，赖有山东为咽喉。今河南残破，赤地千里；山东荒旱，寸土不毛：得其地不可食、得其人不可用、得其城不可守。燕、秦孤注，强卤为邻；唇亡齿寒，其势大虚。虚，可图也。东南岁输粮米数百万、金钱数百万以供京边，动称不足。今我粮运银运尽行南还，贼将恃仓之余粒、拷索之余金为泉源乎？贼其饥与贫矣。饥与贫，可图也。王不成王，霸不成霸，既失贼众共图天下之望，又辜我朝群归真主之心。封赏不定，彼之师武臣怨矣，怨则生疑。诟谇频加，我之士大夫羞〔矣〕，羞则成忿。疑与忿，可图也。我太祖高皇帝扫荡胡元、统一区宇，其得天下也至正至公，昭垂万古，岂其中兴反出汉、唐、宋下？彼无识者流，见一旦都城失陷、人民破伤，苟且求生，顿灰其恢复之念。静言思之，良可寒心。惟是近岁以来，资格之限太峻、文武之途太分、城府之见太坚、水火之争太盛，靖共之谊未免或疏；成效罔臻，致有今日。兹者，英贤当路、忠愤同心，一鼓献功、千秋照策，谅无难痛涤肺腑，先国家之急而后私仇也。此我之可图贼者也。举天下之大，贼仅窃我之十二（一作十之一、二），我犹居十之八、九。且贼瘠我肥、贼寡我众、贼愚我智、贼饥我饱、贼边我腹、贼逆我顺、贼嬉我怒，诚歃血誓师哭而祭旗，呼朝野之聋聩而醒之、揽草泽之英雄而用之，伺贼之疑似而间之、乘贼之罅隙而攻之，散贼之党以收之、阨贼之吭以困之、捣贼之巢穴以牵制之，无遗种矣。此我之可图贼者也。我之文武诸僚及士庶人恬于降附者，谓贼为王者之师，且旦晚一统也；既见其所作所为，则未尝不悔也。我诚宽其偶错，与以更新，传檄京边、行间、郡邑，责之大义、动以荣名；彼粮草火药不可以然乎？贼将伪官不可以杀乎？沿山土寇不可以招之建功乎？漕河浅水不可以决之绝运乎？此我之可图贼者也。贼无他伎俩，到处先用贼党扮作商贾，同口一词接续传布，说贼不杀人、不爱财、不奸淫、不抢掠、平买平卖、蠲免钱粮，且将豪富之家银钱分给贫苦百姓；敬重斯文秀才，迎之者先赏银币，嗣即考较，一等作知府、二等作知县。时复见选来道府县伪官各系山、陕西秀才，益信为然。于是凡无赖秀才，皆指望做官；无知愚民，皆指望得钱；拖欠钱粮者，皆指望蠲免；市井无藉，皆指望乘机窃发：讹以传讹，众以惑众。即行路之人，真正见贼所为、遭贼所害者，又恐贼众四布，不敢举实情相告，且不得不含糊答应。间有一、二举实情以告，彼地方愚民方且望贼如云霓而莫之信。坐是贼计得遂，贼胆弥张，只以二、三人或四、五人便来到任；蚩蚩者误相欣附，而藩将守令见事不谐，辄闻风先遁。使有一、二识力长贰及绅矜辈慷慨晓陈顺逆祸福、安顿穷民、解息纷讹、捐助城守，贼自难行其诈矣。且贼无上下之别，其极尊伪官与其兵丁皆席地并坐、戏谑打骂，犹然作贼时行径。又不识字，其伪敕谕亦多别字：如「废弛」讹「费施」，「事务」讹「事鹜」。有户部郎中吴篪者为贼用，复其官；每点其名，则曰「吴虎、吴虎」。闻者窃笑』。

　　十三日（庚午）

　　李自成亲部贼十余万，执吴襄于军，东攻山海关。牛金星居守，诸降人往谒，执门生礼甚恭；金星曰：『讹言方起，诸君宜简出』！由是降者始惧，多窜伏矣。

　　自成与刘宗敏等九帅率兵四十万（「大事记」作六万），挟东宫、永王、吴襄出正阳门东征，留一东伪李都督与牛金星居守京师。

　　李贼乘走骡，东宫衣绿，随李贼后；马尾相衔，不失寸步，有督押者继其后。

　　十四日（辛未）

　　西长安街有覆黏贼刘宗敏伪示上，内有「明朝天数未尽，人思效忠；约于本月二十日立东宫为皇帝，改元义兴元年」。伪李都督察访，了无迹迹。先是，有私示揭于通衢，宗敏收揭示处居民数十家骈戮之。此示黏于黄墙上，左右俱无居人，法无所施。但密闻诸李贼云。

　　山东高苑知县苏芳（一作方），阴养死士二百人，图南渡（方，秦之汉中人；颇有智略）。

　　吴三桂痛哭誓师，刻期剿贼，军声大振。

　　李自成悉镕所拷索金及宫中帑藏器皿，铸为饼；每饼千金。约数万饼，骡车载归西安。

　　内库有镇库金银，皆五百两一锭，镌有「永乐年」字。每驮二锭，无物包裹，黄白溢目。其寻常元宝，则贮搭包。自初十日即有载解，至十六日，以千驮计。

　　贼拷索银七千万，侯家十三、奄人十四、官十二、贾商十一。宫中内帑以及金银器具、鼎耳门环、细丝装嵌，剔剥迨遍，不及十万。贼声言得自内帑，恶拷索名也。铸钱不成、铸金玺又不成，乃镕饼。每饼千两，窍其中，贯以铁絙。凡数万饼，括骡车驮载归陕西。常曰：『陕，吾父母国，形胜之地，朕将建都焉。富贵归故乡，虽千燕京岂易一西安哉』（「后盐录」）！

　　贼入大内，括各库银共三千七百万、金若干万。其在户部者，外解不及四十万、捐助二十万而已：此城陷后存银之大较也。呜呼！三千七百万，捐其奇零，即可代两年加派。乃今日考成、明日搜括，使海内骚然而扃鐍如故，策安在也？先帝圣明，岂其见不及此！徒以年来外解艰难，将留为罗爵掘鼠之备，而孰知其事势之不相及也。吁，亦可悲矣（杨士聪「核真略」）！

　　贼遁后，大仓库尚余二十万、大内亦未尽罄，皆为大清所有。计贼每日所运何止千百万，而尚有存者；乃知北都物力原非不足，特不善用之耳！

　　李自成前锋四万先及关，吴三桂与之十三战，胜负相当。

　　初，敌破京师，精锐不过数万；所至虚声胁下，未常经大敌。既饱掠思归，闻边兵劲，无不寒心。三桂悉锐出战，杀贼数千人。蜀人谋拥蜀王至澍监国，四川巡按刘之勃不可，乃止。

　　时张献忠大破川中郡邑，又闻都城失守，人心益汹惧。举人杨锵、刘道贞等谋拥蜀王监国；之勃不可，跃入池中，议乃寝（至澍，蜀献王十世孙。之勃，字安侯，凤翔人；崇祯七年进士）。

　　番禺罗宾王闻京师陷，与博罗韩如琰招结罗浮义士勤王；制檄文榜示通衢，情词悲状激切，读者无不垂涕。当事者忌之，下之狱；久而得释（宾王，字季作，万历乙卯举人，官南昌郡丞。如琰，亦举〔人〕）（王准「岭南诗纪」）。

　　山阴刘宗周闻京师陷，恸哭徒步荷戈，诣杭州责巡抚黄鸣骏发丧讨贼；鸣骏以镇静为言。宗周勃然曰：『君父变出非常，公专阃外，不思枕戈泣血、激厉同仇，反借口安民，作逊避计耶』？鸣骏嗟嗟。明日，复促之；鸣骏曰：『发丧必待哀诏』。宗周曰：『嘻，此何时耶？安得哀诏哉』！鸣骏乃发丧。哭临毕，宗周问师期；鸣骏以甲仗未具对。宗周知其不足有为，乃与故侍郎朱大典、故给事中章正宸、熊汝霖召募义旅；将发，而福王起宗周故官，乃止（宗周，字起东，万历二十九年进士。官左都御史，以直谏斥归）。

　　李自成东攻山海关，以别将从一片石越关外；吴三桂惧，乞降于我大清。

　　自成大队至永平。三桂兵少，结虚营于关外，多树旗帜，使士卒入城饱食。顷之，贼薄外营，杀营中老弱，长驱城下，围之数匝；又从关西一片石出口，东突外城，薄关内。三桂见贼兵势大，难与争锋，前已请兵大清，至是趣之至。摄政王与英、裕二王发兵十余万，将欲南下，途遇三桂使，疑之；与二王计曰：『岂三桂知我南来，故设此计诱我耶？且吾三围彼都，不能遽克；自成一举破之，智勇必有大过人者。今统众亲至，志不在小，得无乘胜窥我辽东乎？不如分兵固守四境，以观动静』。时三王咸有惧色，遂顿兵不进；驻营于欢喜岭，高张旗帜、休息士马，遣使往三桂营觇之。三桂复遣使数辈请，而摄政王犹未即行。使者相望于道凡八往返，而全军始至，共十四万骑。三桂遂突围出外城，驰入摄政王壁，髡首称臣；以白马、乌牛祭天地，歃血、斩衣、折箭为誓。三桂自为前锋，摄政王总重兵居后队。英王张左翼，统二万骑从西水关入；裕王张右翼，统二万骑从东水关入。于是三桂复入关，尽髡其居民，开关延敌。然迫于战期，兵尚未尽剃发；恐其无辨，夜半密令军士以白布裂为三幅，缠于身以为记，约满兵见白布者即勿战（摄政王，名墨勒根；裕王，名多多）。

　　京师生员陈正国与母朝夕相持而泣者匝月，并缢死；弟正仪、正中亦死（「忠贞轶记」）

　　贼遣牌各府州县出示，索民间捐助粮米、草料。

　　贼以王道成充青州防御使，单骑而来。城中人皆请命，相视不敢动（道成，山西平阳人，癸未进士；降贼）。

　　流贼张献忠陷涪州。京师凶闻至蜀，四川巡抚龙文光已受代；旧抚陈士奇将行，自以为知兵，必报国雠，遂留驻重庆。遣水师参将曾英击贼于忠州，焚其舟；遣赵荣贵御贼于梁山。献忠由葫芦坝，左步右骑翼舟而上；二将败奔，遂夺佛图关，陷浯州（士奇，字平人（一作云甫），漳浦人；天启五年进士）。

