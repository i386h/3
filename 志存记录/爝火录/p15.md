<!-- { "loadSidebar": true } -->
　　按程源一未授官之新进耳。揆策立言，动中机要；直气敢诤，不避危祸。初见三秦失守，上防河剿寇疏；略曰：『臣闻居得为之地，尽瘁以靖乱者，大臣之事也；居不得为之地，忘身而进言者，小臣之心也。昔汉当承平之世，书生贾谊犹痛哭流涕以请。况天下乱形已成，民心将二矣；漕粮将乏，外解将不至矣；贼将逼关、寇将渡河，神京孤注矣。言战无以为战，言守难以为功也（一作守也）！臣以为及此时而一一速图之，犹能自立也。能自立，然后可以议恢复。此机一失，如既烬而责救火也；则东南西北之局俱无处矣。此臣所以痛哭而请也。其一曰：今逆贼之据秦而下我严城之速也，假仁义以诱之也。其实小民受国家三百年培养以来，以榆林之战推之，未尝一日忘本朝也（一作其心何尝一日忘本朝也）；迫于死而动于利耳！我诚收民心，岂在乎虚文哉，必有实政以感之。陛下诚能下尺一罪己之诏，且分别东南境土，凡被寇之地暂免正供，现在之地量免加派；则小民且曰国家多事如此，而犹我民之依依也，必感奋死守矣。况楚、豫民已剥肤，急追逋逃，未必应也。山右为神京三辅，过督之思走险矣：则民心当收者一也。其二曰：民志定能效死勿去，而后可以言御寇。御寇不可浪战，计必防河。然二千里之河，岂能处处而防之？非均酌道里、分屯扼要如长山蛇势不可。然而太分则力单、太远则缺多，相去寥阔，无从照管。计必沿河一带多设烽火，如戚继光传炮之法可也。而接应巡逻，又当多建飞舸，大设火箭神枪于上。结水寨为犄角，则往来捷足（一作疾），可以救援、可以截杀，于以击半渡而备不虞，庶无误也：则防河宜备水战者二也。其三曰：河防备又当谋善后。夫孤军河上、后劲无间，古者行师大忌也。是必设重兵于太原、衡阳之间（一作太原、平阳之间），为声势应接之计焉。盖太原东控井陉，南接（一作摄）沁水接壤平阳，西北邻延绥、大同，京师之藩蔽也。而平阳之西南俱界黄河，东引泽州、北阻汾阳，又太原门户也。诚当用宿将、练土兵、积粮蒭、增楼橹、具火攻，为必不动（一作可动）之势，以为河上声援；而防河之师，庶有据尔。由此而山右郡县城守戒严亦如之，则金城百二矣：故河北之守宜详者三也。其四曰：守既备而后可以议攻。请召天下之兵，捐各省之粮以给之。盖各省之粮，与其阻于贼而不能入，不如即以之办贼。然而兵有奇正：固原者，抉贼之腹心者也；宁夏、甘肃者，拊贼之背者也。所当即布明纶，遣使悬赏，指授方略，冒险以固其心者。汉中者，川陕之襟喉、贼之后门也。所当速召两川之精锐且屯且攻，以牵其后者也。东都河南者，贼之左腋。所当剿降土寇、安集遗黎，设镇将于汴、楚之间，俾之练土著、备阨塞、给牛种、广屯田，以封潼关者也。夫我患饷，彼亦岂能空腹而战哉？惟其如是，而贼后不敢窥川、前不敢渡河，左右不能越楚、豫一步；坐数十万乌合之众食于一隅，自毙之道耳！我乃用间出奇、内外夹剿，一鼓而歼之，此百不失一之算也：故能守而后能战者四也。至于淮上设兵，南近北远，当于济南驻兵以防阻隔，亦为要着』。疏入，不省。时侦探不实，即真、保之间全凭往来之口，道路讹风影莫定。源又洒涕为宰相言：『贼之行止未可知，又何以探贼之虚实也。宜出重赀，募死士为间，设搪马以俟贼势』（俟作伺）。亦不省。又以策干司马曰：『夫贼之云翔而不敢下者，畏宣、大二镇之议其后也。速置兵真、保，声言捣太原，犹可以壮宣、大之援而分贼之势；今奈何泄泄从事也。恐过此以往，如从枕席上行师，此时直可痛哭矣』！亦不省。是时中堂相聚，犹然谈笑若平日；司马无他布置，但沿街摆炮设兵、扎营各胡衕口，日至城头悬帘以待贼至而已。京师兵饷匮极（作竭），士气沮丧。源度必不能守，遂因修撰杨廷鉴说阁臣魏藻德曰：』东南一线，惟山东耳。刘泽清虽在，恐不能为皇上通此气脉。昔赵鼎赞高宗亲征，犹以张浚来路为至尊去路。盖国家大计，当图万全；而神京坐隔一隅，诚不可以陛下孤注也。莫若以曹友义建牙济南，端使接连东北；此国家门户，相公速速留心』！藻德以天津方倚友义，议又格不行。后贼攻大同，畿辅震动；源造宰相曰：『辅臣李建泰今何名住河间？标下总兵马科尚有现兵万人，速请辅臣同赴居庸与唐通协守，犹可以镇抚。万一而京营兵心不可恃，当请至尊亲出一慰劳之。若有颜常山之至诚，未必士气不奋也』。终不听。源与所知剔痛南行，一路逢地方将吏，无不感发其忠义之心。又以书抵通□向列星，劝其督运入城，交欢镇道，激士死守，以分贼向。亦不报。源舌敝唇焦（一作舌敝颖秃），血泪欲枯，当事者无一见听。呜呼！使其时上下有此数十人早图急捍，亦何至败裂若此哉！

　　初二日（己未）

　　魏藻德死，贼复逮其子追征。诉言家已罄尽，父在犹可丐门生故旧；今已死，何所贷？贼挥刀斩之。

　　伪顺天府尹王则尧考生员百五十人，送吏政府除官。首题「天与之」，银工弟王明考取第七名，选伪四川资县令。

　　前豫楚总督任溶降贼，授伪四川防御使。

　　刘明偀派饷一千，即日完足；授伪四川夔州佥事。

　　故兵部右侍郎徐人龙讨贼檄曰：『逆〔□〕无天，长驱犯阙；主忧臣辱，义不俱生。泣血勤王，冀灭此而朝食；毁家殉国，忍坐视以偷安？但若无饷无兵，空拳奚济？若能同心同力，举义何难！凡属大明衣冠，孰甘蠢逆臣仆？义旗迅扫（一作指），誓清西北面之尘；忠勇传呼，奋吐东南方之气。诚邀灵于天地，决无圣主不中兴；祈默佑于祖宗，岂少忠臣共光复！敢告同志，速定合谋』！

　　贼遣兵据长垣，设伪官。乡绅王家桢谋举兵诛之，未发，为贼所觉，与子元炌并自经死（家桢，万历三十五年进士，总理河南、湖广、山西、陕西、四川、江北军务）。

　　宋献策出遇李岩，散步而行。适见二僧设两案供养崇祯灵位，从旁诵经礼忏；降臣绣衣乘马呵道而过，竟无惨戚意。岩曰：『何以纱帽反不如和尚』？献策曰：『此等纱帽，原是陋品；非和尚之品能超于若辈也』。岩曰：『明朝选士，由乡试而会试、由会试而廷试，然后观政候选，可谓严核之至矣。何以国家有事，报效之人不能多见也』？献策曰：『明朝国政，误在重制科重资格。是以国破君亡，鲜见忠义。满朝公卿，谁不享朝廷高爵厚禄？一旦君父有难，各思自保。其新进者盖曰：「我功名实非容易，二十年灯窗辛苦，才博得一纱帽上头；一事未成，乌有即死之理」。此制科之不得人也。其旧任老成又云：「我官居极品，亦非容易；二十年仕途小心，始得至此地位。大臣非止我一人，我即独死无益」！此资格之不得人也。二者皆谓功名爵位是己所致，所以全无感戴朝廷之意；无怪其弃旧事新，而漫不相关也。可见如此用人，原不显朝廷待士之恩；乃欲责其报效，不亦愚哉！其间更有权势之家徇情而进者，养成骄慢，一味贪痴；不知孝弟，焉能忠义？又有富豪之族从夤缘而进者，既费资财，思权子母；未习文章，焉知忠义？此近来取士之大弊也。当事者若能矫其弊而反其政，则朝无幸位而野无遗贤矣』。岩曰：『适见僧人敬礼旧主，足见良心不泯。然则释教亦所当崇欤』？献策曰：『释氏异端之教，邪说诬民，塞充仁义。不惟愚夫俗子，惑于其术；乃至学士大夫，亦尊其教而趋习之。偶有愤激，则甘披剃而避是非；忽值患难，则入空门而忘君父。丛林宝剎之区，悉为纳叛藏奸之所（一作薮）。君不得而臣，父不得而子；以布衣而抗王侯，以异端而淆正教。情慢之气（一作风），莫此为甚！若谓诵经有益，则兵临城下之时，何不诵经退敌？礼忏有功，则君死社稷之日，何不礼忏延年？此释教之荒谬无稽，而徒费百姓之脂膏以奉之也。所当人其人而火其书，驱天下之游惰以惜天下之物力，则国川足而野无游民矣』。岩曰：『军师议论极正。但愿主公信从其说，痛洗积习之陋，诚天下国家之幸也』！语毕，各归营。

　　按此论虽出诸流贼，议明末弊政，言言切实；固不可以人废言也。

　　初四日（辛酉）

　　大风飘沙如震号，日色黯淡无光。都城内外黑气蒙隐不散，皇极殿作白色。伪礼政府巩焴焚太庙神主，迁太祖主于帝王庙。

　　山东郡县，寇盗充斥；临济、盐河、济南尤甚，行道不通。

　　贼遣伪官至新城，故御史王与胤与妻于氏、子诸生士和，登楼自经死。士和妻张氏，于十五年□破先自经死（与胤，字百斯，崇祯元年进士）。

　　与胤将浮海，行至利津，盗阻，命仆购水片；仆进伪者，服之不死。回舟归里，自撰圹志，暨妻子登楼同缢。葬之日，观者千人。伪县令贾三俊闻之亦来观，众争持土石击之；三俊弃县印遁去。从子士祯，刻其遗书。

　　贼遣使招降山东巡抚丘祖德，祖德斩之，谋发兵拒守。会中军梅应元叛，部卒索印，祖德乃南奔（祖德，字念修，成都人；崇祯十年进士）。

　　伪掌弘文馆教习庶吉士何瑞征到任，移家院署；乃修故事旧庶常被留及新改裴希度等各输银送伪禁衣卫办席，请牛金星至署到任。

　　贼又驰檄招左良玉、高杰、刘泽清等云：『大顺国王应运龙兴，豪杰向附。唐通、左光先、刘超、刘越等知天命有在，回面革心；朕嘉其志，俱赐采缎二十疋、黄金二十两、白金四十两。所将士卒，先给四月粮，俟立功日量功升赏。抗命周遇吉等身具五刑，全家诛戮。刑赏昭然，判若黑白。尔等当审时度势，弃昏就明以保令名，功垂奕世。孰与弃身逆命，妻子戮辱，大福不再，后悔噬脐！檄到须知』。

　　新会俞志虞，字际华；崇祯间进士，授顺庆推官。行取入京，升御史，巡关。旋闻京师陷，即自缢。幼子抱而解之，叱曰：『忠孝一致，我不忠、汝即不孝』！幼子曰：『惟欲父知皇上存亡耳』！及得皇上殉社稷报，至东门缢于驿馆。

　　贼迁帝后殡于昌平；昌平士民启田贵妃幽宫，奉帝后合葬。

