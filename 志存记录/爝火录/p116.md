<!-- { "loadSidebar": true } -->
　　「所知录」云：得仁幕客曹子悦与声桓幕客吴道周同欢金、王反正，黎士彦又因南昌乡绅万翔以通于二客，共成其谋。

　　金、王割辫后，旧时衣冠久易，仓猝不具；尽于优伶箱中取之。一时唱导威仪，无异前代；乡民拥观啧啧。惟视其翅间前后，皆秃无鬓耳。

　　黄天雷妹有殊色，得仁为之心死而王体忠亦欲之；故构体忠于声桓杀之而夺其军，并纳天雷妹。天雷妹，寻以不良死。已而追悔，怜恤之；乃厚遇天雷，凡事咨而后行。诸奔走求官者□就天雷，其门如市。

　　金声桓以中军宋奎光为左军都督府都督佥事、书记吴尊周为江西巡抚、得仁书记陈芳为江西巡按，私人遍布寮署；而诸客首言明事者俱不录，唯陈大生、黎士彦、林亮数人得为部曹而已。

　　金声桓迎姜曰广于浠湖里第，称太子太保、中极殿大学士督师。

　　金声桓封胡以宁子为进贤伯。胡以宁，左良玉旧客也；金、王叛归之谋，皆胡以宁启之。及是，以宁已死；其子甫二岁，受封。

　　鲁王拜钱肃乐东阁大学士。

　　二月丙寅朔

　　王得仁提兵下九江，胡澹说得仁『宜乘破竹之势，疾趋金陵；下流猝无备，必举金陵。举则兖、豫响应，率兵而北，中原可传檄定也』。而金声桓闻捷，辄召得仁还；得仁以澹谋告声桓，众皆是之。独黄人龙不可，曰：『赣州居省上游，文武督在焉；宜先定赣。不然，且拟我后，宁王宸濠覆辄可鉴也』！声桓是之。会大清湖广总督□某者恐声桓趋广，欲先敝之于赣；乃遣书声桓曰：『人心未死，谁无汉思！公创举非常，扶大义为天下倡；咸引领企足，日夜望公至。但赣州东西要害、山川上游，公如欲通粤，则赣界其中；欲他出，则赣乘其后。计莫若先下赣；赣下，则楚地可传檄定矣』。声桓信之，立议伐赣；又忌得仁专制会城，胁与俱往。先使使赍册印封高进库，谕以利害。进库，高杰兄子也；初无意城守，见书大怒曰：『金皇帝耶？乃敢侯我』！遂勒兵出；声桓使副将白朝佐御之。朝佐者，为声桓刺体忠者也。前破建昌，得金银五十万；声桓出师时索之，朝佐不与。及与进库战，追奔数十里，至城下；高窘甚，而朝佐亦疲。回视大军相去尚三十里，怒曰：『此为五十万故，欲置我死地也』！即收军归南昌，削发为僧；高得复入城守，与金、王相持。而会城空虚，犹倚宋奎光、黄天雷居守。

　　王得仁既下九江，姜曰广以檄召之；得仁曰：『九江据长江要津，北兵转输必由之地；吾向兴师十万，日费千金，以数十万之众深入攻城，而粮道若绝，非分兵攻我，即撤师东下。分则势弱，撤则师劳。九江四面临江，城小而固，以吾守之，未易卒下；公辈引兵徐出，东西挠击、内外夹攻，此犄角之势。若复弃要害、入孤城，譬如猛虎落陷井，此成擒耳』。曰广不听。一日夜，檄十四、五至；得仁叹曰：『不过欲得仁同公辈死耳』！遂撤兵西上。大清兵水陆截之，得仁首先士卒，转战而前，斩首数十，夺辎重、大炮、杂物无数，城中亦出兵相应，遂入会城；九江为大清兵所屠。

　　金声桓围赣州，爱高进库之才，欲降之；令军士不得放炮，日增垒坚壁为久困计。

　　龙泉刘士桢命子肇履募兵从刘一鹏围赣州。

　　楚宗人朱容藩承桂王命，以都御史入蜀，自称「楚世子监国天下兵马副元帅」；建行台夔州，称制封拜，招黄贼白蛟龙、杨秉荫为助。征粮于石砫土司秦良玉，良玉拒之。容藩怒，将攻良玉；檄诸帅李占春等，不应。良玉乃求援于占春，占春击杀蛟龙。

　　容藩号石渠，楚府通城王次子、镇国将军。癸未春，与巡按刘熙祚等坚守武昌遏献贼，不为巡抚王扬基所容，跳身出；衣贼衣，入闯、献二贼营侦探虚实，遇旧交马某，留宿营中，尽得口号。又随处问习，贼皆不疑。历大寨十二、倭铺八千余，遍献营、闯营得半；遂由粤入广。至丁亥，帝命为都御史，总制蜀中。

　　武冈之败，蜀中传帝已死。吕大器过占春营，具言『帝无恙；容藩乘机僭窃，当得罪』！容藩窘，乃北依二谭，以兵攻石砫司；占春援之。

　　蜀中自王应熊卒，而楚宗人容藩、故偏沅巡抚李干德并以总制至，杨乔然、江尔文并以巡抚至，各自署置，官多于民。诸将袁韬据重庆，于大海据云阳，李占春据涪州，谭诣据巫山，谭文据万县，谭弘据天字城，侯天锡据永宁，马应试据芦山，王祥据遵义、杨展据嘉定，朱化龙、曹勋仍据故地，摇、黄诸家据夔州、夹江两岸，而李自成余孽赤心等十三家亦在建始县。樊一蘅令不行，保叙州一郡而已。

　　南安侯郝永忠驻桂林，恶城外团练兵，尽破水东十八村，杀戮无算，与瞿式耜构难；式耜力为调剂，永忠乃驻兴安。

　　金声桓令王得仁往缀章、贡上下，而自引兵踰岭恢雄、韶。时南中颁永历诏至，声桓遂称「永历二年」；移书广督李成栋共图复兴。

　　时刘士祯又命季子稚升趋南雄助声桓。

　　高进库移书佟养甲，谓『赣为东粤门户，赣朝下则粤夕受兵。赣城三面距山，皆崇崖峭壁，仰面万仞，势难骤攻；第列营固守，城中乏食，不及旬日束手待尽！我为公守、公资我粮，辅车相依，势必然也』。先有大清官賷到采办银六万两，养甲亟借三万两给之；赣粮获济。

　　沙定洲土目杨嘉宾迎定洲就其营宴；李定国侦得之，率兵围其营。相拒数日，乃出降。

　　盛名世，不知何许人；大清兵于饶、信间俘之。高冠阔袖，容貌甚都；讯之，语不逊，遂斩之。

　　李定国械沙定洲及其妻万氏数百人回云南，剥其皮于市中。

　　定国擒定洲、万氏至云南，将天波府藏并定洲素积悉辇回沐府。可望将定洲等于天波坐前活剥其皮，天波叩首称谢；遂听可望指使，分檄号召各土司出兵馈饷，可望骤致富强。

　　沐天波车裂余锡朋、徐中和等以谢国人。

　　滇人始疑万氏妖美如夏姬；及献俘，魋黑奇丑，无不大笑（「滇考」）。

　　金声桓、王得仁迎揭重熙、傅鼎铨；两人殊不欲驻省城，请任闽事。

　　重熙入省城，兵士聚观；揭督师乃前日衣敝衣日者也。

　　声桓欲求益王世子立为监国，诸事鲁王者亦各谋迎鲁王而拥戴之。故缙绅有识者见其举动，各引归，相戒勿出。揭、傅到城一日，并引兵还。

　　二十一日（丙戌）

　　大清兵前驱至灵川，郝永忠与战而败。

　　郝永忠、卢鼎自全州撤兵还桂林，守全诸将议举城降。监军御史周宸力争不可；众怒，曳出斩之。全州遂失。

　　鲁王定西侯张名振屯练于南田。初，名振兵败于福山，与张煌言同登陆行。不十余里，见一庵有琉璃灯，叩门入；告以故，僧为削发易服以逃。名振归舟山见黄斌卿，相抱大哭。其标将朱玖谋杀之，名振因托言往南田屯练，以避其凶锋。平西将军王朝先亦与斌卿不和，别营于鹿颈。

　　孙可望等大兴土木，既建四王府，复增修云南城池，作敌楼、突门数十；又于南门外毁民居万余，作御教场、殿宇、将台，穷极宏丽：民力甚苦之。

　　二十七日（壬辰）

　　郝永忠奔入桂林，挟永明王即夕西走柳州；瞿式耜曰：『督师警报未至，营中夜惊，无大恐；二百里外风尘，而遽使主上露处耶』？左右禁近惶遽不可止；式耜又争曰：『候督师归；果急，甲士且山立，背城借一，胜败未可知。若以走为上策，桂林危、柳益危；若今日可到桂，明日独不可到太乎』？王曰：『卿不过欲予死社稷耳』！式耜为泣下沾衣。王甫行，永忠即大掠，捶杀太常卿黄太元，式耜家亦被掠；家人矫何腾蛟令箭，乃出城。日中赵印选诸营亦自灵川至，入城纵火相攻，复大掠；朝士皆被戮辱，城内如洗。永忠走柳州，印选等走永宁。

　　江西进士萧琦者，式耜令永丰时所得士，为人佥壬；以礼垣骤跻司马。居永忠营，百计媚之；极言桂林富饶、留守殷厚，趣永忠赴阙逼驾速徙，大肆淫掠。焦琏遣人谒式耜曰：『强敌外逼、奸宄内讧，势不多全。愿移师至桂，保公出城外；俟永忠城中乏食必外掠，即统兵四面击杀，不数日而贼兵尽。然后以全为保障、以梧为门户，协力守粤，事可万全』。式耜以治兵相攻，恐伤百姓，且虑敌骑捣虚；不听。式耜家人假督师令箭，提家属出；式耜裸体坐署中，持令箭者逼之登舟。至樟木港，已两昼夜不食；犹叹息不及送驾、不死桂署为恨。帝于寝被中被劫，裸体舁出城外。幸不受伤，双身走平乐；马吉翔备布袍、竹轿掖帝以行，遇水濡足过岭坡，可谓行路难已。

　　姜曰广使人邀某出山，某辞曰：『某三年不入国门，久无本朝冠服。今何颜入郭，再见长者』！姜数邀之，乃入城谒之故第；相见慰谢，娓娓道故。某问曰：『明之所失天下，非左与闯耶？金为左孽、王乃闯校，公与侯安所授之哉！十日之间，年号两易；名虽归明，实叛清耳！今擅除爵、恣杀人、筦利权、大更张如此，是僭也；若奉朔闽、广而如此为之，是伪也。相君与同事纵无后衅，后世论史，谓姜公何如人？不如引身而退，归耕浠水之阳，无从叛乱！居美名，天道所恶也；某去矣』！姜无以答。后百日而大兵至，姜在围城追思其言而悔不用也。

　　德安郭贤操复起兵应金、王，大清兵袭执之，砾死。贤操子七；次良锡与从子良铨攻建昌中流矢死，三子良铎从鸟兵营战死。同贤操起兵死者，诸生桂应魁、胡戒登；应魁妾胡氏从死。

　　三月丙申朔

　　瞿式耜还桂林，息城中余烬，安抚远近；焦琏及诸镇周金汤、熊兆佐、胡一青等各率所部至，何腾蛟军亦自永福至。

　　时刑部侍郎刘远生、给事中丁时魁、万六吉奉召入朝，刘湘客奉命安抚乱亡及劝饷糈，俱至漳木港。式耜集远生等于民舍，立草檄，分路四发，俾远近知留守所在；自驻阳朔，催焦琏入援。先遣使入城息烟火，收仓储余粒；又檄翰林院简讨蔡之俊、大理评事朱盛■〈氵肄〉宣令按抚，按察司佥事邵之骅监焦琏兵，以定人心。而楚、滇诸帅闻变皆至，督师亦提兵至，永忠已饱掠去。留守入城，重整官舍、洒除衢路，从官被掠者周给之、死于兵者棺殓之，招徕抚字，竭尽周恤：桂城始有人迹。诸镇兵马日需饷米数百石，式耜捻须剪爪措办，不使匮乏；军复大振。久之，民多乐输，饷亦大足。

　　故大学士朱继祚举兵应鲁王，攻取兴化。

　　杨耿与继祚攻兴化，其分守道彭遇颽令守将出战而登陴立「大明」旗帜，守将遂不敢入。

