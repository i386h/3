<!-- { "loadSidebar": true } -->
　　初，少詹事吴伟业奉差出京，与阮大铖别；阮曰：『上仁主，一初生杀与夺，惟予与马公为政。归语声气诸君：猿鹤梦稳定，不起同文之狱也』。又言：『周锺、光时亨自有公论，周镳无死法；惟雷演祚当正大法耳』！御史张孙振必欲杀镳，曾言之刑科钱曾；曾讶曰：『镳非从逆者』！孙振曰：『当以门户诛之耳』。曾心不平，故以乞差行；朝行而暮及难矣。周、雷临命时，互书「先帝遗臣」于腹（一作四字于腹）。

　　按周锺等三人，从贼者也；肆诸市朝，与众同弃，深得讨逆之义矣。若镳与演祚，非贼也；不过为大铖之修郄耳。夫拥戴逆闯者是贼、见迕大铖者非贼；今从贼昭著之时敏、黄国琦皆优以原官，周锺胞兄周铨亦超然局外，何独于镳与演祚是问乎！

　　先是，王实鼎有「复社巨魁聚敛」一疏。大铖语士英曰：『孔门弟子三千，而维斗聚徒至万，不反何待』！至欲陈兵于江以为防御；心知无是事，而意在尽杀复社之主盟者。时沈士柱、陈贞慧皆就逮系，钱秉镫、沈寿民亡命得脱；假令王师下江南稍缓，难平免于白马之祸矣。

　　「防乱公揭」有云：『杲等读圣人之书，明讨贼之义。事出公论，言与愤俱。但知为国除奸，不惜以身贾祸』！

　　初九日（辛酉）

　　黄得功驻军荻港。

　　得功提兵入援，命于『荻港暂住，有警前进』。

　　史可法三报边警；『命上游急则赴上游、北兵急则御北兵，自是长策』。可法又奏：『上游左良玉不过清君侧之奸，原不敢与君父为难。若北兵一至，宗社可虞。不审辅臣何意朦蔽若此』！又移书士英；〔士英〕惟以左兵为虑，不应。

　　遣内奄分守十三门，禁各官家眷不许出城。

　　大清〔兵〕入淮安，总兵刘泽清遁。泽清闻北兵至，遂大掠淮安，席卷轻重西奔；沿河竟无一人守御。北兵从容渡河，至淮安少休，即拔营南下。

　　福王命副使马鸣霆驻江阴、仰司奇驻镇江，凡逃兵南渡，用炮打回，不许一骑过江。

　　马士英奏：『水陆诸军必直抵湖口，与九江、安庆呼吸相通，乃知上游消息。乞敕催阮大铖、朱大典督诸军前进，不得稽延』。

　　初十日（壬戌）

　　封常澄为襄王，命居汀州（常澄，翊铭子）。

　　御史刘勷奏：「缉奸严密，下役四出扰害』。

　　户部奏请徽、宁等府预征来年条银。

　　黄斌卿与左兵战于铜陵，败之。

　　斌卿与左兵战，大捷；获其奏檄、书牍甚多，内有致钱谦益一札，问废置等语。斌卿欲奏闻，恐为诸人祸，乃悉焚之。

　　御史何纶疏请禁四六文章并坊刻社稿。

　　侍郎申绍芳往浙、直催饷。

　　太仆寺丞张如蕙丁艰回籍，着留其行囊充饷。

　　十一日（癸亥）

　　贡院汇选淑女七十人中，选中阮大铖侄女一人；太监田成浙中选到五人，〔选〕中王姓一人；又选中周书办女一人：俱送进王城内。

　　太监屈尚忠奏催大婚礼措办银两；有旨：『着该部火速挪借』。

　　命户、工二部各委官一员采办中宫珠冠，礼冠三万两、常冠一万两。

　　黄斌卿复与左兵战，沉其舡三十艘。

　　前山东提学副使翁鸿业子世维奏求追恤；有旨：『果殉难济南，何待六年以请？明系潜逃偷生，希图掩饰。不准』。

　　按鸿业逃难为僧；后还家，逾年死（文秉）。

　　召桂王子安仁王由樱、永明王由榔居近京。

　　大清兵取泗州，总兵官李遇春等降。

　　福王命钱继登兼抚扬州。

　　十三日（乙丑）

　　左兵陷安庆，执巡抚张亮。

　　是时，郡邑连破，朝无确报，或言左兵、或言牟文绶兵。适御史黄耳鼎家人自武昌至，讹传良玉坐镇如故；马士英大喜，请假视生辰。已知左兵破安庆、黄澍在军中、张亮被执，士英正在举觞，忽闻报，卮酒堕地。

　　怀宁诸生韩鼎胤妻刘氏，以舅姑双柩殡于堂，家人尽散，刘独守不去。贼疑棺内有所藏，欲剖视；刘抱棺号哭，贼恻然释之。一女年十三，匿别所；见贼去，出就母。贼又入，欲纵火而数盼其女。刘绐之曰：『苟不惊先柩，女非所惜也』！贼喜，投炬，携女去。刘送女，目门外池视之；女即投池。贼怒，刃刘；刘骂不绝口而死。

　　宿松城陷，诸生吴之瑞妻张氏年少，军士欲污之；张恐与之忤，则祸及夫与二子，绐之曰：『此吾家塾师，携其子在此；吾丑之。若遣去，则惟命』！夫与二子去已远，张乃厉声唾骂，撞石死。

　　十四日（丙寅）

　　大清兵渡淮，福王命刘良佐提兵入卫。

　　马士英奏江上大捷；赏阮大铖、朱大典、黄得功、刘孔昭、黄斌卿、黄蜚、郑鸿逵、郑采、方国安、赵民怀、卜从善、杜弘域、张鹏翼、杨振宗等银币。

　　吏部尚书张捷率百官进奏贺捷。时江北信绝，左兵与靖南相持不下；阮大铖、刘孔昭飞章报捷，捷遂率百官表贺，以愚都人耳目。

　　大清兵渡淮报至，人情鼎沸。福王召对群臣，大理少卿姚思孝、尚宝司李之椿、御史乔可聘、成友谦，给事吴适等合词请无撤江北兵，亟守淮扬。王谓马士英曰：『良玉虽不该逼南京，然看他本上，原不曾反；如今还该守淮扬』！士英厉声叱诸臣；对曰：『此皆良玉死党为游说，其言不可听；臣已调得功、良佐等渡江矣。北兵至，犹可议款；左逆至，则若辈高官，我君臣独死耳！宁君臣同死于清，不可死于左良玉手；有异议者当斩』！王默然，诸臣咋舌而退。

　　时朝议俱以北兵为不足虑，甚有欲用北以破左者。方国安、牟文绶名曰御左，实避北兵而西；给事中吴适劾之，疏言：『牟文绶本无寸功，骤列大帅；乃复纵兵哗掠，摧陷建德、东流，太属非法。方国安受国厚恩，乃铜陵西关、南陵城外聚兵攻击。赤子何辜，遭兹涂炭，益之深热；其与叛逆何异』？蔡奕琛票旨：『左良玉称兵犯顺，连破九江、安庆，文绶、国安方在剿逆；吴适讹言乱政，为逆臣出脱，是何肺肠』？奕琛为具疏特纠。御史张孙振又疏纠适为东林嫡派、复社巨魁，宜速正两观之诛。有旨：『着革了职，法司逮问』。遂下适于狱。

　　「明季遗闻」云：初，左光先按浙，会鞫蔡奕琛一案，适时为衢州司理，与绍兴司理陈子龙共成其狱。及奕琛入，相与阮大铖同挤光先，以致褫逮并及于适。实借题以快夙恨，而国事封疆俱置不问。

　　命王永吉总督防河，兼巡抚凤、淮、庐三府。

　　马士英自出五千金，委黄金钟招募健卒；即补金钟府同知。

　　十六日（戊辰）

　　命潞王移居湖州。

　　王初至杭州，海宁百姓推陈之遴请于抚按拥立。王得其揭，偶向布按三司言之；之遴惧。及起官，同御史彭遇颽召对，力言『当时大臣意在潞王，幸马士英违众独立。今杭州省会，非所宜居，恐有他虑』。乃命徙居湖州。

　　给事中钱增疏言：『警报日至，刘泽清、良佐退避近郊，养兵何用』？士民王绍等疏言：『北兵日逼，刘泽清、良佐退避南下，抢掠民间财物，异常惨酷』！

　　马士英荐布衣李毓新即补职方司主事。

　　安庆既破，总兵杨镇宗走桐城，参将罗九武迎之居城中。九武命部兵大掠三日，少妇幼男之被虏五、六千人，相号于道；镇宗见之，扼腕叹愤。先是，袁秉华令桐，素闻桐之守兵骄横，乃求于兵部加兼监纪衔，得以兼制军民；两营将士皆怒。乘左兵东犯、安庆戒严，罗九武遂掠仓库，辱秉华；部将李大有谏阻，九武不应，军士遂杀大有于辕门之外，九武亦不问（见「孑遗录」）。

　　十八日（庚午）

　　左梦庚至池州。初，梦庚自立，佯语袁继咸至池州候旨；既抵池，继咸密以疏闻，道梗不得达。惠登相者，初为贼，降良玉为副将。诸军自彭泽下，连陷建德、东流，残安庆城池，独池州不破；梦庚遗书登相曰：『留此以待后军』！登相大诟曰：『若此，则我反不如前为流贼时矣；如先帅未命何』！檄其军返。梦庚见黑旗舡西上，索轻舸追及之。登相与相见，大恸；以梦庚不足事，引兵绝江而去。

　　阮大铖既杀周锺、光时亨，即传旨：『「逆案」二等罪斩者，谪云南金齿卫军；三等罪绞者，充广西边卫军；四等以下俱为民，永不叙用』。然解学龙所定「逆案」，亦多漏网；而所拟一等诸犯皆随贼西行，实未尝正刑辟也。

　　项煜营求助饷例，括近地门生三千金；得释。

　　黄得功率兵击左梦庚于坂子矶，败之；梦庚旋师。

　　得功身中三矢，破左梦庚兵于采石。梦庚闻北兵信急，引还。阮大铖等以大捷闻。

　　袁继咸在左军，遣人语副将邓林奇、汪硕画、李士元，毋为不忠事。时三人避皖湖中，遣人阴逆继咸；继咸不得脱。

　　史可法奉诏入援，抵燕子矶，左兵已为得功所败；复令速还防。

　　大清兵南下，抵天长；檄诸将救盱眙。俄报盱眙已降大清，泗州援将侯方严全军败殁；可法一日夜奔还扬州。

　　十九日（辛未）

　　福王命黄得功移家太平。

　　大清兵偪扬州，招谕史可法、卫胤文及四总兵、二道官等；不从。讹传许定国兵将至歼高氏部曲，城中悉斩关出，舟楫一空。可法檄各镇兵，无一至者；独刘肇基自白洋河趋赴，过高邮不见妻子。既入城，请乘北兵未集，背城一战；可法持重，不可。庄子固自徐州率众驰救，三日而至。

　　福王命刘泽清援扬州，而泽清已潜输款于大清。大清恶其反复，磔诛之（泽清颇涉文艺，好吟咏，尝召客饮酒唱和。蓄两猿于幕中，以名呼之即至。一日，宴其故人子，酌金瓯中，瓯可容三升许；呼猿捧酒跪送客。猿狰狞甚，客战掉逡巡不敢取；泽清笑曰：『君怖耶』？命取囚扑死阶下，剜其脑及心肝，置瓯中和酒；付猿捧之前，饮釂自若。其凶恶多类此。

　　泽清进侯爵时，其母贾初开八秩称觞，极一时之盛。至泽清被戮，贾乃流离道傍，无以朝哺。

　　扬州总兵李栖凤、监军副使高凤岐拔营出降，城中势益单。诸文武分阵拒守；旧城西门险而不固，史可法自守之。作书寄母妻；且曰：『死，葬我高皇帝侧』！

