<!-- { "loadSidebar": true } -->
　　太监李国辅请开采云雾山；给事中吴适疏言：『云雾山即名封禁山，纵横数百里；北通徽、池，南连八闽，东抵衢、严，西界广信。唐、宋以来，每为盗薮。其间深谷穷渊，虎狼接迹；险阻极目，无径可攀。且地接祖陵龙脉，为京右臂；历朝禁止樵牧，封禁所由名也。英宗初年，遣官采木。于是地方奸宄（一作棍）互相煽惑，而狐假之辈因之攘夺小民、招引匪类，大肆劫掠；兼多内外官属供亿之费，数邑坐困，民不聊生。近山良民，遂鸟兽散。大盗邓茂七等聚众数万，藉以为窟，攻城杀令；合四省兵力讨之、十四年乃底定；奉旨照旧封禁：往祸盖可鉴也。臣窃以界通四省，境地相歧；内多峻岭、外多绝谷，绵延重迭，荜路崎岖。厉禁既久，开凿维艰：不便一。秣莽高深，重嶂迭峰；毒蛇猛兽，生育繁滋。一旦开伐，奔突狂噬，伤人必多：不便二。邃深幽奥，迥绝坦区；水不通舟，陆难移运。纵使输倕再出，畴令转输？不便三。乘传驿骚，有司困于供亿，谁筹正赋？且吏胥假公行私，何所不至；而力田小民弃本逐末，消磨岁月，土田有荒芜之困、力役多死亡之忧：不便四。兴朝举动，天下颙望以卜安危。今以无利有害之事而特遣重臣，摇动人心，倾危四省。垂之史册，贻讥后世：不便五。远迩传闻，必且蜂屯蚁聚竞营巢穴，居奇扰乱；约束无力，是使盗贼复生而杀戮再见：不便六。况臣询之父老，佥云：「此山地连陵寝，自正统初开伐，致伤地脉，遂酿土木之难，泄山川灵气：不便七。举此数端，有害无利；伏惟陛下采择』！国辅亦疏请中彻。

　　国辅，系司礼监韩赞周养子。赞周，奄侍中正人也；伤心时事，杜门休沐。国辅时在宫中，每有匡救，人以张永目之。马士英视为眼中钉，因嘱所私以开采事诳国辅，国辅具疏请往。其实，士英亦无意开采也。

　　史可法疏言：『北兵分路南下，李成栋弃徐南奔。镇将平日拥众縻饷，一遇警急，全不足恃』。

　　二十七日（庚戌）

　　袁继咸疏请赦太子，以遏止左良玉兵；不听。

　　有旨：『王之明的系假冒，如果先帝血胤，朕岂无慈爱？人臣何即称兵犯阙。

　　袁继咸身为大巨，兼拥重兵，如何说不能堵御』！

　　安庐巡抚张亮报闯贼分队南来，并求赐罢斥。

　　史可法疏言：『今江北有四藩、有督师、有抚按、有屯抚、有总督，官不为不多矣；敌寇并至，曾何益毫末哉！至今日之扬州，一时进于城内者，有总督、有提督、有盐科，酬应繁杂，府县皆病；今又添盐督。人人可以剥商；商本尽亏，课从何办？利归豪猾，不足之害，朝廷实自受之』。

　　大清兵入亳州。

　　福王升梁云构、李乔俱兵部右侍郎。

　　马士英闻左兵东下，大惧；专理部事，不入直。

　　二十九日（壬子）

　　大清兵取颍州太和县。

　　福王加李本身太子太保、左都督。

　　命史可法扼徐、泗。时大清兵将逼淮南，可法议移驻泗州，防护祖陵；命幕僚载辎重先赴。会左良玉称兵，召可法入援；复发兵渡江。

　　帝手书召可法入援；可法乃命侯方俨赴泗州而亲率师趋江宁。  
　 
卷十

　　江阴云墟散人李本天根氏辑

　　乙酉（一六四五）夏四月癸丑朔

　　享太庙。

　　御史毕十臣疏言：『孟夏享太庙，文武陪祀者多不至』。有旨：『着行申饬』。

　　颁各衙门印信。先是，二月二十四日管绍宁私宴，夫去「礼部印信」。商之马士英；二十九日，士英即具疏请更铸各衙门印去「南京」二字，其旧印悉行缴进。至是，铸成颁给。

　　黔兵过徽州，肆行劫杀；土人汪爵率众御之，杀其首恶数人。命擒爵抵罪；巡抚黄耳鼎请赦，不许。

　　升光禄卿祁逢吉为户部侍郎（逢吉，周镳同邑人；希阮大铖旨，见人辄詈镳。故有是擢）。

　　逢吉总督仓场。

　　初四日（丙辰）

　　左良玉兵陷九江府。时良玉已病剧，至九江，泊舟北岸；贻书总督袁继咸，愿握手一别为太子死。先是，继咸闻李自成兵败南下，恐由岳州犯长沙，入江西境；命部将郝效忠、陈麟、邓林奇守九江，自统副将汪硕画、李士元援袁州。已登舟矣，闻良玉反，复旋九江。九江士民泣请继咸往纾一方难；继咸曰：『宁南语虽顺，举动与前乖，往必堕计』！士民请益坚，遂与监纪畲有灏会良玉舟中；良玉言及太子下狱事，大哭。次日，舟移南岸；继咸恐良玉入城，偕诸将以单骑往。良玉出袖中太子密诏，劫诸将盟；继咸正色曰：『密诏从何来？先帝旧德不可忘，今上新恩不可负』！良玉不得已，约不破城，驻军候旨。继咸归，集诸将城楼；洒泣曰：『兵谏非正！晋阳之甲，「春秋」所恶；可同乱乎』！约与俱拒守。而效忠及部将张世勋等出与良玉兵合，遂入城。杀妇女，掠财物。继咸欲自尽，黄澍入署拜且泣曰：『宁南无异图。公以死激成之，大事去矣』！副将李士春密白继咸『隐忍到前途，王文成之事可图也』！继咸以为然，出城面责良玉。良玉望城中火起，大哭曰：『予负临侯』（临侯，继咸别号也）！呕血数升，遂死。朝中皆疑继咸、良玉同反。继咸劝左梦庚旋师，不听。

　　左良玉见岸上火起，报云：『城已破』。左右曰：『袁兵烧营，自破其城』！盖郝效忠勾引左营部将张国柱等入城纵火混杀也。良玉骂曰：『此是我儿梦庚兵耳』。大悔恨，搥胸浩叹曰：『我负袁公』！呕血数升，病遂革；召诸将谓曰：『我不能报效朝廷，诸君又不甚用吾法制，故愤懑以至于此。自念二十年来，辛苦戮力，成就此军。吾殁之后，能出死力以捍封疆者，上也；守一地以自效，次也；若散而各走，不惟负国，且羞吾军，良玉死不瞑目矣』！诸将皆哭，请刑牲以誓。后营总兵惠登相当歃，拔佩刀横膝上曰：『我公百年后，有不服副元帅号令者，齿此剑』！诸将皆曰『诺』（副元帅，谓梦庚也）！良玉既卒，诸将秘不发丧，共推梦庚为「留后」，率兵东下。

　　按登相，固流寇所谓过天星者；感良玉再造恩，有忠实心。左兵东下，登相率其黑旗军殿；舟行不近岸，有纪略。而前锋中军大乱，梦庚不能制。

　　命阮大铖、刘孔昭率师御左良玉兵。

　　刘泽清疏请提兵入卫；谕以防边为急，止之。

　　初五日（丁巳）

　　左梦庚陷建德。

　　福王恤「逆案」刘廷元等二十二人。

　　吏部尚书张捷题覆杨维垣请恤「三案」议，应予赠荫祭葬。〔应予〕谥者：霍维华、刘廷元、吕纯如、杨所修、徐绍吉、徐景濂等六人；应予赠荫祭葬者：徐大化、范济世等二人；应予祭葬者：徐惕先、刘廷宣、岳骏声等三人；应复原官者：王绍徽、徐兆魁、乔应甲等三人。他若王德完、黄克缵、王永光、章光岳、许鼎臣、徐卿伯、陆澄源等虽名不丽「逆案」而为清议所抑者，亦应赐恤有差。从之。

　　初六日（戊午）

　　左梦庚兵陷彭泽。

　　梁云构请召黄得功、刘泽清统兵入卫。

　　初七日（己未）

　　左梦庚兵陷东流，命阮大铖会同黄得功堵剿。

　　马士英遣阮大铖、朱大典、黄得功、刘孔昭等御良玉兵，并撤江北刘良佐兵从之西。

　　太监高起潜奏：『左兵东下，闯贼尾其后、我兵击其前，自当指日授首，不须过虑』。

　　王永吉疏言：『徐州既不能守，何以保全江北？李成栋弃徐南奔，万分可惜！乞敕刘泽清固守淮安，勿托名勤王移镇』。

　　初八日（庚申）

　　光时亨、周锺、武愫伏诛。

　　「北略」云：甲申正月初三，上召左中允李明睿陛见德政殿，问御寇急策。明睿请屏左右密陈，趋近御案言：『臣探听贼氛颇恶，今且近逼畿甸，此诚危急存亡之秋。只有南迁一策，可缓目前之急』。上曰：『此事重大，未可易言』！以手指天，言『上边未知何』！明睿曰：『天命微密，当内断圣心，勿致噬脐之忧』！上四顾无人，云：『此事我已久欲行，因无人赞襄，故迟至今。汝意与朕合，但外廷诸臣不从，奈何？尔且密之，不可轻泄；泄则罪汝』！上还宫，赐宴文昭阁。及太原陷，明睿复上疏劝；上深许，下部速议。而兵科给事中光时亨首参为邪说，言『不杀明睿，不足以安众心』！上曰：『光时亨沮朕南行，本应处斩；姑饶这遭』！然而南迁之议寝矣。

　　「谈往」云：总宪李邦华与明睿私议南迁：『上亲行与东宫孰便』？明睿谓『亲行便』。以太子少不更事，禀命与专命有碍也。

　　「睹记」云：时请上南迁者五人：李邦华、李国桢、李明睿、李建泰及项煜也。

　　「核真略」云：甲申二月十八日，工命阁臣传五府六部、詹翰科道各官入，授以手札，俾条具战守事宜，汇集送览；上候于文华殿。各札既入，内言南迁及以东宫监抚南京者，李邦华、李明睿、项煜也。上敛邦华等札置一处，反复观之，色甚怒；稍间，渐平：阁臣于文书房侦得云然。上意不在南迁，故骤见之而怒；既而思贼势披猖，则以为可备一说，故不复介意耳。然诸札亦竟未发出而罢。邦华等未尝具本、亦未尝奉有明旨，他人何由而阻之？坊刻皆称光时亨阻之。爰书以此而成，时亨以此被诛。

　　按时亨为贼伪官，一死不枉。若坐以谏止南迁，无论邦华等无疏可据；假使有之，先帝果意在必行，岂一给事中所能谏阻乎？

　　锺将诛，以土篑■〈扌舁〉之；过大忠桥，叹曰：『青天白日之下，乃有如此之事乎』！

　　升王国宾太常寺少卿，提督四夷馆；周文光禄寺少卿。

　　徐允爵袭封魏国公。

　　补刘呈瑞御史。

　　田仰撤回另用，卫胤文事定再议。

　　赠凌駉兵部侍郎、润生河南道御史。

　　赐周镳、雷演祚自尽。崇祯九年，贵池吴应箕、无锡顾杲、桐城左国材（一作棅）、芜湖沈士柱、余姚黄宗羲、长洲杨廷枢等为「留都防乱公揭」讨阮大铖，列名百四十余人，皆复社诸生也；而主之者周镳。大铖以故恨镳；及得志，谋杀镳。应箕独入狱护视；大铖闻，急遣人（一作骑）捕之，应箕夜亡去。国材、士柱避大铖，客左良玉所。大铖谓镳召良玉兵，王乃赐镳自尽；演祚亦赐自尽。故事，小臣无赐自尽者；因左兵东下，故大铖辈急杀之。镳以锺故，被戮；而时敏、黄国琦身污伪命，复其故秩：其刑赏倒乱如此。大铖复捕杲及宗羲诸人，将兴大狱；会国亡而止。 

