<!-- { "loadSidebar": true } -->
　　锦衣卫骆养性输银三万，免夹；仍羁候。其弟养心、养志皆被夹。镇抚司梁清宏体肥，被夹处阔三寸余，骨尽露，上下红肿倍之。放未几，即死。

　　贼下令勒内阁十万金，京卿锦衣七万或五万、三万，给事、御史、吏部五万或三万，翰林三万或万，部曹数千，勋戚无定数。

　　自成派饷，在京各官用者派少，令其自完；不用者派多。一言不办，即夹。人人皆得用刑，处处皆可施刑；有夹于宗敏寓者、有夹于各营兵官处者、有夹于监押健儿处者、有夹于勋戚各官之家者、有夹于路次者，必人财两尽而后已。

　　国子监祭酒孙从度住金坛会馆，病卧。有贼罗将军者来住其侧，从度贻「通家侍生」名帖叩见。贼见帖大怒，径入其室，舁孙出，即拷毙；锁孙夫人桚之征货，七桚数百敲，十指俱断。孙本无富厚（一作厚蓄），向为亲史■〈范上土下〉寄收多金；夫人招之发窖，得银七千两，献诸自成。自成谓：『翰林皆富于是。无论新旧，各派万金』。以上诸人多被刑敲，实由于此。

　　贼初欲住孙居，孙以病不许。妻素悍，见贼来验病，迎而骂之。贼大怒，以铁索系其颈；夫妇俱拷掠死：可悲也！

　　贼索方岳贡金，岳贡素廉，贫无以应，拷掠备至。搜其邸，无所有。松江贾人为代输千金。拷掠丘瑜者再，搜获止二千金。

　　岳贡被拷二日夜，搜寓所，仅得布袍五袭、犀带一围、钦赐元宝二锭。贼大诧曰：『阁老何一贫至此』！复夹之。俄，自成至，问夹者何人？贼以其名对。自成曰：『方某清官，安得有金银』。命释之。

　　昌密巡抚金之俊派饷五万，输紬缎五百疋、银百两，为沈姓健儿夹于系所，哀号宛转；而贼众饮酒讙呼，了不为意。

　　追懿安皇后金，亦加拷掠；李岩保护之，使自尽。

　　谕德杨士聪派饷二万，输数百金；服毒不死，系之健儿处（士聪，字朝彻，号凫岫；辛未庶吉士，官谕德。国变时，称逋臣释法遁，污贼伪户政少堂）。

　　吴履中，追银六百两、金八十两，夹至初八日始释。

　　高斗光遣戍出狱，被首；贼追银，将夹之。子生员高鼎慨然代受，真孝子也。杨汝成献美婢，免夹。其门生项青缙荐诸牛金星，得官。

　　驸马冉兴让，尚神宗女寿宁公主；死于贼。

　　兴让与都督冉悦孔、刘岱，俱夹死。

　　编修李士淳四夹。吏部侍郎沈惟炳、雷跃龙各二夹。

　　庶吉士万发祥涂面妆聋，触怒贼，被夹。

　　给事中朱岳、彭绾、御史吴邦臣、郑楚勋、主事张鸣俊、彭敦历、赵士锦俱被夹；邹逢吉夹死。

　　郎中陆禹思、朱芾煌、刘若宜、李逢申、聂一心、………。

　　员外郎潘同春………。

　　中书刘明偀、陈翔、行人郝杰，俱以削发被夹。

　　行人刘中藻以抗言归籍，触贼怒，被夹。

　　推官刘有澜不堪拷夹，以银簪刺喉死。

　　大常博士龚懋熙，………。

　　武学教授沈浣先夹损一足，追银五百两。

　　郑达兰、范方夹一日夜，死。

　　蔡国光、曹惟才、何肇元、李起龙、………。

　　吕兆龙欲投水，被执一夹，授伪成都府同知。

　　英孳昌以削发被二夹；与宋献策有旧，独令蓄发候用。

　　御史冯垣登并锦衣二人，以祝发为贼所怒，夹于中路三日，死。

　　张忻输银一万，犹刑其妻子。

　　郝晋输银一万，得释留用。

　　田弘遇家眷潜避他处，为贼搜得，以大索连系之。妾殊美者，皆罣面衣入府；不数刻，而呼謈彻于衢路矣。

　　王都，初追得银三百；夹，又三百。踰二日又追五百；夹之，又五百。踰数日复追四百；夹之，又四百。释之，舁归而死。尸棺俱焚，妇女流落。

　　□□被夹，仆役窃银而逃，至四月二十六日，贼索银十两；无有，即被杀。

　　工部侍郎陈必谦被夹二次，仍发之。同发者辗转叹息，必谦枕石一块，鼾齁如雷。贼败后，逃归（必谦，常熟人，癸丑进士。居乡素有清誉，不能死节，大失人心。归途遇土贼，伤其掌指；抵家数日死）。

　　礼部尚书李遇知、督运户部侍郎王正尚夹最重，王鳌永次之，侍读胡安世稍轻。

　　吏部侍郎张惟机二夹，一头箍复；仆夺贼刀自刎死。

　　词臣林增志、杨昌祚、卫胤文，俱以削发为贼所怒，夹最重。

　　科道陈纯德、曹溶、行人谢于宣，俱受刑。

　　杨元锡，字康侯，晋江人，十四岁登甲戌进士；人共羡之为仙佛再世。亦遭此厄。

　　申济芳，系长洲相国之后，贼意其必有厚藏；而济芳实贫，夹损一足，与陈必谦同幽一兵房中。

　　按受刑之人，先后不一：有自二十六日者，有自二十七日、二十八日、二十九日者。至四月初一日，尚多未放。有完银多而反夹者，有完银少而不夹者。

　　侍郎何瑞征、司成薛所蕴、户科刘昌与牛金星同乡，皆河南人，率先送款。不肖缙绅多藉此三人，以通于金星。

　　是时谋为官者，如戊辰进士即钻宋企郊，河南人即钻牛金星。词林何瑞征授伪礼政侍郎，掌弘文院；薛所蕴授伪国子司业。词林杨观光系企郊同年，授伪兵政府侍郎。项煜伪太常寺丞，韩四维伪修撰，梁兆阳伪兵政侍郎，高尔俨、张之奇、傅鼎诠、方以智、杨廷鉴、陈名夏、朱积仍原职，科臣刘昌伪太常少卿，孙承伪防御使，时敏南兖县令。申之芳、戴明说、郭充、金炼色、光时亨、朱徽仍原职，改称谏议御史。裴希度改庶吉士。朱朗鑅、张懋爵、蔡鹏霄、涂必泓、韩文铨、陈羽白仍原职，称直指使。吏部沈自彰、熊文举、郭万象、王显、杨玄锡仍原职，京堂卿寺叶初春、刘廷谏伪陕西推官，宋学显伪验马寺少卿，钱位坤伪国子学录：无不由奥援也（「核真略」）。

　　韩四维，嵩县人，北直昌平籍；辛未进士，官谕德。输二万金，求国子监司业；贼鄙之，授伪编修。

　　检讨梁兆阳首倡助饷之说，与同志求仕者各写五千金，托宋企郊先投手本；即授伪兵政府侍郎。

　　贼党黎志升，项煜甲戌所取士也，为贼腹心；荐煜大拜。煜即昌言于众曰：『大丈夫名节既不全，当立盖世功名如管仲、魏征可也』！及授太常，意气沮丧（煜，字仲昭，号水心，吴县人。乙丑进士，官少詹兼侍读）。

　　何瑞征与韩四维、杨廷鉴、周锺、魏学濂领班朝贺最先。周锺，金坛人，癸未进士，改庶吉士；贼中甚慕之，呼周先生而不名。授伪宏文馆检讨；扬扬得意，乘马拜客。屡过梓宫，挥鞭不顾。劝进表文有「比尧、舜而多武功，迈汤、武而无惭德。独夫授首，四海归心」之语。逢人便夸「牛老师极为叹赏」。扬廷鉴，字水如，武进人，癸未状元，官修撰；授伪宏文馆修撰。牛金星荐之，与周锺同草诏；两人互相争，几至攘臂。

　　周锺为复社之长，牛金星见之曰：『此周介生先生乎』？命作「士见危致命」文，大称赏之。锺自夸「牛老师知遇」（「甲乙史」）。

　　常熟归起先，授锦州伪州牧（起先丁外艰，未归）。

　　张琦授伪梓潼县令。出都不一日，遇响马盗，夺印去，索千金为赎，琦叩首乞怜；贼磨印角，铜也，掷还之。

　　时敏，字修来，常熟人，丁丑进士。赴选时，适吏政门闭；叩门大呼曰：『我兵科时敏也』。授伪县令。出都闻贼败，遁归。

　　龚鼎孳，字芝麓，临川人，甲戌进士，官兵科；授伪直指使。每谓人曰：『我原欲死，奈小妾不肯何』？小妾者，所娶秦淮妓顾娘也。

　　「大事记」云：龚鼎孳向人言：『劝进文有「存杞、存宋」句，乃出吾手；周介生想不到此』。

　　刑科光时亨，祁门人，甲戌进士；授伪谏议。自成召见，面加奖励。时亨寄书其子云：『诸葛兄弟分仕三国，伍员父子亦仕两朝。我已受恩「大顺」，汝等可改姓走肖；仍当勉力诗昼，以无负南朝科第』。

　　大理寺钱位坤，长洲人，辛未进土；以边才推昌平巡抚矣。城破，降贼。牛金星不用，托周锺夤缘宋企郊。选官赴部时，向人曰：『我明日此时，便非凡人了』。京中盛传「非凡人传」。

　　薛所蕴授伪司业。考监生，首题「莅中国而抚四夷也」，次题「厚也、高也」。一监生破云：「地天交泰，圣人所以大一统也』。薛大喜，遂列第一。

　　刑科翁元益拟授伪谏议；面被贼兵打肿，宋企郊嫌其丑，改四川县令。

　　方允昌，诸暨人，甲戌进士，官主事。授伪兵政员外；督漕江南，乘官舫至宿迁。

　　党祟雅，宝鸡人，乙丑进士，官督运侍郎；贿贼仍原官。大书伪示谕：『押运漕、白粮官，伺新主遣察盘销算，擅离提究』。

　　赵玉森授内江县令。与宋企郊善，求改选山东近地。

　　除原授伪政府属………。

　　吴泰来，甘来弟也，同胞生；辛未进士。亦污伪礼政府从事。

　　汤有庆授伪成都府安县令。

　　余忠宸、高去奢、吴之琦、黄熙胤，俱授伪官。

　　叶澍授伪政府司务。

　　方以智授伪编修（以智，字密之，桐城人；庚辰进士，官简讨，充定王讲官。处馆中州时，识牛金星；故金星援之）。

　　以智父孔照，巡抚湖广，杨嗣昌劾之下狱。以智伏门讼冤，行沙堰者二年；帝为心动，遣戍。

　　以智与傅鼎铨私撰「忠逆定案」等书，又以五十金贿监生陈管撰书。自撰者列款甚详，首先自辨；陈管之作仅存大略，皆及纰缪。杨观光从逆，以智以座师不载姓名；所不足者，每厚诬之。

　　张懋爵授伪直指使。刘廷谏授伪府尹，孙节伪司务。

　　侯佐授伪吏政府稽勋郎。左懋泰授伪兵政府侍郎，镇山海关。熊文举授伪吏政府验封郎。孙襄、陈扆诵、徐有声、李申、姬琨，俱伪户政府属。何久邵、陈联璧授伪户政府从事。吴篪、傅鹜祥、南廷铸、郑尔圻、王凤林、李锺秀、王高才、胡之彬，俱授伪官。

