<!-- { "loadSidebar": true } -->
　　一、王府宗室犯罪幽系高墙者，察果情尚可原，奏请宽豁。

　　一、卤寇犯顺，尽节殉义宗室亲戚、内外大小文武各官、义士烈女，按抚官察实奏报，从优赠恤旌表。其殉难文武官员，许其子孙陈情，抚按官据实代题，以优议恤。

　　一、罪废各官，内除逆案、计典、赃私不得轻议外，其中情有可原、才足戡乱者，诏差官会同抚按官从公采访，名列报闻，分别酌用；不得借端燃灰，致滋幸滥。

　　一、近来守令贪婪，绝不留心民隐，致令衙役暴横、乡绅凌虐；闾阎小民，怨苦莫伸。诏差官会同抚按官加意访察，应拿问、应更易，作速报闻，救民汤火。如有真正廉干者，荐举一、二，似凭破格擢用。

　　一、人才消乏，皆由吏、兵二部及抚按、监司不肯从公抡选。即朝廷一番恩例，非绅衿之夤缘、即富豪之贿买，益令贤奸倒置，才俊沉埋。今当特行廉访，凡山林草泽、下寮贱吏中有真正硕德奇能，堪以御乱匡时者，抚按行各属从公保举，确定数人，以凭拔擢。如曲徇情面、滥贿属托，或致发觉及试验不效，举主连坐，重法不贷。

　　一、生员优免廪膳食粮，原制作养盛典。今后照旧优免，廪粮照额全给，不得议扣。其乡绅候事平酌议。

　　一、近因饷匮，派报营官、富户助饷，甚为骚扰；除曾奉明旨酌减外，其余尽准豁免。但寇乱未靖，军兴不敷，在各人亦应捐输助国，以励同仇；即照捐数多寡，分别甄录。

　　一、关税增加太多，大为商民之害，今止照崇祯三年旧额征解；其正税之外一切新加、私派、捐助等项，尽行除免。如有额外巧立名色、婪行侵肥，大法不赦。至于柴、米二项，原无额税，近年自私设立，甚至借名禁籴，索骗多端，殊为可恨；以后俱行裁免。又各关冗员冗役为害商民，须抚按官严行清察，务令裁就原头；如徇情虚应，定坐通同之罪。

　　一、各街运粮官侵欠漕银，法无可贷。察在十二年以前，追比；日久家产果尽者，准予赦免。

　　一、抚按、司道借名新加赃罚、助饷、公费等项为数太多，因而滥准词讼访讼拿衙蠹，每一州县，赃罚动至盈千累百，下司动移官钱抵解承差，每百两勒索至二、三十两不等；既大为民害，抑且为官苦。今后不许再拿酷加重法，不得追赃攀累无辜。其各抚按、司道新加助饷，亦准裁减。

　　一、近年推用武官，止凭贿赂；即由督抚题用者，亦非无因。以致豪杰灰心，武功不振。应行通察，果有频年血战、未经升擢者，督抚按官据实报闻。

　　一、死罪、军徒各犯，除谋反大逆罪重不赦外，其情轻法重，实有可原者，辟准改军、军准改徒、徒准释；年七十以上者，尽行豁释。

　　一、府州县现监人犯，已结未结，尽行发落释放。凡抚按、司道及有司衙门问理词状，除事关人命及军机重情外，一切尽行注销；赃罚尽行蠲免。

　　一、钦赃人犯，抚按官察审轻重，分别减豁；若家产尽绝并无嫡亲子孙者，即行赦免。

　　一、江湖民船，寄性命于风涛、获锱铢以糊口，最为贫苦。近年加有舡税，片帆小艇无一得免；公家所入有限，官役私敛无穷。以后径行蠲免（一作豁）。

　　一、府州县内外衙门州场田土应纳租银，俱照原额征。其有坍塌者，审察明白，酌免其芦课；新加一项，亦准免征。

　　一、上江二县、各直省行户最苦；今后一切事务，有司官公价平买，不得签票勒取。违者以赃私论罪。

　　一、沦陷州县，有能倡义纠众、擒杀伪官归正者，无论绅士军民，即行擢用管理该地方；仍俟有功，大加升赏。其避难流寓者，地方官安插住处，许令耕种、贸易；其子弟入籍考试，一体收录。不得豪横欺压，致生怨望。

　　一、铜木客商侵卖公帑，法无轻赦。但每以监犯恃横，妄扳小民，为害无已；以后司官不得轻听生事。如本犯年老，家产子孙尽绝者，分别减豁；罪重者确拟正法。不得久淹，致滋扰害。

　　一、抚按、司道府厅各役以上司之虎威，肆百计之渔猎，下司小民莫敢谁何。诏差官会同抚按官严行禁饬，再有此等，重法处死。本管官徇庇不处，一并并重究。

　　一、逃放祖卫军，自崇祯十七年五月以后俱免勾充。

　　一、驿递马夫，困苦至极。差使勒索、惜马官吏侵吞公食，致令积年猾棍，包当科派，佥报富户、洒派里甲，俾小民重重帮贴，所费不赀。今后准将第二次裁减站银，仍准给发。不许再派里甲，致累小民。如违，将官吏拿究。

　　一、铺兵走递公文，答应差使，最为疲苦。原设该公食，准照旧全给，以速邮传。

　　一、恩诏到日，各抚按官星速颁行各郡县，务令榜挂通知；仍刊刻成册，里甲人给一本。如官胥猾吏隐匿虚饰以图侵盗，诏差官同抚按御史力行访察，犯者即官参、官拿重处，吏胥人等立刻枭示。

　　呜呼！自有乾坤，鲜兹祸乱之情；凡为臣子，谁无忠义之志？汉德可思，周命未改；惟尔臣民，尚其勖哉！匡予不逮。布告遐迩，咸使闻知』。

　　福王颁先帝哀诏于天下。谕曰：『呜呼！予小子凉德，未堪国家多难；如何昊天，降此鞠凶！呜呼痛哉！维先帝以天付神资，丕承祖宗弘绪；适逢国步多艰，民生日蹙，而勤学力政，罔有休暇。冀以尧、舜之深仁，挽叔季于唐、虞。念兹在兹，无时或怠。自有生民以来，未有如先帝之焦劳者也。不期以礼使臣，而臣忍以不忠报；以仁养民，而民忍以不义报：彝伦攸斁，报施反常。自有生民以来，亦未有甚如今日者。驯见妖氛日炽，戮我赤子、辱我宗藩、毁丧我陵殿；四海人心，莫不欲灭此而朝食。乃先帝爱惜愈加，招抚弥切。至于饷初增而又减、将已败而仍收、官极贫酷而仍用，无非欲化顽为良、拨乱为治。呜呼痛哉！胡天不吊？遂至有今年三月十九日之事！爰及国母，掩照相从；徽音顿杳，遗烈如生。信乾坤之合德，肆节义以双成。然而惨变殊常，遗羞千古。孤虽渺质，片义犹存；暂膺监国，益切除凶。谨告哀于臣民，庶怜予而多助。知尔同心，凄感何切！丧礼以旧制以日易月，二十七日释服，毋禁民间音乐嫁娶。督抚、镇守、都按三司官员，地方攸系，不许擅离职守；闻丧之日，止于本处哭临。三日进香，遣官代行。卫所府州土官（一作卫所府州县土官），并免进香。谕告中国，咸使闻知』！

　　北京锦衣卫骆养性与吏部侍郎沈维炳，约诸臣设先帝位于午门。明日，行哭奠礼。礼毕，即备法驾迎东宫于朝阳门。

　　是日，韩四维、孙泽承遁去；惟梁兆阳、高尔俨、张懋爵等自如。大清入京师，下令安辑百姓。

　　北京诸臣，俱赴朝哭临毕，骆养性备卤簿出迎；至朝阳门外，多官望尘俯伏。

　　及登舆，乃大清摄政王也；各骇愕而退。及城门，城上已满树白标矣。时大内尽为贼焚，惟太庙及武英殿尚存；摄政王居武英殿。侍郎王鳌从之入，见王与储帅俱席地坐，潜走出。

　　满兵入京，法令甚严，俱驻城上。附近居民有馈酒食者，皆不敢受。所食物黑碎而干，以少水吞之，便度一日；盖牛炒之类也。故其三月之粮，人自携带，无运输之劳。其驮载者，皆酋长以上所用之物，士卒无所与也（「核真略」）。

　　大清遣将偕吴三桂追李自成。

　　福王以张慎言为吏部尚书。慎言上中兴十议：曰节镇、曰亲藩、曰开屯、曰叛逆、曰伪命、曰褒恤、曰功赏、曰起废、曰惩贪、曰漕税。皆嘉纳。

　　吏科李沾合诸科道奏以「朝班宜肃」。是时，旧京朝仪久废，故沾言之。

　　廷推阁臣，众举史可法及高弘图、姜曰广。刘孔昭攘臂欲并列；可法曰：『本朝无勋臣入阁之例』。孔昭曰（一作孔昭勃然曰）：『即我不可，马士英何不可』？乃并推士英。

　　会推阁员，吏部九卿具疏上；词林仅推掌翰林院詹事府詹事姜曰广一人。传旨吏部：『予察祖制，阁员俱用词林。至先帝，简用别衙门官。今正推，如何止列姜曰广先生一人？似与祖制不合（一作符），着该部再行添推来看』。

　　廷议起废；共推郑三俊、刘宗周、徐石麒。刘孔昭特举阮大铖；史可法曰：『此先帝钦定逆案，毋庸再言』！乃已。

　　松江夏允彝，闻北都变，恸哭累日，毁家倡义。走谒尚书史可法，与谋兴复。闻福王立，乃还（允彝，字彝仲，华亭人，崇祯十年进士。官长乐知县，举天下廉能第一。丁母忧，归）。

　　允彝将家产籍于官，助饷讨贼。

　　初四日（辛卯）

　　大清令臣民为崇祯帝服丧三日。

　　北京诸臣沈惟炳、王鳌永、金之俊等投职名于大清，摄政王通中国语曰：『汝曹勿畏，我不杀一人；令各官照旧供职』。鳌永、之俊俱有条陈十余款。授之俊军司马将军印，从视城池；之俊遂宿朝房，催各司属官复任。沈惟炳仍为吏部侍郎，曹溶、吴邦臣、熊世懿、张懋爵、朱某（一作宗室朱朗鑅）为五城御史，骆养性仍拜执金吾：俱秃而加冠。

　　沈惟炳与骆养性、金之俊具劝进表，上之内院；大学士范文程接见笑曰：『此未是皇帝。吾国皇帝去岁已登极矣，何劝进之有』？

　　摄政王颁谕曰：『逆贼李自成系明朝子民，纠众凶徒，妄兴大逆，逼弒君父；诚天地神人之共愤者也。予与明朝虽为敌，殊切痛惋；特令举国挂孝三日，以尽君父之情。仍令太常、礼部等衙门尊以天子之礼，葬于原拟之圹』。于是各官奉令，自初六日始，设先帝后位于帝王庙，合京臣民哭临三日。后令议谥、议葬。各事既毕，于本月初九日薙发，十五日朝见。礼部侍郎杨汝成称：『典礼浩繁，不能独任』。文程即令吏部推应补者。惟炳推雷跃龙尚书、李明睿左侍郎；摄政点用明睿。拟上先帝谥曰「端皇帝」，庙号「怀宗」，先后谥曰「端皇后」：如旧制。

　　大清正官必用本国及辽东人，故不点尚书而用明睿。明睿以疾辞，王曰：『明日欲令官民人等哭临；无神主何以哭临？无谥号何以题神主』？明睿闻言大恸，王甚义之。

　　又传词林官入，止高尔俨应命。王问辽、金、元事；尔俨至衙门取所贮「二十一史」中「辽、金、元三史」以进。王又言国可灭、史不可灭，欲修崇祯史书。尔俨对以纂修遗稿俱被贼焚，且修书事重，詹、翰一体。王乃召詹事府官来；明日，何瑞征入对，而杨昌祚、林增志以重伤告假。范文程许之（文程，浙江上虞人，沈阳卫籍。祖某，于沈阳陷时降）。

　　大清官兵部尚书文程，官内院大学士。每日坐午门左，详决诸事兼受章奏。

