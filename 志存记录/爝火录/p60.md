<!-- { "loadSidebar": true } -->
　　毁中园一浮屠。穴其下，置炮崩之，压而死者近万。又伐木造舡数千，由山路曳入水，或数十里、或百里，稍倦而休者立死。

　　贼有阖营犯法者，装大舰溺之江中。

　　献贼单骑独行，大喝一声，四、五十人即地就戮，不敢抗。其下虽畏威，然终不能忍其酷；即左右亲信之人，心亦不甚附。

　　川西分巡副使张继孟被囚僧寺，不屈死；妻贾氏亦从死。

　　四川佥事陈孔教不屈死。子以衡奉母孔氏南窜；孔教死，匿不使知。踰年，母诣以衡书室，见副使周梦尹请孔教恤典疏，痛绝；骂以衡曰：『父死二载，我尚偷生，使我无颜见汝父地下』！遂取刀断喉而死。

　　华阳知县沈云祚与同被执者幽大慈寺，贼遣其党馈食，且刃胁降；云祚不屈，遂遇害（云祚，字子凌，太仓人，崇祯十三年进士。初，贼破夔州，成都大震；云祚走谒蜀王，陈守御策，不听。闻内江王至渌贤，往说之曰：『成都危在旦夕，而王府货财山积；不及今募士杀贼，一旦疆场沦丧，谁为王守此者』？至渌言于王，亦不听。及贼迫成都，王始出财佐军，已无及矣）。

　　总兵官秦良玉以全蜀尽陷，慷慨语其众曰：『吾兄弟二人，皆死王事。吾以一孱妇，蒙国恩二十年；今不幸至此，其敢以余年事逆贼哉』！悉召所部，约曰：『有从贼者，族毋赦』！乃分兵守四境。贼遍招土司，独无敢至石砫者（良玉，忠州人，嫁石砫宣抚使马千乘。万历间，千乘从征播州，良玉别统精兵五百自随；败贼众，为南川路战功第一。后千乘为部民所讼，瘐死狱中；良玉代领其职。泰昌时，征兵援辽，良玉与兄邦屏、弟民屏统精锐赴。邦屏战死，赠都督佥事；诏赐良玉二品服，予封诰。天启中，奢崇明反，围成都；良玉与民屏讨之，贼解围去。封夫人，锡诰命，复授都督佥事，充总兵官。崇祯四年，民屏从王三善征安邦彦，战殁；赠都督同知）。

　　福王起林汝翥为云南佥事（汝翥，字大崴，福清人；举人，官琼州道）。

　　庆远知府郭仪凤疏请挂冠勤王，且诬巡抚方震孺贪状。吏科吴适参：『郡守无勤王之例，挂冠非入援之名。仪凤不候宪檄、非奉明纶，擅离职守，饰词妄渎。察抚臣清执有素，仪凤秽迹着闻，必惧题参，先行反噬。自应严究，以杜刁风』。

　　初七日（辛卯）

　　令生员纳银充贡。

　　廪生纳银三百两、增生六百两、附生三百两。

　　光禄署丞张星求考选吏科。吴适参：『张星初以县令躁进降处，又挂察典；不惟望断清华之梦，亦已身绝仕进之阶。乃无端幻想，侥幸上赏，欺君孰甚？若不一为点破，辟门大典，不几为燃灰之地、向跃之门耶』？

　　诚意伯刘孔昭弒其祖母胡氏。胡氏为刘尚忠继妻，实生莱臣。尚忠卒，莱臣幼，孔昭父荩臣庶出，代袭。荩臣卒，孔昭复夺之；莱臣不能无言。及孔昭任操江，诱莱臣潜毙之。至是，胡氏出揭，谓荩臣系婢莫氏巧云所出，不应夺嫡；并列孔昭弒叔事。孔昭急，令人缢杀之以灭口。

　　大清兵从洛阳渡河，攻海州。

　　福王荫李邦华、王章各一子锦衣卫百户，世袭。

　　升王骥太仆寺卿、王国宾光禄寺卿。

　　河南劝农尚书丁启睿罢。

　　初九日（癸已）

　　左良玉奏华容、石首战捷。

　　中书舍人张锺龄愿从军自效，请给部衔。吴适参：『职方何官？监军何事？妄行陈情！若果有报国之心，何官不可自效？而借口赞画，辄请部衔，躁进尤甚』！

　　大清兵入濮州、沂州。

　　福王加原任大学士钱士升太子太保，荫孙涛中书舍人。

　　命辽王居台州。

　　按太祖庶十五子辽简王植七傅至宪■〈火节〉，被废，国除。此云辽王，其传袭、谥名俱无考。

　　莱阳故给事中沈迅家居，与弟迓设砦自卫。迓短小精悍，马上舞百斤铁椎。兄弟率里中壮士，捕剿土寇略尽。大清兵至，迅据砦不下；已被攻破，阖门死之。

　　大清薙发令下，曲阜故副使孔闻謤致书摄政王曰：『贵国既得中华，当用中华冠服』。有令旨云：『孔子圣之时；孔闻謤妄言，殊辱乃祖，理当正法。姑念圣裔，革职为民，永不叙用』（闻謤，字观生，天启五年进士，与闻诗同榜）。

　　福王升曹勋礼部右侍郎，署掌翰林院事。

　　初十日（甲午）

　　大清兵取海州。

　　将狱囚尽行释放，仍回兵泇口。又沂州驻兵八万，三路南下：一向淮阳、一向邳州、一向宿迁。又行牌盐城县，催办军粮。

　　福王加丁魁楚兵部尚书。

　　十一日（乙未）

　　端门西舍火。凤阳火。祖陵地方，一日三震，有声如吼。

　　安岳进士王起峨、渠县礼部员外郎李含乙，皆举义兵讨张献忠；不克，死。

　　刘泽清请禁巡抚拿奸恶。

　　史可法抵白洋河。

　　太监韩赞周请大婚礼物，着光禄寺备办。

　　大清兵取宿迁，山东及丰、沛尽降。

　　福王追谥卢象升「忠烈」，建祠奉祀（象升，字建斗，宜兴人，天启二年进士。崇祯九年，官兵部尚书，总督宣大、山西军务。十一年十二月，与大清兵战死）。

　　十三日（丁酉）

　　苏松巡抚祁彪佳罢。马士英疾彪佳甚，嗾私人朱统■〈金类〉劾之。丹徒张捷里居，衔彪佳，接之疏。及是，掌吏部御史张孙振复希捷指劾之，谓『彪佳初沮登极者，为潞王也』。彪佳竟移疾去。

　　兴平伯高杰抵徐州，与书刘泽清云：『清朝发一王子领兵号二十万，实八千人；齐驻济宁。近日河南抚镇接踵告警，一夕数至；开封上下北岸，俱是兵众，问渡甚急。惟恐彼一越渡，则天堑失恃，长江迤北尽为战场。时事到此，令人应接不暇。惟有殚心竭力，直前无二，于万难之中求其可济，以报国恩而已』。泽清以闻。

　　故兵部尚书冯元飙卒，其家请恤。给事中吴适言：『元飙身膺特简，莫展一筹，部议予祭葬；是使误国诸臣，生死皆得志也。臣以为不宜予』！不听。元飙遂获恤（元飙，字尔弢，慈溪人，天启二年进士）。

　　田仰报：『清兵已驻沂州，哨马至淮阳。以辽人赵福星为宿迁兵备，统兵防守』。

　　追论江西功，荫解学龙一字锦衣千户，世袭。

　　十六日（庚子）

　　以李永茂为都察院右佥都御史，巡抚南、赣、汀、潮等处。

　　御用监太监诸进朝请给工科钱粮，置龙凤几榻诸器物及宫殿陈设、金玉珠宝，计赀数十万。工部尚书何应瑞、侍郎高倬合疏言：『点金无术，恳祈从俭』！不听。光禄寺咨称：『办御用器皿共一万五千七百余件该价银六千七百六十余两，厨役衣帽工料银九百四十余两』。工部又言：『今卤寇方张，索饷动以千万计，将何支抵？望皇上一熟筹之』！亦不纳。

　　刘泽清杀其叔孔和。孔和，字节之，长山人；大学士鸿训子。当寇陷京师，破产结客起兵，有众三千人；执伪县令徇于军。旋闻大清兵破贼，乃率众南下，驻军河北，以兵属泽清。及泽清建节后，反抑孔和役属之。一日，以诗示孔和；孔和曰：『国家举淮东千里付尔，未闻北面发一矢，而沾沾言诗；诗即工，何益国事，矧未必工耶』！泽清大怒，推案起，座客皆震慑；孔和不为动，拂衣出。无何，令孔和率二千人渡河；忽檄召还，责其逗留，斩之。

　　十七日（辛丑）

　　奉先殿上梁。

　　加刘承胤右都督；固辞。

　　刘泽清报：『总河杨方兴屯兵宿迁，铸造铁条为扎筏用』。

　　大清山东巡抚方大猷承选丰、沛二县知县胡承光、胡钦光到任。

　　福王以太监高起潜提督江北兵马钱粮。

　　按本传作「京营提督」。

　　张国维归省。初，吏部尚书徐石麒去位，众议归国维；阮大铖不用，用张捷。国维乃乞省亲归。

　　二十三日（丁未）

　　停冬至郊祀。

　　以卢若腾为都察院右佥都御史，督理江北屯田，巡抚庐、凤。

　　若腾，以海道着绩，故擢；不赴。

　　淮安地震。

　　以张凤翔为兵部尚书兼都察院右副都御史，巡抚苏、松。

　　加耿廷箓太仆寺少卿，赴云南监参将沙定洲军，由建昌入川讨张献忠。廷箓力辞加衔，改四川右参议（廷箓，临安府河西县人，天启四年举人。崇祯中，官宣府监军佥事）。

　　时廷箓官九江道，马士英疏请遣之行。

　　二十五日（己酉）

　　九江总兵黄斌卿侦知左良玉难制，请改驻皖池；从之。

　　命苏抚屯田大瞿山。

　　复陈祖苞原官。

　　按崇祯十一年冬，祖苞官顺天巡按；因大清兵入畿内，与东抚颜继祖、保抚张其年俱以失事逮。祖苞自尽狱中，颜、张皆伏法。祖苞官可复，则颜、张皆当赠恤矣。

　　马士英黩货无厌，贿赂千名百品；日令僧利根次其高下。总宪李沾进带，士英不之重也；嘱利根誉为至宝。士英转以献帝，亦嘱中官赞其非常；帝每束以视朝。

　　孙惟成袭封怀宁侯，补给铁券（惟成，孙镗十世孙）。

　　安远侯柳祚昌荐程士逵督理京营；吴适参：『士逵不过积分监生，非属举贡正途。勋臣乃提督大汉，非有标营之责，何得侵枢戎职掌以夺铨部权衡』。

　　范文光督参将黎神武攻雅州，不克。

　　二十六日（庚戌）

　　命许定国守开封、河洛。

　　许定国开镇睢州。

　　抚宁侯朱国弼劾前任漕抚路振飞不迎驾入淮城，而私语凤阳有天子气，怀二心；行人朱统■〈金类〉复诋之。以既解官，获免议。先是，杨维垣谪戍淮安，振飞待之薄；及起用事，嗾国弼劾之。

　　国弼疏云：『贼信日迫，先纵狱囚。天潢洊至，兵拒河上。皇上扁舟，不纳入城；且言凤阳有天子气。伪官武愫系进学门生，代为夤缘。乞饬法司逮治』。章下部院。又奏请治郭维经庇逆。

　　驸马齐赞元疏称：『刘孔昭翼戴功高，赏不酬劳』。随命吏、礼二部再议。齐赞元寓居被火，刘孔昭代为求助；命给千金（赞元尚光宗女遂平公主）。

　　大旱，自五月至是不雨。

　　自夏徂冬，从无滴雨；虽处处祈祷，毫无灵应。崇祯十四年旱极矣，犹未若此之甚也。苏、常两郡尤剧。

　　布衣何光显疏请诛马士英、刘孔昭；诏戮于市，籍其家。

