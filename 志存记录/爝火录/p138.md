<!-- { "loadSidebar": true } -->
　　郑成功会师浙海，以前少司马张煌言为监军；北抵羊山。山故有龙祠，海舶过者致祭必用生羊，即放羊于山；久而孳息日繁，见人恬不畏避。军士竞执之，时天朗波平，忽怪风猝至，海舶自相摐击；义阳王溺死。于是返旆。

　　夏四月丁卯朔

　　大清由蜀入者，自三陂取遵义；由楚者，自镇远抵黔；由粤者，抵独山州。

　　大清命吴三桂挂平西大将军印，与定西将军固山额真墨侯勒根虾由四川出，宁南靖寇大将军宗室罗托由湖广出，征南将军固山额真赵布太由广西出，三路取贵州。

　　初三日（己巳）

　　大清师吴三桂与勒根虾率兵至合州，杜子香以轻舟哨至合江；合江水面宽阔、波涛汹涌，三桂挥兵跨马涉江，子香不能支，分水陆奔逃。三桂遂由铜梁、壁山、来凤、白石进发，入重庆。以永宁总兵严自明与新设重庆总兵程廷俊留守重庆，调陕西炮火裕城守。

　　马玉云：『时蜀、楚界中，如房、竹、归、巴、大昌、大宁有塔天保、郝摇旗、李来亨、袁宗第、党守素、贺珍，施州卫有王光兴，长寿、万县有刘体纯、谭诣、谭弘、谭交、向希尧，达东有杨秉胤、徐邦定等，连兵分守；三桂俱不之问，直指贵州。李定国既败孙可望兵，自以为无他患，武备尽弛；高绩与郎官金简进谏曰：「今内患虽除，外忧方大；伺我者顿刃以待两虎之毙！而我且酣歌漏舟之中、熟寝爇薪之上，能旦夕安耶？二王老于兵事，胡泄泄如此」！定国见疏，愬之王前颇激；王拟杖二臣以解之，朝士多争不可。移时不能决，而三路败书至；定国始逡巡引谢，二臣获免（简，字万藏；绩乡人）』。

　　十三日（己卯）

　　吴三桂搭浮桥渡黄葛江，历东溪、安稳、新站、夜郎，抵石壶关。大清封可望顺义王，可望献滇、黔地图于大清；大清取滇、黔，险隘要害、行军设伏悉按图而入。

　　二十四日（庚寅）

　　刘文秀卒。

　　文秀疽发于背，帝亲临问；病笃，上遗表云：『敌兵日逼，国势日危；臣请入蜀，就十三家之众出营陕、洛，庶几转败为功』云云。帝嘉之。及卒，命以亲王礼葬。文秀仪度温雅，柔和谨慎。入滇之初，曾屠武定；既而悔之，自是不妄杀一人。

　　刘文秀既卒，李定国以蜀自益；委朝政于袭铭、金维新，加派兵饷、卖臣鬻爵，旧人怨叛、边警日迫，而定国不之觉。

　　有西安人贾自明者，自言识天文、地理、阴阳、象纬、遁甲之事，兼能制木牛、流马、火攻诸具；又精驱遣风雷之术。常往来秦、蜀山中，招集义旅。因见王气在滇、黔，故变服至贵州。刘文秀一见，以为异人，荐诸李定国；定国荐诸朝，拜雷击将军。试其火器，殊效。又制遮牌挡木，行营用之；周匝连环，屹如长城。定国因遍取铁工、木工，征求夫役。自明亦妄自尊大，过朝士不为礼；靳统武遣人阴杀之。后知为洪承畴所遣为间谍者；以告定国，定国讳焉。

　　孙可望导三路兵进攻；报至行畿，上下震恐。李定国虑可望熟识险隘，而各汛守皆可望旧人，悉更调之；使其将刘正国、杨武守三坡、红关诸险要以防蜀，使马进忠等驻贵州。

　　二十五日（辛卯）

　　大清吴三桂抵红关，刘正国由水西逃奔云南；将军郭李爱、刘董才、王明池、朱守全、王刘沧、总兵王友臣等以官兵家口并象降于大清兵。

　　三十日（丙申）

　　遵义军民府降于大清。

　　大清兵出湖广者自镇远抵黔，马进忠等逃奔云南；安顺巡抚冷孟銋遣标骑飞章告急，李定国不及援，贵阳遂陷。孟銋被执，洪承畴待以宾礼，诱之降；孟銋曰：『宁为明鬼留香，不作叛人遗臭』！乃送觉罗贝勒军前；孟銋不为屈膝，遂被害。皮熊走水西。

　　五月丁酉朔

　　帝遣周金汤航海，进封郑成功为延平郡王；成功遂议大举攻金陵。

　　十一日（丁未）

　　吴三桂袭破将军杨武于开州之倒流水。

　　水西宣慰使安坤、酉阳宣慰使冉奇镳、蔺州宣慰使奢保受等降。

　　兴宁伯王兴受李定国指，回绥阳。其子友臣已先降于大清兵，遂亲诣军前缴敕印；吴三桂厚赏之。

　　六月丁卯朔

　　晋王李定国上表出师，传檄会兵。

　　「残明纪事」云：初，大清兵下贵州，庆阳王冯双礼连疏请兵救援，晋王亦欲出兵。时大清兵来疲敝，洪承畴致书绐定国，以缓其师；定国信之。及月余，兵马强壮，遂三路进取；报至，定国始悔堕承畴之术。

　　李定国自任当黔路，移镇安顺；以白文选当川路，移镇七星关。发夫运粮，天雨泥泞，挽负不前；辄鞭之至死，冤号载道。

　　汉阳王马进忠卒。

　　赠冷孟銋兵部尚书，荫其子之旭世袭锦衣卫佥事；遣文安侯马吉翔谕祭。

　　郑成功议攻金陵；甘辉曰：『将军攻漳、汀三载不下，四越南澳无成；今奉天子命，空国而起，为破釜沉舟之计。事之济否，在此一举。今顺风扬帆，旬日外可抵旅顺；以偏师缀皮岛，而以正兵捣其老巢，可立破。彼居中原未久，老酋皆有怀土之思；闻建州破，必皇皇无固志。我鼓行入山海，大势瓦解；天下可传檄而定也：此上策也。次则径泊天津，收其积聚；劲兵收京，势如风雨。北都坐困非策，必有面缚衔璧者；中原豪杰响应，可以遏勤王之师。若由淮入江以图金陵，即使速破，亦支撑东南半壁而已：厥为下策』。成功不能用，且欲先谒孝陵、再图北伐。

　　秋七月丙申朔

　　郑成功举兵攻金陵，以黄廷为大提督，留守两岛；余俱从行，甲士十七万、习流五万、习马五千、戈舡八千、铁人八千。铁人者，周身披甲，画以朱碧彪文；陈于行首耸立，视马足斫之。至浙江，攻陷乐清等县；次阳山，暴风漂没八千余人，成功幼子溺死。

　　初二日（丁酉）

　　新津侯谭弘、仁寿侯谭诣、涪侯谭文帅舟师攻重庆，败还。

　　大清命安远靖寇大将军信郡王多罗铎尼自都门统领大兵入黔，仍分三路进取云南；撤宁南靖寇大将军回荆州弹压。

　　大清军出广西者征南将军赵布太与提督线国安抵独山州。

　　二十八日（癸亥）

　　大清定西将军墨侯勒根虾以病卒于遵义。

　　大清使至军，传谕：『克取贵州，如云南机有可乘，大兵马匹行得，即乘势进取，不必候旨；如大兵马匹疲弱，候安远大将军到日（即信郡王），三路进取云南。宁南靖寇大将军驻贵州，俟开服云南回荆州』。

　　李定国军阻雨不前，日行三十里，人心惶惑。至关岭，刑牲祭汉前将军祠；定国沥酒誓曰：『定国奉命出师，不以身殉社稷佐中兴者，神威当截其头』。誓毕，命诸将皆誓；既盟而饮，还营。

　　冬十月甲子朔

　　大清兵三路俱集，信郡王奉命自北至，会于杨老堡；戒期入滇。

　　初五日（戊辰）

　　李定国扼鸡公背，图侵贵州；遣别将守七星关，抵生界立营，窥遵义以牵蜀。

　　定国受黄钺，同公侯伯将军冯双礼等悉众扼盘江，踞鸡公背；巩昌王白文选与将军伯窦名望等四万余众守七星关，抵生界，离遵义一日程。

　　马玉云：『前此数月，三桂驻遵义、赵布太驻独山州、信郡王在武陵，惟宁南驻贵州。当大兵未合之际，定国观望逡巡；杨老堡订期进兵，刻日饮马昆明，定国始秉钺而出，事机已失矣』。

　　十一月甲午朔

　　十二日（乙巳）

　　大清兵吴三桂统大兵及援剿左路镇总兵沈应时、右路镇总兵马宁等自遵义出师。

　　白文选自生界退守七星关。

　　十二月癸亥朔

　　初二日（甲子）

　　我大清兵出遵义，由水西取乌撒；守将弃七星关，走沾益。

　　七星关两山壁立，水势汹涌；其水下流至以烈，从山下伏流以泻于不可穷诘之区。山上树木参天，名曰天生桥；即飞猿不能渡也。吴三桂用乡导，于水西苗猓地方以烈安营；由天生桥抄乌撒军民府，扼七星关大路。白文选侦知，弃七星关，走可渡桥；复焚桥，走沾益州，思奔云南。李定国败于安隆之罗炎河、凉水井，撤寨遁归。

　　定国以信郡王兵至，退回盘江；又报赵布太军锋甚锐（一作恶），自领部众堵御。连败于安龙之罗炎河、凉水井，踉跄奔归；而各勋镇见定国兵败，各散去。

　　淮国公马宝降于大清。

　　大清兵入安隆。

　　谭弘、谭诣、谭文再攻重庆，复溃还。

　　十五日（丁丑）

　　永明王将出奔，行人任国玺独请死守；下廷议。李定国等言：『行人言是。前途尚宽，今暂移跸，卷土重来再图恢复未晚』。

　　时北兵三路会于曲靖，帝集群臣议所之。黔国公沐天波请走迤西，帝从之；遂率宫眷、群臣走永昌，从之者数十万人。

　　土官岑继本（一作继禄）导北兵深入，李定国使怀仁侯吴之圣御之；败绩。定国还师拒战，连败；大营、妻子俱失散。

　　李定国谕滇民避兵云：『本藩在滇多年，与尔人民情均父子。今国事颠危，朝廷移跸，势难同尔等偕行。恐清兵一至，杀掠淫污猝难逃避；尔等宜乘本藩未行之时，各速远避，毋致自误贻戚』！于是城内外哭声鼎沸，携负狼奔。时已征贮秋粮，定国谕各营不得焚烧仓廪；恐清师至此无粮，徒苦我百姓（或曰帝谕定国勿烧故也）。

　　敕沐天波宣谕缅甸；发官旗，沿途征兵开路迎扈。

　　艾承业与狄三品谋劫驾事泄，李定国亲率兵殿；承业等不敢追而罢。

　　驾至碧鸡关，兵民塞路，哭声振地；帝谕住辇立起，手扶沐天波，回顾城中宫阙，挥涕曰：『朕行未远，已见军民如此涂炭！以朕一人而苦万姓，诚不若还宫死社稷，以免生灵惨毒』！谕毕，大哭。天波奏慰，李定国飞骑亦至；共请前发，以慰众心。帝乃就辇。  
卷二十九

　　江阴云墟散人李本天根氏辑

　　己亥（一六五九）、大清顺治十六年（永明王永历十三年、鲁王监国十四年）春正月癸巳朔

　　永明王奔永昌，鲁王在金门。

　　初三日（乙未）

　　大清兵入云南。

　　滇将胡一清（一作青）等、土司总兵龙世荣等降。

　　初四日（丙申）

　　帝至永昌。李定国先入城治粮糗，整顿行宫，迎帝驻跸。

　　白文选守玉龙关。关为永昌之要路。文选自沾益州奔回，李定国留为断后，驻守玉龙关。

　　永明王川湖总督文安之率刘体仁、袁宗第、李来亨等十六营由水道袭重庆。会谭弘、谭诣杀谭文，诸将不服，安之欲讨弘、诣；弘、诣惧，率所部降于大清兵。诸镇遂散，安之郁郁而卒。

　　二月壬戌朔

　　李定国缴还黄钺，自请削职待罪；帝不许。

