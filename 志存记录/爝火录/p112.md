<!-- { "loadSidebar": true } -->
　　桂林署中有一室，封锁既久；瞿式耜欲顾之，左右不可曰：『室中有怪，开之伤人』！式耜竟顾之，但见尘埃满室，中无一物。入夜，式耜绯袍南面坐，案列巨烛，隶役八人侍立；更余，八人者大惧，面如死灰；式耜命之退。危坐三鼓，一红袍怪至前；式耜正视之，怪渐缩小，入地不见。刻间梁上大振一声，式耜仰视之，见一面与目甚大；目摄之，不作一语。已而渐小渐下，细如豆粒，掷于案上。式耜纳之笔管，以指捺其两端；怪在管中大言曰：『吾久居此地，与汝无隙；汝何得相侵！若不释我，必祸汝』！刺刺不休，式耜默然不应。怪无如何，因哀求曰：『释我，后不敢在此为祟矣』！式耜亦不应。久之寂然，式耜意其已死；忽复云：『吾适至汝家杀汝母』！式耜心动，顾之无踪。急遣人星夜驰归访母，竟无恙；怪亦遂绝。

　　十六日（丁亥）

　　大清松江总兵官吴胜兆，故降将也；复谋叛，苏州举人杨廷枢因其客以怂恿之。副将詹天祥、都司高永义执胜兆等，诛之（廷枢，字维斗，与徐汧善，有重名；汧死难，廷枢遁在邓尉山中）。

　　有白党降将周谦者，稍知文墨；胜兆昵之。因通舟山黄斌卿，令举兵内向；故给事中陈子龙、举人殷之辂、诸生张宽等公与其谋。斌卿约于四月十六日兵至；而海舟非风不行，连日北风大作，舟不能至。海防同知杨之易、推官方重朗知其谋，潜移书于总督洪承畴，言胜兆反状；承畴不之信，即以其揭下胜兆。胜兆大惧，十五日夜半以令箭提之易、重朗至，杀之；意明日舟山兵必至也。天既曙，城外寂然；副将詹天祥知事不济，即同都司高永义率兵入，执胜兆杀之，按诛将校十七人（周谦，「成仁录」作周天，嘉兴人）。

　　之辂官中书舍人；逮至南京，洪承畴见之曰：『汝是明朝都大的官，作谋反大逆的事』？之辂如其言报之。承畴无以答，令与宽骈斩于市（宽字子服，华亭人）。

　　有周长吉者，亦连染入案；当事者鞫之，长吉曰：『吾与詹世勋谋叛，非胜兆也』。于是长吉、世勋俱论死（世勋，即天祥）。

　　徐石麒子尔榖率众持粮依胜兆，事败死之。妻孙氏闻讣，自投于河死，直立不仆。翁莫、董刚俱见捕杀（刚，尚书其昌孙）。刚妻赵氏没入官，自言良家子，义不受辱；触阶而死（尔谷，一作式榖）。

　　长洲戴武功、平湖陆瞻佝并死之。

　　子龙知事败，将遣夏发英至嘉兴，约同志复起兵；家童毛泰被执，其谋尽泄（发英，字宝沐，嘉兴诸生）。初，子龙与吴易谋起兵，遣发英至绍兴条陈策应机密；鲁王录其勤劳，授行人司行人。胜兆通舟山，亦遣发英。至是，为大清兵所执，死之。

　　川贼至广通，故浑源州同知张朝纲与其妻冯并缢；子诸生耀葬亲讫，亦缢。

　　孙可望与刘文秀西略，杨畏知御之于启明桥；战败，投水不死，踞而骂。可望与畏知同乡，甚重之；下马慰之曰：『闻公名久矣！吾为讨贼来，公能共事相与匡扶明室，非有他也』！畏知瞪目视之，曰：『绐我尔』？可望曰：『不信，当折矢誓』！畏知曰：『果尔，当从我三事：一不得仍用伪「西」年号，二不得杀人，三不得焚庐舍、淫妇女』。可望皆许诺。乃与至楚雄，略定大理诸郡，使刘文秀至永昌迎沐天波。迤西八府免屠戮，畏知力也。楚雄举人杜天祯闻畏知战败，即自杀。畏知降，可望遂以为巡抚。

　　十八日（己丑）

　　黔国城中人执阮韵嘉、袁士弘槛送楚雄，诛之（韵嘉、士弘，与沙定洲阴结为内应者也）。

　　李定国逼河西，四川巡抚耿廷箓赴水死；妻杨氏被执，不屈死。

　　永明王授甘永兵科给事中，出赞何腾蛟军事（永，永新人；崇祯壬午举人）。

　　二十四日（乙未）

　　大清兵至松江，执陈子龙（子龙与夏允彝同负重名；允彝死，子龙念祖母年九十，不忍割，遁为僧。寻受鲁王部院职衔，结太湖兵欲举事；事露被获，乘间投水死），狱词连及允彝子完淳、兄之旭。完淳下吏，谈笑自如，作乐府数十阕；临刑，神色不变。之旭作绝命词，从容谒文庙，自缢复圣位旁（完淳，字存古，七岁能诗文；死时，甫十六。之旭，字符初）。

　　子龙被执于富林；既死，犹戮其尸。子方五岁，亦论死。狱词连及嘉善钱栴、昆山顾咸正、嘉定侯岐曾、长洲刘曙、松江夏完淳、之旭等数十人；完淳，栴婿也。栴尝与吴易合谋，藏子龙□，论死。临讯，辞气不振；完淳厉声曰：『昔日者，公与陈公子龙及完淳同时歃血，上启监国，为江南举义倡；江南人莫不踊跃。今与公慷慨同死以见陈公于地下，岂不奇伟大丈夫哉』！栴曰：『吾死固当；子少年，何为不求死耶』？完淳笑曰：『宁为袁粲，不作褚渊？丈人何相视之轻也』！洪承畴见其年少，欲宽释之；谬曰：『童子何知，岂能称兵叛逆；误堕贼中耳。归顺，当不失官』！完淳厉声曰：『吾尝闻洪亨九先生，本朝人杰；松山、杏山之战，血溅章渠。先皇震悼、褒恤，感动华夷；吾常慕其忠烈。年虽少，杀身保国，岂可以让之』！左右曰：『上坐者，即洪经略也』！完淳叱之曰：『亨九先生死王事已久，天下莫不闻知；曾经谕祭七坛，天子亲临，泪满龙颜，群臣莫不呜咽。汝何等逆贼，敢伪托其名以污忠魄』！因跃起奋骂不已。承畴无以应，惟色沮气丧而已。栴竟与完淳同死。岐曾，峒曾弟，字雍瞻，太学生；咸正，字端木；曙，字公旦：俱坐死。

　　笪君甫，失其名，松江府胥也；亦见捕。论死，笑曰：『我一介小人，今日得与士大夫之列为忠义而死，死犹生也』！临刑，神色不变。

　　李定国徇临安，沙定洲部目李阿楚拒战甚力。定国穴城置炮，炮发城陷，遂入；驱城中官民于城外白场杀之，凡七万八千余人，斩获不与焉。进士廖履亨赴水死。当是时，皆意定国破临安，必袭阿迷、取定洲；乃仅掠临安子女而去，所过无不屠灭。

　　五月（辛丑）朔

　　永明王驻武冈州，改曰奉天府。刘承胤挟帝归武冈，政事皆决于承胤。

　　承胤闻桂林之捷，恐粤西渐安，帝将返桂林；遂劫帝移跸武冈，以州署为行宫。

　　沙定洲归阿迷，屯兵洱革龙；且借安南援自固。

　　洱革龙，定洲老巢也。有九山最险，峒名溪乌。其外巢曰大庄，夷蛮黑老虎踞之；每战口衔大刀，所向无前。刘文秀围之不下；李定国益兵攻之，始杀黑老虎。

　　张先璧奏劾刘承胤专擅，何腾蛟和解之。承胤闻先璧提兵至宝庆，惧；复请命腾蛟督诸镇兵守衡州。

　　超拜傅作霖兵部左侍郎掌都事。

　　擢李干德兵部右侍郎兼右佥都御史，巡抚川南。

　　初五日（乙巳）

　　永嘉诸生叶尚高不薙发死。尚高，字留立，一字天章；义不薙发。日荷一竿，竿系一笔、一带、一镜、一网，示「毕竟带网巾」意；高冠大袖，摇曳市上。大清知府吴某执之，尚高吟诗曰：『北风袖大惹寒凉，恼乱温州刺史肠；何以蜉蝣易生死，得全楚楚好衣裳』。吴以为癫生也，释之。二月上丁，尚高持芹一束、水一盂，至文庙祭孔子；读祝词曰：『呜呼！天兮何忍！呜呼！人兮何辜！呜呼！斯文兮几于丧；呜呼！吾道兮从而污。吾师乎！吾师乎！曾泰山之已颓，而林放之不如乎』？读罢，痛哭不去。吴至，复执之；尚高大骂，系之狱。谓人曰：『重五，屈大夫怀石自沉之日也；吾可以死矣』！及晨，沐浴赋诗，仰药死。刘承胤闻李赤心欲就食湖南，惧为所并；计非堵胤锡不能御。乃加胤锡东阁大学士，封光化伯，赐剑便宜从事。胤锡疏请，得给敕、铸印赐秦中举兵者；时颇议其专。

　　李定国屠昆阳、呈贡、归化，杀数十万人；且尽杀临安所掳妇女数千人于路。

　　初六日（丙午）

　　鲁王命定西侯张名振等率兵援松江，败还。吴胜兆致血书于名振，请援；名振奏请于王，给敕一百道，令张煌言监其军、任文正副之。赐徐孚远一品服，充行人司行人。自岑江联■〈舟宗〉三千余号、兵四万有奇，北至福山；会飓风大作，全军覆没，名振、煌言仅以身免，弟名斌为大清兵所擒，被杀。孚远、文正以殿兵，不败。

　　卢鼎守衡州，张先璧提兵突至，大掠；鼎不能抗，走永州。先璧遂挟何腾蛟走祁阳，又间道走辰州；腾蛟脱还，走永州。

　　大清兵至衡州，郝永忠遁。守将黄朝宣降；数其罪，支解之，远近大快。

　　腾蛟标下总兵李凌虹被执，死之（凌虹，瑞州人。初从杨廷麟起兵；廷麟败，入楚）。

　　腾蛟退保永州，从者惟滇将赵印选、胡一青等数人。

　　张家玉至西乡，西乡大豪陈文豹奉之取新安、袭东莞、战赤冈；未几，大清兵大至，攻数日，家玉败走铁冈，文豹等皆死。李觉斯怨家玉甚，发其先垄，毁及家庙，尽灭家玉族；村市为墟。家玉过故里，号哭而去。

　　家玉攻新安，新安令走；以诸生陈太赤领县事。

　　家玉父兆龙、弟家珍为人藏匿，觉斯不得踪迹而免。

　　陈邦彦乘大清兵攻张家玉于新安，乃弃高明，收余众徇下江门据之。初，广州之围也，大清兵知谋出邦彦；求其家，获妾何氏及二子和尹、虞尹厚遇之，为书招邦彦。邦彦判书尾曰：『妾可辱之，子可杀之；身为王臣，义不顾妻子也』。

　　佟养甲得邦彦判诸尾语，义之，仍善待其妾及二子。后郡绅李皇一、举人杜璜举兵攻肇庆，乃杀之；璜等亦败死。

　　孙可望至大理，龙在田、许明臣降。

　　十二日（壬子）

　　永明王赠万元吉大师、上柱国、光禄大夫、建极殿大学士、吏部尚书、进贤伯，谥「文烈」；谕祭十二坛、谕葬，建特祠，又从祀周濂溪祠；子象玄、象赤、象黻，俱荫锦衣卫指挥佥事世袭。杨廷麟以下恩恤有差。

　　赠杨廷麟新涂伯，谥「文正」。

　　赠黎遂球太仆寺卿，与万元吉等建五忠祠于赣（王隼「岭南诗纪」）。

　　定安诸生吴履泰，字亨茹；丁父艰，以衰绖起兵。倾资召募，得壮勇三千、黎人六千，誓师文庙，水陆分三道进；与大清兵战于买万、长坂大捷，斩获千计。次日黎明，大清兵以铁骑夹击，履泰兵遂溃；谓其弟履节曰：『吾力尽矣！事之不成，天也！汝可归葬先人，毋使暴露』！大呼「崇祯先帝」，抱石投海死。其甥王蔚文从之。邑人私谥曰「端烈先生」。

　　永明王召李若星为吏部尚书；未赴遭乱，死于兵。

　　十四日（甲寅）

