<!-- { "loadSidebar": true } -->
　　蔡毓荣疏陈进剿机宜曰：『贼踞辰龙关，势处上游，最为险隘。密有火炮、滚木、擂石，更于关外设堑挖濠，明挟我以不能仰攻之势；必取小路分兵进剿，使贼势分，然后斩关直入。而小路丛杂，须多分几路。又有镇远以下，辰、沅之水直趋武陵。贼踞上游，现在白溶等处贼舡累累；我兵由陆进攻，贼必轻舟顺流袭我之后。况水路自桃源、辰溪、柳林坌、麻衣堡、清浪而上可达白溶，踞辰州六十里，现有伪祖将军扎营；必由水路分贼势，斯陆路无瞻顾之虑。但滩高水隘，战舡、沙舡难行，快舡又不便撑驾；需八桨辰湫小舡分载百子炮、过山鸟等轻便火器，上逼白溶，一面仍由辰龙关夹攻』。疏入，授毓荣绥远将军印，总统绿旗官兵。毓荣乃建旗鼓，大会诸将，申明约束；诸军肃然，择日进剿。

　　十月

　　大兵攻萧井寨，吴淑被压死。姚启圣开第于漳州，曰「修来馆」；以官爵、银饵来归者。

　　十九年（庚申、一六八○）正月

　　提督万正色、总兵林贤、陈贤、黄镐、杨嘉瑞以舟师伐岛，逼海坛；吴兴祚提兵与之，沿海上下。郑经命左武卫林升率陈谅、江胜、朱天贵御之，不战而溃；天贵来降。

　　三月

　　蔡毓荣率诸军进剿，命右路副将曾兰、水师游击多泰、总兵陈华分驾辰湫战舡，山西提标分布辰溪、桃源一带，以备应援。初五日，师抵宁香铺，分拨诸将从辰州坪、巫溪、苍溪、郭家溪潜师入。毓荣率大兵攻关；贼方拓敌，伏兵并发，遂弃关走，高起隆、巴养原（一作元）夜遁；辰州伪知府傅祖禄、伪参将黄仲礼各率所属纳印献城，伪定北将军杨有禄、伪水师左将军周珍、伪右将军杨宝荫并降。是时节制诸军者，武冈则江督董卫国、贵提赵赖，辰河则晋提周卜世等，与贼战于黄茆岭、龙头山、泡洞口。水路曾兰亦夺清浪、白溶等隘，伪将祖述圣、侯登甲、萧伏成等率所部降：辰、沅平。

　　刘国轩入岛，姚启圣乘间复十寨，遂复两岛；郑经及诸将遁入台湾。

　　八月十七日

　　尚之信赐死，于府学名宦祠焚尸扬尘。沈上达家人锺姓者，收其骸骼余烬，瘗之西园报资寺。同死者，一百八人。李天植受戮时，其妻舒氏尽散家财，呼二女至，告之曰：『汝不幸生我家；与其污而生，不若洁而死』！劈其首而殒。又命侍妾十人皆自裁，然后自刎于堂上（「觚剩」）。

　　九月

　　蔡毓荣会师进取贵州。毓荣亲统军由江口径取石阡，周卜世由印江出攻塘头，互为犄角；仍伏兵印江、缠溪两隘，以壮声援。江督董卫国随大将军固山贝子由平溪进取镇远，多泰等以辰湫战舡多带火炮泊汛隘防上游水路。又调总兵李本超驻沅州、总兵和尚设道拨为后劲，又命总兵葛□素、参将许泗、游击徐国佐等驻守黎平、辰州。

　　十一月初九日

　　大兵抵两路口，毓荣遣骑兵二：一由秀地取右港口（一作石巷口）、大岩门等隘出镇远卫，袭其后；一纡道出镇远县，挠其旁。毓荣同大将军贝子所统八旗官兵对贼营施炮，三路夹攻；卫国连夺关隘。十五日，齐冲贼营，踰濠肉薄而上；贼夜遁。追至油榨关，镇远府县卫以及偏桥、兴隆二卫尽复。毓荣与大将军固山贝子各统师乘胜追剿，逆首吴世靁、吴应期在贵阳先期弃城，走云南。大兵南驻贵阳，尽复思南、永宁等州县。

　　二十年（辛酉、一六八一）正月

　　郑经卒于台湾。经立凡十九年。长子克■〈臧上土下〉向监国，实非经出；经死，经母董氏即收克■〈臧上土下〉杀之，而立克塽为嗣。

　　二月

　　蔡毓荣誓师征云南，命董卫国、周卜世守贵州，毓荣自安顺启行。初七日，败贼于沙子。初十日，攻腊茄坂，伪将线緎等溃逃；桑格等追过新兴，复普安。二十六日，伪将马宝自楚雄佯退；大兵追至乌木山，宝驱象迎敌，击败之；宝以三骑走。

　　十月十八日

　　征南将军赖塔以广西之军来会，毓荣督兵进重关、太平桥、走马街，逼会城；书谕射入城内，令擒贼首归顺。二十二日，伪将吴成鳌、余从龙来归；言城中惟郭壮图不肯降，请擒壮图自效。毓荣令二人薙发，留成鳌，遣从龙入城。二十四日，贼撤城外兵。勇略将军云贵总督赵良栋亦以师来会，乃分四面逼城。二十八日，伪将线緎、胡国柱、吴世基、何进忠、黄明等遣从龙同永盛汪姓者缒城出，言壮图父子、世璠皆自杀；毓荣许緎等以不死。二十九日，緎等出城降；各官验世璠、壮图各身首戮讫，擒逆始事腹党正法军前：云南平。

　　晋蔡毓荣尚书，仍兼都察院右副都御史，总督云南、贵州军务，加十级；各官升赏有差。

　　云南五华山，向有永历故宫；吴三桂据而有之。飞楼杰阁、巍阙雕墙，袤广数十里；奇花异卉、宝玩古器，充牣其中。欲将圆圆正妃位，圆圆固辞；三桂乃别娶中阃。圆圆屏谢铅华，独居别院。三桂后妇悍妒，杀三桂幸姬殆尽。惟圆圆贵宠相等而不相轧，亲若娣姒，府中皆称「邢太太」。居久之，三桂潜蓄异谋；圆圆窥其微，以齿长请为女道士。康熙癸丑，三桂反；戊午，病殁。辛酉，滇南平；籍其家，独圆圆洁身以老（「觚剩」）。

　　按五华山宫，孙可望筑；永明王于十年八月移居之，故称永历故宫耳。其实，即秦王宫也。

　　姚启圣疏荐万正色为陆路提督、施琅为水路提督，进取台湾；琅治兵平海。

　　二十二年（癸亥、一六八三）六月

　　大兵发铜山，窥澎湖，刘国轩帅兵屯风柜屿、牛心湾以待。施琅令蓝理、曾诚、吴启爵、张胜、许英、阮钦为、赵邦试等以七舡突入，纵火焚其舟；国轩分两翼合击，琅自将合围赴援（一作突围赴援），互有杀伤，克虎井屿。澎水故咸；及是，泉水忽甘，众志益奋。琅居中军，国轩发火矢、喷筒，烟焰蔽天；琅督诸将力战，阵斩林升、邱辉、江胜、陈启明、吴潜、黄隆等，国轩兵士死者万余人，焚大小战舰二百余艘，国轩从吼门逸出。澎湖破，国轩入台。

　　初，大兵驻泉州，距澎湖三十六岛势阻险要，师不克进。金门总制陈荐郭世耀善水战，命简甲士结阵扬帆，指挥战船；不数日，而尽捣其穴。世耀即国祚，说江几降者（「觚剩」）。

　　七月

　　刘国轩与冯锡范、何佑、邱磊等决计奉克塽降；乃遣刘国昌、冯锡圭等赍延平王金印一、招讨大将军金印一、公侯伯将军银〔印〕五，籍土地、府库、军实献军门。

　　八月

　　施琅至鹿耳门，国轩使人除道迎入。克塽嗣立，凡二年，时年十五。自成功迄克塽凡三世，历三十八年：至是僭伪悉平。

　　明宁静王术桂，辽王之裔。初嗣长杨王；隆武时，改封宁静王。福建破，渡海依郑成功。至是，以王印授克塽，遂投缳死。妾袁氏、王氏、秀姑、荷姐、梅姐，从缢于堂。越十日，藁葬于凤山县长治里。

　　郑克塽至京，授汉军公；冯锡范授汉军伯、刘国轩天津总兵、何佑梧州副将。

　　二十九年（庚午、一六九○）正月

　　命郑成功及子经之丧归葬南安。  
　
