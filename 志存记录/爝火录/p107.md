<!-- { "loadSidebar": true } -->

　　世袭赣州卫千户孙经世语两弟纬世、纮世曰：『我家簪缨世冑，若窜伏村落，何以报国恩』！遂阖门自焚。

　　监纪军务聂邦晟同子士燫（一作爌）、士焕、妻刘氏，阖门百口死。

　　刘曰佺，崇祯壬午举人，大理丞；思诲子奉母，避地需岩。见赣围急，请于母曰：『赣城十万户效死守；我家世受国恩，不与其难，何以见及君父』！乃奉母及全家俱入城。城破，阖门死之。

　　钱谦亨，新喻人，崇祯己卯举人；入忠诚社，同守赣城。城破，死之。其子昆与同邑诸生萧瑛之子佩募兵，为大清高安令捕诛。

　　王明汲，金坛人；自缢于夜山寺。万发祥，新喻人，崇祯癸未进士（？）。

　　安福举人刘明保，赴铁柜塘死。诸生彭曰趣，死万寿官。

　　诸生谢明登同妻罗、子佛生赴池水死。袁汝健阖门被杀。郭其昌抱母主绝粒死；妻范氏号泣三日死。段之浑亦死。

　　贡生杨万言率妻子赴水死。

　　赣县书工赵廷端曰：『我沾朝廷恩泽，起家万金，当死国难』！遂赴池水死。

　　赣州府学廪生刘兆太，字方公，宁都人；不薙发，被执，用铁钉随其额上纲巾边四围钉入而死。刘同升长子孟钦，亦完发不屈死。

　　监纪庄以莅之弟某撞石死。

　　兵曹于斯昌、副将汪起龙被戮。

　　乡约谢敏登同妻杨及孙俱赴井死。

　　诸生董缵卿与子麒兆、正宸、正朝俱死。冯复京同妻张盥洗焚香拜祖先，左右对缢死。

　　宁都曾嗣宗，字符声；以三千金助饷。城垂破，杨廷麟令之归；嗣宗曰：『临危而去，丈夫不为也』！遂死之。

　　阳丽大携妻赴清水塘死。余学义以母年老未敢死，母曰：『汝名「学义」为何』？乃先闭户自缢。学义遂赴水死，妻锺从之；子妇邱携二子亦殉。徐余庆率男妇十余人赴祥应坊塘中死。

　　军吏周葵、陈君猷闭门积薪自焚。

　　金之杰巷战，杀数人；归，携妻陈赴水死。

　　福建织工熊国本亦与忠诚社，积赀募众，自成一旅；至是，被执。大清所置令某，故明孝廉也；叱之曰：『尔织人，何知义』？国本曰：『织人不应为义，举人顾当为不义耶』？令惭甚，即令引出斩之。

　　义娼祈祈在敌营中见其旧交某被俘，遂自刎死。

　　中书舍人范康生同杨文荐俱执送至南昌，获释。

　　信丰李陈玉、刘稚升退避黄田，雩都孙仲奎保砦自守。

　　雩都破，训导吴重明绯衣坐堂上，被执；死。诸生李翔卿以不薙发见捕，或谕之『薙发可免』！翔卿曰：『人孰不自爱；然今日既得死守，岂敢宛转求生』！及庭讯，语不逊；被戮。

　　雩都李逢月，天启辛酉举人；保发入山。捕之，扼吭而死。

　　唐王职方司员外郎彭昆，宁都人，杨廷麟门人也；廷麟以子属之。及大清兵围宁都，锟以廷麟子转属于某；与妇李氏同缢死。

　　安福诸生陈涣，字涟且；避迹高滩。大清兵自袁州掠其地，涣踞坐石桥愤骂；以兵临之，骂益厉，遂被杀。殓之日，发际高出三寸许如指。其弟藻，字昭令；弃职远引（原官州同知）。

　　苏观生闻汀、赣俱破，退入广州。监纪主事陈邦彦劝观生疾趋惠、潮扼漳、泉，两粤可自保；观生不从。

　　十四日（丙戌）

　　永明王由榔称监国于肇庆。由榔，神宗孙、桂恭王常瀛第四子也。天启七年，恭王就封衡州。崇祯十六年张献忠陷衡州，王由永州入粤西，寄食苍梧。南都不守，在籍尚书陈子壮奉王监督（一作国），会唐王聿键自立于闽，议遂寝。是年，王薨于苍梧。王二子，长安仁王■〈木爱〉由病卒。本年秋八月，大清兵下汀州，唐王被执；粤中总督丁魁楚、巡抚瞿式耜、巡按王化淳（一作澄）与旧臣吕大器、李永茂、晏日曙、汤来贺、董天闳、朱〔治〕涧、周鼎瀚、方以〔智〕、朱容藩、林佳鼎、程源等议所立，乃共推永明王。桂太妃王氏曰：『诸君何患无君；吾儿仁柔，非拨乱才也。愿更择可者』！魁楚等请益坚，遂迎王入肇庆监国。

　　常瀛，神宗七子，庶出；以万历二十九年封桂王。张献忠陷衡州，王率宫眷走西粤，世子、宫监、宫人船只阻于永州府浮桥下。贼从陆路追至，安仁、永明二王被执；令伪湖南道押赴衡阳。伪道者徐姓，即衡阳人；密启二王云：『臣系新科举人，为贼所逼至此。已遣报桂殿下，自有兵来救驾，王毋恐』！先是，桂王至桂林，即遣人侦视。得徐姓启报，遂同靖江王与广西总兵杨国威等飞调狼兵七万兼程而下；于十二月恢复永州，二王得脱。献忠闻永州不守，知粤西有备，遂弃楚入蜀。十七年三月，桂王父子、君臣会集桂林，惟世子及五子、六子访无消息。广西巡抚瞿式耜、巡按郑封、总兵杨国威等会议：『桂藩系朝廷亲王，今遭贼难至此，宜条处钱粮安置。但桂林有靖江藩，不便同城；湖南残破，不可骤回本国。惟有梧州一府，请先行迁跸，就近支粮；然后会题请旨』。桂藩如请。六月，桂藩始至梧州，忽报福王监国喜诏，哀诏继来。开读烈皇帝罹难之惨，桂王伏地大恸，绝而复苏，遂至不起；薨于苍梧，葬于藤县北。桂藩薨后，二王资囊搜括殆尽；且地方日见摇动，仓廪空虚，藩府妃嫔、僚属、宫眷尚千余人供用不足。而安仁性残刻，于兄弟不亲；凡永明王衣食之需每求用王兄，多不如意。本年九月，安仁王病薨；时福京已陷，丁魁楚、何腾蛟、瞿式耜等合疏请永明王监国，而王犹在衰绖中。诸臣迎王，王三让，太妃王氏固辞；群臣请益力，乃允。

　　「所知录」云：永明为贼所获，系道州。将送诸贼营，疾作；贼语王：『当以何日愈始行』？王慢应之曰：『二十四』。至二十三日午刻，忽传大兵至；王以为贼兵至也。已见贼众登陴，则广西征威将军杨国威遣其旗鼓将焦琏领兵四千救王，攀城而登；贼大溃。琏入城觅王，得之；破械而出。挟掖马上，王不能骑；贼众至，琏负之行里许，渡河得免。湖南巡按御史刘熙祚遣人护送至粤西。

　　安仁王薨，王当袭位；隆武语廷臣曰：『永明，神宗嫡孙，正统所系。朕无子，天下当属永明』。

　　初，瞿式耜入谒，见王姿表非常，且多瑞兆，心窃异之；乃与肇庆知府朱治■〈忄间〉谋迎至肇庆。汀州报至，式耜倡议以王贤明仁孝，为神宗嫡孙；以贤、以亲，宜正大位。遂与宗室容藩及丁魁楚、方以智、吕大器等合词迎请。

　　「东明闻见录」云：桂王有六子：长、次死于贼。三子封安仁王，英明特达，才略过人，有知人鉴；尝曰：『居安可寄社稷、临难不夺大节者，惟司马瞿公一人而已』。一日，宴客罢，夜半疾作；急召式耜，付以后事。顾永明王曰：『国家事，一听瞿先生处分』。闽变之后，丁魁楚不守雄还肇，式耜谓之曰：『天下可一日无君乎？公制府，带甲五岭；宁坐视颠危耶！请急议监国』。乃相与迎王梧州。

　　安仁王一日遣内监周明押衣箧四，送永明舟中；王大喜。启视，皆赭黄袍，别无可常御者；王大愠。周明启曰：『愿王勿烦恼！暂且收贮。静听天命有归，自有服御之日』。

　　桂王葬于藤县，守冢者每见五色云封之；因启贺。传童谣云：『五色云，覆王坟；归南土，永自明』。

　　永明王以丁魁楚为东阁大学士兼戎政尚书，吕大器为东阁大学士兼兵部尚书，瞿式耜为东阁大学士兼吏部右侍郎掌部事，李永茂请终制，王化澄以下进爵有差。

　　王化澄副都御史、郑封通政使、朱治■〈忄间〉右副都御史。

　　以何腾蛟为武英殿大学士，加太子太保。

　　加章旷兵部右侍郎。

　　进堵胤锡兵部尚书，总制如故。

　　以王坤为司礼监太监。坤，即肇基，原名弘祖；本先朝旧珰。自南都陷，入闽：隆武屏不用。至是，宫府草创，内臣无习知宫禁事者；监国因留为司礼秉笔。左右导卫遂信任之，而外廷亦夤缘以进。

　　瞿式耜疏言：『草昧之初，惟养圣德、修纲纪、慎政教、挽人心、布威武、起用人望、招徕贤俊为首务』。盖汲汲为奄人窃柄预虑也。

　　以洪天擢巡抚高、雷、廉、琼四府。天擢，歙人，丁丑进士；官广东布政司。恃拥戴功，自择其地；即以都察院副都御史衔写敕与之，驻高州。

　　十六日（戊子）

　　赣州报至，丁魁楚与司礼监王坤仓卒奉王奔梧州；瞿式耜力争，不得。

　　式耜曰：『今日之立，为祖宗雪仇耻，正宜奋大勇以号召远近；且东人不靖，苟或自懦，外弃门户、内衅萧墙，国何以立』！不听。

　　揭重熙收散卒还攻抚州，不克；中军洪深殁于阵。兵士仅存千人，走金溪；金声桓蹑之，纵兵大掠。孝廉张冠玉之母吴氏与娣姒皆早寡，掖姑出；遇卒拔刀劫，姑惊仆地。吴夺其刀，以身蔽姑；呼曰：『宁杀我』！卒怒，杀吴。次劫娣姒，娣姒骂不绝曰，亦被杀；而姑竟得免。

　　邵长蘅曰：『旴江邓炅之言曰：「两烈妇之死，死于金卒；而阶之厉者，实中丞揭也」。又曰：「于国家无济，而于乡邻大有祸」。以是为中丞罪。斯言也，决天下后世忠义之防；使偷生苟免、全躯保妻子富贵之徒皆可自诩明哲，而开门乞降，卖君父以求荣者且得以保境安民论功矣』！

　　鲁王泊舟外洋；会永胜伯郑彩至舟山，遂奉之入闽。

　　黄斌卿出师窥崇明，败绩；以周瑞救，得还。

　　吕大器辞官入蜀。

　　魁楚与大器争管戎政，不协；大器因王幸梧，自请留守肇庆，未允。由梧而韶、由韶入柳，召之不出，不与登极大典。

　　十一月癸卯朔

　　弘光帝及太子、潞王凶问至，鲁王遥上帝谥曰「赧皇帝」、太子谥曰「悼皇帝」、潞王谥曰「闵王」。

　　故大学士傅冠寓居门人泰宁汪亨龙家，亨龙执以献有司；不屈，被戮于汀州。血渍地久而犹鲜，汀人叹其忠。

　　冠被亨龙之仇家所执，非亨龙执之也。被执时，作书以骸骨托汀州士民，并述其奔窜囚执之事甚详。

　　初二日（甲辰）

　　唐王弟聿■〈金粤〉自立于广州，称号曰「绍武」。

　　丁魁楚等议立永明王，苏观生在广州，欲与同事；魁楚素轻观生，且欲专定策功，虑其旧相居己上，拒不与议。吕大器亦以其非两榜，叱辱之；观生愠甚。适唐王弟聿■〈金粤〉嗣为唐王者与大学士何吾驺自闽至，南海关捷先、番禺梁朝锺首倡「兄终弟及」之议；观生遂与吾驺及布政司顾元镜、侍郎王应华、曾道唯等拥立王，就都司署为行宫。

