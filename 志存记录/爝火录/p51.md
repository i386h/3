<!-- { "loadSidebar": true } -->
　　继善，字志衍，太仓人，崇祯四年进士。被执不屈，贼脔杀之；一门四十余人同死，子孙慈、族人汉并死。家人五郎既免，曰：『吾不可以独生』！亦骂贼死。

　　「甲乙事案」云：绳贻降而被杀，继善遁。有同年某先在贼营，招致之，授伪官，妻子俱入贼营。后为贼作祭天文，内一语，贼疑其讥刺，夫妇相对受极刑。一云：继善誊写祭文之纸，两幅相接；献贼大怒曰：『渠不欲我天下一统耶』？故被害。

　　武进士杨展，官参将，守成都被缚；展迸断其索，跃入江中，顺流泅水而下，归嘉定。

　　成都东门外锁江桥回澜塔，万历中布政余一龙所修也。献贼毁之，穿地取砖，得古碑；上有篆书云：『修塔余一龙，拆塔张献忠。岁逢甲乙丙，此地血流红。妖运终川地，毒气播川东。吹箫不用竹，一箭贯当胸。汉炎兴元年，丞相诸葛亮记』。后大清兵西征，献贼被射死；大将则肃王也。

　　献贼兵至内江，阖城逃遁，教谕陈方壶集义旅五百人拒守。贼攻之数日，城陷；方壶骂贼，脔解死。故工部员外杨龄昌被执，不屈死（方壶，酆都人。龄昌，字绍隺）。

　　初十日（乙丑）

　　优恤殉难举人陈万策、李开先等。万策、开先，俱江陵人；先后举于乡，并有时名。崇祯十六年正月，李自成据襄阳，设伪官；其吏政府侍郎石首喻上猷先为御史，降贼，荐南人贤可用，自成遣使具书币征之。万策隐龙湾市，贼使至，叹曰：『我为名误。既不能奋身灭贼，尚可惜顶踵耶』？夜自经。贼使至开先家；开先瞋目大骂，头触墙死。礼科袁彭年疏请，恤之。

　　吏科马嘉植疏言：『今日，在君父力自贬损，尊养原非乐受；在臣子痛加悔乂，富贵岂所相期？茅茨虽陋，可勿剪也；有以劳人费财导者，勿听！经武以外，可概节也；有以处优晏衎进者，勿听』！

　　超擢何楷为户部右侍郎，督理钱法；兼工部右侍郎。楷，字符子，漳州镇海卫人。天启五年进士；值魏奄乱政，不谒选。崇祯时，官礼部郎中。至是，用王铎荐，授官；楷连疏请告，不许。

　　逮从逆御史喻上猷等。

　　逮降贼户部右侍郎党崇雅、祭酒薛所蕴、平阳府知府张嶙然等。

　　十二日（丁卯）

　　逮光时亨、周锺等。

　　周锺在嘉兴项仲展家，差无锡武举邹浩之逮之。锺见浩之曰：『汝非有年谊乎』？浩之曰：『然』；因诱之曰：『老年翁此去亦不妨；如不去，晚生妻子已下狱矣』。锺与浩之千金，不受；锺曰：『去终是死，亦避不得矣』！遂行。

　　户科倪嘉庆追论兵部尚书张凤翼、杨嗣昌、陈新甲调度乖方。又论户部尚书李待问加饷殃民，致贻寇患。命削待问官，以为聚敛者戒。

　　考功司郎中梁羽明白陈昔年册封福王；奉旨优叙。兵科给事中陈子龙疏言：『陛下间关南下，从官几何；卫士奄尹，寥寥无几。今天位既登，来者何众！不遏其流，何所底止！必将人夸翼赞之功，家切从龙之念；伤体害政，非国之福。夫劝功诱善，惟在爵赏；一为轻滥，后将无极。丰沛故人、文墨小吏，自昔为嫌；朱紫盈门、貂蝉满座，尤乖国典。立政之始，惟念陛下慎持之。嗣后果系服劳有功，但当赏之金帛，不应授以爵位；以贻「曹风不称」之讥，犯「大易负乘」之戒』。

　　杨廷麟为朱统■〈金类〉诬所募兵。

　　十六日（辛未）

　　太妃至南京。

　　太后至自河南；从仪凤门入，帝迎于午门。随谕户、兵、工三部：『太后光临，限三日内搜刮万金，以备赏赐』。又谕工部：『行宫湫隘，亟修西宫，刻期告成，以居太后』。

　　起佥事越其杰为都察院右佥都御史，巡抚河南，兼辖颍、毫二州军务。

　　时阮大铖出山之志甚锐，马士英借危疆为名，欲以河南巡抚畀之；众议不可，乃用其杰（其杰，士英妹婿也，贵州举人；以贫遣戍）。

　　考选游有伦、朱统铨、赵进美、沈宸荃、沈应旦、吴春枝、吴铸、吴适、林冲宁、刘天斗、左光明、蒋鸣玉、汤来贺、李曰池、胡时亨为科道部属官。

　　逮到伪太常寺丞项煜等。

　　赠李逢申太仆少卿（逢申被贼拷掠追银，用绳一绦系逢申及长洲申济芳。逢申曰：『向者梦君祖文定公谓予：「汝见我，大事定矣」！故改名逢申。谁知验于今日也』。未几死）。

　　十七日（壬申）

　　起樊一蘅为兵部右侍郎兼都察院右佥都御史，总督川、陕军务。一蘅，字君带，宜宾人，万历四十七年进士。崇祯时，巡抚宁夏，被劾罢。十六年冬，命总督川、陕军务；道阻，命不达。至是，起之。

　　礼科沈胤培请立中宫、举经筵、定朝仪；疏云：『今永巷无脱簪之儆，崆峒鲜问道之谟。嚬笑或假借于从龙，而廉远堂高之义不着；是非或混淆于市虎，而阴阳消长之关可虞。陛下诚思此身为祖宗付托之身，先帝之大仇一日未复，即九庙之神灵一日怨恫。而正朝廷以正百官、正万民，先自宫闱始；则选立中宫为第一义。经筵业奉明旨，尤祈汲汲举行；或召词臣询经史、或召部臣考政治，而时令台谏诸臣陈得失。宫中万几之暇，披览「资治通鉴」及本朝「宝训」等书，以知前代兴亡之迹、祖奈致治之由。至于朝仪多阙，大典未光；如朝门不应奏乐而奏乐，各衙门应奏事而不奏事。凡若此类，并宜申饬』。

　　二十日（乙亥）

　　起张捷为吏部左侍郎。捷，丹阳人，万历四十一年进士。崇祯时，官吏部左侍郎，除名坐徒。至是，刘泽清、马士英荐之。诏廷议，并议前户部主事邹之麟、前御史张孙振、刘光斗起用。吏科给事中章正宸分别论诸人，稍宽捷而力诋之麟、孙振、光斗。士英不悦，拟旨诘责。魏国公徐弘基复荐之，遂以内传起故官。

　　章正宸疏争内批非制。有旨：『前解学龙荐叶廷秀，何亦经批升？何以寂无一言』？

　　熊惟典疏言：『魏国公徐弘基特荐张捷，亦见勋臣之勤于荐吏矣。至朱统■〈金类〉诬诋姜曰广，何可不行参驳』？

　　左懋第等渡淮。

　　懋第等至沧州，先遣人致书吴三桂；三桂不启，封奉摄政王。大清抚臣方大猷，示以摄政王令旨，有「来使不敬」之语。

　　二十一日（丙子）

　　下项煜于狱。

　　成都既陷，崇庆州人惊窜。知州王励精，蒲州人，由选贡授广西府通判，迁崇庆。家人劝之去，励精不可。朝服北向拜，又西向拜父母；从容操笔，书文信国「成仁取义」四语于壁；登楼缚利刃于柱而置火药楼下，危坐以待。俄报贼骑渡江，即命举火，火发触刃，贯胸而死。贼叹其忠，敛葬之。其墨迹久而愈新，涤之不灭。后二十余年，州人建祠奉祀；祀甫毕，壁即颓，远近叹为神异。

　　荣县知县汉阳秦民汤、蒲江知县江夏朱蕴罗、兴文知县汉川艾吾鼎、中江教谕摄剑州事单之宾、南部知县郑梦眉，皆殉难。蕴罗、吾鼎，合家皆死。梦眉夫妇并缢。

　　梦眉闻贼选伪令至，题诗于壁，自缢死；母及子女皆殉。

　　温江知县施之炳，已升姚州；知州陈士奇留加佥事，训练士卒。城破，自刎死。

　　宗室朱奉■〈金尹〉，由进士历官御史，里居；亦殉难。

　　尹伸，字子求，宜宾人，万历二十六年进士。崇祯时，历官河南右布政。叙州陷，匿山中；贼搜得之，骂不肯行。贼重其名，必欲生致之。至井研，骂益厉；遂攒杀之。

　　广元在籍户科给事中吴宇英、资县在籍工部主事蔡蕙，俱殉节。

　　福王封太妃弟邹存义为大兴伯，世袭。

　　改兵部主事凌駉为御史，巡按山东，给劝功空札三百号；以駉驰奏急宜恢复故也。

　　赠死节生员许琰五经博士，祀旌忠祠。

　　给事中陈子龙疏言：『前收选内员卢某，本市井无赖，自宫希进；昨闻遂有父子同奄者。先朝刘瑾、魏忠贤，皆壮而自宫者也』。

　　二十二日（戊寅）

　　命王永吉戴罪督山东军务。

　　先是，冢卿徐石麒疏荐朱大典、王永吉；马士英票旨：『王永吉身任总督，致北都沦陷；朱大典赃私狼藉，先帝严追未结：何得朦胧推举』？至是，永吉贿至，即票『依拟』。

　　闯贼李自成于西安建祖庙成，将往祀，忽寒栗不能就礼。自成始以李岩、牛金星言，诈为仁义；及岩死，又屡败，复强狠自用。伪尚书张第元、耿始然，皆以小忤死。制铜■〈金算斤〉，官吏坐赇即■〈金算斤〉斩。民盗一鸡者死，西人尽詟惧。

　　自成往礼祖庙，巩焴为山龙兖衣进。自成被之，忽寒栗，索火；左右炽炭于位，礼卒不成。怒焴曰：『若移两山于肩压我，我安能胜之』？将加戮，牛金星力救得免。

　　福王命修「崇祯实录」。

　　内批：『林冲霄、吴适、蒋鸣玉、梁应琦授给事中，沈宸荃、游有伦、胡时亨、郑瑜、王化澄、吴春枝、秦镛补试监察御史』。

　　二十五日（庚辰）

　　命选淑女。

　　逮原任检讨方以智。以智，庚戌进士；加检讨，充二王讲官。降贼，授原职；私撰「忠逆定案」等书，以乱是非。巡视南城御史王孙蕃逮书坊人拷讯，追出以智与傅鼎铨手书改窜稿，特参提问。

　　传太后谕：『遴选中宫』。群奄因肆行骚扰，道路以目。

　　百户魏栋等自言护卫太后之劳，准各升一级。

　　起升申绍芳户部右侍郎，督饷江北（绍芳，文定孙；进士）。

　　郧阳府推官朱翊■〈金辨〉自陈孤城抗贼，有子常洪殉难。有旨：『俱优叙』。

　　存问旧辅钱士升、傅冠，命万元吉回太仆寺办事。

　　二十六日（辛巳）

