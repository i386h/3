<!-- { "loadSidebar": true } -->
　　邳州王召辅食廪粟尽，集其里党，深衣幅巾出见之，大呼「烈皇帝」！北面再拜，自缢死。俄有僧过之，持麻鞭指其尸曰：『此常事也，恶用如此矜张为』！后有渡河者来言石屋寺一僧缢死，麻鞭在其侧。

　　沙定洲以迤东稍稍定，乃复攻楚雄；分兵为七十二营，统之以大营一。环城掘濠，为久困计。

　　二十九日（甲戌）

　　鲁王之军惟王之仁尚在，将由江入海。张国维与之仁议抽兵五千分守各营；之仁泣曰：『吾两人二年心血，今日尽付流水！坏天下者非他人，方荆国也。今北兵数十万屯北岸，倏然而渡，孤军何以迎敌？吾兵有舟，可以入海；公兵无舟，速自为计』！国维不得已，乃振旅追扈鲁王。

　　唐王谓诸辅臣曰：『临民之官，岂可以银而得？朕于闽、浙近地，凡有捐饷至二、三千两求为知县者，朕断不允。盖为生民计，不可不周；况抚戢凋残，有所未便耶』！

　　吏部司务王士和疏陈时政得失（一作阙失），凡数千言；王刊赐文武诸臣。且召士和入对，嘉奖备至；擢兵部主事。

　　唐王超拜韩雄都兵部职方司主事。雄都，曲周县生员。初遇王于淮阳，颇有献纳；后与路振飞等起义太湖，同副总兵王羽、参将王奋武、中书路泽溥、泽淳、举人杨廷枢同仇敌忾，大挫敌锋。至是入闽，王称为佳士；授官。

　　徐石麒子尔榖疏称『先臣起义独先，殉难独苦』！王伤悼之。官尔榖中书；敕再加厚赠恤，与侯峒曾一体。

　　行人司瞿昶疏陈楚、蜀、滇、黔事情：『楚在一事权、专任使：须敕重臣，似待南昌、荆、襄之复，即遣大将以镇之。蜀在结将士、收民心：用蜀人办蜀事，摇、黄则剿抚并用，献贼则歼厥渠魁。滇、黔则在外扰邻邦、内顾门户：但近日勋臣、土司议论未定，其地近蜀之遵、永，楚之接界平溪、铜仁，俱宜防援：种种皆扼要害实着』。王嘉纳之。

　　定期六月十五日乡试，首场「四书」三篇、「经」二篇；十七日二场，判两条、策三道：从减篇节省之旨也。

　　郑芝龙制油扇五千五百握有奇，分给应试生儒以却暑；王破例允行。

　　三十日（乙亥）

　　鲁王走台州。

　　御史何弘仁追王不及，自缢于僧舍（弘仁，崇祯十年进士）。

　　唐王谕刑部：『天气炎蒸，轻犯岂宜淹禁！军徒以下，准俱保释，以迓天和』。

　　六月丙子朔

　　大清兵过江取绍兴。

　　时夏旱水涸，有浴于江者，徒涉而过。北兵因驱马试之，不没马腹；才数十骑过江，而列戍惊扰，走死不暇矣。

　　贝勒善谋有勇，将渡江，有报浙人沮之者；曰：『勿听！有福人自能过去』。乃身被重铠，负矢二百、短刀长戈不一而足，乘马竟渡。及舟过坝，坝鸣；旧有谶云：『火烧六和塔、沙涨钱塘江，天下失矣』！崇祯九年六和塔灾，至是钱塘沙涨；其谶果验。

　　鲁王大理寺少卿陈潜夫走至山阴化龙桥，作绝命词，偕妻、妾二孟氏同赴水死；其姊妹亦联袂自沉。

　　潜夫少时跅■〈也〉不羁，言行无择，使气善骂人；同里陆培为檄攻之，潜夫愧而避去。至是喟然曰：『昔鲲庭攻我，顾以为我非人也；鲲庭死节今已一年余矣，我今尚复濡忍，其信非人也耶』！谓其妻、妾曰：『吾今不惟死君，而且死友；汝二人能从我乎』？皆笑曰：『能』。遂联臂同沉（二孟，同生姊妹也）。

　　初二日（丁丑）

　　鲁王兵部尚书余煌赴水，舟人拯起之；居二日，复投深处死。

　　煌大张朱示，尽启九门放兵民出走。书案云：『身不可降，发不可弃；乘波而死，湘累之志』。遂赴渡东桥水死。

　　按余煌，天启乙丑状元；附魏奄，崇祯朝罢归，科名几秽矣。而其末事如此，亦可称也！

　　职方主事高岱绝粒祈死，子诸生朗坐守之。阅八日，朗泣拜曰：『儿请先之』！乃携巾服泛小舟，给舟子出海祷神；去岸远，北面再拜，跃入海中。舟子急挽之，啮舟子臂，始得下；舟子又入水救之，摔其巾。朗跃出水面，正巾而没。岱闻之，曰：『儿果能先我乎』！自是不复言，数日卒。

　　方国安、马士英合兵奔至天台，询诸土人云：『山中有径可通楚、粤至滇、闽者』。因士众未集，憩息以俟。山中有石桥，恐敌人来袭，命毁之；桥下有石板二，有旧刻大字二行云：『方马之兵至此而止』。二人大骇，以为此天意也，遂留不去，决意遣人至杭投诚。

　　「南略」云：方、马毁丰桥石板，上有字云曰：『方马至此止，鞑兵往前行』。

　　杨定国，济宁人，贡生；鲁王授行人司行人。自经死。

　　山阴布衣朱玮，字鸿儒；赋绝命词，自沉于深塘。

　　礼部尚书王思任走入山中，不食死。

　　萧山诸生杨雪门自缢死。会稽诸生方炯赴水死。

　　通政司参议吴从鲁年已八十，不薙发，绝粒死。初，从鲁兄从义知长安县，城陷投井死。从鲁临命时曰：『吾恐有愧于吾兄也』。

　　诸暨诸生傅日炯，字宗黄；受业刘宗周之门。赴水死。

　　日炯约同学五、六人同死；及期，无一至者。日炯乃赋时，自沉于沅江。

　　兵部主事叶汝恒字衡生，会稽人；举人。与妻王出居相坞墓所，并赴水死；王被救数日，复死之。

　　唐王督师黄鸣俊入驻衢州，忽退入仙霞关；王怒，适鸣俊子职方主事天复从驾，诏逮之下狱，命建宁府羁鸣俊。鸣俊惧，请奋勇自效；寻统兵出关。

　　十二日（丁亥）

　　阮大铖偕谢三宾、宋之普、苏壮等赴江干降于大清。

　　初，大清兵南征，冯铨特荐阮大铖于内院；大铖得信，遂至江干迎降。贝勒问军中谁识大铖者？大铖言：『杭州同知潘映娄系臣同乡，召来识认可也』。乃檄映娄到越。初，映娄以己卯副榜者授通判衔；弘光时，冒推官谒选。大铖不知，上疏引映娄为证，犹称其通判官衔；映娄恚。及是渡江，趑趄不肯进。大铖哀恳至再，乃许之；曰：『我见贝勒，惟云「臣识其面，未识其心」』。大铖窘，与誓于神；约得志日，必以南司相酬。映娄乃入见；贝勒召大铖至，于衣领中出纸一条，有字数行，盖冯铨手书也。自是，大铖以军前内院从政，急招士英、国安出降。自请于贝勒，愿为前驱破金华，以报国恩。

　　鲁王闻张国维至黄石岩，传命国维遏防四邑，图再举。国维欲从王至台州，无舟而止。

　　十五日（庚寅）

　　唐王开科取士。

　　时吴炳自江右入关，命为布政司，提调棘闱；以编修刘以修为主考官。题：「大学之道」三句（炳号石渠）。

　　以修字懋卿，号九一；阆中人，庚辰进士。先是，以修进「文昌化书」；王曰：『「化书」劝人忠孝，朕甚嘉之！以修生长其乡，即与门人较定；更当广布成书，以襄上治』。

　　大清调李成栋征福建、吴兆胜（一作胜兆）移镇松江。

　　鲁王大学士张国维还守东阳。

　　国维追鲁王至丰桥，方、马之兵已过；遂还东阳，治兵再举。

　　唐王敕郑芝龙拨兵遣将出守江山，壮衢声势；不可卸远调之担，自撤藩篱。

　　旧抚李永茂遣副将吴之蕃以广东兵五千援赣，数战皆捷；赣州围解。

　　先是，粤中有新锐五千人在南雄，以饷匮大哗；万元吉命康范生向李永茂、周士凤促之来援。永茂捐金五百犒师，遣之蕃及游击张国祚率之，踰岭而来。时北兵张甚，各路援师皆列栅城外，不敢下；之蕃、国祚奋勇前驱，与北兵相遇于李家山、九牛之间，数合皆捷。北军以为援兵必踵至，遂返虔州；撤城下围，退屯水西。之蕃、国祚亦恐北兵卷土重来，退守南康。

　　唐王以赣州被围久，奖劳之，赐名「忠诚府」；加万元吉兵部尚书、杨文荐右佥都御史。

　　文荐籍民兵五百端守西门，当北兵之冲；战多奇捷。奉手敕嘉奖，历升太常寺卿，加行在都宪。

　　方国安、马士英欲执鲁王为入闽进身地，遣官守王；守者忽病，王得脱。南奔至石浦，定西侯张名振护王航海。比方、马至，王已登海舶矣。王由江门出，令保定伯毛有伦扈元妃张氏及世子由定海出。

　　原任山西佥事郑之尹沉水死。

　　严州告急，三衢震惊；督辅黄鸣俊具疏入告，特敕行在兵部速发兵三千应援衢州。

　　金衢道臣疏陈『衢州士民惊窜，库藏空虚；藩宗乌合之兵盘踞于内，淳、遂鸱夷之寇蹂躏于外。如此艰危，速宜救援』！乃敕都督同知施福提兵出关，以壮声势。

　　三衢告急，兵部司务徐心箴疏陈「三可惜、四可忧」；王目其切中时弊。

　　御史郑耀星疏陈诸臣虚声多、实际少，王深以为然；曰：『尔既知之，自当力挽之；毋仅托空谈可也』。

　　荆本彻至舟山，屯小沙屿。其将善射，黄斌卿忌之；本彻不戢士卒，所至为民害。斌卿乘民之怒，造为流言。民有单里者，从斌卿攻杀本彻。斌卿上闻，王敕谕曰：『荆本彻虽非贼寇，乃尔骚扰地方，民怨实甚；杀了便罢。所招降将士，善为约束；勿令流毒，致重民怨』！

　　本彻，金坛进士，建义兵，结营海上，号「荆家营」；辅崇明义阳王为监军。原官副使，唐王署副都御史。子元相。全家俱为斌卿所杀。

　　大清兵渡崇安。唐主敕施福速统兵出关驱剿；福迁延不进。大学士蒋德璟自请行关确察情形，相机督战；王许之。比至，则疲兵弱卒、朽甲钝戈，一无可用。德璟疏请趣之；王叹曰：『如此情景，与郑彩进关、张家玉守新城伺异乎』！德璟即告病去。

　　郑芝龙密通款于大清。

　　大清内院洪承畴、御史黄熙胤皆晋江人，与芝龙同里。芝龙密遣使通款于承畴；承畴不答书，但答以笔一管。芝龙疑毫端必有密札，破之；无所有。盖示以隐语「必来了」。

　　「所知录」云：芝龙与承畴相通已久，承畴业以王爵啖之；芝龙既为绐，遂渐撤回各关隘守兵。

　　郑鸿逵驻关外，传闻大清兵至，徒跣疾行三日而抵浦城。后至者，纷纷言兵哗也。事闻，削鸿逵爵。

　　鄞县诸生赵景麟闻绍兴破，整巾服、怀所作文，走谒先圣，赴泮池死。

　　二十四日（己亥）

　　鲁王大学士孙嘉绩卒。

　　嘉绩遁至滃州，慷慨呕血死。

　　唐王赠李翔光禄寺少卿，谥「忠壮」；荫一子。

　　绍兴警报至，行在大震。郑芝龙借言海寇至，撤兵回安海；守关将皆随之，仙霞岭空无一人。

