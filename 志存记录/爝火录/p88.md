<!-- { "loadSidebar": true } -->
　　大清兵至松江，败吴志葵、黄蜚于春申浦；城遂被围。李待问守东门、章简守南门；城破，俱被杀。沈犹龙出走，中矢死。华亭教谕眭明永题诗明伦堂，投缳死。诸生戴泓赴池死。参志葵军事嘉定举人傅凝之，赴水死。志葵、蜚被执死，华亭举人徐孚远遁入海。

　　犹龙与义兵头目蔡裔据城固守。有谢某制造军器，入城交纳；犹龙令开南门纳之。舟入，忽报黄蜚解奸细至；兵皆青布缠头，内一兵露辫，众喧呼『北兵至矣』！犹龙仓卒走东门。时城中已伏内应，兵乍入，城上悉竖大清旗帜。盖黄蜚兵多用青白布缠头，大清兵效之，混入；城中闻号而起，去布悉辫发者。

　　明永字嵩年，丹阳人；崇祯十五年举人。题诗曰：『明命其永，嵩祝何年！生愧祖义，死依圣贤』。诸生徐念祖，文贞公曾孙；字无念。与妻张，二妾陆、李，子女七人俱自缢死。

　　蔡裔遁入海。

　　志葵将航海，移师申浦。抵得胜港，大清兵以小舟薄之，火器齐发，烟焰蔽天；军遂大溃。蜚舟胶，先取妻子投水中，乃自沉；大清兵钩致之，与志葵俱被执。浦中积尸如邱。

　　蜚有兵四、五万，舟一万，泊于大湖之马迹山。七月十三，由洞庭山开舟。十四日，忽见黑云横起，大风倏至，至十五日五更始息；失舟四、五千。十七日，泊于松江泖湖之豆腐滨，距城十五里。数日后，大清兵入松江城。蜚遣兵与战，副将被擒；清帅问蜚兵可破否？对曰：『移舟则可破』。蜚恐湖口被清兵截断，将出入湖海（一作出湖入海）；时海潮入湖，蜚舟大水逆，行动不利。清兵望见，遣舟即率小哨舡数百顺流突前，箭如雨下；蜚兵不能支，遂大溃。清兵得蜚，大喜；结彩迎入松江城。蜚见清帅，不为屈。

　　松江破，钱棅将间道赴闽；舟抵震泽，大清兵数百艘尾之。棅知不免，遂自沉；小僮秋烟从死。翌日，秋烟拥棅尸僵立湖中，人以为异。

　　江阴周祥、金满等四人乘黑夜缒城烧敌营，敌兵被火，无不毛焦肉烂，忿甚；四散杀掠男女，死者无算。

　　郑芝龙集廷臣议战守事宜，言仙霞关外宜守者计百处，应设守兵若干；其战兵以今年冬简练、明春出关，一出浙东、一出江右，计兵二十余万。合八闽两月饷计之，不支其半。请于两税正供预借一年，令群臣捐俸，劝绅士输助，察府、县历年积榖银两未解者悉催赴行在；官吏督征，闾里骚然，民不乐从。又请广开事例，于是厮养隶卒皆得给札授官；犹苦饷不足。

　　芝龙言守关兵十万，其实仅数百人，皆疲癃不堪用。

　　芝龙请于两税内每粮一石预借银一两，每府差侍郎、科道督征；民不乐从，反愆正供。又请清理僧田，可得饷八十万；不听。

　　唐王以王兆熊为吏部主事兼御史，管义饷。兆熊沿门搜括，不输者榜其门曰「不义」。

　　按义饷者，抚按以下皆捐俸助，名官助；官助外，有绅衿大户助：于是东南鼎沸。又察括府、县库积年存银未解者，厘毫必解。民不堪其苦，延颈举踵望王师之至；时谚曰：『清行如蟹，曷迟其来』！

　　初四日（癸未）

　　唐王授〔王〕士和吏部司务（士和，字万育，金溪人；崇祯中举于乡）。

　　颁刻皇明祖训及自制登极、亲征、监国三诏于各郡王镇国将军。王好读书，博通典故；故手撰三诏与鲁监国书，群臣皆莫能及。批阅章奏，丙夜不休，有多至数十百言者。

　　敕工部修理后殿墙垣低缺处。

　　敕锦衣卫堂上官：『国家新创，禁门启闭，一以五更为期。明日，大臣许带三人、小臣许带一人。其直科抄疏诸臣，各带十人。钟鸣之时，俱于午门伺侯。如有青衣小帽杂于班联之后或借用官帽僭戴者，即行拿奏；各官护短争执者，并究。各官应用牙牌，工部察奏。

　　帝幸国学，祭酒赖垓进请。三品以上坐听，其下侍立；圜桥观者如堵。

　　广西巡抚瞿式耜甫抵梧州而南京破，靖江王亨嘉召之，式耜拒不往；檄思恩参将陈邦傅助防，止狼兵勿应亨嘉调。

　　式耜移书总制丁魁楚为备；又以大义启靖江王曰：『两京继陷，大统悬于一发；豪杰眈眈逐鹿。闽诏既颁，何可自兴内难，为渔人利』！靖江得书，大怒；遣桂平道井济促式耜赴桂林任，式耜不应。

　　唐王进吴易兵部尚书；杨文骢奏易斩获多也。

　　鲁王亦授吴易兵部侍郎，封长兴伯。

　　嘉兴周谦（一作天）于城破时走吴易军，以舟师出没芦墟、白荡间，为先锋参将；杀敌甚多。

　　唐王超拜苏观生东阁大学士，参机务。

　　杭严道龚可楷航海至闽，不用；上「■〈虖〉尔蹴尔」一疏，卒不用。后被贼杀死。时南来无赖之徒，争上疏谈兵，即得召对；片言合旨，赉金、赐爵。久之渐多，部曹几及千人；然帝命赏，郑芝龙亦不应。

　　命中书颁敕书一道、旗牌八面于前军都督府左都督郑芝豹。

　　初六日（乙酉）

　　命礼部颁「祖训」五十七本于内阁六部诸臣工，务令熟记遵行。

　　大学士林〔欲〕楫等谢表云：『〔圣祖开天〕，方策轶鼎彝之重；神孙继统，羹墙凭琬琰之垂。用孝作忠，昭哉嗣服；以守为创，允矣中兴。伏惟皇帝陛下，天符握赤、圣略凝玄。炼五色石而补鳌巅，白水启宛城之驾；起半壁天以息龙火，黄衣耀闽海之祥。世统上缵高皇，并道统亦同一揆；治法远绍开代，即心法可以万年。刻成「祖训」一书遍赐臣工百职，或治内、或治外，篇篇蕊笈琅函；若纬武、若经文，字字禹图轩鼎。宣威布德，自宫禁以达蛮夷；杜渐防微，由藩封而及政府。煌煌大册，烨烨洪谟；九重方且奉祖训以修行，多士亦将并鸿文而觌德：此真凝兴朝之永命而肇一统之鸿休者也。臣等念切典章，身惭文献。图呈金镜，欲勒「贞观政要」之编；名企玉书，窃陋「汶水」、「大风」之制。伏愿圣不自圣、新又日新。因时制宜，声为律而身为度；得言忘象，口成文而笔成书：则训行且遍臣民而显承益光谟列矣』！

　　初八日（丁亥）

　　唐王改徐伯昌为御史。

　　丁祭。帝先期命太常寺卿曹学佺诣文庙供办陈设各项事宜，恭进祝版，候填御名。至期，遣大学士行礼；启圣公祠，提学御史行礼。

　　通政司左通政周汝玑恭进二祖圣容暨勋臣六人真像；温旨答之。

　　加周崔芝为水军都督，副黄斌卿驻舟山；从斌卿疏请也。崔芝，字九玄，福清之榕泽人。读书不成，为盗于海；饶机智，侪辈皆听其指挥。常往来日本，以善射名；与撤斯玛王结为父子。日本三十六岛，各有王统之；其所谓东京者，乃国王也。国王曰京王，拥虚位而已；一国之权，则大将军主之。其三十六国王，则如诸侯；撤斯玛于诸岛中为最强，与大将军为首尾。崔芝既熟日本，故在海中无不如意。微行至家，有司迹逋，系狱三年；贿吏得解，乃变姓名，仍为盗。久之就抚，授黄华关把总；稽察商舶（撤斯玛，即萨摩也）。

　　大学士蒋德璟至，陛见；首以清屯、练军告，帝然之而不能行。

　　初九日（戊子）

　　礼部请：例应致祭大社、大稷。时以大雨，故帝于宫中具衮冕遥拜，命定卤侯郑鸿逵恭行代摄。

　　谕太常寺：设鼓于宫门，如遇祭期，鸣鼓三通，以示诸臣齐集班联。

　　郑芝龙遣给事中梁应奇入广督饷，参迟误者数十人，俱奉旨提问；然迟疑未有提至者。潮州知府杨球欲入朝，闻旨遂止粤界，不敢入。

　　户部侍郎李长倩请开捐纳事例；从之。部司三百两，后减至百两；武扎仅数十两。于是厮养隶卒，皆得给扎授官；虽止虚衔，居然冠盖谒公府、挞邻里。晋江令金允治听讼，两造皆称职官，不跪，立而对簿，至相殴于庭，官不能制。

　　授熊化大理寺正卿（化，清江人，万历辛丑进士；官扬州兵备副使）。

　　赠祁彪佳少保、兵部尚书，谥「忠敏」。

　　姜采流寓苏州疾革，语其二子曰：『吾奉先帝命戍宣州，死必葬我敬亭之麓』。二子如其言。

　　十二日（辛卯）

　　大清杀黄端伯。

　　端伯在狱，言笑如平时；谓人曰：『吾往注「易」疏；疏成，初筮得「明夷」之象，再筮得箕子之「明夷」，心窃疑之；今其验乎』！乃作「明夷篇」以见志。门生某入视，劝之稍贬；端伯怒，以砚投之曰：『君既不能以礼自处，奈何欲以非礼处人乎』？至是，豫王遣骑问之曰：『先生降与不降，总在今日』！端伯笑曰：『我志遂矣』！同骑出同济门，至水草庵；曰：『愿毕命于此』！临刑，适报恩寺僧一轮趋过，端伯呼之；命代书绝句云：『对面绝思量，独露金刚王；若问安身处？刀兵是道场』。吟毕，一卒左刃之，引颈以受，卒手颤刀坠；一卒右刃之，亦如左。端伯厉声曰：『何不直刺吾心』！卒如其言，乃瞑。随而观者数万人，皆持香哭拜；时年六十有一。

　　刘一鹏破峡江兵，曾文德、文思、文徽俱战死；邓武泰亦死之。

　　唐王擢陈泰来右佥都御史，提督江西义军（李自成败走武昌，其部下散掠新昌境；泰来大破之）。

　　唐王封陈邦傅为富川伯。邦傅曾拜郑芝龙母黄氏为母，致书芝龙，贡马百匹（一作二百）、饷银四万两。芝龙与鸿逵为之请封；帝不允，祗以温语奖之。芝龙怒，鸿逵托故披剃入山；帝遣内臣王元臣、王承恩（内臣一作卫臣）、郑元化、内监杨廷瑞访迎不得。四人者将诣狱，帝问鸿逵去故；四人以不封邦傅对。帝曰：『朝廷爵赏，原以酬功；邦傅无尺寸功，徒以贡献妄邀五等之爵，朕岂贪利鬻官者耶』！四人对曰：『皇上不必从邦傅起见；但以勋臣情面，必从其请，为社稷计可乎』？帝不得已，命芝龙、鸿逵补疏上请；封之。

　　监察御史周定仍疏请出湖东，规进取；遂賷二金，由崇安抵铅山措饷召募。

　　大清兵取临江。

　　宁州许文龙与同里张犹龙起兵，金声桓使人招之，不从；率兵逐大清所置宁州道，据城守。州民多避兵入山，文龙因出屯奉新。

　　唐王召叶廷秀为左佥都御史。

　　江阴杨舍守备沈廷谟大醵民钱、牛酒送花马刘，祈免一方死；刘许之。给大清旗四面悬示四门，并招城中降。城中遣诸生朱晖吉、耆老王晴吾等四人至良佐营议和，良佐留饮终日，立誓城中归顺，不杀一人，赠晖吉银十两、余各五两。晖吉归，力主和议；众以晖吉等受贿，为敌作说客，立斩城堙，固守如初。一夕，以灯笼遍悬城外，大书「大明忠义营」五字，城上鼓声齐发；敌至，不见一人。丙夜烟雾眯目，彼此不相见，悉携灯笼而返；后队至，以为城中共也，混战至晓，杀人无算。

