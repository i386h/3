<!-- { "loadSidebar": true } -->
　　吉水邹文鼎与从侄敬起兵从杨廷麟（文鼎，忠介公孙也）。

　　二十日（己亥）

　　大清兵攻金山，侯承祖与子世禄犹固守。城既破，巷战；逾时，世禄中十四矢被获，死之。承祖亦被获，说之降；曰：『吾家食禄二百八十年（一作二百四十年），今日不当以一死报国耶』？遂被杀。

　　松江既破，李成栋以书招承祖；不应，厉志坚守。即妻子，亦不令出城避难。李延龄命张某攻之，北兵缘城而上，怀玉立刃之；如此数人，复以竹梯缘城而上。守城兵士用防牌避矢，随登随斫。既而西北备稍弛，乃以小舟垒城下，蚁附而登，城遂破；怀玉被戮。北帅称为渡江以来忠臣第一，特宥其少子，令殓父尸归葬。有廿八官者失其姓名，金山卫人；同承祖守城。城破，犹持大刀独战，杀数百人。有诸生杨继垣从后呼降，误之；大清兵乘间投以两矛，遂不支，犹手刃三人而仆。鲁王以沈履祥为御史，督饷台州（履祥，慈溪人；原官知县）。

　　督师张国维复于潜。

　　二十一日（庚子）

　　江阴破。大清兵从祥符寺后入城，众犹巷战；男妇投池井皆满。陈明遇、诈用皆举家自焚；阎应元赴水被曳出，死之。训导冯厚敦冠带缢于明伦堂；妹及妻王结纴投井死。戚勋令妻及子女妇先缢死，乃北面再拜，举火自焚；从死者二十人。夏维新、王华、吕九韶俱自刎死（维新，举人；华、九韶，诸生：俱武进人。武进降，避居江阴；至是殉难），惟黄毓祺、徐趋逸去。

　　豫王遣刘良佐统军征江阴，号称大兵十万；相持六十余日，折伤过半。豫王大怒，提良佐捆打；调贝勒统大军急攻之。先分兵抄断各路援兵，然后围城。二十一日自子至辰，百里外闻炮声如万雷齐发。巳、午后，城中火药、长兵俱竭；祥符寺后城倾塌，北兵从烟雨中潜上，民犹巷战。有韩姓者，手格杀三人，始自刎。阖城男妇尽死，无一降者。前后共计杀死北兵五、六万，乡兵死者亦不下数万；城中街巷井厕中尸骸填满，泮池及孙郎中池迭尸数重：诚唐世之睢阳再见也。呜呼！惨哉。

　　应元率兵千人格斗，夺门西走，不得出；勒马巷战，杀伤无数，踊身投前湖烈女祠前池中。良佐自言与阎有旧，令必生致之；坐干明佛殿，骑从水底缚阎至，跃起拍阎肩而哭。阎曰：『何哭为？死耳』！拥〔见〕贝勒，不屈；杀之。栖霞禅院有僧唯心者，与阎共事；以阎所纪「和众乘城略」授黄子新；子新按之作「阎公行状」。

　　义兵陆先从应元死。

　　青阳黄云江（一作明江）善弩，弩长尺余、竹箭五寸，淬以毒药，百步外命中，着人立死。尤善歌，独携一胡琴以出，莫有知其为弩师者。后为大清兵所获，挈之北行；中道杀骑卒而逃，卒死牖下。

　　二十二日（辛丑）

　　城中犹巷战不已，北兵用火攻，败之。

　　江阴被围，历闰六月至八月始破。时人为之语曰：『八十日戴发效忠，表太祖十七朝人物；六万人同心死义，存大明三百里江山』。隆武极奖励忠义，闻江阴、泾县以守城拒敌被屠；叹曰：『吾家子孙遇此二县三尺童子，亦当哀而敬之』！

　　按江阴之变，吾族城居者，阖门俱死；独曾祖考奉山府君（讳国纲）、祖考爵一府君（讳世卿）、叔祖德一公（讳世芳）作客荆、湘，不与其难。曾叔祖张四公（讳国维）躬耕南门外十里之南闸，幸存，曾祖妣罗孺人母家一门七十余口，俱被害；止遗孺人弟一人。事平，奉三府君以故园荒芜不可居，因迁于锡；罗孺人弟年六十无子，亦来相依，终老余家。先君子兄弟十人，每当时祀，必设宾位，请罗公主与祖考、祖妣合祭；诏余小子曰：『罗公，吾祖母舅；终吾之世，奉祀至尔辈已四世矣。其除之』！余小子谨受教。忆余年十七、八时，归江阴省坟墓，询诸故老传闻，为指某丘驻师、某水立寨、某门火攻、某某街巷战；一望荒烟蔓草、狐啸猿啼。五十年前事，历历在目；彷佛隐身墙隙，窥见刀戟交加，杀人如草也。先君子又谓余言：『江阴有黄子薪者名晞，曾主余家；毓祺之子也。间谈及江阴城守事，辄呜咽流涕。聆其所说，与史书记载无不吻合』。噫！斯时也，正当杀运惨烈之际，率土如焚；岂止江阴受祸、吾族不幸也哉！

　　大清兵至万安，李永茂奔赣州。

　　叛将白之裔入万安；江西巡抚旷昭被执，知县梁于涘死之。

　　于涘被执，不屈；死南昌狱中。南昌知县王宗熙开县署中门，鼓乐导其尸出；观者无不流涕（于涘，字饮光。有绝命词云：『但知生富贵，谁识死功名！到头成个是，方见古人情』。又自记云：『平生学佛得力，到此撤手悬崖』）。

　　邑人朱大夏死之。

　　唐王以周定仍为右佥都御史，巡抚广信；以兵部主事胡奇伟为湖东副使、詹兆恒为兵部左待郎，协守广信。

　　二十五日（甲辰）

　　大清金声桓忌王体忠兵强，乃与其掌旗牌官王得胜（一作得仁）深相结，并阴结其帐下诸健儿谋杀之，未有以发。会剃发令至，赍文者为声桓叔；令下三日，无有应者。声桓曰：『此王兵为梗也』！明日，请体忠计事，即其揖时而杀之。尸出，王兵大哗，烧德胜门及章江门，与诸金斗格三日，杀伤相当。声桓且战且招，以王兵属王得仁（得仁，亦闯贼部将，原籍辽东，骁勇敢战；善谈论，多谋略。发鬓五色，军中称「王杂毛」）。

　　二十七日（丙午）

　　唐王擢罗万藻为兵部主事。

　　江、楚迎王疏相继至，王决意出汀入赣，与湖南为声援。

　　江西督师万元吉疏请驾幸赣，云『赣居上游，豫不能仰面而攻；且左为楚，右为闽、浙，背为东粤，足以控制三面：宜驻跸』。帝是其言。

　　廷臣日请出关，王屡戒征期，郑芝龙辄以饷绌为辞。当是时，军府草创，魁柄横操；王虽英敏，芒刃无所剸割。

　　时议者谓南都、江、楚仰望王师，急如拯溺；迟出关一日，则人心一日瓦解。国家之失在此着，芝龙之罪可胜诛哉！

　　常熟既破，故游击将军何凤翔犹驻福山，联络海上军。大清土国宝檄参将萧世忠直捣其营，凤翔大败，遁入崇明。国宝按临福山，出榜安民，禁止兵丁打粮擅杀，常熟始靖。

