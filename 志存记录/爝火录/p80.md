<!-- { "loadSidebar": true } -->
　　又谕芝龙云：『把手关隘一切急务，先生业已料理有绪；孤不胜嘉慰！措饷之难，其来已久，孤今惟实实至俭至劳，布素外朝以先天下；余俟监国后，与先生等面议而行。至委先生兄弟守巡总督重任，出孤独断，倚任之专；先生不可辞此官，即孤不可辞监国。闰六月初一日常过建宁，一切监国事宜，俱要预备；一统所基，关系至重。勉之慎之』！

　　归安知县某作启迎贝勒，悉列诸生名于尾。韩敬之子绎祖字茂贻，上书湖州知府，乞除己名；知府以其书张明伦堂，挂冠去。

　　临安知县唐自彩闻潞王出降，与从子阶豫逃山中（自彩，达州人）。

　　时邑吏皆望风而遁，士民倚训导过俊民为城守。城陷，俊民被执；不屈，缢死功臣山（俊民，字遵伯，无锡人；崇祯十年岁贡）（「无锡县志」）。

　　魏忠贤窃柄时，有养女任氏者极美艳，性狡多智；谋进于熹宗。熹宗宠幸之，立为贵妃。及闯贼入宫，妃伪云：『我天启张皇后也』！贼不敢犯。后贼败走，妃挟宫中珠宝逸出；遇一少年，如前对之。少年利其有，匿之出都。年余，少年尽费其所挟，贵妃衔之；偶语于人曰：『我先朝皇后也，胡为至此』！闻者大骇，遂闻于官。递送至京师，举朝无一识者，人人果以为张皇后也。有太监王永寿从人间窃窥之，曰：『此任贵妃也』！以手指之，喃喃骂不止；妃亦窃窥永寿，泣下面发赤，闭目如不闻者（丹阳诸生贺宿「纪事」）。

　　闰六月辛巳朔

　　江阴诸生许用倡言守城，远近应者数万人；推典史陈明遇主兵，用徽人邵康公为将。而前都司周瑞龙以舟师泊于江口相犄角（明遇，浙江人，居官以长厚称；破家殉义）。

　　时剃发令下，许用大言于明伦堂曰：『头可断，发不可剃』！北门乡兵拘方知县于宾馆，求明遇旧藏火药、器械，随执守备陈瑞之，搜获在城奸细黄瑞生、陈天璧，俱破产从军（许用一作许用德，明遇名选）。

　　「江上遗闻」云：乡兵裂方亨衣冠，殴死其从人，焚之；拘亨于宾馆。抵暮，执送孝廉夏维新家。

　　「海角遗编」云：方知县走匿乡绅曹子玉家，其镇守兵马尽为乡兵所杀。

　　众知陈瑞之纳款营升，且代方亨申文乞兵。适瑞之至东关，杀其负纛二人、马二匹。瑞之踰城出，遂执其妻孥于狱。随获瑞之父子杖之，亦收禁。

　　长州诸生陆世钥集义于陈湖。世钥，字兆鱼；世居陈湖，以富称。时剃发令下，乡民惊惧。适府、县差催马草，挟兵势需索。陈湖有十将官者，遂杀府、县差，焚其舟；煽诱乡民揭竿称变，邀世钥同事。时城中富室皆避居水乡，为此辈朵颐已久；于是遂大肆劫掠。世钥乃尽毁其家，集千余人，捐数十万以供饷；严禁部下虏一钱一缕者，杀无赦。名与十将官为犄角，实防遏之也。

　　吴人朱旦者，祖为朱鹭人，称白民先生；着「建文书法疑」，极意表扬逊国诸臣。旦曰：『我祖作书忠于建文，今我举义忠于先帝，虽死犹生也』！遂拜母诀别。往太湖说黄蜚诸帅恢复郡城，不应；复贻书吴志葵，亦不应。乃同西山徐云龙等集义举兵。

　　杨展既复州，贼将冯双礼来寇，每战辄败；孙可望以大众援之，隔江相持一月，粮尽。樊一蘅退屯古蔺州，展退屯江津。贼追袭朱化龙及佥事蔡肱明于羊子，化龙率番骑数百冲贼兵；贼惊溃，死者满山谷。化龙以孤军还守旧地，他将复连败贼于摩泥滴水。

　　会稽诸生郑遵谦倡众起兵，余姚熊汝霖与孙嘉绩同起兵。

　　时浙东郡县降附，易置官吏。余姚摄印官鸠闾左少年为驰道，鞭扑之；众哗。故九江佥事孙嘉绩乘众怒，斩摄印官；闾左少年辍耕而从者数千人。绍兴郑之尹子遵谦杀奄人屈尚忠，绍兴守、会稽令召集故所知豪杰应之；宁波钱肃乐亦应之。

　　屈尚忠自南京逃至越，遵谦曰：『吾闻诸念台先生：『凡系逃官，皆可斩也』。即棰毙之。

　　遵谦出，以幼子托孟仲芳；妻孙氏，自经于西郭门尼庵中。

　　王期升为绍兴太守，梦有持简入谒者，觉而记其姓「殷」。以问推官陈子龙；

　　子龙曰：『越乱兆矣！此殆会稽守殷通也』。至是而验。

　　初二日（壬午）

　　福建布政司周汝玑、参议傅云龙、张文辉、副使佥事柴世■〈王延〉、陆怀玉、李长倩、罗万爵、张夬、刘柱国、张晋澄、王宇、都司陈绩、郭轲、杨升铖具笺迎贺唐王云：『分班锡宠，宗支首重于维城；压纽储祥，嗣服莫光于监国。殷忧启圣，或聆基命之歌；多难兴邦，载辑景山之颂。恭惟陛下忠怀帝室，孝笃天经。国号从唐，佐治顺尧天之则；藩封移秀，派演流涓水之芳。锡玉辂以疏荣，执桐圭而作宝；岂谓遭家不造，遂俾国步多艰！念主上之播迁，敷天疾首；痛臣民之流散，率土寒心。苟非白马之盟，孰系紫宸之重！爰揆神异，允协祯符。是用师锡佥同，天人交与。金枝千叶，独推一本之向阳；玉水万流，共仰朝宗之入海。闽对虽褊，负水凭山；闽众虽孱，本忠依孝：一成一旅，少康王自有成（一作仍）；三让三推，孝友来于代邸。精克厉于胆尝薪卧，势终免于泉达火然。保四海而非难，王天下其再见！汝玑等涕泪余生，遭逢盛举；悲已深于集蓼，喜忽动于开熙。朝上国之麟图，繄仅有光赤社；歌高皇之龙种，行将继美朱陵。伏愿持危，以虑雪耻；无忘世德，营怀安辑。一新君臣上下之往辙，尝思光武中兴；亟回东西南北之人心，必奏昆阳大捷。想片时弘运，不过腐鼠孤雏；计一统皇舆，位看游麟巢凤』。

　　王手答书云：『孤允藩院公启，定于本月初七日驾临布政司监国矣。切望文武协恭，各捐夙谬；共图恢复，仰慰高庙。彝典酬功，孤必不靳』。

　　海宁诸生查继美与同里俞元良起兵拒守（继美一作美继。美继，字仲含。元良，崇祯七年进士）。

　　左懋第闻南京失守，恸哭。其弟懋泰官吏部员外郎，降贼；后归大清，授官。来谒，劝之降；懋第曰：『此非我弟也』！叱之出。

　　初，懋第被囚太医院，刘英及曹逊、金镳入讯，踰垣得见。懋第发疏，令金镳偕都司杨文泰赴南都奏之；及至，而南都已失守。懋第得信，题诗悲悼。

　　大清兵攻嘉定，侯峒曾举火焚其舟。

　　大海贝勒剃发令下，长洲少詹事徐汧慨然太息，作书戒二子；肃衣冠，北向稽首，投虎邱新塘桥下死。阅三日，颜色如生；郡中赴哭者数千人。又一人儒冠蓝衫而来，跃虎邱剑池中死；土人怜而葬之，卒不知何人也。

　　先是，汧致书亲族云：『前月六日之夕，弟即引决于庄舍，为庄奴所觉，志不能遂。今绅士欲郊迎贝勒，乃弟临大节之时也。存此不屈节、不被发之身，以见先帝于地下』。至是，复移书友人，从山中移舟虎邱；月下沽酒独饮，饮毕从容赴水死（子枋，字昭法；崇祯壬午举人）。

　　无锡诸生严绍贤，字与扬；一鹏兄子。闻剃发令下，不告于家，自经寝室：一婢从死，逸其姓（见志）。

　　常熟义兵起，推原任知州严栻为主。陈主簿出示令民剃发，乡城百姓拥乡绅宋奎光等至察院拜龙牌，设誓不愿剃发；殴陈主簿，立毙。遂团结义兵，固守城池；推兵部严栻为主（栻，字子张，严文靖公孙、文文起婿；甲戌进士。弘光时，授兵部职方司，不出；翩翩佳公子也）。

　　丹阳诸生贺向俊与汪参去之大丕山，旬日聚众千人，袭金坛破之。大清兵至，向峻为主兵者画计策，不听。或劝之去；曰：『共举事而弃之。不义；吾与城俱碎耳』。兵败被执，不屈死；年仅十九。参跳而免；已稍收余卒，复搏战城外，手格杀四、五人，被重创死。

　　初三日（癸未）

　　唐王舟次水口驿；驿乃古田县地，为入省之咽喉。先时，驿递有坐驾大舡祗候水次，王却之不御。惟乘民间小艇仅载数人者，宫眷在焉；不设彩幔及鼓吹。观者举手加额，以为俭素如此，吾民其有瘳乎！郑芝龙迎于舟次，即赐接见；传谕各官，俱候登驿朝参。及登驿，各官恭迎道左，至驿阶下，行四拜礼；王谦抑，赐答两拜。传谕各官暂退，仍亲标二十员名进：在东者，南安伯臣郑芝龙、靖卤伯臣郑鸿逵、巡抚臣张肯堂、闽广总督臣刘若金、巡按臣吴春枝、屯盐道臣罗万爵、兵备道臣张夬、分巡道臣王芋、都司佥书臣陈绩、内臣王承恩；在西者，户部侍郎臣何楷、大理寺卿臣郑瑄、通政司右通政臣马思理、光禄寺少卿臣林铭鼎、尚宝司少卿臣郑焜贞、四川按察使臣曹学佺、科臣陈燕翼、臣张利民、道臣郭贞一、臣王锡衮。时郑瑄、马思理、曹学佺俱在籍，穿吉服；何楷等俱自南京来，穿素服待罪。王宽仁，怜其不得已之故，有旨勿问，赐坐、赐茶。即面谕云：『闻省城行在择布政司，一时官吏搬移，加之修理，未能猝办；暂于总兵府驻跸，各宜仍旧，勿得营造，致滋劳费』。随谕侍卫，捧出御用剩银一百五十两，系淮扬巡抚呈进者；除在途犒赏、买办外，即充修葺丹垩之施，勿取诸民。时有议修宫费，酌派各属者；曹学佺言于郑芝龙曰：『仁声仁闻，王政之先；岂宜睿驾未临，而先派多金修理！是播侈风于下也。不肖有司，藉此而括库藏、科百姓；增美之谓何，而彰其过乎』！芝龙即出示禁止之。

　　是晚，唐王命于水口驿下关泰山庙议推各要紧衙门职员。次早至芋原驿，始定；具疏以闻。

　　南京细柳街瓦匠独不薙发，人皆危之。匠饮酒自若；暮归，其妻强之遵令。匠佯醉，许以明晨；中夜，自经死。

　　金坛木匠不薙发，哭祭祖父，投水死。苏州玄妙观鬻面者不薙发，夫妇对经死。鄞县樵者不薙发，歌曰：『发兮发兮，父之精兮、母之血兮！我薙发兮，何以见我父母兮』！遂自沉死。

　　武进五牧镇薛叟蓄鹈鸟、捕鱼为业；不肯剃发，自经死。

　　初四日（甲申）

　　唐王舟次洪塘登岸，择吉入城；王暂憩民家，庭无供张，市不易肆。愚民以为天子来，更静于县吏。

　　降令旨云：『孤今监国闽省，遵制举用部阁等官，虚心听纳，惟慎惟公。除不忠先帝皇上负国害民者概不录用外，藩院诸衙门既会议确当，概允所启，分别摄事还职』。

　　谕布政司速造诸祖神位，设太庙。旨云：『自古忠臣孝子未备居室，先立宗庙。今孤瞻仰孝陵，不胜愤痛。既议监国，必先祭祖，方敢摄政。速于该省择一公所，匾曰「行太庙」；届期行礼』。

　　授曹学佺太常寺少卿（学佺，字能始，侯官人；万历二十三年进士。天启二年，官广西右参议。着「野史纪略」，直书梃击本末；刘廷元劾之，削籍归）。

