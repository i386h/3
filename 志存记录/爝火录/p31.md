<!-- { "loadSidebar": true } -->
　　起罗宾王兵部职方司郎中。

　　少詹事胡世安降于大清，授礼部右侍郎。

　　二十三日（庚戌）

　　刘孔昭讦奏张慎言荐吴甡误国，且定策时有二心；王两解之。刘孔昭、赵之龙等朝罢，群诟于廷，指慎言及甡为奸邪，叱咤殿陛。给事中罗万象言：『慎言平生具在、甡素有清望，安得指为奸邪』？孔昭等伏地痛哭，谓慎言举用文臣，不及武臣；嚣争不已。又疏劾慎言，极诋三俊。且谓慎言当迎立时阻难、怀二心，乞寝甡陛见命。且议慎言欺君罔蔽罪；慎言疏辨，因乞休。万象又言：『首膺封爵者四镇也，新改京营又加二镇衔，何尝不用武臣？年来封疆之法，先帝多宽武臣，武臣报先帝者安在？祖制以票拟归阁臣、参驳归言官，不闻委勋臣以纠劾也。使勋臣兼纠劾，文臣可胜逐哉』！史可法流言：『先帝用人无成心，袁继咸及士英皆起戍籍。甡奉命南征，因候唐通兵不至，稽迟蒙谴；其过可原。慎言疏荐，无不当。诸臣痛哭喧呼，灭绝法纪；恐骄弁悍卒，益轻朝廷。昔主辱而臣死，今主死而臣生。凡在臣工，谁为无罪？文臣固多误国，武臣岂皆尽忠？若各执成心，日寻水火，朋党一分，祸安所底』？御史王孙蕃言：『用人吏部执掌，奈何辱冢宰』？高弘图等亦以不能戢和文武，各疏乞休；不允。士英、孔昭辈卒持甡不用；甡亦不出（甡，字鹿友，扬州兴化人，万历四十一年进士。崇祯朝，拜礼部尚书兼东阁大学士，命督湖□师，以延缓，遣戍金齿）。

　　孔昭故善阮大铖，必欲起之；而诏内有「逆案不得轻议」之语，慎言又秉铨持正，度难破例，乃置酒约诸臣廷论慎言，汤国祚、赵之龙皆诺之。是日早朝，孔昭邀国祚、之龙合奏慎言曰：『推升文官、不及武官，结党营私？所荐吴甡、郑三俊有背成献』（背一作悖、献一作宪）。慎言立班不辨。王孙蕃讦孔昭：『先帝裁文操江归武操江，亦未见作何事业。且吏部职司用人，除推官、升官外，别无职掌；孔昭何得喧争殿上』？高弘图奏：『冢臣自有本末，何遽殿争』？帝谕：『文武各官，宜和衷，毋得偏竞』！孔昭袖中取出小刀，逐慎言于班；太监韩赞周叱曰：『从来无此朝规』！乃止。

　　高弘图复奏，疏言『文武各有职掌，毋得侵犯；即文臣中各部不得夺吏部之权。今用人乃张慎言事，刘孔昭一手握定，非其所私即谓之奸；臣等皆赘员矣。慎言荐甡，勋臣知为不可用，臣不知其不可用；票拟实出臣笔。又三俊清刚，系五朝人望；臣终以为不可不用。是臣罪不减慎言。窃念朝廷之尊，尊于李勉；天子之贵，贵以叔孙。臣忝辅弼，坐视宸陛几若讼庭，愧死无地；乞赐罢斥』！姜曰广亦引疾求去。俱慰留，不允。史可法复奏：『国难之际，勋臣死节者谁？刘孔昭何不思之！慎言七旬冢宰，一举吴甡便以为罪，不益轻朝廷而长祸乱耶』？

　　兵部司务陈璧疏言：『今闯逆据秦越晋，直抵燕京，破都逼帝，天下震惊。望风讹传者，非谓其智深勇沉、将卒超越，定谓其假仁假义、百姓东归，不胜疑鬼疑神，动多畏首畏尾。以臣观闯逆所为与贼将心事、贼兵情形，决贼之必灭者，断断无疑也。贼之来也，所过郡县绝无战功，端用奸细广布流言：「大兵百万，战将千员；顺者秋毫无犯，逆者屠戮全城」。致荒残愚民被其煽惑，或望风逃窜、或俛首迎降。贼未至境，城市空虚（一作先空）；贼至压境，奸淫掳掠，殆无噍类。民恨其诈，心切同仇：知其必灭者一也。逆贼进城，毫无大志，止张伪示；勾通长班抄没勋戚，索押百官，逼追银两，或数千金、或数万金，昼夜夹打，惨酷万状。文品完银者不问；才品止看肥长，仍旧录用。如此流毒斯文，用人榜样：知其必灭者二也。贼兵沿门搜掠财物、妇女反复殆尽，仍各伙据一家，责供狼餐。道路行人短褐苟完，便缚拷掠；满城百姓如在水火，片刻难存。将来非空国狂奔，必有举动不测：知其必灭者三也。贼将头号头目数人各相雄长，目无厥主。闯逆屡欲篡位，每相约偶语云：「以响马拜响马，谁肯屈膝」？又言：「我辈汗血杀来天下，不是他的本事」。繁言啧啧。时聚族殿上，谑浪笑傲，秽势不堪。必衅起萧墙，变生肘腋：知其必灭者四也。逆党所追官民财货，下将十取二、三以解上将，上将又十取二、三以解闯逆；间有此将押送、彼将攘夺，吏政选用、将府拘囚。上下争利，武文争藏：知其必灭者五也。贼兵搜括，腰缠多者千余金，最少者亦不下三、四百金；人人有富足还乡之心，无勇往赴战之气。临敌必至怯亡，平日渐将溃散：知其必灭者六也。燕京所积米麦有限，今贼兵人马作践，指日必尽。东南绝远、西北皆荒，破城不满二十日，米价腾贵三倍。半年之内，燕京内外必至绝粒：知其必灭者七也。贼至，道经西卤，与卤市马，刁云与直；既得其马，复夺其金。西卤饮恨，勾连东建同总兵吴三桂进讨。贼兵一万，一阵尽殁，仅存七人；陆续发兵，兵众愁叹。闯逆不及篡位，四月十三日亲统兵应敌。若四方义兵，与清夹击：知其必灭者八也。更以闯逆所处之势言之，其所据北直、山东、陕西、河南、山西各省土地广大，荒芜不治，人民饥困难生，财货无所出、赋税无所取，兵多民稀，饷重粮绝：此其势之必穷于内难者矣。且逆贼三面拒卤，卤知贼劫聚甚多，必无一日忘贼之心。贼若南下，卤必出大众以捣其巢；贼若守边，我又出锐师以击其后。贼若分头应敌，则兵单饷匮、北制南牵：又其势之必穷于外者矣。此皆臣所目击，字字真情、段段实境；贼情如此、贼势如彼，殄灭可期，恢复可奏。惟在皇上发愤雄图，广集谋臣、深求智将，此中作用，全在用奇，则事可济而功可奏也』。有旨：『这所奏逆贼必灭情形，亦颇详悉；着饬文武群臣殚忠运筹，速扫狂氛，以图雪耻。该部知道』。淮抚路振飞罢。马士英欲用所亲田仰，乃罢振飞。

　　振飞在淮，守御甚备，大飨士于淮安府学中，叙向来有功文武官八十余员。振飞与王燮亲自按席，观者鼓舞。已而，马士英疏劾振飞，得旨提问，合郡不平；士民公疏讼冤，得免。旋丁艰去。

　　升张有誉有户部右侍郎（有誉，字谁誉，无锡人；天启二年进士）。

　　二十四日（辛亥）

　　设勇卫营。南京根本重地，向有监臣韩赞周节制。至是，兵部议复命徐大绶以原衔兼总兵官、郑彩加总兵衔，分管水陆舟师与京营戎政相表里；监督李国辅即同日到任，余照旧行。

　　起田仰为都察院右佥都御史，巡抚淮扬，督军务兼理海防。

　　田仰寓南京，与刘孔昭善。至是，孔昭力荐之，故有是命。

　　高杰疏言：『目今东南大势，守江北以保江南，一一能言之。然从曹、单渡，则黄河无险；自颍、归入，则凤、泗可虞。犹或曰：有长江天堑在耳。若何而据上游、若何而防海道，岂止瓜、仪、浦、采为江南之门户已乎？伏乞皇上和盘打算，断断速行。速议论纶以免中掣，假便宜以责实效，则中兴大业次第而告成功矣』。

　　潞王上表庆贺，帝批答云：『河北沦陷，生灵困苦，徒以伦序所及、臣民劝进，造次偏安，非朕本怀。览王奏贺，益增怆感。进纻丝，着该衙问察收，还写书与王。该部知道』。

　　苏州诸生檄讨其乡官从贼者，奸民和之。少詹事项煜及大理寺正卿钱位坤、通政司参议宋学显、礼部员外郎汤有庆之家，皆被焚劫；常熟又焚给事中时敏家，毁其三代四棺。抚按祁彪佳请议从逆诸臣罪，而治焚掠之徒以加等；从之。

