<!-- { "loadSidebar": true } -->
　　台州冯苏为乱兵所杀，视同时被杀有未绝头者，魂凭之苏；因名苏，字更生，别字再来。后于丁酉、戊戌联捷，官永昌司理，陷于吴逆；得脱，历官刑部侍郎。

　　唐王召鲁王兵部侍郎钱肃乐。

　　礼部议：会试定于十月，移文各省、各府。

　　擢杨畏知为右佥都御史，巡抚湖南；以巡抚胡兆文为总督。王闻畏知力抗贼，故有是命。

　　张献忠闻大清兵入蜀，大惧；弃成都，走顺庆。

　　二十五日（己巳）

　　唐王御门，诏谕群臣焚其迎降书二百余封。

　　时群臣朝罢将退，帝命内臣捧出匣，覆以黄帕，置御前；谕群臣曰：『朕本无利天下心，为勋辅诸臣拥戴在位。朕布袍、蔬食，晓夜焦劳，有何人君之乐！祗是上为祖宗、下为百姓，汲汲皇皇，惟恐负诸臣拥戴之初心。今观诸臣大非初意；昨关上主事搜得闽中出关迎降书二百余封，今具在此。朕不欲知其姓名，命锦衣卫官检明封数，捧至午门前对众焚之。班内诸臣宜亦有之，朕俱不问；有之者，当从此改心易虑。其本无者，益宜矢志竭力，毋贰初心也』！帝长身丰颐，无须；着黄布袍。声如洪锺，辞气慷慨：举朝感动。

　　择日出赣州。

　　福京太仆寺卿甘惟爃上疏乞休；帝谕之曰：『同一去国，太平无事，人竞进而已；乞休，则为恬退。国运多艰，人致身而已；思去，则为规避：此义人臣所素知者。降惟爃一级，以警偷惰』。

　　升梁朝锺国子监察酒；固辞，复授司业。

　　八月甲戌朔

　　唐王将幸赣州，特诏宣郑芝龙商留守事宜；芝龙不至。先是，王因首辅何吾驺言，决意幸汀入粤。而芝龙力请旋跸福京，且云『倾家相助可四百万，固守关门，敌难飞渡』！王不听。芝龙归，又令继母赴行在，力言于中宫；又不听。至是，大清兵已辐凑关外，而王尚驻延平。

　　鲁王宁国公王之仁载其妻、妾并两子妇、幼女、诸孙尽沉于蛟门，捧取敕印北面再拜，投之水；峨冠登岸，百姓骇愕聚观。之仁从容入见内院洪承畴曰：『之仁系前明大帅，不置身波涛，愿来投见，死于明处』！承畴接以优礼，命薙发；不从。

　　吴易乡人周瑞复聚众长白荡，迎易入其营。

　　十一日（甲申）

　　大清兵攻仙霞关，阮大铖从；僵赴石上死。

　　贝勒驻衢州，有旧抚田兵及方兵、郑兵号三家兵，或离、或合，留驻废营；逶迤南行，所至劫掠，或挟妇女坐山头，呼卢浮白，漫衍岭界者。五四日后，关门无一守兵，亦无一敌兵，寂然如平时。又数日，清兵数十骑按辔过岭，不费一矢。然清兵过关，或由建、或由汀、或由福宁，俱走山谷间道，出其不意；不必尽走仙霞岭也。

　　阮大铖随诸内院驻衢，面忽肿；诸内院语耿献忠曰：『阮公面肿，恐有病，不胜鞍马之劳；可蹔驻衢，俟我辈入闽取建宁后相迓耳』。献忠以语大铖；大铖惊曰：『我何病！我年虽六十，能骑生马、挽强弓，铁铮铮汉子也。我仇人多，此必有东林、复社诸奸徒潜在此间；我愿诸公勿听』！已又曰：『福建巡抚已在我掌握中；诸公为此言，得无有异意耶』？献忠复诸内院；诸内院曰：『此老亦太多心！我知甚东林、复社与渠有仇；既如此，即同进关可也』。于是偕之行。抵关下，骑皆按辔，缓行上岭。大铖独下马，徒步而前；左牵马，右指骑曰：『何狞也！我精力百倍于后生』。盖示壮以信其无病也。言讫，鼓勇先登。诸内院至仙霞最高处曰五通岭，见大铖踞坐石上。呼之骑，不应；以鞭掣其辫，亦不动；视之，已死矣。急命置轝，火焚其尸。家僮固请留尸归葬，诸内院畀以二十金，下岭求棺；行数十里外无居人，三日后得一扉，募土人移之下，则悉以溃烂虫出矣。

　　十五日（戊子）

　　赣围急，雩都孙仲奎率乡勇输粮入城，复率乡兵援之。

　　唐王命建四忠祠，祀江西死难曾亨应、黄端伯、萧汉、李大觉，以曾筠、徐蜚英配享。时有王锡者，亦同死难；并敕礼部予谥以表之。

　　赠亨应太常寺正卿、筠仪制司主事。

　　世子琳源薨，谥「庄敬」。

　　削黄斌卿伯爵，以久驻舟山未有寸功也。

　　温州破，瑞安诸生邹钦尧、永嘉诸生邹之琦俱赴水死。

　　医生倪舜年正襟危坐磁缸内，命人掩覆，朗声诵经死。

　　王瑞柟避入山中，有欲荐之出者。乃拜辞家庙，从容入室自缢死。

　　乐清贡生章靖难，恭毅公纶之裔也；闻永嘉陷，衣巾拜文庙，跃入泮池死。

　　督师何腾蛟令湖南道副使陈象明征饷广西（象明，字丽南，东莞人；崇祯元年进士）。

　　十七日（庚寅）

　　大清兵长驱直入，郑为虹急还浦城，纵士民出走，自守空城；无何被执，与给事中黄大鹏并死之。

　　闽溃兵先奔者，随路焚掠。至建宁，大鹏、为虹闭城发仓库犒之，驩呼而去；一郡独全。

　　大清兵至，百姓再四请为虹出降；为虹执不可。拥见贝勒，迫之跪，不屈。贝勒嘉其节，不忍杀，且劝薙发；为虹曰：『负国不忠、辱先不孝，忠孝俱亏，我生何用！宁求速死，发不可断也』！明日复见，责输饷；为虹曰：『清白吏，何从得金』！百姓争欲代输赎其死；为虹曰：『民穷财尽，乌乎可』！因喷血大骂。贝勒令斩之，为虹大喊奋跃，夺刀自刺其胸，不死；遂见杀。百姓为立祠。其仆陈龙与标下中军游击源（失其姓）、浦城千户张方明及子都司张翘鸾、都督洪祖烈俱死。贝勒驻浦城，衢州陆太守、方国安及各属知县降者悉入谒跪拜；独大鹏绯袍、纱帻，挺立众中。贝勒异而问之；曰：『前任龙游知县、今金衢道黄大鹏也』！贝勒曰：『汝既降矣，何不跪』？曰：『我大明忠臣，何得跪尔』！贝勒曰：『汝不畏死乎』？曰：『畏死，当无是言矣』！贝勒大怒，命割其舌；大鹏喷血大骂，触阶死。浦城人立庙祀之。

　　杨文骢退至浦城，为追骑所获；与监纪职方主事孙临俱不降，被杀（临，字武公，桐城人；兵部侍郎晋之弟）。

　　文骢父子三人同日殉难。临字克咸，负文武才略，自号飞将军；又别字曰武公。有妾葛嫩，字蕊芳；金陵名妓也；同时被执。主将欲犯之，嫩大骂，嚼舌碎，含血喷其面；将手刃之。克咸见嫩抗节死，乃大笑曰：『孙三今日登仙矣』！亦被杀（「板桥杂记」）。

　　兵部职方主事熊秉，南昌人，崇祯己卯举人；亦死于浦城。

　　张献忠入西充之凤凰山。

　　献忠自言今岁有大劫，不利；欲入武当山修行，俟劫运过，当复横行天下。乃营于西充之凤凰山（「蜀难叙略」）。

　　唐王改授陈邦彦职方主事，监广西狼〔兵〕援赣州。王读邦彦「政要三十二事」，伟之即其家授监纪推官；未任，举于乡。至是，以苏观生荐，改授（邦彦号岩野）。

　　二十一日（甲午）

　　唐王在延平闻仙霞关失守，仓猝走汀州；宫眷皆骑，犹载书十余摃以从。随行者：何吾驺、朱继祚等；路振飞追赴不及。

　　时曾后肩舆舣舟河干，顾从官曰：『刘宫人有娠，好护持』！就道，词旨慷慨。使遭时隆盛，虽鸡鸣黄鸟，曷以加兹！妃媵狂奔，有一舸而数人者、有一骑而三人者；花钿翠冠零落荆莽，犹作龙头凤尾形也，伤哉（「闽游日记」）！

　　留兵部侍郎曹履泰与延平知府王士和居守。

　　二十三日（丙申）

　　大清兵截援赣水师于江，焚巨舟八十，死者无算；罗明受遁还，舟中火药戎器尽矣（一作尽失）。于是两广、云南军不战而溃，他营亦稍稍散去；城中仅汪起龙、郭维经部卒四千余人，城外仅水师后营二千余人。参将谢志良拥众万余驻雩都不进，杨廷麟调广西狼兵八千人踰岭亦不即赴。会汀州破，人情益震惧。

　　二十八、二十九两日广营、滇营相继溃，城外东南竟无一卒。

　　赣城被围日久，守兵皆惫。元吉矫情镇物，且厌苦诸军糜饷无用，皆遣散去；而万发祥、王其宖等犹捐金犒师，回环巡视。

　　二十四日（丁酉）

　　帝至顺昌。

　　大清兵至（一作人），延平知府王士和死之。时警报迭至，士和召父老告之曰：『我虽一月郡守，当与城存亡；若等当速去，无使数万生灵尽膏斧锧』！众泣，士和亦泣；退入内署，谓友人曰：『吾一介书生，数月而忝二千石；安敢偷生』！其友劝止之；正色曰：『君子爱人以德，姑息何为』？从容正衣冠，闭户投缳死。

　　敌兵薄城下，士和欲呼民丁背城一战；民丁纷纷砍门出。士和书绝命词于壁，更衣执笏，燃香置几，南向俯首呼「万寿」者三；移几东向，呼祖、呼父者三。命子宗翰拜，次第与幕客交拜。取二十日中太守所得金列案上，予门隶郑富、袁忠、刘兴等各二锭，幕客苏殷民、余东壁父子及一厮亦如之。复呼袁忠、刘兴前，长揖；嘱忠护吾尸、兴护宗翰。将就缢，同知汪某叩门入，欲商所之；士和叱曰：『只合一死，此外岂容他念！不能然者速去，无混我事』！汪失色而出，士和入西厢缢。敌骑冲入内堂，下马谛视，知太守死，拥宗翰谒其帅；有五人列坐于地，中一人年可十八、九称千岁者，左旁则土池、右旁则杨田，余二人称固山。土问宗翰云：『百姓甚称而父好官，惜死矣！今以郡事属汝』！宗翰曰：『曲荷生全，感且不朽！然亡肉未冷，得旦夕望先人垄，世世衔公侯恩』！杨曰：『延平万山如画，任卜吉坏；何必恋江西八尺土』？宗翰以母、弟在家，理无端主，虔恳如初。土听之，命步卒两人持小艇之延城。时郡守已委济南赵某，给数舟载柩归（士和，号未艾）（「壶山集」）。

　　大清帅贝勒命李成栋攻汀州；成栋先至上杭，克之。福京讹传大清兵入闽，有「留发不留人，留棺不留屋」之语；大家富室移棺郊外，城中如洗。

　　二十七日（庚子）

　　王之仁就戮于西市。

　　帝至汀州。

　　大清兵踵至建宁，知府杨三畏、延平道赵秉枢一路迎降。随征御史王国翰以警急闻；王怒，欲杖之。

　　二十九日（壬寅）

　　大清兵掩至，称扈跸兵；直入行宫。从官奔散，唐王与曾妃俱被执；给事熊纬死之。

