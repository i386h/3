<!-- { "loadSidebar": true } -->
　　安庐巡抚张亮疏言：『臣亮有「朝政日见鼎新，事务危于累卵」一疏，窃谓贼从山东来，则淮、徐据黄河之险，我能守之；若从河南来，则我无险可据。私意滨河地方，不知防守如何缜密、盘诘如何严谨，绝不容一人一舡私得暗渡；而不知有大谬不然者。臣衙门承差程之兖，前抚臣黄配立差往北赍奏，遂陷身贼中；四月初九日，始得脱出。臣细问北地光景；云：「吴三桂领清兵入内报仇，贼初发三万人抵之，为三桂杀尽，止余四、五人逃回。再发贼兵数千人，又杀一半。闯贼遂于四月十三日出城，不知由何路去」。既询之兖：从何处渡河？舟楫何来」？彼云：「止闻清江浦有扼守，乃从宿迁觅船至白洋河过渡；同行二十人。乡民间有问者，答以南边逃难人，辄不为怪也」。再询：「路上有行人否」？彼云：「途间遇有车推夏布、茶、扇等项，皆自南而北，赴彼贸易」。臣闻之，不觉骇异。夫南北止隔衣带水，果能一苇不渡，犹虑取道中州；乃今何时也，而去来自若，茫无稽察，致使茶、扇、布箱犹得满载而往贼巢，行垄断之计。从来贼用奸细，即以本地之人行之。程之兖系安庆人，又系臣衙门差出，幸而真也；假令人人如此不疑、在在如此可渡，则贼之奸细，已不知有若干散匿于大江南北矣。滨河者所司何事，而疏玩若此哉！以宿迁既有伪官，彼既受贼之职，自不禁人之渡；乃河南守土者，漫不加意，此何以故？能不令人闻之而色喜（一作发指）耶？臣血愤填胸，义不容嘿。伏乞圣明敕行滨河州县，严加盘诘。若真正思汉归南者，有何凭据，务得的确，方许津渡；若贩货北送者，治以通贼之罪。其于封疆之计，非小补也』。

　　刘泽清奏除贾开宗为翰林院孔目，掌其军书记。开宗察其异趣，不就，乃白衣从军，因事调护之（开宗，商丘人）。

　　建阳知县蒋芬捐俸资造火器，募勇士，三请勤王。其词有曰：『幸而邀天之幸，迅扫狂氛，指日奏凯，社稷之福；否则惟有断脰决腹，一瞑而万世不视，以明国家三百年养士之报，以无负职三十年读书之志』。识者壮之。

　　命议恤殉节吴麟征等，表扬忠义。

　　二十六日（壬午）

　　礼部尚书顾锡畴请追谥文震孟，夺温体仁谥。并从之。锡畴言：『体仁得君行政最专且久，其负先帝罪大且深，乞将「文忠」之谥或削或改；而补谥文震孟诸臣，庶天下有所劝惩』。报可。遂削体仁谥，说震孟「文肃」、罗喻义「文介」、姚希孟「文毅」、吕维祺「忠节」；希孟赠礼部右侍郎、维祺赠太傅。

　　崇祯十四年正月，李自成破河南，兵部尚书吕维祺殉难。

　　命改正内官监为朝殿，以崇宸极。并定早朝之制，以昧爽为期。其阁臣班次，应否止让公爵；若非勋臣，更不得越次与阁臣联班。违者纠仪御史奏闻。

　　原任河南劝农御史丁启睿奏曰：『臣弟分守睢阳参将丁启光，擒获商丘伪知县。该臣具奏，于崇祯十七年六月初四日奉圣旨：「览奏，知道了。丁启光所擒伪官，着即于军前枭示。兵部知道。钦此」。钦遵，即行文彼处枭示。本日辰时随接臣弟启光塘报内称：「先奉本部院谕帖，令卑职密会归德府知府桑开第，计擒各县伪官，不必兴兵大动声色，使彼知觉骇走。又差副将盛时隆、申吉、白维屏等，归德府桑开第委举人丁魁南、郭爌、余正绅等，卑职差中军游击黄承国、都司李定国、马国祯等，分头密布各县会定日期，俱于十六日一齐擒拏。获得归德府伪管河同知陈奇并伪条记一颗，商丘伪知县贾士俊父子、仆三人并伪契一颗、伪凭一张，柘城伪知县郭经邦并伪契一颗，鹿邑伪知县孙澄并伪契一颗，宁陵伪知县许承荫并伪契一颗，考城伪知县范隽并伪契一颗，夏邑伪知县尚国俊并伪契一颗；独永城一伪知县，卑职设伏兵于□阳集以待之，彼正在河北观望，屡次行票，未敢遽来。今将所获七贼，于本月二十日率领游击白维屏统领有马内丁二百名，亲押前来献俘，已到浦口。乞转请兵部差官接渡」等情。又据该将报称：「郭经邦中热病死，乞差官验明，或斩级解验」等情各到臣。该臣看得此日贼官，比前日之贼官大有异焉。前日北都无恙，群情两可，或犹有强逼观望之意；今共遵逆渠，乐为弹冠。于是绾符据邑，恣肆暴虐；惟意欲为，毫无顾忌。幸臣弟密布潜约，一日并擒七贼，恢复全郡，竟无遗孽。千里押解系囚累累，观者无不举手加额。今当押解过江正法，使江南之人，共知贼官俱缚，逆党潜灭；所关中兴者不小。至已死一贼，似应戮尸江北，悬之竿头者也。伏乞敕下施行』。有旨：『丁启光智擒伪逆，功亦可嘉；着从优议叙。其伪官既解到浦口，着献俘来京正法』。

　　山东巡抚王燮以皇太子及二王皆遇害闻。

　　王燮塘报内称：『本月初七日，据北京走回未任阳春县典史顾元龄口称：「卑职系浙江钱塘县人，于五月初二日出京，亲见闯贼败奔，已被吴总兵西追去讫。传言皇太子卒于乱军中，其定王、永王俱于贼走之日遇害于皇府二条巷吴总兵宅内。其老吴总兵亦被杀死。皇城宫殿、太庙享殿、各门亦俱焚毁，惟存正阳一门；其前三门外，焚劫更惨」等情到臣。而询其人，闻见真确，不胜悲痛。切念先帝以十七年忧勤之主，遭三百年来未有之变，至于身殉社稷，薄海伤心。今更嗣胤不存，同撄大难：此忠义之士所不禁抚膺而流涕也。惟当誓擒逆贼，早雪仇耻。至于哀谥之典，祈皇上亟赐举行』。

　　刘泽清亦奏报太子、二王遇害。

　　朱国弼、赵之龙随合疏请上太子、二王谥。管绍宁复疏言：『东宫确然遇害，请于明年二月为东宫制服』！

　　二十八日（甲申）

　　以丘磊为山东总兵官。

　　丘磊与左良玉同犯盗，磊独任之，免良玉死。磊坐斩，系刑部狱三年；良玉每一岁捐万金救之，得不死。

　　四镇咸欲寄家江南，惮祁彪佳威，以书通问；报书感以大义。自是，无一卒渡江者。高杰据瓜洲，尤跋扈。彪佳克期往会，至期，风大作；杰谓彪佳必不敢渡。彪佳携吏卒数人往辞；杰大骇异，尽撤兵卫，会于大观楼。彪佳披肝膈，勉以共奖王室。杰曰：『杰阅人多矣；如公，杰甘为公死。公一日在吴，杰一日遵公约』。共饭而别。

　　命部院科道官早定死节、从逆大案，以明朝廷劝忠诛暴之典。时御史黄澍又奏明汪伟殉难之烈、龚鼎孳党贼之状，故有是命。

　　德安王播迁，寄身渔舟。事闻，命该部勒限该抚按择定王居，以慰悬注（王名常淓，仁宗九世孙）。

　　命李栖凤整旅西征，暂给与关防、旗牌。

　　四川巡按御史刘之渤奏报：『合江、仁怀擒贼杨腾凤、张见阳等』。命事关军机者，密封下科；从兵科陈子龙议也。

　　大学士高弘图条上「使燕事宜疏」曰：『臣弘图等接镇臣陈洪范揭帖二：其一应办戎行事宜，其一佥求议劳清机宜。盖敌难预度，事虞中制。「春秋」之法，大夫出疆，得以专之；似谓今日宜镇臣虑之周、言之预也。臣闻先帝时已有款清意，阁臣杨嗣昌、周延儒阴主其议、阳避其名，首鼠两端。我以是故，于清失威信。今清得燕京于逆闯之手，大非昔日之比，又非唐、宋之已事也。即明目张胆言之，何讳？然事体重大，先要廷议佥同。若文臣左懋第果与偕行，二人皆老成持重，临时经权互用，足可济事。臣等谨条数事如左，惟陛下裁择施行。一、首奠山陵。闻梓宫葬于田贵妃坟园，此出自闯意，岂朝廷因由之礼！合于天寿山特立陵墓，选日恭厝；其陵名即拟进钦定，以省再条。至于明楼、享殿各营制时难举行，以俟异日。又东宫、二王神榇，访有确据，亦选地安厝如礼。适阅邸报，以旧辅谢升充山林使。大礼专遣何人，合先兵部差官马上赍敕去，陈洪范等亦即行。约以同日抵燕都，成兹巨典。一、预酌款赏。吴三桂、黎玉田仗义购清，当日必有成说，朝廷无从知之；今恐彼此舛误。陈洪范此行，必须探吴镇的耗，以手书往，需得其手书报；或相遇燕都面议更妥。如议分地，割榆关外瓯脱与之，遂以关为界；昔日之下策，今日之上策也，犹恐清未必首肯。若议榆关以内，即华夷无复界限，而山陵单弱，将何以安？备守不设，陵将安依？惟金币不妨优厚，应若干金。助我剿寇有功，复应劳军若干，亦宜从厚。若谓使臣别有便宜，非庙议佥同以去不可。一、防讲缺赏。建夷、北关钦赏有制，崇祯三年后概废矣。今与款，料清必并议及旧赏。不在今议者，须申谕以中原沦陷，纵令恢复，亦待生聚而后物力渐充；况大赦蠲免更多。以俟三年，匹马不犯之后，每量征（一作增）岁币十分之三，以渐补其积年缺赏之数。今若漫为许诺，反致失信。惟互市开则胡越一家，又何必索旧逋、败新盟？忠信之言，可行蛮貊；在使臣好语之。一、国书体裁。按景泰中，虏乜先书奏批答，曾下廷议，或欲称可汗、或欲称瓦剌王、或欲称太师；后竟称可汗。清自皇祖神末既称号历年矣，岂可仍龙虎将军之故事。或照夷俗可汗之，或照忠顺王例别立封号。又须给印勒、冠服等事，并令群臣会议。亦或称金国王，南北朝往往有之；谨附录备考。一、使臣仪节。朝使外夷，具有成礼。今清据燕京、称国号，必拘成礼乎？回纥不拜诏，安知无其事也！我使第不至屈节，即是不辱命、全天朝体。一、款金数目。除现賷劳师银两外，其岁币多寡，不可悬定。陈洪范到彼，有可议未敢擅便者，遣使疾足驰奏，洪范毋草草旋辕。总之，十万之外，数目太多，须驰差；十万上下，听便宜行。又，洪范自计其道里费，共二万三千八百一十四两；合无总给三万两。自山陵外，彼中当事者亦不少私觌。汉祖与陈平四万金，不问出入。今洪范事成，录其功；事或未可知，亦当录其劳。切勿铢锱销算，致出纳不得自由。一、约誓定盟。戎狄无信，彼若先勒金币然后退，亦须陈洪范留燕都，急将誓表驰奏，再遣官赍银币、誓诏以往，同洪范及吴三桂、黎玉田面议，令歃血开刀为誓定盟，乃为有济；宁展期报命』。

　　礼部尚书顾锡畴进恭拟祭告陵园文、祭告大行皇帝皇后文、吴三桂封爵制书敕谕铁券、黎玉田高起潜敕命又宣谕北京人民、移清朝御书，一一呈览。

　　二十九日（乙酉）

　　命鲁王暂驻处州。

　　闯贼归西安，复遣贼将陷汉中，降总兵赵光远。进掠保宁；张献忠固守，乃还。

　　自成自井陉西行，至平阳，分兵守山西诸隘；益发关中兵西攻，陷汉中。

