<!-- { "loadSidebar": true } -->
　　应元号令明肃，犯者必鞭背、割耳；虽豪右不少贷。死事者立治衣椁，哭奠殓之。接见敢死之士，每称兄弟而不名。故民畏威怀德，濒于死而不悔。

　　初十日（己未）

　　黄蜚兵集木渎，闻北兵数百骑由吴山趋尧峰，遂遁入泖溯。时蜚拥益藩乐安王屯聚湖中，别无远图，惟搜捕剃发人正法及沿村落打粮而已；民甚苦之（乐安王，太祖庶十七子宁献王权八世孙，名谋显）。

　　鲁王命副总兵施福守崇安关。

　　将德璟得旨，辞以足疾，不至。帝复降谕云：『卿宏才伟望（一作度），海内具瞻；朕昔在藩，闻之尤悉。先帝简任既至，朕实眷倚非轻。南京之召未起，是卿进退全节；朕虽莫当明主，志清陵庙，焦劳彷徨，盼卿如渴。昨虚传卿奉召至，朕喜而不寝；随谕侍臣不必拘套，即着尔速至便殿召对。既而寂杳，朕心惘然！朕望卿之切如此。乃复往还，动淹旬月；辞禀一到，大非朕心。足恙未痊，自有体裁之法。经济大臣坚不我顾，朕诚薄德；还念先帝、念高皇，定不准辞。十日之内，定望卿到；断望即到，慰朕至怀』！

　　十二日（辛酉）

　　大清兵下江西，巡抚旷昭弃南昌、走瑞州，列城望风溃。

　　金声桓先遣牌招抚，随即发师；巡抚旷昭先遁，士民款声桓。声桓入南昌，南康诸郡不烦兵而下。

　　声桓至南昌，有诸生数十人迎于江干。声桓戴方巾、青纱金线蝴蝶披风，受诸生廷参于舟次。诸生跪，跪已起揖，乃拜；复起揖，再拜。声桓故武人，被轻衫受文谒，喜不自胜；左右顾从者：『当如何答礼』？且笑且抠，引诸生起。口中谦谦喃喃，有所云而无其词，颊涎堕索如线；诸生及从官皆目笑之。声桓恐内有伏兵，徘徊久之始入城。体忠以江城人，独迎谒声桓也，恚甚；入则与声桓分营而居，城以东属王、城以西属金。声桓当都会喧阗、官府甲第丛萃处踞之，偏裨姻属又分据华剧；网罗诸富豪略尽，以便宜署置官属。阴忌王氏士马精壮，思欲除之；故不甚杀掠，以收人心。

　　大清李延龄谋袭松江，将兵潜匿舟中；命中书董廷对假以探沈犹龙为名，纳北兵。城中知其谋，斩廷对于清浦（廷对，尚书其昌孙也）。

　　无锡顾杲字子方，光禄卿宪成从子也。散家财募士千人，谋恢复；取道江阴。江阴人以为贼，集众御之，被杀。

　　同邑贡生王玉汝字符霖（一作琳），与子方同社好友；得大清安抚使刘光斗书，乃具牛酒迎师，境上闾左获安。后遇子方于鹅湖，事既相害，语因不合；遂执玉汝，毙之舟中。抚按将为请恤；子慧生呈状，以『纳款时道臣张俭欲署父官，父辞本为生灵计，非阶以干进也』。议遂寝。

　　子方誓师援江阴，至沙山兵溃；为下所杀。

　　漳州寇起，布政使傅云龙抚之而定（云龙，金溪人；祟祯甲戌进士）。

　　大清兵自苏州趋常熟，间道出鹅湖。里人华应鹤从田间望见舟中辫发、弓刀，遂偕其偶数十人持耰锄，立桥上大呼。卒怒，登岸格斗；伤数卒，应鹤被创死。同死：华硕敏、杨冠世（应鹤，字少锋，死年三十四；不剃发，巾帻如故。妻杨氏，抚孤应魁成立，苦节死）。

　　十三日（壬戌）

　　常熟时敏知大清兵将至，预率麾下八百人乘舡诡云出巡，先遁；所部一时星散。敏与家僮四、五舡至七星桥，为乡民所执：枭首桥上（见「妖乱志」）。

　　南昌周定仍与同邑万文英、进贤胡其伟举兵保广信（定仍，崇祯十六年进士）。

　　德化李含初起兵狼山，复德安、遂昌（一作瑞昌）。

　　海州董德兴起兵拒守。

　　汤廷玄起兵于南湖，败死。

　　唐王特授杨廷枢御史（廷枢，字维斗，吴县人；崇祯庚午乡试第一。国变后，遯迹不出。帝闻其名，不由荐举，手敕授官；乃意表行事也）。

　　时科道各官，或起旧、或召对特授、或大臣荐举，皆破格用之（或曰：帝所重者，东林、复社也；凡东林老宿，无不征召。而庶吉士张元琳为其叔父请谥，钦赐其叔瑞图为「文缪」；即此帝意可知矣。御制「缙绅序」，极言先朝门户之祸，分列东林、魏党、南党甚悉；但「南党」误云「西林」耳）。

　　十四日（癸亥）

　　大清佟固山破常熟，诸生徐守质等死之。时主城守者何沂闻风先遁，众各散去；守质母病，不能避。兵至，母与妻俱投井死；守质格斗死。诸生徐怿叹曰：『我家世科第，毫无一义士耶』？题诗于壁，自缢死。项志宁扼项死。诸生萧某妻许氏，为兵所掠，痛骂不受污；兵怒，缚桅杆上支解之。十四、十五两日屠城，十六日固山回郡城。

　　守质有兄名基，谓守质曰：『弟贤宜速去，不可徒死！我无益于时，当侍母，死生以之』。守质愠曰：『兄一家都在此，奈何并命！弟孥累幸在妇□□（？），妇无他而母死，是守质全妻而弃母也；何以见天下士人』！基遂挟孤甥，弃妻、子而逃。甥姓袁氏，其妹婿君从死时托孤于基兄弟者；基有邓伯道义焉。事定基归，母与妹俱沉井中，守质被二创死于地；而基妻、子俱免（守质，字野玉）（冯班）。

　　秦君召闻城破，整衣端坐于室。初次兵入，先掳其幼子去；少顷又入，搜括妇女。君召大骂，兵杀之。长子见父死，哭骂不已；又杀之。君召妻抱孙两人哭于楼，兵纵火焚楼，皆死。次子在乡闻；城破奔赴家，至西门，亦被杀。幼子掳至南门大哭，赴水死。

　　时钱谦益已降于大清，读书者意其家必无兵到，多躲入半野堂、绛云楼中。第三日，传说绛云楼尸最多，大半是带巾秀才、读书人面孔也（见「妖乱志」）。

　　冯知十一名鹏举，字彦渊；知兵，有勇力。常熟乡兵起，众且数万；或问之曰：『此辈有成否』？知十叹曰：『长江天堑，昔人所保；北兵渡之，如踰沟渠。今势已至此，譬如破竹，一节之后，无留刃矣；虽百万众如之何哉！此辈但一拍手，将骇而走；何能为耶！谅为义士不当，我居此以俟死耳』！北兵至，出城赴斗死（冯班）。

　　十五日（甲子）

　　唐王擢王景亮为御史，巡按金、衢二府兼视学政。

　　授举人徐伯昌兵部主事（伯昌，字子期；新城人）。

　　以胡上琛为锦衣卫指挥（上琛，字席公，世袭福州右指挥使；读书能诗。既袭职，复举武乡试）。

　　召少傅黄士俊，不赴（士俊，顺德人；万历三十五年殿试第一）。

　　钦天监恭择八月十八日（丁酉）与圣诞壬寅、乙巳、丙申、丙申细推，丁与壬合、乙丙丁相会，为日月星三奇，照耀大明之象；允宜圣驾亲征，大张九伐。

　　谕文武臣民：『朕誓择于八月十八午时，亲率御营中军平卤侯郑芝龙、御营左先锋定卤侯郑鸿逵统率六师，御驾亲征；尚赖文武臣民尽忠效力，同报祖宗，以救百姓。有功者，朕必重赏，再无食言』。即日，发示安民。

　　十七日（丙寅）

　　鲁王进陈潜夫为大理寺少卿，兼御史如故。潜夫自募三百人，列营江上。

　　曾樱子贡生文德、诸生文思与从弟文徽起兵峡江。

　　南昌、抚州俱破，临川揭重熙与同里曾亨应先后举兵。亨应命弟和应奉父入闽，与艾南英、揭重熙谋拒守（亨应，字子嘉，号凤山；广东布政司栋之子。崇祯七年进士，官吏部文选司主事）。

　　重熙招集乡勇徐组绶、万民望、王宏等起兵湖东。建昌益王以书征重熙，重熙往，请急临省会；王不能用。

　　浙江塘报：黄蜚在湖州屡屡破敌。唐王特赐银印。

　　唐王以李世奇为左春坊左庶子、赖垓为右春坊右庶子，俱兼翰林院侍读（垓，戊戌进士）。

　　大清兵谋间道取建昌，永宁王慈炎命闻人天祥出守界山（天祥，南城人。少读文信国传，慨然慕之；遂袭其名。与之语，大悦；呼之曰「闻髯」）。

　　唐王赐宴群臣。时召何吾驺、蒋德璟未至，黄道周为首辅；郑芝龙以侯爵朝，位道周上。道周与争，众议抑芝龙；文武由是不和。一诸生上书诋道周迂；王知出芝龙意，下督学御史挞之。

　　芝龙、鸿逵自恃援立功，开府福州，骄蹇无礼；坐见九卿，入不揖、出不送。及赐宴，芝龙以侯爵位宰相上。道周引礼制「武臣无班文臣右者」固争，遂首道周；芝龙怏怏不悦。又荐其门下士朱作楫吏科给事中、叶正发户部主事，帝皆不允；以是益怀怨望。

　　按芝龙泉州人，幼习海情；凡海盗，皆其故盟或出门下。以就抚后海舶不得郑氏令旗不能往来，每一舶例入三千金，岁入千万计；芝龙以此富敌国。自筑城于泉州郡城南三十瑞安平镇，海梢直通；卧内可泊船，径达海。其守城兵自给饷，不取于官；旗帜鲜明、戈甲坚利。制生犀黄金为甲，每出则百余人如一，莫辨其孰为芝龙也。凡贼遁入海者，檄芝龙取之若寄：故八闽以郑氏为长城。芝龙有弟芝虎，勇冠军；以征刘香，没于海。次鸿逵、次芝豹：一门声势煊赫南天。

　　唐王封黄斌卿为肃卤伯；专敕剑印，入浙御敌。初，斌卿为江北总兵；南都陷，遁归。至是，上「恢剿事宜」，力陈舟山为海外巨镇，北可窥长江、南可取吴越。帝善之，晋封肃卤伯，授以敕书、印剑，复赐银币；亲行饯送，文武百官罗列郊外，军容整肃，观者夹道。敕书有云：『一统不全，即朕不孝；三吴未复，即卿不忠！盼望我孝陵，羹墙如见；可怜我百姓，汤火曷归』！复制诗一首送之。郑鸿逵于饯送时，解所束玉带以赠。

　　斌卿，兴化人；随父居京邸，流落不得归。后以恩例，当授把总；苦于无资。有妓刘氏助之，得官；刘氏遂为其妻。

　　斌卿先以御倭功，叨世荫；旋以水战功，又叨世荫。至是，唐王令统水师，于八月初二日从福宁出宁、绍、金、衢等处，合兵进剿。临行，勘请移荫；王谕之云：『功成，且带蛎茅土之是酬；乃先朝固与之恩荫，而不与卿乎？卿两弟，准即袭职金吾；卿子二人，朕为改名：长曰世爵、次曰世勋，以兆卿家世世昌盛、为我中兴世臣之意』。

　　十九日（戊辰）

　　广寇攻陷武平。时城内犹于西街演戏，有奸人为内应，打口号三号，贼遂攻入；百姓自相践踏，死者不计其数。

　　大清兵破南康，知府王或被执不屈，死之。熊文举降于大清，乡人题其门曰：『孝、弟、忠、信、礼、义、廉，一、二、三、四、五、六、七；盖骂其「无耻」、「忘八」也。

　　鲁王以陈函辉为礼部右侍郎。

