<!-- { "loadSidebar": true } -->
　　唐王发银牌一面，令吏科都给事陈燕翼颁与本科给事中掌印朱作楫，旌其直言。燕翼遂上疏曰：『臣以崇祯甲戌进士，筮仕广东程乡县。六年行取，苦无资斧，不得抵京。不得已，乞丐于一、二同事故人；逡巡后至，遂稽初次考期。壬午十一月，寇薄都门，始获先帝召对于德政殿。寒月霜夜，灯烛荧煌，遭遇先帝耸身案外，视臣者再、问臣者二；果脯、茗酪，捧出大内。至今念之，五情空热！然犹为权奸所扼，仅寻次补工垣。时周延儒柄政，爵列恩幸咸出其门；臣疾其所为，自春徂冬，不肯投刺一谒其面。入垣，即极言其卖官鬻爵并羁縻苏督、阴脱门生范志完纵寇入口之罪；同列咋舌。闻诸阁臣，先帝日置臣劾疏袖中，竟不发票：其念臣至此。其得不与熊开元同杖者，开元言显而臣言隐耳。然终以建言决汴不应叙功、力驳台臣黄澍之疏，票拟处分。计臣尔时在垣不满五月；然臣虽谪而先帝犹手臣疏目视延儒。尔时阁臣吴甡等、冢臣郑三俊、宪臣刘宗周咸是臣议，或有谓〔其〕慷慨陈言、亟摅忠愤者，或有谓其真孤凤鸣、胜读「出师表」者。臣奉使抵家，塞胸前直气，道路荣之。无何，里中缙绅之祸起，通国缩朒；臣以谏垣余气折衷直言，几遭捃摭。今顾瞻里中，尚不免谈虎色变：是臣之直言所不敢行于臣里者一也。臣以癸未仲春抵里，甲申之变天地反复，岂系自全！无何，南中台省祁彪佳、李沾等交章荐臣，荷圣安皇帝起臣原官。赐环于七月、入朝于十一月，先后局面判若隔世。遥想当年论澍，偶出一时意气；岂复意澍复有借题翻身、回身皈正，抗阻王命一事，前后公案各分两重。闻今岁举兵东下，过师滁阳，搜〔索〕旧铨郑三俊不遗余力；盖三俊亦尝劾澍者。观其搜索三俊，计必不肯忘臣。言官论事，是其职掌；岂意当年殿上之争，遂贻后来舟中之敌！亲识家族，相持为戒：是臣之直言所不敢行于前朝者二也。陛下龙飞海甸，每事留意臣科，凡奉「该科记着并会部复议」之旨屡矣。臣虽顽钝，非同木石，宁不感奋！然其所连者率张半臣里中人，宦情如火、媒进如饴；片言弹驳，即恨深寇仇。犹忆賷捧之役，陛下欲核用一人；臣听凭部议，半字未加。迩来蒙恩得意之后，遽修前隙；扯臣殿廷，裂带批颊。臣于此举，未着片字；犹横遭侮辱若此。若其言之，祸岂旋踵！是臣之直言所不敢行于圣朝者三也。然虽如是，臣窃观陛下两月来用人行政，臣未尝不顷刻忧心及之；出王游衍，未尝一刻不在陛下左右而冀效忠于万一也。臣犹忆宋臣苏轼之告其君曰：「陛下求治太急、听言太广、用人太骤」。臣少学苏氏，师其忠鲠；窃不自揣，亦以此言进。陛下精神意量可以囊括海内、学问文章可以灌注百王、机权驱驾可以罗络高光，所愿少进者「重」之一字耳。「论语」曰：「君子不重则不威」。老氏亦云：「重为轻根，静为躁君。君子终日行不离辎重，虽有荣观，燕处超然」。「周易」曰：「君不密，则失臣；臣不密，则失身。机事不密，则害成」。凡若是者，皆言不贵示人以太尽而使邪佞辈为可测也。陛下抚有六合，权借闽中为汉中耳。普天同戴（一作推戴），悉主悉臣；何分厚薄，何论远近、先后！凡为〔人〕臣斤斤道推戴者，为梯荣计耳；君子薄之。臣窃意：此后凡「拥戴」与「同盟」字面，虽陛下厚恩不忘故人私谊，然规模已狭，且近文字习气，不宜数出帝王口中：臣之欲效忠者一也。勋侯一见决圣，奉驾来闽，使明朝再造、海国奠安，不受兵革，功在社稷，伊谁之力！然尚余后来一步为恢疆复雠之举，始觉竿头着进，圆满无恨。今日报功，似当稍留余地，微寓「持盈保泰」之意；使延世勋臣有百年亿世之量，而后气局悠长，可与带砺同久：臣之欲效忠者二也。祖宗用人，必由部铨；而陛下自行票拟，铨部反觉无权。一人之身，倏用倏舍、倏重倏轻。夫人之材质生下已定，非有里背旁侧可任挪移涂改之理。今一官安顿或至数易，果其为人择官，抑真如不得已；使营进者咸起躁心，而抡才者转无持操。遐迩观听，所窥至微：臣之欲效忠者三也。古之帝王，或起徒步、或起中叶，然其初政大端，不过发一二言、行一二事、用一二人，传之中外，而天下已服矣；源源来归，络绎踵至，不在多也。陛下新政美不胜书，仰窥圣意，直欲以三五盛王数百年所不及措手之大业而数月了之；其搏捖规局，真可目空今古。然时会机缘、缓急先后，讵能一一应手！如〔一〕事未当，多益为累：臣之欲效忠者四也。在昔光武起事南阳、肃宗即位灵武，是皆于草莽中立国；惟是君臣上下抟心戢志、专意治兵，度于他务皆不暇旁及。今漫漶数时，似皆以升官杂务耗其专营，而于用兵吃紧时日反坐无事；由里匪颁，物力亦为减汰：臣之欲效忠者五也。先帝励精十七年，值边交讧、中多故，属望廷臣鲜有当意者；于是不得已而旁求之保举、换授、特用副榜等科。明经、选举几半天下，钦授、破格差拟国初。而究竟边腹行间，赐剑秉钺、俄顷骤贵之徒，迄未有半人只士出手奇杰如古班超、陈汤等辈翻绝域、降强卤而应明诏者。乃反以苦心轻信之过为所用，方面大耳美髯丰下者，即为将材；舌滑唇油、走空如骛者，即为边科。金缯显列，靡费无算；言之痛心！陛下试观自古皇皇汲汲乞官求进之中，岂有真品！南阳高卧，惟恐人知；东山捉鼻，相戒不免：尚能免强一出，差有所立。今流品混淆，搅同油面；辨析切研，如镂空影。无已，亦惟择良无伪、踏实硬做者假以岁月、宽其文网，庶几积久自见成功；其纸上铺张、口中夸大者，悉不可听：臣之欲效忠者六也。吏道以贪廉为归、臣节以顺逆为案，计典间杂，私怨是矣。而祖宗深意，岂因以什一概许全翻。北案或有传〔闻〕疑似，而先皇精爽，决不忍以贼孽重污圣化。近日南都马士英、阮大铖、张孙振辈借四镇以挟制朝廷，翻尽计典、用尽从逆者，而国随之。当时臣具有「中兴政自可为、人心不容坏尽」一疏，丑诋已甚；而若辈掩耳盗铃，不恤也。已事无及，可为哽噎！若是者，非〔欲〕陛下诛既往，但求惧将来耳。不然，是乾坤之反易倒置两翻，而祗为群不逞诸奸燃灰起用之地。无怪乎有识痛恨者，谓南北两陷，皆诸奸党怨望失职，利其深入以为自己出头伸眉之日；非过论也：臣之欲效忠者七也。自五月渡江以来，虽所在蹂躏，而浙直、江右等处士绅百姓亦皆各有义声发愤、破产募兵举动，差足振醒群情、倡激忠义；而闽以乘舆所在，自二勋、二伯、阁部先声之外，别无一旅足以佐发。中一锱一颗，皆仰给朝廷；简发而栉、数米而炊，窃窃然几成市道！夫江右之与两越，譬诸人身，则亦今日行在京师之两臂也。一臂痿痹则置之而若罔闻，一臂灵活则用之而惟恐不敝，万一右臂不仁，左臂其能起乎？臣窃以为今日团练乡兵一着，在各郡县所宜专责一人，着实举行；而上游与近京城乡尤宜全力饬治，以辅官兵所不及。凡所在街巷村落，责令公举一头目，人自连结布置，如捍怨敌；庶几先声可夺奸魄。不然，贪目前官爵近便之可乐、乡居室家三窟之可恋，而先后糜烂，究竟同观；淫掠焚屠，遐迩不免。此在眉睫，顾诸臣不察耳。先臣董应举有云：「杀运将至，人心先愚；惟大圣人，起而救之」：臣之欲效忠者八也。桐江一丝，系汉九鼎；计其时高风未播，亦不过富春一钓徒耳。试之以事，安知不与樊英、殷浩同讥！惟尔时光武容之，列之外臣，使之高睨千仞以阴助王化。夫以帝王之势，屈官一故人，何异雀之适羿，而孰知东汉之所得者为已多乎？方今废籍白丁，所在成市；乞墦登垄，投拜门墙。苟负人形、粗识句读，或能雇倩代笔而上疏者，咸思撺掇做官；一隅几何，堪此横溢！即此中书舍人，唐制以为宰相宣麻先兆，何等贵重！而今若贩夫庸隶，皆得随意滥赏。诸如此类，不可枚举。尔时南京有「都督量成斗、职方满街走」之谣，可为痛戒！士人惟负此一具气骨，顶天文地；若其平居不能自胜于利禄富贵，又何怪其一遇寇贼，靡然屈膝！目今开国之初，承两朝末流廉耻颓丧之后，似宜首以濯磨士大夫气骨为复仇先务；不然，未有不能有耻而能不辱者也：臣之欲效忠者九也。我朝尊礼孔、孟，使人缘帖括之陋以亲见圣贤、偕制科之荣以担荷学脉；所以列朝真儒辈出，如河东、崇仁、余于、新会、姚江、泰州、盱江、吉水诸贤鼓吹休明、扬扢圣化。其服官居乡一切不苟，而超然自能出于尘垢之外；出处穷达，各成本领。神宗中叶以后，学脉渐微；然犹若晓焰晨星，耿然未散。自魏忠贤焚毁书院之后，士大夫相戒不谈，而断然以濡首利欲为安心立命之奥；其高者，乃以气魄闻见空慧杂毒当之。然施之世道人心，远不相中。臣窃观陛下洞达昭融、淡泊确苦如穷士，诚有得于光明缉熙之学。此时人间机械，深溺蔽涸已深；一旦骤与之证颜、思之传，格格难入。第于孟子「浩然」、曾氏「反身处」指其入路，揭之以一「诚」，庶有救正。昔刘安世学于司马、张九成致于孝宗，惟此一字；朱熹亦云：「吾平生所学，惟正心诚意四字；岂隐默不以告君」！后世迂之。然当时张德远辈，实用此四字不着。嗟呼！今日君臣上下皆能克己去私，实实体此四字而不能灭贼者，臣不信也：臣之欲效忠者十也。凡此十事，臣怀之两月，积诚欲献于陛下；徒以日不暇给，愤郁至今。兹因陛下旌直之学，内愧不安；集而上之。伏惟陛下赦臣「宇数逾格冗长」之罪』！王批答云：『所奏十事，国势、人心无不洞悉；真中兴第一名疏也。朕录一通置之座右，朝夕省览。着加升一级，以劝直言』。

　　「五小史」云：唐王赐吏科朱作楫「旌廉」大字银牌二面曰：『作楫以羁旅之臣，直言受知；身处掖垣；能却暮金：直浊世之灵光也』！

　　元谋土知府吾必奎叛。金沙江戍将李大贽数侵必奎；必奎不能堪，遂举兵反。

　　南京既陷，云南两院、三司议增兵守滇南境口，防客兵流入。增兵势必措饷，求助于黔国公沐天波。天波家甚富而性极鄙吝，蹙额曰：『极是紧事；但迩年多费，不能助一缗，奈何！还须从长酌处。然增兵之说刻不可缓，滇田甚瘠，无可议加；惟各土司用盐颇多，再增本府一票，饷可出矣』。众然之。乃令盐场计会官给运使盐票，再置沐府饷票，准于本年九月始初行。时土司亦有遵法纳沐票饷银者；独吾必奎抗令，于盐场中弃沐票不纳，并夺商盐。鸣之县府，必奎乃殴杀差役；声言『已无朱皇帝，何有沐国公』！遂率兵入城，执文武各官，数其罪而杀之；据府城。

　　九月己酉朔

