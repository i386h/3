<!-- { "loadSidebar": true } -->
　　鲁王遣安昌王华堞、林持钥义子林皋往日本国借兵，王自出御物为礼。先是，郑彩、周崔芝已通使日本，许之；故王再遣安昌。安昌用天朝金字红牌二，仪从甚盛；日本给送颇极丰美。过十余日，忽懈；且出慢语，速之归。安昌惊愕，不知其故。后有日本人至，言『尔明朝丧败，来我国乞师，当麻衰痛哭；何得尚盛其威仪！于是知尔明朝无人矣，故不发兵也』。朝臣无以对。

　　十一日（壬子）

　　大清兵薄桂林，以骑数十突入文昌门；登城楼，瞰瞿式耜公署。式耜方缓带从容，忽仰见城上铁骑驰骤；讶曰：『岂北兵耶』？急召焦琏拒战；式耜身立矢石中，与士卒同甘苦。积雨城坏，吏士无人色；式耜督城守自如，故人无叛志。先后战守三月，琏功最多；丁元晔、鲁可藻亦尽力焉。

　　北兵已冲入文昌门，焦琏部下悉因领粮散，一时不集；琏方裸，不及披甲，挟弓矢趋至城下。连发矢毙其二骑，琏亦被射中臂；拔箭又射，又毙数骑。骑奔，徙步追之。兵亦渐集，乘胜奋杀，连斫十数骑皆敌中号为冲锋陷阵者；敌气夺，遂大奔，追杀数十里。是役也，琏以三百骑破北兵数万，论者谓南渡以来武功第一云。

　　永明王兵科给事中陈邦彦约甘竹滩余龙围广州。初，赣州万元吉遣族人万年募兵于广，得余龙等千余人；未行而赣失，龙等无所归，聚甘竹滩为盗。他溃卒多附之，至二万余人。总督朱治■〈忄间〉招降之，既而噪归。及大清兵定广州、克肇庆，梧州败走，治■〈忄间〉杀丁魁楚，前驱抵平乐；王方自梧□、平乐走桂林，势危甚。邦彦乃说龙乘间围广州，而己发高明兵由海道入珠江，与龙会；且遗张家玉书曰：『桂林累卵，但得牵制毋西，浔、平间可完葺；是我致力于此而收功于彼也』。家玉以为然。然龙卒故无纪律，大清兵自桂林还救，扬言取甘竹滩，龙等顾其家，辄退；邦彦亦却归。

　　余龙等焚北舟于东莞，遂围广州。

　　大清巡抚佟养甲坚壁不出，檄李成栋还师御之。时先后举兵者，新会王兴、潮阳赖其肖。

　　张家玉与举人韩如璜结乡兵攻东莞城，知县郑霖降；乃籍前尚书李觉斯等赀以犒士。甫三日，大清兵至，家玉等败走；奉表永明王，进兵部尚书。

　　清帅佟养甲素闻家玉名，遣副使张元琳即家召之；家玉衣冠出见，责元琳以大义。元琳，故与家玉同为癸未庶吉士者也；归报养甲。养甲复飞书谕之；家玉答书云：『孔门高弟、太祖孤臣，如我家玉其人者，安可以不贤人之招招之乎？生杀荣辱，惟公命』！其师林洊力赞之，遂结乡勇何不凡、莫子元等入东莞，执新令郑鎏（「四藩纪事」）。

　　家玉闻李成栋且至，弃城；以舟师退屯■〈氵窖〉杜村。遣张元莹、陈瑞图奉表行在；进家玉兵部尚书，提督岭表军务。

　　孙可望屠沾益州。

　　十六日（丁巳）

　　刘承胤请封锦衣卫指挥马吉翔、郭承昊、严云从等为伯；御史毛寿登争之。吉翔怒，激承胤胁王杖寿登及刘湘客、吴德藻、万六吉于牙门外，承胤又力为申救得免，皆夺职。

　　承胤以扈驾功，请封掌卫事马吉翔文安伯、东司房郭承昊为遵化伯、西司房严云从为清江伯；寿登驳参『金吾无矢石功，何得援边镇例晋五等』！德藻、六吉继论之。吉翔疑疏出湘客，周鼎瀚复造蜚语为董卓、郭汜、李■〈榷，氵代木〉之说以激承胤；四人者几受廷杖。

　　承胤与吉翔内外交结，遂跋扈不可制；要帝幸武冈。式耜屡疏请驻全阳，不听。其逼杖四人者，亦以其主还跸桂林之议也。

　　陈邦彦遣门人马应芳（一作房）会余龙军取顺德；大清兵至，龙战败，应芳被执赴水死。

　　李成栋破余龙军，战应芳，败之；应芳死。

　　沙定洲执王锡衮至会城，诡草锡衮疏上永明王；言定洲忠勇，请代黔国公镇云南。疏既行，以稿示之。锡衮大恨，愬上帝祈死；居数日，忧愤卒。

　　二十九日（庚午）

　　孙可望陷曲靖，屠之。巡按罗国瓛方按部其地，与知府焦润生俱被执。可望欲降之，国瓛不屈；携至昆明，自刎死。润生亦死之（国瓛，嘉定人，崇祯十六年进士；润生，修撰兹子）

　　南宁知县陈六奇亦死之。

　　吉水邹文鼎偕从侄敬复与王宠合营，大清兵来讨，文鼎被获赴水死，敬解省论杀。宠急书「追剿王宠」于旗，大呼杀贼；复逸去。久之，大清兵始知其即宠也。

　　钱谦益投诚，大清授礼部侍郎，管内院学士事。寻以老病，乞归。又因江阴黄毓祺狱词牵连，被逮下金陵狱；事白得释。后游虎邱，衣小领大袖之服；一士前揖，问其何式？钱曰：『小领者，遵时王之制；大袖，乃不忘先朝耳』。士谬为改容曰：『公真可为两朝领袖矣』！

　　夏四月壬申朔

　　孙可望屠交水，遂由陆凉、宜良入云南，诈称黔国焦夫人弟来复仇；时滇民久困沙兵，喜其来，迎之。

　　可望在定番州，意欲入滇取沐府厚藏；及闻为定洲所取，拍案大惊曰：『此吾几上肉，沙定洲小寇，何得袭取之』！遂宵夜趋滇。至宜良，知县方兴祖迎之；贼喜，不入城。至云南，巡抚吴兆元等迎之。

　　天波夫人，南京东宁侯女弟也。

　　「五小史」云：隆武遣太监孙兴祖调沙兵入卫，犹滞云南；孙可望等至，谓兴祖曰：『朝廷远隔，不知滇事始末；若征沙兵入卫，是奖乱也。不如讨平逆贼，迎还沐公，使之引兵东向』。兴祖然之，传檄云南。

　　永明王拜揭重熙兵部尚书兼右副都御史，总督江西兵马；召募万余人，薄邵武败还。

　　重熙入闽次邵武，与大清兵遇；将士望风遁。兵部主事吴灏之率部将吴秉忠、郑鸣雷出战，大败；秉忠、鸣雷战死，灏之被执腰斩，重熙仅以身免。

　　初二日（癸酉）

　　余龙与大清兵再战于黄连江，败死。

　　福清诸生林化熙字皞如，义不薙发；闻周崔芝据海口、镇东，往就之，为捕者所获。械至福州，巡抚张存仁诘之；曰：『发肤不敢毁伤』！存仁曰：『尔书生，不知时变，为书所误；薙之，斯亦已矣！一介小儒，顾安所得忠义名耶』！与之小刀，坚拒不薙；存仁曰：『尔既硁硁自守，何不匿处山中；而招摇市井以自戕其生，宁得谓守身之孝子耶』！化熙曰：『闻海、镇恢复，因往观军容，冀相筹划耳』。存仁叱之，乃嗔目大骂；存仁不能堪，斩之。

　　高廉巡抚洪天擢以琼州降于大清。北兵欲入琼州，无舡过海，驻徐门一月。天擢以练兵措饷为名，在琼州苛敛几万金，擅杀数千人，航海降于李成栋；成栋仍以海道事，界之管理。

　　刘承胤遣兵五千援桂林。

　　孙可望入江州，知县周柔强率众屯抚仙湖之孤山；可望遣兵往击，尽歼之。

　　沙定洲闻孙可望至，解楚雄围去。

　　杨畏知追定洲至昆明，获其党张国用等磔之。

　　沐天波以兵属杨畏知，俾调练各土司兵马阨守诸隘。

　　孙可望陷富民，贡生李开芳偕其友王朝贺走。至松花坝，开芳自经；朝贺掩埋讫，亦自经。开芳妻及二子俱赴井死。在籍知县陈昌裔不受伪职，为贼杖死。

　　廉州推官张孝起举兵谋恢复；战败被执，妻妾俱投海死。孝起羁大清军中（初，廉州陷，孝起避海滨；至是举兵）。

　　孝起原名起，吴江人；为人孤峻无期，吴中之铮铮者也。「觚剩」云：『孝起字将子；崇祯三年举人，十三年特赐进士』。

　　永明王命贞忠营李赤心等攻荆州；月余，大清兵援荆州，赤心等大败。步走入蜀，数日不得食，乃散入施州卫，声言就食湖南。

　　初五日（丙子）

　　大清兵击张家玉，韩如璜战死；家玉走西乡，祖母陈、母黎、妹石宝俱赴水死，妻彭被执不屈死，乡人歼焉。

　　李成栋既杀余龙于黄连江，遂移师破■〈氵窖〉杜村。

　　昆明乡官孔师程纠合晋宁知州石阡冷阳春、呈贡知县嘉兴夏祖训、晋宁举人段伯美、诸生余继善、耿希哲起兵拒贼；李定国率众奄至，师程泛舟遁，阳春、祖训等俱死之。

　　夏祖训，字仲则，秀水学生；以贡，除呈贡知县。起义师失利，一城屠歼殆尽；祖训被刑最惨（黄孔昭「南归草」）。

　　永明王召朱天麟为礼部右侍郎，辞不至；疏请王自将为先锋，倡率诸镇，毋坐失事机。

　　有两王子浮海至舟山；黄斌卿沉之外洋，夺其资。

　　沙定洲御孙可望于革泥关，大败；遁归阿迷。

　　定洲遁归阿迷，遇可望于蛇花口；接战大败。

　　初八日（己卯）

　　孙可望分遣李定国徇迤东诸府。

　　大清兵临海口，鲁王参谋林钥舞、总兵赵牧死之；周崔芝退保火烧屿。

　　鲁王授鄢正畿兵科给事中。

　　黔镇总兵皮熊复贵州。孙可望入滇，熊由平越收兵复贵州（按皮熊初名罗联芳，守黔中；以范矿荐，授总兵。至是，可望入滇，贵阳不置一守兵；熊遂以其军入贵阳而据之，报称恢复黔省，驻平越）。

　　姚安举人席上珍闻孙可望等入云南，与姚州知州何思、大姚举人金世鼎据姚安城拒守。可望遣张虎攻陷之，世鼎自杀。上珍、思被执至昆明，入见可望，上珍不屈膝，可望呵之；厉声曰：『我大明忠臣，肯为贼屈耶』！可望怒，命引出斩之；大骂不绝，遂磔于市。思亦不屈死。

　　钱达走入太湖，纠合黄蜚、吴易旧部往来湖海郡县。大清兵邀击之，屡为所败；乃湮塞太湖诸口以困之。达困久粮绝，兵士死者过半。将潜入海趋郑成功营，渔人告诸大清兵遣舟师截之，大呼曰：『请见钱将军』！达知不免，跃过敌舟，厉声曰：『大丈夫死事耳』！至苏州，大清巡抚土国宝羁之大第，使骑环守之，知县朝夕候视。忽一楼舡至，报曰：『钱夫人来视将军』。骑引之入，则达妻杨氏、妾王氏也。居一日，妻留，妾与诸媵婢复去；骑问之，达曰：『吾遣妾往太湖传谕诸部解散耳』。骑信之，送至湖口。越二日，达置酒召守、令饮，其妻亦出；达与妻南向坐，守、令东西向坐。酒半，妻拜而入，即赴井；守、令大惊，遣人急救，达止之。诘旦，达语骑曰：『汝等各担土三石来，当厚赏』。诸骑欣然，担土至；达使填井，达亲以石覆之，拜而祀之。数日后，械至南京，见大清总督郎某，抗骂不屈。绝粒数日，骑以参液置酒中饮之，不死。械之至京，命械还华亭斩之。行次山东，死。妾返太湖，亦自缢。

　　十四日（乙酉）

　　李定国陷晋宁州，屠之。

　　张肯堂为周崔芝所忌，别崔芝北发，抵舟山。

