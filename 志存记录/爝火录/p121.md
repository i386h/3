<!-- { "loadSidebar": true } -->
　　下贺丕业于狱。袁彭年等擒丕业于高明，肘缚下狱。丕业极口呼冤，莫为之理。有华复蠡者，无锡人，馆于司礼监夏国祥家；捐百金为之营救。且语国祥：『中兴初，不当以私意杀旧人』！国祥亦念丕业为帝经师，不当折辱；嘱狱主活之（复蠡，字方若；官临高县丞）。

　　丕业在狱凡四阅月，部覆复为彭年所持；奉旨：『永不叙用』。出狱，上桂林谒瞿阁部；后竟不知所之。

　　初一日，文选施召征谢恩时，同班舞蹈者三人：一为本兵曹烨、一为銮仪司贾士奇。召征趋揖烨而未揖士奇，士奇大怒，指名辱骂。召征初未晓，及恶声至，始觉；诿云短视，当诣门谢罪也。烨亦为之解纷而散。至初四日，遇于道，攘臂殴召征；召征避之。询其故？士奇见召征他处刺名字小，而请荆字独大，以为欺己也；召征杜门三日，几费调停，纳款金四两始得解（士奇，河南人。初为守备；与元胤联谱，假其威而恣肆也）。

　　建昌人孔彻元、彻哲与其客蔡观光起兵援南昌兵溃，哲战死。

　　鲁王大学士马思理卒。

　　海滨义旅王翊复破上虞，走其令；得县印。时浙东山寨，萧山则石仲芳，会稽则王化龙、陈天极，台州则俞国望、金汤，奉化则吴奎明、索应彪，皆掳掠横暴；而平冈张煌言、上虞李长祥又单弱，不能成军。惟王翊一旅蔓延八百里之间，设为五营。王江则专主饷，分遣富室，单门、下户安堵如故；履亩而税，人无不乐输。平时不义之徒，立置重典；翊所决罚，人人称快。浙东城门为之昼闭，胥吏不敢催租；郡县长吏惴惴保守一城为幸，向翊荐诚讲解。翊计天下不能无事，待之数年，庶几为中原之应也。

　　永明王督师吕大器檄李占春、于大海、胡云凤讨朱容藩；容藩为占春所败，走死云阳。

　　初五日（乙丑）

　　永明王监军御史余鲲起、职方主事李甲春取宝庆，诸将复取衡州，武昌候马进忠取常德，所失地多复。

　　进忠与北兵战于麻河，大捷；斩首七千余级，遂复常德。晋爵鄂国公。

　　封龙韬雒容伯（韬，雒容籍武举人；从何腾蛟恢复衡、永有功）。

　　郑成功自海上遣官陈士京入朝。

　　兵科吴其靁疏「清文武之职掌，以肃朝纲；励新旧之廉耻，以别人品」；内开：『六部四衙门，总兵以下移会用手揭；此三百年来之定规。现在文武诸臣有初朝、二朝、三朝、四朝、五朝、六朝之分别，各宜建立事功，以昭靖共自献之本心』。袁彭年、李元胤知之，恨入骨。初十日，其靁宵遁，依瞿式耜；疏竟留中。

　　二十九日（己丑）

　　督师何腾蛟露布至，恢复衡州；忠贞营李赤心捷报：已取益阳，直抵湘潭。瞿式耜以机会可乘，请王还桂林，图出楚计；不纳。

　　式耜疏云：『天下大势，在楚、不在粤。粤东三面阻险，易入难出。臣不敢争者，以勋臣成栋一片血忱，方倚为江右声援；一旦拂其望幸之心，何以劝忠！今衡、永恢复，游魂东窜，粤西之背愈厚；赣州负固、江围未解，粤东之齿尚寒。在成栋宜奉皇上去危就安，既无内顾，可毕力以图赣；而楚师得万乘亲临，勇增十倍，便可乘势以长驱矣』。

　　胡澹愤金、王所为，以为两人不足惜，而徒沮中原之气；病噎死。二子亦为北兵所杀。

　　吴贞毓荐一县令于李成栋，得贿八百金；金堡奏其事，贞毓恨之刺骨。

　　十二月辛卯朔

　　李成栋率师再出南安，面奏帝曰：『南雄以下事，诸臣任之；庾岭以外事，臣独肩之』。一言竟去。

　　成栋湎酒轻儒，再出岭，凡各郡敕使俱被撤回。又严禁举义，尚书揭重熙出岭，以远禁追擒之；赖所附者力战，得脱。

　　金声桓、李成栋既来归，马进忠、王进才、曹志建、李赤心、高必正等乘间取常德、桃源、澧州、监武、蓝山、道州、靖州、荆门、宜城诸州县；进忠、赤心、必正皆封公。

　　按「明史」「李自成传」：赤心封兴国侯。

　　晋龙韬洛容侯。

　　大清兵再乘南昌城；全鸣时令以铁网笼之，铁钩曳而伤之，杀伤过当。

　　何腾蛟议进兵长沙，会堵胤锡与马进忠有隙，招李赤心自夔州至，令进忠所取常德与之；进忠大怒，尽驱居民出城，焚庐舍，走武冈。宝庆守将王进才亦弃城走。赤心引而东，所至守将皆烧营弃城走；湖南已复州县为之一空。胤锡乃率赤心等入湘潭，与腾蛟会；腾蛟令胤锡向江西，而自率进忠等向长沙。

　　胤锡与进忠争礼不和，阴入夔邀赤心从夔门径抵常德，欲令进忠让城，屯其老营；赤心未至常德百余里，胤锡先至，与进忠歃血盟誓，同奖王室。进忠知其谋，终盟无一语；盟讫入城，即命起营，尽驱百姓无老弱悉出城，纵火烧城中屋不遗一椽，遂空其城而去。宝庆王进才及各郡镇帅，皆弃城溃散。赤心所至，仅得空城；旋亦弃去，东走长沙。腾蛟闻之，大骇。

　　胤锡招赤心出夔门，因请封赤心为兴国侯，并封高必正等十余人。统众至湘潭，尽屠其民。长沙闻之惧，协力拒守；胤锡攻之，弗能克。

　　初八日（戊戌）

　　李成栋杀宣忠伯王承恩。承恩，大兴人；世袭锦衣卫指挥佥事。崇祯十七年，出为福建都司。隆武朝，累官锦衣卫仪正，封伯。其标下彭鸣京等及故中丞田辟有众数千，皆愿随承恩往召弋阳王；成栋忌之。两舟相遇于英德县，成栋邀承恩过舟欢饮；至夜阑佯醉，即席手刃之。

　　大清降将姜瓖反于大同，李建泰遥应之。瓖大同总兵，崇祯十七年正月降李自成；自成败，复降于大清。

　　瓖隶吴三桂标下，复为大清总兵官，镇守山西大同。时大清八王先镇其地；而瓖后至，每日朝参不胜烦苦，欲谋去之而未有便。会王标兵掠民妇女，瓖激众怒，与王构兵；瓖麾下皆锐卒，百姓又并力合击，王大败，全军覆没。瓖遂称永历年号；山西豪杰一时并起，争杀守令以应之。故副将刘迁起代扼雁门关，为瓖号召；故浙江巡按御史任浚与一仇姓者俱有边才，瓖信任之以为谋主。遣部将姜建勋与大清兵战于忻州，败绩（赵交山「平寇传」）。

　　王翊自上虞出，东徇奉化。大清兵方攻吴奎明，力不支而遁；至河泊所，卒遇翊与战，大清兵败绩。  
　 

卷十九

　　江阴云墟散人李本天根氏着

　　己丑（一六四九）、大清顺治六年（永明王永历三年、鲁王监国四年）春正月庚申朔

　　大风，雨雹。

　　永明王在肇庆，诏群臣免朝贺。鲁王次沙埕。

　　初二月（辛酉）

　　南昌故吏科都给事中刘斯■〈土来〉贺正不遵「大清时宪历」，用「明大统历」以辛酉日元旦，朱衣、乌纱北向呼先帝再拜，然后鼓乐前导，率三子入家庙；见者骇愕。被逮，论死（斯■〈土来〉，万历丙辰进士）。

　　按南昌疑南康之■〈言为〉。盖南康于上年五月初二日为大清兵所破，应遵「时宪历」；若南昌此时尚为金声桓所据，称永历年号行「大统历」，不当有此事也。

　　初五日（甲子）

　　李成栋于滇阳峡中白日闲坐，忽见所杀部将杨太甫持刀索命。成栋举弓射之，身随弓去，堕水中；急为捞救，神情惨寂，英勃之气十减五、六。自是，不敢踰梅关；枉道而东，驻军信丰县境。

　　初十日（己巳）

　　督师何腾蛟疏奏湖南千里一空，前恢复诸城一旦尽弃；引罪自劾。初，督师据忠贞营塘报，称于十一月二十一日自常德发兵，二十二日恢取益阳。十二月初一日，发兵三路：一取湘潭、一取湘阴、一取衡山，杀衡山令。初二日，过宁乡。初三日巳时，抵湘潭。十一日，直抵长沙。随闻常德、宝庆一带因忠贞兵阑入，皆烧营弃城东走，湖南为之鱼烂。故有是疏。

　　十二日（辛未）

　　巡抚堵胤锡在长沙，疏将家口寄入行在，提兵控御上流；帝敕有司治公馆，遣兵部侍郎程峋往卦川迎之。胤锡戒谕从小路入肇；至怀集县，尽被土寇掠杀。朝廷闻报，仅为惋惜，无一人言及追贼者。峋至中途，亦遇害；其家人赴法司诉，系塘官张祥指使（祥，李元胤部将；时忠贞营已溃入粤西，元胤恐峋召之入行在，故杀之也）。

　　督师何腾蛟檄马进忠由益阳出长沙，期诸将毕会；而亲诣忠贞营，邀李赤心入衡。部下六千人，惧忠贞营掩袭，不获行；止携吏卒三千人往。将至，闻其军已东，即尾之至湘潭；湘潭，空城也，赤心不守而去，腾蛟乃入居之。时大清兵南下，马进忠等败走；侦知何腾蛟在湘潭，遣将徐勇引军入。勇，腾蛟旧部将也；率其卒罗拜，劝腾蛟降。腾蛟大叱，勇遂拥之长沙；绝食七日，乃杀之。

　　马进忠等奉檄前发，闻督师轻身往衡州，遣宣威伯杨□□追护之；未至，而忠贞兵至湘潭，见空城，亦不守而去。是时北兵乍退，长沙孤悬湖外，城崩三丈；诸帅壁长、湘间者烽火相望，北总徐勇计且不守矣。一日，引轻骑数百出城觇望，径至湘潭；得李绍祖之子密报，知城守无兵，仅督师一人在。遂入城，拥之去。既去，宣威伯始至，城已为北兵所守；急入城，求督师，凡七出七入，不得。最后入至桥，遇伏兵，矢中其项（一作吭）；遂自掷桥下死。北兵寻亦大至，马进忠等闻之皆退，滇帅胡一青等亦弃永州而还。凡收复各郡县，俱陷。督师死之日，城内外兵民皆为之举哀。腾蛟夫人及二幼子，俱被杀。

　　腾蛟所居有神鱼井；井故无鱼也，腾蛟至，鱼忽满井，皆五色。腾蛟死，鱼亦空。

　　李赤心等走广西，缘道掠衡、永、郴、桂。

　　忠贞兵溃走灵武、蓝山，由怀集、贺县阑入粤西。沿途肆掠，衡、永皆为蹂躏。

　　堵胤锡与胡一青守衡州战败，走桂阳。

　　大清兵破南昌，金声桓、姜曰广投水死。

　　声桓部将汤执中守进贤门，其偏将汤国柱约降于大清。谭固山因以厚阵佯攻德胜，炮声闻三百里，金、王齐赴之；而奇兵从进贤门梯而上，城遂陷。声桓赴水死（一作池水死），得仁阵获砾死。朱奎光、刘一鹏、郭天才被执，不屈死；姜曰广赴偰家池死。得仁突得胜门三出三入，与谭泰马首再相值；泰不知其为得仁，得仁亦不知其为泰也。初，声桓之主坚壁也，以待广师之援；而吴尊周所草乞师表文，但夸张胜状而不告急。既朝中闻江西危急，始遣李赤心由袁、吉，李成栋出南雄，会南昌；赤心逗留不进、成栋留滞信丰，南昌遂以不救。

