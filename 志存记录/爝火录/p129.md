<!-- { "loadSidebar": true } -->
　　十月二十九日，胡一青、王永祚俱入城分饷，榕江一带尽为空壁。初五日辰刻，兴安塘报至，知严关诸塘于初四日尽扫；留守檄诸将为城守计，俱已逃窜。致远将军戚良勋邀式耜速出，再为后图；式耜曰：『我去，不过多活几日。自古至今，谁不死者！但须死得明白耳』。张同敞自灵川回，闻知城中止留守在，遂泅水过江，直入府中；曰：『事迫矣！奈何』？留守曰：『皇上以留守命我，我与城存亡。自丁亥三月桂林濒破，已拚一死：今得死所矣，夫复何言』！两人张灯饮酒达旦。有数骑腰刀、挟弓矢执二人；留守曰：『我两人坐待一夕矣，无庸执』！遂与偕行。至靖江王府后门，见大清帅孔有德；有德见二人至，蹲踞于地，举手曰：『谁是瞿阁部先生』？式耜曰：『某是也。城既破，惟求一死耳』！有德霁色慰之曰：『吾在湖南，已知有留守在城中；吾至此，即知有两公不怕死，不去。吾断不杀忠臣，何必求死！今人事如此，天意可知；阁部无自苦！我掌兵马、阁部掌钱粮，一如在前朝可耳』。式耜曰：『我天朝大臣，为皇上供职，岂为汝供职耶』！有德曰：『我居王位，于阁部亦非轻』。式耜曰：『安禄山、朱泚而自以为王，何王之贱也』！有德又曰：『我圣人之裔，势会所迫以至今日；阁部何太执耶』！同敞厉声曰：『尔毋辱先圣！尔不过毛文龙下走耳，乃自以为圣裔耶』？有德怒，叱左右缚之，逼令跪；不屈，折其两臂、伤一目。式耜曰：『是宫詹司马张同敞也；与我同难，应与我同死。乌得辱之』！有德命释其缚，还其衣冠，令坐；式耜曰：『吾中国人，不惯坐，呼椅来』！且曰：『汝何不速杀吾两人！吾两人死，天下事定矣』。有德顾笑，召副将全节护之出，幽于民居，虽异室而声响相达。有德又遣臬司王三元、苍梧道彭爌劝谕之，令薙发，不可；令自请为僧，曰：『为僧，即薙发之渐；发短命长，我不为也』！南冠而囚，赋诗倡和，以明厥志（三元、爌，皆式耜里人也）。

　　靖江王出走，世子及次子俱缢于宫中。

　　时在桂林者，吴其靁以单骑奔柳州；吴德操被执不受官，尽其橐中装以免；刘远生、湘客隐迹猺洞中，金堡先期已投茅坪为僧。惟丁时魁乞降，即日补广西学道；不数日，死。

　　桂林当警报沓至，留守吟啸如常；对诸幕客曰：『今冬、明春我与诸君衣锦还乡，且此地那得有忧』！盖公初奉抚粤之命，湖州山中有松仙者授以锦囊数封，谕临危始发之；发则其事与年月日时皆预定也，依其策行之。如擒亨嘉、守桂林、用焦琏诸事，具有成效。是年庚寅，祗余一封，外标「庚寅元旦」；发之有「扶公荣归」四字，公以「荣归」必锦旋也。予忽心动，恶其「扶」字；将为扶榇乎？且仅一封，亦属可疑。公天性和稚，且深信其术；每当危急之际，辄处之泰然。诸将帅亦服公从容镇静，卒以立功。久之，军心益弛、将益骄，多不用命；而公犹以前事自恃，局外者早忧之矣（钱秉镫）。

　　有德破广西，获式耜；思楚阳旧德，敬礼之。每日问式耜：『老爷梳洗否』？盖讽之薙发以生全之也。如是数十次，式耜不从；且骂曰：『汝乃圣人后裔，反来劝为不义耶』！有德知不可屈，奏杀之。

　　永明王以张孝起为右佥都御史，巡抚高、雷、廉、琼四府。

　　初七日（丙辰）

　　永明王自梧州奔南宁；陈邦傅在清远飞帆先归，邀劫从官于藤江，杀部郎潘骏观、童英、许王凤等。

　　帝挽舟梧州城下，闻二省俱陷，梧州适处其中，若合兵而来，则奔窜无路；遂于五鼓发舟，西上南宁。不四、五里，兵弁抢杀遍行。至藤县，分为二队：严起恒、马吉翔等随驾行者，上右江；王化澄等入容县。上右江者未至浔州，兵各溃散，招之不应；入容县者于北流境上，为士冠劫掠一空。

　　十二日（辛酉）

　　黄毓祺之子晞，初与父亡命，挈妻周氏匿穷山。偶出，为逻者所获，系县狱；手书与周诀。周大惊，自缢；以婢救，得不死。晞会得解，得释。及毓祺死金陵狱，晞再就逮；家赀籍入官，周亦在籍中。当行，投池水中，再吞金屑；俱不死。及佥解，阴挟利刃诣府厅事，自劓喉垂断，血涌仆地；太守大惊，为上其状于按察司，请免逮。司故尝求贿于毓祺不得，心衔之；逮愈急。卒自经死，年二十有八（晞字仔薪，诸生；周氏，无锡人，晞继室也）。后晞坐没入，输旗下为奴。同乡人醵金赎之南归，布衣终老（邵长蘅「青门剩稿」』。

　　广西既陷，雒容侯龙韬等固守庆远不下。

　　陈邦傅邀帝于藤江，将劫而挟之以为重。帝舟冲雨而过，邦傅谋不及发；而百官及卤簿之舟在后者尽为所劫，邦傅以帝卤簿陈列营中。帝及三宫易小舟前行。

　　十六日（乙丑）

　　帝至浔州。

　　二十八日（丁丑）

　　帝至南宁，仍以府署为行宫。时陈邦傅为李定国所驱，不知所之。

　　马吉翔、李元胤追从后至，从官稍集，饥冻无人色；括行囊并吉翔所献，得四千金散给之。

　　赵台因陈邦傅强夺其女，遁入土司；闻警迎扈，易大舡兼程入横州，召忠贞营入卫。高必正闻帝将至，即拔营遁入川中。自此，声闻遂绝。敕陈邦傅守御浔、梧，赵印选、胡一青守御柳、庆，亦无应者。惟阁臣严起恒不忍舍去，同马吉翔、庞天寿三人班荆对泣而已。

　　十二月庚辰朔

　　按「明大统历」作闰十一月；此书十二月者，从「大清时宪书」也。

　　初三日（壬午）

　　王奔南宁，事势益急。遣编修刘茞封孙可望冀王；可望仍不受。杨畏知曰：『「秦」、「冀」等尔，假何如真』！可望不听。李定国等劝可望遣畏知终其事，可望许之。

　　帝封可望冀王，遣太监夏国祥賷敕宣谕，可望杀之于养利州。再遣司礼监赵进賷敕印往，中途被劫；可望羁进不遣。又遣御史姜尔文入黔、蜀联络诸镇，道经可望营，亦羁留之：盖恐朝使宣扬「秦王」之伪也。

　　十七日（丙申）

　　瞿式耜、张同敞被戮。式耜从容肃衣冠，南面拜讫，就刑。同敞颜色不变；既死，尸直立，首堕跃而前者三，人皆辟易。

　　按「明史」「瞿式耜传」：『闰十一月十有七日，与同敞俱死』；犹准「明大统历」书之也。

　　十四日，式耜语同敞曰：『吾两人待死已四十日矣；尚隐忍偷生，其为苏武耶？李陵耶？谁实知之』！同敞曰：『易耳』！即草檄，令老兵间道驰谕焦琏：『城中满兵无几，提劲旅疾入，孔有德之头可立致也』！老兵去八十里，为逻卒所获，献诸有德。十七日辰刻，有数骑至系所请留守；式耜曰：『已知之矣』！援笔作诗二首，一自题、一赠同敞。肃衣冠，南向拜讫，以手录「临难诗」与「倡和诗」共一百一首，置几上；从容步出。遇同敞于道，同敞曰：『快哉！行也。厉鬼杀贼，讵敢忘之』！行至城隅，见一盘石；式耜曰：『我平生爱佳山水；此石颇佳，可以死矣』！行刑者从之；遂与同敞并死。既死，顷刻大雷、大电，雪花如掌，空中震击者三；敌人无不股栗（一云：二人戮于城北风洞山下）。

　　同敞常藏一白网巾于怀，临行服之：曰：『为先帝服也；将服此以见先帝』。既死，滇营一卒素怨之，剜其心啖之；定南怒，戮之于市。

　　大清将马蛟麟莅杀；雅重式耜，以苇席覆其尸，加土其上。

　　时同被戮者，旗鼓陈希贤、锦衣卫杨芳龄、家人陈祥。先是，初三日，式耜知桂林必不守，遣坐营徐高賷印及谢表赴行在；道阻，匿阳朔山中，为北兵所获。至是，亦同殉难；高时挂制胜将军印。

　　越三日，侍御姚端（式耜门下士）、吴江杨艺冒死寻其尸，刃血在颈，身首不殊而如生；两人抚而哭曰：『忠魂俨在，知某等殓公乎』？忽张目左右视，艺曰：『次子未见耶？长公失所耶』？不瞑。端叩首曰：『吾知师心矣；天子已幸南宁，师徒大集，焦侯无恙』？目始瞑。遂具衣冠殓之，与张司马同瘗于风洞山之旷地。姚端筑室其旁，与清凝上人守墓不去。清凝者，阳羡人；不谈禅，能急人难；式耜爱而礼之。桂林陷，清凝在昭平，同式耜次子玄鋗崎岖赴难；走至永安州，遇兵失玄鋗。清凝仓卒入桂林，而留守已殁。玄鋗自庚寅三月航海觐亲，备尝艰苦；至本年十月，始至粤西。万里寻亲，不获一见；哀哉！玄鋗或云入滇、或云已死，不知所终。

　　时故给事中金堡已为僧，名性因、号淡归；遣人上书定南王，请收瘗式耜、同敞。书曰：『山僧，梧水之罪人也。承乏掖垣，奉职无状；系锦衣狱，几死杖下。今夏编戍清浪，以道路之梗，养痾招提，皈命三宝，四阅月于兹矣。车骑到桂，咫尺阶前而不欲通，盖以罪人自处、亦以废人自弃、又以世外人自恕也。今且有不得不一言于左右者：放督师大学士瞿公、总督学士张公，皆山僧之友也；已为王所杀，可谓得死所矣。敌国之人，势不并存；忠臣义士杀之而后成名，两公岂有遗恨于王，即山僧亦岂有私痛于两公哉！然闻遗骸未殡，心窃惑之。古之成大业者，表扬忠节，如出天性；杀其身而敬且爱其人，若唐高祖之于尧君素、周世宗之于刘仁瞻是也。我明太祖之下金陵，于元御史大夫福寿既葬之矣，复立祠以祀之；其子犯罪当死，又曲法以赦之：盛德美名，于今为烈。至如元世祖祭文天祥、伯颜恤汪立信之家，岂非与中华礼教共植彝伦者耶！山僧闲尝论之，衰国之忠臣与开国之功臣，皆受命于天，同分砥柱乾坤之任。天下无功臣，则世道不平；天下无忠臣，则人心不正：事虽殊轨，道实同源。两公一死之重，岂轻于百战之勋者哉！王既已杀之，则忠臣之忠见、功臣之功亦见矣；此又王见德之时也。请具衣冠，为两公殓！瞿公幼子，尤宜存恤。张公无嗣，益可哀矜！并当释付亲知，归葬故里；则仁义之誉，王且播于无穷矣。如其不尔，亦许山僧领尸，随缘藁葬。揆之情理，亦未相妨。岂可视忠义之士如盗贼寇雠然，必灭其家、狼籍其肢体而后快于心耶？夫杀两公于生者，王所自以为功也；礼两公于死者，天下万世所共以王为德也：惟王图之！物外闲人，不辞多口；既为生死交情，不忍默默。然于我佛「冤亲平等」之心、王者「泽及枯骨」之政、圣人「维护纲常」之教，一举而三善备矣。山僧跛不能履，敢遣侍者以书献，敬候斧钺。惟王图之』！杨艺遇其使于途，曰：『吾业已收瘗矣，勿更生枝节』！书遂留艺所。

