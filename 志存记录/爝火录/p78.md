<!-- { "loadSidebar": true } -->
　　曾英据重庆，屡破贼兵；王祥出师綦江，与之相犄角。祥才武不及英，而王应熊委任之，倚两人以自强。诸将杨展等各据州县自雄，应熊不能制。

　　十三日（甲子）

　　镇江总兵郑鸿逵、户部主事苏观生奉唐王入闽监国。王讳聿键，小字长寿，太祖九世孙也。洪武二十四年，太祖封第二十三子桱于南阳，国号唐。传至端王硕熿，欲立其爱子，囚世子器■〈土盛〉于承奉司；王父也。王方三岁，从之囚；年二十八，尚未请名。世子遇毒薨，立为世孙。崇祯五年袭位，年三十一矣。七年流贼起，蠲金筑南阳城。援潞藩例，乞增兵三千人；不许。八年冬，贼犯南阳，复请护卫；又不许。九年八月京师戒严，倡义勤王；巡按御史杨绳武以闻，庄烈帝切责之。王行至裕州与贼遇，亡其内竖二人。事定，下部议，给事中冯可宾、锺炌议废为庶人，徙凤阳高墙。监送同知张有度欲以槛车械致之，王自裁不殊。至凤阳，陵奄索贿不得，用祖制铁锁法以困苦之；王不胜其辱。有司廪禄不给，资用乏绝。淮抚路振飞周恤甚厚，每以私钱助王；又疏请加恩罪宗，王甚德之。及甲申三月北都陷，福王自立于南京，乃赦王出高墙；礼臣请复王爵，不许，命徙居广西平乐府。行至杭州，值南都不守、福王又被擒于太平，鸿逵、观生遂奉王入闽。

　　端王憎世子唇有瘤，爱嬖妾所生二、三两子；因置世子并王兄弟四人于幽室，饮食不给；赖书堂官张某暗传薪米，得不死。王好学，虽处幽囚，犹命张书堂觅书传入。端王将立次子，次子给世子曰：『兄袭爵在迩，须医治唇瘤乃可』。世子从之。次子即贿医生郭某鸩世子死，无敢发其奸者。后端王薨月余，王尚不知。及巡方、道、府临吊，张书堂密闻于王；王号哭，踰墙出，执仗行礼毕，即泣诉家难。守道陈奇瑜、知府王之柱为之请嗣，巡方御史以闻于朝，王得袭爵；三日后，执两叔及医生于宗祠，杖杀之。

　　「甲乙事案」云：世子死，守道陈奇瑜、知府王之柱言于端王曰：『世子薨逝不明，若其子不得嗣，事必发觉』！端王惧，始为王请名，立为世孙。

　　王蠲金修筑南阳城，知府陈振豪弗受功；王以为言，诏逮振豪下狱。八年冬，上疏言：『所有护卫兵一千二百人，半为汴梁班军；乞念城当贼冲，以全军见还』！不许。

　　先是，王府典仗吕调阳奸部军妻而杀其夫，陈振豪杖调阳，正其罪；王衔之，许振豪干没修城工银。按治不实，得旨镌级。又奏杖调阳事，诏逮振豪系狱。久之，王夺爵，锢高墙；振豪获释（振豪，字子出；万历四十七年进士）。

　　先帝欲行宗室换授法，礼臣陈子壮执不可；王遗书子壮争之，称说典制、授引经传，言言有本，廷臣顾弗及知也。

　　督师卢象升道经南阳朝王，值大雨，王执仪注，听象升于品级名下冒雨拜跪；象升衔之，乃构承奉，伺王过。时流寇猖獗，王诣阙面陈机宜，出城百里，卒遇贼闯塌天，夺王旗帜；伪为王，连破数城。象升遂具疏论王通贼，降为庶人。

　　凡新任漕抚，例具四十金遣候；惟路振飞闻望气者言：『凤阳高墙有天子气』，乃亲往候王。王告以吏遇无礼状，振飞疏请加恩罪宗，置吏无状者于法；诏不应。值弘光恩赦，振飞为王谋曰：『方今北地用兵，王必求善地建国，然非重贿不可。王窘迫，何以图此！以臣愚见，大王被冤，今始昭雪，当设位祭告开丧，其费可得也』。王从之。振飞首倡赙四百金，阖属承风厚赠，计共得八千金。入南京陛见，得封广东南雄府。王束装至苏州，闻清兵渡江，移舟嘉兴。遇太监高起潜、都督陈洪范等聚议时事，洪范语多不合。王性暴，遂挥拳殴洪范；起潜跪劝，乃止。洪范降清。王至杭州，劝潞王监国，拒北使招降者；潞王不听。会郑鸿逵自京口至、苏观生自南都至，胥会于西湖。共说王曰：『清兵渡清江，金陵不守；若以浙西为门户，立国于闽，大业可图也』！遂与福建巡抚张肯堂、巡按吴春枝、礼部尚书黄道周、南安伯郑芝龙等奉王监国。

　　时地方奸民纠集各大户逆奴乘时焚劫，辱及妇女；方三、四百里中，皆于六月十三日一齐举事。五团唐氏、六灶顾氏先被其害，上海生员华文明率子士适、女华氏、媳闵氏，挈家赀登舟谋遁。而逆奴顾杰、顾成等八人纠奸民沈朝小纪等数十百人邀之马家坝，文明易小舟渡水登岸；华与闵见贼势汹涌，泣相谓曰：『宁速死，勿受辱』！即携手投水死。越三日，士适收其尸，犹相携不放，酷暑中颜色如生。闵年十九，华年十五（「上海县志」）。

　　上海二十三保祝圣尧家，群奴持刀弒主父子，屋宇立时焚毁；延至各乡，大户无不烧抢。又有顾六等倡率各家奴辈入城，先至绅家索鬻身文契，其家立成齑粉；主被殴辱，急书退契。各大家为之焚掠一空。

　　按明季缙绅多收投靠者，而世隶之县邑几无王民矣。然主势一衰，跋扈而去。甚有反占主产，坑主赀财献之新贵。有势力家因而投牒兴讼者，有司亦惟力是视。物极必反，以是顾六一呼，从者蜂起。

　　马士英等率兵走钱塘，距杭城十里，列营五。

　　杭州张秉纯绝粒死。妻刘氏勺水不入口，阅十有六日，命子扶至柩前祭拜，痛哭而绝。

　　大清兵入苏州，杨文骢遁走处州。

　　大清豫王遣大帅贝勒调兵八万入苏，一从虎邱黄花泾、一从枫桥出横塘、一从高坂桥出洞泾。杨文骢遁，贝勒驻师阊门外白云庵；令士绅朝见，皆行四拜礼。遂命侍郎李延龄同降将土国宝镇苏州，授原任通判徐树藩（一作蕃）署太仓州事，举人王节、李楷等署嘉定、武进等知县。

　　土国宝，开州人，河南总兵；为闯贼所败，失官潜居京师。后降于大清，随豫王下江南。至是，命为苏州巡抚。

　　长洲诸生顾所受，字东吾，老儒也；与计琰善，人称东园先生。闻变，赋诗曰：『身自明朝老布衣，眼看世界不胜悲；从容死向宫墙地，免使忠魂弃浊渠』。又书几上云：『非自同于匹夫匹妇之谅，实不忍为被发左衽之人』！赴泮池死。

　　苏州府学生员华京，字壮舆；殉节死（「府志」）。

　　十五日（丙寅）

　　昆山王佐才等起兵。昆山人议拒守，县丞阎茂才已遣使迎降大清，用为知县；县人共执杀茂才，推旧将王佐才为主。朱集璜、周宝瑜、陶琰、陈大任等并举兵，参将陈宏勋、前知县杨永言率壮士百人为助（佐才，邑人，历官狼山参将；年老矣。集璜，字以发，贡生。宝瑜，举人，官仪对知县。琰，字圭稚，诸生。大任，贡生。共倡义，迎佐才，以其宅为帅府。佐才，字南阳；万历四十一年武进士）。

　　茂才严薙发之令，邑人磔杀之。贡生陈大任推王佐才为主帅，治守具。传闻州中浦六结连巨恶为内应，赂丐者以毒药投井，以火药置窗户，夜举火。时天大暑，民渴不敢饮，众心汹汹。忽雷击里者二人，捕浦六不得，攒槊杀藏六者；而故令杨永言、参将陈宏勋募兵数百人至，遂以永言为监纪治县事、宏勋副佐才，移檄远近。

　　会稽布衣潘集闻王毓蓍死，为文祭之；袖二石及所著诗文，自投渡东桥下。周卜年闻毓蓍死，作「五噫歌」；饮酣，至海滨持一简付牧竖曰：『家人来问，以此视之』。遂赴海死。顷之，父追至，发简读之，乃嘱其弟立后事也。父号哭曰：『儿死诚当，但尸不可得，如何』！明日，怒涛涌尸上，冠履不失（集，字子翔；卜年，字定夫）。

　　集闻安抚使至，泣曰：『苏州之役，吾王父母俱死，三奔丧不得一骸骨归；今腼颜为其民，偷生视息，死何以见先人地下』！为文吊毓蓍，沉于河。卜年闻二子死，曰：『二子死不先，年死不后』！肃衣冠，跃入海（年，山阴人。乡人私谥集曰「义成先生」、卜年曰「全义先生」）。

　　潞王常淓监国于杭州。常淓，潞简王翊镠子，万历四十六年嗣封。崇祯时，贼躏中州，常淓流寓杭州；南都覆逾月，称监国，迎母妃入府。

　　原任左都御史刘宗周令分守台绍道于颖上疏于监国潞王，请诛马士英；不报。

　　马士英至绍兴，绍兴士人犹未知福王被擒也。原任九江佥事王思任上疏，言『战斗之气必发于忠愤之心，忠愤之心又发于廉耻之念。事至今日，人人无耻、在在不愤矣！所以然者，南都定位以来，从不曾真真实实请求报雪也。主人宽仁有余，而刚断不足；感奸相马士英援立之功，将天下大计尽行交付。而士英公窃太阿，肆无忌惮；窥上之微而有以中之：上嗜饮，则进■〈酉灵〉醁；上悦色，则献妖淫；上喜音，则贡优伶；上好玩，则奉古董。以为君逸臣劳，而以疆场担子一肩推与史可法；又心忌其成功，而决不照应之。无一出朝，招集无赖，卖官鬻爵，攫尽金珠。而四方狐狗辈愿出其门下者，得一望见，费至百金；得一登簿，卖至千金。以至文选、职方，乘机打劫；巡抚、总督，见兑即题。其余编头修脚、服锦横行者，不在话下矣。所以然者，士英独掌朝纲，手握枢柄，知利而不知害、知存而不知亡，朝廷笃信之以至于此也！兹事急矣！政本阁臣，可以走乎？兵部尚书，可以逃乎？不战不守而身拥重兵，口称护太后之驾，则圣驾独不当护耶！一味欺蒙、满口谎说，英雄所以解体、豪杰所以灰心也！及今犹可呼号泣召之际，太后宜速趣上照临出政，断酒绝色、卧薪尝胆，立斩士英之头传示各省，以为误国欺君之戒！仍下哀痛罪己之诏，以昭悔悟；则四方之人心士气犹可复振，而战鼓可励、苞桑可图也』！又上书士英曰：『阁下文彩风流、才情义侠，职素钦慕。即当国破众疑之际，爰立今上以定时局，以为古之郭汾阳、今之于少保也。然而一立之后，阁下气骄腹满，政本自由、兵权独握，从不讲战守之事而止知贪黩之谋，酒色逢君、门墙固党，以致人心解体、士气不扬。叛兵至，则束手无策；强敌来，而先期已走。致令乘舆播迁，社稷邱墟。阁下谋国至此，即喙长三尺，亦何以自解也！以职上计，莫若明水一盂，自刎以谢天下；则忠愤节义之士，尚尔相谅无他。若但求全首领，亦当立解枢权，授之才能清正大臣，以召英雄豪杰，呼号惕厉，犹可幸望中兴。如或逍遥湖上、潦倒烟霞，仍效贾似道之故辄，千古笑齿已经冷绝；再不然，如伯嚭渡江，吾越乃报仇雪耻之国、非藏垢纳污之地也！职当先赴胥涛，乞素车白马以拒阁下；上干洪怒，死不赎辜。阁下以国法处之，则当束身以俟缇骑；私法处之，则当引领以待鉏麑』。

