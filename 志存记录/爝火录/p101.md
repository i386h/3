<!-- { "loadSidebar": true } -->
　　楚王统兵三千屯萧山，益阳王统兵五千屯江上。楚王服麻衰，为人平易。益阳勇健，能冒矢石；骄纵不法，常对人斥鲁王何得僭称监国？鲁王御史李长祥往见，责其不用奏启；长祥以祖答之已。而益阳遣刺客入朝，为总兵张桂方所获。鲁王命诸藩镇讨益阳，皆不奉诏；乃召长祥密议，长祥曰：『臣敢不竭力！他日驾至南都，必有指臣为离间骨肉者；臣族且不保矣』！王固强之；长祥曰：『必不得已，须主上手敕方可』。王乃书「有王守仁故事」六字赐之。益阳有龙、虎二大营；龙营总兵任和，山西大同人；有才干。虎营总兵李建功，贵州土司人；短小精悍。长祥谓『不图此二人，益阳未可除也』。乃拜益阳，佯布归心意。益阳喜，赠以裘缎，竟称赐；长祥即拜受之。逾日，启益阳，大燕诸总兵于内河中。筵甚盛，梨园喧动，众皆大醉；密令舟潜移四、五十里。漏下三鼓，撤席；长祥曰：『上有旨』。即命壮士涌入舟中，将总兵掣定；长祥曰：『主上以尔等从益阳谋逆，命斩之』！二将大呼求免；长祥曰：『旨已下，奈何？必欲救，尔等须将各营兵马星夜调至，吾当奏免』。二将从之，即发令。次早，兵俱至；益阳逃。长祥飞檄至衢州，总兵张鹏翼擒益阳，诛之。楚王知之，果奏长祥离间骨肉；且云先斩长祥而后奏闻。长祥闻之，夜驰五骑至楚营，称议事。楚王辞不见。固请曰：『当此军事告急，主上亦彻夜接见群臣；殿下固不见耶』！乃见。长祥曰：『闻殿下已参不肖，有之乎』？楚王曰：『无之』。长祥即朗诵其章奏；楚王惭不能出一语。长祥曰：『益阳谋逆，臣已奉敕诛之矣。楚为宗藩，不能从逆是问，而反欲斩王臣耶』！翩然而出。楚王夜遁。

　　按诸王传及表：楚王华奎于崇祯十六年为献贼所执，沉于江中；后无袭封者。益阳王朝■〈土覃〉，周定王橚八世孙；嘉靖四十一年薨，无子，国除。又辽简王植裔孙，亦有封益阳者，传至宪橚，万历十年薨，后亦无袭封者。此云楚王、益阳，谥与名俱无考。

　　唐王谕吏部验封司员外郎曹元芳曰：『东南为朕一人故，三遭寇虐。览奏，知痌疾在躬。义师所在云集，乘其怨而激励之、因其势而利导之，真恢复一大机也。元芳为国雠家难惊心，慷慨请缨，具见忠孝！但勇往难，往而有济更难也』！

　　十四日（庚寅）

　　大清兵围赣州，城中闭门固守。万元吉素有才，莅事情敏；及失吉安，士不用命，昏然坐城上，对将吏不交一言。隔河大营遍山麓，指为空营。兵民从大营中至，言敌势盛；辄叱为间谍，斩之。江西巡抚刘远生令张琮将兵趋湖东，及赣围急，远生自出城，召琮于雩都；赣人曰：『抚军遁矣』！怒焚其舟，拘远生妻子。俄远生率琮至，赣人乃大惭。

　　是时，四营兵在湖东者，闻抚州失，张安兵退，仍调回宁都；杨廷麟亲往邀之下赣。

　　蜀督王应熊上疏，言恢复蜀中诸郡县；王答敕云：『卿力恢残败封疆，屡胜猖狂逆寇；用饷仅十五万，不取空城、伪印为功。信从前覆京弊端，赖我元臣一洗。朕志削平天下，闻此大慰予心！至献贼之残忍，手斫数十万生灵；朕实不胜痛愤！若不速救斯民，何以对我太祖！望卿力任平贼，朕必有请立应。至于摇、黄诸寇，罪原轻于献贼；卿还善用戎索，俾为我用！若能以摇、黄平献贼，释过赏功，必不失信』。

　　万元吉乞援于苏观生；观生遣二百人往，元吉命协守绵津滩。遇大清兵，退走。

　　苏观生率所募新咸营兵退保南康，万元吉坚守皂口；所部闽帅周之蕃、吴玉简、吴章、粤帅王基昌俱孑然一身，不自集旧旅。惟安远汪超龙有兵三百，时冏卿、李陈玉、杨仁愿、兵垣杨文荐、兵曹万六吉、周远、待诏刘季矿皆在虔，力请督师观生援皂口；止发兵二百。元吉命监纪陈亮督之，下守绵津。

　　楚帅曹志建以二千人至；仅一夕，噪而去。

　　刘士祯遣四子肇履入闽求援，而令季子稚升从李陈玉起兵信丰，为赣声援。

　　翰林院编修何九云进家藏书四百八十种、计三千五百本，令弟九禄賷上；王曰：『朕性喜图书，所进者缣缃殊富，着即收进。内有重的，仍发与九禄领回。九禄着任国子监学正，以示酬劳』。

　　谕吏部尚书郭维经曰：『官员贤否，关民生之荣悴、切宗社之安危。若吏部有满堂清官，天下必少呻吟百姓。朕于铨选至虚、至公，力拔其尤而后已焉』。

　　又谕首辅何吾驺曰：『文章之气，可消甲兵；多士奋庸，务收俊乂。朕念福京士子急宜宾兴，兹定期六月开科，锁闱三试，撤棘发榜；不许游移一日。监临，照两京旧制定，用御史两员；提调，则布政司；监试，则按察司。一应科场事宜，即于五月杪报竣，不许苟简玩忽。考官，务用甲科推知；不足，即就甲科中行官礼聘。其江西、浙江、湖广及各省来试，跋涉可念；着地方官给与文书路引，以御盘诘。现在流寓的，就赴福京督学考选。一应赴京恩、岁贡，照旧例着礼部考选』。

　　沙定洲陷通海，典史单国祚握印坐堂□骂贼；被杀，印犹在握。县人葬之诸葛山下（国祚，会稽人）。

　　十六日（壬辰）

　　泸溪告警，傅冠不能救。揭重熙劾冠；解冠任，兵事遂委重熙。

　　重熙参冠『身任督师，日午未起，未尝至关上一步；人言啧啧』。王怒其有负委托，准以原衔归里。

　　郑芝龙步将夺民舟，郑为虹叱责之；芝龙诉于王，王为谕解。

　　芝龙标下将官陈俊、邹泰争舟，为虹叱之；芝龙密诉于王，王曰：『干戈宁谧，全藉文武和衷；为虹叱责，亦是代卿约束。卿幸勿芥蒂，仍以王臣王事视为一体、等于虚舟，尤所殷鉴』！

　　鲁王总兵陈梧败于檇李，渡海掠余姚之乡里；王正中遣兵击之，乡勇与相犄角，杀梧。朝议罪正中，御史某言：『梧之见杀，犯众恶也。正中保守地方，不当罪』。王从其言。

　　宗室议漇，福王时以贡生授句容知县；南都覆，走徽州。入闽，唐王擢为浙抚；同周定仍守广信。督兵出战，败死。

　　二十一日（丁酉）

　　鲁王遣行人林必达、左军都督裘兆锦以公爵敕郑芝龙兄弟；芝龙上闻，逮下诏狱，会百官廷鞫。寻又命卫官呵谯必达、笞责兆锦；以王不进表而阴诱二郑也。已而释之，改必达福建督学御史。

　　广信诸军败于铅山，万文英举家赴水死。广信势益孤，同知胡甲桂效死不去。

　　文英妾胡氏从死。妻鼓氏匿败墙中，三日出；见文英柩，一恸而绝。

　　四川参政刘麟长疏称恢复重庆、夔州二府三州二十三县，以川饷赡川兵，不敢虚糜破冒。王嘉其不避艰危，尽抒方略，忠劳懋着；特升太仆寺少卿，俾其前来陛见供职。

　　郭维经之子应铨、应衡、应煜举兵临川，与大清兵大小十余战，颇有斩获；帝授应铨、应衡兵部郎中，应煜户部主事。

　　特议加福京乡试解额三十名，以示龙兴首善、广开薪槱至意。

　　大清兵逼新昌，守将出降。陈泰来走界埠，曹志明等从上高移军会之，进攻抚州；兵败，皆死。

　　金声桓使署驿传道戴国士招泰来，而以大军随其后；国士入见泰来，甫出，清兵已压垒而阵。泰来不及备，遂败死黄氏祠中。

　　唐王谕首辅何吾驺曰：『朕在延多日，漫云兼顾江、浙，终于江、浙何补！不如实实出关，拿定一件做去，尚为得力。且今地方止有闽、广、江、楚四省，咽喉全在一处，彼所必争、我所必守。今不自出，负祖、负民！朕之存亡，尤其小者。今还要催林垐兵并陈天榜兵到，决意初一日必行』。敕朱成功速招置郑彩逃兵，毋得令其惊扰地方百姓。

　　张献忠在川中偶沾疾，对天曰：『疾愈，当贡朝天蜡烛二盘』。众不解。比疾起，令斫妇人小足，堆积如二山。将焚之，必欲以最窄者置于上，而绝无当意者；忽见妾足最小，遂斫之，灌以油焚之。其臭达天，献忠大乐（「西皋外集」）。

　　唐王予黄蜚祭葬，并建坊旌表。

　　抚州报至，行在大震。帝削郑彩爵，戴罪立功；而征各路兵援赣。时帝志在幸楚，未尝一日忘赣；故援赣为尤急。

　　擢傅云龙为太仆寺卿。

　　授程峋惠潮添设巡抚。峋，吉安府进士，官苏松粮道。去任时，招兵三百人归江右，日与邻里私斗；姻亲郭之祥和解之。至是，尽室赴惠潮任。

　　谕兵部尚书吕大器曰：『卿言用人太滥，所用之人又转援引；虐民丛盗，望治何由！所见甚是。朕自今当急省改』。

　　衢州知府伍经正不奉鲁王；王以其义凛一尊、秉节不二，再与实加一级示劝。

　　二十三日（己亥）

　　张琮兵渡河抵默林，中伏大败；还至河争舟，多死水。时苏观生走南康；赣州数告急，不敢援。

　　张琮偕赵源符发兵渡河至默林，不见敌，争前趋利，无部伍；伏兵为所败，失士马、器械无算。

　　唐王擢熊化吏部右侍郎；寻移疾去。

　　敕黄斌卿曰：『卿孤军久处舟山，援饷不继，朕每以为念。今得张振资助万金，克复苏、松可望。其大鸟铳、硝磺、枪刀、铅弹等项，一并给发』。

　　敕赣抚刘广胤革职听勘；以讹传遁至雩都也。

　　命兵部职方司主事黎遂球招广州义师援赣。

　　敕虔州道臣董振秀：以丽水、青田、缙云、宣平、景宁五县饷银给刘孔昭，以龙泉、遂昌、松阳、庆元、云和五县饷银给杨文骢。时二臣互相争执，复手敕谕之曰：『师饱在饷，师克在和；与其同饷而涉于争，何如分饷而归于和！今后臣同心协复，勿再争竞！近年饷急，民困难支；仍将钱粮分限催征，以息民力。两臣亦不许差人到县，辱官虐民；违者，该管官具疏参奏』。

　　鲁王拜谢三宾东阁大学士。

　　二十五日（辛丑）

　　唐王擢揭重熙为右佥都御史，代刘远生巡江西。攻抚州，不克而退。

　　永宁既败，重熙复召集诸将，进克金溪、袭抚州，有众十万。捷闻，帝授重熙巡抚。重熙以诸将进止不协，退保泸溪；与大清兵战于铜蒲隘师姑岭及高田孔坊，俱捷。

　　安仁僧丹竹者，益藩贩招三十六营之一也；从重熙袭抚。猝遇王得仁，以步逐骑；戟及得仁面，几获之。

　　兵部主事徐州彦疏陈间关入蜀宣布皇恩，目击情形等事；胪列督辅、抚按在事诸人王应熊、樊一蘅、李干德、马象干、米寿图、刘麟长、王芝瑞、万年策、郑逢元、刘泌、范文光、牟道行、田华国、曾英、曹勋、莫宗文、杨展、贾登联、谭诣等戮力残疆，奉扬威命。王曰：『川蜀频年苦寇，民不聊生；闻诸臣提挈赞襄，朕心甚喜！州彦克尽使职，着即前来复命』！

