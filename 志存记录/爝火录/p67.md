<!-- { "loadSidebar": true } -->
　　升吴希哲吏科都给事中。

　　张亮疏请立监税局于皖城；不许。

　　中书陈麃自陈拥戴有劳，愿预考选；不许。

　　赠朱之臣兵部左侍郎。

　　升刘迎宾通政司。

　　初九日（壬申）

　　命百官会审王之明、高梦箕、穆虎于午门外。

　　是日，张捷坐刑部尚书高倬家，以名帖邀方拱干于狱。方至，捷曰：『先生恭喜。此番不惟释罪，且可以不次超擢；王明之真假，全在先生一言耳』。方唯唯。既诣午门，百官齐集。各喝太子跪，太子仍前面西踞坐。众簇拥拱干至前，太子一见，即曰：『方先生尚在』？拱干不敢应，退在人后，亦不言真伪。最后，王铎前曰：『千假万假，总是一假。是我一人承认，不必再审』！叱送还狱。次日，刘正宗、李景濂合疏：太子的系假冒，乞敕法司、阁部再加质问，使之供吐姓名。疏具，邀拱干同奏，拱干辞不预。

　　谕刑部：『穆虎若非奸人，岂敢挟王之明冒认东宫！二月二日，所成何局？往浙往闽，所干何事？岂高梦箕一人所办！主使附逆，实繁有徒。着法司穷治』。

　　按马、阮方欲倾姜、黄辈，令法司究主使，附逆同文之狱行将兴矣；以诸督镇疏争，止。

　　靖南侯黄得功疏言：『东宫未必假冒，各官逢迎，不知的系何人指为奸伪。先帝子即皇上子，未有了未证明混然雷同者，将人臣之义谓何？恐在廷诸臣，谄谀者多、抗颜者少。即明白识认，亦不敢抗辞取祸耳』！时太子真伪莫敢决，而得功忠愤不阿，首先抗疏。有旨：『王之明假冒来历，系亲口供吐，有何逢迎！不必悬揣过虑』。

　　下河南妇人童氏锦衣卫狱。童氏在河南自称福王藩邸元妃，广昌伯刘良佐具礼送之。巡按御史陈潜夫至寿州，见车驾驺从传呼「王后来」，亦称臣朝谒，具仪从送至京。王怒，以为假冒，下之锦衣卫狱；责潜夫私谒妖妇，逮下法司并讯之。

　　初，帝为郡王时，娶妃黄氏早卒；既为世子，继妃李氏，洛阳之变又亡。童氏或云妃、或云司寝，曾与生一子，不育。及弃藩南奔，太妃与氏各依人自活。太妃南来，巡按陈潜夫奏妃故在；弗召。氏自诣越其杰所，刘良佐以闻，即奉旨着令驱逐；而氏必欲至京，帝怒，下之狱。都督冯可宗言其病，命善视之。童氏在狱具疏云：『中宫臣童氏谨奏：为臣义原不可逃、臣情百有可怜，事属彝伦、计关宗社；密控从前掖庭始末，译诉临歧天语叮咛，沥血再陈，仰恳慈鉴事。臣具有「别离情由事」一疏，奉圣旨：「童氏系假冒，着该抚驱逐。其主使奸臣，一并严究。钦此」，臣拜捧之余，心魂交碎，血泪成枯。其来历始末，已细细述之广昌伯矣，不敢复为渎听。其家人骨肉之言细微琐屑，人所难知、人所难言；臣不详切再陈，谁为臣代吁乎！臣闻「贫贱之交不可忘，糟糠之妻不下堂」。臣自福藩侍中宫，比民间士庶，犹之糟糠妻也。今值龙飞九五，普天之下皆沾恩泽，而臣犹遭弃捐；故旧不遗，想非仁慈之主忍弃置者。独记辛巳二月，贼寇临城，亡在旦夕；于十三日三更时分，皇上亲语分付。彼时东、西两宫俱是花言巧语，惟臣质实可保；命臣逼死东、西两宫。如贼进城，可藏民间；俟便逃出，期十日可遇：此十三日三更时分叮咛天语也。缓延一日，至十五日，河南府城为贼陷没；臣奶子苗氏怀抱金哥住煤山，三日后而遇贼：此臣致陷之缘，并皇上临歧叮咛可记忆者。犹记皇上出城时，止携金三两，别无他物；身穿青布小袄、酱色主腰，戴黑绒帽，上加一顶乌绫首帕。临行，尚穿白布袜、紬脚带，匆忙中始易白布脚带，是臣亲为裁折；皇上宁失记否？此皇上临歧衣冠形容，历历可记者。仓猝分散，天语谆切；口血未干，言犹在耳。且太子为社稷之本。宗嗣之续，臣身收认关系犹小，而太子关系宗庙社稷、天下人民瞻仰者大。为臣母子被陷贼中，不便直认。从来国难蒙尘，散而复聚、离而复合，代不乏种；岂以患难流离，而夫妇恩义遂至断绝？或谓臣当日在宫中性过梗直，不合于众；今日艰苦备尝，岂复有不体人情、故性复萌者。与其留臣■〈面贵〉面偷生，令臣民知国母明知皇上忍心谓之假冒，留一不明不白之疑、成一若是若非之混局；何如容臣直叩御前，面为剖质。皇上若忍弃置，身甘斧踬；犹得望见君门，死而无悔。臣赖祖宗之福、皇上之恩，诞生一子，厥名金哥；掌上之珠，咬痕在腋。患难携持，手口卒瘏，万死一生不忍弃，无非为皇上三十无子；而现在皇子混处民间，终同草木枯朽：臣得罪于祖宗不浅矣。此时不敢望皇上收认，止金哥原系皇上骨血，祈念父子至情，遣官察取；臣即髡发自尽，亦所甘心』。求可宗达之帝，并言失身之妇，何敢复生非望，上偶圣躬；但得一睹天颜，诉述情事，归死掖庭无憾。可宗将疏呈进，帝弃去弗视；可宗深悉其冤辞，不敢再谳。

　　「甲乙史」云：童氏自河南至，自云系福王妃。刘良佐妻往迎，叩其颠末；云：『年三十六岁；十七岁入宫，册为妃。时有西宫李氏生一子，曰「玉哥」，寇乱不知所在。氏于崇祯十四年生一子，曰「金哥」；啮背为记，今在宁家庄』。语甚凿凿，良佐妻信之，跪拜如见后仪；良佐闻亦不疑。童氏由是愈骄，凡所经郡县，有司或供馔稍略，彼即诟骂，掀桌于地。间有望尘道左者，辄掀帘露半面，大言曰：「免」！闻者骇笑。越其杰驿送至京，帝惊震怒，呼为妖妇，发锦衣狱严审。

　　钱秉镫云：『童氏下镇抚司拷问，乃招系周王妃，误闻周王为帝，故谬认耳。或云：童氏系周府宫人，逃乱至尉氏县遇帝，旅邸相依，生一子。贼破京师，帝南奔，各不相顾，氏遂委身民间。马士英劝帝迎童氏入宫，密谕河南巡抚迎致皇子，以慰臣民之望、以消奸宄之心。不听（时传言陈潜夫同氏卧起，冯可宗令蓐妇诬氏近产女；俱污亵失实）』。

　　以耿廷箓为都察院右佥都御史，巡抚四川。

　　遣黄道周祭告禹陵。时朝政日非，大臣相继去国；道周亦有去志，因乞祭告禹陵。频行，又陈攻取之策；不用。

　　初十日（癸巳）

　　李自成兵寇潜江。

　　福王遥祭诸陵。

　　惠安伯张承志疏劾选郎陆康稷贪污；有旨：『不必苛求』。

　　升李希沆兵部左侍郎。

　　卫胤文以边警求退。

　　史可法监军吴易奉檄征饷江南。

　　刘泽清疏请文武考察旧例，不许借题罗织、驱逐异己。

　　十五日（戊戌）

　　命百官会审太子于朝，太子仍无一言。左都御史李沾呼王之明，不应；沾喝曰：『何不应』？太子曰：『何不曰明之主』！李沾喝役动刑，即上桚；太子号呼皇天上帝，声彻于内。马士英命释之；沾又慰以好言。太子答曰：『既校尉嘱我，彼自能言之，何必我也！前日追我何处，有追者在』？高倬见其言切，命退。既退，有前伴读太监丘致中持之大恸；帝闻之，立下致中镇抚司狱。

　　时有题诗于皇城云：『百神护跸贼中来，会见前星闭复开。海上扶苏原未死，狱中病已又奚猜？安危定是关宗社，忠义何曾到鼎台！烈烈大行何处遇？普天空向棘闱哀』。

　　左良玉以李自成兵至潜江口，遣使告急。

　　十六日（己亥）

　　徙崇王居福州。

　　更福恭皇谥曰「孝皇帝」。

　　命太监屈尚忠会同冯可宗严审童氏。尚忠加氏极刑，氏号呼诅詈，卒无易辞。寻，瘐死狱中（或云在狱未死；南都陷，不知所之）。

　　太监屈尚忠上童氏招，词连史可法中军孙秀及北归庶吉士吴尔埙；命逮讯。

　　御史王懩疏言：『斩百大悲，不如斩周镳、雷演祚。夫真主既出，海内帖然。乃今日冒皇子、明日冒皇后，由二人讥讪新政，故讹言繁兴。不立斩二人，恐鱼腹狐号，乘间窃发』！有旨：『从逆各犯及雷演祚二案，速行讯结』。

　　命黄得功移镇庐州。与刘良佐合力防御（刘良佐报北兵南下故也）。

　　御史郝锦疏言：『各镇分队于村落打粮，刘泽清尤狠，扫掠民间几尽』。

　　命黄斌卿挂征蛮将军印，以原官镇守广西。

　　命方国安挂镇南将军印充总兵官，驻防池口。

　　十九日（壬寅）

　　毅宗忌日，王于宫中举哀；百官于太平门外设坛遥祭，以东宫、二王祔祭。

　　吏部尚书张捷请照张辅例，赠成国公朱纯臣王爵；许之。

　　川贼将孙可望谋犯贵阳，由叙州至。永宁卫总兵定番伯皮熊率部将杨光谦等袭败之，追奔三十余里，多所斩获（熊，字玉山，铜仁府人）。

　　福王加郑芝龙太子太保、刘洪起太子少保。

　　刘良佐奏：『童氏实非假冒，彝伦所系，恳赐曲全』！帝谕云：『童氏妖妇，冒朕结发。朕初为郡王，何有东、西二宫？据称系熙宁王宫人，尚未悉其真伪。朕之宫闱，风化所关，岂容妖妇阑入。法司即示情节，以释群疑』。

　　左良玉疏纠方国安，谕解之。

　　二十一日（甲辰）

　　封妃戚黄九鼎为雒中伯，授黄金鼎都督同知。

　　杭州府解高梦箕家丁高成至，命三法司覆审王之明等；毁黄得功原疏，以绝奸谋。

　　户部侍郎何楷奏：『镇臣疏言，东宫甚确』。有旨：『此疏岂可流传，必非镇臣之意；着提塘官立行追毁。如敢有鼓煽者，兵部立拿正法』。

　　升陈燕翼礼科、杨兆升工科、蒋鸣玉刑科，俱右给事中。

　　史可法奏：『王佐冒险来归，请留营中以备咨谋』。

　　汝宁总兵刘洪起以饷缺，撤兵还楚。

　　授黄端伯仪制司主事。端伯，字符公，新城人，崇祯戊辰进士。历任宁波、杭州推官；行取赴都，母忧归。服阕，疏陈益王不法；王亦劾之，有诏候勘。姜曰广荐之福王，至是授官。

　　二十二日（乙巳）

　　祭兴宗陵，惠宗及诸王祔。

　　锦衣卫冯可宗严讯高梦箕，梦箕誓死不承；仰天叹曰：『我为无赖子所误；然一念痴忠，天地可鉴也』。给事中钱增疏言：『当立斩梦箕，速行定招』。可宗请归并刑部狱。

　　时张孙振苛求不已，大理卿葛寅亮密言曰：『公等度朝廷兵力，能声左良玉、郑芝龙之罪而制其死命乎？若其未也，含忍则无法，搜剔则激变耳』。孙振等始微悟，言之马士英；自此不复究诘。

