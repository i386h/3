<!-- { "loadSidebar": true } -->
　　初二日（癸亥）

　　大清吴三桂自罗次出、多罗贝勒自云南出。

　　初九日（庚午）

　　大清帅合兵镇南州，永明王总兵王国勋等与战于普淜，败死。

　　大清兵取马湖、叙州；降弁胜于武隆，赦而用之。于是献孽之扰蜀者尽矣；惟闯孽郝摇旗、袁宗第、刘二虎尚据巴东。

　　十五日（甲子）

　　大理府陷。

　　大清兵破玉龙关，白文选、张先璧、陈胜俱败；文选从沙木河走右甸，由镇康出木邦。

　　永明王走腾越。

　　李定国遣总兵靳统武、孙崇雅率兵四千自永昌走腾越。时从官文武约千余员；马吉翔、李国泰辎重甚厚，恐遭劫掠，促帝连夜即行。兵马过处，火光烛天；右转左旋，天明仍在故处。

　　工部尚书王应龙闻帝奔迤西，偕其子昼夜兼行；至永昌而驾已前发。应龙谓其子曰：『吾本草茅微贱，蒙恩授职，官至司空。先不能扶社稷之危，今不能从君父之难；尚可腼颜求活人世乎』？因自缢。其子泣曰：『父殉社稷，子成父志宜也』！亦自缢死。

　　十八日（己卯）

　　大清兵入永昌，帝抵腾越。

　　大清封谭弘为慕义侯、谭诣为向化侯。

　　二十一日（壬午）

　　大清兵渡潞江，前驱遇伏而败。先是，洪承畴移书李定国；定国答曰：『蕞尔小邦，不敢与大国战；如大兵至，即率众避去矣。但敝国山路崎岖，不便贵邦驰骑；谨遣吏民削平道路、修葺桥梁，以便大军进止』！承畴得书，疑之。遣人侦视，果如所言；承畴益迟回。然军期已发，不得不进；南京两帅居前，五路俱入。行二日，不见一人；承畴恐，欲撤回。二帅曰：『彼畏我耳，何计之有』！遽进。定国先于上流遏绝（一作壅遏）川水，及北兵至，决之；阵乱伏起，前军大败。

　　李定国先发，帝及宫眷、大营自腾越奔边外；于磨盘山筑栅数道，左右设伏以待。磨盘山路窄隘而盘曲，两骑不能并行；前队尽殁而后军不知，天设之险也。时大清信郡王、平西、贝勒、贝子诸帅统各营十万（一作十余万）众，过腾越、入磨盘山；杀满兵八千余人，贝勒、贝子俱死，全军几覆。李定国大败，走孟艮。

　　有中书卢桂生者降于大清兵，定国之谋遂泄。北兵分精骑先蹂伏兵处，杀泰安伯窦名望等；定国遂上马奔，将士皆散。稍定，问『圣驾安在』？左右曰：『将至茶山』！沉吟曰：『君臣皆死，无益也！姑他往，以图再举』。率兵走孟艮。永明王夜走南甸。

　　大清兵入腾越州。

　　永明王过沅江，土知府那嵩与子焘迎谒，供奉甚盛（一作甚谨），设宴皆用金银器。宴毕，悉以献；曰：『此行上供者少，聊以佐缺乏』。

　　二十四日（乙酉）

　　扈驾者甫下营而未炊，忽杨武兵到，传言满兵追至；各营兵士俱忙乱奔散。马吉翔与司礼监李宗道催驾即行，遂狼狈登程，夫妻子女不复相顾。各官行囊俱被劫掠，贵人、宫女为乱兵所掠。

　　二十五日（丙戌）

　　帝至铜壁关（关为缅甸界），扈将孙崇雅叛，肆掠行在辎重；凡文武官追扈稍后者，悉为所掳。

　　大清兵过南甸，追至孟村；离腾越百有十里，为云南迤西尽界，外即三宣六慰、缅甸矣。

　　二十六日（丁亥）

　　靳统武引兵由斜谷而去，仍归李定国。

　　永明王抵囊木河，是为缅境。

　　二十七日（戊子）

　　永明王率沐天波等至蛮莫、思绵；使告缅，缅使人来迎。

　　沐天波妾夏氏不及从，自缢死。逾数日收葬，肢体不坏；人以为节义所感。

　　昆明诸生薛大观闻王走缅甸，叹息曰：『不能背城一战，君臣同死社稷；顾欲走蛮邦以苟活，岂不重可羞耶』！顾子之翰曰：『吾不惜七尺躯，为天下明大义；汝其勉之』！之翰曰：『大人死忠，儿子当死孝』！大观曰：『汝有母在』！时其母适在旁，谓之翰妻曰：『彼父子能死忠孝，吾两人独不能死节义耶』？其侍女方抱幼子，问曰：『主人皆死，何以处我』？大观曰：『尔能死，甚善』！于是五人皆赴城北黑龙潭死。次日，诸尸相牵浮水上；幼子在侍女怀中，坚抱如故。大观次女已适人，避兵山中，相去数十里；亦同日赴火死。

　　时孙可望据云南，士人依附，得官者甚众；大观父子独不屑。帝至云南，诸不事可望者皆以名节见重，大观亦耻自言。城北有龙泉观，观有潭，潭上有射鱼楼，两旁竹木蓊郁；大观挈家居之。临命，题诗射鱼楼壁，并书父子、夫妇、主仆姓名庚甲于左（大观，字尔望。之翰亦诸生。妻锡氏、媳孟氏，侍女名琐儿）。

　　二十八日（己丑）

　　缅人勒从官尽弃所携兵器，乃启关；至蛮莫土司，众官不从。马吉翔传旨，命悉去戎备；乃遵行。次芒漠，缅人迎贡亦颇成礼。

　　二十九日（庚寅）

　　黔国公沐天波与皇亲王维恭、典玺李崇贵等计曰：『我等须引东宫入茶山，既可在外调度各营，又可遥为皇上声援；或不至受困』。皇后不许。

　　缅人遣使，言『缅土小邦，乃大明贡臣。今皇帝亲举玉趾以临，敢不俯伏郊迎！惟是扈跸诸王及勋镇将军携有重兵，自宜次于外以图恢复。若俱入小邦，是示天下不武也；不重损我天朝威望乎』？沐天波见其势不可入，乃奏曰：『圣驾进缅，臣必居外矣！君臣南北，阻以大江之险，音问难通。请陛下以太子托臣进茶山监国；一则可以调度诸营，次可以为皇上声援。此顾前虑后之长策，愿陛下决计』！帝曰：『废兴由天，非人力可挽（一作所能挽）；太子尚幼，父子之情奚忍遽离』！后兄华亭侯王维恭固请于后，后亦不许。

　　三十日（辛卯）

　　大清诸帅旋师。

　　三月壬辰朔

　　缅人以四舟来迎王；从官自觅舟随行者六百四十余人，陆行者自故岷王子而下九百余人，期会于缅。

　　四舟止供御用，余各自买舟，走小河；又访得陆行亦可达，即有从陆者。计从行之众，于腾越起行尚有四千；至是简阅，止一千四百七十八人。陆行途中遭劫杀者：通政使朱蕴金、中军姜承德、副总兵高升、皇亲马九功、千户谢安祚、向鼎忠、范存理、温如珍、李胜、刘兴隆、段忠。

　　初四日（乙未）

　　马吉翔、李国泰不俟太后、东宫，即命放舟（一作舡）；太后怒曰：『连我也不顾，欲陷皇帝于不孝耶』！乃止。至初六日，解维。

　　十一日（壬寅）

　　大清吴三桂等抵姚安，永明王东阁大学士张佐宸、户部尚书龚彝、兵部尚书孙顺、侍郎万年策、都察院钱邦芑、少卿刘泌、兵科胡显等一百五十九人先后降。

　　德安侯狄三品等受吴三桂密指，以庆阳王冯双礼并「戡定大将军」金印及金册赴军前。

　　十八日（己酉）

　　帝次井垣（一作梗）；缅人为阻，每日止行三十里。

　　白文选以兵攻缅不胜，走回孟艮、木邦。

　　二十日（辛亥）

　　缅人来报：『汉兵四集，请敕止之』！是晚，群臣悉会御舟前，议谁可往；各人推诿，惟邓凯与任国玺请行。马吉翔恐二人暴其过恶，因私谓缅人曰：『此二人无家，去则不还矣』！旋复报各营已撤去，遂驻跸焉。

　　二十三日（甲寅）

　　大清吴三桂等至昆明，景东土知府陶斗、蒙化土知府左星海、丽江土知府木懿等暨各土州县降。

　　永明王延长伯朱养恩、总兵龙海阳、吴宗秀，自四川嘉定州走雪山至；巩昌王部下将军王安等，自四川建昌卫至，缴白文选「荡平大将军」金印、「心膂藩巨」金章；将军郝承裔、广平伯陈建杀咸宁侯高承恩，自雅州至；宁国侯王友进、总兵杜子香、陈希贤等、乌撒土知府安重圣、东川土知府禄万兆、马蒙土知府禄世孝、镇雄土知府陇弘勋等，俱自四川至：先后归顺。

　　二十四日（乙卯）

　　帝次阿瓦。缅酋来邀大臣过河议事，帝命马雄飞、邬昌琦往；至则缅酋不出，惟令通事传语，所问皆神宗时事，二臣不能对，缅人哂之。因所賷敕书与神宗时御宝相较微别，以为伪；又出黔国公征南将军印相对，乃信。盖缅人于神宗万历二十二年因乱来朝求救，朝廷却之，遂与缅绝；出此，以示前代未尝受恩于国也。时亡国出奔，情境、体貌大有非臣子所忍言者。

　　缅人请帝居阿瓦旧城，诸从臣皆分给土人为奴。

　　李定国知定已入缅，不敢深入；闻白文选屯兵木邦，乃就之谋曰：『帝入缅，敕汉兵毋入关；我兵若入，恐变生不测！北兵万一随来，无险可恃。莫若就边地择妥屯住招集，以图兴复』。文选以帝既入缅，无重兵护卫，请身入护驾；与定国谋不合。定国遂自引兵从孟定过耿马、托猛缅屯札；前各营溃兵陆续来集，兵势稍稍复振。

　　闰三月辛酉朔

　　永明王从臣沐天波等谋奉王走户腊、二河，不听。

　　黔国公沐天波与绥宁伯蒲缨、总兵王启隆邀马吉翔等集大树下，天波曰：『缅酋遇我，日不如前；可即此走户腊、孟艮诸处，尚可图存』！吉翔曰：『如此，我不能复与官家事；将皇上及太后、东宫交诸公为计可耳』！众默然。

　　初五日（乙丑）

　　白文选率兵抵缅之阿哇城迎銮舆，相去不过六十里；内外不通，寂然无知者。然皆不探听虚实，惟以焚掠为事。

　　十七日（丁丑）

　　起陆诸臣至阿哇城对河屯驻；缅酋疑曰：『此等非避乱；乃里应外合，阴图我国耳』！发兵围之；伤者甚众，仅存者分居各村。总兵潘世荣降于缅。

　　二十四日（甲申）

　　大清吴三桂等会奏全滇开复（一作服）。又以庆阳王双礼请旨；大清待以不死，着解京安置。以吴三桂驻镇云南，总统满汉大兵。

　　李定国率引出边者，大学士扶纲、兵部侍郎尹三聘、翰林刘茞、贵州布政司使朱企鋘等、叙国公马惟兴、武靖侯王国玺、怀仁侯吴子圣、宜川伯高启隆、公安伯李如碧、阳武伯廖鱼等先后归顺。

　　都督王朝钦、总兵单泰征缴已故汉阳王马进忠敕印。

　　将军杨武缴永明王母皇太后金宝一颗。先是，武由孙崇雅领步兵护永明王宫眷行李至边外之铜壁关；闻李定国磨盘山之败，崇雅乘机劫夺辎重挟匿，宫人惊窜。怀宝内监为武所获。至是进缴。

　　滇民离散，斗米三金；大清发帑银五十万两赈滇、黔。

　　夏四月辛卯朔

　　永明王咸阳侯祁三升率师迎跸，缅人请敕止之。马吉翔请于帝，遣锦衣卫丁调鼎、考功司杨生芳往；祁兵得敕不进。吉翔复与缅官之把隘者敕一道云：『后有一切兵来，都与我杀了』！

　　李定国号召诸土司兵，沅江土知府那嵩即起兵应之。

