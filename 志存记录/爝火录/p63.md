<!-- { "loadSidebar": true } -->

　　起补杨兆升为给事中，袁弘勋、冯志京、张茂梧为御史。

　　荫原任御史陆显明一子入监；马士英请追录巡按贵州之功。

　　授贡生韩诗职方主事。

　　史可法疏荐刘湘客赞画军务。

　　郑彩请全拨苏州关税作军饷；有旨：『许其半』。

　　升锺斗为太常寺少卿添注。

　　迎神祖御容入宫。

　　召前都察院左都御史唐世济以原官管右都御史事（世济，乌程人，与温体仁同乡同谱；官左都御史。荐「逆案」霍维华，上震怒，下之狱；维华服毒死）。

　　初九日（癸巳）

　　大雨，震电。

　　命河南巡抚越其杰、巡按凌駉防守虎牢，黄得功、刘良佐率兵守邳、徐。

　　高杰提兵抵开、洛，进据虎牢。

　　靖江王亨嘉表贺；因奏金、永、连三州皆为土贼所据，抚按匿不以闻。

　　忻城伯赵之龙疏言章服违制；有旨：『武臣自公侯伯以下，非赐肩兴，并遵制骑马；坐蟒、斗牛非奉使，麒麟、白泽非勋爵，俱不许僭用』。

　　给事中吴希哲疏言：『都城五方杂处，假冒宗戚、奸伪勋弁，横行不道；虐民厉商，莫此为甚』！有旨：『严缉』。

　　授林翘都督，给予诰命。翘以星术遇马士英，初授中书；未半年，躐跻一品武衔，蟒玉趋事。

　　督师王应熊奏上方略：请敕川陕、湖贵两督师、郧阳、湖广、贵州、云南四巡抚出师合讨；并劾四川巡抚马干淫掠不职。

　　十一日（乙未）

　　许定国绐杀兴平伯高杰于睢州。杰抵归德，总兵许定国方驻睢州，有言其送子渡河者。杰招定国来会，不应；复邀巡按陈潜夫同往睢州，定国始郊迎。其杰讽杰勿入城，杰心轻定国，不听；遂入城。定国置酒享杰，杰饮酣，为定国刻行期，且微言及送子事；定国大疑。本无离睢意，杰固促之行。定国怒，夜伏兵传报大呼，其杰等亟遁走；杰醉卧帐中未起，众拥至定国所，杀之。先是，杰以定国将去睢，尽发兵戍开封，所留亲卒数十人而已。定国伪恭顺，多选妓侍杰，而以二妓偶一卒寝；卒尽醉，及闻炮欲起，为二妓所掣，不得脱，皆死。杰为人淫毒，扬民闻其死，皆相贺。然是行也，进取之志甚锐；故时有惜之者。

　　高杰作贼时，曾劫许定国，杀其一家；惟定国走免。后定国为列将，秘而不宣，佯与交好，愿以睢州让之；杰不疑。定国杀杰，剖其心以祭先人。初，四镇之开藩也，许定国上疏言：『黄得功、刘泽清、刘良佐皆起行伍，列土是矣。高杰，乃贼也；何故亦蒙五等之荣』？随有人露之于杰，而定国正隶杰标下，乃佯投诚于杰，谓『此疏系人捏名巧施陷害，令主将杀定国耳。定国死，不知情也』。因啮臂为誓，杰意始解。后杰北征至归德，贻定国千金、币百匹，约与同事；定国请宴，杰从铁骑五百自卫。定国置酒甚丰，铁骑皆沉醉，不能持兵刃。定国预于居外积薪；四鼓，入杀杰，纵火尽焚诸铁骑。总督张缙彦、监军李升走免。

　　九江守备陈公镳，字培公，江阴人。幼失怙恃，与先高祖南桥公同里，又族甥也；怜其无依，养以为子。及壮，隶高杰帐前为亲兵。杰遇害之夜，公以斋期，定国特送公馆于城外僧寺。从行者皆死，而公独免。国初，余家迁无锡，公来归入籍。顺治八年中举，为吾锡武科破天荒。十二年，登进士；终身斋素。先君子问之，为言身与高杰之难不死，奉斋之故也；故至今不茹荤酒。又问『定国用美人计杀杰，果然乎』？曰：『否。杰尽醉不能起，故被擒；实未尝有妓也』。

　　定国，太原人；初守河南。贼掩至，矢如雨；定国立敌楼以刀左右挥之，矢皆中断，高与身等。笑向贼曰：『若乏乎？人障一板来，受洒家箭』！贼夹板至，定国射以铁箭，枝皆贯入于板，杀贼无算；贼始遁（一作枝贯入于板，贼遂遁）。

　　定国尝与众年少者饮，众请观其神勇；即跃起悬身，手攀缘檐椽，左右换手，走长檐殆遍，而颜色自若。

　　北镇抚司掌刑指麾佥事许世蕃奏：『为捉获妖僧大悲，奉旨严刑密审，随将大悲、月光隔别研审。据大悲口供：「年三十五岁，系徽州府休宁县商山永乐村人。父名朱世杰，会看地理。母吴氏，生悲即故。三岁，父亦故。十五岁，到苏州枫桥永明庵拜僧环宁为师」。又说：「崇祯十二年，先帝封悲为齐王。十五年六月，到镇江银山甘露寺，与桂王相会。胡都院留悲在衙，不住；又回苏川齐门北禅寺住。十七年二月，又至瓜洲。四月初八日，过江，见潞王在馆驿亭。随王舡由丹阳至无锡，见王好施齐僧。至海会庵，有李承奉来叩头，悲直受；潞王来拜，是悲长辈，下位迎接。王说悲无道学，即去。后王又与悲披红，认为一家；李承奉陪坐。五月初五日，在放生池相别，同苏州。李又请悲上南京，不赴。往慈溪天童寺，削发修行。六月，本地道府官不容，逐去。七月，至杭州，潞王差兵来接，不赴。八月，至常熟北门住。十月初三日，到南京往报恩寺。十五日，本寺僧官不容，逐去。十一月二十日，潜琉璃窑芙蓉庵。十二月十一日，到清江湾；有空舡，悲即贴「活佛潞王钦差皇帝」封皮为号。十二日晚，遇今在官僧月光，在张道人家同吃斋住夜。十三日，被蔡都督拿住。当日，众都督十二、三人亲验过大悲自造履历一本、黄纸冤单一张，内开十五款，详细尽在簿上」。又据月光口供：「年四十一岁，系湖广咸宁县人。自幼出家，住南石城门外团瓢内。五年，慕化斋僧。十月十二日，在桃永张道人家偶见今在官僧大悲寒苦，随令同斋，实不知其何许人」。臣等遂移文戎政衙门关取大悲履历、冤单九件，到司开看。自称「圣僧大悲和尚为天下第一，至三十岁即成活佛」。又有「封为齐王」等语，又有「欺佛泄露天机十五款大罪」等语。其为妖僧无疑。但前供「与潞王拜见，李承奉叫悲上南京」。又奉有「严刑密审具奏」之旨，事关重大。又夹审大悲谁写匿名文帖，悲供：「文帖，悲实不知」。行敲，悲供：「潞王施恩于百姓，人人服他；又斋僧好道。该与他正位，封为潞王。故悲于六月间有户部申绍芳议保潞王」等语。行拶，又供：「十一月二十日，闻有钱谦益在圣庙内议保潞王等情。悲止知钱、申两家名字，余皆不知」。问「议保如何行事」？悲供：「在京各官与潞相为者少，权柄在马阁老手，众人都不敢行」。又问「与潞府相为各官为谁」？悲供：「止闻人说，不知姓名」。随又夹审月光，月光供：「与大悲同斋一宿，此外实不知情」。令与大悲对质，亦供月光实不知情。据此，该臣看得妖僧大悲自幼投师，屡被斥逐，其品行劣甚矣。后值潞藩好佛，渴欲求见，便自娇枉；迨李承奉之叩首、潞王之披红，愈起妄想，称佛称王，擅用标封、敢造簿帖，似非风颠之所能为者。据其供称，实是招摇；或为目前之报答、或为日后之居功，俱未可知。然而潞王未必知也。妖言惑众，律应大辟；大悲固不能辞矣。至其所供两臣，事关重大；语涉风闻，未有确据，臣等何敢轻拟？伏乞敕下法司，速行议罪正法，以明妖说、以杜乱源。至月光虽不知情，但同宿不首，难免池殃。臣更有请者：臣等身受国恩，颇知忠义；一片赤衷，弗能默然。乾坤何时也？辇毂何地？忍容此妖僧起衅？况民愚兵悍，易于煽乱。尤望皇上严整缉访之令，密为慎重之举。倘妖僧所闻不虚，关乎国运岂渺小哉！臣等誓不与共戴天矣』！有旨：『这妖僧大悲言语闪烁，着法司会同府部科道官审明察夺』。

　　解学龙再上从逆诸臣罪案，兼请停刑；允之。学龙奉诏，拟周锺、光时亨等各加一等；潘同春诸人皆候补小臣，受伪无据，仍执前律。当是时，马、阮必欲杀周锺；学龙欲缓其死，谋之次辅王铎，乘士英注籍上之，且请停刑。铎即拟旨，褒其「详慎平允」。士英闻之大怒，然时已无及。

　　十二日（丙申）

　　高杰部将攻睢州，旁近二百里，老弱无孑遗。许定国大惧，奔考城；寻降于大清。

　　御史刘光斗疏请鉴别大臣；有旨：『衰颓庸钝者，自行引退』。

　　起郭如闇为给事中、周昌晋为御史。

　　起虞大复为浙江台州兵备副使。

　　赠故辅李标少传。

　　夺四川巡抚马干职，提讯。

　　荫方孝孺系孙某五经博士。

　　十三日（丁酉）

　　礼部尚书钱谦益、户部右侍郎甲绍芳各疏辨大悲、月光等事；俱奉俞旨。

　　时当灯夕，帝躬自张灯。太监韩赞周曰：「天下事正难措手，卧薪尝胆，犹恐不胜；乃躬此琐屑事乎』！帝曰：『天下事有老马在，汝不必多言』！史臣曰：时中原郡县尽失，诸镇权谋无统；左良玉拥兵上流，跋扈有异志。而马士英贪鄙无远略，独握大柄；内倚中官田成辈，外结勋臣刘孔昭、朱国弼、柳祚昌、镇将刘泽清、刘良佐，而一听阮大铖计，尽起「逆案」中杨维垣、虞廷陛、郭如闇、周昌晋、虞大复、徐复阳、陈以瑞、吴孔嘉，其死者悉举赠恤，而与张捷、唐世济等比。若张孙振、袁弘勋、刘光斗，皆得罪先朝，复置言路为爪牙：朝政浊乱，贿赂公行。四方警报狎至，士英身掌中枢，一无筹划；日以筹正人、引凶党为务。大僚降贼者贿至，辄复其官；诸白丁隶役输重赂，立跻大帅。都人为语曰：「职方贱如狗，都督满街走」。刑赏倒乱，以迄于亡。

　　时人语曰：『金刀（刘孔昭）莫试割，长弓（张捷）早上弦；求田（田成）方得禄，买马（马士英）即为官』。

　　南京童谣云：『一匹马，走天下；骑马谁？大耳儿』。又一对联云：『闯贼无门，匹马横行天下；元凶有耳，一兀坐扰中元』。

　　禁宗室不得入京。

　　起升邹之驎为应天府丞、马思理左通政添注、张时畅尚宝司丞。

　　十六日（庚子）

　　府部等官俱集中府会审大悲。提到不跪，四人扼之使跪；口供同前。一夹三十扛，惟念「观音、韦■〈马犬〉」数声。审毕，随收监。法司拟大悲妖言律，决不待时；月光杖责释放。奉旨：『依拟』。

　　阮大铖与张孙振谋诛东林及素所不合者，令大悲引诸臣拥立潞王，可一网尽也。因造十八罗汉、五十三参之目，书史可法、高弘图、姜曰广、吴甡等名，纳大悲袖中；海内人望，无不备列。钱谦益先已上疏颂士英、且为大铖讼冤修好矣，大铖恨不释，亦列焉。将穷治其事，狱词诡秘，朝士皆自危；而士英不欲兴大狱，乃第当大悲妖言律斩而止。

