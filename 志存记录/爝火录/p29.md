<!-- { "loadSidebar": true } -->
　　台州陈函辉闻京师陷，恸哭刑牲，誓众倡义师；以福王不许草泽勤王而止（函辉，字木叔，临海人。崇祯七年进士，官靖江知县；坐赃削籍）。

　　函辉讨贼檄曰：『呜呼！故老有未经之变，禾黍伤心；普天同不共之仇，戈矛指发。壮士白衣冠，易水精通虹日；相君素车马，钱塘怒击江涛。呜呼！三月望后之报，此后盘古而蚀月日者也。昔我太祖高皇帝手挽三辰之轴，一扫腥膻；身锺二曜之英，双驱诚、谅。合文祖之栉风沐雨，递诸宗而布泽推膏。历年二百八纪，何人不沐皇恩；传世一十五朝，寰海尽行统历。迨我皇上崇祯御宇，十有七年于此矣。始政诛珰，独励雷霆作鼓；频年御卤，咸持宵旰为衣。九边寒暑，几惊呼庚呼癸之嗟；万姓啼号，时切己溺己饥之痛。虚心而转圜言路，锄色而侧席端揆。唯见发政施仁，近则侧身罪己；虽举朝食肉之多鄙，而一人辰极之未迁。遽至覆瓯，有何失序？呜呼！即尔纷然造逆之辈，畴无累世休养之恩？蚕食诸姬，覆楚已深羽十罪；丸封函谷，过秦又负汉三章。甚者焰逼神主，九庙不能安其主；腥流宫寝，先帝不得正其终。罪极海山，贯知已满；惨生天地，誓岂共生！呜呼！谁秉国成？讵无封事？迨天缪户，未阴雨者何人；将伯助予，终永怀而靡及。犹然泄泄，皆曰訑訑。门户膏肓，河北贼置之不问；藩篱破坏，大将军竟若罔闻。开门纳叛，皆观军容使者之流；卖主投降，尽弘文馆学士之辈。乞归便云有耻，徒死即系纯忠。此则劫运真遭阳九百六之交，而凡民并值柱折维裂之会矣。安禄山以番将代汉将，帐中猪早抽刀；李希烈自汴州奔蔡州，丸内鸩先进毒。凤既斩于京口，剖尸之戮安逃？骓不逝于乌江，拔山之力终尽！无强不折，有逆必诛。又况汉德犹存，周历未过。赤眉、铜马，适开光武之中兴；夷羿、逄蒙，难免少康之并戮。臣子心存报国，「春秋」义大复仇。业赖社稷之灵，九人已推重耳；诚愤汉贼之并，六军敢忘祁山？呜呼！迁迹金人，亦下铜盘之泪；随班舞马，犹嘶玉陛之魂。矧具发眉，且叨簪绂。身家非吾有，总属君恩；寝食岂能安，务伸国耻。握拳透爪，气吞一路；征鼙啮齿穿龈，声断五更鼓角。共洒申包胥之泪，誓焚百里视之舟。所幸泽、纲张翼宋之旗，协恭在位；愿如熊貔夹兴周之钺，磨砺以须。二、三子何患无君，金陵咸尊正朔；千八国不期大会，江左赖有夷吾。莫非王土、莫非王臣，各请敌王所忾；岂曰同袍、岂曰同泽，咸歌「与子同仇」。聚神州赤县之心，直穷巢穴；抒孝子忠臣之愤，歼厥渠魁。班马叶乎北风，旗常纪于南极。以赤手而扶神鼎，事在人为；即白衣而效前筹，君不我负。一洗欃枪晦蚀，日月重光；再开带砺山河，朝廷不小。海内共扶正气，神明鉴此血诚』！

　　浙江台绍道傅云龙、台州知府关继缙、通判杨体元、推官张明弼、知州宋腾熊、在籍陈函辉等，告太祖高皇帝圣像誓词曰：『据南枢史可法、副枢吕大器、淮扬督臣路振飞、浙江抚臣黄鸣俊、按臣任天成、巡盐臣李挺接塘报：闯贼入犯内地，进逼都城，大河以北叛将至于杀人，伪官因而僭设。敷天同愤，义士拊心。迩道路之口，更有大不忍者；此正臣子枕戈待旦之秋矣。我太祖高皇帝扫荡胡元，日月重朗；深仁厚泽，列圣相承。凡兹食土之毛，皆王民也；执殳前驱者，皆王臣也。焉有臣与民而可以叛其主者乎？两浙素称东郊，客岁许都谋逆克期授首，皆赖圣天子覆载再造之恩。今一旦变起不庭，师加有罪。志在「春秋」，人人得而讨乱贼；谋先保障，处处无如练义兵。敌王所忾，请共挥鲁阳指日之戈；与子同仇，应先击祖逖渡江之楫。臣等与大小诸臣士庶等于高皇帝圣像前，咸矢公忠，亟图社稷。济则君之灵，为臣无二；心在人之内，誓死靡他。有渝此盟，敢告之曰：日月丽于天，照于地。手辟乾坤，惟我太祖高皇帝。洗胡氛，扫群翳；面星辰，胸带砺。德冠百朝功万世，学较兵农尊御制。君子亲贤，小人乐利。我有哲王，伊谁圣裔。光武起而殄莽新，少康兴而戮夷羿。窃钓者诛，揭竿自毙。率土同仇，忠诚是誓；灭此朝食，有死无二』。

　　大学士史可法「请敕印军需疏」曰：『江北军兵不安，汹汹告急；臣奉命督师，即当启行。今请速颁敕印，以便行事。又各项军器，所需不赀。臣在南都，造过红夷、灭卤等大炮及鸟铳、三银枪、腰刀等件，不下数千；皆已发之各营，现在操练。今制造无及，需用难缓，不得不于内库所备暂借应用。伏乞圣明俯允，于兵仗局发明铜叶甲，多则一千付，少则五、六百付；于供应机房发驳回杂色缎一百匹并内厂前买解京杂布（一作白布）发二、三千疋，为钉甲表里及棉甲等用；于兵仗局戊字等库发旧倭刀三、五千把，为马上精兵之用；发皮团牌二千面，为守城及舡上选锋遮洋之用；于各营取原发红夷炮五千位、灭卤炮五千位、原领内库铜锅三百口，再将户部员外丁煜奉旨买到红铜发一万斤，为打造锣锅之用。此应用军需，不容少缺者也。诸镇之兵集于九江，臣既到彼，便须给发钱粮。除寄贮淮扬之银听臣察取，寄泊河滨之米听臣收贮，题明应用；此外尚需二、三十万金，携带前行。容臣于江上迎催解之银题明留用；用完奏销。此应用钱粮，不容少缺者。统祈圣裁，俞允施行』。

　　降贼官项煜南归，混入朝班。

　　汪承诏自言贼授伪官，坚拒南奔。

　　时北京降贼诸臣，皆南归蒙面求用。行宫前章奏杂投，有浮摭借陷者、有要挟疆援者，甚至滥受民词混入朝班，擅入禁地：种种干戾违法。通政司刘士桢疏请严封驳参治之令，下所司禁饬之。有旨：『北回大小文武职官，俱着原籍静听处分，不许假借渎陈』。

　　十六日（癸卯）

　　福王以顾锡畴为礼部尚书（锡畴，字九畴，昆山人；万历四十七年进士，崇祯时南京礼部左侍郎）。

　　马士英入阁辅政，仍掌兵部事。时王铎里居未至，姜曰广与高弘图协心辅政。而士英挟拥戴功，内结勋臣朱国弼、刘孔昭、赵之龙，外连诸镇，谋擅朝权，深忌弘图、曰广。

　　史可法陛辞；加太子太保，改兵部尚书武英殿大学士；百官郊饯。可法疏辞。

　　可法辞朝，帝面谕：『先生代朕兴师雪耻，赏罚宜明；爱养百姓，禁止军兵掳掠。赏银八十两、采缎二表里。文武百官请假一日郊外饯行，俱于朝阳门外候送』。

　　吏科马嘉植疏陈四事：一、改葬梓宫；一、迎养国母；一、访求东宫、二王；

　　一、祭告燕山陵寝。

　　命户部速挽漕粟以济军糈。

　　授刘同升左中允，不拜。

　　大清以骆养性为天津巡抚、娄光先为天津总镇、孙肇兴为天津道、李经历某为通判（李，通州人）。

　　十七日（甲辰）

　　福王命忻城伯赵之龙总督京营戎政。

　　总兵黄得功系颁伪敕差官刘暴（一作刘恭），请旨定夺。得功在仪征，有都督马得功押送闯逆差官威镇将军刘暴，手执伪敕一张，解发到镇。审得刘暴系陕西人，奉闯檄调，随与夏董副将于三月二十八日到京，闯升董副将为淮镇，带兵马一千五百名，于四月初六日自北京起行，今往宿迁县；顺带伪文五道，转送高杰、刘伊盛、南京大教场刘肇基、小教场徐大绶（一作受）及得功。得功见之，大怒；收监报闻，候旨正法。

　　擢揭重熙吏部考功司主事（重熙，字祝万，抚州临川人（「志」作字万年，南昌府进贤县人）；崇祯十年进士，官福宁州知州）。

　　重熙闻北都寇警，同副总兵洪日升起兵勤王。至南京，北都已陷，乃止；故授官。寻以艰归。

　　御史陈良弼「揭明万古纲常事疏」曰：『切照先帝英明神武，宵旰焦劳；而升遐之变，千古异常。总由大小臣工结党纳贿、徇情面、鬻官爵、机械成风、把持相胜、淆乱纪纲，事穷势极，以致燕都尽为贪邪断送。贼到日，或迎或窜，忠烈寥寥。其提官敲朴追银，致逆寇借口；而谐媚之辈丧心无耻，岂谓人臣节义，至此尽绝乎？可叹也；皇上圣明天授，睿智性成，神灵呵护，臣民拥戴；正天位而合人心，中兴大业，焕然日新。然而登宝之初，图复既盛，凡用人行政，载之史以昭天下，而垂来兹。当夫圣主当阳济时之英，宜扩其途；寮寀虽缺失节之臣，必防其渐。盖旋乾转坤，惟气节峻烈者为之。若夫败节坏义，厚颜涂目，其品尚可问、其心尚忍言乎？臣于朝班，见词臣项煜自北逃南，呈身进混，自诩巧于逃脱；缙绅耻之、士庶笑，之即儿僮走卒无不唾而骂之。臣见而异、闻而骇，不觉太息。□曰：人臣之义，主辱臣死。今先帝何在？煜逃生未已也，忽然混入班次。且彼居清华，尝以文词见称；读圣贤书，当知古人生死之义、进退之节。既不能与李邦华、范景文诸臣捐躯殉难，或者隐姓埋名，黄冠缁衣任其所往；乃突如其来，俛首贪恋，竟欲何为？不贻讥不识字之羞耶。昔宋臣杨时曰：光武中兴，旌节义之士，而依违附逆之臣多见僇辱。盖臣节所关之重也。今皇上即宽大容之，岂于此辈用之乎？若不先时点破，万一自谋得售，使载笔者记之曰：「翰林学士煜偷生逃见，仍与某官」；宁不污吏册而戾圣治哉？皇上以忠孝教天下、以廉耻勖臣工，诏旌尽节殉难文武之臣；决不容不忠不孝、无廉无耻之徒，开徼幸夤缘之渐也。「易」曰：「履霜坚冰至」。邪臣觊觎，当早防其微矣。臣耳目之官，以言为职，不敢党邪、不敢曲庇。况当此盈朝臣工和衷谋国之时，正事事从国家起见；臣义臣节，关在千秋。则夫撄邪党之构怒而招陷阱，臣义不遑恤矣。伏乞皇上干断施行』！

　　十八日（乙巳）

　　祭告先福王太妃于行宫。

　　福王命亲自行礼，俟加尊礼成，照例遣官恭代。

　　分应天府苏、松为二抚，以左懋第为都察院右佥都御史，巡抚应天、安徽等处；祁彪佳为都察院右佥都御史，巡抚苏松，督提军务。

　　史可法督师出京，给银二十万两。请以总兵刘肇基、于永绶、卜从善、李栖凤、金声桓等随征，从之。

　　可法又荐举人李蘧、主事何刚军前赞画。

　　可法从洪武门出，不受饯。

　　按可法既出，刘孔昭益无忌惮，高、张诸臣俱不得安其位矣（文秉）。

　　加刘肇基左都督、太子太保（肇基，字鼎维，辽东人；官都督同知，提督南京大教场。请于史可法，愿从征自效）。

　　长洲诸生卢渭等伏阙上书，言：『秦桧在内、李纲在外，宋室终北辕』。不纳。

