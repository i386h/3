<!-- { "loadSidebar": true } -->
　　扬州士民主传龙等亦上疏云：『东省附逆，河北悉为贼有。不意贼警未至，高兵先变。自高杰渡河掠徐，至泗、至扬，四乡之民何啻百万；杀人则积尸横野，淫污则辱及幼女。环围血攻，已经月余。何不恢已失之州邑，而徒戕内地之良民也』？黄、马二公为地方受过，父老诣阙保任；帝优诏允之。已后乱民正法，黄公为郑绅恳恤，尤见厚道。

　　四镇之中，兴平最强。阁部锐意中原，念非杰不足以委任。其人虽抗暴，然慷慨识机变，可说而动。有僧德中者，谈祸福奇中；杰亦折节称弟子。常与阁部及陆逊之四人同坐，杰谓僧曰：『他日得免于祸乎』？僧曰：『居士起扰攘，今归朝为大将、为通侯，不足为居士重。惟率从史居士儒家所称圣人、我法所称菩萨，居士与之一心并志，可谓得所归矣；徒以问老僧无谓也』！杰不觉敛容服。杰之妻邢夫人，饶权智；杰尝语曰：『邢有将略，我以自助，非贪其色也』。邢见杰出至诚，厚为调护，劝杰倾心阁部。阁部喜曰：『吾诚得杰而驯扰之，大事集矣』！因命王相业监其军，命与大将李成栋、王之纲等专制河南。杰曰：『杰既以身许公，而将吏妻子暴露野次，非所以安内顾也；敢终以扬州为请』！扬士绅闻之，愎震动。守土者以未除馆为辞，阁部遽迁于东偏，许己府以为舍。邢夫人约其兵听节制，士民安堵无恙。

　　扬州府两学生员上史阁部书云：『天下事有在一方而关朝廷兴替、社稷之存亡及夫元老大臣生平之得丧，百姓知之不能言、当事言之不敢尽者，则狂瞽之愚生不得不详其利害而进告之。苟或见纳，是祖宗之陟降有灵，而为社稷生民之福；万一不然，则虽以书生之热血污尚方之简命而成直士之虚名，何不可也！自闯贼肆〔□〕，先帝奔逝（一作崩逝），海内震撼，诚恐素蓄不轨之徒因而变生叵测；故普天之下翘首而祝者，无不谓中兴大业，惟大司马史公是属也。而果然，人心始有所恃而不乱。及朝纲再振，又无日不望躬统六师，星驰大伐，上雪先帝之恨、下救万民之危。乃不意有高帅者，怯畏贼威，贪涎善地；乘此祸乱，不奉调遣、不行牌勘，潜率乌合之众避寇南下，突入扬州。名虽为官兵，实过于盗贼；杀掠淫毒，惨不忍述。百方守御，城内仅乃得全。百万生灵，日望大师相之来如望岁焉，计必有以救我于水火之中而解其倒悬者。小民无知，不过为一身一家计；岂知扬州为国家重地、南北咽喉，天下事需大半仰给，如当事者之虑扬州坏而天下皆去者哉！故虽有自杀妻子、自焚庐舍、背城一战之谋，而皆阻于当事者不得用。未几，而大师相果出师矣。大师相出师，其名甚正、其义甚大、其权甚尊，自请王命以讨逆贼；令行禁止，谁敢不从！则驾驭将帅，非拘拘示仁、专主调停为说已也。大师相车驾未临之先，高帅自知理屈，虑遭谴责，尚然敛戢士卒，驱斥妇女葬埋尸骸；此可执途人而问之也。大师相下车，全用恩而不用威，彼遂轻视师相，因而小视朝廷。以为朝廷之疆土，非彼不能守；师相之功名，非彼不能建。故反放诞狂悖，有挟而求，无所不至；无惑乎士民不怪高帅之凶淫残暴，而怪师相恩滥而威衰也。初，高帅临城，城中士民望见惨酷，且怒且泣，战气百倍，争欲决一死战；高帅亦引却数里，散处东关外河黄金坝钞关、外河南彭家园、南门外骡子行班竹园、西门外平山塘、大明寺一带，昼虽绕城而走，夜尚未敢环城而居。及大师相至，又复安营九龙桥、扬子口，以涂饰耳目。及大师相许以关庙暂往，而四门顷刻皆满；杀掠驱逐，益无忌惮。前此尚惮火炮；兹遵约束，未敢轻放。高帅不能得志于扬州，反借大师相为护身之符也。且高帅此来，勤王耶？剿寇耶？守江耶？守河耶？抑专守扬州耶？圣驾在南京，扬州无寇，何必深虑？若曰守江，未有不守河而能守江者。若曰守河，则距河甚远。若曰专争扬州，使高帅果有大勋，戮力王室，克复神京，生擒逆首，众议佥同，亦何惜一块土以封之，使食其租税。今反畏贼如虎，杀天子之义民，无功有罪。前者伯爵宠庸，窃谓过矣。扬州者，太祖高皇帝之扬州也；高帅目无国法，敢胁吾力而求之，大师相何不以大义正色晓谕？而乃劝之不去、犒之不去；今日如此，异日可知。一得扬州，乐而忘返。万一大师相令之北伐，不受节制，逍遥河上，如向日徐州渡河故智，高帅诳大师相以虐扬民，扬民不足惜；但使言者谓大师相为当今第一人，信高帅以误朝廷，而十余年之高名败于一旦，岂不痛哉！况咫尺京师，盈盈带水，一帆可渡；彼必顾恋此土，有伺便之几心，尚有不可问、不忍言者。在昔晋文有功王室，「春秋」尚议其用阳樊之师；故愚生谓今日之事，朝廷业已报许，大师相犹当拜疏换回。不然，设有人焉，问。「沦陷之土地，吴将军之恢复不难；完固之封疆，大师相之割弃何易」？则何以解也？圣旨初分四镇，不过凤、泗等处，未及扬州也。大师相悬牌云：「同黄抚往拜；往拜而不行，则曲已在彼，本部另有法以处之矣」。犹赫赫在人耳目间也。令出行拂，煌煌天语、昭昭明示，岂欺我哉！中兴根本，不可久失人心、过亏名望。伏愿大师相恩威并济、权术兼行，，亟宜痛哭誓师，率各镇渡河以匡复帝室。既可行太师相之志，又可保全高帅之身名。在扬州之地，扬州之民自然守之，断不敢以负朝廷者负大师相，则大师相无内顾之忧。倘高帅执迷不悟，不得扬州不止；扬民至愚至顽，有死则俱死耳，安忍与仇并活也！惟大师相裁夺而审处之。幸甚！幸甚』！

　　史可法「报兵民两便疏」，言「镇臣高杰之兵奉旨驻扬，而扬人坚不肯纳。盖从前既有仇隙，向后不无堤防；虽有严令驱之，不能动也。臣前急于渡江，原欲了当此事，即当讨贼西行；不意兵民扞格，竟不能解。扬人惟利兵去，各兵惟愿驻扬；而好事者遂造不根之言。如镇臣黄得功到仪真，本为安插家眷；而绐之者曰：「此乃与尔兵为难者」。于是高兵移扎于野以待之。及臣至，则又绐之曰：「此来非真心为尔」。致兵疑臣、将疑臣，即镇臣杰亦似疑臣。臣惟处之以坦、待之以诚，数日之间，镇臣杰似亦谅臣心事矣。昨日臣面议将兵尽驻城外，止镇臣家眷入城，携二、三百人自护；以为可以行矣。而城内之人，终不允臣。正踌躇无计，适有移驻瓜洲之说者。瓜洲距扬只四十里，即江都县所辖也。驻瓜洲犹之驻扬州，且有城有水可以自卫；而资给日用，较之扬州更便。惟时为镇臣刘泽清标下官兵所驻，必刘兵移往淮上，而后高兵可来。臣商之镇臣，镇臣遂诺。盖深感皇上恩遇之厚，不欲以家口之故，致成兵民水火之形，耽误练兵剿贼之事也。镇臣用意如此，臣甚重之。因与镇臣约，将镇标各兵除副将李成栋一旅现驻六合（六合，固镇臣黄得功之汛地也），目前暂驻，随当移驻盱、泗；计随镇臣驻瓜洲者，不过十分之六、七耳。安顿既妥，旋即选锐北发，其留以守护家眷者又不过十营中之一营耳。此镇臣勇于图贼、忠于为国之念，臣不敢不从。镇臣在瓜、臣在扬，调停于兵民之间，渐为释其猜嫌，同归于好；未必扬城之不可居也。臣谨驰奏，仰慰圣怀」。

　　督辅部将刘肇基、陈可立、张应梦、于永绶驻京口，浙江入卫都司黄之奎亦部水陆兵三、四千戍其地。之奎御军严，四将兵恣，横忍伤民，浙兵缚而投之江；遂有隙。已而守备李大开（一作大刀）统浙兵杀（一作斫）镇兵马，镇兵遂与相击，大开中矢死。乱兵大焚掠，死者四百人，民财罄尽。祁彪佳疾至，而永绶等遁去。奏闻，命四将赴可法军前听核；可法不能罪也。彪佳行视被难家，赒恤备至；民大悦。

　　于永绶等领马兵驻镇江，黄之奎领步兵至。又京口营兵、各路零卒，分扎西门外、校场等处。类聚繁杂，邪心易生；市铺交易，争较铢锱，各忌嫌忿。复因马兵贱值攫小儿瓜，相持不让。马兵伤小儿颊；步兵不平，攒殴之，捆而掷之江。马兵呼党致斗，浙将李大刀呵之不止，抽矢射中数人；马兵谓浙营兵将皆欺己，群起攻杀大刀。时浙兵有窜隐民家者，借端挟索，乘势放火，恣行淫掠，口称「四镇以抢杀封侯伯，吾辈何惮不为哉」？居民大受其害。微抚军，几至大乱。而史督辅即调马军安插仪真。帝闻之，以永绶等驭兵无律，命速处首衅；道臣为地方受过，仅议薄谴。其后兵部调集，悉听本处抚臣节制；着为令。

　　熊汝霖疏言：『臣自丹阳来，知浙兵为边兵所击，火民居十余里。边帅有言：「四将以杀掠获封爵，我何惮不为」？臣意四镇必毅然北征，一雪此耻，今恋恋淮、扬何也？况一镇之饷多至六十万，势必不能供。即仿古藩镇法，亦当在大河以北，开屯设府。曾奥窔之内，而遽以藩篱视之』！

　　命缮写「钦定逆案」进览。

　　大清兵入德州，济王师钦走死，谢陛、卢世■〈榷，氵代木〉降；马元騄南奔。

　　福王升杨文骢兵部员外郎。

　　初十日（丙寅）

　　起钱谦益礼部尚书，协理詹事府事。

　　谦益，字受之，号牧斋，常熟人；万历三十八年进士，官詹事兼礼部侍郎。

　　谦益自以初主立潞王议，惧不敢出，浼李沾疏荐。御史陈良弼言：『陛下以亲以贤，当正大统。钱谦益邪议挡正，时沾与臣相对诧异。今沾忽以谦益与黄道周、黄景昉同荐，臣忧奸人钻刺进身，心不可测；不惜一死争之』。

　　谦益之起也，以妾柳如是自随，冠插雉羽、戎装，如昭君出塞状；骑入国门，都人咸笑之。又命如是为阮大铖奉酒，阮赠如是珠冠一，价值千金；谦益命柳谢，且移席近阮：无耻极矣。

　　「牧斋遗事」云：谦益应召，柳姬从之。道出丹阳，同车携手；或令柳策蹇驴，而已随其后。私语柳曰：『此一幅昭君出塞图也』。邑中遂传钱令柳扮昭君装，煌炫道路。吁！众口可畏也！

　　命给宁南侯左良玉旗牌十二面。

