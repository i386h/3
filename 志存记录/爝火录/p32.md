<!-- { "loadSidebar": true } -->
　　苏州乡绅王心一等讨项煜揭曰：『为声明乱贼之罪，以听朝廷大法，以彰乡邦公议事：盖闻古人有言：「主辱臣死」；未有天子殉社稷，而臣下可以幸生者也。忠义之于叛逆，判若天渊；未有北面事贼，授意纵归，而可以托言起义，腼颜就列者也。项煜从逆之实，昭然在人耳目。魏学濂家人亲见其屈膝称臣，吴尔埙家人确言其已躐伪职，武进士王三锡、京商周云章则凿凿指其所授之官阶：是皆生人活口，现在可质。然心一等正不必据此以声其罪也，但问煜事先帝为何官，四品京堂（一作宫詹）；不可谓非大僚，且讲臣也。讲臣受上殊礼，亚于辅臣；乘舆出入，必为扈从。今先帝何在，而煜不思从死，蒙面偷生，其肉不足食矣。况贼陷京城，闭门大索，自殉节诸君子而外，凡系职官，非被拷掠，即污伪命，无一人得脱者。煜独何术，逍遥归里。且自燕涉淮间关三千里，奚无讥诃秦长脚者耶？其为贼间谍，不问可知。及阅其刻檄，更自和盘托出矣。闯贼逆恶滔天，仇不共戴；而煜沾沾评其才器，诩以衣冠。一则曰斗筲，是拟贼于从政之列也；一则曰管蒯，是望贼以代匮而祝，凡百君子之无弃也：此何心欤？若「沐猴」一语，尤可痛愤！煜以贼比项羽，其视先帝为何如主乎？苟非闯贼纵煜使归，俾其延誉江南，何以曲加粉饰，代为宽假若此也？且煜自叙原官，冠以皇明；独不思普天率土，本无两大，何故于官衔之上忽加国号？煜之胸中，居然有二姓矣。至云「紫色蛙声而称为闰位」，是直欲剖天朝之正统，与乱贼以分峙也。悖逆不道，莫大乎是！且煜若不昧心从贼，何以知其腹心左右皆潦倒之人？何以虑其弩末萧墙作恐惧之语？充其意，不过极言贼之易与，以缓我兴朝除凶雪耻之图，以遂彼逆贼豕突狼奔之毒。而其受贼心膂之托与助贼向导之谋，不觉逗漏言下；殆天夺其魄，而使之自为发露也。且竟阅终篇，无一痛艾幸生之语，而止以「身出网罗」四字轻轻点过；若以为主自当殉难、臣自当苟免者。言至于此，凡有血气，誓不与煜俱生矣。昔唐肃宗还京，以六等定从伪之罪，或弃市、或赐自尽、或杖、或流。然崔器、李諲且谓准律皆当处死。宋李纲以十事陈高宗，其一曰议伪命。谓「国家更大变，鲜有使节死义之事；而授伪官者，不可胜数。宜仿唐之六等定罪，以励士风。夫玄宗西奔，徽、钦北狩，皆以播越蒙尘，绝不知国君死社稷之义也。而当时贤臣，犹且申国家之法，严乱贼之防，凛凛不少假借如此。况乎先帝守国甚正、就义甚烈，而讲读侍从之臣者坐视天崩地坼，隐忍苟活，罪已不容诛矣。矧其委身事仇，确然有据乎！倘煜诡托蒋沇之绝食称病，则龙髯既泣无行在之可奔；倘煜假言樊系之忍耻撰文；则默息尚存欠仰药之一死。宋司马光有云：「为人臣者，策名委质，有死无贰。若承平之日迎合取容，祸乱既作偷生苟免，至乃媚贼称臣，为之陈力，此犬马之不如。倘各全其首领，是谄谀之臣无往而不得计也」。至哉斯言，足为煜之铁案矣。然心一等仰禀皇上临御之始，不敢递上章奏，辄渎宸听。惟是在乡言乡，有不容不申明大义者。吴郡素称礼义之邦，今乃从贼累累。自煜而外，若钱位坤等，不止一人；皆里人在北亲知灼见者，心窃痛耻之。然未有枭獍公行、魑魅昼见，如煜者也。盖煜向为逆珰假子、逆辅弄儿，谕其罪状，擢发难数。徒以换面翻身，若猱升木；占风望气，如猱转丸。既幸逋诛于先朝，复思赊死于今日。厥心叵测，为祸无穷！心一等泣血呼天，擗膺誓日；登朝者无颜与并列班行，在野者何忍与共居里闬。存此公议，以俟斧钺之威；凡我同仇，毋后鹰鹯之击。有此具揭，须至揭者』。

　　苏州诸生袁良弼、叶襄、姚宗昌、丘民瞻等，公讨伪太常寺丞项煜验马寺卿宋学显、国子监助教钱位坤、□安县令汤有庆檄曰：『逆贼冯陵，肆犯畿阙；钟簴失守，庙社震惊：致先帝饮恨鼎湖，母后痛心椒殿。凡为臣子，莫不切齿裂眦，欲剸刃贼腹，斩灭之无遗种；何有蒙面丧心、反颜负国、身受伪命、逆状显然，如詹事项煜、通政宋学显、大理钱位坤、礼部汤有庆者。彼其险猾成性，正士素疾之若仇；狙狯下材，乡党原耻与为伍（一作类）。但值天崩地坼之日，孰无啮臂纳肝之思！况生兹礼义之乡，颇闻忠孝之论。尚或冀其良心未死、夜气犹存，或有一人捐躯，稍洗三吴奇辱；今乃甘心降贼，连类事仇，曾无掷器痛哭之情，并乏引首待刃之事。视列祖基业三百载，不啻等之易棋；以先帝忧勤十七年，竟乃轻同浮梗。绅佩望尘于马首，衣冠罗拜于贼曹；频投劝进之笺，屡献窥南之策（煜等上章劝贼僭位且献寇江南之策）。榜署邸门，大书伪秩（煜等俱用红笺署寓门，书新授某官）；招摇衢路，并辔扬鞭（一作镳。煜等连镳并行，红笺拜客，扬扬自鸣得意）。衔书吏政之堂，名污选人之次（伪吏政府每选俱有榜出，煜等名次高列，通国共见）。此行路所见闻（一作共见），为犬豕其弗若者也。若云事涉罕证，则从北来者自士商以至隶仆，何以传无异辞？即水部申遵渚济芳同陷贼中，而言者皆述其不受伪命，拷掠百端；从未有讹传及之者。可见直道在人，不容泯灭矣。初，逆贼魏学濂家人自北逃归，暂止西郊，凿凿言诸贼从逆状，即应声罪公讨；然弼等犹谓乱臣贼子之名，岂可轻以加人。迨迟迟浃月，而南还者接踵，不但口诛无异，抑且笔记昭然；恨不生致此贼，共啖其肉。今当圣主中兴之会，正属剧贼殄亡之秋。乃复望风占风，冀宽天讨；伺隙抵间，阴探国情。虽目前窜归，止煜一身；而联袂并进，徒党日众。岂惟腥臊之族秽乱兴邦，抑令反侧之徒实繁羽翼。若不悬首藁街以正厥辜，必且衅起萧墙而受其祸。嗟乎！秦桧来自虏中，终乱建炎之政；王伦窜身归宋，卒成和议之非。唐安、史乱后，设六等定从逆之罪；张均、张■〈土自〉以张说旧恩，肃宗为数请，尚或殛、或流，不少宽假。旧在典章，乌容错贷！弼等辨奸有识，尝怀请剑之心；杀贼无能，徒抱枕戈之志。诛殛之典，自待新纶；击搏之任，用告同党。铸形禹鼎，使魑魅罔所潜踪；悬鉴秦台，庶妖氛无俾易种。有此具檄，须至檄者』。

　　项水心初至，进徐氏华居，畜鹅群于池。一日，凭栏闲玩，见其游泳自得，顾其子某曰：『畅哉！鹅群如人之初居华屋也』。子素性騃戆，矢口答曰：『末后一刀，亦是渠受用』。闻者传为笑谈。先是，盖屋时匠人恨其苛刻，祝曰：『与国同休』！似祝而实诅之也。鼎革时，乡人付之一炬（「坚瓠集」）。

　　时敏为里中儿焚掠，祸延族党；敏归，公然张盖，讼之有司。自称本科，傲睨闾里。后至南都理「逆案」，携家远避。

　　乱稍定，常熟焚时氏者主名出，祁抚彪佳斩三人，悬首藁街焉（钱陆灿）。

　　常熟阖邑士民讨叛公檄曰：『大海横波，神州鼎沸；黄巾挺祸，敢犯乘舆。夫事君则致其身、食禄不避其难，结缨者骈肩、衔须者踵武；并已血染贼兵、尸横象阙。讵有身跻青琐、位列六卿、世受国恩、名忝甲榜，婉变于贼廷、乞生于虎口，如工部尚书陈必谦、兵部（一作科）给事中时敏、工部郎外赵士锦、刑部主事归起先者也！必谦矫托清流，巧干时誉。阳和布而鸠目不移，强附迹于东林；虎文去而羊质尽露，遂呈身于奸相。身非柳下之仁人，弟有东陵之盗道。莠言自口，非闺门而不谈；僻行在躬，罔（□）奸而不庇。田连阡陌，欺暮夜之四知；衽席不分，浑雌雄而双御。贼至而坚卧，不知城陷；而潜身希免，乞食图生、献金赎命。有腼面目，门客幸其来归；绝无心肝，子弟庆其不死。敏鬼蜮为心，狐狸成性；分桃卖宠，通室宣淫。挟马安之功，所以狼狈于嘉禾；有龙阳之姿，所以臭味于阳羡。喋喋巧言，欺君而受朱提文绮之赐；婺婺不善，养盗而为椎埋凿壁之奸。流矢及于黄屋，握兵符而不知；冲车舞于金城，望贼锋而先遁。进金镪以求全，受铜符之伪署。士锦，文毅之孙，祖乃力摧权相；翰林之弟，兄则手击逆枢。未染家风，夙怀奸志；乃人伦之虺蝎，实名教之豺狼。杀广文以营巢，祝氏之孑遗将尽；贿司空而肆螫，海虞之善类几空。兄弟济恶（兄士璜），幸逃赤族之诛；桑梓不容，既罹焚如之酷。宛转于三木之中，拜舞于靴鼻之下。闻之不觉泚颡，言者故应汗颜。起先，乳臭小儿，本乏义方之训；么么末品，滥叨科第之荣。秋官何有诘奸，墨绶已闻事贼。名传叛籍，委君难于漠然；身系贼班，弃亲丧而不顾。此四人者，险踰秦桧、罪甚丁零；死非弘演之事君，生岂伍员之报父？罔挽日之勋身，负惭于犬马；乏全家之智族，宜畀之鲸鲵。非赵括之亲，不合宥其所生；异怀光之子，岂应免其继嗣！矧兹虞土，忠孝多贤，名流辈出。岂可使矗矗乌日之岭，漫以腥膻；滔滔尚湖，蒙兹垢秽？虽断腰截领，中兴必（□）有明；而食肉寝皮，乡里独无公殛！况鼠窜难寻，蝇营多巧；一坏已负于朝廷，三窟将玷于新政。普天率土，何地可容逆贼之踪；义士忠臣，谁人甘作奸邪之党。举朝宜魑魅是投，吾党请鹰鹯是击』！

