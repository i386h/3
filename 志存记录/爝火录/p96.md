<!-- { "loadSidebar": true } -->
　　唐王筑坛西郊，行推毂礼。郑鸿逵出城，马蹶仆地；及王誓师，方授钺，大风起，坛前烛尽灭。

　　王驾出洪山桥，饯郑鸿逵、郑彩；躬擐甲冑，登坛授钺。鸿逵率诸将士跪听号令，叩头毕，遂按部伍、建旌旗、鸣金鼓，扬兵就道；执钺官在先锋前行。王乃解甲冑，御翼善冠、衮龙袍回驾。是日方授钺，而大风雨猝至。吹台上所悬匾堕中钺柄，折为二；太祖神牌亦倒：三军失色。而先锋启行，复有堕马之兆。

　　十九日（丁卯）

　　曾后既立，当谒宗庙。按「会典」，皇后将谒宗庙，致斋三日；斋满，皇帝先遣官用牡牢行事，告以皇后将祇见之意。王因遣平卤侯郑芝龙恭诣太庙、宗庙行礼。

　　授黎遂球兵部职方司主事（遂球，字美周，番禺人；天启丁卯举人。崇祯初，宗伯陈子壮荐于朝，不果用；及闻燕京陷，捐家产铸红夷大炮三百位，将趋南京。闻长江不守，乃归）。

　　二十日（戊辰）

　　皇后曾氏庙见。

　　特授镇江诸生钱邦芑御史。帝特重风节，喜文士（一作字）；收罗名士，欲破格用人，邦芑上书得当帝意，即实授御史；而入关言事者纷纷辄以口舌得官，近于滥矣。

　　赠邵捷春兵部左侍郎，予祭葬。时捷春长子明俊上疏鸣情，特加赠恤。明俊因助饷银三千两，王锡以金匾曰「义冠闽臣」，拜官武选郎。谕吏部曰：『公道，天地之元气，无时不流注于两间；惟在朝廷则治、在草野则乱。好恶合则安，是非分则危。朕览邵捷春抚蜀群情号呼事节，为之怆然！虽近来饰说纷纷，究竟真假难昧。奏内捐助三千并求雪父冤，虽孝子之用心，岂古今之通义！邵捷春若情真罪当，则虽百万赤金，岂可翻案一字！若实蒙冤，则朕为天地神人之主，前后百世之公道亦朕分所归；况近事乎、况明臣乎』！

　　四川巡抚耿廷箓未赴而沙定洲作乱，蜀地亦尽失；遂止不行。

　　三十日（戊寅）

　　唐王加杨廷麟兵部尚书兼东阁大学士，赐剑便宜行事。以刘同升抚南、赣；从杨廷麟请也。

　　帝擢同升少詹事、兵部侍郎，总理江西；同升以守制，不受官。

　　敕谕内阁：『陈燕翼既改翰苑，朕躬监国、登极数月，政令全无纪载，后世何征！即着燕翼专理中兴史职，同协理史事刘以修轮直和衷堂，与闻机务，以便编摩；即日传行入直』。

　　以太常卿曹学佺署翰林院事国史总裁，专设兰台馆以处之。

　　吴春枝纠劾不职邵武通判陈王谟、古田知县吴士耀、知府王国冕；奉旨：『各官赃私可恨，皆纱帽下虎狼也。若不严惩，民生何赖！都革了职。该抚速解来京究问，追赃充饷』。

　　河南兵备副使邵起遣官入贺，敕命起提督豫、楚、直、陕、晋、齐六省军务兼理粮饷，便宜行事。以御史汤芬为兴泉分守道。

　　十二月己卯朔

　　鲁王劳军江上，驻跸西兴第（？）；筑坛拜方国安为大将军，命诸军皆受节制。马士英、阮大铖窜入方营欲朝见，王不许。下群臣议，多言士英当诛；熊士霖曰：『此非杀士英时也；正欲令其自赎耳』。兵部主事某曰『非不当杀，但不能杀耳。然「春秋」之义，孔子亦岂能杀陈恒；固不可言不当杀也』。

　　初三日（辛巳）

　　唐王以林嵋为给事中（嵋，字小眉，莆田人，进士；官吴江知县）。

　　黄道周令故同知高飞声摄抚州事（飞声，字克正，长乐人；崇祯六年举人）。

　　广信巡抚周定仍督副总兵姜天衢与王得仁战于连湖，大捷。

　　南昌魏先达起兵安贵、东乡之间，与大清兵战败，被执；死之。

　　鲁王回越城，以谢三宾为礼部尚书。

　　永宁王寓书于曾亨应，亨应募兵数百与相犄角。

　　何腾蛟锐意东下，拜表出师。

　　初八日（丙戌）

　　大清总镇侦知白党在泖西，发兵袭之；白党遁去。清兵至盛泽镇纵肆淫掠；总镇闻之，枭示十数人，令搜各舡所掠妇女还之本家。兵士畏法，遂以所掠妇女沉之湖中。

　　唐王授吴闻礼为□科给事中（闻礼，字去非，休宁人；崇祯十六年进士。徽州陷，闻礼奉父奔福建；母程氏不欲远行，留其兄事之）。

　　二郑既出关，托候饷不行；鸿逵驻仙阳镇，虑为上书言事者，严禁仙霞关不听四方儒人入。

　　上高举人曹志明等兵起，陈泰来与相结；攻取上高、新昌、宁州，杀戴国士妻子（初，新昌破，国士出降；泰来恶之。至是，杀其妻子；遂取万载）。

　　泰来捐赀募众，遣所部李凌虹提兵复万载，杀大清所置县令杜章卿；乃呼其子正仪、正俨易姓名遁他所，而自率兵东下。

　　刘同升卒于赣州。同升已得羸疾，日与士大夫讲忠孝大节，闻者咸奋。至是，呕血数升卒。

　　十六日（甲午）

　　王发福州。

　　王戎服登舟，百官鳞集，号令严明；泊芋江之渚五日，乃发。

　　过大田驿，命诸臣赓诗；改驿名「迎恩」。

　　南平县民张安礼、林中柱、张孝直数百里躬进米豆、酒浆远迎，王嘉纳之，命御营兵部分赐诸将；且给与序班、冠带，赐号「忠良处士」，各赐银牌一面以旌义举。古田县一都水口驿民有输助者，亦以银牌赏之。

　　命周■〈火鼎〉新賷亲征诏四通，往温、台、宁、赣四处开读；并賷手敕与辅臣黄鸣俊曰：『自卿出关，朕切盼出关之信。乃闻今日尚滞福宁，殊可异也！况卿不由衢而从温，廷议不然；倚卿甚重，何逗留如此！朕今亲征行矣，朕若至建宁，卿必至衢州；朕若出关，卿必至江上。不然，公议无私，甚可畏也！亲征诏及谕鲁王书并示于卿，其善宣朕意焉。余与周■〈火鼎〉新议之！特谕』。

　　鲁王总兵唐彪与大清兵战于瓶窑，杀伤相当。

　　二十六日（甲辰）

　　唐王驻建宁。

　　驾过延平不戒，陷马足。帝怒，缚南平知县沈士英，将斩之；锦衣都督郑延化力救得免。遂驻跸建宁。

　　命黄大鹏与郑为虹共守仙霞关。

　　庐陵诸生王道行（字为公）、习文鼎（字象耳）与马尊生、王宠同起义兵，败；道行手刃妻妾自刎死，文鼎战死，尊生赴王宠营中筹兵。大清兵夜捣之，执至吉安，慷慨请死；啖以荣利，不顾。乃杀之。王，吉水人。初从刘同升起兵，以所部不戢，去；往来临、吉、抚、赣间。至是，亦为大清兵所获，宠即诡降；夜半起，尽杀同伴。既载其旗帜以行；过新淦、峡江，令见其旗帜以为本兵也，出迎江浒。宠遽起，擒杀。连破二县，遂逸去。

　　敕江西辅臣杨廷麟、督臣万元吉、阁臣曾之遴、陈泰来速备兵迎驾。

　　手敕辅臣苏观生曰：『朕以卿与楚督何腾蛟为左右两臂，卿与腾蛟必无一毫矛盾；百事一德一心，以释朕虑，以佐中兴。两美必合，预防宵小交构；戒之、记之』！

　　敕谕楚督何腾蛟曰：『国运中微，朕勉继统；云龙风虎，舍卿其谁！今朕亲征，暂驻建水。先遣辅臣苏观生瞻奉山陵，宣安兵将；与卿同心，先复江省、继靖南京。并抚镇刘承胤，复江省者封世伯、复南京者封世公、复北京者封真王，具如明诏；卿其勉之』！又谕云：『楚、粤、云、贵近有异闻，卿可以挽「天无二日」之义以全朕骨肉之情，尤所殷望』！

　　罚故粮道夏尚絅万金以充兵饷；复命御史陆清源核其素行，不得一毫含隐，以广惩贪劝廉之风。先是，尚絅贪声载道，吏部主事王兆熊以为言；而尚絅有燃灰之意，故乐助。

　　命兵部多给奖功、释罪榜文，星驰军前宣布。

　　唐王不许马士英入关，士英前后七疏自理。有李蘧者，士英私人，与王有旧；密疏言士英有治兵才，与阮大铖皆宜在使过之列。郑芝龙、方国安又合疏荐，王特允之；诏马士英充为事官，军前青袍视事，候恢复后复官。

　　黄道周进至婺源，遇大清兵战败，被执至江宁。

　　道周驻广信，无兵、无饷，徒以忠义激发人心；旬日之间，有众数万。亲书告身奖语，得之者荣于诰敕；以是为功赏焉。然所集皆未练之兵，不能应敌。而衢府与道周议论不合，忌其屯兵境上；遂密疏其短于朝。道周初未之知也，既而请兵不至、请饷不给，始知其由；乃与赵士超议曰：『朝廷遣郑兵出关七月于兹矣，未见与敌一矢相加遗；敌势愈猖，不几笑朝廷无人耶！我辈为天下倚重，必先声一举天下倡』。遂决意长驱，将入婺源。婺源令，道周门人也；驰书诱道周，许为内应。道周信之，遂深入谷中；至明当里，猝遇北兵，道周亲冒矢石，兵尽矢穷，遂为徽州守将张天禄所擒。以道周忠烈，不忍加害；且知洪承畴素性得一忠义人胜于得数十州郡也，遂与监纪职方赵士超、通判毛玉洁（字玄水）、中书蔡春溶（字时）、赖继谨（字叔儒）四人并械送金陵。初，道周被执，欲自经；士超曰：『南京不远，死当魂傍孝陵』。乃止。蔡夫人闻道周被执，贻书以「忠臣有国、无家，勿内顾」为嘱。

　　「座右编」云：公门生是张天禄标下许弁，非婺源令也。

　　宗室朱沼生，失其名。南都失守，即投缳；为同舍生所持，不得死。南昌破，携妻子隐吴镇之丁家山；至是，赋绝命诗，痛哭自缢。

　　广东布政司使汤来贺运饷十万由海道至，唐王擢为户部右侍郎。御史艾南英言解饷微劳，不当遽膺显擢；且言来贺奸党周锺自贼中逃回，曾匿来贺扬州署中。

　　按南英与锺旧有文字隙，而以来贺罪案入；非公论也。

　　答吏部主事郑赓唐敕曰：『朕独居不御酒肉，力行已久，岂为难事。若王言屡易，时势使然；朕岂得已哉！至求治过速，止为心切觐陵。尔言言药石，远识深心；朕心嘉悦』！

　　谕辅臣曰：『朕为天下臣民之主，未能拯救苍生，心实恻然；况可令官兵肆虐，小民受害乎！闻沿途关兵抢掠终日，所议招抚是为何用！还着该督、抚各官严申约束，毋得任其骄纵害民』！

　　御史朱盛浓疏请实行训练兵卒；王曰：『兵宜练，必练心、练胆、练力、练气、练忠义方成劲旅，不可徒练放炮、吶喊如儿戏故态；着申饬行』！

　　谕兵部试司务蒋平阶曰：『览尔奏，多发人所未发；如一官五月而更易数人、一人数日而更三命；百里而督、抚并设，巡方而中使俱差：皆害政之大者。至谓疑人复留用，募兵不问饷；有听言之名而未收其用，去铺张而存实意，相天下机而务特重：皆切要语，朕所嘉尚焉』！

　　鲁王赐徐石麟谥「忠襄」。

　　靖江王亨嘉势窘，乃释瞿式耜。式耜与中军官焦琏召陈邦傅，共执亨嘉；丁魁楚以捷闻。

