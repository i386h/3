<!-- { "loadSidebar": true } -->
　　嘉定士民起兵，推侯峒曾为主；偕里人黄淳耀、张锡眉、龚用圆、马元调、唐全昌、夏云蛟等誓死固守（锡眉，字介兹，崇祯三年举人。用圆，字智渊，天启元年举人；官秀水教谕。元调、全昌、云蛟，并诸生）。

　　峒曾子玄演，字几道；玄洁，字云居：俱诸生。从父起义，杀大清所置县令，捐数千金犒军。北帅李成栋自吴淞至，以数十骑追城下挑战；玄演帅壮士追逐，尽歼其骑。

　　三原焦之雅与布衣郭雄丽起兵于耀州张果岩，大清兵御之于富平、泾阳、合阳诸县境，屡为所败。既围庆阳，大清援兵大至，雄丽被箭死；之雅被执，怜其孝，置弗问（之雅，字大夏。父原溥，骂贼支解；李自成下令：有收视者族之。雅持刀行哭于市曰：『若不许我收父尸，我则自刭』。自成许之。雄丽，字君镇；泾阳人）。

　　华亭沈犹龙偕里人李待问、章简等募兵壮数千人守城，与吴志葵、黄蜚相犄角（待问，字存我，崇祯末进士；官中书舍人。简，字坤能，举人；官罗源知县）。

　　先是，松江有指挥常某集义，杀大清安抚吴□坦、顾大猷，而遍括郡人金钱助饷。郡人苦之，乃敦请犹龙为主。

　　太仓奸人素衔张采者，群击杀之；复用大锥乱刺之。已而苏，避之邻邑；又三年卒。

　　太仓之俗，豪奴皆充衙役，表里横行。每州守至，受先率诸乡绅告以严束衙役，为若辈所积恨。鼎革时，诸人擒入教场，毒殴而毙；人散去，一僧负之入庵，卧于韦驮之前。多方救之，得苏；久之，得遁去。受先平日最恶佛，而救其命者乃一僧也，岂不异哉！先是，娄东有降箕者忽书云：『后日贤绅被难，须着城隍神救护』。至被殴时，见有朱衣者以一网覆身，故得复苏（「坚瓠集」）。

　　大清除江阴县令方亨到任，莫士英大失所望；见亨，遂昌言『剃发之令，民心皇皇。俟参谒上台回署，一决可否』。

　　大清提督金声桓命吴亮遗书江西巡抚旷昭，说之降。昭不从，答书曰：『昊天不吊，先皇帝身殉社稷，乃臣子杀身成仁之秋。而孤臣尚仗旄拥纛、开府岩疆，诚以本朝中兴有地、南京中兴有主，庶得藉以雪犬马之心而图桑榆之效；岂知人谋不臧，补报无术！不思先皇帝之恩，而汲汲报其私恩；不思先皇帝之仇，而汲汲报其私仇。贤奸杂处，功罪不明，使江上四镇逍遥于西北、荆楚大帅结怨于东南，自相攻击。故贵国得无亡矢遗镞之费，遂越长江天堑之险，中国尚可谓有人乎！夫吴将军之乞师贵国也，本效包胥之哭，使贵国能成复楚之功；故荷戈执殳，为王前驱，转战数千里、杀贼数十万，天下称为奇男子。今大仇未复、宗庙再倾，逆闯构鹬蚌之势，而贵国享渔人之利；岂吴将军之用心哉！岂天下之所望于吴将军哉！故为贵国计与吴将军之为本国计，莫若穷追贼党，以正厥辜；若亡命四逸，则当传檄天下，构捕其首。然后择先皇帝之诸子或宗室之亲而贤者立之，以为中兴主；再简二、三元老以辅翼之。其旧将拥兵宿内地、坐视国亡不能挽救，且恣行掳掠为民患者，杀无赦；别选才望儒将以莅之。如是，则中国免汤火之患、奠衽席之安，皆贵国之赐也。如是而厚玉帛、通婚姻，世讲盟好、永绝战争，书之史册，岂不贻万世之美名！命吴将军亦得藉以不朽哉！贵国兴灭继绝，在斯一举。昭束身待命，是其本事。不然者，惟有率江右文武百姓背城借一，以死报国耳』！

　　金声桓，字虎夫；辽东卫人。初，大清兵破辽东，金家被掳，独声桓逃走入关。身才表表，性沉猜，善持两端，见人默无一语。以军功，累官总兵都督同知，隶左良玉后军。大清兵从英王追闯贼至九江，左梦庚率所部降，王旋师携诸将俱北；独声桓请于王，愿收江西自效。王乃命声桓为江西提督，与闯部降将王体忠合营屯浔阳江，规进取。吴亮，其所署九江知府也。

　　旷昭，字白于，遂宁人；万历中进士。

　　朱大典还金华，据城固守。

　　刘宗周与于颖书曰：『监国举动全无足恃，劾士英疏朝上即宜夕下，何至三日尚无进止！明府不必候旨，再疏、三疏申大义于天下而已』。

　　闽广总督刘若金欲驻福宁州以抽洋税，州中士民及铺户恐致骚扰，粘帖拒之；遂激变，罢市。

　　潞王从巡抚张秉贞及陈洪范等谋迎款大清；及大清兵压境，王奉母妃率众开门降于大清。

　　贝勒至杭，以书遗陈洪范招王。王度力不能抗，遂诣其营，请勿杀害百姓、士绅，贝勒许之；王遂奉太后，率巡抚张秉贞、左布政使莫彦华、督粮副使王敬锡、杭严道兵备副使吴简思、水利道副使钱志驺等迎降。贝勒按兵入城，市不易肆（潞王监国仅三日）。

　　潞王遣钱塘知县顾咸建犒师；既复命，即出城去。寻被执，死之。

　　咸建首悬城上，一蝇不集，颜色如生。

　　二十六日（丁丑）

　　唐王次建安，下令曰：『昔我太祖高皇帝扫荡群氛，统一区宇；成祖文皇帝燕都定鼎，威震华夷：仁涵义育，累洽重熙。何期数当阳九，天降鞠凶！昔年蓟北，独深蒙难之悲；此日江南，复有北辕之恨。孤惭凉德，雪耻未遑；念切同仇，请缨有志。今尔臣民连笺劝进至再、至三，谓寇迫杭州，人无固志；贼臣有屈膝之议，举国同蒙面之羞。孤览斯言，抚膺陨涕；痛统绪之几堕，怅天下之无君！孤不得已，俯顺舆情，允从监国。护于六月二十八日朝见臣民于建安，收拾余烬，恢复南都；张皇六师，迎还玉辂。萃王灵于涣散之后，出百姓于汤火之余』。

　　接此令旨，王亲笔挥洒。先述世系，后述时艰；痛天潢之惨裂，复怅王室之颠隮。洒洒千言，不能悉载。一称张鲵渊先生、一称吴梅谷先生，方诸刘、祖，比于温、陶。捧读者，无不呜咽流涕也（三余王氏）。

　　又谕郑鸿逵出示安民曰：『寡人布素，十年毫未烦扰。今除下程小饭该县官备办外，一切供亿并毡彩无益等事，俱各免行。当百姓剥骨见骸之日，寡人誓约以安天下。违旨者，治以不忠扰民之罪。随侍官校不过十人，敢擅取民间根薪粒米，实时察启讲究，定然捆打八十，割耳示众。寡人生平直性实心，字字真诚。尔各官一体遵行，无负寡人惓惓至意』！

　　翰林院学士黄道周进誓师文、监国祭告天地文、登极诏共四通，并缴赐银三两；王手敕答曰：『所进撰文，俱能写孤意中事；且典核有体，孤心嘉悦！留至日备用。孤今日夜焦劳新创诸事，方盼先生速至，便议战守并监国礼仪。至在途之费，上下所共需也；同舟分济，典非溢格，不准再辞。着即祗受，称孤轸恤之意』。

　　郑芝龙劝唐王监国，进笺；王手敕答曰：『汉、唐中兴，各有成资。今止一隅，势非昔比。况孤庸质，恐羞祖烈！惟是先生兄敬弟忠，勋猷夙着。前靖卤伯奉孤南来，实惟先生是奔是依；自孤勉允监国之后，专望先生兄弟。在朝，则孤之心胆也；在边，则孤之臂膊也。孤与先生等，才不愧太祖臣子。至于诸将，则均有安危之寄。一统告庙，功成封侯，孤必不负』！

　　二十七日（戊寅）

　　谕郑鸿逵曰：『昨据先生启请中标黄将官领兵三千（一作二千），各令把守仙霞关等；业已俞允，兼令发稿矣。孤发稿后，思念兵将跋涉之苦，孤目亲睹；今使兵将把关，必要先足其月粮，然后好责其成功。兹谕先生：各兵将一概应支粮饷及前遣粮资并先生捐资代给者通算欠数，俟孤到省陆续照补外，今将现在把关兵将二千名，即将浦城县现存正额每名先给与现月（六月）一月，并再预支闰六月一月，示孤轸念兵将至意。其额兵二千，传谕该将：一不许兵冒领、二不许纵兵淫酗、赌博等弊，抖擞精神，一意防守外，仰先生即将标大小将领年貌、籍贯、履历速造简明文册一本并历年各将照给支饷数目，各兵行坐每名支饷数目，并自今年正月起至六月各饷支过几月？通共领过银若干？现欠几月？每月欠银若干？通共欠饷若干？先生赔应若干？曾应挪补公家别项若干？某饷断宜急补、某宜稍缓补给？俱造简明文册一本；共册二本，一、二日即造进来。其发过犒银并支过该县两月饷银给发后，再行造册；一面具启、一面移部，以凭开销。孤以困顿余生，宫内生长，不谙军国大事；惟先生竭力辅孤，以全奉孤南来精忠大节』！

　　总兵方国安，浙人；左良玉标官也。左梦庚兵败，国安南奔，与朱大典有隙，围攻金华，杀掠颇惨。

　　海宁乱卒乘机乞饷，环署大噪。知县林垐罪为首者而如其请；以城孤不能存，引去（垐，字子野，福清人；崇祯十六年进士）。

　　海宁举人祝渊投缳死。杭州失，渊方葬母，趣工人速竣事；还家设祭，即投缳死。年三十有五。

　　海宁进士俞元亮、举人周宗彝与弟启琦，俱殉节死。

　　行人陆培闻潞王降，索酒饮，将自裁；其妻昼夜守，培乃遣妻他往，拒户自经。妻侄破壁救之苏，培大恨。赋绝命诗二章，上书其母，以绳授二仆曰：『我为烈士，若辈宜相成』。坐方床，从容自缢。死年二十六岁（培，字鲲庭；仁和人）。

　　太仓既下，诸生王湛与弟淳复举兵围城。兵败，淳赴水死、谌殁于阵。

　　二十九日（庚辰）

　　总兵南安伯郑芝龙进唐王冰纱十端，漳纱、葛纱、软纱、永春布各五端；启曰：『芝龙盥手跪诵唐王殿下赐谕，如丝如纶，感高厚之恩。惟是天步艰难，正望荡平之日。幸殿下神明，尤为中兴之主。芝龙前得胞弟鸿逵手信，慎重之过，恐武备未周，致有窥伺；故意从迂远之行。兹逢令旨谕示，芝龙即亟会抚按、司道及缙绅、孝廉、贡监、生员，无不欢欣鼓舞，共庆升平。人心如此，天意可知。祸乱之作，皇天所以开圣人也，其在斯乎！然先监国而后登极，此与芝龙之见暗合矣。又据差官邹泰传谕，欲居贡院。察贡院逼山腋，稍雨即患水；当以布政司为行宫。若布政司一时未便搬移，芝龙总兵衙门亦可驻跸；既与抚按各官议妥，不敢有烦睿虑。其谕旨赐龙胞弟芝豹者，因芝龙在省督舡、彼在安平练兵，相去六日路程，方差人賷去，未及取启回报，统维慈宥！芝龙一味拙直，苟有奏误，更望天涵；到底方信芝龙之无他也』。王手书答云：『自古英雄相遇，凡功业之巨细，正在相信之浅深。启内一切慎举动、择行在，识虑周详、任事坚决，孤更感激！另启所进衣着，孤即受用，以昭与卿一体之忠爱云尔』。

