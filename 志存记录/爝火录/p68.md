<!-- { "loadSidebar": true } -->
　　文秉曰：『太子一事，朝廷之上皆曰伪，草野之间皆曰非伪；在内诸臣皆曰伪，在外诸臣皆曰非伪。其伪与否，不可以臆断。独太子而果真也，其举止面目，必有与人异者；迨后羁旅北营、跋涉长途，亦必有不可磨灭处。而今概未有闻焉，则谓之伪也亦宜。然方拱干固讲官，张捷邀晤之时已明告之矣，使出片言左证，立释累囚而登之上卿；何以不置可否？而公疏又辞不肯列名；则彼执为非伪，未可尽谓无据也。或曰：移入大内者是真，百官会审者非真。或曰：是北朝之谍也，藉以摇惑人心，俾中朝自起争端，同室互斗，起乘其毙；此卞庄子之术也。又按，是年北都亦有称太子者，指谢升为征；曰：『谢升！难道卿不认得孤』？升厉声诃之。户部主事钱凤览众中面斥谢升不忠不孝，欺先帝而贼太子；已而凤览被害。未几，升疽发于颈，时向空中作乞命状曰：『钱先生，幸宽我』！宛转旬日而殂。于是，人皆谓北之太子真、南之太子伪；然究竟无确见也』。

　　「殉节录」云：凤览以太子事劾谢升，磔于市；尸直立不仆，后作厉鬼杀升。颁示王之明、童氏审词于中外，以释群疑。北来太子之狱，识者知其伪，而都下士民哗然是之。又以童氏下狱，督抚镇将交章争太子及童妃事。左良玉疏请全太子，不听。袁继咸疏言：『太子真，则望行良玉言；伪，则不妨从容审处，多召东宫旧臣辨识，以解中外之疑』。王亟出狱词，遍示中外；众论益籍，谓马士英等朋奸，导王绝灭伦理。

　　御史张兆熊奏：『王之明一案，谤议沸腾』。陈良弼奏：『愚民观听易惑，道路籍籍，皆以诸臣有意倾先帝之血胤』。有旨：『王之明好生护养，勿加刑招谤；速速将狱词宣布』。

　　川湖总督何腾蛟疏言：『太子到南，何人物色？何人奏闻取召南京？马士英何以独知其伪？既是王昺之侄孙，何人举发？内官勋戚多北来之人，何无一人确认？而泛云自供。高梦箕前后二疏，何以不发抄传？明旨愈宣，臣下愈惑。此事关系天下万世是非』。有旨：『王之明自供甚明，百官士民万目昭然。不日即将口词章疏刊行，何腾蛟不必滋扰』！

　　宁南侯左良玉疏请保全太子，以安臣民之心；谓『太子之来，吴三桂实有符验。史可法明知之而不敢言，此岂大臣之道？满朝诸臣，但知逢君，不惜大体。前者李贼逆乱，尚锡王封，不忍遽加刑害；何至一家反视为仇！明知穷究并无别情，必欲辗转诛求；遂使皇上忘屋乌之德、臣下绝委裘之义，普天同怨。皇上独与二、三奸臣保守天下，无是理也。亲亲仁而民，愿皇上省之』！有旨：『东宫果真，当不失王封。但王之明被穆虎等使冒太子，正在根究奸党。其吴三桂、史可法等语，尤属讹传。着法司将审明略节，先谕该藩』。

　　广昌伯刘良佐疏言：『王之明一案，未协舆情』。有旨：『王之明系驸马王昺之侄孙，避乱南奔，与高梦箕家人穆虎等沿途狎昵，冒认东宫，妄图不轨；正在严究。朕于先帝素无嫌怨，不得已从群臣之请，勉承重寄；岂有利天下之心，毒害其血胤？举朝之臣，谁非先帝旧臣，孰不如卿？肯昧心至此！法司官即将审词刊布，以息群疑』。

　　江湖总督袁继咸疏言：『太子真伪易明，居移气、养移体，必非外间儿童所能强袭。王昺原系富族、高阳未闻屠戮，岂无父兄同行，何事只身流转南窜？既走绍兴，于朝廷有何关系？遣人踪迹召来，诈冒从何因起？望皇上勿信偏辞，使一人免向隅之泣，则宇宙享荡平之福矣』。有旨：『王之明不刑自招，高梦箕、穆虎合口输情。朕正期天下共见至公，不欲转滋异议。诸臣无端过疑，何视朕太薄、视朝廷太浅！袁继咸身为大臣，不得过听讹言，别生臆揣』。

　　督辅史可法疏言：『臣于邸报中见有太子南来之说，在他人不知者，无不额手为国家幸；而臣一闻此报，即知其诬。盖朝使之奉命访求与臣等之多方物色，为日久矣；使太子而在，不从海道来、则从东省来，皆以淮安为必由之路。其留淮也，必明言于各衙门具奏题报；何得潜踪秘迹先走浙江，旷日持久仍来赴阙：此理之必无者也。先是，屡据塘报，太子为贼所害；至今年二月初五，得北使左懋第抄摄政王告示一纸，内有言『一人自称明朝太子，径往皇亲周奎家探问。怀宁公主远望未详，蒙面而哭；及后审详形貌，全然不是。袁贵妃及宫女秦寿，皆不认识。据假太子口称：「从来未落贼手，止是流亡在外」。今有礼部尚书黄熙胤、中书朱国诏曾闻太子在流贼刘宗敏处；晋王亦言太子被贼裹去，同在一处。今此人非太子，故将周金发刑部审问。有养鱼太监常进节、羽林前卫指挥李时印、指挥张文魁、申良策、把总郑元勋言太子是真，有典乐太监贾应庚言太子是假；衙门人众，便将应庚痛殴。有太监孙雄惧众殴，亦云太子是真。其实，太子不真。若崇祯真太子在，即来投见，以便恩养。合行出示晓谕』等因。随将假太子发刑部究问，左懋第原书可据也。昨三月内，又有人北来，言『摄政王将认识太子诸人尽皆杀死。京城百姓，为此不平，曾有百姓多人到内院谢升处哭骂。摄政王闻之，将谢升杀死。其刑部监禁太子，亦勒死矣。都人言及，无不哀恸』。夫北方之待太子，不过假以空名、给以廪食耳。况袁贵妃现在、公主现在、一时相随之诸珰具在，以此事而假冒，虽愚者不为。况周奎、公主一见，即相抱而哭；后闻有怵以利害者，乃不敢认，而都人环聚其门辱詈之。其各官出认太子，至被杀而不悔。由此观之，是太子不死于贼，死于北矣。北方之太子方杀，而南方之太子复来：此又理与事之必无者也。臣见左良玉一揭，内云「太子系是吴三桂送与可法，可法送至南京」等语；臣不胜骇愕！使果有此，臣便当直告皇上，何必暗送到京也。都城讹言繁兴，种种妖妄，良不于事理加察而遽入章奏，亦大误矣』。

　　「甲乙史」云：人谓士英等怵于藩镇，故迫可法出此疏辨，冀天下信之；然狱亦益缓矣。

