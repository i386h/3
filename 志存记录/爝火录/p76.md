<!-- { "loadSidebar": true } -->
　　大清兵追福王于芜湖，靖国公黄得功死之；中军田雄挟福王降。得功战荻港时，伤臂几堕。衣葛衣，以帛络臂，佩刀坐小舟，督麾下八总兵结束前迎敌；而刘良佐大呼岸上招降。得功怒曰：『汝乃降乎』？忽飞矢至，中喉偏左；得功知不可为，掷所拔刀，拾所拔箭刺吭死。其妻闻之，亦自经；总兵翁之琪投江死。中军田雄，遂挟福王出降。得功粗猛，不识文义；江南初立，诏书指挥，多出群小。得功得诏纸，或对使骂，裂之。然忠义出天性；闻以国事相规诫者，辄屈已改不旋踵。每战，饮酒数斗；酒酣，气益厉。喜持铁鞭战，鞭渍血，粘手腕，以水濡之，久不得脱；军中呼为黄门子。始为偏裨，随大帅立功，未尝一当大敌。及专政封侯，不及一年终；而南旋北转（一作南北转徙），主逃将溃无所一用其力，束手就殪，与国俱亡而已。其行军纪律严，下无敢犯；所至，人感其德。庐州、桐城、定远，皆为立生祠。葬仪真方山母墓侧。

　　刘良佐奉豫王令旨追帝，且召得功。得功怒，不甲而出，隔河大骂，挥鞭自誓曰：『我黄将军岂肯屈膝他人哉』！降将张天从在良佐后，发矢中得功额，得功屹立不动；良佐即杀天从，持其首劳之。得功终不屈，请明日决一死战。次日，结束将战，麾下群进曰：『大事已去，徒取戮耳』！得功审视将卒皆无斗志，乃掷刀于地，抚膺大恸。随卸甲冑、服冠带，自向帝再拜，自刎死。

　　得功本姓王；当神宗时，同卫黄惟正以军功累功招练总兵，得功父事之，因冒其姓（「成仁录」）。

　　得功与高杰构斗，时方开宴；谍报高兵至，距城十里矣，又报距城三里矣，得功饮酒自若。三报兵至城下，得功乃上马，一卒授之弓，执左手；一卒授之枪，挂于肘；一卒授之鞭，跨左腿下；一卒授之锏，跨右腿下；背后五骑，骑负一箭筩、筩箭百，随之行。抽箭乱射，疾如猛雨；箭尽掷弓，继之枪。枪贯二骑，折，旋又毙二骑；再用鞭锏双挥之，肉雨飞堕。众军歌凯归，复豪饮如平时（「柳轩丛谈」）。

　　靖国自刎后，金陵有一人，忽奔真武庙中，跳舞大呼曰：『我靖国公也。上帝命我代岳武穆王为四将，岳已升矣』。言毕，手提右廊岳像于殿中，而己立其位，作握鞭状；良久乃苏（「啸江笔记」）。

　　工部尚书何应瑞自缢不死，豫王命缚之；某官代为之请，乃准调理。

　　大清豫王出示：『前日抢掠大内诸物，自行交还江宁县；藏匿者枭示』。

　　大清内院学士洪承畴牌谕：『翰林院大小官员，每日入院办事。仰掌院陈于鼎造册送进，每日清晨点名』。

　　秣陵人争往孝陵伐木，僧即公宣言于众曰：『我君虽出，犹有高皇帝在天之灵；吾与若受荫于兹三百年，安可遽忘其恩泽乎』？灵谷寺一僧，奋身夺众斧斤；众击之死。僧函可埋之，哭以诗曰：『一身殉陵木，国难见孤僧；便与埋松下，千年护祖陵』。是僧既死，无复有事之者；故给事中倪函庆泣告豫王禁止之。而洪承畴又弛其禁，守陵马内监侄马二多方护卫，扑杀抵命（？），二毅然抵命。

　　张有誉弃官归，从灵岩弘储禅师深究宗旨；得传衣拂，自号「大圆居士」。

　　李自成据江夏，改曰瑞符县。自成率兵东下，武昌虚无人，自成屯五十余日；贼将刘宗敏、贺锦、李过、高一功、田见秀、袁宗第、刘体仁、刘方亮、张鼐、吴从义、牛万才等皆从之，众尚五十万。寻为大清兵所迫，部众多降或逃散。自成走咸宁、蒲圻至通城，窜于九宫山。

　　大清兵追闯贼至三秦，下河南，趋襄阳。自成南奔辰州，将合张献忠；而献忠已入蜀，自成遂留屯黔阳。偕其妻高氏与李过等兵卒数十万，分为四十八部，居武昌五十日；运铜炭铸「永昌钱」。谋夺商舟南下取宣、歙，曰：『西北虽不定，东南讵再失』！

　　自成将取宣、歙，忽阴霾四塞，烈风暴雨，旗枪尽折；乃由金牛、保安走咸宁、蒲圻，沿途恣行杀掠。

　　二十一日（壬寅）

　　大清兵入镇江，知府、推官、丹徒知县皆死之。

　　丹阳荆潹父大澈，为乱兵所杀；妻于氏闻变，知不免，谓潹曰：『请先杀妾』！潹不忍；于怒曰：『君不自杀，欲留为乱兵污耶』？潹恸哭，从之。

　　大清命鸿胪寺丞黄家鼒往苏州安抚。

　　豫王遣大理寺刘光斗、鸿胪寺黄家鼒、御史王懩等安抚苏、松等处，即索取投顺册。

　　刘良佐部卒肆掠和州。诸生张侣颜妻王氏，同母匿朝阳洞；卒攻洞急，氏以子付母曰：『贼势汹汹，我少妇，即苟免，何面目回夫家。此张氏一线，善抚之』！言讫，挺身跳洞外；洞高数十仞，乱石巉岩若锋刃，碎身死。

　　二十三日（甲辰）

　　刘孔昭奉母挈家，率总兵十三员由福山塘入，欲据苏州。南京既陷，总兵徐观海劝孔昭死守太平，孔昭议守苏州。至福山塘谢家胶浅，雇小舡驳重至郡；至六月初一，始抵苏州。而大清兵已屯浒墅，急由阊门过胥门；为大清兵所败，下太湖去。

　　大清安抚使至常州；有石生者，投池中死。

　　诸生董元哲痛哭死。

　　一乡人卖柴入城，闻安抚使至，弃船跃入文城坝南龙游河死。

　　中书舍人龚廷祥，字伯兴（一作□潜），无锡人；马世奇门生也。崇祯十六年进士。知国祚必移，寄书与子，预以死自誓；与友人约偕死，其友背之，乃肃衣冠步至武定桥投水死。

　　南京陷，廷祥哭声不绝；搜箧得四金，遣仆持归供母，书片纸与母诀。至是，豫王大索群臣之不朝者；遂具冠带至武定桥，望拜孝陵自沉。有女静昭，能诗，作「鹃红集」以悲其父；吴中传之。

　　廷祥寄子书云：『吾自正月出门，与母执手相别；意欲得一诰封，以荣父母。四月十八日，果命下，准诰封；吾事济矣。时方欲一见老母，以殉国事。不意五月十一乘舆播迁，晨同吴年兄到水门欲出去，白刃数重把截回。至十三日早晨，易服出城，又有多兵将刀枪乱加，缚之城上；吾命已该绝，终以不见老母为恨！亦思此心何心，甘事二君乎？汝辈要小心谨慎，奉事祖母。切不可作务外事，切不可得罪于人，致惹灾祸！吾虽在地下，有余荣矣。吾生平事君，欲学古人；所以至此，念之怆然』。中翰没后百又五年，其曾孙任道录示。

　　二十四日（乙巳）

　　户部主事吴嘉胤投缳死。嘉胤，字绝如，松江华亭人，天启四年举人。方奉使出都，闻变亟还，死之。

　　大清髡发令下，嘉胤冠带谒孝陵，既登雨花台拜方正学像痛哭；乃于宋杨忠襄墓松下自缢。遗书命致豫王，一请善视故君，一请勿伐孝陵树木，一请择江南僻地封太祖裔以备大明宾恪。时年七十岁。

　　江阴县知县林之骥解印绶，泣庙去；参将张宿及陈海防、吴县丞相继去。

　　金坛王汝绍，字希高；闻燕京陷，哭三日，目尽肿。留都之变，时时泣语其老奴欲死；奴曰：『郎君幼』！希高曰：『人有一半天，吾安能顾渠』。一日，敛锁钥付家人曰：『吾暂出；有急，可沉井中』。家人怪之，不敢问。明日，得尸于河，盖自沉也。

　　王铎点诸降臣名，至邹之麟，不应；铎即欲参之。张孙振谓钱谦益曰：『此系老先生同乡同籍，宜为周旋』！钱颔之，邹得无恙。孙振每对人夸云：『非我，邹衣老几乎弄出来』。邹厚谢之。而邹犹扬扬自称不屈。

　　二十五日（丙午）

　　执福王至南京。

　　刘良佐以帝至南京，宿兵于天界寺。诸降臣顿首豫王前，请赦其死，且求往见；豫王曰：『惟弗行君臣礼，可矣』！帝戴僧帽，着蓝布衣裤。诸臣见之，一揖一叩首；帝泣，诸臣亦泣。

　　时诸臣皆拜，独王铎直立戟手，数其罪恶；且曰：『余非尔臣，安所得拜』？遂攘臂呼叱而去。钱谦益乃伏地痛哭，不能起；曾王佐为扶出之。

　　大清安抚使至苏州，巡抚霍达、巡按周元泰、知府陈师泰、同知王文辅、推官万适、长洲知县李宾、吴县知县吴梦白等皆遁（「海角遗编」）。

　　霍达于北兵渡江后到任，泊舟河下，不入城；令大开各门，纵妇女出避。钱谦益既投诚于大清，以招降江南为己任；致书抚按及乡绅劝降，有「名正言顺，天与人归」等语。属其门客周荃与黄家鼒等充安抚，来苏时官府皆遁，士大夫争入山；家鼒等入城，民皆执香以迎。城中大姓，亦有设香案于门外者。

　　周荃，浒墅关布衣也；投降于大清，钱谦益荐其才，豫王署为安抚使，招降苏属州县。至常熟，知县曹元芳已逃；县丞马天锡出降，献本邑户口、地图、钱粮、册籍。典史杜某曰：『吾官虽小，尝食君禄矣；纵不能死，敢事二姓乎』？遂率妻子匿于某乡民舍（「海角遗编」）。

　　二十六日（丁未）

　　帝坐小轿入城，首帔包头、身衣蓝袍，油扇掩面；太后及妃金氏乘驴随后。夹路百姓吐骂，甚有投瓦砾者；以其任马、阮等而囚东宫也。至南门，易马进内守备府；见豫王叩首，王坐受之。命设宴于灵璧侯府，坐帝于太子位下；赵之龙等八人侍宴，乐户二十八人侑酒。酒半酣，豫王问帝曰：『汝先帝自有子，汝不奉遗诏擅自称尊，何居』？又曰：『汝既擅立，徒听奸臣报复私怨，不遣一兵讨逆，于心何安』？又曰：『崇祯遗体，止有太子逃难远来；汝既不让位，又辗转磨灭之，何为』？又曰：『我兵尚在扬州，汝何为便走？自主之耶？抑人教之耶』？帝汗流沾背，终无一语。席散，令羁候于江宁县署（「牧斋遗事」谓幽之司礼监韩赞周之私第）。

　　帝与太后及妃同居一室，惟安远侯柳祚昌、侍郎何楷侍之。帝嬉笑自如，但问马士英何在。

　　弘光既失国，时人咸恨不立潞王。太常少卿张希夏语大理寺丞李清曰：『吾尝奉敕奖谕潞王，亦中人耳；未见彼善于此也。王居杭时，常命内官下郡邑，广求古玩。又指甲长六、七寸，以竹筒护之：其为人可知矣』。大理少卿沈因培常曰：『使潞王立而钱谦益为相，其败坏与福王、马士英何异』？人是其言。

　　「明诗综」云：『甲申犹自可，乙酉怕杀我』二语，南宋时即有之；见范石湖诗注。江南至今传之，不意却成亡国之谶。

