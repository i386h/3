<!-- { "loadSidebar": true } -->
　　鸡泽诸生殷渊闻京师陷，号恸，即约山中壮士诛贼所置官，伪令秦植踉跄走；渊乃入城发丧制服，行哭临礼，义声大振。为奸人所乘，被杀（渊，字仲弘。父大白，官监军副使，为杨嗣昌所杀；渊欲报仇，不果）。

　　嗣昌恶大白抗直，诬以违令，致流贼突围；坐法。渊破产营救不得，乃刺血上书，乞以身代，跪哭大明门外五日。天子以为封疆大事，朝廷法不能为孝子私，大白卒诛死。渊痛父冤，弃家隐广阳山中，日与武健子弟讲习战斗，从之者数百家，广阳山遂成雄镇。癸未春，大清兵攻之十五日，不下。京师陷，贼遣伪防御使瞿凤翥招之，不从；复遣伪权将军某率万骑攻之，不下。已闻贼尽锐出关，渊遂飞檄远近，广平申涵光、屈周王显祚（屈一作曲）各以兵来会。渊大享士卒，誓师城南。入城，邑中绅士皆募兵隶之。于是发兵出诸路擒斩伪官，悉除逆闯政令。时黄佑亦起兵顺德，出石冈；伪官乘夜窜去，遂复郡城。诸路皆擒杀伪官应佑、顺德九县皆复。佑入府城，率缙绅士庶为先皇帝发丧，行哭奠礼；毁伪龙牌、伪敕，榜逆闯罪状。置兵守阵，而身率兵会渊守鸡泽。先是，伪县令秦植、伪掌旅曹龙泉窜入广平；有伪将军郭某统兵三千自都门来，植、龙泉引之营城东，声言屠鸡泽。城中人大惧，复议降。渊下令：『言降者斩』；遣佑出城调诸路兵接战，而议降者已开门纳贼矣。渊闻变，急调兵，不集。或劝渊且去，图再举；渊曰：『先大夫不幸罹法、先皇帝又殉社稷，区区之心，欲杀贼复尺寸疆土以报君父；今无望矣，尚何狼狈全旦夕耶』！麾左右速去，俱死无益。贼至，执渊；渊叱曰：『吾殷渊也。即杀，何执为』？遂被害。渊死，鸡泽及诸路复陷；佑所复顺德一府九县亦陷。

　　肥乡诸生宋汤齐、郭珩、王无辰亦起兵讨贼，为贼将张汝行所杀。

　　总督王永吉与三十骑戎装乘马，间道南下。

　　兖州、登莱等处，坚壁自守。

　　史可法治兵于浦口。

　　初九日（丙寅）

　　贼得吴三桂报，惧而且怒（一作忿），下令十三日亲征。

　　徽人汪箕，居京师，家赀数十万；自分不保，乃奏一疏于闯贼，愿为先锋率兵下江南。自成大喜；宋献策云：『汪箕家赀数百万、典铺数十处、婢妾数十人，今托言领兵南下，是金蝉脱壳之计也』。自成悟，发伪刑官追赃十万，三夹一脑篐；箕不胜刑，饮水三碗而死。

　　剿贼总兵高杰顿兵徐州、刘泽清屯兵宿迁，各声言南侵，淮民大惧。巡按王燮与泽清有旧，轻身诣其营，劝其回辕北上；泽清不允，大声云：『即不扰淮安，请假道赴扬州』！燮不可，曰：『万不得已，迂道从天长、六合行，则非我所知也』！泽清允之。淮安得免涂炭。

　　新城土贼王铭盘以数千人横行韩家村一带，道路为梗。时韩、王、张三姓举义，合兵得数千人，闻贼猝至，乃掠舟入海。

　　十二日（己巳）

　　先帝凶闻至南京，诸大臣缟衣发丧，议立君。而福王由崧（作松，非）、潞王常淓俱避贼至淮安，伦序当属福王。诸大臣虑福王立，或追怨妖书、梃击等案；潞王立则无后患，且可邀功。阴主之者废籍礼部侍郎钱谦益，力持其议者兵部侍郎吕大器，而右都御史张慎言、詹事姜曰广皆然之。前山东按察司佥事雷演祚、礼部员外郎周镳往来游说；乃言：『福王，神宗孙也，伦序当立；而有七不可，贪、淫、酗酒、不孝、虐下、不读书、干预有司也。潞王，常淓神宗侄也，贤明当立』。移牒史可法，可法亦以为然。时马士英以兵部侍郎兼右佥都御史督师庐、凤，独以为不可；潜与阮大铖计议，主立福王，咨可法。可法即以七不可之说告之，遂自浦口还南京。而士英已密结操江诚意伯刘孔昭、总兵高杰、刘泽清、黄得功、刘良佐发兵送福王至仪真（福王由崧，神宗第三子福恭王之长子。初封德昌王，进封世子。崇祯十四年春正月，李自成陷河南府，恭王遇害，世子裸而出走怀庆。十六年秋七月嗣封，庄烈帝手择宫中宝玉带赐之。后避贼至淮安。潞王常淓，简王翊镠子、穆宗孙。万历四十七年嗣封。大器，字俨若，遂宁人，崇祯元年进士。慎言，字金铭，阳城人，万历三十八年进士。曰广，字居之，新建人，万历末进士。演祚，太湖人，崇祯三年举人。镳，字仲驭，金坛人，崇祯元年进士。士英，贵阳人，万历四十四年中式，又三年成进土。大铖，怀宁人，万历四十四年进士。高杰，字英吾，米脂人。泽清，号鹤洲，曹县人。得功，号虎山（一作浒山），开原卫人）。

　　福王惧不得立，以书召高杰、黄得功、刘良佐拥兵协戴。刘泽清始附潞议，以兵不敌，改计从杰等；四镇遂与马士英歃血定盟。史可法知事已决，将具舟启迎，而钱谦益、吕大器、雷演祚犹呶呶也。

　　马士英密谋拥立，联络高、刘诸将为己助，以恫吓南都诸大臣；遣其私人来言于史可法曰：『立君当以贤伦序，不宜固泥』。可法信之，答书极斥福邸诸不道事，意益在潞王。士英得书，忽奉福王至新江关，廷臣错愕；可法始知为士英所卖，勉强出迎，嵩呼定策。其实答士英书，可法虽列名，而为首乃姜曰广也。

　　士英本姓李，系梧州府藤县人。与袁崇焕居同里，为北门街；生同年，为辛卯岁；同登己未榜进士。士英年五龄，为贵阳贩槟榔客马姓者螟蛉去；遂冒马姓，为贵阳人。此二人者，诞生一处，同为误国之臣。固知乱世之奸邪与冶世之忠良，天皆有以命之，不与腐草朽木荣枯比类也。

　　高杰，号翻山鹞；与李自成同伙作贼，窃其妻邢氏而逃，遂以所部降洪承畴。自成恨杰，必欲杀之；杰亦阴为备御。积功至偏裨；孙传庭督师，表杰至中军副总兵。孙殁，杰走山西，归巡抚蔡懋德。自成渡河追杰，杰拥兵转略山东，遂至徐、邳；马士英招之，置徐州。

　　刘良佐，字明宇（一字明辅），大同左卫人。始亦在李自成部下作贼，后为朱大典部将。

　　金坛诸生王明灏闻京师变，日夕恸哭，家人慰解之；托他故走二十里外，投水死。丹阳诸生王介休，不食七日死。

　　京南兵备副使梁亭表闻京师陷，痛哭不食死（亭表，字无畴，番禺人；举人）。

　　李自成将东御吴三桂，虑诸大臣为后患，尽杀之；如陈演、徐允桢之类，不可胜纪。并命监守者杀方岳贡、丘瑜；监守者奉以缳，二人并缢死。二人同郡同官，生平皆自好，不能死；卒罹大祸，天下为二人惜之。

　　贼命收各处逮系者聚集各营伪都督处，尽杀之。凡勋戚大臣及都督以上官，无一免者。

　　是日，贼驱诸系者俱至刘宗敏寓前，延迟良久，见簇一人，杀之。顷之复然，先后十余辈。自晨至暮，不知杀几十百人。月明中，宗敏乘赢忽出西华门，二更余复至。良久，一人出，问一被夹太监云：『尔所输几何』？答云：『银若干，金九十二两』。其人复入。又良久，十余人拥一人至街中杀之，至三鼓而罢。诸贼凡有兵权者皆可以杀人，而宗敏为甚。宗敏本响马盗，与李自成结义。自成僭王号，始分君臣，授伪中吉营左军都督府左都督，踞田弘遇宅，门立磔人柱二。事无大小皆自理，杀人无虚日。

　　贼至清河县，防河官兵与战，杀贼数人，贼退屯宿迁；声言往济宁一带调兵来，渡河决战。

