<!-- { "loadSidebar": true } -->
　　黄道周至江宁，幽别室中。囚服著书，绝粒积十有四日不死；大清摄政王命斩之。临刑，过东华门，坐不起；曰：『此与高皇帝陵寝近，可死矣』！监刑者从之。幕下士中书赖雍、蔡绍谨、兵部主事赵士超等皆死（道周学冠古今，所至学者云集。铜山在孤岛中，有石室；道周自幼坐卧其中，故学者称为「石斋先生」。精天文、历数、皇极诸书，所著「易象正」、「三易洞玑」及「太函经学」者，穷年不能通其说；而道周用以推验治乱。殁后，家人得其小册，自谓「终于丙戌，年六十二岁」；始信其能知来也）。

　　大清内院洪承畴与道周同乡，致书劝降；道周骂曰：『承畴死久矣！松山之败，先帝痛其死，赐祭九坛、亲自哭临，备极恤典；焉得尚存？此无赖小人冒名耳』！遂被囚系。门生往见者，讲习吟咏如常；都人士争索其书，皆藏之以为宝。承畴欲生之，具疏言『道周清节夙学，负有重望；今罪在不赦。而臣察江南人情，无不怜悯痛惜道周者。伏望皇上赦其重罪，待以不死』！摄政王不允。临刑过市，见有竖「福建」门牌者；指「福建」二字曰：『我君在焉、我亲在焉，死于此可也』！南面再拜，不去；遂被戮于门牌下。士超等四人同死；士超骂承畴不绝口，死尤烈。道周既死，门人陆自严收其元首，并身瘗之；横黄石为记。阅数年，蔡夫人命长子霓载其丧归，葬于赠公之侧；复将士超等四人葬于道周之侧。按从死四人：赵士超、蔡春溶、赖继谨、毛玉洁也。史作赖雍、蔡绍谨而遗毛玉洁。鲁王诸将骄横，诸臣竞营高爵，请乞无厌；兵部尚书余煌疏言：『今国势愈危，朝政愈纷；尺土未复，战守无资。诸臣请祭，则当思先帝蒸尝未备；请葬，则当思先帝山陵未营；请封，则当思先帝宗庙未享；请荫，则当思先帝子孙未保；请谥，则当思先帝光烈未昭』！时以为名言。

　　唐王将取道于汀，饷部李长倩以汀属空虚，请留饷三万以训练士着，备缓急；王可其议。

　　左都督杨鼎卿细陈起义情由；诏答之曰：『人君大柄，止在知人善任；人臣大义，惟是勿欺至公。朕久历艰难，稍识情伪。朝廷坏于朋党，宗社由此而危。北京之失，东林之罪何辞？南都之陷，魏党之咎莫谢！其余门户声气，朕自有万古鉴衡，以御天下；诸臣万疏千章，岂能夺朕心公断！靖夷侯方国安力扼江干，大功实在宗社。朕今亲征在迩，指日相见；未尽之情，还俟面奏。杨鼎卿父子还当终始调联，以侍王师之至』！

　　赣兵复需粤饷，以前十万两不足用。李长倩以为言；王云：『留饷已有前旨，该镇共事一方，着与通融接济！俟朕至军前，再行酌处；毋得纷争』！

　　松江奏捷，赐督臣荆本彻、镇臣黄斌卿、张名振各银二十四万两、表里四端，以示激劝；其余将帅，各升级有差。

　　谕浙江抚按敕曰：『天下之坏，不坏于寇而坏于兵、不坏于兵而坏于官，殊可痛念！浙江无所事事之官，逍遥于家、驿骚于途；渔猎细民的，通着抚按细察撤回，安辑地方』！

　　杨廷麟闻唐王将赴赣，往朝之；万元吉代守吉安。先是，崇祯末，命中书舍人张同敞调云南兵；至是抵江西，两京已相继失，因退还吉安。廷麟留与共守，用客礼待之。其将赵印选、胡一青频立功，而元吉约束甚严，诸将渐不悦。时有广东兵，亦以赴援至。而新军张安复抚州有功，且招他营尽降；元吉以新军足恃也，蔑视云南、广东兵：二军皆解体。然安卒故为贼，居赣恣淫掠；遣援湖西，所过残破。

　　同敞持牙牌调发滇兵，兵未集而京师陷；弘光朝复敕陈荩押赴南京。抵江省，南京复陷；因留守吉。

　　帝召廷麟入直，以元吉代廷麟驻吉安。初，元吉与金声桓善；声桓收江右，以书招元吉，元吉辞以各行其志，声桓弗迕也。至是，元吉主抚声桓以收复江西，因遣使密诱声桓来归。声桓得书不报，械系其使于庭；夜分，解其缚，饮食劳苦之，问督师起居意甚殷勤。天未明而纵之。盖是时声桓已怀异忘而未决也。

　　工部侍郎葛寅亮疏言『务去饰治繁文，必收近取实局』。王目为老成格言，『朕当言铭座右』。

　　十九日（丙寅）

　　毅宗大祥，鲁王主事董守谕请朝廷（一作堂）哭临、三军缟素一日；王从之。

　　唐王谕户部曰：『纳贡事例，原非得已。大县量准四名、中县三名、小县二名，不得滥收！事平即止』。

　　左都御史张肯堂疏荐周崔芝善于用海，有舡五十余号、有兵二千余名；『乞释罪图功，置臣标下』！王曰：『前杨耿纠其募贼入港，因发兵捕剿；卿既信其无他，即准随卿前进。宜限其早到，以便卿乘风吉行。崔芝俟立功，即与挂印』。

　　逮佥都御史田辟下诏狱。辟，河南人；甲戌进士。弘光时，以户部榷税处州。唐王登极，募兵入卫；改署都察院事。疏纠阁臣曾樱，语连中宫；王含怒未发。继遣锦衣卫王之臣阅其师，并发月饷。之臣迎合上意，疏纠辟诡兵冒饷；遂下诏狱。然兵籍俱实，饷又未发；班行多为申救，王怒不解。

　　鲁王赠黄端伯太常寺卿，谥「忠节」；赐祭葬，荫一子入监。

　　二十二日（己巳）

　　唐王敕谕杨文骢曰：『大明宝祚启自太祖，两遭覆陷。凡为太祖亲孙，有能攘臂先立，则太祖神灵有依、大明国祚斯立。朕与鲁王，大义正在于先后、名分尤在于叔侄。鲁王先立，朕虽叔辈，断当北面鲁王，以存太祖。若复后立，是名为争；总一立也，先立以存太祖为孝、后立以坏祖宗法为不孝。今朕先监国，登极四十日，在万古自有至公；岂今日一、二佞舌可以颠倒！杨文骢受知最早，杀苏抚以明大义、劝鲁藩而笃尊亲；本末甚明。人言难如其面，朕心自有鉴裁。所进陈函辉启稿，不堪一笑；鬼蜮满纸，宜靖夷侯参奏以为「食肉寝皮」之可恨也。朕爱侄王，万不得已，业允勋镇所请，以明太祖大法。该督尚宜慎终如始，善保地方、善行宣抚；得觐孝陵，朕必不负元功』。

　　江督万元吉、御史王赓疏请再召滇、黔兵马，以图恢复；王曰：『东南只此幅员、生民止此膏血，不难于调兵、难于措饷；虽土司官兵忠义勇敢，必先议饷银出于何处，然后召兵不难也』。

　　鲁王将士与大清兵隔江相拒，屡战不胜；各营西望心碎。王之仁上疏，言『事起之日，人人有直捣黄龙之志；乃一败后，遽欲以钱塘为鸿沟。天下事，何可忍言！臣为今日计，惟有前死一尺；愿以所隶沉舡一战！今日欲死，犹战而死；他日即死，恐不能战也』！

　　唐王赠金声礼部尚书，谥「文毅」。

　　声子敦涵入关，投熊开元；开元为请于王，得易名。

　　敕于华玉曰：『卿才敌万夫，豪爽忠敏；受朕深知重倚。其迎驾之兵，必要严加约束，令民间草木不惊，方为扈驾时雨之师』。

　　大学士曾樱荐同乡刘逵堪为御史；王曰：『御史为朝廷法官，若不清勤激切，何以明目达聪！从来巡方积弊积玩，朕所亲见；这所举用刘达堪巡粤左，即着允行』。

　　二十四日（辛未）

　　大清兵逼吉安，杨廷麟留屯赣州城外；日驰疏，陈援吉防赣事宜。而云、广诸军皆内携，新军又在湖西；城中军不战而溃，吉安遂破。

　　大清将柯永盛添兵攻吉安，守将胡长荫违元吉节制，不战而溃；城遂陷。职方主事郭锟死之，邹文鼎避永丰、邹敬走兴国。

　　万元吉退屯皂口，檄谕赣州，极言云南兵弃城罪；其众遂西去。

　　元吉与都宪陈赓、兵曹王其宖议列栅张家渡，且战且守；诸军溃奔，不能止。赓先收合滇兵入虔，元吉停兵皂口；晓谕赣州，极言滇兵弃城之罪，不许容驻。滇兵亦径越赣，趋南康而去。是役也，粤帅童以振阵殁；陈深称疾先奔，丁魁楚以其倡逃斩之。

　　金堡辞朝，从延平出汀、赣，趋衡州。

　　沙定洲分兵攻武定，参将高其勋固守月余；城陷，衣冠望北拜，服毒死。

　　二十七日（甲戌）

　　唐王封郑成功为忠孝伯。

　　肃卤伯黄斌卿以闽、浙不和，畏江上势大，托平夷将军定西侯张名振题请退驻舟山；斌卿德之，遂缔姻娅，重之以盟誓。又以兵力单弱，力持名振携眷，属共驻舟山。

　　按舟山，隔蛟门二百六十里。东离普陀四十里，岱山、羊山屏其北，桃花山、剑山列其南。长一百三十里，阔五十里；户田七万亩，涂田四万亩有奇：竹木、桑麻、桃梅、榛栗取之无尽，固海珍之薮、鱼盐之区也。越王句践欲置夫差于甬东，即此地。元时为昌国卫；明省入定海，设参将一员以镇之。崇祯间，斌卿为其地参将。

　　大清兵逼广信，胡梦泰倾家募士，自铅山走郡城，与周定仍等协力拒守。

　　时梦泰奉使旋里。

　　姜天衢与王得仁复战于小箬渡及河口，大败；退保铅山。  
　 
卷十五

　　江阴云墟散人李本天根氏辑

　　丙戌（一六四六）夏四月丁丑朔

　　唐王谕德兴王由枵曰：『江民苦兵，甘为敌用，情罪可原；赦过之条，已括于「有发为义民、无发为难民」十字中』（由枵，仁宗庶七子淮靖王瞻墺九世孙）。

　　闽中关警频传，人心惑乱。敕唐、邓二王力行保甲法，以固根本重地。

　　谕抚臣黄景昉曰：『福京讹传惊避，溃兵窜逸，小寇乘机抄掠；兵单饷绌，根本之地动摇：如此深为可忧！所议归并事权，以宪臣兼制二抚及兵道移驻福清等事，卿其确议力行之』！

　　滇抚吴兆元疏辞敕书、印剑；谕之曰：『卿久镇抚滇疆，弘宣猷绩；正资善后，毋贻朕南顾忧。扫除沐天波，业有成命，不准辞；务令南人不反，以成统一丰功，朕复另有酬叙』。

　　王谓侍臣曰：『近自两京覆后，武臣冒滥，骄贪已极；怯御敌而勇杀民，巧凌躐而无法纪！何能破其积习』？

　　唐王召吕大器为兵部尚书、东阁大学士。

　　熊开元罢。

　　开元以大学士掌都察院事，颇重资格。帝授钱邦芑陕西道御史，开元不容入台；台中诸御史合疏争之。邦芑疏辞，开元因奏改兵部司务。帝重韪开元意，而爱邦芑有才气、敢直言且慷慨明爽可听；乃命『以司务随征，许非时言事，补朕阙失』。名为司务，实御史也。开元因上疏乞休，帝听其去。

　　周崔芝乞师日本，以参谋林钥舞为使，择吉四月十一日东行。钥舞将解维，黄斌卿止之曰：『大司马余煌书来云：「此吴三桂乞师之续也」』！崔芝慷慨下士，来者多归之；而斌卿为人猜忌，故沮钥舞之行。崔芝怒而入闽。

　　吉安王其定、黄德官、王之豹同时起兵；其定死于狱，二人皆战死。

