<!-- { "loadSidebar": true } -->
　　御史胡时亨疏言：『近来章奏弹劾、文武升授，皆出勋臣之口。至从逆伪官，借口军前，蒙面求进。武臣不效命，谓文臣掣其肘；今又不武臣掣文臣之肘乎』？

　　户科钱增「请修水利疏」言：『苏、松、常、镇、杭、嘉、湖七郡之水，以太湖为腹、以大海为尾闾、以三江入海为血脉。盖自吴淞淹塞，东江微细，独有娄江一派。而娄江之委七十里曰刘家河，乃娄江入海之道。东南之水全恃此以归墟，不致横溢泛滥者，则带水灵长之利也。胜国时，刘河深厝运艘市舶，走集于此。近日涨沙淤塞，东流之水逆而向西，涓涓不入，灌溉无资。兼之岁岁苦魃，平畴龟坼，人牛立槁。虽复桔槔如林，何从乞灵海若而救以涸辙之民乎？然此犹就旱言耳。万一大浸，嵇天七郡，洪流倾河倒峡，震泽不能受；散漫横溃，势必以七郡之田庐为壑。而城郭人民益不可问，东南数百万之财赋尽委逝波，其如国计何哉』！

　　苏松巡按周元泰亦言：刘家河急宜开浚。工部主事叶国华亦疏请浚吴淞江。俱下该抚察议。

　　大清遣左懋第等还。甫出京，陈洪范请身赴江南，招诸将刘泽清等降附，而留懋第等勿遣。于是自沧州追懋第还，改馆太医院。懋第处之恬然，读书不辍。

　　大清于二十七日遣懋第等南还，十一月初一至天津。大清疑骆养性有私，削职逮问。初四日，至沧州十里铺，忽数骑遮懋第，执之回京，困太医院内。久之，启摄政王曰：『懋第奉命北行，以礼通两国之好。今无故羁我，使士马日呼庚癸；则后之持节者，谁冒险以图国事？必至上干天和、下戕民命，亦非贵国之利也』！王令内院谕慰。少俟之，以内院大学士洪承畴过访；懋第叱曰：『此鬼也！承畴统制三边，松、杏之败，身殉马革；赐祭葬。死久矣！阍者安得通』？承畴乃退。越数日，内院大学士李建泰来谒；懋第曰：『老奴尚在？先帝宠饯勒兵剿贼，既不殉国，又失身焉；何面目见我』？嗣后罗禁甚严，朝士莫顾矣。时从行者自分南北，副将张有才、杨逢春、刘英□沧州；陈洪范南归。

　　升杨文骢郎中。

　　二十九日（癸未）

　　刘泽清请法司严缉故总督侯恂及其子方夏。

　　太监高起潜冒险来归，忠义可嘉，降敕奖谕。

　　闽贼林尾犯程乡韦处沟，乡总许元会战死。

　　文昌坼（按文昌主国之上将，宁南、兴平、靖南先后死国）。

　　漳、泉镇海卫学先师圣像首忽坠地。

　　东方长庚星较昔大异，光芒闪烁，有四角或五角，中有刀剑、旗帜、马影似哄斗像，倏大倏小、倏长倏短。

　　荥泽县东南三十里郭家村见大城一座，敌兵望见，亦为惊骇；识者以为中州鼎沸之象。

　　遂安伯勋卫陈浚，疏请袭爵。吴适参：『自都邑变迁，山河阻绝；世次无凭，单词莫信：业奉明旨严核。该勋一请再请，若不能待；直视五等之封祗同土块之乞，亦与菜佣都督一醉告身，为可乘时拾芥而攘取乎？况遂安勋卫，今或遯迹闾阎、或从容归国，安可悬坐鬼录！使后来鞍马遗裔，执途人而可称攀髯孤忠，裂本支而他续也』！

　　十一月乙酉朔

　　命以来年正月仍遵洪武制，合祀天地于南郊。

　　大学士王铎疏请视师江北以复国仇；不允。

　　韩赞周请往杭州选淑女。

　　礼臣请复唐庶人聿键王爵，不许；命居广西平乐。

　　故大学士张四知降于大清（四知，费县人，天启二年进士。历官太子太保、吏部尚书、武英殿大清学士；崇祯十五年，致仕）。

　　户部尚书张有誉奏：『旧制：钱粮俱经解部，然后派发；乞着为令』。

　　丘磊镇齐，不行。屡旨催促，乃渡河北发。田仰接磊手书，有怨愤语；密致史可法，言其不轨状。磊率百余骑自回安东索饷；柏永馥、王遵垣邀至署中，伏兵擒之下狱。事闻，命可法究奏，毙诸狱中。

　　「绥寇纪略」云：磊与刘泽清不相得，构以罪，马、阮杀之淮南。左良玉东下，亦因磊死故也。

　　御史张孙振疏：追论郑三俊、吴甡、刘宗周，并及祁彪佳。

　　初六日（庚寅）

　　张献忠僭号「大西国王」，即伪位，改元「大顺」。以蜀王府为宫，名成都曰西京。用汪兆麟为左丞相、严锡命为右丞相。设六部、五军都督府等官，王国麟、江鼎镇、龚完敬等为尚书；养子孙可望、艾能奇、刘文秀、李定国等皆为将军，赐姓张氏。分徇诸府州县，悉陷之。保宁、顺庆，先已降李自成，置官吏；献忠悉逐去之。自成发兵攻，不克；遂据有全蜀，惟遵义一郡及黎州土司马金坚守不下。诡开科取士，集于青阳宫；尽杀之，笔墨成邱冢。坑成都民于中园，杀各卫籍军九十八万。又遣四将军分屠各府县，名屮杀。朝会拜伏，呼獒数十下殿；獒所齅者，引出斩之，名天杀。又创生剥皮法，皮未去而先绝者，刑者抵死。将卒以杀人多少叙功。共杀男女六万万有奇，贼将有不忍至自缢者；伪都督张君用、王朋等数十人，皆坐杀人少，剥皮死，并屠其家。胁士大夫使受伪职，叙州布政使尹伸、广元给事中吴宇英不屈死。诸受职者，寻亦皆见杀。其惨虐无人理，不可胜纪。又用法移锦江涸而阙之，深数丈，埋金宝亿万计；然后决堤放流，名「水藏」。曰：『无为后人有也』！

　　献忠自为一文，历评古帝王，以楚霸王为最；名曰「御制万言策」，颁布学宫。为圣谕六言，刻诸石，锡命作批注发明之。谕有云：『天以万物与人，人无一物与天。鬼神明明，自思自量』。

　　献忠以兵胁士大夫；有不至者，抵以法，没入其妻子。

　　献忠开科，以张大受为状元。大受，成都华阳县人（一作汉川樊某），年少才貌兼美。群臣称贺，献贼厚赐盛宴，并赐美女十二、家丁二十。次日，鸿胪寺上奏：『新状元午门外谢恩』。献贼忽嚬蹙曰：『这骡养的，咱老子爱得他紧。但一见他，心上就爱得过不的，咱老子有些怕看见他。你们快与我收入了，不可叫他再来见咱老子』。诸臣奉命，便将大受杀了；并全家及所赐美女、家丁尽斩，不留一人。盖贼谓杀人为「打发」、尽杀其众为「收入」也（「乱蜀始末」）。

　　献贼偶夜静无事，忽云：『此时无可杀者』？遂令杀其妻及爱妾数十人，止一子亦杀之。盖其令素严，无敢诤谏者。晨兴，召诸妻妾；左右以告，则又怒其不言，举左右奴隶数百人尽杀之（「见闻随笔」）。

　　献贼伪总兵温自让，延川人；不忍无辜杀其部下，弃妻子，率所部百余人夜遁。献贼自引骑追之三百里；自让走脱，所部俱自杀。

　　献贼剥人皮，从项至尻，刻一缕列之，张于前如鸟展翅；率逾日始绝。有即毙者，行刑之人坐死。

　　献忠于朝天关获成都诸生颜天汉等通表自成，大怒；以为阖境俱反。诡称开科，诱杀二万二千三百余人（岳半山人「偶编」）。

　　焚殿碎其砌、毁屋堙其井、平城刈其人；人尽，搜牛狗与鼠磔之。其一念之动，于恶不过。曰：『蜀自我得之，自我灭之；不留毫末贻他人尔』！

　　献忠诈其众曰：『有天书夜坠庭中，上帝命予剿绝蜀人，违者谴不细』。与汪兆麟谋遣张能奇、马元利等分劖郡邑，并长吏诛之。搜岩洞，发窟室。登高处一望，突烟所过而炊火或有起者，将吏必斩。有一县，先期闻令，凡民尽向卖酒家索醉死。酒家一日累千金，始则大喜，继而思之，则又大恸。人皆叉手委股以就刳割，无或免者。自八月至十二月，成都属邑之人俱尽。

　　献贼尝以妇女、财物足累军士心，不肯致死；移营之日，有金银必弃、有妇女必杀。故军行发令，无不大恸。

　　献贼以养子孙可望为平东将军、李定国为安西将军、刘文秀为抚南将军、艾能奇为定北将军，与伪都督白文选、冯双礼、王尚礼、王自奇分统贼军，为八营。定国，江西人，初名如靖，字一人；定国，永明王赐名也。微时为粥薪牙侩；盥沐时，忽于盆中照见身服金甲冑及黄衣，大为惊异，心窃自负。每日照水如前，推附者遂呼之为柴王。献忠起，定国归之。因有文武才，献忠爱之，赐张姓，号安西王。献忠死，复本姓（「成仁录」）。

　　孙可望有事于汉中还，诸伪官连名呈状，迓之郊。可望不敢隐，献忠怒其沿故朝陋习，按名棒杀二百人。或有以杀戮朝士太甚为言者；献忠笑曰：『文官儿怕没人做耶』！

　　伪礼部尚书江鼎镇，以郊天祝版不敬，杖之百；阖门自经。伪兵部尚书龚完敬，以道不治，刲剔之；实以藁，衣冠之，以徇于市。伪祭酒某，以生辰受诸生礼，仅值十钱；刲其皮，召诸生集而观之。

　　献贼娶井研陈氏为伪后，封其兄为国戚。不十日，陈氏赐死，兄被极刑。

　　献贼分其兵为一百二十营，虎威、豹韬、龙骧、鹰扬为宿卫，设都督、总督领之。城外立大营十、小营十二。诸门各设一兵部、二都督，以讥诃出入。为保甲法，凡民出城者，先期报某甲姓名、以某事出、约某日归；合符验而入。或逾期者，十家骈斩。

　　禁其下不得触讳。凡郡邑人物犯者必改，石碑亦镵其字；否者立死。左右有诇事小儿数千，夜则周行街巷，听人语；犯者白垩识其门，黎明而收者至。俚语曰：「张家长、李家短」；有犯者，亦在收中。贼笑曰：『此我家胜自成之谶也』！赏之。

　　禁民间养马。尝考试武生无马，牵己之狞劣马数百匹，驱之使骑。随发大炮，又令合营大喊以应之；马惊人堕，蹂为肉臡。贼抚掌大笑。

　　太医院有旧制铜人，贼以纸幕其关窍，召诸医考其针砭；有一穴差者，立死。

　　大慈寺僧千人，因藏一宗室，阖寺尽诛。

　　献贼以蜀人易制，惟黎、雅间土司难服。用降人为招诱，铸金印赍之，以易其章。黎州有山曰斗门，三面悬绝，仅通一线。马金者，故马岱后，年甫十六；贼以金印诱之，掷之地，誓其众不服，黎州独全。雅州知州王国臣，初与马广通，继又归献忠。先与下川南道胡寅不睦，将执之以献成都，寅逃入土司高克礼家。克礼与杨之铭世仇，乘乱相攻；之铭弟之乔，因杀克礼降贼，复执寅家口数十人送献忠杀之。献忠喜，声言边郡新附，免其租赋三年。献忠欲屠保宁一城，有僧破山为请命；持犬豕肉以进曰：『若啖此者，从汝』！破山曰：『老僧为百万生灵，忍惜如来一戒乎』！遂尝数脔。保宁获免。

　　贼性与人殊，恒醉柔而醒暴。一日不流血盈前，则不乐。厌苦朝会，掷所御冠，学足践其中；索大帽着之，乃快。

