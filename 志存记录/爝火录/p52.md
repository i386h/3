<!-- { "loadSidebar": true } -->
　　赐北京死节诸臣范景文等赠谥：范景文赠太傅，谥「文贞」；倪元璐赠少保（一作太保）吏部尚书，谥「文正」；李邦华赠太保吏部尚书，谥「文忠」；王家彦赠太子太保（一作少保）兵部尚书，谥「忠端」；孟兆祥赠刑部尚书，谥「忠贞」；子章明赠河南道御史，谥「节愍」；施邦耀赠太子少保左都御史，谥「忠介」；凌义渠赠刑部尚书，谥「忠清」；马世奇赠礼部右侍郎（一作左侍郎），谥「文节」；刘理顺赠詹事，谥「文正」；汪伟赠少詹事，谥「文烈」；吴甘来赠太常卿，谥「忠节」；王章赠大理寺卿，谥「忠烈」；陈良谟赠太仆卿，谥「恭愍」；陈纯德赠太仆卿，谥「恭节」；申佳允赠太仆少卿，谥「节愍」；成德赠光禄卿（一作大理卿），谥「忠毅」；许直赠太仆少卿，谥「忠节」；金铉赠太仆少卿，谥「忠节」；其它文武诸臣殉难，俱予赠荫、祭葬。立庙于鸡鸣山，赐额「旌忠」；正祀文臣范景文以下二十人及大同巡抚卫景瑗、宣府巡抚朱之冯、布衣汤文琼、诸生许琰四人，正祀武臣新乐侯刘文炳、惠安伯张庆臻、襄城伯李国桢、驸马都尉巩永固、左都督刘文耀、山西总兵官周遇吉、辽东总兵官吴襄七人，正祀内臣太监王承恩一人，正祀妇人烈妇成德母张氏、金铉母章氏、汪伟妻耿氏、刘理顺妻万氏、妾李氏、马世奇妾朱氏、李氏、陈良谟妾时氏、吴襄妻祖氏九人，附祀文臣进士孟章明及郎中徐有声、给事中顾鋐、彭管、御史俞志虞、总督徐标、副使朱廷焕七人，附祀武臣成国公朱纯臣、镇远侯顾肇迹、定远侯邓文明、武定侯郭培民、阳武侯薛濂、永康侯徐锡登、西宁侯宋裕德、怀宁侯孙维藩、彰武伯杨崇猷、宣城伯卫时春、清平伯吴遵周、新建伯王先通、安乡伯张光灿、右都督方履泰（南和伯一元之子）、锦衣卫千户李国禄十五人，附祀内臣太监李凤翔、王之心、高时明、褚宪章、方正化、张国元六人，有司春秋致祭。然顾鋐、彭管、俞志虞辈特为贼拷死，诸候伯亦大半以兵死；而郎中周之茂、员外郎宁成烈、中书宋天显、署丞于腾云、兵马指挥姚成、知州马象干皆以不屈死，未邀赠恤也。至若御史冯垣登、兵部员外郎郑逢兰、行人谢于宣皆拷死，郎中李逢申拷掠久之逼令缢死，与铉、管、志虞皆获赠太仆少卿，而垣登、于宣至谥「忠节」；行取知县邹逢吉拷死，赠太仆寺丞；督东厂太监王之心降贼拷死，亦滥及。时南北阻绝，皆未能核实也。

　　御史徐养心疏言：『人自德州来者，云山东有清国巡抚方大猷、兵备张安豫牌到济宁，宜速敕王燮早为防御。闯贼使孟长庚筑江陵城、献城，复有取荆州之檄。万一顺流而东，九江、芜湖处处单弱，不几以金陵为孤注耶』？

　　史可法出巡淮安，阅刘泽清士马。复返扬州，屡疏请饷，为进取资；马士英靳不发。可法复疏趣之，因言：『近来人才日耗，仕路日淆；由名心胜而实业不修，议论多而成功绝少。遇清卿台省，则曰谋猷经济，非其人不可；遇钱谷之任，则曰此危地，何为困我辈？此推彼卸，姑付庸人；倏用倏更，有同儿戏。即偶出特简，亦必百计求全；非托病、即弃官，曾无有为国家实心任事者：以致败坏至此。今时势更非昔比，必专注讨贼复仇；舍筹兵筹饷无议论，舍治兵治饷无人才。有摭拾浮谈、巧营华要者，罚无赦。停不急官、罢不急务，俾大小臣工并力恢复；则中兴之业可成』。王优诏答之。

　　二十七日（壬午）

　　改前大学士王应熊为兵部尚书兼文渊阁大学士，总督川、广、云、贵军务，专办蜀寇；赐尚方剑，便宜行事。应熊，字非熊，巴县人，万历四十一年进士。崇祯六年，特旨擢礼部尚书、东阁大学士。八年，罢。十五年，再召。十六年，至京，请归田而返。至是闻命，入守遵义，缟素誓师；开幕府，传檄讨贼。

　　许定国报：『擒获陈州伪官惠在公等』。

　　抄没原任福建巡抚朱冯氏家产。

　　高弘图请开馆修史，又请设起居注。

　　封郑芝龙为南安伯。

　　芝龙于崇祯末为漳潮副镇，欲正镇全闽，辇金十万，贮京师；大、少司马手长胆怯，无敢启齿。至是晋爵，意不甚贵也。

　　召王瑞栴（一作楠）为太仆少卿。瑞栴极陈有司虐民之状，旋告归（瑞栴，字圣木，永嘉人，天启五年进士。崇祯中，官湖广兵备佥事）。

　　起瞿式耜为应天府丞（式耜，字起田，常熟人，万历四十四年进士。崇祯时，官户科给事中。以会推阁臣，坐贬）。

　　二十八日（癸未）

　　革楚抚王扬基任，听勘。

　　王扬基以江防道升巡抚，尽撤防江将士，命入乘城；帐下又多贼党。凡奋勇杀贼之人，加意驱逐。书吏四人，首为献忠传递线索；贺相国逢圣率绅衿请戮之，不可。贼渡江，连破数县，置弗问。后知事急，尽遣乘城军至江口，陈舟给百姓曰：『我将出御贼也』。乃用名帖遍约官绅俱遁。

　　户科吴适疏言：『国耻未雪，陵寝成墟；豫东之收复无期，楚、蜀之摧残弥甚。旧都草创，一事未举；万孔千疮，忧危丛集。又况畿南各省，是处旱灾；兼之臣邻消长多虞，将帅立责构衅。伏惟陛下始终勤惕，兼仿祖制早、午、晚三朝；勤御经筵，面咨时政；亲近儒臣，朝期无更传免；而又躬崇俭约，尚茅茨而省工作，严爵赏而重名器；锱铢必惜，俾佐军兴。诸凡无艺之征，一概报罢；被灾之地，确核酌缓。墨吏必惩，蠹胥必殛：根本之计，孰大乎此』！

　　田仰解到光时亨等。

　　芜湖主事陈道晖奏：『钞关税银，被贼入署掠尽』。

　　三十日（乙酉）

　　中旨起阮大铖兵部添注右侍郎。

　　安远侯柳祚昌疏请急用忠干之臣。奉旨：『阮大铖前时陛见，奏对明爽，才略可用。朕觉群臣所进「逆案」，大铖并无赞导实迹。时事多艰，须人干济。着添注兵部右侍郎办事，群臣不得从前把持渎扰』。

　　左都御史刘宗周疏言：『阮大铖当年争吏垣不得，致魏大中死诏狱。杀大中者魏珰，大铖指使也。即才果足用，臣虑党邪害正之才，终病世道。且祖宗故事，九列大僚必用廷推。乃者中旨数下，司农之后继之少宰，未几而大铖司马又继之；其为墨敕斜封之渐，有不待问者。大铖进退，关系江左兴亡，乞寝成命』！给事中熊汝霖疏言：『阮大铖以知兵拔，当置有用之地。若止优游司马之堂，则枢辅已优为之，何必增置』。有旨切责宗周，而格汝霖疏不省（司农谓张有誉，少宰者张捷。士英欲取中旨起大铖，乃先以清望用有誉为户部尚书；而捷因荐「逆案」吕纯如，得罪公论：宗周遂并言之）。

　　给事中章正宸疏言：『朝廷如此举动，邸报流传，见臣姓名尚挂仕版，必相顾骇愕；谓负掖垣职掌，万死何辞。乞先放臣归里』。士英辈忌正宸居言路，遂迁大理丞。

　　兵部主事尹民兴疏言：『熹庙时崔、魏煽虐，士大夫丧耻亡君，几成苞桑之固。垂至先帝末载，天子下席，诸臣或匍伏以邀爵、或献策以梯荣，皆忠孝不明之流祸也。申罪讨逆，司马职也；今抗颜堂上者，一「逆案」之阮大铖。即行檄四方，何以折跋扈将军之气！古者破格求才，惟曰使贪使诈，不闻曰使逆；若「逆案」可翻，则崔、魏皆可恤，周锺讲孽皆可使才宥过矣』。

　　士英力荐大铖以报前德，亦所不容已者。而诸公攻之已甚，激使并力同仇；而大铖竟由中旨特授，此又出士英意外也（钱秉镫）。

　　给事中陈子龙疏旨：『近中使四出搜巷，凡有女之家，黄纸贴额，持之而去；闾井骚然。明旨未经有司，中使私自搜采，甚非法纪』！乃命禁讹传诳惑者。

　　御史朱国昌疏言：『据北城士民呈称：历选妃嫔，必巡司州县限名定年，地方开报。今不见官示，忽有棍徒哨凶打入人家，不拘长幼概行抬去；但云大者选侍宫闱，小者教习戏曲。街坊缄口，不敢一语。

　　湖南巡抚李干德坐失地谪官事，赴督师王应熊军前自效（干德，西充人，崇祯四年进士。历右佥都御史，抚治湖南。时武昌已陷，干德守岳州；张献忠来攻，干德弃城走长沙，岳州遂陷。转徙衡永，贼至辄先避，长沙、衡、永皆陷。献忠入四川，弃湖南不守；干德乃还长沙）。

　　干德与王扬基同戴罪，赴应熊军前赞画。

　　加何腾蛟兵部右侍郎兼抚湖南，代李干德。

　　刘泽清疏言：『进取之计，必募四十万之兵、储数十万之饷、备数十万之马匹器械，整顿一、二年，乃可渡河。惟恐姜曰广、刘宗周不得党胜为怏怏，臣不能随辅臣急于一渡也。今北兵已入临清，会师南下；闯贼已道洛阳攻密县。如此光景，北兵不至河、闯贼不至江不止也』。

　　时泽清在淮安与田仰日夜酣饮，有问清兵南下作何防备？泽清曰：『吾为拥立福王来，以此地供吾休息；万一有事，吾自择江南一善地安顿耳』。

　　封吴三桂父襄蓟国公。刘泽清奏：『封吴襄，使三桂感恩』。刘孔昭奏：『吴三桂父子效忠，宜加殊礼』。故封。

　　按是时举朝皆知三桂无心于明而诸臣故欲崇之，已寓卖国之意。

　　命礼部尚书顾锡畴祭南岳。马士英当国，锡畴雅不与合，而掌铨颇不协人望。给事中章正宸、熊汝霖劾之，遂乞祭南岳去。

　　命礼部侍郎管绍宁署部事。

　　起尹伸为太常卿（伸已先死）。

　　九月丙戌朔

　　黄得功趋扬州，高杰以兵袭仪真；命万元吉、卢九德解之。初，史可法虑杰跋扈难制，故置得功仪真，阴相牵制。适登莱总兵黄蜚将之任，蜚与得功同姓称兄弟，移书请兵备非常；得功率骑三百，由扬州往高邮迎之。杰副将胡茂祯驰报杰；杰素忌得功，又疑图己，乃伏精兵道中邀击之。得功行至土桥，方作食，伏起，出不意；上马举铁鞭，飞矢羽集，马踣，腾他骑驰。有骁将舞槊直前，得功大呼反斗，挟其槊而抶之，人马俱糜，复杀数十人；跳入颓垣中，哮声如雷，追者不敢近，遂疾驰至大军得免。方斗时，杰潜师捣仪真，得功兵颇伤；而所行三百骑皆没。遂诉于朝，愿与杰决一死战；可法命元吉和解之，不可。先是，元吉入朝，复遣往江北调缉军民；会杰欲赴河南讨贼，元吉方请速予之饷。而杰袭得功于仪真，元吉心伤之；因言：『古大将保功名，必以恭顺为本。今朝廷新立，纲纪未遵；恐从此相沿，恭顺日替，轻朝廷、隳纲纪，臣罪滋大』！力请罢斥，不许。

　　得功所乘马直千金，中矢踣；所从行三百骑，无一存者。杰所遣龚仪真之兵夜至，守将丘铖、马岱侦知之，设守于城外，棋置炬火为疑兵；杰兵望见，不敢进。马岱开门出击，尽歼之。

