<!-- { "loadSidebar": true } -->
　　大清兵至汉中，以刘进忠为乡导，至盐亭界。是日大雾，张献忠晓行至凤皇陂，猝遇大清兵，中矢坠马逃，伏积薪下；大清兵擒出，斩之。贼降及败死者二、三十万。

　　大清肃王为帅，问刘进忠曰：『张献忠逃匿何所』？进忠曰：『在顺庆之金山铺，为西充、盐亭之交境；去此千四百里，疾驰五昼夜可及』。献忠以进忠守朝元关，殊不为意。大清兵前驱至，犹未信；进忠与善射者入其营，指示之曰：『此献忠也』！一矢中额；献忠讶曰：『果然』！逃伏积薪中。执近侍询之而得，遂曳出斩之』（「诛巢新编」）。

　　按献忠之死，其说不一。「纪事本末」云：『献忠病死蜀中』。有云：『炮击死于成都』；有云：『与大清兵战于成都，箭中喉死』；有云：『养子孙可望鸩之死』。惟「绥寇纪略」则云：『遇大清兵，射死盐亭』；与「明史」同。

　　「北略」云：孙可望形容短小而力甚大，性好杀，精悍强忍人也。微时为盗，系狱苏州。张通判某勘之，一见知其非常人，欲脱之，喻之走；可望谢曰：『吾罪甚大，杀人者数矣；不可去也』。张再四遣之，终不去。乃阳以可望解北，以二百金分授二卒，命中途释之；卒还，各笞十免究。可望遂投献忠寨，以功授伪游击；复为义子，赐张姓。献忠得狂疾，将士离心；将死，调可望曰：『吾今日欲传位』。时诸将在侧，乃召五岁儿至，手刃之；语可望曰：『今天下大乱，此事未可知。子尚幼，无用；倘异日有人辅之，必与汝争，则事败矣。故吾杀之，以一兵权』。

　　由是，可望遂为大帅，鸩杀献忠。

　　献忠既殪，剜其心，色若髹。呼犬食其尸，犬去尸丈许，旋惊反走匿；狺声如泣，数日不敢出。饿鹞飞下，将近，即折而逝。魂化为黑虎，不知所从来，突出啮杀人；迹之，不复见。横尸处生草，叶芒刺如针；触人肌，痛甚于螫，溃见骨』。

　　「蜀难叙略」亦云：『献贼心色纯黑』。

　　川中自遭献忠乱，列城内杂树成拱；狗食人肉，锯牙若猛兽。虎豹日啮人死，轻弃去，不尽食也。民逃深山中，草衣木食，久遍体皆生毛。

　　时荒城遗民几百家，日报为虎所暴；有不满数十日而一县之民俱食尽者。叙州人逃入深山，久之，麋鹿无异。见官军，以为献贼复至也，惊走上山；步如飞鸟，追之莫及。

　　张献忠屠蜀，几尽；间有余生者，白画见■〈矞鬼〉，千百为群。人恐，但呼「献忠至」，即散去。人孤寂，亡匿山中。夜孤寂，伐木燃之；鬼辄呼其类，环人就火。人潜纳巨竹于火中，烧竹节，声发如炮；鬼走，遥唾之。依然人言，非鬼啸也（李翰业）。

　　十一日（癸未）

　　永明王补侯时伟吏部主事（时伟，公安人，崇祯中进士；历官吏部考功主事）。

　　鲁王次长垣。

　　上饶徐敬时□永丰之九仙寨，与大清兵相拒者，救之以标将杨文死（？）。敬时知不济，作绝命词四章，北面再拜，自缢死（敬时，崇祯丁丑进士）。

　　贼党孙可望、艾能奇、刘文秀、李定国等率残兵南奔，骤至重庆；曾英出不意，战败死于江，贼遂陷綦江。王应熊避之，退走永宁山中；范文光保境如故。

　　张献忠既死，其伪将孙可望、李定国、刘文秀、艾能奇、白文选、冯双礼悉溃，而南陷綦江。

　　侯官郭符甲起兵，大清兵攻之；帐下五百人皆战死，符甲亦遇害。五百人浮尸海上，符甲独屹然不动；郑成功葬之海岛（符甲，崇祯十六年进士）。

　　十五日（丁亥）

　　大清兵袭广州执聿■〈金粤〉，苏观生自缢，祭酒梁朝锺、太仆寺卿霍子衡等死之；聿■〈金粤〉与周、益、辽等二十四人俱被杀。聿■〈金粤〉视学，百官咸集；或报清兵逼，观生叱之曰：『潮州昨日尚有报，安得遽至此！妄言惑众，斩之』！如是者三，而清兵已自东门入；观生始召兵搏战，兵精者皆西出，仓卒不能集。观生走梁鍙所问计；曰：『死尔！复何言』！观生入东房、鍙入西房，各拒户自缢。观生虞其诈，稍留听之；鍙故扼其吭，气涌有声，且推几仆地，久之寂然。观生信其为死，遂自经。明日，鍙献其尸出降。朝锺闻变赴池，为邻人救出；自经死。聿■〈金粤〉方事阅射，急易服踰垣匿王应华家；俄缒城走，为骑所获。馈之食，不受；曰：『我若饮汝一勺水，何以见先人地下』！投缳而绝。何吾驺与应华等悉降。霍子衡召妾莫氏及三子应兰、应荃、应芷，语之日：『「礼」：「临难毋苟免」。若辈知之乎』？三子皆曰：『惟大人命』！子衡援笔，大书「忠孝节烈之家」六字悬于中堂；易朝服北向拜，又易绯袍谒家庙，先赴井死，妾从之。应兰偕妻梁氏及一女继之，应荃、应芷偕妻徐氏、区氏又继之，惟三孙得存；有小婢见之，亦投井死。

　　李成栋选精骑三百，宵夜西行。过增城县，潜入花山，命前锋十人以青白布里头，作洋舡舵工状；直至广州布政司前紫薇牌坊下，于人丛中去布露辫发，挥刀大呼。止杀一人，而满城奔溃。十人分守各门，昼夜巡视。第三日，三百□骑方至。时观生潜匿酒肆，有于箧中见「文渊阁臣印」；索其一醉，不与。报知巡缉，立擒之；观生慨然曰：『吾以一布衣登两朝相位，死亦何憾』！质问时，一语不答：遂杀之。绍武只身假作卖旧衣人，欲出城，不识乡路；貌复寝怪，识者无敢藏匿。为内阁中书某所指，卖银十两；副将杜永和擒之，并周、益、辽等二十四王并杀于布政司前双门下。梁朝锺自刎死。百姓俱薙发归顺。时四姓盗联■〈舟宗〉海上，花山光林亦拥众数万；水陆交讧，民不聊生。

　　何吾驺既降，乞修「明史」，李成栋许之；因署于门曰「纂修明史何」。时人因有「吾驺修史，真堪羞死」之谣。

　　南海邝露抱所宝古琴，不食死。

　　番禺梁万爵，字天若，唐王时举人；见城破，曰：『此志士尽节之秋也』！赴水死。

　　万爵，官行人。

　　南海郭瑶，字季文，参将邦英之子；官守备。北兵射之，瑶以肘三落其矢。被执，见佟养甲；养甲故与瑶同隶袁崇焕麾下，解其缚，署为都司。

　　十八日（庚寅）

　　黄毓祺、徐趋侦江阴无备，率壮士十四人袭之；不克，趋被执。毓祺复逸去，避江北；其子大湛、大洪被收，兄弟争死。而毓祺以敕印事发，逮系江宁狱。将刑，其门人告之期；命取袭衣自殓，趺坐而逝（毓祺好学有盛名，精释典）。

　　宁都诸生刘泰兆，字方公；约里人为大全会，激奋忠义。事不集，徙居钓峰。北兵过其地，乡人尽走，泰兆独衣冠当门立；兵曰：『汝何人』？答曰『我天朝廪膳生也』。『何不薙发』？曰：『薙发，即非天朝人也』。兵杀之。

　　张肯堂飘泊海外。

　　肯堂自唐王死，转徙海上；出私财募兵，与周崔芝共事。

　　二十日（壬辰）

　　永明王拜陈子壮东阁大学士兼兵部尚书，总督广东、福建、江西、湖广军务。会广州失守、聿■〈金粤〉被执死，子壮止不行。

　　子壮力辞不赴，以丁魁楚秉揆故也。

　　王坤疏荐海内硕卿数十人，吏科给事中刘鼒等疏论内臣不得荐人；帝怒，叱逐鼒等。瞿式耜言：『司礼抑人不可，荐人更不可』。力持之；乃止。

　　何腾蛟奏改傅作霖为监军御史；题萧旷为总兵官，管黎平参将事（旷，武昌诸生；为刘承胤坐营参将）。

　　偏沅巡抚陈荩率滇将赵印选、胡一青□觐，晋印选、一青都督少保；各谢恩率兵还汛。初，印选等至江西，与高进库战，袭其老营，尽杀其父兄、妻子；进库忿，战益力。滇军大溃，印选等走湖南依阁部何腾蛟。

　　李占春、于大海收残卒二千奔涪州，刘文秀遣其党卢名世疾攻之；占春败。大海在忠州知力不支，放舟出夔、巫入楚。

　　鲁王总兵钱达航海至闽，忠孝伯郑成功承制授达破卤将军。

　　二十三日（乙未）

　　北帅李成栋传檄各郡县，别遣将徇南、韶而自下肇庆。

　　永明王侍郎御史李绮疏参丁魁楚十大罪：欺君误国、玩兵害民、败群乱常、罔神蔑誓并丧身辱祖；若不改辙，覆亡立候。面帝朗诵。魁楚引罪，帝慰谕之。明日，有旨：『李绮降三级调外』（绮，字友三，松江人，庚辰进士；官琼山知县。永明登极，授西台。时广州已破，知永历必走，扈从甚难；因疏参魁楚，冀罢职。及得旨，喜极；即解维入廉州）。

　　内批：改户部郎中周鼎瀚为给事中。瞿式耜争曰：『鼎瀚历俸深，且有拥戴功，应升卿寺；今破例而改，非升也』。然鼎瀚志在给事，卒为给事。

　　二十五日（丁酉）

　　广州报至，王坤请王西幸避之；瞿式耜方视师峡口，亟返肇庆力挽，坤不从。乃升朱治■〈忄间〉为两广总督，守肇；奉王走梧州。

　　式耜曰：『我兵水陆麇至，三水可上下搤也』。争之不得，请身留肇庆。宗人府朱容藩曰：『左右所恃，惟式耜一人。式耜留守，上行益孤』。亦不许。式耜部署毕，疾趋梧州，帝已过梧而西。

　　王意欲幸楚，时班行皆楚、蜀人，亦劝王行；王意遂决。

　　治■〈忄间〉，字子晦，浙江举人；有文誉。崇祯时，官肇庆府同知。

　　明督师王应熊卒于毕节卫。

　　孙可望陷遵义。

　　龙门破，里人廖翰标以二幼子托从父，从容自缢（翰标，天启中举人；官江西新城知县）。

　　潮州山寨私拥赵王，北帅佟养甲、李成栋遣兵攻之；王即自归，薙发居孝光寺。会陈子壮致启于王，启未达而事泄；降北广州知府陆元玑受佟、李指，逼之。至元妙观，勒令投缳死。

　　二十六日（戊戌）

　　帝驾小艇上西峡。

　　丁魁楚深结太监王坤，得为首辅；用旧旗鼓苏文聘为内阁办事中书，昼夜出入计直，百司分给文武凭札。得广州警报，绝不示人。以事干者，现银减价四、五，诱人多就。有琼崖参将白斌托礼科李用楫之弟来营升总兵；来初受中书，见时事日非，且闻广信，因而观望。斌在海外，犹未及知；恐来为之不力，且禀揭直达魁楚促早就，云具名礼在中书李来处，来不知也。魁楚忽于暮夜遣人索斌贽，示禀揭，勒逼如数；来填八酒器、五十金。二十五日，朝见谢恩者，犹趋锵殿陛。忽肩舆出城，掠小艇驾上西峡，喧传帝已去矣；于是文武纷逐，各不相顾。侍郎汪光室与李来同舟，力众竞进；不知邻舟为帝座，几为触没。惟魁楚舂容雅度，绝不惶遽；渐移资入舟，瞠目而视，反若局外观者。盖魁楚于拥戴时早自为计，今且有异志矣。  
　 
卷十七

　　江阴云墟散人李本天根氏辑

