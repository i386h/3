<!-- { "loadSidebar": true } -->
　　苏州诸生殷献臣避兵荻溪；家人有薙发者，见之号恸三日，不食死。石士凤，贸易青蚨为业。不薙发，死；系小竹牌子于带，书「大明不屈义士」。

　　故苏松巡抚祁彪佳给家人先寝，端坐池中死。彪佳自杭州失守，即绝粒。死年四十有四。

　　北兵至杭州，彪佳约刘宗周起义，不果。及贝勒檄诸生投谒，彪佳语妻商氏曰：『此非辞命所能却；若身至杭州辞以疾，或得归耳』。阳为治装将行者；家人信之，不为意。至夜分，潜出寓园外放生碣下，投水死。先书于几云：『某月日，已治棺寄蕺山戒珠寺，可即殓我』！其从容就义如此。女德茞，字湘君；哭父诗有云：『国耻臣心在，亲恩子报难』！时人传诵之。

　　淳安方希文，好蓄书。值杭州不守，大帅方国安溃兵掠江浒，数百里无宁宇；希文避山间，载书以往。会幼子病疹，希文出延医。妻项淑美与一妪、一婢处，乱兵突至，纵火肆掠。婢挽淑美衣，欲兴俱出；正色叱曰：『出则死于兵，不出死于火；等死耳。死火不辱』！时妪已先出，去见火炽，复入呼之曰：『火已至此落，诸妪皆匿他所，奈何弗出』！淑美不应；急取书堆左右，高与身等，坐其中。须臾火迫，书尽焚，遂焚死。兵退，希文归，则余烬旋而成堆，若护其骨者；一恸，灰即散。乃即收骨瘗诸先兆。

　　参将何以培，字曰厚，无锡人；太仆少卿栋如孙。栋如散家财养死士，期为国用。以培少负气节，精击刺、战阵诸法；弘光朝以良家子从军，命为参将。弃官归，屏居湖滨；悬祖画像于室，佩所遗故剑，刍秣良马欲有所为。邑人先归顺者，欲除异己自效，以以培名闻郡守；郡守命其人檄致之。有僧三山者，故栋如家将；诇得之，夜半走告以培，邀以俱亡。以培叹曰：『吾家世受国恩，岂有逃死』！天明檄至，持檄者即以培戚也。从容留饮，谈笑如平生。遂偕至郡，太守盛陈兵卫；以培白衣冠，束带入。躯长八尺，丰颐白晰，仪观甚伟。太守一见，啧啧好语曰：『降不失富贵』！曰：『吾世臣，无降理』。曰：『不降，且不得生』！曰：『愿即死』！再问，答如初。太守目左右喻意，或引以培耳语；厉声叱曰：『斫即斫耳，何效儿女子为』！即解衣就缚，神色不少动；遂斩于市。

　　鄞县故刑部员外郎钱肃乐与总兵王之仁共守宁波。宁波乡官议纳款，肃乐力言当举兵拒守。诸生华夏及董志宁等遮拜肃乐，大呼倡首，士民集者数万。肃乐乃建牙行事，郡中监司、守令皆逃，惟一同知治府事；已赍图籍迎降。闻兵起，叩首请罪；肃乐索取仓库籍，缮完守具。会总兵王之仁既纳款而悔，入城与肃乐缔盟共守。

　　王之仁已具降表，肃乐大会缙绅士子于城隍庙，召募义勇；郡绅谢三宾阴致书之仁，谓『一、二庸妄书生，恐为祸阶。须以公之兵威胁之』！之仁至宁，陈兵教场，受约于肃乐；出三宾书，诵坛上。三宾戟手欲夺之，之仁色变；有左三宾者，使三宾任饷而止（之〔仁〕字九如，宛平人；太监王之心弟）。

　　初五日（乙酉）

　　唐王命司礼监传谕：『天气炎暑，公件紧急，各启朝者概从简便；在任文武及大小绅衿百姓，俱止行一拜、一叩头礼。续到者，免朝』。

　　福州府知府请冕服式，令旨照依「会典」。

　　大常寺少卿曹学佺朝见，启进三款：一为福建解京钱粮俱宜属兵饷项下，祈勿他用；恐防不继。一为礼成之后，即宜造靖卤伯郑鸿逵抵关，相度防守、进取事宜以闻。一为禁戢逃兵沿途抢掠害民，似宜急谕主将令其识认部下之兵、收拾什伍，示以赦辜复用之意，暂纾民患。王以为三者皆着实可行，因目之曰：『此海内名儒也。孤在唐国，闻名久矣。兹幸在此得见，以慰数年景慕之意』。即赐坐、赐茶。

　　传谕礼部：『初七日入城监国』。先祭告天地、太庙、唐国宗庙，俱用太牢，陈设簠簋笾豆如礼；仍拟祭文三篇，摄礼部臣刘若金会太常少卿曹学佺撰者。陈设俱遵谕行。

　　初六日（丙戌）

　　嘉兴知府锺鼎臣与前大学士钱士升、给事中马嘉植、翰林屠象美、同知朱大定、知州刘履丁及士升子棅、侄旃等称奉潞王令旨举兵，附者甚众；推故尚书徐石麒主城守事，杀大清所置秀水知县某（鼎臣，字彝公，新会人，崇祯七年进士；官真定府知府未赴，本年五月改授嘉兴。之官时，南京已陷；或劝之勿行，鼎臣曰：『见危苟免，义之所不敢出也』！卒莅任。大定，字君永，秀水人，文恪公国祚第六子；以荫，官成都通判。以入觐，返里门。履丁，字渔仲，漳州人，贡生；官郁州知州。棅，字仲驭，年十九举崇祯十年进士；官广西佥事未赴，归养。义师起，首输万金。旃，字彦林，巡抚士登子；崇祯六年举人。弘光初，授职方主事。先是，大清命陈洪范至嘉兴招降，巡道吴克孝大集士民询之，愿降者众；克孝遂微服行。大清帅贝勒至，士民献册籍降。比髡发令下，众难之，始谋举义。石麒迎镇将陈梧为帅，军声颇振；大清兵备吴简思从水关遁）。

　　钱棅与从兄旃分防嘉善间，出偏师邀战，北兵甚畏其精锐。旃子默字不识，年十四举于乡、十五成进士、十七官知县；从父起义。

　　甪里街徐圃臣，偕同人三五中堂署话。闻堂柱中腷膊三响，柱忽开裂，跳出一缁衣雏僧，长二寸许，背负黄袱包，绕地疾走。众皆骇愕，环而逐之；随手攫得，咥然有声。以漆匣缄覆，移时阒寂；启视，则化为燕窝，残泥零落，他无所有。亟召术者黄某占之，黄颦戚良久曰：『此大不祥事。夫僧者，薙发之象也；负包而走者，无家可归也；燕泥零落者，破巢之下无完卵也：吾郡其有大厄乎』！未几城陷，焚戮之惨果符前兆。

　　桐乡村人业蚕者入市，闻大清兵至，阖户自缢死。

　　钱秉镫妻方氏，桐城人；避寇寓南都。秉镫与阮大铖有隙，避吴中；方挈子女追寻得之。已而吴中亦乱，方知不免；乃密纫上下服，抱女赴水死。

　　江阴陈明遇下令：城中有能搜获奸细者，官给赏银五十两。有青衣人行于市，乡兵疑而执之；搜得地图一纸，书兵马从入之路及诸山瞭望埋伏处。送顾元泌拷讯，供称横塘夏中书家人，投靠方亨明往他所乞兵解厄；反供曾在马三家与诸生沈曰敬、吏书吴大成等协谋屠洗。遂执马三、大成等，同磔于市；日敬仅以身免。又于西门月城搜获奸细二人，审视锁钥门键不固，执守门兵壮；拷讯，招得买路银两。与奸细骈斩城下。

　　苏郡诸生许王家，字君聘；隐居摇城。有吏趣之出；封利剑一，示以期曰：『不出，则王家死分也，吾固甘之』！或劝王家：『君故明诸生，未食天禄；胡遽以身殉』？王家曰：『君臣之义，岂谓仕不仕耶！吾读孔子书，杀身成仁、求生害仁，讲之熟矣。公等勿复言』！以父母，嘱妻顾曰：『尔善事堂上，吾不能终养矣』！父母知其志不可夺，含涕谓曰：『汝行汝志，勿念我二人』！王家肃衣冠再拜，赴湖水死。年三十有九（有告庙文，今不传）。

　　初七日（丁亥）

　　唐王入城，行监国礼毕，以南安伯府为行在；群臣庆贺如礼。

　　命参将賷金锜监国赦款，宣谕金、衢。

　　擢何楷为户部尚书。

　　王谕：『守关进取，决不可无兵；有兵，决不可无饷。饷出之民，有民而后有饷。安民以裕饷，必须户部得人。兹众卿在廷，即佥择其可者』！于是诸臣推何楷；楷力辞曰：『臣尚负罪，俟明法诛戮；其敢肩兹重任』！叩头恳辞，愿简贤者。王以举出诸公，俯答其拜而坚欲用之。又谕吏部曰：『天步方艰，饷为兵命；户部重任，得人甚难。兹特面允文武公举户部侍郎。何楷廉而能计，孤于崇祯乙亥亲阅邸报，已服其侃侃掖垣。危难仗义之人，必于直言敢谏中求之。古人式说，孤奉为范。何楷升户部尚书，即日到任理事，慎勿再辞，致耽急务。该部即会同何楷确议，推择清吏司郎中一员，以便呈堂行事；并即推摄文选司郎中主事』！

　　唐王特颁亲制告谕文二条：一、戎政，曰：『孤惟人君能以至公待天下，方可责人臣以无私；包苴不入司马门，天下始得真将之用。将真，则六军之命安矣。盖文武，一刚柔也；刚柔，一动静也。臂之身，文筋而武骨也、文背而武胸也。分则佐命，合则一身；文蔑武、武蔑文，亦必不能独立矣。论者为文以节武，此自寻常之将言之耳。若夫唐之李、郭，宋之岳、韩，我朝之徐、常，今奉孤之两郑，皆大将也；将大不待节制，相大不妨专擅。不妨、不待，皆能自靖其心；此天地之间必有为而生者。目今札弁满天下，孤必求真大将，亲拜而授之钺。以立见孝陵、复东南泽国为半功，再复西北以报烈宗深仇为全功。半则以徐、魏处之，全则以郭汾阳酬之。语列甚明，惟天下英雄速图自奋，成孤中兴之烈』！二、缙绅，曰：『孤惟帝王之御世也，必与文武诸贤共之；始于得贤将相，终于得贤百职：四海兆民，方有攸赖。民安，则华强夷服矣。然历稽世道之污隆，机握于帝王之宇量；量必包乎天下，始可以总统乎千官。千官当则民治，民大治而帝王始安。帝王量狭，一统必割据；帝王量大，割据必一统。盖量大，则识必高；识高，始能用。彼声色货利又何有东林门户、魏党、马党之纷纭哉！呜呼！三党成偏安矣，四党成一隅矣！今孤卧薪而望孝陵、尝胆以图一统，焦劳昕夜，惟贤是求。追惟洪武二十四年王祖分封唐国，祖训命名诗曰：「嘉历协铭图」；往时未详，于今有悟。我天、我祖既预兆之，敢不孜孜敬天法祖，与我文武誓复旧疆，仰答我上帝之休命乎？彝典酬功，信如皎日』。

　　特授贡生薛瑞泰司经局正字。瑞泰，字幼安，侯官人；故中丞鸣宇子。娴掌故；闻监国右文稽古，以家藏「御览玉篇」、「太平广记」、「资治通鉴」诸书五百本疏献之，今授正字。瑞泰以年老不任仕辞；监国温旨慰之曰：『瑞泰以乔木世家，敦礼义廉耻之节，巍然如鲁灵光殿。所进书籍，雅体孤心。如此卑职，原敦怙劝，不准辞；仍候登极后，即行召对，全孤爱重老成之意』。

　　擢苏观生为翰林院学士。观生谒王于杭州，王与语大悦，联舟入福建，即擢官。

　　礼部侍郎管绍宁以不薙发死。有扬州进士某者降于大清，改名某，署常州知府；诈传檄举义，召阖郡绅衿议，不至者以降敌论。绍宁赴之。某先伏兵堂侧，缚诸绅衿，顷刻尽薙其发；绍宁大骂，不屈被害。

