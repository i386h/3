<!-- { "loadSidebar": true } -->
《为翁景芝题天香阁主人画箑》：湘水骚心斗夕妍，绿春如梦惜流年。墨花纫作同心佩，谁续琴河感旧篇。钱辑五属为其祖母常太宜人作九十寿言，并调《长寿乐》祝之云：春回翠柳，画堂前、跪进琼觞椒酒。梓树腾辉，孙枝竞爽，齐祝南山福寿。况管彤振美，闾史特书贤母，算百龄、屈指再增两蔀。诫习勤、犹执少时箕帚。仰阃仪，真不愧吴越世家冠首，从兹功德水长，菩提木固，天锡畴陈九。此柳屯田调也，平仄无从订正，词律所载，亦无他词可考。挽秦士颖诗云：樽酒论文共少年，离思辄寄雁书传。每怀白社联吟侣，忍赋共炉感旧篇。鏖战名场身是胆，躬耕故里砚为田。可怜一霎昙华梦，应抱春心泣杜鹃。虞山精篆刻者有林鹤田，周象明作序送之，见《娄水文征》卷六十一。太仓钱系出何市，何始？闻何氏子孙言，读唐东江青柯《钱先生行状》已著之矣，东江文见《娄水文征》卷六十三。读《联明斋小识》称，张复初青浦人，生而孤露，兄薄恩义，好生分，乃流庸旁郡，迨长求亲骸，不得，号泣去，刻木为像，事如生时。侨居常熟，为参议道牙前傔役身，人见朴谨况，厚之，家渐饶裕，爰买地虞山，奉像以葬。吾邑寓公之有孝行者，而邑志不载，当补入。
“夫子矢之”，《四书》人名：“仲弓”；“机匠一门多跨灶”，《四书》一句：“公输子之巧”；“坐花筵”，《诗经》一句：“宴尔新昏”；“兴亚会”，《诗经》篇目一：“《维清》”。



《徐兆玮日记 己亥日记》　上　光绪二十五年（1899）

己亥日记
予自甲午始为日记，不过读书有得，随笔札记一二，每岁取盈一册而止。或丛杂繁琐，贻羞大匹。今行年三十有三矣，术业不进，神明多疚，不从此猛省，痛下针砭，则悠悠忽忽，何日得与闻圣道邪？爰立此日记簿，自定课程，虽严寒盛暑，俗冗猬集，必登载一日所行之事，所读之书。前此五年日记录出有资考证者数十条，其余则拉杂摧烧之，盖非阅历所得，或裨益身心之言不足为省览警觉之一助也。江河倒流，日月迅逝，独行无侣，独倡无和，我其奉古人为师友，而忍与靡靡者终古乎？戊戌除夕漏下二鼓，棣秋记。
光绪二十五年岁次己亥正月朔日己酉（1899年2月10日），阴，微雨，午后止雨，时露日光。
读《曾文正公家书》二卷卷一、二。文正自立课程：曰主敬，曰静坐，曰早起，曰读书不二，曰读史，曰写日记，曰养气，曰谨言，曰保身，曰作字，此十事最是切实工夫下手处。自念生平接人对友，狎玩时多，整肃时少，则于主敬一事无得也；妄念迭起，神明易昏，则于静坐一事无得也；东翻西阅，有初鲜终，则于读书一事无得也；好尽言以招人过，而恶人讥评，则于养气谨言之道无得也；不能节饮食，慎嗜欲，则于保身之道无得也；能早起而不能用心，能读史而不能贯串，能写日记而不能端楷，能作字而不能临摹古人。此后当逐事留心，但能学得一二端，其余可逐渐扩充也。居家以静坐为要，涉世以谨言为要，主敬养气之功渐积致然，非可一蹴几也。姚补篱《琐学录》十六卷分《乾象》、《坤舆》、《古人杂事》、《职官》、《形体》、《称谓》、《书籍》、《字画》、《珍宝》、《宫室》、《古董》、《释道》、《巫术》、《动物》、《植物》十五门类，聚说部书如曲园先生《茶香室丛钞》例，惜是未成之著述，遗漏颇多，予倩里中诸子录副。雨窗无宾至，校《形体》、《称谓》、《书籍》、《字画》、《珍宝》五卷。称谓门“男人女名”一条重出，“命名不雅”一条本梁章钜《浪迹丛谈》，“历代君之别称”、“父母别称”诸条本陆以湉《冷庐杂识》，俱不著所出，盖随笔札录而未及覆检者。
初二日庚戌（2月11日），阴，天气较寒。
读《曾文正公家书》一卷卷三。《家书》多粹语，“论读书贵有恒”尤足药学子之失，摘录数则以为座右铭，胜读《近思录》、《呻吟语》也。“温经先穷一经，一经通后再治他经，切不可兼营并骛，一无所得。”“吾辈读书只有两事，一者进德之事，讲求乎诚正修齐之道，以图无忝所生；一者修业之事，操习乎记诵词章之术，以图自卫其身。科名者，食禄之阶也，亦须计吾所业，将来不至尸位素餐，而后得科名而无愧，求业之精，别无他法，曰专而已矣。若志在穷经，则须专守一经，志在作制义，则须专看一家文稿；志在作古文，则须专看一家文集，作各体诗亦然，作试帖亦然，万不可以兼营并骛，兼营则必一无所能矣。”“士人读书第一要有志，第二要有识，第三要有恒，有志则断不甘为下流；有识则知学问无尽，不敢以一得自足，如河伯之观海，如井蛙之窥天，皆无识也；有恒则断无不成之事，此三者缺一不可。” “读经有一耐字诀，一句不通不看下句，今日不通明日再读，今年不精明年再读，此所谓耐也。功课无一定呆法，但须专耳。约言之曰专，曰耐，耐即有恒之勉强工夫也。”
初三日辛亥（2月12日），晴。
璜泾门人狄云士来贺岁，留午饭而去。读《曾文正公家书》二卷卷四、五。文正治军后，每以“敬”、“勤”二字勖家人，盖一家之中，敬则兴，傲则败；勤则兴，懒则败，虽浅言，实至理也。敬须辅之以和，勤须佐之以俭，守此四字箴，而家道不光昌者未之有也。文正云：“勤者生动之气，俭者收敛之气，有此二字，家运断无不兴之理。”余亦云：“和者生动之气，敬者收敛之气，一张一弛，人道尽矣。”校《琐学录 古人杂事》一卷。
初四日壬子（2月13日），晴，下午微阴。
沙溪门人胡选英来贺岁，是夕雨雪。《冷庐杂识》引张文端公《聪训斋语》云：“读书者不贱，守田者不饥，积德者不倾，择交者不败，谓四语可括诸家训。辞千万言，然此特言其日后之效也。倘读书而不能恒，守田而不能勤，积德而不能久，择交而不能敬，仍与不读书、守田、积德、择交者等也。”读《曾文正公家书》一卷卷六。文正自云：“生平于敬字无工夫，是以五十而无所成。”又云：“于论语之九思、玉藻之九容，勉强行之，临之以庄，则下自加敬，习惯自然，久久遂成德器。此虽为出身莅民者言，实则推之家国天下而无不通也。”又云：“子侄辈须以敬、恕二字常常教之，敬则无骄气，无怠惰之气，恕则不肯损人利己，存心渐趋于厚。予谓恕字圣人所称，一言而可以终身行者，世家大族易招人忌，尤当于此字加意讲求，以之择交亦宜，其人能行恕道，必无凶终隙末之嫌矣。”
初五日癸丑（2月14日），阴晦。晨起视墙阴，犹有积雪，惟亢旱久，尚不能滋长菜麦耳。夕雨。
五日祀五路神，明姚宗仪《常熟私志》已记之，盖此风由来久矣，俗相传谓即［接］财神。姚补篱《铸鼎余闻》谓“即五祀门行中溜之行神”，然月令冬祀行淮南时则训作冬祀井，高诱注《吕览》云：“行一作井，古字井、行形相似，或传写致误，行神必祭于有事将行时，不若井为冬时常祀也。”姚以行神释五路，殊近附会。岁杪为庶事归宿之候，虽无俗尘粘著胸次，终难打扫干净，新正稍暇，宜可收束此心矣，而梦寐若有不安贴者，何也？早饭后取旧岁所投弃字纸，拉杂摧烧之，顿觉耳目一爽。读《曾文正公家书》四卷卷七、八、九、十。文正教子侄“一勤字，一谦字。谦者，骄之反也，勤者，佚之反也。‘骄奢淫佚’四字，惟首尾二字尤宜切戒。”又云：“军事之败，非傲即惰，二者必居其一；巨室之败，非傲即惰，二者必居其一。”又云：“凡动口动笔，厌人之俗，嫌人之鄙，议人之短，发人之复，皆骄也。无论所指未必果当，即使一一切当，已为天道所不许。”又云：“欲去骄字，总以不轻非笑人为第一义，欲去惰字，总以不晏起为第一义，此皆阅历有得、约旨卑思之言，勤与谦是第一层工夫，敬与恕是第二层工夫。”文正一生得力在不自满，假故名所居曰“求缺斋”，所谓求缺于他事，而求全于堂上者。又以昔人“花未全开月未员”七字诫忠襄，以为惜福之道，保泰之法，莫精于此，即此意也。予读文正书，最爱“凡办大事以识为主，以才为辅，凡成大事，人谋居半，天意居半”六语，必有知人之明，审敌之智，而后可以削平巨寇，奠定吴楚，然如忠襄之规取金陵，文正犹虑其进兵太骤，乃始则困以疫疠，环以悍寇，而坚守不摇，继则顿兵城下，劳力费财，经营二年，仅而能克，此岂事前所能逆料哉？故曰天意也。昨得龚寅谷表叔书，约于五日到城议开北横沥、北河漕两塘事，塘工由郁宪丞同年详定，借拨善后局军需项下银三千两，俟收得米捐归还。盖北横沥为何市通白茆塘要道，北河漕达横塘市，淤塞已久，亟待浚治。予拟于是晚泛棹入城，雨阻不果行。
初六日甲寅（2月15日），微雨竟日。
