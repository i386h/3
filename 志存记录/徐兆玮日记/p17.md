<!-- { "loadSidebar": true } -->
冯仲帆来书云，廿二日午后到苏，沙洲局钱君一函早经投去，尚未批出。鹤舲诸君廿四日去会晤后再奉闻。仲帆此书廿三日发，予昨一函托翥青叔由沙溪寄璜泾。《苏报 记在礼教》云：该教津门最伙，常著白衣冠，或白线辫绳，或一布腰带，资格愈深，孝服愈重。入其教者大半兵役混星居多，公所设僻静街巷，所内有老师父陪坐者，每岁集会教，又名摆斋，其期则在上元浴佛，中元腊八等日，传授秘诀，有八大戒，曰不敬祖和先，不养鸡和犬，不打架，不生气，不吃烟，不喝酒，苦海无边，回头是岸，且有五字者，上不传父母，下不传妻子，重如泰山，轻如鸿毛，如敢泄漏，霹雳殛身，问所云则观世音菩萨五字也。遇宴会或以烟酒奉敬，则以在礼对，或云有门坎，每岁元旦五更齐赴西郊外尹姓坟场打坐朝参，名曰上尹爷坟，盖此教实尹姓肇始也。尹姓，嘉道间津郡西关外人，贸易为生，一日，西关外有疯道人，衣服蓝缕，趺坐廊檐下，数日不去。居人异之，环绕者三匝，尹姓挑凉粉赴市，见道人，置担问曰：“汝有何能？”道人启目视之，曰：“无他，能吃耳。”尹曰：“汝能罄我所挑之凉粉乎？”道人曰：“能。”尹与之，辄尽，回家取给之，又尽。旁观以为异，稽首下拜，道人起，径行。尹尾其后，不知所之。居人咸谓尹遇异人，指日可成仙，尹于是舍去旧业，即所居设香坛，施符水，愚夫妇信徒日众，凡有疾病咸往祷求，尹更造作大言，以相煽惑，从此收召门徒，独树一帜。尹姓物故，其徒分立门户，愈传愈广，盖在礼教缘起如此。夫白莲、八卦诸教，其始皆煽骗钱物，终以倡乱祸延数省。粤逆亦窃耶稣教遗绪，谓天父天兄者，鄙俚不堪而流毒遍天下。一星之火可以燎原，一蚁之穴可以溃堤，彼在礼非其流亚欤？抑闻南方有所谓糍团大被教者，其踪迹诡秘，徒党众甚，与在礼同，而有司不知禁止，绅士不知防堵，农商习处而安之，幸而卵育于尧天禹甸之中，不幸窃发，必有受其祸者，深冀我言之不中，则闾阎之福也。读陆世仪《思辨录辑要》一卷卷一。桴亭所编《节韵幼仪》，据《从祀录》列《未刻书目》中，不知今世尚有传本否？
二十七日甲戌（5月6日），阴。
祖茔除草未毕，因复鸠率工人整治之。晨起，闻催耕鸟声，是日木棉下种，早者已种七八日矣。立夏日俗有秤人之戏，谓不蛀夏，不知始何时也。书以再传而失真，《经世文编》录桴亭《思辨录》择取极精，然有谬误二事，《论官制》云：“鸿胪、太常、光禄可并入礼部，国子监当格外独尊，不录侪于诸卿。”今《文编》改云：“国子监亦可并入礼部。”不知先生明云：“祭酒天下之师，隆重师儒，乃治天下第一要义。”正四品且非，况从四品，乌得并其衙门裁之乎？此一误也。《论封建》云：“治天下须用得几个县令好，县令古诸侯也。”今《文编》改云：“治天下须用得几贤督抚，贤督抚，古牧伯也；治一省须用得几贤县令，贤县令古诸侯也。”虽与今制密合，殊失先生循今郡县之制，复古诸侯之爵本旨，此一误也。古人议论各有见地，不可以己意点窜，致失其真，魏默深犹未知此义。叶裕仁《归庵文稿 书张氏所藏诸名贤墨迹后》：有亭林书索观《思辨录》，时亭林在都中，书云：“付东堂邮呈。”东堂，郁植字。先生集中有《送东堂北游诗》，在康熙五年丙午，此书当在东堂入都以后，是亭林与桴亭鱼雁通讯，何至有若不相识之疑哉？龚寅谷复函，云从前开浚市河，目下南横沥全河开挑，理应一并报销，应造土方收支各册，当即汇核誊正，拟出月初一日买棹赴常，订定同往。予复书，言准初一晚赴城，勿愆期也。读陆世仪《思辨录辑要》一卷，卷二。此卷是桴亭学术宗旨所在，如云：“学者欲学圣人，须是立志第一。”又云：“人志气少，只要能知耻亦好，有志近乎狂，知耻近乎狷，狂便是好仁者，狷便是恶不仁者。”又云：“立志与取友相表里，能立志然后能取友，能取友益见其能立志。”又云：“居敬穷理四字是学者学圣人第一工夫，彻上彻下，彻首彻尾，总只此四字。”又云：“居敬工夫予得力一天字，穷理工夫予得力理一分殊四字。”又云：“予初起手得力一仁字，后来又得力敬字、天字。”按，桴亭之学以居敬为本原，以立志为先务。予因此悟得《论语》三层工夫：一有志，三有耻，三有恒。当另为说阐明之。
二十八日乙亥（5月7日），晴。
王升自城归，得徐印如廿二日函，云来浙定于何时，乞示确音，因出月初拟还常，恐相左也。予函十八寄，印如发此函时犹未见予函，故有何时来浙之询。又黄惠甫十三日函云：月初在川沙晤鸿祥，知五团事已有把握，拟即筹款来虞，因吴映帆欲晤王君，以故迟迟，兹嘱祥卿往南汇询明，会同诸友来虞，恐悬念，先此驰布。窃赃已当者须失主备当本往赎，予见印谕而始知此事之确。省例所称当本向窃贼追给者，盖犹在当商具呈立案之前也。京师多榆，簸钱满地，作饼亦颇有风味，予家绕宅多野榆，日来落花满庭，甚细而色微黄。考陆玑《草木疏》，榆有十种，叶皆相似，皮及木理异。《尔雅》释榆者三：一曰枢荎，郭注今之剌榆，疏《诗 唐风 山有枢》是也；一曰“无姑，其实夷”，郭注：“无姑姑，榆也，生山中，叶圆而厚，所谓芜荑是也”；一曰榆白枌，疏《诗 陈风》“东门之枌”是也。《群芳谱》：榆一名零，一名枢茎，有数十种，今人不能别，惟知荚榆、白榆、剌榆、榔榆数种而已。按，枢茎即《尔雅》枢荎之误，荚榆、白榆皆大榆也，大榆二月生荚，榔榆八月生荚，见《本草》。今之落细花者，俗称野榆，可为桌椅等物，又称椐榆，未知属何种也。段氏《读尔雅》榆白句枌，云别榆一种，见《说文注》。《说文》：“榆：榆白，枌”，此用释木，文枌榆也。枌榆连篆文读，榆之一种，梗山枌榆有束荚可为芜荑也，此又枌榆之一种。《齐民要术》分姑榆、剌榆、山榆为三，云剌榆木甚坚肕，山榆可以为芜夷，依许说，则剌榆，山榆一物也。贾氏言种植得诸目验，与许书不合。姑榆段氏云即周礼之橭，杜子春作枯榆，郑注《周易》：“大过曰枯”，音姑，谓无姑山榆是山枌榆，即《尔雅》无姑之证，然又与《齐民要术》不合。耳目近习之物混淆难识别，于此见博物之难。为周少梅写团扇两柄，为诸小梅写善之款七言款对一付，腕力弱几不成字。读陆世仪《思辨录辑要》一卷卷三。“格致只是辨天理人欲，天理人欲另是是非两字，是便是天理，非便是人欲。”何等直截了当，后儒千言万语，只可覆酱瓿耳。
二十九日丙子（5月8日），晴。
翰青叔至何市拓三官堂前管一德《浚河漕横沥塘碑记》，余以体中小有不适，未往。偶因祖茔穴猪獾事，考得獾是后出字，当作獾，或作  ，亦后出字，《说文》“獾，野豕也”，《正字通》引李时珍曰“貒，豕者獾也；獾，狗獾也”，二种相似而略殊。《尔雅 释兽》“貒子，貗”，注：“貒豚也，一名獾”，此即指今猪獾也。又“狼，牡；貛，牝”，狼此指牡狼，一名獾，与猪獾别，至狗獾只种类稍别于猪獾，可以獾统之。又读《格致镜原》，引《事物原始》：“獾色黄而微黑，尾短毛臭而肉膻，善为曲穴而避藏，防人害也。”《五杂俎》：“獾如犬，穴地中，常以夜出田野觅食，鸡鸣即还，其行皆有熟路，土人觅其穴，置罟于穴口，鸡鸣时纵犬嗾之，奔而入穴，即获焉。其肉腯甚，不能多啖也。”按此二条似皆指狗獾言，猪獾肉可食，其性则二物无少殊，喜穴高阜，多为洞以便出入，古坟墓、古庙、旧宅皆其巢窟也。去岁游杭州，徐印如录示无名氏《圣湖秋兴》八首，有句云：“自强总赖天行健，矫首觚棱有所思。”感慨苍凉，若预知有八月归政之变者，可谓智者矣。读陆世仪《思辨录辑要》二卷卷四、五。先生云：“学字虽兼知行，然毕竟知一边多，盖能学然后能知，能知然后能行，知是知此学，行是行此学，天下有知而未能行者，断无行而犹不知者。民可使由之，不可使知之。”此论治术，非论学术也，于此悟阳明良知之说之偏。四卷论读书之法，切近易行；五卷因著述亦格致中事，而推论古文、诗歌、经义，亦非帖括家所能梦见也。先生云：“凡人好作古文辞，只是义理不深，看得辞章有味，故往往技痒。”予则因义理不深，而思学为古文辞以阐明之，谅亦为先生所许也。
三十日丁丑（5月9日），晴。
致王聘三丈书云：《李墓塘碑记》及《四书论跋》呈上削政，为幸。玮于古人文素未究心，近岁稍有志向学，以桐城、湘乡为师，而才力窘弱，往往辞不足达其理，理又不能举其辞，刻意简炼而不知已伤于芜秽也。《碑记》改定后乞画纸格付玮，拟恳胡敻修孝廉一书篆额，用否亦祈赐书详示。尊处有《爱日精庐藏书志》，乞检《琴川志》一条录寄，玮思将此书付刊，卷首录考证。据阮文达《四库未收书提要》、钱竹汀《养新录》暨《皕宋楼藏书志》、《铁琴铜剑楼书目》，不知他书尚有可引据者否？唐吉士馈鲥鱼，知良保病近日稍有转机。璜泾院试，隽者二人：邵征久、沈少蓼，提复而未隽者一人：许惊百。读陆世仪《思辨录辑要》二卷卷六、七。二卷是论诚正工夫，其要旨云：“诚意是敬字逐条工夫，正心是敬字一片工夫。”“诚意之敬如有物在彼而把镜照之，正心之敬如明镜在此而物来自照。”“一心偶正便是诚意，无意不诚便是正心。”剖析微至，真是一掴一掌血，一棒一条痕。先生论操心云：“舜光问日来用力操心，反觉心中扰扰，何也？曰：‘此正是汝心清，故舜光未达。’予曰：‘汝向来未尝操心，虽心中终日扰扰，何由知得？今汝知得心中不清，是汝心清于往时也。’”予近学操心，心中时觉憧扰，以为进德不猛，故私欲纷乘耳，读先生书而始恍然。人工夫不是忘便是助，助便是过，忘便是不及，要之只是不能有恒。此言可与予论语第三层工夫是有恒意相印证。
是月读朱孔彰《咸丰以来功臣别传》二十卷、《翼教丛编》六卷、陆世仪《桴亭文钞》六卷、陈瑚《确庵文钞》六卷、陆世仪《思辨录辑要》七卷，皆有用书也。诸联《明斋小识》六卷、王绂《书画传习录》八卷、嵇承咸《书画续录》一卷、梁溪《书画征》一卷，皆无用书也。朱笔点勘陆清献公《三鱼堂外集》六卷，墨笔点勘陆世仪《桴亭诗钞》八卷、陈瑚《确庵诗钞》八卷，虽功不加修，业不加进，然读陆、陈二先生遗书，识得一敬字，是切实下手工夫，不至泛泛无所宗主，三十日光阴未为虚掷矣。
 
