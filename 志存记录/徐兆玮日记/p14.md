<!-- { "loadSidebar": true } -->
晨起，检寻失物，约开一单，估价已千余金矣，乃令王升乘航至城，先报县查缉。午后，江受之来，与偕至横沥视塘工而归。失窃之次日，翰叔、翥叔及丹侄分遣人至沙溪、直塘各当知会，又令顾孙桐至支塘讯孟俊臣处报案，至城唤捕快下乡勘明踪迹，孙桐即趁航船至苏城，寻予泛捕于廿五六日来勘，据云必有熟贼自竹园后毁篱而入，东宅久空，贼由此假道而入，开东宅大门而出。予家侧厢之与东宅通也，外人不知，非素识门径者不敢从此出也，且稔知予夫妇之不在家，予住屋左近之无人而来，更为事之可怪者。何市有江达达者，剪绺起家，屡犯案监禁，凡小窃之至何市者，达达无不知，乃嘱刘康侯令达达密查，此窃亦以毒攻毒之意。廿三日傅少榆来视陈泾东诵芬兄墓域及嗣父母新阡，据云嗣父母新阡不甚妥适，有卯水一股，须改向避之。
二十八日丙午（4月8日），晴。
地保徐奎自城归，乃令其持失单送与支塘孟汛，令其查勘。信夫内兄廿六日来函，云鹿阿代步，有人当女羔皮襔、女灰鼠皮襔，均极华丽，而用被单包裹，情节可疑，疑是予家失物，而实非是，总之为贼赃无疑。学房廿三日来函，瞿子玖学使定于三月初二日取齐苏属。吕益三廿一日来函，谦斋望前忽患寒热，至今未愈，欲予邀龚寅谷表叔料理府札一事。钱吉庵廿二日来函，约出月初一二日到城一叙。唐吉士表兄由璜来候，言许大隆日前亦失窃，越数日掷还当票一纸，查知系其旧仆所为。
二十九日丁未（4月9日），晴。
王升自城归，言窃案已于昨日报署云。晨起，于东宅门首拾得破夏布，包绣货十余件，内当票八纸，共一百七十余两，廿五日当沙溪、直塘两处，廿六日当东塘市一处最钜，皆衣服也。既来掷还，其人必不远扬，时诸亲友俱疑金阿伦。阿伦住十五图，父母所不孑，现住三图姚宅，向为西宅仆人，门户素悉。去岁阿伦来，欲买粪，令人引至东宅视之，东宅久空闭，粪从何来，予亦心疑其人，乃令徐奎偕江达达诱至市，以言餂之，冀水落石出焉。顾孙桐自苏城归，乃令其持当票至沙溪、璜泾两处典当中探听当物人面貌年岁。王升携回毕稚琛廿六日函、印如杭局来函。以石印《定盦文集》寄美叔。
统计是月读《娄水文征》六十六卷，梁章钜《浪迹续谈》八卷，诸联《明斋小识》六卷，焦袁熹《此木轩杂著》八卷，龚自珍《定盦文集》三卷、《续集》四卷、《文集补》一卷、《破戒草》一卷、《己亥杂诗》一卷、《别集词选》一卷、《文集补编》四卷、《余集》一卷。朱笔点勘陆清献公《三鱼堂文集》十二卷。既抱金瓠之痛，又遭胠箧之灾，心神不宁，魂梦俱慑，犹幸能守定此心，不致一去无所适归，虽横逆叠来，不致改其常度，尚是读书积理之功。古人称学道不坚，魔来扰之，岂予今日之谓邪？三月四日雨窗记。
 
三月朔日戊申（4月10日），晴。
徐奎于昨夜三鼓时赚阿伦与窝顿之姚耕熊到乡，缚东宅空屋中。晨起，予往诘问，始不承，继言去岁西宅窃去黄豆数斗，被数条，古铜香炉一个，系阿伦所为，并于二月初窃归庄朱姓一舟。唤人棹至验之，良是。阿伦又言，西宅窃赃当票尚在姚姓屋中，后唤三图地保韩文彬起出，共有当票四十余纸，惟皆不巨。阿伦又言，小道士者，积窃也，住塘市，恐系其人所为，己愿为眼线往寻觅。乃令仆王升、地保徐奎等押金阿伦二人至塘市缉捕。崇人顾维新来。龚寅谷来，自城归，言谦斋事署中已严催，兼约初七日同至城，劝其远适以避之。
初二日己酉（4月11日），晴。
张美叔家中寄来黑米一包，云西门外蒋氏墓所得。《申报》载此米初见于无锡，继见于苏城瓦砾场中，掘下数尺，遍地皆是。顾孙桐于穿珠巷中亲见之，今虞城亦见，则目睹非耳闻矣。米形与常米无异，用力碾碎，通体皆黑，若云劫米所遗，不应若是之多；若云土中所生，何以前史又未有闻也？闻苏城谣言蜂起，彦咏之太守出示禁止，亦防民口之善策云。顾维新由沙溪回宝山，为戴诒谷、邵甘甫投鸭窝沙禀也。予以书致叶兰生，嘱其照料一切。王升等之往塘市也，四叔偕行，黄昏时四叔先归，言已于塘市获四麻子一名，有丹孙侄用过仆妇姚阿妹引线，地保徐奎偕归，至姚阿妹母家询问，则已于日旰时移家去矣。
初三日庚戌（4月12日），雨。
上午，王升等归，言获四麻子时，在镇上郭阿六家搜得零星赃物，四麻子称同伙三人，一丁耕荣，一小耳朵，与姚阿妹拼识者也。丁耕荣与网船吴阿云之女拼识，拐逃往湖州，约初二夜会于石牌镇。比王升等至石牌镇，正获吴阿云，而丁耕荣逸矣。四麻子又称，丁耕荣有赃存李市张阿世家，乃令王升等押四麻子往搜。
初四日辛亥（4月13日），雨。
黄昏时王升等归，知张阿世家仅搜得空箱一只，夜昏黑，泊三泾，与小耳朵、姚阿妹船同碇始就获，亦天意也。小耳朵言，赃寄李市、塘市等处，后令人往搜，不得，盖妄言也。
初五日壬子（4月14日），晴。
命王升等押四麻子等入城，晚饭毕，予亦解维行。龚寅谷函来，约同入城，为谦斋也。
初六日癸丑（4月15日），晴。
晨，到城。窃犯已由捕押入监所，乃至署晤孙秋潭大令，说明原委，兼呈搜出当票赃物，请其追赃究办。钱吉庵来，约同访谦斋，丁琴孙亦至，留晚饭。谦斋卧病，似发痘疹，几殆，现虽能起坐，而丰姿销铄，壮气尽矣，不日将游西湖，再入都。乃与畅谈华严名理，殊有神解。是日，讯四麻子等，仅将姚阿妹掌颊百下，大令洵仁慈矣哉。
初七日甲寅（4月16日），雨。
钱吉庵来，谈良久而去。持视江苏省例当中，起赃当本向窃贼追给，与失主无预也。美叔晨赴苏应院试，翰青叔等则以初一日行，闻瞿子玖学使初三日始至苏城，初四日始开考云。致毕稚琛一函。映南二月朔日函云：弟侨居长安，势如骑虎，屡书促足下之出山者，实以同志太寡，郁郁谁语？欲以孟德余腥相污耳。不意老谋深算，洞烛诱敌之计，阿瞒至此，亦不能不以诚相告矣。此间米珠薪桂，实无可取，近来时事日非一日，将来之祸不为土崩，必为鱼烂。吾乡之变当在四五年，以地居江海冲衢，彼族兵力可以先及也。鄙人荚之当在西伯利亚铁路告成之后，嗣后俄、德据北，英、日割南，而天下无宁宇，左衽之变当不远也。然盘根错节，贤豪所喜，足下究心理学，明体达用，其何以待之？吾侪小人，国家之祸且从缓筹，至避祸之方、全身之计，望下次痛切彻底一筹告我，为幸。仆意此后之变，锋镝可免，而政令必苛，彼方以我为野蛮，必将以待印度土人、台湾生番相待，此所当为痛哭预筹者也。弟近写成《怀璚词》一卷，思欲付梓，其余词刻入章曼仙《题襟集》中，然弟决不甚惬，仍欲理去年江右四家之说，足下其有意乎？近日颇能读书，《韩子集解》惜无写官，少缓当可成也。廿六日函云：顷接五弟书，惊悉甥女昙化，闻之怆恻。吾哥闻素钟爱，当此兰摧，定多抑抑，然金鹿泽兰，只须添几篇文字于大集中，决不可因之久郁，致损心神也。近日阅历，以为国家之事，身肩其任者不可畏缩顾虑，存私利之见，未至其位者不可出身犯难，邀侥幸之功名。位卑而言高，罪也；立乎人之朝而道不行，耻也。此二义实为千古名论，新党之犯难躁进，旧党之苟且保全，皆与圣训相反，宜其祸之旋踵起复也。变法谈何容易？而以二三轻薄少年任之，宜其败之速也。至于今因噎废食，永无振兴之望，不可谓非诸人之罪，足下以为何如？读朱孔彰《咸丰以来功臣别传》五卷卷一至卷五。
初八日乙卯（4月17日），阴。
午后，访孟朴于虚廓村居，偕诣谦斋寓，晤谈良久而别。致映南书云：弟今岁颇思振奋，冀稍窥义理之樊，他日或可自立，乃二月中始痛杏殇，再遭胠箧，不如意事纷至叠来，佛家以魔扰败行，大道以多歧亡羊，惟有咬定牙根，不坠素志而已。矧泡影虚空，本无系著，青膻旧物，尚有留遗，循柱吏守雌之言，守孔门毋我之训，留得此身在，其余则有天焉。从者索居寡欢，弟亦独倡无和，吾邑为吴郡才薮，而寥落如此，岂乌目灵气将由此歇绝乎？示及时变一节，鄙人亦筹之熟矣，去岁云翻雨覆，佥谓鳗逃东海，必兴巨波，乃迟之久而卒无验焉。又谓天下从此定矣。愚则谓经此一番挫折，人心实从此死矣。外患日逼，内讧先溃，吾邑岩疆，受祸必早，恐如文恪之镇定，数月待寇至面委之，去者尚不可得；欲为全身之谋，须就事论事，如内讧则可依申沪，外患则可栖腹里，二者交迫则末如之何矣。鄙意水乡如昭文之任阳、昆山之蔚村，国初陈确庵诸先生避兵之所，舟楫四达，居人亦极良善，且有田可耕，不患饥饿，短衣芒履，杂作其间，呼马呼牛，物来顺应，虽有苛政，其奈我何？弟已于任阳小试其技，苟能招致沙民聚成村落，亦足保卫身家也。耦耕之约，期以五年，如不鄙弃，请以此言为息壤。《题襟集》刊成，乞先惠读，大著容少暇奉和，余不一一。前在苏城得句云：“坠花蠹魄心犹活，细雨煎春梦亦温。”颇病其纤靡，久未赓续，从者效西昆，鄙人直似钝吟矣，每下愈况，可为喟息。三门湾事决不就此而止，一发所牵，全身为动，从者洞烛事理，能决支那变动必在西卑利路告成之后否？读朱孔彰《咸丰以来功臣别传》五卷卷六至卷十。
初九日丙辰（4月18日），阴。
李允之丈来，为任阳官字圩荒田事也。钱云生自乡来，与偕至玉壶春晤程少蓉、王聘三。少蓉自浙归，聘三丈馆俞金门家。闻沈诵棠由湖北归，寓永凝巷姚湘渔家，往访之，不值。返，至严家场谒黄鲁村丈，傍晚别归。晚饭后，龚寅谷来。读朱孔彰《咸丰以来功臣别传》五卷卷十一至十五。
初十日丁巳（4月19日），阴。
晨，黄子葵表叔、何子诒由乡来，乃邀寅谷丈饭于聚丰园，下午，陆枝珊复邀诸君饭于聚丰园，晤沈诵棠，畅谈良久而别。是晚，岳家为槿儿作佛事，竟夕不能成寐。读朱孔彰《咸丰以来功臣别传》五卷卷十六至二十。
十一日戊午（4月20日），雨。
