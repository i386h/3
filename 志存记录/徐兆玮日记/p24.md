<!-- { "loadSidebar": true } -->
晨起至石梅茗谈而归。午雨。陆圭如来，言丁炳卿已以四百尊番佛了事，顷接其尊人云孙前辈书，言归孝廉事有莘伯侍御电致中丞，中有阖邑公愤语，事中止矣，迨刚中堂至江宁查各属税课粮额，彦太守因上条陈，其清粮一事云：即如常熟归某以欠粮诬控，庞某以欠粮唆讼，非严加惩创，不足以警效尤。刚中堂致书德中丞，且言若不出奏，我将代奏。幕府韩君沮之曰：可复以此事在米办清粮以前，奏革似过分。中丞言如此，是与刚有意气也。乃令两司核议，议上于初一日奏闻云。予语圭如、莘伯之电由孟朴函致，不可以不告孟朴，乃乘舆偕至孟朴家，则于昨晚赴柳门师之招，向麋台去矣。怅然返，后闻孟朴亦因漕事昭文堂签，并注曾日省，即孟朴以挫辱之，因而暂避其锋云。雨止，偕翰青叔至石梅，钱吉庵招夜饮于徐公祠，灯火初上如晨星，继渐繁密，持远镜窥之，城内玉壶春茶肆楼上客历历可辨，南门外三层茶寮亦在咫尺间，儿童跳灯逐疫，百十为群，罗鼓喧阗，忽远忽近，披襟当风，为尽数巨觥，归已更鼓二下矣。读《曲园杂纂》：《改吴》、《说项》、《正毛》三卷。
初七日癸未（7月14日），晴。
晨，少峰来，言汤总书必要五百之数，予许以《毛诗》一部。翰青叔偕少峰访吉庵，邀予往，比至则已为了结矣，乃归。下午，大雨。常昭漕粮向办酌征，今以昭文计之，造串约六万石，二十四年酌征数约三万二千石，除去自业一万后十成完足，是以五万石之串抵二万二千石之解数也，其中各户所完分数七、八、九分不等，约以四万石扯完七分计之，共有二万八千石，较解数已盈余六千石，各绅户及胥吏所包庇约万石，然绅户所完亦有三、四、五成之殊，统计此万石中亦可得四千石，浮收已近万石，而官与胥吏之心犹未足也，于是刚钦差之大名洋溢于总书之口，彦太守之行事震摄于粮户之心，虽以紫阳山长之尊贵，而不免出朱签以催迫，虽以水利绅董之神通，而仍有即孟朴之猖狂，革一归孝廉以儆其余，而群绅缄口，了结一丁内翰，以励其余，而万户输诚即予期，期知其不可，亦不愿与若辈较短长也。闻汤佑卿云，官愿罢去总书，愿杀头，如是而已，其狠且悍为何如哉？读《曲园杂纂》：《评袁》、《通李》、《议郎》、《订胡》四卷。
初八日甲申（7月15日），晴。
晨，啜茗归，吉庵来访，知常熟亦追呼甚急，亦为签提，将下乡以避之。午后，至补帆处，吕寅生在焉，寅生家完八成，亦签提，补帆为常熟签提，相对于邑，予以谐语乱之。偕至枕石，雷声忽作，云阴如墨，风狂而雨亦随之，予诵“大暑去酷吏，清风来故人”句，与檐溜相应答。晚雨势犹不止，招望三轩酒肴，强酹三爵，乘肩舆归。夐修书《李墓塘碑》成，翰青叔代交聘三丈焉。读《曲园杂纂》：《日知录小笺》、《苓子》、《小繁露》、《韵雅》四卷。
初九日乙酉（7月16日），晴。
晨，至枕石，陆圭如邀视慧日寺东石牌坊，为雷击下二块，实则风力太猛，因而坠落耳。《常昭合志》记现存之坊，祖孙循良兄弟台宪坊为蒋岳孙以忠、以化建，在寺东，即此也。午后，天热甚，不敢出门，适陈少村来，少村曾为总书，予因询以署中开销究有若干，则言上下忙漕及三节规约七千千文，而知县之随时索勒者不预也，然此犹常例，倘系钻谋而得，则另款报效，更无纪极矣。晚饭后，辞岳丈及美叔弟，偕翰青叔同舟下乡。舟甫出大悲桥，顿觉清风袭人，暑气为之退舍，乃叹一城之隔而炎凉异境如此。补帆托招呼漕事，予以常熟总书素所不习，且此事不愿预闻，婉言谢之，古人称催科败兴有以哉！读《曲园杂纂》：《小浮梅闲话》、《续五九枝谈》、《闽行日记》、《吴中唱和诗》四卷。
初十日丙戌（7月17日），晴。
晨，过何市，到家未饭也。坐绿阴中，凉风飒然，觉日在尘鞅俗辙旦，身列散仙，心神俱超越，恍然觏此境界。午后微雨，晚，风颇大，读陆枝珊所寄示《茆江吟社倡和诗》一卷，校姚补篱《琐学录》：《乾象》、《坤舆》二卷，飘飘然有凌云气。读《曲园杂纂》：《梵珠》、《百空曲》、《十二月花神议》、《银瓶征》、《吴绛雪年谱》五卷。
十一日丁亥（7月18日），晴。
与王聘三丈书云：在城日以炎暑不获叩谒，歉甚。《李墓塘碑记》题额，夐修孝廉云：“《说文》无塘字，古陂塘止作唐。”从俗似陋，泥古亦近执，故用楷字为之。鄙意倘用楷字题额，则当刻阳文，如《龙门二十品》中始平公造像之例，每字用界画，惟奏刀不易耳，希更酌之。润笔当惠，几何乞示知，由玮送去可也。来稿奉上，斧削数处已一一改定，其中上游之水数语，一邑利病统括其中，而鄙意则以为东乡本属平区，租额每以麦豆为率，其所以不能种稻之故，大抵潮塘易于淤塞，戽水颇不易易耳，然听其湮塞，则木棉更为畏水，恐有油青、烂铃诸弊，盖水气郁积，因而上腾，不比斥卤之地腠理松脆，可以宣泄也。然则即无疾风甚雨，久阴积潦，而偏灾已隐伏其中矣，盖此塘今日之开利于泄水，而不仅以引潮汐为重，利于种棉，而不仅以通舟楫为功，即如白茆一塘在当日为要工，在今时非急务，此亦天地自然之数，非人力所能推挽也。故仍以原本上石，而拙稿则从点定之本，二十左右当来城，面聆清诲也。得苏城诸友初九日函，略言怡园樽酒，蓂叶载更，四月杪曾肃寸函，拟屈文旆莅苏商办请丈等事，旋蒙复谕，少缓当来会叙，今又逾一月矣，使弟等望眼欲穿，倍增渴想，未卜从者究于何日命棹来苏，面聆教益，弟等于此事实在门外。前经冯仲蕃、黄惠孚二君抄到督批，顾姓禀词有“毋许混争”等语，此实暗指我辈而言。且云县批亦不甚应手，窃思此次公事的系县官专职，彼顾、王诸君何以不就近赴地方官衙门呈请核办，乃径禀督辕报买，殊堪诧异。前此督访之说沙鸿翔等言之凿凿，既而此信杳然，是耶非耶，不得而知。今此之举，冯、黄二君亦云确实可据，又深知其来历，况事关重大，法令森严，决不敢谬为捏造也。所惜者阁下未尝列名耳，如当时将大名列入牍中，想区区顾姓安敢出此一举乎？总之，县批不应手犹可设法，督批如此凶骇，彼之神通广大，不问可知。弟等踌躇再四，与敝处各绅董商酌，或云将冯、黄来批粘呈，禀督申请，让还顾姓，免致入讼，或云仍赴本县请丈，诸说纷纷，无所折衷，务祈阁下于本月内拨冗到苏，面商一切，究竟如何办法，再行定夺。阁下为冯、黄诸君领袖，勿置身事外，以期协力同心。昨，戴挹翁传说阁下欲问弟处分办、合办一节，闻之不胜骇异，谅亦误会前信之过于激烈耶？一笑。弟才短而事少，即此一项已时时系念，总以成就为弟一要事，阁下贤者多劳，幸勿哂其迂拙也。读《曲园杂纂》：《五行占》、《集千字文诗》、《隐书》、《老圆》四卷。
十二日戊子（7月19日），乍晴乍阴乍雨，似新秋天气，夙起云飞，老农皆虑其作风潮焉。
与黄惠孚书云：前致一函，想收到矣。顷接苏人来信，颇疑南音之不实，而嘱愚和衷以济，已复书致其拳拳，以约足下等同来为辞，目前光景只好勉就，若如来函所云，另筹别计，恐有二三其德之诮，为诸君子所不取也。第空手而来，有何道理，乞与鸿祥映诸君互商，速赐一音，为盼。南风不竞，何所疑虑？玩时愒日，古人所嗟，努力为之，必有佳音，余不一一。令亲事如何，乞道一二。前信已送到矣，恐前途为浸润之谮为惑，不能立刻收帆耳。读曲园先生《周易平议》二卷、《尚书平议》四卷、《周书平议》一卷。《书》优于《易》，然如说“先甲后甲”，以春之日，言“先庚后庚”；以秋之日，言“己日乃孚”，己为戊己之己；以中央土之日，言“物与无妄”四字，卦名但曰“无妄”，犹“习坎”二字，卦名因“乾”、“坤”以下皆一字，而“习坎”独二字，于文不便，故但曰“坎”，皆为创解，实确诂也。《尚书订正》：《盘庚》上篇皆迁殷后之言，中、下两篇则取未迁与始迁之时，告诫其民之语附益之，篇中文义豁然贯通，又每以经证经，不废宋儒之说，不墨守高密之藩篱，足以超江轶、王补苴、阳湖孙氏之罅隙矣。
十三日己丑（7月20日），阴，微雨，风较昨日稍大，夜，风狂更甚，风潮之势成矣。
伤风，颇委顿。读曲园先生《毛诗平议》四卷。《毛诗传》最近古，笺亦完密，俞氏所订正者往往用本经为证，或因一字之异同而推阐诗人之精义，此最为其得意处。如“雀角”之即“雀咮”，“六驳”之即“瓝九叶”，“服箱”为“负箱”之转音，尚父乃太公之表字，可为毛公功臣，岂独高密诤友？


《徐兆玮日记 己亥日记》　下　光绪二十五年（1899）
十四日庚寅（7月21日），雨甚，风更狂，碧叶堆积，庭阶厚寸许，下午稍止。
伤风稍愈，痢疾又作，虽冰簟清凉，不觉其适体也。读曲园先生《周官平议》二卷、《考工记世室重屋明堂考》一卷，释周官更精晰，《明堂考》则平议一书之上驷也。
十五日辛卯（7月22日），雨稍止，风亦稍息，下午云始开朗，夕阳在树，一碧照耀，不似前数日之愁惨气象矣。
