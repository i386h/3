<!-- { "loadSidebar": true } -->
雇刘晋福船入城，道由何市，至熙春堂小憩，午饭毕解维行，岳阳桥已作坝，自新河出莲泾，新河桥低碍船篷，呼罱泥人助举桥，始克畅行，风大且逆，抵白茆新市已更余，泊焉。寄陆诵芬一书，托唐清来内弟转送。读陈文恭公《在官法戒录》三卷卷二、三、四。《法录》引《配命录》：“徐一元，昆山人，曾在严文靖公幕，因三吴大水，为草《蠲粮疏》上之，得请，全活数百万人，后子孙皆贵。至五世孙乾学、秉义、元文，同胞三及第，人以为世德之报云。”按：严文靖之父亦为吏，以谋浚白茆塘得请，造福梓里，文靖盖食其报，而徐氏又因之起家，亦一奇也。吾宗系出玉峰，而谱牒遗失，迁虞山在顺康间，正健庵昆季骎骎贵显之时，不知玉峰族谱有此一支否？读《娄水文征》二卷卷一、二。此书为王研云、周亦泉所编辑，搜采颇该备，娄江东鄙为常熟旧壤，亦足资征献之一助。卷二载胡百能跋邵德升《分定录》云：“先君尝言，人生所享厚薄各有定分，世有以智力取者，自谓己能，往往不顾名义，殊不知皆其分所固有，初不可毫末加也，所可加者徒得小人之名而不悟。”百能父峄，字仲连，南宋初隐居涂菘里，征辟不起，是真能守定分者。
二十一日己巳（3月2日），晴。
晨起抵城，即至文昌衖施宅晤翥叔、丹侄，知二人出场止更余。昭文首题《故汤之于伊尹学焉》，次题《七十而从心所欲》，诗题《据鞍顾盼得“鞍”字》，预试者二百七十人。
二十二日庚午（3月3日），晴。
晚，偕陆圭如、方补帆饮聚丰园，至灵公殿观灯，归，知案已发，张美叔十三，丹侄二十七，翥叔百余，复二百五十人，第一方以桢，补帆堂弟也。
二十三日辛未（3月4日），晴。
上午至积谷仓，上漕米一百五十石，复偕翥叔、丹侄饮杨太和，不觉沉醉。县试于二十四日初复，四下钟复起送美叔等入场，微雨，点名毕已天明矣。天气骤和，梅花盛开，昨至虚廓村居探梅，园主人在胥台园中，群英争妍，凭栏展眺，恍置身香雪海中，令人作出尘想，以视仆仆名场利薮，真有仙凡之别。
二十四日壬申（3月5日），阴。
往石梅试茗，遇雨。薛吉人丈招饮钱馆，座有常熟县丞海公，满洲人也。客散，至补帆家谈天说鬼，晚饭后觉有倦意，笼灯归。钱吉庵过访，谈移晷而去。阍人言，有江阴陈汝玮过访，不值，留一刺而去，未知即陈星阶否？星阶，聘臣前辈之侄，浙江知县，与沪上相识，当一询之。苏三事已请粮厅开释，修桥余木及船均交还潘介甫，而潘姓犹以为未足惩儆也。人心如壑，难冀满盈，吁可畏哉！经济必由阅历而得。空言，近考据家学不足尚也，立身行己，万万不可草率。我朝名臣大都讲求理学，此明证矣。本朝掌故如《会典》、《东华录》、《历朝圣训》、《皇朝三通》却不可不读。虞为巨邑，然藏此者鲜矣，于此见穷士博通雅故之难。翥叔等出场已三鼓，四书文题《恶名下流而讪上者》二句，经题《为此春酒》，诗题《深巷明朝卖杏花得“花”字》。
二十五日癸酉（3月6日），阴雨竟日。
吴护青设赌肆于浜巷顾家，黄谦斋、孙师郑咸在，闻门庭若市，每夕蜡烛费至四元，其余可知矣。薛吉人昨言，孙秋潭大令赴苏贺岁禧，彦咏之太守谆嘱，以常昭赌风日炽，且有绅士为之护符，必须尽法惩办，其意盖指谦斋等，而二人皆愍不知畏。予又以去岁项桥赌事，誓不与谦斋再谈俗事，圣人所谓不可则止，毋自辱焉，亦善交之一术也，然终不能不为二人虑已。钱吉庵招饮于陶家巷周宅，以雨辞之。读《娄水文征》二卷卷三、四。卷四录王履华《山图记》数首，予曾于娄水武氏见王弇州重摹本二巨册，忘其为何人手笔，册中题识甚伙，暇当访静如丈借读一过，以扩眼界、结墨缘也。
二十六日甲戌（3月7日），晴。
晤璜泾冯仲帆、沙溪孙仲衡，仲帆往苏州，仲衡设烟肆于慧日寺前，已数阅月，予却未知也。翥叔欲趁予舟归，傍晚初覆案发，丹侄十八，翥叔五十余，美弟二十余，共覆一百余人。予力劝翥叔入场，而自乘刘晋福舟归，下午往抱芳阁购《国朝学案小识》、陆清献公《三鱼堂集》，归舟翻阅，聊解岑寂。读《娄水文征》二卷卷五、六。
二十七日乙亥（3月8日），晴。
晨起抵家，知父亲湿气渐愈，且闻丹侄等小试前列，老人为之喜，午督家人晒米袋，且大半假诸翰青叔者分别归还之。夜，微雨，且大风。得陆志英十七日书，言沪上可设盐公堂于租界，只须与工部局商量。得毕稚琛廿三日书，言印如曾至上海，赴翁氏之丧，一宿即回浙云。读《娄水文征》二卷卷七、八。读梁章钜《浪迹丛谈》一卷，卷六。卷中载“《张太岳集》【中】甚有见道语，如云：凡物颜色鲜好、滋味浓厚者，其本质皆平谈。丹砂之根色如水晶，谓之砂床，炼之则极鲜红。花卉含苞率皆青白色，至盛开乃有彩艳红，花色亦正白，洗之乃红解。盐初出池，其色红白而味淡，虽少食之不咸。茗之初采，其芽皆白，此皆物器之最佳者，故凡人之才性以平谈为上。刘孔才《人物志》云：先求其平谈，而后求其聪明，至于才智勇敢出群绝伦，皆后来之彩色华艳、滋味浓厚者也。”
二十八日丙子（3月9日），天未明时闻风雨声，蛰雷殷殷，是为惊蛰节后第三日，午后雨始止。
县试二覆，每场必遇雨，亦相值之至巧者。读《娄水文征》二卷卷九、十。张洪、龚诩有儒者气象，其明初之顾亭林、陆桴亭一流人物乎？余家有诩《野古集》，惜缺小半，未知粤匪乱后板尚存否？洪撰述极多，均未见。读湘阴郭氏岵瞻堂摹刻《名贤手札》二卷。读诸公札及筠仙先生一跋，可考见当时兵事之曲折，荩臣之擘画，虽军书旁午而镇定如恒，诙谐闲作，读者犹如闻谈笑也。《道光无锡金匮续志》盖续秦小岘《嘉庆志》而作，见前志者不载，其例有补遗，有新修，有参辑，篇约而事备，亦邑志之善者。吾邑修志之议创始于十年以前，而迄今尚无成说，不如仿此书体例，为言氏《合志》赓续一编，门目仍旧，贯则有所遵循，卷帙可省约，则刊行亦易也。《风俗门》载秦明经玉海劝捐钱一千缗为除夕会，每岁于除夕前一日，以其息散给寒畯，此即吾乡给年米之法，而众擎易举，且可持久，宜仿行之。
二十九日丁丑（3月10日），阴。
晨起，作与毕稚琛、徐印如两书，交沙溪信局邮寄。午，唐吉士表兄馈刀鱼，亦作一书与之，言虞城试事。下午，微雨。吾乡惜字会始创于归庄竹荫庵，归子潜主之，继起于花桥祖师殿，潘介甫主之。今归庄之会已散，而花桥之会仅于二月三日一集，祭文昌帝君，饮福而散，而收纸一事反置缓图，饩羊虽存，浸失旧意，不为之收拾焚化，暴殄遗弃，上干天和。予议于桂村书院中建一纸炉，而令何市诸君分季司存，致书江受之促成其事。读《娄水文征》二卷卷十一、十二。读梁章钜《浪迹丛谈》三卷卷七、八、九。读唐镜海先生《国朝学案小识》一卷卷一，始用朱笔点勘此书，虽偏畸之见未除，然学派纯正，故自无弊。此卷录清献、杨园二人，清献治行优长，立朝大节不苟，案中概予芟除，殊非体用兼备之旨，因翻阅《碑传集》所录《柯崇朴行状》、《汪师韩行状书后》、《陈廷敬墓志铭》及《李元度事略》，始得梗概。《三鱼堂集》，门人常熟席永恂、席前席校，即《外集》侄礼征跋所称之琴川及门席氏汉翼、汉廷伯仲是也，不知何时误为王前席，李氏事略因之，唐氏学案亦因之，当考正其误。镜海先生记曾予谥，不知是“恪慎”二字否？夜，雨如织，炳烛记此。（镜海谥确慎，曾文正有墓志铭。）
三十日戊寅（3月11日），阴。
龚寅谷表叔来书，云河工已于廿四日工头开挑拾余 ，廿六日起通工开挑，昨日覆量塘面，不过三四成耳。天雨连绵，致多浮费，廿七日曾到北河漕局内，见工次及堆泥均不如式，沿塘无人照料，恳致札嘱其切勿含糊，将来验工庶无贻误也。上午，偕翰青叔棹小舟至何市晤寅谷叔，是日入城，定于初十日请孙大令下乡验收，复步至工次，由河漕口至白茆口周历一过，登南渡桥望白茆，一衣带水，褰裳可涉，当事者尚不知开浚，宜禀请详宪浚治，以兴水利，而苏民困。比回何市已日旿，倪孙田因其弟造屋，与族人争执，邀往相度，地名倪家巷，去市一里而近，至则黄童白叟喧阗，户外几满，所争者不过一公共出入之庭心，何用龈龈齿牙哉？孙田欲留饭，予与翰叔婉辞之，比回家已晚饭时矣。读《娄水文征》二卷卷十三、十四。二卷皆桑民怿文，民怿以才子自命，而文殊不称，《二都赋》是其杰作，亦敷陈浩瀚而乏精警之色。读梁章钜《浪迹丛谈》二卷卷十、十一。统计是月读《曾文正公家书》十卷、《家训》二卷、《大事记》四卷，陈文恭公《五种遗规》十七卷，梁章钜《归田琐记》八卷、《浪迹丛谈》十一卷，《娄水文征》十四卷，《名贤手札》二卷，朱笔点勘《学案小识》一卷。入城十日，玩物丧志，废时辍业，老无大成，徒增颜汗而已。
 
二月初一日己卯（3月12日），晴。
丹孙侄书云，县试二复，文题《若决江河》，赋题《班超投笔》，赋以班超投笔，志在封侯为韵，诗题《阔步登瀛最少年得“年”字》。黄少彭、沙鸿翔来，谈任阳垦荒暨南汇荡地事，留午饭而去。归生以翁覃溪书、苏斋题画诗册托刘培卿求售，以墨银五员易之。读《娄水文征》三卷卷十五、十六、十七。朱笔点勘陆清献公《三鱼堂文集》二卷卷一、二。清献力辟阳明，其《学术辨》云：“明之天下不亡于寇盗，不亡于朋党，而亡于学术。”排斥过甚，亦非持平之论，宜乎后人啧有烦言也。《文集》为门人侯铨所编，《四库全书总目》云：清献“一生非徒以讲明心性为一室之坐谈，其两为县尹，一为谏官，政绩亦卓卓可纪，盖体用兼优之学，而铨等乃以奏议、公牍确然见诸行事者，别为《外集》，……徒知以《太极论》冠篇，欲使陇其接迹周子，尊空言而薄实政。”是编次之陋，前人已纠其失矣。
初二日庚辰（3月13日），晴。
