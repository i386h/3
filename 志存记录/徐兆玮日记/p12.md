<!-- { "loadSidebar": true } -->
孙秋潭大令晨抵岳阳桥验收河工，龚寅谷表叔以舆人来迎，比往，大令已至桂村书院矣，乃留午饭，以横塘市路远，嘱巡廉陈君家瑞与钱云生丈同往阅视，而大令径回城。白叟黄童，肩摩毂击。始，巡廉以圯坝事欲责包头韩文彬戽水，文彬充地保，窘极，不知所出，赖大令仁慈，不复问，文彬得不至破家。大令言，昨过白茆新市，镇人跳龙灯，且男扮女装，有伤风化，已饬地保禁止，时老吴市亦跳灯，转嘱巡廉严禁。盖此事为奸盗之媒，劳民费财，甚无谓也。大令又言，昨谦斋来署，已力为劝驾，以避太守之锋，不知谦斋以为何如？自何市镇东北横沥亦有浅阻，议择要挑浚。寅谷表叔留晚饭，到家已更余矣。得冯仲帆初九日书，约同至省城。读《娄水文征》五卷卷四十六、七、八、九、五十。陈确庵、陆桴亭为娄水明文之后劲，微论其学问纯粹也，即以文言朴实纯古，亦当驾天如、受先而上之。又二先生学派无轩轾，乃桴亭从祀文庙，而确庵独不得列于瞽宗，此则礼官之责也。确庵《开江议》、桴亭《淘河议》皆可坐言起行者，古人以儒术为迂疏，其然岂其然乎？二先生丁时末造，寂处江滨，独抱遗经，讲明正学，而于军国大政一一研求，秀才以天下为己任，此是何等气象？今娄东风俗渐波靡矣，为问穷檐风雪中，尚有读书守道、藏时待用如二先生及江盛诸子者乎？有则予必识之。
十二日庚寅（3月23日），雨，下午晴。
黄少彭书来，言鸿翔返崇明，三、四日即来，约与仲帆同至省城。齿痛竟日。读《娄水文征》五卷卷五十一、二、三、四、五。国朝文以梅村冠首，高者直逼昌黎，其次亦浸淫乎六一矣。
十三日辛卯（3月24日），晴。
与陆诵芬书，付以唐氏字画五卷，使回，言诵芬至娄城送考未归。晚饭后，儿曾植言，鹞灯颇伙，至门外观之，四围共三十余串，杂以爆竹花筒，颇有如登春台气象。丹侄函言，彦太守府试场规极肃，不准先日令人守考棹，点名须鱼贯而入，如学院仪士亦无敢哗者。常昭于十一日正场初复，即须并试，十九日可试毕。三县正场题《如是以大学始教首明道之本原，出于天始言一理》，皆戛戛生新，彼以石印文字为蓝本者到此恐失其故步矣。齿痛仍未止。灯下作与黄少彭书，言约鸿翔、仲帆到省事。读《娄水文征》六卷卷五十六、七、八、九、六十、六十一。梅村后首推黄庭表赞善，故录文亦盈二卷，其说经诸文繁称博辨，尚非极作。其《救荒议》言：“青苗之法不始于宋，而始于唐。今二月开征，至十月麦未熟而征夏税，禾未熟而征秋粮，独非青苗乎？”真能言人所不敢言。其《刘河大闸记》言：“古之治水者，浚河与置闸，常先后行之，然有行之无甚效，因其不效而浸废者，以置之近乎内，不近乎外也。闸之设也，患浊水之至以拒之，若置于内而水道纡且折，其来急，其去缓，一日之间潮将下而汐又至，是清水无出口荡涤之时，而沙土之停留于内者日夕有其再，此致塞之由也。”洞悉利病，可为治河龟鉴。吾邑白茆尝建闸矣，湮塞而移之于内，不十年而又塞矣，然则非闸之无用，置闸不得其地，则闸亦适为无用耳，然已徒靡金钱数万，岂不重可惜哉？《游戏报》言，天下之可嫖者有二，办矿务也，开学堂也。办矿务则师管子之府海官山，女闾三百；开学堂则师马融之前列生徒，后帷女乐。斯虽有为而发，然亦足以告世之少见多怪者，呜呼！世有贾生，不知其为。痛哭乎，流涕乎，长太息乎，抑默尔而已乎？
十四日壬辰（3月25日），晨雨，午后微晴。
读《娄水文征》五卷卷六十二、三、四、五、六。唐东江、沈白溇，后起之劲也，东江以气胜，白溇以理胜。读梁章钜《浪迹续谈》一卷卷一。案牍文字往往不达其义，此卷考核綦详，服官者不可不阅也。作《跋〈三鱼堂集〉》一首。
十五日癸巳（3月26日），晨起，几上积沙累分，俗所谓落沙天也。日出后，大风，四围弥望皆白，里人谓之风花。
沙鸿翔自沙溪来，言昨由崇明渡七鸦口，中流暴风起，长年失色，赖同舟有老于波涛者代把柁，得无恙。夫扬子江一衣带水，古人所谓投鞭可断流者，而险犹若此，信乎风波之不可测也。齿痛又作，且伤风，颇委顿。读《娄水文征》六卷卷六十七、八、九、七十、七十一、七十二。六十八卷录沈敬亭《光禄文》，朴实说理，可与桴亭、确庵并驾。敬亭亦恪守程、朱为宗旨者也。张宾璜说经铿铿，宗李安溪而稍变其说，《易贯》、《诗贯》、《自述》二首皆有精义。程迓亭骈体雅洁有法度，散体亦孤秀刻露，逼近柳州，可谓乾嘉时娄文之冠。秋帆宫保《与钱辛楣论〈续通鉴〉书》条举义例，足为史学津梁。读梁章钜《浪迹续谈》一卷卷二。此卷皆东瓯故实，盖随宦而作。卧不成寐，挑灯复读《娄水文征》二卷卷七十三、四。娄东讲理学者，沈敬亭后推冯伟人孝廉，析理纤入毫芒，文亦朴而坚，非时贤所可几及也。《王烈女述》阐幽显微，何减震川。孝廉为常熟寓公，翰青叔藏其全集，然《菁华》、《文征》已尽撷之矣。
十六日甲午（3月27日），晴。
是日祀先，先清明数日，亦循俗也。沙鸿翔偕南汇吴荫帆由沙溪策马来，予邀视诵芬兄墓域，时将葬姚氏嫂，并为卿虹内子择地也。二人皆习堪舆家言。璜泾陆湛卿贾沪上，岁丁酉予在沪时，谦斋为谦记船局，行小轮于杭州，折阅甚，嘱向湛卿借二百金，约一月即归，到期不还，迁延已近二年矣。斋不足责，予何以对湛卿？乃复书言，即日筹措赔偿，终不至有累足下也。翥叔、丹侄自苏城归，知府试题《义外也，次不出三日》，丹侄案出无名，大约因卷被挤坏而致黜，翥叔名稍后，亦不愿试而归。读《娄水文征》六卷卷七十五、六、七、八、九、八十。萧子山、彭甘亭皆娄人之秀出者，彭独登其骈体，岂小谟觞馆著述尽于骈四俪六邪？予尝持骈散分途之说，李申耆《骈体文钞》溯源西京，高自位置，存此探本之论则可，今人文字天壤间断然别为二种，如淄渑之不相混合。《文征》存一邑之文，虽不必龈龈分别，然如迓亭、甘亭皆可自成一家，何必杂揉数篇其中，谓足存姓氏于不朽邪？此体例之不无可议者也。卷七十九王履基《陆子若蕴真居诗集序》、顾昺《诔仲兄辞》，情至之文，令人百读不厌。冯立方为伟人子，文亦足继家学，予尤爱其《朱烈女殉节记》，逋峭入古，又伟人集中所无也。读梁章钜《浪迹续谈》六卷卷三、四、五、六、七、八。三卷为《雁荡游记》，大龙湫之奇特甲天下，阅之令人神往，四卷罗列食品，足使老饕垂涎，卷五则东瓯故实也。
十七日乙未（3月28日），晴。
何子诒来，言横沥市河以东将择浅阻处捞之，明日用船点水再妥议焉。李蕴之丈，宗弼家大人与同入泮，书来云，八图官字号拾贰亩为垦荒者所种，家大人嘱玮答以定章，原主出认，须还垦本焉。陆诵芬遣人送《松陵集》来，汲古阁本，予去岁所购也，并言予所留赵千里《蓬莱宫图》索价百元，《渔家乐》及明人诗椟大约大衍之数，或可稍减。致顾香轮书，托子诒专足送去，因曾氏报节费须找十二元也。沙鸿翔自璜泾来，宿于西宅，次晨即赴沙溪，嘱黄少彭及崇人顾维新至任阳，以虹［注］塔人欲垦荒田，须分画疆界也。朱笔点勘陆清献公《三鱼堂文集》二卷卷六、卷七。二卷皆尺牍，其中颇多粹语，然不必存者可十分之四，须分别观之。《示【大】儿定征》云：“读书做人不是两件事，将所读之书句句体贴到自己身上来，便是做人的法。”又云：“欲速是读书第一大病，工夫只在绵密不间断，不在速也。”《与曾叔祖蒿庵【翁】》云：“细思一齐众咻之义，觉得咻字情状万千，愈思愈觉可畏，非必有意引诱，然后为咻，凡亲友来者或语言粗鄙，或举止轻率，一入初学耳目，便是终身毒药，故有心之咻犹有限，无心之咻最无穷。”皆可录入《五种遗规》。读诸联《明斋小识》六卷卷一至卷六。
[注]：虹塔：常熟地名，即吴塔，常熟方言，吴读虹。
十八日丙申（3月29日），阴。
何子诒偕黄聘之棹小舟测横沥水浅深，言当开者约二百丈，浅者二尺，深者四尺余，约估土方工价需洋二百余元。朱笔点勘陆清献公《三鱼堂文集》二卷卷八、卷九。二卷皆序文，而寿言附焉，大抵严姚江之辨别，阐程、朱之精微，如《王学质疑》、《王学考》诸序尤刻意为之者。《屠我法诗序》云：“有沮溺之心，然后可以行孔子之道，有考盘、衡门之节，然后可以处羔羊、甘棠之位。”真是名言，今之士大夫惜乎无与闻斯道者。读焦袁熹《此木轩杂著》二卷卷一、卷二。《南浦举冯道》云：“但教方寸无诸恶，狼虎丛中也立身。”又：“已落地花方遣扫，未经霜草莫教锄。”以为寄兴深远，较《击壤集》何异？真可与严铃山媲美矣。
十九日丁酉（3月30日），风雨交作，过午微雪即止。
狄云士书来，其母舅徐心畲花甲双庆，且新屋落成，嘱为撰联云：鸿案齐眉，吴门市隐；鹤簃容膝，陶令诗寮。天寒甚，呵冻书之，且为工房书金幼云作条幅四，仿《经训堂帖》黄山谷书，东涂西抹，适以彰其折腰龋齿之丑耳。何市符姓偕地【保】凌松来，因符姓失窃，搜得于邻妇杨明珠房，明珠认窃矣，而辱詈不止，符姓缚之杨住屋中，杨，荡妇也，且作台基，小家碧玉因此失节，擢发难数其罪，既缚犹不输情，符姓欲放则恐其觅死，欲禀官则苦于无资，偕地来恳为道地，家严以咎由自取斥之去。朱笔点勘陆清献公《三鱼堂文集》二卷卷十、卷十一。十卷诸记中以《嘉定白鹤寺记》为陈义最高，《困学斋记》论学术云：“能开柱下天竺之云雾，而或不能不徘徊于一官一爵之得失；能破姚江、金溪之藩篱，而或不能不犹豫于一锱一铢之有无；能扫颜、谢、徐、庾之绮丽，而或不能不动色，于闾巷匹夫之喜怒。”推勘入微，令人有愧影愧衾之意。读焦袁熹《此木轩杂著》二卷卷三、卷四。南浦此书论史居多，兼及诸子，或涉近事，皆有理解，亦有失之浅与刻者，盖《东坡志林》之余波在近人说部中，可谓雅洁矣。
二十日戊戌（3月31日），晴。
