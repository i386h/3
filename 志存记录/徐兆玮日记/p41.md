<!-- { "loadSidebar": true } -->
得黄惠甫初一日书。寄陆子英书，子英连发两函，以此复之。傍晚，冯仲帆自娄城来，携示永昌沙太仓州详批，上所言与批冯如衍等禀同，下言据详前情，仰即转饬遵照前批，确切查明，由州复核，具详察夺毋违云。仲帆言，闻鹿中丞奏明清赋，俟下届银漕，将荒熟田地分别查明，再行核办。果尔，则今岁所造之串又不真矣。前日孙少峰亦来函，言漕米照旧岁止加十分之一，所言未必无因也。墨笔点勘冯应榴《苏文忠诗》二卷卷十二、十三。
初八日辛巳（1月8日），阴。
读钱仪吉《碑传集》二卷卷十、十一。十卷为明臣部院大臣，孙承泽、周亮工在焉。顺治时修《赋役全书》，出王公宏祚一人手，大指在惩墨吏之横征，杜贪胥之私派，且使皇上知闾阎赋役之艰难，而起节俭之思，使小民知版籍征输之纤悉，而绝侵渔之扰。世祖御制敕谕载于简端，令永遵为式。十一卷载康熙朝宰辅，魏柏乡裔介、熊文端赐履、冯文毅溥三人。
初九日壬午（1月9日），晴。
棹小舟至何市江受之家，为黄宅新屋立契故，受之留夜膳，归，月色如昼，墙阴积雪皎然。读钱仪吉《碑传集》二卷卷十二、十三。二卷皆载康熙朝宰辅。韩文懿撰《王文靖公熙行状》云：圣祖“临朝，极言汉官门生座师市恩交通之弊”，乃知宋文康不受进士私谒之难能。康熙初江南衿士二百余以逋粮逮至，尽拟监候，吴文僖公抗言曰：“若辈赋已完，无他罪待勘，冲暑远解，将垂毙，忍复令庾死狱底乎？”强满侍郎阿某入白曰：“第言之若诘责，罪当坐我。”用是竟得释。文僖名正治，汉阳人，尝疏请苏松浮粮，“俄有诏蠲数郡现年钱粮之半，公疏不为无助”云。宋文恪德宜、徐尚书元文皆以奏销案被吏议，久之得复官。苏松蠲赋，文恪亦有力焉，近人訾其请开海禁，日本通商，辟青杨租界。公墓首受镌削，为身后之报，实刻论也。圣祖南巡，以江南浮粮太重，有旨问户部，时徐公元文为尚书，即考宋元以来旧额，并察诸书所载官田民田始末及明时历朝诏书以闻，上命行在诸臣议，未定。徐公任内阁，上复言江南浮粮，公顿首曰：“圣明及此，三吴万姓之福也。”因下九卿博议，九卿有力持不可者，议遂寝。太仓王相国掞亦尝密奏请减苏松浮粮，留中不发，会以建储忤旨，将札子掷发，众始见之。
初十日癸未（1月10日），晴。
寄毕稚琛、黄惠甫、陆子英三书。读钱仪吉《碑传集》一卷卷十四。李文襄《戒子书》曰：“惟公足以服人，惟明足以祛弊，惟廉足以养民，惟敏足以集事。”可谓官箴。《赵襄忠公良栋墓志铭》录张玉书、严虞惇二篇，严实代张撰，张铭稍为修饰之耳，二作并采，宜删其一，不得以罗列异同借口也。
十一日甲申（1月11日），晴。
寄陆子英一书，托其向《游戏报》馆领文社所得彩。周子根自沪上持姚芝眉书，言南汇二团事可办，作书复之。读钱仪吉《碑传集》一卷卷十五。姚少保、施靖海争台湾之功，文人每不直施，实则施攘功则有之，姚赏亦不为薄，且当日威权日恣，弹章雨集，不至谤书一箧已也，赖圣明在上，得以成功，不可谓非遭际矣。
十二日乙酉（1月12日），晴。
钱云孙来，谈良久而去。读钱仪吉《碑传集》一卷卷十六。汤文正、陆清献皆崇祀孔庑，故列康熙部院大臣之首。文正尝请核减苏松浮粮，为廷议所阻。钱氏录藩耒《送汤公巡抚江南序》一首，亦以赋役为言。
十三日丙戌（1月13日），晴。
寄陆子英一函，托购义赈票，并取十一月对号单。至何市，木工上城请检点剩料也。龚守之外叔祖留晚饭而归。读钱仪吉《碑传集》一卷卷十七。
十四日丁亥（1月14日），晴。
午后，棹小舟入城，至白茆泊，时约更许。寄毕稚琛一函。读钱仪吉《碑传集》一卷卷十八。
十五日戊子（1月15日），晴。
晨至岳家，知陆云孙前辈为彦太守札查有无抗欠钱粮，并禀抚宪谓紫阳一席明岁拟另延云。读钱仪吉《碑传集》一卷卷十九。翰林故事但序资迁转，以养恬退息奔竞较俸之论，自张公鹏发之，徐健庵为墓志铭，不以此事为然。
十六日己丑（1月16日），晴。
钱云生邀午饭，未赴。晚晤陆圭如，得睹彦太守禀中丞请饬查紫阳书院山长包抗钱漕稿。得毕稚琛十二日函。读钱仪吉《碑传集》一卷卷二十。
十七日庚寅（1月17日），阴。
偕龚寅谷访方子祥大令于米捐局，知米捐余款无多，今岁并不批解。晚，饭于聚丰园。读钱仪吉《碑传集》一卷卷二十一。
十八日辛卯（1月18日），雨，午后略止。
彦太守以苏属完赋向例迟至年外，特勒令于廿日一例清结，然城乡各户岂能一律？且未经三令五申而欲其诸事就范，天下岂有不教之民哉？惟绅户不敢不奉令维谨耳。
十九日壬辰（1月19日），阴。
午后，偕陆圭如访孟朴，至虚廓略憩。孟朴以完漕为昭文所辱，欲押其帐房孙佑之，意颇懊丧。绅户之受侮未有甚于今岁者也，物极则反，其信然欤？是晚，予亦将本户银漕尽数完纳。读钱仪吉《碑传集》一卷卷二十二。
二十日癸巳（1月20日），雨。
冒雨开船，过支川，内子延邵茹孙诊脉，至则邵似松也，盖舟人误延之耳。归家恰上镫时。读钱仪吉《碑传集》一卷卷二十三。沈端恪、蔡文勤皆理学名臣也，端恪之言曰：“人欲穷理必自《六经》、孔孟始，读《六经》、孔孟自集注始；欲修行自敦伦始，敦伦自力行小学始。”文勤之言曰：“澄本清源惟在义利一关。”皆可为座右铭。
二十一日甲午（1月21日），阴。
予家每腊祀神，为之完年例。昨日为丹孙侄完年例，今日则余家，明日则翰青叔，向例如是，亦乡人傩之遗意也。十六日访王聘三丈，示九县加征钱漕数，录此备检：长洲实征正耗银一万六千三百四十三两零，米豆七千五百四十石零；元和实征正耗银一万八千五百三十四两零，米豆一万三千六百六十五石零；吴实征正耗银八千九百七十九两零，米豆六千三百三十七石零；吴江银三万四千三百九十二两零，米豆二万一千九百三十八两零；震泽银二万八千八百四十五两零，米豆二万一千二百石零；昆山银一万七千三两零，米豆一万一千九百四十五石零；新阳银一万二千七百八十七两零，米豆七千九十二石零；常熟银四万一百七十七两零，米豆三万一千三百二十三石零；昭文银二万七千九百一十八两零，米豆二万三千二百四十七石零。凡廿四年实解数谓之旧额，凡廿五年实解所增视此。读钱仪吉《碑传集》一卷卷二十四。杨文定以诸生应乡试，主司以性理书发策，未之习也，归而发奋，朝夕寻绎，卒成大儒。制举业之有益身心如此。文定传后附《程功录》一卷，亦破例为之。
二十二日乙未（1月22日），雨。
苏属今岁所增之赋归淮徐练军饷，鹿中丞以此项漕米概收折色，札饬清赋局拟将公费核减，而彦太守不允，以为书吏得免侵吞，全赖公费协济，倘将此项减收，必难资以办公，持之成理，鹿中丞亦无以诘难也。读钱仪吉《碑传集》一卷卷二十五。部颁解式口径官尺约八寸五分，冯公景夏为粮储道改造口径五寸五分，陈文肃公为巡抚奏请颁行，至今江苏耆老犹称冯良道小口仓斛云。
二十三日丙申（1月23日），阴。
岁晚咎促，节帐于此总汇，穷闾每以机上布相抵，天阴雨则不能刷纱，以至偿款无从，苦况莫告，世安得有如郑监门、蒋莘田绘为丹青，以达民隐，俾司牧者知茅檐竹屋之中无衣无食，无以卒岁之窘状乎？读钱仪吉《碑传集》一卷卷二十六。孙文定公嘉淦八约：“一曰事君笃而不显，二曰与人共而不交，三曰势避其所争，四曰功藏于无名，五曰事止于能去，六曰言删其无用，七曰以守独避人，八曰以清费廉，取终身持之，未尝须臾离。”
二十四日丁酉（1月24日），阴。
棹舟入城，道由窑镇，霰雪杂下，泊焉，五鼓复行。读钱仪吉《碑传集》一卷卷二十七。
二十五日戊戌（1月25日），阴。
巳刻入城，翰翥叔已先至。晚，晤陆圭如，知水利局有人控告署中拘其司帐陈宝侯去，恐事决裂，颇皇悚。读钱仪吉《碑传集》一卷卷二十八。
二十六日己亥（1月26日），阴。
翰青叔运米上仓，饭于方补帆家，晚晤陆圭如，曾孟朴亦在，立谈俄顷而别。读钱仪吉《碑传集》一卷卷二十九。
二十七日庚子（1月27日），大雪不止。
午后乘舆至县南街清结各帐，雪阗涌，舆几不得前。读钱仪吉《碑传集》一卷卷三十。是卷志雷翠庭副宪一人，附《励志杂录》多见道之语，论政亦精粹，如云：“须从旧法中做出新政来，只在事事实做，实做便无弊，不实做便都是弊。”又云：“为政不先整饬，得胥役使他革面以从事，便一事不可为，凡有举动皆成弊政害民。”又云：“要做伊尹事业，须先砺伯夷风节。”语语沉实，为政者可书诸绅。
二十八日辛丑（1月28日），大雪不止，檐溜冰冱，风花四卷。
予恐河冰倏合，冒雪归，琼野瑶屋，瑜林琳岸，如游群玉山阆风苑，自诩神仙中人。过白茆雪止，过何市登岸，江受之邀夜饭，抵家已更许矣。读钱仪吉《碑传集》一卷卷三十一。《封神传》称纣王见女娲像而艳之，题诗于壁，以为寓言。乃读陈兆仑《金公德瑛墓志铭》有厘正祀典一疏，略曰：“伏见女娲氏寝宫中设妇人塑像，乡愚奉为求嗣之神。夫断灶立石，固圣人所不言，和乐诛凶，岂当阳为女主？推其命氏，盖如姬、姜、姚、姒之伦，远在洪荒，难求日角龙颜之肖，理宜毁去旧设，别造神牌，渎亵私祈，概从禁绝。”上善其议，从之。事在乾隆十七年，知女娲女像尚沿讹至今也。张侍郎廷瑑在翰林，尝条奏：“民间赌博习非已久，朝廷虽频申严切之禁，而卒莫挽其颓风。窃以为子弟之不率，其责在于父兄，比室而居乃于其间肆为不善，岂得若罔闻？知设使代为容隐，即以秘匿作奸相连坐，比于窃盗同居之律，使父兄能举报其子弟之罪，应免其连坐，而子弟之罪亦宽减其半，然后其父兄无所赡顾，而不才之子弟无所容其奸，且开以自新之路，如是推行既广，庶几其负稍息。”上韪其言，允行之。
二十九日壬寅（1月30日），阴，夜雨。
读钱仪吉《碑传集》一卷卷三十二。
三十日癸卯（1月31日），雨竟日。
读钱仪吉《碑传集》二卷卷三十三、四。卷三十三裘公曰修志铭，于敏中、戴震二作，戴实代于作，与赵良栋，张、严二作同。
是月读钱仪吉《碑传集》三十四卷，墨笔点勘冯应榴《苏文忠诗注》二卷卷十二、十三。
