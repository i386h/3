<!-- { "loadSidebar": true } -->
胡丽生来，言窑镇昨晚有难民百余人过境，衣履整洁，不类逃荒，且买纸钱于古庙焚化，询之，曰有老妪死也。夜则聚赌，银钱充牣，佥谓铁算盘之流亚也。家大人言，粤匪乱前，吾乡亦来一种类此之难民，去时，汉亭曾叔祖箧中墨西哥银百余枚已不翼而飞矣，殆白莲教之遗孽欤？致书毕稚琛，汇银六百两，托宝昌庄转寄。墨笔点勘陆世仪《桴亭诗抄》四卷卷五、六、七、八。《寄李映碧廷尉》云：“吾生自爱陶元亮，此事宁烦华子鱼。”《题静观楼》云：“海气朝升春旭满，星文夜聚故人来。”亦可颉颃卧子，平揖梅村。《汪氏诗选》云：“先生与归元恭屡唱和，独于亭林无只字酬赠，两贤若不相识者，是亦一奇。”按《文钞》中附《元恭来书》云：“向为弟言顾宁人兄，今见宁人，弟亦极口盛德，渠亦深企仰。两贤皆天下之士，近在数十里内，却不相识，亦是异事。然今一见，各吐其胸中之奇，必皆恨相见之晚，相与之谊，相欢之情，当不啻古之侨肸也。”先生《答书》云：“顾宁人仪响往已久，未得把臂，前枉顾时，仪适同葛瑞五在唐市访顾宁人，两不相值，见时幸致声。”知两贤闻声相思，神交已久，不徒在语言文字之末矣。
二十二日己巳（5月1日），时雨时止，天气骤冷，古人所称麦秋也。庭前众绿怒生，牡丹已谢，柳絮不飞，野榆花蔌蔌乱落，小立风前，不觉怅然。
伤风微热，酒不能咽，意兴萧然，如坐穷谷。检读近人所为清议报，知新报指斥朝政，无所忌讳，不禁废书三叹。读陈瑚《确庵文钞》三卷卷一、二、三。确庵之学不亚于桴亭，其文则鲸铿凤绚，一洗讲学家拘墟陋习，讲义尤明白晓畅，其学以迁善改过为日程，归宿在一个敬字，敬只是求放心，其示人下手工夫可谓深切著明矣。其论讲学云：“古人讲学与后人不同，古人讲学不过贤师良友相聚一堂，把天地间义理、古今名物象数讲求讨论，与夫终日，所言之言，所行之事，一动一静，互相劝戒，正其所得，考其所失。”“后人讲学未免蹈袭禅门套【子】，聚集徒众，登座说法，树立门户，党同伐异，大率口耳之学，与身心性命绝不相干，甚至为名而不为实，为利而不为义，较之战国处士横议，晋人清谈，有何分别？所以三王之后，张江陵持政，禁绝道学，原是讲学的不是……。故讲学必要躬行，但讲学而不能躬行，流弊便不可胜言。”可谓切中身心矣。又以宋儒说穷理持敬，人或疑为迂腐，易以读书做人四字，更浅明易晓，达上澈下。桴亭从祀孔庑，而先生尚有待也，此则后学之责也。先生讲习经世之学如治病，说之规画漕弊河工，犁然心目，是体用兼备之纯儒，岂迂疏不达世务者所可比哉？《读藏书日纪序》云：“论者或咎其《水浒》一书为流寇披猖之祖，而不知《藏书》之害为更酷【焉】。”是《水浒》一书出于李卓吾手笔，亦足以广异闻。（李卓吾有《水浒》评本，确庵当指此。）
二十三日庚午（5月2日），晴。
吴市人王姓来，持旧书画求售。予购《砖塔铭》、《黄叶和尚碑》两纸，顾沄山水、何畋隶扇二页，洋壹元二角。沄字若波，近时人；畋字学山，桂村人，何义门笔法由其指授，诗宗钝吟，而无其纤靡之习。予爱其“地是未经游处好，人于初得见时真”一联，谓深入宋人堂奥也。与龚寅谷表叔书云：河工报销须合南横沥在内，从前开挑市河，原禀只有五百余千之总数，申明应造土方收支各册，俟全河开浚，一并报销，则此次不容含糊过去。花布捐本为南横沥而设，今藉以为建造书院之用，去岁六月桂村书院报销册亦只有二百余元之总数，申明细数，俟另册呈核。此次全河报销则花布捐亦应清结造册，一同报销，除将尊处河工垫用之款若干，侄处书院垫用之款若干扣除外，该余若干作何项开支，亦要酌商妥善，庶几头绪逼清。此后捐项或停或展，亦祈酌夺，为盼。时寅谷期予于廿四日必要至城，予以伤风不能出门，故具函言报销大概情形云。读陈瑚《确庵文钞》三卷卷四、五、六。《为毛潜在乞言小传》云：“江南藏书之富，自玉峰菉竹堂、娄东万卷楼后，近屈指海虞。然庚寅十月，绛云不戒于火，而岿然独存者惟毛氏汲古阁……。其制上下三楹，始子讫亥，分十二架，中藏四库书及释道两藏，皆南北宋内府所遗，【纸理缜滑，墨光腾剡。】又有金元人本，多好事家所未见。”按，万卷楼为吾邑杨梦羽藏书处，不知娄东属何人？予欲考诸家藏书始末，录此以当息壤。陆、陈二先生《文钞》，蒯德模为太仓州牧时所刊也，据叶氏裕仁跋，《桴亭文稿》十卷，无刊本，确庵文有汲古阁刊本，毁于寇难。张清恪所刊，只得桴亭文不全本，确庵文未之见也，不知在《正谊堂丛书》中否？近时唐蔚芝农部辑刻二先生遗书，当专函询之，或可得梗概也。
二十四日辛未（5月3日），晴。
横沥口祖茔自粹卿公以上，旧谱失其名字，有野榆三株，频岁为猪獾踞其中，附近田中之麦豆俱受蹂躏，乃饬邻人剃草塞穴以驱除之。杨子鹤镜中影，其所自绘，鱼翼《海虞画苑略》所谓“绛帕蒙头盖”，以胎仙自况者也。予得之鹿河唐氏，册凡三十六页，名人题咏者五十余人，亦艺苑钜观也。黄少彭荐一装潢匠来，嘱其重装，兼以翰青叔所赠孙心青行楷挂屏媵焉。陈确庵《五祀说》云：“世俗有祀五路之举，遍于国中，谓之利市。君子不言利，吾家世不祀五路，不以利为利，故废之也。然闻之古人祭行，盖道路之神也，五路之说殆昉于此，今拟远行则祀五路，因亦定其仪以附五祀之后。”据此则姚补篱释为行神，亦未可厚非，特不以礼行混五祀之，祀井而附其仪于五祀后，殊有卓识。姚氏据误本月令为说，犹未免经生墨守家言耳。墨笔点勘陈瑚《确庵诗钞》四卷卷一、二、三、四。钱塘汪氏《明三十家诗选》录确庵诗附桴亭以传，故所采较少。予谓二人工力悉敌。娄东诗派云：桴亭以浑灏胜，确庵以沉雄胜，可谓定评。七律风骨高骞，远驾梅村，汪氏所遗者，如《怀黄冠蔡伯仁》云：“张俭外黄亡命日，朱家关内置奴时。”自注：余乙酉避地主人也。《春日》云：“饷米一蓑冲雪去，市鱼孤棹带花回。”《陶九皋远游言别》云：“四方投分宜矜慎，千古伤心是乱离。”《次韵刘文成夏日杂兴》云：“茆屋未秋风已破，秫田多水雨先愁。”《秋水》云：“霞明山鸟独归去，雨歇林蝉齐有声。”《黄摄六吉州生日诗》云：“吴山楚水伤心画，越鸟江花溅泪诗。”《白璧》云：“但得酒星明似月，从他箕舌大于瓜。”《春尽日病中自遣》云：“但有暮愁微雨后，更无春梦落花时。”《和虹友怀汉槎》云：“曾记去年花里别，岂知今日笼中囚？”《寄怀登善》云：“宣室席逢中夜召，舂陵诗为一隅忧。”《送诸湛庵客游疁上》云：“囊底诗篇题甲子，箧中书卷续阳秋。”《追悼我完师》云：“一自龙髯归紫极，便将虫臂付青天。”俱苍秀雄浑，可作摘句图。乐府如《虎》、《疁水》、《滇南路》、五古如《斯友堂诗》，魄力深厚，不愧大家。予尤爱其《赠文介石》第六首云：“尚有将军出汉关，小朝廷是旧江山。文犀输贡哀牢国，狂象前驱板楯蛮。钜鹿马嘶秦楚际，王官人在乱离间。归心且付东流水，待到蒲轮始放还。”咏滇事大有唾壶系缺之概，汪氏录其二、其三，而独遗此首，窃所不解。诗可以兴，可以观，洵然。先生《和瞿有仲读史杂咏》云：“唐宫宣事向铃严，赵宋銮仪不避嫌。只有圣朝家法好，从来金殿不垂帘。”《和有仲观剧》云：“曲曲明珠转玉盘，声声吹向碧云寒。无端愁杀江南客，袍笏威仪见汉官。”一则述胜朝之故事，一则恸沧海之改观，沉郁苍凉，令人不堪卒读。先生辑当时隐君子诗，名《离忧集》，及门诗名《从游集》，并有汲古阁刊本，又有《顽潭诗话》抄本，俱未见。
二十五日壬申（5月4日），晴，午后阴。
昨，沙溪顾子芬有书来，为其家有任阳田数十亩，为经造盗卖张云梅处。子芬家自粤匪乱后，久未完纳粮米，户名已改孙少峰者四五年，而顾不知也。去年曾向云梅询问，则云须俟少峰归，今少峰久不归，则此田终无著落也。予以与云梅熟识，难于下手辞之，且言必思所以制胜之法而后可作调人，仅恃口舌折冲无益也。与冯仲帆函云：苏城别后，得鸿翔书，言暂回崇，再约期晋省。陆函收到，任阳已开种，数事妥协，勿念。惟本年须请勘造册出详耳。与邵甘甫函云：前由维新带上禀件，不知已投否？何以久无信也？闻蔡霁峰为吴淞谷宝瑞所控，管押法公堂，正可乘机进取，所谓人满则天概之也。墨笔点勘陈瑚《确庵诗钞》四卷卷五、六、七、八。确庵游楚后，诗境愈上，七律更沉雄激楚，前无七子，后掩陈、吴，如《哀缘江郡县》云：“人住赤眉烧后宅，鸡鸣白马踏残桑。”《题吕仙祠》云：“壶里乾坤无战斗，人间陵谷有兴亡。”《湖南》云：“何必湘君才下泪，纵非贾传亦伤神。”《闻雁》云：“诗成郑谷他乡日，书系苏卿故国年。”《楚宫人》云：“胭脂波冷春何在，云雨台空梦已荒。”《秋思》云：“灭灶怕因人共热，吹灯羞与魅争光。”《自悼》云：“方丈书巢盘马磨，半生家产钓鱼竿。”《喜遇夏子音以著作见示》云：“蠹啮竹编书作命，鸡生醯瓮酒为年。”《三月十九日》云：“恨来短发还能竖，灰后雄心竟不飞。”纯是商音，能使闻者起舞。乐府如《久别离》、《磨兜坚》、《音节》、《入古》、绝句如《斗鸡》云：“先朝债帅能如此，不把河山送别家。”遇物感慨，卓然大家。理学家诗多涉陈腐，惟陆、陈二先生兼擅词章，平生一瓣香，愿为娄东爇矣。
二十六日癸酉（5月5日），雨。天气骤寒，与昨燥热时疑有三四月气候之差。
