<!-- { "loadSidebar": true } -->
黄鲁村丈来书云：谦事少峰云，有可了之机，专候来城一晤。陆圭如来书云，多雨伤稼，木棉更无望收成，人有千算，不如天有一算，十成赋尽作玉皇粮饷矣，一笑。陈畏三所携来陆氏书十五种，今午始与定值。计《白香山集》十册、《松雪斋集》六册，洋三元；《元丰类稿》十册，洋二元；《古诗类苑》十册，洋一元五角；《李笠翁集》十六册，洋一元；《芝园集》十二册，明人张时彻撰。洋一元；余九种余欲退还，畏三嘱并留之，计《韵府群玉》二十册、《畜德录》十册、《文选》十二册、《有正味斋诗集》六册、明人评本《老庄》四册、《尔雅注疏》六册、《考古类编》四册、《金圣叹外书》六册、《康济谱》六册不全本，计酬以洋四元五角。又携示二十余种，余取抄本程穆衡《梅村诗笺》六册、《石湖诗集》六册、《王忠文公集》八册、《韩文考异》十册、《归元恭文钞》二册、《冯仲廉文钞》二册、《丁吏部文选》三册、《潜书》二册、《盛明八家诗》四册，凡九种，酬以洋六元。《和枝珊酬汪伯琛移居》：啸傲烟萝乐有余，酒铛茶磨赋移居。丹枫江上新开径，红豆村中自著书。爪印待寻鸿去后，巢痕犹认燕来初。闭门高咏轻轩冕，愧杀东都处士庐。
初三日戊寅（9月7日），晴。
黄少彭来书云，因商永昌进禀事，望明日来沙会商。何子诒、江受之来，受之因初五日移居招饮，子诒则嘱其清理花布捐帐目也。《竹夫人》茆江诗社题：庸脂艳粉一时倾，倚玉玲珑制小名。子夜清歌君抱节，杨铁崖有《抱节君传》，为夫人作也。陆以湉《冷庐杂识》：朱瓣香尝仿毛颖革华例，作《倚玉山房夫人鲍玲珑传》云：“夫人撰有《抱青集 子夜歌》云：‘肯以雨露浓，而忘抱冰雪。郎自竭郎欢，侬自尽侬节。’寓意深婉，得风人旨。”温柔旧梦我移情。银床凉簟伤秋别，纸帐寒花耐久盟。敢对苏黄夸继响，子瞻、鲁直皆有赠诗。虚心宛转合师卿。二日读归庄《元恭文钞》七卷。
初四日己卯（9月8日），晴。
黄少彭、陶芹生来，言永昌沙田拟四成作修考棚经费，六成作接婴局经费。又示仲帆来书，约余同至崇明进禀，余辞以公事专属太仓，邻邑不能越俎，禀上万不可列名，集股缴价则惟命。少彭言，须请孙仲衡同去，不知仲衡允否？道咸时业户完漕有注荒之例，如一石五升四合，注去三斗，则板串上标明实完熟田米七斗五升四合，减赋后无此例矣。近时板串有“该户田粮系照清粮互对照单斗则，并奉派减定科核算”字样，亦从前所未有也。读丁奉《南湖文选》三卷卷一、二、三。
初五日庚辰（9月9日），晴。
偕植儿至何市贺江受之移居之喜，归已黄昏矣。唐剑霞、顾维新来，言戴诒谷、邵甘甫将赴宝山进禀，前禀闻未投进，嘱为作札叶兰生招呼一切，予并作一函致惠孚。读丁奉《南湖文选》二卷卷四、五。
初六日辛巳（9月10日），阴。
晚，偕内子入城，流萤焰碧，络纬声寒凉飚在芦，斜月在水，天忽霁爽，星光炯然，倚篷吟啸，满腔秋思矣。读丁奉《南湖文选》三卷卷六、七、八。
初七日壬午（9月11日），晴。
晨，到城，至岳丈家小憩，随至枕石轩，陆圭如、徐印如皆在。印如新得拱宸桥巡防局差，是晚即欲解维，留与畅谈，复偕访孟朴。圭如邀至聚丰园小酌，孟朴先归，予与圭、印两君至枕石剧谈，送印如至塔前而别。孟朴言，沈翼孙奉藩宪命，复至常熟，令将漕赋清理，限中秋节呈报。翼孙调署崇明，藩宪不欲其至任云。昭文卢姓以重串控总书汤佑卿，汤佑卿以重贿勾通经造买田如粮数，坐卢姓诬，申府发县严刑逼供，颇极惨酷。孟朴言，昭文帐房语人曰，本官与汤总办事事为他上肩，虽父子无此亲密，亦前生缘分也。钱云孙言，东乡诸镇董俱在城，约同报荒。予言常年报荒，官吏辄视为成例，每不以之上达。今年清赋，伊始有一成荒官当实报一成，无庸我等之仆仆也。读《徐文长文集》三卷卷一、二、三。
初八日癸未（9月12日），晴。
钱云孙、龚寅谷邀至聚丰园小酌，言昨日报荒，县令未见，但传语明晚下乡踏勘荒熟田，即顺便勘荒云。午后，偕陆圭如、薛艺畲出北门，至孙祠，人已挤满，乃步至报慈桥茗谈，翁锦芝、强子章亦来，复邀小饮，归已日旰，头痛甚，即卧。窗外月色如小水，映芭蕉作沦漪，疑有文鱼出没，逼灯焰为沉碧色，木樨香缕缕盈一室，乃叹静噪之致不同，而领略于阒幽岑寂中者多超悟也。读《徐文长文集》三卷卷四、五、六。
初九日甲申（9月13日），晴。
晨起，至石梅啜茗，忽背冷生粟，急归拥被卧，数刻许稍愈，牙龈涨痛，饮啖俱不便。徐叔达来，言其乡十一图高关金之次子入赘七图支增全，翁婿不睦，现拟行娶而支姓索洋甚巨，属致函钱稚兰排解其事，予力辞不获，允诺，叔达始去。忆昨在聚丰园晤王绶青，言其戚秦姓与李姓房屋一事，秦姓颇愿得钱二百千文，余均情愿让去，盖寡妇孤儿不欲与人争竞，其意诚可悯也。读《徐文长文集》四卷卷七、八、九、十。卷七《兰亭次韵》“市门残帖解开花”，自注：“相传萧翼窃《兰亭记》掀阅，百花一时尽开，亦异闻也。”
初十日乙酉（9月14日），晴。
晨起，至学福堂购定《徐文长文集》六册、杭大宗《道古堂集》十二册、《冯钝吟全集》三册、李壁《王荆公诗注》四册、《王艮斋诗文集》三册、《野古集》二册、《梅村诗文集》六册、《许鲁斋集》一册、《学蔀通辨》二册、《分甘余话》一册、木渎周氏刻《诗经传笺》二册缺一册，凡十一种。予近来屏除他嗜，惟喜说部及集部书，蠹鱼旧习牢不可破也。石梅小憩，齿痛加剧，乃归。晚饭后解维回家，月色如昼，榜人行歌互答，疑在苕溪 水间。读《徐文长文集》七卷卷十一、十二、十三、十四、十五、十六、十七。张岱《梦忆》述吴中绝技，如陆子冈之治玉、鲍天成之治犀、周柱之治嵌镶、赵良璧之治梳、朱碧山之治金银、马勋荷叶、李之治扇、张寄修之治琴、范昆白之治三弦子，上下百年保无敌手。今读文长《题画水仙诗》云：“昆吾锋尽终难似，愁杀苏州陆子刚。”且以入之吟咏，可想见其流誉之盛矣。朱碧山银槎康雍时名士竞赋诗张之。鲍天成以下未知有可考否？
十一日丙戌（9月15日），晴。
晨，至家，日初出，树影憧憧然，城中移植白秋海棠二盆，叶稍萎，以水沃之。秋海棠纯白者颇少，此种则纯白，叶背亦少红丝，取置墙阴，亭亭可玩。得黄少彭初五日信，约初八日到太仓，已不及矣。读《徐文长文集》六卷卷十八、十九、二十、二十一、二十二、二十三。
十二日丁亥（9月16日），晴。
齿痛止而舌底碎，甚苦，属江受之开一汤药方，服之稍愈。黄少彭专人来函云，今晨始返，明晨急于赴崇，每股拟拼现洋七十八元备缴价，八元则房费零用也。予以少彭前言缴价用太仓复豫庄银票，是以由常熟掣汇复豫庄票，今改现洋，一时难筹，乃属少彭在沙溪代筹，而予款缓数日垫还云。读《徐文长文集》七卷卷二十四、二十五、二十六、二十七、二十八、二十九、三十。《四库存目》著录二本：一《逸稿》二十四卷，其乡人张汝霖、王思任所同选；一三十卷，即此本也。《存目》论其诗为公安一派之先鞭，其文为金人瑞一派之滥觞，盖文长师事季本，传姚、江之心学，负才厄遇，荡检逾闲而出之，后人当哀其身世之厄塞，而毋摭拾一字一句以相诟病也。
十三日戊子（9月17日），阴，午后雨。
予昔购得《群音类选》三十四册，卷帙已不全，首题“虎林胡氏文会堂校选”，疑为明时坊刻射利之本，及读《汇刻书目》，则是书列胡文焕《格致丛书》中，但书目云二十六卷，而予书则分官腔类二十六卷、缺三、四、五三卷，书贾作伪取二卷板心改填三、四、五字，以掩购书者耳目也。清腔类八卷、北腔类六卷、诸腔类四卷，北腔三、四两卷亦佚，盖是书本三十五册而失其一册也。《汇刻书目》所列只官腔类一种，此可补其未备。古人云开卷有益，信然。读张金吾《爱日精庐藏书志》四卷卷一、二、三、四。书类：抄本《尚书金氏注》残本六卷，宋金履祥撰；《尚书义粹》八卷，金王若虚撰，张氏从黄谏《书传集解》辑出，缺《说命下》至《微子》，又《召诰》至《君奭》。元至正刊本；《尚书经传音释》六卷、《序》一卷、附《尚书篡图》，元邹季友撰，明刊本；《书传集解》十二卷，明黄谏撰。卷六缺《说命中》至《微子》，卷十《召诰》至《君奭》全缺。诗类：抄本《诗说》十二卷，宋刘克撰，卷二、卷九、卷十并缺失。元泰定刊本；《诗集传》附《录纂疏》二十卷，元胡一桂撰，元至正刊本；《诗集传音释》二十卷，元罗复撰。此书《四库》已收，上数书则《四库》所未采也。礼类仪礼之属：影写元刊本《仪礼经传通解续》二十九卷，宋黄榦撰，杨复重修，皆《四库》所未收；徐秉义《易经识余》五卷、《书经识余》二十五卷、《诗经识余》四十二卷、缺卷九至二十五凡十七卷。《春秋识余》十六卷、秉义有《九经识余》而佚其五，体例与郑方坤《经裨》相类。吴廷华《周礼疑义》四十四卷、《仪礼疑义》五十卷、《礼记疑义》七十二卷、此书有活字板本。杭世骏《续礼记集说》一百卷，皆传抄本，无刊本。
十四日己丑（9月18日），雨。
