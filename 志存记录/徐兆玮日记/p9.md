<!-- { "loadSidebar": true } -->
泛棹入城，横沥浅阻，改由花桥、项桥达支塘，盖溯陈泾入盐铁塘也。少梅不来，乃嘱周礼才持易知单二束、墨西哥银廿枚，托为代送总房，权词谢却之。过支塘张帆行，黄昏抵白茆新市，风静，雨亦止，抵大东门已三鼓矣。与张映南内兄书云：承示近作，温丽缜密，深入西昆之室。从者每喜作忧郁语，尝以为规。近年风格一变，颇有华贵气象，吟咏根心而出，以是知问学之大有进益也。弟近况如恒，且懒于酬应，惟能克治冀幸心、好胜心，似稍有把握，日来怦怦作北上想，非敢希乌台豸斧之荣，盼与从者剪烛深谈，倾吐肺腑耳。第一出未便遽归，何忍令七十老亲倚闾怅望？所以迟徊而不能决也。三冬亢旱，近始得雨，菜麦尚不至大害。大著已刻，能邮寄一册否？柳屏听鼓山东，君直回南，亦未一见，故乡诸子耽于饮博，江湖日下，可为浩叹。寓斋多暇，伏希时惠好音，以慰岑寂，幸甚。近来于时事不复厝意，思阅理学书，以收束身心，磨练智识。现读陈文恭《五种遗规》、《曾文正家书》，取其浅近可遵守，继拟读黄黎洲、顾亭林、李榕村、陆桴亭、陈确庵、张杨园诸集，取其切实有用，不蹈空言心性之弊。足下见理明晰，闻道亦早，尚望随时匡我不逮，远隔三千里犹一室也。知交中惟唐蔚芝喜谈理学，比闻译署公事旁午，又为家累所牵掣，恐不能专精术业，自幸堂上康健，且村居多余晷，不于此时稍稍立定脚跟，万一出为世用，左右支绌，始悔从前之因循坐误也晚矣，此弟所以甘受怀安之诮，而不肯侥幸以图进取者职是故也。此信初九日寄。舟中读陈文恭公《养正遗规补编》一卷。
初九日丁巳（2月18日），晴。
晨起，乘舆往岳家贺岁，随至塔前谒翁叔平师，未见。午饭后，步至石梅，游女袨装，荡子丽饰，人多于鲫，马骏如龙，茗肆喧阗，声逾蛙噪。石梅东道署废基也鱼龙百戏，杂陈其间，有张布幄三重观三足人者，偕胡夐修入观，乃江湖流丐伪饰一童女以震眩耳目耳，天下之无实而盗名者类如此矣。闻城隍庙张灯，随众瞻仰，粉黛所萃，蝇集蚁慕，古人所以戒冶游也。晚，至枕石轩啜茗，夕阳在山，游人各鸟兽散，余亦兴尽而返。托程叔英寄卢京伯一函，京伯为其亡姊索欠款百番于太仓王怡昌烟店，怡昌已交还中人王云山，云山乃京伯姊之夫叔也，去岁十一月病殁，而息折尚存京伯处，则怡昌此款犹逋欠也。京伯临行时，以折交余，嘱为料理，唐吉士表兄为怡昌说项，请以二十番取回此折，余因函告京伯，劝令将就了结，且因顾香轮嘱代吴市曾家报节及孝三人，去岁函托京伯，而无复音，故以一缄促之。钱吉庵为其祖母祝九十生辰，岁杪为作寿言及诗，兹属庞继之代邮寄烛、酒票二事。晚饭后，周少梅来，泥代送徐积庆、王济易知单，二户米十余石，完纳七成，余固辞不获，始诺之。与世周旋，不能不涉世故，此类是也。
初十日戊午（2月19日），晴。
偕周少梅访吕寅生，剧谭数刻，同至石梅枕石轩，小憩而归。晚饭后下船，乘月泛棹还乡。风俗之坏，坏于烟馆者半，坏于赌场者半，缙绅而群聚食鸦片，与开烟馆何异？缙绅而群聚摇宝推牌九，与开赌场者何异？缙绅者，一邑之表率也，既躬自蹈之矣，而犹欲禁人以不为，谚所谓“只许州官放火，不许百姓点灯”者非邪？得黄惠孚十二月廿五日书。
十一日己未（2月20日），晨抵家，阴雨竟日。
龚寅谷表叔招饮，未能赴也。北湖漕横沥已于昨日祭坝，而天尚未有晴意，恐春水盛涨，则水工加钜，拨款或不敷应用也。读陈文恭公《教女遗规》三卷。
十二日庚申（2月21日），雨未止，过午始歇，郊原亦沾足矣。
读陈文恭公《训俗遗规》一卷卷一。
十三日辛酉（2月22日），阴。
得陆志英初九日书。读陈文恭公《训俗遗规》一卷卷二。
十四日壬戌（2月23日），晴。
张美叔内弟来贺岁，留午饭。知县试定于二十日，已悬牌矣，时徐州水灾，学使者择三月按临苏郡，故赶办县府试云。得毕稚琛初十日书。读陈文恭公《训俗遗规》一卷卷三。卷中载《魏叔子日录》云：“我不识何等为君子，但看日间每事肯吃亏的便是；我不识何等为小人，但看日间每事好便宜的便是。”直捷痛快，发人深省。自念生平虽无好便宜之心，而横逆忽来，尚不肯吃亏，便非君子之道，以后当痛改前非也。程汉舒《笔记》云：“人坏念将起时，只觉得可耻，便有转机。”又云：“人看得自己贵重，方能有耻。”又云：“人平日讲得义理明白，觉得有耻。”又云：“人世得意事，我觉得可耻，亦非易事。”说耻字最有理会，此一关乃人禽之界，在人自轻自贱，亦不是甘于无耻，只是不自觉其可耻耳，所以要讲求义理也。余喜阅本朝说部书，取其有资掌故也。四日内阅梁章钜《归田琐记》八卷，时将为《称谓录》、《四书文杂事诗》、《黄车掌录》三书，未成，虽琐屑不足为大雅道，亦藉以养性适情耳。
十五日癸亥（2月24日），晨起大雾四塞，日渐高始渐散，日将没，大风，天复阴晦。
寄邵甘甫一函。元宵取苇束烧以照田，谓之照田蚕；悬灯树杪，谓之扯花灯；取粉作花铃包茧式各种，室置一盏以祭鼠，谓之斋老虫［注］。此县志风俗所未载者。花爆诸物最易引火，如流星双蝴蝶、九龙白蛋、转转高升等，风中皆不宜放，恐或坠邻家茆屋上，以致失慎。元旦何市北倪姓以放爆竹而延烧草房数间，可以为鉴。读陈文恭公《训俗遗规》一卷卷四。卷中熊勉庵不费钱功德例，最浅近，最切，能遵此而行，则人人学好，有益于风俗者匪浅也。读梁章钜《浪迹丛谈》三卷卷一、二、三。《冷庐杂谈［识］》引桐乡陈其德《惜阴说》云：“凡人纵以百年为期，十岁以前尚属童蒙，五十以后又属衰耗，止有四十年可用精力，而夜复当其半，岁时伏腊、冠婚丧祭诸务大略又费十年，以此思之，真所谓一刻千金。”语意警迫，学子当书之座隅。
［注］：老虫，常熟方言，即老鼠。
十六日甲子（2月25日），阴。
寄徐印如一函，由常熟信局发。印如去腊来书云，已移住杭城百岁坊巷迁善局，时委摄局事也。早饭后，棹小舟至何市，晤寅谷表叔，议开横沥分段派人经理事也。黄信之表弟邀至其宅少座，复偕江受之往熙春堂药室，与费珊峰谭良久而别，归家已将上灯时矣。夜，微雨。谚云：“春甲子，雨主阴。”又云：“上元竹枝响，菜油瓮里长。”言上元大风，则菜油翔贵也，未知验否？项桥左近有曹家桥者，潘介甫、龚一峰所建也，去腊为木棉船所撞坏，邻人阻止其行，木棉船介甫戚家所遣，运至上海者也，乃令人晓譬桥邻，择日重修，而桥邻以介甫之沮止其讹诈也，心不喜，反以修不如式，勒其余木及船。岁杪，介甫令司帐徐子江偕龚桐卿母舅来赴诉。余以其阻挠善举，不稍加惩创，则为善者滋惧，乃属介甫具禀于粮厅，提为首苏三，杖责数百，枷示一月，以儆众。苏三声言自刎，其妻声言自缢，实并无是事也。今岁至城，始知城中谣传余家为替人开追，逼死一人。此事因公起见，故为代递一禀，如苏三与妻果有一人死，其能免于伯仁之谤邪？市虎传讹，晨钟警梦，剪灯记此，以志吾过。读华希闳《训俗遗规补编》一卷。《补编》辑张文端公《聪训斋语》十九条，真恳笃实，语语可师。予前记《冷庐杂识》，所读书者不贱四语，反复申明，真足发人深省。读至“予行年六十有一，生平未尝送一人于捕厅，令其呵谴之，更勿言笞责，愿子孙终守此戒勿犯也”数语，乃觉予去岁所为，真汗颜无地矣。今人每视《五种遗规》诸书，为老生常谈，不知其腹中果有肺肝否邪？读梁章钜《浪迹丛谈》二卷卷四、五。
十七日乙丑（2月26日），阴。
龚桐卿母舅来。寄章虞臣一函，借排厍二百块，为开塘用也。邵甘甫昨遣人招于十九日便酌，作札谢之。前岁，开李墓塘时，塘东有奚玉亭者造房占岸，因代为买塘西地数分开去而留其屋，且令捐洋三百五十元入桂村书院，以为侵占官塘者儆。玉亭欲将所买田八分五厘张关四分、凌永祺四分五厘。捐入书院，余意不谓然，由已开去数分而粮仍在塘东西，隔图不能飞洒也，既为公产，而奚氏子孙岁输租，后人不知诘以粮多田少，不又负隐慝之名乎？因招玉亭来，以契四纸推收，四纸归之，令其自行过粮，庶后此得免争端焉？田坐落东三场二十八都十八图心字号，张关即在南渡桥开茶馆者。夜微雨。读陈文恭公《从政遗规》一卷卷上。读《吕新吾〈明识〉》，知官无论尊卑，各有当尽之分；读《李九我〈宋贤事彙〉》，知讲学实有裨于治道。予尝欲辑国朝诸循吏言行，以讽有位者因循不果，终当拨冗为之。“范忠宣公解‘他山之石可以攻玉’云：‘玉者，温润之物。若将两块玉来相磨，必磨不成，须是得粗矿［砺］的物，方磨得出。譬如君子为小人侵凌，动心忍性，修省防避，便得道理出来。’”予更以此解，譬之交游，有旧友而悖理害道，自轻自贱，却一时不能拒绝不与往来，只好把他作他山之石看，不去效他行事，已是受他之益。族中有不肖子弟亦然。此意当晓谕侄辈，能终身诵此二言，自家受用不少也
十八日丙寅（2月27日），雨，午后止。积日阴晦，墙壁皆溽润，农家可以喜雨名亭，而河工则妨碍矣，于此见天公之难做也。
翥青叔、丹孙侄入城县试，附何市航船行。予托其寄毕稚琛一函，中附寄卢京伯一缄。稚琛欲觅枝栖，京伯许为设法，故以书促之。读陈文恭公《从政遗规》一卷卷下。《熊勉庵〈宝善堂居官格言〉》云：“士大夫居家，能思居官之时，则不至干请把持，而挠时政，居官能思居家之时，则不至刚愎暴恣而贻人怨。”予谓乡绅居家，当以倡率化导为事，绝不以一私事干谒地方官，庶地方官亦敬而重之，而不至有遇事生风之诮矣。
十九日丁卯（2月28日），阴，下午雨。
河漕已于昨日作坝，而天意尚未肯放晴也。读陈文恭公《在官法戒录》一卷卷一。“西汉重吏治，名臣多以椽曹显，流风沾被，下逮魏晋。今世吏辄世子孙，诈伪日出，人亦以是贱之，甚有訾为吏例利之天下者，岂人材不古若哉？时势悬绝也。”文恭竞竞于此，可谓扼政治之要矣。
二十日戊辰（3月1日），阴。
