<!-- { "loadSidebar": true } -->
二十八日癸酉（11月1日），晴。
是日为方补帆夫人丧，陪宾，午饭后始归。晤吕寅生，言谦斋在荡口作牧猪奴戏大负，抑何昏迷乃尔？读陆继辂《合肥学舍札记》一卷第五。此卷论古诗、玉溪诗皆可采，他如嵇康不应入《晋书》；“《孟子》：‘吊者大悦’，”尔匹悦服也；“刘诚意走马引戴天之耻，自古有必报鲁庄，嵇绍何以为人。”为可正文信国《正气歌》之误。三条俱精当。
二十九日甲戌（11月2日），晴。
家中舟来，因内子疟未止，延湘城龚霞伯诊视，迟一日待之。读陆继辂《合肥学舍札记》一卷第六。祁孙论“从古才人失节，又从而为之辞者多【矣】，惟梅村独能自讼，无所讳饰”，“读者可以谅其志”。此言极平允。论《清凉山诗》四首“为崇祯帝作，而托之五台”，则殊不然。此诗咏董贵妃，故用“千里草双成”映合其姓耳。靳笺未敢明言，吴注亦尚未备，予久蓄重笺吴诗之志，读札记此条，令我此心又怦怦动矣。
是月读翟灏《通俗编》三卷、梁绍壬《两般秋雨庵随笔》八卷、钱泳《履园丛话》二十四卷、陈淳《北溪字义》二卷、陈建《学蔀通辩》十二卷、张燮《小嫏嬛福地随笔》一卷、唐甄《潜书》四卷、陈继辂《合肥学舍札记》六卷，共六十卷。
 
十月朔日乙亥（11月3日），晴。
蒋孟谷送丝绒马褂、瓯绸被面以为润笔，却之。读陆继辂《合肥学舍札记》一卷第七。此卷与下卷为《左传音义》，课儿读书随笔札录精粹可省览。
初二日丙子（11月4日），晴。
午后，访王聘三丈，知现为殷子嘉大令校录《姚补篱文集》，出目录见示。予谓《经说》二卷可别刊行，聘三丈颇以为然。复偕至玉壶春茗谈，晤谦斋，知自荡口新归，凡负七百金，入都之赀已罄尽矣。晚，陆圭如招饮，为薛艺畲饯行，时将至津门依杨艺芳鹾使也。方补帆延药龛上人施食，复偕夐修往观，归已更余矣。读陆继辂《合肥学舍札记》一卷第八。祁孙解“‘经始勿亟，庶民子来。’安用速成？”云：“昭子不欲以速成病民，但引经‘始勿亟’足矣，兼引‘庶民’句何邪？子来云者犹言父子俱在军中父归，兄弟俱在军中兄归（耳）。”予因思“不日成之”，前人训为“不设期日”，三句一例，皆不欲以速成病民，“故民益欢乐之”也。卷中引庄存与说“樊迟从游舞雩之下，感昭公因雩祭逐季氏之己事”，乃以崇德以下三事为问。又引恽敬说，卫辄即位时，“内外十岁【耳】，兴师围戚，盖石曼姑等之所为。”二条，俱创辟可取。
初三日丁丑（11月5日），晴。
午后，复访王聘三丈，与偕诣萧阮生家，谈陶万丰索赵雨苍欠款事。夜，解维归。孙瑞青复胡夐修书云：邮政虽属关道经管，徒设虚名，实由洋员税务司作主，具禀关宪固可须，若请给示更不可得。盖前者苏州设立邮局时，亦未请关宪出示，厥后城内分局由税司函请关宪给示，当即批驳，以为总局关办未请给示，现设分局亦不准给，省县分局如是，则下县可知矣。现无锡、常州等处亦有人禀请试办者，刻下税务司已将内地各处绅士禀请试办邮政情形上达总税司，大约可邀允许。嗣后如得实信可以试办，当即专函布闻。按邮政一事为中国绝大利权，据瑞青所述，则税司主政，中国官不得过问也，噫！读陆继辂《合肥学舍札记》一卷第九。祁孙说“季氏旅泰山”云：“季氏窥窃非分久，舞佾歌雍，门内之事，一旦旅于泰山，则通国皆知矣。特为此大不韪之举，以验百姓之从，验如其不吾非也，乃可以恣所欲为，而无复顾忌。赵高指鹿为马，冒顿射鸣镝，皆此意也。孔子言‘曾为泰山不如林放’，隐然示以清议之可畏，而季孙之志沮丧矣，自时厥后延鲁国之祚十一世，其亡也卒非内篡。布衣之功于斯伟矣。”此论极创辟，千古权奸心事如出一辙，凡有所希冀者皆有履霜坚冰之渐，而后毅然行大事而不疑。盖人心不死，虽有逆谋，安敢冒昧尝试哉？
初四日戊寅（11月6日），晴。
晨，抵家。得冯仲帆廿三日函云，永昌沙藩批仍未寄来。拟今晚到苏探之。程庭鹭《多暇录》称卿怜，琴川民家女，乾隆间某相国侍儿也。《金壶浪墨》纪吴卿怜事则云某中丞歌姬。《多暇录》谓陈云伯有《卿怜曲》，绝似梅村，今《碧城仙馆集》中无此诗，《颐道堂集》则未见，无以决两说之从违，姑志此以俟考。读归允肃《宫詹集》一卷卷一。此书为宫詹曾孙朝煦编次，体例不尽完善。首卷录应制诗文，题曰内制，亦乖其实。《壬戌元旦赐宴恭纪诗》后附赐宴仪式、各官班次，颇资掌故，而于例则疏。又《康熙二十五年御试翰林》七律一首，以闺怨为题，限溪西鸡齐啼韵嵌入“一、二、三、四、五、六、七、八、九、十、百、千、万、丈、尺、双、半、两”十八字，刻香二寸为度，取徐乾学、韩菼并允肃等四人，词林佳话，千古无两矣。卷末录辛酉闱中誓词，而附诸名人题跋，亦非例也。此事为宫詹一生大节，草稿仅存，鬼神呵护，凡诸序跋当另为一编，附刊集后，庶不至贻丛杂之讥。
初五日己卯（11月7日），晴。
忆前月晦日在城晤王绶青，言自苏城报荒归，彦咏之太守再四研讯二时许，诘以有无主使，何人贴费，且言木棉收六成并得价并不荒。诸人言纱布无利，则曰布今天长价，汝等何事可瞒我邪？临退勒具，如有抗欠钱粮，愿甘治罪，故结具禀，为龚寅谷、曾静川及绶青鸦片瘾几死，荒仍未准也。夫不准荒则粮必十成，粮十成则租必十成，租不十成则追呼随之，以张、吴诸墅饔飧不给之家，而逼还十成之租，其不逃亡转徙者几希？且逃亡转徙其老弱耳，强壮者不甘饿死，势必强抢大户，官绳之急则揭竿为乱，可屈指计也。古云官逼民反，一念之刻酿为厉气，可畏孰甚哉？读归允肃《宫詹集》一卷卷二。是卷为序文杂著，恢宏不足，清整有余。
初六日庚辰（11月8日），晴。
是日为丹孙侄行聘，冰人陆鲁南来，述及任阳因禁掘黄蟮，醵资演剧。盖掘蟮必于圩岸，掘多而圩岸空，大水猝发，鲜不倾欹，故合力拒之。读归允肃《宫詹集》一卷卷三。是卷为古今体诗，强半牵率，酬应之作，淘汰之则，卓然名篇正自不多。《丙辰宫词》云：“少小承恩奏洞箫，梦魂依约玉车遥。纷纷女伴惊花貌，倚向春风试舞腰。自恃昭阳第一人，兰釭静掩十余春。朝来姊妹休相妒，新作君王掌上身。”此诗当为下第而作，婉约和平，颇得风人遗意。越三年己未，先生遂魁多士，言为心声，信然。
初七日辛巳（11月9日），阴，午后雨。
读归允肃《宫詹集》一卷卷四。
初八日壬午（11月10日），阴雨竟日。
戴诒谷自璜泾来，言新从沪上归，闻宝山今年办全熟，太仓邻境故上台只准荒数二成，然以视吾邑之报荒不准犹判天壤也。美叔云，映南于昨日归。读杭世骏《道古堂文集》二卷卷一、二。
初九日癸未（11月11日），阴雨竟日。
西宅四叔行聘沙溪浦氏，候媒归已二鼓矣。读杭世骏《道古堂文集》二卷卷三、四。大宗长于考据，所作诸序皆足资多识。
初十日甲申（11月12日），晴。
午后，黄信之来，候至何市为孙屋付价也。饭于守之丈处，更许始归。江受之自张市回，言其戚李子南与秦士英之母屋价纠葛，现已说开付洋二百元，且言两契实只一契，其曲在秦云。读杭世骏《道古堂文集》二卷卷五、六。
十一日乙酉（11月13日），晴。
偕顾孙桐至任阳朱家厅分稻，过新庙适赛会，小憩，到朱家厅，黄少彭固租米未起，已于昨日返沙溪矣，惟王维山在，篝灯夜膳，始命棹归，已三鼓抵家矣。初八九日雨水涨尺许，桥低，绕道行，故远。任阳稻已刈，大半在田，荒区垦种亦皆成熟，转不似木棉地之收成歉薄也。余前创尽垦常昭荒地之议，孟朴亦以为然，映南已归，当亟至城一筹进止焉。读杭世骏《道古堂文集》二卷卷七、八。
十二日丙戌（11月14日），晴。	
黄少彭函云，永昌沙事抚藩已进禀，大约总可挽回。初次藩司批所禀，虽为地方善举起见，惟与详案不符，仰太仓州即速查明详复云。读杭世骏《道古堂文集》二卷卷九、十。堇浦与谢山不协，《鲒埼亭集序》若讽若嘲，且常窃谢山文为己作。陈钧堂《郎潜纪闻》详纪之。文人薄行，至斯已极。
十三日丁亥（11月15日），晴。
昨接映南渴欲一见之函，午后拿舟入城，过何市，适王聘三丈在张晓冈家，邀晚饭，畅谈良久而别，晓冈时将嫁女也。读杭世骏《道古堂文集》二卷卷十一、十二。
十四日戊子（11月16日），晴。
晨晤映南，不见三岁矣，畅谈别后情形与都中近事。午后，偕至石梅啜茗，傍晚始归。读杭世骏《道古堂文集》一卷卷十三。
十五日己丑（11月17日），晴。
是日为岳丈生日，亲戚有衣冠来祝寿者，岳丈留午饭，映南约补帆偕至苏州，晚饭后下船，月色如画。补帆已先在，乃偕畅谈至十一钟，映南始下船，开至南门泊焉。映南言沈诵棠缮折请皇太后归政，请掌院徐中堂代递，头顶折匣，见则三跪九叩首，中堂但目以痴而已，无可如何也。其泰山费屺怀闻之惧，致信京邸，托人劝之归。诵棠诚痴，所言实不痴，世人每以不狂为狂，可胜慨哉？读杭世骏《道古堂文集》二卷卷十四、十五。
十六日庚寅（11月18日），晴。
晨起，唤小轮拖带，费洋五元，八点钟开船，十二点钟至阊门泊，饭于一枝春番菜馆。映南往黄鹂坊桥曹宅贺其内弟卺喜，予以未携衣冠不往，偕补帆往访金玉琴、叶小兰、洪佩青诸校书，复饮于一枝春，下船则映南已先返矣。读陆继辂《合肥学舍札记》一卷第十。请安见左氏昭二十七年传，齐景飨，鲁昭使宰献而请安。此近人未经拈出者。
十七日辛卯（11月19日），晴。
晨起，偕映南、补帆至观前街云露阁啜茗，晤翰、翥二叔及丹孙侄，知昨日至苏，船泊钮家巷，因约晚至青杨地游眺，饭于一阳楼。映南往曹宅，予偕补帆放棹至青杨观丹桂剧，归舟，翰叔舟亦移泊一处，已寝矣。读陆继辂《合肥学舍札记》一卷第十一。祁孙称杨蓉裳“诗工稳过于梅村，而不如者以可歌而不可泣耳。”然祭酒身丁厄运，沧桑感慨，摇毫毕集，以蓉裳而为此，是无病呻吟也。学古人当求神似，不求形似，学者当深体此言。
十八日壬辰（11月20日），晴。
