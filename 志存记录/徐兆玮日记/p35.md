<!-- { "loadSidebar": true } -->
午后，偕翰、翥二叔，丹孙侄步至何市，傍晚归。稻陇云黄，草花如绣，秋来风景，固自不恶。《桂村秋感》四绝句：珠露霄催竹圃凉，碧檀栾外稻花香。棉铃烂尽秋收减，犹盼霜粳五斗粮。　　冰性云情互唱酬，雨蓑烟笠恣遨游。蓼红芦碧天然画，扬子江南八月秋。　　一寸山河旧战场，金笼蟋蟀费平章。棘门霸上皆儿戏，谁倚秋风吊国殇。　　花灶自煨香紫芋，果盘新剥水红菱。佐觞更有潭塘蟹，一任鸡豚市价增。读曲园《茶香室四钞》七卷卷二十三至二十九。“宋岳珂《愧郯录》云，政和六年正月二十三日诏：近来京师奸猾狂妄之辈，辄以箕笔聚众，立堂号曰‘天尊大仙’之名，画字无取，语言不经，窃虑浸成邪慝，可令八厢使臣逐地分告示，毁撤焚弃，限三日，外立赏钱三千贯，收捉犯人，断徒二年，刺配千里，官员勒停，千里编管。”按，政和为崇尚道教之时，犹严此禁，今世士大夫乃有惑于箕笔，奉若先知者，亦可怪矣。
二十九日甲辰（10月3日），晴。
《茶香室四钞》论宋时米价，引岳珂《愧郯录》，熙宁二年，司马光言，太宗时米一斗十余钱。熙宁八年吕惠卿言，苏州一贯钱典得一亩田，岁收米四五六斗，斗五十钱。按，北宋初斗米十余钱，至熙宁则斗米五十钱，已翔贵矣。岳氏言，熙宁至今亦止百余年，米价乃十百倍蓰如此，是南宋米价已与今时不甚相悬也。以《粟香随笔》四册赠美叔，报《茶香室四钞》之惠也。与冯仲帆书，言因修屋事不能抽冗到苏。《庄子》“桔槔”，近人皆以为即水车，然其制后重前轻，此是就有水处立木其上，交午如十字，一头系瓮，一头虚垂，人为制其低昂。今世卷水之车始于马钧，见《魏略》，程大昌《演繁露》详言之。《千字文》：“钧巧任”，钧即马钧也。读《许鲁斋先生集》三卷卷一、二、三。
三十日乙巳（10月4日），晴。
午后棹小舟至何市，傍晚归。读《许鲁斋先生集》三卷卷四、五、六。元儒之纯正者首推鲁斋先生，今观其遗书，如云：“先贤言语皆格言，然亦有一时一事有为而言者，故或不可为后世法，或行之便生弊。唯圣人言语，万世无弊，虽有为而言，皆可通行而无弊。”此条真读书有得之言。“程、朱大儒尚有偏驳之言，若一一信从，岂不误事？朱子晚年定论，徒开千古聚讼之端，后人但当论其理之是非，不必考其年之先后也。”又云：“喜、怒、哀、乐、爱、恶、欲七者之中，惟怒为难治，又偏招患难，须于盛怒时坚忍不动，俟心气平时审而应之，庶几无失。”此条亦可味，忍字犹易造，审字则难几矣。须见得自己之不是，然后可与言此。
是月凡读《渔洋分甘余话》四卷、归庄《元恭文钞》七卷、丁奉《南湖文选》八卷、《徐文长文集》三十卷、张金吾《爱日精庐藏书志》三十六卷《续志》四卷、陶宗仪《辍耕录》三十卷、金武祥《粟香随笔》八卷、曲园《茶香室四钞》二十九卷、《许鲁斋先生集》六卷，共一百六十余卷，仍是杂书多耳。凡为一事必亲自考求，一一识其利弊，方足增长见识，若遇而不留，则与未为此事之人何异哉？闭户读书，人生乐境无过于斯，天假以宽闲之岁月，天伦之乐事，而缨组婴心，瘁影奚啻，舍康庄而入鼠穴，虽魂梦亦为之不安矣。灯下志此，用以自励。映南讥我诗渐平淡，我亦不自知，但逞心而言，觉涂泽脂粉为可厌耳，西昆非不警动而刻意为之，则金银珠玉、红紫丹黄，摇笔即来，固不如率真之为愈也。杨蓉裳、陈云伯皆学温、李，佳处直逼西昆，国朝诗止爱此二家，未知与映南意见何如？当贻书问之。
 
九月朔日丙午（10月5日），晴。
美叔函云，彦守已去，补帆昨日断弦，殊可怜也。何子诒来，因偕至何市，傍晚归。清近廉，酷近贪，一事也，无成心出之便是清，作意为之便是酷，官清多刻，能济以宽便是相度，《汉书 酷吏传》所载非不著效一时也，而威福自擅，不久祸必及身，可畏哉！读翟灏《通俗编》三卷卷一、二、三。
初二日丁未（10月6日），晴。
于啸仙来言，近与言葆人之妹结姻，属为冰人，且言诸事已说妥，明日行聘，必期枉驾。余以今晚不能命棹。却之，荐吕寅生自代焉。戴诒谷来言，宝山禀已投批，云俟清丈委宪到日察酌核办。蒋孟谷函云：拟于十月中安葬先严，乞执事于旬日将墓铭稿寄下。读梁绍壬《两般秋雨庵随笔》一卷卷一。明吕叔简云：“今之用人每恨无去处，而不知病根在来处；今之理财每恨无来处，而不知病根在去处。”梁氏谓可为居官治家者座右铭，诚至言也。宋刘十功，字子明，隐居不仕，赐号高尚先生，《答王子常书》曰：“常人以嗜欲杀身，以财货杀子孙，以政事杀民，以学术杀天下后世。”梁氏谓数语甚奇辟，余谓今人以鸦片杀身，以银钱杀天下，而即以自杀其子孙，更可悯叹。《北梦琐言》载唐咸通中，荆州书生号唐五经，聚徒五百，束修自给，有西河济南之风，尝谓人曰：“不肖子弟有三变，第一变为蝗虫，谓鬻田庄而食也；第二变为蠹虫，谓鬻书而食也；第三变为大虫，谓鬻奴婢而食也。”此语颇足解颐，余喜聚书，而恶坊贾之居奇也，恒愿与蠹虫游。王聘三丈则曰：“书值必雠以时价，恐贱取之，而子孙将贱予之也。”更足发人深省。
初三日戊申（10月7日），晴。
午饭后解维赴常熟，翥青叔偕，过何市小泊，饭于熙春堂，更鼓初鸣，始棹舟行。闻乡人言，前月廿八日晨起霜厚分许，稻即大坏云。读梁绍壬《两般秋雨庵随笔》一卷卷二。《列子》：“国不足将嫁于卫”，蒋子《万机论》“主失于国，其臣再嫁。”是男子亦可称嫁也。钱起诗：“才子欲归宁，棠花已含笑。”是男子亦可称归宁也。然梁氏所引亦未尽，《左氏传》：“齐崔杼生成，及强而寡。”是男子亦可称寡也。《宋通判赵公圹志》云：“初娶管氏，再醮钱氏。”见程祖庆《吴郡金石目》。是男子亦可称再醮也。魏环溪《庸斋闲话》云：“偶见水与油，而得君子小人之情状焉。水，君子也，其性凉，其质白，其味冲，其为用也，可浣不洁者而使洁，即沸汤中投以油，亦自分别而不相混；油，小人也，其性滑，其质浊，其味浓，其为用也，可污洁者而使不洁，即沸油中而投以水，必至搏击而不兼容。”诚名论也。
初四日己酉（10月8日），晴。　
晨起，至岳家，于啸仙来，坐少顷即去。饭后偕翥青叔往访方补帆，同至石梅茗谈。晚，赴于啸仙之招于小东门外赵宅。城外大火光熊熊照几席，归已二鼓矣。闻三鼓时南门外又火，焚毙者五人，亦惨矣哉。读梁绍壬《两般秋雨庵随笔》一卷，卷三。品级补子定于洪武，行于嘉靖，仍用至今，详见汪韩门《缀学》。梁氏引刘若愚《芜史》称，宫眷内臣腊月廿四日祭灶后，穿葫芦补子，上元灯景补子，五月艾虎毒补子，七夕鹊桥补子，重阳菊花补子，冬至阳生补子，此则在品服之外随时工戏为之者。李闯制，补服以云为品，一品一云，九品九云，伪相牛金星所定，真槐国衣冠也。南梁北孔，近人皆以为指山舟学士，据《随笔》则梁文山明府巘也，与孔谷园同学，张得天故有此目。孔名继涑，刻《玉虹楼鉴真帖》行世。《随笔》载山阴王思任女端淑，字玉映，长于史学，翁尝抚而语之曰：“身有八男，不及一女。”著《吟红集》。萧山毛西河选《浙江闺秀诗》独遗之，王寄诗云：“王嫱未必无颜色，其奈毛君笔下何。”用典恰合。按，王玉映即映然子，曹尔堪、徐缄均有赠诗，见《本事诗后集》。予欲为《本事诗小笺》，此等事皆在采获之列，故录其略，以俟后日竟成此志焉。
初五日庚戌（10月9日），晴。
是日为周孝子报赛之期，倾城士女举若痴狂。午后，偕翥青叔至周神庙瞻谒，会已出矣。至市前街，拥挤益甚。晤胡英甫，偕至天香阁茗谈。英甫新铨授常州府教授，且出近日所得古钱见示。复至枕石轩晤谦斋畅谈京师近事。方补帆邀至家，晚饭始归，已更余矣。横塘市钱云生丈坐守余归，剌剌语东乡荒歉状，余闻彦太守诣虞山抽查荒田，以花稻丰收为辞。太仓州报荒文牍闻亦批斥，尚何言哉！尚何言哉！读梁绍壬《两般秋雨庵随笔》一卷卷四。道光癸巳京畿旱，各官倡议劝捐。潘仕成捐钱一万二千两，蒙恩赏给举人。嗣浙江叶元坤、江苏黄立诚陆续输捐，亦照例赏给。御史朱嶟上疏切谏，略言：“潘仕成本系副贡，去举人一间耳，破格之中仍寓量才之意，若因此遂成定例，适足生富家侥幸之心，而阻寒儒进修之志。”此议极有关系，近时有捐输举人之例，惜无援朱侍御成案以立言者。原疏详《随笔》，亦讲求掌故者所宜知也。
初六日辛亥（10月10日），晴。
晨起，至石梅茗谈，午后至寺前街观赛，偕黄谦斋、朱翰芬出北门观周孝子谒墓，归晤龚寅谷，偕至龚氏义庄，晤陆枝珊，畅谈良久而归。得仲帆初一日书，云沙事大段均已安排，细情俟面罄。读梁绍壬《两般秋雨庵随笔》一卷卷五。苏门孙征君奇逢题壁云：“人生最系恋者过去，最希冀者未来，最悠忽者现在。”三语直是为吾辈痛下针砭。明于慎行《谷山笔麈》云：“窦参为相，其族子名申者为给事中，招权受赂。参每迁朝士，常与申议。申因先报其人，时以喜鹊目之。及参赐死，申亦杖杀，喜鹊亦自不吉如此。今之卿相子弟为喜鹊者可以戒矣。予谓世有大臣喜子弟之循谨，而日与之计议，不知已受喜鹊之累也。彼喜鹊何足责哉？”江邦申《耳目日书四忌铭》云：“著书忌早，处事忌扰，立朝忌巧，居室忌好。”予为续一语曰：“吃饭忌饱。”《宋稗类钞》称天下之字皆有对，如大小长短、厚薄深浅之类，惟渴字无对。予谓只润字足以当之。
初七日壬子（10月11日），晴。
