<!-- { "loadSidebar": true } -->
翥叔、丹侄自城归，知县试二复名次，丹侄十二，翥叔三十余，美弟十八，昨日终复，题《寇准论今宰予章岁，子产章进公孙丑上伯夷章学则仕章》，复八十人。戴寅生偕兄诒榖自璜泾来，即去。黄少彭以山水条幅嘱题，云是直塘王梅生者，未知何人所作，画既恶，札亦劣不受墨，乃以徐凝恶诗墨之。适有沙溪人来，促持去，胸次犹隐隐欲呕也。读《娄水文征》三卷卷十八、十九、二十。朱笔点勘陆清献公《三鱼堂文集》一卷卷三。唐氏纂《杨园先生学案》颇核，取《碑传集》所录雷鋐《张先生传》及李元度《事略》校勘一过，并考同学及门诸子姓氏。杨园学术纯正，为清献先导，虽穷居终身，不克见诸行事，然亦体用兼备，同时惟陆桴亭、陈安道庶足抗衡，桐乡、娄东并曜千古矣。近江苏书局为刊其遗书，学者所急宜购读者也。俗于二月二日书红纸贴食厨上，文曰：“二月二，蜒蚰、百脚倒入地。”不知何所取义？或云可避虫蚁，倒贴之使之入地也，然亦太近儿戏矣。
初三日辛巳（3月14日），晴。
午饭后，偕翰、翥二叔、丹侄、刘培卿步至何市，祀文昌帝君于书院，饮福而散，到者十余人，归家已更余矣。昨日，白茆司巡检陈君名其瑞，巡视河工，病横塘市河漕河工开浚不如式，杖责夫头三人。昨钱云孙丈有书来，邀予阅视，托故辞之，盖早知其含糊了事，不及横塘任事诸君之认真也。读日报，意人占浙江之三门口，日人占山东之庙岛，闻英人欲索河南全省地。新法之萌芽已绝，瓜分之朕兆已呈，铁路永无告成之日，练军徒为糜饷之源，而中外诸大臣犹酣嬉醉梦，粉饰太平也，噫嘻！读《娄水文征》三卷卷二十一、二十二、二十三。廿三卷录王弇州文，雄深雅健，令人神志飞越。朱笔点勘陆清献公《三鱼堂文集》一卷卷四。此卷杂著大半可删剃者。
初四日壬午（3月15日），雨竟日不止，夜大风。
顾景韩书来，属代觅一馆，以遂枝栖。张美叔书来，附县试正案，前列十名，方以桢、周庆麒、诸崇文、陆召棠、屈菼章、沈煦孙、瞿廷荣、严有翼、查国桢、孙兆基，素识者惟诸君范一人，协卿丈之子也。翥叔、丹侄名次如旧，府试于初七日取齐，常昭则十一日正场也。得卢京伯正月十六日函，言报节已递呈，去冬递进，本省行查约在五六月，该费近二十元，洋价每元只六百余文。并言已于正月初八日除服，惟当差按准日期须在二月中旬也。读《娄水文征》二卷卷二十四、二十五。弇州文独盈盈三卷，贺印川《潘公治河功成序》伟然大文，《海州记》别辟一境界，令人有“瑶天笙鹤”之想。《李于麟传》惨淡经营，《卢楠传》亦精思独运，不愧作家。朱笔点勘陆清献公《三鱼堂文集》一卷卷五。清献《跋程畏斋读书分年日程》，论学者应读各书，言学则有若薛文清《读书录》、胡敬斋《居业录》、罗整庵《困知记》、陈清澜《学蔀通辨》；言政则有若丘琼山《大学衍义补》、《成化续纲目》、薛方山《续通鉴》，皆所以补程氏所未备也。清献力辟阳明宗旨，具见答友诸书，附载汤文正复书已微议其过分，而后人反谓文正深信阳明，非笃论也。清献学术本无可议，而主持门户太严，后学多流弊，宜分别观之。
初五日癸未（3月16日），晴。
奚鹤芝炼师住持北岳庙，而支川之城隍庙，其分管也。日前至庙，为蔡凤祺者所窘，前月晦日至横沥，遇鹤芝，嘱呼凤祺诘之，余因遣仆往嘱蔡姓至庙服礼，而蔡姓亦以酒醉，故深自悔焉。唐尧宾去岁以东坡《春帖子》卷、南宫谢眺《游后园赋》卷、唐以安《东溪书舍图》卷、明人诗椟卷、赵千里《蓬莱宫》轴、江宏谟山水轴介陆诵芬质洋五十元，并委售去，而顾问无人，今午尧宾来，欲持去另售，余以五卷皆留岳家，乃以江宏谟山水轴付之，而约以初八来取焉。王聘三丈函索《李墓塘碑记》，年来欠文债极多，惟此更不容缓，当拨冗为之。为桂村书院选刻四书文廿六篇，意有不惬，手自删削，自入岁来，旋作旋辍，今日始毕事。晚饭时，得美叔弟书，知女曾槿在城病危，并专棹来候，心绪忙乱，即束装行，时因岳阳桥为坝阻，舟泊莲泾口，以小船渡，至已更余矣。舟中闷损，读《娄水文征》五卷卷二十六、七、八、九、三十。予欲为《称谓录》，削稿未成，乃读《文征》卷二十九所载陆之裘伯兄之箕行状，知之箕著有《称谓录》，之箕字肖孙，号复泉子，又号长白山人，官湖广桂阳州学正，其书未知刊行与否？读王文肃建储诸疏及墓铭、碑传，曲折透达，无隐不宣，驾弇州昆季而上之，乃知模仿体格以为高，非文之至者也。
初六日甲申（3月17日），晴。
晨抵城，至岳家视女，不乳二日夜矣，痰声如锯，不能啼，目犹能视，投以保赤散、戈制半夏、菖蒲汁，皆开豁猛药，而迄不效，至未刻而竟死，呜呼！女生于丁酉十二月四日，虽三岁。不过十五月耳。病初起时，额上发际忽坟起，内子以为忧，予固不以为怪也。正月十四随内子入城，予廿一日至城视女，犹无恙，惟内热未清，且多痰，以为是小儿之恒态耳，迨后食乳即呕，呕执复食，予犹疑其中风寒，不久当自愈，孰意其竟至不起邪？予于廿六晚下乡，视女心怦然动，然不欲强留，且亟思回家省父母，决计返棹旋里，得美叔函云呕吐未止，又函云寒热未清，呕吐渐愈，丹侄自城回，亦云面色尚好，初四晚之因大解而痰升，岂意所及料邪？医者或云发痧子，或云白喉风，而所用则系麻黄等发表之药，内子疑，不敢服白喉风，服表药，辄致死，儿死喉间盖微白，然与其服药而死，不更难以为情邪？周项桥有一医善治白喉风，邀之来，儿已死矣，呜呼！死生有命，天地虚空，况梦花泡影何足恋惜？然回思癸巳文绮之死止七年耳，文绮死于外家，今曾槿生于外家，而亦死于外家，人非木石，乌能忘情？况高堂钟爱，一旦闻信，更有难慰老怀者，乃知古人金瓠之痛，杏殇之悲，非过情也，实有所不得已也。岳父言，昨日九十下钟，白虹贯日，石梅茗肆见者极多，丹侄亦言前月廿九日二更余，城内地微震，灾异洊至，不知主何吉凶？
初七日己酉（3月18日），晴。
是日为槿儿棺敛，内子以予心绪作恶，嘱出门避之，惘惘至陶家巷周宅访钱吉庵畅谈，午饭焉，复过虚廓园访曾孟朴，同至石梅，夕阳已在山矣。回张宅，美弟语予入视槿儿，予不忍睹也，内子云槿儿敛时有墨香自口出，且颜色不变，或前生有来历邪？轮回一事予本不信，然既托生予家，何忽又舍之而去？此理茫茫，想彼苍亦难洞悉也。儿殁时其额上坟起者忽陷，殓时又坟起，询之医家，医家不知此又何理也。去岁祀神之鸡忽死于埘，慈亲语予以为不祥，槿于生肖属鸡，岂朕兆果有先见者邪？辄为咏梅村句云“庸知朝露非为福”以塞悲焉。
初八日丙戌（3月19日），晴。
遇陆圭如，同访方补帆，饭于三兴，欲食河豚不果。孙秋潭大令遣人致意欲来访，时横沥河漕定于初十日验收，请大令下乡，予疑为此事，因先往拜，既晤，始知为黄谦斋事，欲予排解。客岁谦斋因项桥捉赌事，拳殴龚又臣于石梅，又臣赴县验伤，继则谦斋控府，而又臣控臬，迨后由予及吕寅生邀黄仲瑜、龚寅谷投词和息，事已了矣，而彦咏之太守以为两造互讦，必有一诬，札县提讯，盖太守嫉赌如仇，欲借此以儆将来，大令嘱予劝谦斋，诺之而出。枯灯闷坐，读《娄水文征》五卷卷三十一、二、三、四、五。卷三十四录王辰玉衡《乡试策》云：“将求之貌，而彼以山鸡冒凤冠；将求之言，而彼以鸮质为鸾声；将审其所学，而彼以跖口诵尧言；将察其所以，而彼以巫师假禹步。”又云：“高自标许，指据九野，以国事为，尝名为躁进，不名为事功，群植党立，讥时好讦，龙鳞未婴炎山先，托名为奔竞，不名为节义，橐金四驰，请谢宾客，长笺尺蹄，谀词满纸，名为养交，不名为融通。儇诇滑泽，不可方物，言论蜂涌，睫藏于心，名为机巧，不名为敏达。拳曲伛偻，见人倾吐，剌剌软语，与时阴阳，名为媕婀，不名为谦退。鳖行人后，不露头角，忍诟而就其安，名为选愞，不名为老成。贵调和而贱击断，重体面而轻是非，有奸如山勿犯也，名为市恩，不名为忠厚。绣其盘帨，望门献技，游大人以成名，名为借势，不名为求益。悬车入里，把握公府，或时假公义以快私图，名为横飞，不名为意气。举动不典，交与非类，箕倨骂坐而称酒人，名为无赖，不名为豪举。抉摘隐微，如燃牛渚犀，万怪毕现，可谓杰作矣。”辰玉游记、墓志诸作俱骏爽明晰，娄东人文如林，文肃父子可高踞一席矣。
初九日丁亥（3月20日），晴。
钱吉庵来，留午饭，与偕至陶家巷寓，剧谈良久而别。晚，曾孟朴招饮于虚廓园，以西餐款客。天微雨，兼大风，予本拟下乡，以风雨而止。槿儿之殁，家中未知也，予本拟即发信，内子止予曰：初九为母亲诞日，缓而后可。昨晨，翥叔、丹侄至苏府试，过常，予询之，知初七家中尚未知也，后恐两大人悬望，更难为情，乃以信附便舟，嘱其于初九晚送至家，比抵家问之，知此信到已下午矣。读《娄水文征》五卷卷三十六、七、八、九、四十。娄东之文，明季称二张。受先之《天如行状》尤其刻意为之者，独于复社始末未能尽言其曲折，则意有所隐蔽故耳。
初十日戊子（3月21日），晴。
晨起，解维行，午后至支塘，知北横沥西大坝于昨夜决口，水灌满塘，幸未灌入河漕，晚至家。家严昨午犹未得槿儿耗，令周永入城询状。永从余归，至支塘陆行先抵家，家中犹待予晚饭也。唐氏卷已带归，予以此五卷系唐氏四房公物，不可专付尧宾，拟交陆诵芬代交，与庶妥协耳。读《娄水文征》五卷卷四十一、二、三、四、五。张天如长于论史，故其文根抵盘深。曩尝于京师见其《七录斋集》，大半皆酬应之文，名不足副其实也。王烟客《折漕公书》云：“娄产惟花，花之畏水百倍于稻，秋来淫潦既甚，又兼河道不通，凡田尽数淹没，其仅仅游青者，花铃皆萎落不开，花行则家家闭户，佃户则人人逃散，奇灾异惨，几类不毛。”今张、吴市皆产花，二十三年之歉象几如烟客所言，而究其实则河道不通致之也。花之畏水百倍于稻，可谓农家至言。烟客以贵公子擅才能一时，想望丰采，乃读其自述，抑何婉而多风也？情至之文，足以感人，洵然。胡周鼒《黄孝子纪程序》至情奇文，可与陆桴亭《赠孝子诗五言一百韵》并传。自初六起五日日记均于十一日灯下补记。
十一日己丑（3月22日），晴。
