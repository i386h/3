<!-- { "loadSidebar": true } -->
晨起，过白茆，风顺，抵家已十一下钟矣，天暖宵短，舟中颇不舒服，归家偃卧竟日。翰青叔示陆枝珊寄来《茆江诗社唱和集》四册，读之终卷，惜少警策，然能在举世波靡于时文试帖之日，怡然以风雅自娱，已绝少矣，予忍苛求其未备哉？潘漱六、汪鹤舲等书云：前承允约，吴、冯、黄、沙诸君于三月中旬挟资来苏，举办前事，换订合同，盼企良久，未见惠临，不胜骇异。沙局已早日批准饬县：“赶紧亲往履勘丈明，绘图详复，以凭委员复丈核办”云云。县中似宜弟等再行催丈，当可有成，务祈执事转约诸君，于五月初十以前来苏议办，再迟渐涉冰炭，想公等不以此事为然，弟等只得自行举办矣。前订股份草议作为废纸无用，势成骑虎，诸希原宥。复书云：手书已悉，弟自与兄等别后，三月中有仲帆至苏会晤，亦非声息不通者也。吴、黄诸君远隔南邑，寄信非可猝达，沙局虽如此批出，而县中之批甚不得手，固未可冒昧从事也。弟本约仲帆于月底到苏，而惠孚适来，现想齐集苏城矣。天气酷热，中暑病卧者数日，不能即日命棹，况此事全仗公等大力，弟所谓碌碌，因人成事，以无足轻重之人而责以期会，悚以危词，弟安敢不奉命维谨？其如顽躯未能即从事何！稍缓四、五日，期公等于青阳酒家楼，临风举觞，一浇胸中磊块也。合同尽可换订，弟之废纸寄交仲帆，拼费若干，亦交仲帆，幸未失五月初十日之严限，谅不为公等所唾弃也。惟映帆不可不到，公等以为何如？与仲帆书云：廿七日到城，因友人事牵掣，兼以酷热中暑，未能即赴约。初二日已成行矣，而苏三孝廉之书适至，阅之令人发上冲冠，病卧累日，不能走赴，丈知我者，当恕我也。苏人之意，以为自己出场，而使他人坐收其利，心有不甘，故为是挑衅，以几我怒，而彼得独乐乐邪！沙、吴、黄之不来，与我何干？而至有不胜骇异之云邪？丈前书要汇款，今已调齐，专候信来即汇，但玮万不愿与此等卑琐龌龊小人同事，订立合同，除去玮名可也。玮之股分附吾丈名下足矣，费处亦有函致，日内即有回音，廿八尚在虞，而玮未知，迨往访而已去矣，不审丈所认识之人往说何如？玮局量褊小，不能容物，近日更甚，想与汪、潘等见面，或有违言，不如不见之为愈。来信附呈，潘处一函千祈送去，在玮已算十分含蓄也。如此世界，如此人物，安得不召外人之觊觎哉？愤闷之言，幸勿示人。惠孚处均此，不另札矣。与潘毅远、屈文来函，嘱分送桂村书院课艺与预课诸君。读王懋竑《白田草堂存稿》四卷卷十、十一、十二、十三。
初五日辛亥（6月12日），晴。　
江受之来，言与药店伙徐瑞和言语触忤，欲辞去之。熙春堂药肆，予亦有一股，盖因近地诸肆每售伪药，欲藉以济世也。瑞和于此事为当家，但好酒喜讦人，所以多不直之，予劝受之平心静气以俟之。午后，龚寅谷来，询问河工拨垫款允否，又闻谦斋事得府檄，必欲提究。谦斋浮家泛宅于娄水弇山，仍偕牧猪奴与戏，所谓不自爱其鼎也。何市演剧三日，以今日为始，酣歌于焚屋之中，欢饮于沉舟之上，大吏且然，何况小民？缙绅明哲者且然，何况愚贱？翰青叔言，前月廿八夜二鼓时，见东北方有白光亘天半，树影历历可见，阅时不息，未知近数夜有之否？读王懋竑《白田草堂存稿》五卷卷十四、十五、十六、十七、十八。《乔氏家训序》云：“家语以‘老者不教，少者不学’为俗之不祥，《吕氏春秋》载殷俘之言，谓‘子不听父，弟不听兄’为国之妖之大者，自古及今，治乱之原未有不自于此也。”窃有味乎斯言。张清恪公治科场狱，牵涉白田之叔式丹，稿中有《上张中丞书》数首，是其事也。乃观所作《楼村公遗事》，则清恪当日亦为小人所中，浸润之谮虽大贤难自防也，可畏哉！
初六日壬子（6月13日），阴，午后晴。
植儿欲往何市观剧，乃托信甫内兄偕之往，薄暮始归。赌博之禁，明初最严，沈德潜《野获编补遗》云：洪武二十二年圣旨：“学唱的割了舌头，下棋、打双陆的断手，蹴圆者卸脚。”呜呼！宁使天下皆为无手之人，必不愿牙牌骰子之留孽于宇内也。然而闻斯言而不骇且怒者几人哉？予纂《黄车掌录》，间及杂剧，乃读《茶香室丛钞》卷十七，则乾隆时奉旨，于扬州设局修改曲剧，总校黄文旸著《曲海》二十卷，曲园称所载杂剧、传奇之名多世所未见，则搜采之浩博可知，此书不知有传本否？读王懋竑《白田草堂存稿》四卷卷十九、二十、二十一、二十二。卷十九代懿诵弟作道清一案详稿，可见公牍文字亦昔人所尚明白晓畅，使读者无复疑义，则案无遁情，亦不至受上官之驳斥矣。《书怀诗自跋》云：“朱子曰：‘世衰道微，人欲横行，非刚劲有意气人立脚不住。’近自检点，大率委蛇处多，劲烈处少，浮湛乡里，绝无圭角，恐遂汨没，不复振起，为世笑骂。中夜思之，不知其汗之浃背也。刘越石云：‘如何百练刚化为绕指柔，要其所以化者，必有其根，必须斩断此根，才可长进，不然只是空说，不济事也。’予之委蛇于世久矣，诵白田此言，辄有奋袖低昂，临风独立之思，窃笑能激得起，总是有志之士，此等言语，漠若无睹，甘为世笑骂，而我之委蛇自若也。此孟子所谓自弃，人必先自弃而后人弃之也。”
初七日癸丑（6月14日），晴。　
午后，唐清来内弟来，谈良久而别。清来以典铺二分起息，而额外尚多浮费，如当钟表则每千扣二十文，曰“小心钱”；当衣服则每千扣七文，曰“存箱钱”；包衣服则勒买皮纸，每张需二十文，曰“买纸钱”；当小布则数满五十匹，需钱七文，曰“伙酒钱”；当米麦木棉则勒买蒲包，货劣而索重价，进当洋价较出当每元少三文，曰“进出钱”；当栈货则每千亦扣七文，曰“地基钱”。禀请将诸项浮费出示裁革，而蒋羹臣直剌批以质户赎当，每洋贴水三文，系作盘运折耗之费，曾经万前州查照苏省公典章程，详奉各宪批准有案，嗣后城典周济泰等自愿减去三文，其余各典仍照详定章程办理，相沿已久，并无不合，至于存箱包纸，原听各户自愿，栈费等项亦各属典当同有之事，何独于济茂、丰茂责之深邪？所请应无庸议。济茂、丰茂，璜泾镇二典名也，清来以进出钱既朦禀立案，地基钱一项尚欲禀请禁革云。阅邸抄，李梅生同年为德中丞以性情乖僻，不恤民瘼，奏参革职。梅孙令吾邑多惠政，只以得罪巨室，严绳胥吏，以至不安于位，强项令尚可为邪？继梅生任者为郁宪丞同年，稍反其所为。其去也，胥吏焚香以送，然宪丞和平，不失为好官也，不幸病死，惜哉！读王懋竑《白田草堂存稿》二卷卷廿三、廿四、《崇祀乡贤录行状》一卷。
初八日甲寅（6月15日），阴。
午后，潘介甫遣人棹舟来，邀予往其家。介甫业木行，已亏折巨款，受讼累矣，而城中有缪蘅庄者，亦欠其洋千余元，亦非蘅庄之钱也，乃其寄妹周姓之钱，周姓以凶悍，曾至京欲叩阍，为杨莘伯劝回者，即其人也。介甫既亏空，缪与周本利俱不肯少分毫，盘踞旬日，捽盘掷碗。介甫欲浼予肩一期日。余偕翰青叔、丹孙侄往，兼闻其义庄内多栽盆树也，借此一观览，迨往，周妇不肯出见，缪姓病不能出见，中人为周友梅，亦愿匍匐公庭，不愿与之角口也。男妇二人即于下午登舟解维而去，归途风凉甚，过孙公浜堰，相传有水鬼。余戏谓正人能驱邪云。闻孙少峰归，寄信朱翰芬，促之下乡一晤。何市再演戏二日，可谓举国若狂矣。读《黄勉斋先生文集》三卷卷一、二、三。勉斋为朱子之婿，紫阳之入室弟子也。全集四十卷，此本为张清恪所编刻，即正谊堂本。卷帙无多，而菁华已萃，读其《与郑知院书》云：“干家世虽贫，素守诗礼，【自干】一从禄仕，困于朱墨，子侄辈气习渐异前人，非彼之不可教此，既不暇教之，而游玩纷华之习反有以害之也。两年家居，一守儒素，方觉气习渐变，【今岂宜启之以故态耶。】人之仰禄为子孙耳，今既坏其心志，则虽多藏以遗之，【是】适所以资其愚不肖也。”此一段议论，沉著透快，令人悚然有苍茫独立之忧。《与林公度书》云：“入门而求己则饿死，出门而求人则辱死。古之人所以无可奈何而安之曰命。”又令人悠然有瑶天笙鹤之想矣。
初九日乙卯（6月16日），大雨，过午始止，盼泽甚亟，适慰农心，欢声动四野矣。
印如遣人冒雨送一缄来，言初四动身，初七到董，今晚入城，未及趋访。阁下能晚舟来城，欢聚数日，幸甚。又附呈京伯一函，并言耗音未确，廿四王泽民到京，经伯无恙也，曾处电报未曾示人，经伯大世兄电询亦无复电，怪极。京伯函言，毕公之事颇费曲折，后命必可奉报。近来时局日非，意大利索三门湾，深宫决计不允，严整以待，兀不动摇，意虽有兵舰六艘游泊海口，以作恫喝，然其国弱民贫，群雄所不齿，中国诚无所惧，所虑者有暗援耳。经伯信发于前月十三日，海外东坡，究未知存亡何如耳？得仲帆初一、初五两缄，初一日缄因少峰代南汇顾姓报垦沙地，已由督宪照准，心颇恨恨，且言此事尚属可图。黄君谦一案已由中丞支文到部。初五日一缄则言，二图一节怡园所约拼费，此次鸿翔来省，绝不提及，独想干做，到底一事无成，盖此事非独苏人可恶，即沙友亦不得辞其责焉。惠孚在常，亦不下乡，偕钱吉庵函催予到城，殊属可笑。读《黄勉斋先生文集》三卷卷四、五、六。“《升铭》云：‘凡物之理，不平则鸣，不足则慊，太溢则倾。’谁谓剖斗而民不争，其取也宁过于啬，其与也宁过于盈，是又所以为不平之平乎？”可谓自欺欺人者痛下针砭。“居敬以立其本，穷理以致其知，躬行以践其实”先生屡言之，此紫阳传授心法也。卷六录通谢诸启，殊不足采，不知仪封何以不删剃而滥充卷帙也？
初十日丙辰（6月17日），微雨，午后晴。
吴清泉来馈功盐数十斤，且言近日会匪充斥江阴界，沙民几尽入其尺籍，一旦海警忽来，恐辛峰卯水非乐土也。读《黄勉斋先生文集》二卷卷七、八。卷八《朱子行状》一首，集紫阳之大成，作后学之模范，平治修齐，一以贯之。宋人讲道学，原期见之行事，非若后世空言心性无实用者比也。
十一日丁巳（6月18日），晴。
