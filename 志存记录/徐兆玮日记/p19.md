<!-- { "loadSidebar": true } -->
晨，至东塘墅，赎窃贼所当衣服。墅有赛会，游人颇众。午抵支塘，支塘方演剧，麦将登场，蚕将上山，而荒嬉废事如此，古人云乡村四月间人少，观此境界，知游手失业之民多，嚣尘所聚，蓄储俄空，凡戏无益，况妨害农时哉？因忆昨在署晤潘仁甫，言向年浒浦鱼汛，每有粮帮麕聚，推一人为之统帅，无不认识者。今岁统帅粮帮者言有百余人，皆不认识，恐系哥老会匪之流，不可不严为之防也。抵家钟鸣三下矣，闻有打麦声，不觉色喜。沙鸿翔自崇明来，将至沙溪，请人赴崇种牛痘，谭良久而别。读陆世仪《思辨录辑要》一卷卷十七。此卷论兵、刑二事，而论兵尤详，盖先生服膺戚南塘《纪效新书》，以为曾经实历，较所著《练兵实纪》为胜。先生又有《八阵发明》，则未之见也。其论阵法、器械、城守诸法，虽亲历行间者或未之知，如伏地可避火器，令人每矜为创获。都城当用重城［臣］，引唐肃宗时崔称守武威事，今则杭州旗营之拒粤逆，亦明证也。凡见理明晰者万物无所遁情，吾于桴亭谈兵知之。
初十日丁亥（5月19日），微雨如织，午后始止。
翰青叔以所拓崇真宫诸碑见饷，为抄录一通，以存桂村故实，今日始讫事。读陆世仪《思辨录辑要》三卷卷十八、十九、二十。此三卷论封建、井田、学校，法古而不泥古，乃先生一生真实本领。封建取郡县而变通之，井田取阡陌而变通之，学校取科举而变通之，是为通儒。议论天文、兵法诸科分设于学校，各聘请专家名士以为之长，是即今人所谓分门教习，不变科举则已，欲变科举，舍分科教授之术更无从措手矣。
十一日戊子（5月20日），晨起微雨，午后渐霁，晚晴如画，颇惬幽赏。
与黄少彭书云：来书言提赃不必备本，具征雅爱，但鄙意做事必须脚踏实地，窃赃由原主备本取赎，其例虽起于近年，闻由江督通饬江皖三省。今署中发出谕单，给与家属，亦有“照章备本免利”之语，其非含糊影响可知。倘弟往提赃，而当中决意不肯，诸君与当中为难，亦止能论出入钱洋异价之非，不能助弟而强之违章也。斯时仍备本往赎乎，抑听之不赎乎？即使当伙屈从鄙意，径不取本，何必以区区三十余千之数而躬冒以势凌人之名？故弟决计备本往赎，足下等如能仗义执言，则出入洋价一项实为虐取穷阎之见端，请示禁止，名正言顺，我知必有焚香而膜拜者。敢布私肊，惟执事亮之。萃卿兄处亦祈代达下忱，为幸。吏书陈少村寄来桂村书院官课题：《生隐居放言》，《赋得吾谷千章万章木，得“章”字》；《童知耻》，《赋得寒雨孤村听暝钟，得“钟”字》。江受之来函言，项桥赌风日炽，大为地方之害。噫！是固吾友谦斋受窘之地也，房屋封条煌煌如故，而一河之隔公然喝雉呼卢，岂自恃为直隶州境，非彦太守所能管辖乎？愍不畏法，一至于此。校《琐学录 职官》二卷，详于陈寿书而略于他史，似欲补《三国 职官表》而未成者。读陆世仪《思辨录辑要》二卷卷二十一、二十二。二卷论礼、乐尤详，于夾禘嘉靖议礼之事，推重阳明，以为亮识高节不可及。知先生初无菲薄阳明之意，何至如陆清献并其事功而卑之无甚高论乎？论明堂则以朱子之图说为迂，论君丧五服则以今制之轻重为断，论圣门从祀，以为宜分四科。俱精凿不磨，推先生为国初诸儒之冠，夫何闲然？
十二日己丑（5月21日），阴，午后霁。
是日为毛家市盛赛之期，十年一次，至沙溪上岳，观者如堵，盖遇之罕，故情咸跃然兴焉，犹忆前此二十年为己卯，予年十三岁，从诵清兄至瞿家湾观赛，大雨，至双凤，严氏为其款留数日，始还。忽忽驹阴虚度，如电如泡影如梦如风过隙，修名不立，躬行多忝，与草木同腐，可不警哉？与方补帆书云：令亲邓星余漕米已为招呼，代付洋十元，谅不至追呼矣。前云托完一节，则万不能承命，弟止至戚数家代为完纳，烦猥琐屑，颇劳心神。今岁拟一概辞却，若允从者之命，是自乱其例也。乞恕我，为幸。与王聘三丈书云：碑记题名当列碑阴如近例，则曰某某同立石，空一行足矣。又首行列题目，次行列撰及书者姓名，末行列年月，止须令刻工除此三行，再将记字核算便可画格，倘题名附后再除一行，多至二行。题名如仅列在事诸君，鄙意亦无须注官衔，如合城绅在内，必须碑服另列，方为妥适，候裁酌。蒋石枫先生传乞赐下一读，至盼至盼。王升往直塘、沙溪赎窃赃，归已黄昏矣。读陆世仪《思辨录辑要后集》三卷卷一、二、三。三卷论天道，于太极、理气、道器之辨剖析微至，可谓程朱功臣。言阴阳五行及星变密合西法，而不信地球之说，可见凿空不如征实也。
十三日庚寅（5月22日），阴。
阅申、苏各报，知意人因三门湾事未就绪，兵舰径窥吴淞，南洋戒严。美叔弟书来，言福山亦奉密电严堵。杞人之忧，曷其有极。张双南函寄垦荒禀稿一册，云敝镇地少整块，又少出路，将来招佃一切仍惟执事马首是瞻。取赎出窃赃开单寄金幼云，送署追比未获各赃。与吕益三函，问谦斋踪迹，午后雨，晚大风。读陆世仪《思辨录辑要后集》三卷卷四、五、六。四卷阐周子通书之义蕴最精纯，论性善尤邃密，六卷言仁、言义、言理，一分殊深入理奥，能令读者言下醒然。
十四日辛卯（5月23日），阴晴不定，天亦骤暖。
翰青叔往徐市，予与偕至何市，午饭后头痛大作。龚寅谷招晚饭，实不能下勺粒，归家即卧，寒热微作，次晨犹觉疲倦也。王聘三丈寄来碑记格纸，嘱为排定字数。读陆世仪《思辨录辑要后集》四卷卷七、八、九、十。七、八、九卷论周至唐、宋、元、明、清诸儒，发微阐幽，悉中伦理，如陶渊明之独尊孔子；韩文公欠学问工夫；李翱、曾巩文章淳正，而翱尤胜；《复性书》所引用皆学《庸》、《语》、《孟》及《系辞》之文；韩魏公姿禀似曾子，气魄似孟子；范文正八条目咸备；欧阳公是昌黎之次，持衡不偏，拟议悉当。论宋诸子谓周子另一开辟，其道直继孔、颜，其功比于孟子，即谓之亚圣亦可，孟子能辟杨、墨，周子则太极、人极说得最分明，使二氏不能穷人以暗，道统最重闻知，周子去孔、颜千五百年，而特起如此，岂非闻知？盖先生之学得力于濂溪，故推崇如此。十卷论异学，痛斥乡愿，盖古来无乡愿之学，而盈天地间皆乡愿之辈流，孔子生平未尝轻易骂人，惟于“乡愿”则曰“德之贼”。又曰“过我门而不入我室，我不憾焉”。孟子非之，无举一章更说得痛快，呜呼！以乡愿而与谈学问则可以乱德，以乡愿而与图国政，不更足以乱天下乎！惜乎自汉宋以来未发此义也。
十五日壬辰（5月24日），晴。
章虞臣来书，云排厍如未用者，不妨掷还若干，因此物一经泥污，难以销售也。黄少彭来书云：昨晤璜泾李小坡，亦云提赃备本系督署通饬公事，每洋扣三文，亦系详定章程。太城因当中有差误，自愿让去。沙溪欲除去此三文，非俟当中有差误，恐难如愿。前云任阳有人包草息，孰知一人不来，非不欲包，因原管人欲与人为难，如一经履勘，则原管人不敢与包者为难矣。零星售草，所得不过十分之一，南京庄南顾村圩已被本地人尽行开种，拟俟官勘时唤保查问牛舌头，欲得者至今未来，坝上木桩被人拔去两支。益君交来内地附股洋七十元。读陆世仪《思辨录辑要后集》三卷卷十一、十二、十三。十一卷论经、子，言《易》义俱精当，十二、十三卷论史籍，多创解。如云：“作史志书须详于纪传，则可针历代史官之失。”“谢安、殷浩俱虚名之士，一成一败，亦有幸有不幸耳，则可辨围棋静镇之非。”“宋之亡非道学之罪，宋之后亡则道学之功。”亦平心处决之言，非左袒也。推高允之理学经济以为合乎中庸，苏绰才似管仲，而心术胜之，皆洞见症结而发，非臆为抑扬也。论诗痛底严沧浪，以理为诗障之说，而以仿郊庙歌古乐府为辞人无识，一扫七子之藩篱，盖先生本留意词章，故不为凿空影响之谈。读王聘三丈所辑《四书论》四册，以墨笔点勘一过。
十六日癸巳（5月25日），阴。
王聘三丈函寄碑记题名职衔一纸。墨笔点勘王先谦《续古文辞类纂》四卷，卷一、二、三论辨类、卷四序跋类。墨笔点勘姚鼐《惜抱轩文集》六卷，卷一论议，卷二考，卷三、四序，卷五跋尾题辞，卷六书。
十七日甲午（5月26日），雨，午后止。
与潘毅远书，寄示桂村课题，嘱其转致学社诸君。冯仲帆来书，约明日到舍面谈一切，余复以明日天晴至璜泾造谒。孙鼎臣谓近世汉学家用私意分别门户，致粤贼之乱，曾文正议其太过，余读《惜抱集 复袁简斋书》云：“其人生平不能为程、朱之行，而其意乃欲与程朱争名，则为天之所恶，故毛大可、李刚主、程绵庄、戴东原率皆身灭嗣绝。”此言亦未免太过，世有并不能如毛、戴之实事求是，而刻意底毁毛、戴者自惜抱论之，毋乃亦为天之所恶邪？墨笔点勘王先谦《续古文辞类纂》四卷，卷五、六、七序跋类、卷八书类。墨笔点勘姚鼐《惜抱轩文集》五卷，卷七赠序，卷八寿序，卷九策问，卷十传、卷十一碑文。
十八日乙未（5月27日），雨蒙蒙竟日。
与顾景韩书，寄桂村课题与之，与黄惠孚书，托黄少彭转寄。庭户整肃，器物位置妥帖，其家必有振兴气象，若草苔芜秽，几上尘积寸余，一望而知其衰颓矣。绿满窗前草不除，如自家意思一般，自是昔贤兴到语，岂惰懒者所可借口哉？一家骨肉，漠不相关，宇宙咄咄怪事无过于斯矣。余尝服膺孟子两言，曰“亲亲而仁民，仁民而爱物”，“齐家、治国、平天下”，一以贯之矣，欲齐家必自修身始，“道之以德，齐之以礼”，不是空有此目，必自己先履德蹈礼，不然民何以有耻且格哉？天下无顽民，上之人不以德化而以刑求，则终不率教矣，家无顽子弟，为家主者不反己自修，而徒知责人，则终不驯服矣。墨笔点勘王先谦《续古文辞类纂》四卷，卷九、十、十一书类，卷十二赠序类。墨笔点勘姚鼐《惜抱轩文集》二卷，卷十二、十三墓志铭。
十九日丙申（5月28日），晴。
