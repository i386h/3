<!-- { "loadSidebar": true } -->
　　十八日，早次陈留县，遇道君太上皇后船。余具榜子，拜谒道左。道君太上皇后舣舟，令内侍杨修传教旨劳问。余附奏曰：“陛辞日有所得圣旨，令具奏知，乞依赵野例，幄前奏事。”复传教旨允。余遂登舟，入幄中帘前拜。讫，具道皇上圣孝思慕，且叙方艰危中蒙上擢任感激之意。道君太上皇后亲加奖谕，余再拜谢，讫，道君太上皇后曰：“朝廷欲令于何处居止”余对曰：“朝廷见以撷景园为宁德官，奉道君太上皇后，盖遵禀道君太上皇帝十二月二十三日圣旨指挥。”道君太上皇后曰：“已得令旨居禁中。”余对曰：“以皇帝圣孝，殿下圣慈，母子之情岂复有间但稽之三从之义，道君太上皇帝居龙德宫，而殿下居禁中，于典礼有所未安。朝廷讨论，但欲合于典礼，以慰天下之望。两宫安，则天下安矣。”道君太上皇后曰：“朝廷须是合宜方得。”因泛及他事。余拜辞登岸，因呼内侍杨修、李俅等三人，坐幄次，与再道前语。三人者，巨珰也，以余言为然，入白之。复传教旨曰：“相公所论甚有理，但既居宁德宫，后欲一到龙德宫神御前烧香，可乎”余对曰：“道君太上皇后既居宁德宫，皇帝自当时诣省问，万一欲暂到禁中，岂有不可之理。”因遣赐香茶、酒食等钱五百贯，给散随行使臣、从人。余以前语具劄子奏知，且云：“道君太上皇后已有许居宁德宫意，愿一切不须示以疑阻，以昭圣孝。”而道君太上皇后入国门日，聂山请以禁卫护宣德门，道路喧然，识者笑之。二十日，抵南都，得旨二十一日引对。
　　是日，道君御幄殿，余起居讫，升殿奏事。具道上圣孝思慕，欲以天下养之意。道君泣数行下，曰：“皇帝仁孝，天下所知。”且奖谕曰：“都城守御，宗社再安，相公之力为多。”余再拜谢讫，因出劄子二纸进呈。其一，乞道君早回銮，不须诣亳社、西都，以慰天下之望。其一，自叙素蒙道君教育，擢用于国家艰危之中，得效犬马之力，欲乞身归田庐之意。道君慰劳再四，因曰：“相公顷为史官，缘何事去”余对曰：“臣昨任左史，得侍清光者几一年，以狂妄论列都城水灾，复蒙恩宽斧钺之诛，迄今感戴。”道君曰：“当时宰执中有不喜公者。”余愧谢，因奏曰：“臣昨论水灾，实偶有所见，自古虽无道之国，水犹不冒其城郭。天地之变，各以类应，正为今日兵革攻国之兆。大抵灾异变故，譬犹一人之身，病在五脏则发于声色，形于脉息，善医者能知之，非有物使之然，气之先至者尔。所以圣人观变于天地，而修其在我者，故能制治保邦，而无危乱之忧也。”道君以为然。因询虏骑攻围都城守御次第。余以实对。复曰：“贼既退师，方渡河时，何不邀击”余曰：“朝廷以肃邸在金人军中，故不许。”道君曰：“为宗社计，岂可复论此。”余于是窃叹道君天度之不可及也。语既浃洽，道君因询谕行宫止递角等三事，只缘都城已受围，恐为人得知行宫所在，非有他也。余对曰：“方艰危中两宫隔绝，彼此不相知，虽朝廷应副行宫事，亦不容无不至者，在圣度照之而已。”道君因询朝廷近事，如追赠司马光及毁拆夹城等，凡三十余事。余逐一解释，谓追赠司马光正欲得民心，毁拆夹城止欲防奸细之类。因奏曰：“皇上仁孝小心，惟恐一有不当道君意者，每得御批诘问，辄忧惧不进膳。臣窃譬之人家，尊长出而以家事付之子弟，偶遇强盗劫掠，须当随宜措置。及尊长将归，子弟不得不恐。为尊长者，正当以其能保田园大计慰劳之，不当问其细故。今皇帝传位之初，陛下巡幸，适当大敌入寇，为宗社计，政事不得不小有变革。今宗社无虞、四方以宁、陛下回銮，臣以谓宜有以大慰皇帝之心者，其他细故，一切勿问可也。”道君感悟，曰：“公言极是。朕只缘性快问，后即便无事。”因内出玉带、金鱼袋、古象简赐余。曰：“行宫人得公来，皆喜。以此慰其意，便可佩服。”余固辞，不允，因服之，以谢而退。二十二日，扈从道君诣鸿庆宫烧香。初，余次拱州，见奉迎道君禁卫、宝辇、仪物等留不进，因以便宜作奉圣旨令趋南都。至是，道君烧香，禁卫、宝辇、仪物等适至南都，士庶夹道耸观。得旨来早辞，讫，先还阙。赐酒食、香茶等。
　　二十三日，辞，再对于幄，道君出青词稿一纸，俾宣示宰执、百官，乃道君初传位，奏天所作者。道君宣谕曰：“本欲往亳州太清宫，以道路阻水不果。又欲居西洛，以皇帝恳请之勤，已更指挥，更不戒行。公先归，达此意，慰安皇帝。”因袖出书付余，仍宣谕曰：“公辅助皇帝，捍城、守宗社有大功，若能调和父子间，使无疑阻，当书青史，垂名万世。”余感泣，再拜受命。辞讫，即先具札子，以所得道君圣语奏知。上批答曰：“览卿来奏，知奏对之语，忠义焕然，朕甚嘉之。”
　　二十五日，还抵阙下，对于垂拱殿。进呈道君御书，具道所以问答语。上嘉劳久之。以道君太上皇帝所赐玉带、牙简、银、绢等具札子进纳，有旨不允。
　　二十七日，宰执奏事延和殿，进呈车驾出郊诣资福寺迎奉道君仪注。耿南仲建议，欲尽屏道君左右内侍，出榜宫门，敢留者斩。先遣人搜索，然后车驾进见。余以为不若止依常法，不必如此，示之以疑。必欲过为之防，恐却有不可防者。南仲曰：“或之者，疑之也。古人于疑有所不免。”余曰:“古人虽不免于疑，然贵于有所决断，故《书》有稽疑,《易》曰:以断天下之疑。倘疑情不解，如所谓窃斧者，则为患不细。”南仲纷纷不已。余奏曰：“天下之理，诚与疑，明与暗而已。诚则明，明则愈诚，自诚与明推之，可以至于尧舜。疑则暗，暗则愈疑，自疑与暗推之，其患至于有不可胜言者。耿南仲当以尧舜之道辅陛下，而其人暗而多疑，所言不足深采。”上笑之，而南仲怫然怒甚。既退，再召对于睿思殿。赐茶讫，南仲忽起奏曰：“臣适遇左司谏陈公辅于对班中，公辅乃二月五日为李纲结构士民伏阙者，岂可处谏职乞送御史台根治。”上及宰相皆愕然。余奏曰：“臣适与南仲辨论于延和殿，实为国事，非有私意。而南仲衔臣之言，故有此奏。伏阙之事，陛下素所鉴察，臣不敢复有所辨，但臣以非材，冒处枢辅，仰荷特达之知，未能有所补报，区区素志，欲俟贼骑出疆，道君銮舆还阙，然后求归田庐，臣之愿也。今南仲之言若此，臣岂敢留。愿以公辅事送有司，臣得乞身待罪。”上笑曰：“士庶以亿万计，如何结构朕所洞知，卿不须如此。”南仲犹不已。余再拜辞上，而出居启圣院，不复归府。入劄子求去，章凡十余上。上皆批答：封还，不允。差御药宣押造朝，及押赴枢密院治事。复即时上马。
　　四月朔，车驾诣宁德宫，复遣御药宣押扈从。道君太上皇帝以三月入国门，余以守御使职事，迎拜于新东门内。道君于辇上顾揖。
