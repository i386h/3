<!-- { "loadSidebar": true } -->
　　思宗崇祯初，南昌李汝灿官蕲水，知东南将乱，于保甲夜防，处处隐寓兵法。越四年，蕲、黄流寇渐深，贼及郡道之兵交躏，县人多追思之。合肥龚鼎孳继至，修城防御，贼势少缓。七年三月，黄州昼晦如夜，流贼始渡河，寇攘江北。九月豫东贼至蕲水，以大队入黄州，广济教谕曾发祥死之。八年正月，有寇数万入黄安，杀戮甚惨。方贼之未渡河也，黄安赵文渊尝读史，叹曰：物满人概，人满天概；今海内不见兵革久矣，生齿日繁、阳气太盛，杀气殆将开乎！遂偕妻避于石门山中。三月，满天星大股掠麻城，副总兵守将镇筸马人龙、副将雷应干御之；以千余兵与贼交锋（案光绪「黄州志」「秩官传」作提兵千余，而「建置志」又作所部数百人；未知孰是，今两存之），胜之。旋大风雨，贼来益众，遂败于阴山畈；人龙、应干死之，及游击冯虎昂、指挥陈某并数百人皆没于阵。自是，蹂躏地方，往来如织；然不攻城，往来野掠而已。官军迭败气夺，曹伍嬉狎而不救；居民皇然，乃各结砦自保：是为蕲、黄山砦之始。麻城则以知兵边帅梅之焕主之，故特为时重。二月，流贼闯蹋天、罗汝才等由英山窥罗田，汝才别校突陷之，知县梁志仁死焉（梁志仁，字东铭，南京人；保定侯铭裔也。万历末，举于乡。始官衡阳，与王夫之父子讲学，其师友多姚江后进。崇祯六年，调罗田知县。贼大扰湖广，志仁日月儆备。罗汝才曰：罗小易攻；然梁君长者，吾不忍加兵，俟其去，当取之。会邑豪江犹龙与贼通，志仁捕下狱；犹龙知必死，潜导汝才别校来攻。志仁急，偕典史单思仁、教谕吴凤来、训导卢大受督民守御。城陷，志仁持长矛巷战，杀六贼；力屈，被执。抑使跪，骂曰：我天子命官，肯屈膝贼辈耶？贼怒，碎其肢体，焚之。妻唐被逼，大骂；夺贼刀不得，口啮贼手，遂遇害。思仁等亦不屈死。汝才在英山闻之，驰至罗田，斩其别校；曰：奈何擅杀长者！以锦绣殓其夫妇尸。事闻，赠蕲州知州，谥忠烈；罗田人建祠祀之。乾隆中，赐谥烈愍。六月，知县白乃忠任罗田县事，缮守备。十二月，流贼复从蕲水至，乃忠同主簿周有德救援；都司李懋功与贼战于东门外，杀贼二十余人，夺马数匹，贼始遁。九月，寇广济，败镇筸军，大肆焚掠；知县黄宏会走匿。是年三月，湖广贼陷麻城，蕲、黄大盗爬天王拥众八百余人，村民擒之）。自是迄明之亡，列县相继沦陷，甚者再破（是年春，贼寇黄州，樊烈愍维城夫人易氏有内侄时升妻江氏，以贞烈死于贼。其仆承用者，与贼通；贼委之兵，着以铜、铁二械。械，固贼之章服也；着铁者领数十人，着铜者倍。其制，范金为圈，两头作龙，共衔珠，合则无缝，量背大小系之。承用遂奉贼指挥，入郡城为奸细；先独至其主宅，将应群寇攻掠。易氏闻承用归，遂匿多人门外而呼之来见；好语之曰：闻尔在寇中，何以放归？承用犹辞以逃命。易氏曰：尔主母死，而尔欢笑；此为寇来、非逃命也。闻为寇使者有铜、铁械，盍视我！承用推阻，易氏命从人索之足里，不见；将发其衣，惧而出之臂。易氏诡曰：此物罕觏，付外观之！门外数十人齐出，缚承用送官。贼失内应，不敢攻城，遂遁去。又有景辉者，从襄汉游楚，至广济望东冲，为黄牛院以居。乙亥，流贼数十人由太湖入宿松枫香驿，辉先有书与友舒民裕曰：二月贼来无扰，九月须远避。无不如其言）。民既亟于自卫，前后二、三十年，以次增砦堡至三百余所。砦有长，充之者，大都缙绅儒流。其能自达者，则受大吏札付而行事；或奉明宗姓，声其王公之秩以镇之，至今有砦王称。相地必凭阻隘，累石若城郭，按户籍而任版筑，役即避地氓庶；籍丁壮而守之：此大都也。蕲、黄固荆藩封地，有故王朱蕴■〈金严〉者，为武昌楚王之裔；不知何时，领砦王职。大抵始事之豪假以号令群砦，而蕴■〈金严〉亦恃以生活。方始事也，特以郡县城残破，挈侣避居，久而成聚；积久则策群力以击贼，屡屡告捷。每一警至，皆官守城而民守砦；或城破而官居守之，乡右衿儒咸主名而坐，策方略自治，乃益固。于是，号称名砦者可缕数，蕲、黄乃以四十八砦名天下（由此上接德安、汝宁，名砦四百八十九；西越武胜关、达南阳，以抵于熊耳、蓝田，即陇、蜀之首连山沓嶂相间也）。国初，南方用兵，蕲、黄一隅萃督、抚、提臣三合之兵。再平而再起，至专驻一总兵官于黄州，以图备事先；更札一千总官于要腹，以持厥后。事后追恨，詈为李自成余党；实则东山一砦，间有张献忠余党，然祇周文江、刘侨、沈会霖三人，后亦反正。其它与流贼，固判然各别也（「明季北略」称：崇祯十六年四月，献忠破麻城；劣生周文江从贼，为兵部尚书。「通鉴辑览」云：马士英受张献忠伪官周文江重贿，为题授参将。据「国史贰臣传」：文江后归东山义兵中。此实山兵中一大污辱，不必为当时讳也。「贰臣传」又称文江总兵；此只言参将，大概谄士英所擢者也。又「小腆纪年」：献贼以武昌为天授府，授沈为霖伪天授府知府；官兵收复武昌，会霖遁走）。九年，黄安紫云砦兵刀生火。十年正月，总兵秦翼民逐贼于麻城、黄冈间，败之。贼至黄冈，闻举人于斯昌名，索之；敝衣草笠，走免。旋入英山阻险，种田为持久计；游骑出太湖，连蕲、黄诸匪党。二月，流贼复寇罗田。白乃忠统乡兵御之北峰河，斩贼首王林冲、坐山虎；火炮连发，杀贼三十余人。会天大雨，炮不能施；贼分路围之，杀乡兵五十余人。四月，贼盘踞多云寨。乃忠于黑夜乘其不备，攻破之，生擒贼十三人、获马十七匹；贼遁。经略熊文灿招抚献忠、一丈青等贼十余营于蕲州，荆藩为之置宴；并止贼首走马后苑，纵宠姬观之为戏。时拔贡顾景星年十六，闻之，急谒知州唐世照曰：熊公不得死所矣！献忠于诸贼中最黠，不早除之，有后患；奈何不为之备，反令此辈窥王宫虚实耶？惟总兵左良玉初不主抚议。后果有榖城之叛。自十一年后，良玉兵躏武、黄诸郡，濒江无宁宇；访悉黄冈诸生胡珠名，辟不就。桂林张登衡者（「居业斋集」作西蜀，此从同治「广济志」；又光绪「黄州志」，作桂林举人，曾为蜀令），令广济招聚士民，于大江洲上立新治，防御流寇；县尉魏时光设险于高山，以乡兵守之。广济胥吏素悍，惮登衡严，乘乱思逞，鸠党结营，书伍籍，歃血盟，曰义勇营；请印于令。登衡时复首鼠，辄予之印，乱谋遂决；白昼杀人祭旗，大言屠灭士大夫家，俾无遗种。士大夫人人重足，谋立营以御之；相视推让，莫肯为长。会确山知县吴敏师解组，归至沙村，父老书币往迎；至则慷慨告，令立营曰保定以敌之。于是，士大夫庐井与乱人绣错相持，且一年；寇氛远，士大夫稍稍渡江而北。登衡亦晏然，若不知者；而乱人谋乱愈炽，议过江杀掠，挈营投左兵有日矣。会天旱，登衡斋戒步祷，诸奸见久不督过，亦不复猜阻；知县进香江北庙，诸奸皆从，衷甲入市。事露，敏师与登衡密计，忽鸣鼓聚保定营，督众禽其魁数十人，投江中；诘朝，复声其罪于众，余党以靖。事闻，思宗擢登衡蕲州知州（按此事同治「广济志」所纪颇美登衡；而金会公「居业斋集」为敏师傅，颇抑登衡。今参酌两说用之）。未几，敏师复有金沙洲之捷。十二年，黄州鼠食禾；渡江，五、六月不绝。十三年，流贼由河南诈称官兵，昼夜兼行，袭陷罗田；焚毁房舍，杀虏殆尽。时钱塘许文岐莅下江防道任，睹江浒破败，遂同巡抚何腾蛟就大学士姚明恭巴口，筹划防守。蕲水诸生徐祖龄抵掌其间，多所筹划；忠谠之谋，多不能用。祖龄与曹胤昌、黄正色以诗文相切劘，慷慨时事，所抱尤伟；论者惜之。五月，蕲州雨土，黄雾四塞；旬日乃霁。黄冈邓云程有文武才，愤政府下劣、在事诸臣无一可仗，大书榜其门丑诋；见者危之。云程笑曰：是厮方黩货、拣金珠，奚杀我！万一有之，改其常度，国之福也。无何，贼游骑逼外郛，城中虚；守令召计事，云程叹曰：事至此，不但生聚教训为隔世事，并征发科派亦无及、且不可。独有不肖躯，可塞饿虎之蹊耳。就儒衣结束，持一铁鞭重四十斤、长五尺，缒城下，独当冲；三昼夜，贼不至，乃还。台使者议题旌，固辞。越三年，京师陷；北望号吼，呕血数升，忽狂走商城卒（此据「府志」「忠义传」。杜茶村「变雅堂集」作哀词云：卒于洛南之横溪，与「府志」异）。十四年，献忠在楚、豫连轸山中，倚林樾度夏。秋爽，复出以为常。其革、左五营闻献忠东来，窜合英、霍溪峪，并东走麻城以勾之。督师丁启睿（时麻城周延龄入其幕，有一总兵官因延龄力擢官，持白金五百寿之，不受；世称其介节）檄湖广巡抚宋一鹤渡江进兵，扼献忠于蕲州；擒贼谍，焚舟断渡，贼不能合。一鹤亲历罗田等州县，勖乡民缮守备、壮城堡；胡珠献平贼之策，一鹤韪之而不能用，贼乘间仍攻陷列城不绝。是年疫，蕲、黄等处旱蝗，斗米银四钱，民死过半。招安议起，监军职方杨卓然于黄属山后安插群贼，号曰新民；谕蕲水、广济、蕲州加派新饷供之。隔里眼在蕲州之青山上乡，大为民害；广济张仁熙以故人子，奏记数千言。其略曰：窃闻公安插隔里眼、左京王诸贼于后山一带，号曰新民，草结一局，以报天子。仁晓暮思之，是固有大不可者。公之言曰：林林总总者，非贼也，民也；武侯杂兵民，渭滨不乱。奈何号曰民而异之？夫兵与民，名虽异，实民也。今新民与民同矣，而实则不同于兵。昔武侯兵民不乱，以屯田耳。力田则日有事，是兵而农也。力田则渐有秋，是兵而饷也。今兹新民，盖贼也，众坐食民榖而不佃旧民之亩。旧民又畏彼持戈而踞也，逃之城市而不望新民之阡，不数月而食尽矣。不知此黄茅白苇者，将以食新民乎？食旧民乎？新民去而蚕食他方，曾不改其故态；旧民反而寄命蒿藋，不得保其常居。是又益百万新民也，可不为寒心哉！或谓房、竹之抚，项襄毅行之于前；而王文成桶冈、大藤，亦不专事剿。今天下日多故矣，如破室败垣，东拒则西、西拒则东；盍姑安此以致力他方，可乎？是不然矣。诸公抚局，本自不同。房、竹等处，皆其巢在焉；毋论王、项操纵有方，服而镇之，亦巢在则志留，犹田尔田、宅尔宅也。今此一片荒凉，新民何恋乎？譬之劳猿挺鹿，彼不过藉此以休旦夕之力；而公误以为槛虎不忧其饥而噬人，亦误矣。闻此辈受约束于公，第一、二日夕侍侧者；余奔驰乡邑，逐队成行，夺民榖以市民金，榖方市而复夺之，是榖与金并尽也。掠民妻女以市民金，妻女未出此而攘之彼，是妻女与金并没也。又旧民之黠者藉以生奸、獧者因以窃利，一旦新民扬去，而黠者、獧者畏告发置诸理，不将与揭竿而往，安往乎？公可无所措画权衡于其间耶？仁熙闻兵机变在呼吸，未可旁窥。若公与大府诚能出九天而入九地，则三邑数十万生灵生死以之，而非儒生所能测者矣。书达，卓然韪之，卒不能用。卓然以潜山诸生王基培为参军，颇多赞助；基培亦擢官以去。后以新饷不继，贼怒责卓然。卓然惧，纵贼割禾麦，因复叛；如仁熙言。方寇事亟，时有监军道孔某，以万人屯广济湖上，邻县望援应，逗不出兵，又不戢；村里萧乏，见者伤之。十五年七月，革里眼率众万余袭黄安，破之。献贼持谩书来罗田，匿十骑于中道，砦绅皆色变。知县汪洋识设伏出奇，殄贼骑甚多，贼宵遁，声震江北；遂乘之，复蕲、黄，兼逐商城贼，县人立碑纪之。贼犯黄陂，县丞夏统春以丞摄县事，已擢麻阳知县，未赴；乃督众拒守十五昼夜，贼解围去。越五日，突至陷城，统春巷战，被执；欲屈之，指贼大骂；贼怒，断其手。犹骂，割其舌；目怒视，乃剜其目；仍以头触贼，遂支解之。冬，左良玉避李自成于襄阳，从武昌东下，尽撤楚兵以从；蕲、黄诸城，集砦团之不能胜甲者以守。十二月，献忠闻之，舍潜、太而攻黄梅；知县张联芳遁，民之逃于太白湖者仅以免。旋陷广济。十六年正月，革里眼复入黄安，破广济。二十五日，黑风，大雪。二十六日，张献忠以二百人乘雪夜袭蕲州，令绅士冠带自东入、由西门出，尽杀之；执在籍分巡陇右道李新与其父诸生于节——争先骂贼，引颈受刃。贼胁新，令跪拜；新骂曰：死贼，尔非陕西人乎？本道在陕西，尔餧马贱卒；恨未斩剐尔！抱父尸就刃。献忠以掌击膝曰：快哉！老子今日看杀汝等求生不得，独汝真好汉！骂不绝口；贼脔割；母杨及弟绮、子承裘、承弓殉焉。江西右布政张邦翼、山西副使李树初、遵化兵备道李梴、苏松巡按御史饶京、蕲州卫指挥岳璧、印江知县董一化、诸生卢如鼎、李化龙、孙仍、萧霁、顾天祚，均死之。诸生张效锺、陈正，皆以骂贼棓杀（「小腆纪年」考曰：此本顾景星「白茅堂集」。又云：献忠大书驿璧：山前山后皆出松，地平平地柳成阴；桃李笑柳柳笑松，千秋万古还是松。关西张秉吾题吊李新云云。是献忠既字敬轩，又字秉吾也）。遂屠城。蕲水乡宦周之任与贼通；三月初五日，遂陷蕲水（群贼破狱，出死囚汪兆龄，献忠以其世家子善视之；后挟入川，僭号，即以兆龄为伪东阁大学士——专意劝献贼杀人取媚，贼兵民死其口者千万。及献忠诛，奔重庆，艾能奇痛数其罪，射杀之，仍与李定国乱刃脔如泥），县丞杨明时死之（「明史」「流贼传」及「府志」均作三月初五日；惟「小腆纪年」作二月，今不从。又明时之死，「小腆纪年」考曰：本毛先舒「东苑文钞」蕲尉杨存吾传；存吾，明时字也。葆心按：光绪「黄州志」「秩官传」称崇祯癸未流寇陷城，蕲水县丞吴文奕遇害，贼焚其尸于明伦堂。然则同时有两县丞乎？存疑可也）。方献忠之未至也，众谋守御，每乡官养兵三名。饶某不可；曰：我穷官，不能养也。既献忠集之教场，饶夫妇愿以金二十万免死；献忠杀之，括其家得三十万。三月，复陷蕲州，屠且尽，麻城教谕萧颂圣死之；执分守道许文岐。献忠故识文岐，颇礼之。执至望华山，文岐见贼众多黄麻人，与同系举人奚鼎铉谋，约以从中击贼，柳圈为号；谓铉曰：贼老营多乌合，余皆被掠良民；若告以大义，同心协力，贼可歼也。于是，阴相结，期四月起事；降贼诸生王固怀泄其事，遂见杀（「小腆纪年」考曰：按杨存吾传，文岐乃贼再破蕲州时被执者；诸书未分别言之。「史外」云：泄谋者为黜生王国统，或谓为逆衿王国怀；岂国怀即国统欤）。蕲州先年秋有飞雀万余投南城壕，树杪发火，火器不爇自震，鬼白昼墙上骑而揶揄人；至是，乃验。荆王先一年薨，桂妃及世子遁至九江，幸弗及。贼陷黄梅，知县施廷贤死之（按「府志」作十七年，误。考献贼本年七月后便入川，蕲、黄各县都反正，无缘十七年再陷。今正之列于此，于情事较合）。黄州南城清源门，哭五日夜（黄冈举人万尔昌谒楚藩，亟言流寇急，防城不如防江；为画策。王不听，尔昌遂归隐。先是，崇祯六年二月二十七日巳刻，有声自西北来，地震动，郡城倾数垛；武昌诸处皆然，凡二千余里。又郡东北百里林家山，避寇者匿之；八年三月十六日夕，大风雷，木拔瓦飞，行人腾起。又数年前，郡大江中有黑水一道，流三日不绝。郡东乡有马坡山，贼至，民聚其上，投石拒之；贼不能进，乃遍搜山前后，得男女近百人。引至大塘，尽杀之，投于水；一男子手一贼同溺，后乡人涸其水，见尸尚纽贼不解）。贼之破蕲水也，黄人闻，弃城尽逃（有樊维城、曹士谟等励守，连日雨晦，低处潦盈涂；彻夜然膏列炬，众露立以守），惟女子不及行。二十四日，贼入，择其姣丽者，驱之夷城；缓者斩指堕腕，血渗洒淋壁间。三日，城平；乃杀而投之以填堑，备极惨毒。杀人盈城，内外官民房舍尽毁。黄有恶子张以泽，先期集亡命迎贼，乡宦欧阳玖、诸生李时荣拜马首降。副使樊维城抗声骂贼，受刃洞胸死；从子诸生齐华殉之。诸生易道暹及其子为瑚、为琏死之。黄州卫指挥（亦作郧阳都司）李士奇、郭以重、随州学正曹士谟、武举王子坚、广西布政使吴思温俱死于乱。屏江知县贡其志，阖门自焚死（「小腆纪年」考曰：「绥寇纪略」，女子夷城乃陷黄州事；而「北略」、某氏「啸虹笔记」、「流寇志」则云屠蕲州事。按蕲州再破与陷黄州时事相连，故纪载易舛。惟「绥寇纪略」与「明史」同；今从之。葆心按：徐氏以女子夷城事属黄州，按之「方志」都合，可从；惟其语有云州人闻蕲水之破也，则仍沿诸书蕲州之误。蕲州，可称州人；至黄州乃府城，不得云州人。须称郡人，方免混淆。又易道暹之死，据「府志」，乃崇祯八年，贼至，道暹以所著书多，不忍弃，未行；长子为瑚奉母走青峰砦。道暹与幼子为琏担书行，绐贼曰：余书贾也。贼笑曰：汝易曦侯，何绐我！道暹教勿杀人、焚舍，贼不允；道暹叱贼，贼怒，杀之。为琏从之，为瑚独后死：与此不合。或谓贼系道暹勒索，语其门人：巨金至，则生还。道暹劝贼勿杀人，亟解甲反正；贼怒，斥之。道暹瞪目大骂曰：死奴，罪通天！予老秃翁，此颈可一刻断也。此亦一说，姑存之。又冯云路本死于献贼破武昌之乱，「明史」及「黄州府志」皆同。「小腆纪年」既列名其中矣，又先列名于此，属之死黄州之乱中；复矣。今削之）。四月，献忠连破麻城；里仁会之首曰汤志，杀诸生六十人，而推其中与己合者曰周文江以应贼。楚士大夫仆隶之盛甲天下，麻城尤甚，梅、刘、田、李强宗右姓家僮不下三、四千人；寇既作，思齐以尺伍为捍蔽，听其下纠率同党坎牲为盟曰里仁会，诸家竞饰衣甲以夸耀之。其人既得志，遂炮烙衣冠，推刃其故主而投贼；城中大乱，城外义兵围之。里仁会之人大惧，缒城求救于献忠。献忠自残败后，步卒多降于自成，麾下惟骑士七千人；闻麻城使至，大喜，进兵，城外义兵解围走，献忠遂入麻城。城中降者五万七千人，献忠别立一营，名曰新营；改麻城为州，以文江知州事。故金吾刘侨献二妾、数万金于贼，以免。贼寻陷罗田。于是，张以泽、李时荣等献策渡江，招星辰湖渔人具舟待济。献忠悉师沿江上犯，汉阳、武昌大震，议守城。楚王有积金百万，三司请贷，不许。在籍大学士贺逢圣因长史徐学颜（字君复，永康人）入见计事，王命中人出高帝分封时金裹交椅上曰：此可佐军，他无有。逢圣哭而出，捐赀召募，佥谓宜土著。适承天、德安溃兵俱下，楚王募之为军锋；以学颜领之，号楚府兵。黄冈操志述亟请楚王发帑犒守卒，不听。武昌参将崔文荣者，壮烈士也；潜师渡江袭贼，斩六百级；众不敌，乃还。汉阳陷，议撤江上兵。文荣谓守城不如守江；团风、煤炭、鸭蛋诸洲浅，不及马腹，纵之飞渡而婴城坐困，非策也。争之不得。五月五日，贼从团风渡袭武昌县入之，驻军樊口；文荣以副将胡某扼之洪山寺。是时，贼大营尚在江北；会楚府募兵官张其在者罪被笞，径投贼，而李时荣之族居省城，约内应，贼乃全军从鸭蛋洲渡，直逼城下。逢圣、文荣壁武胜门，尽力拒守；贼大掠金沙洲，攻转急。道臣王扬基诡言有事汉阳，传箭开门，同推官傅上瑞弃城遁；楚府兵开保安、文昌二门纳贼。文荣方出斗，回兵，阖城扉不及，跃马凤凰山，持矛大呼；贼攒刺之，洞胁死。徐学颜左臂殊，右臂持刀不仆，支解死。游击朱士鼎既断左右手，缚笔于臂，作书招集旧卒，训练如常；久之乃死（案「通鉴辑览」云：巡江都司朱士鼎，字玉节，休宁人；城陷，被执。戟手骂贼，贼断其两手，不死。退，令人缚笔于臂，能作楷字；招集旧卒，训练如常。与此异）。贺逢圣衣冠北向再拜，贼挥之去；曰：此贺佛也。逢圣以巨舟载家属出滋阳湖，中流凿沈之，全家溺死（「小腆记年」考曰：逢圣之死，传说不一。「启祯野乘」曰：公冠履蟒衣诣楚王府，将奉王同死；时府已为献忠所据，遂见执。乃曰：我欲亲见献贼，骂之而死。众不令见，乃北向五叩头毕，投缁阳桥下而死。夫人危氏、子觐明，皆死之。仲子光明，守八分山墓；闻难来奔，又死之。子媳曾氏、陈氏、孙三人、一仆萱命，皆死，合门二十余人。又「北略」附记江阴冯生云：贼将尽杀城中男女，逢圣曰：汝何不杀我，免杀百姓。贼不忍加害，送至献忠老营。公言如前；献忠曰：依汝言，全了他尸罢。盖欲驱民入江也。此又与「野乘」小异。又滋阳亦作缁阳，又作墩子湖）。兴都留守沈寿崇（按徐俟斋「居易堂集」，知寿崇为罗田知县寿岳五弟；称癸未元旦以江陵留守，贼破城，骂贼死云。死于江陵，亦误。「安徽通志」据「明史」「宋一鹤传」及「一统志」，称死于兴京，较合。此云死于武昌，未合。姑仍「纪年」附志之。又「绥寇纪略」称寿岳死蕲、黄之乱，亦误；见后「秩官传」）、通判李毓瑛、知县邹逢吉、知嘉鱼县王良鉴、蒲圻知县曾栻、武昌经历汪文熙、巡检戴良瑄、贡生黄冈冯云路、诸生汪陛延、熊雷（「辑览」作雯，误）、江夏诸生明睿，皆死之（贼将渡江，云路贻书逢圣曰：在内以宁湖为止水，在外以汉江为汨罗。宁湖，云路讲经处也。城陷，乘桴入宁湖，怀所著「易」，投湖死。雷，先一日贻书云路曰：明当觅我某树下。及期，贼追，跃入荷池死。城陷，陛延呼曰：我汪陛延也。贼执之，不屈；谓其子曰：我生平所学，在今日。汝有母，勿死之！投湖死）。献忠以箯舆笼楚王，沈之水（「小腆纪年」考曰：诸书作沈之江，「启祯野乘」、」纪事本末」作沈之西湖）。见库中金，叹曰：有财如此而不设守，朱胡子真庸儿也。见楚府碧玉箫，长尺有九寸；曰：此何用！碎之。贼宣言宗室降者不杀，楚宗多投牒，亦有庶民搀入者；既而白刃交下，欲自辨而头已落。先是，有异人呼于途曰：一群猪，屠伯至矣！果验。男子十五以上、二十以下，录为兵；余连项就戮。贼持刀者，腕为脱。乃佯开汉阳门，纵之去；门逼江，铁骑围而蹙之，自鹦鹉洲达于道士洑，浮胔蚁动，水几不流。踰月，人脂厚累寸，鱼鳖不可食。流尸蔽江下，至黄冈，易为泰收余骸葬之。甚多妇女别而累，有殊色者入婆子营，亦置队长，监以贼目；收其直，给军用。汉口人周洪卿者，首其地富人多亡匿，搜牢之；获千余舟，士女溺死无算。献忠乃据楚王府，铸西王之宝，改武昌为天授府、江夏为上江县，以周文江为伪兵部尚书、张其在为伪总兵前军都督、李时荣为伪巡抚、谢凤洲为伪守道、萧彦为伪巡道、陈驭六为伪学道，给伪敕印。以周综文伪知天授府、举人沈会霖伪知汉阳府、黄元凯伪知黄州府。以汤志为伪游击，守麻城，防凤、皖；以张以泽为伪总督，镇蕲、黄。李时荣死，以谢凤洲代之。开科试士，取七十八人，补二十一州县官并佐贰，各赏银有差。以兴国州柯、陈两姓土官悍勇，招降之（按同治「大冶志」：顺治四年，湖广总督白永盛奏，兴国州等处砦寇悉平。初，陈友谅遗孽有兴国土贼柯抱冲者，与何腾蛟连，杀武昌同知张梦白；总兵柯永盛遣将平之，抱冲就擒，斩之。此所云柯、陈两姓，当即其人，亦当时山砦之主翁。入本朝，即抗拒官军；而先曾附献忠者也）。题诗黄鹤楼，令其下属和。发楚邸金，赈难民。蕲、黄等二十一州县，悉陷。初，李自成闻献忠得汉阳，忌且怒；榜。曰：擒献忠者，赏千金。及闻取武昌，复遣人贺之曰：老回回已降，曹、革、左皆杀，行将及汝矣。献忠卑词赍金宝答之，自成留其使。而左良玉之军复西上，遣总兵方国安、副将徐懋德、马士秀破贼于蕲州黄石港；诸生程天一集乡兵二万，击贼于大冶，杀伪知县奚鼎铉（按鼎铉与计文岐死蕲州之乱，见「钦定胜朝殉节诸臣录」，「府志」援入「忠义传」；而「明史」又云文岐见杀、鼎铉以计遁，「府志」亦引之备异说；独「小腆纪年」作鼎铉以伪知县见杀。然则「明史」遁去之说，确欤？「殉节录」亦必有所据。姑两存之。又考「府志」「文秩官表」：崇祯癸未，有黄冈知县无锡侯鼎铉，名恰与仲雪孝廉同。侯与奚字破体，形极似；则此官大冶伪知县，必侯鼎铉无疑，特同时一字传讹耳），沈会霖闻风遁。官兵次黄州，白云砦长易道三——为道暹从弟，执黄元凯，遂复黄州（「流贼传」称道三讨献忠，而「国史」「贰臣徐勇传」称东山白云等四十八砦易道三等为李自成余党；是官书之自为鉏铻也）。献忠闻楚师渐集，乃留张其在、谢凤洲等守城，以养子名四虎者驻金沙州；而亲率大营为浮桥于金口，悉众西渡。分军为三：一军白罗山，一军白石矶，一军蒿洲；屯舟师于湖中，息马山谷，将以窥岳州、长沙。未发，而左营诸将毛显文、常国安、郎启贵、于自成、段凤翔、秦天禄等连营而前，次于阳逻堡；吴敏师以所部连络蕲、黄四十八砦义勇数万人皆应。常国安方扼蕲州，以舟师先进。贼骑百余夹江而射，国安转战自白云阁至金沙洲，四虎先期遁。官军夺其舟百艘，贼骑反走。翌日，攻汉阳破，贼开门出战；官军败之于■〈鱼严〉鱼套，遂乘以入。张其在焚黄鹤楼及宗人府第，率诸贼开保安门西走，断王会桥以防追者。谢凤州自杀，伪知县汉阳燕某、蒲圻涂良极、黄冈王尔忠等悉被擒，斩贼将方子雄于■〈鱼严〉鱼套中。凤督马士英屯寿州，遣六安诸生黄鼎潜行入麻城。诸砦谋之刘侨，主事田生兰、周崇（一作徒）极等说周文江以反正；擒汤志，数其罪四，磔之，传首寿州。马士英即委鼎署麻城知县，鼎旋以乡勇徇黄州（是时，郡城有异僧于途中念佛，冲鼎前导，军士执之，僧忽登城，多着灵异），官军别将循兴国、大冶。监军道王瓒（「府志」「忠义传」作瓒，「小腆纪年」同「明史」「流贼传」及光绪「武昌志」均作■〈王质〉，未知孰是。惟诸书或作监军道、或作宪司，则本一官耳）屯武昌、沔阳知州章旷驻汉阳，黄安、黄陂皆自杀其伪令，上流三郡悉定。七月，献忠拔营入蜀。其降贼诸孽随献忠入蜀者，有伪振武营总兵麻城洪正隆、伪英勇营总兵黄冈张其在、伪龙韬营总兵麻城商元（按「蜀记」，洪正隆，作龙；湖广麻城戊辰进士。其在，黄冈诸生。商元，湖广武生），皆以搜刮无功，贼剥其皮死，并其家口尽斩之。黄州卫千总（宜作千户）朱宠，始奉王瓒檄，赴上游御贼；至是，随宪司东下，联四十八砦义兵与道三复黄州城。次年，闻国变，仰药死。吴敏师，亦以功擢太仆卿；追贼，卒于湘。旋总兵官左良玉疏言：白云砦札授游击易道三、易祚远等率乡勇二万余人，与献贼战于雷田，擒斩伪知县余高升、伪监纪兵事王登伍等，斩三百五十余级；请破格优叙。得旨：察议。明年，歙人洪天擢为下江防道，以蕲州未复，移驻兴国州。是时，又有蕲州诸生沈士望上书言天下事；召见，授兵部参谋，辅臣移送袁继咸幕。又，梅国桢子之熉与复社诸子善，国变后北行，上书请葬思宗，祝发而隐。盖慷慨论天下事，当时郡中诸子为独擅焉；皆前明已事也（是时，蕲水故大学士姚明恭筑城于巴河口，何彬然立砦石门山；黄冈游击马士英立砦于潭水，王之经结砦大崎山，戴瑾守马鞍山砦，樊维章守桃花洞砦；麻城鲁元孙守云雾山砦，举人胡公国建拜郊堡，诸生周■〈木荣〉建梅侯山砦；黄安故推官程继善守大胜堡，诸生吴载瑜守磨盘砦，吴国宇保风水山砦，秦自辉设三角山砦，王祚昌亦应众推为砦长，蕲州张相建策山石砦，又有黑石砦、牛皮砦：凡五十二砦。大桴砦在山顶，与小桴连界。广济则诸生张旦熙、梁重其保大符山砦，张先环保四望山砦，胡笃生主燕子砦，陆嗣先主万宏砦，神机营中军吴国璋主观音砦，胡之罴主羊头岔砦，阮思槐与子云守垄顶砦，胡三郁守峨峰砦，守备李大来立独山砦，陶君台守武山墩砦，吴士荣与弟凯守武山砦；黄陂共砦十六、堡八十六、城四）。我朝顺治二年（明圣安皇帝弘光元年、思文皇帝隆武元年）三月，左良玉以诛马士英、阮大铖为名，自武昌顺流东下，舳舻相属五百里；其两岸民居，所过成赤土。黄梅居民窜匿太白湖中，阛阓为墟；江干数百里灌莽长堤，马踏成坑堑，蕲水教谕邹应孝骂贼死。至九江，黄冈余士璋为推官，仗义入良玉营，骂之；贼断其左臂，父老泣，扶之出。时王■〈火鼎〉久由河南监军道解组归，更发愤，精治山砦事。■〈火鼎〉先以举人家居，与知县白乃忠勼乡兵得手。至是，罗田山砦因以成立者，以今计之，尚可二十余（若大罗山砦之叶常学，仙女砦之萧熹，高明山砦之郭良甲，独龙井砦之江万琮、李蟒崖，云峰山砦之胡海若、雷世显，大抵皆在当时三百余砦之内，而尤以天堂一砦为最险峻；而詹胜祥、阎时鼎、秦文鼎、匡琳玉、严钦谟，均不得其砦之主名。以今考之，当时百仞之山，无不累石成砦；行迹所经，俯溪流而望峰极，乱山青苍，咸逶迤其尚在也）。麻城周损者，与曹胤昌为至交。先以江西行取御史，入闽为唐王兵部尚书，亦走归；与从子羽仪结砦县西之朱山，有卒三百人、马数十匹，李有实等在东山应和之。黄安大峰等四十七砦，以诸生江中清为之长。黄梅则诸生黄景松、胡君孚、吴之栋结砦于舒城山；黄冈山砦，以白云等砦之王光淑、易名甫、杨维尚、易道三为最。蕲水山砦，以周从助之斗方砦为最。蕲州砦，则刘和尚居最：皆各主谋部署。军官自总兵以下，遥受明藩札付，列职有差；而近戴蕴■〈金严〉。是年五月，隆武帝以光、黄各砦义师云起，即降敕令各联合义旅，杀伪复疆；仍列登极诏书，复一县即授知县等款于敕中，付行人唐倜赍至（倜，太平诸生，以大学士熊开元荐，授兵部主事；出关募兵数百人，至铅山。未达，蕲、黄败，死之）。于是，群砦更北结商城、固始诸砦，东与潜、霍连，以树声援。英王大兵既下九江，明总兵徐勇迎降；即命其镇黄州，以备诸砦。先以檄谕招之，皆不下。勇乃与副将线维锜剿白云砦，光淑（亦作光叔）迎战；勇令诸军东西夹击，自简精锐由中路进战，下马擒光淑，道三、维尚等迎降。乃移师逼斗方砦，获从助，砦众悉纳款。刘婆等九十五砦，亦相继就抚。方光淑等之败也，砦党陈于藻、王接骨走东山，匍匿山中。时罗田方为义兵袭守；英王以黄冈人张桢为蕲水县丞，会赴黔大兵数千统帅梁某道蕲，桢请会剿（「府志」「张桢传」，称闯逆余党袭罗田；其语至诬）；义兵势略衰。三年（明隆武二年、鲁监国元年）五月，山中总兵官耿应衢、周文江、副将梅增分兵出攻麻城、黄安，麻城邹惺与当事力保县城。勇以副将唐国臣守郡，自率所部兵堵之塔子山，文江败北被获；而湖广总兵官祖可法自武昌来，会师攻之，阵斩应衢，邹墩、大峰（亦作大桴）等三十二砦悉平。方勇之行也，于藻乘机来围黄州，国臣与黄冈知县杨日升设策坚守；把总邓克刚自蕲水来援，围始解。时大湖以北值李赤心之乱，方用兵郧阳，湖广四川总督罗绣锦檄国臣兵赴援；国臣固督中军官也，所部千总田龙见夙有异志、克刚亦以前功未叙怨望，军行至叶家洲，通款山兵而应之。百总宋凤赴绣锦告变，督标之兵实来，而龙见、克刚已走东山与于藻合，国臣遂会维锜往征。先是，督抚镇兵接踵进剿久无功，绣锦乃有是命，别遣黄州同知白秉贞率兵助攻；选黄冈王象虞为练长，提民兵千余进攻诸砦，砦兵皆靡。时有纸砦铁人之谣焉。秉贞复进剿抚兼行之策；四年秋，克之。是为四十八砦第一次平靖，决计仅四阅月而已；于藻仍扬匿不出。其刘和尚一股，先于三年冬由蕲水突攻英山，凤阳巡抚陈之龙调庐阳、六安两营兵击之去。五年（明永历二年、鲁监国三年）正月，金声桓以南昌归于有明，驰檄四出，期举兵；绣锦几为所动，蕲、黄、罗、麻之山兵复响应。黄安王晋功有众十余万，与王存诚等不相下，互持于岱峰山砦；存诚与族振凡、戚江底聚勇悉力相抗，昼夜环攻。相持六月，晋功部下多死（「府志」作孟存诚，字明善，诸生，又属之六年；应作王存诚，事在五年也）；湖广巡抚迟日益、湖广提督柯永盛兵至，解之。永盛复分兵四出，防守要地，遣将搜剿各砦；砦兵因以不支。或月，总兵萧相国、都司徐云从等倡义于蕲水，联结东山列砦，交益固；县丞沈启隆请知县田玠调兵厉城守，永盛分遣参将邬乘鸾、游击张国忠、千总鄂效鹏等分途搜剿诸山兵。相国、云从与效鹏遇，不敌，死之。自是，山砦乃相与定策，悉众东趋。三月，周承谟连合英、霍之众，将图大举；知县徐鼎臣告急，军至，败之。秋九月，■〈火鼎〉与胤昌率英、霍、蕲、黄兵复庐州，不守；转战蕲、黄间，攻下英山，知县史良植死之。六年（永历三年、鲁监国四年）正月，■〈火鼎〉又与霍山侯应龙、张图容、杨国士合兵攻霍山，不克。时四十八砦复相继立山兵，军容甚盛，有众万余人。霍山既不下，皖兵乃自霍山退取舒城、潜山。■〈火鼎〉亦还兵下罗田，更结陈元等谋再规霍山；出不意，突犯之。江南、江西、河南总督马国柱遣中军副将朱运亨等击之，战于英山三尖山；■〈火鼎〉败走。二月，三尖砦长张福寰以石城王朱统锜命，来联络四十八砦。于是砦长中文职■〈火鼎〉、损、胤昌等、武职李有实、陈于密（疑即于藻）等合各路砦长胡玉良、常近楼、刘奉宇、陈元、萧新宇等千五百人往谒，皆授职有差；分兵置各砦，损更以所部与宁国陈胡子、桐城范大、范二之鸟枪队百人合。石城王既奉粤中正朔，表达明帝，进■〈火鼎〉兵部尚书，总督凤阳义军以谋皖；进曹胤昌、沈会霖皆为佥都御史，督白云砦义旅以谋鄂（「三湘从事录」：胤昌误作彻昌，白云误作由云）。■〈火鼎〉乃益感激图报；七年（明永历四年、鲁监国五年）二月，置次子光干于英山，悉室家并旧旅连战潜山、太湖间。兵败，俘至江宁，不屈死。■〈火鼎〉自始事以来，三年转战二府六县中，为同时山兵之最。自■〈火鼎〉败而皖省义军略尽，统锜亦于正月被执矣。同月，蕲州故总兵曹德参起兵于蕲州上乡，亦为参将韩友扼险设伏所擒。友长弓弩、娴方略，防蕲颇有功；并击退金声桓所遣九江将吴高。有实于皖砦平后，复遁归东山；胤昌则转入云南。前一年秋，湖广巡抚迟日益已奏黄州三百余砦悉平，蕴■〈鱼严〉擒斩于郡。盖五年春精锐东趋，官军乘时蹴尽之也（八年，麻城有叛仆作乱；邹惺偕邑人告变，得歼其魁，变乃息）。越二年（明永历七年），有实更出攻黄州诸堡。下江防道吕阳领黄冈张本恕等乡练剿抚定之（「府志」作白秉贞抚之；未合），行保甲、造巡船，以善其后；并驻千总于石人砦以备焉。当时有何士胜、士荣者，黄冈永宁乡人，预此次东山之役；解散后，其兄弟乃走长沙，与吴三桂通。未几，士胜没，士荣仍在长沙观衅；有实卒，其子森仍匿东山，倔强如故。越十余年至康熙朝，复有黄麻东山再图恢复之役。自后，居民以武勇着为风气，逮今勿衰。于是，黄州各属以顺治二年南都亡后，黄冈、蕲水、蕲州、广济、黄梅先入版图，各置知州、知县治之，惟蕲水仍以明知县孔惟时官其县，而麻城、罗田、黄安三县于三年始予置官。其隶本朝，后诸县一岁焉。时有余大新者，罗田儒生；合蕲水人士赴永盛告投诚。永盛委蕲水县丞沈启隆摄罗田知县，启隆率数十骑至县治以镇抚之。是为明遗民编户本朝之始。其事盖在五、六年间（案篇中月日不可考者，仿「南渡录」例，称「或月」以纪之）。  
