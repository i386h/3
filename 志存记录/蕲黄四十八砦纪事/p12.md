<!-- { "loadSidebar": true } -->
　　王■〈火鼎〉（「黄州府志」「科贡表」云：「湖广通志」作鼎，「罗田县志」间亦作鼎），字定安（「国史」「名臣马国柱列传」，称湖广人王定安，称其字也。传中称为流贼。案国初官书多据当时军中奏报，于明季起义诸臣多称逆贼或称伪官，系一时之称。至「御批通鉴辑览」，乃悉改之。后如「小腆纪年」、「明通鉴」，皆因之。又王氏谱称其号少参。案明人称参议副使，有大参、少参之称，非号也；今不从）。罗田多云乡人也（■〈火鼎〉里居，以历世祖茔考之，疑在闻斯冲。鼎革后，子孙迁居英山闻家冲，见族谱）。其先代居进士河（■〈火鼎〉高祖沼居此，官崇王府审理正。当时号所居曰王进士河。俗称乡贡，亦曰进士；沼与其长子华亭知县德懋、从弟淑、从子峨眉知县德盛，均岁贡；从弟澄，正德甲戌进士。五人皆同堂昆从，澄尤开罗田甲第之先；故以名之）。高祖沼官汝宁崇王府审理所审理正。崇藩累世有贤名，沼居官断狱，有平决称。明世王官多沈滞，沼得晋阶奉议大夫，告归。其子六皆弟子员；次德彰，■〈火鼎〉曾祖也。当时服亲中多领州佐县之官，尤能以义烈着。德彰子，栋；栋二子：邦欣、邦族；欣、妻闻氏，■〈火鼎〉父母也。三世例皆赠如其官，妻皆夫人。■〈火鼎〉以诸生与族孙梓潼知县增，同举天启七年乡试（增字美子，由湖广辰溪教谕，擢四川梓潼知县。献贼入蜀，屠城无算；惟梓潼以文昌氏张，故获全。增子文宏，年十四；不获父耗，冒贼锋奔视，涂遇寇死之。入国初，增归自蜀，寿终。先是，崇祯十六年，增家梁燕成巢；二雀入，争踞之；角力两昼夜，燕弗胜，巢为雀有。增作「燕巢赋」以志怪。增没，无嗣，产为婿叶得仁所有；卒符其异。文宏，十二补诸生，十三饩于庠；卒以孝死，祀忠义孝弟祠。越十年，有庐江张振祺亦寻亲入蜀，巡抚李国英拔署梓潼县。同时盖两孝子，皆与梓潼有关云），里居十余年。知县白乃忠、沈寿岳、汪洋识皆倚以防御流贼，缮城郭，治砦堡；以其暇续辑方志。■〈火鼎〉以举人，赞画其列；罗田官民御流寇，最有声焉。崇祯十六年，补官河南洧川知县。县当前知县柴庆禋殉乱之后，民物凋废（案■〈火鼎〉官洧川，其年月无考。「河南通志」「职官表」作王鼎，湖广罗田人，举人；名列柴庆禋下。柴氏，「明史」「忠义」有传；■〈火鼎〉继之，当在十六年。入国朝顺治元年，知县王国辅继其任。又按刘继盛、王固统「白侯筑城碑记」、刘宗祥「汪侯建立关庙碑记」，其题名皆称举人王■〈火鼎〉。白碑在崇祯八年、汪碑在十六年秋，以此推知■〈火鼎〉官洧川在十六年后，无疑。举人盛世彦，官永嘉知县，白碑亦题举人；疑尔时盛亦未仕。至汪碑列盛名乡绅中，则已仕矣。可知并非■〈火鼎〉已有官，但书其举人也。至「南疆绎史」、「南天痕」均称■〈火鼎〉乙酉归里，更可据其官洧川及擢监军道，必在癸未、甲申、乙酉三年中。考「国史」「贰臣王之纲列传」：福王时，史可法奏之纲镇开封。洧川开封属，■〈火鼎〉是时宜在官无恙，可知。顺治二年，豫亲王下河南，王之纲弃开封南下；■〈火鼎〉当于是时归里。与「绎史」亦合，亦据从之）。■〈火鼎〉继之，居官清廉方正，民谣曰王一筐。洊擢江南监军道（事见「钦定古今图书集成」引「罗田县志」；今「府县志」、「王氏谱」皆佚其事）。顺治二年，豫亲王下河南，镇开封；王之纲弃城南下。■〈火鼎〉乃归里，连山砦、结义兵，与故福京兵部尚书麻城周损、嘉定知县曹胤昌相倚，统蕲、黄三百余砦；而四十八砦最有名（据「图书集成」引康熙「罗田志」称：英、霍、黄府之众，迫胁起义。可知当时蕲、黄、皖、鄂各砦，必■〈火鼎〉与损等主持而联络之也）。由此上接德安、汝、汉各名砦四百八十有九，皆通声息（案汉阳、德安主砦最有名者，今附考列之。袁启观，云梦诸生；贼据城，启观立砦自守。贼执之去，出题试之；启观曰：汝既知文，亦知乱臣贼子人人得而诛之乎？贼怒，杀之。时贼延蔓，乡民结砦自保。贼将白旺连破十余砦，安陆诸生廖应元守益坚；奸人执送旺，旺曰：汝欲何为？厉声曰：欲杀贼耳。贼怒，射杀之。应山举人刘申锡，养死士百人；城陷，谋恢复。兵败，为旺所杀，数百人皆战死。又程良筹，字持卿，孝感人；工部尚书注子也。天启五年进士；以父为太常少卿不附逆奄，并良筹除名锢之——未仕而除名，向来未有也。崇祯元年，起官，历文选员外郎，掌选事。麻城李长庚为尚书，以同乡故，甚倚之。长庚用推举失当，削籍；良筹亦下吏遣戍，久乃释归。十六年，李自成犯承天，孝感亦陷；良筹以白云山险峻，与同邑参政夏时亨筑垒聚守。贼使说降，良筹毁其书；贼怒，设长围攻之，相持四十余日，解去。时汉阳、武昌亦为张献忠所陷，四面俱贼；独白云孤处其间，贼颇患之。以武昌为官军所复，良筹号召远近诸砦，掎角进兵；其冬，遂复孝感、云梦。十二月，进薄德安；兵败，退保白莲砦。砦中人数通贼，以内应，良筹遂被执；说降不屈，羁之密室。明年正月，左良玉遣将攻德安；贼惧，拥良筹，令止外兵；不从。贼弃城去，逼良筹偕行；又不从，遂被杀。赠太常少卿。吾考德安、汉阳山砦兵事，多佚不传；特据「楚宝」存此）。至五年秋，同胤昌勼山兵东出，破庐州，不守；转战蕲、黄间，累有斩获。又与霍山侯应龙、张图容、杨国士谋攻霍山，不下。六年，下罗田，更结英山砦长陈元等谋再规霍山；出不意，突犯之，杀其守备徐志高、把总韩秀（顺治朝「东华录」称：六年某月，楚贼犯霍山。虽未书主名，以当时情事比合，知此事必■〈火鼎〉与陈元谋霍山之所为；人与时地皆合也）。既两江河南总督马国柱遣军中副将朱运亨击之，战于英山三尖山；败之。二月，三尖砦长张福寰奉石城王朱统锜居飞旗砦，■〈火鼎〉与周损等连蕲、黄四十八砦归之。统锜表达粤中，帝由榔进■〈火鼎〉兵部尚书，总督凤阳义军；■〈火鼎〉益感激图报。七年二月，誓师不返，置次子诸生光干于英山；悉室家旧旅，连战潜山、太湖间。兵败，俘至江宁不屈，死之；长子光富、继室汪氏从焉（参「南疆绎史」、「小腆纪年」、「明通鉴」、「续明史纪事本末」、「南天痕」、「杜溪文集」及「府县志」、王氏五次宗谱。按「图书集成」「闺媛典」引「罗田县志」：汪氏，举人王■〈火鼎〉继室；为贼所执，欲污之。氏怒骂，挠贼刀奋杀；群贼共击杀之。其事极诞——大抵当时不忍汪氏节烈泯没，故托词拒流贼被杀，不知于事实极悖也。同时有闻大成者，字子上，亦多云岁贡；愤周文江等之污伪命，弃家游湖、湘间，授监纪推官。于鄠县山中，招义旅；将起事，被执，与临武知县李兴玮同系衡州狱。大成因狱卒，沽酒与兴玮同饮，醉则悲歌慷慨相倡和；无纸，皆裂襟裳、袜布书之，多佚不传。惟「永历实录」载其题狱壁一首，与兴玮同日遇害。其人与诗，皆可与■〈火鼎〉并传者也。因方志不载，故附表出之；见王船山「永历实录」。又有拔贡黄惟锻者，以佥事参正总兵都督佥事黄朝宣军。朝宣镇袁、吉，为长沙东护；惟锻教之募兵，因之民颇受虐。惟锻，亦罗田人也；入本朝后，擢贵州按察使佥事。亦见「永历实录」，并参「罗田志」。同时罗田又有周室鼎，从桂王入滇，隶某军，累封至某国公。后降于本朝，平黎有功，亦擢至大同镇总兵官。今人亦无有知其在明曾封国公者；参「王氏壬辰谱」、「周氏谱」、「黄州府志」）。当时族中又有名少奭者，亦于崇祯十六年纠众抗贼，被杀。

　　案王■〈火鼎〉遗诗，直抒胸臆；廉悍英杰，称其为人。丧乱之余，仅有存者，与萧君（疑即萧熹，汪侯碑中人也；曾与剿流贼之役，与■〈火鼎〉有旧。又同时与熹兄弟行名鱼者，官登州知府；与诸生万全工医诸佚事：均见「广阳杂记」）游老塔山寺云：此山此水俱眼前，我来观化信前缘；松声万壑供醉耳，花影一缕张别筵。萧子王孙堪兴发，溪光禽语自长年；虎溪相送还相忆，今夜空山抱月眠。玉泉寺云：路歧千载尽西东，入寺还惊色界空；一派玉泉通地脉，千寻石壁见神功。疏帘析析弄明月，短褐萧萧吹野风；胜地登临意无极，白云回首更重重。石险河云：古罗此境自天开，险逼龙门亦快哉！老树悬崖星几换，怒涛激石月千回。米颠如遇因端拜，白傅何缘得再来！我欲枕流兼砺齿，夕阳未可放传杯。

