<!-- { "loadSidebar": true } -->
　　及往东山，或以为言；故朝珍云然也。疏闻，晋级。八月，调守黄州。初二日，大谍报罗山周铁爪入白水畈，聚多人在东山；乡约熊世忠又称黄冈永宁乡有蠢动势。成龙因麻城东山有启祯、王奇生可堵敌，黄冈东山则望官军急，但府城空虚，拟用迅雷之势平之，未决。惟东山自顺治十年平定后设立千总，久之防守渐弛。本年春，兵弁尽撤，故旧日遗党仍复渐恣。至十月，江西贼犯湖口，旁掠兴宁，蕲州戒严。又滇逆密布伪札，湖北境内复大乱。陈鼎业合逃兵掠驿马，起于阳逻。二十九日，游击何士荣起于永宁乡（士荣，本乡人，居石马冲。其兄士胜，本旧四十八砦中人，解散后，居长沙；久之，死。士荣憾兄志未遂，乘吴三桂之乱归，与黄寅生相结。至是，起事；曾仰、何云章、何媿人阻之，不听），刘启业起于石陂。十一月初一日，罗山周铁爪、鲍世荣起于白水畈（按「于清端公政书」称十一月初一日，李公茂、陈顿彻、鲍世荣、王子之等反于麻城之白水畈。「国史列传」称顿彻为伪参将、世荣伪总兵；又另有邓世兴、陈文贞作传，世荣作世庸，误。周铁爪前与谭以从起事于罗山，以从就抚；惟铁爪未服，遂入东山）。将军孙延龄之族孙将军自广西来散放札，饬与鲍世荣、李公茂、陈顿彻等合股，各拥众数千人——号称十万，遥连湖口、宁州诸股及英、霍、麻埠诸股，约以十月上旬取黄州，遂及武昌、汉阳，高山大湖，烽火相望，城门皆昼闭，墟里寂无人。各镇援兵悉随大军进攻湖南，黄州余吏与兵民才数百人，至不能备阍柝；议者争欲弃黄州，退保麻城。成龙曰：黄州为湖北七郡门户，我师屯荆、岳者数十万，水陆转运取道于此。且濒江而城，控制阻险，前倚兴宁庐阜，后压天堂、金刚诸寨，实东南关键。东山为黄左臂，释此不守，则无东山；无东山，则无黄；无黄，则无襄、汉：斯荆、岳有狼顾之虞，七郡成瓦解之势，江北危矣——所系非仅一城已也。吾誓死，不能去此。然吾坐困以待，不若相机近剿，可侥幸以图。贼势虽众，皆取士荣进止；若先破士荣，余可不战而下矣。于是，飞檄大吏请兵；朝珍即檄黄州协兵迅剿、分巡道徐惺守府城。十一月初四日，把总吴之兰领五十名从蕲州至，扎段家店。初五日，千总李茂升领马兵五十名亦来。又征各区乡勇，分守山隘；令逃人不得入砦与合。徐惺、成龙别遣黄冈令李经政督诸生曹从仁（亦作洪仁）等，自备兵饷。初八日，攻鼎业，擒其父子；阳逻平。成龙同千总李茂升（「国史馆传」作茂鼎）、把总罗登云、吴之兰、齐安、驿丞李德、候选千总刘先定、武举张尚圣等率诸生及吏卒二十二人前进，飞檄刘启祯等进土皮冲、梅钿等进八迭山、郑丹等进平头山、童贵卿等守东义洲、萧有至（亦作二至）等守罗田界、田榖伯等堵黄冈庙。成龙自草檄征各区丁壮，各区长读檄皆感愤洒泣，申厉乡勇以同雠之义；渐次辐辏，得二千人。于是，立什伍、标旗帜，号令明整，卒如素习。部署甫定，谍报士荣已据黄土坳，扎营西山；自初二日后，时有焚掠——如段家园、吕王城及罗田民朱尔定家，皆经奔诉。成龙遣登云偕武举张尚圣以偏师往侦，自率大队遂发。初七日，登云、之兰等以兵勇出，遇其前锋；与战，砦众小却。追至峻岭，夺获器械；士荣之众奔溃入山。成龙疾驰，抵尚圣营；众见成龙来，欢噪请赏。成龙无以应，惟用言语意气拊循慰劳；众感泣，气益增。下春乡勇大集，有五千人，屯箔金砦下，与贼对垒。初八日黎明，士荣等数万人自牧马砦分东西两路来攻，皆手挥红杂色旗，照耀山野；成龙着旧绒衣，匹马仗剑，当营门立。见东路砦众少，命登云领之兰等千余人（「于清端政书」作马步官兵百名）御之；自以大军当其西，命尚圣攻右、之兰攻左，成龙冲其中坚。战甫合，之兰中枪死；砦众斗益急，炮火如爆豆，着处皆穿。左右劝成龙少避，成龙叱之曰：今，吾死日也；敢言退者斩！官军见之兰死，又被伤者众，少却；而箔金砦后民素为砦役，见官军却，鼓掌讙哗，袖出小红旗相麾。成龙见势益急，鞭马径前，回顾茂升曰：我死，归报张公！茂升恐失成龙，急发一矢，翦其大旗；官军稍进。茂升一马当先，被创，倒；乃步，射杀二人。枪洞衷甲，乘他马以进；短兵相接，复手刃数人。登云奋不顾身踊进，与尚圣张两股夹攻；尚圣自右山绕出其后，乘势急击，尽搴其旗，砦兵遂大败。士荣手长矛殿后，右臂断，犹力战；陷泥中，遂被擒。登云获札二，进击砦众之东去者；亦追奔数十里，越岭四、五重。是役也，斩馘数千，山谷填溢，溪水尽赤，获军资器械无算。擒十八人——有李森者，有实之子也，及仆李来儿均与此次之事，余多士荣之族，皆斩之；槛送士荣于朝珍。成龙得砦中各籍，立焚之，众心以安。乘胜进至吕王城，茂升等欲少息；成龙曰：白水、石陂诸寇，本以士荣为盟主。今士荣既禽，诸贼胆落，卷甲疾趋，将自奔解，所谓破竹之势；不可失也。若淹留晷刻，彼据险致死矣。时诸营才午炊，成龙命尽覆其釜以进；据鞍草檄：有能禽贼来献者，重赏；投诚者，待以不死；胁从遁归者，但闭门坐家中，手无军器，即从贼，概不追问；身无乡勇印号，家藏兵仗，即良民，亦诛。于是，砦众闻士荣禽，既大悔惧；及得檄书，又知毁其名籍，一时解散略尽。初九日，进攻至白水畈；铁爪、世荣、公茂等尚有亲兵数百人，欲保什子砦。成龙既先令罗田知县王光鼎、诸生萧二至等领乡兵五百余扼守交界隘口，蕲水知县蒋灿委诸生何翩然等领乡兵二百名助战；公茂等不得上，脱身走。十一日，闻孙将军万野子、假周铁爪起于麻城之石壁，公茂等即与合，势张甚；山路险峻，与白水畈不通声势。屈振奇因守隘兵单，请徐惺近调党、伊两参将救援。十三日，入山一战，禽孙将军万野子，而公茂等复逸；茂升、鲁试等禽公茂、假铁爪、世荣、顿彻及鲍自性、王子之等俘送徐惺。是役，湖北按察使某与徐惺、王宗臣、佟世俊等均与有劳；他如百总徐魁凡、杜保、张本恕、刘青藜、诸生李中素、吴之邹、程镇邦、梅钿、萧二至等均领乡兵戮力同命，独之兰死难而已。成龙驻黄市，抚戢军民。东山大定，散各路乡勇归农，勒石于麻城龙潭冲石壁曰：龟峰以平，龙潭以清；既耕既种，万世永宁。班师而还。自出军至是仅二十四日，以乡民数千破砦党数万，不费公家粒粟、不烦师旅，徒手奋身、摧锋陷坚而奏肤功，近世所希也。朝珍奏擢成龙下江防道（按：江防道，九年缺裁。至十二年仍复六年已裁之分守武昌道，即以徐惺补之。是年，又复九年已裁之下江防道，即以成龙升擢之，仍驻蕲州。见「国史馆本传」及「国史贤良小传」。惟「黄州志」「秩官」列成龙于徐惺前，误）。尚圣后成武进士，官守备。是时立功，尚有诸生官纯恭、靖天德诸人。黄冈有胡来寅者，文而有力；东山来劫村落，来寅出榖五百石饟众，捍之。被执，乘间遁；遇官军为导，遂捣山砦。成龙以金帛酬之，不受；本恕等亦皆谢赏。次年，大饥，大风，郡大火，虎患昼见，妖民贼人于涂（猛虎昼行，行人绝迹。夜傍民舍，巧为缓步之状，故作呕吐之声；人口视犬出吠，则衔之而去。贼人蒙虎皮，匿林中；日暮，炯孤客行，出攫人，挟之，缚入土室，鬻之远方。妖民遇人于道，以手拂人面，即不能言；资货即为劫去）。高邮沔阳流民，阑入人寝无忌。通判宋荦力祛虎患；成龙筹议振恤，活数万人。六安麻埠犹不靖，成龙更剀切招安之。郡人感成龙惠政，建祠于东坡赤壁，至今祀焉。自东山役后越十五年，标兵夏逢龙叛；事败，犹逋匿此邦，岐亭同知王民皞俘逢龙于白云堡以归。东山土风之强勇，由来旧矣。自后相习，以武抗为乡俗；地方官遇事隐忍，不敢深求。吏胥舞法盛时，人无不畏者；独相戒勿忤东山人：盖已二百年于兹焉。成龙当时平乱之后，犹语朝珍云：麻、罗、蕲、黄接商、固，连英、霍，联络四十八砦，素称易与为乱，难与为治。其地势民风如是，盖可思也。

　　鄂砦附篇

