<!-- { "loadSidebar": true } -->
　　东山一役，始于黄金龙；甫三月敉平。至十月，复有何士荣自长沙归，执吴三札札付，转相号召；亦匝月大定。考是时，海外明延平嗣王郑经犹奉帝由榔正朔。我朝康熙十三年，为永历二十八年；先一年，平西王吴三桂反。是年，靖南王耿精忠应之，告援郑氏；嗣王以台湾明师渡海而西，东南震动矣，而东山乘时以起。黄金龙者，河南人，诡言得天书、宝剑，往来兴宁山中，招聚愚民；匿迹黄、麻，时在启祯家。启祯智黠，好收召亡命，数数能擒贼，守令多倚之。成龙官岐亭时，启祯常居门下。有侄青藜，幼孤，养为子；居东山曹家河，尝得方韶友在滇中携至吴三桂札付；其父子与金龙结，并结谭以从及河南、江西诸渠，私立将帅，连大冶、黄冈、黄安各山砦众数十万（毛际可「于清端公传」，作号称十万），约以七月起事；惟木樨河夏鼎安等族人二百余名不附。会夏寅生、李攀龙因伪札事拘于官，民大惊扰，县役又恐之（时刘青藜之保户杨楚乔为青藜供役十二年，亦因差银启隙，诬坐以呈报奸细，用刑成招），事连旧四十八砦遗民。其远归者，亦受嫌疑，人人惴恐；徐家堡刘公先、李君圣、方燕及谭召贤，皆相携入砦自保。父老急诣官，乞派抚慰，事垂定。五月十五日，徐家堡乡约周美公等赴县承值，知县屈振奇误信劣生邹克忠之言，谓公美等合堡皆贼，株连甚众；并云城外无非贼党，城绅皆与通——实则克忠等欲藉以陷大仇也。振奇不察，刑乡约逼供，置诸狱。启祯闻之，遂揭竿起于曹家河。程镇邦、鲍洪公、陈恢恢、李公茂（「府志」作子茂，误）亦受县役恫喝，乃互响应。县城戒严，振奇飞请协镇兵黄州副总兵王宗臣，以广济岁贡舒逢吉参军幕，率所部兵驻兴福寺；振奇自以乡勇驻白杲，约日会攻。启祯夜遣七骑斫黄州营，乡勇溃，退保县城。启祯势张甚，各属闻风皆起。成龙时在武昌，任朝珍檄往安抚。成龙曰：黄州据三省形胜，控制七十二砦；其人剽悍善斗，难以猝胜。公见委，须便宜行事，方敢受命。朝珍喜，起自酌成龙曰：剿抚一以听君，需兵几何？成龙曰：以前在蒲圻数人与俱，足矣。遂严装以行。次阳逻，侦知启祯众未合，尚持两端；于二十四日兼程抵白杲，距其砦十里。先示：散胁从，自首免罪；诬陷，三日赴诉，迟以贼论。于是，诸生朱珏、戴其进、徐阿曾、李中素各分诉自湔，日以千计；成龙皆宥之。二十七日，单骑入山。启祯是时势已孤，其党素佩成龙，闻其来，莫有斗志；恐即降见罪，姑自保。成龙度启祯可急抚，若逾旬，党合则难图；先命白杲乡约一人，持檄往布太守来，待以不死意。度其已至，则骑黑骡一、盖一、锣一、径趋砦所。甫二里许，命鸣金，前导者呼太守来，救尔山中人。启祯不虞成龙至，仓黄匿后山；令数百鸟枪弩矢夹道伏，望见成龙，皆然火控弦向之。成龙不顾，直前；卒不敢发。至砦，门开；入舍下骡，即厅坐。众环列，黠者率党罗拜。成龙问老奴安在？谓启祯也；以旧服事之故，易昵之。众云暂出，顷可归。又姁姁问今岁山中雨旸，禾苗何似？若曹良民何作贼，取屠戮耶？天酷热，若父母妻子匿何所，得无苦乎？众皆泣。成龙曰：热甚，须少憩。令其党为脱靴，取水饮，或支榻挥扇；余人匝立如堵。成龙熟睡，鼾如雷；众失措，不知何为。移时寤，又谩谓：君孚老奴，何久不至？岂有客至而不设酒脯乎？启祯初意成龙必以兵来，且惧见绐，故深自匿。及见成龙推诚，遂同青藜带鸟枪手三百余人投诚趋叩，诉激变状。成龙晓慰许抚，约初三日受降；乃还白杲。至日，启祯率众数千人至白杲，献倾心向化旗。成龙复请朝珍檄启祯招致他砦，许以戎旗守备官之；因山中尚有明遗，与商城、英山旧砦之余党潜通也。启祯执词，宣谕各砦。初七日，鲍洪功、陈恢恢、李公茂率众至白杲，献安家乐业旗；旋皆赴郡，见分巡道徐惺，赍衣冠归。成龙复派河泊所官景可贤护送程镇邦赴会城谒见朝珍乞抚，并臬司所系家口释之；公茂亦随徐惺往见省吏，受约束。青藜缴出副将札子，胁从刘先甫等皆解散。又谕降黄冈、罗田山砦啸聚诸人，独邹君升（「国史」「于成龙列传」作君申）不应。启祯、恢恢方谋往剿，会民间流言间官绅，成龙急谕解之。时征吴三桂禁旅道麻城，将军某责成龙宜藉大军征剿，不应遽予招抚；忿与争。成龙抗揭朝珍乞休，朝珍慰解之。嗣公茂因受抚后有所不慊，仍聚众与区长田初阳备械斗；启祯再往慰，以东义洲区长邓君佩等为声援，阳亦就抚。他县明遗民谓启祯背约，不应为官招抚；相与图刺，未成。初，启祯之主明遗相号召也，凡不慊于十年抚局者皆归之，势甚盛。成龙欲假其力，而又患之。及金龙既禽，成龙亟典衣分俸得百金，赏启祯；众皆不平，谓启祯匿金龙，何反被赏。成龙曰：金龙之禽，实由君孚密计，君等不知耳。其党以为然；又见启祯得百金不让，于是益疑启祯实卖金龙，其党遂稍稍散去；成龙又纵间以离其亲属。启祯计益穷，故于士荣之起，力持剿议，以其党均相仇也。久之，竟郁郁以死。是时，又有潘家塘大盗乘乱劫掠，成龙乞朝珍发令斩之；唯金龙及梅公素、黄日升、孙调元皆遁，黄、麻解严（案「国史馆列传」于众降后，有复督兵擒大冶贼黄金龙、邹君申等；袁枚作传，又云武昌贼黄金龙。皆误）。成龙分区编保甲，籍勇者为兵，以善其后；朝廷再命为武昌知府。秋七月，经画有绪，行还武昌。初九日，黄冈李家集有警，方公孝等聚逃仆，成群劫掠。初十日，成龙驰至岐亭，已无踪；乃豫饬黄冈永宁乡、罗田茅田畈、蕲水上窑等处设防。金龙既由启祯所遁，启祯亦以无所用纵之逃，乃与黄、麻交界纸棚河之邹君升合，据山险自守；李家集方公孝股并入之。于是，复乱。成龙于二十二日自岐亭星夜同诸生刘广定、郑丹、董建、乡绅蔡得春等至离砦二十里之望花山，与刘启祯会议，武举陶之琇、贡生彭哲诸人从之；移檄东南区长得二千人，以门下诸生督兵备用。于是连两日会议，黄州同知佟世俊、黄冈知县李经政及振奇、诸生李中素、梅钿等均在启祯所与议，以剿为定局；而启祯复力持不宜再抚，宜大调义勇会剿。成龙曰：君升等新起无所获食，利在速战；我与其骤集攻之，不如困之。乃分军军其三面，令乡民牢守隘口，奋勇截杀。度贼必经黄冈马鞍山，故缺不守；阴伏兵崄■〈山匧〉间，即日命贡生邹世美调度尹公才、邹益能守砦众出入隘口。二十四日，诸生萧命福等乡兵齐至，即令会于白杲。二十五日，命董锡、董天禄领乡勇协助启祯、委武生刘青藜领勇二百堵塞坡岔，夏仲昆、余公俊等伏布袋坳，唐殿、袁兴明、何见之等领三百名堵塔儿岗，刘以廷、周伯卜等堵脑中山，诸生林斗文、乡保罗甸臣等堵其粮路，仍会大崎山僧识贯伺守砦后。又添龙王墩区长王方远等助守隘口，贡生吴晋爵、诸生戴宗礼、程士极、蔡作楫助军粮，宋埠生员施之瑞领勇协助。指挥既定，诸生吴之邹、贡生龚相旦以其众入山进剿，驻邹家河。二十五日，王方远追获方公孝，斩之。二十六日，投诚官李懋官杀伤砦众来报。二十七日，各区士民受成龙札，均来四面助攻，追君升及油河。初，君升谓成龙已还武昌，今忽闻以兵来，大惊；于二十五日乘夜逃至项家庙河，进保山砦。二十八日，振奇驰至，经政亦至望花山；成龙令急还治，办理军需。是日，各勇与敌战，砦众败，擒斩奔窜无算。二十九日，金龙等二十人粮绝，夜走马鞍山；遇伏，尽擒；并沈润成、杨克利等二十余人，斩之。晚，成龙坐山上，受俘；金龙缚急，欲以妖术遁。成龙手剑叱之，术不得施；遂斩其首。八月初一日，夏仲昆等生擒邹君升于项家庙，斩首四十余级；士民四面攻之，杀无算。次日，即谕止杀，叛仆归主带见，游勇归营为兵，招归邹敬先等二十一名；余党窜散，梅公素仍匿不获。是役，除战守诸人外，先有镇邦密献地图，千总刘先定、武举李大谋等均出力；自七月二十五日进剿，八月初二日罢兵，六日而已。捷至武昌，朝珍持露布示僚属曰：人谓我不应用醉汉，今定何如？成龙酒无量，尝为帘官，与大吏抵掌论事，时觞成龙；成龙饮辄数十巨觥，露帻宣袖，酡颜瞋目而语，吏人皆窃笑成龙酒狂。

