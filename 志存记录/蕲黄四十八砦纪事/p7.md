<!-- { "loadSidebar": true } -->
　　天堂砦者，巴水之源出焉。在南朝，为西阳巴水蛮之领地。淮南之万山至此而特起，四垂于鄂、皖、豫三省之边徼；其右即「水经注」之下灵山，其左即「舆地纪胜」之石版山。元季徐寿辉产于兹，因以宰割东南之大半；今流俗犹有圣人堂、皇帝垴、天子坟诸迹。明季四十八砦义兵起，兹即其一。迤东则霍岳之天柱。凤阳太平乡明代之英陵，皆兹山蜿蜒所及。至潜山以东而北，势略平衍；明季安庆巡抚史可法于此用兵。近世湖北巡抚胡林翼亦以重兵堵粤寇西轶之行踪，命总兵余际昌屯其东陲之险。山形岝崿而斗绝，迎面壁立。其巅则平宽而高朗，犹有昔人走马肄射之广原；席其饶余，可牧可守。国朝承平时，夷为编氓薪耨地。濒楚疆者，罗田县人江家埠、江甲实笼其业，俾佃佣治其荒秽，岁时往而征租入焉。乾隆中，佃佣为马姓。马朝柱者，于其兄弟中行三，人称马三；少年健跳恢诡，甲其曹伍。县俗，值秋成，必迎户主至佣家阅岁产之丰歉，以定纳租之多寡。乾隆某岁，主人阅田于马三。地固荒僻，非岁时不得肉食；主人夜抵其家，晨炊，见其于鸡黍餐中具肉食，异之。诘所来，则称向明鬻之大河岸市者。大河岸市去其家可六十里，主人诞之，滋不信。比归，亲诣市访之，则是日确有马三贳肉。于是，乡人哄传马三有异术，或传其一日能往返燕京；好事者究其由不可得，则互传马三曾于月夜撄取灵狐丹吞之，能飞空、隐形诸幻术。江姓人忧之，曾具牒抵县令请究；未尤。乾隆十五年，朝柱乱谋益亟，在罗田则以天堂深岭为窟穴，在毗县之英山则以天马砦为党众勼合之地。阳以开山烧炭号召，阴则假捏神符、数示神异，冀以惑众。作伪书、伪示、传单、旗令，散札招军，积饟制械，连霍山白云庵僧正修及本籍魁桀胡济修等编列党首，立四将军名号；皆以近故之材武者实之。他省巨目，有张锡玉、朱元成、吴承云、李永爵（即李开花）等，遥踞四川峨嵋山西洋砦为其响应。其余党目散布安徽太湖、桐城、亳州、河南开封等处，倡布谶应，煽取金资，群相结约，歃血吞符，编名籍、储军火以待发；历二、三年无过问者。于是，蕲、黄近郡流言四至。蕲州知州李珌者，灵州进士；以十五年莅任，即炯知其事。十七年四月，侦知州人有其党羽，亲赴杨家河一带拘得铁工王廷赐，密讯其状；得实，飞报大府。湖广总督永常密檄文武员弁即往搜剿，仍兼程亲赴罗田，驻兵县东之跨马墩——离砦三十里者屯焉。以界连江南，仍咨江南大府于所属山境调兵弁协力穷捕；而两江总督尹继善亦奏请前来，即营于英山同里之金家铺，相与督率剿抚。继善首檄寿春镇总兵牧光宗（「乾隆东华录」误作改光宗，此据光绪「安徽通志」），统兵深入搜捕。永常先时张示于罗田、蕲州、广济、黄梅各边县，以镇民心；仍谕被诱者许其首投自新，能禽首、从要犯者优予赏赉；数日中，罗田、蕲州民迭有俘获以献。继善捕得其党太湖胡相五等，俱斩之。于是，先后得朝柱之母、妻、子、侄及党目人凡二百有奇（此据「蕲州志」及陈履中「李公去思碑」；永常奏报则称一百余名，见「乾隆东华录」），起出硝磺、军械等物三百余事。永常研讯其亲属，得其在四川山砦及安徽、河南诸党目，遂咨四川等省督抚密查务获；凡数日而事定。四月庚戌，永常以闻。高宗嘉其勇往，得封疆大臣体；谕以正匪未获，宜尽力搜捕，并会尹继善将两界藏奸之地详议善后以闻。于是，永常奏请设巡检一员于多云、设千总一员于僧塔，尹继善奏请设巡检一员于英山之七引、设千总一员于矛田；岁会巡二次，许以时直达行省。并传旨嘉李珌之功，旋擢知黄州府；蕲州民立碣以志其事。方事之未发也，知罗田县冯孙龙于寇深时，漫失觉察；及大吏访闻，檄其赴勘，亦畏事不往，而以开山烧炭寝其事。及为李珌所破，孙龙复愚恇惮于往捕，首匪马朝柱、从匪熊得胜等卒远扬，上以其纵恶养奸，于五月癸亥谕令将孙龙就地正法；所获各犯，亦皆伏辜。旋谕永常、尹继善事竣不必久驻边县，各回省治。其马朝柱一犯，嗣经部立格，多方查诘，迄未就获。后数十年，有人传其潜峨嵋山寺为僧。然自是役后，山砦遂入官，禁毋耕牧樵采；而江姓则以事前检举，免株连。至今有采幽者，尚见当时逆迹如马槽、石臼等，具沦在蔓草；或以为明季山砦用物，或以为马三之遗云（案马氏天堂之变，不甚见同时人纪载。余曾搜得一、二事，知冯明府孙龙与杭菫浦太史世骏雅，故其死于法也，太史有诗哭之；惟太史之子宾仁所刻「道古堂诗集」不载，仅见于近刻本外集中，于冯氏深致悼惜。足见当时交友性情之厚，如杜工部之于郑广文也。又青浦诸氏有「明斋小识」，余戊申于厂肆得之；载马氏行遁，后行省海捕。有浏阳人某，与马部将某同姓名；官吏误缉，以致其人破家。此二事，余均录存；以未携箧中，故缺附入。姑略志于此）。

　　论曰：天堂山，即禹贡之大别山；大别所在，有两家义说。一主在灊，即今天堂；自班志、桑经及六朝南北经家均主此义，为汉学诂经家所宗。一主在汉阳，名翼际山、一称鲁山，即今龟山；自「元和郡县志」、「太平寰宇记」以下，凡地理家均主此义，为近世方志沿革家所宗。故六朝以前，无知大别为今龟山者；唐、宋以后，无主大别即天堂者。自嘉、道后，地理考古之学日精；成氏「禹贡班义述」、杨氏「水经注疏」等书，始大畅班、桑古义。庚子之秋，吾尝本班、桑之义，命义川书院诸生辑为「大别山志」，属草未就也。惟天堂迤东有英山之三尖砦，迤西北有麻城之东山砦；是二者，皆隘害之区也。国初，三尖张福寰踞砦，至顺治中叶，始平；东山刘启祯、何士荣等踞砦，至康熙十余年始归化。夏逢龙之变，犹主东山为逋薮；未七十年，而有天堂马朝柱之事。幸早炯及，而豫薙之也。不然，兹方涂炭，又福寰、启祯、士荣兵役之续也。又乌知不起经年之大役，久而始平；平而元气凋瘵，卒难复哉！良由环罗田数州县介万山丛薄中，地小而僻；官斯土者，率轻其任，冗散不治，不知山林菁密，藏奸实蕃；民愚地瘠，诱扇良易！中兴以后，民习于粤、捻之役，惊张易摇；陈子鳌之以斋匪捕、张正金之以仇教起衅，皆近年事。今日票匪延满村落，聚党持械，传布无忌；爰有去年（光绪戊申）英山劫狱之事、有今年罗田毁学之举。吾乡隐伏之巨患，方未艾也。地方官顽聩，如冯孙龙者方接踵而莅斯土，此诚可为太息者欤！近多云山下复有拜火邪教者出，是亦不可不防其渐也。乃明着马三事以儆；今日之官斯土者，其亦知所自处哉！

　　附：皖砦篇

