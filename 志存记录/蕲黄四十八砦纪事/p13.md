<!-- { "loadSidebar": true } -->
　　周损，字远害，麻城人。少与刘侗游京师，共着「帝京景物略」。崇祯六年，寇氛日偪，与其兄若临、从子仲龙携家避贼武昌之葛山。己卯，举于乡；癸未会试，登副榜（「南疆绎史」作癸未进士，误），授饶州推官。值马士英兵过乐平，民苦其扰，聚众杀数人；士英怒，欲屠城。院司议执杀兵者以献，乐平民不听。上司檄损摄县事；损单骑往谕，民皆投戈乞命。损曰：随吾来，策汝以不死。从者数十万人。损白上司曰：兵民相杀，适足相当；复重戮吾民，恐激变。今国用告匮，若以偿金谕，必从；如不从，职敢任其咎。民闻，欢声震天。损首为捐俸，次视民贫富敛之，共得万金以报；且许续金若干，城得免屠。及索所许，损屡以空文婉谢；事遂寝。县有倪大恢、大登、大显兄弟，俱以勇力闻；损币致之，深得其力。旋以御史，行取入。闽绍宗立，建号隆武。时以饶、广巡抚难得人，擢损任之，颁给关防（「思文大纪」误作周扩）。旋饬损预先检料整理兵船各项，备不时进发。又以按臣朱盛浓屡请陛见，令损之任。后盛浓标下兵将尽由损代为调度，盛浓则令入关赴行在赐对。绍宗谕损等曰：关外百姓渴望王帅，李蘧、周损即星速前去，以慰徯思。五月，又以徽、宁一路，责损与制臣李蘧分任之。绍宗谓近臣曰：信抚五易而后得周损；今群臣称损不足用，才能试而后见，俟到任不效，别议未晚。信乎用人之难也！六月，兵部尚书吴春枝有「国务祇争呼吸、急先持危之疏」，绍宗乃力敕黄兴殚力扼关、吴闻礼严巡毖，饬损速设法早复广信；又谓春枝曰：守汀先援赣，赣固则汀安；俾抚臣杨廷麟、制臣郭维经、部镇臣于华玉力任之。施福、黄兴与广抚周损、上游抚臣吴闻礼互相接济，恢复□山、永丰各县；不可专委周损，坐失事机（案以上参「思文大纪」、「楚风补」、光绪「黄州志」、「小腆纪年」等书；惟「思文大纪」大都当时据邸钞节录之书，多无首尾线索，姑辑存之。以尚书事实半佚，故不敢再遗一字也）。旋入福京，擢兵部尚书。本朝兵入，绍宗崩；损归麻城，与从子羽仪结砦县西之朱山，有卒三百人、马数十匹（「南疆绎史」作数千匹，误），与四十八砦合。张福寰以石城王命来招，遂联群砦归之。损谒王，进秩；以所部与陈胡子、范大、范二等（案范二疑即损诗中范小；范与方尔止，均桐城入也。诗为损系皖时作，见「楚风补」）鸟枪队合。久之，损见势渐不支，无恢复望，遁去，薙发为僧以终。损学问淹博，诗文皆有声，与诸生萧熙雅故。熙守堡，与贼斗死，损作诗哭之。

　　曹胤昌，字石霞、一字石癖，麻城人。文仿徐、庾，不事家产。崇祯己卯，举乡试第一；癸未，成进士。在都，预刘侗「帝京景物略」之辑。喜读书，不任吏事。授嘉定知县，左迁福建照磨；弃归，读书立浪园。时父为云南永昌府佐，卒于官；乃奔父丧于永昌。扶榇出顺宁府城，巷遇四龄童子攀舆大叫曰：曹某，系我楚闱首卷门生也。胤昌挽入密室中耳语，言予为浙江山阴章格庵投胎此地，相候久矣（石霞赠诗云：幕中堂上换投胎，谁把原封错用来；满口胡诌双脚跳，至人终是未曾孩。又考黄承增「广虞初新志」引林鹿庵璐有记楚人语云：一楚人，为予言，曹石霞胤昌道出某地，肆中一女子年可十四、五，与父独居；石霞骑马过其门，女子指谓父曰：是曹解元也，儿欲与语。若迫不能待者。父曰：吾虽贫贱，汝闺中女，安识若？女啼不止。父诣石霞白曰：小人有女，愿见府君！石霞即骑马至。女子忽南向坐，石霞东向侍；语刺刺不休，或彼此涕泗交横。父听其语，不可解；惊问故，两人俱不答。久之，女子趺坐而目瞑矣。石霞还寓，沐浴端坐，亦逝。岂前身浮屠师弟耶？姑笔之以质后人。按此与徐说异，其云石霞还寓逝，尤未可据。姑录之，以备异说）。是夕，童子归语其父母云：我与曹君共结莲胎去矣！遂坐化。故澜沧兵备道黄冈何闳中客死于滇，胤昌并挈其柩归；与闳中并未一面也。在里中，入山砦，与捐俱谒石城王；表达粤中，进佥都御史。秋，同王■〈火鼎〉勼山兵东出，破庐州，不守。未几，山砦解散，胤昌潜归里。八年，督师大学士洪承畴檄致军中。胤昌佯狂谩语，醉吐污承畴茵，又以诗诮之；遂遣归（葆心按：石霞佥都此事及邓扶风膀门诋执政事，乃吾乡明季诸老之风气，亦抑晚明士夫群趋之正的也。方望溪为钱田间编修墓表，特揭其当众溲溺御史车衣、昌言以诋一事；复书其后曰：杜先生苍略每言自杨、左罹祸，范阳三烈士声震海内，一时才士争思奋死，以立名义；因道钱先生为众所摧挫巡按，其始事也。余以巡按终不作难，为疑。杜先生亦未知，叩之方白麓先生云：御史咨革，督学难之而止。因叹诸生无礼而巡按不敢自治，督学畏清议以忤同官；一代风教所积，于斯可见。按苍略，黄冈茶村先生弟也。当时吾乡风节可慕，不让前之鹿正、孙奇逢、张果中及并时钱澄之也。又太原傅青主曾以诸生走北都，为提学袁公继咸辨诬；亦尔时事也。当时诸生，节侠如此）。胤昌诗雄奇伟岸，人争诵之；故当时有才子之目。所著有「蔬堂诗文集」若干卷及「纪异」十律。少与黄冈吏部尚书晏清之子仪制郎中霱明，以文誉颉颃。霱明为永历朝儒雅之臣，与兵部郎中孝感彭焱并称；皆楚士之健者也（案林鹿庵称胤昌卒于道中，「楚宝」称其以哀毁卒于昆明，均不确。今从「杜溪文集」「三湘从事录」及「府志」书之）。

　　程继善，字明起，黄安人。以岁贡，授安庆府推官；讼无留滞。有某将势骄横，继善列其状，逮系之。世爵崔某祖墓木为健儿窃伐，反受诬，抵重辟。爰书既成立，为昭雪；崔德之，立祠祀焉。解组归，流氛四起，立堡大胜山训练乡民；隐然为一方保障。

　　熊梦祥，黄安人；事父以孝闻。贼掠县境，梦祥倡义堵御；贼衔之，蜂拥至三角山，按姓索梦祥急。梦祥与妻张氏诀曰：吾当为国死，汝盍行乎！氏以死自誓。俱为贼执。贼惜梦祥勇略，欲生之；梦祥骂不绝口，身被百创死。张氏益奋骂，贼缚氏足而驰。道经古堰，氏奋跃入水；马逸不得堕，贼拔刀断其双足，推溺之，堰水尽赤。

　　胡伯，黄安人。少有大志，好骑射；天启甲子武举。后贼氛渐逼，伯度形势，设木栅以守险。贼才之，招以书，不往。崇祯八年秋，贼众突至环攻，必欲得伯而后已。伯慨然曰：岂以吾一人故，累众人耶？苟吾死而围解，死亦何恨！语贼曰：我即出，可解此围？贼许之。遂单骑赴贼营。围解，卒自刎死。

　　吴国宇，字祁阳，黄安人，诸生。博学，笃实行。崇祯时，闯贼横掠，国宇同子诸生士恺团练乡勇，有捍御功。后率老幼保风水山砦，因汲道绝，内溃；国宇、士恺以骂贼死，孙诸生之龙、之璋、之琰皆被杀，妻韩氏、妾沈氏亦死。里人思国宇功，祠祀之；私谥士恺曰孝勇，国宇并祀乡贤。

　　卢希储，字莲峰，黄安人；崇祯癸酉举人。奉父诸生昌，逃难山砦。流寇掠而执之；曰：出金，即活汝。希储骂曰：恨不杀汝，以报朝廷；岂反向贼求活耶！遂遇害。父昌骂贼益厉，亦死。兄希圣、弟希同，相继骂贼死。

　　王祚昌，字竿南，黄安人；诸生。明末，贼氛四起，各立山砦以自固；众推昌为砦长，力捍强寇。会围久粮绝，不能守；祚昌启砦突围，率众当先，血战死。

　　卢之懔，字敬生，黄安人；岁贡生。九岁能属文。补弟子员，旋食饩。未冠，博通经史。明末，避乱山砦，众争携财物；之懔独载书籍，朝夕讽诵。后历任光化、新宁两县训导。

　　阮启屺，字文灿，黄安人；邑增生。明季流贼扰邑境，家人走避村西北石砦中。启屺年九岁，行稍后，为贼所得，无惧色；贼异之，纵归。不旬日，砦破，屺父幸脱，母徐存亡未之知也；因大恸，奔觅乱尸中，不可得。踰年，见砦中妇女有自远方归者，意母氏尚在也；乃携健仆与俱，编古孝子及夫妻子母乱离事为俚曲，行乞于外，且歌且泣。又故为癞状，诱沿乡妇女出观听。时年仅十四，历十数州县，寒暑凡三易，竟无音耗；不得已，复归。归后，每经石砦，必徘徊其上，潸然出涕曰：是其屺乎？母安在，吾望之也。遂以屺自名。事继母黄、待诸弟，皆无间言。先黄卒；黄悼恸之，过于所生云。

　　梁佳，字士奇，蕲州人；廪生。任壁山县丞，有惠政；以终养归。建烟光楼，筑险御贼；邑中事多赖焉。卒，祀乡贤。

　　李甘来，字季子，广济人。万历甲辰武进士，授岳州守备。洞庭湖，有巨盗为民害。先是，兵备者受赂容隐；甘来至，亦受之，且厚其赐，盗大喜。一日，甘来至其营，解衣痛饮，约为兄弟。翼日，邀盗饮，预伏壮士；甘来酒尽数石，盗魁皆沈醉。伏起，群盗尽缚，随捣其巢，无一脱者；遂擢浙江游击（旧作参将）。弟大来，字枕参；万历庚子武举，授南澳广营千总。降海寇黄育一，调潮州中营守备。锺林秀据九连山为乱，大来捣平之，功甚伟；林秀挟致生员数十名，大来力为申雪。以疾告归。崇祯十年，立砦独山顶；寇屡攻不克，乡人悉获保全。

　　陆嗣先，字孟思，广济人。天才豪迈，喜为诗；刘养微极赏之。又与吴亮嗣为文字交。献贼破黄梅，胡笃生主燕子砦、嗣先主万安砦，约誓甚严。贼至，环攻其砦，破之。执嗣先，授以伪官；不屈，坠马死。子廷文，亦被杀。饶嘉轨编次其诗，嘉轨自着有「觚光草」。

　　张旦熙，字象明，广济人。崇祯时，率乡人坚壁守大佛山。献贼攻破之，旦熙被执；不屈，全家殉焉。时有方大美，诸生；献贼招之，不屈死。

　　张光环，字君琏，广济人。年十六，补诸生。明季流寇肆虐，光环年八十余，率众保聚四望山，贼莫敢近。一日，贼故引众去；砦中咸喜，欲归视其家。光环曰：此绐我也！皆不听。光环亦不能独留，徐行。至深溪边，贼数十骑忽拥至，缚光环，招降；光环厉声曰：吾肯为鼠辈辱乎！遂赴水死；三日颜色如生。

