<!-- { "loadSidebar": true } -->
十月，上罪己，避殿撤乐。下诏曰：『朕以凉德，缵承大统。不期倚任非人，边乃三入，寇则七年；师徒暴露，黎庶颠连。国帑匮诎，而征调未已；闾阎凋敝，而加派难停。中夜思维，不胜媿愤！今年正月流氛震惊皇陵，祖恫民仇，责实在朕。今调劲兵、留新饷，立救元元，务在此举。惟是行间文武吏士劳苦饥寒，深切朕念：念其风餐露宿，朕不忍安卧深宫；念其饮水食粗，朕不忍独享甘旨；念其披坚冒险，朕不忍独衣文绣！兹择十月三日，避居武英殿，减膳撤乐；非典礼事，惟以青衣从事。与我行间文武吏士，甘苦共之，以寇平之日为止。文武官其各省愆淬厉，用回天心，以救民命』！

十一月，大学士何吾驺、文震孟罢。初，吾驺、震孟在直，以工科给事中许誉卿素着直声，欲补南京太常卿；温体仁难之。吏部尚书谢升遂疏纠誉卿，震孟票夺俸，体仁不肯；震孟作色掷笔。体仁夕揭上，而吾驺、震孟朝罢矣。震孟有时望，入相仅三月；而龃龉同官，不竟其用。逮庶吉士郑鄤。

十二月，城凤阳。初，颍州贼将趋凤阳，巡抚杨一鹏请移镇，大学士王应熊拟旨止之。贼陷凤阳、焚皇陵，幽宫不保，诸臣忌讳，不敢闻；寻以獾穴为解。至是，城始成。吏部尚书谢升奏起废张士范等一百六人，不果用。
九年（丙子）正月，林焊、刘宗周应召来京，上召对平台。上问：『方今流寇猖獗，粮饷不敷；又值人才匮乏，不称任使。奈何』？宗周对曰：『皇上求治太急，用法太严，布令太烦，进退天下士太轻。所以有人无人之用，有将不能治兵，有兵不能杀贼。至于饷匮，由于兵增；若有将不能治兵、有兵不能杀贼，何取多兵！今不当议增兵，当议练兵。若流寇，本朝廷赤子；抚之有道，还为吾民。今日急务，尤以收人心为本』。上又问：『外裔如何处置』？宗周对曰：『御外裔亦以内治为本。帝舜之时，苗顽逆命，干羽舞两阶而有苗格』。上顾首辅温体仁曰：『先年敌薄都城，此时可说干羽两阶否』？上不怿而起。传旨：以林焊入阁办事、以刘宗周为工部右侍郎。淮安武举陈启新上言：『欲停科目、举孝廉、罢推知行取，专拜大将，举行登坛推毂之礼，使其节制有司』。上异其言，特授吏科给事中。启新本庸人，时政府觇知上意，必有辟门特达之典，故与曹化淳实左右之；立致省垣，将借以搏击善类。迨启新既得进，惟从事敝车羸马以逢抑上意，而政府有求皆不应：故政府深恨之。总理卢象升师次滁州，与贼战，败之；贼西，渡河。祭酒倪元璐以黄安县学生邹华妾行荐举，列及己名，惊异；纠参。上是之。

四月，武生李琎奏：致治在足国，请搜括巨室助饷。大学士钱士升极言其不可，温体仁从中构之。上切责士升，以密勿大臣欲要名誉。士升遂乞罢，许之。初，士升以助体仁，几见摈公论；至是，复为体仁所构去。御史詹尔选疏救钱士升，上召廷臣及尔选于武英殿，怒诘尔选，声色俱厉；尔选从容不为诎。问：『如何为苟且』？对曰：『即捐助一事，亦苟且也』；反复数百言。且曰：『臣死不足惜，皇上幸听臣，事尚可为即不听臣，亦可留为他日之思』。上怒，讼系直庐，下都察院论罪。关、宁太监高起潜请各捐俸市马，刘宗周疏止之；上不听。宗周寻罢归。令有司务修练储备，毋科扰。命乡、会试二三场兼武经、书算，发榜后骑射。刑部尚书冯英以藐玩，下法司拟罪。

五月，逮滋阳知县成德，下锦衣狱。德性刚激，入前大学士文震孟之门；至是，连章攻温体仁，凡十上，尽发其奸状。母张氏，伺体仁舆出，辄道诟之。德戍延绥。

六月，命司礼监太监曹化淳同法司录囚。

七月，居庸告急，遣内中军李国辅守紫荆关、许进忠守倒马关、张元亨守龙门关、崔良用守固关、勇卫营太监孙维武刘元斌防马水沿河、兵部尚书张凤翼督援兵出师。以监视关、宁太监高起潜为总监，南援霸州；辽东前锋总兵祖大寿为提督，同山海总兵张时杰属起潜。以前司礼太监张云汉、韩赞周为副提督，巡城阅军；司礼太监魏国征守天寿山。寻以国征总督宣府昌平京营、御马太监邓良辅为分守、太监邓希诏监视中西二协、太监杜勋分守。以张元佐为兵部右侍郎，镇守昌平。时内臣提督天寿山者，皆即日往；上语阁臣曰：『内臣即日就道，而侍郎三日未出，何怪朕之用内臣邪』！以司礼太监卢维宁总督天津、通州、临清、德州，内中军太监孙茂霖分守。都城戒严，召廷臣于平台，问方略。时斗米三百钱，上忧之。户部尚书侯恂言禁市沽，左都御史唐世济言破格用人，刑部侍郎朱大启请列营城外为守御，吏科都给事中颜继祖言收养京民细弱；上谕：『莫若蠲助为便』。

八月，以太监张彝宪言，命科道各官分地督运。河南道御史金光宸参督师张凤翼及镇守通州兵部右侍郎仇维桢首叙内臣功为借援，又请罢内臣督兵。上怒甚，召廷臣及金光宸于平台。上叱之曰：『仇维桢方至通州，尔即借题沽名』！着锦衣卫褫冠服，下诏狱。适大风雷电，光绕御座；上凛天变，遽命释之，候旨议谪。诚意伯刘孔昭奏国子监祭酒倪元璐双妻并封，罢官回籍。陕西巡抚都御史孙传庭击贼于盩厔，大破之；擒贼首闯王高迎祥及刘哲等，献俘阙下，磔于市。命总理卢象升总督各镇兵进援京师。

九月，北骑从建昌冷口还，守将崔秉德请率兵遏归路。总监高起潜不敢进，扬言当半渡击之；侦北骑出口，起潜始进石门山，报斩三级。禁文武舆盖器饰之僭。起守制杨嗣昌为兵部尚书。命采平阳、凤翔诸矿，以储国用。

十一月，下左都御史唐世济于狱。世济以「边才」荐故兵部尚书霍惟华，上谓「惟华逆党，世济蒙蔽」；下刑部狱。叙京师城守功，太监张国元、曹化淳荫锦衣卫指挥佥事，各世袭。初，化淳为京营提督，收用降丁；及守昌平，俱散去，至有叩京师城下者，皆称京营兵，莫能辨。
十二月，蠲山东五年前逋租。命吏部指奏数年铨政大弊。吏部覆奏，上责之曰：『以尔部职专用人，推举不效；乃反称纲目太密，使中外束手！且平时升转，必优京卿、甲科；乃云京卿未必胜外官，甲榜未尝胜乙榜。如此游移，岂大臣实心体国之道』！尚书谢升罢。

十年（丁丑）正月，工部尚书刘遵宪因培筑京城，上「加派输纳事例」。分守津通临德太监杨显名参前巡盐御史张养、高钦舜各侵税额，诏逮之。时养先卒，下抚按籍其家。

二月，逮巡按山西御史张孙振。初，提学佥事袁继咸守官奉公，自书卷外，无长物；孙振贪秽不职，诬奏之。贡士卫周祚等诉其冤，命并孙振逮讯。左良玉大破贼于舒城、六安，应天巡抚张国维檄良玉入山搜捕，良玉新立功，骄蹇不奉调；国维三檄之，始自舒城进发，贼已饱掠出境矣。山西总兵王忠以兵援河南，称病数月不进，一军噪而西归；给事中凌义渠劾之，诏逮王忠入都。革良玉职，杀贼自赎。命陕西巡抚孙传庭兼总理河南。

三月，陆文声陈风俗之弊皆原于士子，太仓庶吉士张溥、前临川知县张采倡复社以乱天下；命南直提学御史倪元珙核奏。元珙极言文声之妄，上责其蒙饰，降光录寺录事。溥、采为古学以相砥砺，天下向风；然不为政府所悦。时苏州府推官周之夔亦讦奏溥、采等树党挟持。
四月，命南京守备太监孙象贤、张云汉同兵部尚书范景文清核兵马、器械。总监太监高起潜行部，永平道刘景耀、关内道杨于国俱耻行属礼，上疏求免；上谓总监原以总督体统行事，罢于国、降景耀二级。时监视之设，只多一扣饷之人。监视满，则督、抚、镇、道皆恃以饰功掩过，故边吏皆乐有监视；而上方倚任中官，不察也。谕百官求直言，刑科给事中李如灿上言时事，归咎辅臣；上怒，下汝灿于狱。左谕德黄道周上言：『陛下下诏求直言，清刑狱。然方求言而建言者辄斥，方清狱而下狱者旋闻。非所以开言路、信诏旨』！上切责之。新安所千户杨光先劾吏科给事中陈启新及元辅温体仁，舁棺自随；上怒，廷杖、戍辽西。

六月，大学士温体仁引疾免。初，体仁以摘发钱谦益受主知，遂入相。时上英明，廷臣苞苴亡状，体仁以残刻辅之，圜扉之内累累趾相属。初藉周延儒入，旋以权相轧，周去而温独存。自佐政以来，边徼潢池之警，漫无经画；惟斤斤自守，不殖货贿，故上始终敬信之。

七月，以史可法为右佥都御史，巡抚安、庐、池，太等处军务。时以寇患，故创设。

八月，上登正阳门阅城。以薛国观为礼部左侍郎兼东阁大学士。

十一月，以司礼太监曹化淳、杜勋等提督京营，孙茂霖守蓟镇中西三协，郑良辅总理京城巡捕。

十一年（戊寅）正月，裁南京冗官八十九员。任丘、清苑、徕水、迁安、大城、定兴、通州各有司不法，上内访逮入；责抚、按不先劾为溺职：『近畿如此，远地可知』。命部院申饬。

二月，城芦沟，名拱极城；太监督役，掠涂人受工，民力为惫。巡按江南御史张任学改都督佥事总兵官，镇守河南。任学觊得巡抚，且欲荐故丹徒知县张放，因极诋诸总兵不足恃；盛称文吏有奇才，可御寇。上竟以总兵授之，意大沮悔；寻被逮。上御经筵毕，召詹事府、翰林院诸臣顾锡畴等二十余人，问『保举、考选，孰为得人』？少詹事黄道周对曰：『树人如树木，须养之数十年。近来人才远不及古，况摧残之后，必深加培养』。庶子黄景昉请宥郑三俊；上曰：『三俟蒙徇，虽清何济』！又命诸臣各陈所见。上曰：『言须可行，如故讲官姚希孟欲折漕一年，误矣』！编修杨廷麟曰：『自温体仁荐唐世济、王应熊荐王继章，今二臣皆败，而荐者无恙。是连坐之法先不行于大臣，而欲收保举之效得乎』？上默然。命诸臣出，宴午门之庑。道周等退，各补奏。会南京应天府丞徐石麒亦上言郑三俊清节，得释。三俊为司寇，敝衣一箧，爨烟不给，以拟狱轻得罪。上亦素知之，故得放还。

三月，上御左顺门，召考选诸臣，五人为班递进。问兵食计，知县曾就义曰：『百姓之困，皆由吏之不廉。使守令俱廉，即稍从加派以济军需，未为不可』。上拔第一。未几，即有剿饷、练饷之加。

四月己酉丑刻，荧惑去月仅七、八寸；至晓，逆行，尾八度掩于月。

五月丁卯夜，荧惑退至尾初度，渐入心宿。兵部尚书杨嗣昌借月食火星，以为可化灾为祥，冀以动上意；工科都给事中何楷驳正之。

