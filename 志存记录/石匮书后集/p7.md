<!-- { "loadSidebar": true } -->
闰十一月，诏曰：『比者灾害频仍，干戈扰攘，宵旰靡宁；皆朕不德所致也！自今日始，朕敬于宫中默告上帝，戴罪视事，以赎罪戾』。下礼科给事中姜采于理。先是，上戒谕言官，又时有匿名书「二十四气」之说，隐诋朝士。采言：『诽语腾谤，必大奸巨憝恶言官而思中之；谓不重其罪，不能激皇上之怒、箝言官之口。后将争效寒蝉，壅闭天听，谁向皇上言之哉』？上怒，立置之狱。上召廷臣于中左门，问御敌及用督、抚之宜。左都御史刘宗周曰：『使贪使诈，此最误事；为督、抚者须先极廉』。上曰：『亦须论才』。宗周退。御史杨若桥举西洋人汤若望演习火器。刘宗周进曰：『唐、宋以前，用兵未闻火器。自有火器，辄依为劲，误专在此』。上色不怿曰：『火器，终为中国长技』。命宗周退。群臣以次对，上色解。宗周又进，请释姜采、熊开元；云厂卫不可轻信，是朝廷有私刑也。上遽怒，仰视屋梁曰：『东厂锦衣卫俱为朝廷，何公何私』？宗周抗论不屈。左副都御史金光宸言宗周无他意；上益怒责。宗周免冠谢，徐起退。先是，行人右司副熊开元求独对，召入德政殿。开元所奏，大抵摘周延儒之失；上怒，下镇抚司诘主使。延儒引退，手敕慰留。初，开元出朝，礼部仪制司主事吴昌时力沮之，虽补牍未敢尽；在狱列款具奏，镇抚司格不以闻。寻廷杖姜采、熊开元，仍下镇抚司；刘宗周削籍，金光宸降调。吏部尚书郑三俊、刑部尚书徐石麒各疏救，不听。贡士祝渊奏宽刘宗周，下渊于刑部狱。吏科都给事中吴麟征等疏救采、开元，不听。徐石麒罢；以采、开元竟具狱，不廷讯也。开元至十七年始释狱，采戍边。李自成围汝宁，城陷，执总督杨文岳、分巡佥事王世琮于城头。文岳、世琮厉声骂贼，贼怒，缚文岳、世琮等以大炮击之，洞胸糜骨以死。世琮初授河南推官，屡却贼，射矢贯耳不动，号王铁耳。贼屠士民数万，燔烧邸舍无遗，掠崇王由樻及世子诸王妃嫔以行。
十二月，贼逼荆州；偏沅巡抚陈睿谟弃荆州，奉惠王走湘潭。先是，北骑进口破蓟州至山东，连破济南、兖州诸府，德王、鲁王俱遇害。总督赵光抃与敌战于罗山，大败，折兵二万；周延儒抑不以闻。敌势猖獗，延儒自请行边视师，上饯之午门。是时京师戒严，数百里无行踪。起祁彪佳为河南道御史，单骑至京陛见；上慰劳之。彪佳疏救刘宗周；上怒甚，责彪佳回奏。彪佳复奏释圣怒以开言路；上意解，不之罪。起倪元璐为兵部右侍郎，兼程至京，即日召对。元璐面奏守边事宜，上褒美之。上以首辅陈演荐，升元璐为户部尚书兼翰林院学士。南人无为户部者，上破格用之；再辞，不允。

十六年（癸未）正月，李自成围承天，知府开门迎贼。巡抚宋一鹤时守城，下城巷战，手刃贼数人，死；钟祥知县萧汉自经死。改承天府曰「扬武州」。发显陵；大声起山榖，若雷震，贼惧而止。自成攻郏县，知县李贞婴城死守。及破，纵兵大杀；李贞大声叱贼曰：『驱百姓死守，知县也；妄杀何为』！骂贼不已。自成怒，碎磔之。诏停会试，期以本年十月举行。

二月，督师阁部周延儒至关门，敌饱扬去，陆续出口，畏不能堵截；受经略范志完贿，尾其后，放空炮数声。北兵于沿途驿步、城墙大书「官兵范免送」！天下笑之。

三月，免直隶、山东残破州县去年田租。改礼部仪制司主事吴昌时为吏部文选司主事，署郎中事。昌时好结纳，通司礼太监王化民等，欲转铨司；吏部尚书郑三俊尝以问乡人徐石麒，答曰：『君子也』。三俊遂荐于上。盖石麒畏昌时机深，故誉之；而三俊不知也。

四月，京师解严。始举计典，至二十八日大察，二十九日挂榜；例转给事中范士髦等四人、御史陈尽等六人。故事：例转一科二道；吴昌时特广其数，意胁台省，为驱除地也。河南道御史祁彪佳刻吴昌时紊制弄权，山东道御史徐殿臣、贺登选各疏参之。

五月，吏部尚书郑三俊以荐吴昌时，引咎罢。大学士周延儒放归。给事中郝絅复劾『吏部郎中吴昌时、礼部郎中周仲琏窃权附势，纳贿行私；内阁票拟机密，每事先知。总之，延儒天下之罪人，而昌时、仲琏又延儒之罪人』。御史蒋拱宸、何纶交劾之。进修撰魏藻德为礼部右侍郎兼东阁大学士。阅京营刀甲车矛于观德殿，命勋武臣子弟骑射。以内官监太监王之俊提督京城巡捕练兵。上召保定巡抚徐标入对。标曰：『臣自江淮来，数千里见城陷处，固荡然一空；即有完城，仅余四壁。蓬蒿满路，鸡犬无声，曾未遇一耕者。土地人民，如今有几！皇上亦何以致治乎』！上欷歔泣下。标又言屯田及车战诸策，上善之。是月，给事中吴甘来上言：诸抚臣借名「护藩」，实弃城走；乞敕谕各藩并核王永祚等弃城之罪。上不问。

六月，进孙传庭兵部尚书，总制应、凤、江、皖、豫、楚、川、黔剿寇军务，仍总制三边，铸督师七省之印。诏除河南五年被陷地方税粮；其省直残破州县自十六年为始，一切三饷杂赋俱蠲免。召山东武德道兵备佥事雷演祚入朝。先是，总督范志完在山东纵兵淫掠，演祚面奏之；上命逮讯。

七月，召演祚及志完，面质于中左门。问志完兵淫掠，又金银数千两、鞍马百匹行贿京师状，演祚历历有指。因召问演祚云：『尔所言称功诵德、遍于班联者，谁也』？曰：『周延儒招权纳贿，如起废、清狱、蠲租，自以为功。考选科道，尽收门下。凡求总兵、巡抚，必先通贿幕客董廷献，然后得之』。上怒，即命逮廷献。又问志完：『鞍马何所馈』？志完谢无有；且曰：『是日臣在大王庄，副总兵贾芳名等御敌，乘大风却之』。上斥其妄。问御史吴履中：『尔在天津，察志完云何』？履中对如演祚言。寻诛志完。以史可法为南京兵部尚书。出千金资太医院疗疫。时京师自春徂秋，大疫，死亡略尽；又出金二万，下巡城御史收殡。上自讯吴昌时于中左门，极刑梭夹，至折胫乃止；遣缇骑，征周延儒至京听勘。

八月，以司礼太监王承恩督察京营戎政、韩赞周守备南京。

九月，擢山东漕储副使方岳贡为左副都御史，寻进东阁大学士。督师孙传庭军乏饷，兵噪于汝州。贼率精骑大至，传庭问计于诸将。高杰请战；白广恩曰：『我师困，宜驻师分据要害，步步为营以薄贼易耳』。传庭恐贼遁，曰：『将军何怯，独不如高将军邪』？广恩不怿，引所部八千人去。贼前锋名三堵墙——一红、一白、一黑，各七千二百人来薄；官军接战，陷贼伏中。贼乘之，官军大败，陷泥淖，死者数千人。高杰立岭上望曰：『不可支矣』！麾众退，诸军尽西走。贼驱大队疾追，一日驰四百里至孟津；官军死亡四万余人，尽丧其军资数万。传庭与杰收散亡数千骑，走河北。初，贼驱难民诱官兵，斩获皆良民也；传庭不知其诈，奏『贼闻臣名，皆惊溃。臣誓肃清楚、豫，不以一贼遗君父』。识者忧之。至是，果败。传庭回军潼关，众尚四万；自成袭之，传庭没于阵中。渭南知县杨暄被执，不屈死。陷商州，商雒道黄世清不屈死。陷临潼，陕西巡抚冯师孔陷阵死。陷西安，察使黄絅自尽死，长安知县吴崇义、指挥崔尔达俱投井死，秦府长史章世炯自经死，乡绅右都御史三原焦源溥骂贼磔死，副使祝万龄自经死，礼部主事南居业骂贼死，宣抚焦源清、参政田时震俱不受伪职死，御史王道纯大骂贼、不屈死，解元席增光、举人朱谊泉俱投井死，山东佥事王征七日不食死，都司吏丘从周骂贼死。

十月，上自用铜锡木器，屏金银；命文武诸臣各崇省约，士庶不得衣锦绣珠玉。会试天下学子，以陈名夏为会试第一人。

十一月，殿试，赐杨廷鉴状元及第。以罗山事，逮兵部尚书张国维至京，下狱论死。李自成发金数万招榆林诸将，以大队继之。兵备副使都任及故总兵王世显、侯世禄、侯拱极、尤世威、惠显等，敛各堡精锐入镇城，大集将士问之曰：『若等守乎、降乎』？各言：『效死无二』！遂推世威为长，婴城死守。贼围数重，逾旬不克。贼以冲车穴之，城崩数十丈，贼拥入；副使都任阖室自经死。总兵尤世威纵火焚其家百口，挥刀突战死。诸将各率所部巷战，杀贼千计。贼大至，杀伤殆尽，无一降者；阖城妇女俱自尽，诸将死事者数百人。贼屠榆林，遂捣宁夏；宁夏总兵官抚民迎降。三边俱没，贼无后顾，长驱而东矣。凤阳陵有声如雷者数月；又陵上松柏生虫大二寸许，食其叶立尽，远望一片枯黄之色。

十二月，前大学士周延儒赐死，吏郡文选司郎中吴昌时伏诛。延儒当中外交讧，竟无能为上画一策。其罢内监、撤厂卫，内臣恨之，乘间媒&8E91&；上俱不信。迨延儒视师，诸珰尽发其蒙蔽状，上始信之。吴昌时事发，圣怒益不可回。逮至，羁郊外僧寺，赐绳，勒令自尽；三日后，始许收殓。李自成陷甘州。先是，凤翔、兰州开门迎贼；贼渡河，庄浪、凉州二卫俱降，遂围甘州。乘夜雪登城，巡抚甘肃都御史林日瑞、总兵郭天吉、同知蓝台等并死之，杀居民四万七千余人。大内有密室，刘诚意留秘记，鐍键甚固，诫非大变不启。是年秋，女直兵围城；上启视，室中惟一匮。发之，得画三迭：一画文武百官数百，手执朝服，披发乱走。上问内臣，答曰：『或恐官多法乱』。一画兵将倒戈弃甲，穷民襁负子女逃窜状。上又问内官，答曰：『想是军民背叛』。上色变。展第三图，一帝者像，酷肖圣容，跣足被发，悬梁作自经状。上不怿，亟命毁之。

