<!-- { "loadSidebar": true } -->
二月，张献忠、罗汝才走宣城，侦襄阳无备，简二十骑持符伪为官兵，夜至城下。守者验符信，启关。贼既入，挥刀大呼，杀门者。城中先伏贼百余，俱起应之；城中大乱，门洞开，贼大队驰至。知府王承曾突围走，兵备副使张克俭、推官郦曰广死之。贼焚襄王府，执襄王；献忠据坐王宫，坐王堂下，劝之以卮酒曰：『吾欲断杨嗣昌头，而嗣昌远在蜀；今当借王头，使嗣昌以陷藩伏法。王其努力，尽此一杯酒』！因缚王杀之，投尸火中。福清王常澄逃免；潜遣人索王尸，已烬，仅拾颅骨数寸以归。贼杀宫眷并贵阳王常法，尽掠宫女，发银十五万以赈饥民。襄阳守兵数千、军资器械山积，尽为贼有。平贼将军左良玉、郧抚袁继咸发兵驰援，贼渡江而走。

三月，督师大学士杨嗣昌自缢于军。嗣昌以连失二郡、丧两亲藩，度不免，遂自尽。监军万元吉自署行营，命猛如虎驻蕲、黄，防献忠东逞。上以襄阳失陷，左良玉违制避贼，削职、戴罪剿寇；逮郧抚袁继咸入京。进陕西总督丁启睿兵部尚书，代杨嗣昌督师讨贼；启睿督秦师至潼关。

四月，召前大学士周延儒、张至发、贺逢圣入朝。至发辞不出，逢圣不久以病归。初，延儒既罢，丹阳监生贺顺、虞城侯氏共敛金属太监曹化淳等营复相。至是，得召用；主事吴昌时之力居多，延儒德之。左良玉自襄阳进击李自成至南阳，自成北出，屯于卢氏。贡士牛金星向有罪，当戍边，降于贼，自成以其女为妻；金星荐卜者宋献策善河洛数。献策长不满三尺，见自成，献图谶云：「十八孩儿，当主神器」。自成大喜，拜军师。

五月，赦兵部尚书傅宗龙出之狱，以右侍郎都御史督陕西兵讨贼。

六月，故刑部右侍郎蔡奕琛狱中上言：『去夏六月，同邑诸生倪襄——为庶吉士张溥门人，归语知县丁煌，夸溥大力，可立致人祸福，因言及臣旦夕必逮；未几而王升彦果劾臣矣。一里居庶常，结党招权，阴握黜陟之柄，从所未闻』。上令丁煌指证，下倪襄于狱。
八月，左良玉大破张献忠于信阳，斩其首将沙贼，夺其马万余，降众数万；献忠负重创，易服夜遁：良玉军声大振。故大学士薛国观有罪，赐死。国观性褊刻，自佥宪骤登政府，温体仁实荐之。上常忧用匮，国观对以「外则乡绅，臣等任之；内则戚畹，非出自独断不可」。因以李武清为言；遂密旨借四十万金。李氏尽鬻其所有，追比未已。戚畹人人自危，因皇子病，倡为九连菩萨之言云：『上薄待外戚，行夭折且尽』！上大惧。国观又忤太监王化民，遂败。辛酉，上幸太学——以重修告成也，正一真人张应京请扈从临雍；先期，司礼监太监王德化奉命率群臣习仪于太学：时比之唐鱼朝恩讲经、元李邦宁释奠事。

九月，陕督傅宗龙率兵四万次新蔡，与闯贼遇；裨将贺人龙、虎大威皆战败，走陈州。宗龙穿堑筑壕以拒，贼亦穿壕二重以困之。宗龙兵食尽，徒步率散卒走；至项城，贼追之，被执。至城下，勒宗龙呼门。宗龙骂曰：『我大臣也，杀则杀耳，岂能为贼诈城以缓死』！贼劈其脑，死城下。事闻，诏复兵部尚书、太子太保。

十月，特设裕国足民奇谋异勇科，「咨访征辟，称朕破格旁求之意」。太监刘元斌、卢九德率京营兵与总兵周遇吉、黄得功合追贼于凤阳，及之。元斌留四十日不进，城门昼闭，纵诸军大掠，杀樵汲者以冒功；已而欲攻城，索赂乃免。

十一月，禁朝臣私探内阁、通内侍；于是待漏俱露立，毋敢入直舍。陕西巡抚都御史汪乔年率马步三万，总兵郑家栋、牛成虎、贺人龙将之，趋河南。先是，乔年于陕西发李自成祖冢，得小蛇，即斩蛇以徇；誓师，兼程进兵，以轻骑万余抵郏县。时襄城新破，乔年迟疑不敢进；襄城贡士张永祺率邑人出迎，官军屯于城下。自成闻之，解郾城之围，来迎战。乔年安营未定，有二将先逃，官军大溃；贼乘之，一军尽覆，乔年以百人入城居守。五日，襄城复陷，乔年自刎未殊，被执见杀。自成深恨诸生，遂劓刖百九十人；又购永祺，匿免，屠其族人九家。自成乘胜破南阳，总兵猛如虎死之，唐王遇害；杨文岳屯杞县，丁启睿屯汝宁。太监刘元斌率京军救河南，闻南阳陷，乃拥妇女北去；俄上命御史清军，元斌仓皇悉沈之于河。

十二月，戍黄道周、解学龙。谕停内操，随罢提督京营内臣。李自成连陷淆州、许州、长葛、鄢陵；鄢陵知县刘振之自刭死之。自成、汝才合兵陷禹州，徽王遇害。复图开封，巡抚高名衡、总兵陈永福等竭力守御。周王贮库金于城头，禽一贼者予百金、斩一首者五十金、战殁者恤其家五十金、伤者以轻重为差，杀贼甚众；永福射中自成左目。自成屯朱仙镇，邓州知州刘世振死之。

十五年（壬午）正月朔，上朝毕，召大学士周延儒、贺逢圣、谢升入殿；曰：『古圣帝明王，皆崇师道。卿等，朕之师也；宗社奠安，惟诸先生是赖』！命东向立，上降座西向揖之；各媿谢。上从御史杨仁愿言，谕东厂所缉止谋逆、乱伦，其作奸犯科，自有司存；并戒锦衣校尉奉使需扰。李自成攻开封益急，起孙传庭兵部侍郎，总督陕西兵剿寇。

二月，发帑金二万赈山东，免直省十二年以前税粮，有司混征者罪；百姓欢呼称庆。

三月，李自成合群盗八十万围陈州，兵备副使关永杰率士民死守。贼周围四十里，更番进攻；永杰力竭城陷，战死城上。乡绅崔泌之、举人王受爵等咸手刃数贼，被执，骂贼死。贼怒，屠陈州。上命成国公朱纯臣同浙江提学副使王应华修孝陵及泗州、凤阳祖陵；三百年枯木大至数十围者，发掘殆尽。

四月，礼科给事中倪仁祯上言：『臣等初拜官，例候阁臣谢升；言及兵饷事，忽曰：「皇上自用聪明，察察为务，天下俱坏」。升位极人臣，敢归罪天子如此』！上怒，命削升籍。周延儒奏词臣一员佐兵部；从之，着为令。免四川贡扇三年。宥马士英，起兵部左侍郎兼右佥都御史，提督凤阳。士英初抚宣、大，以总监王坤论罪；故太常少卿阮大铖为营救，得起用。陕督孙传庭檄召诸将于西安，固原总兵郑家栋、临洮总兵牛成虎、援剿总兵贺人龙各以兵来会。传庭大集诸将，缚人龙坐之旗下而数之曰：『尔奉命入川讨寇开县，噪归。猛帅以孤军失利，献贼出柙，职尔之由。尔为大帅，遇寇先溃，致秦督、秦抚委命贼手，一死不足塞责也』！遂命斩之，诸将莫不动色。因以人龙兵分隶诸将，刻期进讨。人龙，米脂人，初以诸生效用，佐督、抚讨贼，屡杀贼有功；总全陕兵；叛将剧贼多归之，人龙推诚以待，往往得其死力。襄城之役，朝廷疑人龙与贼通，密敕传庭杀之。贼闻人龙死，酌酒相庆曰：『贺风子死，关中落吾手矣』！张献忠陷舒城，时舒城无令，参将孔庭训以兵千人同编修胡守恒率民共守；七阅月，廷训降于贼，勾贼攻城。守恒倡舒人死守，贼以洞车穴城，穿者数处，守恒督军民补塞之。贼射书胁降，守恒燔其书于城上。越三日，城陷；贼执守恒，刃其腹，被数十创以死。献忠屯舒城，改曰「得胜州」。

六月，免开封、河南、归德、汝州去年田租。谕各省直停刑三年。进蒋德璟、黄景昉、吴甡东阁大学士，且责吏部：『会推大典，自当矢公矢慎！今称诩徇情，如房可壮、张三谟、宋玫并与推举，此岂大臣之道』！次日，召廷臣于中左门赐馔，上青袍，皇太子、定王、永王绯衣侍。上诘吏部尚书李日宣曰：『朕屡谕「诸臣有宁背君父，不背私交；宁隳职业，不破情面」两语。昨枚卜犹滥举如此，况其他乎』！日宣奏辩。上又责吏科都给事中章正宸、河南道御史张&9195&。阁臣力为救解，不听。明日，下日宣等六人于理；日宣等戍边，可壮等削籍。命侯恂以兵部侍郎总督援剿官兵讨贼，与孙传庭协力援开封。

七月，以司礼太监齐本正提督东厂、王承恩提督勇卫营。贼围开封，守臣告急；诏援剿总兵许定国以山西兵渡河援之，定国兵溃于覃怀。时督师丁启睿、保督杨文岳合左良玉、虎大威、杨德政、方国安诸军次于开封朱仙镇，启睿督诸军进战。良玉曰：『贼锋方锐，未可击也』！启睿曰：『汴围甚急，岂能持久；必击之』。诸军不听。左良玉以其兵南走襄阳，诸军相次而走。督师营乱，启睿、文岳俱奔汝宁。贼渡河逐之，追奔四百里，丧马骡七千；兵数万俱降贼，启睿敕书、印剑俱失。事闻，诏逮启睿下狱、文岳革职听勘。

八月，刑部尚书郑三俊改吏部尚书、范景文改刑部尚书，进刘宗周左都御史。刑科右给事中陈启新匿丧被劾，下抚按讯之；寻遁。召还黄道周，仍任少詹事。时周延儒承上眷最深，凡上怒莫能回，延儒能片言解纷。先是，道周在狱，人谓必不可救；延儒以微词解之，得减放。至是，见上，偶言及『岳飞自是名将；然其破金人事，史或多溢辞。即如黄道周之为人，传之史册，不免曰：「其不用也，天下惜之」』！上默然。甫还宫，即传旨复官。

九月，开封困久，城守不支。巡抚高名衡、推官黄澍以开封北枕黄河，恃引河水环濠，用以自固。更见贼垒卑下，思决堤；势如山岳，自北门入，穿东南门出，水骤高三丈，士民溺死数十万。巡抚高名衡、陈永福咸乘小舟至城头，周王府第已没，从后山逸出西城楼，率宫眷及诸王露栖城上，雨中七日。督师侯恂以舟迎王，总兵卜从善以舟师至城上；推官黄澍从王乘城，夜渡达达堤口，诸军列营朱家寨。贼乘高据筏，以矢石击汴人之北渡者。城中遗民尚余数万，贼浮舟入城，尽虏以去；河北诸军，以大炮击沈其前锋，夺回子女五千人。旧河故道，清浅不盈尺，归德隔断在河北，邳、亳以下皆被其灾。开封一城屋庐宫殿，尽属波臣；断垣矗水上，数堞隐见而已。黄澍以守御功，诏授御史。孙传庭率兵至南阳，李自成逆之，传庭设三伏以待。贼溃东走，诸将追之，斩首千余级；贼尽弃甲仗军资于地，官军争取之，无复步伍；贼反兵乘之，官军大败，丧材官将校七十有八人，贼倍获其所弃辎乘。传庭以兵败，上书自劾；诏传庭图功自赎。是月，诛兵部尚书陈新甲。初，周延儒为营解甚力，因奏国法「大司马，兵不临城不斩」。上曰：『僇辱亲藩七，不甚于薄城乎』？不听。

十月，诛司礼太监刘元斌。赐京师贫民米布。

十一月，周延儒荐大学士王应熊自代。已而延儒败，上知其非，入朝陛见请老，许之。发帑金十万资饷。

