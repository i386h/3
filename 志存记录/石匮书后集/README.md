<!-- { "loadSidebar": true } -->
石匮书后集 张岱

石匮书后集卷第一

烈皇帝本纪

烈皇帝，光宗第五子也。母曰刘才人。天启二年，封信王。四年，册立嘉定周奎女为信王妃，出居王府邸。

七年八月二十二日，熹宗大渐，召信王入见，谕以『吾弟当为尧、舜之君』。信王惶恐不敢当，但云『陛下为此言，臣应万死』！再嘱以善事中宫及委用魏忠贤等语。王出，上崩。魏忠贤自出迎王入，遍召百官；中外岌岌，恐有他变。百官迟疑，厥明始至殿门；宦者持门，不得入，告以宜服缟。既服缟，又言未成服，宜如常。群臣奔走出入者三，气喘且不续，哀诉宦者，乃得入。既哭临，司礼监太监王体干及忠贤在丧次，独体干语礼部，备丧礼。忠贤独呼兵部尚书崔呈秀入，屏人语移时，面奏信王曰：『大行皇帝某贵妃有遗腹，未诞；请宽登极之期』。信王霁颜许之，暂受监国，以俟圣嗣诞生。诸大臣争之力，乃即以二十四日践天子位；受百官朝，毋贺。朝时，忽天鸣。诏以明年为崇祯元年，大赦天下。加光庙、熹庙徽号，命礼部议生母贞靖贤妃刘氏尊谥及迁祔陵庙重典。以圣母弟和阳卫正千户刘效祖封新乐伯。

九月二十七日，立信王妃周氏为皇后，谕停刑。东厂大监魏忠贤乞辞位，不许。奉圣夫人客氏出外宅。国子司业朱之俊劾监生陆万龄、曹代请祠魏忠贤国学，宜罪；命下狱。忠贤乞止建祠，上优答之。给太师宁国公魏良卿、少师安平伯魏鹏翼铁券。

十月，上以吏科都给事中陈尔翼欲严缉东林余孽，谕曰：『群臣流品，先帝澄汰已久。朕初御极，嘉与士大夫臻平康之理；毋事揣摩形影，以滋争竞』。御史杨维垣劾兵部尚书崔呈秀，呈秀奏辩，求守制；不允。冬至郊天，仍着魏良卿行礼。工部主事陆澄源、兵部主事钱元悫疏劾魏忠贤，贡生钱嘉祯劾忠贤十大罪。疏上，忠贤哭诉于上。上命内侍读嘉祯疏，使听之，忠贤震恐丧魄；遂谪忠贤凤阳司香祖陵，籍客、魏二氏家。忠贤出京，上谕兵部曰：『逆恶魏忠贤，擅窃国柄，诬陷忠艮，罪当死。姑从轻，降发凤阳。不思自惩，素蓄亡命之徒环拥随护，势若叛然；令锦衣卫擒赴，治其罪』。时魏忠贤方宿阜城邸舍，其党密报上旨；知不免，夜同李朝钦自经，崔呈秀亦自经蓟州。所司以闻，上命九卿科道会议。议上，有旨：『逆恶魏忠贤扫除厮役，凭借宠灵，睥睨宫闱，荼毒良善。非开国而妄分茅土，逼至尊而自命尚公。盗帑弄兵，阴谋不轨。逆妇客氏传递声息，把持内外。崔呈秀委身奸阉，无君无亲，朋攘威福之权，大开缙绅之祸。无将之诛，自有常刑。即会议明确，着行原抚按，魏忠贤于河间府戮尸凌迟、崔呈秀于蓟州枭示，仍将爰书刊布中外，以为奸恶乱政之戒。逆孽魏良卿、侯国兴，着会官处决。五虎自呈秀外，李夔龙、吴淳夫、倪文焕、田吉，发附近卫所充军。五彪田尔耕、许显纯，着监候处决；崔应元、杨寰、孙云鹤，发边卫充军：以为附权蠹正之戒。逆妇客氏，送中宫张皇后勘问，以极刑处死』。命逮死各臣赃银尽免之，释其家属。后，魏、崔党次第伏诛戍遣。时魏珰甚炽，上不动声色，剪灭元凶，旁无一人之助；神明独断，宗社再安，天下翕然称之。

十一月，南京守备太监杨朝、浙直织造太监李实、承天太监李希哲、提督太和山太监冯玉、天寿山孟进、漕运太监李明道、崔文升并免。上御日讲毕，召阁臣入便殿，出蓟辽督师王之臣疏，示之曰：『王之臣自云赘员、又云虚拘，非内臣牵制之乎？其尽彻各边内臣』。乃颁谕曰：『先朝于宣、大、蓟、辽、东江诸地，分遣内臣协镇，一柄两操，甚无谓。矧宦官观兵，古来有戒，其概罢之！一切相度机宜，俱听经督节制，无复委任不专以藉其口』。枚卜辅臣，以钱龙锡、杨景辰、来宗道、李标、周道登、刘鸿训入阁办事。罢苏杭织造，谕曰：『封疆多事，征输重繁；朕不忍以衣被组绣之工，重困此一方民。其俟东西底定之日，方行织造』。

十二月，复故建文臣练子宁官。上御便殿，阅章奏，闻香烟心动，疑之；出步阶间，乃定。询内官：『此何自至』？曰：『宫中旧方』。上亟令毁之，勿复进。太息曰：『皇考、皇兄，皆为此误也』！御史杨维垣参太监李永贞、刘若愚佐逆；御史卓迈参李永贞舞文造孽，恶过忠贤。遂下永贞狱，戍显陵。监生王之鼎劾大理寺副许志吉借黄山一案毒害民命，下志吉于理。监生胡焕猷论大学士黄立极、施凤来、张瑞图、李国榗当魏忠贤专权，揣摩意旨专事逢迎，浙直建祠各撰碑颂；宜亟罢，并纠督、抚、按之请祠者。法司引卧碑生员禁言事律，论杖，除名。立极等各疏辩，上慰答之。

崇祯元年（戊辰）正月，命司礼监斥卖魏忠贤田宅，因以赐第请。上曰：『俟东西底定，留赐第以待功臣，榜曰「策勋府」。命内臣俱入直，非受命不许出禁门。翰林院编修倪元璐上「辩东林疏」，御史杨维垣疏驳之；元璐复反复辩论，上是之。时元璐屡言事，大学士来宗道尝曰：『渠何事多言？吾词林故事，惟烧香吃茶耳』。时谓宗道清客宰相。

二月，礼部请试天下举子，命辅臣施凤来、张瑞图为总裁。事竣，赐宴殿前，以二辅臣所馈魏忠贤金爵饮之；二臣归寓，即以病请，许之。谕戒廷臣，不得结交近侍。

三月，以侍读学士温体仁直经筵，以周延儒为礼部侍郎。

夏四月，御史袁弘勋劾大学士刘鸿训，御史高捷、史继之；鸿训罢归。

五月，上召廷臣于平台，谕辅臣曰：『票拟之事，宜悉心商榷』。谕吏部曰：『起废太多，会推宜慎』！责户部措办边饷无术，侍郎王家祯引罪。论边事，兵部尚书王在晋语未详，命中官给笔札录进。谕刑部曰：『天时亢旱，用法宜平允』！

六月，上召廷臣于平台，以插汉故，发帑十万给边吏。刑科给事中薜国观疏营伍之弊，令自宣读；至「关门虚冒」，上善之，复示诸臣。召提督京营保定侯梁世勋，戒以训练士卒。命翰林官：凡值召对，入侍记注。次日，复召廷臣于平台，以御史吴玉「钱粮积弊疏」宣示阁臣。问何不指名？玉对曰：『此夙弊，非一人事，无可指名』。出黄承昊「清饷足饷疏」，问户部侍郎王家祯，何滥增至此？曰：『皇祖入数多、出数少，故太仓粟红朽，内帑又无算。后边臣随请随给，出入不相准』。又读至盐法，阁臣请复祖制「开屯种引」；上然之。出宣府巡抚李养冲疏云：『旗尉往来如织，不赂之，恐毁言之日至；赂之，愁物力之难胜』。上不怿。兵部尚书王在晋曰：『大同焚掠，宜以按臣勘，不烦旗尉』。上曰：『疆场事，仗一喇嘛僧讲款，诸文武何为？卤不轻中国耶』！诸臣退。是大同以插汉讲款，不设备；故上责之。户科给事中韩一良上言：『皇上召对平台，有「文臣不爱钱」之语；然今之世，何处非用钱之地？何官非爱钱之人？向以钱进，安得不以钱偿？臣由县官居言路，以官言之，则县官行贿之首，而给事为纳贿之魁。今言蠹民者，俱咎守令之不廉。然守令亦安得廉？薪俸几何，上司督取，不日无碍官银、则曰未完抵赎；冲途过客，动有书仪；考满朝觐，不下三、四千金。夫此金非从天降、非从地出，而欲守令之廉得乎！科道号为「开市」，臣两月来辞金五百；臣寡交犹然，余可推矣！乞大为惩创，逮其已甚者。使诸臣视钱为污、惧钱为祸，庶几不爱钱之风可睹也』。上召廷臣于平台，命一良诵前奏。上嘉之，超擢右佥都御史。上谕阁臣：『内操军士俱魏忠贤招来，留居禁中，不测可虞；一朝解散，又恐激变。不如善遣之』。因传旨：『内操军士，劳苦特甚，着给假一月，归乡省亲；仍给月粮，从优犒赏』。众军欢悦。

秋七月，起在籍兵部右侍郎袁崇焕到京，晋尚书，为蓟辽总督。召对平台，上曰：『辽左跳梁十载，封疆沦陷，辽民涂炭。卿万里赴召，有何方略』？崇焕对曰：『臣受皇上特达之知，起臣于万里之外。倘皇上假臣便宜，五年而东事可平、全辽可复，以报皇上』。上曰：『五年灭卤，便是方略。朕不吝封侯之赏，卿其努力』！崇焕又奏：『以主持责阁臣，以用人责吏、兵二部，以钱粮责户部，以器械责工部』。上俱严谕，阁部诸臣皆凛凛应命。

八月，蓟辽总督袁崇焕至镇。上谕廷臣曰：『朕欲与大小臣工日筹庶务，而诸司各有职掌，恐不暇给。惟是辅臣左右弼予！自今非盛暑祁寒，朕当时御文华殿阅章奏』。凡御殿，翰林科道各二人备宣读、中书舍人二人侍班。

九月十四日，上召督师王象干至平台槛内，去御案咫尺；曰：『卿三朝元老，忠猷素着！见卿矍铄，知督师袁崇焕荐举不差。有何方略』？象干对曰：『三边之患，近因顺义王与卜、哈二酋不和，兵连祸结，两岁于兹。今日耍着，在连络哈慎及朵颜裔三十六家，安插蓟镇沿边住牧，为我藩篱，东拥关门，以断右臂。二酋既抚，则永无边患』。上曰：『观二酋意，似不肯受抚者』！象干对曰：『从容笼络，抚亦可成』。上曰：『御卤当恩威并济，不可专恃羁縻』！象干又奏曰：『臣统御插酋，二十一年矣。万历三十六年，虎酋聚兵十万欲犯蓟州，皇祖起臣总督蓟辽；臣至密云，遣官往谕，十万之师还解。天启元年，女直攻陷辽阳，熹宗召臣还部；后出镇山海者三年，略无风草之惊：皆调和之力也』。上喜，倾听久之；乃谕象干曰：『卿年虽逾八十，精力尚强，朕心喜悦！卿抚插酋于西、袁崇焕御敌于东，恢复功成，皆赖卿等之力也』！

十月，召廷臣于平台，以「锦州军哗，袁崇焕请饷疏」示阁臣，阁臣求允发。上责户部尚书毕自严。礼部侍郎周延儒曰：『关门昔防寇，今且防兵。前宁远哗，锦州尤而效之，未知其极』！上问延儒若何？对曰：『臣非阻发帑；虽予之，当益求经久之策』。上称善。又责科道官言事失实，即召对商榷，徒具文耳。诸臣俱媿谢。

