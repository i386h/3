<!-- { "loadSidebar": true } -->
十七年（甲申）正月朔，大风霾；占曰：「风从干起，主暴兵城破」。凤阳地震。李自成称王于西安，僭国号曰「顺」，改元「永昌」。贼掠河东、河津、稷山、荣河、绛州，一路俱陷。自成伪牒兵部约战，言三月十日至。兵部执牒者，则京师人，自涿州还，值逆旅客，予十金代投；以为诈，斩之。上忧寇，临朝而叹曰：『卿等能无分忧哉』！大学士李建泰进曰：『主忧如此，臣敢不竭力！臣晋人，颇知寇中事；臣愿以家财佐军，可资数月粮，愿提兵西行』。又曰：『进士石愿单骑走陕北，连甘肃、宁夏之兵，外连羌部，召募忠勇，劝输义饷，剿寇立功。否，亦内守西河、扼吭延安，使贼不得东渡』。上悦，曰：『卿若行，朕当仿古推毂』。上欲用石，建泰曰：『候臣西行，酌而用之』。癸丑夜，星入月中，占为「国破君亡」。大学士李建泰出师，上临轩授建泰节敕；上亲赐卮酒曰：『先生之去，如朕亲行』！建泰顿首起行，上目送之，良久返驾。是日大风扬沙，建泰御肩舆，不数武，杆折；识者忧之。授进士凌駉职方司主事，随辅臣监军；赦李政修罪，亦军前效用。进士程源私谓监军凌駉曰：『此行兼程抵太原，收拾三晋，犹可济也。若三晋失守，无能为矣』！建泰道闻山西烽火急，因迟行。行至广宗，绅衿城守不纳；攻三日破之，杀乡绅王佐、笞知县张弘基。

