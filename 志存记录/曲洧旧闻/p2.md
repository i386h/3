<!-- { "loadSidebar": true } -->
    昭陵谨惜名器，而于改官之法尤轸圣虑。胡宗炎以应格引见，上惊其年少举官逾三倍，最后阅其家状云：父宿见任翰林学士，乃叹曰：“寒安得不沈滞。”遂降指挥，令更候一任，与改合入官。
    李肃之公明，文定公子也。在三司论事切直，仁宗嘉纳，欧公以简贺之，甚有称赏之语。公明喜曰：“欧公平日书疏往来，未尝呼我字也。此简遂以字呼我，人之作好事，可不勉哉。”
    盛文肃在翰苑日，昭陵尝召入，面谕：“近日亢旱，祷雨不应，朕当痛自咎责，诏求民间疾苦。卿只就此草诏，庶几可以商量，不欲进本往复也。”文肃奏曰：“臣体肥，不能伏地作字，乞赐一平面子。”上从之，逮传旨下有司，而平面子至则诏已成矣。上览之，嘉其如所欲而敏速，更不易一字。或曰：文肃作文思迟，乞平面子，盖亦善用其短也。
    盛文肃镇广陵，苏参政某客游过之，尝献书。文肃一览，大喜曰：“观君之才，宜应制科。”对曰：“下走窃亦有此志，顾朝夕之养是急，不得三年读书工夫耳。”文肃曰：“吾有圭田租八百斛，可以成君此志也。”苏亦不辞，文肃乃荐之，归朝又于公卿间为之延誉。后三年，遂中制科。前辈成就人有如此者。
    昭陵时，言利者请税天下桥渡以佐军。张锡字贶之建言，津梁利人而反税之，以为害，卒罢之。
    蔡君谟得字法于宋宣献，宣献为西京留守时，君谟其幕官也。嵩山会善寺有君谟从宣献留题尚存。东坡评本朝书以君谟为第一，仁宗尤爱之，御制元舅陇西王碑文，诏君谟书之。其后，命学士撰温成皇后碑文，又欲诏君谟书。君谟曰：“此待诏之所职也，吾其可为哉？”遂力辞之。
    晁以道尝为余言，本朝文物之盛，自国初至昭陵时并从江南来。二徐兄弟以儒学显，二杨叔侄以词章进，刁衍、杜镐以明习典故用，而晏丞相、欧阳少师巍乎为一世龙门，纪纲法度、号令文章灿然具备，有三代风度。庆历间人材彬彬，号称众多，不减武、宣者，盖诸公实有力焉。然皆出于大江之南，信知山川之气，蜿蜒磅礴，真能为国产英俊也。余尝因赋《澄心堂纸诗》，记其事以告后来之俊秀，其诗见余文集中。
    祖宗平僭乱，凡诸国瑰宝、珍奇之物，皆藏于奉宸库。自建隆以来，有司岁时检点之而已，未尝敢用也。章献明肃皇后垂帘日，仁宗入近习之言，欲一往观，后以帝春秋鼎盛，非所以示之也。乃诏择日开库，设香案而拜，具言祖宗混一四海，创业艰难，此皆诸国失德，不能有，故归我帑藏。今日观之，正可为鉴戒。若取以为玩好，或以供服用，则是蹈覆车之故辙，非祖宗垂训之意也。词色严厉，中官皆恐惧流汗，后之用心，岂不深且远哉。
    ●卷二
    张康节守泰州，召兼侍读，以老不能进读固辞。仁宗曰：“不必读书，但留备顾问。”遂免进读，未几擢任风宪。
    厚陵初，张康节预政，屡请老，不许。诏三日一至枢密院。进见毋舞蹈。康节曰：“本兵之地，岂容尸禄养疾。”遂力求去。
    熙宁、元丰间，神宗奉事两宫太后，尽心色养，有臣庶之所难能者。庆寿、宝慈宫在福庆之东西，天子朝夕亲视服膳，至通夕不下关键。母弟荆、扬二王已冠，犹不许就第，往还如家人礼。皇太后于二王亦未尝假以言色。言事官上章，讽请使出阁如故事，帝以为间亲亏孝，黜之于外。
    裕陵务尊崇濮安庙，且欲改卜寝园，大臣心知其非而不能谏。一日，潞公同对，见众人纷然而莫得其说，公徐曰：“陛下必欲迁之，有何所求。若求福耶，则已出二天子矣，更求何事？”自此改卜之议遂罢，不复言。
    岐王始封昌王，时飞语云：昌字，两日并出也。裕陵惑之，以问大臣，大臣无能对者。吕申公知开封府，因上殿奏事罢，上从容曰：“卿闻昌王之说乎？”申公曰：“不知陛下有何所疑，若圣意不能释然，以臣所见，改封大国则妄议息矣。”裕陵意遂解。
    朱行中知广州，东坡自海南归，留款甚洽，其唱和诗亦多。行中尝与坡言，裕陵晚年深患经术之弊，其时判国子监，因上殿亲得宣谕，令教学者看史。是月，遂以“张子房之智”为论题，上索第一人程文，览之不乐。坡曰：“予见章子厚，言裕陵元丰末欲复以诗赋取士，及后作相，为蔡卞所持，卒不能明裕陵之志，可恨也。”
    熙宁中，五经义成，介甫拜尚书左仆射，吕吉甫迁给事中，王元泽自天章阁待制进龙图阁直学士，力辞不受，裕陵欲终命之。吉甫言，秀以疾避宠，宜从其志，由是王、吕之怨益深。吉甫未几以邓绾等交攻，出知陈州，而发私书之事作矣。
    元丰初，官制将行，裕陵以图子示宰执，于御史中丞、执政位牌上贴司马温公名，又于中书舍人、翰林学士位牌上贴东坡姓名，其余新政不合，亦各有攸处。仍宣谕曰：“此诸人虽前此立朝议论不同，然各行其所学，皆是忠于朝廷也，安可尽废。”王禹玉曰：“领德音。”蔡持正既下殿，谓同列曰：“此事乌可，须作死马医始得。”其后，上每问及，但云臣等方商量进拟。未几，宫车晏驾，而裕陵之美意卒不能行。新州之贬，无人正名其罪。绍圣间，党论一兴，至崇观而大炽，其贻祸不独缙绅而已。士大夫有知之者，莫不叹恨也。
    裕陵弥留之际，宣仁呼小黄门，出红罗，密谕之曰：“汝见郡王身材长短、大小乎？持以归家，制袍一领，见我亲分付，勿令人知也。”后数日，哲宗于梓宫前即位，左右进袍，皆长大不可御，近侍以不素备，皆仓皇失色，宣仁遣宫嫔取以授之。或曰：小黄门，即邵成章也。岐邸之谤大喧，成章不平之，尝明此事于巨，巨呵之曰：“无妄言，灭尔族也。”
    神宗喜谈经术，臣下进见，或有承圣问者，多皇遽失对。范忠宣谓，立法本人情，怨ゥ可虑，造膝之际，累数百言。且曰：“愿陛下不见是图。”帝曰：“何如是不见是图？”忠宣对曰：“唐杜牧所谓天下不敢言而敢怒者是也。”帝为改容，味其言者久之。
    赵元考彦若，周翰之子也，无书不记，世谓著脚书楼。然性不伐而尤恭谨，馆中诸公方论药方，有一药不知所出，虽掌禹锡大卿曾经修《本草》，亦不能省。或云：“元考安在？但问之，渠必能记也。”时元考在下坐，对曰：“在几卷，附某药下。在第几页，第几行，其说云云。”检之果验，然众怪之曰：“诸公纷纷而子独不言，何也？”元考曰：“诸公不见问，某所以不敢言耳。”
    元丰间，三韩人使在四明唱和诗奏到御前，其诗序有“惭非白雪之词，辄效青唇之唱”之句。神宗问青唇事，近臣皆不知，因荐元考。元考对在某小说中，然君臣间难言也，容臣写本上进。本入，上览之，止是夫妇相酬答言语。因问大臣：“赵彦若何以不肯面对？”或对曰：“彦若素纯谨，僚友不曾见其惰容，在君父前宜其恭谨如此也。”上嘉叹焉。
    郭逵为西帅，王韶初以措置西事至边，逵知其必生边患，用备边财赋连及商贾移牒取问。韶读之，怒形颜色，掷牒于地者久之，乃徐取纳怀中。入而复出，对使者碎之。逵奏其事，上以问韶，韶以元牒缴进，无一字损坏也。上不悟韶计，不直逵言，自后逵论韶，并不报，而韶遂得志矣。予旧见前辈语及此事，无不切齿，而新进小生，往往以此谈韶不容口。近有一士人，自言久游太学，论及韶行事，亦以此为智数过人，而不以罔上陷老成罪韶。往时苟合干进者，持此自售，亦不足怪，不谓经此大变故，犹守旧闻。如此等辈，真是不识浊净，其可责哉。
    宣仁同听政日，以内外臣僚所上章疏，令御药院缮写，各为一大册，用黄绫装背，标题姓名，置在哲宗御座左右，欲其时时省览。或曰：“此事出于帘帏独断，外廷初不知也。”予见故家大族子弟，往往皆能言之。
    哲宗御讲筵，诵读毕赐坐，例赐扇。潞公见帝手中独用纸扇，率群臣降阶称贺。宣仁闻之，喜曰：“老成大臣，用心终是与人不同。”是日晚，问哲宗曰：“官家知大臣称贺之意乎？用纸扇，是人君俭德也。君俭则国丰，国丰则民富而寿，大臣不独贺官家，又为百姓贺也。”
    建中靖国间，虞策经臣除吏部尚书，正谢日犹辞不已。且曰：“臣声华望实不逮王古远甚，而陛下以臣代之，人其谓陛下何？”上曰：“王古虽罢去，朕方欲大用之，卿且勉焉。”
    元奸党置籍，用蔡京之请也。始刻石禁中，而尚书省、国子监亦皆有之。禁中石刻，崇宁四年冬因星变，上命碎之。时国子监无名子，以朱大题其碑上，曰千佛名经。其后岁月滋久，逮宣和中，所籍人往往多在鬼篆，独刘器之、范德孺二公在耳。未几，器之之讣至东里，晁以道对宾客诵“南岳新摧天柱峰”之句，至哽咽不得语，而客皆技睫。以道徐曰：“耆哲凋丧殆尽，缓急将奈何？”客曰：“世未尝乏材，前辈虽有殄瘁之感，安知无后来之秀。”以道曰：“人材之于世，譬如名方灵药之于病也。世之集名方、储灵药者多矣，然不肯先疾而备，至于疾既弥留，乃始阅方书而治药材，不如见成汤剂为应所须，而取效速也。”时坐客无不深味其言，而叹服之。
    张才臣次元言，温成有宠，慈圣光献尝以事忤旨。仁宗一日语宰相梁适曰：“废后之事如何？”适进曰：“闾巷小人，尚不忍为，陛下万乘之主，岂可再乎？”谓前已废郭后也。帝意解，因间语光献曰：“我尝欲废汝，赖梁适谏我，汝乃得免，汝之不废，适之力也。”后适死，光献尝感之。忽一日出五百万作醮，帝适见其事，问之，光献以实告，帝叹息。自后岁率为之，至光献上仙乃止。才臣，文懿公诸孙也。
    国朝以来，凡州县官吏无问大小，其受代也，必展剌交相庆谢。盖在任日，除私过外，皆得以去官原免，其行庆谢之礼，为此故也。自新政初颁，大臣恐人情不附，乃有不以赦降去官原减指挥，自是成例，而命官有过犯，虽经赦宥，及去官，必取旨特断，以此恩霈悉为空文，而公卿士大夫莫有厘正之者。
    祖宗时，执政大臣多选声华望实厌于公论者，间有失于考慎而喧物议，则往往务含容之，听其善去以全国体。如欧公乞保全孙沔，刘原父乞保全狄青是也。近世喜用新进少年，不严堂陛，专视宰相风旨以快私意，至无瑕可求，则以帷箔不根之事眩惑众听，殊非厚风俗之道也。
