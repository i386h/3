<!-- { "loadSidebar": true } -->
    韩持正侍郎字存中，虽为张宾老所知，在从班十八年无所附丽，故蔡京不喜。大观末以后，多偃藩于外，能知本朝典故，谈祖宗时事历历如在目前。宣和间，守郑。京西路旱、蝗，蝗独不入郑境，客或誉之，存中云：“亦偶然耳。”善论时事，后必如何，至今无一言不中。自郑归老于曹，建炎初卒于家。平生好事极多，予愿志其墓，不知其子今在何许也。
    蔡京所建明事，凡心所欲必为而畏人不从者，多托元丰末命，或言裕陵有意而未行，以此胁持上下，人无敢议者。张天觉为相，欲稍蠲罢以便人，乃置政典局，以范镗等为参详官，讨论其事。闻陈莹中著《尊尧集》，专为先政也。天觉奏乞取其书，复召惠卿。惠卿既至而卒，郑居中辈恐天觉得志不为己利，知刘嗣明与辟雍司业魏宪相友善，令嗣明与之俱来相见，许以立螭。宪，镗子婿也。宪归见镗，论天觉孤危，大人盍谋所以自安者。镗入其言，宪草札子，其大略言：成汤得伊尹，桓公得管仲，自古未见有君而无臣独能成一代勋业者。今陈作《尊尧集》，皆力诋王安石，果如所论，岂不上累先朝知人之明乎？镗请对，如宪言。有旨，令催促疾速缮写，赴局投纳。俟其书至，立焚之。天觉由是求去甚力。天觉既去，而蔡京父子皆召矣。
    ●卷七
    张次贤名能臣，官至奉议郎，文懿公诸孙朝奉大夫德邻之子也。好学，喜缀文，有《郧乡》、《涪江》二集，尝记天下酒名。今著于此：后妃家，高太皇香泉，向太后天醇，张温成皇后，朱太妃琼酥，刘明达皇后瑶池，郑皇后坤仪，曹太后瀛玉。宰相，蔡太师庆会，王太傅膏露，何太宰亲贤。亲王家，郓王琼腴，肃王兰芷，五王位椿龄嘉琬醑，濮安懿王重酝，建安郡王玉沥。戚里，李和文驸马献卿金波，王晋卿碧香，张驸马敦礼，曹驸马诗字公雅成春，郭驸马献卿香琼，大王驸马瑶琮，钱驸马清醇。内臣家，童贯宣抚褒功，又光忠梁开府嘉义，杨开府美诚。府寺，开封府瑶泉。市店，丰乐楼眉寿，又和旨（即白矾楼也），忻乐楼仙醪（即任店也），和乐楼琼浆（即庄楼也），遇仙楼玉液，玉楼玉酝，铁薛楼瑶，仁和楼琼浆，高阳店流霞、清风、玉髓，会仙楼玉醑，八仙楼仙醪，时楼碧光，班楼琼波，潘楼琼液，千春楼仙醇（今废为铺），中山园子店千日春（今废为邸），银王店延寿，蛮王园子正店玉浆，朱宅园子正店瑶光，邵宅园子正店法清，大桶张宅园子正店仙，方宅园子正店琼酥，姜宅园子正店羊羔，梁宅园子正店美禄，郭子齐园子正店琼液，杨皇后园子正店法清。三京，北京香桂又法酒，南京桂香又北库，西京玉液又酴香。四辅，澶州中和堂，许州巽泉，郑州金泉，河北真定府银光，河间府金波。又玉酝，保定军知训堂。又杏仁，定州中山堂。又九酝，保州巡边银条。又错著水，德州碧淋，滨州石门，又宜城、博州、宜城。又莲花，卫州柏泉，棣州延相堂，恩州拣米。又细酒，沼州玉瑞堂、夷白堂。又玉友，邢州沙醅、金波，磁州风曲。法酒，深州玉醅，赵州瑶泉，相州银光，怀州宜城。又香桂，又定州瓜曲，又错著水，河东太原府玉液，又静制堂，汾州甘露堂，隰州琼浆，代州金波。又琼酥，陕西凤翔府橐泉，河中府天禄。又舜泉，陕府蒙泉，华州莲花。又冰堂，上尊州静照堂。又玉泉，庆州江汉堂。又瑶泉，同州清洛。又清心堂，淮南扬州百桃，庐州金城。又金斗城，又杏仁，江南东西宣州琳腴。又双溪，江宁府芙蓉。又百桃，又清心堂，处州谷帘，洪州双泉。又金波，杭州竹叶清。又碧香，又白酒，苏州木兰堂。又白雪，泉、明州金波，越州蓬莱，润州蒜山堂，湖州碧澜堂。又溪，秀州月波。三川，成都府忠臣堂。又玉髓，又锦江春，又浣花堂，梓州琼波。又竹叶清，剑州东溪，汉州帘泉，合州金波。又长春，渠州蒲卜，果州香桂。又银液，阆州仙醇，峡州重麋。至喜泉，夔州法。又法酝，荆湖南北荆南金莲堂，鼎州白玉泉，辰州法酒，归州瑶光。又香桂，福建泉州竹叶，广南广州十八仙，韶州换骨。玉泉，京东青州拣米，齐州舜泉、近泉。又清燕堂，又真珠泉（第一也），兖州莲花清，曹州银光。又三殳，又白羊，又荷花，郓州风曲白佛泉。又香桂，潍州重酝，登州朝霞，莱州玉液，徐州寿泉，济州宜城，濮州宜城。又细波，单州宜城。又杏仁，京西汝州拣米，滑州风曲。又冰堂，金州清虚堂，郢州汉泉。又香桂，随州白云楼，唐州淮源。又泌泉，蔡州银光香桂，房州琼酥，襄州金沙。又宜城，又檀溪，又竹叶清，邓州香泉，又寒泉，又香菊，又甘露，颍州银条，又风曲，均州仙醇，河外府州岁寒堂。
    欧公与王禹玉、范忠文同在禁林。故事，进春帖子自皇后、贵妃以下，诸阁皆有。是时，温成薨未久，词臣阙而不进。仁宗语近诗曰：“词臣观望，温成独无有。”色甚不怿。诸公闻之惶骇，禹玉、忠文仓卒作不成。欧公徐云：“某有一首，但写进本时偶忘之耳。”乃取小红笺，自录其诗云：忽闻海上有仙山，烟锁楼台日月闲。花下玉容长不老，只应春色胜人间。既进，上大喜。禹玉抚欧公背曰：“君文章，真是含香丸子也。”
    上元张灯，按唐名儒沿袭汉武帝祠太乙自昏至明故事。梁简文帝有《列灯赋》，陈后主有《光壁殿遥咏灯山诗》。唐明皇元天中，东都设灯。文宗开成中，设灯迎三宫太后。是则唐以前岁不常设，本朝太宗，三元不禁夜，上元御端门，中元、下元御东华门。其后罢中元、下元二节，而上元观游之盛冠于前代矣（文见《春明退朝录》，大同小异）。
    唐成都府有散花楼，河中府有薰风楼、绿莎厅，扬州有赏心亭，郑州有夕阳楼，润州有千岩楼，皆见于传记，今无复存者。盖或易其名，或废而不修也（又见《退朝录》）。
    元丰元年，盗发阳翟墓，元献晏公墓最被其酷。始盗之穴冢也，烟雾不可近，及有黄气氤氲而出，乃下石秉松炬而入。见一冠带者踞坐呵叱，盗以锄锹击之，应手而灭。乃剖棺，其衣片片如蝴蝶飞扬，取金带、携珍玩，焚之而去。盗又云：于张耆侍中家疑冢，得金银珠玉不可胜计。李方叔尝言：阳翟一老媪善联串骸骨，耆子孙使之改葬，而莫有临视者。尝以一骨一须示人，此天子牙、侍郎须也。予尝从晁之道过阳翟，拜于元献墓下。以耆事质于寺僧及其里人，所言皆同也。
    太宗求治甚切，喜臣下言得失。尝谓执政曰：“大禹拜昌言，至今称之。若有臣能如昔贤用心，苟中时病，朕岂惜大禹之拜哉。”
    淳化中，有一县尉上言，乞减宫人。太宗谕宰执曰：“小官敢论宫禁之事，亦可嘉也。但内庭给事二百人，各有执事，而洒扫亦在其中。若行减省，事或不济。”盖疏远之人所未谙耳，宰执欲以妄言置法，太宗曰：“以言事罪人，后世其谓我何？”宰执皆惭服（或言是雍邱尉武隆）。
    田锡以敢言为定陵所知。定陵尝对李沆称赏曰：“朝廷政事少有阙失，方在议论，而锡章疏已至矣。朕每因其造膝，必有以激奖之。锡虑奏疏不得速达，朕令每季具所言事若干及月日以闻。”又言：“如此谏官能不顾身为国家，真难得也。”
    定陵东封回日，献歌颂者不可胜数。而布衣孙籍上书，独言升中告成，帝王盛美，臣愿陛下以持盈守成为念，不可便自骄满。定陵大嘉纳之，召试中书，赐同进士出身。定陵将西祀，孙宣公累上疏切谏，以为必欲西幸，有十不可，至曰：“陛下不过欲慕秦皇、汉武，刻石垂名以夸后代耳。”其言痛切者，则有曰：“秦多徭役，而刘项起于徒中；唐不恤民，而黄巢起于饥岁。陛下好行幸，频赋敛，岂知今无刘项、黄巢乎？”帝览之，亦不怒，乃作《辨疑论》以解谕之，且遣中使慰勉，其纳谏如此。
    昭宣景福殿使，太祖时置也。始中贵王继恩平蜀有功，执政欲以枢密赏之，太祖曰：“此辈岂可令居权要。”因命置为二使，名自此始也。
    五代时，官吏所在贪污不法。王明为郢陵县令，独以廉律身，凡沿故例行赇赂，明皆不受，曰：“但为我置薪刍，积于某处，他不须也。”久之，积如邱山，民间莫晓。明因之筑堤以备水患，太祖闻之，擢知广州。
    太宗知王禹文学正直，自大理评事擢为右正言、直史馆，满岁命为正字。
    寇莱公有将相才，太宗倚任甚重，尝曰：“朕之得准，不减唐文皇之魏征也。”
    真定康敦复尝语予曰：“河东见所在酒垆，皆饰以红墙，询之父老，云：‘相沿袭如此，不知其所始也。’后读《李留台集》，有《怀湘南旧游寄起居刘学士诗》云：“老情诗思关何处，浑是湘南水岸头。残白晚云归岳麓，浓香秋菊满汀洲。静寻绿径煎茶寺，遍上红墙卖酒楼。西洛分台索拘检，绣衣不得等闲游。据此诗，则湖南亦有之，不独河东也。但留台不著所出，为可恨也。”予曰：“典籍自五季以后，经今又不知几厄，秉笔之士所用故实，有淹贯所不究者，有蹈前人旧辙而不讨论所从来者，譬如侏儒观戏，人笑亦笑，谓众人决不误我者，比比皆是也。”敦复抵掌曰：“请为我于《曲洧旧闻》并录之。”敦复字德本，事亲孝，为吏廉，种学绩文，孜孜不辍，见书必传，其家所藏，往往皆是手自抄者。近时服膺儒业，罕有其比焉。
    王安中履道，中山无极人也。元符间，晁以道为无极令，时安中已登进士第。修邑子礼，用长笺见以道，自言平生颇有意学古，以新学窃一第，固为亲荣，而非其志也。愿先生明以教我。以道曰：“子之志美矣，然为学之道，当慎其初，能慎其初，何患不远到。”安中乃筑室，屏居绝人事，榜之曰初寮，又自号“初寮居士”。其议论渊源与所闻见多得于以道，而作诗句法颇似山谷。以道弟之道后在北门与之同官，尤喜称誉之。然负才自标置，为梁才甫所阻，不得志。乃游京师，密结梁师成，遂年余两迁为正字，自是与晁氏兄弟绝矣。既长风宪，位丞辖，讳从晁学。王将明迫于公议，仅能用知成州。安中言出自已始，用简招以道相见，只呼成州使君四丈，无复曩时先生之号矣。平日交游，以此莫有称初寮者，但目为有初居士而已。
