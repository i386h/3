<!-- { "loadSidebar": true } -->
    中大夫直徽猷阁安咏字信可，宣和初守齐。安下车，访东坡雪堂，遗址虽存，堂木瓦已为兵马都监拆而为教场亭子矣。信可即呼都监责之，且命复新之。堂成，多燕饮其上。兹事士大夫喜称道之，信可亦喜作诗，在黄有诗云：万古战争余赤壁，一时形胜属黄冈。时争传诵，惜不见其全篇也。
    咸平二年秋，大阅。其日，殿前、侍卫马步军二十万自夜三鼓初分出诸门，迟明乃绝。诘旦，上按辔出东华门，从行臣寮并赐戎服。既回，御东华门阅诸军还营，奏乐于楼下。
    蔡宽夫侍郎筑室金陵，凿为池沼，既去土寻丈之下，便得一灶甚大，相连如设数釜者，灶间有灰，又得朱漆匕箸数十，其旁皆甓，初不甚损，莫测其故何也。旧闻其子择言亲道之。后见诸郡兵火之后，瓦砾堆积，不能尽去，因葺以为基址者甚多。因悟蔡氏所见，盖金陵故都。自昔兵乱多矣，其瓦砾之积不知几何，则寻丈之下，安知非昔日之平地耶？
    《王建集》有《镜听词》，谓怀镜于通衢间，听往来之言以占休咎，近世人怀杓（怀杓今谓之打瓢）以听，亦犹是也。又有无所怀而直以耳听之者，谓之响卜，盖以有心听无心耳，然往往而验。曾叔夏尚书应举时，方待省榜，元夕与友生偕出听响卜。至御街，有士人徐步大言，诵苏东坡《谢表》曰：弹冠结绶，共欣千载之逢。曾闻之喜，遂疾行，其友生后至，则闻曰：掩面向隅，不忍一夫之泣。是岁，曾登科而友生果被黜。
    旧说欧阳文忠公虽作一二字小简，亦必属稿，其不轻易如此。然今集中所见，乃明白平易，反若未尝经意者而自然尔，雅非常人所及。东坡大抵相类，初不过为文采也，至黄鲁直始专集取古人才语以叙事，虽造次间必期于工，遂以名家。二十年前，士大夫翕然效之，至有不治他事而专为之者，亦各一时所尚而已。方古文未行时，虽小简亦多用四六，而世所传宋景文公《刀笔集》，虽平文而务为奇险，至或作三字韵语，近世盖未之见。予在馆中时，盛暑中传崧卿给事以冰馈同舍，其简云：蓬莱道山，群仙所游。清异人境，不风自凉。火云腾空，莫之能炎。饷以冰雪，是谓附益。读者莫解，或曰：此《灵棋经》耶。一坐大笑，而不知其渊源亦有自也。
    陆宣公《翰苑集》载，建中中宰相拜免，往往数人合为一制，盖唐故事也。国朝建隆初，除相犹循此体，近世虽侍从官亦不然，唯庶官并命，则或数人合为一制。又制词率用字数多寡为轻重，官愈尊则词愈多，且必过为称誉，反类启事。称美宰辅，必曰伊周。儒学议论之臣，必曰董、贾。将帅必曰方吕，牧守必曰龚、黄。至拜宰相麻词，姓名之下率以五字为句，循习如此，竟不知起于何人。程致道为中书舍人，尝论之。
    凡史官记事，所因者有四，一曰：《时政记》，则宰相朝夕议政，君臣之间奏对之语也。二曰：《起居注》，则左右史所纪言动也。三曰：《日历》，则因《时政记》、《起居注》润色而为之者也。旧属史馆，元丰官制属秘书省，《国史》案著作郎佐主之。四曰：臣僚《行状》，则其家之所上也。四者惟《时政记》执政之所自录，于一时政事最为详备。左、右史虽二员，然轮日侍立，榻前之语既远不可闻，所赖者臣僚所申，而又多务省事，凡经上殿，止称别无所得圣语。则可得而记录者，百司关报而已。《日历》非二者所有，不敢有所附益。臣僚《行状》，于士大夫行事为详，而人多以其出于门生、子弟也，类以为虚辞溢美，不足取信。虽然，其所泛称德行、功业，不以为信可也。所载事迹，以同时之人考之，自不可诬，亦何可废。予在馆中时，见重修《哲宗实录》，其旧书于一时名臣行事既多所略，而新书复因之。于时或急欲成书，不复广加搜访，有一传而仅载历官先后者，读之不能使人无恨。《新唐书》载事倍于旧，皆取小说，本朝小说尤少，士大夫纵有私所记，多不肯轻出之。予谓欲广异闻者，当听人聚录所闻见，如《段太尉逸事状》之类，上之史官，则庶几无所遗矣。
    欧阳公《归田录》初成，未出而序先传，神宗见之，遽命中使宣取。时公已致仕在颍川，以其间纪述有未欲广者，因尽删去之。又恶其太少，则杂记戏笑不急之事以充满其卷帙。既缮写进入，而旧本亦不敢存。今世之所有，皆进本，而元书盖未尝出之于世，至今其子孙犹谨守之。
    唐以身言书判设科，故一时之士无不习书，犹有晋宋余风。今间有唐人遗迹，虽非知名之人，亦往往有可观。本朝此科废，书遂无用于世，非性自好之者不习。故工者益少，亦势使之然也。
    《欧阳文忠公外集》载与石公操推官二书，言尝见其二石刻之字险怪，讥其欲为异以自高，公操即守道也。今《徂徕集》中犹见其答书，大略皆谰辞自解，至谓书乃六艺之一，虽善于钟、王、虞、柳，不过一艺而已。吾之所学，乃尧舜、周孔之道，不必善书也。文忠复之曰：“《周礼》六艺有六书之学，其点画曲直，皆有其说。今以其直者为斜，方者为圆，而曰我荑行尧舜周孔之道，此甚不可也。譬如设馔于案，加帽于首，正襟而坐然后食者，此世人常尔。若其纳足于帽，反衣而衣，坐于案上以饭，实酒卮而食，曰：我行尧舜周孔之道，可乎？不可也。”此言诚中其病。守道字画，世不复见，既尝被之金石，必非率尔而为者。即其答书之词而观之，其强项不服，义设为高论以文过拒人之态，犹可想见。称推官者，盖在南京时也。计其齿，方甚少，不知后竟少悛否。然文忠公志其墓与读《徂徕集》二诗，盛道其所长，亦足以见公与人不求备也。近岁有一二少年，虽开言有可喜者，而不肯循蹈规矩，好奇尚怪，遇事辄发，其书字尤任意，本欲以为高而不知自陷于浮薄。文忠公之言，真此辈之药石也。
    《王文正遗事》称有言公幼时尝见天门开，中有公姓名二字。弟旭乘间问之，公曰：“要待死后墓志上写吾不知此言。”虽云拒之，亦可见实尝有是事矣。庞庄敏公帅延安日，因冬至奉祀家庙斋居，中夜，恍惚间天象成文云：庞某后十年作相，当以仁佐天下，凡十有三字。驻视久之方灭，公因自作诗纪其事云：冬至子时阳已生，道随阳长物将萌。星辰赐告铭心骨，愿以宽章辅至平。手缄之。是日斋诚密记其诗，后藏其曾孙益孺处。余尝亲见之，用小粉笺，字札极草草。按《实录》，自庆历元年初分陕西四路，公与韩忠献公、范文正公、王圣源三公俱为帅，至皇三年登庸，适十年。夫天道远矣，而告人谆谆若此，理固有不可尽信。若以王文正之事准之，可以无疑，矧庄敏公决非妄语者乎！
    旧制，二府、侍从有薄罪，多以本官归班，朝请而已，初无职掌。然班著请给，并只从见在官，初不以所尝经历为下也。熙宁中，苏子容丞相为知制诰，坐缴李定中丞御史词头罢职，以本官归班。凡岁余，虽大寒暑风雨，未尝一日移告。执政有怜之者，谕使请外官闲局。苏公曰：“方以罪谪，敢求自便乎。”一时士大夫以此益推重之。元丰以阶易官，此制遂革。凡侍从以上被谪夺职，非守郡则领祠，无复留京师者。政和刘器之既复旧官领祠，然才承议郎，所至与人叙位，必谨班著，不肯妄居人上。一日，谒乡人赵朝奉。坐未久，有张基大夫者继来，刘与之叙官，张虽辞让，既不获，又不知避去，因据上坐。刘归之明日偶微病，人有候之者，曰：“比谒赵德进，坐于堂中，适张基大夫继至，吾官小宜居下，遂坐德进傍，正当房门之冲，风吹吾项，遂得疾。”客至必以此告，是亦不能不介意之辞也。近岁尝任侍从者，虽被夺职，亦偃然以达官自居。凡遇庶僚，必居其上无所屈，则非复责降之本意矣。其亦未闻苏、刘二公之风哉！
    ●卷十
    仇徽猷自言，顷年尝为东州一邑宰。晨起视事，方受牒诉，有鹳雀翔舞庭下，驱逐久之方去，明日复来。仇心异之，遗一吏迹所止而观其为何。既出城数里，所见一大树，鹳雀往止其上。视其颠，则有巢焉，数子啁啾其中。其下方有数人，持锯斧绳索将伐之者，吏遽止之，且引其人与俱见仇。问伐树何为，曰：“为薪耳。”又问鬻之得几何？曰：“可得五千。”仇即以己钱五千与之，且告之曰：“是鹳连日来意，若求救于我者，异类而有知如此，尔不可伐。不然，且及祸。”其人遂去，因不敢伐。
    凡以节度使兼中书令、侍中、同平章事，并谓之使相。唐制皆签敕，五代以来不预政事，敕尾存其衔而不签，但注使字。汉初有假左丞相，曹参之徒悉尝为之，皆以将军有功，无以复赏，故假以宰相之命而不得居其位，是亦唐以来使相之比也。汉殇帝延平元年，以邓骘为将军仪同三司，开府之名起于此，盖亦姑使其仪秩得视三公而已，是亦假丞相之类也。然晋以来，左右光禄大夫开府者为文官，骠骑、车骑、卫将军与四征、四镇及诸大将军开府者为武官。宋齐以后，循之不改。唐初，以为文散阶，虽三公、三师，亦必冠以此号。李涪著《刊误》，尝非之矣。本朝因唐，无所革。元丰官制既罢，正合创名之意，而文臣寄禄官亦存之，然无生为之者，惟以为赠官。予谓开府仪同三司，本无文武之别，今若文臣贴职至观文殿大学士、寄禄至光禄大夫以上，欲优其礼秩者，亦可加以开府，而许缀宰相班，则合古之遗制矣。
    特进起于西汉，凡诸侯功德优盛、朝廷所敬异者，乃赐位特进，位在三公下，故曰特进。成都侯王商以特进领城门兵，置幕府，得举吏如将军是也。后汉光武时，邓禹列侯就第，特进，奉朝请。是特引见之称，无官秩定礼。魏以后，皆有之。唐以为文散阶。元丰官制，以为寄禄官，亚开府。国朝常以侍从贴职与官品俱高及前二府之被寄任者为宣徽使，元丰废宣徽使不置。政和以后，二府与侍从官职已崇，无以复加，则特旨依见任执政。予谓凡此正合加以特进之号，使缀二府班，如武臣之太尉可也。
    彭器资尚书汝砺、熊伯通舍人，本皆鄱阳人也。其父并为郡吏，而二公少相从为学。彭公既魁天下，闻报之日，太守即谕其父罢役，且以所乘马及导从并命郡吏送之还家，乡闾以为荣。其徒相与言曰：“彭孔目之子既已为状元，熊孔目之子当何如？”次举，伯通亦擢上第。时前守已替去，后守悉用前例，送熊之父还家。自是一郡欣艳为学者益深，每科举尝至数十人。
