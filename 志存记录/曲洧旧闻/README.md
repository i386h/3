<!-- { "loadSidebar": true } -->
曲洧旧闻     宋 朱弁
    ●卷一
    太祖在周朝，受命北讨，至陈桥为三军推戴。时杜太后眷属以下尽在定力院，有司将收捕，主僧急令登阁，而固其扃。俄而大搜索，主僧绐云：“皆散走，不知所之矣。”甲士入寺，升梯且发钥，见虫网丝布满其上而尘埃凝积，若累年不曾开者，乃相告曰：“是安得有人。”遂皆返去。有顷，太祖已践祚矣。
    太祖皇帝抱帝王雄伟之姿，殆出于生知天纵，其所注措，初不与《六经》谋，而自然相合。晁以道云：“曾子固元丰中奉诏作论，论成，以吾观之，殊未尽善。某尝谓太祖有二十事，皆前代所无，出于圣断而为万世利者。今实录中略可数也，惜乎子固不及此，吾所深惜也。”
    太祖皇帝龙潜时，虽屡以善兵立奇功，而天性不好杀。故受命之后，其取江南也，戒曹秦王、潘郑王曰：“江南本无罪，但以朕欲大一统，容他不得，卿等至彼，慎勿杀人。”曹、潘兵临城，久之不下，乃草奏曰：“兵久无功，不杀，无以立威。”太祖览之赫然，批还其奏，曰：“朕宁不得江南，不可辄杀人也。”逮批诏到，而城已破。契勘城破，乃批奏状之日也。天人相感之理，不亦异哉！其后革辂至太原，亦徇于师曰：“朕今取河东，誓不杀一人。”大哉，仁乎！自古应天命一四海之君，未尝有是言也。
    太祖皇帝即位后，车驾初出，过大溪桥，飞矢中黄伞。禁卫惊骇，帝披其胸，笑曰：“教射，教射。”既还内，左右密启捕贼，帝不听，久之亦无事。
    建隆间，竹木务监官患所积材植长短不齐，乞剪截俾齐整。太祖批其状曰：“汝手足指宁无长短乎？胡不截之使齐。长者任其自长，短者任其自短。”御批，宣和中予亲戚犹有见者。
    场务多是藩镇差牙校，不立程课法式，公肆诛剥，全无谁何，百姓不胜其敝。故建隆以来，置官监临，制度一新，利归公上，官不扰而民无害，至今便之。
    国初，宰执大臣有前朝与太祖俱北面事周，仍多在已。上一日即位，无所易，置左右，驱使皆委靡听顺，无一人敢偃蹇者。始听政，有司承旧例，设宰相以下坐次，即叱去之。如太阳东升，耀万物，无敢仰视者。盖其天姿圣度，果为命代真主，岂容测度哉！
    五代割据，干戈相侵，不胜其苦。有一僧，虽佯狂而言多奇中，尝谓人曰：“汝等望太平甚切，若要太平，须在定光佛出世始得。”至太祖一天下，皆以为定光佛后身，盖用此僧之语也。
    世传太祖将禅位于太宗，独赵韩王密有所启。太祖以重违太母之约，不听。太宗即位，入卢多逊之言，怒甚。召至阙而诘之，韩王曰：“先帝若听臣言，则今日不睹圣明。然先帝已错，陛下不得再错。”太宗首肯者久之，韩王由是复用。
    山阳郡城有金子巷者，莫晓其得名之意。予见郡人，言父老相传，太祖从周世宗取楚州，州人力抗周师，逾时不能下。既克，世宗命屠其城。太祖至此巷，适见一妇人断首在道卧，而身下儿犹持其乳吮之，太祖恻然，为返命，收其儿，置乳媪鞠养巷中。居人因此获免，乃号因子巷，岁久语讹，遂以为金，而少有知者。
    内中酒，盖用蒲中酒法也。太祖微时喜饮之，即位后令蒲中进其方，至今用而不改。
    真宗皇帝因元夕御楼观灯，见都人熙熙，举酒属宰执曰：“祖宗创业艰难，朕今获睹太平，与卿等同庆。”宰执称贺，皆饮，独李文靖沆终觞不怿。明日，王文正旦问其所以，且曰：“上昨日宣劝，欢甚，公不肯少有将顺，何也？”文靖曰：“太平二字，尝恐谀佞之臣以之藉口干进，今人主自用此夸耀臣下，则忠鲠何由以进？既谓太平，则求祥瑞而封禅之说进。若必为之，则耗帑藏而轻民力，万而有一患生于意外，则何以支吾。沆老矣，兹事必不亲见，参政他日当之矣。”其后，四方奏祥瑞无虚日，东封、西祀、讲求典礼，纷然不可遏。王公追思其言，叹曰：“李文靖真圣人也。”求文靖画像，置于书室中而日拜之。予屡见前辈说此，询于两家子孙，其言皆同。
    真宗问王文正曰：“祖宗时有秘谶，云南人不可作宰相，此岂立贤无方之义乎？”文正对曰：“无方，要之贤然后可。”是时，方大用王文穆，或以此为言，而不知此谶乃验于近世，而不在文穆也。
    祥符中，天书降，有旨云：可示晁迥。迥云：“臣读世间书，识字有数，岂能识天上书。”定陵屡欲用，为宰执用事者忌之而止。迥，即文元公也。
    王文正为参知政事，嫉丁晋公奸邪，屡欲开陈，以宰执同对未果。每闲暇与晋公语，色欲言而辄止者数四。晋公诘之，文正曰：“弟某当远官，而老母又钟爱，兹事颇乱方寸也。”晋公曰：“公可留身面陈其事，得旨，吾曹亟奉行耳。”明日，宰执退而文正独留，晋公悟，悔之不及。文正具陈谓奸邪，帘帏嘉纳，丁自此黜，士论莫不快之。
    仁宗皇帝，至诚纳谏，自古帝王无可比者。一日朝退，至寝殿，不脱御袍，去幞头曰：“头痒甚矣，疾呼梳头者来。”及内夫人至，方理发，次见御怀中有文字，问曰：“官家，是何文字？”帝曰：“乃台谏章疏也。”问其所言何事，曰：“霖淫久，恐阴盛之罚，嫔御太多，宜少裁减。”掌梳头者曰：“两府、两制家中，各有歌舞，官职稍如意，往往增置不已。官家根底剩有一两人，则言阴盛须待减去，只教渠辈取快活。”帝不语久之，又问曰：“所言必行乎？”曰：“台谏之言，岂敢不行。”又曰：“若果行，请以奴为首。”盖恃帝宠也。帝遂起，呼老中贵及夫掌宫籍者，携籍过后苑。有旨戒阍者曰：“虽皇后，不得过此门来。”良久，降指挥，自某人以下三十人尽放出宫，卧房所有，各随身，不得隐落。仍取内东门，出尽，文字回奏。时迫进膳，慈圣虑帝御匕箸后时，亟遣，莫敢少稽滞。既而奏到，帝方就食。终食，慈圣不敢发问。食罢进茶，慈圣云：“掌梳头者，是官家常所嬖爱，奈何作第一名遣之？”帝曰：“此人劝我拒谏，岂宜置左右。”慈圣由是密戒嫔侍，勿妄言、无豫外事，汝见掌梳头者乎，官家不汝容也。
    唐质肃公在谏垣日，仁宗密令图其像，置温成阁中，御题曰：右正言唐介。时犹衣绿，外庭不知。逮质肃薨于位，裕陵浇奠，索画影看曰：“此不见后生日精神。”乃以此画像赐其家人，始知之，乃叹仁宗之用意深不可及也。
    昭陵时，京东路有一镇，其户繁盛在本路为最。大臣建言，请增置监临官，下漕司相度。及问本镇愿与不愿，父老既欣然，所由官司次第保明闻奏。比进呈取旨，昭陵思之良久，曰：“恐动漕司岁计，遂别生事，因为民患。”止而不行。大矣哉！昭陵之爱民也深矣（或云历下一镇）。
    或有荐朱莒公兄弟可大用，昭陵曰：“大者可，小者每上殿来，则廷臣更无一人是者。”已而莒公果作相，而景文竟以翰长卒于位。
    仁宗尝言，尊号非古也，自宝元之郊，诏群臣毋得以请，殆二十年。嘉四年孟冬袷，丞相又欲因此上尊号。宋景文曰：“却尊号，甚盛德也。臣下乃欲举陛下不用之故事，是一日受虚名而损实美也。”上曰：“我意正如是。”于是遂止。（按嘉四年，富弼、韩琦作相）
    范讽知开封府日，有富民自陈为子娶妇已三日矣，禁中有指挥令入见，今半月无消息。讽曰：“汝不妄乎？如实有兹事，可只在此等候也。”讽即乞对，具以民言闻奏，且曰：“陛下不迩声色，中外共知，岂宜有此？况民妇既成礼而强取之，何以示天下。”仁宗曰：“皇后曾言，近有进一女，姿色颇得，朕犹未见也。”讽曰：“果如此，愿即付臣，无为近习所欺而怨谤归陛下也。臣乞于榻前交割此女，归府面授诉者，不然，陛下之谤难户晓也，且臣适已许之矣。”仁宗乃降旨，取其女与讽，讽遂下殿。或言讽在当时，初不以直声闻，而能如此，盖遇好时节，人人争做好事，不以为难也。
    张尧佐除宣徽使，以廷论未谐，遂止。久之，上以温成故，欲申前命。一日，将御朝，温成送至殿门，抚背曰：“官家今日不要忘了宣徽使。”上曰：“得，得。”既降旨，包拯乞对，大陈其不可，反覆数百言，音吐愤激，唾溅帝面。帝卒为罢之。温成遣小黄门次第探伺，知拯犯颜切直，迎拜谢过，帝举袖拭面，曰：“中丞向前说话，直唾我面。汝只管要宣徽使、宣徽使，汝岂不知包拯是御史中丞乎？”
    张康节为御史中丞，论宰执不已。上曰：“卿孤寒，殊不自为地。”康节曰：“臣自布衣，叨冒至此，有陛下为知己，安得谓之孤寒。陛下今日，便是孤寒也。”上惊而问其故，康节曰：“内自左右近习，外至公卿大臣，无一人忠于陛下者，陛下不自谓孤寒而反谓臣为孤寒，臣所未喻也。”当时有“三真”之语，谓富、韩二公为真宰相，欧阳公为真内翰，而康节为真御史也。
    宋子京《西征东归录》载云：知成都陛辞日，面请圣训，上曰：“镇静。”子京自著其事曰：“语简而意尽，于治蜀尤得其要，真圣人之言也。”
    仁宗于科举尤轸，圣虑孜孜然，唯恐失一寒也。每至廷试之年，其所出三题，有大臣在三京与近畿州郡者，多密遣中使往取之，然犹疑其或泄也。如民监本是诗题，王者通天地人本是论题，皆临时易之，前代帝王间有留意于取士，然未有若是者也。
    仁宗俭德，殆本于天性，尤好服浣濯之衣。当未明求衣之时，嫔御私易新衣以进，闻其声辄推去之。遇浣濯，随破随补，将遍犹不肯易。左右指以相告，或以为笑，不恤也。当时不唯化行六宫，凡命妇入见，皆以盛饰为耻，风动四方，民日以富。比之崇俭之诏屡挂墙壁，而汰侈不少衰，盖有间也。
    仁宗时，最先言立皇嗣者，明州鄞县尉，不记姓名。晁以道尝为予言，阅岁久，又经此丧乱，史家又复不载，可惜也。
    慈圣识虑，过人远甚。仁宗一夕饮酒温成阁中，极欢而酒告竭，夜漏向晨矣，求酒不已。慈圣云：“此间亦无有。”左右曰：“酒尚有而云无，何也？”答曰：“上饮欢，必过度，万一以过度而致疾，归咎于我，我何以自明。”翌日，果服药，言者乃叹服。
    予在太学时，见人言仁宗时，蜀中一举子献诗于成都府。某人忘其姓名，云：把断剑门烧栈阁，成都别是一乾坤。知府械其人付狱，表上其事。仁宗曰：“此乃老秀才，急于仕宦而为之，不足治也。可授以司户参军，不厘事务，处于远小郡。”其人到任，不一年，惭恧而死。
