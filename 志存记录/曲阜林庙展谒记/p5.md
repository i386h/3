<!-- { "loadSidebar": true } -->
　　成宗大德四年秋八月降钱修，盖从工部请也。秋八月兴工。冬十二月，诏罢，不急之役，因而中止。明年，复从济宁路达鲁花赤按檀不花议，又续修。又明年秋九月落成，殿宇凡百二十六楹，费十万贯有奇。
　　文宗天历二年，勒济宁路出官钱五万二千缗修葺。
　　至顺二年，五十四代衍圣公思晦请依前朝故事，四隅建角楼，仿王宫之制，诏从之。出山东盐课及江西、浙江学租添建。
　　顺帝至元二年，落成，至正元年树碑记其事。元季，圣庙复就堕坏。
　　明太祖洪武七年，五十六代衍圣公希学奏请修治，十年鸠工，十一年落成，二十年复谕工部重为修理。
　　成祖永乐九年，准工部请，发囚徒二百三十名，遣行人雷迅监督兴修。十二年春正月召回，更令法司拨囚一千名交孔氏子孙自督修。盖冬十二月谕工部：“孔庙，至敬之所，囚徒作践不便。”令山东布政使司遣官一员，率民匠三千人往修。十五年夏五月毕工。御制碑文纪成。
　　宣宗宣德九年，工部侍郎周忱以公务经曲阜，捐俸修金丝堂，又于庙外西南隅构堂三间为更衣所。
　　英宗天顺四年冬十月，重修启圣王寝殿。
　　八年，诏巡抚山东副都御史贾铨重修阙里先圣庙。宪宗成化二年告成。
　　十六年，帝从六十一代衍圣公宏泰之请，发帑增广庙制，正殿为九间，余皆更新，二十三年工成。
　　孝宗宏治十二年夏六月甲辰，庙灾，诏巡抚都御史何鉴亲诣相度，发帑银十五万二千六百两有奇，重建正寝各殿，金丝、奎文各堂阁，大成、大中各门。经始于十三年春二月，落成于十七年夏五月。帝亲制碑文纪成功。
　　穆宗隆庆三年，巡抚都御史姜廷颐等，以香税及罚锾一千六百两营葺孔庙。
　　神宗万历六年，巡抚都御史赵贤出香税罚锾又重修。
　　二十年，巡按御史何出光创建圣迹殿于内，立石刻圣迹百二十图。
　　二十二年，巡按御史连标等，又以香税罚锾及库羡银三千两重修孔庙。
　　二十九年，巡抚都御史黄克缵倡藩臬捐银二千两又重修。
　　三十六年，济宁兵巡副使王国桢等捐银三百两修两庑。
　　熹宗天启六年，曹州州同某捐修大中门。
　　清世祖顺治十二年，山东巡盐御史王秉干出银二千两，并劝所属公捐修奎文阁。提学佥事戴京曾、施闰章等先后又略为补葺。
　　圣祖康熙二年，分守东兖道参议张弘俊等重修圣迹、奎文诸殿阁。
　　十六年，六十七代衍圣公毓圻续修诗礼诸堂及诸门、庑、坊桥。
　　二十八年，毓圻上疏请重修，诏内务府广储司郎中皀保、工部营缮司郎中寿鼐赴阙里估勘，寻命皀保同工部虞衡司郎中阿尔稗监修。于三十年夏四月兴工，三十二年秋八月告成。凡修殿阁堂、庑二百零六间，用帑银八万六千五百两有奇。御制重修孔庙碑文。
　　世宗雍正二年夏六月癸巳，庙灾，遣工部侍郎马腊会同山东巡抚陈世倌、布政使博尔多相度重修，诏世倌同藩臬二司监督工程。以三年秋八月兴工，八年秋八月工成。较前巍焕崇闳，坚致壮丽，御制碑文纪成。是役凡用帑金十五万七千六百両。
　　高宗乾隆十九年，七十一代衍圣公昭焕重修棂星门，易以石，嗣后续有局部之修缮。
　　入民国，间有堕坏，政府不发帑营葺，圣裔又无力兴修，日益残剥倾颓，可虑！夫阙里圣庙乃兴儒之地，孕圣之邦，群伦展敬，中外具瞻，岂宜任其废堕？
　　（八）
　　午后日丽风晴，知赵君老于地方，乃商赁二骑同出郊外游览。出城西宗鲁门，平畴大道，车辚马萧，柳庄麦陇，男女力作，有熙暤之风。西南一道直通滋阳（滋阳县前为兖州府治），行旅尤多。
　　转南行，麦苗浮绿，远连云树梢东。赵以鞭指东南远树高密处，云：“彼即尼山，去此六十余里，在邹县界，尼山书院在山之五老峰麓，迩来有匪啸聚，不能一往，殊为憾事。”颜母山更在尼山东三里，上有颜母井及祠堂遗址。
　　再东行，余讯东山、龟山所在，赵云：“东山相传距此三数里之部娄，所谓登东山而小鲁者，或圣人之寓言耳。龟山则未闻其处，前尝问诸此邦父老，亦不知也。”
　　再东南行，侧望东北，烟云缥渺，则神驰岱宗矣。平野驰骋，乐而忘返，顾日已逼崦嵫，缓辔柳陌，沼水澄泓，人骑倒影。赵顾余而笑曰：“此情此景，直可入画，老哥则今之五陵裘马也。”
　　时余貂冠狐裘，外披棕色驼绒大氅，架茶晶叆叇，貌颇腴，而习于乘，故赵以之誉余。余转视赵，羔褂大絮裘，束枣红绦，绛绒结，六合皀帽，褐绒雪靴，仪表魁伟，乃笑答云：“我为五陵裘马，则君更是三河少年。”赵曰：“兄弟年逾大衍，老哥以三河少年比之，未免儗不于伦，但兄弟为燕人，现尚能吃能跑，幽燕老将差堪当之。”余云：“君燕人便欲作幽燕老将，我则粤人，其蛮夷大长乎？”赵闻狂笑，几乎堕鞍。暮色苍茫，昏鸦集树，腹亦渐馁，遂并辔入南城崇信门，返寓。
　　一进院，见府吏已迟余于庭，请赴晚宴，即盥洗易服，偕吏趋圣府。由大门历仪门、塞门、大堂、二堂、三堂下阶履庭折西过大圆门，复为庭，一院北向，粉壁高窗，窗门镶素玻璃，内衬通花银纱幕，明檐平阶，状至爽朗。
　　袭公与光翁已迎候于阶前，相揖，进内院，三楹承尘素绘，四壁垩饰，十分淡雅，地铺彩花砖，器具中西合璧，盆中花草极奇而香。向南辟小庭，砌凳皆文石，中植梅杏，含葩欲吐。庭南为垣，垣下种竹，竿修叶绿，个个拂檐，端此院为款接中外贵宾而设。院左红墙高起，墙内松桧撑空，圣庙左“崇圣祠”，南之“诗礼堂”也。 
　　座中莲舫而外，有陪客五，仪表峻整，均逾知命之年，互通姓字，俱系曲阜仕宦耆宿。茶毕有顷，袭公起，请余进内堂参观周代祭器，莲舫前导，出圆门北行，莲舫指西向一轩，明窗靓裱，絮幕低垂，云：“该轩系公爷预备为先生下榻处。”余深谢之。
　　历阶升堂，红栋青棂，极其壮朴，转西一厅事，屏风几匟，布置古雅，厅中央横列紫木方案三，上施绣垫，祭器十件，陈于案前，器后各有木匣一具，内衬古锦，锦里复夹以棉，依器款式成位置以隐藏，匣有盖，面刻器名，器前面展仿本一帧，较器度得五分之一，款式、色泽与原器毕肖，每器有题字一页，闻与祭器同时从内府颁出，不知出何人手，真神笔也。
　　先余至者有三人，衣履修洁。询之，为城中子衿，闻圣府宴远客、观重器，请准孔庭乘嘉会而随观，足见平日保藏密固，不肯轻以示人也。器尽铜铸，高约尺半上下，计（甲）木鼎、（乙）亚尊、（丙）犠尊、（丁）伯彝、（戊）册卣、（巳）蟠夔敦、（庚）宝簠、（辛）夔凤豆、（壬）饕餮甗、（癸）四足鬲，共十件。铸工极精妙，经二千余年之久，气质变化，器上杂浮碧绿绛蓝诸色，宝光四射，摩挲之余，顿起与古为徒之想。
　　观毕返客座，有孔庭耆老令熙翁，字熙斋，年已杖国，以胜朝乙科，历任守牧。余向询府中情况，答：“自鼎革后，公禄弗逮，祀田租息短收，府属掾吏卫役已大裁遣，田租供祭祀充俸粮，不及其半数。年前大学院长蔡元培尚有没收孔庭祀田之议，倘被夺取，则圣祀绝宗子馁矣。”座中，尤君澍岑接言曰：“蔡某而有此举，真想不到？”
　　余闻而太息，窃余以一不第秀才从政，近念稔图籍以外，无一椽之庇，理应奉邓通、石崇、鸱夷子皮为师范，何竟不揣空薄，甘居呆傻，以师宗孔孟乎？即朱注在“明明德”章谓：“人之所得乎天，而虚灵不昧，以具众理而应万事者也。但为气禀所拘，人欲所蔽，则有时而昏。”余溺宦海，诚不免气禀人欲之拘蔽，虽有时而昏，亦有时而明，终不若彼伧之，长于昧昧昏昏也。
　　`鹤卿以胜国之髦士词臣，民国之秩宗祭酒（元培，字鹤卿，前清由举人贡士，光绪壬辰科补殿试入翰林散馆，授编修。民国肇建，筦教部长大学），襕衫、补服、爵弁、九章，向庠序、辟雍，至圣像前行三跪九叩礼，不知几次，乃竟倡没收孔庭蒸尝之议，是居何心？ 况万国所公认之世界四大世家，罗马教皇、日本天皇、孔衍圣公、张真人。教皇、日皇之尊贵当世寡俦。吾国二世家，入民国后，贵溪真人府被掠三次，袭真人且栖迟海上，寄外人篱下。仅孔庭名号若告朔饩羊，乃亦欲废冺之。彼真人府尝业之被籍，袭号之被除，指为符箓惑人，犹可说也。如衍圣公，无教皇之尊严，无日皇之威权，更无祈祷符咒之近与惑世予人可以借口。延哲学之宗，守诞圣之地，今古俱尊，中外咸仰。掌文枢者，应加崇护，以为群伦矜式。
　　回忆十年前，重兄博士赴欧美，宣扬孔教。耶、释、回各教领袖徒众，各国朝野名流，均奉迎尊上座。重兄冠章甫，服白襕衫，执玉如意，升尘座，演圣道，听者万众，同心向慕，足为吾国文教争光。鹤卿亲历海外诸邦，宁不见不闻耶？ 
　　民国八年，余为中暹缔约事，代表晋京。旅京华侨学会欢迎余于社稷坛之“来今雨轩”，鹤卿时掌北廱，参与欢迎会，峨冠、长袍褂、着玄布靴、须髯飘拂，俨然有道者，尚向欢迎人谓：“陈、刘两代表久居外国不染洋习，可敬也。”盖余与刘君俊轩皆国服莅会也，拍照时鹤卿坐于余侧（其照尚存余处）。嗣后娶门人某女士为继室，竟薙须剪髯，发华盛顿而服巴黎矣。  
　　殆倒读四书，道一变至于鲁，鲁一变至于齐，齐一变而至于不可思议乎？幸当日争之有人，复得南宗令裔民国元老孔庸之部长之力，祀产得以保存，否则圣庙沦为荒祠，孔庭降为卑田院矣。
　　（九）
　　考孔庭爵秩及掾属，自汉高帝十二年冬十一月，过鲁，以太牢祠孔子，封九代孙腾为奉祀君，始创推恩之例，而尚未有世爵。
　　元帝即位，赐十三代孙霸，爵关内侯，号褒成君，诏以所食邑祀孔子，子孙世袭于是始有世爵主鬯矣。
　　东汉和帝永元四年，改封孔损为褒亭侯。
　　魏文帝黄初二年，封损曾孙羡为宗圣侯。
　　晋武帝泰始三年，攺封羡子震为奉圣亭侯。江左因之，后魏并鲁郡。
　　孝文帝延兴三年，封羡六代孙乘为崇圣大夫。
　　太和十九年，封乘子灵珍为崇圣侯。
　　至北齐文宣帝天保元年，改封灵珍曾孙长孙为恭圣侯。
　　后周宣帝大象二年春三月，诏追封孔子为邹国公，以长孙晋袭。
　　隋炀帝大业四年冬十月，攺封长孙子嗣悊为绍圣侯，食邑百户。
　　唐高祖武德九年，封嗣悊子德伦为褒圣侯。
