<!-- { "loadSidebar": true } -->
　　少绝尘点，体日健适，无何杏褪梅残，杜鹃初放，感物伤怀，陡觉岛居局促。思耶路撒冷、迦毗罗、默伽诸城，耶、释、回徒众跋涉而赴，以一参礼为荣。 余自命为孔子徒，阙里乃至圣诞降地，未获一临，宁毋憾耶？故决乘暇往谒，藉偿宿愿。白诸家重远博士，极赞余行。乃函嘱家人，措四百金作盘缠，仅筹得百五，不得已解汉佩售之，始克成行。佩，得诸浔阳某旧家，已十六年矣，珍爱之品，讵甘割去，貂裘换酒？人各有癖也。临行驰书预告北友。
　　三月十一午，登海舶。十四晨，抵黄歇浦，投逆旅休憩。午后分访郑雪耘、柯子乔、吴默庵家，大觉无那顽僧、诸寅友。雪耘回籍未归，子乔开晚宴于东亚酒店，寅兄翁子光亦同席，相见极忻慰。五年不来，海上苔岑半多云散，一小变之说，洵不虚也。
　　十五午，默庵来晤。门人诸暨张紫峰飞书抵余，请赴蠡城，游兰亭、禹穴、苎萝诸胜，并告于泉唐，预约其姊夫周君于枫桥，预嘱其表弟屠君袛候迎送。即日裁覆，俟南归往游，晚仝大觉洋餐，问笠泽施杏翁近状，知佳胜，心窃喜焉。 
　　十七早，冒雨乘沪宁车赴下关，转津浦车北上。车轮动时，灯火满浦镇矣。车中乘客甚稀，因倭寇九边，渔阳鼙鼓，震动燕京，故上行车客鲜，下行车客多，惧兵燹也。 同车一客，年可三十许，局度夷雅，袍履朴洁。互通氏籍，知魏姓，文翰其名，析津人。留美法学博士，曾为法部参事，要往历下句当公务。谈吐撝谦无洋制太史气味，令人钦敬。
　　十八昧爽，抵徐州。车停，俟避下行车及陇海路客货盘转。登瞭台，纵目四顾，霜露未晞，春山如醉，燕子楼荒，节度风邈。昔日劫痕重来，犹人眼底，牢落征人，感慨系之。 
　　七时，车上行逾沙沟站，将近临城，车中二洋人凭窗东望，指远山咕噜而谈，虽不可辨定，系话当年孙美瑶寒夜迎车械，邀外宾上抱犊山故事。
　　经邹县，特别快车向不停站，疾驶如电。青林现城郭，复露孟庙觚棱，吾慕孟夫子，目送而心向往之。
　　午到兖州，停车添煤、水，转货客，济宁州支路由此起点。兖距曲阜三十里，前清为府，曲隶之，民国府废为滋阳县治，于明为鲁王开藩地，今则危塔断桥，颓闉败堞，藩府改为玄观，即路隅王孙己不可复见。
　　岳庙亦有秦桧夫妇铁像，亦明铸，明去南宋几五百年，桧何开罪于韩指挥，为之作俑，铸铁于杭（杭州西湖岳墓铁像，为明嘉靖间指挥韩某铸）。兖乃效之。桧与韩殆所谓结下五百年冤孽欤！例诸，今日，桧像应易铁为铜，戴金幞头，衮服九章，前竖贞石表，曰：宋丞相、御史中丞、封建康郡王、追赠申王、秦忠献王之像。其妻应凤髻花钿，蹙金霞帔，黼领緅缘，九翟重雉，褾襈佩绶，以符体制。
　　寒流汤汤，尘沙黯黯，西望山阳故郡，仲宣何处？倚道旁杨柳，不禁发思古之幽情。
　　（二）
　　日晡，达曲阜站。站虽小，有骡马车、小车蹇卫，候客赁乘。站东有曲阜宾馆，建筑一遵古式，坊门阼阶，红檐四垂，榱桷施彩绘，颇闳肆。广庭列植松楷，骤见之，几疑为祠庙。
　　阙里在曲阜城内，距站东北十八里，大道通焉，惟无汽车。余欲领略沿途景物，以大车有幨帏，顾盻不便，乃赁小辇，风沙扑面弗恤也。
　　道甚宽，道旁尽麦畦，霜苗初茁，平野数十里，似铺碧绿氍毹，间以新柳郁金，霞光荡澹，便觉眼前生意满，不啻预为余今日咏。惟道无石铺，时当雨后，高确而低淖，车行颇颠簸。 
　　途人无老少，韦布宽博，状现质鲁。少妇着红绫袄袴，小足系彩带，堕马髻，插金银簪，上罩玄纱巾，跨羸蹇或坐车轮木车，控御者则为男子，鸡车马狗仿佛。
　　咸阳大道遇二洋人，一男一女均着犊鼻裈，仅掩大腿四分之一，从一我国人，为挑袱榼，坌息疾走。余好奇遮而询之，盖午前往游林庙，要即日趁下行车返沪，道上行人咸注目于洋妇之臀腿，裸腿游林庙亵矣。
　　入一村，篱落萧疏，槐柳棠梨中，茅舍错落，间有瓦屋。短巷小庭颇清洁。村厖三数，迎车昂吠，一妪扬芦秆止之。村尽处见土堤，中辟小闸，一水东南流，石灰桥贯焉。对岸一片砂碛，旁堤茅店二，小庙二、高碑三。
　　下车就茅店市浆饮，阅其碑，知水为泗水，碑为修堤葺庙立。题名多孔姓，姓之上多冠以廪庠生。字固不佳，文亦欠妥。庙壁上贴省、县文告，新旧缀迭，中有一诫谕，一催科，白话，新标点，署衔不钤印，创见也。
　　水阔十余丈，浅不可舟，桥北深砂陷轮蹄，徒步而过。一龙首碑广约三尺，下端没沙中，扪之为康熙间建桥碑，以上截测之，高可六尺，已没过半，可知沙积之速。
　　考泗水，源出泗水县之陪尾山，四泉并发汇，为一渠，复纳诸泉，西北流出卞桥，汇洙水而北入曲阜境。又西流绕圣林，后从西南至兖州城东黑风口分支入郡，城东墉贯，城西出，径平政桥，入济宁州界。又西南流径杨家坝，沂水来会，南入邹县，径许家村，复入济宁境。又西南会白马河，由鲁桥入运河。
　　据《水经》云：泗水出鲁、卞县北山西南，径鲁县又西过瑕邱，漷水从东来注之，又南过平阳、高平、方舆诸县，又屈东南，过湖陆县南洧，涓水从东北来注之，又南过沛县，折东径山阳郡，过彭城，又东南过吕县，下邳而入于淮。按此盖泗之故道，自黄河南从泗，不入淮久矣！
　　才过沙滩，见迎面一车，导二武士。驾车之马白而壮，行甚疾。从八骑，二骑卫车之左右，一骑者着袍、戴毡笠，余七骑警服背长枪。车青幰玄幨，明窗垂络，雕饰轸轭。车中人臞貌修髯，意必显者。
　　车过复前行，蓦睹古木挺秀，繁荫颇广。一古庙，制甚崇，戟门虚掩，停辇进观，则神为真武，旁列诸天君，或狞猛，或文秀，塑术极工。甬道左右古碑成列，丙舍厝柩，几满阴恶之气，森森迫人。正殿后有层楼，乃从左便门出，向冷巷转进，拟登楼观究竟。  
　　将及门，遽闻嗥然声，一赤色巨獒扑出，张口作啮人状，牙丫且铦，几触余颔，悸极而呼。一僮奔出，约十二龄，短袍蔽膝，开声一叱，獒虽停扑，尚昂首前吠，僮即腾身跨獒背，两手抱獒项，吠乃止。问余何来？答：“东粤陈某来瞻圣地。”转问：“庙古远人家，小哥儿何独居？”此僮答云：“此为社学，昨休假，员生皆去，仅咱与獒任留守耳。”肃余入时，余心仍忐忑，乃辞。
　　出庙右大道傍，一黑石蟠螭碑，乃明万历间，鲁王以派及乐陵府尹某修庙记。读之方知地为奄墟。考奄于殷为侯国。殷末其侯助纣为虐。入周至成王即政之。明年奄与淮夷又叛，周公奉成王讨灭之。《尚书多方篇》：“王来自奄，即使地。盖成王自奄归镐京。作《多方》以诰庶邦也。”若就地四周掘之，定有宫城遗筑及瓦铜、古器发见。又奄里在鲁城东门，《通志》谓之商奄里，另一地也。
　　复东北行约二里，遥见林霭间金光闪烁，射映斜阳，异之。再前行，见林端鸱吻昂霄，碧瓦焕彩，意系至圣庙。庭道傍，村落渐密，男妇作于野，尚未息。林疏初已隐隐见雉堞。稍折，北见高阜丛林，广可数里，长垣绕之。垣有数叚系新甃者，知为圣林。
　　车经林东隅，一渠横路，贯以石桥，桥名“普济”。水由林墙闸口流出，桥北丝丝，桥南已竭，知水为洙水。泗涸洙湮，道微之征，其在斯乎？据阙里文献考：“洙水源在城东北五里地，名‘五泉庄’，西流入林东墙水关，径圣墓而出西墙水关，又西流折而绕城西南，入于沂，以达泗。”按：此非古洙水也。考《水经》云：“洙水出泰山盖县、临乐山西南，至卞县入于泗。”而《山东通志》则办之云：“盖县在沂水西北八十里，距卞不下三百余里，重山迭嶂，其道难通。”
　　今洙水之源，实在泗水东北关山。关山乃费县蒙山之麓，费县境有汉华县故址。意盖字乃华字之讹。又《泗水县志》云：“泗源在南，洙源在北。”其说为得之。又《水经》云：“洙水西南流径卞城，泗水乱流至鲁县东北，又分为二水，水侧有故城，两水之分会也。”洙水西北流径孔里，是谓洙泗之间矣！
　　细释《水经注》，是汉时，洙水径卞县故城北，泗水径其城南，会合于卞城之西。今则泗水北出卞桥，即与洙会，盖已在故卞城之东矣！至洙水在卞城以北，其流尚汤汤不匮，而既合之后遂不复分。所谓至鲁县东北又分为二水，径孔里至高平入于泗者，其故道久绝查。
　　乾隆八年，至圣六十九代孙，户部广西清吏司主事继汾与其弟优贡生继涑，欲寻洙水经流古迹。至五泉庄北得古碑一，有“浚复洙河”四大字，无年月、款识。即其地掘之得源泉混混然，后知古人曾有修复之者，而故道终不可得，遂浚此泉以当之。迨岁久，仍就淤塞耳，乃具畚锸，聚徒旅循旧迹而深浚之。引径圣林，由沂以入于泗，即今之洙水也。而古时故道终不可复识。
　　又考沂水发源于尼山之智源溪，西北流径县城南，又西流之兖州府城，东入于泗。按沂水有二，此非《水经》所称出盖县艾山之沂水，盖郦道元所谓“出尼邱山西北，流径鲁县故城南，北对稷门，又西径圆丘北，又西右注泗水。”所谓浴乎沂者，即此水也。
　　（三）
　　过普济桥，趋东南行，望东北隅，翠柏凌空，从林南迤逦接城北，间现飞楼崇坊，状极雄伟，知为圣林辇路。车经恩荣坊，坊高约六丈，以白石构成，分三门，云龙花鸟，琢磨极精。不二百武，进曲城北门，无瓮城，垣高约二丈余，甃以砖，谯楼、雉堞颇完整。门内互街两傍，小商贩就地上摆卖蔬、肉什货，黄粉丝一项，前所未见。街颇广，无铺石，泥杂煤灰成褐色。风微动，尘沙即飞扬，污物殆遍，车马往来颇稠。门左红墙半剥，长约三十丈，乔木高檐自内露出。才转东弄，一朱坊高揭“陋巷”二字，石栏绕戟门，颜子庙也。
　　再南趋，复转西就旅店，卸行装。店名“大通”。御夫导宿者，店主人为亚圣裔，名宪桐，年与余相若，待客甚恭，引余进内院。院两幢甚矮，茅茨土阶，围以黄泥，短垣周植梅柳，地铺芦席，庭陈盆景，致颇幽雅。稍坐，店役捧盥持紃至，乃沐漱拂衣尘，用茶点讫，坐胡床少憩。  
　　少顷，向店主人询仲光部郎家于何处，仲光名繁裕，至圣裔，胜朝兵部主事，入民国不仕，任孔教总会会长。曾以文字通声气，闻其名，未见其人。店主人告余云：“孔大人府在城内东北隅（北方人对仕官仍旧称），年迈且多病，前月丧其长公子，痛过度，今将痹矣。”
