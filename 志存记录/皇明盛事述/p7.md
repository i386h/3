<!-- { "loadSidebar": true } -->
　　我朝大政寄之内阁，次则吏部，正统中杨文贞士奇以少师首揆，而王文端直拜太宰，景泰中文端进加少傅，而何盱江文渊以宫保同为尚书，陈庐陵循以少保居首揆，四公皆江西人，杨、王、陈又皆吉安也。弘治刘文靖健以少师首揆，而马端肃文升以少师为太宰，马致仕，焦泌阳芳继之，皆河南人。嘉靖严少师嵩首揆，而熊宫保浃、万宫保镗、欧阳少保必进后先为太宰，皆江西人，欧阳又严之儿女姻也。其后徐公阶首揆，而滁州胡简肃松及严公讷为太宰，皆吾直隶人。张公四维首揆，而王太保国光为太宰，皆山西人。如不必首揆，则枣强王公文以少保居内阁，而盐山王公翱以宫保居吏部。淳安商公辂以户书居内阁，而桐庐姚公夔居吏部。寿光刘公以太子太保居内阁，而历城尹公以太子太傅居吏部。泰和尹公直居内阁，而丰城李公裕居吏部。洛阳刘公健、卢氏耿公裕以宫保居内阁、吏部。丹徒靳公贵以宫保居内阁，而同里杨公一清以少傅居吏部，杨公入阁，而长洲陆公完以宫保代之。焦泌阳芳、许灵宝进、刘钧州宇相继居内阁、吏部。藁城石公缶、东光廖公纪俱以少保居内阁、吏部。鄞县闻公渊以宫保居吏部，而余姚李公本自少詹入阁，李公加少保，而秀水吴公鹏入吏部。盖不可屈指数矣。

　　○蒲州盛事
　　蒲州杨襄毅公博以少师为吏部书，其子舅王公崇古以太子太保领宣大节，杨公卒，王公以少保拜兵部尚书，其舅张公四维入内阁加太子太保，王公致仕，张公遂进少保至少傅、少师，三孤初各得其一，后得二。而居同里又至亲，为甚盛而奇。

　　○吴中盛事
　　会元凡七人：常熟施显，太仓吴钅弋，长州吴宽，吴县王鏊，吴江赵宽，常熟瞿景淳，太仓王锡爵。
　　状元凡六人：吴县施，长洲吴宽，昆山毛澄、朱希周、顾鼎臣，吴县申时行。又山阳沈坤，原籍昆山，亦当为七人。
　　及第凡六人：除会元二王、陆、瞿外，又有陈祭酒鉴、刘编修。
　　内阁七人：吴县张学士益，徐华盖有贞，王武英鏊，昆山顾武英鼎臣，常熟严武英讷，今吴县中极申公时行，武英王公锡爵。
　　东阁掌诰敕二人：吴公宽，吴公一鹏。
　　伯爵一人：徐武功有贞。
　　太宰四人：余公气，太子太保陆公完，太子少保周公用，太子太保严公讷。
　　一品十人：太子太保陈公镒，太子太保俞公士悦，武功伯徐公有贞，少傅王公鏊，少保陆公完，太子太傅毛公澄，少保顾公鼎臣，太子太保严公讷，少师今申公时行，太子太保王公锡爵。又常熟宗伯李公杰，郡城司寇刘公缨，正德中赐玉带。
　　太子少保五人：吴公一鹏，周公用，凌公云翼，徐公学谟，袁公洪愈。
　　学士十五人：张公益，刘公铉，陈公鉴，李公杰，吴公宽，王公鏊，毛公澄，朱公希周，顾公鼎臣，陈公霁，严公讷，瞿公景淳，申公时行，王锡爵，徐公显卿。实为光学者，毛、顾、严三人。
　　赠三公二人：太傅王公鏊，太保顾公鼎臣。得谥者十八人：刘文恭铉，韩襄毅雍，陈僖敏镒，李文安杰，王文恪鏊，吴文定宽，毛文简澄，吴文端一鹏，朱恭靖希周，叶文庄盛，周康僖伦，顾文康鼎臣，魏恭简校，周恭肃用，瞿文懿景淳，徐文敏缙，严文靖讷，陈简肃瓒。
　　赠三孤三人：少保陈公镒，毛公澄，严公讷。
　　赠东宫一品五人：太子太保李公杰，吴公一鹏，朱公希周，周公用，吴公宽。
　　尚书二十七人：除已登内阁者不载外，吏部余气、陆完、周用，南吏部朱希周、袁洪愈、杨成，户部滕思勉，礼部杨翥、吴宽、李杰、毛澄、吴一鹏、徐学谟，南兵部凌云翼，刑部顾礼、俞士悦、周伦、吴山，南刑部吴洪、顾、刘缨、钱邦彦，工部龚弘，南工部程宗、┉、王世贞。
　　左都御史一人：陈镒。右都御史三人：韩雍、盛应期及先君讳。
　　赠尚书四人：礼部徐缙、瞿景淳，兵部先君子，工部王永和。
　　赠太子少保二人：刘缨、周伦。
　　吾郡之盛未有如庚辰以至今日者，庚、辛间，申公时行居内阁，而徐公学谟长礼部，杨公成长南工部，凌公云翼以兵书督漕，张公任以副都御史抚广西。林下则大学士严公讷，尚书钱公邦彦、徐公┉，侍郎王公锡爵，而余忝南刑侍，凡十人。丙戌，申、王二公为大学士，徐显卿为少宰，韩世能为礼部，赵用贤为右庶子、祭酒，刘为左中允掌司经局，顾绍芳、徐应聘为翰林检讨。馆阁凡八人。

　　○一郡八座三元
　　甲、丙之际，吾郡申公时行以状元，王公锡爵以会元居内阁，袁公洪愈以解元为大宗伯，真一时之选。

　　○吾州盛事
　　万历己卯、壬午，南畿解元连为吾州人陆大成、吾子士骐。又一科为戊子，王衡复为解元，而武举解元为吾州人徐中山，亦出州卫及属所，亦一时之盛。

　　○昆山盛事
　　嘉靖戊子、己丑间，昆山一城中，为刑部尚书周公伦、子大理寺丞凤鸣，詹事顾公鼎臣，太常寺卿魏公校，南京太常卿方公鹏，光禄寺丞陆公鳌，京堂凡六人。而顾公以学士掌翰林院印，魏公以祭酒掌国子监印，方公以右庶子掌春坊印，皆极一时清华之选。

　　○严州盛事
　　严州，小郡也，而成化初商文毅辂以户部尚书、翰院学士居内阁，寻进太子少保、吏部尚书、谨身殿大学士，姚庄敏公夔以太子少保为吏部尚书。又商公以乙卯解元为乙丑省殿元，姚公以辛酉解元为壬戌省元，二甲传胪。商公自修撰超入内阁，姚自给事中超拜侍郎。可谓一时之盛矣。

　　○一郡同榜两元
　　永乐甲申状元曾，永丰人，会元杨相，泰和人，俱吉安府。嘉靖壬戌状元申时行，吴县人，会元王锡爵，太仓人，俱苏州府。至丁丑，二公俱为詹事府詹事兼翰林院侍读学士，王公掌府，申公掌院。

　　○一郡三及第
　　建文庚辰状元胡靖，第二名王艮，吉水人，第三名李贯，庐陵人，俱吉安府。而二甲第一名吴溥、第三名朱答，皆江西，溥又会元也。永乐甲申状元曾，永丰人，第二名周述、第三名周孟简俱吉水人。二甲第一名杨相、第四名王直俱泰和人，第二名宋子环，吉水人，第三名王训，庐陵人，相又会元也，七人皆吉安府。而内阁学士读卷五人：解缙、胡广、杨士奇、胡俨、金幼孜皆江西，中三人皆吉安府，可谓极盛。

　　○一郡三传胪
　　正统丙辰第一甲第一名施，吴县人，第二甲第一名张和，昆山人，第三甲一名莫震，吴江人，皆苏州府。

　　○国初三遗老
　　元杨维祯为浙江儒学提举，国初召修史，年七十六而卒。沈梦麟为武康尹，入国朝，五司闽浙文衡，一考会试，九十三而卒。滕克恭为翰林学士，入国朝，一主河南乡试，至百余岁而卒。皆不肯屈节仕宦，其耆德为昭代之盛。

　　○金处二郡文武分盛
　　国初浦江宋承旨濂，义乌王待制，金华胡教授翰、苏编修自衡，皆以文章名天下，而皆为金华人。青田刘中丞基，龙泉章中丞溢、胡郡伯深，丽水叶太守琛，亦文章士也，而皆以武功显，内王、胡、叶三公能以死见节。而浦江之郑为义门。至方博士孝孺，遂尔卓绝，可谓盛而奇矣。

　　○一榜四相
　　大约一榜中有一相者，二相三相者，以四相为盛。洪武庚辰，文渊阁大学士胡广，谨身殿大学士杨荣，武英殿大学士金幼孜、杨溥、王统。戊辰，文渊阁大学士彭时，华盖殿大学士万安、刘吉，谨身殿大学士刘，而益以吏部二尚书尹、王恕。景泰甲戌，华盖殿大学士徐溥，武英殿大学士丘浚，宫保学士彭华、尹直，而益以吏部二尚书耿裕、李裕。成化丁未，华盖殿大学士费宏，谨身殿大学士蒋冕、毛纪，武英殿大学士石缶，而益以吏部一尚书陆完，又石公亦拜焉。弘治乙丑，华盖殿大学士严嵩，谨身殿大学士翟銮，武英殿大学士方献夫、顾鼎臣，又益以吏部一尚书闻渊，而方公亦拜焉。若至五相者，则嘉靖辛丑，中极殿大学士高拱，武英殿大学士严讷、陈以勤、潘晟，而严公复正吏部，高公兼领之久，尤为盛事，潘至中途返，正得半耳。

　　○一科六玉带
　　一科中六人至一品腰玉者为盛，永乐乙未，少保陈循、高，太子太保陈镒、俞士悦、何文渊、王翱。正统戊辰，少师万安、刘吉，少保彭时，太子太傅尹，太子太保刘、王恕。嘉靖辛丑，少师高拱，少傅陈以勤，少保王崇古、方逢时，太子太保严讷、潘晟，皆六玉。若弘治乙丑，少师严嵩，少傅翟鸾，少保顾鼎臣、方献夫、张瓒，太子太保闻渊、顾可学，凡七玉，为尤盛。若五玉，则天顺甲申，少师李东阳、焦芳，少保闵，太子太保刘大夏、王轼。成化壬辰，少师杨一清，少傅刘宇，少保陈金，太子太保李燧、王；丁未，少师费宏，少傅蒋冕，少保毛纪、石缶，少保陆完。弘治庚戌，少保彭泽、席书、廖纪，太子太保靳贵、王宪，亦庶几焉。
　　永乐丙戌一伯则王骥，宣德癸丑一伯则除有贞，景泰辛未一伯则王越，弘治己未一伯则王守仁，嘉靖丁未一太师则张居正。亦甲科之盛事也。 

●卷四

　　○勋臣历三公
　　勋臣以太师为极，凡八人：若李韩公善长、张英公辅，不为太傅、太保；朱保公永、张英公懋、张昌公鹤龄、徐定公光祚，不为太保，以躐加故也。独翊国公郭勋初加太保，再加兼太子太傅，三加太傅，四加兼太子太师，五加太师。成国公朱希忠初加太子太傅，再加太保，三加太傅，四加兼太子太师，五加太师。二公遍历三公，近代所绝少。而成公知经筵，监国史，赠王复谥，尤为绝盛。

　　○文臣遍历三孤
　　文臣以少师为极，凡二十四人：若吴荣襄中、费文宪宏，不为少傅，杨文敏荣、万文康安、徐文靖溥，不为少保，亦以躐加故也。其遍历三孤者，蹇忠定义、杨文贞士奇、刘文穆吉、刘文靖健、马端肃文升、李文正东阳、杨文忠廷和、梁文康储、王恭襄琼、杨文襄一清、张文忠孚敬、夏文愍言、严分宜嵩、高新郑拱、徐华亭阶、李兴化春芳、张江陵居正、张蒲州四维，与今申吴县时行，凡十九人。内忠定、文贞皆不带宫职，忠定以半岁中加少保、少傅、少师，尤为奇也。分宜、华亭，一加太子太保，再加少保，三加兼太子太傅，四加少傅，五加太子太师，六加少师。江陵一加少保、太子太保，再加兼太子太傅，三加少傅，四加太子太师，五加少师，六加太傅，七加太师，遂真为三公，比诸公尤详。

　　○文臣遍历一品阶勋
　　张居正初加阶荣禄大夫，再以恩诏加光禄大夫，三加柱国，四加特进，五加左柱国，六加上柱国，尤为盛事。

　　○历封公侯伯
