<!-- { "loadSidebar": true } -->
皇明盛事述     明 王世贞
    
　　●序
　　不佞生晚，当累洽之季，而又家世从缨绂后，窃有志慕说古公卿将相之盛。屈指西京以还，若功臣之族，鲜通籍者。计独有外戚王、马、梁、窦之属，虽鼎贵，不足道。而丞相彻侯父子相继，仅绛、条、韦、平两三氏而已。东京尚行谊，薄华腴，玄羔雁，施自黄，辟书征轮，遍于白屋。而关西之杨、汝南之袁，乃亦有四世为三公者。西晋之习，流为江左，蔓而北魏，门荫相籍，爵封迟及，一夫秉轴，则乘朱且垂百轮；九命弁冕，则戴貂讵止十辈。而李唐之史，犹有志宰相世系者。宋之郊恩；三事而下，推荫必数十百指，援荐亦不可胜数。至于元，而真王、彻候、三师、三公以至三省之长，非铁木之懿亲，则亦怯薛之华胃。阀阅朱紫，虽苦蝉绵，而（毛）毳膻腥，亡足称述。我明之世，文武判隔，浊泾清渭。贵极冕弁者，不参政纪；齿自缙绅者，靡开茅土。经术弛于纨绮，崇显局于贤科。以故视前代小逊焉。爰若和气磅礴，渊源流衍，虽义取侧微，材由自奋，而门积膏华，踪若凭倚。至乃德祉互凝，君臣交契，或蚤附风云，或恒依日月，禄位名寿，显融令终，代不乏人，人不泛遘，要亦有可纪者。夫侈庶汇之繁生，则思坤舆之厚，伟修鳞之孳育，则羡海王之广。以高帝之功德，超驾尧、舜；文皇之疆宇，远逾汉、唐。皇仁既宏，圣寿复高，维城裸将，绳绳振振。其为盛事，岂前代可拟？故略叙一二，冠之篇首，庶使谈者知所本云。 
    　　●卷一
    　　○太祖功德
　　高皇帝辟乾转坤，功只万古。又有古创业之主所不敢望者四：享天下三十一年，一也；圣寿七十有一，二也；自江左并中原，三也；太子诸王二十四人，公主一十六人，皆受册封，四也。于乎盛哉！
    　　○成祖功德
　　成祖文皇帝自起事至下京师，凡大小百余战，未尝不身冒矢石。即位之后，四征北虏，三下南交，舟车之地，无间大小远迩，悉奉琛币，若榜葛刺、满剌加、忽鲁谟斯等处，新受朝命为王者殆三十国。东逾辽水，鞑靼、女直、野人、兀良哈之地，立行都司、卫所，设官统治几三百处。直西部落数百种，皆重译来附，其请置官府，盖三之二。西南羌夷建宣慰、宣抚、安抚司及军卫，郡县增益数百。
　　自古讨西南夷，未有生得其王者。独是时下安南，得伪大虞上皇嫠（即胡一元）、伪虞国主黎苍（即胡大互）、伪越上皇简定、伪越王陈季犷、锡兰山国王亚烈苦纳儿、苏门答刺前王弟苏斡刺。
　　古西南夷国王未有来朝者，独其时氵孛泥国王麻邪惹加那乃来朝阙下，卒于京，子遐旺受封阙下。满剌加国王拜里迷苏剌，又苏禄国东王巴都葛哈叭答剌、西王麻哈剌吒葛剌麻、丁峒王叭都葛巴剌卜、古麻剌朗国王斡剌义亦敦奔俱来朝，受封爵。
　　自古封止中国山川，而独其时封日本山曰寿安镇国山，氵孛泥山曰长宁镇国山，余折枝国、满剌加国山俱曰镇国山，各立御碑。凡北讨及回銮所至，如灵显、翠秀等山，神应等十二泉，立马等五峰，诸壑谷坡甸冈献川圃硕戍之类，皆锡以嘉名，勒石垂永。
　　各国贡物，自金、银、犀、象、香药、珊瑚、玳瑁、鹤顶、龟筒诸器皿外，鸟则有孔雀、火鸡、红白鹦鹉、倒挂鸵鸟；兽则有麒麟、白鹿、白象、红猴、黑熊、黑猿、白鹿、福禄马、哈剌六足鱼、白獭，而中国亦自两进驺虞，人则有金衣银衣人、黑小厮；香则各色龙脑、奇南苏合油；布则兜罗、绵红、撒哈剌八者蓝觊木黑芜蔓番沙红绞节智杜花头乍莲花织人象之类。珍珠宝石奇怪之物，充刃天府。
    　　○二子即天位
　　宣宗章皇帝二子：长为英宗睿皇帝，次为恭仁康定景皇帝。
    　　○英宗再正位
　　英宗皇帝，一为太上皇帝，朔漠一年，居深宫七年，再改元为正统、天顺，践天子位总二十三年。故刘文安定之挽诗曰：“享国卅年高帝并，临朝八闰太宗同。”
    　　○再正东宫
　　宪宗以正统十四年为皇太子，以景泰三年封沂王，以天顺元年更御名复为皇太子，凡两赦。
    　　○藩王登极
　　太祖高皇帝以吴王登极，成祖文皇帝以燕王靖难登极，景皇帝以成阝王监国登极，世宗肃皇帝以兴世子登极，穆宗庄皇帝以裕王登极。
    　　○慈闱重庆
　　正统太皇太后张氏、皇太后孙氏，弘治太皇太后周氏、皇太后王氏，正德太皇太后王氏、皇太后张氏。至嘉靖初，寿安皇太后邵氏、昭圣皇太后张氏、章圣皇太后蒋氏、庄肃皇后夏氏，盖四宫并尊矣。
    　　○藩国之盛
　　熙祖凡四子：仁祖最幼，长寿春王，次安成王，次蒙城王。
　　仁祖四子：上最幼，长南昌王，次盱眙王，次临淮王。
　　太祖二十四子：懿文太子及文皇帝外，为秦愍王爽，国西安；晋恭王冈，国太原；周定王肃，国太原；楚昭王桢，国武昌；齐王，国青州；潭王梓，国长沙；鲁荒王檀，国兖州；蜀献王椿，国成都；湘献王柏，国荆州；代简王桂，国大同；肃庄王国甘州，移兰州，英辽简王植，国辽东，移荆州；庆靖王旃，国韦州，移宁夏；宁献王权，国大宁，移南昌；岷庄王便，国云南，移武冈；谷王惠，国宣府，移长沙；韩献王松，国平凉；渖简王模，国潞安；安惠王楹，国平凉；唐定王，国南阳；郢靖王栋，国安陆；伊厉王寻，国河南。
　　成祖四子：自仁宗外，为汉王高煦，初国云南，继青州，不行，移乐安；赵简王高燧，国彰德；皇少子高义，逝未受封。
　　仁宗十子：自宣宗外，郑靖王瞻，国凤翔，移怀庆；越靖王瞻墉，国衢州；蕲献王瞻垠；襄献王瞻善，国长沙，移襄阳；荆宪王瞻冈，国建昌，移蕲州；淮靖王瞻奥，国韶州，移饶州；滕怀王瞻垲，国云南；梁庄王瞻，国安陆；卫恭王瞻埏，国怀庆。
　　宣宗二子：英、景。
　　英宗七子：自宪宗外，德庄王见，国济南；许悼王见淳；秀怀王见澍，国汝宁；吉简王见浚，国长沙；忻穆王见治；徽庄王见沛，国钧州。
　　宪宗十四子：孝宗及未名长子外，悼恭太子极；兴王讳，国安陆；岐惠王榆，国德安；益端王槟，国建昌；衡恭王军，国青州；雍靖王云，国衡州；寿王楮，国保宁，移德安；汝王亨，国卫辉；泾简王舜，国沂州；荣庄王枢，国常德；申懿王楷，国叙州。
　　孝宗二子：自武宗外，蔚悼王厚炜。
　　睿宗即兴王讳：长□岳怀王，未名薨，追赠。
　　世宗八子：自穆宗外，哀冲太子载戛、庄敬太子载壑，景恭王载圳，国德安；颍殇王载卣、戚怀王载Ａ５、蓟哀王载贵、均思王载夙。
　　穆宗四子：自今上外，宪怀太子翊□、靖悼王翊□；潞王翊□，国卫辉。
　　今天下存者，大国凡二十四，盛哉！无论唐以后不世胙土，即汉中叶所余无几，宁能媲美于我明也。
    　　○宗室之盛
　　隆庆、万历之际，宗室蕃衍，可谓极矣。宗伯苛为革削，司寇严其条禁，以故时损时益，而其见在者余得而志之。
　　高皇帝子：秦，陕西西安府，亲王一位，在省，永寿王一位，镇、辅、奉国将军一百七位，镇、辅、奉国中尉五百七位，郡县主君二百四十二位，庶人一百四十九名。晋，山西太原府，亲王一位，在省，宁化、高平、庆成、平阳、西河等王共一十二位，镇、辅、奉国将军一千八十五位，中尉二千二百位，郡县主君一千五百十一位，庶人一百七十名。周，河南开封府，亲王一位，在省，永宁等王四十六位，镇、辅、奉国将军一千三百四十九位，中尉二千五百五十九位，郡县主君一千二百六十五位，庶人一十五名。楚，湖广武昌府，亲王一位，在省，永安等王六位，镇、辅、奉国将军一百九十八位，中尉六百四位，郡县主君四百四十七位，庶人四名。鲁，兖州府，亲王一位，在府，邹平等王八位，镇、辅、奉国将军一百六十位，中尉一百七十位，郡县主君二百四十九位，庶人六名。蜀，成都府，亲王一位，在省，内江等王六位，沣州华阳王一位，镇、辅、奉国将军四十六位，中尉七十二位，郡县主君五十六位，庶人无。代，大同府，亲王一位，在府，广灵等十王，蒲州山阴等二王，泽州宣宁四王，绛州灵丘王一位，忻州定安王一位，共一十八位，镇、辅、奉国将军一千二百七十九位，中尉一千三百四十位，郡县主君一千三百三十位，庶人一百五十名。肃，陕西甘州卫，亲王一位，在卫，淳化等王五位，镇、辅、奉国将军六位，中尉□位，郡县主君八位，庶人一名。辽，荆州府，亲王夺，在府，长阳等王九位，镇、辅、奉国将军一百八位，中尉一百五十位，郡县主君一百二十位，庶人十名。庆，宁夏卫，亲王一位，在卫，真宁等王六位，镇、辅、奉国将军六十一位，中尉五十六位，郡县主君五十七位，庶人六名。宁，江西南昌府，亲王夺，在省，乐安等王三位，镇、辅、奉国将军二百七十六位，中尉二百六十五位，郡县主君三百二十四位，庶人四十四名。岷，湖广武冈州，亲王一位，在州，安昌等王一十位，宝庆江川王一位，南渭王一位，共一十二位，镇、辅、奉国将军九十位，中尉十五位，郡县主君七十三位，庶人无。韩，陕西巩昌府，亲王一位，在府，襄陵等王一十七位，镇、辅、奉国将军四百三位，中尉五百八十六位，郡县主君六百四十三位，庶人二十九名。渖，山西潞安府，亲王一位，在府，陵川等王一十六位，镇、辅、奉国将军二百四十二位，中尉二百二十位，郡县主君二百七十六位，庶人十三名。唐，河南南阳府，亲王一位，在府，新野等王三位，镇、辅、奉国将军二十二位，中尉十五位，郡县主君三十五位，庶人无。伊，河南河南府，亲王夺，在府，方城等王二位，镇、辅、奉国将军二十八位，中尉二位，郡县主君二十二位，庶人二名。
　　文皇帝子：赵，河南彰德府，亲王一位，在府，临漳等王八位，镇、辅、奉国将军一百八十六位，中尉一百十七位，郡县主君二百八十三位，庶人三名。
