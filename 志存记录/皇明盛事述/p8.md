<!-- { "loadSidebar": true } -->
　　诸功臣有径封公侯者，无论己。有自侯而公者，则汤中山和之进封信，傅颍川友德之进封颍，蓝永昌玉之进封凉，沐西平晟之进封黔，郭武定勋之进封翊，张寿宁鹤龄之进封昌是也。有自伯而侯者，则徐兴安亨、李襄城瑾、陈平江豫、陈宁阳懋、王清远友、柳安远升、刘广宁安、吴恭顺克忠、薛安顺贵、梁保定缶、吴清平成、蒋定西贵、杨昌平洪、方南和瑛、石定远彪、孙怀宁镗、陈武平友、赵武靖辅、仇咸宁钺、孙会昌继宗、周庆云寿、张寿宁峦、张建昌延龄、王瑞安源、方安平锐、李武清伟，皆仍故封者也；王武义通之成山，则徙邑者也。惟张英国辅自新城伯进侯以至公，石忠国亨自武清伯进侯以至公，朱保国永自抚宁伯进侯以至公。前后领三券者仅三人。其后忠国公削，保国一传，至孙复为侯，而英公开国至今。

　　○出将入相
　　国初，徐太傅达初入为右相国，出为大将军征吴，再出为征虏大将军北伐，入为中书右丞相，复出为征虏大将军，镇抚东北。正德中，杨文襄一清以三边总督入为吏部尚书、内阁大学士，致仕后落，致仕复出，为三边总督，入为少师、太子太傅、吏部尚书、武英殿大学士。杨公将相勋烈，虽不敢望太傅，而事颇相埒。

　　○吏兵二部正
　　六卿惟吏、兵二部知文武选，最重。本朝大臣两为其部尚书者：吴公琳、陈公铭、李公焕文、茹忠诚常、马端肃文升、许襄毅进、刘少傅宇、陆太保完、王恭襄琼、杨襄毅博、梁太保梦龙，十一人而已。马公、杨公俱以少傅掌兵部。少师长吏部尤为隆重，而杨公凡三为兵部，三为总督，再为吏部。汪荣和钅宏以吏部尚书兼兵部尚书，亦自卓绝。李康惠承勋以吏部召未上，改吏部为兵部。文臣雄职，惟吏兵二部、都察院、南参赞及边方总督而已，马端肃文升历任之。刘均州宇、陆长洲完为吏部、兵部、都察院、总督，凡四任。

　　○吏部尚书入内阁
　　内阁居首者称元辅，太宰握铨柄，为六卿之长，国朝居此任者，惟杨文襄一清而已。若以太宰入阁，则正德始，焦芳、刘宇、石缶、桂萼、方献夫、许瓒、严讷、郭朴，凡八人。焦虽至少师、华盖，以长沙压之，不登首揆。迩时高拱以故相起掌吏部，寻进元相，掌部如故，尤为盛事。
　　案：河南凡八相，焦、刘、许、郭既尝为太宰，高以内阁兼之，李文达贤、刘文靖健又带吏部尚书衔，其不与者，惟贾文靖咏而已。

　　○文武二选
　　安丘黄桢以武选郎中调文选，以郎署同考会试及武举，凡知文武选举者再，亦庶僚之盛际也。

　　○遍历殿阁
　　天顺以前诸殿阁，除文华不以授人，凡五衔，一兼其官者，用师傅为次序，遂终其身不复转。成化而后，始以序迁矣，然无有遍历者。惟近时申吴县时行始以吏侍兼东阁，继以礼书兼文渊，三以户书兼武英，四以少傅吏书兼建极，五以少师兼中极，扬历悉遍。若历三殿者，则刘文穆吉、徐文靖溥、刘文靖健、焦泌阳芳、杨文忠廷和、梁文康储、费文宪宏、杨文襄一清、严分宜嵩、李文定春芳、高新郑拱、张文忠居正，凡十二人。内二刘、徐、杨、费不为东阁，而张不为文渊阁，余皆未历阁任者。

　　○台臣扬历督抚
　　部院大臣更历督抚之多者，无如王忠肃翱、李襄敏秉、马端肃文升、秦襄毅及先君子。忠肃初以右佥都御史自佐院出镇守浙江还院，再镇守江西还院，三镇守四川，参赞松潘军务，四镇守陕西还院，五以左副都御史提督辽东军务还院，六以太子太保、左都、总督两广军务。襄敏初以右佥都御史抚宣府，再抚南直隶，三抚大同，四以左副都抚宣府，五以左都出饬宣大蓟辽边备，六提督辽东军务，征建州夷。端肃初以右副都巡抚陕西，再以左副都提督三边军务，三以兵右侍饬辽东边备，四以兵左侍督抚辽东，五起家左副都巡抚辽东，六以右都总督漕运。襄毅初以佥都御史抚陕西，谪知州，再以佥都抚宣府，三抚河南，四以左副都总漕运、抚凤阳，五以右都总督两广，六以户部尚书总制三边。先君子初以右佥都御史经略通州军务，再提督畿辅粮饷，三巡抚山东，四督抚浙江、福建，五以右副都巡抚大同，六以右都、兵侍总督蓟辽三镇。其次则韩襄毅雍，初以佥都御史巡抚江西，再以佥都抚大同，三以兵侍抚宣府、大同，四以左佥都御史参赞南征军务，五以右都总督两广。王端毅恕初以右副都抚襄南，再以右副都抚河南，三以刑左侍郎督河道，四以右都巡抚云南，五以兵部尚书巡抚南直隶。洪襄惠钟初以右副都御史巡抚顺天，再调云南，三调抚贵州，四以右都总督漕运，五以太子太保、刑书、左都总督四川、湖广、陕西、河南军务。谭襄敏纶初以右佥都御名督抚福建，再以右副都抚陕西，三抚四川，四以兵部左侍郎总督两广军务，五以右都总督蓟辽军务。

　　○扬历部院之多
　　部院长官扬历之多者，如秦端敏金，两为南兵，一为户部，一为工部，一为南户，一为南礼，凡五部六任。马端肃文升，两为兵部，一为吏部、左都、南兵部，凡三部一院五任。耿文恪裕，两为吏部，一为礼部、南礼部、南兵部，凡四部五任。颜公颐寿，历南吏、户、礼，北刑部，左都御史，凡四部一院五任。周恭肃公用，历吏部、南刑、工部、北左都、南右都，凡五任。熊恭肃公浃，历吏部、南礼部、兵部、都察院、前后左右都御史，凡三部一院五任。欧阳公必进，两任工部，历吏、刑部，南北左右都御史，凡三部二院六任。今赵公锦，两历南吏，一历礼、刑部、南北左右都御史，凡三部二院六任。

　　○郎署至尚书不离局
　　户部徐辉、郁新、夏原吉，俱自主事、郎中、侍郎至尚书，夏首尾三十五年。兵部刘俊、徐，亦自主事、郎中、侍郎至尚书，垂三十年。俱不得他官。辉又户部吏、兵部吏也。吏部赵新自主事、员外郎、郎中以至侍郎、尚书，四十年亦不带他衔，其在侍郎则巡抚任也。周自刑部主事至尚书，三十余年不出刑部，仅一为右都御史，亦法司也。屠氵庸授御史，迁佥都、副都、左右都御史掌院，以至再起吏部，掌院垂三十年，中间为吏书者三年。张き授吏部主事、员外郎、郎中，以至尚书、侍郎，中间为左佥都御史者仅三月。杨善，十八以守城诸生为鸿胪序班，署丞、寺丞、卿以至礼部左侍郎、左右都、太子太保、兴济伯，俱掌本寺，凡五十四年，中间掌礼部、左军都督府仅五月余。

　　○再长中书
　　洪武四年，太师、中书左丞相李善长以韩国公致仕，奉朝请，十一年夏与曹国公李文中同理中书省及府台事。二年，汪广洋自右丞进右丞相，七年出为广东行省参政，十年复自御史台左大夫进右丞相，汪两拜，不为左。

　　○四入内阁
　　嘉靖六年，张文忠孚敬入为礼书、文渊阁学，八年以少傅、谨身殿学为次揆，归，至天津召人，十年以少傅、谨身殿学为首揆，归，十一年复入，其年以华盖殿学归，十二年复入，加少师。十六年，夏文愍言以少傅、武英殿学入，十八年以少师首揆罢，至张家湾，以少傅召入，二十年复以少师致仕，候圣诞行，月余，自居第以少傅召入，二十一年归，二十五年召，以少师入。二公凡四拜相。张公后再召皆中道返，盖六被命矣。

　　○三入内阁
　　正德六年，费文宪宏以宫保、武英殿学入，九年归，十六年以少保召入，嘉靖六年归，十四年以少师、华盖殿学复召入。凡三拜相。

　　○再入内阁
　　黄文简淮，洪武三十五年以侍讲入内阁，永乐中以右坊学下狱，二十二年以通政使、武英殿学复入。杨文定公溥，洪熙元年以太常卿、学士入内阁，宣德四年丁忧，服满守本官，正统元年以礼书、学士复入。正统元年商文毅辂以侍读、彭文宪时以修撰入，本年彭丁忧，服除守本官，天顺元年商去，彭以太常少卿、学士复入，成化三年商以兵左侍、学士复入。天顺元年李文达贤以吏侍入，本年谪福建参政，还为吏部左侍郎，俄以尚书、学士复入。弘治谢文正迁以詹事、学士入，正德元年去，嘉靖六年以少傅、谨身殿学复入。正德九年杨文忠廷和以礼书、文渊阁学入，九年丁忧，十二年以少师、华盖殿学复入。正德十年杨文襄一清以少傅、武英殿学入，十一年去，嘉靖四年以少师复入。六年翟文懿銮以礼侍、学士入，十三年丁忧，十九年以太子少保、武英殿学复入。八年桂文襄萼以少保、武英殿学入，本年致仕，九年复召入。嘉靖四十五年高新郑拱以宗伯、文渊阁学入，隆庆元年致仕，三年以少傅、武英殿学复任。万历十四年王家屏以吏部侍、东阁学丁忧，后以礼书、文渊阁学入。

　　○再正铨部
　　洪武五年李信任，改山西参政，十五年复任。成化二十一年卢氏耿公裕由少宰迁改南礼部，弘治六年以南大司马复入。正德十六年太原王公琼以少师、大司马戍，嘉靖十年以太子太保、三边总制复入。十四年灵宝许公讠赞以大司徒守制入，二十年以少保致仕，本年冬复入。二十年建宁李公默以少宰迁，三十年罢，三十二年复入。四十年彰德郭公朴以太子少保、大宗伯入，四十二年丁忧，四十四年复入。四十五年蒲州杨公博以少保、大司马入，隆庆三年致仕，六年以少傅原官掌兵部事复入。太原初以三孤之首下狱论死，末减戍边，起徒中，复得宫保以入，尤为难事。

　　○三长户部
　　梁端肃公材初为户部尚书，丁忧归，再起再致仕，降本部右侍郎，三复原官，加太子少保。

　　○三长兵部
　　王忠毅公骥初以本部侍郎升，出总西兵，还复任，三以靖远伯起掌部。杨襄毅公博初以蓟辽总督入为兵部尚书，再以蓟辽总督加少保入兵部，三以致仕少傅吏部尚书起掌兵部。若再掌兵部者，则唐铎初以太常寺卿任，逾七年复以刑部改任。沈氵晋初以本官改工部，寻复任。茹常初以本官出掌布政司，再以忠诚伯任。余子俊初以右都御史升任，改户部，再以太子太保起任。马文升初以右都御史升任，改南京，再自都察院左都任。王康毅宪初以本部侍郎升任，再以太子太保、左都御史起家。王刑部时中初以侍郎升任，再由致仕起。翁襄敏万达初以总督尚书回部，再以尚书召，至则降右侍郎归，以右侍郎再迁尚书起家，未上卒。

　　○九佩大将印
