<!-- { "loadSidebar": true } -->
    彦猷侍读，质肃公无服兄弟。吴越之末，唐氏有名渭者，从其王归朝，得为王官，出领归州刺史，遂居荆渚，质肃公之祖也。名涣者，留居钱塘，侍读之祖也。侍读平生酷好砚，甚爱红丝石，以为备砚之美，非端、歙可比。红丝者，侍读初得之青州山穴中，红黄相间，纹如缠丝，以分布满砚为尤贵。亦有如山峰、林木、花卉之状者，莹润而有芒，故宜墨而不损笔。石中往往自出膏液，与墨相和，落纸如纯漆，天下石无此奇也。每一作墨，旬日不乾。匣必用银，若用漆匣，则气液蒸润，未几辄败。然侍读言，自得石，才琢二十余砚，而山穴为崩崖所窒，遂不可复取。今世所有，皆山外顽石，徒窃其名耳。后人诋红丝砚，至以为但堪研朱及作投盆，盖徒见顽石窃名者，不足怪也。
