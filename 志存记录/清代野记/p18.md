<!-- { "loadSidebar": true } -->
　　苗沛霖者，凤阳诸生，性阴鸷慓悍，有兵略。以团练保卫功，洊至布政使衔四川川北道巴图鲁，又暗通粤寇洪秀全，封为秦王。夜郎自大，目无余子，独服膺胜保，执弟子礼甚恭。伪英王陈玉成自安庆为曾忠襄所败，全军皆没，穷无所归，走凤阳投苗。苗匿而不见，使其侄天庆缚献于胜。时胜驻军于河陕之交，得陈大喜，克日亲讯，盛设军卫。陈立而不跪，大笑曰：“尔乃我手中败将，尚腼然高坐以讯我乎！”因历举与胜交绥事。胜大惭，命囚之，铺张入奏，冀行献俘大典以矜其功。批答反斥其妄，并命就地正法。大失所望，遂切齿于曾氏矣。陈之囚也，有精舍三椽，陈设皆备，环以木栅，兵守之。先君子与冯鲁川、裕朗西皆往见。貌极秀美，长不逾中人，二目下皆有黑点，此“四眼狗”之称所由来也。吐属极风雅，熟读历代兵史，侃侃而谈，旁若无人。裕举贼中悍将以绳之，则曰：“皆非将才，惟冯云山、石达开差可耳。我死，我朝不振矣。”
　　无一语及私。迨伏诛，所上供词皆裕手笔，非真也。陈妻绝美，胜纳之，宠专房，随军次焉。胜性豪侈，声色狗马皆酷嗜。生平慕年羹尧之为人，故收局亦如之。胜每食必方丈，每肴必二器，食之甘，则曰以此赐文案某，盖仿上方赐食之体也。然惟文案得与，他不得焉。一日者，先君子报谒某于他所，忽奉胜召，遂亟归。胜曰：“大帅之文案，犹皇上之军机，至尊贵至机密，不得与他员相往来者，尔何报谒之有？”胜豪于饮，每食必传文案一人侍宴。初，先君子与冯、裕皆常侍宴者，继以先君子不能饮，遂命冯、裕以为常。一日军次同州境，忽谓文案诸员曰：“今午食韭黄甚佳，晚飧时与诸君共尝之。”及就坐，询韭黄，则弃其余于临潼矣。大怒，立斩庖人于席前，期明早必得。诸庖人大骇，飞马往回二百余里，取以进，其泰侈如此。冯鲁川，山西进士，由刑部郎简放庐州知府，出京赴任，道由河南，胜奏留军中司章奏。冯端人也，高尚澹泊，不趋时习。一日与胜言论不翕，决然舍去，恐面辞不得，留书别之。
　　胜阅书大惊，亟命材官赍狐裘一袭、白金二百，飞骑追冯还，戒之曰：“如冯不归，杀尔无赦。”并手书致冯，略曰：“计此书达左右时，公度韩侯岭矣，此即‘雪拥蓝关马不前’，昔退之咨嗟太息之地也。公于军事虽非所长，然品望学问当代所重，所以拳拳于公者，以公之品学足以表率群伦也。”云云。
　　冯得书即返，胜大慰。先君子私询于冯曰：“公何以去而复返？”冯曰：“胜虽跋扈恣睢，然能重斯文，言亦出于至诚，可感也。”胜之章奏往往自属草，动辄曰“先皇帝曾奖臣以忠勇性成赤心报国”，盖指咸丰间与英人战八里桥事也；又曰：“古语有云，阃以外将军治之，非朝廷所能遥制”；又曰：“汉周亚夫壁细柳时，军中但闻将军令，不闻天子诏”。此三语时时用之。意以为太后妇人，同治幼稚，恐其牵掣耳。而不知致死之由，即伏于此矣。至西安日，入行台，甫下舆，而冠上珊瑚珠忽不见，遍觅不得，识者已知为不祥矣。及事败年余，有人于地肆上以钱四百购得之，可诧也。入陕后，各省督抚交章劾胜，有劾其贪财好色者，有劾其按兵不动者，有劾其军中降众杂出，漫无纪律者，惟河南巡抚严树森一疏最刻毒，略曰：“回捻癣疥之患，粤寇亦不过支体之患，惟胜保为腹心大患。
　　观其平日奏章，不臣之心已可概见。至其冒功侵饷、渔色害民，犹其余事。”云云。相传为桐城方宗诚手笔。是以慈禧震怒，立下逮问之旨，而狱成矣。初，胜之至陕也，军机处有密书至，属其日内切勿上言触怒，因廷议将以陕抚、甘督二者择一简任，俾专力于西北军事。胜得书示文案诸员曰：姑妄听之。”逾数日无耗，又曰：“是或有变，不得不上言利害以要之。”众劝稍缓不听，乃自属稿，略曰：“凡治军非本省大吏则呼应不灵，即如官文、胡林翼、曾国藩、左宗棠等，皆以本省大吏治本省兵事，故事半而功倍。臣以客官办西北军务，协饷仰给于各省，又不能按数以济，兵力不敷，又无从召募，以致事事竭蹶，难奏厥功。若欲使臣专顾西北，则非得一实缺封疆，不足集事。”
　　奏上，大受申饬，至谓该大臣跋扈情形，已可概见，不匝月而逮问矣。胜之为钦差大臣也，与河、陕两省巡抚皆朱笔札文，文案诸员尝谏之，胜曰：“尔辈何知，钦差大臣者即昔之大将军也。大将军与督抚例用札，不以品级论也。”在陕日，有驻防副都统高福者，出言顶撞，胜大怒呼杖，高福曰：“等二品耳，何得杖我？”胜曰：“我钦差大臣也，以军法且可斩，何止杖！”立命杖二百逐之出。后之劾疏，高福亦其一也。又有德楞额者，初帮办陕西军务，亦副都统也。胜至劾去，降参领，俾统一军壁黄河岸，德亦衔之。逮问之旨密交多隆阿自赍，即代胜为钦差大臣者。至之日，胜方置酒高会，宾客满座。有谍者报曰：“灞桥南忽增营垒三十余座，不知谁何。”盖桥之北为回逆所据也。须臾又报曰：“来者闻为将军多隆阿也。”胜绰髯沉吟曰：“岂朝廷命多来受节制乎？若然，则不待营垒成即当入城进谒矣。姑饮酒，且听之。”有登城见望者，而连营十余里，刁斗森严，灯火相属，寂无人声。归而相谓曰：“事不妙矣。”有潜行整装待发者。甫黎明，忽报多将军至。将军下马，昂然入中门，手举黄封，高呼曰：“胜保接旨。”胜失色，即设香案跪听宣读。读毕，并问曰：“胜保遵旨否？”胜对曰：“遵旨。”多即命取关防至，验毕，交一弁捧之。谓从官曰：“奉旨查抄，除文武僚属外，皆发封记簿。”胜再三恳，多曰：“与尔八驼行李，其余皆簿录之。”当即摘去珊瑚顶孔雀翎，易素服待罪，遣兵百人守之。凡文武员弁兵卒役夫，皆遵旨投多军矣。所不去者，幕中四人耳，一先君子，一冯鲁川，一裕朗西，一丁友笙也。鲁川尚作谐语曰：“诸君不观降者乎？明日皆将傲我矣。”胜于此骄容尽敛，凄然无色。平日庖人四十八人，仅存其二。红旗小队二百，并旗械皆不见，材官之便捷者皆亡去，所存者老仆三人，圉人二，皆胜官翰林时旧役也。是晚即闻炮声隆隆，彻夜不息。次日黎明，人报灞桥克复，回垒皆扫平矣。即胜四十余日所不能攻克者也。逾数日，文案旧员杨某，头衔一新，欣欣然谓先君子曰：“克复灞桥保案，已得知府衔直隶州矣。公等不入多军，真愚也。”一笑置之。
　　不数日，胜就道，例以铁索缠舆杠，示锁拿意。甫至河，德楞额截其辎重侍妾而去，胜诉于多，始返其辎重，而留其侍妾，谓人曰：“此陈玉成贼妇也，不得随行。”胜亦无如何。四人者，送至山西蒲州府，洒泪而别，胜犹人赠百金为舟车资也。
　　于是四人遂分道矣，冯鲁川往安徽赴任，裕朗西往江北宝应省亲，丁友笙往河南，先君子由清江至泰州，携予返上海。鲁川名志沂，山西代州人。朗西名庚，汉军正白旗人，原姓徐。父联翰庭，曾为江苏县令。友笙名宪铮，怀宁人，后不知所终。
　　胜至京，系刑部狱，奉旨严讯，犹桀骜不驯，讯其河南奸淫案，答曰有之。河内李棠阶、商城周祖培两家妇人无老幼皆淫之。
　　周大怒，其后赐帛之命，皆周成之也。是时周值枢府，李掌刑部，死之日，周监刑。胜曰：“胜保临刑呼冤，乞代奏。”周曰：“圣意难回。”遂死之。胜有印章二，一曰“我战则克”，一曰“十五入泮宫，二十入词林，三十为大将”，皆生平得意事也。当庚申年，文宗北狩，洋兵入京，和议成，议建总理衙门以治外交事。大宴各国洋使于礼部堂上，英使巴夏理首座。
　　酒酣，胜笑谓巴曰：“今日和议已成，誓约已定，然两军究未分胜负也。今将与君会猎于郊外，胜负无与国事，第请与君之士戏耳，可乎？”巴大恐，乞恭亲王和解之。胜大笑曰：“彼惧我矣。”盖是时胜奉命总统各省援兵，位诸将帅上，当时援师至者十三万，故巴恐也。八里桥之战，胜一生最得意事也。
