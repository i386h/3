<!-- { "loadSidebar": true } -->
　　一盗将刃之，前随之盗曰：“不可，我辈与朱某无仇，何必血刃。”遂劫其衣物少许而去。次晨即报张缉之，获七人，前随之盗亦在其中，盖亦武壮革退之兵也。盗直陈不讳，并云：“我辈忌空过，故劫其少许物，计不直百金，无死法也，且我尚有德于尔，尔亦当以德报。”张回顾朱曰：“如何？”朱曰：“尔按军法办理可也，何必问。”张不得已，骈斩之。未几，朱妾生子，弥月之期，大开汤饼宴，宾众杂沓，朱抱子出示众宾，时朱年已逾四十始得子也。抱而入，甫至厅事后，忽闻朱狂呼曰：“勿伤吾儿。”旋闻儿亦狂啼一声，戛然而止。众趋入视，朱僵于地，两目直视，历叙杀盗事，又云：“我错我错，乞恕我子。”须臾气绝。更视其子亦死矣。此甲午冬月事。予时客烟台东海关道刘芗林观察署中，有友人自旅顺来言如此，皆以为盗索命云。观此与王万青二事，中国岂果有鬼神哉？所以近年西人之讲哲学者亦皆主灵魂之说也。
　　○猴怪报怨前清光绪季年，直隶盐山县令史某，杭之钱塘人，无锡王壮武公之孙婿也。署中庖人杨大者，有童养媳年十五矣，尚未成婚。忽一日，觉有人与同卧，始尚隐约，继更近昵，询其何氏，答曰：“我侯氏女银针也。汝三世前邵姓，为钱塘令。我其时亦士人女，因见恶于卖花媪，彼遂诬予不贞。婿家闻之，遽退婚。父不服，诉之官。官受媪贿，诬予非贞体，予遂自尽。
　　此雍正间事。予死后，阎罗悯予屈死，命转世为男子，富且贵。
　　予不愿，但思报仇。阎君谓‘邵令已堕畜生道。尔恨亦可泄矣，不如转世为佳也。’乃投生中州贵人家为人。既长，迷失本性，无恶不作，及壮而夭。阎君怒，谓亦当堕畜生道。予大哭，但求复仇，遂转世为猴女，猴父母皆修炼成道去。予同胞尚有一弟一妹皆能修炼，先予得尸解，惟予以心怀复仇故，道念不及弟妹之坚，迟之数十年，亦得尸解。遍觅仇人，知尔今生为杨氏妇，故来觅尔。然吾母与妹皆常来防守，不令我索尔命，以为冤宜解不宜结也。”自是附妇体不去，阖署之人皆昵之，令之女儿辈呼之为银针姊，幼者姑之。与人接谈，恭而有礼。母与妹亦时附妇而言，独银针有时作空中笑语声也。令之诸女有欲见其面者，女曰：“我一猴耳，何足观。”再三请，女曰：“无已，可于帷后观予足可也。”则见一足弓鞋窄小如菱，履制亦精美，一足则大如莲船盈尺，皆哄堂大笑。壮武之孙名恕字心如者，荩臣同守之第三子也，时在署，女亦常与款洽，一日恕问女曰：“尔母尔妹则常来，尔弟何不来？”女曰：“但闻其转世为大贵人，今在湖广大衙门。亦不知湖广为何地也。”
　　问姓名，曰：“不知，但知其为湖广最大之官耳。”忽一日戏谓恕曰：“三舅老爷，我为尔妾何如？”恕笑曰：“我不惯看猴子面目。”女曰：“我能变形也，然亦只能变一小时耳，不能久也。”杨大夫妇敬之如神明，称为仙姑。令有小奚奴谓杨曰：“一猴怪耳，何足畏，尔俟其空中发声时，循其声抵于壁，我以棍击之，可使其现形也。”语未毕，忽自批其颊无数，且自投曰：“尔以后再敢狂言否？”奚奴大惧，跪而哀告乃已。
　　如是者五年而去，并不为妇祸，惟妇体赢瘠耳。女作杭音，声直而粗，其母妹皆然。此心如为人言，盖于盐山署中亲见之者。
　　据女言，则人云张文襄前身为猴，非虚言矣。文襄之貌似猴，饮食男女之性无不似猴者，亦奇人也。予所纪不载虚渺神怪之迹，惟此乃近年事，且王君兄弟所目击，言之凿凿，当非妄语，故记之，此吴骞《传信录》例也。
　　○前世冤鬼叶伯庚，江宁廪生也，颇有文名。光绪二十三年丁酉，各省乡试之年也。其秋叶忽病，旬日不醒，尝喃喃自语，作湖北乡音。人问之，答曰：“我周吕氏鬼魂也，嫁周凤奎为妾。道光中，周以甲榜为福建闽县令，因口舌细故，忿而缢于凤凰山之银杏树下，山即在县署后。周知之，不使敛，致尸饱虎狼。
　　周转世为叶，今科将中江南第四名举人，予得请于帝而索命焉。
　　”一家大恐，许度脱，鬼曰：“我亦不能遽毙之，缘渠曾办振饥事有微劳，上帝亦许贷其死，惟不使之入场耳。”家人环求不已。鬼又曰：“祀我，并使某高僧诵《楞严经》千遍，则我去矣。”如其言，至八月八日贡院封门，而叶病愈。访之闽人，果有闽县令周凤奎其人者。逾年为光绪二十四年，叶摒挡入闽，访询周吕氏事，竟无人知。至凤凰山，果有银杏树，百年外物也，于其地招魂立冢而归。其时余在金陵，叶亲为人言。此事甚可怪，叶不致造言以自污也。
　　○鬼捉酷吏时乃风，字萼卿，浙江仁和人，江苏候补知府也，管闵行镇厘税。会帮办委员倪祖谦家被盗，鸣官捕数人，内有护卡炮艇勇丁焉。艇有哨弁，素与时有隙，时遂诬以坐地分赃，言于抚院巡捕官申保龄，申白巡抚吴元炳，遂骈斩之。未几，申权吴江知县，甫匝月而病，病中喃喃辩杀盗事，遂死。死后数日，时又权松江知府，甫三日，一日送客出厅事，杭声大言，若对客状，仆以客去告，则大怒曰：“我正与申大令言，何相混也。
　　”俄顷面目惨变，自投无数而死。此同治戊辰、己巳间事也。
　　石埭徐子静言。○翰林不识字自科举废倡言新学，凡留学日本三年毕业归国者，送部应廷试，或赏翰林，或进士，或举人，皆出于一榜焉。此从来科名未有之变局也。光绪末年，有粤人某廷试得翰林，呼何秋辇中丞为“秋辈”，读“奸宄”之“宄”为“究”。予初以为言者过甚耳，迨指其人而实之，始知不谬。吁！此亦国之妖异也，安得不亡哉！
　　○妖狐为祟同治季年，芜湖有厘卡委员俞某者，浙人而北籍也。妇为狐所凭，夫入房，辄有物击之，遂不敢近。在芜湖时，一日清晨，有仆妇入房洒扫，忽见一壮年男子，冠白毡冠，衣灰色茧绸袍，腰系大绿皮烟荷包，坐主妇床上。大骇，欲询，转眼即不见。俞自北南来，此狐即随之而至，历有年所矣。妇日渐枯瘠，遂死。俞亦无子。予其时亦在芜湖，一时喧传，以为怪事。
　　○方某遇狐仙事道光间方某，皖人，寒士也，入都应乡试，馆某旗员家。
　　书室在花园中，园故空旷，仅一馆童作伴而已。一日月下，方仰天长叹曰：“家无儋储，功名未遂。昨有家信来告匮，奈何？”忽空中有答者曰：“公富贵中人也，何忧贫？公无患家计，我已为公备银二十两为家用，明日封寄可也。”方大骇，不敢应，遂归寝。次晨，见案上封裹宛然。视之，银也，权之，得二十两，大喜，遂寄家焉。晚坐月下，望空称谢。又闻人语曰：“公长者，愿与公为世外交，可乎？”方曰：“可。”叩其姓名，曰：“胡某，为大内管库职司也。”是年方捷顺天，胡又为摒挡一切，费不赀，方深感之。次年会试后，遂移居试馆，不复馆旗员家矣。及联捷，又助之，且时来与方谈论今古，颇淹洽。惟不见形耳，方颇以不得一面为恨。胡曰：“无见面缘也。”方固请，胡曰：“不得已，可于某日午后俟我。”届期，戒阍者，凡有客来皆辞谢，以为今日可以见我良友矣。至午后，忽座师传唤，命即至，方大恨，然座师命不敢违，怏怏行。甫出门，胡即来，投刺而去。至晚方归，仆曰：“午后有一人白而颀，四品冠服来拜，素不相识也。”方颔之。至夜胡至，谓之曰：“如何？我固谓无见面缘也。”久之，胡忽语方曰：“我辈交谊可谓厚矣，欲附为婚姻可乎？家有弱妹，貌颇不恶，堪备箕帚。”方曰：“我有妇矣，胡可者？”胡曰：“不妨，我辈世外人，不争名分，公即妾之可也。”方曰：“容徐议之。
　　”次日，方出门后，有一李姓来拜，归视名刺，不识也。至夜，闻空中有声，非胡声也。问为谁，答曰：“即日间奉拜之李某也。某亦狐而仙者，久欲奉教，未敢唐突。今闻胡某欲以妹许公，明知交浅言深，公未必信。然视公之危而不救，实不忍。
　　胡妹虽美，而淫荡，已蛊死多人矣。公奈何堕其术中，不如设词拒之为是。”方大惊谢。翌日胡又至，申前说，方绝之，胡诘其故，方曰：“我虽贫，究人类也，岂可与君辈为偶。”胡大怒曰：“相交许久，犹以我为畜类耶？”作恨恨声而去。自是遂日作祟无虚日，或食物中置粪秽，或衣服无故自焚，或朋友求书之件污以墨水，种种恶作剧，不堪其扰。方恨之而无如何。李又至，教之曰：“尔第焚疏于前门关帝庙，彼自惧而不敢祟矣。”方如言。至夜，梦一三十许方面壮夫，锒铛被体，戟指向方曰：“尔受李某谗，控我于神。我待尔不薄，计我所毁尔之物，尚不敌赠尔十之一，尔何忍乃尔！尔知李某为何如人，大内库掌我为正，李为副，李久欲谋我缺，不得隙，今遇尔，亦天也。我不过发配陕西三年耳，三年后公亦须来京考散馆矣。黄河岸边相见可也。”方醒而大惧，请假归，终身不复入京，此即方朝觐之父也。闻朝觐会试后，梦一人，自称胡某，与尔父相善，因尔父信谗，致我得罪充徒三年，今归仍复旧职。
　　闻尔能继父志甚喜，然尔命中无进士也，何必跋涉哉！方梦中大哭，求转圜。胡曰：“无已，以寿算准折或可。尔具一疏焚于前门关帝庙，我再于冥冥中为尔谋之，惟中后即不永年，勿悔也。”朝觐允之，故殿试后未匝月即死也。朝觐为光稷甫侍御姊夫，于方父子事言之甚详。予至京，主其家，茶余饭罢，辄以为谈资也。此岂中国人迷信之故哉！然而其事甚确，非空中楼阁也。
