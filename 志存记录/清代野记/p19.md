<!-- { "loadSidebar": true } -->
　　洋兵麇集，僧忠亲王战不利，大沽失守，近逼北塘。八里桥者，距北通州八里。洋兵欺我无人，长驱而入，至桥，胜扼之，炮弹破马腹，颔受微伤，易马与战，卒败洋兵。厥后和议易成，未受大累，未始非胜一战之力也。当时胜裹创入见，故文宗奖之曰：“忠勇性成，赤心报国。”岂知此二语即长其傲，速其死哉。当洋兵之焚圆明园也，珠玉珍宝皆掠去，独书画古玩弃而不顾。有土寇二百余，掠所余而遁。至中途，遇胜，聚而歼旃，尽得其所有。簿录京宅时，并其第皆赐兆公焉。兆公者，慈禧姊子，于穆宗为中表行也。同治季年，兆公之母死，居丧不哀，慈禧大怒，命尽室所有为皇老老焚之。皇老老者，即其姊之俗称也，焚三日夜始竟。焚之时，命护军统领率千人监视之，于是胜所得与历年御赐物皆荡然矣。闻胜所得者，有项墨林进呈之物数百种，他称是，亦书画之浩劫哉。此事炳半聋见之，为予言。胜一子海某为蓝翎侍卫，以事遭斥，同治壬、癸间，飘泊至皖，英果敏怜之，为集资纳同知，分安徽。英去，亦不知所终。予随侍先君子在皖南时，有扬州人冯继昌者，曾在胜军为文案小吏，后为皖北牧令，谓一日奉使至宿州，见旅舍有执泛扫役者，貌酷类胜，面亦半青色，密访之，知其母少时曾一度侍胜寝。盖过境时，地方官所进之土妓也，而贵种沦为下贱矣。故世之疵胜者，皆谓胜有应得之罪。惟曾文正有言，胜克斋有克复保卫之功，无失地丧师之过，虽有私罪而无死罪，人皆服其公允云。考胜所部惟雷正绾一军二千人为官兵，其余则苗沛霖万人，宋景诗八百人，长枪会也，又山东大刀会千人，合之不满五万千人。苗军之饿，沛霖自称报效者；雷军则就饷于陕者；其余则或有或无，不能按时按数也。即如先君子在戎幕时，文牍所载皆号称月二百金，实则月仅得六七千金耳。盖各路协饷皆积欠，间有来者，必先尽胜挥霍，挥霍所余，乃归军用耳。一日者方至同州，雷军后至，猝遇贼伏，未及备，遂大败，死伤枕藉。雷正绾痛哭入，求发恤赏，胜无以应。须臾负伤者累累舁至辕门下，彻夜呻吟，无过而问者。先君子谓人曰：“实令人惨不忍睹也。”呜呼！胜治军如此，自奉又如此，焉得不败。就逮之次日，苗沛霖率所部返皖北而叛。宋景诗骤马挺枪而来，哭拜于胜前曰：“沐恩不能终事公矣，世事尚有公道哉！”掷冠带于阶下，率八百人呼啸而去，一渡河即大掠，后为宋庆所灭。大刀会亦返山东作乱。故曾国荃劾胜疏云：“胜保军营，降众杂出。”诚哉是言，未之诬也。予尝论胜之为人，瑕瑜互见，然瑕多而瑜少，是殆不学无术之故哉！然固一世之雄也。
　　○冤鬼索命苗沛霖之叛归皖北也，皖豫之交响应者大小一千六百余寨，其中胜兵者不下四十万人。有劝苗勾结张宗儒、任柱等大股捻逆直扑京津者，而苗逆必欲得蒙城为根据地，围攻月余不下，盖县令尹某深得民心，竭力守御也。会僧忠亲王援师至，内外夹击，苗大败溃。沛霖乘肩舆夜遁，有步卒二尾之旷野，杀苗割其首，将以献王。至中途，遇王万青率兵巡缉至，验其首信，遂受其降，匿二卒于营，至夜杀之，而以苗首级赴王师报功。
　　王大喜，立赏万金，翌日即专折奏保提督黄马褂、轻车都尉世职。万青家清淮，既思富且贵矣，不可不夸耀乡里，遂乞假，以巨舟载金而归。将至家，忽瞪目变色，趋至鹢首，若与人撑拒状，大呼曰：“莫捉莫捉，我即去即去。我不合杀尔冒尔功，我知罪矣。”言毕喷血而死。其从者知其事，言于人，谓实二卒索命也。异哉！岂中国真有鬼神哉！岂鬼真能为厉哉！西医曰，肝经热血妄行，则生平恶迹皆现象。是说也，然乎？否乎？然予必主为厉之说，可以警世人之为恶者。
　　○裕庚出身始末裕庚字朗西，本姓徐，为汉军正白旗人。父联某，字翰庭，道、咸间任江苏县令，君子人也。庚貌岐嶷，幼而聪颖，读书十行并下，过目成诵。有誉庚于其父者，联曰：“是儿聪颖自恃，不受范围，愈贵显愈不能保令名，吾料其必堕家声，非福也。”太息而罢。庚年十二即入国子监肄业。时胜保为满助教，亟爱之，遂由官学生入泮。十四食饩，十六选优贡。累应乡举不第，遂就职州同，从胜保军，甫逾弱冠耳。下笔千言，倚马可待，纵横跌宕有奇气。凡奏报军事，极铺张扬厉之致，令阅者动目，故所至倒屣。胜败后，裕回江北省亲，旋丁父艰。会冯鲁川已由庐州知府权卢凤道，随巡抚乔勤恪驻寿州。冯与乔同年同乡，又京师旧好，言听计从。裕得冯汲引，入乔戎幕，司章奏，乔甚倚重之。同治五年，乔调抚陕西，裕亦相从，已洊升知府矣。乔乞休，英果敏抚皖，又入英幕，而权势愈盛。
　　甲戌岁杪，果敏擢广督，裕以道员留广东，事无大小，一决于裕，英惟画诺而已。粤有二督之称，其信任如此。闱姓捐事起，英入奏，谓岁可益百万，不待命下，即布告举行。巡抚张兆栋、将军长善、都统果勒敏交章劾之，英、裕皆革职，未半年也。
　　英举家返京，裕亦随之。光绪三年，起英为乌鲁木齐都统，期年卒于任。裕侘傺无聊，有言于李文忠者，谓裕才可用，遂至津，文忠众人遇之。适刘铭传授台湾巡抚，延裕往，得开复知府，发湖北。时鄂督为张文襄，一见惊为奇才，历畀沙市、汉口厘税事，皆鄂省美任也。复得道员，以明保送部，转内阁侍读学士。奉使法国，六年归，升三品卿，而双目瞽矣，以至于死。裕妻前死，遗一子曰奎龄。妻婢凤儿者，赤脚婢也，裕悦之，宠专房。继又纳京师妓，不容于凤儿，服毒死。及罢官入都，邂逅一洋妓，实洋父华母所生也。洋妓者，家上海，有所欢入京，追踪觅之不得，乃遇裕，纳之。凤儿不忿，而洋妓阴狠，能以术使裕绝凤儿且凌虐之。凤儿不堪其虐，亦自经。于是洋妓以为莫予毒也已，与裕约，不得再纳妾，不得再有外遇，气日张，权日重，玩裕于股掌之上，而服从终身焉。久之立为继室，逼奎龄夫妇母之。奎龄不从，逃之芜湖，匿县令邹隽之署中。隽之即清末外务部尚书邹嘉来之父也。无何病死，邹为之殓。奎龄妻为觉罗续庆女，缔姻时，续方为颍州守。续无子，仅一女，甚钟爱，嫁后，续夫妇相继亡。及奎龄逃，洋妓遂褫其妇之衣饰，斥为爨婢，妇不从，鞭之。裕偶缓颊，则诬以新台之耻。久之，裕亦与之俱化，而朝夕鞭挞矣。裕之邻为英教士居，常闻呼号之惨，得其情，甚怒，将与理论经，始稍稍敛其锋，然续女亦伤重死矣。当洋妓之奔裕也，携一子，小字羊哥，即上海所欢之种也。继又为裕生一子二女，裕更视为天上人矣。洋妓固有才，凡英、法语言文字及外国音乐技艺皆能之。
　　二女既长，亦工语言文字之学，尝夤缘入宫为通译，西国命妇之觐慈禧者，皆二女为传言，以故势倾中外。会有外国女画师者，慈禧命其绘油像甚肖，将酬以资。画师以其为太后也，不索值。而二女竟中饱八万金。未几为慈禧所闻，逐之出宫，乃之津之沪，广交游，开跳舞会，泰西之巨商皆与往来。二子名勋龄、馨龄，皆入资为道员，馨分湖北，勋分江南，皆为端忠敏所摈，不知所往。及裕庚死，洋妓率其二女流寓上海有年，今不知所终，或曰随洋人至欧洲矣。语云，知子莫若父，观裕庚之结局，而联翰庭之言验矣。
　　○刘传桢出身始末皖抚乔勤恪公驻军寿州时，上元宗湘文太守源瀚荐一人来，曰刘传桢。宗之未仕浙也，曾从事江北粮台，勤恪时为两淮运使，管粮台事，驻泰州，倚宗为左右手。刘之来即委内署文案，刘不能文，不称职，以宗荐故耳。刘时年二十余，美丰仪，衣幍蕴藉，风流自赏。冯鲁川嘲之云“顾影翩翩刘太守”，即指传桢也。刘虽年少，已知府用直隶州矣。既入幕，见裕庚为乔所重，深相结纳，师事之，率妻子与裕同居，裕亦不吝教诲，年余，居然能为公牍文字，即书法亦酷似，其小有才如此。继知先君子与冯鲁川皆裕旧侣，亦过从甚密，厚貌深情，人皆不以为忤。考其官之由来，则得之豫胜营。豫胜营者，李世忠归诚后所统之军，皆降众也。刘入营后不一年，由白丁而至四品官孔雀翎。或曰李艳其貌，将以官为饵而龙阳之。刘微窥其意不善，遂托故而逃，投勤恪也。迨勤恪入陕，继之者为英果敏，刘大见信用，管捐输厘金诸要职，亦三品衔记名道矣。同治庚、辛间，扬州捐输分局亦刘所辖也，故时来扬，藉稽核公事为名为治游计。一日者遇李世忠于青楼，刘庄客对之，李笑曰：“尔勿作态，尔忘在营时为我提虎子邪？”刘大恨次骨，从此不敢与李相见。在扬州以八百金购一小家女，年华碧玉，楚楚动人，畏人多言，不敢以捐局为金屋，携至炮艇中设阳台焉。于是鬓影衣香掩映于长枪大戟间矣。刘时驻芜湖管皖南厘政，岁必数游扬州以为常。无何，英果敏丁外艰。满大员例持服百日即视事，惟果敏父没于京，须奔丧回旗守制，遂陈请半岁假。
　　当是时，议所以护抚印者。故事，惟布政合格。时布政为张兆栋，按察为裕禄，兆栋孤介不与诸人洽，而裕禄则与刘传桢、裕庚皆结为兄弟，情好甚密，刘乃与裕庚谋，怂恿果敏奏请裕禄护抚印。既舍布政而取按察，则疏中于张不能无微词，兆栋深衔之，粤东恶感，盖根于此矣。假满英回皖，张亦擢广抚去，裕禄则坐升布政。同治甲戌冬，果敏擢粤督，裕禄又坐升皖抚。
　　传桢、裕庚皆为果敏所奏调。裕庚随果敏先行，传桢有未了事，约后期。不意次年五月，因擅开闱姓捐，英、裕皆劾革矣。于是传桢仍留皖，信用如故。继而权安庐凤颍等道，骎骎乎将膺简命而大用焉。数年，裕禄擢鄂督，传桢自以为皖中老吏，新抚必倚重，忽为御史所纠，奉旨命江督查办。勘云：“刘传桢有奔走肆应之才，无监守临民之器。”降通判，赋闲年余，夤缘李文忠，得管淮军支应，驻金陵，于是旧院笙歌，秦淮风月，朝朝暮暮，老死于是间焉。李世忠之罢官闲居也，以演剧博簺为乐，蓄优伶数十人，往来于长江商埠博缠头资。又于安庆居宅设博局为囊家，赌甚豪，胜负常巨万，贵游子弟趋之若鹜。
