<!-- { "loadSidebar": true } -->
广州蕃坊，见蕃人赌象棋，并无车马之制，只以象牙、犀角、沈檀香数块，于棋局上两两相移，亦自有节度胜败。予以戏事，未尝问也。
余在广州，尝因犒设，蕃人大集府中。蕃长引一三佛齐人来，云善诵《孔雀明王经》。余思佛书所谓《真言》者，殊不可晓，意其传讹，喜得为证，因令诵之。其人以两手向背，倚柱而呼，声正如瓶中倾沸汤，更无一声似世传《孔雀真言》者。余曰其书已经重译，宜其不同，但流俗以此书荐亡者，不知中国鬼神如何晓会。
南海庙前有大树，生子如冬瓜，熟时解之，其房如芭蕉，土人呼为波罗蜜，渍之可食。
英州碧落洞生锺乳，牧羊者多往焉。或云羊食锺乳间水，有全体如乳白者，其肉大补羸，谓之乳羊。活时了不能识，刲之然后见，极难得，或一岁得一二枚，郡守即献广帅、监司。
汉以神雀改元，书传不言其状。广南人说神雀，或红或白，一羣必备五色，飞集极高树，自十丈以下，皆不肯栖，食露吸风，网罟不能及。余在曹溪寺屡见之，忽来倏去，嘲唽似雀噪，色鲜明，询诸彼人，自来未尝有捕得者。
海南诸国有倒挂雀，尾羽备五色，状似鹦鹉，形小如雀，夜则倒悬其身。畜之者食以蜜渍粟米、甘蔗。不耐寒，至中州辄以寒死；寻常误食其粪，亦死。元符中，始有携至都城者，一雀售钱五十万，东坡《梅》词云：「倒挂绿毛幺凤。」盖此鸟也。
余在广州，购得白鹦鹉，译者盛称其能言。试听之，能蕃语耳，嘲唽正似鸟声，可惜枉费教习，一笑而还之。
南方大龟，长二三尺，介厚而白，造玳瑁器者用以补衬，名曰龟筒。方谚曰：「龟筒夹玳瑁，鬼神不晓会。」初时民间无用，不可售，后缘官市，价踊贵。先公帅广，内侍省牒广州市龟筒数百斤，公不报。僚吏以为言，公曰：「吾专行之，勿累尔矣。」卒不与市，民赖以不扰。
广右英州清远峡小龙祠，余尝谒之，数间屋当溪山奇绝处。龙乃五虵：其色一如生金，王也；一如红锦，妃也；一青一绿，判官也；一黄，走吏也；又有小者如王色，太子也。蟠曲一漆合中，发视之，或见或隐，甚神异。其状比常虵细颈而长，横目广颡，不畏人，色皆鲜明，胜于丹青，祀之则出据香炉上，火不能爇，或食所祀酒茗。
闽、浙人食蛙，湖湘人食蛤蚧，大蛙也。中州人每笑东南人食蛙，有宗子任浙官，取蛙两股脯之，给其族人为鹑腊，既食然后告之，由是东南谤少息。或云蛙变为黄?。广南食蛇，市中鬻蛇羹，东坡妾朝云随谪惠州，尝遣老兵买食之，意谓海鲜，问其名，乃蛇也，哇之，病数月，竟死。琼管夷人食动物，凡蝇蚋草虫蚯蚓尽捕之，入截竹中炊熟，破竹而食。顷年在广州，蕃坊献食，多用糖蜜脑麝，有鱼虽甘旨，而腥臭自若也，唯烧笋菹一味可食。先公使辽日，供乳粥一椀甚珍，但沃以生油，不可入口。谕之使去油，不听，因绐令以他器贮油，使自酌用之，乃许，自后遂得淡粥。大率南食多盐，北食多酸，四夷及村落人食甘，中州及城市人食淡，五味中唯苦不可食。
广州医助教王士良，元佑元年，死三日而苏。自言被追至冥府，有衣浅绛衣如仙官者据殿，引问士良尝为人行药杀妻，士良不服。有吏唱言「是熙宁四年始」，即取籍阅，良久云「并无」。仙官拊案曰：「本是黄州，误做广州。」令放士良还。既出，又令引至庑下，有揭示云:「明年广南疫，宜用此药方。」士良读之，乃《博济方》中钩藤散也，本方治疫。士良读之，乃窃询左右：「此何所也？」或言太司真人，治天下医工。时蔡元度守五羊，闻之，召士良审问，令幕客作记。及春，疫疠大作，以钩藤散治之，辄愈。士良又云：「幼习医，至熙宁四年方用药治病，冥冥中已记录，可不慎哉！」
元佑间，广州蕃坊刘姓人娶宗女，官至左班殿直。刘死，宗女无子，其家争分财产，遣人挝登闻院鼓。朝廷方悟宗女嫁夷部，因禁止，三代须一代有官，乃得取宗女。
邹浩志完，以言事得罪贬新州，媒孽者久犹不已。元符二年冬，有旨付广东提刑锺正甫就新州鞫问志完事，不下司。是时锺挈家在广州观上元灯，得旨即行。漕帅方宴集，怪其不至，而已乘传出关矣，众愕然。锺驰至新，召志完，拘之浴室。适泰陵遗诏至，锺号泣启封；志完居暗室，不自意得全，又闻使者哭泣，罔测其事，意甚陨获。良久，锺遣介传语，止言为国恤不及献茶，且请归宅。志完亦泣而出。其后东坡闻之，戏云：「此茶不烦见示。」
东坡元丰间知湖州，言者以其诽谤时政，必致死地，御史台遣就任摄之，吏部差朝士皇甫朝光管押。东坡方视事，数吏直入上厅事，捽其袂曰：「御史中丞召。」东坡错愕而起，即步出郡署门，家人号泣出随之。弟辙适在郡，相逐行及西门，不得与诀，东坡但呼：「子由，以妻子累尔！」郡人为之泣涕。下狱即问五代有无誓书铁券，盖死囚则如此，他罪止问三代。东坡为一诗付狱吏，他日寄子由，其诗曰：「圣主如天万物春，小臣愚暗自亡身。百年未满先偿债，十口无归更累人。是处青山可埋骨，他时夜雨独伤神。与君世世为兄弟，更结来生未了因。」狱吏怜之，颇宽其苦楚。狱成，神考薄其罪，止责散官，安置黄州。元佑中，复起为两制用事。绍圣初，贬惠州，再窜儋耳。元符末，放还，与子过乘月自琼州渡海而北，风静波平，东坡叩舷而歌，过困不得寝，甚苦之，率尔曰：「大人赏此不已，宁当再过一巡？」东坡矍然就寝。余在南海，逢东坡北归，气貌不衰，笑语滑稽无穷，视面多土色，靥耳不润泽。别去数月，仅及阳羡而卒。东坡固有以处忧患，但瘴雾之毒，非所能堪尔。
孙权破曹操于赤壁，今沔、鄂间皆有之。黄州徙治黄冈，俯大江，与武昌县相对。州治之西距江，名赤鼻矶，俗呼鼻为弼，后人往往以此为赤壁。武昌寒溪，正孙氏故宫，东坡词有「人道是周郎赤壁」之句，指赤鼻矶也。坡非不知自有赤壁，故言「人道是」者，以明俗记尔。
东坡在黄州，手作菜羹，号为「东坡羹」，自叙其制度，好事者珍奇之。
宫殿置鸱吻，臣庶不敢用，故作兽头代之，或云以禳火灾。今光州界人家屋皆兽头，黄州界惟官舍神庙用之，私居不用，云恐招回禄之祸。相去百里，风俗便不同。
三月上巳祓禊，其来亦远。寒食禁火，主介子推，河东之俗也。江浙民间多竞渡，亦有龙舟，率用五月五日，主屈原，湘楚之俗也。二者皆尚贤，而末流则害教，晋人寒食病老幼，楚人竞渡致鬬讼。
忠洁侯者，屈原也。大观间议开直河，省洞庭迂险，使者沈延嗣总其事，辟属官。有勾当公事卢供奉，过湖溺死。或传旁舟见鬼物出波间，云：「吾血食此，若由直河，则将安仰！」余以忠洁侯当无此言，傥以其兴不可成之功，徒殚民力，则毙之亦三闾遗意也。
余客沔、鄂，闻人说张乖崖初为崇阳令，至今血食，父老犹能道其政事。尝逢村氓，市菜一束出郭门，问之则近郊农家，乖崖笞之四十，曰：「尔有地而市菜，惰农也。」崇阳民闻之，相尚力田。乖崖一日遣吏尽伐民间茶园，谕令更种桑柘，民失茶利，甚困，然素畏服其政令，不敢慢。乖崖代去数年，会朝廷更榷法，园户纳茶租钱，崇阳独无茶园，免输。邑去郡四百里，不通舟楫，岁输，一夫负米至郡，每斛率得六七斗，富者租百斛，甚为劳费。乖崖使三司建言，高原县分苗米折纳绢，崇阳民遂得轻赍，而先植桑柘已成，蚕丝之利甲于东南，迄今尤盛。
黄州董助教甚富。大观己丑岁歉，董为饭以食饥者，又为糗饵与小儿辈。方罗列分俵，饥人如墙而进，不复可制，董仆于地，颇被欧践。家人咸咎之，董略不介意。翌日又为具，但设阑楯，以序进退，或时纷然，迄百余日无倦也。黄冈村氓闾丘十五，多积谷，每幸凶岁即腾价，细民苦之。老年病且亟，不复饮食，但餐羊屎。家人怜之，以米饵作羊屎状绐之，入手便投去，唯食真者。数月方死。此氓媚佛，多施庐山僧供积，亦内惧祸至，冀事佛少逭责，此尤不可也。
黄冈民丁生微，稍稍有生事，性桀黠，遂致富，创买田宅。治井得片石，肤脉成字，如其姓名，丁即模刻，令士人作碑记实。未几病死，家旋破，余售之，今萍洲是也。田庐似是前定，当有以受之，不尔未见能享者。
黄鲁直再谪黔中，泊舟武昌，初和甫追饯之。相与处舟中，岸巾危坐，鲁直侧席，意甚恭。犹子无咎与黄士潘观来，不知其为初和甫，忽略之。潘、黄正论《本草》，反复良久。鲁直曰：「吾侄前！识初和甫否？」二人缩舌汗背。
汉威令行于西北，故西北呼中国为汉；唐威令行于东南，故蛮夷呼中国为唐。崇宁间，臣僚上言：「边俗指中国为唐、汉，形于文书，乞并改为宋。」谓如用唐装汉法之类，诏从之。余窃谓未宜，不若改作华字，八荒之内，莫不臣妾，特有中外之异尔。
辽人嗜学中国。先朝建天章、龙图阁以藏祖宗制作，置待制、学士以宠儒官；辽亦立干文阁，置待制、学士以命其臣。典章文物，仿效甚多。政和壬辰，朝廷得元圭，肆赦；是冬，辽亦称得孔子履，赦管内。
先公言使北时，见北使耶律家车马来迓，毡车中有妇人，面涂深黄，谓之「佛妆」，红眉黑吻，正如异物。或说人眉在眼上，设有眉在眼下者，众必骇见。使人人眉在眼下，而忽见眉在眼上者，其骇亦尔。故天下未尝有正论，杂然如此。要之世间事不可立异，且须通俗。
北地产鹿，有倍大于中国者，鹿角近根实处，刻以为环，肉好相半，内虚可贮物，谓之鹿顶合。
京师置都亭驿待辽人，都亭西驿待夏人，同文馆待高丽，怀远驿待南蛮。元丰待高丽人最厚，沿路亭传皆名高丽亭。高丽人泛海而至明州，则由二浙遡汴至都下，谓之南路；或至密州，则由京东陆行至京师，谓之东路。二路亭传一新。常由南路，未有由东路者，高丽人便于舟楫，多赍辎重故尔。
高句骊，古箕子之国，虽夷人能文。先公守润，得其使先状云：「远离桑域，近次蔗封。」盖取食蔗渐入佳境之义。崇宁中，遣使贺天宁节，表有「良月就盈」之句，盖谓十月十日，其属辞如此。
高丽人尝在常州，买民间养鸽放之，鸽识家飞去，常人唯恐不售。使还，又托生辰买鸽放生，人家争出鸽。既售，即笼入舟中，去更数日，方生辰，遂载行，反以为得计。
九江之下贵池口，属池州，九江之上富池口，属兴国军。富池口有吴将甘宁庙，案《吴志》，甘宁死于当口，或疑其富池口也，又恐自有当口。宁传云：「为西陵太守，以阳新下雉为奉邑。」今永兴县有阳新里下雉村，盖宁故国。庙碑刻甚多，并无说此者。
