<!-- { "loadSidebar": true } -->
富郑公致政归西都，尝着布直裰，跨驴出郊，逢水南巡检，盖中官也。威仪呵引甚盛，前卒呵「骑者下」，公举鞭促驴，卒声愈厉，又唱言：「不肯下驴，则请官位。」公举鞭称名曰：「弼。」卒不晓所谓，白其将曰：「前有一人，骑驴冲节，请官位不得，口称『弼』。」将方悟曰：「乃相公也！」下马执锐，伏谒道左，其候赞曰：「水南巡检唱喏！」公举鞭去。
世传杜祁公罢相归乡里，不事冠带。一日在河南府客次，道帽深衣坐席末。会府尹出，衙皂不识其故相，有本路运勾至，年少贵游子弟，怪祁公不起揖，厉声问：「足下前任甚处？」祁公曰：「同中书门下平章事。」客次与坐席间固不能遍识，常宜自处卑下，最不可妄谈事及呼人姓名，恐对人子弟道其父兄名及所短者，或其亲知，必贻怒招祸，俗谓口快，乃是大病。
王荆公退居金陵，结茅钟山下，策杖入村落。有老氓张姓，最稔熟。公每步至其门，即呼「张公」，张应声呼「相公」。一日公忽大咍曰：「我作宰相许时，止与汝一字不同耳！」
驸马都尉李端愿，居戚里最号恭慎，既失明，犹戒励子弟，故终身无过。时京师竞传州西二郎庙出圣水，治病辄愈。李素不事鬼神，一日，其子舍有病稚，家人窃往请水，李闻大怒，即杖其子，且云：「使尔子果死，二郎岂肯受枉法赃故活之耶？若不能活，又何求？」
张升杲卿自枢府乞骸，除侍中、河阳三城节度使致仕。幅巾还第，出居阳翟，时时来洛中，游嵩少，颇接方外人，绝口不挂时事。有道人者，善谈虚无，杲卿雅爱之。一日，偕游少室山中，左右从者十余人。至大松树下，杲卿坐石上，道人探怀出小囊茗屑，汲涧泉、折枯松煮之。杲卿一杯，道人即以余沥分饮从者，既渴，人竞啜少许，已而皆僵仆。盖茗中寘毒药，故以困人，唯道人与杲卿饮者无害尔。道人乃前白曰：「欲告侍中，求随行金银器，往乡市药。」即敛入布囊中，杲卿四顾，左右皆被毒，莫能兴，因大笑遣之携去。至困者醒，药力渐消，始能行，仅至山下，投宿民家。翌日归，乃戒子弟慎交游。
先公在绍圣初识孟在，盖皇后父也。时泰陵未有嗣，常因景陵宫行香，诸人聚首，孟在忽太息。或询其故，孟曰：「中宫蓐月，满望一皇嗣，乃诞公主！」先公归语所亲曰：「孟在非长守富贵者也！」果如言，后竟废。
沈起待制诸子，有见荆公者，颇喜之，许以荐擢。一日，沈盛饰出游，过相府，公闻其在门，呼入与共匕箸。先令褫带，沈辞，不得已，公以手褰沈所衣真珠绣直系，连称「好，好」。自后不得复见，坐此沈废。政和中，台章言一朝士，有「湿活居士」之目，谓饮不择酒，内不择人。此数事平时人所易犯，一被指斥，则莫脱，故举以为少俊之戒。
张升杲卿微时，与程戡俱下第。槖尽，步出南熏门，至朱仙镇。是日立春，就肆买食，共探怀得数十钱，仅能买汤饼，无钱致肉也，相与摘槐茁荐食而去。后俱在政府，遇立春日，程邀杲卿开宴，水陆毕陈，艳妾环侍，程有骄色。杲卿从容话旧，及朱仙槐角事，程愧其左右，面頳舌咋，终无欢而罢。杲卿归语其内曰：「程三其黜乎？器盈于此矣！」未几，果罢执政。
先公以庆历戊子八月十日生，十八岁，请解于广文馆。尝至汴河上，闻瞽者张听声知祸福，公叩焉。纔謦欬，张即曰：「吾故人也！二十年不相遇。」公窃笑其诞。再询，知乡里，便曰：「岂朱秘丞郎君乎？」公愕然，张曰：「庆历八年重阳日，蒙秘丞置酒，次日诣谢，闻公诞弥月，又得预庆宴。秘丞令视公，彼时爱此声，每不忘，屈指已十七年矣。」因道：「公此举未及第，后六年当魁天下。」皆如其言。至今汴河岸常有「张听声」，盖袭其名也。
余幼时随母氏在常州，时见钱秀才开图书，知人三世姓，男子知妇姓，女子知夫姓，无不验。吾家之姊，长适吴氏，次适沈氏，钱阅书皆言夫姓吴，当时怪其差缪。后数年，沈姊离婚归宗，嫁吴宽夫，不知图书何为而亿中乃尔。生齿浩繁，岂此数帙文字所能该括？
熙宁间，蜀中日者费老筮易，以丹青寓吉凶。在十二辰，则画鼠为子，画马为午，各从其属。画牛作二尾则为失，画犬作二口为哭，画十有一口则为吉，其类不一，谓之卦影，亦有繇词，以相发明。其书曰《轨革》，费老筮之无不验。其后转相祖述，不知消息盈虚者，往往冒行此术，盖中否未可知也，求筮者得幅纸画人物，莫测吉凶，待其相符，然后以为妙。卜以决疑，而转生疑，非先王命卜之意也。其画人物不常，鸟或四足，兽或两翼，人或儒冠而僧衣，故为怪以见象。朝士米芾好怪，常戴俗帽，衣深衣而蹑朝靴、绀缘缬，朋从目为「活卦影」。又开封李昂作卦影，自云能识倚伏，每筮得象，则说谕人，亦有理趣。余目击一事，曾有一卒持百钱来筮，昂探蓍布卦，即画人裹巾，半衣白，半衣绿，以杖荷二妇人头。昂曰：「卜者士人，半衣白似无官，半衣绿似有官；半绿似无出身，半白又似有出身；荷二妇人头，两头阴，以为贵人之首云。」后询知卜者何大正也。何以布衣上书言元佑皇后称旨得官，后又言元符皇后忤旨失官，卜时方被罪。昂术精妙，余每求筮，或中或否，不能尽如此。或言日者占筮，系其穷通，所谓术果如何哉！
文潞公在贝州时，有黄琠者，为公筮。用一幅大绫，写「九十二岁善终」六字，藏于家。考公自二十八岁作两制，知成都；四十二岁平贝州贼，作宰相凡五十余年。平日未尝降官，虽赎铜罚俸亦无。元佑初，平章军国重事，久之以太师、河东节度使、侍中居西京。绍圣元年，公九十二岁，坐异意降太子少保，河南府差通判来取节钺。月余终。
何执中第五，微时从人筮穷达，其人云：「公不第五否？」何曰：「然。」其人拊掌大笑，连称奇绝，因云：「公凡遇五，即有喜庆。」何以熙宁五年乡荐余中榜第五人及第，五十五岁随龙，崇宁五年作宰相，每迁官或生子，非五年即五月或五日，其验如此。
湖州戚山，嘉佑末梦人书玉旁页字示之，云：「御名，此汝及第时。」戚多与亲旧道之。治平登极，而御名不如所梦，戚谓无验。不数年，神考龙飞，正协其字。乡人素闻其详，尤以为神。是举不预荐，方叹惋，忽有旨展年免解，湖州惟戚山一名预免，来年遂过省登第。
常州李充，元丰间在太学，梦裸身见舒直。时舒主学，李意裸身有脱白之兆，甚喜。后太学贿狱起，事连诸生，李亦系御史台。舒为中丞，夜阅囚，李正裸身对之，因悟前梦。
蔡元度子仍悟前身是润州丹阳王家儿，访之果然，妻子尚在，来见之，相语如昔。至八九岁，渐熟世境，旋忘前事。雍丘李三礼，生女小师，数岁则曰：「我是黄州黄陂典吏刊本作史。雷泽男享甫，年十七岁，病疮卒。」雍丘牛商多在黄陂，寻问如合符契。他日雷泽往视小师，一见便呼为父。政和八年，小师来黄陂，抱其旧母号泣，又数与邑人说其平昔，皆验。
王震子发，平时人相之云：「五十岁水厄。」绍圣二年，责知袁州，五十岁矣。畏水厄，乃陆行至蕲水，疽发顶上，不可救，遂卒。岂所谓水厄者，厄于蕲水耶？
湖州安吉朱斋郎，昔游池州，齐山张道人与之一幅白纸，令寻「青眉子」，云：「刺墨为眉，多作丐者。」朱他日在乡闾，见羣丐中有刺青眉者，因叩之。青眉初诟骂，洎朱转与张所寄纸，即笑曰：「张老无恙乎？」先是，涎唾被面，一穷殍耳；既笑，天真粲然，尘不可掩，宛若贵人。良久，谓朱曰：「汝无仙骨，又家富，黄白术不足以相累，有小技可以安乐终天年。」即授之而去。朱自尔大能饮噉，凡四十年无老态。崇宁乙酉，朱病，拏舟入吴兴，将见刘焘。会刘往西安，不能俟，亟呼季父翼中，传其术，语竟引舟归。季父素病，由是康健。不知所谓术者何如也。
抚州饶珙未第时，遇浮屠子语之曰：「公他日名位，全如今润州崔判官。」饶未之信。后四十年，以朝请郎通判润州，正先公作守时也。到官岁余，因治厅事，得通判题名石刻，见崔判官姓名，注云：「司封员外郎，某年月日到、罢。」饶欣然记前言，乃求得老吏，询崔罢去后事，乃云：「得替至扬州，不讳。」饶心动，即上致仕状，先公闻之，力劝止，然卒不免。
熙宁初，凌运勾权知桂阳监，坐失入死罪废黜。初，桂阳一僧携二徒游庐山，数岁，独其徒归，颇有金帛，日从博饮。僧之姊讼于官，执其徒鞫问，具得僧度牒、衣钵，其徒云：「未至桂阳三十里，江岸大石，同憩其旁。石忽开，有老人召僧入，石复合，至暮候之不出，遂归。」狱中大笑其诞，峻治，竟伏辜，二徒皆坐斩。数月，僧至桂阳，徒家诉冤，官吏由是抵罪。问僧，果入石壁中，见老人，语良久，从地户出，乃在鼎州桃源，僧乞食缓行还乡。事有如此者，至今桂阳监现有案牍。
古传剑侠甚着，近世寂不闻，先令人尝言常州张大卿一事，疑其剑侠也。云张买得婢，年三十余，虽不艳丽，风骨语论，非凡物也。自挈一柳箱缄固，每戒人勿发。寻常十数日则失之，夜半后复从天窗中来，张心异之，不敢诘。岁余生一女子，张意绸缪，俟其去，乃发箱视之，中藏一短剑及皂半臂，无他物，纔归已觉，大怒曰：「奈何不听吾言！」取半臂披之，挥剑断其女头，倏然飞去，张急挽，已失所在。至今张氏祀于家祠，柳箱存焉。
古传紫姑神，近世尤甚，宣和初禁之，乃绝。尝观其下神，用两手扶一筲箕，头插一箸，画灰盘作字，加笔于箸上，则能写纸，与人应答，自称「蓬莱大仙」，多女子也，有名字伯仲，作文可观，着棋则人无能敌者。余寓南海，有一假儒衣冠者，能迎致其神，在书室中和余诗云：「古书读尽到今书，不独才余力有余。自是丹山真凤子，太平呈瑞只须臾。」其人自不能文，疑有神助。然不识字人致之，则不能书，但以箸宛转画灰盘尔。此何理也？
江南俗事神，疾病官事专求神，其巫不一，有号「香神」者，祠星辰，不用荤；有号「司徒神」者、「仙帝神」者，用牲，皆以酒为酌，名称甚多。尝于神堂中见仙帝神名位，有柴帝、郭帝、石帝、刘帝之号，盖五代周、晋、汉也，不知何故祀之，祀词并无义理。又以傀儡戏乐神，用禳官事，呼为弄戏。遇有系者，则许戏几棚。至赛时，张乐弄傀儡，初用楮钱，爇香启祷，犹如祠神。至弄戏，则秽谈羣笑，无所不至。乡人聚观，饮酒醉，又殴击，往往因此又致讼系，许赛无已时。
