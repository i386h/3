<!-- { "loadSidebar": true } -->
子瞻曾为先公言：「书传间出迭字，皆作二小画于其下。乐府有《瑟二调歌》，平时读作『瑟瑟』，后到海南，见一黥卒，自云元系教坊瑟二部头，方知当作『瑟二』，非『瑟瑟』也。」子瞻好学，弥老不衰，类皆如此。余尝访教坊瑟二事，云每色以二人，如笛二、筝二，总谓之「色二」，不作「瑟」字，不知果如何。
姓氏之学，近世不复讲，以名讳改者，多失其旨。钱镠据吴越，改刘为金，姓谱自有金氏，后世不知其源者，金与刘通婚姻。本朝改殷为商或汤，改敬为文或苟，一姓分为二，后世可通婚姻乎？又不协旧音，如「文苟」为敬，太觉踈脱，盖一时任其自改，所以失之。近制改匡为康，天为轩，以声音相近为例，且从上令也。政和间有营卒天安，差隶陈彦以闻，乃诏改之。勘会到天安父尚在，未闻此姓所出，岂异种乎？氏族之学久废，小人或妄改，或相传舛缪至于此，亦不可不知也。
施结大夫，更鄱阳、兴国、庐陵郡守，性好蓄古今人押字。押字自唐以来方有之，盖亦署名之类，但草书不甚谨，故或谓之草字。韦陟署名五朵云，此押字所起也，其后不复与名相类，而阴阳家又生吉凶之论。施所蓄甚多，如唐末藩镇所署，极有奇怪者，跋扈之徒，事事放恣。本朝前辈虽官尊，尤谨小，可以此观人度量。施尽以刻石，每移徙，用数人负之而行，其癖如此。光州马大夫知彭州还乡，凡私居文书，纸尾皆署「使」字押号。溱州牧孙伟，赏言见太师府揭示，承令寺监官两员以上许见宰相，纸尾署「官」字，公相押号。
吴处厚善属辞，知汉阳军，每谓鹦鹉洲沔、鄂佳处，欲赋诗未就。一日视事，纲吏来告覆舟，吴问所在，吏曰：「在鸬鹚堰。」吴拊案连唱大奇，徐曰：「吾一年为鹦鹉洲寻一对未得，天庇汝也。」因得末减。王梅运勾，骨立有风味，朋从目之为风流骸骨。崇宁癸未，余在金陵府集，见官妓中有极瘦者，府尹朱世英语余曰：「亦识生色髑髅否？」余欣然为王得对。
元丰间，御史中丞舒亶以罪除名勒停，及僦客舟东归，时有诏召僧慈本住慧林，许驰驿，轻薄者以「中丞赁航船出京，和尚乘递马赴阙」为对，以见异事。
大观间，翰苑进春帖子，有一学士撰词云：「神只祖考安乐之，草木鸟兽裕如也。」以鸟兽对祖考，非所宜，竟以是得罪。
蔡持正自左揆责知安州，尝作《安陆十诗》，吴处厚捃摭笺注，蔡坐此贬新州。其诗有云：「睡起莞然成独笑，数声渔笛在沧浪。」处厚注云：「未知蔡确此时独笑何事。」先公帅广，崇宁元年正月游蒲涧，因越俗也。见游人簪凤尾花，作口号，中一联云：「孤臣正泣龙须草，游子空簪凤尾花。」盖以被遇先朝，自伤流落。后监司互论，乃指此句以为罪，其诬注云：「契勘正月十二日，哲宗皇帝已大祥，岂是孤臣正泣之时！」鞫狱竟无他意，谗口可畏如此。
宣和初，荆州掾见僧房有异花不知名，僧云：「花气酷烈不可近。」掾因题诗云：「山花红与绿，日暮颜色足。无名我不识，有毒君莫触。」后有人谮掾于苏漕，指此诗曰：「湖南漕宪俱衣绯，余皆衣绿，无衣紫者。苏漕最老，又独无出身，数发摘官吏，故掾托意山花，实以嘲漕。」苏大怒，竟捃摭掾。
王介甫居金陵，作《谢公墩》诗云：「我名公字偶相同，我屋公墩在眼中，公去我来墩属我，不应墩姓尚随公。」盖晋谢安故地也，谢字安石，介甫名安石。
苏子瞻责黄州，居州之东坡，作雪堂，自号「东坡居士」，后人遂目子瞻为东坡，其地今属佛庙。子瞻元佑中知杭州，筑大堤西湖上，人呼为苏公堤，属吏刻石榜名。世俗以富贵相高，以堤音低，颇为语忌。未几，子瞻迁责。时孟氏作后，京师衣饰画作双蝉，目为孟家蝉，识者谓蝉有禅意，久之后竟废。
元丰间诏僧慈本住慧林禅院，召见赐茶，以为荣遇。先公侍上，见宣谕慈本云：「京师繁盛，细民逐末，朕要卿来，劝人作善。」别无他语。建中靖国元年，召诣禁中，赐十字师号及御制《僧惟白续灯录叙》。释徒尤以为盛事。其后赐僧楷四字禅师号，楷固不受以钓名，推避之际颇不恭，朝廷正其罪，投之远方，无他异，术穷情露，教遂不振。又狂逆不道，伐冢诱略，多出浮屠中，宣和初乃译正其教，改僧为德士，复姓氏，完发肤，正冠裳，尽革其故俗云。
都下市井辈，谓不循理者为「乖角」，又谓作事无据者为「没雕当」。入声。丧仪间折蕟，以一竿揭之，名「乖角」；卫士顺天幞头有一脚下垂者，其侪呼为「雕当」，不知名义所起，记之以俟识者。
京师买妾，每五千钱名一个，美者售钱三五十个。近岁贵人，务以声色为得意，妾价腾贵至五千缗，不复论个数。既成券，父母亲属又诛求，谓之「徧手钱」。本朝贵人家选壻，于科场年，择过省士人，不问阴阳吉凶及其家世，谓之「榜下捉壻」。亦有缗钱，谓之「系捉钱」，盖与壻为京索之费。近岁富商庸俗与厚藏者嫁女，亦于榜下捉壻，厚捉钱以饵士人，使之俯就，一壻至千余缗。既成婚，其家亦索「徧手钱」，往往计较装槖，要约束缚如诉牒，如此用心何哉？

卷二
广州市舶司旧制：帅臣漕使领提举市舶事，祖宗时谓之市舶使。福建路泉州，两浙路明州、杭州，皆傍海，亦有市舶司。崇宁初，三路各置提举市舶官，三方唯广最盛，官吏或侵渔，则商人就易处，故三方亦迭盛衰。朝廷尝并泉州舶船令就广，商人或不便之。
广州自小海至溽洲七百里，溽洲有望舶巡检司，谓之一望，稍北又有第二、第三望，过溽洲则沧溟矣。商船去时，至溽洲少需以诀，然后解去，谓之「放洋」。还至溽洲，则相庆贺，寨兵有酒肉之馈，并防护赴广州。既至，泊船市舶亭下，五洲巡检司差兵监视，谓之「编栏」。凡舶至，帅漕与市舶监官莅阅其货而征之，谓之「抽解」，以十分为率，真珠龙脑凡细色抽一分，瑇瑁苏木凡麤色抽三分，抽外官市各有差，然后商人得为己物。象牙重及三十斤并乳香，抽外尽官市，盖榷货也。商人有象牙稍大者，必截为三斤以下，规免官市。凡官市价微，又准他货与之，多折阅，故商人病之。舶至未经抽解，敢私取物货者，虽一毫皆没其余货，科罪有差，故商人莫敢犯。
广州市舶亭枕水有海山楼，正对五洲，其下谓之小海，中流方丈余，舶船取其水，贮以过海，则不坏。逾此丈许取者并汲井水，皆不可贮，久则生虫，不知此何理也。舶船去以十一月、十二月，就北风，来以五月、六月，就南风。船方正若一木斛，非风不能动。其樯植定而帆侧挂，以一头就樯柱如门扇，帆席谓之「加突」，方言也。海中不唯使顺风，开岸就岸风皆可使，唯风逆则倒退尔，谓之使三面风，逆风尚可用矴石不行。广帅以五月祈风于丰隆神。
甲令：海舶大者数百人，小者百余人，以巨商为纲首、副纲首、杂事，市舶司给朱记，许用笞治其徒，有死亡者籍其财。商人言船大人众则敢往，海外多盗贼，且掠非诣其国者，如诣占城，或失路误入真腊，则尽没其舶货，缚北人卖之，云：「尔本不来此间。」外国虽无商税，而诛求，谓之献送，不论货物多寡，一例责之，故不利小舶也。舶船深阔各数十丈，商人分占贮货，人得数尺许，下以贮物，夜卧其上。货多陶器，大小相套，无少隙地。海中不畏风涛，唯惧靠阁，谓之「凑浅」，则不复可脱。船忽发漏，既不可入治，令鬼奴持刀絮自外补之，鬼奴善游，入水不瞑。舟师识地理，夜则观星，昼则观日，阴晦观指南针，或以十丈绳钩，取海底泥嗅之，便知所至。海中无雨，凡有雨则近山矣。商人言舶船遇无风时，海水如鉴。舟人捕鱼，用大钩如臂，缚一鸡骛为饵，使大鱼吞之，随其行半日方困，稍近之，又半日，方可取，忽遇风，则弃。或取得大鱼不可食，剖腹求所吞小鱼可食，一腹不下数十枚，枚数十斤。海大鱼每随舶上下，凡投物无不噉。舟人病者忌死于舟中，往往气未绝便卷以重席，投水中，欲其遽沈，用数瓦罐贮水缚席间，纔投入，羣鱼并席吞去，竟不少沈。有锯鲨长百十丈，鼻骨如锯，遇舶船，横截断之如拉朽尔。舶行海中，忽远视枯木山积，舟师疑此处旧无山，则蛟龙也，乃断发取鱼鳞骨同焚，稍稍没水中。凡此皆危急，多不得脱。商人重番僧，云度海危难祷之，则见于空中，无不获济，至广州饭僧设供，谓之「罗汉斋」。
北人过海外，是岁不还者，谓之「住蕃」；诸国人至广州，是岁不归者，谓之「住唐」。广人举债总一倍，约舶过回偿，住蕃虽十年不归，息亦不增。富者乘时畜缯帛陶货，加其直与求债者，计息何啻倍蓗。广州官司受理，有利债负，亦市舶使专敕，欲其流通也。
广州蕃坊，海外诸国人聚居，置蕃长一人，管勾蕃坊公事，专切招邀蕃商入贡，用蕃官为之，巾袍履笏如华人。蕃人有罪，诣广州鞫实，送蕃坊行遣。缚之木梯上，以藤杖挞之，自踵至顶，每藤杖三下折大杖一下。盖蕃人不衣裈袴，喜地坐，以杖臀为苦，反不畏杖脊。徒以上罪则广州决断。蕃人衣装与华异，饮食与华同。或云其先波巡尝事瞿昙氏，受戒勿食诸肉，至今蕃人但不食猪肉而已。又曰汝必欲食，当自杀自食，意谓使其割己肉自啖，至今蕃人非手刃六畜则不食，若鱼鳖则不问生死皆食。其人手指皆带宝石，嵌以金锡，视其贫富，谓之指环子，交址人尤重之，一环直百金，最上者号猫儿眼睛，乃玉石也，光焰动灼，正如活者，究之无他异，不知佩袭之意如何。有摩娑石者，辟药虫毒，以为指环，遇毒则吮之立愈，此固可以卫生。
海南诸国，各有酋长，三佛齐最号大国，有文书，善算。商人云，日月蚀亦能预知其时，但华人不晓其书尔。地多檀香、乳香，以为华货。三佛齐舶赍乳香至中国，所在市舶司以香系榷货，抽分之外，尽官市。近岁三佛齐国亦榷檀香，令商就其国主售之，直增数倍，蕃民莫敢私鬻，其政亦有术也。是国正在海南，西至大食尚远，华人诣大食，至三佛齐修船，转易货物，远贾辐凑，故号最盛。
广中富人，多畜鬼奴，绝有力，可负数百斤。言语嗜欲不通，性淳不逃徙，亦谓之野人。色黑如墨，唇红齿白，发鬈而黄，有牝牡，生海外诸山中。食生物，采得时与火食饲之，累日洞泄，谓之换肠。缘此或病死，若不死，即可蓄。久蓄能晓人言，而自不能言。有一种近海野人，入水眼不眨，谓之昆仑奴。
广州杂俗，妇人强，男子弱。妇人十八九，戴乌丝髻，衣皂半臂，谓之「游街背子」。
乐府有「菩萨蛮」，不知何物，在广中见呼蕃妇为「菩萨蛮」，因识之。
