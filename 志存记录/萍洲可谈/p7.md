<!-- { "loadSidebar": true } -->
张升侍中初监榷务，相传厅事有鬼物，官吏不敢宿直舍。张至，独寝厅上。夜半后，有物扪其足，如冰冷；须臾自足而上，循至顶复下，如此再四。张闭目引手持之，乃一毛臂甚巨，不敢视其状，但坚持之。闻鸡唱，忽作人语，初甚厉，已而渐逊，且言：「公官至侍中，语泄天机，自有阴祸，幸舍我。」张皆不恤，渐觉手中消铄，至晓都尽，怪遂绝。张每戒人云：「夜中但不开目，便不怖畏。」仲姊之夫先为张壻，亲为余言不妄。
熙宁癸丑，先公登第，天子擢居第一，为权臣所轧，故居第二，大父颇不平。湖州道场山有老僧，为大父言：「此非人事。道场山在州南离方，文笔山也，低于他州，故未有魁天下者。」僧乃丐缘，即山背建浮屠，望之如卓一笔。既成，语州人曰：「后三十年出状元。」大观贾安宅，政和莫俦，相继为廷试魁。此吾家事，非诞也。
琼管四郡在海岛上，士人未尝有登第者。东坡责儋耳，与琼人姜唐佐游，喜其好学，与一联诗云：「沧海何尝断地脉，白袍端合破天荒。」东坡语姜云：「俟他日有验，当续成篇。」崇宁兴学，丕冒海隅，四郡士人亦向进，虽垦辟已久，恐卤瘠终无嘉谷尔。
常州诸胡，余外氏，自武平使枢密，宗愈继执政，宗回、宗师、宗炎、奕修皆两制，宗质四子同时作监司，家赀又高，东南号「富贵胡家」。相传祖茔三女山尤美，甚利子壻，余母氏乃尊行，如渭阳诸壻，钱昂、黄辅国、李诗、柳廷俊、张巨、陈举、蒋存诚，皆为显官，余无不出常调。吕吉甫太尉，自言其家不利女壻，不唯碌碌无用，如长倩余中，成婚二十余年，元佑初观望朝廷，上疏乞诛吕吉甫谢天下，后竟离婚。亦云祖茔三女山风水相刑也。余表侄李熙嘏，狂生登第，吉甫以孙女妻之，自延安帅遣人纳吉，礼貌甚盛。熙嘏在京师，忽诣开封府投牒，愿离婚。蔡元长尹京，惊问所以，并无违律及不争财物，熙嘏但言平生不喜与「福建子」交涉，元长怒叱出，卒成婚。时人谓吕家风水已应。中州人每为闽人所窘，目为「福建子」，畏而憎之之辞。吉甫、元长皆闽人，故熙嘏戏之耳。
大父居湖州城西，绕宅为园，植果，有一李树实佳。家有姑，自幼时爱食，因占护，每李熟，他人莫敢采，家人号为「大姑李」，传其种于外。后数十年，诸父贫不能有祖构，而姑所嫁丁维为中大夫，典郡且富，遂售其地建宅，大姑尚无恙，竟得旧李。
王荆公妻越国吴夫人，性好洁成疾，公任真率，每不相合。自江宁乞骸归私第，有官藤床，吴假用未还，吏来索，左右莫敢言。公一旦跣而登床，偃仰良久，吴望见，即命送还。
荆公吴夫人有洁疾，其意不独恐污己，亦恐污人。长女之出，省之于江宁，夫人欣然裂绮縠制衣，将赠其甥，皆珍异也。忽有猫卧衣笥中，夫人即叱婢揭衣置浴室下，终不肯与人，竟腐败无敢取者。余大父至贫，挂冠月俸折支得压酒囊，诸子幼时，用为胫衣。先公痛念兹事，既显，尽以月俸颁昆弟宗族，终身不自吝一钱。诸父仰禄以活，不治生事。晚年迁谪，族人失俸，大有狼狈者，五叔父遂不聊生。余窃谓使荆公与大父易地，吴夫人安得有此疾！
世传妇人有产鬼形者，不能执而杀之，则飞去，夜复归就乳，多瘁其母，俗呼为「旱魃」。亦分男女，女魃窃其家物以出，儿魃窃外物以归。初虞世和甫，名士善医，公卿争邀致，而性不可驯狎，往往尤急于权贵。每贵人求治病，则重诛求之，至于不可堪，所得赂旋以施贫者。最爱山谷黄庭坚，尝言：「山谷孝于亲，吾爱重之。」每得佳墨精楮奇玩，必归山谷。山谷尝语朝士：「初和甫于余，正是一儿旱魃。」时坐中有素厌苦和甫者，率尔对曰：「到吾家便是女旱魃。」
崇宁铸九鼎，帝鼐居中，八鼎各镇一隅。是时行当十钱，苏州无赖子弟，冒法盗铸。会浙中大水，伶人对御作俳：「今岁东南大水，乞遣彤鼎往镇苏州。」或作鼎神附奏云：「不愿前去，恐一例铸作当十钱。」朝廷因治章綖之狱。
伶人丁先现者，在教坊数十年，每对御作俳，颇议正时事。尝在朝门与士大夫语曰：「先现衰老，无补朝廷也。」闻者哂之。
王德用为使相，黑色，俗号「黑相」。尝与北使伴射，使已中的，黑相取箭焊头一发破前矢，俗号「劈筈箭」。姚麟亦善射，为殿帅十年，伴射常蒙奖赐。崇宁初，王恩以遭遇处位殿帅，不习弓矢，岁岁以伴射为窘。伶人对御作俳，先一人持一矢入，曰：「黑相劈筈箭，售钱三百万。」又一人持大矢入，曰：「老姚射不输箭，售钱三百万。」后二人挽箭一车入，曰：「车箭都卖一钱。」或问：「是何人家箭，价贱如此？」答曰：「王恩不及垛箭。」
杨鼎臣大夫尝为余言，绍圣间在成都，见提举茶马官，以课羡赐五品衣鱼。府中开宴，俳优口号有「茶牙人赐绯」之句，当时颇怒其妄发，亦笞之。小人中有冷眼，最不可欺。元符末，广帅柯述除直龙图阁，移知福州，训词有云：「延阁以待该博之士，傥践历中外，厥有成绩者，亦以命之。」柯无文釆，颇不堪此「亦」字。
熙宁间，王介甫行新法，欲用人材，或以选人为监司。赵济、刘谊皆雄州防御推官，提举常平等事，荐所部官改官，而举将自未改官。盖用才不限资格，又不欲便授品秩，且惜名器也。其时多引人上殿，伶人对上作俳，跨驴直登轩陛，左右止之，其人曰：「将谓有脚者尽上得。」荐者少沮。
文及甫，潞公子也，二十八岁，以直龙图阁知陕州，士论少之。郡僚戏云：「本州岛公筵，客将司奉台旨吃炒剥。」当时传以为笑。
钱遹田家子，高科膴仕，性甚鲁。每遇失汗，则负重走斋中，汗出乃苏。既为禁从，犹如此，或取十余千钱，就帐内荷之以作力。诸方不载此法，但人生恶安逸、喜劳动，惜乎非中庸也。轻薄子以为此出汗方，编入御药院，可一笑，故记之。
元佑间有大臣，不欲书名氏。父尝贬死朱崖，寓柩不归。既贵，自过海迎取。已更数十年，无识其父柩者，于僧房中有数棺，枯骨无款记，不获已乃挈一棺归，与其母合葬。后竞传误取僧骨来。绍圣初，言者欲萋斐，以无验不敢举。
杭州繁华，部使者多在州置司，各有公帑。州倅二员，都厅公事分委诸曹，倅号无事，日陪使府外台宴饮。东坡倅杭，不胜杯酌，诸公钦其才望，朝夕聚首，疲于应接，乃号杭倅为「酒食地狱」。后袁毂倅杭，适与郡将不协，诸司缘此亦相疎，袁语所亲曰：「酒食地狱，正值狱空。」传以为笑。
苏州李章，以口舌为生计，介甫集有《李章下第》诗，亦才子也。尝游湖州，人皆厌其乞索。曾诣富人曹监簿家，曹方剖嘉鱼，闻其来，遽匿鱼出对之，章已入耳目。既坐，曹与论文，不及他事，冀其速去，谈及介甫《字说》，章因言：「世俗讹谬用字，如本乡苏州，篆文鱼在禾左，隶书鱼在禾右，不知何等小子，移过此鱼。」曹拊掌，共匕箸。
昔有郭巨公进建第，落成日，设诸匠列坐于子弟右。或以为不可，巨公指诸匠曰：「此造屋者。」又指其子弟曰：「此卖屋者，固自有序。」识者以为名言，可为破家子戒。
常州苏掖，仕至监司，家富甚啬。每置产，吝不与直，争一钱至失色。尤喜乘人窘急，时以微资取奇货。尝买别墅，与售者反复甚苦，其子在旁曰：「大人可少增金，我辈他日卖之，亦得善价也。」父愕然，自是少悟。士大夫竞传其语。
钱塘郎忠厚，游当涂诸公间，颇稔熟，好叙亲旧，见势位无不纳拜者。至人失势，则相疎。时人目之为「富贵亲情」。
润州一监征，与务胥盗官钱，皆藏之胥家，约曰：「官满分以装我。」胥伪诺之。既代去，卒不与一钱，监征不敢索，悒悒渡扬子江，竟卒于维扬。胥得全贿，遂富，告归治田宅。是年妻孕，如见监征褰帏而入，即诞子，甚慧。长喜书，胥使之就学。二十岁登第，胥大喜，尽鬻其产，挈家至京师，为桂玉费。其子调官南下，已匮乏，至维扬病亡。胥无所归，贫索无聊，悔悟而卒。
赵廷臣故渝州洞蛮，与诸酋约降朝廷。至洞，赵乃率诸酋杀之，扬言众叛，掩以为己功，又尽得其财物。故廷臣世赀高，筮仕被擢用。生子谂，少年及第，几为殿魁；未三十岁，升朝为国子博士，忽以狂逆伏法。廷臣自河东提刑配琼州，母、妻、妹分配岭外，家赀没官。识者谓谂等乃诸洞酋后身。
沈括存中，入翰苑，出塞垣，为闻人。晚娶张氏，悍虐，存中不能制，时被棰骂，捽须堕地，儿女号泣而拾之，须上有血肉者，又相与号恸，张终不恕。余仲姊嫁其子清直，张出也。存中长子博毅，前妻儿，张逐出之。存中时往赒给，张知辄怒，因诬长子凶逆暗昧事，存中责安置秀州。张时时步入府中，诉其夫子，家人辈徒跣从劝于道。先公闻之，颇怜仲姊，乃夺之归宗。存中投闲十余年，绍圣初复官，领宫祠。张忽病死，人皆为存中贺，而存中恍惚不安。船过扬子江，遂欲投水，左右挽持之，得无患，未几不禄。或疑平日为张所苦，又在患难，方幸相脱，乃尔何耶？余以为此妇妬暴，非碌碌者，虽死魂魄犹有凭借。
胡宗甫妻张氏，极妬。元丰中官京局，母氏常过其家。有小婢云英行酒，与主人相顾而笑，张见而嫌之。婢亦觉，是夕，自缢于厕。家人惊告，张饮嚼自如。母氏不遑处，乃归。明年，张之爱女病，作婢语责张曰：「我由尔死，尚未足道；既闻之，饮食笑乐安忍耶？必令主死，尔诸子继之，使尔孑然无聊，以偿我昔痛！」未几，宗甫捐馆，张遽出京还常州，三子尽亡，姑妇四人孀居。张晚年病发，宛转哀鸣，求诸婢餔饲扶掖，或责以前事，则流涕无语，如是十余年乃卒。
王韶在熙河，多杀伐。晚年知洪州，学佛，一日问长老祖心曰：「昔未闻道，罪障固多，今闻道矣，罪障灭乎？」心曰：「今有人，贫负债，及富贵而债主至，还否？」韶曰：「必还。」曰：「然则闻道矣，奈债主不相放何耶！」未几，疽发于脑卒。
倡妇，州郡隶狱官以伴女囚。近世择姿容，习歌舞，迎送使客，侍宴好，谓之弟子，其魁谓之行首。
书传载弥子瑕、闳、籍孺以色媚世，至今京师与郡邑无赖男子，用以图衣食。旧未尝正名禁止，政和间始立法告捕，男子为娼，杖一百，告者赏钱五十贯。

佚文
绵州杨鼎臣，年十余岁，所生母死，殡菜园中。后十年登第，调官，欲积俸营葬，凡两任，不能办。后改官知彭州九陇县，升朝为安倅，追赠所生邑号，方获襄事。杨每惧微时草率，棺衾不如法。既彻面衣若生，衣装俨然，盖已三十年。杨抱持恸绝，奉尸易衣而葬，观者感叹，诚孝之报如此。
《永乐大典》卷一○八一三，题《积俸葬母》
