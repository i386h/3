<!-- { "loadSidebar": true } -->
吕嘉问自熙宁中跻要显，徧历名藩。绍圣末，以杂学士守成都，被诬构，遂不可辨。狱成，大理寺定断赃罪绞。典制：官吏赃罪笞，已为终身之累。吕以贵品得议，责散官安置。适皇上登极大沛，复官，频更赦令，渐复职，竟符旧物，领宫祠二十年，前后磨勘及八宝特恩转寄禄官，以正议大夫八十余岁病卒。复以先朝旧臣，高资久次，特赠资政殿学士，视执政官。
吕吉甫在熙宁时用事，多所建明。元佑初被罪，异意者欲诛之，贬福州，甚危。绍圣复先政，章惇忌其才，以为延安帅，虽除观文殿学士，建节钺，终不得近京师。在延安六七年，戎人围城六日，城中无备，吉甫设方略，仅能解围。元符末，乃得知杭州，颇优游。会子渊交狂人，事连吉甫，追捕至国门，贬鄂州。数年复官。平生患难，如此者最大，然有以处之，非所病也。
章惇性豪恣，忽略士大夫。绍圣间作相，翰林学士承旨蔡京谒惇，惇道衣见之。蔡上言状，乃立宰相见从官法。王安礼尚气不下人，绍圣初起废，帅太原，过阙许见。时枢府虚位，安礼锐意，士亦属望。将至京师，答诸公远迎书，自两制而下皆折角一匾封，语傲礼简。或于上前言其素行，既对，促赴新任，怏怏数月而死。
曾布当轴，唯自营，于国事殊无可否。季父出其门，因以书切责之，其间有云：「如某事邹浩能言之，相公不言也！」布大沮，竟以此败。
先公在元佑背驰，与苏辙尤不相好。公知庐州，辙门人吴俦为州学教授，论公延乡人方素于学舍，讲三经义，辙为内应，公坐降知寿州。后在广州，与东坡邂逅，各出诗文相示。既得罪，范致虚行责词云：「谄交轼、辙，密与唱和；媚附安、李，阴求进迁。」或以辙事语范，范曰：「吾固知之，但不欲偏枯却属对。」范学于先公，或疑其背师，盖国事也，范操行非希指下石者。
元佑初，吕惠卿责建州，苏轼行词有云：「尚宽两观之诛，薄示三危之窜。」其时士论甚骇。闻绍圣初苏轼再责昌化军，林希行词云：「赦尔万死，窜之遐陬。虽轼辩足以惑众，文足以饰非，自绝君亲，又将谁憝？」或谓其已甚，林曰：「聊报东门之役。」
钱遹德循为侍御史，元符末，攻曾布，章数上，正急。会其子病，明日将对，夜艾子死，德循即跨马入朝，不复内顾，既归，然后举哀。朝廷颇知之。布败，德循遂除中丞，训词有云：「方蹇蹇以匪躬，子呱呱而弗恤。」未几，德循转工部尚书，失言路，其僚颇攻击，竟论匿哀之事，德循由是得罪，责词数其躁进，至云「匿哀请对，亵渎轩墀」。德循投闲久之，领宫祠而终。
舒亶为临海尉，弓手醉呼于庭，舒笞之，不受，乃加大杖；益厉声愿杖脊，舒叱吏决脊；又大呼「尔不敢斩我」，舒即起刃断其头。被劾，案上，朝廷方求人材，颇壮之，令都省审察。舒状貌甚伟，博学有口辩，王荆公一见大喜，荐对称旨，骤擢，未几至御史中丞，弹击不少恕。宰相王珪自京尹执政，曾携官浴桶入东府，舒文致以为之罪。后舒败坐狱，以用台中官烛于私室计赃，神考薄其罪，因言：「亶岂盗此？」或对云：「舒亶不爱蜡烛，王珪岂爱木桶！」乃抵罪除名勒停。居乡里，甚贫，聚徒教授，资束脯以营伏腊，凡十八年。中间元佑政出帷箔，务姑息，置诉理所，湔涤先朝尝得罪者。羣小竞自辨，不逞之人，至于指斥熙、丰滥刑，以迎合国政。舒独无一言辨雪，坐此久废。绍圣复辟，稍还舒官，又为羣怨所沮。庚辰龙飞，始得军垒，会荆蛮作过，乃移南郡帅、除待制，未受而卒。
慈圣光献皇后尝梦神人语云：「太平宰相项安节。」神宗密求诸朝臣，及遍询吏部，无有是姓名者。久之，吴充为上相，瘰疖生颈间，百药不瘥。一日立朝，项上肿如拳，后见之告上曰：「此真项安疖也。」蒋之奇既贵，项上大赘，每忌人视之。为六路大漕，至金山寺。僧了元，滑稽人也，与蒋相善，一日见蒋，手扪其赘，蒋心恶之，了元徐曰：「冲卿在前，颖叔在后。」蒋即大喜。
故事：宰相薨，驾幸浇奠，褰帷视尸，则所陈尚方金器尽赐其家，不举帷则收去。宰相吴充，元丰间薨于私第，上幸焉，夫人李氏徒跣下堂，叩头曰：「吴充贫，二子官六品，乞依两制例持丧，仍支俸。」诏许之。然仓卒白事，不及褰帷。驾兴，诸司敛器皿而去，计其所直，与二子特支俸颇相当，因谓官物有定分，不可妄得如此。
京畿士人王庭鲤，尝与边将作门客，得军功，补军将，因诣阙论父祖文臣，及身尝应进士举，乞换文资。当路颇有主之者，得上达。王默念自军将累劳数十年方转使臣，改文资即可权注州县差遣，大喜。洎告下，乃得石州摄助教，不理选限，终身不厘务。大凡爵禄，岂可以计取哉？
先公素贫，元丰间，久于右史，奉亲甘旨不足，求外补。神考知之，将册贵妃，故事，两制奉册，执政读册，乃躐用先公为奉册官，门下侍郎章惇为读册官。中贵冯宗道密谓公言：「上知公贫，此盛礼也，必有厚赐。」既事，检会无册妃支赐例，止赐酒食而已。
近岁帝子蕃衍，宫闱每有庆事，赐大臣包子银绢各数千匹两。虽师垣尊宠冠廷臣，然自辛巳、乙西、己丑三次，亦有不预赐者。唯何执中以藩邸旧恩，由承辖为宰相，首尾未尝去位，不问其它锡赉，皇子帝姬六十七人，包子无遗之者，家赀高于诸公。天性节俭，未尝妄费一钱，为三公，奉养如平时。
余表伯父袁应中，博学有时名，以貌寝，诸公莫敢荐。绍圣间，蔡元度引之，乃得对。袁鸢肩，上短下陋，又广颡尖颔，面多黑子，望之如洒墨，声嘎而吴音。哲宗一见，连称大陋，袁错愕不得陈述而退，搢绅目为「奉勅陋」。
朝士王迥，美姿容，有才思。少年时不甚持重，间为狎邪辈所诬，播入乐府，今《六么》所歌「奇俊王家郎」者，乃迥也。元丰中，蔡持正举之可任监司，神宗忽云：「此乃『奇俊王家郎』乎？」持正叩头谢罪。
近制：中外库务、刑狱官、监司、守令、学官，假日许见客及出谒，在京台谏、侍从官以上，假日许受谒，不许出谒，谓之「谒禁」。士大夫以造请为勤，每遇休沐日，赍刺自旦至暮，遍走贵人门下。京局多私居，远近不一，极日力只能至数十处，往往计会阍者纳名刺上见客簿，未敢必见也。阍者得之，或弃去，或遗忘上簿。欲人相逢迎权要之门，则求赂，若稍不俯仰，便能窘人。兴国贾公衮自京师归，余问物价贵贱，贾曰：「百物踊贵，只一味士大夫贱。」盖指奔竞者。尝闻蔡元长因阅门下见客簿，有一朝士，每日皆第一名到，如此累月。元长异之，召与语，可听，遂荐用至大官。太医学颜天选第三人及第，欲谒元长，未得见，乃随职事官入道史院。元长方对客，将命者觉其非本局官，揖退之，天选不肯出，吏稍掖之，天选抱柱而呼曰：「颜天选见太师！」与吏相持，帻忽堕地，元长命引至前，语之曰：「公少年高科，乃不自爱惜！道史与国史同例，奈何阑入此耶！」天选整帻而出，吏执送开封府鞫罪，特旨除名，送宿州编管，自此士风稍革。
太学生每路有茶会，轮日于讲堂集茶，无不毕至者，因以询问乡里消息。
祖宗时进士殿试，诗、赋、论三题用亲札。熙宁三年，殿试用策，仍誊录，盖糊名之法，以示至公，当防弊于微也。近岁宰执子弟，多占科名。章惇作相，子持、孙佃甲科；许将任门下侍郎，子份甲科；薛昂任尚书左丞，子尚友甲科；郑居中作相，子亿年甲科。或疑糊名之法稍踈，非也。廷试策问朝廷近事，远方士人未能知，宰执子弟，素熟议论，所以辄中尔。
蔡景蕃与晏元献，俱五六岁以神童侍仁宗于东宫。元献自幼耿介，蔡最柔媚，每太子过门闑，蔡伏地令太子履其背而登。既践阼，元献被知遇，至宰相。蔡竟不大用，以旧恩常领郡，颇不循法令，或被劾取旨，上识其姓名，必曰：「藩邸旧臣，且令转官。」凡更四朝，元符初致仕，已八十岁矣。监司荐之，乞落致仕与宫祠，其辞略云：「蔡某年八十岁，食禄七十五年。」余谓人生名位固可得，罕得绵长如此者。
政和壬辰牓唱名，有饶州神童赴殿试中第，纔十数岁，又侏儒，既释褐，卫士抱之，于幕上作傀儡戏，中贵人大笑。次日特奏名人唱第，皆引近殿陛，恣其所陈，有自愬病者，出尚药珍剂赐之。
饶州杜神童释褐，父携之谢政府，纔八九岁，客次中士大夫皆孩之，或戏云：「来学政事文字否？」答曰：「非也，待告相公，求一堂除差遣。」言者大惭。
元丰间，特奏名陛试，有老生七十许岁，于试卷内书云：「臣老矣，不能为文也，伏愿陛下万岁万万岁。」既闻，上嘉其诚，特给初品官，食俸终其身。
禁中应奉者多避语忌。大观中，主文柄者专务奉上，于是程文有疑似之禁，虽无明文，犯必黜落，举子靡然成风。如「大哉尧之为君」、「君哉舜也」，皆以与灾字同音，并不用；「反者道之动」，易反为复，「九变而赏罚可言」，易变为更，此类不一。能文者执笔不敢下，憸夫善逢迎，往往在高第。政和初，言者论之，降诏宣谕：「虽暗于大体者，或以为忠，然爱君果在兹乎！」尝侍先公，闻说元丰时岁歉，流民过国门，闽人郑侠监新城门，图其状以谏。既不可上达，乃作边檄，夜传入禁中。适永乐失律，上常西顾，檄至无敢遏，方秉烛启封，见图画饥民饿殍无数，穷愁寒态不一，罔测何事，良久始知侠所上谏书也。翌日降旨，投侠广南。不识忌讳，又有如此者。
姚佑元符初为杭州学教授，堂试诸生，《易》题出《干为金坤亦为金何也》。先是，福建书籍刊板舛错，「坤为釜」遗二点，故姚误读作金。诸生疑之，因上请，姚复为臆说，而诸生或以诚告，姚取官本视之，果「釜」也，大惭，曰：「佑买着福建本！」升堂自罚一直，其不护短如此。
先公尝言，昔在修撰经义局，与诸子聚首，介甫见举烛因言：「佛书有日月灯光明佛，灯光岂足以配日月？」吉甫曰：「日煜昼，月煜夜，灯煜昼夜，日月所不及，其用无差别。」介甫大以为然。吉甫所言中理，历历可记类如此。
杜甫诗虽屡经校正，然有从来舛谬相袭者，后人钦其名，更不究义理，如「己公茅屋」诗一联云：「江莲摇白羽，天棘梦青丝。」二语是何情理？「摇」对「梦」，轻重不称，读者未闻商搉，亦好古之癖也。余窃谓当作「蔓青丝」，此类亦多，未可徧举。
东坡自云：尝梦至帝所，见侍女月娥仙，为作裙带诗，其词曰：「百迭漪漪水皱，六铢纚纚云轻。植立广寒深殿，风来环佩微声。」
