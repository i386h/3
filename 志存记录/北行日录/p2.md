<!-- { "loadSidebar": true } -->
　　二日癸未晴风车行八十里虹县早顿城门不容车乘马入驿市井多在城外驿之西有古寺大屋二层瓦以琉璃柱以石闻其上多米元章诸公遗刻三年前于寺中待使客饭后乘马行八十里宿灵壁行数里汴水断流人家独处者皆烧拆去闻北人新法路傍居民尽令移就邻保恐藏奸盗违者焚其居有一鹿起草间截马前西去两岸皆竒石近灵壁东岸尤多皆宣政花石纲所遗也虞姬墓在西岸荒草中横安二石板相去尺余隆兴间我得泗虹以此墓为界县外山上有丛祠汉髙帝庙也淮北荒凉特甚灵壁两岸人家皆瓦屋亦有小城始成县道有粉壁云准南京都转运帖理会买扑坊场递铺皆筑小坞四角插皁旗遇贺正人使先排两马南去金法金牌走八骑银牌三木牌二皆铺马也木牌最急日行七百里军期则用之 

　　三日甲申晴车行六十里静安镇早顿又六十里宿宿州自离泗州循汴而行至此河益堙塞几与岸平车马皆由其中亦有作屋其上州城新筑雉堞甚整闻是五月下旬上畔指挥重修限四旬毕工费一出于民城中人物颇繁庶麫每斤二百一十粟谷每斗百二十粟米倍之陌以六十大寺数所皆承平时物酒楼二所甚伟其一跨街榜曰清平护以苇席市肆列观无禁老者或以手加额而拜有倒卧脚引书铺般贩官局汤药蔡五经家饼子风药去州二里许二郎庙前有下马亭即李显忠斩李福李保之地驿舍邻郡治显忠驻军于此破城之初毎兵止犒以三镮士卒愤惋及逃归创残之士不能自力悉碎于敌手为数坑埋之中庭有井自投者尤多负郭县曰符离项羽破汉军于灵壁东睢水为之不流即此县界 

　　四日乙酉阴晴风作车行四十五里蕲泽镇早顿又四十五里宿栁子镇晚小雪即止 

　　五日丙戌霜寒颇力行人须发皆冰六十里永城县早顿驿中犹有灯县本芒敬丘二县地有芒山与砀山相接汉髙帝隠于此汉更敬丘为太丘陈寔尝为长故城在今县西北又七十里宿会亭镇 

　　六日丁亥霜晴车行四十五里沙山冈换驴三十五里谷熟县早顿县即商之南亳汤所都也县外有虹桥跨汴甚雄政和中造今两傍筑小土墙且敝损不可行絶河以入又二十二里至金果园果木甚多马行十八里入南京城市井益繁观者多闭户以窥夹道甲骑百余城外及驿前皆步兵大楼曰睢阳制作雄古倾圮已甚驿曰睢阳谷熟甲卒自言西人月请五百短钱闻本朝养兵之丰叹感不已南京城楼侧有亭名解愠承应人有自言姓赵者不欲穷问之云城中犹有徐太宰路枢宻郑宣徽等大宅多为官中所占亦有子孙居者按此地即髙辛氏子阏伯所居商丘也武王封微子启是为宋国后唐以为归徳军节度本朝以王业所基景徳四年升应天府祥符七年升南京金改曰归徳府汉梁孝王所都兔园平台雁鹜池蓼堤皆在此春秋陨石五犹存 

　　七日戊子晴车行六十里宁陵县早顿古葛伯国汤所征也魏信陵君无忌封于此又六十里宿拱州本襄邑县属开封崇宁四年建名辅州以为东辅又改拱州治襄邑本宋承匡襄陵乡也襄公所塟故曰襄陵金曰濉州 

　　八日己丑晴车行六十里雍丘县早顿县故杞国武王封禹后东楼公故至今土人犹曰杞县祖逖镇此以御石勒圉城镇在东南本汉圉县属睢阳国王莽击翟义为京观于此汉外黄县故城在东又有葵丘齐桓公所会也承应人杜从自言邑手分邑有令簿尉酒税都监同监共五员二税输粟及米亦纳绢但薄而小此间只是旧时风范但改变衣装耳又行二十里过空桑伊尹所生之地也又里余过伊尹墓惟一大枯木在侧断碑卧其下曰汤相伊尹之墓又数里过三塜驾车人自言姓赵云向来不许人看南使近年方得纵观我乡里人善见南家有人被掳过来都为藏了有被军子搜得必致破家然所甘心也宿陈留县去雍丘六十里驿中有苍柏可爱县本郑邑为陈所并故名 

　　九日庚寅晴车行四十五里道傍多陂塘路颇迂回古冢相望发掘无遗至东御园小亭少憩使副以下具衣冠上马入东京城改曰南京新宋门旧曰朝阳今曰弘仁城楼雄伟楼橹壕堑壮且整夹壕植栁如引绳然先入瓮城上设敌楼次一瓮城有楼三间次方入大城下列三门冠以大楼由南门以入内城相去尚逺城外人物极稀疎有粉壁曰信陵坊盖无忌之遗迹城里亦凋残街南有圣仓屋甚多望见婆台寺塔云城破之所街比望见景徳开寳寺二塔并七寳阁寺上清储祥宫颓毁已甚金榜犹在皮场庙甚饰虽在深处有望柱在路侧各挂一牌左曰皮场仪门右曰灵应之观又有栾将军庙颓垣满目皆大家遗址入旧宋门旧曰丽景今曰宾曜亦列三门由北门入尤壮丽华好门外有庙曰灵护两门里之左右皆有阙亭门之南即汴河也故街南无巷街北即甜水巷过郑太宰宅西南角有小楼都人列观间有耆婆服饰甚异戴白之老多叹息掩泣或指副使曰此必宣和中官员也相国寺如故每月亦以三八日开寺两塔相对相轮上铜珠尖左暗右明横过大内前逆亮时大内以遗火殆尽新造一如旧制而基址并州桥稍移向东大约宣徳楼下有五门两傍朶楼尤竒御廊不知几间二楼特起其中浮屋买卖者甚众过西御廊数十步过交钞所入都亭驿五代上元驿基本朝以待辽使犹是故屋但西偏已废为瓦子矣 

　　十日辛夘阴晴歇泊承应人有及见承平者多能言旧事后生者亦云见父母备说有言其父嘱之曰我已矣汝辈当见快活时岂知担阁三四十年犹未得见多是市中提瓶人言倡优尚有五百余亦有旦望接送礼数又言旧日衣冠之家陷于此者皆毁抹旧告为北兵驱役号闲粮官不复有俸仰其子弟就末作以自给有旧亲事官自言月得粟二斗钱二贯短陌日供重役不堪其劳语及旧事泫然不能已留守来谒接伴使副使副连一榻南向坐厅上留守设胡床侍其左过盏劝酒翼而退接伴所得私觌物尽货于此物有定价责付行人尽取见钱分附众车以北岁岁如此又金人浚民膏血以实巢穴府库多在上京诸处故河南之民贫甚钱亦益少涂中曾遇蒲篓数杠导之以旗殿以二骑或云其中皆交子也都管愠其主人贪墨以秽语诋之又有万福包待制之语承应人各与少香茶红果子或跪或喏跪者北礼喏者犹是中原礼数语音亦有微带燕音者尤使人伤叹 

　　十一日壬辰晴赐宴既传衔使副率三节人具衣冠出接伴位前对揖而出就褥位与接伴天使对立三节人立使副后先引使副东北向开敕两拜天使乌库哩璋传口宣云卿等逺持使节来会岁元适冒寒威宜加宴劳今遣具位璋赐卿等宴仍差南京留守耶律成押宴并赐教坊乐使副舞蹈五拜又开敕两拜再传口宣云卿等来朝岁旦逺抗使旌爰增原隰之华宜有甘芳之锡今差璋赐卿等酒果使副搢笏跪左厀义手受赐五拜舞蹈如仪还立褥位对展次揖接伴退就幕次与璋茶酒三行再立褥位引接石旦侧跪捧表正使拜跪受表却以授璋仍送土物与之璋退即引押宴出与接伴拜舞谢恩押宴先升厅侧立使副拜舞讫与接伴对行升厅与押宴对展讫就座点汤端笏离位少立三节人东北向再拜呼噪升厅占位东向南上小立俟使副初盏罢三节方坐初盏燥子粉次肉油饼次腰子羮次茶食以大柈贮四十楪比平日又加工巧别下松子糖粥糕糜里蒸蜡黄批羊饼子之类不能悉计次大茶饭先下大枣豉二大饼肉山又下■〈火赞〉鱼醎豉等五楪继即数十品源源而来仍以供顿之物杂之两下饭与肚羮三下■〈飠甘〉子五下鱼不晓其意盖其俗盛礼也次饼餤三次小杂椀次羊头次煿肉次刬子次羊头假鳖次双下灌浆馒头次粟米水饭大簇饤凡十三行乐次筝笙方响三次升厅余皆作乐以送亦有杂剧逐次皆有束帛银椀为犒使副以下皆离立以待谢恩或云所赐初不及皆文具耳第十二行依例劝上中节酒罢三节先就班使副进第十三行茶罢与押宴接伴谢宴拜表庭下如仪再送璋土物与璋成互展辞状即与接伴对揖归位送押宴私觌往回自此每赐宴礼数准此食味乐次大同小异 

　　十二日癸巳晴五更出驿穿御街循东御廊过宣徳楼侧东角楼下潘楼街头东过左掖门出马行街头北过东华门出旧封丘门金改曰玄武新封丘门旧曰安逺金改曰顺常河中有乱石万岁山所弃也北郊方坛在路西青城在路东面南中开三门左右开掖门西开一门以通坛皆荒墟也北门内外人烟比南门稍盛车行四十五里饭封丘又四十五里宿胙城县途中遇老父云女壻戍边十年不归苦于乆役今又送衣装与之或云新制大定十年为始凡物力五十贯者招一军不及五十贯者率数户共之下至一二千者亦不免毎一军费八十缗纳钱于官以供此费东京有千户二十一人各有三四百人共有八千兵耳有张千户者向来率其人战符离一败止存数十人至此除籍为民又言签军遇王师皆不甚尽力徃往一战而散迫于严诛耳若一一与之尽力非南人所能敌符离之战东京无备先声已自摇动指日以望南兵之来何为遽去中原思汉之心虽甚切然河南之地极目荒芜荡然无可守之地得之亦难于坚凝也胙城之南有南湖去岁五月河决所损甚多河水今与南湖通冲断古路用柴木横迭其上积草土以行车马按东京春秋卫陈郑三国之境战国属魏东魏立梁州后周改汴州兴元为宣武军节度使后梁以州建国升为东京开封府后唐复为汴州晋汉周本朝因梁旧汴河古苌荡渠首受黄河水隋炀帝开浚兼引汴水开封县有浚沟即卫诗浚都也有沙海战国策颜率言大梁君臣欲得九鼎谋于沙海之上蓼堤自睢阳至此三百里吹台今曰繁台本师旷作孝王增筑祥符县有夷门山夷门大梁城之东门侯嬴抱闗于此蔡河古琵琶沟也寒泉阪诗所谓爰有寒泉在浚之下中牟县赵襄子时佛肸以叛有中牟台是为官渡城曹袁相持之所阳武县有博浪沙张良击始皇于此河决金堤亦此地长垣县卫之匡邑孔子畏于匡古之蒲邑子路为之宰鄢陵县克段之地也封丘县古封父国左传所谓周以封父之繁弱赐鲁县有黄池吴王夫差所会胙城属滑州故南燕国周公诸子所封左传富辰曰凡蒋邢茅胙祭周公之胤也 

　　十三日甲午晴五更车行四十五里到黄河因河决打损口岸去年人使迂行数十里方得上渡今岁措置只就浅水冰上积柴草为路里余车马行其上策策有冰泮声遇深险处即有人跣立道傍指示使驱车疾行河心有沙墠甚阔盖河决时所淤积者一行人兵车马尽于此登舟渡舟底平无篷屋于船头品字用抄两傍又以大枋为桨并力喝号使副以下露坐其中分数舟以渡风静不寒上卞冰合仅二寸许惟通舟处见水面数丈此李固渡本非通途浮桥相去尚数里马行三里许饭武城镇一名沙店车行四十五里宿滑州途中有土山夹道尘埃最甚咫尺不可辨俗号小灰洞盖前路有甚于此者路西有白龙潭傍有大碑盖亦是昔年河决所潴也滑即古豕韦氏之国春秋战国属卫负郭白马县本卫国曹邑狄灭卫立戴公以庐于曹袁绍遣颜良于白马闗羽斩良以报曹公郦生所谓守白马之津皆此也有滑台本郑之廪延 

