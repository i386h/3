<!-- { "loadSidebar": true } -->
　　十一日壬戌晴赐宴张汝说口宣云复将使指少憩中途宜示宴慈以光行色又云使命改辕价藩弭节宜颁宠赐增重皇华同知真定尹田锺吉押宴 

　　十二日癸亥晴三更车行六十里栾城易驴马三十里饭赵州城角树上有芦席裹一人云是强寇李住儿自炀王时作梗刧人妇女以要财物至是以弓弦断为弓手所捕挑脊筋挂树上死矣直候支到赏给方取下埋殡又六十里宿柏乡县与去伪以马前行再读光武碑 

　　十三日甲子四更车行六十里饭内丘县天明雪作至晚方止又四十五里宿邢州北门曰拱徳 

　　十四日乙丑霿子下天明开霁四更车行二十五里至沙河县易驴马又三十五里饭临洺镇食后与去伪马行四十里宿邯郸县雪后尘清尽见太行山色邑中沿街作灯洞颇可观 

　　十五日丙寅晴车行七十里磁州早食灯火尤盛出门麄车有折轴者随使副乘马过漳河登车六十里至相州使副复上马入城灯洞不如磁州之多而工巧过之秦楼街尤繁华自北门至南门约七八里所士女多靓糚拥观有食店挂一灯上为胡羊中横一瓠下为经一卷盖河朔人语音以羮为经也宿城外安阳驿把车人言去年十二月方差使一番为年时被蒙子国炒旧时南畔用兵尽般军器在南京今却般向北边去三月中般用牛三千头般未尽间被黄河水涨后且休问驴马价云驴上等有直四十千者马更髙贵旧时家家有马炀王南征尽刷去不知几万万匹后来都是行归而今又殃我等贵价买问绢帛价云好绢每疋二贯五百文丝每两百五十文（并六十陌）又有云越王不平其弟为储国主曾以女小底十人赐之逊谢不受云他日生出孩儿来亦无用处蒙古国作梗太子自去边头议和半年不决又且归今又遣莫都统提兵去军子云我辈三四口种少麻豆足了得吃旧时见说厮杀都欢喜而今只怕签起去彼此休厮杀也好又有云我见父母说生计人口都被他壊了应河南北钱物都般向里去更存活不得 

　　十六日丁夘晴四更车行三十六里饭汤阴县又七十五里宿浚州安徳暮夜叩门送私觌 

　　十七日戊辰晴风三更车行二十五里三角路上换驴马一路可入滑州又四十五里武城镇早饭马行至黄河去程所行李固渡口以冰泮水深柴路不可行又稍上三四里先横过中潬上入水牵挽数里抛过南岸待车船至方行循河至浮桥边扫岸又行荒草陂泽中四十五里宿胙城县 

　　十八日己巳晴三更行四十五里饭封丘短墙为城人烟牢落便逺不及河北日未午又行四十五里抵东京北郊青城侧亭子换马具衣冠所过柔逺馆但有断垣败屋入顺常元武二门二门之间过五丈河菜市桥夷门山巷口百王宫乃炀王球场亲从第一指挥旧日御龙直也由竹竿巷口斜街入第二门土市马行街皇建院巷徳胜桥转太庙巷口东行相国寺出御街厯廊屋三十间过榷货务又廊屋七十间中有小门是国子监前后御廊尚多不知其数投西穿门由旧路入驿 

　　十九日庚午晴收银绢十疋两赴宴完颜元赐宴酒果南京路都运梁銶押宴宴罢行四十五里宿陈留县 

　　二十日辛未晴车行六十里至雍丘县早饭临川驿又六十里渐行汴河中宿拱州襄陵驿城外客旅往来人家颇多入城旧有桥河流既断筑堤以行子城内旧是州衙今以屯军有三个千户约有千二百人 

　　二十一日壬申晴四更车行六十里饭宁陵县永宁驿又六十里宿南京甲士数十甲马百夹道而陈城门去驿稍逺马如来时之数而行甚疎意屯军亦不甚多也是日日有四背气又白虹贯日日在壬癸荆生言其应在北 

　　二十二日癸酉晴四更车行四十里饭谷熟县又三十五里沙冈换驴又四十里宿下邑县会亭镇 

　　二十三日甲戌晴四更车行七十里饭亳州永城县又六十里宿栁子镇闻有天使往山东签兵人不肯从执天使杀之 

　　二十四日乙亥晴车行四十五里饭宿州临涣县蕲泽镇早顿又四十五里宿宿州汴河底多种麦 

　　二十五日丙子阴晴车行六十里饭蕲县静安镇又六十里宿灵壁夜微雨作即止 

　　二十六日丁丑阴晴三更车行八十里饭虹县又八十里宿青阳镇驿 

　　二十七日戊寅晴四更车行八十里饭临淮县过县即见龟山塔及淮山一行已不胜喜跃矣又六十里宿泗州自临淮即依淮西行 

　　二十八日己夘晴先发递担麄车即上马出城使副入草馆同去伪先乘马至河岸舟至首见季舅洪子度唐季润及吕葵张吉来收家问喜极涕下顷之俟行李装船了却具衣冠入草馆俟使副茶酒毕辞送伴即行是日大风拍岸良乆方到盱眙谒胡漕龚守不值见王御干取所买物谯提辖司马尚书（伋）姜叔永司马季闻张伯淳皆往来交谒后纲官属也宿淮岸 

　　二十九日庚辰微雪早离盱眙过龟山以新制行淮大风不可进宿淮岸约去龟山数里 

　　三十日辛巳微雪天明欲舟行风又大作力行而前过渎头数里风正北驾浪益急又止宿 

　　二月一日壬午后风力稍平众舟齐行迫暮仅能入洪泽舟人交口相贺昔蒋鲁公开运河六十里以避长淮之险所活不知几人中间欧家渡最浅使人往还非借潮于神不可行官司惮开河剥载之扰创议行淮使舟纔四往返无不惊虞此行至三宿淮上波涛春撞有鱼腹之忧鲁公今丞相曾祖为发运使将入奏计自洪泽至龟山率一二里辄凿一井以测地之土石既得请遂开运河前辈用心至矣可轻改乎 

　　二日癸未晴过淮阴夜过楚州 

　　三日甲申晴过寳应四日乙酉晴过髙邮 

　　五日丙戌雨以沿路水涩寸进甚艰夜宿木铺坝里季润过仪真俞县尉相见甚欵 

　　六日丁亥雨晚晴昨晚以礼物船与前船舳舻相触毙一篙人至召伯埭使副捐金使瘗之晚过扬州是夜礼物船为暗桩所败漏发而人不觉同行杨刘罗三人蒙被登岸舟已沈矣抵瓜洲宿 

　　七日戊子晴渡扬子宿丹阳馆下侍季舅同去伪见陈待制及魏子智其内子展参贺执礼甚恭金山印老相见渡船中 

　　八日己丑晴城中水涩良乆力出门夜过丹阳县及吕城闸茂先 

　　九日庚寅晴天明过奔牛闸午后过毘陵 

　　十日辛夘晴天明抵无锡使副谒蒋丞相罢即行喻郎中访及任富来知诸舅来迓夜宿枫桥 

　　十一日壬辰晴过平江城外午后过吴江乆苦浅涩至是大风驾太湖水入港张帆而行陈表兄张子家丁表兄胡子渊相见 

　　十二日癸巳晴天未明到秀州同去伪寻见王江阴值送女陈宅未归见直甫于卧内谒郑景元判官同年不遇已闻仲兄见次到廨宇一观出门李同年主簿相见于邮亭王表弟泽同行数里而归读江阴奏状无不击节称叹夜过崇徳抵长河闸 

　　十三日甲午晴天明起见诸亲午后过临平赤岸晚泊闸头使副入仁和馆受传宣赐银合茶药因出所撰还醮青词宿税务下发家书附递 

　　十四日乙未晴使副上马赴朝参船入北闗以小舟般载归舅家一见至亲喜气自倍而归兴益勇矣是夜与诸亲剧饮醉甚仲舅有词走笔次韵二阕 

　　十五日丙申晴侍季舅同去伪谢曾知合不遇又谒范丈甚欵 

　　十六日丁酉晴士颕弟摄萧山尉别去胡春自婺女来收景山兄书饭后出谒吴太博胡给事陆寺丞陈大諌薛国正苪司业张少卿林编修尤宗丞始闻铜坑之■〈艹〈叵我〉〉 

　　十七日戊戌晴谒闾丘监丞欲问坑冶之详不值同去伪智叟侍叔舅陈表兄以小舟见陆子山留饭而归赴景孟舅晚饭被酒先归 

　　十八日己亥晴饭罢赴梁参政呼召客次遇蜀士郭倅（甲）冯太丞（仲夷） 

　　十九日庚子晴吴太博卢监簿连日招饭皆力辞之治迭行李雨作买船 

　　二十日辛丑小雨即晴诸亲作醵泛湖五十余分以水浅不可傍岸盘旋湖中抵暮醉归 

　　二十一日壬寅雨赴范丈饭 

　　二十二日癸夘雨侍仲舅往延祥观醮筵同上中节两焚香致敬斋罢各散与去伪小舟自涌金门归先遣承局吴盖行发家书 

　　二十三日甲辰雨先发行李下船两返方毕使吕葵张吉宿舟中期以来早启行以舅家挽留又展一日 

　　二十四日乙巳晴去伪生朝仲舅与诸亲同作庆偷闲谒李恩州授般运法是夜大醉中拜辞诸亲 

　　二十五日丙午晴早作幞被辞舅家轿行七十里出暗门由赤山出六和塔下至庙山登舟宿富阳雨作 

　　二十六日丁未晴雨作复止风逆寸进至三江口东风微动方理帆忽西风再起甚劲力挽至桐庐凡行九十里过青溪 

　　二十七日戊申晴东风张帆过鸬鹚原钓台下伴伯原风止过乌石大浪滩十五郎滩大浪最可畏虽以水涨不见滩碛而岐头水怒良乆方上居民以小舟来助刺船什伍为羣以舟轻止用一人方当湍流忽随篙坠水观者胆落而少年善泅如履平地复登舟助力犒以百钱而去宿东馆凡行九十里去严州二里 

　　二十八日己酉雨大作午间加以西风水又盛长舟人疲于牵挽屡止复行晚雨止风静行至乌岐滩下宿小港中纔行三十余里 

　　二十九日庚戌晴风亦止但以水涨寸进遇一岐辄移时方能冒险以进悬崖飞瀑所在见之虽快览胜处至凌犯怒涛亦可骇也所过白雁二岐尤暴怒又过横流数处夜同众舟宿桑林间隔岸望乡头终日惊险劳动止行三十余里夜水益长至五更方少退 

　　三十日辛亥晴舟子早起候望前路黄泥岐不可上复回数里寻路避之泝流行乱林间半日方出大溪晚至兰溪先以札子与李尉（由）恳雇五夫李以庚辰登科其子遂夫又癸未同年便访逆旅继往见之宿客舍 

　　三月一日壬子风雨早起束装饭后李尉来访即行又饭竹马馆晚到婺州首见赵金华（子涛）不值径入郡学直舍省景山兄周教授（汝能）雍无锡（希稷）相访周与景山兄同官雍同舍也借周直舍安泊少选侍景山兄过周之五栁堂堂本萧侍御稷（振）所建诗牌尚多尽得双溪之胜王察推（枏）亦来访同饮剧谈至二鼓方归 

　　二日癸丑雨侍景山兄见李使君（衡）留来日一饭客次遇解节推（延运）是日景山兄周赵雍王醵就五栁相招早饭又坐养原堂无尽藏台人陈文学（愿）周之故人也同坐解推又约晚饭六人径自五栁赴之李知録张义乌同集于酉退轩琴棋投壶坐客皆醉李纠又约来日早饭 

　　三日甲寅雨侍景山兄同周教授谢李使君客次遇唐正字（仲友）遂复还无尽藏同出梅花门过浮桥数里迓苏仓（峤）归见唐正字归学发五担付张吉先归侍景山兄赴李纠饭坐清逺楼景物尤胜同会七人解张雍王酒三行李守速客即往赴之刘判院（藻）陈子厚同集小候自公堂坐半政堂劝酒移忠堂酒罢刘先归余四人复过五栁手谈清饮夜分乃散 

　　四日乙夘阴晴微雨间作早别景山兄即行三十五里饭摩诃样又行数里遇丽水林丞（良）过婺鞫狱相见逆旅宿杨公桥永康界首行八十里 

　　五日丙辰晴过永康数里饭至李溪遇承局持家书来接晚过黄壁（上卷干道五年十月二十一日行三十里饭黄碧一十八里宿和尚店去李溪犹二里此云过永康数里饭至李溪晚过黄壁似黄壁与黄碧系一处而壁碧互异姑各仍原文） 

