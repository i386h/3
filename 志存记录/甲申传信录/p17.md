<!-- { "loadSidebar": true } -->
　　四月九日，复入朝，闯命之跪，永王不屈。『何不杀我』！闯曰：『汝无罪，姑免』。已而西平复仇之兵且至。十三日卯刻，自成东出。二王各令一卒抱持马上，百姓迭拥观之。民间遂言太子亦在营中。至通州驻马，百姓有叩头者。定王失一履，通州民趋与着之。既东，闯与吴兵战，且败。时晋王亦在闯营，跃马驰入吴军曰：『我晋王也』！吴军留之，以故晋王得无恙，而人遂传太子定王为吴军夺去。于是都民引领望太子、定王入矣。二十六日，闯骑乍归，部署尽乱，未有知太子、定王入者。既而吴兵入，亦不见所谓太子，定王也。或言定王已遇害于城南之空苑，而太子、永王终不知所之。

　　冬十一月，忽有男子貌似太子，同常侍投嘉定侯周奎府中。曰：『皇太子也』。周奎佯不能识，奎侄铎以侍卫，引与公主见，公主抱头大哭。哭罢，奎饭之，举家行君臣礼。因讯太子：『向匿何所？何由得至』？太子言：『城陷之日，独出匿东厂门，一日夜出，潜至东华门，投腐店中。店小儿心知为避难人也，易予以敝衣，代之司爟。恐有败露，居至五日，潜送至崇文门外尼庵中。以贫儿托投为名，尼僧不疑，遂留居半月。而常侍偶来得见尼僧，始觉。常谋之竟日，恐不能终匿，常遂携归藏予密室，以故得存无恙。今闻公主在，故来』。言讫，傍晚与公主哭别而去。数日复至，公主赠一锦袍，密戒云：『前来，皇亲上下行礼进膳，顿生疑衅，可他去，慎无再至也』。痛哭而别。十九日又至，奎便留宿。二十二日，奎侄铎与奎谋曰：『太子不可久留，留且陷害，不如去之』。奎因语之曰：『太子自言姓刘，说书生理，可免祸，否即向官府究论』。太子曰：『我悔不从公主之言，今已晚矣。如此，何不遣行？乃留我何意』？奎曰：『汝第言是姓刘假太子即已』。太子坚不从，晚，奎令家人椎系之，逐之门外。捕营健卒遂以犯夜擒去，明晨献之刑部。曰：『此假太子也』。即会刑部山东司主事钱凤览勘其事。凤览字子端，号兰台，浙江会稽人，以祖父文贞象坤荫生中书升刑部主事。因家累居京师，仕清授原职。尝怀恨不得志，遂以佯狂嗜酒为事。讯内侍旧臣真伪何如，内侍常共言此真太子也。旧司礼太监王德化亦言其真。百姓观者数千，皆应声称真太子。是日送入殿中，廷勘之。太子言宫中事颇同，历诏之，内监多不言是。有一杨姓内监在旁，太子曰：『此杨太监，尝侍我，讯之可知』。杨仓猝曰：『奴婢姓张，不姓杨。先服侍者，非我也』。因呼旧锦衣尝侍卫者十人，讯之，十人齐跪曰：『此真太子，愿无伤』！讯之晋王；晋王执不言是，独旧常侍内监是之。遂下常侍内监及锦衣十人同太子皆系狱。明日刑部复讯之，终不能决。而执言太子伪者，率以太子所不能之事为难。

　　钱凤览上疏力诤

　　窃谓前太子危地也或生或死，或侯或王，权在于朝廷，何所觊觎而假之？即贵而侯矣，才能富贵及人，贫贱又何所利而为此？无论其供称保者验者，俱确有所凭，即在部五日，所见刑戮之事，指不胜屈，假者能无慑心？而一悲一欢，一言一动，略无恇惧，常人能片时装饰否？此满汉在部诸臣朝夕起居所共悉者也。周奎恐惧，妄以为假，岂有所为假冒也。昨刑部官共周奎遁辞曰：『即以真为假，亦为国家除害』。其愚妄之私，尽露于此一语。讯问太子不能尽答，辞或颠倒。盖居养既失，不堪挫辱。使听其从容自道，详有八九，自不可以民犯类断之。周奎以皇亲又得罪先帝者也。清朝优以爵禄，虑有太子，祸且及身，既已有心，自难实告。故周奎不言是，诸臣自然瞻顾；大内员不言是，小内员益皆不敢言是。民实有口，何能混淆？昧死剖陈，仰祈鉴裁。

　　疏上，复与晋王廷质太子，晋王执不言是。凤览勃然，不悦，语侵晋王。时旧阁臣谢升入内院。升旧尝侍讲职，太子初讯时，升亦以为非是。太子呼升曰：『谢先生岂亦不能相识乎？前某日讲书某事云云』！升默不复言，乃曲躬一揖，凤览复怒升，因叱升不臣。有内臣识太子者，言太子额微有瘢，今无之。而太子固无瘢，廷臣皆不之信，复狱系之（正阳门商民各具疏请释太子，共詈谢升悖逆无道，禽畜）。

　　宛平县民人杨时茂上疏

　　为逆臣无道蔽主求荣事。缘大内院冯洪之不识太子者，以实未尝在朝也。谢升身为宰辅，入侍讲筵，不能君辱臣死，亦已过矣。既仕清朝遂忌小主，此弒父弒君之徒，不足立于民上者也。曹化淳以亲近内臣，尝妄奏招募夷汉官丁，又请建营房，縻费币饷，卒之开门迎贼，贼入城，挺身侍从入朝。今清入都，又复侍从，此则卖国乱臣，虽万斩不足服兆民之心。太监田贵以不齿之人，亦恃势妄奏。内员之恶，一至于此。至若周奎起家算命，谬皇亲之重，先帝付以皇子，以骨肉至亲可托。城陷之日，即献于贼，此杀主求荣之臣，自宜不顾太子，以绝明天子之嗣。其侄周铎本内称：『太子系说书人，有六十岁老母，有胞兄』。既得此语，今何不得其人，其贪欺之心见矣。如以奎、铎妄语，致疑太子，不如将茂之身肉剁为泥骨、磨粉，以赎太子，茂得从先皇帝于地下，茂死且不朽矣。

　　顺天府内城民人杨博等疏

　　为叩留故明太子以续旧王嗣事。旧君崇祯三子，贼未加害。其太子之献，臣等咸知其真。有识其面目者、识其口齿者、识其声音者、又识其行走者、更有识其腿上疤记者。种种是真。如指挥张文魁、内侍常进节及孙近侍可问也。若周奎、周铎、曹化淳、谢升，皆卖国求荣之辈，足见忍心害理。太医院官进宫诊视，多无有过于此者。今含糊支吾，不受奎托、必受升嘱矣。嗟乎！太子生深宫之中，长阿保之手，珍衣玉食，悉异民间。自三月迄今，已八月有余。操心也危虑患也深，自然形貌稍改，不足疑也。朱徽等上疏为从容研鞫、真伪自分、奸宄叵恻、当即立除事。窃以太子为假，周铎何留宿二日始奏？初见时，公主抱持痛哭，岂陌路能动至情如此？奎初与之衣食，复加捶楚。情事诪张变幻可知！今必从容研质，真伪自分。草草毕事，诚恐廷臣曰假，而百姓疑；京师曰假，而四方疑；一日曰假，而后世疑。众口难妨，信史可畏也。

　　十二月初十日，钱凤览复疏劾谢升，摄政王御殿谕群臣曰：『汝等力争太子何意？我自有着落，何必汝辈苦诤』？而赵开心、钱凤览，复面奏太子甚切。摄政王曰：『尔等言太子真伪，皆无伤，言真，不过优以王爵；言伪，必伪者家识之，乃决。独晋王为明朝王子，谢升为明朝大臣，而凤览不逊晋王，为〔？〕君；百姓骂大臣，为无上，皆乱民也。除太子系狱外，凡争言太子无状及钱凤览、赵开心等尽斩之。时廷臣共乞生凤览、开心。满御史叩救开心，因开心奏时无甚唐突语，以故得免。汉臣之救凤览者亦力，因改绞。即日摄政王旨：除御史赵开心还职罚俸三月，钱凤览、朱六邵、贵尼、僧真庆，着即绞。李时印、张文魁、申良策、郑国勋、杨博、杨时茂、张元龄、常进节、杨玉各斩决。复锢太子于太医院中，给十八人守之。

　　正月元旦后，谢升早朝出，见凤览于前，谢升拱手曰：『钱先生在此』！忽不见。归即病，数日病笃，颈忽渐肿曰：『刑部钱先生至，可献茶』！又曰：『钱先生幸少宽我，毋太拘急』！遂死。后摄政王闻之，竟无杀太子意矣（初升艰于举子，先帝曰：『焉有清忠若卿，而终无子者』？帝预赐名曰：『重光』、『重辉』，后妾果生二子，荫中书）。

　　祁八聚众

　　乙酉四月初八日，东阿县凤阿营富民祁八忽聚众，骡骑遇之，悉劫往救。太香义村生员杨凤鸣为军师，祁八伪称大将军，地民张三为前锋，立义旗二竿。地近上林，上林尉请兵部发骑兵击之。初七日，大兵下东阿，张三至军门詈曰：『若速还我太子，不然，尔等无遗类矣』！骑兵奋刃趋之急呼放炮，炮未及发，而张三已被斫矣。遂屠凤阿，擒祁八、杨凤鸣入京，斩决。后上林生员孙大壮以聚保米育城壮丁千百人复雠。

　　初八日，获之，系之兵部。讯之，曰：『我非祁党，不必辩。然太子固真，可速还我太子』！言语不〔？〕遂腰斩之。

　　初十日，傍示太子，称其伪焉。  
甲申传信卷录十

　　使臣碧血

　　苌宏之事周王忠于公室。以党于范氏，晋人封而杀之。藏其血，三年而成碧。此忠之所由积也。左先生之北使也，执节类苏属国、抗议类富郑公、从容类文信国，卒以见戮。呜呼！国家养士三百年，而能以诗礼之泽，对扬祖宗于地下者，左先生其无憾者矣！纪使臣碧血。

　　萝石先生节略

　　刑科给事中左懋第，字萝石，山东莱阳人，崇祯辛未进士，历官给事中。甲申春，奉诏督兵湖襄。夏闻变，誓师而北。会福王建号金陵，改元宏光，懋第入见，泣陈中兴大业，遂命视师江上。除右都御史，总理戎政事。江左朝士方棘，辅臣马士英议遣使求清告祭明大行皇帝，众莫敢行。左懋第母死于天津之官屯，闻讣至，疏请终丧，不许。因请使北，仍遣水师督臣陈洪范持节，懋第及太仆寺卿马绍愉副之。以洪范常镇辽左，与清用事臣易通，故授以经理河北、联络关东之命，而达书于清，傅以金帛。因册西平伯吴三桂为蓟国公，世镇燕京。赐左懋第一品服，加兵部侍郎、兼都察院右都御史以行。懋第曰：『我非敢以宠荣易衰绖，顾此行君事、亲事可以两全，否则抗节而死，不负读书，以报我君、亲于地下也』。

　　秋八月行次沧州，洪范闻清已封西平伯吴三桂为平西王，于是遂遣信先奉册命授西平伯吴三桂，谕来意。三桂不发书缄册，封奏摄政王览之。册内有『永镇燕京，东通建州』语，王怒，然朝议既以礼来，且令使臣入见。

