<!-- { "loadSidebar": true } -->
　　文忠屡破贼，贼无计退之，别遣一军破黄州，犯鄂省。中堂飞札至曰：“公舍其田，而芸人之田，亦太甚矣！”文忠遂回军救武昌，而前扼黄州贼，后为安寇所追，腹背受敌，大败。请中堂发兵救应，而私忧挟忿，不肯发。中堂幕友闻而大喜，谓不及此时报复，更待何时？即拟参稿，甚其败军之罪，并阻勿救应。中堂阅而一笑，立调兵出城百里外迎接。文忠始叹中堂能容物，己真浅之为丈夫也。一见哭拜曰：“余之贤不及狄粱公，而公之量过于娄师德，为包涵已久矣。”谢罪再三，订为昆弟。自是推服交结之深，非仅同廉蔺而已。 
　　既而文忠病危，中堂临间垂涕曰：“公有言见教乎？”文忠曰：“候补道张某，余同乡，心术叵测，中堂用则保为督抚，不用则参革之，毋贻后患。”中堂出曰：“润帅神明乱矣，张道何可保为督抚？又何必参劾？”后张道屡屡干求，偶未如意，遂恨中堂，一一阴记其短，以图报复。巡抚某与中堂牴牾，欲奏参而无款，张道出一纸与之曰：“此皆实事也。”巡抚某据此入奏，果撤中堂之任，而削其爵。中堂始悔而叹曰：“文忠真知人也！” 



*任中丞 
　　任筱沆中丞陈臬吾省时，有积案千馀，一二十年未结者，两首县狱，寄系外属犯人，以千数，其弊皆由幕友余某。余某精刑法而贪，罪重得贿，则拟轻以宽之。罪轻未得贿，则拟重以累之。所有案卷概置私室，不发归案房，令人无从察其弊窦故事。抚、藩、臬三大宪，移官不移幕，而历任廉访，尽心民事者少。兼不谙律例，惟余某言是听。余曰办，则办；曰不办，则不办。以致积案如此之多。 
　　中丞履任后，深知其弊。一日亲带吏役至余某处，提卷且逐之出署。余某惭甚，越日缢死。 
　　中丞既得卷，穷日夜之力，检阅比勘，重者重，轻者轻，死者死，生者生。自操笔定案，幕友受成拟稿，不敢参一议。半年尽完结，无滥无纵，南新两县狱遂空。 
　　初，曾文正定州县案件，一月一报，凭结案多寡为功过，凭功过多寡为升降，良法也。而大吏行之不力，属官仍视为具文。中丞念欲除上下积弊，非此法不可。遂仿其意，特设月报一科，令吏专司其事。章程较旧稍严密，州县大小案一月一报，未报而经上控者，记太过一次。大小案，三月一结。三月结，记小功一次；三月未结，记小过一次；六月未结，记大过一次；九月未结，再记小过一次；十二月未结，再记大过一次。一月十案结六，记小功一次；结八九，记大功一次；结四，记小过一次；结一二，记大过一次。大纲如此，细目未及详。年终，合小功过二为大功过一，积至八大功者，保升。八大过者，撤参。六七以下，明岁再核。藩署州县征解钱粮功过，亦归月报科并算。中丞每月每季亲自比较，法在必行，一年中颇有黜陟。自是州县不敢玩愒，书吏不敢舞弊，幕友不敢搁案，百姓稍免讼累矣。予尝闻吏胥私议吾省近时大吏优绌曰：沈文肃以风厉为主，善烛奸私，动辄参杀，官吏慄慄，详文、控状、奏稿尝自批自作，幕友无所挟其能。刘公秉璋吏治亦精，幕友所拟稿，尝不留其一字。惟风厉稍杀，且不及文肃奏事之明捷。刘公坤一近宽厚，能察官吏民情伪，章奏案件亦不恃幕友。其馀抚军，平平无奇，幕吏操权，玩法如故。臬宪则自咸丰以来，任公一人而已，律例既熟，心复精细，吏胥办案，有一字出入，即被摘发，轻则笞挞，重则惩革，甚且办罪。然严而有恩，知署中吏多贫苦，非舞弊断不能枵腹从公，乃增其工食，俾足自赡。 
　　向来上控者，必经代书房，非费钱十缗八缗，状不得上。至是裁之，只许收纸笔钱二百四十枚，而民冤无不上达矣。然则如任公者，真近时贤廉访也。 


*解章门围 
　　江忠烈忠源岷樵尝以举人下第归，同乡及东南诸省在京物故者，无论识与不识，托其带旅榇回南，必亲送至其家。曾文正好作挽联，都中遇丧吊，求无不应。时有“包送灵柩江岷樵，包作挽联曾涤生”之语。 
　　忠烈由教官保升为浙江知县，丁忧归。发逆自广西出，首围湖南。巡抚张亮基，布政使潘铎，书生不知兵。且承平日久，营务废弛，仓卒议战守，遍请绅衿相商。 
　　忠烈谒中丞，请备马数匹，与有胆者一二人随往觇贼势如何，再作计较。旋得二弁同往，人马缒城下，周阅贼营还，曰：“贼无能为，城可守。”时城外贼数万，诸逆首俱在内。人情方汹汹，见忠烈仅同二人，敢环贼营走，皆惊为奇人，知必有智略，能拒贼，心遂定，为死守计。忠烈又亲步城遍，曰：“某门某处贼已穿地道，可速预备。”未数日，地洞炮发，崩城十数丈。贼乘势上，赖早有调度，杀其先登者数十人，枪毙其伪西王萧朝贵。萧巨盗，骄健异常，毙后，贼惊惧，解围去，而忠烈知兵之名大著。当事力保其统师讨贼，屡立大功，洊升为安徽按察使。将赴任矣，而吾省警报日至，南昌段成实时为军机章京，闻之，上说帖于政府曰：“江西亦财赋之邦，为东南要地，断不可令贼据之。方今求吏才尚易，求将才实难，伏请皇上调江忠源往救江西，安徽按察使改他人去。”政府转奏，文宗允之。 
　　巡抚张文毅芾，办理团练大臣陈孚恩，皆不谙兵略，束手无策。闻忠烈至，大喜。贼已围新城门，大队屯对河沙井。忠烈上城周巡曰：“近新城门之章江门、广润门外，人烟稠密，贼藏民房不能知，非尽焚之，城不可守。”及焚时，果有贼在内烧死者。忠烈又曰：“新城门一带，贼已穿地道，不日城当崩。”即调兵预候，及崩时，较长沙阔七八丈，上城贼亦较众较猛，幸江军殊死抵御，斩其执大旗一人，前锋十数人，势微却。即乱掷火药包如雨而下，烧死其精锐数百，贼暂退。旋即命藩库提银置城上，下令：运一砖至者，赏银一两，运一石一木至者，赏银五两。顷刻填满，城得不破。然救此一急，城围如故也。 
　　晋旌阳令许逊谓得仙道，称为真君，为吾省除蛟害，享祀千数百年，其庙曰万寿宫，巡抚以下，月朔望必往肃拜。文毅夜梦真君谓之曰：“火药局某处埋有古炮数十，非起此炮，不能破此贼。”明日遍询埋炮由来，无知者，遍考志书，亦无有，文毅谓勿论有无，姑且往掘。掘至六七尺，果得大炮二十七尊，无年月款识。年羹尧尝云：旧炮难用易炸，自土中起者尤甚，恃以拒贼，必败事。文毅、忠烈皆不知，得炮喜极，移上城开放，竟无一炸者，其二十六尊但无力，炮子至五六十步辄落地。其一尊独奇，每放，声隆隆不绝，远可过沙井。凡大炮久放，则热如火，不可施子药。此炮旋放旋施，一昼夜如故。贼创甚，遁去，炮亦随炸。有自贼中脱归者，谓炮子至贼营，能横行逆转，每一炮必伤数百人，死尸枕藉，殆逾万数，故贼惧甚而走。当未走之先，文毅同二仆巡城，贼在将台窥见，飞一炮至，前后皆毙，文毅居中独免。 
　　凡坚守九十五日而围解，忠烈以功擢授安徽巡抚，文毅奏保守城出力员弁二百馀人。文宗谓太滥，命择最者以闻。文毅谓：“此皆日夜防守，露卧城上三月馀，不爱身、不惜死之人，乃择而又择，仅有此数，不为多。倘不进寸阶，不足以鼓励人心。”仍如原奏上，无所裁减。文宗微不悦，命军机拟旨，交部议处。军机有忌其功者，阴伏“实属执拗，有负委任”二语，部议谓如此应得革职处分。以革职议上，奉旨依议，文毅遂得罪归矣。 


*奇计出卖 
　　曾文正九江败后，重招募，练成一军，折节下士，有献一技一能者，莫不录用。移节驻抚州，予邑有邹姓童生，文理不甚通，好谬语，哓哓不休，人呼之为“半番鸭”。盖予邑俗语，以善言者比鸭，以所言不当，仅能及鸭之半者，曰“半番鸭”。 
　　一日，在文正公馆门首，粘一红条，大书“奇计出卖”四字，旁注姓名旅寓。文正见之，即命肩舆迎至，让居上座。初问读何经史，不知；继问天下情形，不知；终问兵书韬略，不知。而所答非所问，多支离谬妄。文正曰：“子言不适用，可姑归。他日有用子处，再请子至。”仍以礼送之出。左右惊怪曰：“此妄人也，何复如此待之？”文正笑曰：“彼诚妄人，然使人不知其妄，或疑予骄傲，不能容才。若使人知其妄，必谓妄人尚如是礼待，非妄人不至拒绝可知，则真才真能者，有不各挟所长以献乎？是所以来天下士也。昔人千金买骏骨，筑台自隗始，即此意耳。”左右莫不叹服。予观文正一生，不善用兵而善用人，牛溲马勃，无不收纳。所以群才效用，大寇荡平，而为中兴第一功臣也。 


*销金钟 
　　中堂文祥初以主事供职工部，发逆创乱，军饷支绌，内廷有金钟一座，文宗发工部销以佐军。其钟大，在炉非三日夜不化。 
　　至第三夜，文宗恐化时有窃换事，命六王往察之。宵已深，皆就寝，独见一人危坐炉旁不动，问：“何人？”曰：“满州主事文祥。”“在此何为？”曰：“此钟五更必化，恐工匠窃真换伪，故在此守视也。”六王返复命。文宗叹曰：“真尽心为国者。”记其名，不次用之。 


*六部别名 
　　后世文过，不任率真，每所称，必假借古字别名以为典雅，如六部：吏部必曰铨部，户部必曰农部，礼部必曰仪部，兵部必曰驾部，刑部必曰比部，工部必曰水部。滑稽者，又取《孟子》富、贵、贫、贱、威、武六字分配之，以天官掌铨选，曰贵部；地官理财用，曰富部；春官登寒畯，曰贫部；夏官统将帅，曰武部；秋官掌杀戮，曰威部；冬官督工匠，曰贱部。凡主事分得冬官者，莫不以贱部笑称之。 


*带裁缝 
　　某王上祖陵，值三月末天气，尽带棉衣，不带单夹。谓稍暖，则拆开棉衣，抽去棉，便是夹；再稍暖，则拆去夹一重，便是单。带裁缝二人同往，计盘费工费，需银二百两，倘竟带单夹，则可省此费。真生长富贵，不知稼穑之艰难矣。 


*杨祐 
　　杨迈公祐以进士用户部主事，告假归，逾年入都供职。凡六部尚书侍郎，称曰堂官，郎中员外主事，称曰司官。司官至部，例参谒堂官。 
