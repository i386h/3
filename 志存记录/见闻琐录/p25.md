<!-- { "loadSidebar": true } -->
　　溱兄弟五人，伯兄汪，三兄沂，皆为诸生。沂幼聪慧，最先府君所属望。丱角即遍读群书，常随左右教诲督责，罄所学授之。仲兄汶，四兄泾，则继承府君晚年农桑之志。惟溱未冠失怙，依从兄渐，学以成人。宣统辛亥，伯兄欲刻《崇本堂文集》，谒终佳制军于闽，请序而归，以乱未果刻。三兄复被选入众议院，南北奔走不遑。溱窃念府君生有声闻，没有可传之籍(著有《春秋左传事萃》、《崇本堂文集》、《见闻琐录》、《寄感记》四种)二十年来，遘罹兵戈水火，幸惴惴保守，未至散佚。商于诸昆，俾付剞劂。举《见闻琐录》先之，以其关于国故，较诸作尤重。时机延误，今春始成。湮没是惧，力虽不副，然不敢不勉，他日当陆续使传，庶几以告无罪云尔。 
　　民国二十一年壬申仲秋男溱敬跋。 

附录四篇 

附录一：欧阳府君家传 
　　府君讳昱，字宋卿。幼孤，从长兄仲孙先生为学。既长，博雅渊懿，擅名于时，与仲孙先生相埒。同治癸酉当选拔萃，以未岁试，与成格不合。学使者为李公文田，粤之名宿也，特以充贡，庠序无异言。 
　　君性倜傥，好讲求生民利病与天下治乱之故，崇正论，病邪说，凡中朝贞淫进退及政事之兴替，祸变之起伏，皆有籍录，以验其后。 
　　中岁沦落，不得行其所志。尝历居谭序仲、沈品莲、梅筱岩诸巨公幕，从不千以私，相与讨论一世之成败是非，声气辞色，不少假借，诸公皆敬惮之。沈公居闽，藩属与法兰西用兵，君以防策亟诤之。沈公以诸帅臣难与进言，且曰终归于和，不虞战端，卒有马江之败，闽疆残震。 
　　君久游上元、云间诸郡，习知蚕桑利，亲购桑秧，聘蚕师，著《蚕桑简要录》，教于邑中。数年，城乡桑成者至十万株，邑沿河有坝，置水碓，节节壅遏，水旁溢，坏田庐，舟行触坝，辄致沉溺。初，黄树斋侍郎欲毁之不能，君筹费给各坝，晓譬窾切，竟夷其害。 
　　光绪乙未以后，朝廷渐更新政，士多习《公羊》说。君引为深忧，言之则愤形于色。以贫故，晚应河南抚臣松寿教读聘，州县所馈节规约千金，皆坚却不受。出则布衣小车，无有知为中丞上宾者。所著有《公羊证谬》二卷，《史论》六卷，《见闻琐录》十数卷，《马江战事本末记》一卷，文集十四卷，小说八卷。 
　　斯逸氏曰：君卒年六十馀耳，不及见斯世今日之变，何其幸也！不幸而存忧愤，复何如耶？在后嗣之人，无有远迩，能善承所志而推之，见诸行事，则不朽也。生序之，死铭之，于是焉传之，予之文盖末矣。 

附录二：欧阳宋卿六十寿序 
　　宋卿先生年六十，宾客皆来寿，使予上其言，予举觞而前曰：“曩邑中沿河有坝，置水碓，节节壅遏，水势旁溢，坏田庐，行舟触之，罹沉没之害。道光间，黄树斋侍郎欲毁之，不能。先生谋于众，卒毁之，数百年之患以安。是可寿乎？”先生曰：“否，微已甚也！”又觞之曰：“曩邑中不蚕，先生通湖州俗，特购桑秧，聘蚕师，设局教之。数年城郭种桑至十万馀株，蚕利大兴，妇功以资。是可寿乎？”先生曰：“否，微亦甚也！”予乃曰：“先生之于人，不干以私。非其义，介千金不顾。独为一事行一谊，极之蒱博杂戏，皆必专致之，虽寒暑忧患不以已。与人皆坦然出肝膈肺腑以相示，不为意气文貌。诗曰：『其仪一兮，心如结兮。』先生之谓欤？”于是先生莞尔而笑，引一觞而进之。 
　　予尝言人之真友朋，皆在草茅韦布时，至宦达后，则不能得。才过中年，即又多就沦落。自己卯交先生后，论交海内既二十年，少者壮者，已多不存，而特达俊伟之人，更寥寥无几，抑且数变不终。世之取友者，必求畏友，必欲居人之畏友，不知友以畏言，危道也。吾罕见其有终者矣。易曰：“同心之言，其臭如兰。”友朋之道，斯其至乎？惟予先生得之。先生幼即更变，数十年中，何啻取史乘？千百年之治乱正变，而身历之，不得有为于其间，幸身仍存在，志不终汩没，若得丧则命也，其终觞焉，勿辞。 

附录三：欧阳宋卿墓志铭 
　　此为某山某原，首某趾某[仙三都，枫坳庵，戊辰向]。光绪纪元，太岁在某某之某月。葬子斯者，抚州郡宜黄膏宿欧阳其氏，昱其名，拔萃科贡士，州判职，学者以其字称曰宋卿先生。平生所著书，有《公羊证谬》二卷，《史论》六卷，《见闻琐录》十数卷，《马江战事本末记》一卷，小说八卷。 
　　呜呼！先生享天之赋命，六十有六年。当海内右文之对，先生故以文名，既其中身，蒿目事变，尝因时会建其戎机，而不克纳，崖疆之险，因底于贼。戊戌庚子，朝野继乱，蜩螗沸羹，以迄于今。譬彼舟流，莫知所届，先生独崖崖不惑，庄辟矫立，不畏群小之诟，不使其子弟庞邪诡背，以捷猎嘘呵幻泡之富贵。呜呼！夫非《洪范》所谓“有猷、有为、有守”之人欤？夫非《皇极》所谓“使羞其行而邦其昌”者欤？乃寂寂焉忽以没也。晚遘兹世，其寂寂者固其理也。自铁轨交通，百世之冢掘暴满野，先生之魄其永永安固厥宅，则幸矣。 
　　子曰汪，曰沂，来请志，是不可不志。且铭曰：“筮短龟长卜毋然，相协厥道，维子之贤。知己后死交忘年，献言泐幽涕汍涟，报兹空文诺生前。” 
附录四：崇本堂文集序 
　　宜黄欧阳宋卿先生绩学多才，以明经遨游公卿，所至羔雁充庭，声称藉甚。为文贯穿经史，出入诸子百家，每一搦管，洋洋洒洒辄千万言。尤究心经世之学，于历代朝章国政、兵事边防，博考旁稽，能屈伸指而言其得失。足迹所经，山川阨要，风土人情，靡不诹咨故老，遍览熟识。盖其怀抱宏远，志欲有所树于时，不屑屑以文士自囿也。 
　　戊戌岁，余扶豫章，始耳先生名。洎辛丑，移节大梁，延先生至署，授儿子光耀、光裕读。见先生训课之暇，正襟危坐，终日无惰容，间与商榷今古，博辩雄谈，滔滔无竭，辄私心叹服不置。会余随跸北上，转官京师，先生亦别余去。旋于甲辰归道山。嗣是以来，人事軥录，与先生之家久不相闻问。 
　　今夏在闽中，哲嗣希宪来谒，则距先生之殁且十年。岁月如流，大雅不作，追话畴曩，相与感喟者久之。希宪出示先生遗著《崇本堂文集》十四卷，自经说、史论、策议，以至各体之文无不备。读之汪洋浩瀚，淹博贯通，直合国朝江、戴、汪、洪、龚、魏诸家熔为一冶，其中如《明史约序》，《〈史记?朝鲜传〉书后》诸篇，深识危论，尤举今日世变，烛照于十数年之先。 
　　呜呼！以先生之才，不获大用于世，仅仅以一文士终，先生之不幸，抑亦斯世之不幸。然有是集在，使承学之士，得以窥求真儒闳蕴，丐馥沾沥，蔚成有用之材，则先生所以贶遗来哲者，其精神且永无终极，区区一世之显晦，又何所加损于先生哉？希宪善承家学，将以是集校付剞劂，嘱为序言，爰就平昔所知，撮举崖略，弁诸简端，以谂世之读先生书者。宣统三年辛亥七月终佳松寿书于榕城节署


