<!-- { "loadSidebar": true } -->
　　战捷后，诸绅莫解其故，争求壮武指示。壮武曰：“诸君始请时，予知战必胜，然恐在后者闻而奔散，则此六万贼蔓延各县，又不知何日方能剿除，予故示弱不出，使贼知予怯，必扫队前来，然后可一战歼之。此地往宜黄，夹道多大山。余初至，即命数十人遍探各山小径，出入远近，了如指掌。余兵日减者，盖每夜半遣数百人带干粮，伪为樵夫山民，往林头左右山中藏伏，料四日内，杨贼必宿此地，先歼此贼，馀如破竹也。天幸不出所算，又得诸君为声援，成此大功，从今抚、建二郡，可望收复矣。”诸绅闻之，乃叹服。 


*军令严肃 
　　王壮武下令军中，一人积银十两者，斩！所有月饷及赏赉交粮台，每月遣人分送其家，取书回。将士得书，无不感服。 
　　左侯号令最肃，独不禁饮酒，无事则听其尽欢极醉。壮武军中，严绝蒲樗，并谓酒足误事，禁有提壶挈榼者斩。暇则习超跃拳击之技，立格赏罚，无日不然，故兵少而精。使竟其讨贼之志，勋名常在左、彭诸公上。惜积劳成疾，自林头战后，未几即薨。弟贞介方伯统其军，勇智遂稍杀矣。 
　　壮武之行军也，微功必录，微罪必罚，不避嫌，不避亲。剿贼广东时，姊子某犯令，诸将争救，不应，挥泪斩之。其号令之严，予亲见二事。时予避乱石灰含山中，地界宜、乐，山下十里为乐安，走宜黄孔道，偶步至此，见所遣侦探九人。入店中呼主人具饭。食毕，每人给钱二十枚，主人不敢受。九人曰：“主将令，沿途强啖人饭不给钱，及取民一物值百文以上者，斩！”主人遂受之。予闻林头贼败，晓登岭远望。日未午，见官军二十馀人，自山下追贼二百馀上山，至予所居门首，尽毙，但次第割其耳，贼所遗财物，无一拾取者。予归，见二十馀人，汗湿重衣，觉疲甚，急呼予备饭，山中米粟无多，蒸薯蓣进之。食毕，每人给钱二十枚即行。予曰：“天将晚，人已倦，离城又五十馀里，盍止此一宿？”曰：“军令：复命逾酉刻者斩。我辈善走，尚可及。”予听而太息曰：“兵遵将令，乃若是乎！非平日恩威足以畏服之，曷克至此! 


*御食奏销 
　　纯皇出入圆明园，见市间油灼麦面如饺条油果之类，食之颇可口，命膳夫作此以佐茶饮，取其价廉而工省也。及岁终，户部计帑，出数千金。上曰：“不过食少许耳，何浮滥至此！”内府奏曰：“为此少许，敬造御膳房若干金，新制器皿若干金，采买某地麦料若干金，添设监造官工役食用若干金，积而成款，本非浮滥。”上颔之，谓人君嗜欲不可不慎也。 
　　道光时，潘文恭公在政府，宣宗偶问之曰：“外间鸡卵一枚，所值几何？”文恭不敢直对，游移其词曰：“价昂则七八十枚，价贱则八九枚。”宣宗大笑曰：“朕食一鸡卵，需钱一千二百枚。”后值端阳，宣宗问周文勤曰：“卿等佳节所食何物？”对曰：“不过粽子诸物。”“有白糖否？”曰：“有。”“其价若干？”曰：“一斤约百枚。”宣宗复大笑，以两手将指食指合而示式曰：“朕食此一小盘白糖，需银十二两。”岁终，内务府奏销上，宣宗每览之，必怒形于色，然不能逐物问外价，即问，几人肯直对？一怒后，仍置之而已。 
　　宣宗崇尚节俭，衣常浣，虽敝不弃。召见大臣时，见御靴有破绽者，凡御衣皆整料裁成，无有两幅厢缝者。里衣一次，不浣。表衣一季，不用。旧服无敢擅用者，积至宾天时，尽焚之。 
　　仁，纯二庙，御宇久，衣服山积。焚时，灰烬中珠钮金扣，几可盈斗。宣宗至大渐时，遗诏：衣服颁赐群臣，不可焚。以惜物力，示慈惠，着著为令典。 


*许太守 
　　南昌府知府许本墉初在军，刘岘庄制军以秀才从戎，犯令，太守欲杀之，赖将士力救免。 
　　未十年，制军讨赋有功，洊升为江西巡抚。太守其属吏也，不自安，告病。制军曰：“曩者公也，非私也。予闻祁黄羊之风久矣，君实心任事，无异畴昔，行且荐解狐于朝，有阴挟前恨以中伤者，天日共鉴。”制军犹恐其疑也，相见颜色益和，言语益婉，遇事偶误，益曲为原谅，以安其心。将半载，太守终惧获戾，决意辞官归。制军复嘱同僚，极力挽留，终不听，遂无如之何矣。 
　　制军为人沉厚而和平，抚吾省九年，不动声色，而上下安。太守介介于利害祸福，以小人之腹，度君子之心，不能成制军宽宏大德，惜哉！ 


*宰鸡鸭人 
　　江南六合县有鸡鸭税，城乡设有宰鸡鸭人。养鸡鸭家欲食鸡鸭，先一日至县，报明食几头，每一头，交税一百枚，领一筹归，召宰鸡鸭者至，凭一筹，宰一头，宰毕，每头给花红五十枚。民家虽贵客至，不敢私宰。有私宰者，查出罚钱一万，充公，并禁其家永不得养食鸡鸭。又有鸡鸭卵税，每卵交官钱二枝，交衙门各私费一枚。吾友某司马管六合厘局，亲对余言。 


*英夷出对 
　　同治改元，外洋就款，许其通商。英夷在都中设有领事官，思以金帛诱动中国士心，又嫌无名，遂月出一对，令文人对之，取第一者酬宁绸袍褂料一通，以次递杀，末亦有采，所对甚多，姑述一二。 
　　其一语云：“春情未动梅先觉。”时张香涛制军在词馆，对之曰：“夏礼能言杞足征。”以巧妙取第一。 
　　又一语云：“树已半空休纵斧。”制军又对曰：“果然一点不相干。”此句乃京师俗语，既出自然，兼工假借，亦取第一。既而英夷知士心未可以利诱，行数年罢之。 


*矮脚虎 
　　德化高心夔碧湄学问赅博，工诗古文辞，精八法，逼肖颜鲁公。咸丰庚申，应礼部试。肃顺闻其名，聘为子师。是年捷南宫，书素敏捷。殿试日，至未末，卷已毕。肃顺监场，欲其大魁，遂命缴卷。时多未完卷者，皆恨怒，举朝不服。考官阅卷时，争力指高疵，抑置三甲末。朝考以诗中许浑之浑作仄声用，降为四等，归班进士。高在肃门，气焰稍赫。倪公文蔚爱其才，劝之曰：“宜远权势，避祸患。”曰：“相公待我厚，何忍遽绝？”曰：“君不闻泰山冰山之言乎？速去，犹可及。不然，不免。”高旋悟，托故归，故名不挂肃党中。 
　　数年，捐同知，至苏州候补，巡抚吴丙元子健，庚申进士，以殿试未完卷而入翰林者，是科词馆中多此人。吴忘夙嫌，破格委高署吴县。高自矜才学，谓吴中士人无一通者。县试期届，诸童生私议曰：“今当小挫辱之。”点名时，满堂哗然。使人问故，东偏童生曰：“向读《水浒传》，有矮脚虎三字无对，欲求场中人对之也。”西偏童生应曰：“如是，非“高心夔”三字莫对。”众齐声称赞曰：“妙，妙！”高此时欲动声色，恐狂童之狂，激而愈狂，俯首不言而已。按是对，几与韩玉汝、李金吾同工。或谓韩对李不及矮对高，不知韩为井上木栏兼通作干，干木枝也，以木对木，不得谓其不工矣。 


*阎相国 
　　阎丹初相国，初以翰林改户部主事，有老书办某舞文起家，至百万金，易名捐四品衔，子弟捐道府者四五人，往来交纳，皆王公大臣。 
　　一日，误办一事，相国召至曰：“予知汝声势，然今犯国法，不能恕。”呼役杖责之。某曰：“士可杀不可辱。”相国曰：“士则不可辱，汝不得称士。”诸吏失色，齐跪求免，不应。即飞持堂片至解救，亦不应。卒责四十。明日，有王大臣谓堂官曰：“汝部中安容得如此狂司官？”使其党日伺相国短，以图报复，卒无。 
　　胡文忠闻之，谓有风骨，可办大事。时为鄂抚，奏请来营效用。相国至，甚愧怍，曰：“前辈此举大误，予实不谙军务。”曰：“在省理粮台，可乎？”曰：“斯者，予所能也。”文忠方攻九江，贼别遣一军，间道犯湖北，城中纷纷逃避，粮台惟相国一人，守银不去。湖督官文恭，使二人往觇之，已自经，将绝，案头有绝命诗一首。一人急救苏，一人持诗复命。文恭读而称叹。即修书夹诗，飞报文忠曰：“公为皖计，独不为鄂计耶？”文忠即拔营回救鄂。见相国愈加钦敬，极力奏保，谓可大用。旋署湖北按察使，半载，丁忧去。 
　　文忠薨后，朝廷思其言，召授某省布政使，继擢山东巡抚。山东藩库，仅存银数千两，其故由州县亏空，贿属幕友、书吏，通同蒙蔽，牢不可破，历年大吏，不能清理。相国在户部精会计，下令核算。诸幕书力言事不可行，百端作难。相国震怒，曰：“有敢阻挠者斩。”幕书素闻其名，遂不敢动。提册清查，弊窦尽发露。籍州县一百五十三家，杀书吏数人，逐幕友十馀人。奏请钱粮完欠，半年一报，逾期不报者，立即参革。自是人人不敢复效前辙，官无侵冒，民困亦苏。数年，藩库积银至五百万两，捻匪屡犯省垣，以饷足兵多，辄受创去。 
　　有王某者，以剃工从戎，勇于临阵，积功至总兵，时邪匪创会，冒名曰孟子教，某村有数匪人在内，王疑尽入其教，又疑与捻匪通，黑夜帅师围杀四万余人，焚毁屋宇殆尽，列其罪状上之相国，相国偶不察，谓能除此巨患，亟奏保之。旋被御史参劾，遂告病归。橐中无一钱，罄衣服，卖得银三百两为路费。归后，为某县书院山长，每月得脩金十缗，以赡妻孥，从此不作出山想矣。 
　　数年，朝廷思其人，命陕西督抚敦促来京，使者十数辈往，不得已入都，即授户部尚书，拜大学士，预军机。相国感激圣恩，思振厉精神，以兴利除弊。而诸要人脂韦成习，格格不相入，遇事多方阻挠。相国不胜其愤，仍力请致仕去。 


*官中堂 
　　官文恭中堂为两湖总督，胡文忠为湖北巡抚，文忠轻中堂无才略，事多独断独行。遇生杀黜陟，中堂与之商酌，多不以其议，而用己议。中堂自视不如文忠，以国家人材难得，优容不校，故彼此相安。 
　　文忠筹讨贼大局，非复安庆，绝其上下江之路，则贼不能平，遂帅兵出境攻安庆，而一省要务，仍寄营商行。 
　　有某道缺出，中堂先补某人，后通札曰：“仓卒未及预商，某缺已补某人，出奏矣。”文忠复书曰：“访闻某道有劣迹，断断不可补，若果出奏，予即参黜。”中堂得书，追回折差，开列湖北候补道数十，寄请文忠判一人。文忠不判曰：“舍某道外，中堂作主可也。”中堂改补他人而微有愠色，曰：“总督几成赘疣。”后偶寄札问文忠曰：“大清例：总督可辅巡抚，果可辖与否？请复一书。”文忠答曰：“可。但大清例又载：总督贪黩，巡抚知而不参者，与之同罪。闻中堂曾受某金千，某金百，果有其事否？亦请回一笺。”中堂知其负气，笑而置之，而幕友上下，闻而皆愤曰：“吾主人孱人也!” 
