<!-- { "loadSidebar": true } -->
　　都中路旁屋多低，人长者，可探身上。某人身短，而头戴新瓜皮帽，足穿新靴。行路中，小底撦其帽，抛屋上便走。某方徬徨道左，忽一人至曰：“君胡为者？”某指屋上帽，欲得之。其人曰：“不难，君可以两足立在我两肩上，探身上取，易易耳。”某如言而行。其人忽抽去两肩，用两手脱其靴而去。其半身搁屋檐上，半身在下。方危急间，忽又一人至，笑曰：“君胡为者？”某又一一告之，其人曰：“能给我二百枚，我当以两肩承子下。”某遂失靴费钱，而帽终未得。及某去，小底即上屋取下矣。 
　　又某人甚长而戴眼镜，小底见面深深一揖，曰：“违教多年，几时进京？”某方错愕，素不相识，然不得不深深回一揖。头方低时，眼镜已被撦去，向后飏矣。 
　　其戴眼镜在车上者，亦用此法。彼方探头车外，而眼镜已失矣。 
　　又有一种无赖子技在小底之上者，小底弄人，渠则弄小底。尝以黑纸长一二尺为帽，满面涂墨，两手藏沙，夜分在狭巷静候，见小底撦帽至，即撒沙吹风，作啾啾声。小底惊以为鬼，或倒在地，或手松落帽，彼即拾去。又或见小底撦帽至，远远尾之，行至旷野庙中安放。小底出庙，彼即入庙，罄所有拾归。鬼域伎俩，愈出愈奇矣。 

*祭鳄鱼文 
　　近英夷开新加坡地，商贾云集，比如上海。有粤士人至其地，见某处鳄鱼食人，洋夷发万斤巨地击之，不能毙，为害反甚。粤士记得韩文公《祭鳄鱼文》，向河朗诵一遍，用牺牲祭之。三日，鳄鱼尽徙去，洋夷皆惊服。 
　　文公为圣人，千年后，一文犹能感动异物也。今公遗泽尚在潮州，故其笠曰“韩公笠”，屐曰“韩公屐”，犹触物思人于不置云。 

*劫洋船 
　　广东盗，凶横为天下所无，尝于省垣白昼抢劫，莫敢谁何。洋夷，人所畏也，而广盗视之蔑如。广东闱姓赌，为某制军所禁，遂聚于海中，洋夷为窝户，可抽头银百万。其银自省垣以洋船载去。某日，盗目击银数十万两，放在某舱内。遂同二十馀人搭船，皆鲜衣华服，万不料其为盗者。及出虎门外百馀里，一声暗号，将洋夷杀尽，早有一大船，泊在海中，即搬银入船，扬帆而去。 
　　盖诸盗皆知驾轮船法，早布置某处以几人坏其机器，某处以几人杀其舵工与一切司事，但听暗号即动手耳。劫银后不劫货，或毁坏其船，或凿沉之。必出虎门外者，一片汪洋，外人不能寻中国赔人赔银也，中国人在船者，或不杀，或半杀，或全杀。 
　　予数闻人说其事，《申报》亦屡载之。故外夷闻人说广盗，无不震惧者。此盗高栏南北一带最多，土人名之曰水盗。其陆盗制有铜甲，重七八十斤，洋枪尝不能入；制有线枪，百发百中。尝以此伤官兵，破官兵轮船，东莞盗最长如此。 

*王状元以衔 
　　赵光赖为浙江学政，得王以铻、以衔兄弟二人，皆名下士也。和珅嫉之，谓之于纯庙。王兄弟旋由秋榜登乙卯春榜，以铻会元，弟以衔第二。纯庙颇疑其中有私，怒而未发。会元书法佳，以衔尤佳。 
　　殿试日，阅卷者不敢放在前十本，抑以衔卷置第十一。旧例：前十名进呈，三鼎甲均在其中，无出十名外者。及纯庙阅前十名卷，无惬意者，至第十一名，大赞赏不置。遂愈谓大臣不公，欲发其事。及胪唱日，状头乃王以衔，纯庙始识王兄弟写作俱冠绝一时，而叹冥冥中自有主宰，虽君相亦不能造命也。 

*科场舞弊 
　　国家考试，关防甚密，有科场舞弊，暗通关节，受贿徇私，一经发觉问实，斩立决，法极严焉。 
　　自乾隆以来，寝衰浸废，每值乡、会年分，预揣某贵显，必膺主试分校等差，暗拟数字，为闱中诗文关节。场前私授受，名曰送条子。师生、年友、姻娅遂以国家科名，为持赠之物，其中通贿纳赂，自不待言。此风盛于道光，极于咸丰初服，而都中尤甚。 
　　旗生平龄，儇薄少年也。本未业优，然善歌舞，高兴时，登场演剧，有赛松林之号。松林者，辇下名优也。咸丰八年戊午科，应顺天乡试，贿正考官相国柏葰妾兄名靳祥者，夤缘得中第七名，意满志骄，挟优酒馆。兴到时，狎优曰：“明年吾以五百金为汝掇科名，不信吾今验矣。”时御史孟传金适隔席闻之，佯作诸生，卑辞求捷阶。平龄酒酣耳热，直道颠末，孟据实入奏。文宗震怒，着郑亲王端华、尚书陈孚恩等鞫讯，平龄尽吐实，而狱成。 
　　又翰林普安，场前托同年同馆李鹤林贷罗鸿绎三百金，适普入内帘，李劝罗受关节条子，内加连圈五个，暗谓银五百，三百抵普贷项，二百作李谢仪。罗果中，李索谢仪，罗窘手勿与。事泄，三人并拿问下狱。副考官阁学程庭桂子丙采，因父入闱传送条子五十馀，事发后，程夸于人曰：“送条子何妨？但看行不行耳。吾所得条子，悉于灯下焚之，能挂人齿颊乎？”陈闻而入奏，拿问丙采。丙采曰：“不必深究，问官子弟亦有把柄在我手。”遂供出数十人，陈子彦谟亦在内。陈奏：“臣子代人送条子，臣失察，请回避，交部议。”文宗原其自首，着无回避，并免议。子拿问，亦下庭桂入狱。 
　　此案平、靳因肢体糜烂，毙狱中。又畏法自尽者数人。柏葰、普安、李鹤林、罗鸿绎、程丙采俱斩决。程庭桂虽受条子，尚未取中，诏免死。诸贵显子弟潘祖同等，诏戍绝塞。其祖父曾邀圣眷者，着从末减，准五千金赎归。致仕侍郎李清凤子李旦华，以独子丁艰，暂免戍事。觉时逃归本籍者，诏各省督抚飞檄拿解来京。是科分校官翰林张桐，无舞弊事，所中特少，揭晓时，愤指至公堂上所悬刀问曰：“是何物也？将焉用之？”按：康熙五十年辛卯，江南乡试正考官左必蕃，系乙榜出身，衡文非所长，听副考官赵晋主持。赵与总督噶礼受贿通关，中富商子弟，分金至四十万。事觉，伏诛。左从末减。时有“左邱明两目无珠，赵子龙一身是胆”之语。圣祖命悬此刀于公堂梁上，以示惩戒。 

*陆建瀛 
　　粤逆窜长沙，将及武昌，朝廷命两江总督陆建瀛帅兵至湖北堵御，以遏其下长江之势。陆逡巡不敢进，奏言扬州尚有未办毕事件，俟办毕，臣即前进。 
　　时梅公小岩、勒公少仲在京供职，谈及陆事，勒公曰：“向在陆幕下，观其议论作为，必能办贼。”梅公曰：“不然，总督政务繁重，何日无事？何日能办毕？今日之事，孰有大于讨贼者？而乃俟办他务毕始及此，吾恐其中馁，难办贼矣。”已而朝廷屡促其进兵，不得已至湖北。忽闻贼出洞庭，即退下九江。贼至湖北，即退下安庆。贼至九江，即退下江南。贼遍江岸市镇，贴字戏辱之曰：“无须陆建瀛引路，可免其沿途迎接。”时向荣在后追贼，常隔一二百里，不能逼近交锋，贼亦遍贴字戏辱之曰：“无劳向大哥远送。”及贼至江南，陆即退下镇江。闻金陵城破，遂惊悸而死。或谓并未退至镇江，实乘小轿逃出城十数里，为贼追及杀之。 
　　当城破时，布政司祁宿藻骂贼死。上元县刘同缨投署侧池中死。粮道某假充轿夫，为贼所杀，与陆同。初，陆最信任二道员某某，谓忠诚有大才，可办大事。忽有人在江夏县告之，谓俱通贼，确凿可据，请转达上司，设法擒来对质，暂下于狱，如虚，即斩余首谢之。江夏县不敢隐，白之总督程某。程某，庸材也，两置不问。后贼攻金陵，二道员果开城迎贼。入告者因鄂省破，死乱军中。 
　　陆初以理学自命，教人尊程、朱，看《近思录》读性理诸书，颇孜孜不倦。居官规行矩步，以端方率属，天下皆仰重之，駸駸有身后两庑之思。及投以艰巨，乃幸生畏死，一败涂地，平生声名丧尽，盖为天下笑。惜哉！ 

*大小帽子 
　　近日捐职太多，每省候补者，州县动二三百人，佐贰、佐杂动千馀人，仕途拥挤，督抚亦穷于调剂。 
　　其初漫无章程，先至省者，不得署缺委差，后至者，或反得之，人颇不服。于是定轮委之法，委署委差，于先后班次轮去。然而姑苏州县三十三缺，实任已过半，外仅十数缺，轮署候补几三百人，非二十年不能轮一次。于是各省有拨委之法，谓有劳绩，可由后拨在人前委署也。而佐贰、佐杂亦然，委各差亦然。 
　　此法既开，于是有求帽子谋拨委者。何谓帽子？盖求大官写八行书关说，情不能违，势不能却，从上而来，如帽子之戴在头上也。然有大小之分，如我求他省抚藩信至，彼则求尚书、侍郎信至，则我帽子小，而彼帽子大矣。如我求尚书、侍郎信至，彼则求军机宰相、王爷信至，则我帽子仍小，而彼帽子更大矣。藩司委优缺优差，俱据此而定。故候补无人情八行书者，欲得轮委到班，几于河清莫俟矣。 
　　而求帽子之外，又有做帽子之法。求恃人，做恃己。大吏无不爱谄媚者，而候补中善于颂扬之人，平日熟探大吏嗜好，所好在此，则所颂在此；所好在彼，则所颂在彼。委婉从容，泯去痕迹，不知不觉入其心坎中，令人意悦而首肯。如是者，谓之做高帽子。上司既戴上，则其利更厚，更胜于八行书。何也？八行书加之以势，此则浃之于心也。于是奖拔保举，署事实任，升官发财，皆由于此。 
　　某太守，天下第一谄佞者，由进士部曹放某省知府。其座主某尚书，端方严正，最恶趋媚一流。太守往谒之，尚书训之曰：“为官宜上不负君，下不负民，方不愧为读书人。”太守曰：“唯，唯。”尚书又问曰：“此去到官，以何者为最要最先？”太守曰：“门生做高帽子一百顶，此最要而先者。”尚书色变。太守曰：“容门生详述：今之大吏，非善于称颂则不悦，如逆其意旨，非独不能为国治民，且立登白简矣。故古人亦有『善事上官，无失声誉』之言。若朝廷内外，皆能如老师讲究理学名臣，斥黜一切巧邪柔媚，则高帽子非惟不必用，亦且不敢用矣。”尚书色遂和，首颔之。太守出，笑语人曰：“本做高帽子一百顶为到省用。今送去一顶，止九十九顶矣。” 



*伪小天王 
　　江南收复后，洪逆有一幼子，随康逆窜至吾郡金溪。及许湾败后，贼多四散逃生。洪幼逆逃至石城乡村，为农人所擒，献之某教官。某方拟献之宁都州，而席宝田兵适至，闻而夺去，献之沈制军，谓为己所获。制军入奏，以功进崇秩，席厚赏，省垣今建专祠。而农夫、教官无一道及之者。至今石城人言及，犹不服席之攘功也。 

*杀葬者 
　　鲍武襄追伪康王汪海洋至广东嘉应州，大战败之，枪毙康逆于阵。伪侍王李忠贤用四十人掘坎瘗之，瘗毕，尽杀其人，莫有识尸之所在者。 
