<!-- { "loadSidebar": true } -->
　　一谓非尽关李某之罪，中丞实受要人旨，谓宜让法人一步，为日后议和之地，故借此以退军。不然，此何等事？何信李某之深，而不复探其确否也？且中丞非不善谋善战者，当六月初旬抵台北，百无预备，未十日，而法即来攻，然尚败之而去。况法人再攻基隆，乃在七月二十以后，有此月馀，布置岂有不安妥乎？岂反不能拒之，而仓卒以退乎？即谓沪尾失守，何不暂分军回保府城，再筹善策乎？何必全军尽撤，而又若是之速乎？诚有不可解者在矣。 
　　斯二说也，遍访之于人，符于前说者居多，后说则或隐约其词，若是若非焉。其殆不敢明言，恐以贾祸与？抑亦事属子虚，实传之者之妄也，均未可知也。 
　　予则谓胜败军家常事，基隆虽失，台北无恙。法人之志，本在全台，故聚三十馀艘，兵数万。全力进攻，不遗馀策。而中丞能抗拒半年之久，法卒无奈之何，厥功亦甚伟矣。基隆之事，不必深求焉可也。 

*胡元伟 
　　咸丰间，军饷支绌，大开捐例。无论何人，俱可报捐。捐数足备，某省某缺，几可指名而得。引见时，但得同乡官印结，便可领凭到任。 
　　盖捐官例，某省人必得某省京官保认，出印结，方许就职。而印结银数多寡与章程，各省亦不同。京官穷苦，俸不足养一人，皆恃此为津贴。各省皆立有印结局，捐者既多，的实根柢，每不及深究。 
　　江忠烈抚皖，城为贼据，以庐州为行省，贼往攻屡败，遂择党中最狡者一人，曰胡元伟，挟重资入京，指名捐庐州府知府，或云指省分发安庆。后以贿赂上司，求得署庐州府事。 
　　当捐时，厚遗同乡官，为之延誉，无一知其为贼党者，忠烈更不知也。履任谒见忠烈，举止合度，议论风生。谓今日守城，应如何布置，皆中机宜。忠烈喜甚，谓得此人辅助，城可保矣。 
　　孰知某夜与贼暗约，大开城放贼入。及忠烈觉时，已不支矣。遂骂贼而死。贼屠城，官军无一脱者。 
　　越日，贼忽假仁假义，以掩其迹。仿司马昭讨成济之计，杀胡以徇于军曰：“此乃不忠不义，以城叛降者，如有效尤，以此为例。”真贼心贼智矣！ 

*叶名琛 
　　叶名琛以宰相督两广，奏请迎养其父。父至，不入署，别居长春仙馆，纳贿卖缺，门庭如市。每年生辰，广受礼物。 
　　金铺何西茂，为属吏造金器送老大人寿，每次获工资银三四千两，平日所进金器不在内。数年，起家至数万金。叶有银五六百万两，托伍家放洋行内生息。父子酷媚鬼神，署后一楼，云有狐仙居其上，日敬事之。 
　　咸丰七年，英酋以桦船事生衅，叶相竭诚叩祷，掷珓得一签，语隐约，谓过某月十二日后便无事。信以为真，一切军务，俱不调理。粤民欲与英战，亦勿许。及英酋攻毁各炮台，兵船泊城下，占据城中观音山，已至某月十一日。属吏往见，犹曰：“勿惊惧，过明日，便无事。”及至十二、十三、十四，风势日恶一日，叶相犹持前议。至二十一日，遂为英夷执去。其始末详华樵云观察《触藩记》中，独不及狐仙事，讳之也。中惟露叶相两语曰：“各处神签，俱无不吉。”又于注中述叶相上夷船后，命仆回取《吕祖经》一部，隐寓信仙术之意。当登夷船时，某仆随至河干，谓叶相曰：“此水清而且深，相公何不俯观之？”盖欲其投河尽节。以英商通华语，不敢显言也。而叶相艰于一死。及至外洋，英酋以肩舆舁往各国夸耀曰：“此乃宰相，中国第二人，为我所擒也。”年馀病死，英夷用玻璃榇装之，载还中国云。 
　　咸丰三年，贼围江西，陈孚恩办理团练。某日，贼用地道，轰塌新城门城墙二十馀丈。陈闻之，恐为贼杀，急奔往跃龙桥，欲投湖死。其仆追至，挽衣劝之曰：“江公善兵，必有救之之法，既不能救，俟贼入城，再死不迟。”须臾，闻贼败下，城可保完守，遂不死。后入京，以肃党死于塞外。 
　　予谓二公，一以不听仆言而败，一以听仆言而败，使易其道而用之，则叶听仆言必死，何至贻笑于外夷？陈不听仆言亦必死，何至丧身于末路？不皆获忠烈之名以终哉？叶相执去后，有讥之者曰：“不战、不守、不降，不和、不死、不走。二十一史翻遍，如此之人无有。”其言真确而奇也。 

*洋楼看书 
　　浙江洋行有一洋酋，爱风雅，喜阅中国书籍，身居一楼，藏华书鼓千卷，与中丞某最善。一日邀往其楼看书，洋酋偶入内房，中丞随手在架翻阅，忽见手抄一卷书，面有四大字，内列姓名，可有十万人，似哥老会人，与外夷相通者。洋酋出见色变，以言语支吾掩饰，谓是朋友云云。某中丞曰：“公决非为逆者，想系朋友所误。”复笑而言曰：“但十万人，中国亦不畏，如发逆、捻逆、回逆创乱，人数殆数百万，然终翦灭无遗矣。”说毕，仍纵横经史，若此事无足介意者，洋酋心遂安。 
　　某中丞出，以语将军某。将军曰：“公所对实得体，但此事不可举发，恐彼图赖，以起衅端，关系天下匪浅。我辈惟严缉奸盗，以防其后而已。”中丞曰：“然。”，遂置而不问。 

*送名条 
　　光绪十五年，皇上亲政，开恩科考试，差殿撰某与编修某钻营奄人，具名条进太后前，求放差。置在案侧，太后不知也。 
　　皇上适至宫问安，见而袖之出。问师傅潘尚书曰：“二人名本在放差中，但如此无品，宜用何法以处之？”尚书对曰：“皇上初亲政，此事宜隐讳，恐碍太后。二人诚无品，斥不放差而已矣。”皇上颔之。 
　　然则不求之而已得，欲求之而反失，甚矣！其不安命也。 

*杨玉科 
　　杨玉科，初以发逆投降官军，勇以杀贼，屡立战功，官至提督，家资数百万，声妓满前，豪纵自乐。 
　　法夷败盟，谅山失守，皇上召往镇南关助剿法夷。提百万金至上海，狎妓无数，逗留数十日不进，为当道催迫，不得已行。 
　　行时，有百馀妓送上轮船，倾动申江，颇有私议之者。然余谓古来名将多耽声色，不足诋訾也。独怪其带数妓至营中，御军又不严，出关即溃乱，欲斩数人以徇，反为军士所杀。而粤西大吏讳其实不奏，以死勤事上，遂邀恤典云。 

*俞学政 
　　俞荫甫樾，放河南学政时，河南翰林曹登庸，交二十二名条与之，请皆录入学。俞公收后，投火中。岁试毕，无一获隽者。曹恨甚。 
　　俞公好出截搭题，曹遂上奏，谓其割裂圣贤语气，并撰十搭题，全无影响者，列入奏中以诬之。如“君夫人阳货欲”之类是也。 
　　皇上大怒，褫革官职，俞公不与之辨，归家著书。主讲诂经精舍，以造就人才为事。著有《第一楼丛书》，论者谓无曹参劾，不过朝中一官，安得有此著作，传名后世？是祸之适所以福之也。闻曹身死无后，而俞公之孙十六岁已领乡解，有美才。然则降善降殃之说，确乎其有征矣！ 

*将军汇费 
　　四川将军崇实极爱阿堵中物，所积银由票号对汇至都中，不知多少，但闻票号主人云：年来得将军汇费银十三万两。据此以推，则不止二三百万两。大抵旗人不能置产业，不能为商贾，所蓄积谨密不敢露。有一钱即用一钱，无利息可取。故旗人银十万，难抵汉人银一万。汉人银一万，每年取息一千。虽用去一千，其本尚在。旗人用一千，少一千，用二千，少二千，渐用渐少。汉人如有源之水，流而不穷。旗人如无源之水，其涸可待。则其聚敛也，亦迫于势而然也，但宜适可而止，不当贪而无厌耳。 

*句容一败 
　　向忠武大营溃后，病重垂危，嘱军事于张忠武。而满员和春，志在总统全军，使人入都谋之。文宗遂命为钦差大臣，总理军务。以张忠武为帮办。 
　　和年少不在军事，好胜而轻动。自北带来马队六百，自谓精锐无敌，欲往句容探贼势。句容离江南八十里，贼屯十万重兵于此，以遏官军往攻金陵之路。头目蔡某，凶悍异常。都司陈某素知之，力阻不可往，不听。忠武闻而急近前阻之，又不听，马已发走数里矣。 
　　忠武知必大败，回营速调步队数万继进。蔡侦知和至，偃旗息鼓，城上阒若无人。和见而大喜，谓畏己。至城门欲入，陈某又力阻之曰：“此蔡贼诡计也。”和复不听，说京话乱骂之曰：“兔仔子，混帐行子！你们怕，咱们不怕。”说未了，蔡已率一军截住去路，城中又出兵夹杀。幸陈某路熟，鞭和马斜走，全队已杀尽。忠武步军不及马队之速，尚隔二里馀，闻而飞进。蔡贼素畏忠武，追和马将及，已伤二刀。忽见“张”字旗在前，遂收兵速回。 
　　自是和胆已碎，不敢再言出战，惟在营优游饮宴而已。忠武屡欲与贼战，不听。即或出战，又常牵制之，以至全军溃败，殉节丹阳。失国家一良将，可慨也矣！ 

*粪船 
　　自咸丰中倡设厘金以来，水陆要地，均有厘卡，物无高下贵贱，节节征抽，以助军需。予见厘金章程，所载物详而且尽，却未有抽粪船厘金一条。 
　　某日，予泊舟某河侧，此处有厘卡。忽闻臭气阵阵扑至，不可忍。问舟子从何而来？曰：“前面粪船抽厘，不肯依其价故也。”问价若干，曰：“每船粪可值一缗，巡丁勒厘金四百枚。是以争竟不决，停留在此。”已而臭气充满卡局，卡官大怒而骂，欲拘巡丁、卖粪者并笞。始两惧，减抽二百枝而去。定此自为例云。 

*鲍武襄 
　　鲍春霆武襄，初以川军讨贼，有轻视湘军意。偶违令，曾文正欲杀之，以救免。后屡立奇功，文正始悔未能早知其人。尝刻一小印曰：“生平恨不识鲍超”。其部下精锐，皆收降卒，汰其疲弱归农，择其强壮练成者，皆敢死士。与贼战，奋勇直前，无坚不破。破后，淫掠在所不免，然亦不至于甚。盖此辈无室家妻子，其舍命以斗者，特为此耳。故谓之为节制之师则不可，而以之击贼，中兴诸将，实无其匹。 
　　贼闻鲍军至，如闻雷霆之震，无不悚惧而挫衄者。同治三年，克服金陵，馀党窜入江西。有伪康王者，强悍而诡诈，官军皆畏之。窜据金溪许湾，为死守计，内筑高垒，外下鹿角桩三重，官军屡攻屡败。沈文肃奏调鲍军至。五月初旬入省相见，文肃问平贼之期，曰：“不出一月。”是年乡试，八月已不及，问十月可入闱否？曰：“可，公但预备试事。” 
　　翌日兵发，部下有四营官倚为左右手者。一营官先至，不待命，帅千人出战，大败，伤六七百人。鲍至，谓挫军威，大怒，斩之，痛哭流涕，跪拜其灵，命左右皆被孝服，以慰军心。明日出战，下令：有进无退，退则后队斩前队。分一军绕其后，一军夹其旁。而康逆势成困兽，亦出兵死斗。 
