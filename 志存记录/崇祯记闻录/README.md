<!-- { "loadSidebar": true } -->
崇祯记闻录 明 佚名

　　●序
　　孔北海云：岁月不居，时节如流，五十之年忽焉也至。人生一世，真如駃騠驰隙也然。大抵安乐之时少、忧患之时多，岂惟忠臣孝子剖心泣血，即保身明哲，其于平夷境会遇之能几？余视少年时犹昨耳，殷忧多故，曾亦屡更。及今老大徒悲，黯然神往；悠悠忽忽，竟不知何以至此！十岁以前勿论矣。自十一岁先大夫捐背，迄今四十年来，其间晦明风雨、悲忻得丧，所可为色舞者几何！流涕太息者又几何！历历在我目前而追之已杳不可得，尽归于夕阳流水也久矣。故为子则藐而哭父、晚而哭母，为父则哭将嫁之女、将婚之子，为夫则哭妇，为诸生则蓝缕其衿二十余载，为臣则灰堤沙岸、攻金削筑、离夫妻子母而若不敢保其生，为农则五柳储瓶之粟日以匮、先人一二不腆之遗半为富人属券。上之不能高议云台之上，分圣主宵旰忧；下之不能翰香墨蠹，昭垂来祀！仅仅张季鹰蓴菜鲈鱼，向瓷罍闻消遣愁日。而二三年来日以眼泪洗面，西河共北堂交痛，掌珠与眉案偕伤。抚今凭昔，低徊问影，有一善状可容自慰者耶？至于鸡鸣如晦，羊肠空叹；一剑衔恩，孤琴绝鼓；黄公酒罏之醉，步兵穷途之哭；岂无窭贫之怨，或多儿女之情：简点生平，悔尤实甚！蘧伯玉行年五十而知四十九年之非，况我侪欤！爰昉己丑弧辰、迄兹丁丑，稍为诠缀，窃附于知非之义焉！李群玉诗：往事隔年如过梦，旧游回首漫追思。日久情湮、凝眸而恍忆者，亦什之二三而已矣。庶几感慨系之，吾聊以记吾过也。
　　崇祯戊寅夏五之望，天寥道人叶绍袁撰。
　　●崇祯记闻录卷一
　　崇祯元年，故冤死吏部验封员外郎周蓼洲，已赠太常卿，锡谥忠介，廕子胄监矣。五月十五日，三学诸友，复连具呈抚院，欲请建专祠，以示风励。李抚台和颜细商，然终以题请为难，诸友谈及机户陆元科建祠冒破，狐假横行诸罪，今虽在狱，尚未受刑责，何以惩恶？抚公然之。不一二日，提陆元科责六十板。其凿凿言之者，文启美也。今周宦祠在卫前。
　　旧岁十一月中，新科毛宽，因索牌坊银，乘醉打坏库吏公廨器物，复至库房逼索。吏禀知正堂，陈文瑞令人推入库房内，锁闭竟日，将仆重责羁铺。诘朝酒醒，愧悔，邀请同袍往县谢罪。中尊声色俱厉，毛君囚服哀求方释云。新贵人自取其辱，酒之误人如是。一二载后，毛君竟尔夭亡。
　　学院陈保泰，三月终，岁试苏郡已毕，至七月十三日，仓卒去任，竟未及获案。陈亦魏党，后列名逆案云。
　　七月十七以后，连日大风，天气凉若深秋。二十三日晚，风雨大作，至二十四辰刻方止。
　　闻杭州钱塘门外，及海盐、萧山、宁波诸处，海水沸涌，逾城而入，舟航冲击糜碎，漂溺死者亦无数，水之为祸烈矣哉。
　　崑邑故相顾秉谦，向以附逆不协人望。后家居复贪横。戊辰夏间，士民纵火毁其连云之第为丘墟，抢散其资，此老挟重赀窜至郡中，典房暂居。三学诸友不容，具呈各台，必欲驱逐。顾老不得已仓皇徙避。闻往白下寄迹。未几，病卒。后其子潜移葑门内，亦为里中不容，遗其粗重宵遁焉。
　　崇祯二年正月初十，吴淞崇明兵，因缺饷至十个月，众皆怀愤，蜂涌来苏。城中闻报大骇，太尊王时和急令闭各城门，抚院曹文衡严提吏书重责，并责府主面前延缓之非，速处各项银钱，令理刑王瑞柟亲押至彼分给，兵乃随去；城门傍晚始开，亦大变也。
　　更闻徽郡兵乱，至杀备兵使者，尤为可骇。苏守王时和以稽饷之故，抚按不满意。二月中，托终养之名去任，继之者覃怀史应选，于七月初八月履任，与抚院同乡土，又同科进士也。
　　少参范长倩，居天平山精舍，拥重赀，挟众美，山林之乐，声色之娱，吴中罕俪矣。三月间，长倩他出，忽有群凶乘夜劫之，约去金银珠宝三万余金。语云慢藏诲盗，冶容诲淫，长老亦有以自取哉！自是惧而移居郡城矣。
　　陆灵严之孙陆九者，妻固儒家女，工笔札，偶写一此屋召租票，黏于租房，不意里、中恶少揭去，互相传视，作轻薄语。夫闻，咎其妻不已，因恨群小，往詈之，恶少愈猖獗，复登门毁器，排闼肆殴，其妻愤甚，遂自缢死。夫讼于官，乡绅白之上台，严究抵罪。一戏谑间，竟激成人命重情，不可不戒也。
　　魏党倪文焕，已问遣戍，后又提解赴京，彼尚冀可生，令人载赂至苏，分馈要人之将入朝者。左春坊赞善姚希孟，不受其馈，执其人送官系狱，后虽释去，倪文焕至京，竟坐大辟，秋后处决。
　　阊门月城内，有卖铜器古玩者一人，独宿在店，为群奸诱至城上，杀之，席卷店中所有，后获其盗，乃水关闵氏之婿钱□及谷周子，皆无赖恶少。
　　己巳四月，吴邑令陈文瑞为工科祖重烨所纠，有旨着抚臣查确具奏。陈公多方推挽，恋不欲去，自被劾后，仍日坐后堂理事。延至八月中，祖工科以他事削夺，按臣覆奏，力为周旋，十月中旨下，竟得仍旧供职。
　　四月二十九日。午后，地震，未若天启三年季冬之甚也。
　　朝廷责饷东南甚急，苏郡米价涌贵，迟至六七月，出兑尚未完。县令连日下仓严比，仓总无赖者，逃窜颇多，累及亲戚正身赔补，民苦甚。兑军又加意勒索，每粮一石，折银一两有余，粮艘延捱不发。七月中，漕储道将旗军重责，并将运粮千户捆缚游行示众，各船方星驰以去。
　　都督同知毛文龙，浙人也，总兵镇守平岛，功罪未定有议。经略袁崇焕受阁臣钱龙锡之旨，巡历其地，俟彼入谒军门，执而斩之。闻钱公又受教于陈眉公，以为袪除海内一大蠹，为奇功秘计也。厥后部下之众，投虏作崇，孔友德为祸尤烈，不能不归咎首事云。
　　京师九月二十五日，决倪文焕、李夔龙附逆诸臣，惟高道素以营造王府，侵匿工价，致造作不固，正殿梁坠，震惊亲王，问斩，亦遂同决。
　　十月中，北兵入□□□□□，京城九门昼闭，各抚臣起兵入援，应天巡抚右副都御史曹文衡选卒三千，以内防同知袁世棻为监军，统兵赴焉。
　　十一月初二日，戮囚于北寺前，凌迟男女各一人、斩四人、绞一人。
　　初七日，为冬至节，虎邱大殿楼塔，晚间一火而尽，名胜之地，顿成煨烬。守殿一老僧，误遭此火也。僧亦赴火而死，重建费广，未知何年得复故观。
　　二十一日，阊门吊桥西■〈土免〉，辰刻发火，延烧二百余家，繁华闹市，条成瓦砾之场，其焰竟日不熄，较天启七年之火尤烈，言之可畏。其房俱大家利薮，不两月已皆鼎新告成，无隙地矣。
　　十月十七日，抚院委官戮三人于北寺前，乃池州解至劫库盗也。一冬再决重犯，亦属仅见。
　　皇上以袁崇焕不能平□，拿禁在狱，深恨兵部尚书王洽迟误军机，且通□有迹，戮其全家，即以兵部侍郎兼都御史申用懋代之。此十一月事也。不久，申亦罢官归。至十一年冬，寿七十九，考终于家，父子及身司马，盛矣！
　　崇祯三年，北兵久屯永平等处，朝廷征粮甚急，小民不胜敲扑之苦，因粮船未及修，各州县俱封客船运粮河中，甚至封及游船，大为扰害。
　　三月十六日，雷击常熟山一进香者，十七日，尹山击死四人。
　　五月十一日，上塘一牛，忽断索奔突，触死一人，被伤者数人，地方报官，官令牵牛易银，备棺以敛死者。
　　理刑王瑞柟忤抚台，罢去。其所以相忤，因抚公在私衙有内戚劝其谢事者，曹公言俟赀满百万，即当告归耳。偶一门役在外厢，有咳嗽声，抚公闻之大怒，恐其泄所语于人也，即发刑厅，欲立毙之。理刑叩其得罪之故，门子具言所以，刑尊怜其无罪，乃纵令遁去，而伪以死报。然耳目难掩，抚台闻之憾甚，故厄其陞迁之路，竟抑郁解官去，士林惜之。
　　十一月十五日，按台饶京阅操，一蓝旗手为铅弹铳所及，立毙于演武场。
　　●崇祯记闻录卷二
　　崇祯四年正月元宵节，齐门外东汇，创搭诗句故事十三种，竹篱茅舍，人物器皿，花木墙扉，事事逼真，皆具体而微，观者摩肩叠足，亦胜事也。
　　一日中，崇明兵变，至缚县令。
　　三月中，吴江赛会三日，闻有生龙活虎诸异物，好事者皆呼舟往观。
　　崇祯六年，按台祁彪佳，即向长洲令祁承■〈火业〉之子，山阴人，妙龄进士也。少随父在署中，素谙吴郡风气者，为政平易近人，而严于惩恶，吴中有积棍王万洲、郦来远、俞太及杀母一人，祁院乃会乡绅士民于玄妙观中，杖郡凶百余，立毙之，肆之于市，幸逃免者章錩一人耳，众心悦服，士民赴阙请留再按，不允，仅满任而去。
　　吴江乡村，有算命卖药之妇，窃人幼女，藏于舟，以火烧其手足指，十指几尽，仅余一二矣。其女痛极，则脑髓坚实，利斧劈取之，以和邪媚之药，可取厚赀耳。会此女一日哀号声彻，为人所觉，执送于官。因群情共愤，捶击者众，未及正法，随毙于狱。上台严禁，此辈不敢游于苏。
　　松江乡宦范文若，送官重治一家奴，奴乘间归，手刃范宦，母子俱死。
　　流寇为患，残破郡邑，渐逼南畿，焚毁凤阳皇陵，抚院张国维统将卒赴援。
　　崇祯八年二月十二日，我师战败于宿松镇，苏郡指挥包行甫及诸武弁听用阵亡者踰十人，被伤及士卒死亡尤众，抚院悯之。未几，俱蒙恩典。
　　吴江烈妇陈氏，张士柏之妻也。年甫二十二而夫卒，止遗一幼女，茕茕孤寡，夫弟士松，贫无赖，因嫂少艾，潜许嫁与徐公为妾，妇不知也。至期，先令邻妪投宿归家，更余鼓乐及门，邻妪启扉纳之，妇不能抗，为众拥扶入舟。至徐家，妇号泣不从，徐知有变，诡云为仆娶妇，妇愈愤骂。徐之族人妇，即烈妇之侄孙女，闻之，乃伴妇至其家。天明送归伊父陈俊处，父讼于官，徐亦讼。吴江令章日炌，误以孀妇服未终而图嫁，遂置之狱，虽判离异，而妇之贞心不白矣。适本府刘理刑查盘至松陵，陈族青衿往诉，乃得保出。时代巡路振飞按临松陵，妇先缝纫周身之衣，暗藏利刃，入诉柏台，已准行矣，即挥刃自刺而毙，代巡目睹心伤，发银十两殡殓，行牌吴江，提各犯，责八十板，抵罪。具疏题请，得旨旌表建祠，而云间士夫吊祭诔赠者如市。人固有一死，或重于千钧，烈妇之谓哉！
　　章令一日入郡，谒抚公，甫出登舟，聚卒，人谓其中暑，未知何故也。
　　淮安三科武举人陈启新，建言中窍，特授吏科给事中，不测之恩也。
