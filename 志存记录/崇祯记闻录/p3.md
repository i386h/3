<!-- { "loadSidebar": true } -->
　　吴江缺县令，府经历董署其任，力不能大创乱民，故松陵之烧劫尤甚，抚院赫怒，发兵以往，民遂闭城以拒，几成大乱。陈太尊亲往抚慰之，力请撤兵归，而民心始安，亦从事平粜，事乃徐定。大抵六月望后，民间枪棍蜂起，不约而同。予时在青浦之金泽镇，目睹乡民之聚众，迫胁富户之减价平粜，一如吴郡。闻乡老言，万历庚辰，亦略有今日之风，气数使然也。
　　无锡翰林马世奇，素与邑令通贿，不满众心。夏间，县令发二百金，欲其买米平粜，而马宦不即举行，众大不平，群聚城隍庙，录其不法十七事，欲与为难。马仆知之，闻于主翁，令人执其首事两人，拘系于家，欲送官重惩，众求释，不听，遂纵火焚其居。马宦不得已出见，为众执而殴系之，破额败面，不胜狼狈，迫其亲书罪状。加以印记花押，约以不讼则已，讼则执此以应，或奏御焉，然后解散。马宦恐致激变，竟无如之何！
　　太仓知州钱肃乐，少年甲科也。以事公出，舟与李子木侍御内眷舟相值，因争纤，李仆横甚，殴及州尊；州尊愤极，归白上台，欲辞印去任。时，子木在京，乃父副宪易服请罪，各宦极力周旋，本府重惩李仆，事乃得解。李虽父子甲科，原籍实太仓也，豪奴倚势雄行，使主翁得罪官长，何可不严束此辈！
　　孟冬，新榖既登，而价自昂。初，糙米一两四钱，日渐增加。至秋杪，每石二两矣。民不聊生，实有隐忧焉。
　　崇祯十四年辛巳正月，糙粟每石二两二钱，冬粟二两五钱，上官恐贫民生变，设厂于玄妙观、北禅寺、胥门、天后宫等六处，施粥赈济，男妇有别，领筹者就食，游僧乞丐不得与。法井井有条，民亦沾惠。但饥乏者众，而赈施难周，正所谓救荒无奇策也。先是，万历己丑，吴中大饥，斗米一钱六分，鹅价四钱，先辈所记，以为异事，今则斗米二钱五分，油价每斤一百三十文，不尤异耶？又曷堪此！
　　承天寺多富僧，饥民垂涎久矣。正月十六日，有众数十，往寺欲得一餐，僧不得已应之。明日往者有加，僧每人给钱二十五文。又明日，往者弥众。僧遂拒不纳，然亦有备以御之矣。众因大哄，寺有酒工，恃勇率众出敌，擒获三人，寺僧以解军门，而为首酒工，随毙于众殴。军门立命斩三人于寺以示众，余十数人皆重责系狱，虽不无枉滥，然意在惩乱，亦不能不然。
　　府庠友徐展也，为予述昔年馆于姚市，偶同乃徒及亲友，往太湖之滨吊丧，乘暇步于水旁，少年嬉戏，堕一银古质簪于水，以为必无复之理矣。三年后，复有他事，诸人复闲步湖滨，时值水涸，忽于砂砾中，得其故遗钗，不亦异哉！可见得失定数，有出于意外者。细事且然，则事事皆然。
　　玉峰古刹荐严寺者，俗名东寺，而学院则在寺之东，址相接也。庚辰十一月中岁试，初五日为第一场，四鼓时待试者众集寺中，或坐卧佛前，或蹲踞供桌。时，大雄殿有观音像三尊，其在东偏者，佛龛忽大震动，殿屋作飒拉声，众骇愕奏避。一时哄述其异，或亦大士显应，以警顽慢云。
　　崑城内之马鞍山，石质最巧秀，然佳处尤在西偏，且孤耸乏水，至其东偏，惟丘垄荆榛，未睹山之妙也。己卯、庚辰间，宗伯顾瑞屏，买以作圃，以娱其封翁巽洲公，乃徙其塚墓，搜剔垦辟，泥沙去而石骨露，东麓之下，绕以短垣，中间崎岖曲折，罔非奇峰佳石，亭榭斋阁，位置得宜，遂有涧以储水，渊然澄碧，顿成名胜。天巧实藉人工以呈，颜之曰「乐彼之园」，足为兹山增色矣。所惜拓辟伊始，草木新栽，俟他年过之，苔苍木秀，当有幽致耳。
　　向闻松陵有垂虹桥之胜，余未履其地，辛巳二月既望，友人拉余同往，谒吴江叶令。乃由太湖而渡，渺然巨浸，然路不甚遥，向午已抵邑之南门，泊焉。入南门，不里许，即至县治。由县治而东，行一、二里，即为东门。出东门往北，即垂虹桥，俗名长桥，以余步武计之，恰四百步。两旁石烂，以砖砌面，然苦不高，与平地无异，但修长耳。桥之中有亭，匾曰「垂虹胜概」，惜河面不广，旁多葑田，未为大观。他处学宫，俱在城中，吴江学宫独在长桥之外；学宫对望有寺，浮屠屹立，即方塔也；亦异常制。会暮色催人，仅遥望而返。
　　辛巳之夏，吴中二麦既登，无奈自春及夏，雨泽鲜少，河港俱涸。五月中，正宜插莳，然土燥不可垦，秧针无水可刺，有憔悴之色。上官及乡绅，建亭于玄妙观、承天寺、西苍等处，祈祷。十四日、二十二日、二十七、八日，仅有微雨，无济于事。米价贵至每石一两八钱，人心惶惶，途有饿莩。况疫疠盛行，有全家伏枕者，有数口中死亡过半者。二十七午后，蝗飞自西徂东，经时不绝，钱价愈减，物价倍增。鸭卵至十五文一枚，后加至二十三四文，真足骇人听者。吴民之困苦极矣，亢旱异常，抚院黄希宪，率各官及庠友步祷。至六月十二日辰巳间，有大雷雨，然惜其不久，未能沾足。米价已逾三两，切面每斤卖三十六文。吴中固安享太平久矣，不意今遂饥窘至是。逮十四日晚间大雨，夜间亦雨，人心稍定。然种已失时，天时又凉若深秋，惰农亦有藉口，未知向后竟何如也！
　　崇祯十四年，岁在辛巳，秋八月望前，按臣宗敦一莅任，兼提督四府学政，督学考校生童，桉台巡历各州县动静异宜，而一官兼任之。此诚创见之事。宗院先于苏城行按臣事，即往江阴，发牌科考去。
　　是岁田禾，夏苦亢旱，多不插莳，即莳亦皆后时。至秋间复为蝗虫所食。有幸免蝗祸者，又因秋秒旱寒，遂多秕死。大约所收不及十之三四。十月中，糙米价至二两八九钱。白粟三两之外，凡中人之家，皆艰于食。吴中向推饶丽，今则饿殍在途，豆担糠秕皆以为食，贫民皆面无人色，父老竞传万历十六年为大荒，然米价止一两六钱，又不月余而减，今价倍于昔，且习以为常，民力几何，曷以度岁月？此真大厄会也！
　　岁凶异常，抚按交章上请，不惟不蒙宽恤，征赋反有加焉。糙粮每亩二斗五升有零，折银每亩一钱七分有零，又急如星火，勒限残岁完粮。连差督饷科臣至吴中者两三员，赐剑专敕行事，抚臣及县官，惴惴惧得罪；长洲令叶承光创立新法，于首名之外，更择尤富厚者为大首名，以大统细，隐然责以赔补。任大责重，人皆惶骇不安。大户役重粮多，中人支吾不给，贫民困馁死亡，井里萧条，乡城同景，非复向时全盛矣！
　　今秋未差决部，是以系囚幸免一岁。然冬至后，抚属有解盗犯决不待时者，先后各二人，枭首号令本处，而四尸委弃北寺前，惨不可言。
　　宗室改授文阶，临民治事，亦近事也。朱术珣者，任户部主事，榷浒墅关。苛刻异常，乱则重罚，空船亦责其纳钞；女人过关，纳银八钱。商贾及民，无不痛恨；而莫可如何。贪酷之声日着，被劾于柱后惠文，有旨革职，着抚按察明回奏。自是锁闭署中以待勘，而钞关暴政顿除，人心为之大快。后抚臣周旋天潢之体，潜纵之；离任去。
　　崇祯十五年壬午元旦，大雪；时立春在初七，犹是腊雪，民咸以为瑞。年虽荒歉，元宵前后，阊门大街，灯彩颇盛，观者骈肩，至踹毙老稚，民家惧祸，乃止。
　　食人之事，向闻山东、河南有之，犹在疑信间。今则苏城内外，往往有此。吴民之死于道路者，乏人埋殓，至暮则饥民之悍而黠者，潜割其肉，以充口腹。上官严加重责，然时有犯者。途中乞丐烦多，人皆鸠形鹄面。况开岁多寒多雨，春已过半，犹大严寒，二月望后，积雨旬余，细民无所得食，相率就毙。王府基，每日埋尸数十，此余所目睹者。因米值每升至九十文有零，实难得食耳。民房多空废坍颓，良田美产，欲求售而不可得，向来吴城繁庶，侈靡已甚，泰极而否，理势固然，不意余适当其厄。
　　新按台高久兹，二月十五日上任，朝端毕竟以宗敦一兼巡按、督学二差未便，故另差高院代巡，而宗院专司学政；三月望前录科苏郡云。
　　是岁余馆于王洗马巷顾氏，二月二十五日，始就塾，庭间玉蝶梅绿，萼梅盛开，香满书室。至三月初旬，尚有残花在树，节气之迟使然也。
　　宗院三月初四日，考长、吴二邑童生。十一日，已发进学案，然在列者多宦家富室，孤寒得售者颇少，院试请托盛行，兼以贿进，日甚一日矣。奈何！
　　高按院莅任后，未行一事，日惟饮酒游山而已。月余，即丁忧去。
　　长洲县叶承光，责大小首名赔粮，不惟征比严急，且得贿放免，染指尤多，贪酷大着。乃父叶初春，亦甲科，方在清耍，恐其丛怨速败，遂假手于人，劾其不职，得旨赴京听调，于是粮事粗毕，即重载解任去。
　　薪桂米珠，自目睹今岁之景，始信此语为不诬矣。逮至五月，二麦既登，丰穰异于常岁，多者每亩收二石，少者亦不下石许。自是价亦渐减，春间，小麦每升踰六十文，至是减半。吴中田亩，无麦租之例，祗因去冬田多全白，赔粮太甚，今夏麦又大稔，诸大家创为新例，凡旧岁田禾莳而荒者，每亩索麦租斗，诚不得已而然。而乡民亦遂输麦，无不奉令者。旧岁疫气甚行，乡城多死。死亡者棺木一具，几倍常价，贫家多不能具棺，秃埋及委弃者无算，惨不忍言。今夏复多时疫，而乡村尤甚，村落中互相缠染，言有一家毙两三人者；有全家伏枕，或死亡俱尽者。时当插莳，田多闲旷，乏人佃种。五月中，余往乡间，此景非人力所能为也。
　　八月十八夜半，突然霹雳一声，予意必击一巨恶也。迨晓，询知仅击坏绣线巷民家一屋柱耳。天意固不可测！
　　长洲新令谢良瑾，广全州人也。以今岁乞巧日莅任，闻有广筋寒之疾，告假居多，不甚登堂理事。迁延至十月中，竟去任。前叶令调知宜兴。
　　巡抚黄希宪，初莅吴时，因张国维声誉素洽之后，所谓继盛者难为美，故每不满人意，实一循理守法人也。久之，士民亦习而安之矣。壬午中元节，诸绅衿以两岁间穷民多馁死、疫死者，建兰盆会于准提庵、瑞光寺、双塔寺三处，延名僧顶目，以重其事，普度亡魂，亦美举也。抚公以开府之尊，于始事、终事之日，偏往三处，拈香参礼，与顶目分庭握手，亦见其不挟贵；半塘寺佛阁朽敝，工费浩繁，抚公慨任兴修，得此大檀越为倡始，经画轮奂，可指日就矣。未几，黄公陞，不知能竟此局否？
　　壬午，南畿秋榜获售者，大都皆宦室及素封之家，即不必拥饶，亦多以关节得之，而孤寒殊少，人言藉藉。予闻二破题颇佳，余未能悉记也。破云：发而皆中节，则尽富贵也。又云：以财发身，其中非尔力也。
