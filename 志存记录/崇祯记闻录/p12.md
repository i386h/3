<!-- { "loadSidebar": true } -->
　　九月初一日，土公因积雨伤稼，令道流于玄妙观中祈晴。辰刻，素服往行香，诸庠友豫约具呈，请抚院给示，下乡促各佃遵法输租，并禁兵丁踏船，以便乡城往来。土公礼神毕，即以呈进，恺许发示。是日，适雨止见日，初二日五更，复雨。抚台复往玄妙观祈祷，庠友及里排再进公呈，乃为向有义田二千亩贴助乡区，故在城里不点役，今值改革后，恐或致混点，柜收差解，故先期呈禀。是日，抚院颁状式仅六十字，行香回院，遂放告示。
　　初四日，吴提督兵从盛泽、双林等处回，无不满载。执得俗名野贤圣曾姓，土、吴二公于城隍庙会审定罪，以其在乡横行聚害人也，
　　是日，太尊先录府庠，初六日长、吴两学俱就府学作试场，因郡中无公所可考耳。连日雨不息，初九日晚间风发，乃霁，亦乍寒。
　　初十日，按院赵弘文上任，公衙寓过驾桥袁氏宅。是晚，大小各出阊门，接北来新颁印信，其式半是篆文，半是□书
　　十一日，抚台文庙谒圣，接士之礼甚恭。
　　是日，姑苏州府治，见其门庑堂宇俱烬；东西两牌坊「传流宣化」四字，相传为苏长公笔，已毁不复存。都察院署亦毁。共计郡城公署仅存两察院及兵备道，余俱闰六月十三日烧烬。若欲重建，其费无涯，乱民之害何如耶！
　　十二日，奉新旨：官民俱衣满洲服饰，不许用汉制衣服冠□。由是抚、按、镇、道即换钹帽箭衣，及跟随皁快，犹皆常服。十三日，土公出巡常熟、福山等处，故宗伯韩敬堂宅近迎春坊，亦为总镇都督杨承祖踞为公衙。十五日入居之，从来官多则民扰，今城中残破窜徒之余，物力几何，广厦几何，乃抚、按、镇、道并居民房，且每一上台，必有大厅，及标下几多员役，孰非占民居吸民膏者，向来民苦繁政多，致望改革，岂意一番变易，困厄尤甚耶！
　　十六日，本县汪中尊，同刘学师、稽二衙，送前令牛鹤沙牌位入虎邱塘上正修讲院。此原系牛公所建。鹤沙有生祠在南马头，近毁于火，新令涵夫复置生位，迎往讲院，士民盖寥寥焉。
　　十八日，两县各于本学考儒童，应试者大都三、五百人。
　　十九日，土公回院，阊关水门已开，舟楫可通，但兵丁踏船，虽军门示禁，此风未已，乡民终未敢轻掉舟入城也。
　　二十日，贝勒奉命往镇杭州，复经吴地，县着每图起夫九名助纤。
　　二十一日，兵丁络绎在途，枫桥一路，闭门躲避。
　　□发兵例不给行粮，众苦乏，不免打入民家夺食借栖，□扰殊多。城外居民，方归故里，复移入城避害者，往往有之。洞庭两山未尽□，先之招抚，犹属两持。吴公统兵往，乃惧而迎降。吴公纳之，约束目兵不得登岸，兵大失望，民得不罹其害。郡中乡科冯宁延避迹西洞庭山，不肯剃发，吴公令劝谕，不从，乃执其家属，仍不为动，执向军前，宁延终不屈，遂斩之而剖其腹，弃尸湖中。此君受祸甚惨。然抗志不向，实有足多者。崇明在海中，诸不顺者屯聚于此。
　　新选县令、丞、学、博，俱留郡城，未敢莅任。二十六日破之，遂戮无算。
　　十月初一日，迎郡城隍神，仍往虎邱设祭，太尊遵新诏，祀典悉循旧例也。然仪从之盛，□逮曩时。府录生童，亦俱于府庠就试，初旬即次第发案。
　　初九日，黄鼎吉兄弟二人，于抚院门与人争论，声彻于内，土公差官拿人，黄君就辨不屈，抚台重责各二十板，责后，方知两人皆庠生，乃大声斥数，欲革欲砍，二生置身无地，求释甚苦，乃叱去。从来上官无责杖庠生之理，土公亦失，于三学无敢譁者，以时方华，人各畏事故也。
　　十六日，府县正官往江阴送案，兼贺文宗十八诞日。此际录科，天寒日促，途多兵寇之扰，舟车费重，往试者以为苦。
　　草桥张悌，字玉汝，亦诸生也。乘闰六月之变，执府庠廪生刘庠及其子庠生刘洪膺斩之，指为奸细。又杀东城医生侯受璧，献功于李公，遂署本府海防同知，小器易盈，肆无顾忌。遇亲旧如雠敌，每于监门出入之际，鞭绑□解，多杀人以立威树功，人共怀不平，即土、吴二公，亦鄙其贪残不念桑梓。
　　十月中，按院仰府拿究，太尊令人持帖云：请即到府面会，张玉汝至府，不复接见，即发下狱。明日，受冤人群往按院控告，家赀被雠家抢散，狱中受人凌逼，苦难自全，遂自刎于狱。以三月非分之荣，自杀其躯，闻其死者，人人称快。是真小人枉做小人也。
　　苏城因兵丁多马，刍秣为急，冬月草不萌生，惟取稻草供用，故薪价涌贵，兵民俱困。悍卒于城外辄拆毁空房，取材木以供爨。胥门夏、周二公祠已被毁，民居可知。
　　府庠廪生玉琦，字孟璘，馆于庙堂巷陈翰林宅。陈宦原籍宜兴郡，乃其别室有如夫人及幼子居焉，延孟璘课之。陈于泰在苏，或在常，往来无定也。有恶奴戴租乘陈宦不在苏，惑其幼主，假写提督吴公朱票，同兵丁沈、严二人，下乡胁诈生员顾某家横顺，顾生具告督台，发詹大厅提究，戴奴扳孟璘写稿，蒋宇、吴寰同谋，两人即下吴县狱，孟璘急索陈官柬，致詹公，备言毫无干涉。十月二十六月，詹大厅将录过口词并犯人解台，再发本府研审，丁太尊审过，但不敢扳蒋、吴二人，独坚执王孟璘知情。二十八日，吴公立将戴奴枭斩，沈、严二兵各责一百，枷示一个月，孟璘以朱票为凭，责二十五板，而不拟罪。蒋宇、吴寰竟释之。
　　二十九日，吴县汪令下乡勘荒，仅及五里之内，向晚即回，略应故事耳。
　　是日，都院斩一人于城隍庙前，云闰六月十三日，杀吴县钟主簿者。
　　予足迹不及葑门者将近半载，至是往彼，见饮马桥畔民居悉毁，杨山太庙港口伤去数十家，月城内不存一椽，城外民房十去四五，大抵触目伤心也。
　　经府治及长洲县治，知太尊于九月二十五日进府，以后堂作正衙，长洲令亦已在县，独吴令犹寓麒麟巷耳。
　　郡有异姓同宗者二族，章与王、尤与钦是也。吴江章叔果与孟璘兄弟为行，而叔果阴险不端，偶以条陈得见取于吴督台，委令招抚吴江乡镇未顺者，叔果乘此索诈报复，大逞其私，乡民痛恨，聚众执叔果，绑解辕门，累及乃兄贵池教谕章樗字元修者，俱下之狱。被害至六十余人。谓祸必不测矣。及加面鞫，仅责叔果十板，仍系之狱，释放元修，而口扳无迹之王孟璘，乃重加责治，殆不可解也。其亦口辩不同耶。
　　十一月初六日科案，文宗以开国之初，欲矫从前雕刻泛滥之习，所取前例，皆平顺简约者，一二等为正科举，三等前二十名作遗才，又取儒士五名，俱放科入泮，首名正补廪，皆创见也。长、吴二令□入帘，以十一月二十九日为头场。
　　皋桥下塘毛吉甫，开铜锡铺，家在巷中，店系浮店，每夕，托其妻之弟往宿店中，其对门张雉伯，亦鑪铺也，平日往还习熟，阴与杨升甫、马君美三人同谋，欲取毛店所有，遂于十二月初一日晚，诱其人饮于戏馆，劝至酩酊，时已昏黑，乘醉挟往城头杀之，取身畔钥匙，开入其店，罄窃所有，以为秘密无知者。次日店门不开，人传城上有被杀者，始知谋财害命，即往报官，而未知所坐。未几，事即发露，乃执杨、马到官，张雉伯逃匿，将妻拶究，未获凶身，及被害，皆邻近少年人，非因饥乏困迫者，忽作此昧心冒发事，朝夕相对，杀机久已潜伏，人心之险至此耶！
　　南闱放榜，十七日报至，三学中式者九人，然群心不甚歆慕，非若往常新孝廉之隆重。
　　考试武场，例应十月，杨总镇已奉部札出示，因四方未静，岁终犹未举行，来年二月行之。
　　十九日，迎春，府卫县官俱汉冠吉服束带，戏剧鼓吹，皆仍旧式，但隶役手执春球，被兵丁攘夺至尽，太尊归将及府署，优童手花球仅存二三，又值强兵欲夺，太尊怒，发当街责十五板。
　　残岁将终，院发入泮案，两县各六十余名，因场期迫促，发科案以应试。至是，方发进学案。
　　两县自二十七日江宁回县。
　　吴提督统兵在宜兴，特发朱票，委詹大厅代祭至德庙，詹候至三十日行礼。
　　是岁，乡绅谢世者颇多，自徐勿斋沈水而外，申经峪以八十三考终，又方伯郭履台、宪副朱恬□、彭天毓、中翰文启美俱病故。翰林项仲昭被祸于浙江中。衣冠士庶多遭不幸，洵非常之大厄会也。
　　除夕，微雨不止淋漓。
　　丙戌岁元旦，天阴，人谓岁朝宜然。
　　十五日，吴江寇变，入城戕杀县令孔□祖，劫库劫狱，未几退去。
　　郡中闻报，吴公统兵往剿，无对垒者，仅责城中居民不救护父母官，不无斩戮搜索，从征目兵，皆厚获而归。
　　抚院大厅曹虎，于望前塔台关帝、城隍二庙，唤上等梨园二班，各演戏七日以款神，士民统观，曹副总日往二处叩拜，徼福禳祸之意也。
　　二月望前，洪内院复奉旨颁示，仍欲剃头，虽非人心之愿，然有不剃者，兵丁辄肆笞辱，自月终以及三月初旬，出城市者皆复翦发，渐及于乡也。
　　二月上丁，祭文庙社稷山川，次日遍应致祭各祠庙，是岁丁祭，委长洲县令沈以曦专祭泰伯庙外，正祭关帝、猛将二庙，其他四十余坛，俱不祭。
　　吴庠陆骥，字君□，少为诸生有声，中年转而业医，及弘光绍统南京，以荐授户部司务，专命清理浙直粮折，后弘光失国，□□里居，列缙绅间矣。适与督台酬酢，谈及假官假兵为民害，吴公恶其言近不逊，差人押出，着令拿假官假兵来见，陆已改名佐霖矣，辕门员役，共加殴詈，且往其家肆掠，封闭住宅，并下陆宦于狱，大受屈辱，想为谗言所中也，后以周旋得释。
　　二十一日，偶过郡庙，见童子持幡前引，乐人鼓吹，即道士一班，敲击金钹。又和尚一班，清吹细乐。旋绕既毕，乃入郡庙。询知为曹大厅自二月望日为始，设僧、道斋醮十四昼夜，追荐阵亡诸将佐也。
　　宗师行牌岁试，原限正月二十七日，县童考生因乏人纳卷，迟至二月二十六日方考，每县仅三百文。
