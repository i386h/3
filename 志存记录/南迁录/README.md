<!-- { "loadSidebar": true } -->
《南迁录》（金）张师颜 著 

　　●序
　　大定甲戌冬，六飞南迈，新宅大都于宣武，师颜握笔东观，道间被命，仍兼礼郎，驰驱清跸间，粗知记注颠末。恭惟太祖皇帝，布昭圣武，兴于龙朔，太宗皇帝应天顺人，灭辽俘宋，定鼎中京，率土宾服。凡王会所图，琛贡相续，象胥效职，离任迭奏。视昔帝王之盛，汉唐之隆，惟金继之。中怀逸豫，衅起近亲，要诱远兵，长蛇封豕，尚忍言哉！创业虽难，守成匪易，以今验昔，顾不信哉。德皇嗣统，逮今皇上，忧勤恭俭，敬听臣邻，思戡多难，而天未悔祸，孰不疚心？燎原滔天，挽莫能止，于是踵太王居岐之仁，嗣成周卜洛之举，肆上帝复我高祖之德，永地于兹新邑，保定大功，厥有望哉！师颜推极患原，始于大定之末，用示厥鉴，尚祈谨斯，敢窃序，以为《南迁录》云。十二月下浣日，通直郎、秘书省著作、骑都尉、赐绯张师颜敬序。
　　天统四年十一月，诛宣武节度使郑王允蹈及附马都尉唐适蒲刺，同母姝新兴公主、荣安公主赐死，除属籍，同逆者皆夷三族。
　　初，海陵炀王亮之伐江南，兵民内外怨叛，世宗以贤厚为上国部众推立，长子允升、次子允猷，皆有勋劳。大定三年，立允升为皇太子，诸子皆封王。允升惟嗜酒，喜游猎，胆勇能用兵，每劝世宗南伐，混一天下，世宗不听。允植封秦王，性宽和，亦嗜酒色，其妃赵氏有殊色，宫禁事秘，外传颇丑。允植日有宠，升、猷渐忌恶之。每入侍，兄弟多竞言兵事，允植独从容劝上，以安民结好为务。世宗喜曰：“尔见正与我合。”
　　由是，诸文士吴与权、张幼酢、张幼诚等多附之，间与帝言，秦王必能安社稷，赵妃复与张昭仪、宋婕妤等论叙姻娅，张、宋皆南官子孙，内外交赞。太子詹事萧与兴、太子右卫率完颜固弼等咸谓允升曰：“上宠待秦王过于殿下，天下皆知有夺嫡之谋，殿下若不早为之计，岂不见唐太宗杀建成之事乎？”允升由是疑惧。与兴谓三卫将及诸统军曰：“秦王以协和南宋，合上意，尔辈不独无富贵之望，且欲尽罢汝辈兵权，尽用南宋遗臣，殿下每与上争，大见疏外。”于是诸将皆泣，各怀怨心。
　　大定七年四月二日，上与太子、诸王在东苑赏牡丹，秦王赋诗以进，和者十有五人。直学士吴与权读秦王诗，赞美不已，太子不能平，完颜愇深知其意，直前顿首曰：“国家起自漠北，君臣部落，皆以勇力战争为业，故能灭辽逼宋，混一南北，诸蕃畏惧。自近岁多用辽、宋亡国遗臣，多以富贵文字坏我土俗。
　　先臣在顺昌为南宋刘锜所败，便叹用兵不如天会之时，皆是国家上下贪向安恬，为人侮弄。今郎主一向不说著兵，使说文字人朝夕在侧。南宋所传之主，大是有志报复，鞑国而蒙近岁不受役调，夏人屡争麟府。郎主舍积年战斗之臣，独谓其不足与语，臣不知三边有急，把作诗解文字人去当得否？”上默然，左右皆骇目相顾。知内东省事余万福向前扶之曰：“郎主方欢饮，郎君却作苦恼人语耶？”扶起去之。自是，文武分党，相为水火。
　　十九年六月，秦王与宫僚张克己、李去伪、王延等，宴于南凉观，三鼓方散。秦王就寝，及晨，观门微启，有血衣掷于池侧，卫直余阿都亟往视之，秦王已殒，胸口皆伤，侍女四人俱死。事闻，收张克己等赴狱，诏大兴府捕贼甚急，逾月皆无影兆。会蓟门县失官钱，有张睹遂宁哥等，在县绕游，捐费金帛殆不可胜计。众疑其盗官钱，擒之，阅其筐，有金五百两，皆太子所赐。鞫问，乃知杀秦王者此辈，实升、猷使之也。县密以闻，大兴尹完颜良密奏，世宗召二府议之，且疑其不然。
　　升王允恭时在蓬莱院，闻之驰骑报东宫，诘晓，升、猷微服，佩三卫符出门，晨夜奔驰，凡三日至和龙。上遣明威将军完颜宇追之，宇年六十余，不能驰逐。升、猷至会同，宣言南官子孙弑逆，我今至此发兵救国，人闻皆信，自会同以北，和龙以西，皆受调发，会宇至，人心始疑。宇至东漠，与太子兵遇，宇遂宣诏，且约日合战。至晡时，太子众散，诘朝，宇进兵，悬榜购募，越七日，射龙渊人以升、猷首至，有司请诛升、猷妻孥八十九人，并废升、猷为庶人，谥允植为元悼太子。时世宗之子，既诛废杀者三人，余子尚九人，郑王允蹈，乃南宋天水哀王之甥也。哀王即宋徽宗，天会年间，薨于五国城，熙宗宁谥为哀王，仍命靖康君以奉祭祀。
　　允蹈母尤有宠，以元悼妃故，深自退挹，年且高，闻宫人呼为皇后，便涕泣辞让。每入起居，便摇手止之曰：“吾子承顺以报劬劳足矣，汝辈幸勿累我。”兴庆二年七月，上不豫，
　　左仆射知中书省孛诘烈、知枢密窦耆年、同知中书省王昌禹等
　　拜表，请立太子。翌日有旨，付都堂议，直学士吴与权、典枢密院张克己，首言二庶人以悖逆诛，元悼乃圣意所属，不幸殒命，当立其子。左给事中韩允中、右谏议郑遂良争曰：“克己辈是何言耶？二庶人以逆诛，元悼虽追谥，生前未尝立也，陛下子孙众多，三子既死，不必论，今惟当立现存居长者，始服人心，不然必乱。”克己曰：“昔梁武不立太子统之子詧，舍孙而立其弟纲，卒致侯景之乱，詧等言皆不服，由此观之，元悼之子虽幼，当立何疑？”窦耆年曰：“萧统是已立为太子，便当继立其子。元悼不曾立，难用此例，韩给事之言是也。”
　　孛诘烈不能决，诘朝，东明殿奏陈请旨，世宗未及有语，赵妃自帘内厉声曰：“这孩儿底父既已被人杀了，郎主不若更杀其子，将来又免被人鱼肉。”世宗起入内。知内省江渊等与赵妃连结，且受其厚赂，渊探知上方有宠于赵妃，必欲立其子，故言于上曰：“秦王之子年幼，郎主万岁，他无所识，立之，他亦不知是何底用。若立允蹈等，彼急于富贵，岂顾于父耶？郎主不见冒顿事乎？”世宗沉吟不应。十一月丁丑，中批立太孙，付外施行。窦耆年固争，不从，乞致仕，韩允中乞罢，皆许之。
　　张克己自翰林都承旨迁参政，赏其建储及草制也。郑王允蹈，性宽厚，又以母远避恩宠，中外无党，世宗每称其局量，诸武将谓其有外家风，不肯甚附之。太孙即立，世宗每见之有愧色。
　　允蹈三子，长大辩年十六，明断果决，二子尚幼。大辩封遂宁郡王，至是迁爱王。大辩居闲尝说其父曰：“太孙既立，大人处疑嫌之地，宜思避祸，不若乞外镇，可以自安。”郑王不能从，东宫僚党以其性宽大，亦不之疑。元悼太妃与允蹈母为姊妹，亦相慈爱。张克己、余大璋、完颜赤等独以大辩为疑。况大辩之初生也，其母萧氏，梦一人乘马持刀自南来，称南绍兴主遣来，觉而与其姑言之，及生，赵氏捧之而泣曰：“汝自南来耶！”尤钟爱，抚育六月，世宗以其母早死，尝俾在赵贵人阁住，年十三始出阁。会蒙人侵边，议亲王总兵权镇抚，大辩请行，世宗以其年弱不许。完颜赤曰：“爱王虽少，然志气明决，度必可任。”遂白遣之，加封两镇节度，都统五国城十五州兵马。大辩至镇，深得诸夷之心。
　　兴庆四年正月，世宗晏驾，太孙登极，逾年改元天统，尊礼大臣事不自决，亲近儒臣敬事诸父，中外欣然。及山陵后纵酒听乐，与伶人张喜喜等狎，比张克己等数谏不听，尊元悼太妃为太后，江渊为东内省都知，尤用事，太后及上皆信之。公受赂遗，除拜生杀皆出其口，渊或有故不入，机务填壅，不即报下，克已等朝夕其门。夏人入寇河东、陕西，师屡败，渊皆不即以闻。完颜炜上疏切谏，在都堂慷慨谓郑遂良曰：“太祖、太宗皇帝与忠献王、忠烈王百战辛苦，以有天下。忠烈王临殁，以夏、蒙人为忧，遗奏极切，今内外偷安，恶闻败事，岂不见耶律赵氏将亡之时乎？”渊闻而恶之，讽东台御史范圭奏炜谤讪，且言陛下为世宗所立，中外欣戴，炜怀异谋，尝谓人曰：“‘皇太孙非社稷主。’乞行诛殛炜。”遂除名为民，徙之代州。忠烈王，兀术之次子也，年已六十，性鲠直，习兵事。炜既贬，中外惕息。渊尝及内侍江从一、李连从上宴于太后宫，太后言郑昭仪善舞双勃脱，有国色，世宗晚年甚嬖之。上见而喜，宴罢，令渊等纳之兴庆宫，晨夕往焉。上或酣醉日昃，不果视朝，三省黄案悉令处分。郑妃或坐膝上，批诏内降，慧黠便媚，善为恢谐，渊多献珍宝服玩，表里胶固。郑妃尝得幸于世宗，元悼太后以为言，上令改姓邓，号宸妃。上幸蓬莱院，见所陈玉器及诸珍玩，视其篆识，多用宋朝宣和时物，恻然动色。宸妃曰：“作者未必用，用者不必作，南帝但能作，以为郎主用耳。”宸妃尝与上同辇出猎，过御龙桥，见石白如雪，归而爱之，白上于蓟山辇置，筑岩洞于芳华阁前，凡用工二万人，辇及牛马七百乘，道路相望。会是冬，尝菊于东明园，上登东明阁，见屏障画宣和艮岳，问内侍俞琬曰：“此处是何所？”琬曰：“赵家宣和帝以运东南花石，筑艮岳，致亡国破家，先帝命图之以为戒。”宸妃曰：“妾闻宣和帝之亡，不缘此事，乃是用童贯、梁师成耳。”盖讥琬也。顾见江渊，又好谓曰：“我嫌俞琬来破坏我好事，却又忘了都知，勿怪勿罪。”渊合手以谢。
　　时国政多纰，名器混滥，吏部尚书于济明奏言：“旬日之间，斜封补官凡三百人，乞行追汰。”奏入不省。起居郎兼谏院柏良器上疏切谏，贬濮州同知。是岁大旱，山东及泽潞间寇窃屯结，至万余人，枢密奏遣左统军完颜高、副统军完颜志同讨之，凡七万人，给钱七千，军装悉令自制。高见枢密谢世云言：“军怨詈，恐不堪用。”翌日奏事，上曰：“高等欲以此相恐。”二人皆罢，别遣龙虎领军张天翼往。江渊仍奏遣其弟副知东省事江源监其军。秘书监兼权给事中田迈奏：“宦者监军，唐之弊政。赵氏尝用之河东、太原之战，忠献王振鼓大呼，童贯以走。太祖起自龙翔，太宗讨定两河，皆用功臣亲总军令，乃忽变旧制，恐兵心离不听。”诘旦早朝，迈坐待漏院，渊扬马鞭过骂之曰：“痴南虏，敢言我家兄弟耶？”迈遂求出知郑州，渊恐其抵抗，改潞州兼督军粮，欲坐以军兴乏食之罪，渊令其弟害之。迈祈哀告左仆射完颜真、言于渊，遂寝新命。
