<!-- { "loadSidebar": true } -->
　　王素有令誉，中外相贺，余崇义独有忧色，谓聂希古曰：“上立又是越次，诸王宁肯帖然？”召完颜天穆于耀州，有司奏牛刀儿之逆，宸妃实知谋，所以临宴称疾。赐宸妃死，江渊、张天贵皆伏诛。宸妃时年三十六，专政近二十年，内侍多受其恩，皆为养子。及诛，其党怨恨，十五日，直芳华阁赵云德尤痛之，携金帛往天兴宫祈醮，以荐冥福。翌日，集诸党于宫内设斋，元德曰：“我辈旦夕死，不知谁为我作斋醮。”小黄门邓世卿曰：“直阁莫如此说。”元德叱曰：“你晓甚事？”密言于李知宏、裴渊等曰：“先帝以诗酒之故，废坏国政，外庭大臣归咎我辈，主上亦甚切齿，不死何待？”密谋弑逆。是夜，上方在斋宫，内侍邓宝孙奏外有文字，启门，烛忽灭，赵元德等直前弑上，欲召夔王立之。诘朝，百官立班，而阁门不启，中使传旨曰：“上以食素久伤脾，内医方师愈胗视无状，遂至甚，且放班。”兀映怅然，克己、希古等诣东省，请入问疾，不许，闻诛医者，兀映等欲突身入，中人拦遏不听其入，崇义蹑其足密曰：“事已变，此辈必有备，轻身入何益？”兀映遂召龙虎将军完颜章等同入门，疾至东承天门，见一軿车，问是谁，押车中人曰：“宫人也。”牵车者笑之，使人尾去，乃夔王也。兀映等大恸曰：“大王不可入，必有不测之变。”赵元德知事不济，遂赴芳华池而死，兀映等穷治逆党，凡诛宦者五十余人。晚于都堂议所立，张克己、李西华曰：“立子以长，长均以嫡，嫡无则以次。潍王允文，世宗第六子也，明练沉静，宜立。”众从之，兀映遣侍中萧能、聂希古往迎，夔王亦往。
　　潍王见官僚至，泣曰：“诸公欲祸我乎？”希古曰：“社稷无主，大王次当立。”十八日，潍王即皇帝位于天兴殿，谥磁王为昭宗而葬之。命翰林吴宗稷草诏，具述国难及哀痛之语，其略曰：“饬身以检，则民自康。御下以诚，则人自感。声色蛊惑自昔所戒，宴安酖毒何今亦然。朕痛誓于深衷，祈哀于天下。”并遣手诏谕爱王云：“泰和猜忌，兄弟失欢，骨肉至亲化为仇隙，诱引外兵，倾危本国，计王之心亦复何忍？往事已矣。
　　今宜改图，朕遭家难，靖晦以处，忽诸父、诸臣横见推逼，义不容辞，王是朕之侄，朕是王之叔，叔侄天性，宁不坦然？今自和龙东北，永为王国，保有北翔，子孙嗣守，勿信闲言，冯陵以逞。叔侄二人同形共气，设或交兵，行兼务并，太祖太宗在天之灵，亦不锡祐.昔梁詧与湘东为叔侄之仇雠，诱周兵以陷江陵，随亦失国而为人虏，此事宜鉴，三复余言。”爱王得诏亦泣，然为北国所制，不能自由，每岁入侵，玉帛子女悉归于北国，耗挠国计，伤残民物，于爱王元无益也。八月，爱王遂于其国即皇帝位，立宗庙，追谥其父郑王为明宗。十一月，爱王薨，北国主立其子雄，号三大王，遣国娄斯颉戍其国，且约以进兵，雄以持父丧为辞，北国主怒，遣掌文字官颜飞来让，削其帝号，必令出兵，雄惧而从。十二月，葬其父于冷山，谥曰桓王，遂入侵。
　　天定元年庚午正月乙巳，完颜天穆将佥兵五万，上国兵五万，战于北狭口，自辰至申，国兵已废，北国益生兵，国兵不敌，天穆率麾下在前殊死，战及暮，胜负不决，收退时。天寒甚，北兵举兵弥漫山泽，诘朝，众压吾境，人如垒山，矢石如雨，天穆命以刀车冲之，随开复合，日昳皆饥渴，兵遂溃。天穆伤重，左右欲载以马舆先奔，天穆不可，曰：“吾曾大父为开国功臣，吾为子孙而不能救国之败，何面目见宗庙乎？”奋剑大呼，创裂而卒。天穆，乃忠献王粘罕之子也。三大王收其尸，葬之而哭。北兵至桑干川，完颜天宇闻其兄死，怒甚，将兵御之于旧坪，望见北国大将，以虎皮蒙马，居中直前，以槊刺之，北兵四合，遂死于阵。蒲伏虎、鸟伦大漠收众，保天都山，兵不甚败，是以北兵虽杀二将，然不甚得利。二月乙丑，北兵既退，出境之三日，忽平川报蒲伏虎引兵至。而北兵既去，三月丙辰，又陷辽西未波城，败六统军，杀二戍将。四月己巳，自飞狐道回河东，岚、代等州皆震。五月，秘书监起居舍人韩伯宪上言：“北人以能生啖人畜之肉为粮，饮生血以止渴，战阵之间不患饥渴，则战有余力。我兵与争，饥渴交逼，易至疲惫，以此较之，野战非我长，乞于幽燕以北及北兵经由之地，凡控扼险要，悉筑城垒，务令坚壮，一处被攻，且合坚守，诸处之兵更迭邀遮，不必与战，则北兵之势沮。兼牛、马、羊、骡、骆驼并置城内，彼无所掠，则将乏食，绝其所有，必致狼狈。”遂遣天使督佥兵筑城。时连岁饥歉，耕猎皆废，寇盗蜂起，辽西上国为北兵残灭攻陷，老弱妇女素不习劳。大兴府及上京路帅守，皆榜谕，虏兵入境，民皆不保，与其死于刀戈之惨，宁劳苦于筑城。民始结为队伍以往，至八月末，才筑古北口、东陉二城，楼橹未备而北兵游骑骎骎然来矣。十一月，北兵分二道入，一自白檀，一自靡陂。奏至，集群臣议之，皆请迁都以避寇锋，聂希古正色言曰：“此策之下者，未可议。”
　　徐王律明、兖王天骥曰：“北兵远来，而此闲徒聚头坐议何益？诸君不见南宋宣和、靖康事乎？”请自往御之。翌日，以律明为东道统军监军，天骥为西道。天骥至军，率众凿沟，引白沟及白檀河以自固。北兵至水旁睥睨二日，风动雪飞，冰厚五尺，北兵悉渡，国兵力拒不能遏，北国将骨赞俟兵尽渡，乃以炬火熔兵，撤垒屋竹木茅苇，尽焚于坚冰之上，众共腾跃，在岸国兵大败，天骥仅以身免。夜入长泰城，会朝廷遣窦永固来援，天骥遣报，令依山入城，且报庆州令坚守。北兵野无所掠，三大王竭国牛羊不能继，且闻朝廷遣使，说西夏以挠其国，欲进则天骥永固兵，坚守长泰以截其后，其庆州兵以当其前，乃回师缚筏以济。
　　二年辛未正月，以北兵退，肆赦，其略曰：“朕以菲德获继丕基，岂期骨肉之亲，遽构萧墙之祸，毒流庶类，罪在眇躬。
　　兹蒙上帝之垂仁，遂使外夷之弭化。兵革休息，幸宽将帅之劳；国祚底宁，将见室家之庆云云。”上自北兵深入，蔬食徒跣，焚香告天。至是百僚入贺，请复膳，凡十二表，始从之。天骥见上，请贬爵，不许，且曰：“不如是，无以谢三军死亡之众。”遣中使至战所，收敛尸骸，仍设冥祭寒食。遣中使六人，于北兵所经残掠地，分设鱼肉酒炙，招魂奠酹。内出祭文，其略曰：“禁烟祭先，土俗所宜，凡尔子孙，以此为恭，乃令乏祀，鬼哭阴风，惟予一人，致汝若此，痛恨填臆其颡有泚。”摹印颁行，读者涕下。丙申诏求言，略曰：“朕以菲质偶被推崇，思欲革前朝之废政，祈万国以乐生，而乐难滋张，天灾未已，今兹远退，尚虑包藏。凡保民固国之方、攘敌裕财之策、与朕躬之阙失、吏治之乖违，可悉究言，无有隐避。”右正言单立敬上疏云：“先朝致乱之由，在今已影响不留，但方今天时人事之不顺皆遗殃余烈之所贻，陛下惟当正心修德，以祈上天之悔祸而已。”时言者甚众，皆不出此。四月，策进士，圣问略曰：“泰和荒怠，群才不收，兵革纷攘，文字亦息，遂使四方之士，怀才抱艺而不获申，或陆沈于草野，或奔仕于外境，挺身寇盗甘与为谋，凡尔子大夫之至于庭，皆忠义之良也。”是时，进士凡一百单三人，皆升擢补官，有甘于沿边临汉大定府会宁路就差使者，皆优与职秩，并从右仆射聂希古建请也。是岁不稔，自四月至六月不雨，内出宝器图画文籍付杂卖，务及广谕富民纳粟补官，时富室迄无应命，惟陕西差稔，河南高田种不入土，独齐鲁下田有收，其西下北国麦稻皆熟。九月，北兵声言入侵，上忧之，枢密完颜忠言：“北兵骤至，亦由朝廷不小顺其意，遂致怙忿逞凶不已，昨自先朝遣虞世奕、李固善一行，续后不复修好，今合遣使以往，彼不从，然后与角，天下皆知陛下非喜兵，此一策也。”聂希古、高耆年曰：“如此，可保北人必从否？”忠曰：“臣亦安能保之？但今国力不支，天灾流行，财力俱乏，行此，下策耳。”十月乙亥，遣兵部尚书完颜大声使于北国，见北国将于阴山北，大声曰：“三大王父子是国叛臣逆子，北国何意与之为援？今以北国有恩于其父子，自当让其立国，愿不必更与举兵。”北将地永斯坚曰：“我受北天帝命，以宗锦、海阳、安昌之北见归我王，顺州以南立三大王，汝国保山东、河南与南宋为邻，我便不争。”大声无以对。越日，拘大声于其军，遂入侵。十一月，陷利州、泰州，败三韩，完颜天骥将兵七万御之于三韩，闻利州陷，退保宋州，急遣报朝廷为备。二十二日，攻宋州，天骥上城望，黑旗满野，前后不见其际，举军大嘶，地为之震。二十五日，用田单策，以火系骆驼尾奔其军，北兵殊不畏之，俟其到，取以食焉。用三韩材木立冲车云梯攻城，拆民屋堆叠于城下，引水沃之，天大雪，水之所沃，冰亦随结，城中击以矢石不能止。
　　三鼓，北兵立于冰水之上，城陷。天骥奔海阳，收拾溃散二千余人，夜行面皆裂，至昌平，遇神曜将援兵而来，天骥曰：“汝辈虽来何益？当归卫京阙，我非不能死，但欲归死于阙前阙后，以谢宗庙。”是日，律明亦自神水遁归，凡三万士卒溃散垂尽。十二月二日，北兵至昌平。时南宋遣使臣余嵘来聘贺，正聂、希古请遣谕使回程。大兴尹乌陵用章榜谕居民，使自为计，内外大乱，老弱奔号。少尹张天和奏请京城一十八门，仰随方隅，因其便道自门以出，凡永顺、东义、宁化、新兴等县，皆有城郡许其容受，士民饥冻死者相望。三日，左谏议大夫俞昌世请上避兵，高耆年曰：“事已至此，惟有死守，一离京城，则北兵随后，岂容我有驻足之所？”
