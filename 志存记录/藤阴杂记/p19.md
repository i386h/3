<!-- { "loadSidebar": true } -->
　　澄怀园为上书房内直诸臣寓斋。大学士漳浦蔡公，绘《澄怀八友图》，谓同时陈尚书德华、程文恭景伊、张文恪泰开、观总宪保、二周学士长发、王章、梁少詹锡与也。汪文端、秦文恭作记。前后内直诸公，皆有题句。蒋苕生士铨代涂少司空逢震二律擅场，诗云：“水木清华退食同，直疑楼阁在虚空。地邻海淀兼三岛，人异淮南正八公。春满云边天尺五，昼闻花外漏丁东。仙源小聚群仙影，照取须眉一鉴中。”“东序谈经绂连，天分灵境坐群仙。笑看池水知心迹，同是松身作寿年。画里原兼诗烂漫，人间无此地幽偏。好风香带图书气，春在先生杖履边。”

　　海淀槐树街，励文恭廷仪休沐地。金桧门先生丁巳内直，栖托其间，云壑烟峦，尉然在望。考西山一名小清凉，爰取为山房之名，而倩张南华作图，自题诗云：“路出郊西近，身依尺五天。当年劳卜地，迟我问流泉。散帙临窗下，群峰隐几前。车音门外绝，兀坐意悠然。”汪文端与同直诸公俱有和作。今不知归何氏。

　　海淀佟氏园，有董文敏书“瑞园”石刻。申拂珊副宪甫寓园时，搜剔于墙东草棘中，为赋长歌《移寓过园》诗，诗云：“偶寻断石留书法，即论栽松仿画家。”

　　良乡道上灰洞迷漫，行人到此，解鞍即卧。独陶篁村元藻题壁诗云：“满地榆钱莫疗贫，垂杨难系转蓬身。离怀未饮常如醉，客邸无花不算春。欲语性情思骨肉，偶谈山水悔风尘。谋生消尽轮蹄铁，输与成都卖卜人。”款署“篁村”二字。壬申，袁简斋枚过之，和诗有“好叠花笺钞稿去，江湖沿路访斯人”之句。

　　时店主将圬壁，劳宗发宰良乡，钞呈方制府，并嘉赏之，勿令圬。越十数年，简斋在梁瑶峰方伯署，始晤篁村，方知陶姓。篁村感三公高谊，而方、劳二公下世，即席感赋二诗云：“匹马曾从燕蓟趋，桥霜店月已模糊。人如旷世星难聚，诗有同声德未孤。自笑长吟忘岁月，翻劳相访遍江湖。秦淮河上敦会，应识今吾即故吾。”“三间老屋夕阳村，底事高轩过此门？飞盖翠摇新蘸墨，华灯红照旧题痕。不教画墁佣奴易，便胜纱笼佛殿尊。惆怅怜才青眼客，几番翦纸为招魂。”

　　篁村，会稽名诸生，不过。子廷珍，以诗赋擅名，以孝廉终一令；廷叔，辛丑进士，宰清平。

　　庚辰春，游直隶学幕，驻窦店，见壁上有女子新题六绝，黑沈犹新，然多不可辨。仅识其一云：“极目萧萧易水声，一腔幽恨最难平。燕丹已是无家别，枉指归期马角生。”秋抄回京，壁已重粉。诗则默志不忘，后述之汪讠刃庵郎中，亟选入《撷芳集》并《水曹清暇录》中。

　　赵恒夫吉士以给事勘河，与熊尚书一潇同罢。自寄园卜筑西岩，诗称浑河秋涨，不能北渡。来京则在芦沟桥西宅，有见一轩、来爽阁、蓼庄，恒偕吴古逸、毛香令对弈吹箫。附近万安禅院，时往止宿，罕山、延寿、澄果、龙广、圆通诸佛寺，俱有题壁留别诗。西山口赵蓼天有自怡园，恒夫题壁有“峰顶泉来天抱瓮，松根影过月移樽”句。牵复尚住西岩，姜西溟、朱竹、何屺瞻焯过访，赠诗有“月岸一竿寻钓伴，烟汀半棹隐芦人”句。丙子补助教，时往山中，一六堂期，司成遣役促还，有“一六期轮四日疏”句。诗编为《林卧遥集》。诗为于章云汉翔赠韵，伸、纶、孙、墩等字，叠至四千，从古所无。书之以作艺林佳话。

　　白云观中右有儒先之殿。考李道谦《甘水仙源录》：观津张本，字敏之，正大九年，以翰林学士使北见留，隐为黄冠，疑即其人。李石农銮宣作诗吊之云：“观津学士北游燕，太极宫中伴翟眠。应羡汉家苏武节，牧羝落尽尚南旋。”

　　“先生原本是儒官，唤作仙人意未安。世祖若归文信国，他年亦拟著黄冠。”
