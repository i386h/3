<!-- { "loadSidebar": true } -->
　　凡边疆要地，设立文武大臣，统摄节制，拥重兵以御虏，御倭，通漕，通贡。自奉祖制三百年来，典守森严，无敢越次。至如各总镇，文官有总督陕西三边军务都御史、总督宣大山西军务兼粮饷都御史、总督蓟辽保定等处军务兼理粮饷经略备倭都御史、整饬蓟州等处边备兼巡抚都御史、巡抚保定提督紫荆等关兼海防军务都御史、巡抚山西地方提督鴈门等关都御史、出镇行边督师蓟镇登莱天津等处军务兼巡抚辽东地方都御史、提督军务巡抚辽东山海关等处都御史、巡抚登莱等处地方备兵防海赞理征东军务兼管粮饷都御史、巡抚宣府赞理军务都御史、巡抚大同赞理军务都御史、巡抚宁夏赞理军务都御史、巡抚延绥赞理军务都御史、巡抚甘肃赞理军务都御史、巡抚陕西赞理军务都御史、巡抚天津备兵海防策应缓急兼理粮饷都御史、经略辽东等处军务驻札山海关兵部尚书；武官如镇守山西提督三关总兵官、镇守蓟镇永平防海御倭总兵官、镇守昌平居庸地方总兵官、镇守保定等处地方总兵官、镇守临巩等处地方总兵官、镇守宁夏挂征西将军印总兵官、镇守延绥挂征西将军印总兵官、镇守甘肃挂平羌将军印总兵官、镇守山海关经理辽东挂平虏将军印总兵官、镇守辽东挂平辽将军印总兵官、总镇督防延宁等处地方总兵官、镇守平辽驻札朝鲜地方挂印总兵官等，各衙门纪律法守，咸遵祖宗成命。而又有奉旨巡历监察御史，提督边务，稽核将领等事，而又有道司佐其经理焉，参、游行其号令焉。忠贤何得特遣内官，出镇各边要地，专擅大权，狐假虎威，风行电扫，凌轹重臣，鱼肉士卒，军马钱粮壹禀揆揽，文武官寮悉繇率属。以致衣冠夺色，师伍丧气，糜费不赀，凶锋益炽。至如通漕，淮上有督抚漕运都御史，暨镇守总兵官矣，苏杭又欲内官专制一方，监督戎政。凡钱粮聚处、边腹重地、漕运咽喉，推置腹心，朋比为奸，意甚叵测。此忠贤之叛形愈着也。
　　
　　陆澄源疏略云：「钦差内臣总理外镇，其待方面有司，乃体统相临，俨然在堂官之上。罗拜堂下，侍立竟日，负气节者为之寒心。士大夫以硁硁守职，不敢负朝廷，何苦以奴隶待士哉？且重以敕谕森严，束之使不得不然也。」
　　
　　张维枢疏略云：「睿皇帝当曹吉祥作乱时，附奸巨魁，俱置重典；肃皇帝曾纳张孚敬之言，尽撤天下镇守内臣；贞皇帝善体祖意，罢开采、榷税诸使：俱有睿算。皇上近召还各边镇内臣，封疆清矣；罢党附诸臣，肘腋清矣。乃于淮阳之李明道、崔文升尚未即撤，岂留之可通漕足国、无害地方欤？不知自何早、徐仪世一斥，虎翼愈张，藩臬屏息，奸弁攫取，刁军挟求，祸与典兵索贿等。又，先是李实一疏，害周起元等十余命。而李永贞以收权威劫耸忠贤，一切专权、惨毒诸不法奸状，皆出永贞手笔。致忠臣沉冤，义士泣血。又，刘文耀、祝寿作魏奸耳目，侵夺芦政，吓骗商民，骚扰邮传，凌拷驿吏，各诈十余万金。是李明道、崔文升之当撤，李永贞、李实之当刑辟，当追赃，刘文耀、祝寿之当究问，固神人所共愤，刑章所不宥者。魑魅宵伏，何妨雷霆？故欲除奸慝，则刑辟、撤使之事可法也。」
　　
　　杨绍震疏略云：「从此而呼朋引类某等，尽收之膝下矣；从此而狗党狐群某等，尽结为雁行矣。犹曰父子之兵，兄弟之阵，以御外侮云。而庙堂寮寀之间，是非邪正，自有公论，焉用此爪牙为邪？况蓄亡命于禁中，寄心腹于边塞，盗帑金不下千万，买夷马不止数千。欲用天子礼乐，而孙如冽以上疏升官矣；欲封王剑履上殿，而叶有声、杨汝成以不与削籍矣。用不测之恩威，济僭拟之骄横，无君无天，不臣不子。长安士庶以至走卒，无不恨之曰：魏为瞒为昭，崔为丕为炎乎。故以崔凝秀充浙江总兵，而又以其心腹爪牙与满京内外，俟隙而起。不然，内市逐出已久，当先帝违和之际，宜清净，不宜喧闹，既外之市，复入于内，何也？处心积虑，盖欲于闹中取事，以幸天位。而一时忠臣义士，无不扼腕，誓在灭国贼。幸其布置虽定，而心腹爪牙未全莅任，仓卒不遑大举，而圣天子鸿业，缵承大统矣。礼乐征伐，焕然一新，谁敢有窥窃神器者哉？」
　　
　　天启七年十一月初五日，兵部接出圣谕：「朕惟军旅，国之大事也，必事权一而后法令行，人和协而后胜算得。然势敌则交接，力均则无别，自非审一以期，何繇出令而制胜？先帝于宣、云、关、蓟、宁远、东江等处，督抚而外，分遣内臣协同镇守，盖亦慎疆圉之意。而一柄两持，侵寻滋弊。比来内外督臣，意见参商，嫌隙萌构，彼此自命，咸称赘员，得宜于蒙昧。且系封疆事重，其独堪此？且内臣初遣，以清军查饷为职，而督镇诸臣，各有异见，委难并任。矧宦官观兵，古来有戒，朕今于各处镇守内官，一概撤回。一切相度机宜，约束吏士，无事修备，有事却敌，俱听督抚便宜调度，无复委任不专，体统于机宜，藉以方略。其各镇督抚诸臣，及大小将领，务提起精神，殚竭忠画，以副朕怀。仰体明君委以责任，成功有重赏，不成有显罚，其敬听朕命。尔兵部即马上差人传与各镇每知道。谕到之日，各内官都作速驰驿回京，将原领在官器械、马匹，如数交与抚臣，分给诸将以备战守。清开数目具奏。其自备器械、马匹，携带回京，毋得阻挠。特谕。」
　　
　　　逸游  走马　弄舟 
　　
　　夫色荒、禽荒，夏书深戒；从桥、从船，汉史明征。今魏忠贤本謭劣孟浪之质，好驰骋于广众之中，流连于浩渺之上，矧其宅心叵测，未审将何为也。近处贵幸，凭作威福，奚知天子之尊严，而古来之龟鉴哉！昔唐宦官仇士良语其属以自固之策曰：「无令主上读正书，亲正人，惟日以声色货利游佚引其心，迷其念，吾属自可得志矣。」此正忠贤导上游佚之一端也。谨列如左。
　　
　　　　走马
　　
　　粤惟世称北人善骑，而名马又出于燕、代之间，蕃牧回异。燕、代之间名马，又俱献之御廐，而御廐之神骏，又为忠贤所擅用焉。盖忠贤微时，狂荡无稽，目不知书，尝从武弁习骑射，既而以敲碁掷钱为事。后得宠渥，窃弄威柄，恣其所欲，不识忌讳。忽设内操，日以跨马较猎于禁中。任选其上驷，如紫骝马、雪花骢、青飞龙之最者，被以百宝绣鞍、云锦障泥，嵌银笼，镂金凳，垂以朱缨，系之金铃，竹披耳峻，风入蹄轻，围以巨珰，衣蟒腰玉，拥以虎旅，缠帽佩剑，倏遶于前，或尾其后。忠贤自以云巾蓝(衤散)、雕玉挺带、紫丝鸣鞭坐于马上试射。每射，必入彀，鼓乐震起，欢声涌沸。是以胆粗手滑，气豪志盈。一日走马于帝前，全不畏至尊，威严之下，蓦地加鞭，腾空飞过。上为之震恐，抖奋雷霆，亲挽御弓，射杀其马。上意欲杀忠贤之擅违祖制，突惊圣驾，合当斩示，以令天下。展念青宫服劳，特加鸿恩，宥其死而以马贷之。
　　
　　杨涟疏略云：「今春，忠贤走马御前，皇上曾射杀其马，贷忠贤以不死，圣恩已厚。忠贤不自畏罪请死，且闻进有傲色，退有怨言，朝夕堤防，介介不释。心腹之人，时时打点。皇上果真有此事，从来乱臣贼子，只争一念放肆，遂致收拾不住，奈何尚可养虎兕于肘腋间乎？此又寸脔忠贤不足尽其辜者也。
　　
　　　　弄舟
　　
　　于时三月上澣，春风澹荡，丽日融和，紫禁中花萼交辉，上林内莺燕喈鸣。魏忠贤导引游逸，上幸于南海子。见水面清波粼粼，碧天倒映，乃驾龙舟游翫，宴赏其间。歌舞进御，箫鼓中流，承应者百技递呈，扈从者千官侍燕。天气清朗，圣心欢畅，忠贤传呼水次操演，以当翫戏。自为大帅，发纵指麾，千军齐出，百将拱听，五方悬帜，彩光夺目。一语开操，炮声振耳，倏遶御舟之前，忽分队伍之次，鼙鼓激动，波光零沓，旗鎗密布，云影交驰。突见武弁戎装跃马报曰：天门阵势。则貔貅四列，骁骑当门，衣仗鲜明，纪律整肃，人无傍观，敌不敢近，以鼓而进，闻金而退。于是上悦，放舟中流，远观直视，衔杯上坐，回眸纵眺。又见长林丰草之间，飞出一骑报曰：梅花阵势。而分为五队，点点如花簇起垓心，人人似虎踊跃行间，随开随伏，或左或右，散漫零乱，而收复则壹也。天颜愈喜，以是群臣捧觞称庆，乐斯嘉会，永祝万春，仙乐齐鸣，娇歌迭奏。又见绯衣白马突报曰；再演长蛇阵。直出望中，气吞海外，击其首则尾应，击其尾则首应，首尾相顾，前后合辙。倏报曰：乌鸦阵。参差散复，严明杂沓。又报曰：八门阵。分为八队，形似八卦。军容愈壮，游骑四闯不能入；士气增雄，逻卒周遭鼓其勇。于是圣意大悦，犒赏三军。千骑飞来，齐叩天恩。忠贤夸其提督有方，群臣媚以经济多才。日之将瞑，传旨驾回。舣舟石级之次，一拥而登，舟因稍昃，水为之涌起，以濡帝舄。人人恐惧请死，荷蒙皇仁浩荡，宣谕：今日之游乐矣，与众共之，岂以小误而罪尔等乎？咸赦之。
　　
　　户部主事刘鼎卿疏略云：「东操之内臣，鲜衣绚赫，凌轹缙绅。谓上公之整饬军容也如此，上公之推置死士也如此。至仰廑先帝，坠河失马，惊悸不一。而有此大罪，何可胜诛也！」
　　
　　　巡视  阅陵　行边 
　　
　　　　阅陵
　　
　　天启甲子为筑光宗皇帝陵寝，工费浩烦，帑藏不继，仅得工部郎万燝经营措置，稍有成效。燝乃廉节端介之士，抗直多谋。时诸役告匮，何以资给？疏请大内费铜鼓铸，协济大工，竟触忠贤之怒，矫旨杖击百棍。阴使腹党数十人，聚于门外，燝已垂毙，挟出而复揪发乱打，以锥刺心，遍身流血而死，致误陵工。以加派捐助不给其费，忠贤于是躬往视计。妄称代天子行幸，劳民伤财，更不赀矣。
　　
　　万燝疏略云：「魏忠贤罪恶不可名状，其所好生毛羽，所恶成疮痍。今于九卿科道之交弹，臣又何敢摭拾，强为附和？臣犹记今三月诣陵开工，转至小山、玉泉山各工，于过香山碧云寺亲见忠贤所营坟墓，碑石峥嵘，隧道深閟，翁仲簪朝冠而环列，羊虎接驼马以森罗，制作规模彷佛陵寝。且前列祠宇，又前建佛堂，璇题耀日，珠网悬星，金碧辉煌，丹垩照曜。竭东南之物力，冠西北之旃檀。欷歔久之，不觉拊膺而叹曰：『何物么么，而敢于逞逆如此乎！』是何忍乎？得无取尽锱铢，故用掷泥沙乎？使忠贤果忠也，果贤也，必且以营坟墓之急，转而为先帝陵寝急，必且以美梵剎之赀，奉而为先帝陵寝赀。乃凿池竖坊，杵木雷动，布金施粟，车毂如流。曾不闻一痛念先帝之陵寝未完，曾不闻一蒿目先帝陵寝之费无措乎？」
　　
