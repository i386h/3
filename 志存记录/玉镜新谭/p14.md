<!-- { "loadSidebar": true } -->
　　窃观一刑余之人，而天下贡谀献媚、忍心昧理之徒，翕然附和而尊崇之，称其功如周、召，颂其德如禹、汤，以至遍地立祠，设像而祝厘焉。呜呼，当此岁祲民匮之日，一祠之费，奚啻数万金哉！飞甍连云，巍然独峙于胜境；金碧耀日，俨如无上之王宫。各题其额，则曰：崇德茂勋，普惠报功；两翼其坊，则曰：三朝捧日，一柱擎天。嗟嗟从事，何其谬欤？怙威胁众，伤财劳民，竭人间之脂，起海内之怨，可胜道哉！若蒙面屈膝者，竞叨不次之擢；如强项掉臂者，即加不测之祸。是以人心惶惑，而希旨成风，清平世界，自此大坏，甚可危也。中立而不倚者，有几人焉？矧夫逆珰之意，岂在祝厘？亦以阚海内人心之向背耳，且将以威劫之。又于祠侧树营房，置兵士，差中官出镇监守，皆分置腹心于重地。此逆珰之叛迹尤著者也。
　　
　　刘梦潮疏略云：「顺天府尹某，请建祠于宣武门外。兴工之日，设毡满地，无一官肯拜肯揖，独一尹八拜跪伏，意气扬扬自得，不半月加右都御史，仍管府事矣。当日，尹乃宣言：不揖者死，缩头后至者罪。在京大小臣工，痛心疾首，相继以骈首而戮，扫迹而去矣。」
　　
　　陆澄源疏略云：「祝厘遍海内，奔走狂于城中，誉之以皋、夔，尊之以周、孔。且皋、夔、周公当时亦未尝有是赞美。惟汉代王莽，称功颂德者，至四十八万七千余人。忠贤既贤，必不屑与之合辙。而无奈身为士大夫者，首上建祠之疏，以至市蠹儒枭，在在效尤。士习渐降渐卑，莫此为甚。」
　　
　　郭兴言疏略云：「忠贤即势焰滔天，于边臣无相临之分。既生祠一塑像，又何当缙绅礼拜？前有遵化道耿如杞、蓟州道胡士容，皆因不拜生祠，触忌忠贤，矫旨逮系，送镇抚司拷讯。一诬以剥军激变之罪，一诬以监盗仓粮之罪，并推典刑，含冤莫诉。时荷朝会审时  时荷朝会审时　下「时」疑涉上而衍。 ，人人矜怜，而终不敢开一生路也。」
　　
　　杨涟疏略云：「今日讨奖赏，明日讨祠额，要挟无穷，王言屡亵。近又于河间府毁人房屋，以建牌坊，镂凤雕龙，干云插汉，筑愁树怨，饮恨吞声。又不止于茔地擅用朝官规制，僭拟陵寝而已。」
　　
　　许九皋疏略云：「旧抚臣某，听勘罪臣也，重赂忠贤即行起用。乃赴任至京，即大拜生祠，忠贤甚喜，招之相会。自是，尚书、宫保、腰玉、恩荫取异数如拾芥耳。」
　　
　　郭如闇疏略云：「文绅中之刘某，乃忠贤所颐指气使者，繇知县而边道，俄而巡抚、都御史，俄而尚书矣。问所能者，骑射耳。问所以得忠贤之欢心，则仆仆拜跪阉宦生祠之下。经人道破，其何颜再立军民之上乎？况耿如杞强项不拜，既许查议开释，被参之尤献媚者，昭然玉石与熏莸也。」
　　
　　钱嘉征疏略云：「至圣先师为万世名教主，配天而享太牢，虽历代帝王践祚，必先躬亲释奠。忠贤何人，而敢建祠太学之侧乎？实逼处此，以刀锯之余孽，而拟洙、泗之俎豆。至八月二十一日，陆万龄等起工营祠，而先帝遽以次日宾天，亦可为凛凛矣。」
　　
　　吕图南疏略云：「恶生陆万龄等之以建祠文庙中，疏未投也，臣与同官诸臣当堂折之，臣退而参驳之矣。是时，管国子监事者，林焊也。焊闻而陆万龄等例请以不相关白之体，责以礼法诗书之义，侃侃直气，与鸣鼓之攻同一斧钺。未几，而焊与同推升词臣姜曰广、庄际昌、胡尚英、朱继祚、丁进六员，同日并处矣。嗣而有孙如冽都门外建祠之疏，又臣与同官张绍尧当日正色相戒，而不顾悍然上疏者也。乃未几而虞廷陛又无故而处矣。」
　　
　　今上御极一月后，太监魏忠贤有久抱建祠之愧疏，奉圣旨：「这江西抚按所请，特允辞免。以后各处生祠，其欲举未行者，概行停止。」
　　
　　礼科给事中吴弘业疏，奉圣旨：「潘汝祯首倡生祠献媚，显是患失鄙夫，着削籍追夺诰命，以为谀佞者戒。其各处生祠，拆毁变价，解京助边。该部知道。」
　　
　　国子监司业朱之俊疏，奉圣旨：「魏忠贤生祠，不论在京在外，已发未发的，都着通行拆毁，变价助边。建在国学，尤属无等，即刻拆毁，不准存留别改。该部知道。」
　　
　　又节奉圣旨：「陆万龄、储寓奇、曹代何、李映日等，提问追赃，监候处决。」
　　
　　按：请建祠三十余疏，而未有如陆万龄之僭峙于国学文庙间暨其配享宣圣者，更拟封王剑履上殿，复冀御制碑文，以乱万世楷模，是不顾天下人痛恨唾骂耶！今逢圣明震殛，虽寸磔于市，不足以尽其辜者也。
　　
　　右叙建生祠。
　　
　　　败局
　　
　　夫逆珰志满恶盈，矫命邀宠，爵赏赐赉，冒滥极矣。其建祠之后，怨声四起，天心亦厌之矣。廷臣中见其作事过妄，景象大不可堪也，其附艹依木而骤列高爵厚禄者，颐指气使以叨荣荫丰赀者，一转念间，心亦向背已。迷不自省，其明哲保身何？有以请告者，有以南迁者，面目虽亲而踪迹渐疏矣。第后之趋附者日众，而二凶亦不之悟也。
　　
　　丙丁纪略云：「逆珰魏忠贤，自窃国柄以来，戮杀忠良敢谏之士，惨不可闻。囹圄累累，含怨吞声，于是天变示警。肆无忌惮，浊乱朝常，罔上行私，蒙不世之遭，受非望之福。台省为天子耳目，奉差升迁者日削，在事者落落如晨星，忠贤不欲考选，意其蔽圣聪也。朝廷予夺生杀，一手握定，皆出其意旨，举朝尽为威制，酿无穷之隐祸，中外积怨矣。丁卯秋八月，熹庙不豫，弥留之际，逆珰希图不轨，布置已定，秪缘心腹未莅任耳。方迟回之际，二十二日宫车晏驾，潜谋惶惑。其次日，文武百官至隆道阁前，忽有数内臣，招呼兵部尚书崔家来。百官相顾错愕，齐声云：所言公，当与众公言之，天下事岂呈秀一人所可擅与耶？于是，呈秀不敢应命，而忠贤失意，无所措手足。是天佑圣明，祖宗威灵慑伏二凶，不敢肆逆。静听新天子绍登大宝，天日重朗，而大憝敛迹，削其威柄矣。
　　
　　　弹劾
　　
　　圣天子登极，广开言路，纳谏如流。始以奸党满前，潜窥上意，概惟温旨慰藉二凶。然圣明已自洞烛其奸，屡以「朕自有独断」诫言官，深谋远虑，不易测也。既而狐鼠稍清，言者日众，章满公交车，顿发雷霆，奋殛元凶，而诸奸亦尽扫迹矣。
　　
　　贾继春疏略云：「臣乃备耳目，事我皇上，报国惟命。顷请尚方以斩奸逆，然不过问狐狸、破窟穴之一节，而于以语社稷之大计，未也。谨此陈列，惟祈垂听：一曰开言路。朝廷设立言官，责以指斥奸佞，青蒲可伏，高墉可射，岂袖手所得旁观乎？近日列在纠绳者，迫于嵎虎之势焰，难为梧凤之喈鸣，则壅蔽亦可念也。一曰敦名义。交结原有明禁，况假子亲父之称，儿童走卒之述，何以施眉目于人间？晋接自有礼仪，若小帽青衣之叩，殿爷、千岁之呼，何以别簪绅于喙息？一曰重爵赏。师、傅、保，乃二百余年不敢正之席，黄口子岂可骤膺？公、侯、伯，乃二祖以后不多见之封，赤心人定不忍屡受。一曰罢祠费。祝厘满寰宇，如狂如沸，何故耗巨亿之赀；丹垩沓桥门，拟圣拟神，遵欲配宣尼之说。彼生而庙食，既堪留笑柄于千秋，则撤以还官，尚无损芳猷于盛世。」
　　
　　钱元悫疏略云：「兹者，外议纷纭，每相揣度，有谓皇上恐割股之伤肌，徐阁而未发者。夫割股固足伤肌，而养痈又足以贻患。利害所倚，有若发机，愿皇上决之而已。且忠贤蠢然驱使之微劳，何誉言之日至，岂料其趋附之至此，威权之至此。使先帝而早知其假窃之若是，亦必有以处忠贤矣。即忠贤亦不料事权之至此，使忠贤而转念及此，亦必有以自处矣。昔徐福请杀霍氏之拟，以全其宗，使汉宣早听之，必无山、禹之变，曲突徙薪之言，是为千载口实。今日加恩，贷忠贤以不死，即宜敕归私第，散死士，输蓄藏，使内廷无厝火之忧，外廷无尾大之虑也。」
　　
　　史躬盛疏略云：「乃有弄权越分如东厂魏忠贤者。盖自忠贤以阉宦窃国灵，而朝野并归决裂。举天下之廉耻，澌灭尽矣；举天下之元气，剥削尽矣；举天下之官方，紊乱尽矣；举天下之生灵，鱼肉尽矣；举天下之物力，消耗尽矣。乃忠贤意所可者，不次之擢立应之；意所否者，非常之谴立应之。既膻其途以为招伏，严其绳以相吓制，彼以羽毛疮瘠，供其凭喜饰怒之资；人遂婢膝奴颜，争效趋荣避祸之计，世宁复顾廉耻也。乃忠贤意少不合，概曰『久依门户』，削籍为民，追夺诰命矣。孝子伤心，劳臣丧气，士品不光，朝端无色，宁复有元气也！陈大同一书办，丘集凤一白丁，张凌云一夫匠，大肆夤钻，公然开棍，与九列齐驱矣。忠贤有何开国元勋，有何奉天大烈，分茅索券，荫族封侯，列圣章程，委之无用，官方宁不陨越也。广布戳番，托名访缉，贪功罔利，捉影捕风，参送刑曹，严拷之下，罗织既成，肢体残伤，冤惨通天，生灵焉有宁宇也。大工建兴以来，财用万分告匮矣，加派不已，继以捐助。又以建祠祝厘，糜费不赀，环海内之金钱，竭万姓之筋力，宁无消耗殆尽也。」
　　
　　朱国弼疏略云：「夫忠贤恶之大者，在勇于嗜杀人。而臣又思古之奸贼，未有杀人而敢窃窥神器者也，人有不爱功名者矣，有不爱性命、家族者乎？爱性命、家族，遂不得不为忠贤用。朝廷设镇抚司，原以察非常之变，伸不测之威。自忠贤当权，而镇抚司遂为忠贤泄忿悻功之衙门矣。如吏部员外周顺昌等一十二命，夜半片纸，骨化形销。夫人命至重矣，而况乎若干大臣之命？此何等事，而可以一二狱卒朦胧邪？」
　　
　　宁承熙疏略云：「窃自叛臣魏忠贤怙势作威，专权擅政，群凶交臂，报复公行，巧立门户之名，逞其一网打尽之术。朦胧数字，抹杀平生，蔓引株连，捕风捉影。轻则削夺以为恩，甚则玉石之俱碎，摇手触禁，重足谋生。国家之元气渐微，缙绅之惨祸已极。」
　　
　　吴尚默疏略云：「二奸仇倾直谏，罗织善类，杖下喷苌弘之血，狱底埋丰城之剑，一时清流白马之祸，惨天地而泣鬼神。今二奸之恶已暴矣，何以慰忠魂而洗冤骨？则立霈一时之诏，以雪千古之恨，臣敢叩阍而请焉。」
　　
