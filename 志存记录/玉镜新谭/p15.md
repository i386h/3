<!-- { "loadSidebar": true } -->
　　王会图疏略云：「魏忠贤擅柄以来，盗窃名器，屠戮忠良，大逆不道，罪已上通于天。又见其赀财充栋，珍玩盈箱，职等相顾咋舌曰：『此无非天府所袭藏者，何物神奸，乃攘为私家有也。』按以盗内府财物之律，万段不有余辜邪？自门户之见起，同己者，假二逆声灵，互相推举；异己者，藉两奸气焰，大肆诛夷。始犹用甲攻乙，如寒冰烈火，迥不相侔；既则指西为东，若见发麤丝，混焉罔辨。无踰是非眩惑，莫诘其从违；且致朝廷处分，亦被其颠倒，国法穷而国体亦伤。朋党贻祸，岂非『门户』二字阶之为厉乎？」
　　
　　许九皋疏略云：「浊乱朝政，祸害忠良，举世所切齿侧目，敢怒而不敢言者，必魏忠贤、田尔耕、崔呈秀三巨奸耳。忠贤恣擅威福，恐慑朝野，特借厂卫凶盛，罗织煅炼，令人悚息，寔锦衣卫堂官田尔耕也。而尔耕又借忠贤偷天换日之手，大开告讦株连之门，寔其贪婪无厌。欲告状，不问虚实，但或百金，或数十金，准出旗尉一差，任其无罪者，并家产一扫尽矣。」
　　
　　杨维垣疏略云：「魏忠贤用事以来，以小廉小忠结先帝，以狠心辣手制群臣，以暗窃明攘养其威力权势，而天下始侧目而视，重足而立，旦夕莫必其命矣。」
　　
　　徐吉疏略云：「魏忠贤盗弄国柄，致天下忠义之士，不知几许受奸雄之荼毒，天下挽输不知几许入奸雄之私室，天下气节不知几许受奸雄之摧残。呜呼，繇今思之，伏蒲可怜，空洒徙薪之血；山河气壮，谁悲化碧之人？」
　　
　　樊维城疏略云：「凡谋害皇亲致死者，律当何罪？若而忠贤于熹庙皇亲张国纪则挤之不死，而勒令神庙皇亲李承恩则诬以不法而罗织论死矣。且律无罪杀人者应得何罪？而忠贤纽诳语扇头之诗，入刘铎以诽谤，既诛之不得，又听私人张体干之谮，而谓其诅咒大臣，使立而斩之，律有此罪名乎？又按律，奸邪进谗言左使杀人者，其罪矣。若乃忠贤使镇抚司许显纯、杨寰等杖死诸臣，非谗言乎？以『二十四罪之疏』，而杀杨涟、缪昌期矣，继而万燝疏请废铜，触其贪婪之忌，密捕而攒杀之，亦已甚矣，何至于杨、缪株连若魏大中、袁化中、周朝瑞、顾大章、高攀龙、左光斗而并杀之也。嗾太监李实科求不遂，捏奏多人，而遂缇骑四出，捉拿周起元、周顺昌、黄尊素、李应升、周宗建等，而一案并命矣，则何刑也？耿如杞不拜忠贤生祠，而遂陷以大辟；胡士容触怒差过内使，而亦坐以贪赃；高阳知县唐绍尧执法定冉世魁之罪，而忠贤获世魁暮夜之万金，诬清平之吏为受贿，下狱拷追，趣令其死。向非辅臣深察其冤而出之，亦为圜土之鬼矣。天道神明，一人不可以杀，而况杀十余命仗节守义之臣乎？」
　　
　　阮大铖疏略云：「忠贤荷先帝任用深恩，不思图报，惟日以招权擅政，冒宠杀人，而凶锋毒焰直使天日晦尽，社稷几至动摇，为古今未有之奇穷矣。其罪擢发难数，臣谨纠其大者。臣闻国有大柄，曰礼乐、征伐、赏有功、诛有罪，四者帝王所以宪天示治，凡内臣所不敢干，于罪无赦。而礼乐之大，孰如孔庙？必一代名贤，始议配享。忠贤何人，公然授意兽生陆万龄等，列请祠，致令素王在庙之灵，隆隆不安。若非朱之俊直纠喻义力正，万世名教扫地。此应寸斩者一。宁、锦之役，督抚镇道将士拚死敌忾，以致大捷。忠贤故遣官旗扰乱之，不敢不受命于忠贤。征伐大柄，只手握定，通夷卖国，何难为之？阃之内外，惟知忠贤，不知君命并将令矣。此其应斩者二。茅土世及惟开天翊运、勋在社稷者，得并河山带砺之盟。而忠贤一门三爵，小儿亦冠豹，假六列金吾，此其罪岂止贪冒，目中绝不知有朝廷。神宗时奸棍傅时，假傅有德枝派袭锦衣，如法论罪；况数十金吾、公侯伯王爵皆盗窃之罪？此应寸斩者三。诸臣凡失关丧封疆者，排宫闱者，自有公论国法，此外概用『门户』二字为快其诛，无论是党非党，动辄拷掠以死，流徒削夺，竟无虚日。是以天地诞生、列圣培养之人材，忠贤等于笼鹅圈豕，日焉而若不足，即上天示儆，王恭厂之灾，一月三地震，忠贤毫无悔心，杀手益辣。此应寸斩者四。」
　　
　　按：丁卯九月至戊辰二月百余疏，不能尽述，聊采数语，以实逆珰罪案，其于各类下附见者不复载。
　　
　　　缴追
　　
　　矧夫逆珰初削其威权，日惟孑守梓宫，犹虎兕入于柙矣，虽欲自新，其可得乎？偷天换日之手何在？依草附木之人何在？展媚群小，揣听上意，时闻廷臣交章聚讼其大奸大逆，一如前之称功颂德者也。忠贤于是惊心破胆，气夺魂销，悉以诰券、爵荫缴纳。上唯递减其秩，三爵降为金吾，而金吾降为官旗，已而虎彪诸恶，并夺其封典矣。噫，世事如棋，荣辱得失，犹反掌耳。恶人如斯，安得不为善人耶？
　　
　　司礼监太监魏忠贤奏为世爵成命未收事，奉圣旨；「尔等先帝爵赏优隆，今退归私宅，控辞三爵，具见诚恳。准改公为锦衣卫指挥使，侯改为指挥同知，伯改为指挥佥事。该部知道。」
　　
　　司礼监太监魏忠贤奏为恭谢天恩事，奉圣旨：「览奏谢，知道了。进缴诰券田宅，着与查收。该衙门知道。」
　　
　　刘鼎卿疏略云：「厂臣魏忠贤，近经台省部属诸臣历历有疏纠劾之矣。为忠贤计者，姑先以公侯伯铁券之恩荫尽谢还皇上，少足以抒人情耳目之怨怼，亦足以见其仰畏斧钺矣。」
　　
　　钱元悫疏略云：「魏良卿辈非开国之勋，又非从龙之宠，安得玷兹茅土，污此彝章。亦宜速令解组褫绅，长为农夫以没世，俾其家人父子拥陶、白之赀，而享乔松之寿，是皇上浩荡之恩，忠贤自全之策矣。」
　　
　　李思启疏略云：「若夫甲第连云，绿田盈野，冒叨世荫，滥列府卿，自当还之公家，加以三褫，又不待臣词之毕矣。」
　　
　　许九皋疏略云：「诸男冒滥锦衣世袭无数，以非常之爵赏，为妆门点户之资，斯不亦轻朝廷、蔑宪章也哉。臣以为五六年间，魏、客、田三姓与其亲属滥叨之锦衣，俱宜清查，追夺正罪，所以惜名器也。」
　　
　　徐吉疏略云：「彼之称功颂德，尊寺人于尧舜，建祠设庙，比阉宦于周、召，诸人当此，亦惶汗羞死之无地，又宁待教而后诛耶？职虽寡陋愚昧，亦知皇上自有处分，不令奸逆吞舟之漏。第思此一时也，非有一番褫夺，不足雪千古神人之愤；非有一番追获，不足扫盘结伏莽之奸。」
　　
　　按：大明律内一款；「凡文臣非有大功勋于国家，而朦胧奏请，辄封公侯者，当诛。官吏及管封之人皆斩。」况良卿、良栋、鹏翼一白丁乳臭之儿，又非有官职者比，何功何勋，而忠贤朦胧请先帝之命，又不啻官吏之蔽也。今日之缴追也固宜。
　　
　　玉镜新谭卷之八
　　
　　　勘议
　　
　　盖恶不可为，理之自然。而逆珰魏忠贤蠢然一无知耳，不明上下之定分，不知祸害之倚伏，威权所及，群小蚁附，极重之势，渐成难返。称功颂德，遍声天下，几如王莽之引符命；列爵三等，畀于乳臭，几如梁冀之一门五侯；布列私人，分置要津，几如王衍之狡兔三窟；舆珍辇宝，藏积肃宁，几如董卓之郿邬自固；动辄传旨，钳制百僚，几如赵高之指鹿为马；诛锄士类，伤残元气，几如节甫之钓诡诛连；阴养死士，练兵自卫，几如桓温之壁衣置人；广开告讦，道路以目，几如则天之罗钳吉网。书不云乎：「臣有作福作威，凶于有家，害于有国。」赖天佑国家，诞启明圣，廓然反正，奸雄顿扫，一朝而去腹心之忧。中外欢腾，共跻升平于无疆也。
　　
　　　会勘
　　
　　吏部尚书房壮丽等题为遵旨会勘事：「吏科抄出礼科都给事中吴弘业题，通抄到部，该臣等会同九卿、科道、尚书郭允厚等会勘得已死罪臣崔呈秀，人是獍枭，心同鬼蜮。巡方而赃私狼籍，以致掌院露章之纠；夤缘而投附权珰，遂徼意外赐环之幸。念头既已不正，行径安能改图？窃青衣小帽以乞怜，五经扫地；假义子以结契，四维尽捐。称颂倍至，呼吸潜通，浸假而巡视，浸假而总宪。蟒玉宫保，威福惟其旁窃也，则矫托之上传；衣冠土偶，线索惟其暗提也，概归之内意。假门户为陷阱，而无辜波及者，宁复玉石之分？借助工为标题，而诬赃枉坐者，谁怜薏茹之谤？私人布列，重贿盈辇。其若丘志充之六十元宝，则擅权纳贿之足凭；如一单中滥推十三武弁，则悬秤卖官之有据。最可恨者，身亦属其毛里，贪叙荫而忍忘母丧；尤可鄙也，念一嬖于娼优，辱钦点而妄图司阃。且也身据中枢，而使恶弟操兵权于重地，法殊可诛；总之首倡颂功，以成其结交近侍之实迹，罪乌可逭。恶罄竹以难书；奸弥天而更大。不惟台省交发其秽奸，亦圣明深洞其微衷。虽呈秀业已投缳，家赀尽尔籍没，似少快中外之心，稍泄神人之忿，但一死委有不尽其辜，此律尚有应得之罪。恳乞皇上敕下法司，按律确拟，暴其罪于天下，暴其实于万世，庶足永为人臣负国忘亲、通内擅权者之戒，臣等不胜仰天待命之至。」天启七年十二月初一日上，十二月初三日奉圣旨：「逆党崔呈秀，负国忘亲，通同擅权，虽死尚有余辜。着法司按律确议，暴着其罪，以垂永戒。该衙门知道。」
　　
　　　会议
　　
