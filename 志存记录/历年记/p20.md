<!-- { "loadSidebar": true } -->
之重生者尽腐烂，变成奇荒，惨不可言，余六十余岁从未遇此。不独秋收罄尽，即园蔬亦被淹浸一空，欲求小菜而不可得，即
野菜亦无寻处。傍浦之水易退，犹有东洋菜，直卖每担五百文，亦从未曾见，人家苦极。壁邻黄佐官做人甚好，不道死后有二
子黄天官、黄留官，好好住此三十余年，所挣田四十亩，甚可过日。不料康传官死后，康秀富要赎黄天所住之房，两相口角，
因此告准本府，累余在内，结讼之后，将宅傍田出卖。毛三官要图方圆，将祖遗田贱价卖去，凑银定局，宅南五亩：西三亩、
东二亩，共银四十两，余在中作保定妥。十月，出邑候大嫂，知嫂弟乔董公急中身亡，可惜，可惜！真有胆气、有作用人，待
我甚厚，不意未满六十，无疾而逝。次日至东乡，见傍浦者因水退快，不至没坏，到舍内时，会赵定梅、耀先等，俱说今年之
水从来未有。田内水深四尺，经月不退，花、豆、稻俱坏，柴亦无有，人头窘极。由陈村归小姐家，所种俱荒，言及水大时用
舡渡去，在王晋卿家住二十余日而归，家中水尚未退尽，殊骇听闻。新知县陈善九月二十六日公座，系福建泉州府人，加纳贡
生出身，实枭棍也。伊父亦由加纳任平湖知县，贪婪异常，不一载而革职。其子将父征钱粮，到京营谋上海县职，到任即开漕仓，
贪酷无比，上海百姓不意又遭此恶劫。此时闻朝廷准浙江抚台疏，蠲免江南省应征漕米三分之一。十月二十日，由陈村归至苏
家桥，为姚君宠作中，卖去所住东边瓦房一间一页于族弟，价银六两，先交钱五千，后又找钱二千，作银五两，留存一两作日
后送终之用。

　　受主即后弟官，念其穷，周全得此屋，不料住在此开赌，反多不美。十二月十五日，陆尔万造圹葬亲，并打自己寿圹，所
费二百五十金，约略忙有两月，看来生地作山，非容易事也。其年自水没后，至十月初旬有小雨两次，天气亦不冷，直至岁暮
温暖如春，所以东乡百姓穷民，俱赶纱布，以御荒年。食物件件俱贱：白米每担九钱五分，花价每斤一分六厘，鲜肉每斤二分
三厘，咸肉每斤二分五厘，烛每斤五分，糖每斤二分，笋干每斤三分，果品俱贱极。二十五日使印儿、全儿往周镇买年货而归
，据云各色店铺极其清闲，无人买年货，则知民穷财尽矣。

　　康熙三十三年岁次甲戌，是年六十七岁。元旦有微日，将午复阴。初二下午有细雨，初三小雨竟日，至十五日方睛暖，才
一日复阴雨连旬。正月内天好只两日，二月初好起，倒发大冷做二月八，初十后梅花盛开。县中摘出余名，差鲍如官来会，随
限限有完，完至十串方足消票。漕粮差赵庆，系老邻，亦不来催，竟完仓收，他去比较。正月二十五日谈亲母病故，二月二十
五日做功德开丧，余往吊奠，就请余点主，住两日而归。三月初十清明，因连日阴雨，远处不及，自去标墓，使次儿出邑代之
。老邻黄佐官子黄天同母搬去浦西唐湾住，廿年邻比，临别依依。四月，种花者易出，出亦易长而茂盛，有识者知其必变也。
五月，陈县将历年陈欠钱粮，尽数票押起比，非常之酷，彼意落得希冀者也，真强盗心肠，何曾念民穷财尽。值农忙之候，差人如狼似
虎。每区数傥，耗费民间什物、银钱无数，当粮役窘极无措，幸龚太守（按：即松江知府龚嵘，闽县人）知此，特颁上行，六
月停忙，不许比较，幸得稍苏。二十六日，总督傅邋遢卒子江宁公署，可惜，可惜！总督两江，莅任五载。民安吏肃，不偏不
党。官畏其威，民怀其德。

　　太守、道尊，皆往省中烧纸。督学御史邵（按：名嗣尧，山西人）在昆山考试，因总督死，羁迟在江宁一月有余，至八月
初八方考松江府。与考者在玉峰两月，家中设处盘费，寄而又寄，尚有狼狈而归者。好友赵圣庸次子明官第四名入泮，今讳林
松字荆石。九月，有李舍官子陈三官，系余学徒也，被杜行陈姓者告为拐孀诱逃事，差捕朱与王等行拘，央我及孙礼先出邑周
全劝和，数日而归。嗣后又出邑，往返数次，而其事竟未能完绪。因移关华亭，要陈王氏到官，王氏之父住居萧塘，亦在官司
中好事者也，所以不能完局，后杜祥甫担当茶礼而止。二十二日大风雨，水涨至阶沿石上而止，幸三日即退，故无恙。十月初
，闻新总督范（按：名承勋，沈阳人）到任，西川调来者，系大皇爷脚力，公座后即要到上海看闸，县中收拾公馆，铺供应等
项，忙甚。闸上搭四座大厂，砌灶十二，供应者俱在厂中，摆满汉饭，张五色绸幔，红毡铺地，席面犒等靡费千数金，百人伺
候，数百人迎接。谁知在苏州府祭祖游山，盘桓二十余日方到上海，系十一月初一黄昏时到，在厂中饮酒，点戏三出，即起身
下舡，知县送下程、犒赏、土仪之类，件件皆受，县中约费五千金。海关官另往苏州，雇大座舡来，摆酒在内，演戏饮酒而去
，亦费五百金。作用如此，做到两省总督，下寮送礼，一概全收，贪婪极矣。自称文正公之后，岂料文正公之子孙，有如是之不肖哉！初八日近邻姚福官死，因无子，凭众议将带来之子姚高为嗣，授田三亩及家中动用之物悉付之。
不料姚高竟将什物私运藏匿，而三朝羹饭俱无，故姚惠官弟兄出棺招座去。十一月二十一日发大冷，冰冻。十二月，备官侄造
圹葬亲，并作自己寿山，在鹤颈湾南，系二十一保二十图也。经谋两月，因大冷冰冻，河水胶断，砖货未足，忽于初九夜，被
计通官家借去作新山葬亲。初十早姚彦侯来回，可骇之甚。直至十八造圹，体面之极，青天白日，鸣锣放炮，并无一人来闲话
。不料备官嫡叔凤官声言侄借叔位，故众议将凤官之母，即备官第三位继祖母也，浮厝已久，今做好事，再附葬于祖穴之西，
此乃曲体为孝，凤官亦不得余言矣。下午方完，天即大雨，直至岁底亦无好日也。

　　二十日立春，二十一日下午大风雨雷电，或云臈震，或云春雷十日阴，及至新年正月，竟多雨雪。其年米价，春夏一两二
钱，至九月方粜八钱五分糙米，闻西路只粜六钱半；花又荒，价又贱，好者一分六厘，低者每斤一分；豆好者直有倍收，价五
钱半；晚稻歉收，因被虫患之故；早稻十分收成。岁暮食用之物，件件皆贱，独自米涨至九钱一石。

　　康熙三十四年岁次乙亥，其年余六十八岁。自旧年十二月十八日雨起，至二十八日微有日色，二十九日即阴。除夕大雨，
元旦起至十一日，非雨即雪，再无日光。初六日表弟尔师与建侯，因杜南乘家人起见，遂至口角相闻，亲友宗族极力相劝，四
日杜南乘将丁小要打输情而稍定。二十一日出邑候大嫂，二十四日归。二十八日至谈仁甫家开馆。二月二十一日清明，十九日
余归家备办纸货，正日享祀祖先，二十三日同全儿出邑标墓，并候大嫂。二十五日至东舍内，值大雨三日，二十八日方归，次
日到馆。二十八日遍地鬼叫，府县人回俱云：“是夜到处皆然，不知是何吉凶？”建侯造新宅成，择四月十五日迁入。自正
、二、三月多雨起，至五月半方晴，五个月阴雨，水大没岸，出入涉水，小熟件件腐烂，百姓荒极。五月二十八日建侯、尔师
口角，二十九日两边相劝，一日即至馆。不料建侯于初二日告准本县，十五日差人到，是日会见奠孟嘉。据云曾见小报内有山
西平阳府洪洞等三县，于四月初六、七、八三日，大雨地震，房屋坍倒，压死多人，既而地中出火，烧死人畜、树木、房屋、
什物无算，随又水发，淹死人畜又无算。闻有亢姓者，系敌国之富，亦遭此劫。地俱沉陷，朝廷差官勘验，发帑赈济，拯救难
民，查报只存活六万口有零。又云系火龙作祟，地陷山崩，如此灾异，古今罕见。六月二十三日清晨，有黑云在北天做阵起，
大风雨约有三寸，午后又大雨大风，竟变而为风潮矣。二十四日更甚，平地水涨四尺有余，二十五日中午停止，低处田亩俱荒
，水至半月方退，甚有播种晚豆者，有种绿豆者，百姓又叫苦矣。七月内方脱花，以前因旱脱不下也。七月初六日大西北风，
有小雨，初七亦有小雨，至十六、十七两日大雨，水复涨没。余因中元享祀归家，十八日至馆，高地泥泞，低处涉水而至馆，
自此后竟无大雨，直至九月，花、豆又干死。七月二十四日出邑，为劝尔师飞建侯官司也，盘桓三日，亲戚俱到，苦口极劝，
终不得就绪而归。八月二十五日又出邑候大嫂，在寿山两日而归。九月初五日黄昏时，东南有大星，坠地有声。十五日后五更
时，有彗星现，自东天起至天河，至天色已明，其影方没，至十月初八夜尚未息。又九月二十八夜，有白虹南北连接，三夜而
隐。十月初五夜，亦有大星，自南而北坠地有声。闻朝廷发兵出塞，亲征北靼喀尔赤、西靼巴休。此时张学院（按：名鹏翮，
遂宁人）系兵部右侍郎，特差提督江南学宪来考试，清慎自持，威严素著，提拔孤寒，我家大房衡臣侄得取入泮。此日尚无花
捉，田家窘极，米谷大贱，谷每斗粜小钱三十文，米价每石小钱七百文，兑银不满六钱，因无花卖，不得不贱价出脱动用，惨
极！十一月初四，大儿病亡。先一日次儿寻余归家，言大儿病久将危，看来不能活矣。余因对他说：“明曰印儿同备官侄去看
寿木，倘汝不起，后日兄弟及三元传尔香火。”大儿声声称谢曰：“我今安乐矣。”明日大姐归候，清清有头，各各致谢，及
吃饭时，竟气绝矣。可叹，可叹！四十余年抚养，俱付东流。余即去买棺木，收拾成殓，承宅上小兄弟俱来相帮。忽东头赵元
官来言：小姐病危，要速去见面。余因自家有事，且待其毕，随连夜同印儿星赴元官家，亦已死矣。一日之内，连丧一子一女
，单差一时，心痛异常，宛如梦境。

　　初五日，俟女入殓，初六清早即冒雨而归，值大嫂着人来报，二阿侄进学，送喜帖也。初十日将大儿出在宅后，浮厝田内
。十二日出邑，看二侄，尚在江阴未回，候送督学部院。十四日，松年请我去萧塘，为逃奴陆成逃在萧塘地方，领二女私卖，
故呈本县移关华、邑两县捕快，业已行拘着落。是日同祥甫舡至萧塘，夜扰王君德家，因君德有女嫁杜祥甫家人陈六为妻，上
年陈六死，半年后其母领去，连累李舍官父子官司，约费三十余金。闻其女甚美，年止二十一岁，不意有事至其家，得见人物
仪容，果然雅洁，奈何配非其偶，以致青年守寡，红颜薄命，信不诬矣。十五日冬至节，在王君德家用饭毕，即下舡归，值浦
内风狂浪大，幸得安然到家。

