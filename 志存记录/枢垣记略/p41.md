<!-- { "loadSidebar": true } -->
　　△福州郡馆上元灯事甚盛余以园直未赴良夕此孤饮，青天低玉绳。月圆最初夜，风翦乍晴灯。盛事怀乡社，微官愧友朋。何人解相念，檐铁听敲冰。

　　△二月十五日退直赴绎萱大令夜饮蒙脱裘换绿醪，禁钟正值散官曹。望中楼阁月轮满，春半莺花酒价高。彭泽得钱贫且饮，孟公投辖气仍豪。不须静夜惊吹角，听拨尊前凤尾槽。

　　△七峰别墅夜雪用定甫韵明灭春光水阁灯，雪窗中酒记吾曾。烟摇苑树又今夕，星黯湖桥何处罾。三岛龙吟沈画角，五更鸦梦警丹棱（丹棱氵片，地名）。闭门敢学袁安卧，拟踏琼瑶向晓塍。

　　栉栉银云作雨筛，梦回冷火澹虚帷。那无竹舞东方白，应有梅生南向枝。望泽早知天与岁，伤痍谁为国求医。登楼王粲纷多感，共捻寒髭唤借鸱。

　　△淀园寓庐独定甫湖楼有柳一株春来忽枯喜可望西山也复用韵邀定甫同作朝回蝼蚁穴自封，蜜房各退成懒蜂。斜阳坐数宫鸦红，喜君楼有湖山供。忆昨秋风吹乱蓬，却思看蓬莱峰，凭阑缩手无斧工。不知春到虹桥东，谁家青扫长眉浓。独删繁叶出老干，洗伐功与诗人同。几年韶稚变颓翁，薄植或怨非天锺。岂知豁眼去尘障，一笑乍与岩灵逢。看君拄笏当晴空，诗得山骨讥肉丰。我欲折枝作马棰，出门还谢羸骖慵。

　　◎梁景先诗二首△赴淀园直途中微雪用东坡宿柏仙庵韵一路缁尘换素，乾坤逼晓气逾清。袖携竹叶云为液（苦寒，挈瓶酒车中），车碾梅花玉有声。诗境高寒容白战，天心仁爱为春耕（时方祁雪）。登楼明日寻王粲（同直王少鹤农部寓拱宸楼），放眼西山万里晴。

　　△题彭咏莪相国枢垣趋直图我作水曹郎，抠衣画诺趋公堂。公为枢密使，橐笔从公深严地。嵩华崔巍黄河深，光耀久依韩太尉。披图载詹旧须眉，七叶金貂剧华贵。尔时司膳光禄卿，盐梅便凋傅说羹（图作于任光禄卿时）。钓龙台畔药笼满，蹲凤池头珂佩清（使闽差旋，入直军机）。霜晨月夕历寒暑，敕赐宫袍赉燕许（乙卯元日特赐蟒袍）。捷书中夜驰未央，御烛分辉照莲炬。东南烽火今八秋，圣主宵旰公廑忧。恩诏口宣苍黎舞，边机指画帷幄筹。即看海宇清尘氛，明堂饮至策元勋。进贤冠在凌烟阁，天子为召曹将军（画师为沈凤墀供奉）。

　　◎王拯诗二十五首△绣山属题张诗ぎ抚军载鹅图抚军直枢廷日，扈从木兰，有馈鹅者而载以驼，常被至尊顾笑，嗣是扬历所至，鹅必随焉。绣山为之绘图作记，代征题咏。

　　乌墩疾骑如风过，[A13A]娄后载飞龙驮。々者倡相应&lt；囗昌&gt；，属车偶瞩天颜和。山阴故事新淮汴，图画流风尚如见。我亦銮坡许载毫，军声梦冷西池宴。

　　△晓直曙钟初动万鸦呜，禁树茏蒽带月明。金爵烟轻疑梦绕，玉阶霜重有人行。菰蒲夜色迷江海，杨柳春风想旆钲。拟蹑松乔身渐老，夜炉寒拥一灯清。

　　△夜直承明簪橐问何如，曲院幽房好客居。殿角槐风春树暗，觚棱松月夜窗虚。淋漓诏草还飞羽，局促风帘屡废书。ゎ被宵来眠未得，五更霜气似穹庐。

　　欧阳文忠公生日，林子颖叔移奉苑庐旧县公像于家，同人即席分韵得颜字枢轴曾参二府间，从容文采照人寰。一时闻誉兼诸老，千载风流想盛颜。常愧官寮栖懒漫，只余香火伴高闲。插花起舞公应在，休问琅琊何处山。

　　△六月七日雨后晓直承光殿作东西池水跨长虹，水殿凌霄翠堞中。万柄荷香迎御仗，千年松盖驻灵踪。殿前龙武新归节，海畔莲华尽洗空。何日酒泉分玉瓮。簪毫一赋罢南戎。

　　△拱宸楼绝句在圆明园军机直庐七峰别墅中小楼一角护垂杨，携得秋风ゎ被凉。不信人间是天上，楼前银汉接红墙。

　　湖海销沈鬓欲丝，此间来较十年迟。午钟了却官家事，惟有西山对展眉。

　　屈指荷衣上塾年，楼中题字故依然。风流只贴鸡群鹤，绛阙肜牙一世仙。

　　妙笔兴宗好属文，几人惆怅惜离群。九重依旧巢痕在，灯火青荧独夜分。

　　△颖叔晓直清漪园归赋赠积雪神皋路，仙郎走马归。回风欹絮帽，飞霰上朝衣，白鹤寻双表（国有耶律丞相墓祠），青霓看一围（内人称三山之幸为外围）。云屏毋乃恨，错梦到金微。

　　△雨后扈直清漪园谒元耶律文正公墓祠郁郁瓮山麓，萧然孰祠墓。修治傍宫苑，磊落想皇度。宿雨积高原，朝烟霭庭树。虚堂神鬼赫，遗象冠裳塑。缅怀耶律公，草昧适天数。仓皇昔元代，法制仅粗具。当时兹管葛，余事犹词赋。髯乎故绝伦，姚（枢）赵（复）实友助。我昔百泉游，馨香拜洲步。颇闻梅溪胜，咫尺苏门路。如何虚卜筑，死瘗邱山处。迪知贤者心，七尺徇所遇。乡间重子孙，时节守霜露。纵能金碗秘，那得铜固。豹尾幸簪随，螭头起瞻慕。余生畏沟渎，何处青山渡。

　　△淀庐六咏△七小石天上北斗星，何年化为石。叩之不能言，煮亦不可食。惟应天河畔，坐对天孙织。

　　△有嘉树轩将军何时去，大树已飘零。我来青天月，万里怅青冥。饱饭黄昏后，樵歌起远汀。

　　△井屋井洌汲常众，井浑淘始难。年时居井眉，谁识井苦甘。复恐雨时塌，秋蛩号夜阑。

　　△拱宸楼朝直君门趋，暮直君门宿。君门严九重，只在湖山曲。楼桄明月夜，清景耐幽独。

　　△欧斋我怀溺文字，所学又空疏。不期醉翁醉，亦在承明庐。欲乞先生笔，焚香几敛裾。

　　△湖阴西舫湖阳车马嚣，湖阴好独处。虽无画舫游，恰有牵船住。高树落清阴，鼓舷时对语。

　　△拱宸楼下一柳忽萎颖叔有诗三叠前韵楼阴一角春烟封，依楼芳树不留蜂。晨朝聊隔飞尘红，吹絮吹花如弗供。昨秋零落先蒿蓬，爽气顿豁青瑶峰，眼前得失知谁工。春风放绿湖西东，楼桄不复纤荑浓。一般临水足生意，咫尺荣枯胡异同。楼居黯触香山翁，散朝骆马骑龙钟。焚香闭阁独惆怅，曾记丝纶阙下逢。神君色相原虚空，阿谁含娇凄永丰。黄昏独坐自洒埽，我老西山眉黛慵。

　　△奉题咏莪枢相出示《枢垣趋直图》，往为光禄少卿时作也。图有记，乃典学闽中作金莲学士旧声名，青紫班头早列卿。今日玑衡调玉烛，一星龙尾特分明。

　　绯衣先插侍中貂，五夜金门最早朝。犹有升平传故事，尚方珍赉问勤劳。

　　待捷甘泉夜向晨，灯帘重展画图新。春风第一螭头影，曾梦觚棱向海滨。

　　谬栗清霜曳玉珂，槐衙风景近如何。楼桄笑倚诗情在，日日西山爽气多（淀园直庐，所居为拱宸楼，蒙公惠赠楹帖，有“山翠满窗人倚楼”之句）。

　　△欧斋夜读欧诗有作一诵《明妃曲》，古音世所稀。纷纷颠倒耳目事，何用万里夷狄为。再读《平戎操》。我心更凄恻。当时有事独无用，有策胡为匿不出？滁山高高，滁水汤汤，琅琊尺幅悬中堂。翁时年廑四十强，一麾乃在山水乡，巍峨节概雄文章。我今年亦逾强仕，位业萧然愧当世。多生文字只情溺，二顷桑麻问谁置？忆昔单车谕蜀行，相如作檄悔论兵。秋风灞岸重回马，壮士有怀空请缨。门前花叶宫湖满，日夕香风清露浣。五年金马日栖迟，抱叶寒蝉意萧散。秋声夜起湖阴曲，一炷炉香还夜读。何当归买訾洲田，鹎鹈声中闲叱犊。

　　△直庐待雪未成奉怀颖叔侍御新自枢垣擢台谏也晨朝喜见同云合，日暮空愁集霰飞。翠袖许教千唤出，红巾还解十重围。岂年袱被亲同舍，今夕篝灯独掩扉。马街头行步好，空林孤鹤乱鸦归。

　　△直庐独夜掖庐如水傍层霄，猎猎霜风送晚潮。孤吏守窗人寂莫，乱鸦翻树语啁嘲。坐看凉月移阶影，问似空山卧担樵。饱食官厨行负手，料应双鬓日凋萧。

　　●卷二十七。杂记一国朝武功赫濯，军令严明，四征不庭，无不恪承谟略。初置议政大臣，以参承军事筹画。自雍正初年以来，复设办理军机事务处，凡当命将出师征剿情形，皆令以邮函直达。圣神烛照，洞悉机宜，军机大臣承旨书宣，帅臣等仰凭授算，所至悉奏肤公。兵部之职，不过稽核额籍，考察员弁而已。（《钦定历代职官表》）

　　《钦定历代职官表》分目悉准今制，凡长贰僚属具列焉，明纲纪也。其兼官无正员而所掌綦重，如军机处之类，亦别有专表，崇职守也。（《四库全书提要》）

　　谨按：今武英殿本《历代职官表》无军机处一门，谨附识于此，以俟再考。

　　军机处本内阁之分局。国初承前明旧制，机务出纳悉关内阁，其军事付议政王大臣议奏。康熙中，谕旨或命南书房翰林撰拟，是时南书房最为亲切地，如唐翰林学士掌内制。雍正年间，用兵西北，以内阁在太和门外，亻暴直者多，虑漏泄事机，始设军需房于隆宗门内，选内阁中书之谨密者入直缮写，后名军机处。地近宫庭，便于宣召。为军机大臣者，皆亲臣重臣，于是承旨出政，皆在于此矣。直庐初仅板屋数间，乾隆初年始改建瓦屋。然拟旨犹军机大臣之事。先是，雍正年间，皆张文和公为之，后文和公以汪文端公长于文学，特荐入，以代其劳。金川用兵时，皆文端笔也。国书则有舒文襄公、大司马班公，蒙古文则有理藩院纳公，皆任属草之役。迨傅文忠公领揆席，满司员欲藉为见才营进地，文忠始稍假之，其始不过短幅片纸，后则无一非司员所撰矣。文端见满司员如此，而汉文犹必自己出，嫌于揽持，乃亦听司员代拟。相沿日久，遂为军机司员之专职，虽上亦知司员所为。其司员亦不必皆由内阁，凡部院之能事者皆得入，而员数且数倍于昔。此军机前后不同之故事也。（《檐曝杂记》）

　　军机处有廷寄。凡机事虑漏泄不便发抄者，则军机大臣面承后，撰拟进呈。发出即封入纸函，用办理军机处银印钤之，交兵部加封发驿驰递。其迟速皆由军机司员判明于函外，曰马上飞递者，不过日行三百里，有紧急则另判日行里数，或四五百里，或六百里，并有六百里加紧者。即此一事，已为前代所未有。机事必颁发而后由部行文，则已传播人口，且驿递迟缓，探事者可雇捷足先驿递而到，自有廷寄之例，始密且速矣。此例自雍正年间始，其格式乃张文和所奏定也。军机印存大内，需用则请出，用毕即缴进。自用兵以来，军报旁午，日或数起，难于屡请屡缴，故每请印出则钤就封函数百，以便随时取用。而封函无专员收掌，不免狼籍遗失，宜专派一员登记月日数目，庶更为慎重也。（同上）

