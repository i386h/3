<!-- { "loadSidebar": true } -->
　　乾隆末年，阿文成公与和坤不相能，凡朝夕同直军机，必离立十数步外。和坤亦知公意，故就公语，公亦泛答之，然未尝移立一步。公尝卧直庐，军机章京管世铭入省之，公素所厚也，忽呼语曰：“我年八十，可死；位将相，恩遇无比，可死；子孙皆已佐部务，无所不足，可死。所忍死以待者，实欲俟犬马之意得一上达，死乃不恨。”然竟不果。（《更生斋文集》）

　　韫山以经师为诗人，晚直机廷。公卿谢表多倩为之，典赡明达，一时无两。（《梧门诗话》）

　　汪容甫云：宾谷转运早列词馆，氵存更华省，入直枢地。出掌外台，精力绝人，五官并用。昼理简牍，夕诵文史，部分如流，觞咏多暇，绰乎神仙中人也。（《明旧诗录》）

　　裘可亭公弱冠受仕，入直内廷。旧闻前典，博览强识。词头宣底，手笔允副，躬膺知遇。钜艰重仔，扬历中外，终始如一。（裘行简静宜室诗集序）

　　嘉庆十有六年，方葆岩尚书自总督浙闽告归，奉母吴太夫人养疴于江南之里第。夏四月，有诏召入为军机大臣，于是奏以“臣之母不能顷刻离臣，臣又不能奉老年病躯之母疲曳就道”，恳辞新命。上闻，悯而俞可，乃辍召，而加赐珍物，以助其孝养之忱焉。（《惜抱轩集》）

　　方勤襄公始生时，恪敏公正总制畿辅。弥月之辰，恪敏适扈从行在，面陈后复携抱入觐，赏赉骈蕃。及勤襄既长，赐宫中书。所聘云南裴抚军女，尚未娶，会引见，蒙垂询，命金坛于相国传示裴中丞，甫毕姻焉。旋以归宁滇南，又有旨下直隶制军沿途促返，殊恩宠眷，亘古所稀。勤襄于庚子会闱中式，榜发适病。明年辛丑殿试成进士，改吏部，充军机章京，迁转台谏，氵存陟副宪，特差巡按长芦盐政，迥非常例。后历抚陕西，晋督闽浙，以太夫人年逾八旬，陈情养亲回籍。未几召为军机大臣，温纶婉挚，至渥极隆。勤襄复以母病恳辞，母终，遂以哀毁卒于家。（《桐城科名录》）

　　谨按：《方勤襄行状》云：“年十八入京，赐举人、内阁中书、军机处行走，又五年成进士。”是勤襄先以内阁中书入直，而此叙于成进士之后充章京，殊未核也。

　　自雍正间以军机处领政事，常置重臣，其下以内阁中书舍人入中给事，由舍人入者，后虽累迁，或至二三品不出。于今六七十年，颇参择他曹矣。要惟舍人为本，初于京朝官最名华要，非通敏乘时才略之士，无由以入。其人而白军机来者，处士大大间，往往衣冠笑语望而可识，惟余与秦君小岘交八九年，弥久而未始觉其身之在枢要也。（《渊雅堂文集》）

　　小岘工古文辞，曾直枢庭，喜考核中朝掌故，有所得，辄笔之于书。政暇，丹铅著录，手不停披，盖学者也。（《梧门诗话》）

　　沈舫西名琨，字兼山。由京畿道御史出守泰安，阅三年引疾归。其为中书舍人，与余同直军机。以京察上考，例选佛山同知，心弗愿也，会奉讳归。服阕，仍供职内廷，氵存擢御史，复与余同官。余南还而君任外郡，不得见者数年，君归后往来吴越间，则吾两人皆已老矣。（《冯培》撰传）

　　公初直军机处，以京察授广东同知，旋以忧归。服阕入都，阿文成公、王文端公交章保留，仍直军机。先后簪笔枢垣几二十年，每岁滦河、淀津、盘山、盛京、五台时巡诸大典咸得扈从，凡有视草，数千言倚马立就。公馀不废吟咏，唱酬之外，每恭逢恩赉及身历名胜诸区，必以诗纪其盛焉。（《沈太守行述》）

　　余直南斋时，秦小岘、钱裴山二君每五鼓在禁中，即橐笔相见，其时小岘、裴山皆直军机处也。及余视学来浙，适小岘观察杭嘉湖，裴山亦在杭州，尝以雨后招游西湖，余有句云：“共舒中禁灯前日，求看西湖雨后山。”（《定香亭笔谈》）

　　童萼君文笔华赡，肄业成均时，余即以之器目之。特行文矜重，廷试交卷过迟，违例，未与鼎甲，世论惜之。旋选入机廷，亦足展其所学矣。（《梧门诗语》）
