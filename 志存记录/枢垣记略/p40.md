<!-- { "loadSidebar": true } -->
　　△园居雨后雷车轻碾阿香行。摩荡空中霹雳声。骤雨已过云脚断，斜阳还照树头明。檐前干鹊啼初歇，叶底新蝉噪不成。黄犬寄书归未得，软红依旧蔽岩城。

　　△借园八景壬子春，假孔修师园寓居半载，今又居此一年矣。庭中有古柏、修篁、药栏、藤架、墙缠薜荔、篱植黄花，叠石如山，小楼延月。春秋佳日，流览怡情，因题曰借园，而系之以诗。

　　△古柏森森古柏后凋姿，历尽冰霜劲节支。留得清阴消暑气，薰风庭院午晴时。

　　△丛竹西窗丛竹景偏幽，谡谡清风满径秋，一枕蘧然庄梦醒，羲皇高卧不知愁。

　　△药栏阶前红药我新栽，不及陈根烂漫开。始悟十年期树木，几经雨露受滋培。

　　△藤架帘外枯藤花下垂，花开香色总相宜。盘拿老干龙蛇伏，络石穿林态崛奇。

　　△荔墙薜荔墙边细雨收，空潆冷翠一庭秋。黄梅时节蝓画，不似人间顾虎头。

　　△短篱竹篱门对夕阳开，野草闲花满地栽。苔径不堪延俗客，太常仙蝶偶飞来。

　　△叠石瘦石玲珑辟径新，倪迂狮子出风尘。嶙峋纵比淮南小，五岳天涯结比邻。

　　△小楼小楼高傍画堂东，落日开帘面面风。最好清秋明月夜，千家灯火笛声中。

　　△八月二十九日奉敕恭题御笔《求骏图》，敬成七言古诗一章燕山秋高苜蓿长，骅骝伏枥思超骧。九重蒿目念吴楚，风尘千里弧矢张。睹兹神骏怀远略，安得名将埽八荒。绘图意在安天下，凛如朽索驭六马。见蝗有诏恤群黎，忧旱命官巡四野。宵旰勤劳圣主心，霜蹄入厩岂从禽。早嗤赤水湟中产，何事瑶池域外寻。挥毫尺幅英姿壮，屹立阊阖依天仗。功成应向华山归，群空先自金台访。由来致治重求贤，驺虞官备风诗传。果有王良能执辔，何劳祖逖著先鞭。朝廷经纬兼文武，元戎十乘骖如舞。莲叶千旗画鸟蛇，桃花万骑驱貔虎。何时薄伐归南仲，早奏肤公燕吉甫。年年西塞贡蒲萄，天闲十二扬玉镳。凯旋还欲康侯锡，恩赉荣酬汗马劳。

　　△别借园园林欲别增惆怅，不忘年来师弟情。绿野伺能春久住，朱门每见主频更。藤因缘树高无际，药为移根掬不盈。剩有一双仙蝶在，阑珊花事梦难成。

　　△扇子湖观荷二首湖西未栽花，湖东香出水。一雨花气销，零落已如此。

　　我家荷花荡，近在葑门外。何时泛苓管，重访钓游地。

　　△散直口占三首趋朝待漏夜披衣，退直青山衔落晖。驿路军书催不断，挥毫人共暮鸦归。

　　铜街爆竹送新声，玉ぐ桥边霁色澄。九十韶光还未半，南湖流水北湖冰。

　　吹到东风节物妍，湖堤柳色牛含烟。眼中谁是无双士，日暮青天响纸鸢。

　　●卷二十六。诗文七◎宝诗三十四首△甲戌二月二十四日扈跸晚宿黄新庄作六飞临莅势威雄，环卫森严禁同。碧野万灯星宿海，绿莎一路马牛风。梨花梦雪喷香腻（行宫梨花盛开，大观也），辑麦连云祝岁丰。更有临淮贤伯相，山川弹压气如虹（直督李少荃伯相率地方官均随扈）。

　　△房山早行大防山翠郁嵯峨，夙夜趋公响佩珂。四野人家春睡足，五更天气晓寒多。飞仙自爱红螺（在上方山界），行旅争夸白玉河（白玉塘水灌田，出玉塘米）。指点上方浑不远，片云凉月满烟萝。

　　△望石经山作金经藏蕴奥，石洞阅遥深。古经[1234]（音梭，同莎）题草（山多是草，故名），灵风香树林（石经刻竟，山吼树生）。王程多迫急，圣迹待追寻。迢递云山隔，时闻笙鹤音。

　　△半壁山夜景薄雨微云酿早春，宵分景色极清新。依稀白水闻声觉，隐约青山入梦频。杨柳烟沈飞絮影，棠梨风卷落花尘。轻舆迅急征途暇，戏唤流莺作比邻。

　　△秋澜道中无党无偏遵道路，也如待漏百花中。衢尊久羡陶唐氏，昼锦仍思韩魏公。玉笋班清谁建白，金莲炬美并摇红（夹道笼灯并有竹火前导者）。戴星出入怀寅亮，喜仰辰居励匪躬。

　　△咏召伯芳草连天接蓟门，召公余烈至今存。千七百国幽并劲，三十六年师保尊。玉几受遗侪尚父，金台养士有诸孙。弥纶政化孚南北，花发甘棠羡野村。

　　△晓赴秋澜野云四卷青茫茫，一钩斜月昏鸦黄。五更虬箭虾蟆长，声声似促人行装。催归有鸟啼垂杨，马首胡弗瞻东方。九龙山色宵苍凉，珠杓横溢金精芒。安河之水即沧浪，濯足濯缨谁低昂？亦如叔度波汪洋，古今景慕中心藏。须臾旭日升扶桑，蒙翳尽扫开明光。山南山北纷村庄，民物熙娱时康。迤丽卧虎通红羊，此间世界真义皇。茅檐仰视飞云翔，车驰马骤行不遑。尘容应笑官程忙，秋澜咫尺帷幄张，一瓯佳茗思旗枪。夹路忽喜清芬扬，梨花杏花参差香。

　　△辟谷洞辟谷之洞真奇哉，此间奚事留侯来？岂因秦皇大索避居此，否则游从赤松子。后世诡托难具论，汉土久非隆准诸子孙。所幸涿鹿近接壤，真迹尚有楼桑村。

　　△塔冈怀古突兀势卓立，巨塔干青霄。藉问建者谁，云自隋皇朝。隋氏周懿戚，幼主天元骄。诈力窃神器，禅让沿讥嘲。独孤鸡鸣晨，阿么鼠承祧。惨哉太子勇，宫禁烟云销。江南兵灭陈，海东威胁辽。但期志意满，遑恤闾阎凋。云何开汴渠，殿脚螺双描。头颅漫自好，花月频兴妖。构此堵波，妄思天福邀。下纠蟠石螭，上俯凌风雕。法象讵呵护，令狐旋纷嚣。复仇僭化及，易代来神尧。尉迟士桓桓，重此规荛。迄今千百年，仍仰工镌雕。高冈郁起伏，范水清迢遥。我来凝望之，赤城飞霞标。檐铃金玲珑，东风时动摇。惜无佛图澄，吉语传啁刁。

　　△钓鱼台钓台饶逸趣，怀古思悠哉。严陵高隐名，溪壬佐才。淮阴亦钓徒，功狗功人猜。西岐有圣王，灵沼兼灵台。兹境国门西，经过频徘徊。徘徊意未已，清风天上来。

　　△八月二十六日扈跸南苑恭纪记曾兰省随云罕，弹指光阴廿九年（供职礼曹，于道光二十六年随扈驻此）。今日属车陪豹尾，古人羽猎炳鸾笺。秋风疏柳黄筛地，野潦蓣花白满川。刘阮重来谁比似，笑从宦海悟神仙。

　　△瞻神机营壁垒有作名王简阅振英声，不数周家细柳营。地势恢奇雄紫塞，日光耀闪红旌。金符令肃嚣尘寂，玉宇秋高劲气横。我亦滥叨都统列，本兵未敢侈谈兵（新调兵部尚书）。

　　△赴团河途中作我欲闲从麋鹿游，应官忽得趣清幽。野花绣地平如掌，远树参天爽入眸。职业戎兵宜校猎，襟期疏朗况逢秋。圣朝汤网殊宽大，寄语虞人莫剔搜（本年有免勾恩旨）。

　　△团河五律宫掖涌神渊，虚灵象法天。一湾珠内蕴，万古月常圆。独抱中和气，真成太极泉。凤形河衍派，恩泽遍农田。

　　△撒围恭纪星驷肃天威，苍茫大合围。雷霆千骑奋，毛血半空飞。地挟风云壮，人夸雉兔肥。长杨谁献赋，西汉溯芳微。

　　△拜赐猎麈一肩纪恩恭赋八骏云飞七宝装，星弧开处殪天狼。赐腥典盛尊邹邑，推食恩酞比汉皇。愧乏远谋呈紫闼，虚叨佳味炙黄羊。周京《鱼藻》风规古，拟进璇宫万寿觞。

　　△季秋口占露砌蛩吟细，风枝鹤梦凉。天时催九月，人意喜重阳。锦缬林枫赤，金铃野菊黄。凭高无限意，云水写清苍。

　　△南苑联吟题句作者为潘伯寅侍郎、黄孝侯司寇、徐颂阁宫庶、孙子受侍读、欧阳用甫宫赞。

　　宿列文昌翊紫微，编开锦绣字珠玑。蓬莱共羡群鳌戴，藻采争看五凤飞。红叶白云新画境，高山流水古琴徽。盛时合拟《长杨赋》，讲武端应谏猎稀。

　　△宫门御试鹄射恭纪圣主临轩猛士豪，黄翎翠绣弓。明蟾重晕月轮满，老鹤一声天宇高。金仆姑神窥宛转，锦盘陀赐慰贤劳。中皆己鹄蒙恩渥，无复冯唐叹二毛。

　　△由团河赴都途中作风阙望，言旋觉路遥。村氓生似鹿，溪柳卧成桥。即景须臾暇，披襟垒块销。菊花新酿熟，小饮羡渔樵。

　　△中书省纪事四绝句中宵雨霁嫩凉新，尽涤东华十丈尘。莫讶金门车马静，圣皇秋弥正时巡。

　　万户千门曙色开，薇垣师济列群材。一肩黄袱随飞骑，笑指朱封密本来。

　　监射名兼较射名，分司侍御铁铮铮。黄封仍云绫匣，飞将星驰缴御营。

　　熙天耀日说黄麻，军国平章自古夸。故事奉行今我是，闲庭笑煞紫薇花。

　　△新衙门七律銮舆计日凤城归，雨足郊原风力微。斜照一林秋树瘦，清霜十亩晚菘肥。山窥短堞银云护，河绕新宫玉带围。最喜南斋诸雅什，珠光剑气溢辉辉。

　　△谨次恭邸步宣宗圣制行围至团河行营即事元韵灵囿宽平猎事宜，轩皇曾此阵云驰。赓歌雄杰汉高帝，环卫骁腾唐尉迟。藏鹿何人恬梦寐，悬貊有客咏涟漪。神孙秋弥亲藩扈，一派璇源证水湄。

　　△乙亥九月十八日扈跸潞河途中哀感秋风秋树淡斜阳，噩梦无端揽混茫。碧汉龙升珠溅泪，丹山风逝玉韬光。娲皇炼石天容惨，蜀帝啼烟野气凉。叹息蓬莱水清浅，十三年事感沧桑。

　　△夜赴白涧灯火走间关，途长心自闲。霜清秋写月，树远夜疑山。幸得川原旷，浑忘涉历艰。暖红欣日出，道路尽欢颜。

　　△葛山口占综错碧瑶{参}，羊台瑞气含。云何山有木，翻取葛之覃。虿化魔氛静，龙兴佛果参。清书闻梵呗，拜手学和南。

　　△西峰口作凉飙催晚节，落叶满平原。忽入西峰口，犹看众绿繁。松鼷惊客窜，苹鹿饮流喧。最爱岩头菊，萧疏澹不言。

　　△音得密七律用老杜蓝田崔氏庄韵碧丹枫栋宇宽，迎銮父老杂悲欢。黄花似近王官谷，白ふ时逢隐士冠。风叶四山秋入梦，云花万顷晓生寒。低徊不忍轻言别，岂是贪将景物看。

　　俯仰乾坤意境宽，秋成万宝兆民欢。古闻狗监司鱼钥，今或蝉藉范冠。币地峰峦欣雨润，入云鸿雁戒霜寒。道旁无限青青麦，更为苍生著眼看。

　　△过蓟州作秋深芳草尚萋萋，一路清风信马蹄。洵水碧萦燕树外，渔山翠点蓟门西。道如轩帝犹延访，政有张君共品题。底事寺偏名独乐，菩提无语但眉低。

　　△即事诗在奚囊酒在盆，夕阳鸦点碧天痕。萧疏一幅倪迂画，黄叶西风白涧村。

　　◎林寿图诗七首△巡防夜直幕府秋高夜气清，牙旗鼓角静风声。薄寒借酒销残蜡，细火烹茶送短更。但使将军宽揖客，未妨老卒伴书生。看星拟挟威弧矢，料识天狼不敢明。

　　△病中梦登拱宸楼北斗阑干接上层，病魂蓬岛忽飞腾。登楼秋老半山月，近水星明初夜灯。人影破窗呼欲出，虫声落叶静相[C202].游仙一枕吾堪慰，苦被鸡唤日升。

