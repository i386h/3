<!-- { "loadSidebar": true } -->
　　上尝问傅文忠公军机章京可用者，傅公对曰：“人才可用者多，若有守有为可继胡宝泉者，严长明一人耳。”长明内直日久，谙悉典故，尤务持平允。南粮储道罗长浩亏铜厂银万一千两，又分赔属员汪大镛银一千两，有旨加罚十倍，逾限即正法。罗已纳十有一万矣，仍有分赔银六万未完，而限垂满，呈乞展限，诏下军机大臣与刑部查办。时刘文正公掌刑部，方主会试入闱，诸公相视莫能决。适有行在宣谕军机大臣事，长明即诣贡院挝鼓求见，因从容曰：“罗观察之限已迫，俟公出闱已无及矣。其所欠者分赔属员之项，昨见吏部档，汪大镛赴补直隶，属员既邀宽释，且得官，而上司乃坐极刑，可乎？”即于袖中出请宽限稿，求画押，刘公义而许之。长明出以示诸公列衔会奏，果奉俞旨令汪大镛分缴欠项，而罗得出狱。（同上）

　　严道甫在军机凡七年，通古今，多智，又工于奏牍，诸城刘文正公最奇其才。大金川之为逆也，大学士温敏往督师，欲君从行，君固辞退。有咎君奈何违宰相意者，君曰：“是将败没，吾若何从之？”人颇甚君言。既而温公卒致军溃以死，随往者皆尽。（《惜抱轩集》）

　　严东有直军机，鸣鞭珥笔，时扈属车。然荷衣蕙带，辄志江湖，晋侍读后，即以病归。（《湖海诗话》）

　　冯君星实之直军机也，机禁重臣倚君为重，有大狱必委君。方临清王伦之乱，其党有梵和尚者，既就讯，刑部将悉逮寺僧，梵又妄称伦党数千，具有书册，将并治之。君以连染众持不可，事遂寝，其诬枉者皆得释。盖君于事务持大体如此。（《小岘山人文集》）

　　三十年南巡，周君青原召试一等，赐举人，授中书，旋入军机处办事。一夕内直，上偶问，得君名，叹曰：“此吾南巡时所得江南才子也。”时大臣无不钦重君者。君两会试未第，倏诖吏议，年才逾三十耳。当君之得过，以人有来探事者，君对不知，后其人得罪，引君及同直军机者，实皆未泄密也。吏有与军机官相恶者，即以不严斥探者傅重比镌级。其后与君同罪者复进用至卿贰，而君独远迹都门，身一见枉，终放废以至于老，天下惜之。（《惜抱轩集》）

　　章公二梧于乾隆三十四年，经傅文忠公选入军机处行走。公固书生，而军机司员常橐笔扈从，每遇六飞巡幸，公据鞍驰骤，如所素习，委任丛杂，未尝遗忘。尝充方略馆纂修兼提调，各馆纂修专任一书，独方略馆以枢臣总领，于事无所不当问，馆书无不汇集。而提调专司出入，稽考勤惰，公尤平允，冠其先后。（《切问斋集》）

　　阮吾山侍郎博闻强识，尝直机廷，故于朝章国典尤所熟洽。著《茶余客话》十六卷，戴菔塘太常刻其半，人多以未见全帙为憾也。（《梧门诗话》）

　　孙君永清以乾隆己丑会试取授内阁中书舍人。旋入直军机房，撰拟悉当，大学士刘文正公、于文襄公倚若左右手。三十八年，迁内阁侍读。銮辂时巡，恒在扈从，常以要事骑而驰，上遥识之，曰：“此军机处孙某也。驰骤若是，孰谓南人止能坐船耶？”四十四年，擢御史，明年遂晋右副都御史，八月，授贵州布政使。不次之擢，盖异数也。方予自四川归，以鸿胪寺卿与君同直军机。又四年，予由副都御史按察江西，君实补其缺，故予二人相得为最深云。（《春融堂集》）

　　陆君耳山以壬午召试中书，充方略馆纂修官。时方奉敕修《通鉴纲目辑览》，君编撰以进，当上意，遂直军机处。（同上）

　　上海陆君锡熊为文不假思索。在军机时，适用兵金川，夜半尝传旨七道，援笔立成拟进，无一字易。孝圣宪皇后宾天，凡大祭殷奠上尊谧，典礼严重，应奉文字无敢属笔者，于文襄特举以属之。（《松江府志》）

　　公以丁亥三月选入军机处，ゎ被直宿，经旬不归。每遇国家行庆大典礼，制诏所宣，皆出公手。尝蒙恩赐《朱批上谕》全部，以微臣而沾重赉，盖异数也。以升宗人府主事引见，上命前跪，刘文正公曰：“此入学问甚优。”会四库馆开，以荐司总纂校录而兼内直，日无暇晷。癸巳八月，得旨改翰林院侍读，即援例辞军机。诸同事皆欲攀留，刘文正公曰：“翰林职在文章，陆君虽去此，其倚藉正不少也。”（《陆锡熊副宪行述》）

　　毛罗照官舍人时，喜为人作画，画尾缀以小诗，颇具风格。后直军机处，簪笔趋公，不受促迫矣。（《梧门诗话》）

　　谨按：今圆明园军机堂之西轩壁，粘山水画幅巨纸，即罗照舍人笔也。

　　张君讠刃轩之成进士也，其文稍异于时，磨勘几被黜。金坛于文襄公独才君，荐为《明纪纲目》纂修官。书成，授中书，在军机处行走。（《小岘山人文集》）

　　杨荔裳于乾隆四十五年召试金陵行在，赐举人，授内阁中书，阅数年入直军机处。会廓尔喀酋长侵犯西藏，福嘉勇公为大将军，奏以荔裳从行。廓尔喀距碉门万八千里，荔裳以书生从事。自星宿海而外，所历悬崖绝壑，险阻非人境，层冰山积，人马惊坠，而荔裳枕戈淅剑，著纸若飞，即成事，撰文纪功，勒石而还。赐花翎，除侍读，再擢而至甘肃布政使。（同上）

　　相传洪素人在军机时，某相国问曰：“汝向人说我刚愎自用，有之乎？”曰：“然。”相国怒曰：“汝是我门生，乃谤我乎？”谢曰：“老师只有一‘愎字’，何曾有‘刚’字？门生因师生之谊，故妄加一‘刚’字耳。”（梧门诗话》）

　　陆伯少以词赋称。及入军机，留意朝章典故，金坛于文襄倚重之。（《松江府志》）

　　婺源王景南通副居官，恪敬吏事。在中书，尝直车机处，在刑部，尝总办秋审处，皆躬任劳苦，不急求人知，所建议皆当理（《惜抱轩集》）。

　　程维岳，字爱庐，由中书历御史。行走军机十佘年，为阿文成公所倚重。充万寿盛典馆提调，兼方略馆总纂。《盛京通志》、《辽》、《金》、《元史》、《南巡盛典》，萨拉尔、台湾、巴勒布等纪略，皆与编纂事。（《松江府志》）

　　爱庐少承香树先生指授，以诗文负异侪偶，珥笔机廷，奏进文字，多其撰拟。（《梧门诗话》）

　　胡君时显以军功得官，虽历九卿侍从，未尝一日得立于朝。方其以主事入直军机也，纯皇帝悉君才，行大用矣，忽以言语忤要人，即日斥出。要人所以扼君者不遗余力，而君之所以抗要人者亦几不留余地焉。卒至不安于位，东西走军营，而其以公事抗贝子、抗经略者，复如故，亦可谓百折不变者矣。（《更生斋文集》）

　　昆明钱南园先生为御史时，参奏山左抚臣国泰骄纵无度，病国殃民。高庙命偕大臣往讯，得实，遂以敢言擢通政司参议，游升至通政使司副使，督学湖南。会湖南童生有匿丧应考者，又有首告违碍书籍者，为巡抚浦霖所劾，部议甚严，上宥之，以主事用。旋补员外郎，数日复授湖广道御史。时大学士和坤方用事，在军机不与诸大臣同处办事，当时无敢言者。先生独具奏折数百言，请敕军机大臣进止仍循旧章。上览奏，切责诸大臣，谓所奏甚是，即命在军机处行走。和坤甚怒，故以艰巨试之，皆迎刃而解，益为和坤所忌。是年九月以疾卒，论者惜之。余在史馆撰《和坤传》，欲将此疏序入，遍纟番红本不得，移牒于内阁、军机处索之，仍不得，盖和坤用事时早灭其迹矣。兹于陈孝廉履和处得之，因亟采入焉。（《滇南采风录》）

　　钱君南园始以御史奏山东巡抚国泰秽乱，高庙命和坤偕君往治之。君在道衣敝，和坤持衣请君易，君卒辞。和坤知君不可私干，故治狱无敢倾陂，得伸国法。其后君擢至通政使司副使，督学湖南，时和坤已大贵，媒蘖其短不得，乃以湖北盐政有失，镌君级。君旋遭艰归，服终补部曹。高庙知君直，更擢为御史，使直军机处。君复奏和坤及军机大臣常不在直之咎，有诏饬责，谓君言当。和坤益兼君，而高庙知君贤不可谮，则凡军机劳苦事多以委君。君家贫，衣裘薄，常夜入暮出，积劳成疾以殒。方天子仁明，纲纪犹在，大臣虽有所怨恶，不能逐去，第劳辱之而已。而君遭其困，顾不获迁延数寒暑，留其身以待公论大明之日，俾国得尽其才用，士得尽瞻君子之有为也，悲夫！（《惜抱轩集》）

　　余同年友阳湖蒋君熊昌，字澄川。以才俊仕为户部郎，直军机处。出守颍州府凡八年，有政绩。以事被议归里，即不复出。（同上）

　　青城山人于四十二年正月入军机处行走，七月充《平定两金川方略》馆纂修官，除日赐御书“福”字及麂鹿、风羊、野雉、冰鱼诸物。四十三年五月，阁臣以公勤慎奏闻，奉旨：“关槐赏令即补实缺，不必挨次，以示鼓励。”因补内阁撰文中书。七月扈从兴京，涂次撰拟《祭北海神文》，画《云壑松崖》画卷进呈，蒙加奖赐内务府五色文锦一匹。内廷染翰供职自此始。次黄旗堡，又命画北镇医无闾山等图，嗣后懋勤殿交办书画之件无间。抵盛京，与吴公熊光同奉旨恭查历朝法物及征明时弓矢甲胄之属。旋充《大清一统志》纂修、《盛京通志》纂修。四十四年秋随扈木兰，入崖口遇雨，山水陡发。供帐不至，经危岭峻谷，下临寨河，公单骑夜行，有兽窜林麓出，马惊逸，遂溺于河，赖一蒙古卒吏入水援之。四十五年南巡，驻跸江南灵岩山，命写《竹炉山房图》。时山人以就礼部试留京，旨下，左右以未经扈从对，因寄写焉。太常卿刘公谨之有纪事一绝，云：“窈窕灵岩展画图，青旗翠辇丽仙都。侍臣合有丹青笔，好向山房写竹炉。”及榜发中式，额驸福公隆安又为奏闻。（《青城山人集》）

　　《霜林秋色图》，纵七尺，横二尺二寸。设色画层峦叠翠，万树丹黄。《御制诗》注云：“关槐任中书时，在军机处司员行走。曾扈跸木兰，目所亲见，故能绘其景。”凡题款九十七字，诗载《御制诗五集》。（同上）

　　乾隆丙午，公以户部山东司主事随章佳文成公谳浙、闽狱，文成公留意人才，虚中好士，遂阴识公。及还京，适机廷乏人，特举入直，公力辞不获。而后应机廷会同刑部谳狱，辄以相委，岁无虚月。癸丑擢浙江道监察御史。向例，军机司员入兰台不供御史本职，公请都察院事仍听轮派焉。雅好制艺文字，通籍后犹时时为之。爆直圆明园四日始得休沐，就正之文积案头，虽应酬杂逻，笔札纷烦，必先改定毕然后他及。或以为何太自苦，则曰：“此吾数日来片刻乐境，何云苦耶！”（《管世铭侍御行述》）

