<!-- { "loadSidebar": true } -->
　　夏献云 字芝岑，江西新建人。道光己酉拔贡。咸丰四年三月由刑部七品小京官入直，现官湖南督粮道。

　　谢谦亨 字吉六，福建长泰人。道光乙巳进士。咸丰四年九月由刑部主事入直。

　　蒋超伯 字叔起，江苏江都人。道光乙巳进士。咸丰七年十月由刑部主事入直，官广东候补道。

　　康锡龄 字子锡，山西兴县人。绍镛孙。道光丁酉拔贡。咸丰七年十月由户部员外郎入直，官至延榆绥道。

　　朱梦元 字景唐，江西贵溪人。道光甲辰进士。咸丰八年三月由刑部员外郎入直，官至通政使司通政使。

　　方鼎锐 字子颖，江苏仪征人。咸丰壬子举人。八年五月由内阁中书入直，现官温处道。

　　朱学勤 字修伯，浙江仁和人。咸丰癸丑进士。八年五月由户部主事入直，官至大理寺卿。

　　朱智 字茗笙，浙江钱塘人。咸丰辛亥举人。八年七月由工部主事入直，现官太仆寺卿。

　　张德容 字松坪，浙江西安人。咸丰癸丑进士。九年八月由刑部主事入直，现官岳州府知府。

　　靳邦庆 字迪丞，广西临桂人。咸丰癸丑进士。九年十月由吏部主事入直，现官衢州府知府。

　　许庚身 字星叔，浙江钱塘人。乃普侄。咸丰九年十一月由内阁典籍入直，复中同治壬戌进士，现官光禄寺卿。

　　蒋继洙 字椒林，山东曲阜人。道光庚戌进士。咸丰九年十二月由工部主事入直，现官广信府知府。

　　蔡兆槐 字植三，江苏崇明人。咸丰癸丑进士。十年三月由户部主事入直，现官榆林府知府。

　　杜来锡 字荣三，河南新乡人。咸丰癸丑进士。十年五月由工部主事入直，官至朔平府知府。

　　王恩炳 字周生，江苏高邮人。咸丰六年钦赐举人。十年五月由内阁中书入直。

　　钱应溥 字子密，浙江嘉兴人。道光己酉拔贡。咸丰十年七月由吏部主事入直。

　　范运鹏 字抟九，四川龙昌人。咸丰丙辰进士。十年十月由户部主事入直，官风阳府知府。

　　龚聘英 字莘甫，江苏崇明人。咸丰十年十月由刑部主事入直，复中同治壬戌进士，官至翰林院编修。

　　沈淮字桐甫，浙江鄞县人。道光己酉举人。咸丰十年十月由内阁中书入直，官至陕西道御史。

　　江人镜 字蓉舫，安徽婺源人。道光己酉举人。咸丰十年十月由内阁中书入直，现官太原府知府。

　　李庭萧 字小轩，湖北黄安人。咸丰癸丑进士。十年十月由户部主事入直，现官陕西道御史。

　　周瑞清 字鉴湖，广西临桂人。咸丰己未进士。十一年十月由刑部主事入直，现官太常寺少卿。

　　何入之 字柳门，广东番禺人。咸丰乙卯举人。十一年十月由工部郎中入直。

　　区公辅 字盍簪，广东番禺人。咸丰辛亥举人。十一年十一月由户部主事入直。

　　龚嘉俊 字幼安，南昆明人。咸丰丙辰进士。同治元年二月由礼部员外郎入直，现官绍兴府知府。

　　陈元楷 字玉珊，广东顺德人。道光庚戌进士。同治元年四月由吏部郎中入直。

　　王汝讷 字子默，直隶滦州人。咸丰庚申进士。同治元年四月由工部主事入直，官至青州府知府。

　　冯柏年 字鹤崖，直隶天津人。道光己亥举人。同治元年六月由内阁中书入直，官至江宁府知府。

　　徐用仪 字小云，浙江海盐人。咸丰己未举人。同治元年八月由刑部主事入直，官鸿胪寺少卿、候补四品京堂。

　　史崧秀 字琴孙，江苏溧阳人。咸丰丙辰进上。同治元年八月由吏部主事入直，现官叙州府知府。

　　邵文煦 字茗仙，浙江余姚人。咸丰辛亥举人。同治元年八月由内阁中书入直，官刑部候补主事。

　　徐景轼 字肖坡，安徽歙县人。咸丰丙辰进士。同治二年五月由礼部主事入直，现官雅州府知府。

　　方熊祥 字子望，浙江仁和人。咸丰癸丑进士。同治二年六月由户部主事入直，官兴化府知府。

　　叶衍兰 字兰台，广东番禺人。咸丰丙辰进士。同治三年五月由户部主事入直，现官户部员外郎。

　　萧庭滋 字润宇，贵州开州人。咸丰戊午举人。同治四年正月由兵部员外郎入直。

　　吴国杰 字超伯，安徽休宁人。道光己酉举人。同治六年五月由兵部主事入直。

　　金曰修 字少伯，浙江钱塘人。同治乙丑进士。六年六月由宗人府主事入直。

　　梁僧宝 原名思问，字颖倩，广东顺德人。咸丰己未进士。同治七年闰四月由礼部员外郎入直，官鸿胪寺少卿。

　　胡延夔 字子韶，山西繁峙人，咸丰丙辰进士。同治七年九月由礼部主事入直，现官礼部员外郎。

　　陆棠 字憩云，江苏太仓人。咸丰辛亥举人。同治八年二月由刑部主事入直，现官刑部郎中。

　　张岳年 原名善倬，字竹晨，浙江鄞县人。咸丰壬子举人。同治八年二月由刑部主事入直，现官刑部员外郎。

　　李耀奎 字{艹凌}舟，直隶天津人。咸丰辛亥举人。同治八年七月由内阁中书入直，现官内阁侍读。

　　李方豫 字荆南，江苏江都人。同治丁卯举人。九年四月由工部员外郎入直。

　　李士彬 字伯质，湖北蕲州人。同治乙丑进士。九年五月由刑部主事入直。

　　丁鹤年 字仙谱，汉军镶黄旗人。同治甲子举人。九年八月由工部主事入直，现官工部员外郎。

　　沈源深 字叔眉，河南祥符人。咸丰庚申进士。同治九年九月由吏部主事入直，现官吏部员外郎。

　　魏邦翰 字季莼，江苏邳州人。同治庚午举人。十年二月由吏部主事入直。

　　陈毓秀 字慧卿，江苏江阴人。同治乙丑进士。十年五月由户部主事入直。

　　冯光勋 字伯绅，江苏阳湖人。同治乙丑进士。十年十二月由刑部主事入直。

　　李固恒 字少石，河南郑州人。咸丰壬子举人。同治十一年二月由兵部郎中入直。

　　余联沅 字珊，湖北孝感人。同治壬戌举人。光绪元年正月由内阁中书入直。

　　萧韶 字杞山，湖南清泉人。同治丁卯举人。光绪元年二月由刑部员外郎入直。

　　方恭铭 字寿甫，浙江仁和人。同治癸亥进士。光绪元年六月由户部主事入直。

　　庄予桢 字干林，山东莒州人。同治壬戌进士。光绪元年八月由礼部主事入直。

　　●卷二十。诗文一◎汪由敦诗三首△春晓入直鱼钥初传曙色横，风催残漏有余声。游仙难醒人间梦，换骨须从天上行。拥帚玉除春露重，卷帘温室晓灯清。应知无上光明界，顾陆丹青画不成。

　　△静宜园侍直听钟趋直趁晨鸦，帘卷前山片片霞。铃索无声封事少，一鞭归路日初斜。

　　△直庐即事昼长人散敞帘栊，宫漏三声过未中。晚奏封章还侍报，坐看飞絮扑晴空。

　　◎于敏中诗一首申拂珊光禄行帐中，获生狍一，献之大庖。异日即以颁赐。木兰扈跸佳话也，不可无诗纪其事。辄赋六韵赠之特拜全狍赐，颁从数获余。喧传徼矾得，列献射生如（是狍与从猎诸人所射生，同列簿以献）。食力偿其愿，旌劳溯厥初。幻殊迷鹿梦，笑拟弄獐书（同人有举此为戏者）。行炙夸宾客，分鲜逮仆舆。东方工割肉（拂珊昨在宴次每以善割自负），归遗一轩渠。

　　◎赵文哲诗一首△长歌行赠陆耳山陆敬舆有荒庄，赵元叔有空囊，一贫至此非所恨，但恨一出一入相避成参商。与君结交久，乐事挂人口。销夏云林壁上泉，饯春绣谷花前酒。闻君昨从吴越赋《皇华》，旧句已笼碧纱否？万人海中藏我六载余，君亦冗寄宣南坊畔庐。深深青琐闼，滑滑白玉除。十行之诏万卷书，与君朝朝暮暮蛩驱如。今春歌上陵，去秋歌出塞。属车豹尾间，簪笔两人在。偶然拍马飞前，草檄飞书立而待。壬午同年生，与君同命鸟。长安泥爪何足夸，别有千秋共怀抱。我昨一跌君不知，国门一出十步三威迟。计程谓当此倾盖，嗟哉杨朱泪洒歧路歧。行者万里涂，居者万里心，楚山崭崭水淫淫。知君朝回一灯对风雪，梦中千岩万壑与我同登临。陆敬舆，赵元叔，曷不云龙共追逐。诗题日南至，书到日东陆。咏梅傥寄《草堂篇》，吹笛还酬《武溪曲》。

　　◎陆耀诗三首△扈从木兰赋赠同人属和地迥天高露气清，行围岁事有期程。关门不设防秋戍，壮士能歌出塞声。霹雳手翻弓引满，风飚蹄蹴马骑生。短衣橐笔长杨里，早愧相如作赋情。

　　△寓园杂咏和阮&lt；广吾&gt；山同年中庭促膝共蘧庐，谐笑云云习未除。苟节删于相熟后，淡怀长似订交初。才华须让连城璧，蹇劣谁持下坂车。夜久不知河转角，柳梢缺月挂方疏。

　　敢笑趋公职事微，每因戒旦切朝饥。自牵骡马呼奚仆，已见群集省闱。宫漏传声催制草，掖梧寒露湿朝衣。在家早起平生意，莫怪劳薪偃息希。

　　◎严长明诗一首△寄王兰泉前辈诏策筹边第一功，恩光稠叠动昭融。翔鸾音湛三槐露，雀翎翻九棘风。邦典坐愁心郑重，王纶手捧地尊崇（公入都后，晋秩大理寺卿，仍直枢庭）。临风莫道台光迥，仰首卿云即见公。

　　◎赵翼诗六首△璞函落第后入直军机诗以调之吾家元叔今诗翁，才名廿载雄江东。弱不胜衣一把骨，笔力乃挽千钧弓。一朝献赋入薇省，长安诗社几为空。我昨读君诗满册，雅材百五妙驱策。机杼织成七襄锦，云霞补自五色石。老树著化霏远香，疏桐滴雨湛寒碧。有时哀丝弹寡女，忽焉快剑击侠客。即今此道论作家，得不推袁虚一席。胡为才高遇偏左，两试春官再被斥。途穷阮籍思回车，去直枢曹应推择。自言日暮甘倒行，冷官聊逐热客迹。噫嘻此地吾旧游，直庐珥笔参国谋。夜草军机磨盾鼻，晓宣相麻促词头。从猎每随虎贲队，待漏惯听鸡人筹。文章报国儒者事，固藉黼黻宣五猷。独惜君才不易得，自今未免分日力。眼看名山业垂就，忍把精神耗吏职。丈夫穷达会有命，不如读书饱胸臆。竿进百尺步益艰，丹将九还火莫息。期君速到蓬山巅，宽间岁月恣讨研。却将锁院挥毫手，来作花砖应制篇。

　　△军机夜直鳞鳞鸳瓦露华生，夜直深严听漏声。地接星河双阙迥，职供文字一官清。蛮笺书剪三更烛，神索风传万里兵（时方用兵西陲）。所愧才非船下水，班联虚忝侍承明。

　　清切方知圣主劳，手批军报夜濡毫。锦囊有策兵机密，金匮无书庙算高。乐府伫听朱鹭鼓，尚方早赐紫貂袍。书生耽笔惭何补，不抵沙场斫贼刀。

