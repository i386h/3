<!-- { "loadSidebar": true } -->
　　◎管世铭文二首△鹤半巢诗集序国家初制，章疏票拟主之内阁，军国机要主之议政处，其特颁诏旨，由南书房、翰林院视草。自雍正初年设军机处，领以亲重大臣，复选庶官之敏慎者为满、汉章京襄其事，机要章奏皆下焉。诏旨有明发，有密寄，由大臣面奉指挥具稿以进。自是内阁票拟特寻常吏事，而政本悉出机庭，兼议政、视草而一之。其初节目宽简，甲日撰稿许乙、丙而进御，一二大臣实自主之。在直章京特分司缮写、登记、检查、交发之事，前此隶斯职者如赵璞函文哲、王兰泉昶、赵云崧翼、申笏山甫，并得于政事之暇，从容赋咏，藻耀一时。近者圣天子文德武功，光昭式廓，理大物博，恐易即于恬嬉，用益励精图治，未辨色辄问兵部驿报及四方赍奏，有即取以入，或不待进膳，批阅已竟，随召大臣。谕意出，则分令诸章京撰草，人各一通，或数人共成一通，送大臣详酌。未竟，中使已络绎辈催。篇幅较长者必三四人分行缮正，仅而竣事。又缮毕未进，并进后复有谕改，日或至于再三。其他奉命稽牒检案、加签贴说及与各衙门联事，如详议条奏、谳讯疑狱，沓至纷投，刻期待报，率以日晡为常，或继烛留门而后出。其派出专办非信宿所能得当者，虽例许番休之日，亦模被在公，不敢归私寓问家事焉。其中豪杰非常之士，久于其地，未尝不资以开广见闻，练习吏事，因而入与钧衡，出膺节钺。独于风雅之道寂焉无闻，盖缘意不并锐，即素擅慧业，灵光亦委靡疲ぃ，消归乌有。就使结习已深，未忍便废，而当众举其职，独应对蹇滞，擂写窘率，少年英果，群以钝汉目之，其人亦旋自悔忸，不复措意。猝遇牵率酬应，亦如尘弦涩指，弹不成声。岂人才不如昔哉？由积渐使之然也。同年冯玉圃给谏直机庭者二十余年，每分撰诏草，退然未尝与人争先，及遇词头填委，亦即引纸不让，洒洒数百言，曲中事情，而通达政体。同列推服，当轴者或不能加点。属稿既毕，仍偕众人治杂事。又充方略馆提调兼总纂，凡经进之书，独自刊削校正，并若无其事者然，余固已心服其有过人之量矣。其为诸生时，已耳其诗名，迨同年同直请之，辄辞以辍业，盖以所处既非言诗之地，所值又未必皆可与言诗之人，慎重而不轻出也。久之始示以《鹤半巢诗》一编，为近年并直机庭所著。受而读之，则摅情感事，俯仰古今，皆穆如清风之音，温柔敦厚之旨，举山林台阁之习而一空之，又乌自知为身处承明，与闻机要哉！余既归其集，不能自已，附缀数言以赠之，并略志机庭之缘起与前后职役机会繁简宽迫之不同，俾后之读是集而论其世者有所考。其似余之不竟所学，固藉是以解嘲。而玉圃之雅量汪汪，不可清浊，亦即见其所得于诗者独深，匪仅余之钝汉汗流僵走不可追攀，即曩时王、赵诸君子从容讽咏以适其事者，亦或未能易地而为主也。

　　△答友人书来书言乡人中多有讥仆简傲者，仆与人交，亲疏在心不在迹。盖吾乡之官于京师者率十数人尔，往时仆为中书舍人，多暇，数日辄过其舍，非有所亲也；今或一二月一见，三四月一见，亦非心有所疏也。内直之班，上在宫则日入直，在圆明园则八日中往直四日有奇，比归之三日，入刑部署者二日，入方略馆者一日，过是则又须应圆明园之直。其有造吾门而见，十不得一二，且阅数日乃得往报，以是腾众人之议。然公事使然，谓仆居要地，恃势简傲者，盖不足与辩。《曲礼》言“不妄说人”，孔子谓“君子易事而难说”，如以征逐为说人之具，仆年四十余矣，方欲仿古人所行，招之不来，麾之不去，何肯酒食征逐以希众人之意乎！

　　◎方维甸文一首△陈谢恩召入直军机折子窃臣维甸谨将奉到谕旨，详细述告臣母。恭聆恩命，惊喜感泣，令臣扶掖叩头，并谕以“天恩高厚，汝当勉力报效，不可因我衰老，以私废公”等语。窃臣受恩至重，未效涓埃，前岁赴任闽中，因老母不能迎养，去秋在热河，仰蒙垂问，沥奏微忱。凡臣不能遽达之私衷，先荷圣明俯鉴，特颁回籍养亲之旨，俾遂门闾倚望之情，感戴生成，恩同覆载。今春自浙回籍，母子朝夕相依，臣母日诵佛号，顶戴圣慈。衰亲服食得安，皆出主恩所赐。兹因军机汉大臣需人，特召微臣俾参枢务，渥荷温纶之褒奖，备叨溢分之殊荣。并蒙睿虑周详，训词谆切，念臣母衰年远涉，敕沿途照料其起居，恐臣母恋子难离，并巡幸以免其扈从。凡此优容之异数，实臣子罕遘之遭逢，自顾何人，得邀体恤入微至于此极。纵使捐糜顶踵，亦不足稍报鸿施。惟察看臣母身体，去岁腹疾虽已痊愈，而精神恍惚之症，每日卯后午前总有数次，阳衰气怯，迥非数月前可比。闻臣片刻出门，亦必百端疑虑。前因臣入山祭埽，禀明往返两日，臣母亦以为应往。迨至次早，已忘前语，转疑臣患病不起，失声悲恸，终日未尝进食。迨臣赶回见面，始得释然。自此以后，跬步不敢他出，清晨初觉时，即须见臣侍侧，否则疑虑生悲，劝慰不解。臣私揣臣母似难力疾远行，然身受非常恩渥，又不敢陈情固请，战栗兢惶，五中迷瞀，不知所为。伏读恩谕，准令将臣母身体情形，据实具奏，是以不揣冒昧，声叙琐屑实情，渎陈天听，臣不胜悚惧待命之至。

　　●卷二十三。诗文四◎恭亲王诗二十九首△恭和御制御门听政示在廷诸臣元韵亲临黼康训诸卿，济济鸳行圣世盈。法守旧章严宥密，率由大典矢钦明。琳琅玉藻颁臣下，宵旰宸怀念庶氓。职事愿偕寮案勉，承恩弼直抒愚诚。

　　△恭和御制阐福瞻礼至浴兰轩理政作元韵瞻礼皇仪肃，青莲见佛身。祥云辉大地，淑气满前津。觉世修长世，安民每牖民。百僚承训谕，弼直勉钦邻。

　　△恭和御制皇考宣宗成皇帝圣训实录告成，御保和殿行礼，恭纪元韵体元顺纪帝承天，祗谟猷懔绍先。宝训辉煌延世世，皇清福祚庆绵绵。心传缵绪参三极，圣治昭亿万年。敬仰日新丕大烈，重光炳焕德威宣。

　　宣宗成皇帝圣训实录告成，皇帝御保和殿受书，奉命前引护视，尊藏乾清宫。礼成，敬纪五言百韵景运丕基巩，洪谟迈帝唐。绍先钦圣主，佑后仰宣皇。赫赫宏猷著，巍巍宝藏。八朝衷协揆，卅载政提纲。建极符天健，持躬懋日强。无私恢覆帱，有耀普辉煌（谨按《御制圣训》序，曰圣德，昭心法也）。侍膳依璇殿，迎晖启采堂。欢承温复清，慕永露还霜（曰圣孝，立人极也）。龀齿勤惟诵，仔肩勖就将。慎修耽至道，养正肇元良（曰圣学，崇正宗也）。布Ο沾雨，含生渥酌浆。登三臻显铄，抚五懔几康（曰圣治，宣教化也）。斋室凝精白，深宫格昊苍。雩坛亲步祷，诚祝揭宸章（曰敬天，凝宝命也）。监宪陪都莅，吟诗祖诰彰。贞厘皆矩蠖，继述见羹墙（曰法祖，绍鸿模也）。率土同文阐，寰瀛雅化昌。国书殷改试，恩榜睹频张（曰文教，阐钦明也）。箭殪初围鹿，星流迅翦狼。神枪歼教匪，秘策靖回疆（曰武功，除邪慝也）。广业怀维惕，思艰刻不遑。缉熙歌《大武》，待旦媲成汤（曰勤政，建皇极也）。饥溺求其瘼，绥来视若伤。鸿慈真保赤，凤诏遍誊黄（曰爱民，敷仁政也）。锡类欣悼睦，酬庸更笃庆。本源绵玉牒，支派衍银潢（曰睦族，固本支也）。六计昭澄叙，群僚悚激扬。贪风惩簋，循吏达圭璋（曰察吏，饬官常也）。选士搜桢干，抡贤任杜房。鉴衡悬九升，鸳鹭肃千行（曰用人，昭浚哲也）。朴俭崇逾切，瑰奇御未尝。贡鲜停越峤，采璞罢氐羌（曰崇俭，敦朴质也）。壤赋舟车挽，圜钱出入量。薄征输税课，查欠剔官贩（曰理财，慎明德也）。珥笔争敷奏，从绳赖赞襄。石看投水受，善喜树旌（曰求言，广益思也）。廑问同民隐，轻徭轸岁荒。宽和涵部屋，恺恻喻村庄（曰恤下，达民情也）。轩狱仁覃溥，鸡竿眚赦常。鞫研周雀鼠，明允恤桁杨（曰慎刑，弼政教也）。牙爪娴云阵，熊罴厚月粮。甲披叨例赏，戍役念边防（曰恤兵，罢征戍也）。冬赈蒙膏饫，春祺沛德洋。逋曾蠲火旱，供只敛金穰（曰蠲赈，廑恫疗也）。封号隆关庙，梗仪拜素王。壁琮柔岳渎，苹藻荐馨香（曰崇祀典，严祈报也）。告诫廉兼法，栽培栋与梁。寅恭期左右，申劝效勖勃（曰训臣工，叙官方也）。指授攻骑射，肤公纪斧┥。励兵咸虎奋，简武亦龙骧（曰励将士，修戎政也）。惑世除邪慝，垂箴遏獗猖。ㄛ陬归并育，轨物范胥匡（曰严法纪，定民闲也）。定志尊卑辨，缘情品制详。科条参损益，贵贱限冠裳（曰正制度，朝秩序也）。仗节功宜氵改，褒忠诏立坊。纶音余悼惜，袭次表芬芳（曰褒忠节，振纲常也）。旧辅嘉旁作，前勋眷对扬。青珉铭带砺，紫阁绘珩璜（日笃勋旧，懋延赏也）。南亩遥扶耒，西园各具筐。扩图资粟帛，敦俗务农桑（曰重农桑，育群生也）。浑噩偕遵辙，骄奢戒滥觞。黜华颁敕谕，尚质首胶庠（曰厚风俗，端治化也）。内使阍应守，中涓灶惧炀。紊干严宦竖，僭侈斥貂（曰饬宦寺，肃宫廷也）。伏莽讥奸宄，耕田去莠稂。廓清开泰富，挞伐秉乾刚（曰靖奸宄，安良善也）。蛮服瞻颜幸，雄藩引领望。语言通译寄，琛羹辏梯航（曰绥藩服，广怀徕也）。绝塞消瑕衅，重台戢寇攘。牧游安部落，市易静帆樯（曰辑边疆，固封土也）。太仆闲分厩，凌河草满塘。驰驱多弭，肥厢共牛羊（日饬牧政，达报章也）。械威掀震，艨艟浪破狂。线沙巡远岛，铜海稳飞サ（曰海防，绥边徼也）。桩志谘询屡，堤工砌筑忙。波恬桃泛汛，岸阔苇堪杭（曰河道，述平成也）。谷麦觇双穗，粳籼集万箱。班糈恒发廪，聚米久盈仓（曰仓储，裕积聚也）。转漕筹江浙，牵船积稻粱。衔连经堰济，潴泄借睢漳（曰漕运，严正供也）。淮楚新兴贩，滇黔昔免商。睿裁虞淡食，军饷裕盐场（日盐法，普美利也）。貔旅能棱种，鳞塍解插秧。耘耔携子妇，童々熟甘凉（曰屯垦，寓兵农也）。日纷璀璨，单心独勉[B194].配郊辞享献，拊庙谢粢芗。遗器陈都却，丰碑让弗当。缄朱留巽命，挥翰溢谦光。鼓舞孚林总，垓埏畅洽翔。渐摩包庶汇，沦浃彻遐方。珍笈祗编贝，瑶函敬饰缃。一人膺缵绪，列卷炳琳琅。郅理时于燮，聪听治孔阳。式型行是训，迓祉寿而臧。典杓森杓斗，材辁愧桷宋。管窥惊浩荡，蠡测戒沧茫。锦帙赍宗族，&lt；皇书&gt；门辟阖阊。曙曦呈纠缦，执事恪趋跄。嗣统延庥，贻谋降福祥。咏赓忱莫罄，鼎祚亿年长。

