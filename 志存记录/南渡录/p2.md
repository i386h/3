<!-- { "loadSidebar": true } -->
    十一日，车驾出城幸金兵营，百姓数万阻厄车驾，号泣不与行，帝亦泣下。范琼按剑怒曰：“皇帝本为两国生灵，屈已求和，今幸虏营，旦去暮回，即返矣。”百姓大怒，争投瓦砾以击之，琼乃手杀数人，车驾遂出城。至军门，见元帅，粘罕下阶，执帝手曰：“臣远国酋长，不识中国礼仪。”乃揖帝升阶，左右坐，帝西向，粘罕东向，移时不语。左右各执利刃大刀，所侍唯应王福、周可成二人而已。粘罕使左右以所降北国诏旨别立贤君者示帝，帝曰：“敢不从命，苟利生灵，以息兵革，何事不可？”粘罕复使左右白帝曰：“既如此，请国主朝暮候北国皇帝诏旨。”乃令介入引帝归幕。俄，有人进酒食，帝不复举。移时，少帝语左右曰：“可白元帅，令我归宫矣。所议事理既从，他无余荣。”左右白帝曰：“元帅造表请国王同发，来日早行未晚。”帝默然。左右又进饮食，伶人作乐，帝吁嘘不能食。时夜更阑，寒甚，帷幕风急，不能安，倚案凭坐。俄五更，有人至帝前曰：“请国王同元帅发表。”介人引至帐下，旋次升阶，唯有一案设香烛，粘罕使左右以表示帝，其词曰：“臣侄南宋国王赵某，今蒙叔北国皇帝圣旨，令某同父退避大位，选别宗中贤君，敢不遵从？今同元帅申发前去。其次居止及别择贤族，未敢造次，先此奏闻，候允日，别具申请。”书后如前署帝御名。封缄毕，帐下驰一骑，黄旗素马前去讫，方命左右设椅。粘罕南向，帝东向。少顷，有一紫衣人自外至，粘罕与帝并兴身，紫衣人望帐下马，升阶西向相揖，各就坐。粘罕使人白帝曰：“此北国皇帝后弟也，传宣至此，催促陛下议论事。”帝唯唯。复令进酒，时天气寒甚，帝速饮二杯，紫衣人曰：“陛下且宜止此，晚刻面奏北国皇帝，指麾事与陛下言之。”揖退，令左右归引帝归幕。天尚未明，少憩几上，寒不成寐。左右有绿衣者语帝曰：“臣河北人也，为大兵所虏，本是陛下赤子。令臣监视陛下，陛下若能屈节于紫衣之人，庶几有少更改。”语讫，回顾而去。良久再来，手持羊肉一块，进曰：“陛下可少啖此，以御寒。”帝问绿衣者曰：“汝何姓名？今为金国何官？”答曰：“臣姓赵，名保安，今为国相亲吏。盖臣有二妹，皆有姿色，为粘罕宠嬖，故命为亲从，以察伺陛下行止。”帝又问曰：“早来紫衣何名？”答曰：“姓野耶葛，名波。”“何官？”曰：“今为十七军都统，位粘罕之上。今暂来此，要往宋京选女子一千余人，三两日北去也。”少顷，天明，有褐衣从者十余人，列侍帝之左右，言语不可别。俄顷报曰：“统军来相见。”帝迎之，乃早上紫衣人也。帝与之接坐，言不可晓，帝惟加礼，告以周旋。略不回颜色。命左右指瓶中物，左右因以酒进。紫衣人举大杯连饮四五盏，帝亦举一二杯。酒退，顾左右谓帝曰：“兀移太多。”左右解之曰：“兀移太多，安心也。”盖兀移者，安也；太多者，心也。揖而退去。
    是月十三十四十五，上在幕中，粘罕使人守御，且称侯北国皇帝回命到日可回。
    十六日，粘罕使人召帝至帐下，升阶东坐。俄有吏持文书案牍示粘罕曰：“有文字在此。”粘罕阶下刀斧手簇拥一紫衣贵人，帝视之，乃宗正士祝也。粘罕使人谓曰：“今命汝入城，说与南朝宰相，于见今族中选择一人有才望者，同你及合朝大臣保明申奏，以准备金国皇帝有旨到来，别立贤君。”言讫，挥使退去。又拥一皂衣吏至阶下，粘罕使人谓曰：“汝于东京城内择一宽广寺院，可作宫室者，欲于中作二王宫，速置办。”言讫，挥使退去。帝起，白粘罕曰：“所指挥事一一从命，容某入城，视太上安否，以尽子道。”粘罕首肯从，左右进酒帐下，有伶人作乐，唱言奉粘罕为伊尹、太公，粘罕不喜曰：“太公伊尹，古圣人也，安可冀其万一？”因语帝曰：“这几个乐人，是大宋人，今日照好公事。”笑而止，令左右送帝归幕次。坐久，有人传元帅令曰：“来日一面归京，不必再来帐下也。”
    十七日早，有绿衣者来，谓曰：“元帅有命，令陛下还宫。”良久，进食，有数人引帝出幕，至军前，遥见禁卫列于外，车驾遂入城。
    十八至廿一日，天雨雹，城中掠劫尤甚，小民号泣，夜以继日，金人焚烧载楼门。
    二十二日，粘罕遣人入城内白帝曰：“前日所议择贤择地二事，可速计置。”帝唯唯，曰：“一面议论。”时众皆推康王，及欲将南安寺为宫，以白粘罕。
    二十六日，金人复命曰：“来日文字到军前，请国王见元帅。”
    二十七日，帝往撷芳园见太上太后，奏曰：“臣不孝不道，上贻君父之忧，下罹百姓之毒，杀身不足以塞责，今北兵见迫，欲另择贤以为君，若以弟康王为主，不失宗庙社稷，幸之大也。”时常妃在侧，即康王之母也，言曰：“二帝许以康王继位，则中兴可俟。然外镇须假主盟，陛下可作诏书，召四方兵赴京师，金人狡计最多，必不止于择贤，祸有不可胜言者。二帝必不肯容于京师，唯陛下计之。”
    二十八日，帝与太上同早膳，粘罕遣人馈太上酒十瓶，言北国皇帝所赐者。
    三月二日，粘罕遣人持书，一诣太上，一诣帝前，曰：“今日北国皇帝所有施行事件，请车驾诣军前听候指挥。”至日中，又遣使促二帝出城。至晚，又遣人不绝。又云：“若太上不出城，可先遣皇帝至军前。”
    初三日，车驾幸虏营，至帐下，粘罕坐而言曰：“北国皇帝不从汝请，别立异姓为王。”使人持诏书，帝遥远不能辨。使人拥帝降自北道，入小门，至一室，篱落露缺。守以兵刃，自辰至申不得食，帝涕泣而已。先是，帝将出幸也，书“便可即真来救父母”押八字于衣领，付宰相何，以召康王，以图恢复。且在路中传旨付开封府曰：“赵氏孟子，可为检讨。”其意指延寿宫孟太后也。是日，帝在室中，至暮，有一番奴持食一盘，酒一瓶，于帝前曰：“食之。”帝泣而言曰：“父母不复顾矣。”番奴曰：“无忧父母，旦夕与汝相见矣。”其夜无床席可寝，但有木凳两条而已，窗外数闻兵甲声。时天气向寒，帝达旦不寐。天明，有人呼帝出曰：“太上至矣。”帝视之，见戎衣者引太上从旁门小路而去，帝哭不胜。
    初四日至十五日间，皇族后妃诸王累累至军中不止，太上与帝各居一室，后妃诸王皆不得相见，唯郑后朱后相从。今更不纪诸王诸妃事，只述二官家行也。
    十六日，粘罕使人扶二帝至帐下，传北国皇帝诏曰：“汝等父子不道，上负祖宗，下负民物，恣为奢侈，忌公徇私。以至结衅外国，天人俱弃，不可复君，宜择异姓，以代宋后。令元帅责问开封府吏以下，保明策立。仍令赵某父子前来燕京，仰元帅府发遣。”帝与太上闻言，相对涕泣不能言。粘罕曰：“所择康王，今在何处？”帝曰：“不知也。”粘罕谓左右曰：“急持书索康王。”少刻，帝与太上共居一室，侍卫人皆丑陋，而语不可辨别。帝与太上自此日唯一饮一食而已。夜宿竹簟之上，时天气风寒，侍卫人取草茅及黍穰作焰火，与二帝同坐向火。至明日，粘罕命左右以青袍易二帝所服，以常人女衣易二后之服，侍卫番奴以南家子呼帝及太上，饮食与彼同。
    十七日，粘罕又使骑吏持书示二帝曰：“元帅令汝趋燕京朝金主，已召康王至军前同去，南京已立张邦昌为帝，国号大楚矣。”帝与太上并涕泣。时郑后因丧乱，心腹疾作，疼不可忍，卧于木凳，几绝，朱后为其抚摩，四人相对泣下。骑吏怒曰：“元帅令已下，来日发行，诈病何为者？”帝告曰：“母后心腹病甚，君岂不见其面色乎？安敢有诈，倘若见怜，以杯药或沸汤见赐，他日厚报。”骑吏少和颜色，曰：“此间无药物。”因叱左右以沸汤一杯进，后饮之，疼少止。因泣曰：“妾之不幸大矣，国破家亡，虽生何益？”是夕，宿于野寺中。
    十八日早，骑吏前曰：“可行矣。”牵马四匹，令二帝二后乘之，二后素不能骑，骑吏遂掖而乘之。郑后病未已，伏鞍而行。行十余里，旁路数人见之，泣曰：“皇帝父子北去，吾百姓何日得见太平也？”因奉麦饭二小盂进四人分食，粗粝不堪食，帝曰：“吾母心腹疼痛，汝有汤药否？”父老对曰：“无，止有少许盐汤，可煎而饮之。”骑吏恐其滞住，促行。有一骑吏掌行者千户，自言姓幽西，名骨碌都，常以言戏朱后，复恣无礼。当行路之次，朱后下畦间旋溺，骨碌都从之，且执后臂曰：“能从吾否？”朱后泣下，不能言，遂亦发疾，不能乘骑。骨碌都乃掖后同载马上。至晚，约行三十里，宿一寺。是夜月初上，明照廊庑，骨碌都取茅火烹食，以啖二帝于室。二后病不能食，乃手煎羊乳以饲之，曰：“吾保护你四个到燕京。”是夕，郑后寝，朱后惊悸不已，心腹作疼，骨碌都以手抚其腹曰：“病已，病已。”三祝之曰：“尔强强，尔强强。”其无礼若此。天明白于少帝曰：“为吾说与你妻，善事吾，吾即保汝为相报也。”
    十九日，至东明镇，骨碌都早食与帝并食于村店。特乡村荒残，无复人烟，百里之内，唯有屋一二所。朱后疾愈甚，帝泣下不止。骨碌都怒曰：“汝在汴京三千余口，其中女子美貌者甚多，并为人取去，何独眷一朱后，不以结识诸曹，以作前程之托？吾素非胡人，亦以妹奉元帅，故身至大将，富贵无比。吾本河州人，常为官家运花石纲，役使天下人，苦虐不堪言，今至此，天报耳！尚何怨耶？”少帝于是不敢复言，但日吁嘘而已。
    二十日，至封丘镇，早食山坡之下，马啮草相□，而饮食生地下，无椅桌。时雨霁泥滑，路淖不可行，帝与太上及后皆在泥中伏蹲，饮食粗粝，形容黧黑，目睛并昏。旁有井水，太上误堕其中，衣服沾湿，骨碌都拯而出之，马惊失，伤郑后之足。朱后手绞太上衣服，去其水，而上马以行。是夜，宿于馆驿中。
