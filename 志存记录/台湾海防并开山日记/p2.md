<!-- { "loadSidebar": true } -->
　　十六日，发书后，据谍探：日本兵与生番战，互有杀伤。日兵已进踞番境四社之地，筑室其中，蒙以铁版；并受降十一社之众，授其旗帜。闻其国火轮战船约二十六、七号，名目綦伙。其一名「龙骧」，购自花旗，縻费二百万金；未卜确否。火轮商船六十有九，其中铁铸者二十有二、布帆夹板者十有八。外此，或尚有侦探所未及欤？未可知也。又称：其国王命水野遵者到台分兵两路，中秀孤鸾——即泗波澜，一由琅■〈王乔〉，为首尾夹击之势；胜败以六年为期。中将都督为西乡从道，彭城中平副之；小将赤松，先锋佐久间。官文武大小约十余人云云。徐仲眉书来，殷殷劝驾。就事论事，所以为余公私计者，未始不善。顾余负国深恩，事当图其大者远者；非惜此陆篆，亦非恋彼厦门，并非畏避苏澳。实闻南路番社为日本踞者十余，其势已将反客为主。今日之事，通筹全局，要在沿海诸省；其次闽中，又其次乃台湾也。苏澳之防，诚不可少。但闽省如苏澳者不知凡几，而陆路止一提督，其不能分身明。诚获置身内地通盘规画，固内地，尚可以兼顾苏澳；一至苏澳，则株守海角一隅，浑如井底之蛙，无能为矣。因星夜以「日本狂悖渐形，通盘审己量敌，亟应厚集兵力，藉以消弭衅端」缘由具疏，由驿六百里密陈。其略曰：『本年三月间，日本藉称旧怨，加兵台湾生番。其陆军中将西乡从道兵抵番境后，具文照会闽浙总督李鹤年，以到彼开导酋长，恐其抗抵，是以带兵前往等语。随经李鹤年援据同治十年所换和约，明白理论，谕使退兵，照复该中将；并分咨到臣。嗣连准福州将军臣文煜、闽浙总督臣李鹤年、前江西巡抚臣沈葆桢先后恭录三月二十九日、四月初六日谕旨两道，咨会前来。伏读之下，仰见我皇上轸念海疆、兢兢防范之至意。乃本日迭据探报：始则日本筑营台南琅■〈王乔〉山等处，围以木城。继则盘踞生番四社之地，多造屋宇，上盖铁版；胁降十一社之众，授以旗帜等情。臣一介武夫，知识浅鲜；自顾渥负天恩，涓埃未报。当此事情重大，不能不日夜探听消息，窥测机宜。窃有见于今日之事，兵威早振一日，则敌踪庶几早戢一日；敬为我皇上陈之。日本虺蜴为心，豺狼成性。自元至元间范文虎、阿塔海十万之兵歼于平壶岛下，于是有轻中国之心。明之永乐、嘉靖，得刘江、俞大猷、戚继光等先后统兵力剿，寇掠始息。我朝二百余年，三岛蛰伏，未尝蠕动；非真能安分守己，殆震詟于征服准部、回疆、西藏、缅甸、金川诸处历历武功照人耳目，揣羽毛未满，遽不能高飞耳。然此二百余年中俯首帖耳之日，亦即养精蓄锐之日。洎乎道光年间，西洋各国既有南洋诸埔通市于我海滨，日本遂急急与交好、与婚姻，渐且从其衣冠、学其战具，一切皆效西人所为。现探闻该国火轮战船二十六、七号，其一名「龙骧」，购自花旗，费银二百万两；又火轮商船六十有九，内铁铸者二十有二，又布帆夹板船十有八。以彼区区数千里之岛，且夕焉能办此！由是以思，亦可知其数百年来静而未动之蕴蓄矣。夫彼蓄数百年之心，即蓄数百年之力；一旦蠢动，其心讵可问、其力岂易穷耶！心不可问，则未逞其心，不肯休也；力不易穷，则自恃其力，不知止也。如徒以口舌谕之，恐今日唯唯于先，明日否否于后；虽至舌敝唇焦，于事无裨。不然，同治十年之约，曾几何时？照会李鹤年之文，曾有几日？非即反复无信之明证确验欤！苟非真有以折服其心，未必有所忌惮、翻然悔悟：此敌情之灼然可料者也。昔人云：知己知彼，百战百胜；又云：有备无患。应恳恩饬沿海诸省于各海口仿造洋式炮台，一律完固。或购、或制，筹备洋炮以实之；或兵、或勇，简练行伍以充之。并即购备水雷及诸御敌之具。臣非不知经费浩繁，无如熟察时事，虽曰一台湾，实有关于沿海全局；虽曰一日本，实有虑乎外洋诸邦。自来大事，不能惜费。惟有恳我皇上撙节他处可用、可不用之款，以济此万不得不用之款而已。就中闽海一带，尤为倭船出没往来之所。外、内口岸，均宜设立台寨，兵勇、炮械，棋布星罗；尤应倍加严密。除应备铁甲兵船、水雷、电线等件经沈葆桢会筹奏请外，窃计分布大小轮船，福州、厦门两海口每口应驻四号，澎湖二、台湾六，共需船十有六；无事派定屯扎，有事相机调遣。至全闽经制之兵，其数仅敷防守，然亦罕经大敌；似应就北五省、两湖等处招致能死之士六十营——计三万人，恩派威望素着、外国敬惮大员二人，一统领三十营于内、一统领三十营于台；仍命洞达时势、熟谙韬略之大臣居中节制调度，将使帷幄运筹，随机应变。似宜专一事权，勿待此商彼酌，或以意见歧异，贻误事机。而彼统领在台者，居嘉义、彰化，为南北适中之地；统领在内（者），居泉之厦门，为海口最要处所。惟厦门四面隔水，必须候风潮，不能径渡；即以驻厦之兵勇、长夫，合力于高崎地方筑一巨坝，直接对岸。是处港面狭浅，相去不过五、六里；得以数千人行事，不半载可成，亦于海道无碍。坝成，斯兵能神速；兵神速，斯厦门可保无虞矣。各营长夫所以肩运子药、军装，仓卒殊难觅雇；应请照直隶淮军章程，由营官豫养：亦行军神速一道也。似此台、内两地紧相犄角，沿海各省遥为声援，四面兵威连为一气；彼时遣一才辩之员向彼按据条约侃侃而谈，宜必有敛兵悔祸之一日。万一不然，则请我皇上敕下总理各国事务衙门约会驻京公使并饬南北洋诸大臣约会各处领事，语以日本不即撤兵，我国沿海各口大者须安置水雷、小者须沙石填塞，以与日本决一雌雄；而各国俱宜暂缓通商，一俟日本事定，然后如常贸易各等意。彼各国类皆孳孳为利，必不肯以一国之故，废诸国之图。诚目睹我之海口无一不整、器械无一不备、兵勇无一不足，并非托诸空言；必向日本同声交谪，勒令退兵。而日本亦惟恃与各国交通，故能如此妄动；果而彼族尽为我用，区区日本因人为热，即欲不退，焉得而不退乎！大抵兵以备而不用，为上策。要不能不及此豫备，以为或用、或不用两得之谋。如果衅端再自彼开，我已有以御之，亦可无临事仓黄之虑矣。况日本一国密迩海东，迥非西洋各国远隔数万里外之比。其意，将以生番为外库、外厩；情形显露，本不可不立折其心。又况各国麕聚中土，难保不阳奉阴违，树之党而赍之粮；非若有明之世，他国未集，可以仅禁沿海居民毋与交接已也。振兵威以寝狂谋、遏贪志，实为目前切要良图。微臣为此，终日不食、终夜不寝；辗转以思，舍此别无下手之着。日前沈葆桢奏调臣渡台驻守苏澳，该处为台北要地，诚不可不防。惟先准文煜、李鹤年咨会，创设练营、添募壮勇，以为通省内地根本之图；事方经营伊始，未便分身。而台湾现经武而未用武；权衡事势缓急与臣责任轻重，刻下似宜先在内地帮同文煜、李鹤年将全局布置完固，为内地树藩篱，即为台湾壮声援。其苏澳一隅，应别调镇将以资扼扎；经分别咨复去后。臣愚昧之见，通盘筹划，耿结杞私；是否有当？出自圣裁云云。

　　是年六月十三日，奉上谕：『罗大春奏「日本渐肆狂悖，密陈筹备事宜」一折，所奏闽省海防及各省海口应行筹办各节，不为无见。所有台湾暨福州、厦门等处，前经谕令沈葆桢、文煜、李鹤年妥筹办理，并谕沿海各督、抚、将军豫为布置矣。该提督前经沈葆桢奏调赴台，并据文煜等奏已催令该提〔督〕东渡；其厦门一带防务，改派孙开华接办。着罗大春刻即驰赴台湾，会同沈葆桢、潘霨督率淡水等处防兵妥筹布置，以资得力。钦此』。至是，余乃获决计作东瀛行也。

　　嗣得沈星使咨抄五月初七日疏草，知于五月初一日由马尾乘「安澜」轮船，潘帮办乘「伏波」轮船，洋将日意格、斯恭塞格乘「飞云」轮船行。星使于初三日抵澎湖，勘炮台、水口形势；初四日，乃抵安平。据镇、道称：四月二十日，倭船一只装生番首级及伤亡倭兵回国。二十二日，开两只赴厦门。二十七日，开一只赴后山；琅■〈王乔〉遂无倭船。二十九日，又有轮船运军装、粮食而来：此水路情形也。岸上倭兵约二千余人，一扎大埔角、一扎琅■〈王乔〉、一扎龟山；时以甘言财利说降各社。在下者已为攻破；余数百人逃在山巅，倭人未能仰攻。龟仔角生番亦不肯降；其降者网索等十一社，倭营给一旗为凭。有加锥来社生番头人引倭人往拔磘社驻扎，则已转过琅■〈王乔〉山嘴，属后山界址矣。二十八日，倭兵添二百余从石门入、八十余名从风港入，杀生番三名，擒五名：此陆路情形也。探员晤倭先锋福岛，据称败生番三社，取首级十二颗；伊兵伤者五十余人，死者二十余人。二十六日之夜，又被其杀伤五人，死者二人。官兵所报，生番死者多于倭〔兵；倭〕将所称，则倭兵死者多于生番，或者留为索偿地步，未可知也。又据淡水厅报：日本兵船名「牧源源吾」者载兵百余，由台南绕后山一带过噶玛兰，入鸡笼口买煤百五十吨而去。疏中大意，以辰下所宜行者三：一曰理谕、一曰设防、一曰开禁。开禁，非旦夕所能猝办。理谕一节，潘帮办于过沪时，尝与其公使柳原前光辩论，商允退兵；兹拟于初八日同台湾夏道献纶及〔洋〕将日意格、斯恭塞格等携该公使手书亲赴琅，面诘其中将西乡从道。而设防之事，目前仍不容缓。台地设防之要，以郡城为根本。安平海口沙水交错，望之坦然；必仿西洋法，于是处筑三合〔土〕炮台，使不得停泊兵船而后可守。台地精华，又在北路淡水、噶玛兰、鸡笼一带，物产殷阜。苏澳为民番关键，尤他族所垂涎；故日意格谓急须派兵驻扎也。现已商派「靖远」轮船迎罗提督于泉，并饬「长胜」轮船同通晓算学艺童转入后山，周回量水深浅，探其形势；暨由镇、道等添招劲勇，着力训练、多筹子药，以备不虞云云。接省信，以日本派大臣三员乘我「飞云」轮船入都，将与总理衙门理论云云；未悉确否。

　　十九日，「靖远」轮船至，余以署中寻常公事属委中军参将周德富代行，具疏驿递；定期东渡。

　　二十日，由秀涂登舟。是晚，泊厦门；候黎召民观察偕行。

　　二十一日，扬帆。是晚，驻澎湖。有法国领事德兰瓞来见，言各国和好有年，今日本无端违约称兵，于理不顺，我国亦抱不平；当极力于中国调停等语。

　　二十二日，次安平。午后，舍舟入郡；谒沈星使、潘副帅毕，归宿于行馆。

