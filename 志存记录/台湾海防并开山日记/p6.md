<!-- { "loadSidebar": true } -->
　　前令陈辉煌丈量已开之路，兹据报：自苏澳至新城，计山路二万七千丈；又新城之南至花莲港北，平路九千丈。仿周制以六尺为一步、三百步——计一百八十丈为一里，苏澳至东澳，二十里；东澳至大南澳，三十里；大南澳至大浊水溪，三十里；大浊溪至大清水溪，二十五里；大清水溪至新城，四十五里；新城至莲花港北岸，五十里：通二百里。既以具由通报，并勒石苏澳道左，纪其实、亦志其始也。

　　星使于十一月之望疏陈「台湾善后事宜」，即有移驻巡抚之议；是又台事一大关键。南路一带，自袁闻柝九月间率绥靖一军越昆仑坳而东，张奎垣派李光领队继之；李营至坳东，袁军乃得拔而前进。自昆仑坳至诸也葛，计程不过数十里；而荒险异常，上崖悬升、下壑眢坠。山皆北向，日光不到；古木惨碧，阴风怒号。勇丁相顾失色，只得中止。当袁营驻诸也葛之始日，正张奎垣在内埔办番之时。内社地有老鸦石者，昆仑坳之西境也；一日，张部左营有五勇暮过其地，草间突起数番，截杀其一、枪伤其一。经都司张欣等派队尾之，巳鸟兽散矣。诘诸内社头人，知系七家蜑社凶番。迨二十四日，周参将善初哨至双溪，路见无元勇丁横卧，血肉狼籍；方疑骇间，旋见多番械向山坡狂窜，急挥勇追之。适周守备恩培亦出哨至，要坡前，枪毙其一、生擒其三；余悉散走。讯供：死者曰拉立，擒者曰亚利目、曰苏拉、曰白牛，俱为陈阿修社番，即割路旁勇丁首者。并承左营两勇之死，亦其所为不讳；当经置之于法。既而都司张朝光、张天德分率营哨至大石岩、诸也葛，袁军乃得前进卑南。诸也葛以下地略平坦，但榛芜未剪，焚莱伐木颇费人工；而袁丞累夜露宿空山，感受瘴疠，亦抱恙甚重。星使当以候补通判鲍复康暂领其军，俾归郡就医；前至，而袁丞已舆疾率旅径抵卑南。张天德一军亦趋大猫狸，与之犄角。昆仑左近凶番惩儆之后虽无敢生心，惟山道险远，粮运艰难；而卑南海口当东北风司令，波涛拍岸，倒卷如壁，船难近岸。幸派营分布，声势尚属联络耳。至琅■〈王乔〉一带，自倭兵退后，星使即派淮军两营扎统领埔、王开俊一营扎风港。十月三十日，忽到倭船一只泊龟山下，有五人登岸周览旧营，时许始归。十一月十一日，复有轮船一只泊清港口，西洋五人登岸；经曾辑五镇军阻诘，云系簪文国人。其实西洋向无此国，询诸日意格云：迨「日耳曼」转音之误也。伊等求至新营一观，淮军管带官李常孚、胡国恒整队而出，洋人旋即下船而去。此时倭事虽息，彼族之眈眈于台湾者，尚自未已；非于琅■〈王乔〉建城置吏，无以为永久计。至旗后海口，峭壁洪流，亦台南一大险。前经夏筱涛履勘，商淮军唐俊侯统领凿山垒土，建炮台六座以固海防；唐以候补府田勤生往，十一月之初已兴工矣。彰化之集集街，有着匪陈新妇仔者，平昔借报雠为名，啸聚死党；杀人、扎厝，控案鳞迭——「扎厝」者，乘人无备，纠众掳人、毁宅之谓也。倭事方急，该匪乘间蠕动；官军破围捕之，逃入内山，不能获也。至是，彰化令朱干隆、副将唐守赞擒之于葫芦墩之南坑；亦一快也。此次淮军之来，重洋涉险，水土不服。文武〔员〕弁物故不少：教谕田晋阶、万嗣伯、参将侯汝志、邵鉴清、游击王维新、都司刘登惠、守备徐宜和、吴维隆、千总田德瀛、卫承元、把总徐万华，凡十有一人；均为请于朝，照「军营立功后病故」例议恤。勇丁故者二百六十余人，请于葬所建祠，春秋官祭：亦褒忠劝士意也。闽厂第十六号轮船成，定名「元恺」——百五十匹马力兵船也。船工现已接办，亟应购备者尚有三端：一则极大挖土机船计半时可挖土五十方尺，当人工一千余担之多；此则船厂江滨浚深淤泥积沙具也。一则西洋铁制船胁，近以西洋、暹逻、仰光等处曲木日少，罗致为难；易之以铁，所以济曲木之穷。一则旧式轮机，用煤过费。西洋于兵船，则创为卧机，平水面以避炮；于商船，则创为立机，展舱位以取容。合计三项，费在二、三十万金。铁胁则取诸法国，缘闽厂各船皆取法于法；新机必购诸英国，以英船向称坚致，其制度亦较无弊也。北路于十一、十三等日正在开路，突有凶番千余，分段埋伏放枪；我军竭力抵敌，经守备黄朋厚击毙四人，始退。是日，我军阵亡者四人、受伤者十有八人。十五日，至一崇山之麓，众方在峡中开凿，忽枪声四合；抵御两时之久，番乃愈多。黄朋厚、冯安国料众倾社而出，中必空虚；分队捣其巢穴，果有草寮数百阒无其人，见新旧髑髅每寮多或百余、少有数十，秽臭熏人。乘风纵火，焚其社寮十余；阵番始散。是日，兵勇死者四人，负重创者二十余人；而哨长祝荣山胸受枪伤颇重。其驻浊水溪一旅，由小南澳运粮而归；路过石壁，凶番蜂拥包抄，阵亡者三人、负重伤者一人、坠海死者四人。幸守备朱仁彪率队驰援，始各骇散。苏澳五里亭，亦报有凶番狙杀二人之事。余以番族四出云扰，山场辽阔，营勇不敷分布；星使闻，以宣义左、右两营来，未卜何日可到。艋舺制竣哨船五号方抵苏澳，为暴风击沈其一于卯鼻、龟山洋面；幸港船驰救，余均无恙。

　　十七日，拟以右旗及陈辉煌两军进扎三栈城，节节建碉；仍饬李阿隆募守碉之勇。

　　二十一日，周维先来禀，谓前途各军营垒既立，专盼济师；而宣义两营又急切未到，焦灼万状。吴标南在大石硿建碉，生番至者二百余人；历已至酉，抵战不退。幸石硿三面死地，祇一面应敌；至夜，伐木代火坐守。至曙，通大南澳，来生力八十余人；番见之，乃遁去。是役阵亡一人、受伤者三人，亦岌岌矣；余立饬冯安国多分队护之。艋舺运到洋枪四百杆，是余浼李彤恩购自香港者。陆提印务，计余莅台已半年，难保无关要事；鞭长莫及，则兼顾为难。不得已，以其情上诸制府，请觅人替其任。艋舺运来犒番哔吱三十端。日来以周树人所募新军乏船莫能东渡，郡中许拨宣义营勇又姗姗来迟。不得已，致书星使；遣都司古春荣赴淡水募粤产为练勇右营，一面筹款济周树人在泉候船之众。是时李制军方驻师泉州，既请就粮台借二千金以资口食，既又由周润斋（中衡）筹措数千金。彼则嗷嗷待哺，度日如年；此则日待济师，急如星火：重洋远隔，亦徒唤奈何而已。

　　二十八日，以黄朋厚暂领福靖前营之众。

　　维时连奉上谕，以大学士文祥之奏，谓日本现虽退兵，此后海防亟宜认真整顿；淮军应如何扎郡城、修筑炮台，及铁甲船、水炮台等件应如何购备？北路生番应如何招徕抚恤？着沈葆桢等商同罗大春认真筹划各等因。星使以闽人偷渡台湾，向有厉禁；台民私入番界抽藤、钓鹿、伐木、采棕者，如之。此外，私铁有禁、私竹有禁。盖开山不先招垦，则路虽通而仍塞；招垦不先开禁，则民裹足而不前：此星使所以奏请悉弛旧禁也。台湾额兵七千余人，星使招洋教习授以洋枪阵法，未见成效，徒滋惎声；拟将奏请裁撤。丁雨生中丞原议：防海之法，以百艇船不敌一大兵轮船。第装炮至四十余位、装兵至六七百人，吃水过深，不可不预筹修船之厂。上下层皆列炮眼，安炮多则受敌之处亦多，且有烟涨舱中之虑；必取外洋大兵轮船之新式者，详究其利钝。木轮船足以护铁甲船，仍不足以御铁甲船；则铁甲船终不能不办也。原议又请精练陆兵，每人月给十元。现时淮、楚各军月饷均四两二钱，魁桀者未尝不争趋若鹜；凡事求其可继，倘为快目前，即恐无以处楚、淮各军云云：议颇公允。又以唐提督定奎统领铭武等军十三营调度有方，请锡章服殊荣，或颁内廷珍异；奏入，奉旨「赏穿黄马褂」，旷典也。有疏请减台煤之税；其略曰：『台地所以为彼族眈眈者，病于土旷；土旷之病，由于人稀。重洋远隔，必利市三倍，而后内地食力之众不召自来。田利微而旷利巨，田利缓而矿利速；故论全台之利，必以煤矿为始基。各省以煤炊爨、以煤御寒，销旺则价昂，价昂则民病；台地则舍出口，别无销路。又煤质松脆，逊于西洋而等于东洋。年来台煤出产虽富，而销仍不畅。盖西洋产煤，金山最伙。自埃及红海开通以后，洋船无须绕过金山；金山之煤遂稀，价亦日昂。台煤所以不旺之故，以东洋之煤成本较轻，独擅其利也。今欲台煤畅销，必减向时税则，故拟每吨减为税银一钱』；并声明南北洋各口不得援以为例，以台煤无关民用故也。据营务处刘兰洲之请，奏调候补工部员外陈一鹤、同知文炜、知县李益林襄开抚事。洋将博郎、哥嘉、都布阿三人，倭事之初，邀其教练水陆各军，与有微劳；至是，为请分别议叙，以酬其勤。前陕西布政林方伯寿图，当倭船驶至虎门，星使又适将东渡，因请以稽查船政为名，坐镇马尾厂地，兼办福州海防；五月以后，周历长门南北岸、川石、金牌各海口，创建炮台，人心以安。林本籍福州，前以服阕，当入都；及是，乃行。据台湾进士杨士芳等之请，为前明延平郡〔王〕郑成功请谥建祠。康熙三十九年，圣祖仁皇帝有诏：朱成功系明室遗臣，非朕之乱臣贼子；饬遣官护送成功及子经两柩归葬南安，置守冢、建祠祀之。然未蒙赐谥，台郡亦未有专祠；故星使援瞿式耜、张同敞追谥「忠宣」、「忠烈」之例，以成功所处尤为其难。得旨报可；圣朝褒忠之典，可谓卓越前古矣。请敕加嘉义县城隍封号，以同治元年戴万生之乱，叨灵贶也。请旨准建昭忠祠，以祀戴逆之乱阵亡文武员弁潘恭赞，林廷瀚、王鹤康、林上达及义民潘缔等，春秋致祭。倭兵之退，前闻中国以五十万金充抚恤，并受其所修建道路、房屋；兹抄来会议凭单，事由英国公使威妥玛说合，以十万两抚恤从前被生番杀害难民之家，余四十万两则留其在台所修道路、所建房屋费也。约定日本以明治七年十二月二十日——中国同治十三年十一月十二日，彼则全行退兵，我则全数付银。另立条约，中有日本国此次所办原为保国义举，中国不指以为不是；所有两国往来公文，均撤回注销，永为罢论。至于该处生番，中国尚当妥为约束，以期不为客航之害云云。其银则由上海总税务司先给十万，余俟退兵照付：此其大略也。

