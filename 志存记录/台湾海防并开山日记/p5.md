<!-- { "loadSidebar": true } -->
　　初十日，令福靖前营以三哨驻大南澳，分两哨驻大浊水。前路既通，拟以王得凯一营、李英一旗驻新城；候李得升继进，则以陈光华、陈辉煌扎大浊水。部署已定，虽目前兵力不厚，然自是便略有措手处矣。鸡笼、沪尾炮台，委员林桂芬以图式来。数得南路谍报：日本狂悖日甚，似此举决不可缓：特星使颇不属意于此，亦独抱杞忧而已。以副将周维先为营务处。邹县丞来，余重以办米事相属；以此间民食最为当务之急也。李得升募左旗勇丁到，如取上伍籍录之。林朝选亦募五十名至，令道海趋新城为前军向导，并葺治馆舍之役。

　　十三日，点右旗勇丁之应募入伍者。淡水绅士李清琳以桶后六社生番归化禀。

　　次日，曾捷春复以淡水西潭底、下楼等社男女番四百余人名籍来；余以鞭长莫及，饬归淡水厅受而遣之。

　　十七日，王得凯来；以前途人少、又阻雨，前进殊难。

　　次日，既点验右旗勇丁讫。星使书至，前请醵赀开垦及造船事，一如所议行；因即示告嘉、彰、兰、淡所在招徕。

　　十九日，戴芝亭所部及绥远左、右两旗以次拔队进。惟闻王玉山躬当南路前敌，抱疴綦剧；为怦怦耳。先是，遣人自东澳迄新城沿途诛茅结屋、储峙粮食，为大军进发计。至〔是〕，以陈光华一军为头队，王得凯一哨、李英一军为二队，李得升一军为三队，航海营新城、得其黎一带；陈辉煌一军分两哨，营大清水溪；戴芝亭一军，以两哨营大浊水溪、三哨驻大南澳，以朱荣彪两哨隔河而营。各激励士伍，首尾联络，以护卫开路：卒徒直达新城。特自初九日以后，风雨兼旬，山溪骤涨；大南澳桥工未竣，依然跬步维艰耳。至前途，所以开辟者具报以抵石屋——石屋者，以石崖如屋而名也。自大南澳至石屋，中皆平坡，纵横数十里；虽管茅荒秽高至丈余，而山水清腴，勃勃有生气。溪溜成坳，可备旱涝；后日耕种，悉属膏腴。过石屋十余里，即浊水溪也。现时新军渐集，然必碉堡足恃，凶番乃无可逞其锋；居民渐多，割番乃无所施其技：此余与星使所以亟亟于招垦一事也。南路自八月二十七日倭营先后到轮船者二，来兵七百余人、工徒二百余，药铅、毡毯、锹锄等物称是。其归也，载抱病军役，殆如所来之数，且多加焉——盖因病而番替者。九月之初，忽移一营于新街渡头；庄民汹汹，倭遂撤之而归。既乃列大铜炮之属数十营门自卫；又四张文告，白其番戍之由，众乃安堵如故。然疾疫盛行，死无虚日；士皆泣涕思归：倭情自此馁矣。琅■〈王乔〉诸社，经潘方伯遣人入山，咸受约束；既又并海绕至卑南，清稽户口而返。袁丞闻柝开山已越昆仑坳，更八十余里即卑南界；凭高俯瞰台东海色，如在几前。惟山径愈深，番社愈杂，沿途留队扼险，兵力渐单；星使檄张奎垣以新到粤勇两营济之。安平炮台，由洋匠踩趾绘图，拟设于三鲲身。彼处下临大海，计去安平千三百余丈、去郡城七里有奇，为滨海离城最近之所；外可遥击敌船，内可近卫郡治。台方式，其制四面，仅宽八十丈。四角为凸形，中为凹形；凸者列大炮以利远攻，凹者列洋枪以防近扑。台顶至地，高丈六尺、厚丈八尺各有奇。外为濠，濠岸以一丈为率，注水以七尺为常。台容千五〔百〕人，置大炮五、小炮六、炮兵二百七十二人外，余皆洋枪〔队〕也。下为避炮之室，以备憩息。后为仓库，以储粮米、药铅。墙皆极厚，撑以竹木。洋法皆垒土为之，今外砖而内实以三夹之土，为益固矣。董其事者，候补府凌守定国也。中路经黎召民观察募勇开辟，其间径途百出，岩壑阻深。水沙连一路，尤为逋逃之薮；积匪既尽，生番乃可绥之使来。其吴霁轩镇军新率粤勇两营自郡城至，开抚之事办矣。

　　十月初九日，郡中得总理各国事务衙门来书，称倭事已定；立约之事，彼此画押互易。其使大久保，旦日赴台湾会其中将西乡从道撤兵还；其所建修道路、房舍，均归于我云云。次日，倭领事福岛九成谒我星使，称大久保已至琅■〈王乔〉，并呈现行事宜五：一则约星使面交割；一则请注销前此文移为罢论；一则请彼国人民死葬于番者，以后许其祭扫；一则于交代讫，速以其情上总理衙门；一则请以后中外交涉之事，以时照会于彼驻厦新设领事。星使一如所请，以台湾府周子玉大守（懋琦）往。以游击郑荣安抚军自赤山拔队会之；事竣，即以镇守琅■〈王乔〉。而倭兵自初九以后，即载其辎重及诸用兵之具，陆续登舟。唐军所部三起淮军，亦自初四日以后尽去舟登岸。潘炜如方伯以倭事既定，请告就医旋吴。周子玉之到琅■〈王乔〉也，倭将既还我前发照会五，我亦以其二还之；并与索前与居民交涉字据，随出其租地合同七纸、风港租约呈词十一纸；余以彼将中有物故者，约以后均为废纸。出其风港营房三十七间、龟山老营草房百有二、板壁之为片者千二百有奇，当以安抚军四哨填扎之。其舟师放洋，则至二十五日始尽。黎召民观察亦以疾请告，于二十二日航海归粤；替其营务处者，刘兰洲观察（璈）也。此次倭事之发，上海道沈仲复（秉成）首将彼族情伪，颇于大局有裨；至是，星使首以「堪胜藩臬之任」荐。劝谕生番，招徕归化。总署书来，极以此事留意；大抵使已经归化之番谕未经归化之番，言语可通、譬晓易喻。又虑相近者挟其夙仇以相欺凌，则愈近又愈难相入；既须耐烦、又须持久，乘机以导，开诚相告：此总署意也。陈辉〔煌〕一旅自九月底进扎大浊水，夜间即有生番埋伏左近伺杀，昼则以数十人出没深林密菁中放鸟枪为狙击计；官军分路击，又鸟兽散去。大浊水，宽广约数十里；自大南澳至彼，约三十里有奇。其溪宽三十丈许，深六、七尺；我军之开路者，率曲踊而过。至跳踊地方，忽为石壁所阻；施工又靡易矣。内山人夫既众，终苦粮食为难。现示谕远近绅商：肯转米入新城粜军食，石百四十斤与饼银二圆又十之四；官以五千石为率，满则听自增减其值。周维先告大浊水桥成，前去十余里，傍海皆石壁巉岩；因谕陈辉煌循土山曲折而上。至山颠，更因势迤逦下三十余里，即大清水矣；然必穿番社而过。先至，见沿途布满竹签、地刺之属。彼社通事为新城李阿隆、李振发等，与陈辉煌素不相能。兰之绅士某，因以书给李阿隆等；谓陈辉煌一至新城，则新城田地尽为所有。李惑之，因嗾社番：如官军过境，即出与拒云云。虽道路谣传，不足深信；然亦不可不防。因谕前途：凡官军所届，俱设碉堡；令冯安国专董其事。陈辉煌之开路也，因阻于石壁，别无他径可缘；不得已，遣人至新城约李阿隆等招徕大鲁阁番社十余人，俾为向导，工程方有措手处。惟巑岏万丈，下临无际；开凿之功，终恐难施。余得信，檄噶玛兰厅多召石工，拟由大石公岭开达后山，仅三十余里。自此一往，一片平埔，易于为力；若晴多雨少，期月之功，计总可达奇莱。大抵大南澳、大浊水、大清水三处，必各驻一营，方足以资镇压。其间上下碉楼，以客勇，恐饷难为继；守以班兵，又屡易不宜。苏澳以下四碉，前此人仅给银三两；既资其防守，又邮递公文，且责令按丈薙草伐木。伊等所以肯如此者，图将来开垦耕种耳。今拟更募兰、淡土豪百人，自第五座之枫树岭次跳踊、次石门岭、次遍仁岭、次九江坑，一如前法；縻费省，而得力为不少矣。

　　十二日，至五里亭。涂遇福靖中营逃勇二人，讯无护照，自承不讳；因置之于法。盖余先有示禁，亦以内山之苦非人所堪，思归者众；不从严治之，人皆效尤去矣。

　　次日，兰绅胡廷弼来，建开奇莱米仑港之议。港虽阔，久为沙壅；能治而成河，则数百之船可以舣泊。余以沙为动物，随潮进退；既开仍塞，奈何？胡曰：『不然！他处沙多，则随挖随淤；彼则泥多于沙，故易为力。行小船载挖泥机器，不费力也』。复论奇莱招垦事。余皆以异日许之。陈光华以石匠来，助陈辉煌开大石公岭路。

　　二十日（？），夏筱涛来书，言东事已定，总署许以五十万充恤赏，并给琅■〈王乔〉建造房屋费。数日来，天气稍晴；余乃亲诣海口，筹船运米。冯安国以起造碉楼至九江坑报，王进良亦以募齐碉勇分布为言；拟山路葺治稍平便于舆马，当亲诣丈量。

　　十三日，左右两旗及王得凯大清水一哨、陈光华、陈辉煌各军均移营新城河东。新城通事李阿隆等领大鲁阁之符吻等八社番目八人、陈光华亦遣人招到奇莱之豆兰等四社番目来归化，饬营务处周副将分别赏赉有差。闻大浊水、大南澳生番百十成群，时犯戴芝亭营垒；连击却之，创其数人，我军死者一、伤者二。因思自大南澳对山之半另辟一径通大浊水，即可也；沿海履险之虞，于计为得。拟商前军后，再定行止。

　　十八日，星使书来，亦谆谆以沿途择要建碉为言。特内地新勇未至，兵力日进日单。幸新城以往俱属平地，开辟甚易为力，以专待济师；前途工程，故暂令从缓耳。自苏澳至新城，或云百五、六十里，或云百三、四十里，纷纷莫定。余令陈辉煌分山路、平路，各与丈量；既便给与路工，亦可定其里数。然秋、冬之交，非行三日程，不能至也。「福星」轮船至，开花炮教习洪参将渭涛、秦游击龙标均附之而来，沪尾关饷银亦转运至军，为心慰久之。连接星使书，以倭奴既退，请余早竟开山事。余乃因「福星」轮船之便，尽所藏苏澳之铜炮子药、又备米数百石，檄巡捕何树春载之至新城。是晚船回，言前军之驻新城皆营于三栈地方，陈辉煌则回任修路之役，各军盼望济师綦切。余因遍谕陈光华、陈辉煌等：乘间修桥梁、通河道，路之宽广总以可舆、可马为率；生番之可抚者，亦趁此广为招徕。新军一到，即当乘破竹势而进也。各军之在新城者，言数日前各以其所部十之六前诣奇莱南四社相度地势，以睹番情向背；番见其来者，皆罗拜欢迎入社，杀羊豕具饭以待，愿请归化。周副将犒以银牌等物，欢欣鼓舞而去。谕李阿隆：以新城民番杂处，一切物价必公平如向时乃可。

　　十一月初四日，冯安国禀：小南澳溪头之麻达简社生番七、八十人乞归化；即饬冯安国务凿通大南澳山半之路，并许以便宜行事，洎令分两哨驻大浊水岭下。

　　初六日，闻报大南澳不戒于火，焚米、盐数十石垂完，汛房亦被毁；既严檄责之。

