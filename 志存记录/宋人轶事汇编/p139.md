<!-- { "loadSidebar": true } -->
　　光尧既与子孝爱日隆，每问安北宫，间及治道。孝宗锐志大功，新进逢迎，务为可喜。淳熙间，上益明习国事，老成向用矣。一日朝德寿，从容宴，玉音曰：“天下事不必乘快，要在坚忍，终于有成而已。”上再拜书绅。辛丑岁廷策多士，有一卷首曰：“天下未尝无难成之事，人主不可无坚忍之心。”遂为第一。桯史 按是科状元黄由。 

　　尝闻乡老言，潮至夷亭出状元。己亥庚子连岁大旱，咸水果至昆山夷亭。是时黄由魁天下，次举又藉藉言潮水至，甲辰卫泾又魁天下。苏州开国以来，未有占大魁者。野客丛书 

　　卫泾字清叔，廷唱第一。间会亲友玩牡丹，谓第一花人尚贵之，吾亦宜自贵重也。先是廷唱第一人，任签幕满，必通书宰相为谢，然后遇次榜廷唱攽召命，以某日降旨入修门。公以通书宰相非是，惟任其迟速。时王淮当国，殊以不通书为讶，虽已降召命，而不与降入国门。公翱翔六和塔下，几三月不得见。适郑公侨以吏部侍郎召，与公遇于塔下曰：“清叔何为在此？”公语之故。郑即面诘丞相，丞相曰：“某几忘了。”翌日降旨趋公见。公既与史诛韩，又欲用故智去史。史为景献太子旧学。太子知其谋，以告中丞章良能，弹公，秩以大阃，不复召矣。钱台文象祖以史故，于广坐及公曰：“初谓卫清叔一世人望，顾售韩侂胄螺钿漆器。”然则公之罪亦微矣。四朝闻见录 

　　卫泾取范文正之言，以“后乐”名堂，号后乐居士。姑苏志 

　　邵泽廷对，有内侍见邵泽所磨京墨甚佳，拟求之，泽无吝色。内侍曰：“主上御苑新建一亭，命名曰定一。上曰：‘若有人用此立说，当取为状元。’”邵得其说，挥毫如飞。内侍见其文学，回奏，上大喜，于是搜求此卷，欲置首选。时已取周坦为状元，邵为榜眼。群臣贺曰：“喜陛下今得周、邵。”宋季三朝政要 

　　陈文龙志忠，度宗朝状元也。德祐末，归守本州。北兵入闽，不屈，生缚之至杭，病卒于杭之苗儿桥。初文龙入太学，累试不入格。太学守土之神，岳侯也。一夕，梦神请交代，意必老死于太学。既而廷对第一，仕宦日显，前梦不复记矣。及守乡州，又梦神通书，前面交代，后书至元年月。未几，国亡城陷，俘至杭州，幽于太学之侧。三柳轩杂识 

　　度宗龙飞榜，兴化陈文龙为状元，胡跃龙为省元。时范文虎为殿帅，孙虎臣为步帅。有人对云：“龙飞策士，状元龙、省元龙。虎帐得人，殿帅虎、步帅虎。”坚瓠集 

　　陈文龙，咸淳初为太学生。学内引放公试，适奔驰弗及，闻已扃钥，公亟陈于当国，贾师宪特笔送试。同舍生忌公才名，白于监试，竟不启钥。公以一启谢庙堂，当时传诵。贾以琼花露百瓶馈之，盖扬州酒也。未几，擢进士第一，扬历清要，景炎死节。隐居通议 

　　淳祐十年，状元严州方梦魁，赐名逢辰。右足跛，左目瞽。与同榜方登、方吉，皆唐诗人缺唇处士方干之后。吹剑录外集 又云是榜第四川人杨潮，省元泉州陈应雷，皆瞽一目。 

　　周震炎及第时，公主方选尚。丁大全欲用新进士为驸马，私置震炎第一，倡太平状元之说。震炎年几三十矣。恭谢日，公主于内窥之，不悦，事遂寝。三朝政要 

　　度宗崩，谅阴进士榜第一名王龙泽，第二路万里，第三胡幼黄。京师语曰：“龙在泽，飞不得；路万里，行不得；幼而黄，医不得。”钱塘遗事 

　　三山苏大璋颙之治易有声。戊午乡举，梦为十一人，数为人言之。既试将揭晓，同经人诉于郡，谓其自许之确，必与试官有成约。及拆号，第十一名果易也。帅携此状入院，遍示考官，谓设如所言，诸公将何以自解，不若以待补首卷易之，众皆以为然。既拆号，则自待补为正解者，苏大璋也，由正解而易为待补者，具诉人也。齐东野语 

　　清漳杨汝南，少年时以乡贡试临安，待捷旅邸。夜梦有人以油沃其首，惊而悟。榜既出，辄不利，如是者三，窃怪之。绍兴乙丑，复与计偕，惧其复梦也，揭晓之夕，招同邸市酒殽，明烛张博具，剧饮以达旦。夜向阑，四壁咸寂，有仆卧西牖下，呻吟如魇，亟振而呼之醒。乃具言初以执炙之勚，视博方酣，窃就枕，忽梦有二人者，扛油鼎自楼而登，苍皇若有所索，顾见主之在坐也，执而注之。我怒而争，是以魇。汝南闻之大恸，曰：“二千里远役，今复已矣。”同邸亦相与叹诧，为之罢博。及明漫强之观榜，而其名俨然中焉，第觉榜署间，黯然有迹，振衣拂之，油渍其上。盖御史莅书淡墨，时夜中仓卒覆灯盌，吏不敢以告耳。桯史 

　　宛陵吴胜之柔胜，淳熙辛丑得隽于南宫，将赴廷对。去家数十里，有地名朱唐，舟行之所必经。里之士夜梦有语之者，曰：“吴胜之入都，至朱唐而反矣。”起而告诸人。时吴有亲在垂白，意其或厄于行也，私忧之。既而无他。集英赐第，乃在第三甲。上曰朱端常，联之者曰唐廙。始悟所梦。里士怒曰：“吴胜之登科，何与我事！鬼乃侮我耶。”桯史 

　　章颖 唐仲友 高文虎子似孙 倪思 

　　文庄章公，自少好雅洁。性滑稽，居一室必泛埽巧饰，陈列琴书。亲朋或讥其龌龊无远志。一日大书素屏曰：“陈蕃不事一室而欲埽除天下，吾知其无能为矣。”尝置酒，揭馔单，品目多异。有大鹏卵者，大如瓜片，众皆骇愕，不知何物。其法乃以凫弹数十，黄白各聚一器，先以黄入羊脬蒸熟，次复入大猪脬，以白入之，再蒸而成。齐东野语 

　　章文庄参政与兄宗卿，虽世家五马而清贫自若。少依乡校，与沈丞相该之家学相连，章日过其门。沈氏少年与客坐于厅事，时方严寒，二章衣不掩胫，沈哂之曰：“此人会著及时衣。”客儆之曰：“二章才学，乡曲所推，不可忽也。”章微闻之。既而兄弟联登第，骎骎通显。沈氏之屋适出售，宗卿首买之以居。癸辛杂识 

　　嘉泰间，章文庄公颖直禁林。时宇文绍节挺臣为司谏，指公为谢深甫子肃丞相之党，出知温陵。既而公入为言官，遍历三院，为中执法。时挺臣以京湖宣抚使知江陵府入觐，径隮宥府，而挺臣怀前日之疑，次且不敢拜。文庄识其意，乃抗疏言：公论出一时之见，岂敢以报私憾。乞趣绍节受职。未几，公亦登政地，相得甚欢。一日宴聚，公出所藏玉杯侑酒，色如截肪，真于阗产也。坐客皆夸赏之，挺臣忽旁睨笑曰：“异哉！先肃愍公使金日，尝于燕山获玉盘，径七寸余，莹洁无纤瑕，或以为宣和殿故物。平日未尝示人，今观此色泽殊似。”于是座客咸欲快睹，趣使取之。既至，则玉色制作，无毫发异。众惊诧，以为干铘之合，不足多也。公因举杯以赠挺臣，而挺臣复欲以盘奉公，相与逊让者久之不决。时李壁季章在座曰：“以盘足杯，于事为顺，佥书不得辞也。”公遂谢而藏之，徐以他物为报。齐东野语 

　　宗卿滑稽善谑，与同舍聚话。吴棣调之曰：“鸟覆翼之。”翼之，宗卿字也。章若不闻，良久忽语众曰：“顷与众人会语正洽，俄闻恶臭，罔知所自。时舍弟达之亦在座，久之乃觉其自达之也。退而诮之曰：‘吾弟，吾弟！众人在此说话，吾弟却在此放屁耶！’”癸辛杂识 

　　唐仲友之父侍御尧封，孝庙时有直声。尝论钱尚书礼，左迁去国时，同朝送之，馆学为空。孝宗知之，叹曰：“遂为唐氏百年口实。”初入言路，钱迎问第一人，答曰：“方思之。”归语仲友，仲友曰：“大人失言，当云：‘此行正为公来。’”癸辛杂识 

　　金华唐仲友字与正，博学工文，熟于度数。居与陈同甫为邻，同甫虽工文，而以强辩使气自负，度数非其所长。唐意轻之，而忌其名盛。一日，唐为太学公试，故出礼记度数题以困之。同甫技穷，见黜。既揭榜，唐取陈卷示诸考官，咸笑其空疏。同甫深恨。唐知台州颇有声，而私于官妓。同甫访唐于台州，知其事，具以告晦翁。时高炳如为台倅，才不如唐。唐亦颇轻之。晦翁时为浙东提举，按行至台，炳如于前途迓而诉之。晦翁至，即先索州印，逮吏旁午，或至夜半未已，州人颇骇。唐与时相王季海为乡人，先密申于朝。季海为改唐为江西宪。晦翁力请去职。林下偶谈 仲友号悦斋。见雪舟脞语。 

　　朱晦庵按唐仲友事，或云吕伯恭与仲友有隙，朱主吕，故抑唐，是不然也。唐仲友恃才而轻朱晦庵，陈同甫为朱所近，与唐不相下。同甫游台，尝狎一妓，属唐为脱籍，许之。偶郡集，唐谓妓云：“汝果欲从陈官人耶？”妓谢。唐曰：“汝须能忍饿受冻乃可。”妓闻大恚。自是陈至妓家，无复从前之款接矣。陈知为唐所卖，亟往见朱，朱问：“近见小唐云何？”答曰：“唐谓公尚不识字，如何作监司！”朱衔之，遂以部内有冤狱，乞再巡按。既之台，适唐出迎稍稽，朱益以陈言为信，立索郡符付其倅，乃摭唐罪具奏，唐亦作奏驰上。时唐乡相王淮当国，上问王，王奏：“此秀才争闲气耳！”遂两平其事。齐东野语 

　　天台营妓严蕊幼芳，善琴弈、歌舞、丝竹、书画，色艺冠一时。间作诗词，有新语，颇通古今。四方承其名，有不远千里而登门者。唐与正守台日，酒边尝命赋红白桃花，即成如梦令云：“道是梨花不是，道是杏花不是。白白与红红，别是东风情味。曾记，曾记，人在武陵微醉。”与正赏之双缣。七夕郡斋开宴，坐有谢元卿者，豪士也。夙闻其名，即席命缀词，以己姓为韵，酒方行而已成鹊桥仙云：“碧梧初坠，桂香才吐，池上水花微谢。穿针人在合欢楼，正月露玉盘高泻。蛛忙鹊懒，耕慵织倦，空做古今佳话。人间刚道隔年期，天上方才隔夜。”元卿为之心醉。留其家半载，尽客囊赠之而归。朱晦庵以庾节行部至台，欲摭与正之罪，遂指其曾与蕊为滥，系狱月余，蕊虽备受棰楚，而一语不及唐，然犹不免受杖。移籍绍兴，且复就越置狱鞫之，久不得其情。狱吏以好言诱之曰：“汝何不早认？罪不过杖，况前已经断，法无重科，何为枉受此惨毒耶？”蕊答云：“身为贱妓，纵令与太守有滥，科亦不至死。然是非真伪，岂可妄言以污士大夫！虽死不可诬也。”其辞既坚，于是复痛杖之，仍系于籍。两月之间，一再受罚，委顿几死，然蕊声价愈腾，至彻阜陵之听。未几，朱公改除，而岳霖商卿为宪，因贺朔之际，怜其病悴，命之作词自陈，蕊略不构思，即口占卜算子云：“不是爱风尘，似被前缘误。花落花开自有时，总赖东君主。去也终须去，住也如何住。若得山花插满头，莫问奴归处。”即日判令从良。既而宗室近属，纳为小妇以终身焉。齐东野语 夷坚志较略 

