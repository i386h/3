<!-- { "loadSidebar": true } -->
　　中斋后自北归，过严陵，就养其子府判者。何潜斋遗之诗曰：“昆明火劫已尘淄，梦觉功名黍已炊。钟子不将南操变，庾公空抱北臣悲。归来眼底湖山在，老去心期浙水知。白发门生怜未死，青山留得裹遗尸。”雪舟脞语 

　　贾似道当国日，行公田、关子两法，民间苦之。钱唐叶太白李上书力诋。似道怒，嗾林德夫告叶泥金饰斋扁不法，令狱吏鞫之，云：“只要你做一个麻糊。”叶即口占一诗云：“如今便是一麻糊，也是人间大丈夫。笔里无时那解有，命中有处未应无。百千万世传名节，二十三年非故吾。寄语长安朱紫客，尽心好上帝王书。”遂遭黥，流岭南。及似道漳州之谪，李赦还，相值于途，李赠词云：“君来路，吾归路。来来去去何时住？公田关子竟何如，国事当时谁与误？雷司户，崔司户，人生会有相逢处。客中邂逅乏蒸羊，聊赠一篇长短句。”李后仕元。辍耕录 参坚瓠集 

　　元世祖平江南，即召见叶李官之。凡有军国大事，必问曰：“曾与蛮子秀才商量否？”一日议事，叶病足，遂以所御五龙车召之。尝见当时所画应召图，五龙车内坐一山野朴质之老。其遭遇如此。辍耕录 

　　叶亦愚名李，先为叶山所攻，后为李性学所窘，以此饮恨死，二人正寓其姓名云。癸辛杂识 

　　叶亦愚之为右丞相也，李澌泉班通书题衔云：“门生中奉大夫福建道宣慰使班。”盖径去其姓以避其名。澌泉在前朝为省元、为从官、为督府参谋，其所守如此。癸辛杂识 

　　家铉翁于杭州求一容貌才艺兼全之妾，旬余未惬。忽有奚奴者至，姿色固美，问其艺，则曰：“能温酒。”左右皆失笑，公漫留试之。及执事，初甚热，次略寒，三次微温，公方饮。既而每日皆如初之第三次，公喜，遂纳焉。终公之身，未尝有过不及之时。归元后，携入燕京。公死，囊橐皆为所有，人称“奚娘子”。西湖志余 

　　夏贵 吕文焕 刘整 蹇材望 洪起畏 刘裒然 陆威中 范文虎 方回　　夏左丞为两淮咨议。一日出至市桥，有老妪拦马陈词，视之大骇。妪有夫与公同姓名，不归，人言公是也。俾之随马至家，公令子孙眷属盛出，引妪认之。即拜谢曰：“老妇误听，甘伏罪。”公怜而赠遣之。秋壑闻之，笑曰：“此妪幸逢咨议，此厚德也。”庶斋老学丛谈 

　　有刺金吾夏贵诗曰：“节楼高耸与云平，通国谁能有此荣。一语淮西闻养老，三更江上便抽兵。不因卖国谋先定，何事勤王诏不行。纵有虎符高一丈，到头难免贼臣名。”人谓北兵既至，许贵淮西一道与之养老，故戢兵不战。坚瓠集 

　　至元丙子，淮南阃帅夏贵，归附大元，授中书左丞。己卯岁死。有赠以诗云：“自古谁无死，惜公迟四年。问公今日死，何似四年前。”又有吊其墓曰：“享年八十三，而不七十九。呜呼夏相公，万代名不朽。”三朝野史 

　　诸吕家于江州，仕宋累朝，穷极富贵。及北兵至，自文焕而下，相率纳款。其后有题诗于琵琶亭者，诗曰：“老大蛾眉别所天，尚留余韵入哀弦。江心正好看明月，却抱琵琶过别船。”文焕见之挥泪。或云燕五峰右丞偕龙麟洲谒吕文焕，酒酣，命赋琵琶亭诗，麟洲赋此讥之，吕纳贿请改。既而好事者流传。隐居通义 辍耕录：“龙麟洲先生过福建，宪府设燕，命官妓小玉带佐觞，酒半，宪使举杯谓曰：‘今日之欢，皆玉带为之。愿先生酬之以诗。’时先生负海内重名，雅畏清议，又不能违宪使之请，遂书一绝云：‘萏菡池边风满衣，木樨亭下雨霏霏。老夫记得坡仙语，病体难禁玉带围。’于是举席称叹，尽欢而罢。” 

　　咸淳戊辰，北兵围襄阳，刘整之计也。整，宋骁将，号“铁猢狲”。贾似道杀吴潜、向士璧、曹世雄等，整遂叛。钱唐遗事 

　　刘整降北，献言曰：“南人所恃，惟一黑灰团耳。”吕文德号“黑灰团”。三朝政要 吕文德魁梧勇悍，常鬻薪于市，赵葵见其遗履长尺有咫，讶之。或曰安丰鬻薪人也。遣使访其家，值吕文德出猎，负虎鹿各一归。偕见，赵因留之帐下，立功遂致显官。文德不肯礼先圣，曰：“不曾教我识字。”以上见南宋杂事诗注。文德卒于宋亡以前，非降元者，姑附于此。 

　　蹇材望，蜀人，为湖州倅。北兵将至，蹇毅然自誓必死，乃作大锡牌镌其上曰：“大宋忠臣蹇材望。”且以银二笏作窍，并书其上曰：“有人获吾尸，望为埋葬，仍见祀，题曰‘大宋忠臣蹇材望’。此银所以为埋瘗之费也。”日系牌与银于腰间，且遍视乡人，及所常往来者。人皆怜之。丙子正月旦日，北军入城。蹇已莫知所之，人皆谓其溺死。既而北装乘骑而归，则知先一日已出城迎拜，遂得本州同知。癸辛杂识 

　　洪起畏知京口日，乃北军入境之初。尝大书揭榜四境曰：“家在临安，职守京口。北骑若来，有死不走。”其后举郡以降。或为改其末句曰：“不降则走。”同上 

　　德祐之亡也，奉表撰文，无人肯任。闽人刘裒然毅然自认。其表云：“至正月日，宋国主臣谨百拜奉表于大元尊兄皇帝陛下：昨臣尝专遣侍郎柳岳、正言洪雷震捧表驰诣阙庭，敬伸卑悃，伏计已彻圣听。臣以眇焉幼冲，遭家多难。顷似道背盟误国，臣不及知，至勤兴师问罪，宗社阽危，生灵可念。臣与太皇日夕忧惧，非不欲迁避以求苟全，实以百万生灵之命，寄臣一身。今天命有归，臣将焉往？惟世传之镇宝，臣不敢爱，谨奉太皇命，戒痛自损，削去帝号，并以两浙、福建、江东西、湖南北、二广、两淮、四川见存州郡，谨悉奉上于圣朝，为宗社生灵祈哀请命。伏望圣明垂慈，念祖母太皇耄及，卧床数载，臣茕茕在疚，情有足矜，不忍三百余年宗社遽至坠绝。曲赐裁处，特与存全。实拜皇帝陛下再生之赐，则赵氏子孙，世世有赖，不敢弭忘。臣无任瞻天望圣激切屏营之至！”裒然既随入北，死于燕京。继此行省奉表称贺，求能为表文者，有士人陆威中亦闽人，欣然承命。其间一联云：“禹贡之别九州，冀为中国。春秋之大一统，宋以称臣。”自负得意，在旧秘书省前茶肆候报，假寐案间。既而呼之，则死矣。癸辛杂识 

　　至元丙子，北兵入杭，庙朝为墟。有金姓伶官，一日道遇左丞范文虎，谓金曰：“来日公宴，汝来献伎。”如言而往，为优戏云：“某寺有钟，人不敢击，言钟楼有神。主僧往视之，神即跪伏投拜。主僧曰：‘汝何神也？’答曰：‘钟神。’主僧曰：‘既是钟神，如何投拜？’”众大笑。文虎不怿，其人亦不顾。西湖志余 

　　方回字万里，号虚谷。其父南游广中，回，广婢所生，故名字如此。以别头登第。有二婢曰周胜雪、刘玉榴，方酷爱之，而二婢实不乐。既而方游金陵，胜雪为豪客夺去。方归，怅恨而已。既而复得一婢曰半细，曲意奉之。每出至亲友家，必以荷叶包饭食殽核，归而遗之。一日遇客于途，正揖间，荷包堕地，视之乃半鸭耳，路人大笑。时年登稀岁。牟献之与之同庚，牟子与乃翁为庆，遍徵友朋之诗。仇近仁有诗云：“姓名不入六臣传，容貌堪传九老碑。”其作方诗云：“老尚留樊素，贫休比范丹。”方尝有句云：“今生穷似范丹。”于是方怒其褒牟而贬己，遂摭六臣之语，以此比今上于朱温，必欲告官杀之。诸友皆为谢过，不从。仇乃谋之北客侯正卿，正卿访之，徐扣曰：“闻仇近仁得罪，应如何耶？”方曰：“此子无礼，遂比今上为朱温，即当告杀之。”侯笑曰：“仇亦止言六臣，未尝比上于朱温。今比上为朱温者执事也。告之官，则执事反得大罪矣。”方变色，侯遂索其诗之原本，手碎之乃已。先是回为庶官时，尝赋梅花百咏以谀贾相，及贾之贬，方时为安吉倅，虑祸及己，遂反风上十可斩之疏，以掩其迹。时贾已死。识者薄其为人。有士人和其韵云：“百诗已被梅花笑，十斩空余谏草存。”所谓十可斩者，盖指贾相幸、诈、贪、淫、褊、骄、吝、专、谬、忍十事也。以此得知严州。未几，北军至，回倡死封疆之说甚壮。及北军至，忽不知其所在，人皆以为必践言矣。遍访不获，乃迎降于三十里外，鞑帽毡裘，跨马而还，有自得之色。郡人无不唾之。遂得总管之命，括富室金银数十万两，皆入私橐。有老吏见其无耻不才，极恶之。及来杭，复见其跪起于北妓之前，口称小人，食偎妓残杯余炙。遂疏为方回十一可斩之说，极可笑。大略云：“回在严日，虐敛投拜之银凡数十万。有市井小人求诗序者酬以五金，必欲得钞入怀，然后漫书数语。人见其语草草，不乐，遂以序还之，索钞几至挥拳，此贪也。寓杭之王桥旅舍，与婢宣淫，撼落壁土，为邻讼于官，此淫也。一人誉之，则自视天下无人，大言无当，以前辈自居，骄也。人毁之则呼号愤怒，略无涵养，褊也。在严日，事皆独断以招赂，不谋之同寅，专也。有乡人以死亡告急，数日略不顾，吝也。凡与人言，率多诞妄，诈也。回有乞斩似道之疏以沽名，及北兵之来，则外为迎拒之说，而远出投拜，是徼幸也。昔受前朝高官美职，今乃动辄非骂，以亡宋称之。是可忍也，孰不可忍也？年已七旬，不归田野，乃弃其妻子，留连杭邸，买少艾之妾，歌酒自娱。至于拜张、朱二宣慰以求保解，日出买菓殽以悦其婢，每遇偎妓，必跪以进酒，略不知人间羞耻事，此非老谬乎！使似道有知，将大笑于地下。”癸辛杂识 

　　赵孟坚 孟俯 

　　子固襟度潇洒，有六朝诸贤风气。庚申岁，客辇下。会菖蒲节，余偕一时好事，邀子固各携所藏，买舟湖上，相与评赏。饮酣，子固脱帽，以酒晞发，箕踞歌离骚，旁若无人。薄暮入西泠，掠孤山，檥棹茂树间，指林麓最幽处，瞪目绝叫曰：“此真洪谷子等北苑得意笔也！”邻舟数十皆惊骇绝，叹以为真谪仙人。齐东野语 

　　赵子固清放不覊，醉则以酒濡发，歌古乐府，自执红牙以节曲。研北杂志 

　　萧千岩之侄滚，得白石旧藏五字不损本禊序，后归之俞寿翁，子固后从寿翁善价得之，喜甚，乘舟夜泛而归。至霅之弁山，风作舟覆，幸值支港，行李渰溺无余。子固方被湿衣立浅水间，手持禊帖向人曰：“兰亭在此，余不足介意也。”因题八言于卷首云：“性命可轻，至宝是保。”此帖后归之悦生堂，今复出人间矣。齐东野语 按子固元初犹无恙，何以兰帖先归悦生堂？是可疑也。 

