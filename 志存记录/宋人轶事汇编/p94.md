<!-- { "loadSidebar": true } -->
　　先生自蜀出峡，留荆州，待免乞郡之命，与府帅马珹甚欢。闽人陈举自台出漕，先生未尝与交也。承天寺僧乞塔记，文成，珹领诸郡使者于塔下环观。先生书碑，碑尾但云作记者黄某，立石者马某而已。举与李植、林虞相顾曰：“某等愿托名不朽可乎？”先生不答，举由此憾之。知先生与赵挺之有怨，挺之执政，遂以墨本上之，谓幸灾谤国。遂除名，编管宜州。名臣言行录 

　　携家南贬，泊零陵，独赴贬所。时曾纡先徙此郡，相与酬唱，极欢洽。游浯溪，观中兴碑，先生赋诗书姓名于诗左，曾急止之曰：“公诗文一出，即日传播。某方为流人，岂可出郊？公又远徙，蔡元长当国，岂可不为防耶？”公从之。名臣言行录 

　　山谷始至宜州，有甿某馆之，太守抵之罪；有浮屠氏馆之，又抵之罪；有逆旅馆之，又抵之罪。馆于戍楼，盖圄之也。杨诚斋宜州祠堂记 

　　余谪宜州半载，官司谓不当居关城内，乃抱被入宿子城南。予所僦舍喧寂斋，虽上雨旁风，市声喧瞆，人不堪其忧，余以为家本农桑，使不从进士，则田间庐舍如是。既设卧榻，焚香而坐，与西邻屠牛之机相直。用三文买鸡毛笔书此。跋李资深书卷 

　　黄鲁直，熙宁初，宿石塘寺。寺有鬼，灵异，僧敬信之。一夕梦曰：“分宁黄刑部至。”僧曰：“侍郎乎？尚书乎？”曰：“侍郎也。”鲁直南迁，年已六十。亲故忧其祸大，又南方瘴雾，非菜肚老人所宜。鲁直笑曰：“宜州者，所以宜于人也。且石塘鬼侍郎之言，岂欺我哉！”鲁直竟殁于宜州。冷斋夜话 

　　太府丞余伯水之六世祖若著倅宜州，山谷谪居是邦，遣二子滋、浒从之游。一日携纸求书，问以所欲，曰：“先生今日无愧东都党锢诸贤，愿写范滂传。”遂默诵大书，仅有二三疑误。二子相顾愕服。山谷曰：“汉书非能尽记，如此等传，岂可不熟？”桯史 

　　山谷在宜州，服紫霞丹，自云得力。曾纡以书劝其勿服。山谷答云：“公卷疽根在旁，乃不可服。如仆服之，殆是晴云之在川谷，安得霹雳火也。”道山清话 

　　范寥言鲁直在宜州，无亭驿，又无民居可僦止。一僧舍可寓，而适为崇宁万寿寺，法所不许。乃居一城楼上，亦极湫隘。秋暑方炽，几不可过。一日忽小雨，鲁直饮薄醉，坐胡床，自栏楣间伸足出外以受雨，顾谓寥曰：“信中，吾平生无此快也！”未几而卒。老学庵笔记 

　　山谷昼卧，梦与一道士升空。道士曰：“与公游蓬莱。”觉天风吹鬓，道士曰：“敛目。”俄有狗吠，开目不见道士，惟见宫殿。鲁直入，有两玉人导升殿，主降揖之。仙女中有一女整琵琶，鲁直爱其丰韵，顾之，忘揖主者。主者色庄。故其诗曰：“试问琵琶可闻否？灵君色庄妓摇手。”今山谷集语不同，盖更易也。冷斋夜话 

　　党祸既起，山谷居黔，有人以屏图遗之者，绘双蝶翾舞罥于蛛丝，而队蚁憧憧其间。题六言于上曰：“胡蝶双飞得意，，偶然毕命网罗。群蚁争收堕翼，策勋归去南柯。”崇宁间，又迁于宜。偶为人携入京，鬻于相国寺。蔡元长客得之，以示元长。元长大怒，将指为怨望，重其贬，会以讣奏，仅免。桯史 

　　王荣老渡观江，七日风作，不得济。父老曰：“公箧必有宝物，此江神极灵，当献之。”荣老顾无所有，惟黄麈尾，即以献之，风如故；又以端砚献之，风愈作；又以宣包虎帐献之，皆不验。夜卧念曰：“有黄鲁直草书扇头韦应物诗‘独怜幽草涧边生’一首。”即取视之，惝恍之际曰：“我犹不识，鬼宁识之乎？”持以献之。香火未收，天水相照，如两镜对展，南风徐来，一饷而济。予观江神必元祐迁客之鬼，不然何嗜之深耶！冷斋夜话 

　　明清兄弟儿时，先妣制道服。先人云：“须异于俗人者乃佳，旧见黄太史鲁直所服绝胜。”时在临安，呼匠者教令染之，久之始就，名之曰山谷褐。数十年来，则人人敩之，几遍国内矣。挥麈后录 

　　鲁直有痴弟蓄漆琴而不御，虫虱入焉。鲁直嘲之曰：“龙池生壁虱。”而未有对。鲁直之兄大临，旦见床下以溺器蓄生鱼，问知其弟也，大呼曰：“我有对矣，乃‘虎子养溪鱼’也。”后山诗话 

　　牟存叟端明守当涂日，郡圃有脱鞾亭，以谪仙采石得名，存叟绘以为图。又以山谷崇宁初守当涂，九日而罢，盖坐作荆州承天院塔记，转运判官陈举承执政赵挺之风旨，指其间数语，以为幸灾谤国，谪宜州。遂作返棹一图以为对，各系以赞。未几流传都下，时相丁大全、内侍董宋臣闻而恶之，遂捃摭其在郡日，馈遗过客钱酒等物以为赃，下所居郡监逮甚严。山谷初以言语掇祸，公又以山谷得罪，是殆有数。齐东野语




●宋人轶事汇编卷十三 

　　秦观 张耒 陈师道 洪刍 

　　少游为黄本校勘甚贫，钱穆父为户书，皆居东华门之堆垛场。少游春日作诗遗穆父曰：“三年京国鬓如丝，又见新花发故枝。日典春衣非为酒，家贫食粥已多时。”穆父以米二石送之。王直方诗话 

　　王右丞二月十一日生日。程文通诸人前期袖诗草谒秦太虚，问曰：“右丞生日，必有佳作。”少游以诗草示之，乃押九青韵俱尽。首云：“元气钟英伟，东皇赋炳灵。蓂敷十一荚，椿茂八千龄。汗血来西极，抟风出北溟。”诸人愕然相视，不敢更出袖草。桐江诗话 

　　秦少游晚出左掖门，有诗云：“金雀觚棱转夕晖，飘飘宫叶堕秋衣。出门尘涨如黄雾，始觉身从天上归。”识者以为少游作一黄本校勘而炫耀如此，必不远到。诗话总龟 

　　少游绍圣间以校勘为杭倅。方至楚泗间，有诗云：“平生逋欠僧房睡，准拟如今处处还。”诗成之明日，以言者落职，监处州酒。人以为诗谶。王直方诗话 

　　吕申公在扬州日，因中秋令秦少游预拟口号，少游遂有“照海旌幢秋色里，激天鼓吹月明中”之句。是日微阴，公云：“使不著也。”少游复作一篇云：“自是我公多惠爱，却回秋色作春阴。”苕溪渔隐丛话 

　　东坡初未识秦少游，少游知其将至维扬，作坡笔题壁于一山寺。东坡果不能辨，大惊。及见孙莘老，出少游诗词数百篇读之，乃叹曰：“向书壁者，岂此郎也！”冷斋夜话 

　　廌谓少游曰：“东坡言少游文章如美玉无瑕，又琢磨之功，殆未有出其右者。”少游曰：“吾少时用意作赋，习惯已成。诚如所谕，不畏磨难。然自以华弱为愧。”邢和叔曰：“子之文铢两不差，非秤上秤来，乃等子上等来也。”师友谈记 

　　少游尝以真书题邢敦夫扇云：“月团新碾瀹花瓷，饮罢呼儿课楚词。风定小轩无落叶，青虫相对吐秋丝。”山谷见之，乃于扇背小草题一诗云：“黄叶委庭观九州，小虫催女献公裘。金钱满地无人贯，百斛明珠薏苡秋。”少游后见之曰：“逼我太甚！”诗话总龟 

　　山谷戏书少游壁诗，有“谁馈百牢鸜鹆眼”之句，注“鸜鹆”以指所盼者。山谷诗话 

　　少游自会稽入都见东坡。东坡曰：“不意别后却学柳七作词。”少游曰：“某虽无学，亦不如是。”东坡曰：“‘销魂当此际’，非柳七语乎？”坡又问别作何词，少游举“小楼连苑横空，下窥绣毂雕鞍骤”。东坡曰：“十三字只说得一个人骑马楼前过。”高斋诗话 

　　东坡呼少游为“山抹微云君”。艺苑雌黄 

　　少游在蔡州，与营妓娄婉字东玉者密，赠之词，有“玉佩丁东”句。又有赠陶心儿词云：“天外一钩横月带三星。”东坡诮其恐为他妓厮赖。高斋诗话：山谷次韵孙子实寄少游诗云：“才难不易得，志大略细谨。”王立之诗话：少游极怨山谷此句，谓言蔡州事，少人知者。山谷诗注。 

　　杭有一倅，闲唱少游满庭芳词，偶误举一韵曰：“画角声断斜阳。”琴操在侧曰：“画角声断谯门，非斜阳也。”倅曰：“汝可改韵否？”琴即改云：“山抹微云，天连香草，画角声断斜阳。暂停征辔，聊共饮离觞。多少蓬莱旧侣，频回首，烟霭茫茫。孤村里，寒鸦万点，流水绕红墙。魂伤当此际，轻分罗带，暗解香囊。漫赢得秦楼薄幸名狂。此去何时见也？襟袖上，空有余香。伤心处，长城望断，灯火已昏黄。”东坡闻而赏之。能改斋漫录 

　　程伊川一日见少游，问：“‘天若有情，天也为人烦恼’是公词否？”少游意伊川赏之，拱手逊谢。伊川云：“上穹尊严，安得易而侮之？”少游惭而退。瓮牖闲评 

　　秦少游观辋川图而愈疾。香祖笔记 

　　畅姓惟汝南有之。其族尤奉道，男女为黄冠者十之八九。有女冠畅道姑，姿色妍丽，神仙人也。少游挑之不得，乃作诗曰：“瞳人剪水腰如束，一幅乌纱裹寒玉。超然自有姑射姿，回看粉黛皆尘俗。雾阁云窗人莫窥，门前车马任东西。礼罢晓坛春日静，落红满地乳鸦啼。”桐江诗话 

　　秦少游侍儿朝华，姓边氏，京师人。元祐癸酉纳之。尝为诗曰：“天风吹月入阑干，乌鹊无声子夜闲。织女明星来枕上，了知身不在人间。”时朝华年十九。后三年，少游欲修真断世缘，遂遣归父母家，以金帛嫁之。朝华临别，涕泣不已。少游作诗云：“月雾茫茫晓柝悲，玉人挥手断肠时。不须重向灯前泣，百岁终当一别离。”朝华既去二十余日，使其父来曰：“不愿嫁，却乞归。”少游怜而复取归。明年，少游出倅钱塘。至淮上，因与道友议论，叹流光之遄速，谓朝华曰：“汝不去，吾不得修真矣。”亟使人走京师，呼其父来，遣随去。复作诗云：“玉人前去却重来，此度分携更不回。肠断龛山别离处，夕阳孤塔自崔巍。”时绍圣元年五月十一日，少游尝手书记其事。未几，遂窜南荒。墨庄漫录 

　　秦少游南迁至长沙。有妓平生酷爱秦学士词，至是知其为少游，请于其母，愿托以终身。少游赠词，所谓“郴江幸自绕郴山，为谁流下潇湘去”者也。念时事严切，不敢偕往贬所。及少游卒于藤，丧还，将至长沙。妓前一夕得诸梦，即送于途。祭毕归而自缢。陔余丛考引野客丛书 按今野客丛书不见此条，夷坚志载此事。容斋四笔又自辨之。 

　　瞿塘之下，地名人鲊瓮，少游尝谓未有以对。南迁度鬼门关，乃为绝句云：“身在鬼门关外天，命轻人鲊瓮头船。北人恸哭南人笑，日落荒村闻杜鹃。”侯鲭录 

