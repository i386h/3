<!-- { "loadSidebar": true } -->
　　韩璜叔夏为司谏，奉使江外，回赴堂白事。徐康国为两浙漕，亦以职事入谒，自谓践扬之久，率多傲忽。一绿衣少年先在，康国不知为叔夏也，貌慢之，偃然坐胡床，展两足于火踏子上，目视云霄，久之问曰：“足下前任何官？”绿衣者曰：“乍脱州县。”康国曰：“朝廷多事之际，随材授官。乍脱州县，未易遽干要除。”有堂吏过，康国趋揖之，且诧于绿衣曰：“此某中章也，某在此，倘非诸公调护，亦焉能久安耶？”语未终，丞相下马，遣直省吏致意康国曰：“适以韩司谏奉使回，得旨有所问，未及接见。”即引绿衣以登，回首揖康国而趍。康国始知为谏官，惊怅恐怖，脚蹙踏子翻空，灰火满地，皇灼而退。是时有流言刘刚据金陵叛。刚知之，束身星驰诣阙自明，适康国翌日再造，有黮袍后生武士在焉，康国反前日之辙，先揖问之曰：“适从何来？”武士曰：“来自建康。”康国遽问曰：“闻刘刚已反，公来时何如？”武士作色曰：“吾即刘刚，吾岂反者！想公欲反耳。”康国又惭而去。越数日，为叔夏弹其“交结堂吏，臣所目睹”而罢。挥麈后录 夷坚志亦载此而较略，末云：徐后数年起知婺州。 时刘立道大中为礼部尚书，旦夕且秉政。其父不乐在临安，来摄法曹于婺，因白事迟缓，徐责之曰：“老耄如此，胡不归？”刘曰：“儿子不见容，所以在此。”徐瞠曰：“贤郎为谁？”曰：“大中也。”遽易瞋为喜曰：“君精采逼人，虽老而健，法掾非所处，教官虚席，勉为诸生一临之。”即以权州学教授。 

　　绍兴间，王鈇帅番禺，有狼藉声。朝廷除司谏韩璜为广东提刑，令往廉察。宪治在韶阳，韩才建台，即行部指番禺。王忧甚，寝食俱废。有妾故钱塘倡也，问：“主公何忧？”王告之故，妾曰：“不足忧也。璜即韩九字叔夏，旧游妾家最欢，须强邀之饮，妾当有以败其守。”已而韩至，王郊迎不见，入城乃见。堂上不交一谈，次日报谒。王宿治具于别馆，茶罢邀游郡圃，不许，固请乃可。至别馆，水陆具陈，伎乐大作。韩踧踖不安，王麾去妓乐，阴令诸倡淡妆，诈作姬侍，迎入后堂。剧饮酒半，妾于帘内歌韩昔所赠词，韩闻之心动，狂不自制曰：“汝乃在此耶！”即欲见之。妾隔帘故邀其满引，至于再三，终不肯出。韩益心急，妾乃曰：“司谏曩在妾家最善舞，今日能为妾舞一曲，即当出也。”韩醉甚不知所以，即索舞衫，涂抹粉墨，踉跄而起，忽仆于地。王急命索舆，诸倡扶掖而登，归船昏然酣寝，五更酒醒，觉衣衫拘绊，索烛照镜，羞愧无以自容。即解舟还台，不敢复有问。此声流播，旋遭弹劾。王迄善罢。鹤林玉露 

　　向宗厚履方，建炎末为枢密院计议官。履方美髯而若有滑稽之状，裹华阳巾，缠足极弯，长于钩距。同舍王侑公为尝戏之曰：“君唐明皇时四人合而为一何耶！”向曰：“愿闻之。”公为曰：“君状类黄繙绰，头巾类叶法善，脚类杨贵妃，心肠似安禄山。”后程政道行其祠部员外郎诰词云：“汝佩服高古，操履甚恭。”亦以戏之。挥麈余话 

　　赵清臣善湘，父名不陋，使客吏整一漏处，呼而问之，曰：“今次修了不漏。”遂黥客吏。贵耳集 

　　杜起莘，自蜀入朝，不以家行。高庙闻其清修独处，甚爱之。一日，因对众褒谕曰：“闻卿出局，即蒲团纸帐，如一行脚僧，真难及也。”未几擢为谏官，张真父戏之曰：“吾蜀人如刘韶美、马圜仲及仆皆无妻妾，块然独处，与君等耳，君乃独以此见知得拔擢，何也？当挝登闻鼓诉之。”因相与大笑。老学庵笔记 

　　吴玠 曲端 安子文 

　　吴武安功绩记：撒离喝自商于出汉阴，捣梁洋，侯亟率麾下骑兵，倍道疾驰，昼夜数百里。先以黄柑数百犒贼师曰：“大军远来，聊奉止渴。今日决战，各忠所事。”撒离喝以杖击地大惊曰：“吴侯，尔来何速耶！”三朝北盟会编 

　　曲端字平甫，知书善属文，作字奇伟，长于兵略，屡战有声。张浚宣抚川、陕，以端有威声，承制拜端威武大将军、都统制，军士欢声如雷。是时端与吴玠皆有重名，陕西人为之语曰：“有文有武是曲大，有谋有勇是吴大。”娄室寇邠州日，端屡战皆捷。至白店原，撒离喝乘高望师，惧而号泣，金人目之为“啼哭郎君”。其为敌所畏如此。既而浚欲大举，先使张彬往觇之，端曰：“万一轻举，后忧方大。”彬复命，浚不悦。端既与浚异趣，时王庶为宣抚司参谋，与端有隙，谮于浚曰：“端有反心久矣。”竟罢其兵柄。是年浚大举，将战，仍伪立前军都统制曲端旗以惧之。娄室曰：“闻曲将军已得罪，必绐我也。”遂拥军骤至，军遂大溃。浚心愧其言，欲复用端，玠惧端复起，乃曰：“端再起必不利于张公。”王庶又从而谮之，以端尝作诗云：“不向关中图事业，却来江上泛扁舟。”举此以为指斥。浚入其说，于是徙端恭州置狱，命武臣康随为提刑鞫治。端既赴逮，知必死，仰天长吁，指其所乘马“铁象”曰：“天不欲复中原乎！惜哉！”泣数行下，左右皆泣。至狱，狱官云：“将军功臣，朝廷所知，必无他虑。若欲早出，第手书一病状，狱司即以申上，便可凭借出矣。”端欣然引笔书之，狱官遽卷怀而去。是晚即进械坐之铁笼，炽火逼之，殊极惨恶。端渴甚求饮，与之酒，九窍流血死。年四十一。时建炎四年八月三日丁卯申时也。陕西军士皆流涕怅恨，多叛去者。浚寻得罪，诏复端职，制曰：“顷失意于权臣，卒下狱而谴死。恩莫追于三宥，人将赎以百身。”其后金归河南之日，又诏谥壮愍，制曰：“属委任之非人，致刑诛之横被。兴言及此，流涕何追！”端为泾原都统日，有叔为偏将，战败诛之，既乃发丧。祭之以文曰：“呜呼！斩副将者泾原都统制也，祭叔者侄曲端也。尚飨！”一军畏服。魏公尝按视其军，端执檛以军礼见，傍无一人。公异之，谓欲点视。端以所部五军籍进，公命点其一，则于庭内开笼纵一鸽以往，所点之军随至。张为愕然。既而欲尽观，于是悉纵五鸽，则五军顷刻而至，戈甲焕灿，旗帜精明。魏公虽面奖而心实忌之。在蜀日又有诗云：“破碎江山不足论，何时重到渭南村。一声长啸东风里，多少未归人断魂。”亦可见其志也。齐东野语 

　　淳熙间，高庙配享，洪景庐举此为魏公罪，迄不得侑食。鹤林玉露 

　　张浚既失全陕，退保蜀，欲复用曲端。王庶曰：“富平之战，宣抚与曲端有胜负之约，今日宣抚以何面目见端。”吴玠亦惧端之严明，乃书“曲端谋反”四字于手心。浚虽有杀端之意，而未有罪。庶等曰：“曲端诗有指斥乘舆意，曰：‘不向关中兴事业，却来江上泛渔舟。’此其罪也。”浚乃送端万州羁管。康随先在凤翔，遭端决背一百，浚以康随为提点刑狱。端闻之，曰：“吾其死也！”呼天者数声。端有马名“铁象”，日驰四百里，惜之过于子息，连呼“铁象可惜”。既死不旬日，“铁象”亦毙。三朝北盟会编 

　　曲端、吴玠，建炎间有重名。陕西西人为之语曰：“有文有武是曲大，有谋有勇是吴大。”端能书，今阆中锦屏山壁间有其书，奇伟可爱。 

　　安子文与杨巨源、李好义合谋诛逆曦，旋杀巨源而专其功。久之朝廷疑其跋扈，俾帅长沙。子文尽室出蜀，尝自赞云：“面目邹搜，行步□若苴。人言托住半周天，我道一场真戏。要今日到湖南，又成一话靶。”在长沙厅事前豢豕成群，粪秽狼藉，肥腯则烹而买之。罢镇归蜀。厥后杨九鼎在蜀，以刻剥致诸军之怨，军士莫简倡乱，杀九鼎，剖其腹，实以金银曰：“使其贪腹饱饫！”子文生擒莫简，剖心以祭。钱唐遗事 

　　吴益子琚 

　　宪圣父宣靖王，即今所谓京师珠子吴员外是也。以蠙珠为业，累赀数百万。王长者也，闲行闾巷，用知贫乏者，每实金与钞于橐。夜出虽家人莫知。王常有兴造，有神立百步外，王遥问曰：“尔何神也？”曰：“吾太岁也，君兴造犯我，故避于百步外，以君有阴德也。”四朝闻见录 

　　吴庄简益以元舅之尊，德寿特亲爱之，入宫每用家人礼。宪圣常持盈满之戒，每告之曰：“凡有宴召，非奉吾旨不可擅入。”一日王竹冠练衣，芒鞵筇杖，纵行三竺、灵隐，濯足冷泉磐石之上，游人望之如仙，遂为逻者闻奏。次日德寿以小诗召之曰：“趁此一轩风月好，橘香酒熟待君来。”王遂亟往，光尧迎见笑曰：“夜来冷泉之游乐乎？朕宫内亦有此景，卿欲见之否？”盖叠石疏泉，像飞来香林之胜，架堂其间，曰“冷泉”。独揭一画，乃图庄简野服濯足其上，且御制一赞云：“富贵不骄，戚畹称贤。埽除膏粱，放旷林泉。沧浪濯足，风度萧然。国之元舅，人中神仙。”于是尽欢而罢，因以赐之。齐东野语 

　　吴郡王尝以相士荐于上，上以王故召见，见上则曰：“陛下尧眉舜目，禹臂汤肩。”上即驾兴曰：“到处脔将来。”王偶致棋客，关西人，与国手敌，俱出其右，因侍上弈言之。翌日宣唤，国手夜以大白浮之，出处子极妍靓，曰：“此吾女也，我今妻尔。但来日御前饶我第一局，我饶你第二局。我与尔永为翁婿。”女盖教坊伎也。翌日，诏关西与国手弈，上与王观局。第一局关西阳逊国手，上拂衣起曰：“终是外道人，如何敌国手！”关西知为所卖。四朝闻见录 

　　宪圣既御帘，戒吴琚曰：“垂帘非吾志也，不比大哥在时。原注谓孝宗。汝辈自此少出入。”孝宗称琚兄弟曰哥，光宗曰舅。后苑安石榴开，光皇以团扇自题圣作二句曰：“细叠轻绡色倍浓，晚霞犹在绿阴中。”命琚足之，即书曰：“春归百卉今无几，独立清微殿阁风。”上称叹久之。宪圣于二王中独导孝宗以光皇为储位，故公有独立之咏，寄意深矣。团扇犹藏其家。四朝闻见录 

　　宪圣既御帘，赵公汝愚为相，欲公出入通宫禁庙堂之意。公求慈福宫使，又求提举中秘书。赵公俱难之。旋物色韩侂胄，盖宪圣之表孙也。奉赵命惟谨，赵喜其奔走小忠，不知堕其计。赵赴贬，悔不用吴。同上 

　　侂胄忌琚，以宪圣故，不敢行忠定德谦事。赏花命酒，每极欢剧。间语琚曰：“肯为成都行否？”吴曰：“再万里远亦不辞。”韩笑曰：“只恐大母不肯放兄远去。”然犹偏帅判荆襄鄂，再判金陵，终于外。同上 

　　韩侂胄疑吴琚阴援道学，语其兄曰：“二哥原注吴与韩为中表 只管引许多秀才上门。”同上 

