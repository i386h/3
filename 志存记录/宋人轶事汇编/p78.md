<!-- { "loadSidebar": true } -->
　　王襄敏韶在京师，会元夕张灯，家人皆步出，幼子采，第十三，方能言。珠帽襐服，冯肩以从，至宣德门，喧拥阗咽，转盼已失所在。驺驭皆恇不知所为，狼狈归。襄敏问知其为南陔也，曰：“他子当遂访，若吾十三，必能自归。”怡然不复求。旬日，内出犊车至第，有中大人下，宣旨抱南陔以出，家人惊喜，问南陔以是夕所之。乃知奸人利其服装，自襄敏第窃迹其后，既负而趋。南陔觉负己者之异也，亟纳珠帽于怀，适内家车数乘将入东华，南陔攀辕呼焉。中大人悦其韶秀，抱置膝上。翌早拥至上阁，上问。谁氏。对曰：“儿乃韶之幼子也。”且具道所以。上叹其早慧，令暂留。钦圣鞠视，密诏开封捕贼。乃载以归，且赐压惊金犀钱果。其机见于幼年已如此。桯史 

　　王采辅道，韶之子。少豪迈有父风。早入甲科，善议论，工词翰。以直秘阁知汝州，坐不觉察盗铸免官。是时羽流林灵素以善役鬼神得幸，而辅道之客冀其复用，乘时所好，昌言辅道有术可致天神，出灵素上。辅道尝对客谓灵素太诞妄，安得为上言之，适与前客语偶合。工部尚书刘炳子蒙，辅道母夫人侄孙也，弟焕，子宣，俱长从班，歆艳一时。开封尹盛章忌炳兄弟，思有以害其宠，未得也。前客语既达灵素，灵素怨怒，泣请于上。上令逮捕辅道与所言客。事下开封府，辅道自谓无他。至狱，刻木此二字疑误，或是狱吏之俗称。皆出纸求书，且谓辅道曰：“昔苏学士坐系乌台时，狱吏皆某等父祖。苏学士既出后，每恨不从其乞翰墨。”辅道喜，作歌行以赠之，处之怡然。而盛章以炳之故，上言词连及炳，乞并治。章既归，遣开封司录孟彦弼携捕吏窦鉴等数人即讯炳于家。炳词气慷慨，彦弼既见其不屈，欲归。窦鉴曰：“尚书几间得采一纸字，足以成案矣。”遂乱抽架上书，适见炳和辅道诗，尚未成，首云：“白水之年大道盛，埽除荆棘奉高真。”诗意谓辅道有嫉恶之意。时尚道，目上为高真尔。鉴得之以为奇货，归以授章。章命其子并释以进，云：“白水谓来年庚子，采举事之时，炳指采为高真，不知以何人为荆棘？寘陛下于何地？岂非所谓大逆不道乎！”以此坐辅道极刑，炳以官高得不诛，削籍窜海外。焕黄州安置。凡王、刘亲属等斥谪之。擢并为秘书省正字，数日而死。出视其父，已为蛇矣。挥麈后录 末句有脱落，殆谓盛章数日而死，死后化为蛇。 

　　王荆公再罢政事，吴丞相充代其位。沈括为三司使，密条陈常平役法之不便者数事，献于吴公。吴公袖以呈上，上始恶括之为人。蔡确为御史知杂，上疏言：“新法始行，朝廷恐有未便，故诸路各出察访以视民愿否。是时沈括实为两浙路察访。使还，盛言新法可行，百姓悦从。朝廷以其言为可信。今王安石出，吴充为相，乃徇时好恶，诋毁良法。其前后之言自相背戾如此。”疏入，落括翰林学士，以本官知宣州。东轩笔录 

　　沈括素与苏轼同在馆阁。轼论事与时异，补外。括察访两浙，陛辞，神宗语括曰：“苏轼通判杭州，卿其善遇之。”括至杭，与轼论旧，求手录近诗一通。归即签签贴以进，云词皆讪怼。其后李定舒亶论轼诗置狱，实本于括云。元祐间，轼知杭州，括闲废在润，往来迎谒恭甚。轼益薄其为人。苏诗总案引王铚元祐补录 

　　沈存中晚娶张氏悍虐，时被棰骂，捽须堕地，儿女号泣而拾之。须上有血肉者，又相与号恸。张终不悔。长子博毅，前妻儿，张逐出之。张忽病死，人皆为存中贺。而存中自张亡，恍惚不安。船过扬子江，欲堕水，左右挽持之。未几不禄。萍洲可谈 

　　三司使宅本印经宅。熙宁间，更造三司宅。自薛师政经始，宅成，日官周琮曰：“此宅前河，后直大社，不利居者。”始自元厚之自拜日入居之，不久谪去。曾子宣继之，亦谪去。此下似少一字子厚居之，又逐去。而予为三司使，亦以罪去。李奉世继为之，又谪。皆不缘三司职事，悉以他坐褫削。奉世去，安厚卿主计，而三司官废，宅毁为官寺，厚卿亦不终位。梦溪笔谈 

　　二苏之文未出，天下争传徐禧之文。宋稗类钞 

　　徐禧之妻，鲁直之堂妹也。故禧死，鲁直祭文有“文足经邦，武足定难”之语。禧没，朝廷厚其赠，谥忠愍。按画墁录云：永乐之役，禧不知所归。或云有还人见之夏国者。官其子弟八人。幼子俯，至通直郎，今上即位，转奉议郎，年才十有六，迎娶吕惠卿女。盖吕吉甫与禧厚善也。每读责吕吉甫诏，至“力引狂生之谋，驯至永乐之祸”，未尝不涕泣也。师友谈录 

　　师川，豫章之甥。在靖康时，朝列有改名避伪楚讳者，按工部侍郎何昌言与弟昌辰俱请改名。师川名婢曰昌奴，朝士至则呼之。以名节自任，诸人所推下之者，不独以其诗也。后村诗话 挥麈后录同 

　　明清尝于吕元直丞相家睹高宗御札一幅云：“朕比观黄庭坚集，见称道其甥徐俯师川者，闻其人在靖康朝立节可嘉。今致仕已久，想不复存。可赠左谏议大夫。或尚在，即以此官召之。”其后乃知师川避地广州，即落致仕，以右奉直大夫试左谏议大夫赴行在所。既至阙入对，益契上意。赐出身，入禁林，不旋踵遂登政府。朱藏一、赵元镇并居中书，师川蔑视之。每除一登第者，则曰：“又一经义之士。”尝与元镇论兵，视元镇曰：“公何足以知此！”元镇曰：“鼎固不足以知之，岂若师川之读父书耶！”师川大不堪，而无以酬之，卒不安位而去。挥麈后录 

　　徐师川视山谷为外家，晚年欲自立名。客有称渊源所自，答一小启云：“涪翁之妙天下，君其问诸水滨，斯道之大域中，我独知之濠上。”清波杂志 

　　徐师川尝游庐山，遇一宦者郑湛，与之诗曰：“平生不善刘蕡策，色色门中皆有人。”后徐入枢府，郑时适用事，似有力焉。宋稗类钞按此条见 朱子语录 

　　昭州山水佳绝，郡圃有亭名天绘。建炎中，吕巫为守，以天绘近金国号，思有以易之。时徐师川避地于昭，吕乞名于徐，久而未获。复乞于范滋，乃以清晖易之。一日徐策杖过庭，仰视新榜，忽检得亭记于积壤中，亟涤石观之，乃丘浚寺丞所作也。其记云：“余择胜得此亭，名曰天绘，取其景物自然，非人力所能摹写耳。后某年某日，当有俗子易名清晖者，可为一笑。”还，考范更题之日，竟无毫发差也。春渚纪闻 

　　徐师川之族兄少赴举场，试圆坛八陛赋，终日不能下一字，乃大书试卷云：“圆坛八陛，八陛圆坛。即圆坛而八陛，又八陛以圆坛。八陛圆坛，既圆坛而八陛。圆坛八陛，又八陛以圆坛。”榜出，阳为失意状。或调之曰：“吾兄所以被黜，正由小赋内不见题故也。”至今传以为笑。高斋漫录 

　　徐师川长子璧，豪迈能文。尝作书万言，欲投匦极言时政。师川见之大惊，夺而焚之。东山谈苑 

　　吕惠卿 邓润甫 张璪 杨绘 陈绎 

　　吕惠卿未达时，欧阳公以学者罕能及，告于朋友，以端雅之士荐之于朝廷。且曰：“后有不如，甘与同罪。”水东日记 

　　荆公、吕吉甫同在政府，势焰相轧，遂致嫌隙。吕不安，谓人曰：“惠卿读儒书，只知仲尼之可尊。读外典，只知佛之可贵。今之世，只知介甫之可师。不意为人谗，失平日之欢，且容惠卿善去。”人有达其言于荆公，公闻之，谓其子雱曰：“吕六却如此使人不忍！”其子答曰：“公不忍人，人将忍公矣。”公默然。珍席放谈 

　　吴僧文揵，戒律精至。孙莘老知湖州日，问：“吕吉甫如何？”时吕在润州持服。揵曰：“只三年便在官家左右，更有一人白晳而肥，一人美髯而长。”后三年，吉甫果参大政，同列韩子华、冯当世，皆如揵所言。孙公谈圃 

　　熙宁八年，吕惠卿为参知政事，权倾天下。时元参政为翰林学士，判群牧。常问三命僧化成曰：“吕参政早晚为相矣。”化成曰：“吕给事为参政，譬如草屋上置鸱吻耳。”元曰：“然则其不安乎？”成曰：“其黜免可立而待也。”是时春方半，元曰：“事应在何时？”成曰：“在今年五月十七日。”元怃然不测，亦潜记之。既而吕权日盛，台谏噤口，无敢指议之者。会五月十七日，元退朝，因语府界提举蔡确曰：“化成言吕参政祸在今日，真漫浪之语也。”二公相视而笑。遂同还群牧，促召成而诮之。成曰：“言必无失，姑俟之。”二公愈笑其术之非。既而化成告去，蔡亦上马。是时曾待制孝宽同判群牧，薄晚来过厅，方即坐，元因问：“今日有何事？”曾曰：“但闻御史蔡承禧入劄子，不知言何事？”语未已，内探报“今日蔡察院言吕参政兄弟”。元闻之大骇，乃以化成之言告曾公。既而吕罢政事，实始此日也。东轩笔录 

　　王荆公居钟山，切切以吕吉甫为恨。吕除丧，时公弟和甫执政。吕意惮之，乃以启讲和曰：“惠卿启：合乃相从，疑有殊于天厉；析虽或使，殆不自于人为。然以情论形，则已析者，宜难于复合；以道致命，则自天者，讵知其不人。如某叨蒙一臂之交，谬意同心之列，忘怀履坦，失戒同巇。关弓之泣非疎，碾足之辞未已。而溢言皆达，茀气并生。既莫知其所终，兹不疑于有敌。而门墙责善，数移两解之书，殿陛对休，亲拜再和之诏，固其愿也，方且图之。重罹苫块之忧，遂稽竿牍之献。然以言乎昔，则一朝之过，不足害平生之欢；以言乎今，则八年之间，亦将随数化之改。内省凉薄，尚无细故之嫌；仰揆高明，夫何旧恶之念！恭惟观文特进相公，知德之奥，达命之情。亲疎冀于所同，憎爱融于不有。冰炭之息，豁然傥示于至恩；桑榆之收，继此请图于改事。侧躬以待，惟命之从。”荆公答曰：“安石启：与公同心，以至异意，皆缘国事，岂有他哉！同朝纷纷，公独助我，则我何憾于公？人或言公，吾无预焉，则公亦何尤于我。趋时便事，我不知其说焉；考实论情，公亦宜照于此。开谕重悉，览之怅然！昔之在我，诚无细故之疑；今之在公，尚何旧恶足念？然公以壮烈，方进为于圣世；而某萧然衰疾，将待尽于山林。趋舍异事，则相煦以温，不若相忘之为愈也。趋召想在不尔此亦不必还答。”又曰：“终是会做文字。”清波别志 东轩笔录较略 

　　苏子瞻改铸颜渊之语曰：“吾闻觌君子者，问雕人不问雕木。”曰：“人可雕欤？”曰：“吕惠卿雕王安石。”步里客谈 

