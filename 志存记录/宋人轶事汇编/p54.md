<!-- { "loadSidebar": true } -->
　　王拱辰榜是时欧公为省元。有李郎中忘其名，是年赴试南宫，将近省试，忽患疫气昏愦，同试相迫，勉扶疾以入。既而疾作，凭案上困睡，殆不知人。已过午，忽有人掖下触之，李惊觉，乃邻座也。问所以不下笔之由，李具言其病，其人曰：“科场难得，已至此，切勉强。”再三言之，李试下笔，颇能运思。邻座者见李能属文甚喜，因尽说赋内当用之事，及将己卷子拽过铺在李案上，云：“某乃国学解元欧阳修，请公持拽回互尽用之不妨。”李见开怀若此，颇觉成篇，至于诗亦然。是日程试半是欧卷，李大感激，遂觉病去。二场亦复如此。榜出，欧公作魁，李亦上列。后李于家庙之旁，画欧公像，事之如父母，以获禄位皆公力也。李尝与先祖同官，引先祖至影堂观之。先祖先公每言此，以为世之场屋虚诞，以相忌嫉者戒。默记 

　　王懿恪拱辰与欧阳公同年进士，文忠自监元省元赴廷试，锐意魁天下。明日，当唱名，夜备新衣一袭，拱辰辄先衣以入，文忠怪焉。懿恪笑曰：“为状元者当衣此。”至唱名果第一。后懿恪、文忠同为薛简肃公壻。懿恪先娶文忠夫人之姊，再娶其妹，故文忠有“旧女壻为新女壻，大姨夫作小姨夫”之戏。邵氏闻见录 按原文谓文忠先娶懿恪夫人之姊，再娶其妹。以下又谓文忠有诗语之戏云云。文义本不可通，薛简肃墓志明载两女适王，一女适欧，若将原文文忠懿恪四字，上下互易，则事实既符，文义亦顺，当是刊本偶误。而明以后诸说部，遂误以娶姊为欧公事，兹特订正，以符事实。 

　　文忠与懿恪虽友壻而心少之。文忠为参政时，吏拟进拱辰仆射，文忠曰：“仆射宰相官也，王拱辰非曾任宰相。”以至拜宣徽使，终身不至执政。盖懿恪主吕文靖，文忠主范文正，其党不同云。邵氏闻见录 

　　公为西京留守推官时，尝与尹师鲁诸人游嵩山，见藓香成文有“神清之洞”四字，他人莫见。避暑录话 

　　欧阳文忠任河南推官，亲一妓。时先文僖罢政为西京留守，梅圣俞、谢希深、尹师鲁同在幕下。一日宴于后园，客集，欧与此妓不至。移时方来，在坐相视以目，公责妓云：“末至何也？”妓云：“中暑往凉堂睡著，觉失金钗犹未见。”公曰：“若得欧推官一词，当为偿汝。”欧即席云：“柳外轻雷池上雨，雨声滴破荷声。小楼西角断虹明，阑干倚遍，待得月华生。燕子飞来栖画栋，玉钩垂下帘旌，凉波不动簟纹平。水晶双枕，傍有堕钗横。”坐皆称善，遂命妓满酌赏欧，而令公库偿钗，戒欧公当少戢。不惟不恤，翻以为怨，后修五代史、十国世家，痛毁吴越。又于归田录说文僖数事，皆非美谈。钱氏私志 

　　欧阳永叔作校勘时，梦入一庙，于庭下谒神，丁元珍同列，而元珍在上，庙前有石马无一耳。后责夷陵，元珍为判官，同谒黄牛庙，元珍职在县令上，庙前有石马无一耳，如昔所梦。孔平仲谈苑 东坡集书欧公黄牛庙诗后略同。 

　　欧阳文忠，庆历末夜泊采石渡。舟人鼾睡，潮至月黑，公灭烛方寝。微闻呼声曰：“去未？”舟尾答曰：“有参政宿此，不可擅去。斋料幸为携至。”公私念曰：“舟尾逼浦，且无从人，必鬼也。”通夜不寐。五更闻岸上猎猎驰骤声，舟尾呼曰：“斋料幸见还。”岸上且行且答曰：“道场不净，竟无所得。”公异之。后日游金山与长老瑞新语此事，惊曰：“某夜有施主设水陆，携室人至，方拜，忽乳一子。俄腥风灭烛，一众尽恐，乃公宿采石之夜也。”后公果参大政。冷斋夜话 闲窗括异志同 

　　欧阳公云：“吾昔贬官彝陵，方壮年未厌学。欲求史汉一观，公私无有，因取架间陈年公牍，反覆观之，见其枉直乖错，不可胜数，违法狥情，灭情害义，无所不有。彝陵荒远僻小，尚如此，天下固可知也！当时仰天誓心，自尔遇事不敢忽。”能改斋漫录 

　　欧阳文忠自馆下谪夷陵令，移光化军乾德县。知军张询，河北人，不能知文忠，待以常礼。后二年，询移知清德军，文忠自龙图阁学士为河北都转运使，询乃部属。初迎见文忠于郊外，虽负恐惕，犹敛板操北音曰：“龙图久别安乐，诸事且望揜恶扬善。”文忠知其朴野，亦笑之而已。东轩笔录 

　　欧公与王禹玉、范忠文同在禁林。故事，进春帖子，自皇后贵妃以下诸合皆有。是时温成薨未久，词臣阙而不进。仁宗不怿，诸公闻之惶骇，禹玉、忠文仓卒作不成。公徐曰：“某有一首，但写进本时偶忘之耳。”乃取小笺自录其诗曰：“忽闻海上有仙山，烟锁楼台日月闲，花下玉容长不老，只应春色胜人间。”既进，上大喜。禹玉拊公背曰：“君文章真含香丸子也。”曲洧旧闻 

　　欧公庆历间为谏官，大忤权贵。未几，以龙图阁学士为河北都运。公在河北，职事甚振，无可中伤。会公甥张氏，幼孤鞠育于家。嫁侄晟，晟自虔州司户罢，以仆陈谏同行，而张与谏通。按行营杂录云，晟之官至宿州，赴郡宴归，而失其舟，至京师捕得之，开封府勘事，梢人与晟妾通，晟妻知，欲笞之，反为妾诱，并与梢人通，与此异。事发，鞠于开封府右军巡院。张惧罪，且图自解免，其语皆引公未嫁时事，词多丑异。军巡判官孙揆止劾张与谏通事，不复支蔓。宰相闻之怒，再命太常博士苏安世勘之。遂尽周张前后语案，又差王昭明监勘。盖以公前事欲令释憾也。公为河北转运，令内侍王昭明同往，相度河事，公言侍从出使，故事无内侍同行，臣实耻之。朝廷从之。昭明至狱，见安世所勘案牍，骇曰：“昭明在官家左右，无三日不说欧阳修。今省判所勘，乃迎合宰相意，加以大恶，异日昭明吃剑不得。”按厚德录云：狱不成，苏云，不如锻炼。昭明曰：上令某监勘，止欲尽公道耳，锻炼何等语耶？安世闻之大惧，竟不敢易揆所勘，但劾欧公用张氏资买田产立户事。落知制诰，知滁州。默记 钱氏私志云：欧为人言其盗甥表云：丧厥夫而无托，携孤女以来归。张氏此时年方七岁，内翰伯见而笑曰：年七岁，正簸钱时也。欧词云：江南柳，叶小未成阴。人为丝轻那忍折，莺怜枝嫩不堪吟，留取待春深。十四五，闲抱琵琶寻，堂上簸钱堂下走，恁时相见已留心，何况到如今。欧知贡举时，落第举人作醉蓬莱以讥，词极丑诋。 

　　欧公闲居汝阴时，一妓甚颖，文忠歌词尽记之，筵上戏约，他年当来作守。后数年，公自维扬果移汝阴，其人已不复见矣。视事之明日，饮同官湖上，种黄杨树子，有诗留题撷芳亭云：“柳絮已将春色去，海棠应恨我来迟。”后三十年东坡作守，见诗笑曰：“杜牧之绿树成阴之句耶？”侯鲭录 

　　欧阳文忠公在扬州，作平山堂，壮丽为淮南第一。堂据蜀冈，下临江南数百里，真、润、金陵三州隐隐若可见。公每暑时辄淩晨携客往游，遣人走邵伯取荷花千余朵，插百许盆。与客相间，遇酒行，即遣妓取一花传客，以次摘其叶尽处以饮酒，往往侵夜，载月而归。余绍圣初始登第，尝以六七月之间馆于此堂。是岁大暑，环堂左右老木参天，后有竹千余竿，大如椽，不复见日色。寺有一僧，年八十余，及见公，犹能道公时事甚详。避暑录话 

　　扬州蜀冈上大明寺平山堂，欧阳文忠手植柳一株，人谓之欧公柳。公词所云“手种堂前杨柳，别来几度春风”者。薛嗣昌作守，亦种一株，自榜曰薛公柳。人莫不嗤之。嗣昌既去，为人伐之。墨庄漫录 政和中唐恪守滁，作亭曰同醉，自作记。大书刻石，见却埽编 

　　文元贾公守北都。欧阳永叔使北还，公预戒官妓办词以劝酒，妓唯唯。复使都厅召而嘱之，妓亦唯唯。公怪叹，以为山野。既，妓奉觞歌以为寿，永叔把盏侧听，每为引满，公复怪之。召问所歌，皆欧词也。后山谈丛 

　　大臣有少时虽修谨，然性亦通脱，有数小词行于世。庆历间，签书滑州节度判官，行县至韦城，饮于县令家，复以邑娼自随。逮晓畏人知，以金钗赠娼，期以缄口，亦终不能秘也。嘉祐间，大臣为馆职，奉使契丹，归语同舍吴奎曰：“世言雨逢甲子则连阴，信有之。昨使契丹至长垣，往来无不沾湿。”长文戏曰：“长垣逢甲子，可对韦县赠庚申也。”大臣终无悔恨。隐居诗话 按此诋欧公也。考其历官奉使，皆合。 

　　公平生不甚留意礼经，自云修何尝读仪礼。偶一日至子弟书院，几间见之，因取读，见“为人后者为其父齐衰杖期”云云，其言与修意合，由是破诸异议。名臣言行录 

　　英宗之丧，欧公于衰绖之下，服紫地皂花紧丝袍入临，刘庠奏乞贬责，上遣使语公，使易之，公拜伏面谢。名臣言行录 

　　士大夫以濮议不正，咸疾欧阳修，有谤其私从子妇者。御史中丞彭思永、殿中侍御史蒋之奇，承流言劾奏之。之奇仍伏于上前，不肯起。诏二人具语所从来，皆无以对，俱坐谪官。先是之奇盛称濮议之是以媚修，由是荐为御史，既而攻修，修寻亦外迁。其上谢表曰：“未乾荐祢之墨，已弯射羿之弓。”涑水纪闻 

　　熙宁初欧公在政府，言官诬其私子妇吴氏，惟冲卿以己女尝辨于文疏，余无一言为明其诬蔑。珍席放谈 

　　欧阳在政府日，台官以闺阃诬讪之。公上章力乞辨明，神宗手诏赐公曰：“春寒安否？前事朕已累次亲批出，诘问因依从来，要卿知。”又诏曰：“春暖久不相见，安否？数日来以言者污卿以大恶。朕晓夕在怀，未尝舒释。故累次批出，再三诘问其从来事状，迄无以报。前日见卿文字要辨明，遂自引过。今日已令降出，仍出榜朝堂，使内外知为虚妄。事理既明，人言亦塞，卿直起视事如初，毋恤前言。”又涂去塞字，改作释字。宸翰今藏公家。独醒杂志 

