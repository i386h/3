<!-- { "loadSidebar": true } -->
　　高宗尝问张魏公：“卿儿想渐长成。”魏公对曰：“臣子栻，年十四，脱然可语圣人之道。”及隆兴初，魏公督师，南轩以内机入奏，引见德寿宫，首问魏公起居饮食状，又问：“卿几岁？”对曰：“臣年三十一。”又问：“卿母安否？”对曰：“久失所恃。”上愀然久之曰：“朕记得卿父再娶时，以无继嗣，曾来商量。朕与卿父义则君臣，情同骨肉。”或谓高宗晚年追悼明受，不满魏公，至有“宁失天下不用张浚”之言，殆不然也。鹤林玉露 

　　公念桧欺君误国，欲力论时事，又念太夫人计氏年高，言之必被祸。太夫人觉公形瘠，问故，公具言所以。太夫人诵先雍公按公父名咸 绍圣初举制科策曰：“臣宁言而死于斧钺，不忍不言而负陛下。”公意遂决。乃上言，桧怒，特进提举兴福宫，连州居住。续名臣言行录 

　　忠献居永，微闻当路意，昕夕不自安。且念为太夫人忧，不敢明言。忽外间报中都有人至，亟出视，一男子喘卧檐下，不能言。方吉凶叵测，众环视缩颈。忠献素坚定，于是亦色动。有顷，掖之坐，稍灌汤饵而苏，犹未出语，但数指腰间，索之得片纸。盖故吏闻桧讣，走介星驰，至近郊益奔程欲速，是以颠蹶。顷刻之间，堂序欢声如雷。桯史 

　　张紫岩谪居，适权奸新毙，时宰恃邻好而不固圉。紫岩制丸墨、竹杖二铭，其杖铭曰：“用则行，舍则藏，惟我与尔。危不持，颠不扶，则焉用彼。”或录以示当路，以为讽己，将奏之。会病卒不果。他日陈正献俊卿为孝皇诵之，书于御杖焉。桯史 贵耳集不详 

　　南轩自桂帅入朝，以平日所著书并奏议讲解百余册装潢以进，方铺陈殿陛间，有小黄门忽问左司：“甚文字许多？”南轩白之曰：“教官家治国平天下。”小黄门答曰：“孔夫子道：‘一言可以兴邦。’”孝宗闻此言亦笑。贵耳集 

　　张南轩待小人甚严，为都司日，肩舆出遇曾觌，觌举手欲揖，南轩急掩其窗棂，觌惭，手不能下。东山谈苑 

　　张宣公按栻谥宣 帅江陵，道经澧。士子十数辈，执文书郊迎。公喜见须眉，就马上长揖，索其文观之，乃举郡守政绩。公掷其文于地曰：“诸公之来，某意谓相与讲切义理之是非，启告闾阎之利病。今乃不然，是特被十只冷馒头使耳。”跃马迳去。鹤林玉露 

　　南轩赴静江，至羊楼桥市方食，吏执名纸立于庭，食毕呼吏见客，曰：“客留名刺去矣。”曰：“速请来！”市仅数家，一呼皆至。衣冠鄙陋，举止周章。先生历问其读何书，各勉以学而退。宇文正甫曰：“此辈不见何害。”先生曰：“荒凉小市，有此两三人已难得。彼以儒名，于市见一官不得，将揶揄于市人矣。诱而进之，亦劝之之道。”庶斋老学丛谈 

　　张南轩晚得奇疾，虚阳不秘，踰年卒。就殓，通身透明，脏腑可数，莹澈如水晶。自昔医书，不载此疾。养疴漫笔 

　　苏翁不知何许人，绍兴末，来豫章东湖南岸结庐独居。待邻右有恩礼，人爱敬之，称曰苏翁。身长九尺，美须髯，寡言笑，布褐草履，终岁不易。未尝疾病，筋力数倍于人，食啖亦与人倍。辟废地为圃，艺植耘芟，皆有法度，虽隆暑极寒，圃内根荄芽甲滋郁畅茂，以故蔬不绝圃。味视他圃为胜，市鬻者利倍而售速。每先期输值，不二价而人无异辞。宵织履，履坚韧，织未脱手，人争贸之以馈远，号“苏公履”。薪米不匮，且有余羡。喜周急，人有贷假，随力所及应之。闭门高卧，或危坐终日，人莫能测。时张浚为相，驰书函金币，移书豫章漕及帅曰：“余乡人苏云卿，管、乐流亚，遁迹湖海有年矣。近闻灌园东湖，其高风伟节，非折简所能屈。幸亲造其庐，为我必致之。”漕帅密谕物色，人曰：“此间有灌园苏翁，无云卿。”漕帅即相与变服为游客入其圃，翁运锄不顾。二客前揖与语，翁良久问客何从来，乃延入室，土锉竹几，辉光溢然，地无纤尘。案上留汉书一册。二客神融意消，恍若自失，默计曰：“此为苏云卿也必矣。”既而汲泉煮茗，意稍款接。客遂扣曰：“仙里何地？”曰：“广汉。”客曰：“张德远亦广汉人，翁当识之”。曰：“识之。”客又问：“德远何如人？”曰：“贤者也。第长于知君子，短于知小人。德有余而才不足。”因问德远今何官。二客曰：“朝廷起张公欲了此事。”翁曰：“此恐怕他未便了得。”盖初不虞张使访己也。二客遂笑谓翁曰：“某等备乏漕帅，实非游客。张公秉相权，令某等造庐，以礼致公，共济大业。”出书函金币于案上。翁色变，遽喉内隐隐有声，似怒张公之暴己者，至是始知翁广汉人即云卿也。继旌旗填委，坚请翁同载以归。再三谢不可，许诘朝上谒。越夕遣使迎伺，则扃户寂然。从他径排闼入，惟书币留案上，俨然如昨，而人不可得见矣。游宦记闻 林下便谈文异事同 

　　任尽言事母尽孝，母老多病，未离左右。每自言其母得疾之由，或以饮食，或以燥湿，或以语话稍多，或以忧喜微过，皆朝夕候之，无毫发不尽。五脏六腑中事，皆洞见曲折，不待切脉而后知，故投药必效，虽名医不逮也。张魏公作都督，欲辟之入幕，乃力辞曰：“尽言方养亲，使得一神丹可以长年，必持以遗老母，不以献公，况能舍温凊而与公军事耶！”魏公叹息而许之。宋稗类抄 

　　赵鼎 

　　赵鼎起于白屋，有朴野之状。一日拜相，骤为骄侈，以临安相府为不足居，别起大堂，奇花嘉木，环植周围。堂之四隅，各设大罏，为异香数种。每坐堂上，则四罏焚香，烟气氤氲，合于座上，谓之香云。秀水闲居录 

　　金明县道士自称白云片鹤，游汴，见赵鼎，大呼曰：“中兴名相！”他日又遇鼎曰：“吉阳相逢。”后鼎绍兴五年为相，晚窜吉阳，忽见白云，曰：“忆昔日之言乎？”山堂肆考 

　　赵鼎为左相，一日入朝，见自外移竹栽入内，奏事毕，亟往视之，方兴工于隙地。元镇询谁主其事。曰：“内侍黄彦节也。”元镇即呼黄责之曰：“顷岁艮岳花石之扰，皆出汝曹。今将复蹈前辙耶！”令勒军令状，日下罢役。彦节以闻于上。翌日元镇奏事上前，上曰：“偶见禁内有空地，因令植竹数十竿，非欲为苑圃。卿能防微杜渐如此，可谓尽忠。尔后傥有此等事，勿惮以警朕之不逮也。”挥麈余话 

　　南渡初，中原士大夫之落南者，高宗有许占寺院之命，赵忠简居越之能仁寺。癸辛杂识 

　　赵忠简秉政日，使臣关永坚匄官淮上，贫不办行，欲货息女。公怜之，随给所须。永坚乞纳女，公却之，力请不已，姑留之。永坚解秩还，公一见语之曰：“尔女无恙。”且助资属求良配。女虽累年侍丞相巾栉，及嫁，尚处子也。清波杂志 

　　赵鼎都督川、陕，申请随军钱物七百万缗。余奏曰：“张浚赴蜀，朝廷给一百五十万。今鼎所需三倍，所费不赀。”上曰：“奈何？”余曰：“欲支三百万，半由朝廷，已如浚数，半令所部漕司应付。”上可之。既退，鼎怒语曰：“令我作乞儿入蜀耶！”秀水闲居录 

　　会稽士人有钱唐休者，有名于时。赵丞相当国，人荐之。方议除擢，会边报警，视奏目内，适见其姓名，赵不悦曰：“钱唐遂休乎？”因置不用。赵引折彦质为枢密，其院内奏牍，书名相次，人有谮之者，谓“赵鼎折”为不祥，乃与钱事相类。鸡肋编 

　　建炎间，术者周生善相字。车驾至杭，金骑惊扰之余，人心危疑。执政呼周至，书杭字示之，周曰：“惧有警报。”乃拆其字，以右边一点配木上，即为兀术。不旬日果传兀术南侵。当赵、秦庙谟不协，各欲引退，二公各书退字示之，周曰：“赵必去，秦必留。日者君象，赵书退字，人去日远。秦书人字密附日下，日字左笔下连，而人字左笔斜贯之，踪迹固矣，欲退得乎？”既而皆验。暌车志　　谢诚甫祖信任南床日，论赵忠简不遗余力。谢为赵之上客。清波杂志 

　　赵鼎不主和议，罢相出知绍兴，首途之日，桧奏请备礼饯鼎之行。乃就津亭排列别筵，秦执政俟于津亭。鼎相揖罢，即登舟。桧曰：“已得旨饯送，相公何不少留？”鼎曰：“议论已不协，何留之有？”遂登舟，叱篙师离岸。桧亦叱从人收筵而归，且顾鼎曰：“桧是好意。”舟既开矣。三朝北盟会编 

　　赵吉阳元镇一日于行在所，因过三馆，语坐上：“顷一夕梦贬海上，将无是乎？”诸馆职学士争道其德而谈休美，其间一二门下士毅然曰：“藉使如梦，则某等誓乘桴而从。”一时以为美谈。未几，吉阳果徙海上。是时独有一王海康趯者，颇为流人调护，海上所无薪药百物，海康辄津致之。后有人告讦，免所居官，海康勿怨也。归时过吾，吾亟访海康：“曩闻三馆之语甚美，今日有践言者乎？”海康笑谓吾曰：“宁有践言者耶！虽吉阳亲旧，曾弗睹一字之往来。”吾得此为之短气。铁围山丛谈 

　　赵鼎在潮五年，杜门谢客，时事不挂口。及移吉阳军，有谢上表曰：“白首何归，怅余生之无几；丹心未泯，誓九死以不移。”秦桧见之曰：“此老倔强犹昔。”宋稗类抄 

　　赵忠简既以忤相桧谪吉阳军，门人故吏皆不通问，广帅张宗元时遣使渡海以醪米遗之。忠简谓子汾曰：“桧必欲杀我。我不死，一家当诛。我死，尔曹无恙。”乃不食死。汾护丧归葬于衢州。守臣章杰，原注：惇诸孙，怨赵当国时治惇罪。知士大夫平时与公有简牍往来，至是又携酒会葬，意可为奇货，乃遣官兵下县，同县尉翁蒙之以搜私酿为名，驰往掩取。蒙之书片纸，走仆自后垣出密告汾，趋令尽焚箧内书，比至无所得。宋稗类抄 

　　秦桧末年大诛杀以胁善类，逮忠简之子汾下狱。汾就逮，自分必死，因属其家曰：“此行无全理，脱幸有恩言，当于馈食内置笑靥一以为信，毋忘！”既入狱月余，无所问，狱卒日施惨酷，奄奄待尽。忽外致食满橐皆笑靥，汾泣曰：“吾约以一而今乃多如是，是绐我。”既而狱吏皆来贺，始知桧已死。狱事得解，汾即日脱械出。桯史 

