<!-- { "loadSidebar": true } -->
　　李定字仲求，洪州人。晏元献之甥。文亦奇。欲预赛神会，而苏子美以其任子拒之，致兴大狱。梅圣俞诗所谓“一客不得食，覆鼎伤众宾”者也。其孙即商老彭，以诗名列江西派。按俞氏茶香室丛钞引此文，此下有“此是害东坡之李定”一语。今考挥麈前录原文并无此句，害东坡之李定字资深，各书无异辞。俞氏殊失检也。又李定字资深，扬州人。元丰御史中丞。其孙方叔、正民兄弟按此别一李方叔，非豸也皆显名一时。又李定嘉祐、治平以来，以风采闻，尝遍历天下诸路计度转运使。乃敦老如冈之祖，济南人也。挥麈前录 

　　吴门下居厚，喜论杜诗，每对客未尝不言。绍圣间，为户部尚书，叶涛致远为舍人。待漏院每从官晨集，多未厌于睡，往往即坐倚壁假寐，不得交谈。惟吴至则强与论杜诗不已，人以为苦，致远辄迁坐于门外檐次。一日忽大雨飘洒，同列呼之不至，问其故，曰“怕老杜诗”。避暑录话 

　　蔡京 蔡卞京诸子 

　　京师旧有平准务，自汉以来有之。蔡鲁公以其父名准，改名平货务。石林燕语 

　　晁之道言蔡侍郎准少年时，出入常见有二人见于马前，或肩舆之前，若先驱，或前或却。问之从者，皆无所睹。准甚惧，谓有冤魂，百方禳禬，皆不能遣。既久，亦不以为事。庆历四年生京，而一人不见。又二年生卞，乃俱灭。元丰末，都城童谣有“家中两个萝卜精”之语，语多不能悉记，其末章云：“撞著潭州海藏神。”至崇宁间，卖馂馅者又有“一包菜”之语。其事皆验。而京于靖康初，贬死于长沙，岂潭州海藏亦应于此耶。曲洧旧闻 

　　蔡元度父死，委术者王寿昌于余杭寻葬地，数日不至。蔡梦至一官府，有紫衣人据案坐，望蔡入，遥谓曰：“汝寻葬地，已得之否？野驼饮水形是也。”觉而异之。寿昌至云：“有一地在临平，山势耸远，佳城也。”元度云：“姑言山形。”王云：“一大山下临浙江，野驼饮水形也。”元度云：“神先告我矣。”春渚纪闻 

　　蔡太师父准葬临平山。山为驼形，术家谓驼负重则行，故作塔于驼峰。其墓以钱塘江为水，越之秦望山为案，可谓雄矣。然富贵既极，一旦丧败，几于覆族，至今不振。老学庵笔记 

　　宣和间，蔡京尝葬其父于临平。及京败，或谓此为骆驼饮海势，遂行下本路，遣匠者凿破之。有金鸡自石间飞出，竟渡浙江。其地至今有开凿之径，知地理者谓犹出带血天子，而后济王实生其地。癸辛杂识 又独醒杂志云：方腊入钱塘，尽掘蔡氏祖父之坟。 

　　先鲁公生庆历之丁亥，其月当壬寅，日当壬辰，时为辛亥。幼时言命者多不取之。及逢时遇主，位极人臣。而后操术者争谈格局之高，推富贵之由，徒足发贤者之一笑耳。大观改元，岁复丁亥，东都顺城门内有郑氏者，货粉于市，家颇赡给，俗号“郑粉家”。偶以正月五日亥时生一子，岁月日时适与鲁公合，其家大喜，极意抚爱，谓其必贵。时人亦为之倾耸。长则恣其所欲为，斗鸡走狗，一切不禁也。始年十有八，春末携妓从浮浪人跃大马游金明，自苑内归，上下悉大醉，马忽跃入波，水浸而死。铁围山丛谈 

　　熙宁、元丰间，有僧化成者，以命术闻于京师。蔡元长兄弟始赴省试，同往访焉。时问命者盈门，弥日方得前。既语以年月，率尔语元长曰：“此武官大使臣命也，他时衣食不阙而已，余不可望也。”语元度曰：“此命甚佳，今岁便登第，十余年间可为侍从，又十年为执政，然决不为真相，晚年当以使相终。”既退，元长大病其言。元度曰：“观其推步卤莽如此，何足信哉！”更俟旬日再往访之，僧已不复记忆。再以年月语之，率尔而言，悉如前说，兄弟相顾大惊。然是年遂同登第，自是相继贵显。于元长则大谬如此，而元度终身无一语之差。以是知世所谓命术者，类不可信；其有合者，皆偶然也。却扫编 

　　蔡元长初登第，为钱塘尉，巡捕至阳村，有道人状貌甚伟，求见。蔡喜接方士，延与语，饮之酒而去。明日，宿他处，复见之。又明日，诣近村，道人复至，饮酒数斗，恳曰：“夜不能归，愿托宿可乎？”不得已许之，且同榻。至三更，闻舍外人声，俄倾渐众，遂排户入曰：“车四元在此！”欲就床擒之。或曰：“恐并损床外人，帝必怒，吾属且获罪。”蔡大恐起坐，呼从吏，无一应者，道人安寝自如。外人云：“又被渠亸了六十年！”咨嗟良久。闻室内如揭竹纸数万番之声，鸡鸣乃寂。道人矍然兴，谢曰：“某乃车四也，赖公脱此大厄，又可活一甲子。已度世三次矣，自此无所患。公当贵穷人爵，吾是以得免。念无以报，吾有药能化纸为铁，铁为铜，铜为银，银又为金。他日有急当用之。”天明别去，蔡惟以其说传仲子翛。蔡死，翛窜广西，赖是以济。夷坚志 

　　姑苏官奴苏琼，行第九。蔡元长道过苏州，太守召饮。元长闻琼之能词，因命及席为之。乞韵，以九字，词云：“韩愈文章盖世，谢安情性风流。良辰美景在西楼，敢劝一杯芳酒。记得南宫高选，弟兄争占鳌头。金炉玉殿瑞烟浮，高占甲科第九。”盖元长奏名第九也。能改斋漫录 花草粹编谓是成都妓尹温仪事 

　　南丰先生病时，介甫日造卧内。因邸报蔡京召试，介甫曰：“他如何做得知制诰，一屠沽耳。”南游纪旧 

　　蔡元长帅成都，尝令费孝先画卦影，历历悉见，后来无毫厘之失。末后画小池，龙跃其间，又画两日西月，一屋有鸱吻，一人掩面而哭，不晓其理。后元长南窜，死于潭州昌明寺，始悟焉。挥麈余话 “西月”系误字，无法校正。 

　　蔡元长自成都召还，过洛。陈和叔为留守。文潞公以太师就第，饯之白马寺。酒酣，文谓蔡曰：“观子风骨必大贵，如老夫官职必作，子孙爵禄过之。但不如老夫安闲之适，愿异日深思慎处也。”五总志 

　　维扬芍药甲天下，其间一花若紫袍而有黄缘者，名“金腰带”。维扬传一开则为世瑞，且簪是花者位必至宰相。昔韩魏公以枢副出维扬。一日，“金腰带”忽出，乃燕平生所期望者四人，咸簪“金腰带”。其后四人果皆辅相。详见韩魏公条下。鲁公守维扬，“金腰带”一枝又出，则鲁公簪之。未几，叔父文正公亦守维扬，一旦“金腰带”又出。扬人大喜贺文正，亟折以献。然花未开全，文正为之怅然，亦簪而赏之。久之，文正独为枢密，加使相、检校少保，视宰相恩数。铁围山丛谈 

　　鲁公自小官时，搢绅间一辞，谓之有手段。元祐时守维扬，一日，召客为凉饼会者八人。俄报客继至者，公必留，偶纷纷来不已。坐间私语蔡四素号有手段，今卒迫留客，若是他食，咄嗟尚可为，如凉饼者奈何便办耶！及食时，计留客已四十人，而冷淘皆至，仍精腆。时以为谈柄。铁围山丛谈 

　　熙宁间，东平有名士王景亮者，喜名貌人，后为人号作“猪觜关”。世谓郓有“猪觜关”，由此始。吕升卿者，形貌短劣，谈论好举臂指画，奉使过东平，遂被目为“说法马留”。厥后相去将三十年，王大粹靓以给事出守东平，乃被目为“香枨圆”。盖谓不能害人，且不治病也。鲁公元祐时亦帅郓，到郡，大会宾客，把酒当广坐谓之曰：“闻公号‘猪觜关’，凡人物皆有雌黄，某下车来未几，敢问其目？”其人曰：“已得之矣。”公喜且笑而逼之，则曰“相公璞”也。铁围山丛谈 按桐江诗话以升卿为惠卿。又曰，邵篪以上殿洩气出为东平，邵高鼻卷髯，目为“凑氛狮子”，仍对曰：“‘说法马留’为察访，‘凑氛狮子’作知州。” 

　　绍圣间，蔡京馆辽使李俨，留馆颇久。一日俨方饮，忽指盘内杏曰：“来未花开，如今多幸！”京即举梨谓曰：“去虽叶落，未可轻离。”老学庵笔记 

　　鲁公在从班时，以赵安定王甲第傍近宫阙，便谒见，因僦止焉。其地号多凶怪。既入居之，是夕有异人刘快活者，谓鲁公未宜寝也，乃命酒与痛饮，三鼓，中堂黑暗处辄格格有声甚厉，忽睹一猴，猴类人长大，缓缓出于外，因不见。刘顾曰：“汝胜他不过。”公亦大笑，谓刘曰：“此岂非所谓山魈者耶！”遂偕就枕矣。铁围山丛谈 

　　元符初，上巳锡辅臣侍从宴，侍臣以次登舟。鲁公适前，而龙舟忽远开去，鲁公遂坠金明池，万众諠骇。召善泅者，未及用，而鲁公自出水，既得济岸，入次舍，一身淋漓。蒋公颖叔唁公曰：“元长幸免潇湘之役。”鲁公颜色不变，犹拍手大笑曰：“几同洛浦之游。”一时服公之伟度也。铁围山丛谈 

　　李元膺早负才名，蔡太师深知之。蔡在翰苑，因赐宴西池，失脚落水。元膺闻之曰：“蔡元长都湿子肚里文章也。”蔡闻之大怒，卒不得召用。高斋漫录 

　　泰陵时蔡元长为学士。故事，供帖子，皇太后、皇帝、皇后合各有词，诸妃合同用四首而已。时昭怀刘太后充贵妃，元长特撰四首，有“三十六宫人第一，玉楼深处梦熊罴”句。墨庄漫录 

　　鲁公为北门承旨。时当元符末，命召入内东门草哲庙遗制，既未发丧，事在秘密，独学士与宰执而已。于是知枢密使曾布捧砚，左丞叔父文正公磨墨，宰臣章惇手自拱笔而授公焉。鲁公后每曰：“始觉儒臣之荣也。”铁围山丛谈 

　　绍圣间，天下号能书无出鲁公之右。公在北门，有执役亲事官二人，事公甚恪，各置白团扇为公扇凉。公心喜之，皆为书少陵诗一联。不数日忽衣戴新楚，喜气充宅，以亲王持二万钱取之矣。亲王乃太上皇也。后宣和初，曲宴在保和殿，上语及是，顾谓公：“昔二扇今尚藏诸御府也。”铁围山丛谈 

　　元符末，鲁公自翰苑谪祠，因东下，拟卜仪真居焉，徘徊久之，因舣舟亭下。米元章、贺方回来见，俄一恶客亦至，且曰：“承旨书大字，举世无两。然某私意不过赖灯光烛影以成其大，不然，安得运笔如椽哉！”公哂曰：“当对子作之也。”二君亦喜，俱曰：“愿与观。”公因命磨墨。时适有张两幅素者，左右传呼取公大笔来。即睹一笥有笔六七枝，大如椽臂，三人已愕然相视。公乃徐徐调笔而操之，顾谓客欲何字耶。恶客即拱而答：“某愿作‘龟山’字尔。”公一挥而成，莫不太息。墨甫乾，方回忽长揖卷之而急趋出矣。于是元章大怒，坐此二人相告绝者数岁始解。乃刻石于龟山寺，米老自书其侧，曰“山阴贺铸刻石”也。铁围山丛谈 

