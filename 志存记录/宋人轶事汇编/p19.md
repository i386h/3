<!-- { "loadSidebar": true } -->
　　杨信高阳人，善御士卒。开宝二年为散指挥，廨舍直大内之北。一夕忽梦巨龟衔敕印叩其寝，惊起披衣曰：“大内必有警。”果太祖开元武门，急召信入内，擒叛党杜廷进等三十九人，悉戮于市。信忽患喑，太祖以其善抚士卒，以重兵之柄委之。虽不能言，而申明纪律，严肃有度。有童曰玉奴，天赋甚慧，能揣信意。凡奏事及指挥军事，宾客语论，但回顾玉奴，画掌为字，悉能代信语，轻重缓急，尽如其意。病将革，忽能语，太宗幸其第，力疾扶于榻，音词明彻。翌日卒。玉壶清话 

　　党进不识文字，不知所统禁军之数。上忽问及，先是军校皆以所管兵骑器甲之数，细书所持之梃，谓之杖记，如笏记焉。进不能举，但引梃以对曰：“尽在是矣。”上笑，谓其忠实，益厚之。徼巡京师，市井间有畜鹰鹞音禽者，进必令左右解纵之，骂曰：“不能买肉供父母，反以饲禽乎？”太宗在藩邸，有名鹰鹞，令圉人调养，进忽见欲解放，圉人曰：“晋王令养此。”且欲走白晋王。进遽止之，与钱令市肉，谓之曰：“汝当谨视此，无使为猫狗所伤。”小民传之为笑。镇许日，幕宾有忤意，必令批其颊。尝病疮，宾佐入视疾，进方拥锦衾，一从事窃语曰：“烂兮。”进闻之，命左右急批其颊，大骂曰：“吾正契丹，何奚之有？脚患小疮，那至于烂。”盖谓奚之种贱也。过市，见缚栏为戏者，驻马问：“汝所诵何言？”优者曰：“说韩信。”进大怒曰：“汝对我说韩信，见韩信即当说我，此三面两头之人。”即令杖之。进居常自称晖，或以为言，曰：“自从其便耳。”啖肉至数斤，倾酒斗余，对宾客甚温雅嬉笑。忽擐甲胄，即髭髯皆磔竖，目光如电，视之若神人。故为杜氏奴，后见其子孙必拜，常分俸以给之。事实类苑 

　　党进不识一字。一日，朝廷遣进防秋，朝辞日，须致词合门，使吏谓进曰：“边臣不须如此。”进性强很，坚欲之，知班写其词于笏，教令熟诵。进抱笏跪移时，不能道一字，忽仰面瞻圣容曰：“臣闻上古其风朴略，愿官家好将息。”仗卫掩口，几至失容。后左右问之，曰：“太尉何故忽念此二句？”进曰：“我尝见措大们爱掉书袋，我亦掉一两句，要官家知道我读书来。”玉壶清话 

　　党进当大雪，拥炉酌酒，醉饱汗出，扪腹徐行曰：“天气不正。”有兵士侍帐外曰：“小人此处颇正。”宋稗类钞 

　　神宗观太原庙，取功臣像图之两庑，予见党进家状云：“私家无祖像，今城南什物库土地像乃是。”遂取图之。麈史 

　　司马十二说，党太尉观画真，忽怒曰：“我前画大虫，犹用金箔贴眼，我便消不得一对金眼睛！”邻几杂志 

　　呼延赞以武勇为卫士直长。自言受国恩深，誓不与契丹同生，遍刺其体，作赤心杀契丹字，湼以黑文。及其唇内亦刺之，鞍鞯兵仗戎具，皆作其字。召善黥之卒，呼其妻，责以受重禄无补，当黥面为字以表感恩之意。苟不然者，立断其首。举家号泣，谓妇人黥面非宜，愿刺臂，许之。诸子及仆妾亦然。乘乌骓马，绯抹额。慕尉迟鄂公之为人，自称小尉迟。母姓李，拜郑州灵显王像为舅，自称甥。子病，割股肉为羹食之。幼子才百晬，服襁褓，持登城楼，掷于地不死。人问故，曰：“聊试其命耳。”每至直舍，内侍近臣多环绕之。赞取佩刀刺胸出血，召从吏濡墨为书，奏言乞捍边杀虏。内侍或戏曰：“何不割心以明忠？”赞曰：“我非爱死，但契丹未灭，徒虚掷其躯耳。”事实类苑 

　　呼延赞，慕尉迟为人，自号小尉迟。谈苑 

　　窦仪 窦俨 陶谷 樊若水 徐铉 张洎 张佖 刘温叟子烨孙几 幸夤逊 

　　晋公言窦仪尚书，本燕人，性严重，家法整肃。每对客坐，即二侍郎、三起居、四参政、五补阙，皆侍立。事实类苑 

　　窦仪开宝间为翰林学士，时赵普专政，帝患之，欲闻其过，一日召仪，语及普所为多不法，且誉仪早负才望。仪盛言普开国功臣，公忠亮直，帝不悦。仪归言于诸弟，张酒引满曰：“我必不能作宰相，然亦不诣朱崖，吾门可保矣。”既而召学士卢多逊，多逊有憾于普，又喜于进用，遂攻普之短，果罢相。多逊遂参知政事，作相。太平兴国七年，普复入相，多逊有崖州之行，是其言之验也。事实类苑 

　　陶谷、窦仪在翰林。乾德二年正月，范质、王溥、魏仁溥俱罢相，赵韩王登庸。制既下，而韩王纶诰无宰相署敕。诏问学士，陶谷建议，自古辅臣未有虚位者，惟唐大中甘露事后数日绝班，当是仆射令狐楚郑覃奉行制书，今南省官亦可署敕。”窦仪曰：“谷之所陈，非承平时事，不足援据。今皇弟开封尹同平章事，即宰相任也，可以署敕。”太祖闻之，喜曰：“仪言是也。”事实类苑 

　　晋公尝言，窦家二侍郎俨善术数。兄仪于堂前雕造椅子二只，以祗右丞与夫人同坐，俨见之，谓曰：“好工夫，奈其间一只至甚月日先破。”仪于是以幕覆于屏风后，爱护不用。至是日有大人至仪第，其从人不知，急于屏风后取此椅子，就门外下马，遂为马所伤而碎。事实类苑 

　　俨谓其弟偁参政曰：“俨兄弟五人皆不为相，兼无素，其间惟四哥稍得。然结果得自家兄妹了，亦住不得。”后偁为参政，只有王家大夫人即王沔参政之母，仪、俨之妹也，无何亦得疾而逝，偁寻抱疾，叹曰：“二哥尝言，结果得自家兄弟姊妹了，亦住不得，必不可矣。”果数日薨。晋公尝谓窦侍郎今之师旷也。晋公即偁婿。事实类苑 

　　陶谷自号金銮否人。樊榭诗注按见清异录 

　　陶谷明博赅敏，尤工历象。时伪晋虏势方炽，谓所亲曰：“五星数夜连珠于西南，吾辈无左衽之忧。真主已在汉地，观虏帐螣蛇气缠之，虏主必不归国。”未几德光死。事实类苑 

　　何承裕素与陶谷不叶，世宗问陶曰：“承裕可知制诰否？”陶曰：“承裕好俳，恐非所宜。”遂已。何知之，及陶判铨，一旦方偃息，何自外抗声唱挽歌而入，陶甚惊骇，承裕曰：“尚书岂长生不死者耶？幸当无恙，闻其一两曲又何妨。”陶无以抗。五代史补 

　　太祖尝谓陶谷一双鬼眼。画墁录 又云：“昭宪太后族子杜常登第，神宗谓其一双鬼眼。” 

　　权某为翰林待诏，有良马日驰数百里，陶谷欲之，言于权，权曰：“学士要，诚当拜献。某年老有足疾，非此马驯良，不能出入。更俟一二年解职，必以为贽。”谷大衔之，后因草密诏，诏权于合书之，曰：“吾爱卿破体王书，写了进本来。”权即书与之，谷突入合取其本，谓权曰：“帝王密诏，有国家机事。未经进御，辄写一本，欲何用？洩漏密旨，罪将不赦。”权不能自明，但哀诉而已。谷曰：“亟将马来，释尔。”遂并马券取之。国老谈苑 

　　陶尚书使吴越，忠懿王宴之，因食蝤蛑，询其族类，王命自蝤蛑至蟛＜虫越＞，凡十余以进，谷曰：“真所谓一蟹不如一蟹。”盖以讥王也。王因命进葫芦羹，曰：“此先王时有此品味，庖人依样造者。”谷在朝，或作诗嘲之曰：“堪笑翰林陶学士，年年依样画葫芦。”故王以此戏焉。十国春秋 国老谈苑两蟹字均作代字 

　　陶谷使两浙，献诗二十韵于钱俶，其末云：“此身头已白，无路埽王门。”奉命小邦，献诗已足取辱，复有埽门之句，何辱命之甚耶？国老谈苑 

　　浙帅开宴置金钟，谷因卧病，浙帅使人问所欲，谷因以金钟为请，浙帅以十副赠之，谷为诗谢曰：“乞与金钟病眼明。”及复命，将出其境，即赋诗于邮亭云：“井蛙休恃重溟险，泽马曾嘶九曲滨。”令人传诵，冀掩前诗之失。谷之狡狯，多类此也。国老谈苑 

　　陶谷使江南，以假书为名，实使觇之。靖案，此为谷仕周时事。李相谷密贻韩熙载书曰：“吾之名从五柳公，骄而喜奉，宜善待之。”至果尔，容色凛然，崖岸高峻，燕席谈笑，未尝启齿。熙载谓所亲曰：“观秀实公非端介正人，其守可隳也。诸君请观。”因令留俟写六朝书毕，馆泊半年。熙载遣歌人秦弱兰诈为驿卒女以绐之，弊衣竹钗，旦暮拥帚，洒埽驿庭。兰之容止，宫掖殆无。五柳乘隙因询其迹，兰曰：“妾不幸，夫亡无归。托身父母，即守驿翁妪是也。”情既渎，失慎独之戒。将行，翌日又以一阕赠之。后数日，宴于澄心堂，李主命玻璃巨钟满酌之，谷毅然不顾，威不稍霁。出兰于席，歌前阕以侑之。谷惭笑捧腹，簪珥几堕，不敢不釂。釂罢，复灌，几类漏卮，倒载吐茵，尚未许罢。后大为主礼所薄。还朝日，只遣数小吏，携壶浆薄饯于郊。迨归京，鸾胶之曲已喧，陶因是竟不大用。其词春光好云：“好因缘，恶因缘，奈何天，祗得邮亭一夜眠。别神仙，琵琶拨尽相思调，知音少，待得鸾胶续断弦，是何年？”玉壶清话 靖按此事，诸书所载互异，并录于后。○十国春秋云：沈辽任社娘传，以此为陶谷使吴越事。女伎则任社娘非弱兰也。且云谷赠词之明日，吴越王召使者曲宴于山亭，命倡进，社之班在下。其服褒博，陶不能别，王既知之，从容谓陶曰：“昔称吴越之女，善歌舞，今殊无之。”陶曰：“在北时闻有任氏者，今安在？”王乃使社出拜，陶熟视而笑，知为王所蛊也。社遂歌其词，饮酒甚乐，社前谢王，王大悦，赐之千金。○词林纪事云：任大得陶资，后用以创仁王院，落发为尼。○龙衮江南野史云：曹翰使江南，惟事严重，累日不谈笑，后主无以为计。韩熙载因使官妓徐翠筠为民间妆束，红丝标杖，引弄花猫以诱之。翰见，果问主邮者此女为谁，伪对曰：“娼家。”翰因留之。至旦去，与金帛，无所受，曰：“止愿得天使一词，以为世宝。”不得已，撰风光好遗之。翰入谢，留宴，使妓歌此词。翰知见欺，乃痛饮数月而归。 

　　陶谷奉使江南，韩熙载遣家妓奉盘匜。及旦以书谢，有云：“巫山之丽质初来，霞飞鸟道；洛浦之妖姬自至，月满鸿沟。”举朝不能会其词，召家妓问之，云：“是夕适当浣濯。”缃素杂记 

　　陶谷小字铁牛，李相涛尝与之书曰：“每至河津，辄思令德。”盖河上有张燕公所铸铁牛也。南部新书 

　　陶谷本唐彦谦后，避石晋讳改陶，后纳唐氏为婿，亦可怪。宋景文笔记 

　　东水门外觉照院，元祐末予以事适彼，与寺僧纵步道旁，指一圹曰：“陶谷坟也。”墓门洞开，无一物，因讽寺僧为揜覆，僧曰：“屡揜屡开，不可晓。十余年前有陶姓人作寒食，尔后不复来。陶为人轻险，尝指其头曰：“必戴貂蝉。”今则髑髅亦不复见矣。画墁录 邵氏闻见录同 

