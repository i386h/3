<!-- { "loadSidebar": true } -->
　　韩魏公在相府，畿道多蝗，朝廷遣使分行督捕。时一朝士还阙，见公面白：“县虽有蝗，全不食稼。”公察其言之佞也，问：“有遗种否？”佞者不虞问此，遽曰：“遗种不无。”公曰：“但恐来年令嗣不及尊君。”其人惭退。珍席放谈 

　　韩琦出镇时，上奏及他书，皆强至属稿。琦乞弗散青苗钱，神宗阅之，曰：“此强至之文也。”杭州志 

　　韩魏公客郭注才而美，然求室则病，行年五十，未有室家。魏公怜之，百计为求婚。将遂，其人必死。以侍儿赐之，未及门而注死。郭注殆可与范公客同科也。冷斋夜话 

　　韩魏公起堂于北池上，仿乐天，因名曰“醉日堂”。五月堂成，公赋诗二篇，一曰：“霓裳时事非吾事，且学熏酣石上眠。”自尔寝疾，以六月二十五日薨，此诗遂为绝笔。既而神庙遣使，特为石藏以葬，始悟“石上眠”若谶云。诗话总龟 

　　韩魏公庆历间以资政学士知扬州，时王荆公初及第，为校书郎签封判官厅公事，议论多与韩公不合。洎嘉祐末，魏公为相，荆公知制诰，上疏争舍人院职分，其言颇侵执政，又为纠察刑狱驳开封府断争鹌鹑公事，而魏公以开封为直。及荆公秉政，又与常平议不合，而荆公每评近代宰相，即曰韩公。公薨，为挽词曰：“心期自与众人殊，骨相知非浅丈夫。”又曰：“幕府少年今白发，伤心无路送灵輀。”东轩笔录 

　　熙宁间，侍禁孙勉监澶州堤，见一鼋自横河顺流下，射杀之，继而暴卒，入冥为鼋诉，当偿命。殿上主者乃韩魏公，勉实故吏，乃再三求哀，公教乞检房簿。既至阴府，如所教，以尚有寿十五年，遂放还。韩魏公别录所书其略如此。魏公家传云：右侍禁孙勉监元城埽，埽多垫陷，费工料，勉询知有巨鼋穴其下。乃伺其出，射杀之。勉方昼卧，为吏追去，云有鼋诉，当往证之。既至一宫阙，守卫甚严，吏云：“紫府真人宫也。”勉仰视真人，乃韩魏公也。亟俯伏诉，公微劳之曰：“汝当往阴府证事乎？”勉述杀鼋事，公取黄诰示之曰：“鼋不与人同，彼害汝埽，杀之，汝职也。”遣之使去，出门遂寤。事既播扬，神皇谓辅臣曰：“闻说韩琦为真人是否？”皆曰：“未之闻也。”上具道所以，咨嗟久之。清波杂志 避暑录话甚略 

　　老王先生老志，道人前事未来者罔不应。韩文公粹彦，吾妻父也。按粹彦不知何以称文公，恐有误字。尝得其手字曰：“凭取一真语，天官自相寻。”不踰月自工部除礼部侍郎。小天一日命吾介绍往见之。老志喜，即语小天曰：“紫府真人。”小天亦疾应曰：“先公魏国薨后，有家吏孙＜面力＞日主洒埽，因射大鼋死被追，故有紫府真人事。或书于青琐小说，不谬也。”老志又曰：“紫府真人实阴官之贵，匪天仙。魏公功德茂盛，近始升诸天矣。其初玉华真人下侍者也。”小天疾应曰：“乃玉华真人下侍者也。”二人相语啐喙同时，吾大为之骇。小天徐曰：“先公晚在乡郡，但寝与食外，朝夕惟处道室静默，有独坐至夜分者。未薨之前，遂自悟其身乃玉华真人下侍者也。”老志曰：“此事吾得久矣，恨世犹未知也。”铁围山丛谈 小天似是吏侍，礼侍疑误。 

　　韩魏公元勋旧德，夷夏具瞻。留守北都，辽使每过境，必戒其下曰：“韩丞相在此，无得过有呼索。”辽使与京尹书，故事纸尾祗押字，是时悉书名。每使至必问侍中安否。其后公子忠彦奉使辽，主问尝使中国者曰：“国使类丞相否？”曰：“类。”即命画工图之。渑水燕谈 

　韩魏公在中山，狄青为副总管，陈荐为幕客。公之子师朴出镇，青子咏、荐子厚，复践此职，亦异事也。志林 

　　韩忠彦、曾布同为相，曾短瘦而韩伟岸，每并立廷下，时谓龟鹤宰相。鸡肋编 

　　韩文定当国，党祸稍解，天下吐气。邓洵武为起居郎，乘间以绍述为言，上意未决。邓氏有位中丞者曰绾，成都人，熙宁初倅甯州。上言陛下得圣臣行青苗良法，王荆公喜，荐于上，遂召擢。蜀士皆唾骂之。绾有“唾骂从汝，好官须我为之”之语。洵武其子也，有绾客献计曰：“新法神考所行，韩琦尝沮之。今忠彦得政而废新法，是忠彦能绍述琦之志。忠彦尚不忘其父，上为天子乃忘其父兄耶？”洵武造膝如其言，玉色愀然。于是崇宁改元，天下晓然知其意矣。洵武进一图曰“爱莫助之图”。以丰祐人才分为二，能绍述者居左，惟温益而下一二人而已。列于右者皆目为害政，举朝无遗焉，于左列密覆一名曰蔡京，谓非相京不可，上览而是之。卒之成蔡氏二十年擅国之祸胎，夷裔之酷者，此图也。桯史 

　　魏公生仪公兄弟，名连彦字，彦生子名从中字，中生子从胄字，胄之子名连三画。或谓魏公之命，以其名琦字析焉。挥麈前录 

　　靖康之变，燕人有随虏过相州，谒魏公祠堂，题诗一联云：“有客能吟丞相柏，无人敢伐召公棠。”魏公勋德之重，外夷亦知景慕如此。庚溪诗话 

　　巴陵女子韩希孟，魏公五世孙，与贾尚书男琼为妇。岳州破，被虏，以衣帛书诗，愿好事君子，相传知吾宋家有守节者，其诗云：“宋未有天下，坚正臣礼秉，开国百战功，每阵惟雄整。及其侍幼主，臣心常炯炯。帝曰卿北伐，山戎今有警，死狗莫击尾，此行当系颈。即日陛辞行，尽敌心欲逞，陈桥兵忽变，不得守箕颍。禅让法尧舜，民亦普安静，有国三百年，仁义道驰骋。未改祖宗德，天何赐太眚，细思天地理，中有幸不幸。天果丧中原，大似裂冠衽。君诚不独活，臣实无魏邴，失人与得人，垂诫常耿耿，江南无谢安，漠北有王猛。所以戎马来，飞渡巴陵境。大江限南北，今此一舴艋，本期固封守，谁知如画饼。烈火燎昆冈，不辨金与矿。妾本良家子，性僻守孤梗，嫁与尚书儿，含香署兰省。直以才德合，不弃宿瘤瘿。初结合欢带，誓比日月昺，鸳鸯会双飞，比目愿长并。岂期金石节，化作桑榆景。旄头势正然，蚩尤气先屏。不意风马牛，复此送鄢郢。一方遭劫虏，六族死俄顷。退鹢落迅风，孤鸾吊空影。簪坚折白玉，瓶沉断青绠。死路定冥冥，忧心常炳炳。妾心坚不移，改邑不改井。我本瑚琏器，焉肯作溺皿。志节能转石，气噎如吞鲠。不作爝火然，愿为死灰冷，舍生念麴蛾，乞怜羞虎阱。借此清江水，葬我全首领。皇天如有知，定许血面请。愿魂化精卫，填海使成岭。”寻赴江死。陵川集诗注 

　　富弼 

　　富韩公之父，贫甚，客吕文穆公门下。一日白公曰：“某儿子十许岁，欲令书院事。”廷评太祝公许之，其子韩公也，文穆见之惊曰：“此儿他日名位与吾相似。”亟令诸子同学，供给甚厚。文穆两入相，以司徒致仕。后韩公亦两入相，以司徒致仕。邵氏闻见录 

　　欧阳公为西京留守推官，富郑公犹为举子，每与公往来。是时胥夫人乳媪年老不睡，善为冷淘，郑公嗜之。每晨起戒厨具冷淘，则郑公必来。公怪而问之，乳媪云：“我老不睡，每夜闻远宅甲马声，则富秀才明日必至，以此验之，若如常夜，则必不来。”欧公知富公必贵。默记 

　　王冀公以使相尹洛，振车骑入城，士民聚观。富郑公方为举子，与士人魏叔平、段希元、一张姓者同观于上东门里福先寺之门上。门高，富公魁伟，三人者挽而登。见旌节导从之盛，富公叹曰：“王公亦举子耶？”三人者曰：“君何叹，安知吾辈异日不尔也。”后富公历将相，以三公就第，年八十乃薨。其名位不在冀公之下，而功德则过之。邵氏闻见录 

　　制科多由进士，皆试诗赋，唯富郑公以茂材异等起布衣，未尝历进士。既召试，乃以不能诗赋恳辞，诏试策论各一首，自是遂为故事。避暑录话 

　　公再使，以国书与口传之词不同，驰还奏曰：“政府如此，欲置臣于死地。臣死不足惜，如国事何？”吕夷简争之曰：“恐是误，当令改定。”仁宗问：“枢使晏殊何如？”殊曰：“夷简决不肯为此，诚恐误尔。”公怒曰：“晏殊奸耶？党夷简以欺陛下。”公殊之壻也，其忠直如此。名臣言行录 

　　吕许公初荐富韩公使虏，晏元献为枢密使，富公不以嫌辞，晏公不以亲避，其直道自信不疑诚难能也。及使还，除资政殿学士，富公始以死辞不拜，虽义固当尔，其志亦有在矣。未几，晏公为相，富公同除枢密副使。晏公方力陈求去，不肯并立。仁宗不可，遂同处二府。避暑录话 

　　富郑公为枢密使，坐石守道诗，自河北宣谕使还，道除知郓州，徙青州，谗者不已，人皆为公危惧。会河北大饥，流民转徙东下者六七十万人，公皆招纳之，劝民出粟，自为区画散处境内，居庐饮食医药无不备，从者如归市。有劝公非所以处疑弭谤，祸且不测，公傲然不顾曰：“吾岂以一身易此六七十万人之命哉。”行之愈力。明年河北二麦大熟，始皆襁负而归，则公所全活也。于是虽谗公者亦莫不畏服，而疑亦因是浸释。尝见与一所厚者书云：“在青州二年，偶能全活得数万人，胜二十四考中书令远矣。”避暑录话 

　　嘉祐间，富公为宰相，欧阳公为翰林学士，包公为御史中丞，胡翼之为侍讲，士大夫谓之四真。谓真宰相、真翰林学士、真中丞、真先生也。容斋五笔 

　　国朝宰相最年少者惟王溥，罢相时父母皆在，人以为荣。今富丞相入相时年五十二，太夫人在堂康强。后三年太夫人薨，有司议赠恤之典，云无见任宰相丁忧例。是岁三月十七日春宴，百司已具。前一夕有旨，富某母丧在殡，特罢宴。归田录 

　　富郑公、韩魏公同在中书。郑公母老矣，一日语及故事，宰相有起复视事者，魏公曰：“此非朝廷盛事。”已而郑公居忧，朝廷屡起之。上章三辞，贴黄言：“臣尝与韩琦言之，决不当起。”魏公曰：“吾但以实言之，不料以为怨。”自是二人稍稍有隙。龙川别志 

　　至和间，仁宗寝疾。时相富文忠密通意光献立后，而慈圣意在英宗。传道内外者张茂则也；而伺察英宗起居状者，王广渊也，蔡抗也。事垂成，语文潞公。潞公为首相，与富公议协，密谕王文忠为诏草，常怀之以待非常。久之，仁宗疾有瘳，潞公服丧去位。按潞公服丧在出镇之后。富文忠乃召韩忠献为枢密使，且密告之，欲共图其事。富文忠寻亦忧去，忠献乃立英宗为皇子。富文忠闻之不怿，以谓事固定，待有变而立可也，万一有疑沮，则岂复得其人也。韩、富由是构隙。英宗即位，富文忠解丧为枢密使。一日锁院麻出，乃立颍王制。富文忠初不与闻，遂以语侵忠献，而引疾力去。韩忠献之丧，富文忠一不吊问。闻见近录 

