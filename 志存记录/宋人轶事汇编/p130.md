<!-- { "loadSidebar": true } -->
　　周益公长身瘦面，状若野鹤。在翰苑多年。寿皇一日燕居，叹曰：“好一个宰相！但恐福薄。”一老珰在旁奏曰：“官家所叹，岂非周必大乎？臣见司马光像，亦如必大清癯。”上为之一笑，遂登庸。为太平宰相，与闻揖逊之盛，出镇长沙，退休享清闲之福，十有余年。鹤林玉露 

　　周益公、洪容斋尝侍寿皇宴，因谈肴核，上问容斋乡里所产，对曰：“沙地马蹄鳖，雪天牛尾狸。”又问益公，对曰：“金柑玉版笋，银杏水晶葱。”上吟赏。又问一侍从，浙人也，对曰：“螺头新妇臂，龟脚老＜浦女＞牙。”四者皆海鲜也。上为一笑。同上 

　　周益公久在禁苑，及除右揆，李巘当制词，有“三毋”之戒，公力辞不拜。寿皇宣谕改之。耆旧续闻 

　　周平园当出使，过池阳，太守赵嵩文招饮，出家姬小琼，舞以侑酒，公赋一阕。范石湖尝云朝士家姝丽有三杰，谓韩无咎、晁伯如家姬及小琼也。禁内亦闻之。异时有以此中伤公者，阜陵亦为一笑。齐东野语 

　　崔大雅在翰苑，夜值玉堂，忽有内降撰文字，乃撰祭床婆子文，恍然不知格式，又无案可据。忽思周丞相为翰长，来早有朝见，使人邀之请问，云：“亦有故事，但如常式：‘皇帝遣人某致祭于床婆子之神曰，汝典司壮箦，云云。’”同话录 

　　孝宗圣性简俭，周必大直宿禁林，夜召入谓曰：“多时不与卿说话。”赐必大坐，上耳语黄门，黄门出，则奉金缶贮酒，泻入金屈卮，玉小碟贮枣，用金绿青窰器，承以玳瑁托子，中浸羊弦，线清可鉴。酒仅一再行，上曰：“未及款曲。”必大归，明日遂拜政地。四朝闻见录 

　　周益公参大政，朱文公与刘子澄书云：“如今是大承气汤证，渠却下四君子汤。虽不为害，恐无益于病耳！”以乾淳之盛，文公犹恨当国者不用大承气汤，况下于乾淳者乎！益公初在后省，龙大渊、曾觌除合门，格其制不下，奉祠去，十年不用，天下高之。后入直翰林，觌以使事还，除节钺，人谓公必不草制，而公竟草之。其词曰：“八统驭民，敬故在尊贤之上。”宜其不敢用大承气汤也。鹤林玉露 

　　周益公致仕后，道经巷陌间，见一卖屦者，甚怜之。使问其命，则年月日时与公不差一字。于是取衣一袭赐之，俾食于家。其人更衣受食，一日暴死。有知命者曰：“其年五星聚于江湖，益公生舟内，故得钟美，而业屦者不与焉。”东南纪闻 

　　攻愧尝问真文忠：“近看谁四六？”以益公对。攻愧曰：“渠只会说大话，如奄有万方，君临兆姓。”盖王言只当作多方庶姓，与臣下表语不同。四朝闻见录 

　　周益公夫人妒，有媵妾，公盼之，夫人縻之庭。公过之，当暑，媵以渴告，公以熟水酌之。夫人窥于屏曰：“好个相公，为婢取水。”公笑曰：“独不见建义井者乎！”韦居听闻 

　　周子充之侍妾曰芸香，姓孙氏。南宋相眼 

　　周益公有鹤飞盏，注酒则鹤飞，乾则灭。说略 

　　虞允文 叶义问 叶衡 王淮 鹿何 单夔 沈公诜 

　　虞允文持所注新唐书干秦桧，为同舟者窃之以献，归途谒夔守沈该，问公以同舟之为人，公盛称之。沈曰：“是人极口毁君。”公曰：“其所长甚多，但差好骂。”沈嗟叹再三。寻入参大政，白召公，遂致大用。有欲为公买绿野堂者，公曰：“如晋公诚可尊敬，一旦取其物而有之，如何得安。”吹剑录 

　　逆亮渡江，行至中流，为采石战舰迎敌。时俊令军士以寸札射虏人，赴水者甚多，尽退走。亮知有备，遂全军过扬州。军士奏凯，未及登岸，虞丞相允文以参赞军事适至采石，遂与王琪报捷于朝。挥麈三录 按此言允文无战功。采石之役，虞允文坐蛾眉台上，战灼不能止。三朝北盟会编 

　　采石之战，允文具捷报朝廷，诸将环坐，见允文旁侧枢府吏趋走甚恭。方惮惧间，起问吏：“舍人甚官职？”对：“此虞中书，朝廷侍从也。”诸将趋下拜曰：“曩言舍人是合门宣赞，岂有文臣骑马往来行阵乎。”采石毙亮记 

　　虞雍公既却逆亮于采石，亮惩前衄，将改图瓜洲。叶枢密义问留钥金陵。时张忠定焘，及幕属冯校书方，洪检详迈在座，相与问劳毕，天风欲雪，因留卯饮。酒方行，警报沓至，坐上皆恐。叶四顾久之，酌卮醪以前曰：“冯、洪二君，虽参帷幄，实未履行阵，舍人威名方新，士卒想望，勉为国家竟此勋业。”雍公受卮起立曰：“某却去不妨，然记得一小话，敢为都督诵之。昔有人得一鳖，欲烹而食之，不忍当杀生之名，乃炽火使釜百沸，横篠为桥，与鳖约曰：‘能渡此则活汝。’鳖知主人以计取之，勉力爬沙，仅能一渡。主人曰：‘汝能渡桥甚善，更为渡一遭，我欲观之。’仆之此行，无乃类是乎！”席上皆笑。已而雍公竟如镇江，亮不渡而弑。桯史 

　　是时诸路以报捷旗趋行在者，络绎于道路，市人为之语曰：“虽日闻报捷可喜，但一报近于一报，亦可忧。”叶义问见报捷有金人又添生兵语，顾侍吏曰：“生兵是何物？”义问以枢密来江上视军，乘大坐船，以使臣二人，执器械立马左右，见者无不笑。义问以儒将自许，有侄直卿常语人：“方今儒将，家叔知院一人而已。”至镇江闻金人与官军相持，已惶惧，役民夫掘沙为沟，栽木为鹿角，曰：“金人若渡，以此拦之。”民夫且执役且笑曰：“枢密吃羊肉，其识见何故不及我吃糟糠村人？”一夜潮生，沙沟悉平，木皆浮去。三朝北盟会编 

　　虞雍公自渠州守召至行在，憩北郭外接待院，即站行院。因道中冒暑得疾连日，重九日梦至一处，如仙官延坐，视壁间有药方：“暑毒在脾，湿气连脚，不泄则痢，不痢则疟。独炼雄黄，蒸饼如药，甘草作汤，服之安乐，别法治之，医家大错。”如方服之遂愈。玉几山房听雨录 

　　参政辛次膺眷遇隆厚，呼其官不名。太上曰：“朕知卿如在家僧，名利声色，人所好者，卿皆不好。”续名臣言行录 

　　叶丞相衡罢相归金华，不复问时事，但召布衣交，日饮亡何。一日觉不怡，问诸客曰：“某且死，所恨未知死后佳否？”一士人在下座曰：“佳甚！”丞相惊问：“何以知之？”曰：“使死不佳，死者皆逃归矣，一往不返，是以知其佳也。”满座皆笑。桯史 

　　孝皇朝不许宰相进拟乡人，王丞相在位八年，林子中亦乡人，八年不得除命。贵耳集 

　　孝宗朝尚书鹿何，年四十余，上章乞致仕。上问其由，何对曰：“臣无他，顾德不称位，故稍矫世之不知分者。”上遂其请。何归筑堂，扁曰“见一”，盖取“人人尽道休官好，林下何曾见一人”之句而反之也。贵耳集 桯史同 

　　乾道间一媵随嫁单氏，生尚书夔，又往耿氏，生侍郎延年。及死，尚书、侍郎争葬其母，事达朝廷，寿皇曰：“二子无争，朕为葬之。”衣冠至今为美谈。贵耳集 

　　户部尚书沈公诜，致政归苕溪，每值岁歉，公即发己家租米出粜，止依元价，自当斗斛，每倍量与人。或以钱密置其间，乡人不识公者，但云：“著青布衫道人，量得米好。”苇航纪谈 

　　辛弃疾 刘过 

　　党怀英、辛弃疾少同舍，属金国初乱，辛率数千骑南渡，显于宋。党在北，擢第入翰林。归潜志 

　　辛幼安少与党怀英友善。肃慎氏既有中忧，誓不为金臣。一日，与怀英登一大丘，置酒曰：“吾友安此，余将从此逝矣。”既而归宋，宋士大夫非科举不进，公笑曰：“此何有？只消青铜三百，易一部时文足矣。”已而果擢第。孝宗曰：“此以三百青铜博吾爵者。”及议边事，主和议者众，公曰：“齐襄公复九世之仇，况我与金不共戴天耶？”时韩丞相当国，与公议合。自是败盟开边，用兵于江淮间数年，公力为多。今集内寿南涧翁，盖侂胄也。公在北方尝游泰山，题名曰“六十一上人”。碎“辛”字也。至元二十年，予按部来游，石刻宛在。玉堂嘉话 

　　辛稼轩初自北方还朝，官建康，忽得＜疒颓＞疝之疾。有道人教以取叶珠，即薏苡仁也。用东方壁土炒黄色，研成膏，以酒调下二钱即消。沙随先生晚年亦同此疾，辛授此方，服之亦消。游宦纪闻 

　　辛稼轩以词名，守南徐日，每燕必命其侍妓歌所作，尤得意贺新郎一词，自诵其警句云：“我见青山多妩媚，青山见我应如是。”又曰：“不恨古人吾不见，恨古人不见吾狂耳。”每至此辄拊髀自笑，顾问坐客何如，皆叹誉如出一口。既而又作永遇乐，首章曰：“千古江山，英雄无觅孙仲谋处。”又曰：“寻常巷陌，人道寄奴曾住。”其寄感慨者，则曰：“不堪回首，佛狸祠下，一片神鸦社鼓。凭谁问：廉颇老矣，尚能饭否？”特置酒召数客，使妓送歌，益自击节，遍问客，必使摘其疵，逊谢不可。客或指一二辞不契其意，又弗答，然挥羽四视不止。余时年少，勇于言，率然对曰：“待制词句，脱去古今轸辙，童子何知而敢有议。必欲如范文正以千金求严陵祠记一字之易，则晚进尚窃有疑也。”稼轩喜，促膝亟使毕其说，余曰：“前篇豪视一世，独首尾二腔警语差相似，新作微觉用事多耳。”于是大喜酌酒，谓座上曰：“夫君实中余痼。”乃改其语，日数十易，屡月犹未竟。其刻意如此。桯史 

　　辛幼安晚春词：“闲愁最苦，休去倚危栏，斜阳正在烟柳断肠处。”词意殊怨。闻寿皇见此词，颇不悦，终不加以罪，可谓盛德也矣。鹤林玉露 

　　崇安彭应期，自号漫者，所为刻鹄集，多清丽典则。常谒辛稼轩，值昼寝不见。乃题一绝云：“棋子声残案接尘，午窗诗梦暖于春。清风不动阶前竹，谁道今朝有故人？”稼轩觉，使追之，已去远矣。续同书引诗话 

　　王丞相欲进拟辛幼安除一帅，周益公坚不肯，王问益公曰：“幼安帅才，何不用之？”益公曰：“凡幼安所杀人命，在吾辈执笔者当之。”王遂不复言。贵耳集 

　　稼轩在上饶，其室病，呼医对脉，吹笛婢名整整者侍侧，乃指以谓医曰：“老妻病安，以此人为赠。”不数日果勿药，乃践前约。整整去，因口占好事近云：“医者索酬劳，那得许多钱帛？只有一个整整，也合盘盛得。下官歌舞转凄凉，賸得几枝笛。觑著者般火色，告妈妈将息。”清波别志 

