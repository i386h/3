<!-- { "loadSidebar": true } -->
　　秦桧之孙女封崇国夫人者，谓之童夫人，盖小名也。豢一狮猫，忽亡之，立限临安府访求。兵官皇恐，步行求猫。凡狮猫悉捕致而皆非也。乃赂入宅老卒，询其状，图百本于茶肆张之，府尹因嬖人祈恳乃已。其子熺十九年间，无一日不煅酒器。老学庵笔记 

　　秦会之以孙女嫁郭知运，自答聘书曰：“某人东第华宗，南都妙选，乃肯不卑于作赘，何辞可拒于监言。”其夫人欲去“赘”字，曰：“大恶模样！”秦曰：“必如此乃束缚得定。”闻者叹之。老学庵笔记 

　　上幸秦桧第问疾。桧朝服拖绅，无一语，惟流涕淋浪。上亦为之堕泪，就手解红帕赐桧拭泪。既退，其子熺奏请代居宰相为谁，上曰：“此事卿不当与。”三朝北盟会编 

　　秦桧擅权久，大诛杀以胁善类。末年因赵忠简之子汾以起狱，谋尽覆张浚、胡安国诸族。奏牍上矣，桧时已病，坐格天阁下，吏以牍进，欲落笔，手颤竟不能字。其妻王氏在屏后摇手曰：“勿劳太师！”桧犹自力，竟仆于几，数日而卒。桯史 

　　桧晚年，一夕秉烛独入小阁，治文书至夜分，盖欲尽杀张德远、胡邦衡诸君子，凡十一人。区处既定，四更忽得疾，数日而卒。贤弈编 

　　秦会之初得疾，遣前宣州通判李季设醮于天台桐柏观。季以善奏章名，行至天姥岭下，憩小店，邂逅一士人，颇有俊气，问季曰：“公为太师奏章乎？”曰：“然。”士人摇首曰：“徒劳耳！数年间，张德远当自枢府再相，刘信叔当总大兵捍边。若太师不死，安有是事耶！”季不敢复语，即上车去。醮之明日，而秦卒。老学庵笔记 

　　桧挈家游西湖，忽得暴疾，见一人瞑目厉声曰：“汝误国害民，我已诉于天，当受铁杖于太祖皇帝殿下。”桧自此怏怏以死。未几，子熺亦亡。方士伏章，见熺荷铁枷，因问：“太师何在？”熺泣曰：“在酆都。”方士如言以往，果见桧与万俟卨俱荷铁枷，囚铁笼内，备受诸苦。桧属方士曰：“烦传语夫人，东窗事犯矣。”江湖杂记载：“桧既杀武穆，向灵隐祈祷，有一行者乱言讥桧。桧问其居止，僧赋诗有‘相公问我归何处？家在东南第一山’之句。桧令隶何立物色，立至一宫殿，见僧坐决事。立问侍者，答曰：‘地藏王决秦桧杀岳飞事。’须臾，数卒引桧至，身荷铁枷，囚首垢面，见立呼告曰：‘传语夫人，东窗事发矣。’立复命后，即弃官学道，蜕骨今苏州玄妙观，蓑衣仙是也。”坚瓠集 按蓑衣仙神异事，岳珂桯史载之，略不及秦桧事。云迈淡墨谓押衙何立见夫人带枷，谓立曰：“告相公，东窗事犯矣。”押衙复命，桧忧骇数日亦死。昨非庵日纂：钱一为皂隶，因秦桧酷刑责人尝至死，后少悔，只以流血为度，隶乃污猪血在板，如是九年。忽一日，立班内，见足离地而起，桧呵其为妖，隶以前情白曰：“某今日应上昇。”遂乘云而去。 

　　秦太师死，高宗告杨郡王曰：“朕免得膝裤带匕首。”南宋杂事诗注 

　　秦桧专国，轨革多三人共持一禾曰“秦”字也。及秦氏废，后亦无人占得此卦。老学庵笔记 

　　桧妻王氏，陈乞旧所得恩数未领者，自称冲正先生。王佐为秘书省校书郎，驳之曰：“妾妇安得有此称？向者误恩，今得追正。”两浙名贤录 

　　秦会之十客：曹冠以教其孙为门客，王会以妇弟为亲客，郭知运以离婚为逐客，吴益以爱壻为娇客，施全以刺刃为刺客，李季以设醮为羽客，龚金以治产为庄客，丁禩以出入其家为狎客，曹泳以献计取林一飞还作子为说客。初止有九客，秦既死，葬于建康，有蜀人史叔夜者，怀鸡絮号恸墓前，其家人大喜，因厚遗之，遂为吊客，足十客之数。避暑漫抄 秦太师十客：施全刺客、郭知运逐客、吴益娇客、朱希真上客、曾该食客、曹冠闲客、唐伯可狎客、○○庄客、○○词客、汤鹏举恶客。施殿前司军校，以斩马刀鬻于市，俟秦过害之，赖直伞兵执住。郭临安人，登科，以少俊选为孙壻。秦每夕必留三杯，郭多出常至夜，或他宿留门以俟。秦尝以佩刀分遗子壻。一日宴集，皆佩之，而郭已遗人，秦大怒，适会其夜出，令门者毋纳，遂罢亲。吴益常之宜兴人，为人纯谨，遂令继郭。朱希真洛人，既致仕，复出，多记中原事，秦喜之。曾该与其子熺为姻家，颇有才用事。曹婺之东阳人。唐伯可捷于诗歌，秦每集，必使为乐语词曲。汤金坛人，本出秦门，秦薨，攻之不遗余力。云麓漫抄。 

　　七月五日，泊秦淮亭，六日，见秦伯和侍郎。伯和名埙，故相益公桧孙，延坐画堂，栋宇宏丽，前临大池，池外即御书阁。秦氏衰落可念，至屡典质，生产亦薄，岁入米十万斛耳。入蜀记 

　　金陵牧牛亭，秦氏之丘陇在焉。有移忠、旌忠二寺，相去五里，金碧相照。二刹为其家子孙所挠，主僧相继逃去，官刻大碑于门，不许其家预寺事，始稍复振。桧墓前碑宸奎在焉，有额无辞，卧一石草间，曰当时将以求文而莫之肯为，今已矣。桯史 山堂肆考略同 

　　秦桧卒后，值开浚运河，人夫取泥，堆积其第墙阴，有人题诗曰：“格天阁在人何在，偃月堂深恨已深。不向洛阳图白发，却于郿坞贮黄金。笑谈便欲兴罗织，咫尺那知有照临。寂寞九原今已矣，空余泥泞贮墙阴。”坚瓠集 

　　金陵牧牛亭，秦桧丘垄在焉。杨诚斋过之，题诗曰：“函关只有一穰侯，瀛馆宁无再帝丘。天极八重心未死，台星三点拆方休。只看壁后新亭筑，恐作栘中属国羞。今日牛羊上丘垄，不知丞相尚嗔不？”自注其下曰：“秦暮年起大狱，必杀张德远、胡邦衡，不知杀尽诸公，将欲何为？奏垂上而卒，故有新亭句。”坚瓠集 

　　秦桧墓在建康，岁久榛芜。成化乙巳秋，被盗发，获金银器具钜万。盗被执赴部鞫，末减其罪，恶桧也。坚瓠集 

　　徐鹏举治圃于白门郊外，见一丘隆起，立命夷为平地。左右以形家言止之，不听。比发之，乃大冢。或谏弗启，又大怒。刬之，则宋相秦忠献墓也。阅之大喜，剖其棺，弃骸水内，人谓真武穆报冤。然成化乙巳，盗发秦墓于江宁镇，已有人记之矣。野获编 徐为岳后身，见岳武穆事下。 

　　秀水张恭锡先生晋徵自述为诸生时，梦入岳庙，王待以客礼。既而辞出，闻庙后树林内哀号声，往视之，见一囚反接于树，一力士执铁鞭鞭之。张问：“何人？”囚曰：“吾秦桧也，岳王法，令每日受铁鞭一百，公幸与王善，能为我丐免今日百鞭乎？”张诺之。复入谒王，而王已预知其意，不复为礼，叱曰：“汝向与吾同事，吾被桧贼害，汝亦几不免，今何得昧前因，反欲为贼乞哀。可速退，姑贷汝。”张惶遽趋出，再过林下，则见执鞭者又增一人，谓张曰：“王怒公为囚祈请，令今日加鞭一百。”张大惊悸而寤。明日，犹面热背汗，急往庙拜谢，幸无恙。坚瓠集 

　　海盐著姓常氏，自忠毅公与秦桧不合，退居海上，遂家焉。其后有号蒲溪者，言有厥祖遗像一幅，出以示余。其像瘦恶而髯，带貂蝉冠，上有赞曰：“佑时生甫，同德暨汤。治格一隆，力成再造。”云云。其后题曰：“绍兴壬申门下士武原鲁＜璁-心木＞拜赞。”余甚疑赞似宰相，而两常公皆未柄国。后检宋范茂明集，有代贺秦太师画像启，此赞即摘启内数语，盖桧像也。鲁＜璁-心木＞中绍兴甲午榜，桧方柄国，故称门下士。年代既久，沦落民间，为常氏所得，复以鲁＜璁-心木＞本州人，益信而不疑。余备录以示常氏，不以为然，愈益珍重，是忘乃祖之仇而拜其仇也。子孙诚不可不学如此。乐郊私语 

　　万历丙子，京口邬汝璧游于杭，见屠猪者去毛尽，猪腹有五字曰：“秦桧十世身。”又万历戊辰，凤阳城三十里外朱家村，雷震死一白牛，火燎毛尽，背有“秦桧”二字，深入皮里。又康熙间，震泽某同友游武陵，适屠宰一猪，蹄上有“秦桧”字，并肺管上亦有名。众竞往观，无敢买者。某毅然买之，同行者皆窃笑。彼乃令仆煮蹄及肺熟，携至岳王庙，率众罗拜，对神祷祝，祝毕恣啖，闻者大快。坚瓠集 

　　万历间武林一士梦冥王判秦桧为龟，云：“刳剔以偿夙孽，钻灼以罄余智。”后江上渔翁网得大龟，腹有“秦桧”字。同上 

　　秦桧曾孙钜，通判蕲州。金人犯境，与郡守李诚之竭力捍战，城破，钜率兵巷战，复归署自焚死。子浚、瀈皆死。奸臣之后，一门死忠孝，岂复系其世类乎！然桧无子，以妻兄王＜日奂＞子为子，则秦氏世绝于桧久矣。南宋杂事诗注 

　　明初国学旁有玉兔泉，秦桧所凿也。张孟兼为学录，作玉兔泉铭，为泉洗辱。明诗纪事 

　　嘉靖初，秦桧裔孙某宰汤阴，有政声。每欲谒岳忠武庙，逡巡弗果。将及瓜，谓同僚曰：“岳少保虽与先世有恶，岂在后世耶！且吾守官无愧神明，往谒何伤！”遂为文祭之，拜不能起，呕血数升，扶出庙门即死。坚瓠集 

　　李敏达公总制浙江，偶至西湖谒岳忠武祠，见庙前铁人秦桧夫妇犹反手并跪，慨然曰：“此老罪已足矣，我为释之。”是夜梦秦来谢。翌日为左右曰：“我以此老死久矣，乃身死而魂犹灵耶！”仍令立之。雨村诗话




●宋人轶事汇编卷十六 

　　曹泳 方滋 杨愿 魏道弼 康与之 陆升之 王继先 

　　绍兴乙亥十月二十二日，秦桧亡。翼日曹泳勒停安置新州。先是二十一日车驾幸桧第视疾，时已不能言，怀内出一劄子，乞以熺代辅政。上视之无语，既出，呼干办府事，问何人为此，则答以曹泳，故有是命。泳初窜名军中，并缘功赏，得列班行。尝监黄岩酒税，秩满到部，注某阅钞，上省，桧押敕顾见泳姓名，问何处人，省吏对此吏部拟注，不知也。命物色召见之，熟视曰：“公，桧恩家也。”泳不知所答。则又曰：“公忘之耶！”泳曰：“昏忘实不省何处遭遇太师。”桧入室少顷，取一小册示泳，首尾不记他事，但有字一行曰：“某年月日某人钱五千，曹泳秀才绢二疋。”盖微时尝游富人家得钱五千，求益不可。泳时为馆客，探囊得二缣曰：“此吾束脩之余也，今举以遗子。”既别不相闻。桧贵震天下，不谓其即秦秀才也。泳曰：“不意太师乃记忆微贱如此。”桧曰：“公真长者！”命其子孙出拜之。俾易文资，骤用之，至户部侍郎，知临安府。桧暮年颇有异志，泳实预其谋。熺本桧妻王氏子，蠢騃。尝亲宾，优者进伎，于座上大笑绝倒。桧殊不怿。桧素畏内，妾尝孕，逐之，生子为仙游林氏子，曰一飞，以桧故仕至侍郎兼给事。其兄一鸣，弟一鹗，皆位朝列。泳尝劝桧还一飞，未果而桧死。齐东野语 

