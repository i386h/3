<!-- { "loadSidebar": true } -->
　　钟著作生二女，长嫁宋氏，生庠、祁。季嫁常州薛秀才，生一女，为尼，与僧居和大师私，生一女，嫁潘秀才。潘有子名与稽，今为朝奉大夫。与稽视居和，盖外祖父也。居和以牛黄丸疗风疾者也，饮酒食肉，不守僧戒，然用心善良，每乡里疾疫，以药历诣诸家，救其所苦，或以钱赒之。薛尼于宋氏以姊妹亲常在京师。是时庠为翰林学士，尼还常州。和病，问：“京师谁为名族善人者？”尼曰：“吾所出入多矣，无如宋内翰家也。”和曰：“我死，则往托生。”尼曰：“狂僧，宋家郡君已娠矣，安得托生？”和曰：“吾必往也。”既而和死，人画一草虫于其臂。是日，宋家郡君将娩，祁之妻往视，见一紫衣僧入室，亟走避。既而闻儿啼，曰：“急令僧去，吾将视吾姒。”人曰：“未尝有僧也。”乃知所生子，乃和也。既长，形相酷似和，亦好饮酒食肉，隐然有草虫在其臂。名均国，为绛州太守。孔平仲谈苑 

　　蔡君谟云：“宋元宪公近之和气拂然袭人，景文则英采秀发，久视之，无一点尘气，真神仙中人也。”东斋纪事 

　　宋莒公平时分题课赋，每屈于子京。及作鸷鸟不双赋，则子京去兄远甚。莒公遂擅场。青箱杂记 

　　天圣二年，省试采侯诗，宋尚书祁最擅场，其句云：“色映堋云烂，声迎羽月迟。”尤为京师传诵。当时举子目宋公为宋采侯。六一诗话 

　　韩魏公与宋尚书同试秘阁，赋琬圭，宋公太息曰：“老矣，尚从韩家郎君试耶？”盖宋公文称已著，韩公以从官子第二名登科，然世尚未尽知也。或问于韩公，则愧谢曰：“某其敢望宋公，报罢必矣。”已而韩公为奏篇之首，宋公反出其下。后韩公帅中山，作阅古堂，宋公词有云：“听说中山好，韩家阅古堂，画图名将相，刻石好文章。”韩公见之不悦。邵氏闻见录 麈史略同 

　　宋子京不甚为韩魏公所知，故公当国，子京多补外。嘉祐末，始再入为翰林学士。偶朝会，子京因病谒告，以表自陈云：“不获预率舞之列。”魏公见之，殊不乐。石林诗话 

　　宋子京为学士时，同院李献臣以次有六学士。一日张贵妃词头下，议行告庭之礼未决。子京遽以制上，妃怒抵于地曰：“何学士敢轻人？”子京出知安州，有长短句咏燕子，有“因为衔泥污锦衣，垂下珠帘不敢归”之句。或传入禁内，仁宗见之一叹，寻召还玉堂署。邵氏闻见录 

　　宋子京过繁台街，逢内家车子，有搴帘者曰：“小宋也。”子京归作鹧鸪天一词，曰：“画毂雕鞍狭路逢，一声肠断绣帘中。身无彩凤双飞翼，心有灵犀一点通。金作屋，玉为笼，车如流水马游龙。刘郎已恨蓬山远，更隔蓬山一万重。”此词传唱都下，达于禁庭。仁宗知之，问：“内人第几车子何人呼小宋？”有内人自陈：“顷侍御宴，见宣翰林学士，左右内臣曰：‘小宋也。’时在车子偶见之，呼一声耳。”上召子京，从容语及，子京惶惧无地。上笑曰：“蓬山不远。”因以内人赐之。词林记事引花庵词选 

　　契丹辇中原图籍至真定，兰亭遂落中山。庆历间，景文为定帅，有士人携此石走四方，最后死营妓家。有营吏孟水清见之，以献景文，景文留之公库。元丰间，薛师正乃携去。兰亭考 

　　宋景文好客，会饮于广厦中。外设重幕，内列宝炬，歌舞相继，坐客忘疲，但觉漏长，启幕视之，已是二昼。名曰不晓天。老学庵笔记 

　　景文过子野家，将命者曰：“尚书欲见云破月来花弄影郎中。”子野内应曰：“得非红杏枝头春意闹尚书耶？”词林记事引古今词话 

　　或有荐宋莒公兄弟可大用者，昭陵曰：“大者可，小者每上殿来则廷臣更无一人是者。”已而莒公后相，景文竟以翰长终。曲洧旧闻 

　　宋子京晚年知成都，带唐书于本任刊修。每宴罢，开寝门，垂帘燃二椽烛，媵婢夹侍，和墨伸纸，远近皆知为尚书修唐书，望之如神仙焉。多内宠，后庭曳绮罗者甚众。尝宴于锦江，偶微寒，命取半臂，诸婢各执一枚，凡十余枚俱至。子京视之茫然，恐有厚薄之嫌，竟不敢服，忍冷而归。东轩笔录 

　　宋子京修唐书。尝一日大雪，添＜巾＞幕，燃椽烛，左右炽炭两巨炉。诸姬环侍，方磨墨濡毫，以澄心堂纸草一传未成，顾诸姬曰：“汝辈俱尝在人家，颇见主人如此否？”皆曰无有。其间一人来自宗子家，子京曰：“汝太尉遇此天气，亦复如何？”对曰：“只是拥炉命歌舞，间以杂剧，引满大醉而已。如何比得内翰？”子京点头曰：“自不恶。”乃阁笔掩卷，起索酒饮之，几达辰。后每集，必举以为笑。曲洧旧闻 

　　宋景文纳子妇三日，子以妇家馈食物书白。一过目，即曰错一字，姑报之。至白报书，即怒曰：“吾薄他人错字，汝亦尔也。”子皇骇叩其错，以笔涂暖字。盖妇家书以食物暖女云，报亦如之。子叩当用何暖字，久之，曰：“从食，从而，从大。”退检字书，博雅“餪”注云：“女嫁三日饷食为餪。”邵氏闻见录 

　　宋子京在蜀作诗三百，名曰猥藁。宋诗记事引优古堂诗话 

　　余少为学，本无师友。家贫无书，计粟米养亲，绍门阀耳。年二十四，以文投故相夏公，公奇之，以为必取甲科，吾亦不知果是欤。天圣甲子，从乡贡试礼部，故龙图刘公叹所试辞赋，大称之朝，吾始自淬厉。年过五十，被诏作唐书，尽见前世诸著，乃知文章之难。取视五十以前所为文，赧然汗下。又曰：“余于为文似蘧瑗，年六十始知五十九年非，每见旧作文章憎之，必欲烧弃。”梅尧臣喜曰：“公文进矣。”宋景文笔记 

　　宋子京平生数赋落花诗。晚守圃田，又赋此题云：“香随蜂蜜尽，红入燕泥乾。”人谓景文与落花俱尽，未几果卒。桥简赘笔 老学庵笔记略同 

　　嘉祐间翰林诸公皆入政府。时包拯为三司使，宋祁守郑州，二公久著人望而不见用。京师谚语曰：“拨队为参政，成群作副枢，亏他包省主，闷杀宋尚书。”明年包亦为枢副，而以翰林召景文。景文以诗寄梁丞相，有云：“梁园赋罢相如至，宣室厘残贾谊归。”盖谓若除两府，方足被召也。东轩笔录 

　　宋子京罢守成都，故事当为执政。未至，宰相于两地见次尽以他人充之，子京闻报怅然。有“梁园赋罢相如至，宣室厘残贾谊归”之句。言者又论蜀人不安其奢侈，遂止为郑州，望国门不得入。久之，再为翰林承旨，未几不幸讣至。成都士民哭于其祠者数千人，谓不安其奢侈者诬矣。宰相韩魏公也，言者包孝肃也。子京先有“碧云漫有三年信，明月常为两地愁”之句。竟不至两地，悲愤而卒，世以为谶云。邵氏闻见录 

　　宋莒公晚年，景文奄谢，诸侄成服。公恶其缞缕太粗，命易去。有一门客，自言素辱恩遇，愿请以衣，都下人多传笑。珍席放谈 

　　鲁宗道 程琳子覃 田况 郑戬 

　　仁宗在东宫，鲁简肃公为谕德，其居在宋门外，俗谓之浴堂巷。有酒肆在其侧，号仁和酒，有名于京师，公往往易服饮其间。一日真宗急召公，使者及门而公不在。移时自仁和酒肆归，使与公约曰：“上若怪公来迟，当托何语以对？”公曰：“以实告。”使曰：“然则当得罪。”公曰：“饮酒，人之常情，欺君，臣子之大罪也。”使嗟叹而去。真宗果问使者，具如公对，真宗问公曰：“何故私入酒家？”公谢曰：“臣家贫无器皿，酒肆百物具备，宾至如归，适有乡里亲客自远来，遂与之饮。”真宗曰：“卿为宫臣，恐为御史所弹。”然自此奇公。归田录 

　　鲁简肃素与曹襄悼不协。天圣间，因议茶法，曹力摘简肃，因得罪。上密其情，止从罚俸，独三司使李咨谪洪州。及简肃病，有人密报简肃，但云：“今日有佳事。”鲁闻之，顾壻张昷之曰：“此必曹利用去也。”试往侦之，果襄悼谪随州。简肃曰：“得上殿乎？”张曰：“已差人押出门矣。”鲁大惊曰：“诸公误也，利用何罪至此？进退大臣，岂宜如此之遽。利用在枢密尽忠于朝廷，但素不学问，倔强不识好恶耳，此外无大过也。”嗟惋久之。遽觉气塞，急召医视之，曰：“此有大不如意事，动其气，脉已绝，不可复活。”是夕薨。李咨在洪州，闻简肃薨，有诗曰：“空令抱恨归泉壤，不见崇山谪去时。”盖未知简肃临终之语也。续笔谈 

　　族父文简公应举来京师，馆于厅旁书屋。唯乘一驴，更无余赀，至则卖驴得数千。伯祖殿直轻财好义，待族人甚厚，日责文简公具酒肴，欲观其器度。文简公诉曰：“驴儿已吃至尾矣。”程氏家世旧事 

　　程丞相性严毅，无所推下。出镇大名，每晨起据案决事，左右皆惴恐，无敢喘息。及开宴召僚佐饮酒，则笑歌欢谑，释然无间。于是人畏其刚果，而乐其旷达。墨客挥犀 

　　闻见后录云：某公在章献明肃垂箔日，密进唐武氏七庙图，后怒抵之地，曰：“我不作负祖宗事。”仁皇帝解之曰：“某但欲为忠耳。”后既上宾，仁皇帝每曰：“某心行不佳。”后竟除平章事，盖仁皇帝盛德大度，不念旧恶故也。自某公死，某公为碑志，极其称赞，天下无复知其事者矣。某公受润笔帛五千端云。予按颍滨龙川略志载，进武氏七庙图者，乃程文简也。程墓志神道碑，皆欧阳公所为。梁溪漫志 

　　田元均治成都有声，蜀人谓之照天蜡烛，又谓之不错事尚书。孔平仲谈苑 

　　京师诸司库务，皆由三司举官监当。而权贵之家，子弟亲戚，因缘请托，不可胜数，为三司使者常以为患。田元均为人宽厚，其在三司，深厌干请者，虽不能从，然不欲峻拒，每温颜强笑以遣之。尝谓人曰：“作三司数年，直笑得面似鞾皮。”归田录 

　　田元均狭而长，鱼轩，富彦国女弟也，阔而短。在馆时，石曼卿目为龟鹤夫妻。邻几杂志 

　　郑戬结中书官黄元吉。元吉左迁外补，戬同列戏曰：“天休走却爷矣！”戬笑曰：“君不知我尚有一爷在。”碧云騢 

　　林逋 常秩 陈恬 

　　林逋隐居孤山，常畜两鹤，纵之则飞入云霄，盘旋久之，复入笼内。逋常泛小艇，游西湖诸寺。有客至，则一童子出应门，延客坐，为开笼放鹤，良久，逋必棹小舟返。盖常以鹤飞为验也。逋常谓人曰：“世界间事皆能为之，独不能担粪与着棋。”梦溪笔谈 墨客挥犀同 

　　林逋傲许洞，洞作诗嘲逋，余杭人以为中的，诗云：“寺里掇斋饥老鼠，林间咳嗽病猕猴，豪民送物鹅伸颈，好客临门鳖缩头。”邻几杂志 

