<!-- { "loadSidebar": true } -->
　　天圣间韩魏公居忧，从其兄琚守齐安，即安国寺西庑为书堂以居。恒有二女子夜至，衣冠高古，容装丽甚，公恬不以为怪。及去，二女告曰：“妾非人，亦非仙人鬼鬼□□。游处再岁，而言不及乱，公德士也。行矣，即推此泽天下。”走读齐安记屈原之死，二女孝慈亦于此投江。二女岂灵均二子之精爽耶？不然何知人如是之明。薛浪语集 

　　初为馆职，所与游皆一时英俊。石曼卿气豪迈，多戏侮同舍，独见公不敢少慢，但时呼为韩家。当时市井小民，凡所畏尊官则呼厥姓曰“某家”，故石效此语。与同馆王拱宸、御史萧定基同发解开封府举人。二公时有喧争，公安坐幕次阅试卷，如不闻。拱宸忿不助己，诣公室，谓公曰：“此中习宰相器度耶？”公和颜谢之。名臣言行录 

　　裕陵问萧注曰：“文彦博跛履，韩琦嘶声，如何皆贵？”注曰：“若不跛履嘶声，陛下不得而臣。”清波杂志 老学庵笔记作步碎声雌 

　　韩魏公庆历间以资政殿学士帅淮南。一日，后园有芍药一枝分四歧，歧各一花，上下红，中间黄蕊。问之，名金缠腰，又谓之金带围。初无种，有时而出，则城内当有宰相。公异之，开一会，欲招三客以赏之，以应四花之瑞。时王岐公圭为大理评事通判，王荆公为大理评事签判，皆召之。尚少一客，以州钤辖诸司使忘其名，官最长，遂取以充数。明日早衙，钤辖申状暴泄不到，尚少其一，命取过客历，求一朝官足之。过客无朝官，惟有陈秀公升之，时为大理寺丞，遂命同会。剪四花，主客各簪一花，甚为盛集。后三十年间四人皆为相。补笔谈 后山谈丛、清波杂志、墨客挥犀俱略载而未详，又铁围山丛谈谓后至者为吕公著，非陈秀公，且谓得是说于吕司空，别见蔡京条下。 

　　韩魏公治淮扬。一日有异人相访，云：“公之名位，当如州东相公，而忧责过之，候某年月日语见。但一生为丘八所撄耳。”嘉祐间自枢密使拜集贤相，有来贺者，乃当时淮扬所见之人也。语公曰：“记当时所道月日否？”公喜留之，寻失所在。类苑 

　　楚执中性滑稽，谑玩无礼。庆历间韩魏公帅陕西，将四路讨元昊，师行有日矣。尹洙与楚有旧，荐于韩公，楚曰：“虏之旃帐无定，万一迁徙深远，以致我师，无乃旷日持久乎？”韩公曰：“今大兵入界，则倍道兼程矣。”楚曰：“粮道岂能兼程进耶？”韩公曰：“吾已尽括关内之驴运粮。驴行速，可与兵相继。万一粮尽，可杀驴而食。”楚曰：“驴子大好酬奖。”韩公怒其无礼，遂不使入幕。然四路进兵竟无功。东轩笔录 

　　韩魏公领四路招讨，驻延安。忽夜有携匕首至卧内者，乃夏人所遣也，公语之曰：“汝取我首去。”其人曰：“不忍，得谏议金带足矣。”明日，公不治此事。俄有守陴者，以元带来纳，留之，或曰：“不治此事为得体。卒受其带，则堕奸人计矣。”公叹非所及。元丰间有守边者，石林燕语云刘舜卿事。一夕失城门锁，亦不究治，但亟令易而大之。继有得元锁来归者，乃曰：“初不失也。”使持往合关键，蹉跌不相入，较纳带似得之。清波杂志 又注云：延安刺客，张元所遣也。 

　　韩魏公有德于关中，秦人爱之。后子华自丞相出宣抚，秦之父老有远来观于道傍，乃愕然相谓曰：“吾以谓韩公，乃非也。”于是相引去。类苑引渑水燕谈录，今本无此文。 

　　先朝春月多召两府两制三馆于后苑赏花钓鱼赋诗，自赵元昊背诞，西陲用兵，废缺甚久，嘉祐末，仁宗始复修故事，群臣和御制诗，韩魏公为首相，诗云：“轻云阁雨迎天仗，寒色留春入寿杯，二十年前曾侍宴，台司今日喜重陪。”时内侍都知任守忠以滑稽侍上，从容曰：“韩琦诗讥陛下。”上愕然问故，守忠曰：“讥陛下游宴太频。”上为之笑。温公诗话 

　　韩魏公为山陵使，是时两宫为近侍奸人所间。一日侵夜，忽有中使持帘帷御封至，魏公持之久不发，忽自起赴烛焚之，使者惊恳曰：“有事当别论奏，安可辄焚御笔？”公曰：“此某事，非使人之罪也，归但以此奏知。”卒焚之，有顷，外传有使再至，曰：“得旨追前使人取御封。”公曰：“不发，焚之矣。”二使归报，慈圣太息曰：“韩琦终见事远，有断。”石林燕语 

　　慈寿一日送密札与公，有为孀妇作主之语，仍敕内官俟报，公曰：“领旨。”公以山陵有事，呈乞晚临后上殿，诸公不预，既见，谓上曰：“官家不得惊，有一文字进呈，只是不可泄。陛下今日皆太后力，愿加意承奉，便自无事。”上曰：“谨奉教。”公又云：“此文字臣不敢留，幸宫中密焚之。”名臣言行录 按此与上一则略异 

　　英宗初临御，韩魏公为相，富郑公为枢密相。一日韩公进拟数官，云：“策立有劳，当迁官。”富公曰：“先帝以神器付陛下，此辈何功可书？”韩公有愧色。后韩魏公帅长安，为范尧夫言其事，曰：“琦便怕他富相公也。”邵氏闻见录 韩、富不协，各条见富弼下。 

　　公为相日，曾公为亚相，赵康靖、欧公为参相，凡事该政令，则曰问集贤；该典故，则曰问东厅；该文学，则曰问西厅；至大事则自决之，人以为得相体。名臣言行录 

　　公晚与永叔相知，而相亲最深，永叔深服公之德量，尝曰：“累百欧阳脩，何敢望韩公。”公知永叔不以系辞为孔氏书，又不取文中子中书，相会累年，未尝与之言及。名臣言行录 

　　凡人语及其所不平，则气必动，色必变，辞必厉，惟韩魏公不然。更说到小人忘恩背义，欲倾己处，辞和气平，如道寻常事。谈苑引韩魏王别录 

　　韩魏公每为人言，自少至老终始所践履惟在一部论语，未尝须臾敢离。公晚镇北门，已六十余矣。韩玉汝为都转运使，每问候，至则直造卧内，几案间不见他物，惟一唾壶与论语，乃信传者不谬。蒙斋笔谈 

　　李清臣薄游定州，时韩魏公知定州。携刺请谒，吏报方寝，清臣为诗一绝书于刺曰：“公子乘间卧绛厨，白衣老吏慢寒儒，不知梦见周公否，曾说当年吐哺无？”公见诗曰：“吾知此人久矣。”竟有东床之选。青琐诗话 公子二字恐误 

　　韩魏公知北都，有献玉盏一只，表里无纤瑕。公乃开醇召客，特设一桌，覆以绣衣，致玉盏其上，将用之遍劝坐客。俄为吏误触，台倒盏碎，坐客愕然。吏伏地请罪。公神色不动，笑语坐客曰：“物破亦自有时。”谓吏曰：“此误也，非故也。何罪之有？”墨客挥犀 

　　韩魏公帅定武时，夜作书，令一侍兵持烛于旁。兵他顾，烛燃公须，公以袖挥之，而作书如故。少顷回视，则已易其人矣。公恐主吏鞭卒，急呼曰：“勿易之，渠方解持烛。”军府为之感服。厚德录 

　　魏公门人有击关夜出者，门吏不得赂。诘旦，以锁损诉，公曰：“锁不堪用，付市置修来。”清波杂志 

　　忠献帅定州，道逢乡里一经生作攫。公顾左右无所有，乃以所用银掬水可及百两与之。经生回途，又遇一攫客，生曰：“公途次之物，只有一银掬水，我已得之矣，幸子勿往。”客诉以势不得已，经生乃断其银，与客分而去。谈撰 

　　魏公镇真定，有门客彭知方踰垣宿于外。门吏报公，公不究，为种竹诗曰：“殷勤洗濯加培植，莫遣狂枝乱出墙。”彭见其诗，愧甚，乃和公诗曰：“主人若也怜高节，莫为狂枝赠一柯。”公以百缗市女奴赠之。公之爱士如此。青琐诗话 

　　韩魏公镇北都，上章乞罢诸路提举官，常平法依旧。魏公精于章表，其说从容详悉，无所伤忤。有皇城使沈惟恭者，辄令其门客孙棐诈为魏公之表云：“欲兴晋阳之甲，以除君侧之患。”合门李评以闻，上大骇。下惟恭、孙棐于大理，而御史中丞吕公著因便座奏事，犹以棐言为实。上出魏公章送条例司，惟恭流海上，孙棐杖杀于市，罢公著出知颍州。制曰：“比大臣之抗章，因便座而与对。乃厚诬方镇，有除恶之谋，深骇予闻，乖事理之实。”东轩笔录 

　　韩魏公帅太原，以多病求乡郡，遂建相州之节，到郡疾未安。一夕有大星殒寝堂之后，家人大惊，久之，魏公方行而仆于地，家人尤恶之。久之疾平，了无一事。一日邸报至，王贻永卒，贻永亦建相州节，星殒于相，为贻永也。贻永庸人，所谓没兴王驸马者。续明道杂志 

　　王正父、石才翁对韩魏公草书，公言：“二子一似向马行头吹笛也。”座客皆不解，公为解之曰：“若非妙才，不敢向马行头吹也。”东坡集 

　　韩魏公在永兴，一日有一幕官来参，公一见熟视，蹙然不乐，凡数月未尝交一语。仪公乘间问公曰：“幕官者公初不识之，胡然一见而不乐？”公曰：“见其额上有块隐起，必是礼拜所致，当非佳士。恁地人缓急怎生倚仗？”道山清话 

　　魏公一日至诸子读书堂，见卧榻枕边有一剑，公问仪公何用？仪公言：“夜间以备缓急。”公笑曰：“使汝果能手刃贼，贼死于此，汝何以处？万一夺入贼手，汝不得为完人矣。古人青毡之说，汝不记乎？”同上 

　　韩魏公家不食蔬，以脯醢为蔬盘。老学庵笔记 

　　韩魏公牡丹诗：“自惭折桂输先手，羞杀妖红作状元。”袁桷牡丹诗注 

　　公姿貌英特，美须髯，骨骼清耸，眉目森秀，图绘传天下，人以为高山大岳，望之气象雄杰。而包育微细，畜泄云雨，藏匿宝怪，盖自然也。名臣言行录 

　　韩稚圭善饮，后以疾，量稍减。江邻几杂志 

　　韩魏公晚号安阳戆叟。石林燕语 

　　北方民家吉凶，辄有相礼者，谓之白席，多鄙俚可笑。韩魏公自枢密归邺，赴一姻家礼席，偶盘内有荔枝，欲啖之，白席者辄唱言曰：“资政吃荔枝，请众客同吃荔枝。”魏公憎其喋喋，因置不复取，白席者又云：“资政恶发也，却请众客放下荔枝。”魏公为一笑。恶发犹言怒也。老学庵笔记 

　　魏公自中书出守相州，于居第作狎鸥亭。永叔寄诗曰：“岂止忘机鸥鸟信，钧陶万物本无心。”魏公喜曰：“余在中书进退升黜，未尝置心于其间，永叔可谓知我。”古今诗话 

　　韩魏公喜营造，所临之郡，必有改作，皆宏壮雄深，称其度量。在大名，于正寝之后稍西为堂五楹尤大，其间洞然不为房室，号善养堂，盖其平日宴息之地也。却埽编 

　　予在扬州，一日独游石塔寺，访一僧坐小室内。僧于骨董袋内取香如芡许，炷之，觉香韵不凡，与诸香异，似道家婴香，而清烈过之。僧笑曰：“此魏公香也。韩魏公喜焚香，此香乃传其法。”墨庄漫录 

