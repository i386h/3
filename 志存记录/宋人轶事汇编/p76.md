<!-- { "loadSidebar": true } -->
　　童贯欲自为韩魏公之出子，数以言动吏部侍郎韩粹彦。粹彦毅然曰：“先公平昔无兹事。”于是王仲嶷者久依贯，闻是而自诣贯识之，以为圭之子也。贯大喜。故王氏于政和以后恩数，悉贯之力。三朝北盟汇编 

　　王仲嶷字丰父，岐公暮子。有风采，善词翰。政和末守会稽，颇著绩效。童贯时方用事，贯苦脚气，或云杨梅仁可疗是疾，丰父裒五十石以献之。建炎初，知袁州。虏人寇江西，坐失守削籍，与马子约皆寓居永嘉。丰父兄仲山同时牧临川，以城降坐废。子约酒酣戏之云：“平原太守吾兄也。”后秦会之再入相，会之仲山壻也。丰父以启恳之云：“黄纸除书，久无心于梦寐；青毡故物，尚有意于陶镕。”会之为开陈，诏复元官。奉词放行，年八十余卒。挥麈余话 据琬琰集李清臣撰王圭神道碑，圭五子仲修、仲端、仲薿、仲王□完、仲煜，“嶷”或是“薿”之误。“山”或是“端”之误。 

　　吴侍郎待问，其父平生惟训童稚以自晦。里人以其长厚，目为“吴观音”。待问所生四子，参政育、枢密充，又京、方，并登进士为朝臣。侍郎于京师遇乡人至，出见，必命子孙列侍。能改斋漫录 

　　神宗尝梦入大府，有植碑以金填字曰“宰相项安节”。寤而求之，乃太学生也。慈圣解之曰：“项安节即吴充也。”于是正宪公为相，颈有瘤焉。项生布衣至今。后山丛谈 

　　吴充病赘，仁宗见之掩鼻。既而谕执政曰：“充病矣。”其后执政进拟差除，不敢公去充，但于姓名下小书病字，以是终仁宗之世，充罕至京师。神宗即位，充历践二府，日在上左右，其赘比旧加大，冗且腥甚，而上不恶焉。则夫命之至也，有物盖之矣。孔平仲谈苑 

　　宰执每岁有内侍省例赐新火冰之类，将命者曰快行家，皆以私钱一千赠之。元丰元年除日，神宗忽得吴道子画钟馗像，因命镂板赐二府。吴冲卿时为相，欲赠以常例。王禹玉曰：“此出异恩，当稍增之。”乃赠五千。明日复赐，冲卿曰：“一馗足矣。”众皆大笑。石林燕语 

　　故事，宰相薨，驾幸浇奠，搴帷视尸，则所陈尚方金器，尽赐其家。不举帷，则收取。吴充薨，上幸焉。夫人李氏徒跣下堂叩头曰：“吴充贫，二子官六品。乞依两制例，持丧仍支俸。”诏许之。仓猝白事，不及搴帷。驾兴，诸司敛器而去。计所值与二子俸颇相当。萍洲可谈 

　　王荆公与吴冲卿同年同岁，又修婚姻之好。熙宁间，越两制旧人三十余辈，超用为三司使、枢密副使。又荐代己为相。冲卿欲与荆公异力，荐与荆公论事贬斥之人如李公择、吕晦叔、程伯淳还朝。又稍变新法，及力言荆公家兄弟不和事以阻抑之。荆公去而不复召者，冲卿力也。公在金陵熟闻之。未几，冲卿薨于位。公作挽词云：“气钟旧国山川秀。”讥其乡里本建州也。四六话 

　　吴正献夫人知识过人，见元祐初诸公进用人才之盛，叹曰：“先公作相，要进用一个好人，费尽无限气力。如今日用人，可谓无遗才矣。”紫薇诗话 

　　冯当世父式，京幼时，取其所读书，题其后曰“将仕郎守将作监丞通判荆南军府事借绯冯京”。式既没十一年，当世状元及第，为荆南通判。视其题字，无一差者。类苑 

　　冯当世少孤，寓武昌，纵饮不羁。一夕醉卧郊外溪边，有渔者罢渔，舣舟困眠，有人叱曰：“冯侍中在此，安得不避。”渔者惊起，步月岸上。一人衣冠熟睡草间，询之，知为冯也。即拜曰：“他日贵显，幸勿相忘！”具以梦告，因请卧舟内，以避风露。冯睡至晓，与共载入郡。及贵，访其舟，不复见。渑水燕谈录 

　　冯当世早年薄游里巷，夜为街卒所系，鄂守王素亟释之。冯使关内，王方帅渭滨，燕甚欢。冯贻诗，有“吞炭难忘当日事，积薪深愧后来恩”之句。京所至嗜利，西人目为“金毛鼠”，以其外文采而内实贪秽也。能改斋漫录 清波别志未全 

　　冯当世未第时，客余杭县，为官逋拘窘，计无所出，闷题一诗于所寓寺壁。一胥魁范生见之，为白余杭令云：“冯秀才甚贫，但见所留诗，他日必贵显。”因诵其诗，令遽释之。诗曰：“韩信栖迟项羽穷，手提长剑喝西风。可怜四海苍生眼，不识男儿未济中。”泊宅编 

　　冯当世，庆历中以鄂州首荐。至大江，风涛汹涌，几至沉没。来春廷试第一，还鄂州，复过大江，风微浪稳，舟楫安然。公题诗江亭云：“江神也世情，为我风色好。”予读唐文粹，见庾肩吾及第过扬子江诗云：“忆昔将贡年，抱愁此江边。鱼龙互闪烁，黑浪高于天。今日步春草，复来经此道。江神也世情，为我风色好。”乃知当世取肩吾句，非自作也。能改斋漫录 

　　科场进士程文，多可笑者。治平间，国学试策问体貌大臣，进士对策曰：“若文相公、富相公，皆大臣之有体者。若冯当世、沈文通，皆大臣之有貌者。”意谓文、富丰硕，冯、沈美少也。刘原甫遂目冯、沈为有貌大臣。拊掌录 

　　冯大参京，尝病伤寒已死，家人哭之。已而忽苏云：“适往五台山见昔为僧时室内之物皆在，有言我俗缘未尽，故遣归。”因作文记之，属其子他日勿载墓志。孙公谈圃 

　　大参元厚之成童时侍钱塘府君于荆南，每从学于龙安僧舍。后三十年，公以龙图二卿帅于府，昔老僧犹有存者，引旌钺访旧斋，而门径窗扉及泉池钓游之迹，历历如昨。公感之，因建一巨堂，榜曰碧落，写诗于堂。诗有“九重侍从三明主，四纪乾坤一老臣”之句。湘山野录 

　　元绛初知荆南，尝梦至仙府，与三人连名书，旁有告之曰：“君三人盖弟兄也。”觉而思之，不知所谓。既入为翰林学士，韩持国维、杨元素绘在院。一日书奏列名三人，名偏旁皆从丝，始悟梦中兄弟之说。既而持国、元素俱补外，公尹京兆。后三年，复同元素还职，而邓文约绾相继为直院，则三人之名又皆从丝。许大夫选尝作四翰林诗记其事。厚之和云：“联名适似三株树，传玩惊看五朵云。”此亦一时之异也。石林诗话 

　　元厚之少时，曾梦人告之，异日当为翰林学士，须兄弟数人同在禁林。厚之自思，素无兄弟，疑此梦为不然。熙宁间，厚之除学士。同时先后入学士院，一韩持国维，一陈和叔绎，一邓文约绾，一杨元素绘，并厚之名，五人皆从丝，始悟兄弟之说。梦溪笔谈 

　　元厚之知杭州，一吏呈公事云：“合依元降指挥。”厚之徐拱手缓声曰：“元绛何尝指挥？”吏皇恐，厚之曰：“尔误也。”不之罪。闲燕常谈 

　　元厚之作参政日，有下状陈乞恩例者，启曰：“为部中不肯依元降指挥。”厚之亦怒曰：“止为汝不依元绛指挥耳！”挥麈后录 

　　陈秀公丞相与元参政厚之同日得疾。陈忽寄声问元安否，曰：“参政之疾当即痊矣。某虽小愈，非久世者。”续请其说，秀公曰：“某病中梦至一所，金碧焕目，室间罗列瓮器甚多，上以青帛幂之，具题曰：‘元参政香饭也。’某问其故？有守者谓某曰：‘元公自少至老，每食度不能尽，则必减别器，未尝残一食。此瓮皆其所余也。世人每食不尽，则狼藉委弃，皆为掠剩。所罚至于减算夺禄。今元公由此，当更延十年福算也。’”后数月秀公薨，元果安享耆寿。春渚纪闻 

　　蔡确 邢恕 

　　蔡忠怀确持正，少年尝梦为执政。仍有人告之曰：“俟汝父作状元时，汝为执政也。”持正觉而笑曰：“鬼物乃相戏乎？吾父老矣，方致仕闲居。乃云作状元，何也？”后持正果作执政。一日侍殿上，听唱进士第，状元乃黄裳也。持正不觉失惊，持正父名黄裳。懒真子 黄裳属子报陈氏怨，见陈执中下。 

　　蔡丞相持正为府界提举日，有人梦至一官府，堂宇高邃，上有具冕服而坐者四人，傍有指谓之曰：“此宋朝宰相次第所坐也。”及仰视之，末乃持正也。既寤，了不解。至公有新州之命，始悟宰相过岭，卢、寇、丁至公为四也。春渚纪闻 甲申杂记略同 

　　蔡持正居宛丘，一日雪作，与里人黄好谦游一倡家，入门见其肴醴特盛。他时有美少年青巾白裘据席而坐。蔡、黄方引去，少年亟俾倡邀二公，欣然就席。酒酣，少年顾持正曰：“君正如李德裕。”顾黄曰：“君俟此公贵，凭藉亦显。”语毕，少年亦引去。二公叩倡何人也？倡曰：“朝来赍钱具饮，亦不知谁氏？”后持正为侍御史，荐黄为御史云。随手杂录 

　　蔡新州确，黄大夫好谦，为陈诸生，闻杨山人善相人，使相之，曰：“蔡君宰相也，似丁晋公。然丁还，而君不还也。黄君一散郡尔，然家口四十，则蔡贬矣。”元丰之末，蔡为相，黄由尚书郎出为蔡州，过持正而别，问其家，曰：“四十口矣。”蔡大骇曰：“杨生之言验矣。”其后有新州之命。后山谈丛 

　　持正年二十许时，家苦贫，衣服垢敝。一日与郡士人张湜师是同行，张亦贫儒。俄有道人至，注视持正久之，因谩问曰：“先辈状貌极似李德裕。”持正以为戏己，因戏问曰：“为相乎？”曰：“然。”曰：“南迁乎？”曰：“然。”复相师是，曰：“当为卿监，家五十口时。”指持正云：“公当死矣。”道人既去，二人大笑以为狂。后持正谪新州，凡五年。一日得师是书云：“以为司农无补，然阖门五十口，居京师食贫，近蒙恩守汝州。”持正读至此，忽忆道人言，遂不复读。数日，得疾卒。懒真子 

　　蔡持正为某州司理日，韩康公曰：“蔡司理非池内物。”已而荐与持国，持国知开封日，辟为都厢，已而举为府曹。持国既入翰苑，刘尹尹京。同官趋上幕府阶墀，持正独否。刘大怒，奏闻，得旨取勘。持正供状云：“京朝官著令无阶墀，盖太宗、真宗为牧时讲此礼。今辇毂之下，比肩事主，虽故事不可用，而开封府尚仍旧制，未当。”裕陵喜曰：“蔡确知典故，何得作幕府！可除馆职。”到馆后，进百官图。识者曰：“此生看看待作宰相。”久之果然。耆旧续闻 

　　蔡持正始为京兆府司理参军，会韩子华建节出镇，初到设燕，蔡作口号，有“儒苑昔推唐吏部，将坛今拜汉将军”之句。公喜荐之，改京秩。元丰间，致位宰相。元祐初，责知安州。后圃有浮云楼，下临沄河，尝赋十诗，有“叶底出巢黄口闹，溪边逐队小鱼忙”之句。又一绝云：“矫矫名臣郝甑山，忠言直节上元间。钓台芜没知何处？叹息斯公抚碧湾。”吴处厚皆注释以进，坐谤讪，贬新州而死。其始终盛衰，皆以诗句。鸡肋编 

