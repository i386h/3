<!-- { "loadSidebar": true } -->
　　蔡鲁公自翰林谪祠，因舣舟亭下。米元章、贺方回来见，俄一恶客亦至，且曰：“承旨书大字，举世无两。然某私意不过赖灯影以成其大，不然，安得运笔如椽哉！”公哂曰：“当对子作之。”左右传呼舟中取大笔来，即睹一笥出笔，大如椽臂。三人愕然。公乃徐徐调笔，顾谓客：“子欲何字？”客拱而答：“某愿作‘龟山’字耳。”公乃大笑，一挥而成。米志林 

　　崇宁钱文，徽宗尝令蔡京书之。笔画从省，“崇”字以一笔上下相贯，“宁”字内不从心。当时识者谓京“有意破宗，无心宁国”。后乃更之。独醒杂志 

　　自唐至本朝，中书门下出敕，“敕”字皆平正浑厚。元丰后敕出尚书亦然。崇宁间，蔡京临平寺额作险劲体，来长而力短，省吏效之相夸尚，谓之“司空敕”，亦曰“蔡家敕”，盖妖言也。京败，言者数其朝京退送及公主改帝姬之类，偶不及“蔡家敕”。故至今“敕”字蔡体犹在。老学庵笔记 “朝京退送”四字疑有误。 

　　蔡京书神霄玉清万寿宫及玉皇殿之类，“玉”字旁边一点，笔势险急。有道士观之曰：“此点乃金笔而锋芒侵王，岂吾教之福哉！”老学庵笔记 

　　大观末，鲁公责宫祠，归浙右。吾侍公舟行，一日过新开湖，睹鱼艇往还上下。鲁公命吾呼得一艇来，戏售鱼可二十鬣，小大又勿齐，问其值，曰：“三十钱也。”吾使左右如数以钱畀之焉。去未几，忽遥见桨艇甚急，飞趁大舟，吾与公咸谓此必得大鱼，将喜而复来耶。顷已及，则曰：“始货其鱼，约三十钱也，今多其一，用是来归。”鲁公笑而却之，再三不可，竟还一钱而去。吾时年十四，白鲁公曰：“此岂非隐者耶！”公曰：“江湖间人不近市廛者，类如此。”铁围山丛谈 

　　祐陵时，有僧妙应者，江南人，往来京、洛间，能知人休咎。蔡元长褫职居钱塘，一日忽造其堂，书诗一绝云：“相得端明似虎形，摇头摆脑得人憎。看取明年作宰相，张牙劈口吃众生。”又书其下云：“众生受苦，两纪都休。”已而悉如其言。挥麈后录 

　　余杭沈野与道士杨醇叟相遇，同邸居。沈善谈人伦，不知醇叟妙于此术也。时蔡元长自翰长黜居西湖，日邀致醇叟。一日晚归，沈语杨曰：“余观翰林风骨气宇皆足以贵，而定不入相。”杨曰：“子目力未至，此人如美玉琢成，百体完就，无一不佳者。是当作二十年太平宰相，但其终未可尽谈也。”春渚纪闻 

　　政和间，蔡太师在钱塘，一日内使赐茶药，于合内得大玉环，径七寸，色如截肪。京拜赐，即治行。后二日诏至。老学庵笔记 

　　蔡元长闲居钱塘无憀，时往霅川游慈感寺。寺僧新建一堂。元长题超览堂。适有一客在座，自云能相字，起贺云：“以字占之，走召入见，而臣字旁观如月，四字居下，当在初夏。”已而果然。挥麈余话 

　　承平时，宰相入省，必先以秤秤印匣而后开。蔡元长秉政，一日秤匣颇轻，疑之，摇撼无声。吏以白元长，元长曰：“不须启封，今日不用印。”复携以归私第。翌日入省，秤之如常。或以询元长，元长曰：“是必省吏有私用者，偶仓猝不及入。倘失措急索，则不可得，徒张皇耳。”挥麈后录 

　　蔡元长尝论荐毛友龙，召对，上问曰：“龙者君象，卿安得而友之？”友龙不能对，遂不称旨。退语元长，元长曰：“是不难对，何不曰：‘尧舜在上，臣愿与夔龙为友。’”他日再荐之，复召对，上问大晟乐，友龙曰讹。上不谕其何谓也。已而元长入见，上以问答语之。对曰：“江南人唤‘和’为讹，友龙谓大晟乐主和尔。”上颔之。友龙乃得美除。独醒杂志 

　　崇宁间，蔡太师行当十钱，章綖坐私铸黥面编置，人多言其枉。政和间，上皇命改右列。或劝用药去面字，綖曰：“止欲注其下曰‘太师错’。”或调之曰：“若注，且须问官，慎勿私注也。”高斋漫录 

　　徽宗幸端门观灯，御西楼，下视蔡京幕次，以金橘戏弹，至数百丸。张氏可书 

　　蔡京崇宁间罢相，出观音院待罪。客有过之者。京泣曰：“京若负国，即教三子都没前程。”好事者戏之曰：“两行珠泪下，三个凤毛灾。”高斋漫录 

　　蔡京为左仆射官守司空，以彗星竟天去位。太学生用坡公满庭芳词嘲之，有云：“光芒长万丈，司空见惯，应谓寻常。”末句云：“传语儋崖父老，祇候蔡元长。”蔡命字正取元者善之长也。长上声，而其解易以为长短之长，故因以为戏。及再柄国，访首唱者斥逐之。夷坚志 

　　吴倜，崇宁五年魁礼部，出为宁海推官。时蔡京罢相居城内，意其生计从容，委买霅上土物无虚月。倜意不平，念吾以文学起身而不以儒者见遇，报以实直。京怒，宣和二年召为编修官。时京以太师赐第京师。一日上问京识吴倜乎，曰：“识之，其人傲狠无上。”上惊曰：“何以知之？”曰：“吴知陛下御讳而不肯改，乃以一圈圈之。”盖言“倜”字也。上默然不怿。未几，为言者承风旨论罢。及京败，知郓州。孙櫜言巴人有草祭之谣，上其事，甚者论其即仓为宅，拆仓字为人君二字，谓京有不臣之心。亦平日好以字画伤善类之报也。齐东野语 吴倜魁礼部，捷音至家，先以名次高下商价，自榜尾以至首选，自百千渐至千缗，乃出其榜。 

　　政和末，老蔡以太师鲁国公总治三省，年已过七十，与少宰王黼争权相倾。朱藏一在馆阁，诗云：“老火未甘退，稚金方力征。炎凉分胜负，顷刻变阴晴。”两人门下士互兴谮言，以为嘲谤。士论指三馆为闹蓝。容斋四笔 

　　余顷见史院神宗国史稿富韩公传，称少时范仲淹一见以王佐期之。蔡太师大书其旁曰：“仲淹之言何足道！”却扫编 

　　政和间，蔡京以太师领三省事，得治事于家。弟卞以开府在经筵，尝挟所亲将仕郎吴说往见，坐于便室，设一桌，陈笔砚，置玉板纸阔三寸者若干片。卞言常州教授某人之淹滞。京问：“何以处之？”卞曰：“须与一提学。”京取一纸，书其姓名及提举学事字而缺其路分，顾曰：“要何地？”卞曰：“其家极贫，非得俸入优厚处不可。”于是书“河北西路”字，付老兵持出。俄别有一兵持一双缄及紫匣来，乃福建转运判官郑可简，以新茶献，即就上书“秘撰运副”授之。卞方语及吴说，曰：“是安中司谏之子，颇能自立。且王逢源外孙，与舒王夫人姻眷，其母老，欲求一见阙省局。”京问：“吴曾踏逐得未？打套局适阙。”又书一纸付出。少顷，卞目吴先退。吴之从姊嫁门下侍郎薛昂，因馆其家，才退舍，具以告昂，昂曰：“此三者已节次书黄矣。”容斋三笔 

　　蔡京生日，天下郡国皆有贡献，号“生辰纲”。归田诗话 按瞿宗吉明初人，所言似非出演义。 

　　吴伯举守姑苏，蔡京自杭被召，一见大喜之。入相首荐其才，三迁为舍人。时新除四郎官，皆知县资序。伯举援旧例言不应格。京怒，落其职，知扬州。未几，京客有称伯举之才者，且言此人相公素所喜，不当久弃外。京曰：“既作好官，又要作好人，两者岂可得兼耶！”曲洧旧闻 

　　蔡元长享用侈靡，喜食鹑，每预蓄养之，烹杀过当。一夕梦鹑数千诉于前，其一鹑居前致辞曰：“食君廪间粟，作君羹内肉。一羹数百命，下箸犹未足。羹肉何足论，生死犹转毂。劝君宜勿食，祸福相倚伏。”庚溪诗话 虚谷闲钞同 

　　蔡元长为相日，置讲议司官吏数百人，俸给优异，费用不赀。一日集僚属会议，因留饮，命作蟹黄馒头。饮罢，吏略计其费，馒头一味为钱一千三百余缗。又尝有客集其家，酒酣，京顾谓库吏曰：“取江西官员所送咸豉来！”吏以十饼进，客分食之，乃黄雀肫也。元长问：“尚有几何？”吏对：“犹余八十有奇。”独醒杂志 

　　蔡京对客检点蜂儿现在数目，得三十秤。齐东野语 

　　有一士大夫于京师买妾，自言是蔡太师府厨人。一日命作包子，辞以不能。诘之曰：“既是厨人，何为不能作包子？”对曰：“妾乃包子厨内缕葱丝者。”曾无疑乃周益公门下士，有委之作志铭者，无疑援此事以解曰：“某于益公之门，乃包子厨缕葱丝者，岂能作包子哉！”鹤林玉露 

　　宰相堂食，必一吏味味呼其名，听索而后供，此礼旧矣。独菜羹以其音明类鲁公姓讳，故回避而曰“羹菜”，至今为故事。此条漏出处 

　　蔡京赐第宏敞过甚，老疾畏寒，幕帟不能御，遂至无设床处。惟扑水稍低，间架亦狭，乃即扑水下作卧室。老学庵笔记 

　　蔡京罢政，赐邻地以为西园，毁民屋数百间。一日，京在园，顾焦德曰：“西园与东园景致何如？”德曰：“太师公相东园嘉木繁阴，望之如云。西园人民起离，泪下如雨。可谓东园如云，西园如雨也。”语闻，抵罪。清波杂志 

　　崇宁二年，蔡元长建议为折十钱，民间不便。优人因为卖浆者，或投一大钱，饮一杯，而索偿其余，卖浆者以出市未有钱，可更饮浆，乃连饮五六，其人鼓腹曰：“使相公改作折百钱奈何！”上为之动，法由是改。又大农告乏之时，有献廪俸减半之议。优人乃为衣冠之士，自冠带衣裾被身之物辄除其半，问之，曰：“减半。”已而两足共穿半裤，轻□足而来前。复问之，则又曰：“减半。”问者叹曰：“但知减半，岂料难行。”语闻禁内，亦为罢议。独醒杂志 

　　谭振言蔡京当国，一日感寒，振与数亲客问疾，见之后堂东阁中。京顾小鬟令焚香，移时鬟不至，振颇疑其忘之。久之鬟至云：“香已满。”京云：“放。”鬟即去。闻近北若有人卷帘声，蓬火□孛满室如雾，京谓客曰：“香须如此烧，乃无烟气。”既归，衣冠芬馥。悦生随钞 鸡肋编略同 

　　蔡相当国日，有二人求堂除。适有美阙，二人竞欲得之，且皆有荐拔。蔡莫适所从，即谓曰：“能诵卢仝月蚀诗乎？”内一耆年者应声朗念，如注瓶水，音吐鸿畅，一坐尽倾。蔡喜，遂与美除。扪虱新话 

　　京师士人出游，迫暮过人家，缺墙似可越，被酒试踰以入，则一大园，花木繁茂，径路交互，不觉深入。天渐暝，望红纱灯笼烛而来，惊惶寻归路，迷不能识，亟入道左小亭，毡下有一穴，试窥之，先有壮士伏其中，见人惊奔而去。士人就隐焉。已而烛渐近，乃妇人十余，靓妆丽服，俄趋亭上，竞举毡，见生惊曰：“又不是那一个。”又一妇熟视曰：“也得也得。”执其手以行，引入洞房曲室，群饮交戏，五鼓乃散。士人惫不能行，妇贮以巨箧，舁而缒之墙外。天将晓，惧为人见，强起扶持而归。他日迹其所过，乃蔡太师花园也。庞元英谈薮 

