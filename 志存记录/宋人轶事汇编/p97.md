<!-- { "loadSidebar": true } -->
　　米元章母，或云本产媪。出入禁内，以劳补其子为殿侍，后登进士第。按此与宋史异。有好洁癖，任太常博士，奉祠太庙，乃洗去祭服藻火，坐是被黜。宗室华源郑王家多声妓，尝欲验之。大会宾客，独设一榻待之，使数卒解衣袒臂，奉其酒馔。诸姬环于他客，杯盘狼藉。久之亦迁坐于众宾之间，乃知洁癖非天性也。尝作诗云：“饭白云留子，茶甘露有兄。”人不省“露兄”故事，尝叩，乃曰：“只是甘露哥哥耳！”鸡肋编 

　　元丰间，米元章自号鹿门居士。其印文火正后人，后并不用。志雅堂杂钞 

　　余家蓄米帖，印章有曰火宋米芾者，刘宋水德，故谓之水宋；赵宋以火德王，故谓之火宋。敬斋古今黈 

　　世传米芾有洁癖。方择壻，会建康段拂字去尘。芾曰：“既拂矣，又去尘，真吾壻也。”以女妻之。耆旧续闻 段拂、吴激皆米元章壻。拂南渡后仕至参知政事。激字彦高，入金为翰林学士，乐府与蔡松年齐名。见池北偶谈。 

　　米元章盥手用银方斛泻水于手，已而两手相拍，至乾都不用巾拭。词林记事引吕居仁云 

　　润州大火，唯留李卫公塔、米元章庵。米题云：“神护卫公塔，天留米老庵。”有轻薄子于塔庵二字上添注“爷娘”二字，元章见之大骂。轻薄子又于塔庵二字下添“飒糟”二字。盖元章母尝乳哺宫内，故云。杨诚斋诗话 又国朝人所著稗贩云：“吕居仁戏呼米为米老娘”。未详何出。 

　　米元章知无为军，喜神怪，每雨旸致祷，则设宴席于城隍祠，东向坐神像之侧，举酒若相献酬，往往获应。每得时新茶果之属，辄分以馈神，令典客声喏传言以致之。间有得缗钱于香案之侧，若神以劳送者。尝晨兴，呼谯门鼓吏问夜来三更不闻鼓声，吏惶恐言半夜有巨蛇缠其鼓，故不敢近。米颔之，叱吏去，不复问。故人皆疑其蟒精。暌车志 

　　建中初，曾文肃秉轴，与蔡元长兄弟为敌。有当时文士与文肃启，略曰：“扁舟去国，颂声惟在于曾门；策杖还朝，足迹不登于蔡氏。”明年，文肃南迁，元度当国，即更其语以献曰：“幅巾还朝，舆颂咸归于蔡氏；扁舟去国，片言不及于曾门。”士大夫不足养如此。原注：老亲云米元章。挥麈后录 

　　米元章，崇宁初为江淮制置发运司句当，直达纲运，置司真州。大漕张励深道，见其滑稽玩世，不能俯仰顺时，深不乐之，每加形迹，元章甚不能堪。会蔡元长拜相，元章知己也，走私仆愬于元长，乞于衔位内去所带“制置发运司”五字，仍降旨请给序位人从，并同监司。元长悉从之，遣仆持人敕命以来。元章既得之，闭户自书新刺。淩晨拜命毕，呵殿迳入谒，直抵张之厅事。张惊愕莫测，及展刺，即讲钧敌之礼，始知所以。既退，愤然语坐客曰：“米元章一生证候，今日乃使著矣。”后元章以能书得幸祐陵，擢列星曹。国朝以任子为南宫舍人者，惟庞懋贤元英与元章二人。元章晚益豪放，不拘绳检。故蔡天启作其墓志云：“君与西蜀刘泾巨济、长安薛绍彭道祖友善。三公风神萧散，一流人也。”又云：“冠服用唐规制，所至人聚观之。视其眉宇轩然，进趋襜如。音叱鸿畅，虽不识者，知其为米元章也。”挥麈后录 

　　元祐间，米元章居京师。被服怪异，戴高檐帽，不欲置从者之手，恐为所涴。既坐轿，为顶盖所碍，遂撤去，露帽而坐。一日出保康门，遇晁以道。以道大笑，下轿握手问曰：“晁四，你道似甚底？”晁云：“我道你似鬼章。”二人抚掌绝倒。时西边获贼寨首领鬼章，槛车入京，故晁以为戏。何氏语林 

　　熙宁间，蜀人日者费孝先筮易，以丹青寓吉凶，谓之卦影。其后转相祖述，画人物不常，鸟或四足，兽或两翼，人或儒冠而僧衣，故为怪以见象。米芾好怪，常戴俗帽，衣深衣，而蹑朝鞾绀缘。朋从目为活卦影。拊掌录 

　　米元章知雍丘县，子瞻自扬州召还，乃具饭。既至，则对设长案，各以精笔、佳墨、妙纸三百列其上，而置馔于旁。子瞻见之，大笑就坐。每酒一行，即申纸共作字。二小史磨墨，几不能供。薄暮酒行既终，纸亦书尽，更相易携去。东山谈苑 

　　苏长公在维扬，一日召客十余人，皆一时名士，米元章亦在座。酒半，元章忽起立自赞曰：“世人皆以芾为颠，愿质之子瞻。”长公笑答曰：“吾从众。”侯鲭录 

　　海岳以书学士召对，上问本朝以书名世数人，海岳各以其人对曰：“蔡京不得笔，蔡卞得笔而少逸韵，蔡襄勒字，沈辽排字，黄庭坚描字，苏轼画字。”上复问：“卿书何如？”对曰：“臣书刷字。”墨庄漫录 

　　米元章作吏部郎，徽宗召至便殿，令书屏风四扇。后数日，使人押赐银十八笏。元章对中使言曰：“且告奏知‘知臣莫若君，臣自知甚明。’”如此者再四。中使归奏，上大笑。盖十八笏为九百也。可书 按宋人以九百为痴 

　　徽皇闻米芾有字学，一日，于瑶林殿张绢图方广二丈许，设玛瑙砚、李廷圭墨、牙管笔、金砚匣、玉镇纸水滴，召米书之。上映帘观赏，令梁守道相伴，赐酒果。米反系袍袖，跳跃便捷，落笔如云，龙蛇飞动。闻上在帘下，回顾抗声曰：“奇绝，陛下！”上大喜，即以御筵笔砚之属赐之。寻除书学博士。一日崇政殿对事毕，手执劄子。上顾视，令留椅子上。米乃顾直殿云：“皇帝叫内侍要唾盂。”合门弹奏，上曰：“俊人不可以礼法拘。”钱氏私志 

　　芾为书学博士。一日上与蔡京论书艮岳，召芾至，令书一大屏，指御案研使用之。书成，捧研跪请曰：“此研经臣濡染，不可复以进御，取进止。”上大笑，因赐之。芾舞蹈以谢，即抱研趋出，余墨沾渍袍袖，而喜见颜色。上顾京曰：“颠名不虚得也。”京奏曰：“芾人品诚高，所谓不可无一，不可有二。”春渚纪闻 清波杂志略同 

　　米一日回人书，亲旧密于窗隙窥之。写至“芾再拜”，即放笔于案，整襟端下两拜。清波杂志 

　　元丰有九老之会：卢革八十二；黄挺八十二；程师孟、郑方平七十二；闾丘孝才七十；□□□七十三；徐九思七十三；徐思闵七十二；崇大年七十二；张诜七十。米元章为之序焉。齐东野语 

　　米芾尝为书学博士，复迁礼部员外郎。数遭白简逐出。一日，以书抵鲁公，诉其流落。且言举室百指，行至陈，独得一舟如许大，遂画一艇于行间。鲁公笑焉。吾得此帖而藏之。时弹文谓其颠。米又历告鲁公暨诸执政，自谓久任中外，并被大臣知遇。举主数十百，皆用吏能为称首，一无有以颠荐者。世遂传米老“辨颠帖”。铁围山丛谈 

　　米元章守涟水，地接灵璧。蓄石甚富，一一品目，加以美字。入书室则终日不出。时杨次公为察使，知米好石废事，因往廉焉。至郡，正色言曰：“朝廷以千里付公，汲汲公务，犹惧有阙，那得终日弄石？”米径前以手于左袖取一石，其状嵌空玲珑，峰峦洞壑皆具，色极清润。米举石宛转示杨曰：“如此石安得不爱？”杨殊不顾，乃纳之左袖。又出一石，叠嶂层峦，奇巧又甚。又纳之左袖。最后出一石，尽天划神镂之巧。又顾杨曰：“如此石安得不爱？”杨忽曰：“非独公爱，我亦爱也！”即就米手攫取之，径登车去。宋稗类钞 

　　吾尝疑米元章用笔妙一时，而所藏书真伪相半。元祐四年六月十二日，与章致平同过元章。致平谓吾曰：“公尝见亲发锁，两手提书，去人丈余，近辄掣去者乎？”元章笑，遂出二王、长史、怀素辈十许帖子，然后知平时所出，皆苟以适众目而已。志林 

　　杨次翁守丹阳，元章过郡，留数日而去。元章好易他人书画。次翁作羹以饭之曰：“今日为君作河豚。”其实他鱼，元章遂不食。次翁笑曰：“公可无疑，此赝本耳！”竹坡诗话 

　　米老酷嗜书画，尝从人借古画自临，并以真赝本归之，俾其自择而莫辨也。在涟水时，客鬻戴嵩牛图，元章借留数日，以摹本易之而不能辨。后客持图乞还真本，元章怪而问之，曰：“尔何以别之？”客曰：“牛目有童子影，此则无也。”清波杂志 

　　米元章与蔡攸在舟上共观王衍字，元章即卷轴入怀，起欲赴水。攸惊曰：“何为？”元章曰：“生平所蓄，未尝有此，故宁死耳！”攸不得已，遂以赠之。独醒杂志 石林燕语作观右军王略帖，清波杂志较略。 

　　关子东云：叔父庐陵使君蔚宗，多蓄书画。有褚河南所摹虞永兴枕卧帖，落笔精微，仅如丝发，既存骨气，复有精神。米元章爱之重之。先兄长源解后元章于京口，是时叔父已捐馆，从长源求此书，长源靳之曰：“惟得公陆探微师子乃可。”从之。长源复曰：“此画不足当此帖，更得公案上盈尺朱砂乃可。”又从之。长源又曰：“细思二物，皆有愧于虞帖，非得公头不可有此帖。”研北杂志 

　　曾祖殿撰与元章交契无间，凡有书画，随其好即与之。一日元章自言：“得一砚非世间物，殆天地秘藏，待我而识之。”答曰：“公虽名博识，所得之物真赝居半，特善夸耳！得见乎？”元章起取于笥，曾祖亦随起索巾涤手者，若欲敬观状。元章顾而喜，砚出，曾祖称赏不已，且云：“诚为尤物，未知发墨何如？”命取水，水未至，亟以唾点墨磨砚。元章变色而言曰：“公何先恭而后倨乎？砚污矣，不可用，为公赠。”初但以其好洁，欲资戏笑。继归之，竟不纳。曾祖时守京口，唾砚事，吴虎臣漫录误书为东坡。清波杂志 

　　米元章华陀帖二十八字，靖康之变，流落民间，历三四传乃入越王府。王惧为内府所收，秘之二十年无知者。太和末，都城阎贯道与文士辈请仙，元章降笔，贯道因问：“先生华陀帖神迹超轶，辉映古今。汴京破，失所在。先生于平生得意书，定知为何人所秘，愿以见告。”即批云：“当就越王府求之。”庞都运才卿，王妃之弟，贯道以为言，果获一见。续夷坚志 

　　元章晚年学禅有得，卒于淮扬军。先一月区处家事，作亲友别书，尽焚其所好书画奇物，预置一棺，坐卧饮食其间。前七日不茹荤，更衣沐浴，焚香清坐。及期，遍请郡僚，举拂示众曰：“众香国中来，众香国中去。”掷拂合掌而逝。语林 

　　晋陵富人承氏子，家有奇石，旧刻米老书六字云“第一山米芾识”。承氏子谓芾与“费”同音，为不祥语。击碎之。研北杂志 

　　婢之婢谓之重台，羊欣书似婢学夫人。米芾学欣书，高宗谓米字为重台。雪舟脞语 

　　元晖被遇光尧，既贵，甚自秘重。众嘲之云：“解作无根树，能描懵懂云。如今供御也，不肯与闲人。”画继 

