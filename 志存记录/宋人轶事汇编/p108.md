<!-- { "loadSidebar": true } -->
　　卢鸿草堂图，余有庆历间摹本精绝。宣和庚子在楚州，为贺方回取去不归。避暑录话 

　　方回词云：“当年曾到王陵铺，鼓角悲风。千岁辽东，回首人间万事空。”后卒于北门，门外有王陵铺，人以为词谶。独醒杂志 

　　道君幸李师师家，偶周邦彦先在焉，知道君至，遂匿床下。道君自携新枨一颗，云：“江南初进来。”遂与师师谑语，邦彦悉闻之，檃括成少年游云：“并刀如剪，吴盐胜雪，纤手破新枨。锦帐初温，兽烟不断，相对坐调笙。低声问向谁家宿？严城上已三更。马滑霜浓，不如休去，直是少人行。”他日师师因歌此词，道君问谁作，师师奏云：“周邦彦词。”道君大怒，坐朝宣谕蔡京云：“开封府有监税周邦彦者，闻课税不登，如何京尹不按发来。”蔡京罔知所以，奏云：“容臣退朝，呼京尹即问复奏。”京尹至，蔡以圣旨谕知。京尹云：“惟周邦彦课额增羡。”蔡云：“上意如此，只得迁就将上。”得旨周邦彦职事废弛，可日下押出国门。隔一二日，道君复幸师师家，不见师师，问其家，知送周监税。道君方以邦彦出国门为喜，既至不遇。坐久至更初始归，愁眉泪睫，憔悴可掬。道君大怒曰：“你去那里去？”师师奏云：“妾万死，知周邦彦得罪押出国门，略致一杯相别，不知得官家来。”道君问曾有词否。李奏云：“有兰陵王词，今柳阴直者是也。”道君云：“唱一遍看！”李奏曰：“容臣妾奉一杯歌此词为官家寿。”曲终，道君大喜。复召为大晟乐正。当时师师家有二邦彦，一周美成、一李士美，皆为道君狎客。士美因而为宰相。贵耳集 按周密浩然斋雅谈，谓道君闻前词，因为解褐，与此异。耆旧续闻：“美成至汴，主角妓李师师家，为赋洛阳春云：‘眉共春山争秀，可怜长皱。莫将清泪湿花枝，恐花也如人瘦。清润玉箫闲久，知音稀有。欲知日日倚阑愁，但问取亭前柳。’师师欲委身而未能也。”青泥莲花记：“东京角妓李师师，住金线巷，色艺冠绝。徽宗自政和后，多微行，乘小轿子，数内臣导从往来师师家。靖康之乱，师师南徙，有人遇之湖湘间，衰老憔悴，无复向时风态。”刘屏山诗云：“辇毂繁华事可伤，师师垂老过湖湘。缕金檀板今无色，一曲当年动帝王。”师师旧壻武功郎贾奕南乡子词云：“闲步小楼前，见个佳人貌类仙。暗想圣情浑似梦，追欢，执手兰房恣意怜。一夜说盟言，满掬沉檀喷瑞烟。报道早朝归去晚，回銮，留下鲛绡当宿钱。”奕由是贬琼州。宣和六年，册师师为李明妃，改金线巷为小御街。樊楼乃丰乐楼之异名，上有御座，徽宗时与师师宴饮于此。金兵至，李明妃废为庶人，流落湖湘为商人所得。暌车志：“宣和间，林灵素希世宠幸，数召入禁内，赐座便殿。一日灵素倏起趋阶下曰：‘九华安妃且至，玉清上真也。’有顷果中宫至，灵素再拜殿下，继又曰：‘神霄某夫人来。’已而果有贵嫔继至者。灵素曰：‘在仙班与臣等列，礼不当拜。’具揖而坐。俄忽愕视唶曰：‘是间何乃有妖魅气也。’时露台妓李师师出入宫禁。言讫而师师至。灵素怒目攘袂，即取御炉火箸逐而击之，内侍救护得免。灵素曰：‘若杀此人，其尸无狐尾者，臣甘罔上之诛。’帝笑而不从。”浩然斋雅谈云：“师师入宫封瀛国夫人。朱希真有诗云：‘解唱阳关别调声，前朝惟有李夫人。’谓此人也。”贵耳集云：“道君在五国城，凡有小小吉凶丧祭，北虏必有赐赉，一赐必要一谢表，北虏集成一帙，刊在榷场中博易，士大夫皆有之。余昔见一本，更有李师师小传同行于时。”汴都平康记云：“李师师慷慨飞扬，有丈夫气，以侠名倾一时，号飞将军。每客退，焚香啜茗，萧然自如，人靡得而窥之也。秦少游淮海词赠汴城李师师词云：‘远山眉黛长，细柳腰肢袅。妆罢立春风，一笑千金少。归去凤城时，说与青楼道。看遍颍川花，不似师师好。’”按词律载少游一丛花词，亦赠师师之作。墨庄漫录：“政和间，汴都平康之盛，而李师师、崔念月二妓名著一时。时晁冲之叔用每会饮多召侑席。其后十余年再来京师，二人尚在，而声名溢于中国。李生者门第尤峻。叔用追往昔成二诗以示江子之云：‘少年使酒入京华，纵步曾游小小家。看舞霓裳羽衣曲，能歌玉树后庭花。门侵杨柳垂珠箔，窗对樱桃卷碧纱。坐客半惊随逝水，吾人星散落天涯。’‘春风踏月过章华，青鸟双邀阿母家。系马柳低当户叶，迎人桃出隔墙花。鬓深钗暖云侵脸，臂薄衫寒玉照纱。莫作一生惆怅事，邻州不在海西涯。’靖康间，李生与同辈赵元奴及筑球吹笛袁绹武震辈，例籍其家。李生流落来浙，士大夫犹邀之以听歌。然憔悴无复向来之态矣。”瓮天脞语云：山东巨寇宋江，将图归顺，潜入东京访李师师。酒后书念奴娇词云：“天南地北，问乾坤何处可容狂客？借得山中烟水寨，来买凤城春色。翠袖围香，绛绡笼雪，一笑千金值。神仙体态，薄幸如何消得。想芦叶滩头，蓼花汀畔，皓月空凝碧。六六雁行连八九，只等金鸡消息。义胆包天，忠肝盖地，四海无人识。离愁万种，醉乡一夜头白。”三朝北盟会编云：“靖康元年，尚书省直取金银。奉圣旨：赵元奴、李师师曾经祇应倡优之家，逐人籍没，如违并行军法。” 

　　刘学箕贺新郎词自注云：“白牡丹，京师妓李师师也。画者曲尽其妙。”方是闲居士小稿 

　　美成以待制提举南京鸿庆宫，自杭徙居睦州。梦作瑞鹤仙阕云：“悄郊原带郭。行路永，客去车尘漠漠。斜阳映山落，敛余红犹恋孤城阑角。淩波步弱，过短亭何用素约？有流莺劝我，重解雕鞍，缓引春酌。不记归时早暮，上马谁扶，醒眠朱阁。惊飙动幙。扶残醉，绕红药。叹西园已是花深无地，东风何事又恶。任流光过却，犹喜洞天自乐。”既觉犹能全记，了不详其所谓也。未几，遇方腊之乱，欲还杭州旧居，而道路兵戈已满，仅得脱免。入钱塘门，见杭人仓皇奔避，如蜂屯蚁沸，视落日在鼓角楼檐间。即词内所谓“斜阳映山落，敛余红，犹恋孤城阑角”者应矣。旧居既不可住，是日无处得食，忽稠人内有呼待制何往者，乃乡人之侍儿，素所识也。且曰：“日昃必未食，能舍车过酒家乎？”美成从之。惊遽间，连引数杯，腹枵顿解。则词内所谓“淩波步弱，过短亭何用素约？有流莺劝我，重解绣鞍，缓引春酌”者应矣。饮罢觉微醉，耳目惶惑，不敢少留。乃径出城北，江涨桥断，诸寺士女已盈满，不能驻足。独一小寺，经阁偶无人，遂宿其上。即词所谓“不记归时早暮，上马谁扶，醒眠朱阁”者应矣。已闻两浙尽为贼据，因自计方领南京鸿庆宫，有斋厅可居，乃挈家往焉。则词所谓“念西园已是花深无地，东风何事又恶。任年光过了，归来洞天自乐”之句，又应矣。美成平生好作乐府，梦中得句，字字皆应。岂偶然者。玉照新志 

　　美成初在姑苏，与营妓岳七楚云者善。后归自京师，首访之，已从人数年矣。明日饮于太守蔡峦子高席上，见其妹作，点绛唇寄之云：“辽鹤西归，故乡多少伤心事。短书不寄，鱼浪空千里。凭仗桃根，说与相思意。愁何际，旧时衣袂，犹有东风泪。”碧鸡漫志 

　　嘉定更化，收召故老。一名公拜参政，虽好士而力不能援，谓客曰：“贽而来见者，吾皆倒屣，未尝敢失一士。外议如何？”客素滑稽，曰：“自公大用，外间盛唱烛影摇红词。”参政问：“何故？”客举卒章曰：“几回相见，见了还休，争如不见。”宾主相视一笑。后村诗话 按此美成词也 

　　李纲 宗泽 

　　渊圣初即位，召纲对延和殿，迎谓曰：“卿论水章疏，朕在东宫见之，至今犹能诵忆。尝为赋诗，有‘秋来一凤向南飞’之句。”公叙谢。续名臣言行录 

　　太学生陈东，率诸生上书伏阙，乞复李纲、种师道职。既至，军民会者数十万人，诣登闻鼓院，推鼓滚之于前，数万人挟东等挝鼓击破之。上亟遣宣李纲、种师道还旧职。百姓见纲呼曰：“右丞且与百姓为主！”纲曰：“纲已在此，即登城矣，百姓不足忧。”促归照管老小，移时方定。三朝北盟会编 

　　靖康元年，虏人初犯京师，种师道为宣抚使，李伯纪以右丞为亲征行营使。伯纪命大将姚平仲谋劫贼营，虏先为备。初出师，以为功在顷刻，令属官方允迪为露布，忽报失利，上震惊，于是免伯纪。玉照新志 新志有露布全文 

　　耿南仲与徐处仁、唐恪嫉李纲，同力排挤，奏上云：“李纲要举兵，只遣李纲去。”上曰：“种师道可遣，恐李纲不知兵。”唐恪奏曰：“火到上身自拨，但责以成功，纲须自忙，陛下切不可听其避免。”同上 

　　虏既退，上遣兵十万援太原，以纲为宣抚使，固辞不行，至以告身纳上前。上怒甚，事叵测。签书枢密院许翰，蔡京党也，翰执政，纲颇有力，密书“杜邮”二字以寄，纲即日承命。上录裴度传以赐。同上 

　　陈少旸所上封事，主李伯纪丞相，力诋汪、黄。少阳初不识李丞相。李念“伯仁因我而死”，祀之家庙。清波杂志 

　　杨龟山见李伯纪责降时造宅，谓人曰：“李三好闲不得。”野老纪闻 

　　绍兴初，都下盛传苏武令一词，声韵凄楚。言是李纲作。词谱 

　　许志仁龙舒之秀士，能诗善谑。早为李伯纪之门宾。伯纪捐馆，诸子延缁徒为佛事，群僧请忏悔之词于许，许迺取汪彦章昔所行谪词数语以授之。僧徒高唱曰：“朋邪罔上罪消灭，欺世盗名罪消灭。”如此者不一。诸子愤怒，询其所繇，知出于许，乃诟而逐之。挥麈三录 

　　李伯纪，蔡京子攸党也。张浚为黄潜善所引用，力攻纲，至贬海南军。富平之败，浚居福州，纲亦寓是州。浚至，纲谓是奇货可居，倾心结纳。浚亦自言深悔前日之言，相与欢甚。宰相赵鼎曾失身于伪楚，浚独荐于言事官，鼎德之，乘急变召浚，复秉枢机。召命下，纲赆行百余奁，皆珍异之物。浚即起纲帅豫章。七年，鼎、浚争权，攻鼎出之。吕祉之变，纲意浚必败，奏浚措置失宜，又贻书痛诋之。浚既贬永州，纲亦坐贬。鼎复相，穷治浚事，至今未已。势利之交，其三相之谓欤。秀水闲居录 

　　建盗范汝为，窜回源洞自杀。韩世忠遣将击之。初，世忠疑城内人皆附贼，欲尽杀之。至福州，见李忠定公，迎请曰：“建城百姓无辜。”世忠受教，民得全活。及师还，父老送之，世忠曰：“活尔曹者，李相公也。”续名臣言行录 

