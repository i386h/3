<!-- { "loadSidebar": true } -->
　　宇文虚中以舍人为童贯参谋，卢沟之败，虚中走焉。及燕山奏功，归为翰林学士。宣和八年，复从贯行。金人犯顺，虚中奔还，道君以为资政殿大学士。虏逼都城，虚中走宿、亳间，虏和乃归。上以为枢密。故京城为之语曰：“一走而为内翰，再走而为大资，三走而为枢密。”三朝北盟会编 

　　宇文虚中尝谓今上在兄弟间，英伟绝伦。虏久留于金寨，建议亲往奉迎，遂为今日社稷大功。又虑兵久不退生变，说金酋退师，促至二月十日，二太子曰：“枢密不梢空，我亦不梢空，请公初十日早亲来，看我退师。”李纲之门人曰：“前日保京城之功，只说陇西公，今日却归宇文，须与埽了。”“埽了”之说，当时忌功语也。三朝北盟会编 

　　宇文虚中为太上祈请使，遂留金。寄张孝纯诗曰：“有人若问南冠客，为道西山采蕨薇。”又诗云：“定鼎未应周命改，登床合许宋人平。”又曰：“南冠终日囚军府，北鴈何时到上林。”久之金人重其才艺，官以翰林学士，掌词命。虽仕金，乃心不忘王室，以蜡丸密奏不一事。南宋书 

　　北窗炙輠云：“宇文诗有‘人生一死浑闲事，裂眦穿胸不汝忘’。绍兴十五年，谋挟渊圣南归，为人告变。虚中急发兵直至金主帐下，金主几不能脱，事不成而诛。”两史皆不载其事。淳熙间，赠开府，谥节愍，又赐姓赵。则北窗炙輠之言，必非虚妄。随园随笔 

　　金天会间，皇子郎君破真定，拘境内进士立试场。褚承亮字茂先，宣和间已擢第，至此匿不出。军间知其才，押赴安国寺对策，大抵以徽宗无道，钦宗失位为问。举人承风旨，极行诋毁。茂先诣主文刘侍郎云：“君父之过，岂臣子所忍言？”即揖而出，刘为变色。后数日召茂先问愿附榜乎？茂先坚不从。是时所取七十二人，号“七十二贤榜”。状元许必，一日堕马碎首死，余无一显者。茂先年七十余，谥为玄真先生。癸辛杂识 

　　先是斡离不南寇，留蔡靖在燕，后自南归，谓蔡曰：“太学有事可以说及。”蔡公曰：“念靖南归好。”斡离不大怒，头面发赤，曰：“特与他商量些好事，却只要归，好与蒙霜特姑。”原注：棍子敲杀也。又两日谓蔡曰：“太学，忠臣也。但安心，将来和议了，便可随肃王过去。”因酌酒三盏与蔡公饮之，名曰“过琖”，厚礼也。三朝北盟会编 

　　王绘通和录云：接伴官李少监名聿兴问曰：“沈元用今在耶，不在？”元用，沉晦字。答云：“现任待制。”聿兴曰：“是同年。聿兴曾在宋朝沉晦第三甲及第，后来都，再与本朝取应。”又密语云：“侍郎、团练即回也，如聿兴等何时离得涂炭。”又云：“本朝制度，并依唐书。衣服官制，皆是宇文相公共蔡太学与本朝十数人评议。蔡太学现任乾文阁待制，他儿子蔡松年在三太子处。近来本朝又为在燕山府用一万贯买所宅子，蔡太学云：‘尤胜于他汴京宅子。’”又云：“丞相得宇文相公直是欢喜，尝说道得汴京时欢喜，犹不如得宇文相公时欢喜，如今直是通家往来，时复支赐，宅库里都满。”三朝北盟会编 

　　宇文叔通主文盟时，吴深州彦高视宇文为后进，宇文止呼小吴。因会饮酒间，有一妇人宗室子，流落，诸公感叹，皆作乐章一阕。宇文作念奴娇，有“宗室家姬，陈王幼女，曾嫁钦若族。干戈浩荡，事随天地翻覆”之语。次及吴彦高，作人月圆云：“南朝千古伤心事，犹唱后庭花。旧时王谢堂前燕子，飞向谁家？偶然相见，仙肌胜雪，云鬓堆鸦。江州司马，青衫泪湿，同是天涯。”宇文览之大惊，自是人乞词，辄曰当诣彦高也。归潜志 按宇文词，买愁集谓为张孝纯作。又容斋随笔谓吴词为宣和殿小宫姬作，则非宗室女也。 

　　张孝纯守太原，力竭被擒，囚归云中，粘罕谓孝纯曰：“公于此无治生事，当还公于乡里。”又谓云中守曰：“如有人欠孝纯钱物，可速还之，旦晚孝纯归矣。”盖粘罕与刘豫密议定而人莫知也。至是遣人送孝纯南归，止云归乡而已。故宇文虚中送孝纯诗云“闬里共惊新素发，儿童重整旧斑衣”之句。孝纯既至河朔，欲由济南归徐州，主者曰：“当与公共至东节制司，某得檄，公方可归。”既行，则孝纯之兄侄远迓，方喜慰之际，无何至汶上，而刘豫僭立，遽有拜相之命。三朝北盟会编 按后和议成，诏孝纯赴行在，孝纯惭惧，归徐州卒。 

　　己未岁，虏入河南，大将张中孚、中彦兄弟自陕右来朝行在，道出洛阳建昌宫故基之侧，与二三将士张烛夜饮于邮亭，忽有妇人衣服奇古而姿色绝妙，执役来歌于樽前曰：“晓星明灭，白露点秋风落叶。故址颓垣，荒烟衰草，溪前宫阙。长安道上行客，念依旧名深利切。改变容颜，销磨今古，陇头残月。”中孚兄弟大惊异，诘其所自，不应而去。投辖录 

　　张中孚、中彦来朝，郭奕为之诗曰：“张中孚，张中彦，江南塞北都行遍，教我如何做列传。”三朝北盟会编 

　　滕茂实 曹勋 朱弁 周麟之 

　　滕茂实字彦颖，吴人，登政和第。靖康初，以太学正与路允迪、宋彦通奉使金国，金人囚之。自分必死，遂属友人董诜以奉使黄旛裹尸而葬，且大书九篆字云：“宋使者东阳滕茂实墓。”后竟以忧愤成疾殂。北人哀其忠，为之起墓雁门山，岁时致祭。齐东野语 

　　曹勋功显使金，好事者戏作小词，其后阕云：“单于若问君家世，说与教知，便是红窗迥底儿。”谓功显之父元宠以此曲著名也。后大珰张去非之子安世以合门宣赞为副使，或改其语曰：“说与教知，便是中朝一汉儿。”盖京师谓内侍养子不阉者谓汉儿也。后知合门事孟思恭亦使北，或又改曰：“便是盐商孟客儿。”谓思恭父为贩盐巨贾也。夷坚志 按红窗迥词即所传元宠自慰其足之作。他书误以此词属之曹东亩豳。豳，南宋以后人，非勋父也。 

　　曹元宠题村学图云：“此老方扪虱，众雏争附火。想当训诲间，都都平丈我。”杭谚言社师读论语，“郁郁乎文哉”，讹为“都都平丈我”。委巷之童，习而不悟，一日宿儒到社为正之，学童皆骇散。时人为之语曰：“都都平丈我，学生满堂坐。郁郁乎文哉，学生都不来。”西湖志余 

　　建炎初，朱弁孝章以两宫通问使为金人所拘，所作徽庙哀辞云：“臣等茂林丰草，被雨露于当年；异域殊乡，犯风霜于将老。节上之旄尽落，口中之舌徒存。叹马角之未生，魂消雪窖；攀龙髯而莫逮，泪洒冰天。”王伦自金还，得其辞，帝读之为洒涕，官其子三人。宋稗类抄此条重出 

　　李任道编云馆二星集，以朱弁与宇文虚中同载。虚中仕金，而朱以死自守，见之不乐，题诗曰：“绝域山川饱所经，客篷岁晚任飘零。词源未得窥三峡，使节何容有二星。萝茑施松惭弱质，蒹葭倚玉怪殊形。齐名李杜吾安敢，千载公言有汗青。”涌幢小品 

　　诏撰张俊碑，文成奏御，天笔批其后十八字：“志铭叙事详尽，造语简要，披览再四，惟有嘉叹。”士林传观以为宠。公姿仪洒落，进止凝重，班冠玉笋，望之者意神仙中人。续名臣言行录 

　　周枢密麟之充金哀谢使，金主爱之，享以所钓牛鱼，非旧例也。枢密糟其首归献于朝，同馆王龟龄呼为“鱼头公”。闻金人甚贵此品，一尾之值与牛同。二老堂杂志 

　　叶梦得 孙觌 汪藻 庄绰 甄龙友 方翥 毕良史 林外 

　　石林每夜必召诸子女诸妇列坐说春秋，听者不悦曰：“翁翁又说春秋耶！”野老纪闻 

　　石林每作文必有格，昭慈上仙，石林作慰表。门人有见之者，方坐，复有谒者至，石林出迎。案上有一编书，题云文格。启之乃唐人慰表十三篇，皆当时相类者。又 

　　蔡京以童贯为宣抚使，取青唐。梦得谓京曰：“成功何以处之乎？”既得青唐，又见京，问何以赏。京沉思未有以答。梦得曰：“节度使上惟有开府仪同三司，不识朝廷遂与之否？”京曰：“恐未至是。”梦得曰：“甚幸！外人以为必进此官矣。某忧不能寐，前为节使，某不当制，无可言。今若进使相，万一某当制，决不敢辞命，然亦不敢逃谪，势必过岭。倘相公念之，得一善地足矣。”京笑曰：“公虑事每过好相戾，此人亦何可犯，何不自畏祸。”公曰：“今日言与他日言，其受祸一也。”续名臣言行录 

　　叶少蕴左丞初登第，调丹徒尉，郡守器重之，俾检察征税之出入，务亭在西津上。叶尝以休日往与监官并栏杆立，望江中有采舫傃亭而南，满载皆妇女，谓为贵富家人。方趋避之，舫已泊岸。十许辈炫服而登，径诣亭上，问小史曰：“叶学士安在？幸为入白。”叶不得已出见之，皆再拜致辞曰：“学士隽声满江表，妾辈乃真州妓也。尝愿一侍樽俎，惬平生心，而身隶乐籍，仪真过客如云，无时不开宴。今日太守私忌，郡官皆不会集，均相约绝江，此来殆天与其幸也。”叶慰谢命之坐，同官谋取酒与饮，则又起言：“不度鄙贱，辄草具殽酝自随，敢以一杯为公寿！愿得公妙语，持归夸示淮人。”顾从奴挈榼而上，馔品皆精洁，迭起歌舞。酒数行，其魁捧花笺以请叶命，成贺新郎词曰：“睡起闻莺语。点苍苔、帘栊昼掩，乱红无数。吹尽残花无人见，唯有垂杨自舞。渐暖蔼，初回轻暑。宝扇重寻明月影，暗尘惊，尚有离鸾女。惊旧恨，镇如许。江南梦断横江渚。浪黏天蒲陶涨绿，半空烟雨。无限楼前沧波意，谁采苹花寄取。但怅望，兰舟容与。万里云帆何时到？送孤鸿，目断千山阻。重为我，唱金缕。”卒章盖纪实也。此词脍炙人口，以配坡公“乳燕华屋”之作。而叶公自以为非其绝唱，人亦罕知其事者。夷坚志 

　　快雪堂集跋尚书孙觌尺牍云：“闻之毗陵人，尚书实大苏公遗体，孙老得公弃婢而生，畏时禁不能自明，而详其颠末于家乘。”南宋杂事诗注 

　　孙仲益，童子之年，对东坡之句，得之仲益子长文，云其家世居毗陵之洛社。盖仲益先人教村童于市，东坡元祐四年自禁林出牧杭州时也。案仲益生辛酉，是年八岁。玉照新志 按即所谓“衡门童子璠玙器，翰苑仙人锦绣肠”之句。 

