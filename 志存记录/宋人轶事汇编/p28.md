<!-- { "loadSidebar": true } -->
　　李文靖端默寡言，堂下花槛颓圮，经岁不问。鱼轩一日语之，文靖不答，累以为言，文靖曰：“岂以此故动吾一念哉！”既薨，盛夏颜色不变，吐香如莲花，七日不灭。先文正在中书，一日拊其案曰：“安得见李同年耶？”同列叩之，曰：“文靖与某同在中书，边事方纷然。余尝曰：‘何日事定？’文靖曰：‘陛下天资高明，有为之君也。今二寇未宁，故不暇。某老矣，他日适当公手。’是时方东封西祀，建立道宫，皆如文靖之言。”闻见近录 

　　李沆在相位，接宾客，常寡言。马亮与李沆同年生，又与维善，按维，沆子。语维曰：“外议以大兄为无口匏。”维乘间达马语，沆曰：“荐绅间如李宗谔、赵安仁，皆时之英彦，与之谈，犹不能启发吾意。自余通籍之子，坐起拜揖，尚周章失措，此有何策而与之接语？苟屈意与言，即世所谓笼罩。笼罩之事，仆病未能也。”事实类苑 

　　李文靖为相，专以方严重厚，镇服浮躁，尤不乐人论说短长附己。胡秘监旦谪商州，久未召，尝与文靖同为知制诰，闻其拜参政，以启贺之，历诋前居职罢去者，云吕参政以无功为左丞，郭参政以酒失为少监，辛参政以非材谢病优拜尚书，陈参政新任失旨退归两省，而誉文正甚力，意将以附之。文靖愀然不乐曰：“吾岂真有优于是者，亦适遭遇耳。乘人之后而讥其非，吾所不为，况欲扬一己而短四人。”终为相，旦不复用。避暑录话 

　　王晋公祐事太祖为知制诰，魏州节度使符彦卿有蜚语，闻于上。太祖遣使魏州，以便宜付之曰：“使还与卿王溥官职。”时溥为相也。祐至魏，得彦卿家僮二人，以便宜决配而已。还朝，太祖问曰：“汝敢保符彦卿乎？”祐曰：“臣与符彦卿家各百口，愿以臣之家保之。”又曰：“五代之君多因猜忌杀无辜，故享国不永。愿陛下戒之。”帝怒其语直，贬华州。祐尝曰：“我不做，儿子二郎必做。”二郎，文正也。邵氏闻见录 靖按：旦谥文贞，后避仁宗嫌名，通称文正，遂与王曾无别。 

　　王文正遗事有言：公幼时，见天门开，有公姓名二字，弟旭乘间问之，公曰：“要待死后，墓志上写，吾不知。”此言虽拒之，亦可见实尝有此事矣。曲洧旧闻 

　　先晋公之谪华州也，一日召伯祖、叔祖同诣陈希夷。希夷不出户接之，坐久不语，忽问曰：“更有子乎？”晋公曰：“仲子在舍。”希夷曰：“召之。”及至门，希夷出问，迎顾先文正曰：“二十年太平宰相。”或问希夷，此君鼻偏如何？希夷曰：“今日拜相，明日鼻正。”又恳文正曰：“他日至此，幸放此地租税。”其后卒如所言。及真宗西祀汾阴，文正以前语启上，即诏释云台观租税。续闻见近录 

　　初旦与钱若水同直史馆知制诰，有僧善相，谓若水曰：“王舍人他日位极人臣，富贵无与比。”若水曰：“王舍人面偏而喉有骨高，如何其贵也？”僧曰：“作相之后，面当自正，喉骨高者主奉养薄耳。”后如所言。涑水纪闻 

　　王魏公当国时，玉清宫初成，丁崖相令大具酒食列幕次，以饮食游者。后游者多，诣丁诉：“玉清饮食官视不谨，多薄恶，不可食。”丁至中书言于魏公，公不答，丁三四言之，终无所云。丁色变，问：“相公何以不答？”公曰：“此地不是与人理会馒头夹子处。”明道杂志 

　　太宗皇帝一日问苏易简曰：“卿看两制，谁当大用？”苏公云：“臣见同年王某，有器识，远大不可量也。”太宗曰：“朕志亦先定矣。”公知之，以女适苏公之子耆。苏公薨，其母太夫人薛氏在堂，每至则拜，尝语薛氏曰：“使女子在夫人之左右，乃报同年之知也。事实类苑 

　　寇公在枢府，上欲罢之，莱公已知，使人告公曰：“遭逢最久，今出欲一使相，望同年主之。”公大惊曰：“将相之任，极人臣之贵，岂得私干。”莱公不乐。后上议寇准，令出与一甚官，公曰：“准有才望，与之使相，其风采足为朝廷之光。”上然之。翌日降制，莱公捧告谢于上前曰：“苟非陛下主张，臣安得有是命？”上曰：“王某知卿。”具道公言。莱公出谓人曰：“王同年器识，非准可测。”公薨时，莱公不在都下，后入朝，白于上前求奠，哀恸久之。事实类苑 

　　王文正局量宽宏，未尝见其怒，饮食有不精洁者，但不食而已。家人欲试之，以少埃墨投羹肉，惟啖饭而已。问其何以不食羹，曰：“我偶不喜肉。”一日又墨其饭，公视之曰：“吾今日不喜饭，可具粥。”其子弟愬于公曰：“庖肉为饔人所私，食肉不饱，乞治之。”公曰：“汝辈人料肉几何？”曰：“一斤。今得其半。”公曰：“尽一斤饱乎？”曰：“尽一斤固当饱。”曰：“此后人料肉一斤半可也。”宅门外柱朽，彻屋新之，暂于廊庑下启一门以出入。公至，侧门低，据鞍俯伏而过，都不问。毕复行正门，亦不问。有控马卒岁满辞，公问：“汝控马几时？”曰：“五年矣。”公曰：“吾不省有汝。”既去复呼回曰：“汝乃某人乎？”于是厚赐之。乃是逐日控马，但见背，未尝见其面，因去见其背方省也。梦溪笔谈 墨客挥犀同 

　　王文正宇量宏旷，在相府日，未归第，上遣使赐御酒十器，其兄亟令人诣国封，首取二壶。其妇曰：“上赐也，俟相公归视。”即持去。兄怒，挈梃击壶皆碎，酝流盈地，夫人恶之，不令扫却。公归见之，问其故，左右具道所以然。徐对国封曰：“人生光景几许时？其间何用较计。”余无他言。珍席放谈 

　　王沂公曾、李观察维、薛尚书映，一日谒公，公托病辞，薛有不平之色。公婿韩亿在门下见之，一日以启公，公曰：“韩郎未之思耳，王、薛皆李之婿，相率而来，恐有所干于朝廷。事果不可行，阻之无害；若可行，答以何辞？执政之大忌也。”韩乃谢曰：“非亿所知。”后果李文靖有所请。事实类苑 

　　王文贞为相，长女婿韩忠宪例当守远郡，得洋州，公私语其女曰：“韩郎入川，汝第归吾家，勿忧也。吾若有求于上，他日使人指韩郎，缘妇翁奏免远适，则其为损不细矣。”忠宪闻之，曰：“公待我厚也。”梁溪漫志 

　　李和文都尉好士，一日召从官，呼左右军官妓置会夜午，台官论之。杨文公以告王文正，文正不答，退朝以红笺书小诗遗和文，且以不得与会为恨。明日，真宗出章疏，文正曰：“臣尝知之，亦遗其诗，恨不得往也。太平无象，此其象乎！”上意遂释。厚德录 

　　上出喜雨诗示二府，聚看于上前，公袖归，因语同列曰：“上诗有一误字，宜进入改却。”王冀公曰：“此亦无害。”钦若阴有奏陈。翌日，上怒谓公曰：“昨日朕诗有误写字，卿等皆见，何不奏来？”公再拜谢曰：“昨日得诗未暇再阅，有失奏陈，不胜惶惧。”诸公皆再拜，独枢密马知节不拜，且奏曰：“王某欲奏而钦若沮之。”又曰：“王某略不奏辨，真宰相器也。”事实类苑 

　　王文贞性俭，初无姬侍，其家以二直省官治钱，上使内东门司呼二人，责限为相公买妾。西园闻见录云：买妾二人，公难逆上旨。盖公自是始衰，数岁捐馆。初沈伦家破，其子孙鬻银器，并皆钱唐钱氏，昔以遗朝廷将相者，直省官以银易之，具言于公，公颦蹙曰：“吾家安用此？”其后姬妾既具，乃呼二人，问：“昔沈氏什器，尚可求否？”二人谢曰：“向私以银易之，今现在也。”公喜用之，如素有。张安道守金陵，二直省官有一人自南方替还，为公道如此。龙川别志 

　　王文正太尉，气羸多疾，真宗面赐药酒一巨瓶，令空腹饮之，可以和气血，辟外邪。文正饮之，大觉安健，因对称谢，上曰：“此苏合香酒也。每一斗酒，以苏合香一两同煮。”自此臣庶之家，皆仿为之。梦溪笔谈 

　　州东王文公按两书俱脱一正字。寝疾，真庙屡饬医者视之，仍不得辄归，如是半年。一日王氏以讣闻，医者语人曰：“半年厮系绊，与一服药，且大家厮离。”画墁录 山居新语同 

　　富郑公早年，尝梦青州王相公以后事相托，公曰：“相公德被生民，当延遐寿，何遽及此？”后二年罢相知郓州，辟郑公为倅，到任月余，有大星陨于宅园，后月薨，郑公为治丧，故挽词云“道德被生民”，与梦中符契也。诗话总龟 

　　王文正门庭未尝接客。公薨，上谕近臣曰：“王某家却不觉静，缘当国日，亦门庭清肃。”吕文靖、鲁简肃初参政，二妻入谢，章献太后语之曰：“尔各归语其夫，王某在政府多年，终始一节，先帝以此重之，宜为师范也。”事实类苑 

　　王冀公钦若自江宁归，再执魁柄。鲁公时参大政，凡聚议，冀公不堪，语诸公曰：“掌武相公在政府时，参政岂敢如此？”鲁公笑曰：“王文正先朝重德，岂他人可企。苟相公执政平允，宗道安敢不服。”事实类苑 

　　庆历间仁宗亲除先公、欧阳文忠、蔡君謩、余安道四人为谏官，先公实居其长。三公曰：“公宰相子，且不贫，朝廷责之，必不至岭外，纵远亦可行。我辈疏远且贫，凡论事，公其先之。”先公以为然，当时号先公曰“独打鹘”，三公曰“一棚鹘”。续闻见近录 靖按：先公谓王素也，以下二则王素事。 

　　公任御史日，尝梦至玉京黄阙，殿上有绀服翠冠者曰：“吾东门侍郎，公则西门侍郎也。昔以奏牍玉帝前，语伤鲠讦，遂谪于世。”公梦回，题诗曰：“似去华胥国里来，云霞深处见楼台。月光冷射鸡窗急，惊觉游仙梦一回。”诗话总龟 

　　王端明素、卢太尉政，俱以丁未八月二十四辰时生。而王出于贵胄，卢起于军伍，王卒于边藩，卢卒于殿帅，事皆略同。青箱杂记 

　　王定国夙为冯当世所知，而荆公绝不乐之。一日当世力荐于神宗，荆公即曰：“此孺子耳。”当世忿曰：“王巩戊子生，安得谓孺子？”盖巩之生与同天节同日也。荆公愕然，不觉退立。老学庵笔记 高斋漫录云：“荆公曰：王巩止是小男女。”余略同。 

　　王巩为太常博士，常从术士作轨革，画一堂庑，庭内有明珠一枚，旁置棋局。未几为朱光庭所抨，得补外。墨庄漫录 

　　东坡于世家得王定国，于宗室得赵德麟，奖许不容口。定国坐坡累谪宾州，瘴烟窟里五年，面如红玉，尤为坡所叹服。然其后乃阶梁师成而进，德麟亦谄事谭稹，士大夫晚节之难如此。鹤林玉露 

　　王定国寄诗于东坡，答书云：“新诗篇篇皆奇，老拙此回真不及。穷人之具，辄欲交割与公。”魏泰见而笑曰：“定国亦难作交代，只是权摄耳。”墨庄漫录 

