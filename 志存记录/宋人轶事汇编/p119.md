<!-- { "loadSidebar": true } -->
　　民间以乏现镪告，货拥莫售，京尹曹泳以白桧，桧笑曰：“易耳！”即席命召文思院官来，亟谕之曰：“适得旨，欲变钱法。烦公依旧夹锡样铸一缗，将以进入，尽废现镪不用。”约以翼午毕事。院官唯而退，夜呼工鞲液。富家闻之大窘，尽辇宿藏，争取粟，物价大昂，泉溢于市。既而样上，寂无所闻矣。桯史 

　　都堂左揆阁前有榴，每着实，桧点数焉。忽亡其二，不之问。一日忽顾左右，取斧伐树，有亲吏在旁仓猝对曰：“实甚佳，伐之可惜！”桧反顾曰：“汝盗吾榴。”吏叩头服。桯史 

　　秦太师裹头巾，当面偶作一摺，谓之太师错摺样。第内窗上下二眼作方，余作疎棂，谓之太师窗。老学庵笔记 

　　桧在相位，建一德格天之阁，有朝士贺以启曰：“我闻在昔，惟伊尹格于皇天；民到于今，微管仲吾其左衽。”桧大喜，超擢之。又有选人投诗云：“多少儒生新及第，高烧银烛照蛾眉。格天阁上三更雨，犹诵车攻复古诗。”桧亦与改秩。鹤林玉露 三柳轩杂识：沈丞相说为楼贮书，时礼佛其上，人谓之“五体投地之楼”，以对一德格天之阁。又曰“一海吓天之阁”，对“三公乱道之邦”。按末语不可解。 

　　诗僧上秦师垣寿曰：“不祝公兮椿与松，松椿老大空无用。不祝公兮龟与鹤，龟鹤汩没徒泥中。祝公愿作天上月，岁岁年年常皎洁。锦城初动五更钟，引领众星朝北阙。”秦大喜。 

　　桧秉轴，屏塞人言。凡一时献言者，非诵桧功德，则讦人苛细，稍涉忌讳，率噤而不发，仅论禁销金铺翠鹿胎冠之类。张扶请桧乘金根车，及桧封益国公，又有乞置益国官属及议九锡者，桧闻之坦然。静江有秦城驿，知府吕愿中赋秦城王气诗以媚桧，得召京秩。沉长卿芮华赋牡丹诗，有“宁令汉社稷，变作莽乾坤”，为人所告，编置化州。赵令衿观桧家庙，口诵“君子之泽，五世而斩”，为汪召锡所告，下狱死。其子熺，无日不煆酒器。宋稗类钞 

　　蜀人任子渊好谑，郑宣抚刚中自蜀召归，其实秦桧欲害之。郑有惠政，众皆太息。或曰：“郑不来矣。”子渊曰：“秦少恩哉！”人称其敢言。老学庵笔记 

　　永福吴元美作夏二子传，略云：“天命商以伐夏，是以伊尹相汤伐桀而声其刻剥之罪。当是时，清商飙起，义气播扬，劲风四埽，宇宙清廓。夏告终于鸣条，二子之族，无大小老少，皆望风殒灭，殆无遗类。天下之民，始得安食酣饮而鼓舞于清世矣。”夏二子谓蝇蚊也。其乡人郑玮得之，往诉秦桧，谓其讥毁大臣。其家立潜光亭、商隐堂，怨家亦摘以告，云亭号潜光，实有心于党李；堂名商隐，本无意于事秦。李，谓泰发也。桧怒，编管容州，寻谪死于南雄。宋稗类钞 鹤林玉露略同，惟不载夏二子传文。篁墩文集：宋季有永嘉处士胡褒愤秦桧之奸，题其堂曰六桧，六谓戮也。 

　　毛德昭名文喜，大骂剧谈，对客议时事，率不逊语。人莫敢与酬对，而德昭愈自若。晚来临安。时秦会之当国，数以言罪人。有唐锡永夫者，遇德昭于朝天门茶肆，素恶其狂，乃与坐附耳语曰：“君素号敢言，不知秦太师如何？”德昭大骇，亟起掩耳曰：“放气放气！”遂疾走而去，追之不及。老学庵笔记 

　　震泽王苹少师龟山，高宗夙闻其名，以布衣赐进士出身。犹子谊，时年十四，于书塾拈纸作御批曰：“可斩秦桧以谢天下。”为仆所持，索千金。王之父不能从，遂持告有司。有司惧桧耳目，不敢隐，闻于朝。诏赴廷尉，狱具，伏罪当诛。桧知其年十四，翌日言之上，赦其幼，编置象台。桧死得归。四朝闻见录 

　　郑昌龄字梦锡，宁德人，弱冠举进士，有才名。秦桧欲罗致门下，令客喻意，啖以美官。昌龄谢以诗云：“先生傲睨辞官傍，不免蹉跎入醉乡。来书恐是梦中语，使我大笑讥荒唐。”桧虽恚而不能害也。长溪琐语 

　　王枢密庶本出张魏公门，忤秦桧贬死，其子又以诽谤时政编管在贬所。有方士能以药和水作字，白与纸等，人不知有字也，投之水乃见。庶之子因戏书“秦桧可斩”四字，投诸方士。持纸竟去，欲白之官，厚贿之乃已。每至家升堂叱呵如严父，少拂其意，即欲白发其事。庶子饮恨，事之惟谨。独一仆不平，一日与方士游屋后废圃，有眢井，仆谓方士曰：“井有巨蟒。”方士俯视，仆推之入井下石。已而为人所告，秦遂起大狱，加以叛逆。其家梦庶语曰：“吾今往辨明兹事矣。”未几，秦死狱解。其子之奇，淳熙间入两府。东南纪闻 

　　秦会之当国，有殿前司军人施全者，伺其入朝，持斩马刀邀于望仙桥下，斫之，断桥一柱，而不能伤。斩全于市，观者甚众，有一人朗言曰：“此不了事汉，不斩何为！”老学庵笔记 朱子云：“举世无忠义气，忽自施全身上发出来。”见琅琊代醉篇。 

　　秦相自遭施全见刺之后，常独处一合，虽奴仆非命不敢入。季年违豫，三衙杨存中、成闵、赵密往问疾，款语久之，言及近日表勋酒颇佳。表勋，赐酒名也。各赠两器，皆降阶谢，复坐。顾无仆从，自携出室。亦见驾驭之术。野老纪闻 

　　秦两据相位，一时忠臣良将，诛锄略尽。其顽钝无耻者，率为桧用事，以诬陷善类为功。凡论人章疏，皆桧自草以授言者，识之者曰：“此老秦笔也。”南宋书 

　　秦桧妻王氏，素阴险，出其夫上。方岳飞狱具，一日桧独居书室，食柑玩皮，以爪划之，若有思者。王氏窥见笑曰：“老汉何一无决耶！捉虎易，放虎难也。”桧犁然当心，致片纸付入狱。是日岳王薨于棘寺。朝野遗记 

　　桧妻自号冲正先生。南宋杂事诗注 

　　秦桧夫人尝入禁内，显仁太后言：“近日子鱼大者绝少。”夫人对曰：“妾家有之，当以百尾进。”归告桧，桧咎其失言，与其馆客谋，进青鱼百尾。显仁抚掌笑曰：“我道这婆子村，果然。”盖青鱼似子鱼而非，特差大耳。鹤林玉露 四朝闻见录语意全同，惟以显仁为宪圣，以子鱼为青鱼，以青鱼为糟鯶。 

　　秦丞相、董参政同执政，二府之夫人俱入见。参政戒其夫人无妄奏，惟丞相夫人是从。退归，丞相果问参政夫人有何言，夫人曰：“无所言。”丞相喜，于是待参政益厚。独醒杂志 

　　秦太师娶王禹玉孙女，故诸王皆用事。有王子溶者，为浙东仓司官属，郡宴必与提举者同席。陵忽玩戏，无所不至，提举者事之反若属官。已而知吴县，尤放肆。郡守宴客，方就席，子溶遣县吏呼妓乐伶人，即皆驰往，无敢留者。上元吴县放灯，召太守为客，郡治乃寂无一人。又尝夜半遣厅吏叩府门，言知县传语，必面见。守醉时狼狈揽衣秉烛出问之，乃曰：“知县酒渴，闻有咸虀，欲觅一瓯。”守亟取遗之，不敢较也。老学庵笔记 

　　郑相居中族叔绅者，开酒肆，女入端王府。徽宗立，郑氏为妃，绅骤贵，居中亦进拜首相。二子修年、亿年，宰执子弟例作从官。亿年思所以自别,假手于门馆孙谦亨，获与荐名。既赴大比，居中在相位，试官多其亲知。引试日，亿年、谦亨并案而坐，以便传接。既考校，莫俦等搜访亿年程文得之，即送知举，拆号，名在第九。建炎间，虏骑渡江，亿年被执北去。逆豫僭立，即臣事之，除执政。绍兴九年，金以河南来归，亿年召还。时宰相秦桧，王仲山婿，亿年母即仲山亲姊，熺又娶修年女，至是颇右之。初至除杂学士，继为资政殿学士。三朝北盟会编 

　　绍兴十三年，潘良能季诚、游操存诚、沈介得和伯、兄景伯，皆为秘书省正字，同日供职。秦伯阳言一旦四同舍姓皆从水，熺有一句，愿诸君对之，即云：“潘游洪沈泛瀛洲。”坐客不能对。因记得笔谈所载，元厚之绛少时，梦人告异日当为翰林学士，须兄弟数人同在禁林。及除学士，同时入院者，韩维持国、陈绎和叔、邓绂文约、杨绘元素，名皆从糸，始悟兄弟之说。欲用“绛绎绘维绂纶綍”为对，未知岁月可同否也。容斋四笔 

　　秦熺本王＜日奂＞孽子，＜日奂＞妻妒，逐其所生，以熺为桧之乞子。会之北去，夫妇偕行，独留熺于会之夫人伯父王仲薿丰父家。丰父子时每淩侮之，其后会之用事，其亲党遍跻要途，独时每以参议官处之。挥麈余话 

　　秦熺本王氏子，桧素不悦。桧妾尝孕，其妻逐之，生子为仙游林氏子曰一飞，以桧故，仕至侍郎。曹泳尝劝桧还一飞，未果而桧死。齐东野语 樵书云：桧卒后，王氏自陈林非桧子，遂贬。 

　　壬戌，秦桧子熺致昌、时、龄按此数字未详，似是三人。皆奏名，公议藉藉。至乙丑春，优者即戏场设为士子赴南宫，相与推论知举官为谁。或指某某优长，曰：“非也，今年必差彭越。”问者曰：“朝廷不闻有此官？”曰：“汉梁王也。”曰：“彼是古人，如何来得？”曰：“前举是楚王韩信，所以知今为彭越。”问者嗤其妄，且叩厥旨。曰：“若不是韩信，如何收得三秦？”四座不敢领略，一鬨而去。夷坚志 

　　秦熺状元及第，按熺并非状元，或是南宫举首。汪彦章以启贺之，有云：“三年而奉诏策，固南宫进士之所同；一举而首儒科，盖东阁郎君之未有。”本欲属对之工，而熺父子怒以为轻己。彦章自此得罪，羁置湖湘。寓简 

　　秦桧权倾天下，然颇谨小嫌。小相熺尝衣黄葛衫，桧目之曰：“换了来！”熺未喻，复易黄葛，桧瞪目视之曰：“可换白葛！”熺因请以为黄葛贵贱适用。桧曰：“我与汝却不可用。”盖以色之逼也。四朝闻见录 

　　绍兴二十五年春，秦丞相在位，其子熺谒告来建康焚黄，同游茅山华阳观题诗云：“家山福地古云魁，一日三峰秀气回。会散宝珠何处去？碧碞南洞白云堆。”时宋□为建康守，即日镌诸板，揭于梁间。到晚秦往观之，见牌侧有字，举梯视之，则和章也，曰：“富贵而骄是罪魁，朱颜绿鬓几时回？荣华富贵三春梦，颜色馨香土一堆。”读之大不怿，宋与道流皆惧。是岁冬亡。夷坚志 

　　程敦厚子山，东坡表兄士元之孙也。秦桧善之。为舍人时，一日呼至府第，请入内阁坐。候之终日，一室萧然，独案上有紫绫襦一册，书圣人以日星为纪赋，末后有“学生类贡进士秦埙呈”，文采艳丽。子山兀坐静观，反复几成诵。虽酒肴问劳沓至，及晚竟不出，乃退，子山叵测也。后数日，差知贡举，宣押入院，始大悟，即以是命题。此赋果精彩，考官皆称善。洎揭晓，乃孙果首选。朝野遗记 秦桧题后山集云：“病起闻鸡唱不寝，书此付埙堪。”见鸿庆居士集。 

