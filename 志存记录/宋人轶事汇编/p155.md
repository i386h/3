<!-- { "loadSidebar": true } -->
　　崔福，故群盗也。从陈子华捕贼有功，积官刺史，后从陈留南昌。一日倅与郡僚宴滕王阁，崔怒其不见招，适至府治前，民有立牌诉冤者，崔携其人直至饮所，责以郡官不理民事，嗾诸卒尽碎饮具，官吏皆奔逸窜去，莫敢挼其锋。齐东野语 

　　海寇郑广，陆梁莆福间，官军莫能制，自号“滚海蛟”。有诏勿捕，命以官隶帅阃。广旦望趋府，群寮无与立谈者，广郁郁弗言，一日群僚或及诗句，广曰：“郑广粗人，有拙诗白之诸官可乎？”众属耳，乃长吟曰：“郑广有诗上众官，文武看来总一般。众官做官却做贼，郑广做贼却做官。”满座惭噱。桯史 

　　徐霖，三衢人，为南省第一。首伏阙诋史嵩之，于是虚名顿增。其居衢也，于所居画诸葛武侯像，终日与之对坐。诸阉畏其吻，竞致金帛，皆受之。回字云：“承惠兼金束帛，具见尊贤崇道之意。”凡士子之来受教者，皆拜庭下，霖危坐受之，不发一语，瞑目坐移时，豁然而起。有黠者俟其瞑目，亦效之；俟其跃然而起，亦起从之。霖曰：“汝已得道矣。”随行一童，厅吏或以果饵与之，霖适见，并厅吏解天府，谓某吏坏其太极。都城无不传以为笑。尝目赵汝腾为大宗师，己为小宗师，递相汲引。察官萧泰来数其十二狂，于是声名扫地矣。癸辛杂识 

　　王叔知吴门日，名其酒曰“彻底清”。锡宴日，伶人持一樽夸于众曰：“此酒名彻底清。”既而开樽，则浊醪也。傍诮之云：“汝既为彻底清，何以如此？”答云：“本是彻底清，被钱打得浑了。”齐东野语 

　　宝庆丙戌，袁樵尹京，于西湖三贤堂卖酒。有人题壁曰：“和靖东坡白乐天，三人秋菊荐寒泉。而今满面生尘土，却与袁樵课酒钱。”柳亭诗话 

　　方岩王侍郎，江西破贼归，小舟迫窄，自叹曰：“今为摺叠侍郎矣。”宋诗纪事 

　　庆元、嘉定以来，乃有诗人为谒客者，干求一二要人之书，谓之阔匾，副以诗篇，动获千万缗。如壶山宋谦父一谒贾似道，获楮币二十万，以造华居。钱唐湖山，此曹十百为群。阮梅峰秀实、林可山洪、孙花翁季蕃、高菊磵九万，往往雌黄士大夫，口吻可畏。瀛奎律髓 

　　淳熙十五年，监察御史陈贾，论道学欺世盗名，乞加摈斥。时太学生为之语曰：“周公大圣犹遭谤，伊洛名贤亦被讥。堪笑古今两陈贾，如何专把圣贤非。”道命录 

　　胡卫、卢祖举在翰苑，草明堂赦文云：“江淮尽扫于胡尘。”太学诸生嘲之曰：“胡尘已被江淮扫，却道江淮尽扫于。传语胡卢两学士，不如依样画葫芦。”鹤林玉露 

　　元丰间，夏戎之母梁，引兵猝至保安军，人心危惧。有娼姥李者，得梁阴事甚详，乃掀衣登陴，抗声骂之，尽发其私。虏人皆掩耳，并力射之不能中，李氏言愈丑，虏人度李终不可得，遂引去。梦溪笔谈 

　　契丹既有幽、冀及雁门以北，亦开选举以收士人。幽州刘氏昆弟六人，其名曰一□此字不明、二玄、三嘏、四端、五常、六符，皆在被遇。三嘏四端，后尚伪主。庆历年，三嘏携嬖妾偕一子投广信军，情词悲切。自言伪主凶狠，皆有所私，久已离异，今秋虏主逼令再合。伪主凶狠，必杀其妾与子，故归。朝廷颇询其国内机事，朝廷以三嘏虏壻，位显，恐纳之生衅，乃遣还。三嘏至幽州，其妻乃杀其妾与子，械三嘏送虏主帐前。以其兄弟方委任，遂贷其死，使人监锢之。儒林公议 

　　冀州城南张耳墓，在送客亭边。戎使林迓者，彼之翰林学士。指以问知州王仲平，仲平告之，固不知张耳何代人也。大使耶律防谢曰：“契丹家翰林学士，名目而已。”邻几杂志 

　　建炎航海之役，张俊既战而弃鄞。兀术入之，即日集贾舟，募濒海之渔者为乡道，遂将犯跸，而风涛稽天，盘薄不得进。兀术怒，躬命巨艘张颿径前。风益猛，桅舞舷侧，窘惧欲却，而未脱诸口也。遥望大洋中隐隐一山，顾问海师此何所，对曰：“阳山。”兀术慨然叹曰：“昔唐斥境极于阴山，吾得至此，足矣。”遂下令反棹。其日御舟将如馆头，亦遏于风，不尔几殆。盖天褫其魄，而开中兴云。龙舒在淮最殷富，金自乱华，浙江无所不至，独不入其境。说者谓其语忌，盖舒之比音输也。桯史 

　　金熙宗亶皇统十年，夏，龙见御寨宫中，雷雨大至，破柱而去。亶大惧。左右以为当肆赦以禳之，遂召当制学士张均视草。其中有“顾兹寡昧”，及“眇予小子”之言，译者不晓其义，乃曰：“汉儿强知识，托文字以书我主上耳。”亶惊问故，译释其义曰：“寡者孤独无亲，昧者不晓人事。眇为瞎子，小子为小孩儿。”亶大怒，亟召均至，持其说未及对，以手剑□(未□攵)□刀□其口，棘而醢之，竟不知译之为愚为奸也。桯史 

　　章庄简楶五亩园，其后章子咏华藏娇其中，长曰碧桃，工诗词，著微波集。次曰红豆、擅丝竹。兀术陷城时，碧桃随章子殉难。红豆被辱不能起，火化于楼台一炬中。有婢春雪，检章子、碧桃之首，归葬西崦山。烬余录 





●宋人轶事汇编卷二十 

　　故事事无主名，不能以人系者，辑为故事、杂事两门，统朝野记之。常然者入故事，偶然者入杂事。 

　　国家故事，天子诞节，宰臣率文武百僚，班紫宸殿下，拜舞称庆。宰相独登殿，捧觞上天子万寿。礼毕，赐百官茶汤，罢。于是天子还内，则宰臣夫人亦率执政夫人班福宁殿下，拜而称贺。宰臣夫人独登殿，捧觞上天子万寿，仍以红罗销金须帕系天子臂，退复再拜，遂燕坐于殿廊之上。此儒臣之至荣。铁围山丛谈 

　　常朝之日，侍从官先次入起居毕，即左右分行侍立于丹墀下，谓之蛾眉班。儒林公议 

　　中书门下班分东西向，谓之蛾眉班。南游记旧 

　　迩英、延义皆祖宗所建。讲官赐坐赐茶汤，无外廷跪拜之礼。迩英阁前槐后竹，双槐极高而柯叶拂地，状如龙蛇，或谓之凤尾槐。曾子开诗云：“凤尾扶疏槐影寒，龙吟萧瑟竹声乾。汉皇恭默尊儒学，不似公孙见不冠。”苏子由诗云：“铜瓶洒遍不胜寒，雨点匀圆冻未乾。回首曈昽朝日上，槐阴对舞覆衣冠。”皆谓此也。墨庄漫录 

　　文德殿，百官常朝之所也。宰相奏事毕，乃来押班，常至日旰。守堂吏卒好以厚朴汤饮朝士，朝士久无差遣者，厌苦常朝，戏为诗曰：“立残阶下梧桐影，吃尽街头厚朴汤。”亦朝中之实事也。温公诗话 

　　熙宁以前，凡郊祀，大驾还内，至朱雀门外，忽有绿衣人出道上，蹒跚潦倒如醉状，乘舆为之少抳，谓之天子避酒客。及门，两扉遽阖，门内抗声曰：“从南来者是何人？”门外应曰：“是赵家第几朝天子。”又曰：“是也、不是？”应曰：“是。”开门，乘舆乃进，谓之勘箭。画墁录 勘箭事，玉台清话、渑水燕谈录并同。 

　　禁内帝后及两宫，各有尼并女冠各一人。选诸外内寺年三十以上能法事者充，随本殿内人居处。每早轮一尼一道于佛阁前，导上烧香，又导下殿烧天香，又导至殿门，候上视朝乃退。涧泉日记 蘜堂野史略同 

　　都下飞鸢至多，而大内为最。每集英殿下燕，则飞鸢动千百为群，翔舞庭下，百官燕食至多为所掠。故事，遇燕设，乃于邻殿置肉以赐鸢，稍稍引去。铁围山丛谈 

　　百官入殿门，合门辄促之曰：“那行！”予去国二十七年复还，朝仪寖有不同，唯此尚声存。老学庵笔记 

　　元旦，上御正衙。禁卫人高声嵩呼，声甚厉，名绕殿雷。梦粱录 

　　德寿孝宗在御时，合门多取北人充赞喝，声雄如钟，殿陛间颇有京洛气象。自嘉定以后，多明、台、温、越人，其声皆鲍鱼音矣。贵耳集 

　　旧传三岁拜郊或明堂大礼，所有在前误国奸臣首级在大理寺者，必以文祭之云：“国家于三年恩霈，汝虽误国，然今亦不忘汝之旧，特用以祭。”古杭杂记 

　　宗室至一品殡葬，朝廷遣礼官軷祭。旧制，知太常礼院官以次行事，得绢五十疋。陈侗、陈汝羲俱在礼院，因朝会，见一皇亲年老行迟，侗私语曰：“可軷矣！”汝羲自后排之云：“次未当公，此吾物也。”传者以为笑。自元丰官制行，太常博士专领軷祭，所得绢，四博士共之，行事者十四匹，余十二匹。有数皇亲联骑而出，呵殿甚盛。一博士戏曰：“此皆軷材也。”孔氏谈苑 

　　自唐以来，宰相谓之礼绝百僚，见者无少长皆拜，相少垂手扶之，送客未尝下阶。客坐稍久，则吏从旁唱“相公尊重”，客踧踖而退。涑水纪闻 

　　宰相礼绝庶官。在都堂，自京官以上则坐，选人立白事。见于私第，选人亦坐。唯两制以上，点茶汤，入脚床子。寒月有火罏，暑月有扇，谓之事事有。庶官以下只点茶汤，谓之事事无。萍洲可谈 

　　宋制，翰林学士佩金带，朱衣吏一人前引。两府则两人，笏头带佩鱼，谓之重金。居外制久者曰：“眼前何日赤，腰下几时黄？”处内廷久者曰：“眼赤何时两，腰黄甚日重？”谈苑 

　　内制名色不一。儤直者或未详体式，凡词头下，院吏必以片纸录旧作于前，谓之屏风儿。玉堂杂记 

　　草后妃、太子、宰相麻，砚匣、压尺、笔格、糊板、水滴之属，计金二百两，随以赐之。乾道以后，止设常笔砚。退则有旨，打造不及，赐牌子金一百两。立后、升储，则倍其数。绍兴二十四年，王公纶暂权内制，草刘婉仪进位贵妃制，高宗称其有典诰体，润笔万缗，赐砚尤奇。庶斋老学丛谈 

　　内外制，凡草制除官，自给谏、待制以上，皆有润笔物。太宗时立润笔钱数，降诏刻石于舍人院，每除官则移文督之。在院官下至吏人、院驺皆分沾。元丰改官制，内外制皆有添给，罢润笔之物。事实类苑 

　　馆阁每夜轮值，一人直宿。如有故不宿，则虚其夜，谓之豁宿。遇豁宿，历名下书肠肚不安免宿。故馆阁宿历，相传谓之“害肚历”。太学诸生请假出宿，前廊置一簿，书云“感风”。则“害肚历”，可对“感风簿”。耆旧续闻 

　　学士院有双鹊，尝栖于西轩海棠枝上。每学士会食，必徘徊翔集于玉堂之上，略无惊畏。因谓之灵鹊。时或鸣噪，必有大诏令或宣召之事。金坡遗事 

　　元丰改新官制，建尚书省于外。而中书、门下省、枢密院、学士院并设于禁内，规模极雄丽，其照壁悉用布。尚书省及六曹皆书周官，两省及后省枢密、学士院皆郭熙一手画。学士院画春江晚景尤工。后看守老卒往往窃取，有窃半屏者，欲付有司，会窃处有刃痕，议者恐株连多，遂止。石林燕语 

