<!-- { "loadSidebar": true } -->
　　婺州有僧嗜猪头，一啖数枚，俗号“猪头和尚”。三衢之守，供猪头召僧食，自窗牖窥之，见一鬼从旁食之，师无预焉。师寻坐亡。阅师辞世颂，知是定光佛也。泊究编 

　　承平时，有“虾子和尚”，好食活虾。乞丐于市，得钱即买虾，贮之袖，且行且食。或随其所往密视之，遇水则出哇，群虾皆游跃而去。中吴纪闻 

　　南岳昔有住山僧，每夜必秉烛赴檀林，众僧打坐者数百人或拈竹篦痛击之，或袖出果饵置其前。盖有以窥其心之静不静而为惩劝也。鹤林玉露 

　　洪觉范本名德洪，俗姓彭，筠州人。始在峡州医刘养娘，识张天觉。大观四年八月，觉范入京，天觉已为右相。因乞得祠部一道为僧，又因叔彭九在郭天信家作门客，遂识天信，因往来张、郭之门。政和元年，张、郭得罪，觉范决脊二十，刺配朱崖军牢。后改名惠洪。能改斋漫录 

　　洪觉范有上元宿岳麓寺诗。蔡元度夫人王氏，荆公女也，读至“十分春瘦缘何事？一掬乡心未到家”，曰：“浪子和尚耳。”能改斋漫录 

　　予还自朱崖，馆于高安。莹中过九江，督予兼程来。莹中曰：“自此公可禁作诗乎？”予曰：“敬奉教。然予儿时好食肉，母使持斋。予叩头乞先饫食肉一日，母许之。今当准食肉例，先吟两诗。”予诗成，莹中曰：“此诗如岐下猪肉，虽美无多食。”后三年，予客漳水，见莹中侄胜柔，出莹中诗示予曰：“仁者难逢思有常，平居慎勿恃何妨。争先世路机关恶，退后语言滋味长。可口物多终作疾，快心事过必为殃。与其病后求良药，不若病前能自防。”予曰：“公家痴叔诗如食鲥鱼，唯恐遭首刺，与岐下猪肉不可同日语。”冷斋夜话 

　　崇宁元年元日，粥罢昏睡，梦作一诗曰：“无奈东风□怒号，共乘一叶傲惊涛。不知两岸人皆愕，但觉中流笑语高。”三月七日，偶与莹中济湘江。是日大风，当断渡，而莹中必欲宿道林，小舟掀舞白浪，两岸聚观胆落，而莹中笑声愈高。予绎梦诗，以语莹中。莹中曰：“此段公案，三十年后当大行丛林也。”冷斋夜话 

　　徽宗政和二年，嘉州路旁大树，因风摧折。内有入定僧，须发被体，指爪绕身。奏闻，帝令肩舆入京，令西天总持三藏以金磬出其定。遂问：“何代僧？”曰：“我乃东林远法师之弟，名慧持，因游峨嵋，入定于树。远法师无恙否？”藏曰：“远法师，晋人也。化去七百年矣。”持遂寂然。藏问：“法师既至此，欲归何所？”曰：“陈留县。”复入定。指月录 

　　花光长老作墨花，陈去非与义题五绝句。徽庙见而喜之，召对擢用。画因诗重，人遂为此画。绍兴初，花光寺僧来居清江慧力寺，士人杨补之、谭逢原与之往来，遂得其传。独醒杂志 

　　鲁直见花光仁老墨梅，叹曰：“如嫩寒春晓，行孤山篱落间，但欠香耳。”□□□ 

　　徽宗时，济南府开元寺掘地得石碑，盖会昌间汰僧碑也。字皆磨灭，惟八字独存云：“僧尽乌巾，尼皆绿鬓。”僧恶碎之。后有诏改沙门为德士，遂符其言。宣政杂录 

　　和尚置梳篦，亦俚语，言无用也。崇宁间，改僧为德士。蔡鲁公不以为然，争之不胜。翼日有冠者数十人诣公谢，发既未有，皆为赝髻以簪其冠。公戏之曰：“今当遂梳篦乎？”不觉哄堂大笑。有冠堕地者。避暑录话 

　　和州光孝慧兰禅师，尝以触衣书七佛名，丛林称为兰布裈。建炎末，逆虏犯淮，执师见酋长，酋曰：“闻我名否？”师曰：“我所闻者惟大宋天子之名。”酋恚，左右以锤击之，锤辄断。酋惊异，敬事之。经旬，师拾薪成龛，端坐自焚。指月录 

　　皋亭山广严院僧净师，绍兴间，被召作草，首书“名花倾国两相欢”；上不悦，赐罢。南宋杂事诗注 

　　孝宗幸天竺，至灵隐，有辉僧相随。见飞来峰，问辉曰：“既是飞来，如何不飞去？”对曰：“一动不如一静。”又有观音像手持念珠，问曰：“何用？”曰：“要念观音菩萨。”问：“自念则甚？”曰：“求人不如求己。”孝宗大喜。贵耳集 

　　张子韶耽释学，尝与妙喜往来，为世外交。张公忤秦桧窜斥，桧廉知素所往来者，遂杖妙喜，背刺为卒于南海。桧死，放还，复居径山。有劝之去其墨者，妙喜笑不答。孝宗怜而敬之。四朝闻见录 

　　子韶与径山宗杲即妙喜为莫逆交。时缁流之赴杲者二千余众，径山巨刹莫能容，杲更敞千僧阁居之，而子韶往来其间。桧恐其议己，于是言者论子韶与杲谤讪朝政。名臣言行录 

　　宋僧温日观居葛岭玛瑙寺。人但知其画蒲桃，不知其善书。今世传蒲萄皆假，其真者枝叶须梗皆草书法。酷嗜酒，杨总统以名酒啖之，终不一濡唇，见辄忿詈曰：“掘坟贼，掘坟贼！”惟鲜于伯机爱之，温时至其家，袖瓜啖其大龟。抱轩前支离叟，或歌或笑。每索汤沐浴，鲜于公必亲进澡豆。彼法所谓散圣者，其人也。遂昌杂录 

　　日观好着恢帽短衣，囊钱果，佯狂街陌，探囊投市上儿。问：“识温相公否？”由是进止辄拥小儿，呼温相公。时有宾肖罗汉，醉则系笔竿杪，草圣芬媚。时人有“长竿醉笔宾罗汉，短褐佯狂温相公”之句。珊瑚网 

　　日观僧子温，善作墨蒲萄，时书诗于上。尝在朱宣慰家作画讫，写一诗于上云：“昔有朱买臣，今有朱宣慰。两个担柴夫，并皆朱紫贵。”朱老欣然曰：“朱清果是卖芦柴出身，和尚说得我著。”癸辛杂识 

　　天竺慈云法师，生前制棺，名曰“遐榻”。涧泉日记 

　　己卯五月十八日，予以禁囚过曹泾，宿寺门下。六祖真身，顷为乱兵窍其胸，探其心肝，以为有宝也。文山指南后录 

　　方士 

　　熙宁辛亥，闻李侯事，忘其名。以供奉官为汾州管界巡检。一日捕盗入九疑山，深历岩涧，遥见青烟一点。村民曰：“居常见之，樵牧皆不能到。”李识其处，归以告同姓李彦高。李业文，志未就，以养生不死为志，闻之即寻烟处，攀缘而上。有草堂三间，一老人燕坐。李问老人姓名。言唐末人，避世来此，姓邢，名不必问。指面前二小池，乃有竹筒作刻漏状曰：“从来甲子日辰，吾尽知之，所不知者国姓年号耳。”李因告以熙宁天子姓名，传序年月，仙老颔之而已。临别书一绝，题曰赠晚学李君云：“日转蓬窗影渐移，罗浮旧隐到多时？瀛洲伴侣无消息，风撼檐前紫桂枝。”玉照新志 

　　罗浮道士何宗一，以其犹子为童子，状貌肥黑矮小。予尝戏之曰：“此罗浮茯苓精也。”俗谚曰：“下有茯苓，上生兔丝。”因名曰苓之，字表丝。且祝老何善待之，壮长非庸物也。志林 

　　永州有何氏女，幼遇异人与桃食之，遂不饥无漏，能逆知人祸福，世谓之何仙姑。士大夫之好奇者，多谒之。王逵为湖北转运使，巡至永州，召至舟，流连数日。是时魏绾知潭州，与逵不协，因奏逵在永州取无夫妇人阿何于舟止宿。东轩笔录 珍席放谈同 

　　林灵素未遭遇时，落魄不检。尝从旗亭贳酒，久不归直。其人督之，灵素计窘，即举手自扪其面，则左颊已成枯骨髑髅，而余半面如故。语其人曰：“汝迫我不已，我且更扪右颊。”其人惊怖，即为折券。暌车志 

　　会稽天宁观老何道士，善栽花酿酒以延客，居于观之东廊。一日有道人状貌甚伟，款门求见。善谈论，喜作大字。何欣然接之，款留数日乃别。未几，有妖人张怀素号落拓者，谋乱，乃前日道人。何亦坐系狱，以不知谋得释。自是畏客如虎，杜门绝往还。忽有一道人亦美风表，多技术，观之西廊道士曰张若水，介之来谒。何大怒曰：“我坐接无赖道人，几死于囹圄。岂敢复见汝耶！”因阖扉拒之。此道人盖永嘉林灵噩也。旋得幸，贵震一时，赐名灵素。平日一饭之恩必厚报之。若水乘驿赴阙，命以道官，至蕊珠殿校籍。而老何以尝骂之，朝夕忧惧。若水为挥解，且以书慰之，始少安。观内人传以为笑。老学庵笔记 

　　徽宗梦游神霄府，见一道士跨青牛至御驾前，扬鞭呼万岁。政和六年，林灵噩入见，帝视之如旧识，曰：“卿昔仕乎？曾面朕乎？”噩曰：“臣往年上朝玉帝，曾起居圣驾。”帝曰：“朕方省之，记得卿骑青牛。今青牛何在？”噩曰：“寄牧外国，非久即来。”帝甚奇之。七年，高丽国果进青牛，即赐骑之。樵书 

　　林灵素字通叟，本名灵噩，温州人。少尝事僧为童子，嗜酒不检，为僧笞辱，发愤弃去为道士。既得幸，车驾间幸其居。则阴募京师无赖数十人，曲背为伛，扶杖为盲，噤口为喑，曳足为跛。既噀水投符，则伛者伸背，盲者舍杖，喑者大呼，跛者疾走，或拜或泣，各言得疾二十年或三十年，一旦都除。欢声动地，上为大悦。又谓上为神霄帝君，己为神霄计吏。褚慧有儿曰褚嘉卿，嘉卿今亦生世，是为王黼。黼和帝诗有曰：“君王犹记褚嘉卿。”其他如蔡京则左元仙伯，范致虚则东台典籍，王孝迪则西台详阅真文史。灵素与王革有隙，则曰：“革，厩吏也，尝为帝君御马。”是时明节刘后方幸，曰：“后在神霄为九华玉真安妃。”又著令道士居僧上。道士入僧寺，窃据上席，已而遂冠笄僧尼矣。先是宫内数有物怪，或见老娼，黄帽黄衫，抱十余岁儿，红袍玉带。乘舆喝跸而出，娼儿皆有悲泣容。其将见，必先有声如雷，宫人谓之为雷。去声上尝手札赐灵素曰：“元符三年，内人自泰陵还，摘皂荚一笼。入宫门，笼辄自跃，皂荚皆跳出。是祟物显行，宜善治之，勿为髡徒笑。”灵素术不效。既久，上益厌之，放归而卒。家世旧闻 

　　林灵素尝奏上，愿与诸朝士少从客，上可其请。于是先召馆阁十余人，饮至夕，曰：“诸公清夜何以为欢？街市倡优不足以陪君子，诸公平日属意或尝奉周旋者，千里之内皆能致。第各言姓氏与所居地。”诸人以为悠缪，姑以所志语之。遂至一竹林，有堂极净洁，后有小斋阁十余所，茵屏悉备，各令处其一。更阑之后，凡所言妇人皆启户入，叙问契阔，及道平时昵语，他人不得闻者。安寝至晓，灵素叩户呼曰：“吾非妄矣！”诸公推枕，恍如梦觉。他日询其人，则曰：“是夜梦有人召去，奉一笑之适。”问其处所言语，无少异也。投辖录 

　　林灵素开讲于宝箓宫，一道者怒目立于前，灵素问：“尔何能？”道者无所能。灵素曰：“无所能，何以在此？”道者曰：“先生无所不能，何以在此？”徽宗异之，宣问：“实有何能？”道者曰：“臣能生养万物。”遂下道院取可种者，得茴香一掬，命道者种于艮岳之趾，仍遣送于道院。是夜三鼓，失所在。翼日，艮岳茴香成林矣。能改斋漫录 

