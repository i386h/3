<!-- { "loadSidebar": true } -->
　　史丞相登科时，年四十矣。未策名以前，清贫特甚。岁除之夕，梦入大殿，王者正坐，两傍各一案，金银器皿陈其上。殿上人传呼赐史某金器若干，银器若干。凡四百七十件。寤以语其夫人，夫人笑曰：“昨夜大年节，我家无杯酒脔肉，虚度岁华，安得有金银如是之富？殆鬼相戏侮耳。”已而擢第，为建王直讲，遇龙飞恩，遂跻相位，穷富极贵三十余年。前后锡赉，正与梦中四百七十件之数同。 

　　史浩为尉时，至普陀见大士云：“文潞公后身，他时宰相。官家要用兵，须力谏。”浩后两授节钺，遍历三公，寿八十九。尝曰：“吾口不言兵，后必有为宰相者。”弥远，浩次子也。雨航杂录 

　　史越王草表自序，“逡巡岁月七十有三”，未得对。有客以余大参父能为四六荐者，使属对，余曰：“此甚易。”以“补报乾坤万分无一”为对，越王大赏之。四朝闻见录 

　　绍兴十八年，史越王浩为余姚尉，至补陀山诣善财岩潮音洞，忽见金色身，眉目了然，齿如玉雪。将暮，有一长身僧来访云：“公将自某官历清要为太师。”又云：“公是一个好结果的文潞公。他时作宰相，官家要用兵，切须力谏。二十年当与公相会于越。”乾道戊子，以故相镇越。一夕，有道人称养素先生，旧与丞相接熟。亟命延之，索纸大书云：“黑头潞相，重添万里之风光；碧眼胡僧，曾共一宵之清话。”掷笔不揖而行。公大骇，追忆普陀之事，始知长身僧及此道人，皆观音见身也。涌幢小品 

　　刘蕴古，燕人也。逆亮将南侵，使之伪降。往来寿春，颇言两国事，见淮贾，辄流涕曰：“予何时见天日耶？”边臣密以闻，诏许引接至江都，授迪功郎。隆兴初元，濠梁奏北方游手万人应募，欲以营田。蕴古闻而有请，愿得自将与虏角。左揆陈文正、参预张忠定、同知辛简穆咸是之。次相史文惠独不可，曰：“是必奸人，来为虏间，欲姑以此万人藉手返国耳。”诸公杂然谓逆料。文惠顾吏召之曰：“俟其来当可见也。”相与坐堂上，俟其至。文惠迎谓曰：“昔樊哙欲以十万横行匈奴，议者犹以为可斩。子得万乌合，何能为？”蕴古卒闻此语，大骇失色，遽曰：“某无他意，此万人家口皆不来，必不为吾用。不如乘其未定，挟去为一拍，事幸成，犹不可知耳。”文惠顾诸公曰：“已得知通判之言是矣，独不知通判盛眷今在何所？”时蕴古家在幽燕，自知失言，内愒不得对。比茶瓯至，战灼不能执，几堕地。后数载有告者，搜所遣家讯，则皆刺朝廷机事也。乃伏诛。初，吴山有伍员祠，瞰阛阓，都人敬事之。有商民捐赀为扁额，金碧甚侈。蕴古始至，妄谓有心诺，辍俸易牌而刻其官位姓名于旁。市人曰：“易之而不如其旧，其意安在？”有右武大夫魏仲昌曰：“是不难晓。他人之归正者，侥幸官爵财帛而已，蕴古则真细作也。夫谍之入境，不止一人，榜其名，所以示踵至者欲其知己行止耳。”桯史 

　　嘉定间，宇文绍节卧病，王医师泾投药而毙。史直翁帅宰执往祭之，命南宫舍人李师普为文，末句云：“谁之过欤？医师之罪。”相府吏张日新写至此，白卫王曰：“既是误投药剂，岂可谓之医师？只当改作庸医。”卫王首肯。又嘉定初，玉堂草休兵之诏，有曰：“国势渐尊，兵威以振。”日新白卫王曰：“国势渐尊之语，恐贻笑于夷狄。”卫王是其说。改曰：“国势尊隆，兵威振励。”癸辛杂识 按史浩封越王，史弥远封卫王，本传甚明，此条上曰直翁，是史浩也，下称卫王误。 

　　史丞相浩与觉长老道契，握手入堂奥，问之曰：“和尚好，我好？”觉见堂奥帘幕绮罗，粉白黛绿，环列左右，乃答曰：“大丞相富贵好，老僧何好之有？”既而曰：“此念头一差，积年蒲团功夫都废，未免堕落。”一日，浩坐厅上，俨然见觉长揖突入堂内，使人往寺请相见。人回报云：“长老圆寂于法堂。”顷间浩堂里弄璋。浩以觉为小名，长名弥远。三朝野史 

　　弥远后相两朝，二十六年，权震海内。当时皆谓弥远是佛位中人。有人作诗规之曰：“前身元是觉阇黎，业障纷华总不迷。到此更须睁只眼，好将慧力运金鎞。”宋稗类抄 

　　弥远出入宫禁，外议哗然，有诗曰：“往来与月为俦侣，舒卷和天也蔽蒙。”弥远为相十七年，如真德秀、魏了翁皆遭斥逐。济王嫉之，一日，书于几上，曰：“弥远当决配八千里。”左右以告弥远，弥远衔之。及宁宗疾革，废济王，立理宗。钱唐遗事 

　　史弥远专国，竑不能平。竑好琴，弥远买美人善琴者纳之，令伺皇子动静。一日，竑指舆图示美人曰：“此琼、崖州也，异日必置史弥远于此。”尝呼弥远为“新恩”，以他日非新州即恩州也。美 人以告弥远，弥远大惧，阴谋废立矣。西湖游览志余 

　　杨升庵宝庆诗，有“夜驾老蟾嫔月母”之句，刺史弥远也。自注：弥远表里杨后，有三思之宠。又引宋人有作乐府咏云者曰：“往来与月为俦，舒卷和天也蔽。”则实有其事矣。徐树丕识小录 鲒埼亭集云：四明丰氏詈朱子无所不至，谓史卫王通于杨后。朱子馆其家，因为大夫得见小君之礼以附会之。不知朱子卒于庆元六年，史之官未显也。 

　　绍定三年，上饮过度，史弥远卧病。时人讥之云：“阴阳眠燮理，天地醉经纶。”宋季三朝政要 

　　绍定辛卯，临安之火，比辛酉加五分之三，虽太庙亦不免，而史相府独存。洪舜俞诗曰：“殿前将军猛如虎，救得汾阳令公府。祖宗神灵飞上天，可怜九庙成焦土。”鹤林玉露 梅磵诗话同 

　　薛会之极、胡仲芳榘，皆史所任也。民谣谓胡、薛为“草头古，天下苦”。四朝闻见录 

　　薛极、胡榘、聂子述、赵汝述，附史弥远，最亲用事，时人谓之“四木”。南宋杂事诗注 

　　陈筼窗初入馆，史相极倾慕。未几，意向不合，语人曰：“陈寿老好一台谏官，只太直耳！”后又遣所亲谕意，欲以为权直学士院。筼窗答曰：“某不能以文字与人改，不为权直。”史闻之，不乐。盖史当国，凡代言者必先进稿本。史或手自涂抹，或令馆人删改。如辛卯火灾，陈立道卓草罪己诏有云：“朕为人子孙而不能保守宗庙，为人父母而不能安全井邑。”史恶其太直不用，至三具稿不付出。叩之，云：“令敷文窜改矣。”敷文，其子宅之也。陈但饮气而已。林下偶谈 

　　或言湖州以潘丙之故，改为安吉州。乃寄潘丙二字，史相之狡狯也。癸辛杂识 

　　宝庆间，有孙守荣善风角，登史卫王之门。一日，闻鹊噪，史令占之，云：“来日晡有宝物至，然非丞相所可用者。”翌日，果李全以玉柱斧为贡，质之于府而后纳。史又得李全书，置之袖间未启也。因叩云：“吾袖内书，所言何事？”对曰：“假破二十万耳。”剥书果然。史深忌之，以他故黥置远郡死焉。齐东野语 

　　史弥远权势煊赫，引布憸壬李知孝、梁成大等，为之鹰犬，搏击善类。士流无耻者多以钻刺进秩。宫宴时，有伶人执拳石，以大钻钻之，久而不入，叹曰：“钻之弥坚。”一伶遽扑其首曰：“汝不去钻弥远，欲来钻弥坚，可知道钻不入也。”举座齐栗。翼日，弥远杖伶人而出之境。西湖游览志余 

　　又蜀阃大宴，有优为衣冠者数辈，皆称为孔子弟子，相与言：吾侪皆选人。遂各言其姓曰：吾为常从事，吾为于从政，吾为吾将仕，吾为路文学。别有二人出曰：“吾宰予也。夫子曰：‘于予与改。’可谓侥幸。”其一曰：“吾颜回也。夫子曰：‘回也不改。’吾为四科之首，而不改。汝何为独改？”宰予曰：“吾钻遂改，汝何不钻。”回曰：“吾非不钻，而钻弥坚耳！”曰：“汝之不改宜也，何不钻弥远乎！”齐东野语 桯史小异 

　　史同叔为相日，府内开筵，用杂剧人，作一士人念诗曰：“满朝朱紫贵，尽是读书人。”旁一人云：“非也！满朝朱紫贵，尽是四明人。”自后相府有宴，二十年不用杂剧。贵耳集 

　　史弥远欲占阿育王寺作坟，众僧莫敢阻。一小僧曰：“我止之。”作偈教儿童遍歌之。偈曰：“寺前一块地，常有天子气。丞相要作坟，不知何主意。”史意乃息。醒心集 

　　李全扰淮时，史弥远在庙堂，束手无策。有讹传全军马渡江，京师人民惶惶。弥远夜半忽披衣起，有爱宠林夫人，见其起，可疑，亦推枕起，相随于后。见弥远欲投池，林夫人亟扶住泣告曰：“相公且少耐区处！”数日后，得赵葵捷书。三朝野史 

　　米南宫五世孙巨秀，善医。尝诊史相脉，史谓曰：“可服红丸子否？”米对：“正欲用此。”即愈。史病手足不能举，米谓必得天地丹而后可。丹头偶失去，历年莫可寻访。史病甚，召米于常州，至北关登舟，偶见售拳石于市者，米玩之，即天地丹头也。持归调剂，以供史饵，而身轻。及史再疾，天地丹已尽，遂薨。四朝闻见录 

　　弥远死已久，一夕其家闻叩门声曰：“丞相归！”举家骇匿。比入门，灯轿纷纭，升堂即席，子妇皆出罗拜。讯问平生，历历属家事，索纸笔题诗云：“冥路茫茫万里云，妻孥无复旧为群。早知泡影须臾事，悔把恩仇抵死分。”宋稗类抄 

　　史忠献当国日，待族党加严。犹子嵩之子申，初官枣阳户曹，得一见留饭，终席不敢发一语。忽问：“何不赴枣阳？”以当需次对。忠献曰：“可亟行！已作书与退翁矣。”陈晐时为京西阃。遂谢而退。少间，公元姬林夫人因扣之，曰：“勿轻此子，异日当据我榻也。”齐东野语 

　　史嵩之入相，以二亲年耄，虑有不测，预为起复计。时马光祖未卒哭，起为淮东总领；许堪未终丧，起为镇江守臣。里巷为十七字诗曰：“光祖做总领，许堪为节制，丞相要起复，援例。”坚瓠集 

　　史嵩之拜右揆，父弥忠殂于家，不即奔丧，公论沸腾。时有诗曰：“嵩之乃父病将殂，多少憸人尽献谀。元晋甘心持溺器，郑良臣无耻扇风炉。施起潜秉烛封行李，郑一荐随司出帝都。陈天下好人皆史党，不知赵鼎有谁扶。”癸辛杂识 

　　理宗朝，乔行简拜平章事，史嵩之专政。时人语曰：“桥老无人度，松枝作栋梁。”古杭杂记 

　　己亥岁，史嵩之为京尹，其弟以参政督兵于淮。一日内宴，伶人衣金紫而幞头忽脱，乃红巾也。或惊问曰：“贼裹红巾，何为官亦如是？”傍一人答曰：“如今做官底都是如此。”褫其衣冠，则有万回佛自怀堕地。其傍者曰：“他虽作贼，且看他哥哥面。”齐东野语 

