<!-- { "loadSidebar": true } -->
　　景德间真宗用莱公计，亲御六军。契丹有和意，朝廷使曹利用使于兵间。利用请所以遗虏者，上曰：“必不得已，虽百万亦可。”及还，上在帷宫方进食，未之见，使内侍问所遗，利用曰：“此机事，当面奏。”上复使问之，曰：“姑言其略。”利用以三指加颊，内侍入白：“三指加颊，岂非三百万乎！”上失声曰：“太多。”既而曰：“姑了事，亦可了。”帷宫浅薄，利用具闻其语。既对，上亟问之。利用再三称罪，臣许之银绢过多，上曰：“几何？”曰：“三十万。”上不觉喜甚，由是利用被赏甚厚。龙川别志 

　　彭内翰乘，往在三馆，尝预钓鱼宴。故事，天子未得鱼，臣虽先得鱼，不敢举竿。是时上已得鱼，左右以红丝网承之，侍座者毕贺。已而乘同列有得鱼者，欲举之，左右曰：“侍中未得鱼，学士未可举也。”侍中曹郓公利用也，乘固已怪之。顷之，宰辅有得鱼者，左右以白网承之。及利用得鱼，复用红网，利用亦不止之。乘出语人曰：“曹公权位如此，不以逼近自嫌而安于僭礼，难以久矣。”未几而败。涑水纪闻 

　　曹利用当章献明肃时，权倾内外，虽太后亦严惮之。凡内降恩泽，皆执不行。有三执而又降出者，则不得已而行之。久之为小人所测，凡有求三降不行者，必又请之。太后曰：“侍中已不行矣。”请者曰：“臣已告得侍中宅奶母为言之，许矣。”于是又降。曹莫知其然也，但以三执不能已，黾勉从之。于是太后大怒。归田录 

　　利用既忤宦官，明年，会其侄汭在真定，因侍婢与妻争宠嫁出之，而汭犹过其家不已。其夫不胜忿，因汭衩衣衣淡黄袄子入其家，而其夫山呼。汭仓卒不知避，宦者走马奏之，即倡言汭与其叔利用谋不轨。差王博文勘其事，锻炼既成，以大镬煎油拉汭烹之。至今都监之廨，凶不可入，盖汭之冤魄犹在也。欧阳叔弼尝于青州王家见章献与王沂公亲札一纸云：“曹利用与其侄儿谋反事，理分明也。须早杀却，若落他手，便悔不及也。”默记 

　　曹汭之狱，利用初贬随州，再贬房州。行至襄阳渡北津，内臣杨怀敏指江水谓曹曰：“侍中好一江水。”盖欲其自投也。再三言之，曹不喻。归田录 

　　怀敏坐驿厅，尽逐其左右，使数辈立屏后。时引首来窥，杨则挥手令去。曹夙忧惧，睹此疑将就刑。杨又徐进曰：“侍中且宜休息。”遂闭户自经。邻几杂志 

　　张耆既贵显，尝启章圣，欲私第置酒，以邀禁从诸公。既昼集尽欢，曰：“更毕今日之乐。”于是罗帏翠幙，稠叠围绕，高烧红烛，列坐蛾眉，极其殷勤。每数杯，则宾主各少歇，如是者凡三数。诸公但讶夜漏如是之永，暨撤席出户，则已再昼夜矣。挥麈录 

　　寿州张耆、抚州晏元献俱葬阳翟，地相去数里。有发冢盗，先筑室于二冢之间，自其室窾穴以通隧道。始发张墓，得金宝珠玉甚夥，遂完其棺榇，掩覆其穴。次发晏墓，有猛兽嗥吼兵甲鼓噪之声。盗惧，呼其徒同入，则寂然无响。盗笑曰：“丞相之神，尽于是矣。”及穿榇椁，供设之器皆陶甓为之。又破其棺，唯木胎金裹带一条，金无数两。盗失望而恚，遂麋碎其骨而出。既而货张墓金盂于市，为人擒。伏罪，自言其事。东轩笔录 

　　元丰元年，盗发阳翟冢，元献晏公墓最被其酷。始盗之穴冢也，烟雾不可近，又有黄气氤氲而出。乃秉松炬而入，见一冠带者，踞坐呵叱。盗以锄锹击之，应手而灭。乃剖棺，其衣片片如蝴蝶飞扬，取金带携珍玩，焚之而去。盗又云：“于张耆冢得金银珠玉不可胜计。”李方叔尝言，阳翟一老媪，善联串骸首。耆子孙，使之改葬，而莫有临视者，尝以一骨一须示人。余从晁之道过阳翟，拜于元献墓下，以耆事质于寺僧及其里人，所言皆同。曲洧旧闻 

　　真宗为开封尹，呼通衢钱盘市卜一瞽者，令张耆、夏守赟等左右数辈，揣骨听声，因以为娱，或应或否，独相王继忠，瞽者骇之曰：“此人可许半生食汉禄，半生食胡禄。”真宗笑而遣去。继忠后为观察使高阳总管，陷虏。上闻之甚嗟悼，皆谓即没。景德初，戎人乞和，继忠与有力焉，朝廷方知其存。东轩笔录云：“卒因其说，以成澶渊之盟。”后每岁遣使，真宗手封御带药茗以赐。继忠服汉服，南望天阙，称未死臣，哭拜不起，问圣体起居，不避虏嫌。以其姿仪雄美，虏以女妻之，伪封吴王，改姓耶律。卒于虏，人谓陷蕃王氏。玉壶清话 

　　李迪子肃之 王曾 张知白 张士逊 

　　李文定公为学子时，从种明逸学。将试京师，从明逸求当途公卿荐书。明逸曰：“有知滑州柳开，奇才善士，当以书通之姓名。”文定携书见仲涂，以文卷为贽，与谒俱入。久之，仲涂出曰：“读君之文，须沐浴始敢见。”因留之门下。一日仲涂出题，令文定与其诸子及门下客同赋。赋成，惊曰：“君必魁天下为宰相。”令门下客与诸子拜之曰：“异日无忘也。”文定以状元及第，十年致位宰相。仲涂门下客有柳某者后官侍御史，文定令长子东之娶其女，不忘仲涂之言也。邵氏闻见录 

　　李文定美须髯，未御试前一夕，忽梦被人剃削俱尽，心恶之。有解者曰：“秀才须作状元，今岁省元是刘滋，已替滋矣，非状元而何？”是岁果第一。青箱杂记 

　　李文定四十方登第，陈康肃守鄞时，犹在场屋，多与之游。每题壁，则书布衣李迪捧砚。其后李为相国，陈方建节。珍席放谈 

　　洛阳旧未尝进花，李文定留守，始以花进。差府校乘驿马昼夜驰至京师，所进祗姚黄魁紫三四朵，用菜叶实笼使马不动摇，亦可以御日气。又以蜡封花蒂，可数日不落，今岁贡不绝。渑水燕谈录 按东坡志林谓始于钱惟演 

　　李文定与丁晋公不相能，常郁郁不乐。旧中书省壁间有其手题诗一联云：“灰心缘忍事，霜鬓为论兵。”凡数十处，此裴晋公诗也。避暑录话晏元献中书即事诗：“惨惨高槐落，凄凄余菊寒。粉墙多记墨，聊为拂尘看。”正为此也。诗话总龟 

　 真宗不豫，李文定以宰相宿内祈禳。时太子尚幼，八大王元俨颇有威名，问疾留禁内，屡日不出。执政患之。偶翰林司以金盂贮热水过，王所需也，文定取案上墨笔搅水尽黑。王见之大骇，意其为毒也，即上马去。邵氏闻见录 此条原文真宗不豫下有“大渐之夕”四字，故李心传旧闻证误谓：“真宗薨时，文定已罢相。”然真宗晚年屡病，事或在前。邵氏交游，多一时耆旧，所言未必误也。 

　　李迪为相，真宗已不豫。丁谓与迪同奏事退，既下殿，谓矫书圣语，欲为林特迁官。迪不胜忿，与谓争辨，引手笏欲击谓，谓走获免。因更相论奏，诏二人俱罢。迪知郓州，明日谓复留为相。与丁谓事参观。迪至郓且半岁，真宗宴驾，迪贬衡州团练副使。谓使侍禁王仲宣押迪之衡州。仲宣至郓州，见通判以下而不见迪。迪惶恐将自杀，人救得免。仲宣凌侮迫胁，无所不至。人往见迪，辄籍其名；或馈之食，留至渍腐弃捐不与迪。客邓余怒曰：“竖子欲杀我公，以媚丁谓耶？邓余不畏死，汝杀我公，我必杀汝。”从迪至衡州，不离左右，仲宣颇惮之，由是得全。涑水纪闻 

　　李肃之公明，文定子也。在三司论事切直，仁宗嘉纳，欧公以简贺之，甚有称赏之语。公明喜曰：“欧公平日书疏往来，未尝呼我字也。此简遂以字呼我，人之作好事，可不勉哉。”曲洧旧闻 

　　王文正之父见破旧文籍，必加整缉，片言一字，不敢委弃。一夕梦孔子曰：“汝敬吾书如此，吾遣曾参为汝子。”因名曰曾。吹剑录外集 

　　内黄傅珏以财雄大名。尝坐都市阅公卿车骑之过者，言他日所至，无毫发差。尝寓北海，王沂公始就乡举，珏偶遇于棘闱之外，明日以双笔要而遗之曰：“公必冠多士，为宰相，他日无相忘。”闻者皆笑。既而如所言。沂公与其二弟以兄事之，终身不少替。珏孙尧俞。桯史 

　　咸平五年，南省试进士有教无类赋。王沂公为第一，赋盛行于世，其警句云：“神龙异禀，犹嗜欲之可求；纤草何知，尚薰莸而相假。”时有轻薄子拟作四句云：“相国寺前，熊翻觔斗；望春门外，驴舞柘枝。”议者以为虽俚亦著题也。归田录 

　　先君言王沂公所居坊，有榜曰三元文正之坊。又尝见文正初登第，报其父书云：“曾今日殿前，唱名遂忝第一。先世积德，大人不须过喜。”家世旧闻 

　　王沂公状元及第，还青州故郡。府帅闻其归，乃命父老倡乐迎于近郊。公乃易服乘小卫，由他门入，遽谒守，守惊问曰：“闻君来，已遣人奉迎，门司未报，君何为抵此？”王曰：“不才幸忝科第，岂敢烦郡守父老致迓，是重其过也，故变姓名，诳迎者与门司而上谒。”守叹曰：“君真所谓状元矣。”许之远大。能改斋漫录 

　　王沂公初就试已有盛名。李文靖沆为相，适求婿，语其夫人曰：“吾得婿矣。”乃举公姓名曰：“此人今次不第，后当为公辅。”是时吕文穆家亦求姻于沂公，公闻文靖言，曰：“李公知我。”遂从李氏。石林燕语 

　　王曾仆射有台宰之量，每进擢时材，不欲人归恩。初参大政，尝荐苏惟甫可当烦使。惟甫至京师，屡造其门，不敢辄语以私。久奉朝请，资用已乏，诣公语余遂及身计，公答以他语。惟甫退所馆，已有特敕至门，新命江淮都大发运使，实朝行之极选，乃王公是日所署敕也。惟甫惭歉久之。儒林公议 

