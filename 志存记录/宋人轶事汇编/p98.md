<!-- { "loadSidebar": true } -->
　　元祐间，黄、秦诸君子在馆，暇日观画，山谷出李龙眠所作贤己图，博者六七人，方据一局，骰迸盆内，五皆六，而一犹旋转不已，一人俯盆疾呼，旁观皆变色起立。纤浓态度，曲尽其妙。相与叹赏，以为卓绝。适东坡从外来，睨之曰：“龙眠天下士，顾效闽语耶！”众请其故。东坡曰：“四方语音，六皆合口，惟闽则张口。今盆内皆六，一犹未定，法当呼六，而呼者乃张口何耶？”龙眠闻之，亦笑而服。桯史 

　　李伯时善画马，法秀师让之曰：“伯时为士大夫而以画行，已可耻，又作马，忍为之耶？”伯时恚曰：“作马能荡人心堕恶道乎？”师曰：“公业已习此，则日夕思其情状为神骏，系念不忘，一日眼花落地，必入马胎无疑。”伯时大惊，不觉身去坐榻曰：“今当洗此过。”师曰：“但画大士像。”伯时遂画此像，妙绝天下。冷斋夜话 避暑录话略同 

　　晁以道言：“当东坡盛时，李公麟至为画家庙像。后东坡南迁，公麟在京师，遇苏氏两院子弟于途，以扇障面不一揖，其薄如此！”故以道鄙之，尽弃平日所有公麟之画。邵氏闻见后录 

　　李伯时画天厩满川花，放笔而马殂矣。盖神骏精魄皆为伯时笔端取去。浩然斋雅谈 

　　赵广，合肥人，本李伯时家小史。伯时作画，每使其侍左右，久之遂善画，尤工作马，几能乱真。建炎陷贼，贼闻其善画，使图所虏妇人，广毅然辞以实不能画，胁以白刃，不从，遂断右手拇指遣去，而广画实用左手。乱定惟画观音大士而已。今士大夫所藏伯时观音，多广笔也。老学庵笔记 

　　韩干画马，多分其鬃为之，莫晓何意，唯白乐天春深学士家诗云：“凤书裁五色，马鬣剪三花。”唐学士例借飞龙厩马，则应是时国马皆如此。李伯时善学韩画，每不知三鬃之意，难于下笔。有得白乐天诗者，先为诵之，而不言所出。伯时请之力，乃使为画数马，始以集示之。蔡宽夫诗话 

　　杨补之所居萧洲，有梅树，大如数间屋，苍皮斑藓，繁花如簇。补之日临画之，间以进之道君。道君曰：“村梅耳。”因自署“奉敕村梅”。南渡后，宫人以其梅张壁间，时有蜂蝶集其上，始惊怪，求补之，而补之已物故矣。六砚斋二笔 虞道园集以村梅为德寿语，未知孰是。丁野堂善画梅，理宗召见，问曰：“卿所画恐非宫梅。”丁曰：“臣所见者，江路野梅。”因号野堂。见图绘宝鉴。 

　　杨补之号逃禅老人，又号清夷长者。书史会要 

　　许、洛两都轩裳之盛，士大夫之渊薮也。党论之兴，指为许、洛两党。崔鷃德符、陈恬叔易，皆戊戌生。田昼承君、李廌方叔，皆己亥生。并居许昌阳翟，时号“戊己四先生”，以为许党之魁。故诸公皆久坐废。墨庄漫录 

　　崔德符监洛南稻田务。时内官容佐掌宫钥于洛都，郡僚事之，唯恐不及，独德符不肯见之。容衔之。德符一日送客于会节园，时梅花已残，与客饮梅花下。既而容奏陈以会节园为景华御苑，德符不知也。明年暮春，复骑马迳入园梅下哦诗。次日，容见地有马迹，问园吏，以崔对。遂劾奏鷃迳入御苑，以此罪废。墨庄漫录 懒真子、容斋随笔事同文异 

　　元祐间，东坡知贡举，李方叔就试，将锁院，坡缄封一简令送方叔，值方叔出，其仆受简置几上。有顷，章子厚二子曰持曰援者来，取简窃观，乃扬雄优于刘向论一篇。二章惊喜，携之以去。方叔归，求简不得，知为二章所窃，怅惋不敢言。已而果出此题，二章皆模仿坡作，方叔几于搁笔。及拆号，坡意魁必方叔也，乃章援，第十名文意与魁相似，乃章持。坡失色。二十名间一卷颇奇，坡谓同列曰：“此必李方叔。”视之乃葛敏修。时山谷亦预校文，曰：“可贺内翰得人，此乃仆宰太和时，一学子相从者也。”而方叔竟下第。坡出院，闻其故，大叹恨，作诗送其归，所谓“平生漫说古战场，过眼欲迷日五色”是也。其母叹曰：“苏学士知贡举而汝不成名，复何望哉！”抑郁而卒。鹤林玉露 养疴漫录同 

　　李方叔为坡公客，坡公知贡举而方叔下第。坡公有诗云：“平生谩说古战场，过目还迷日五色。”山谷和之云：“今年持橐佐春官，遂失此人难塞责。”盖是时山谷亦在贡院也。诗话总龟 

　　东坡素知李廌方叔。方叔赴省试，东坡知举，得一卷子大喜，手批数十字，且语黄鲁直曰：“是必李廌也。”及拆号，则章持致平，而廌乃见黜。初廌试罢，归语人曰：“苏公知举，吾文必不在三名后。”及黜，廌有乳母年七十，大哭曰：“吾儿遇苏内翰知举不及第，他日尚奚望！”遂闭门睡。至夕不出，发壁视之，自缢矣。廌果终身不第。老学庵笔记 石林诗话云：“廌自是学亦不进。家贫不甚自爱。尝以书责子瞻不荐己，子瞻后稍薄之。不第而死。” 

　　李方叔之孙大方字元蹈。晚得一鹖冠，今为杂买场。寄予诗一篇，多警句。诗人玉屑引杨诚斋语 

　　田衍、魏泰居襄阳郡，人畏其吻。谣曰：“襄阳二害，田衍、魏泰。”未几，李豸方叔亦来居，襄人憎之曰：“近日多磨，又添一豸。”墨庄漫录 

　　方叔初名豸，从东坡游。东坡曰：“五经内无公名，独左氏曰‘庶有豸乎’，乃音直氏切。后人以为虫豸之豸，今宜易名曰廌。”方叔用之。秦少游见而嘲之曰：“昔为有脚之狐，今作无头之箭。豸以况狐，廌以况箭。”方叔仓卒无以答，终身以为恨。懒真子 

　　魏泰数举进士不第，荆公戏云：“眼下有卧蚕者贵，文潞公有之而为相。公亦有而未遇，岂非白僵者乎？”可书 

　　魏泰道辅，自号临汉隐居，著东轩杂录、续录、订误等书。又有一书讥评巨公伟人阙失，目曰碧云騢，取明肃垂帘时，西域贡马，头有旋毛，文如碧云，以是不得入御闲之意。嫁其名曰都官员外梅尧臣撰，实非圣俞作也。墨庄漫录 

　　道辅试院内，上请主文，恃才豪纵，殴主文几死。坐是不许取应。桐江诗话 

　　张芸叟赴春试时，冯当世主文柄，以公生明为赋题。芸叟误叠押明字，自分黜矣，榜出乃居第四。至元祐间，芸叟以秘书监使契丹，当世留守北门，始修门生之敬，置酒甚欢。酒半，当世云：“京顷作知举时，秘监赋内重叠用韵，以论策甚佳，因为改去，擢置优等。尚记忆否？”芸叟方饮，不觉杯覆于怀，再三愧谢而去。挥麈后录 

　　张芸叟从高遵裕西征途中诗云：“灵州城下千株柳，总被官军斫作薪。他日玉关归去路，将“何攀折赠行人。”“青铜峡里韦州路，十去从军九不回。白首似沙沙似雪，将军休上望乡台。”为转运判官李察所奏，得罪贬。舜民言官军围灵武不下，粮尽而还。西人从城上问官军：“汉人兀攃否？”仰而答曰：“兀攃”。城上皆大笑。盖西人谓斩为兀攃也。志林 东原录又载一诗云：“灵州城外千株柳，总被官军斫作薪。他日玉关归去路，将何攀折赠行人。” 

　　浮休居士张芸叟久经迁责，既还，怏怏不平。尝内集分题赋诗，其女得蜡烛，有云：“莫讶泪频滴，都缘心未灰。”浮休有惭色，自是无复躁进意。司马朴之室，浮休女也。有诗在鄜延路上一寺内，一联云：“满目烟含芳草绿，倚栏露泫海棠红。”或曰即咏烛者。墨庄漫录 

　　张芸叟谪郴州税，郴多碧莲，根大如盌。张尝以墨印于诗藳上，以诧北人也。孙公谈圃 

　　章惇 

　　章申公父银青公俞年七十，集亲宾为寿。有饷柑者，味甘而实极大，令收核种之后圃。坐客窃笑。后公食柑十年而终。春渚纪闻 

　　章俞者郇公之族子，早岁不自拘检，妻之母杨氏，年少而寡，俞与之通。已而有娠，生子。初产之时，杨氏欲不举，杨氏母勉令留之，以一合贮水，缄置其内，遣人持以还俞。俞得之云：“此儿五行甚佳，将大吾门。”雇乳者谨视之。既长登第。始与东坡先生缔交，后送其出守湖州诗，首云：“方丈仙人出渺茫，高情犹爱水云乡。”以为讥己，由是怨之。其子入政府，俞尚无恙。尝犯法，以年八十勿论。事见神宗实录。绍圣相天下，坡渡海，盖修报也。所谓燕国夫人墓，独处而无祔者，即杨氏也。挥麈后录 

　　章申公九事自署曰大涤翁。墨庄漫录 

　　章子厚惇，初来京师，年少美丰姿。尝日晚独步御街，见雕舆数乘，从卫甚都。最后一舆有一丽人，揭帘以目挑章。章因信步随之，不觉夕，妇人以手招与同舆。载至一甲第，甚雄壮。妇人者蔽章杂众入，入一院甚深邃，若无人居者。少选，前妇人始至，备酒馔甚珍。章因问其姓，妇人笑不答。自是妇人引侪辈迭相往来甚众，俱亦姝丽。询之，皆不顾而言他。每去则以巨锁扃之，如是累日夕。章体为之疲，意甚傍徨。一姬年差长，忽发问曰：“此岂郎所游之地，何为至此耶？我主翁行迹多不循道理，宠婢多而无嗣息，每勾致少年之徒，与群婢合，久则毙之，此地数人矣。”章惶骇曰：“果尔，为之奈何？”姬曰：“观子之容，差非碌碌者，似必能脱。主人翌日入朝甚早，今夕解我之衣以衣子。我且不复锁门。候至五鼓，吾来呼子，亟随我登厅事，我当以厮役之服被子，随前驺而出，可以无患矣。尔后慎勿以语人，亦勿复游此街。不然，吾与若皆祸不旋踵矣。”诘旦果来叩户。章用其术，遂免于难。既贵，始以语所厚善者，云后得其主翁之姓名，但不欲晓于人耳。虚谷闲钞 

　　章惇者，郇公之疎族。举进士在京师，馆于郇公之第。私族父之妾，为人所掩，踰垣而出，误践街上一妪，为妪所讼。时包公知开封府，不复深究，赎铜而已。惇后及第在五六人间，大不如意，诮让考试官。人或求观其敕，掷地以示之，士论忿其不恭。熙宁初，试馆职，御史言其无行，罢之。及介甫用事，张郇、李承之荐惇可用。介甫曰：“闻惇大无行。”承之曰：“某所荐，才也。顾惇才可用于今日耳，素行何累焉。公试与语，自当爱之。”介甫召见之。惇素辩，又善迎合。介甫大喜，恨得之晚。擢用数年，至两制三司使。邵氏闻见录 

