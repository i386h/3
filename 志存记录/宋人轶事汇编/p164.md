<!-- { "loadSidebar": true } -->
　　李教者，学左道既成，与恶少薄游不检。一日书倡馆云：“吕洞宾、李教同游。”王则叛于贝州，闻教妖术最高，声言教为谋主。朝廷亦知教妖术高，又于倡馆得教所题语，诏天下捕教及吕洞宾二人。会贝州平，本无李教，乃独令捕吕洞宾甚久，知无其人乃已。默记 

　　熙宁间，福建贼廖恩，攻剽数郡，杀害捕盗官，东南为之骚然。凡恩所经，监司守将皆坐贬徙，其余相连得罪者不可胜计。既乃招降予官，朝廷以其悍勇，颇任使之。一旦恩至三班供院家状云：“自出身历任以来，并无公私过犯。”有一班行李师益亦同供状，乃云：“前任信州巡检，为廖恩事勒停。”都下传以为笑。孔氏谈苑 梦溪笔谈略同 

　　海寇郑广，陆梁莆、福间，官军莫能制，自号“滚海蛟”。有诏弗捕，命以官，使主福之延祥兵。延祥隶帅闽、广，朔望趋府，遍宾次，无与立谈者，广郁郁弗言。一日晨入未衙，群僚偶语风檐，或及诗句。广矍然起于座上曰：“郑广粗人，欲有拙诗白之诸官可乎？”众属耳，广乃长吟曰：“郑广有诗上众官，文武看来总一般。众官做官却做贼，郑广做贼却做官。”满座惭噱。桯史 

　　赵谂，元祐九年擢进士第二名。时第一名毕渐，当时榜帖偶然脱去渐字旁点水，天下遂传名云“毕斩赵谂”。谂后谋不轨伏诛，果应其谶。独醒杂志 能改斋漫录、春渚纪闻略同 

　　谂以甲科为太常博士，谒告归省其父庭臣于蜀，道梦神人授以诗云：“天锡雄才孰与戡，征西才罢又征南。冕旒端拱披龙衮，天子今年二十三。”由此有猖狂之志。伏诛时适及此岁。谂初登第时，太常寺少卿李积有女国色，即以妻之，成婚未久而败。或云冯时可者，谂遗腹子也。挥麈后录 

　　赵谂，其先本西南夷獠贼。其族党来降，赐以国姓，至谂不量其力，乃与其党李造、贾时成等，宣言欲诛君侧之奸，其语颇狂悖，然初无弄兵之谋。建中靖国时事既变，谂亦幡然息心。来京师注官，擢国子博士，其徒句群以前事告变，遂以反逆伏诛。父母妻子皆流窜。改其乡里渝州为恭州。玉照新志 

　　宣和二年，睦州清溪县堨村居人方腊，托左道以惑众。自号圣公，改元永乐。有众数万，陷睦、歙、杭、处、衢、婺六州五十二县。清溪为睦大邑，梓桐、帮源等为山谷幽僻处。始唐永徽四年，睦州女子陈硕真，称文德皇帝，故梓桐相传有天子基万年楼。方腊因凭藉以起，至四年讨平之，斩贼十五万级，杀平民不下二百万。宋稗类抄 

　　方腊之乱，愚民响应。其间聚党劫掠者皆窃腊名，人人曰：“方腊来矣！”所至瓦解。腊之妇红妆盛饰如后妃象，以镜置胸怀间，就日中行，则光彩烂然，竞传以为祥瑞。宋稗类抄 

　　方腊旧名朕，童贯改曰腊。败后不知所终，就擒者非腊也。贵耳集 

　　腊子名毫二太子。泊宅编 

　　方腊家有漆林之饶。时苏、杭置造作局，岁徵漆千万斤，官吏科率无艺，腊又为里胥困辱，不胜其愤，遂聚众作乱，遣人掘蔡氏父祖坟墓，露其骸骨。独醒杂志 

　　腊寇犯浦江境上，钱遹具衣冠迎拜道左，对渠魁痛毁时政，以幸苟免。寇谓遹受朝廷爵禄之厚如此，乃敢首为讪上之言，亟命其徒杀之。挥麈后录 

　　崇宁间望气者言景州阜城县有天子气甚明，有诏断支陇以洩所钟。居一年，犹云气故在，特稍晦，将为偏闰之象而不克有终。至靖康伪楚之立，踰月而释位。逆豫既僭，遂改元阜昌，且祈于金酋，调丁缮治故尝夷铲处，亦不免于废也。二僭皆阜城人。桯史 

　　鲁公号知人，每语其人修短，大略多验。大观初，有诣都省投牒诉改官者，鲁公召语之，改官非难，当别有骤进用，径入侍从矣。然反覆不常，惟畏慎作模棱态，致力辅相。乃伪楚也。铁围山丛谈 

　　张邦昌始为中书舍人，梦乘太上辇，拥仪从出两山间，居辇上回视，见二马逐其后，能记其毛色。后自燕山来，受伪封册，乃藉乘舆服御，回顾二马则如梦。伪齐刘豫为小官时，梦至阙里拜仲尼，仲尼辄答拜。又尝梦拜释氏，为之起。因独自负，遂果于僭。铁围山丛谈 

　　张邦昌以靖康元年为少宰，奉使虏营，留颇久。梦一术士为作卦影，书十六字曰：“六六三十六，阳数自然足。二二二，不坠地。”明年受虏命为楚帝，僭居宫阙者三十六日。及谪长沙，赐自尽，正建炎二年。月日又有两二字，缢于梁，所谓不坠地也。夷坚志 

　　金人册立张邦昌文有云：“无德者亡，故天命假于我手。当仁不让，知历数在于尔躬。”金之用事人，邦昌在军前鞠躬俯事之不暇，至是列拜于阶下，邦昌辞避，则曰：“陛下不受，臣见元帅必死。今日陛下即昔日南朝天子也。”邦昌僭立，呼拜迎引，皆金人为之。初拜邦昌为礼，一金人提其领，谓京城人曰：“看此一官家，一似前来底看。”有卫士曰：“平日见伶官装假官人，今日张太宰却装假官家。”三朝北盟会编 

　　上皇闻邦昌僭位，泣下沾巾。明日臣下有进诗以宽圣意者曰：“伊尹定归商社稷，霍光终作汉臣邻。”上皇且读且詈曰：“待其归商与汉，吾已在龙荒以北矣。”同上 

　　吕好问见邦昌曰：“相公今日权宜济难，须从初便做个痕迹，使人晓了。”邦昌曰：“如何？”吕公曰：“虏使送来衣服，若遇虏使方可著。他时只与大夫常服相见，又不用卫士排立，不可山呼。又有一事，相公不若只在会通门外合子安下，不要入禁内。先朝宫人，不可相见。如缺人使唤，亲戚处借一两妇女使唤可也。”邦昌曰：“外人岂敢带他入去？”吕公曰：“劝相公不要入到里面，恐卫士忿怒也。”或劝邦昌坐紫宸殿、垂拱殿。吕公谓邦昌曰：“岂真个做乎！”邦昌矍然。同上 

　　或劝邦昌肆赦，吕好问曰：“赦书日行五百里，今四城之外，尽是番人，欲赦伊谁？况公权摄，应俟复辟。”邦昌曰：“俚语钱大王肆赦，恐入李大王世界。”吕公曰：“钱氏犹有数州之地，五代时非素有君臣之分，今日岂可比钱氏耶？”邦昌亦以为然。同上 

　　邦昌与翁彦国书，封皮付翁彦国，其内乃云“端明中丞”。同上 

　　邦昌僭位三十三日，不御正殿，不受常朝，不山呼，不称圣旨称余。禁内诸门用锁，题曰“邦昌谨封”。番使入朝则正坐，常朝则偏坐。百官入朝以平交礼相见，称名称诸公。同上 

　　靖康末，虏立张邦昌。颜博文作赦书云：“无德者亡，知讴歌之已去。当仁不让，知历数之有归。”按与前小异。无非吠尧之语，闻者駴愕。及以大宝归上表云：“孔子从佛肸之召，意在尊周。纪信乘汉王之车，誓将诳楚。”野老纪闻 

　　祐陵在端邸，有妾彭者稍慧黠，上怜之。小故，出嫁为都人聂氏妇。上即位颇思之，复召入，以彭婆目之。或呼为聂婆。婆恩幸一时无比。逮二圣北狩，彭以无名位独得留内庭。虏人强立邦昌，僭位之后。虽窃处宸居，多不敢当至尊之礼，服御之属，未始易也。寝殿之邃，未敢履也。一夕偶置酒，彭乘邦昌之醉，拥之曰：“官家事已至，他复何言？”即衣之赭色半臂。邦昌醉时犹能却，彭呼二三宫人力挽而穿之，益之以酒。掖邦昌入福宁殿，使宫人之有色者侍邦昌寝。邦昌既醒，皇恐而趋就他室，急辟其衣，固已无及矣。卒坐此以死。挥麈后录 

　　东京留守司鞫治华国靖恭夫人李氏事。初邦昌既窃居宫禁福宁殿，李氏奉之，时以果实为献。邦昌亦厚答之，遂以养女陈氏侍邦昌寝。其后邦昌归府第，携陈氏出，李氏送至内东门，有语指斥乘舆。上闻之，命留守司御药院于内东门推治。上宣谕曰：“邦昌敢居宫禁，奸私宫人，可以见其情状。”有旨李氏决脊降配军营为妻。三朝北盟会编 此与上一条当即一事，传者姓氏偶异。 

　　张邦昌僭位，国号大楚。其坐罪始责昭化军节度副使，潭州安置。既抵贬所，寓居天宁寺。寺有平楚楼，取唐沈传师“目伤平楚虞帝魂”之句。朝廷遣侍御史马伸赐死。读诏毕，张徘徊退避，不忍自尽。执事者趣迫登楼，张仰首睹三字，长叹就缢。廉宣仲布，张子能壻也。外祖空青公戏曰：“君真没兴徐德言。”挥麈余话 

　　张子能妙年甲科。乡里有宗氏女，色冠一时，娈以为壻。成礼后，琴瑟不甚洽。张任太学博士，宗忽告曰：“吾某处神也，以过罚为人之室。岁满合归，幸毋以为念，子行亦光显矣。然有三事属子。吾平时与子不甚洽，吾没，父母必来问吾死状，慎勿揭吾面帛；其次毋再娶；又其次，吾有二婢，人物不至陋，足以区处家事，勿令去。苟背吾言，吾将祸子。”言毕而逝。已而宗父母果来，张以此告。翁媪益疑，竟启视，乃如所画夜叉，若将起攫人状，众惧而急覆之。未几擢侍从。一日徽考语之曰：“卿妇死数年，何为尚未娶？枢密邓洵仁有女甚美，且贤，知经术。尝随其母入禁内，宫女呼邓五经。朕当为卿娶之。”张力辞，不获已，而言定邓氏。邓欲逐二婢，张亦不得已而去之。合卺之夜，夫妇方结发，忽火起床下，帏幔俱烬。翌日张奏厕，见故妻如死后状，前搏子能，遂残其势。自是张遂不能人。靖康末，竟以失节窜湘赐死。投辖录 

　　建炎初，唱柳叶曲，程公衡曰：“当有姓刘人作乱。”后数年伪齐窃据中原。游宦纪闻 

　　王恽闻谈刘齐王故事诗序云：“七月十三日，宿阜城县廨，教谕刘元辅话废齐祖茔在县南十二里，今谓之御庄，至今石马在焉。明日次元州，陈教授又说豫未贵时，一日顾见一白龙见于妇家大镜中，但无鳞与角。后妇翁亦见，以女妻之。及生二子，以鳞角为名。或者谓二子长，豫当大贵。”秋涧集 按今宋史作“麟”。元遗山集龙泉寺诗云：“河边羖＜羊历＞尚能飞，无角无麟自一齐。甲子纷纷更儿戏，壁间休笑阜昌题。”自注云：“寺北齐时建，又多刘豫阜昌中刻石并题名。” 

　　天会八年，册刘豫为大齐皇帝，都大名。诸门旧有巽齐安流顺豫之号，以门名包瑞。因取三市门名阜昌者建元，虽出于傅会，亦有数焉。续夷坚志 

　　豫少时，窃取同舍白金盂紫纱衣。政和间，屡章言礼制局事。上皇批曰：“刘豫河北村叟，不识礼制。”遂黜为两浙察访。其谢表有云：“孰云河北村俗之人，来领浙西廉问之事。”议者谓怨望之迹，已见于此。三朝北盟会编 

　　豫僭立，册前妻翟氏为皇太后，妾钱氏为皇后。钱氏宣和旧侍，渊圣时出宫，卖与豫为针线婢，旧在宫廷，故豫每取法于钱。同上 

　　刘豫建号，受馆于宿州，以招南方士大夫。同上 

