<!-- { "loadSidebar": true } -->
　　张循王罢兵就第，一日秦丞相召见，言：“有事少烦郡王，建康、镇江军皆阙帅，请荐其人。”张唯唯而退，越日又言之，张辞以居闲已久，部曲悉离散，无可荐者。秦曰：“教郡王荐翰林学士则难，荐军帅，职也，复何辞？”张不得已乃以刘宝、王权名上。二人实尝隶韩蕲王，其远嫌杜患如此。车驾幸王第，过午尚欲从容，循王再三趋巨珰白上乞早归内，皆莫测其所以。他日有叩之者，答曰：“臣下岂不欲天子款留私第为荣，但幸秦太师府，时未晡也，即登辇。”闻者叹服其识虑之高远焉。清波杂志 

　　张循王之兄保，尝怨循王不相援引，循王曰：“今以钱十万缗卒五千付兄，要使钱与人流转不息，兄能之乎？”保默然久之曰：“不能。”循王曰：“宜弟之不敢轻相引也。”王尝春日游后圃，见一老卒卧日中，王蹴之曰：“何慵眠如是！”卒起声喏曰：“无事可做，只得慵眠。”王曰：“汝会做甚事？”对曰：“诸事薄晓，如回易之类，亦粗能之。”王曰：“汝能回易，吾以万缗相付何如？”对曰：“不足为也。”王曰：“付汝五万。”对曰：“亦不足。”王曰：“汝需几何？”对曰：“不能百万，亦五十万乃可耳。”王壮之，予五十万，恣其所为。其人乃造巨舰，市美女能歌舞者百余人，广收绫锦奇玩，珍馐佳果，及黄白之器。募紫衣吏，轩秀都雅若书司客将数十辈，驺从百人，乐饮逾月，忽飘然浮海去。逾岁而归，珠犀香药之外，且多得骏马，获利数十倍。时诸将皆缺马，惟循王得此，军容独壮。王大喜，问其何以致此，对曰：“到海外诸国，称大宋回易使，谒戎王，馈以绫锦奇玩，并招其贵人用事者，珍馐毕陈，女乐迭奏，皆其国所未尝睹。其君臣大悦，遂以名马易美女，且为治舟载马，以犀珠香药易绫锦等物，馈遗过当，是以获利如此。”王咨嗟褒赏，赐予优厚，问：“能再往乎？”曰：“此戏也，更往则败矣。愿仍为卒，退老园内。”鹤林玉露 

　　南渡诸将俱封王，尊荣安富，而张循王尤善治生，其罢兵而归，岁收租米六十万斛。绍兴间内宴，有优人作善天文者云：“世间贵人必应星象，我悉能窥之。当用浑天仪设玉衡对其人窥之，见星而不见人。玉衡不能猝办，用钱一文亦可。”令窥光尧，曰：“帝星也。”秦师垣，曰：“相星也。”韩蕲王，曰：“将星也。”张循王，曰：“不见其星。”众皆骇，复令窥之，曰：“不见星，只见张郡王在钱眼内坐。”殿上大笑。坚瓠集 

　　张循王家多银，每千两铸一球，名“没奈何”。坚瓠集 

　　无锡青山，循王葬所，下为石屋九。研北杂志 

　　张镃预史议诛韩，史以韩为大臣且近戚，未有以处。张谓史曰：“杀之足矣。”史谓钱象祖卫泾曰：“镃真将种也。”心固忌之。镃赍伐自言，史昌言于朝：“臣子当为之事，何为言功？”遂贬镃于霅。后放还，又欲谋史，故贬象台。四朝闻见录 

　　张功甫号约斋，循王诸孙，能诗，一时名士大夫莫不与游，园池声妓服玩之丽甲天下。尝于南湖园作驾霄亭于四古松间，以巨铁絙悬之空半，当风月清夜，与客梯登之，飘摇云表。王简卿侍郎尝赴其牡丹会，云：“众宾既集，一堂寂无所有。俄问左右香发未？答云‘已发’，命卷帘则异香自内出，郁然满座。群妓以酒肴丝竹次第而至，别有名姬十辈皆衣白，襟领皆绣牡丹，首带照殿红。一妓执板奏歌侑觞，歌罢乐作乃退，复垂帘谈论自如。良久香起，卷帘如前。别十姬易服与花而出，大抵簪白花则衣紫，紫花则衣鹅黄，黄花则衣红。如是十杯，衣与花凡十易。所讴者皆前辈牡丹名词，酒毕，姬侍无虑百数十人，列行送客。烛光香雾，歌吹杂作，客皆恍然如游仙也。”功甫诛韩有功，赏不满意，又欲以故智去史，事泄，谪象台而殂。齐东野语 

　　梅花为天下神奇，余得曹氏荒圃于南湖之滨，有古梅数十，增取西湖北山红梅三百余本，筑堂数间以临之。花时止宿其间，莹洁辉映，夜如珂月，因名曰“玉照”。顷少保周益公秉钧日，余尝造东阁，坐定，顾余曰：“一棹经穿花十里，满城无此好风光。”盖余旧诗尾句，众客相与歆艳。齐东野语述约斋语 

　　刘光世 刘锜 张渊 

　　京城初陷，刘延庆并男光国夺路万胜门而出，延庆陷金明池。光国携玉黼妾张氏以逃，行十余里，虏骑追及之，杀妾自缢。至延庆子光世贵，赠太师。三朝北盟会编 

　　刘光世父延庆，靖康间在京受围，城陷斩关出，死于乱兵。光世不知父存亡，多以金宝遣人诣伪境寻访。有人得其父之体首，以骨置甘草把内，故伪官不能察，光世具礼葬之。三朝北盟会编 

　　刘武僖自柯山赴召，记岁月于仰高亭上，末云：“侍儿意真代书。”后有人题曰：“一入侯门海样深，漫留名字恼行人。夜来仿佛高唐梦，犹恐行人意未真。”清波杂志 

　　严州乌石寺在高山之上，有岳武穆飞、张循王俊、刘太尉光世题名。刘不能书，令侍儿代书。姜尧章题诗曰：“诸老凋零极可哀，尚留名姓压崔嵬。刘郎可是疎文墨，几点燕支涴绿苔。”鹤林玉露 

　　刘平叔在京口，幕客有献赵昌牡丹图者，平叔怒曰：“速持去！我平生不爱牡丹，况是单叶。”可书 

　　光世之裔，世居青田。有名濠者，诚意伯之四世祖也。樵书 

　　绍兴辛巳冬，北人南侵，朝廷遣大军屯淮东。有何兼资者，领五十人至六合县西，望见一队军马自西北来，旗帜不类北人，又不类官军。兼资隐身芦荻间，须臾一人传令曰：“荻林间有人否？”一人应曰：“彼乃生人，与吾无关。”兼资闻之，知其为鬼兵也，乃出见守寨门官曰：“某刘太尉下踏白军也。不知神兵自何道来，其所征讨为何事？”门者传报，召兼资入。见一人广坐冠服如天神，一人西向，形貌英毅，髯须皆指天，一人面貌亦俊爽，余二三人分坐左右。西向者曰：“吾奉天府来助汝太尉，管取必胜。”兼资再拜，因问广坐神号，广坐者瞋视不语。西向者曰：“此天蓬神也，不与凡间通言语。”兼资又就西向者问曰：“大王何神也？”答曰：“某唐张巡也。”指对坐者：“此唐许远也。”又遍指坐下者曰：“此雷万春也，此南霁云也。”兼资曰：“史言大王城守凡食三万人，然否？”巡曰：“有之，然所食者皆已死之人。”兼资又问：“杀妾杀奴然否？”巡曰：“非杀也，妾见城危自刎。许大王奴亦以忧悸死，遂烹以飨士。”兼资见雷万春面上一疤，因又问：“史言将军面著六箭，而一疤何也？”万春曰：“当时六箭五著兜鍪，人人相传，谓吾面著六箭不动，吾亦当之，庶扬声以威之也。”巡谓兼资曰：“汝归语汝主将，吾奉天符助兵，此虏此二字略易，文义方明悖逆，吾当斩其首以报上帝。”语讫，令人引出。不半月有皂角林之捷。未几，虏主有龟山之祸。摭青杂说 

　　兀术至顺昌，下令曰：“顺昌城壁如此，可以靴尖踢倒。”既而战败。金贼谓自过南朝来，十五年间，无如此战，必是外国起鬼兵来，我辈莫敢当也。三朝北盟会编 

　　有虏使馆都亭驿，与其副饮酒，其副不肯饮，诃之曰：“酒中安得有刘四厢，何不饮？”有使虏者，见其厩卒怒詈马之不食草者亦云尔，盖其威名素著于南北云。名臣言行录 按锜曾官神龙卫四厢都指挥使 

　　刘锜以制置使往扬州，建大将军旗鼓而行，军容整肃，观者悚然，镇江城内香烟如云雾。锜方病不能乘马，遂用皮穿竹为舆，人肩之，谓诸将佐曰：“此行令汝辈建节，取重阳日到京师犒设。”州官送之江皋，锜举袖揖之曰：“不暇茶汤，且欲速行。诸公有坟墓在西北者，宜备行计，具拜埽之礼。”小人传其语为实然。遂军扬州。三朝北盟会编 

　　逆亮入寇时，刘信叔在扬州，尽焚城外居屋，用白石灰于城上多书“完颜亮死于此”。亮多忌，见而恶之，遂居龟山，致变死。宋稗类钞 

　　皋亭山下有刘坟，宋鄜王刘锜之坟也。先是其地为显宁寺，王以其地为佳，移寺于坞外，而筑坟于其地。越五百年有僧具德，履王坟，亦以为佳，发坟弃于坞外，而复建寺。且托言非韩、刘之刘，而苗、刘之刘。湖堧杂志 

　　刘汜，锜之侄，不晓兵事，惟习膏粱气味，如痴騃小儿。每洗面，开渗头面药玉女粉之类，不下六七品，奉其身者皆称是。锜狃于顺昌之役，欲傚谢安之举幼度，使功名萃于一门，此所以望敌而退也。三朝北盟会编 

　　观察使张渊，绍兴间以高价往都城买美妾二十人，而御之甚严，小过必挞。尝延客，环侍歌舞，渊起更衣，坐客叶晦叔之侧一姝最丽，乘间语之曰：“恭人在太尉左右，想大有乐处。”姝惨容不语，指筵上烛曰：“绛蜡分明会得。”夷坚志 

　　杨沂中 

　　杨存中号为髯阉，以其多髯而善逢迎。癸辛杂识 

　　绍兴初，杨存中在建康，诸军之旗，有双胜交环，谓之二胜环，取两宫北还之意，因得美玉琢成帽环进高庙。偶有一伶在傍，高宗指环示之：“此环杨太尉进来，名‘二胜环’。”伶人接奏云：“可惜二胜环放在脑后。”高宗为之改色。贵耳集 养疴漫笔同 

　　杨和王居殿岩日，建第清湖洪福桥，规制甚广，自居其中，旁列子舍四，皆极宏丽。落成之日，纵外人游观。一僧善相宅，云：“此龟形也，得水则吉。”时和王方被殊眷，从容间奏欲引湖水以环其居。思陵首肯曰：“朕无不可，第恐外庭有语，宜密速为之。”退即督兵数百，夜以继昼。入自五房院，出自惠利井，蜿蜒萦绕，凡数百丈，三昼夜即竣事。未几，台臣果有疏言擅灌湖水入私第以拟宫禁者，上晓之曰：“朕南渡之初，金人退而群盗起，遂用议者羁縻之策，刻印尽封之，所有者止淮、浙数郡耳。会诸将尽平群盗，朕因自誓除土地外，凡府库金帛俱置勿问，故诸将有余力以给泉池园囿之费。若论平盗之功，虽尽以西湖赐之不为过，况此役已成，惟卿容之。”言者遂止。继而复建杰阁，藏思陵御笔，且揭上赐“风云庆会”四大字于上。盖取大龟昂首下视西湖之象，以成僧说。自此百余年间，无复火灾，人皆神之。至辛巳，其家以阁舍开元佑圣观，说者谓龟失首，疑为不祥。次年五月，竟毁延燎，潭潭数百楹，不数刻而尽。齐东野语 

