<!-- { "loadSidebar": true } -->
　　狄青年十六，兄素与里人号铁罗汉者斗水滨，至溺杀之。保伍方缚素，青适饷田见之，曰：“杀罗汉者我也。”人皆释素而缚青，青曰：“我不逃死，然待我救罗汉，庶几复活。若决死者，缚我未晚。”众从之。青默祝曰：“我若贵，罗汉当苏。”乃举其尸，出水数斗而活，人皆异之。东都事略 

　　狄武襄，西河书佐也。逋罪入京，窜名赤籍，以三班差使殿侍出为青涧城指使。种世衡知城，范文正帅鄜延，料阅军书。至夜半，从者皆休，唯狄不懈，呼之即至。每供事两手如玉，种以此异之，授以兵法。又延之于范公，遂成名。画墁录 

　　韩魏公帅定，狄青为总管。一日会客，妓有名白牡丹者，因酒酣劝青酒曰：“劝斑儿一盏。”讥其面有湼文也。青来日遂笞白牡丹。后青旧部焦用押兵过定州，青留用饮酒，而卒徒因诉请给不整，魏公命擒用，欲诛之。青闻而趋就客次救之。魏公不召，青出立于阶下，恳魏公曰：“焦用有军功好儿。”魏公曰：“东华门外以状元唱出者乃好儿，此岂得为好儿耶？”立青而面诛之。青甚战灼。久之，或曰：“总管立久。”青乃敢退。盖惧并诛也。其后魏公还朝，青为枢密使，避水般家于相国寺殿。一日衩衣衣浅黄袄子坐殿上指挥士卒，盛传都下。及其家遗火，魏公谓救火人曰：“尔见狄枢密出来救火时著黄袄子否？”青每语人曰：“韩枢密功业官职与我一般，我少一进士及第耳。”默记 

　　狄武襄受范忠献之知，每至范氏，必拜家庙，入拜夫人甚恭，以郎君之礼事其子弟。清波杂志 

　　韩魏公言，狄青作定副帅，一日宴公，惟刘易先生与焉。易性素疎行，时优人以儒为戏，易勃然谓黥卒敢尔，诟詈武襄不绝口，至掷樽俎以起。公是时观武襄气殊自若，不少动，笑语益温。次日武襄首造刘易谢，公于是知其有量。谈苑引魏王别录 

　　陕西豪士刘易多游边，喜谈兵。宝元康定间，韩魏公宣抚五路，荐于朝，赐处士号。易喜作诗，魏公为书，或不可其意，则发怒洗去，魏公忻然再书不惮。尹师鲁帅平凉，延易府第，尊礼之。狄武襄代师鲁，遇之亦厚。每燕设，易嗜食苦马菜，不得，即叫怒无礼，边城无之，狄公为求于郡内。后每燕集，终日唯以此菜啖之。易不能堪，方设常馔，时称狄公善制也。邵氏闻见录 

　　都下鄙俗目军人为赤老，莫原其意。狄青自延安入枢府，西府迓之，屡日不至。问一路人，不知乃狄子也。既云未至，因谩骂曰：“迎一赤老，屡日不来。”士人因呼狄为赤枢。邻几杂志 

　　王文安公尧臣登第之日，狄武襄始隶军籍。王公唱名自内出，传呼甚宠，观者如堵。狄公与侪辈数人立于道旁，或叹曰：“彼为状元而吾等始为卒，穷达之不同如此。”狄曰：“不然，顾才能何如耳。”闻者笑之。后狄为枢密使，王公为副。却埽编 

　　狄青、王伯庸同在枢密府，王常戏狄之湼文曰：“愈更鲜明。”狄云：“莫爱否，奉赠一行。”伯庸为之大惭。孔平仲谈苑 

　　世言狄青隶籍与王尧臣作状元之年同，后亦为两府。仁宗命王谕狄去其黥文，狄谓王曰：“青若无此两行字，何由致身于此？断不敢去，要使天下贱儿，知国家有此名位待之也。”能改斋漫录 按据此则狄之湼文盖入军籍者例当刺字，非因有罪而黥也。 

　　何仙姑，永州民女子，因放牧野外，遇人啖以枣，遂绝粒。能前知人事，独居一阁，往来士大夫率致敬焉。狄武襄征南侬，出永州，以兵事问，对曰：“公必不见贼，贼败且走。”武襄至边境归仁铺，先锋与贼战，贼败遁，智高走入大理国。独醒杂志 

　　南俗尚鬼，狄武襄征侬智高时，大兵出桂林之南，道旁一大庙，其神甚灵，武襄驻节祷之，且取百钱自持之，与神约：“果大捷，则投此期尽钱面也。”左右谏止，倘不如意，恐阻师。武襄不听，万众方耸视，已挥手一掷，则百钱尽红矣。于是举军欢呼，声振林野，武襄亦大喜。顾左右取百钉来，即随钱疎密布地而钉帖之，加青纱笼护，手自封焉，曰：“俟凯旋，当谢神取钱。”其后破昆仑关，败智高，平邕管。及师还，如其言，取钱与幕府共视之，乃两字钱也。铁围山丛谈 

　　侬智高陷邕州，狄青讨之。列阵城下，智高大宴城头，鼓吹振作。一人衣道服骂官军，有善射者一箭毙之。青先锋王简子勇甚，为镳所杀，青见之，汗出如雨，世言青真武神也。至是曳两皂旗麾兵而进，遂破智高。孙公谈圃 

　　向在建康于邻人狄似处，见其五世祖武襄公收侬智高时带铜面具及所佩牌上刻真武像。世言武襄真武神也。清波杂志 

　　狄青为枢密使。有狄梁公之后，持梁公画像及告身十余通诣青献之，以谓青之远祖。青谢之曰：“一时遭际，安敢自比梁公？”厚赠而遣之。梦溪笔谈 

　　狄青为枢密使时，予为谏官。人有相侵，夜吟：“汉似胡儿胡似汉，改头换面总一般，只在汾河川子畔。”以为青汾河人，面有刺字，不肯灭去。又姓狄为汉人，此歌为是人也。欲予言，予曰：“此唐太宗杀李君羡事，上安忍为？适以启君臣疑心耳。”东斋纪事 

　　京师火禁甚严，将夜分，必灭烛。士庶家凡有醮祭，必先关厢使，以其焚楮币在夕后也。至和嘉祐之间，狄武襄为枢密使，一夕夜醮，而勾当人偶失报告，夜聚火光。探者驰白厢主，又报开封知府。比厢主判府到宅，则火灭久矣。翊日都下盛传，狄枢密家夜有光怪烛天。时刘敞为知制诰，闻之，语权开封府王素曰：“昔朱全忠居午沟，夜多光怪出屋，邻里谓失火而往救之，今日之异，得无类乎？”此语諠于搢绅间，狄不自安，遽乞陈州，遂薨于镇。而夜醮之事，竟无人辨之者。东轩笔录 

　　狄青为枢密使，自恃有功，骄蹇不恭，怙惜士卒，每得衣粮，皆曰：“此狄家爷爷所赐。”朝廷悉之。时文潞公当国，建言以两镇节度使出之。青自陈：“无功而受两镇节麾，无罪而出典外藩。”文公入对，上道此语，且言：“狄青是忠臣。”公曰：“太祖岂非周世宗忠臣。”上默然。青未知，到中书，再以前语白文公，公直视语之曰：“无他，朝廷疑尔。”青惊怖，却行数步。青在镇，每月两遣中使抚问，青闻使来，即惊疑终日，不半年病作而卒。皆文公之谋也。野老记闻 

　　狄武襄赴陈州，不怿，语所亲曰：“青此行必死。”问其故，曰：“陈州出一梨子号青沙烂，今去本州，青必烂死。”未几果死。清波杂志 

　　神庙大长公主，哲庙朝重于求配，士族间求之莫当圣意，带御器械狄咏颇美丰姿，近臣奏曰：“不知要如何人物？”哲宗曰：“要如狄咏者。”天下谓狄咏为人样子。咏，青子也。过庭录 





●宋人轶事汇编卷八 

　　庞籍 刘沆 曾公亮 赵概 张昇 

　　外大父颍公初为黄州参军，谒夏英公。公善相人，谓颍公曰：“吾使相耳，君真相也。”视其手曰：“虽贵而贫，不如吾也。”出其手突如堆阜，曰：“此大富之相也。”后山谈丛 

　　夏文庄知蕲州，庞庄敏公为司法，尝得时疾，在告方数日，忽吏报庄敏死矣。文庄大骇曰：“此人当为宰相，安得便死？”吏言其家已发哀，文庄曰：“不然。”即自往见，取烛视其面曰：“未合死。”召医语之曰：“此阳证伤寒，汝等不善治，误尔。”亟取承气汤灌之，有顷，果苏。石林燕语 

　　夏文庄谪守黄州时，庞颍公为郡掾。文庄识之，异礼优待。庞尝有疾，以为不起，遂属文庄后事。文庄曰：“异日为贫宰相，亦有年寿，疾非所忧。”庞曰：“既为宰相，岂得贫也。”文庄曰：“但于一等人内为贫耳。”故庞公晚年退老作诗曰：“田园贫宰相，图史老书生。”青箱杂志 

　　丞相庞公初登第，为郡掾。会郡守性褊急，好责人小礼，掾属拜庭下，而己坐受之。众皆怨耻窃骂，公独处之自若。会以疾在告，月余方出，例当庭参，是日大雨，守命张伞布茅于庭下，公拜起惟谨。此亦公远到之量也。墨客挥犀 

　　庞庄敏公帅延安日，因冬至奉祠家庙，斋夜忽见天象成文云：“庞某后十年作相，当以仁佐天下。”凡十有三字，驻视久之方灭。公因作诗纪其事云：“冬至子时阳已生，道随阳长物将萌，星辰赐告铭心骨，愿以宽章辅至平。”其诗后藏其曾孙益孺处，余尝亲见之，用小粉牒字札极草草。曲洧旧闻 南窗纪谈同 

　　庞颍公喜为诗，虽临边典藩，文案填委，日不废两三篇，以此为适。疾亟，余时为谏官，以十余篇相示，手批其后曰：“欲令吾弟知老夫病时尝有此思耳。”字已惨淡难识，后数日薨。温公诗话 

　　刘景宏南唐时为吉州牙将，刺史彭玕以吉州叛，景宏度势不敌，乃佯许之，吉之城邑不遭残毁。尝谓人曰：“我伪从彭玕之胁，可活万人，后必有兴者。”因号所居后山曰“后隆”，越三世而生丞相沆。独醒杂志 能改斋漫录：山有牛僧孺读书堂故基，即其上筑台曰聪明台，沆母梦牛相公来而生沆。 

　　相国刘公沆累举不第，天圣间，将办装赴试。一夕梦被人砍去头，心甚恶之，有乡人为解曰：“状元不到十二郎做，刘第十二。只得第二人。”刘公因诘之曰：“虽砍却头，留沆在里。”南音谓项为沆，刘留同音。后果第二人及第。青箱杂志 独醒杂志文小异 

　　故相刘文忠沆，乡荐数上不第。年逾四十，礼部入选，殿试讫，一夕梦游天宇间，闻殿上唱云：“刘沆南斗下立。”又言：“北斗下立。”唱名，状元王拱寿赐名拱辰，沆第二，乃悟所梦。麈史 

　　刘丞相沆守陈州，尝梦登谯楼，抱鼓而寝。既觉，家人告曰：“夜漏不闻四鼓，何也？”明日，丞相问鼓吏，对曰：“夜将四鼓，有蜈蚣长三尺许，旋辟鼓上，惴恐不敢近，遂不报四更。”丞相悟昨梦，乃不之责。独醒杂志 

　　刘相沆镇陈州日，郑獬经由，丞相为启宴，使妓乐迎引至通衢。有朱衣乐人误旨，公性卞急，遂杖于马前。既即席，酒数行而公得疾，舁还府衙而终。先是张侍读瓌，梦公马前有一朱衣人披血而立，至是果验。东轩笔录 

　　故相刘沆赠侍中，张瓌草制词，颇薄其为人。其子瑾诣阙累章讼冤，称瓌挟私怨，至诋瓌之祖奸，父赃，母秽，妻滥。瓌，洎之孙，父方洄尝以赃抵罪，母妻之谤，则出于钱晦所讼，一门萃众丑，一身备百恶。又帅兄弟衰绖诣待漏院哭诉执政，褒赠乃朝廷恩典，瓌不当加贬黜之词。瓌左迁知黄州，然瑾竟不敢请谥。涑水纪闻 

