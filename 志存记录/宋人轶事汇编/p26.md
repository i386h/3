<!-- { "loadSidebar": true } -->
　　太祖鉴五季之祸，即位尽收诸镇兵，列之畿甸，至今百四十年，四方无犬吠之警。或谓是陈希夷之策。画墁录 

　　陈图南莫知所出，艺祖召至阙，问天下始终事，对曰：“一汴二杭三闽四广。”再问，则曰：“非臣所知也。”群谈采余 

　　真宗问陈抟国祚灵长之数，对曰：“过唐不及汉，纸钱使不得。”已先知止钱塘之谶。贵耳集靖按据邵氏闻见录艺祖召不至，真宗即位，抟已化去，此两条皆宋以后人所记，宜其传闻失实矣。 

　　太祖访陈抟山中，酒酣，获一狐烹之，且燔其巢，巢有七雄狐，悉歼。抟一再坚拒，不获命，顿足曰：“从此长为君家子孙患。数不可挽如此。”烬余录 

　　邛州天庆观石刻希夷诗：“我谓浮荣真是幻，醉来舍辔谒高公，因聆元论冥冥理，转觉尘寰一梦空。”末书太岁丁酉，盖蜀孟昶时也。文与可跋云：“高公者，此观都威仪何昌一也。”希夷从之学锁鼻术。老学庵笔记 

　　孟昶时，舍人刘光祚献蟠桃核酒杯，云得之华山陈抟。后蜀纪事 

　　毛女在华山，山客猎师，世世见之，体生毛，自言秦始皇时人。陈抟在华山，或谤以与毛女往来。续博物志 

　　陈希夷遇毛女诗云：“药苗不满笥，人更上危巅，回指归去路，相将入翠烟。”又云：“曾折松枝为宝栉，又编栗叶作罗襦，有时问着秦宫事，笑捻仙花望太虚。”诗话总龟 

　　范文正公祖唐公赠希夷诗：“曾逢毛女话何事？”过庭录 

　　成都妓单氏赠希夷诗云：“帝王师不得，日月老应难。”诗话总龟 

　　王克正仕江南，历贵官。归本朝直舍人院。及死，无子。其家修佛事，为道场，唯一女十余岁，缞绖跪炉于像前。会陈抟入吊，出语人曰：“王氏女吾虽不见其面，但观其捧炉手相甚贵，若是男子当白衣入翰林，女子嫁即国夫人。”后数年，陈晋公恕为参政，一日便坐奏事，太宗从容问曰：“卿娶谁氏，有几子？”晋公对曰：“臣无妻，今有二子。”太宗曰：“王克正江南旧族，身后唯一女，颇闻令淑，卿可作配。”晋公辞以年高，不愿娶，太宗敦谕再三，晋公不敢辞，遂纳为室，不数日封郡夫人，如陈之相也。东轩笔录 

　　陈抟谯郡真源人，与老耼同乡里。尝举进士不第，隐武当山，辟谷炼气。周世宗召至阙下，令于禁内扃户以试之。月余始开，抟熟寝如故，甚异之。端拱二年，令其徒贾德于张超谷凿石室，室成，手书遗表曰：“臣抟大数有终，圣明难恋。”于七月二十九日化形于莲花峰下张超谷，死七日，支体犹温。有五色云闭塞洞口，终月不散。事实类苑 

　　昨闻姚御史一元葬陈抟之事。抟死于端拱二年七月二十九。今嘉靖三十年，姚巡按山西，同参政苏志皋谒岳庙。至希夷峡，有陈之石像在焉，道士复出髅骨观之。明日姚行文于苏，命葬髅骨。是夜苏梦希夷曰：“葬我于戴岳履河之处。”后得地，果然梦中所见，俨如石像。七修类稿 

　　华山张超谷，陈希夷灵骨在焉。山径险绝，下临无地，河中李钦叔尝至其处。陈骨长大异于今人，坚重腴莹如青玉，道力所至，具见于此。弟子某遗骸亦在其旁，以陈比之，仙凡为不侔矣。续夷坚志 

　　濮上陈抟以先天图传种放，放传穆修，修传李之才，之才传邵雍。放以河图洛书传许坚，坚传范谔昌，谔昌传刘牧。修以太极图传周敦颐，敦颐传二程。濂溪得道于异僧寿涯，晦庵亦未然其事，以异端疑之。贵耳集 

　　华山陈处士隐于睡，小则亘月，大则几年方一觉。冯翊羽士寇朝一事处士，得睡之大略，还全神观，唯睡而已。刘垂范诣寇，其徒以睡告，刘坐寝外，闻鼻鼾之声雄美可听，曰：“寇先生睡有乐，乃华胥调。”或曰：“既有曲，谱记何如？”刘以浓墨涂满纸，题曰混沌谱。贵耳集 

　　卢多逊门下士，有种英、苏冠者，平生最器重之。得罪之后，宾客云散，独英、冠二人徒步送抵天涯而还。英后易名放，冠易名易简。玉照新志 

　　种放少举进士不第，希夷先生谓之曰：“此去逢豹则止，他日当出于众人。”初莫知其意，故放隐于南山豹林谷。真宗召见，拜工部侍郎，皆如其言。渑水燕谈录 

　　种先生放，字明逸，隐居终南山豹林谷，闻华山陈希夷先生之风，往见之。希夷先一日，令洒埽庭除曰：“当有嘉客至。”明逸作樵夫拜阶下，希夷曰：“君岂樵者，二十年后当为显官，名闻天下。”明逸曰：“某以道义来，官禄非所问也。”希夷笑曰：“人之贵贱，莫不有命。贵者不可为贱，犹贱者不可为贵。君首相当尔，虽晦迹山林，恐竟不能安，异日自知之。”邵氏闻见录 东轩笔录略同 

　　种隐君少时与弟汶往拜陈希夷。陈宿戒厨仆，来日有二客，一客膳于廊。才旦果至，惟邀放升堂，以一绝赠之云：“鉴内有客白髭多，槛外先生识也么？只少六年年六十，此间阴隲莫蹉跎。”种都不晓，但屈指以三语授之曰：“子贵为帝友，而无科名。晚为权贵所陷。”种又乞素女之术，陈曰：“子若寡欲，可满其数。”种因不娶不媵，寿六十一。湘山野录 

　　种放见陈图南，图南曰：“意谓子有仙风道骨，奈何尚隔一尘。一尘，谓五百年也。他日必白衣作谏议。然名者古今之美器，造物者深忌之，天地间无全名。子名将起，物必败之。”放至晚节侈饰过度，营产满雍、镐间，门人戚属以怙势强并，岁入益厚，遂丧清节，时议淩忽。王嗣宗守京兆，乘醉慢骂，条奏于朝。玉壶清话 贵耳集同 

　　陈希夷为种放上世卜葬于豹林谷，曰：“后世当出名将。”自其侄世衡，至今为将帅有声。邵氏闻见录 贵耳集同 

　　种放与母隐于终南山豹林谷，宋维翰为陕西转运使，表荐之。太宗令本州给装钱三万赴阙，放诣府受金治行。素与张贺善，诣贺谋其事，贺曰：“君今赴召，不过得一簿尉耳。不如称疾，俟再召而往，当得好官。”放然之，即托贺为章奏称疾。太宗云：“此山野之人，亦安用之！”不复召。其母甚贤，闻有朝命，恚曰：“尝劝汝勿聚徒讲学，身既隐矣，何用文为？”取其笔砚焚之，与放转诣穷僻。咸平末，张齐贤表荐，召为左司谏。事实类苑 

　　种明逸嗜酒，尝种秫自酿，曰：“空山清寂，聊以养和。”自号云溪醉侯。宋诗纪事 

　　太平兴国间，李继迁叛，朝廷兴师。至咸平末，章圣有厌兵意，处士种放在山有诗云：“胡雏负恩信，圣主耻干戈。”章圣召至，授司谏。景德初，遂罢兵。诗话总龟 

　　真宗优礼种放，近世少比。一日登龙图阁，放从行，真宗垂手援放以上，故蒋颖叔荐放孙诣云：“放早以逸民被遇章圣，有握手登楼之眷。”渑水燕谈录 

　　真宗诏种放至阙，韦布长揖宰执，杨大年嘲曰：“不把一言裨万乘，祇叉双手揖三公。”上召杨曰：“卿安知其无一言以裨朕乎？”出皂囊十轴，乃放所陈也。书曰十议。亿曰：“臣当负荆谢之。”谈苑 湘山野录同。 

　　章圣朝，种明逸抗疏辞归终南。上命设筵禁廷，令廷臣赋诗以宠其行，独翰林学士杜镐辞不能诗，诵北山移文一篇。明逸不怿云：“野人焉知大丈夫之出处哉？”熙宁间，王介甫进用时，有王介者，以诗诋之云：“草庐三顾动幽蛰，蕙帐一空生晓寒。”荆公不以为忤，但赋绝句云：“莫向空山觅旧题，野人休诵北山移，丈夫出处非无意，猿鹤从来自不知。”盖取于此。玉照新志 

　　种放赐告西归，有一高士隐居三世，以野蔌一盘、诗一章赠放，诗云：“接得山人号舍人，朱衣前引到蓬门。莫嫌野蔌无多味，我是三追处士孙。”居易录 

　　真宗西祀时，长安父老乞临幸，上意未果，召种司谏决之，时种持兄丧于家。既至，真庙携之登鹳鹊楼，与决雍都之幸。种奏大驾此幸，有不便者三，上玉色悚然曰：“臣僚无一语及此者。”放曰：“近臣但愿扈清跸，行旷典，文颂声。陛下当自悟于清衷也。”翌日传诏銮舆还阙，真宗便欲邀放从驾至京，放乞还家，上曰：“非久必当召卿。”大臣深忌之，知车辂还阙，不久须召，先使其里旧雷有终讽之曰：“非久朝旨必召，明逸慎勿轻起，当自存隐节。徐宜特削一奏请觐，以问銮驾还阙之良苦，乃君臣之厚诚也。”种深然之。上还京，已与执政议召种之事，大臣奏曰：“种某必辞免，乞陛下记臣语。久而不召，往往将自乞觐。”试召之，果不至，上已微感。后半年，知河阳孙奭果奏入，具官种某，乞诣阙请觐。上大骇，召执政曰：“率如卿料何也？”大臣曰：“臣素知放之所为，彼视山林若桎梏，盖强持隐节，岂嘉遁之人耶？请此一觐，亦妄心狂动，知鼎席将虚，有大用之觊。陛下宜察之。”盖王文贞旦屡章求退之时也。由此宠待遂解，劄付河阳赐种买山银一百两，所请宜不允。是年遂亡。玉壶清话云：祥符八年岁旦，山斋晓起，服道装，聚诸生列饮，取平生文藁尽焚之，酒数行而逝。 

　　种少时有潇湘感事诗云：“离离江草与江花，往事洲边一叹嗟。汉傅有才终去国，楚臣无罪亦沈沙。凄凉野浦飞寒鴈，牢落江祠聚晚鸦。无限清忠归浪底，滔滔千顷属渔家。”诚先兆也。湘山野录 

　　祥符间刘偁为陕州司法参军罢官，无以为归计，卖所乘马，办装骑驴归，魏野赠诗云：“谁似甘棠刘法掾，来时乘马去骑驴。”未几真宗祀汾阴，过陕，诏徵野赴行在，野不奉诏。遣使就家索其所著，得此诗，嗟赏久之，语宰相曰：“小官有廉贫至此者。”使召偁，方为江南幕吏，至，以为京官，未数年，迁郎官。野一诗发之也。渑水燕谈录 

　　王文正公旦从东封车驾回过陕，处士魏野寄以诗云：“圣朝宰相年年出，公在中书十二秋，西祀东封俱已了，好来相伴赤松游。”旦遂袖此诗求退。寇莱公自永兴被召，野亦以诗送之云：“好去上天辞富贵，却来平地作神仙。”公得诗不悦。后二年，贬道州，每题前诗于窗间，朝夕吟讽之。温公诗话 国老谈苑略同 

　　真宗祀汾阴，登山望林麓间有亭槛，问曰：“何所？”乃隐士魏野草堂，遣使往召之。野方鼓琴，教鹤舞，闻使至，抱琴踰垣遁去。使闻，上甚叹美之。遗史记闻 诗话总龟同 

　　寇莱公镇洛暇日，写刺访魏野，野葛巾布袍，长揖莱公，礼甚平简。顷之议论骚雅，相得甚欢，将别，谓莱公曰：“盛刺不复还，留为山家之宝。”诗话总龟 

