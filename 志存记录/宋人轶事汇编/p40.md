<!-- { "loadSidebar": true } -->
　　恭公子世儒，母即张氏也。恭公卒，张为尼。世儒既长迎归，与妻李事之不谨。世儒元丰间为太湖县，不乐为外官，与李讽诸婢谋杀张，欲以忧去。诸婢以药毒之不死，夜持钉陷其脑骨，以丧归。为婢所告，送大理寺推治，而李辞屡变，凡三易狱始得实，世儒与妻等十人并处死。东都事略 

　　蔡持正之父黄裳，任陈州录事参军，年逾七十。陈恭公自元台出为郡守，见其老不任职，挥之令去。黄裳犹豫间，恭公云：“倘不自列，当具牍窜斥。”黄裳即上挂冠之请，卜居于陈，力教二子持正、与硕，贫困饘粥不继。久之持正登第。黄裳临终，戒以必报陈氏。其后持正登政路，恭公子世儒，以群婢杀其所生坐狱，而世儒知而不发，持正请并坐。神宗云：“执中止一子，留以存祭祀何如？”持正云：“五刑之赎三千，其罪莫大于不孝。其可赦耶？”竟置极典。世儒子后以娶宗女补武官，或云大将陈思恭即其孙，思恭子龟年，尝为东宫春坊。挥麈录 

　　夏英公，其父侍禁廷，名承皓。五鼓入朝，时冬月盛寒，见道左有婴儿啼甚急，盖新生子也。立马遣人烛下视之，锦绷文褓，插金钗二只，且男子也。夏无子，因携去育之，竟不知谁氏子也。默记 

　　夏文庄性豪侈，禀赋异于人，才睡即身冷而僵如逝者，既觉，须令人温之，良久方能动。有见其陆行，两车相连载一物巍然，问之乃绵帐也，以数千两绵为之。常服仙茅钟乳硫黄，莫知纪极。晨起每食钟乳粥，有小吏窃食之，遂发疽几不可救。梦溪笔谈 

　　夏文庄父为侍禁时，文庄尚幼，有道士爱之，乞为养子。父祗文庄一子弗许，道士曰：“是儿有仙骨，不尔位极人臣，但可惜堕落耳。”后文庄为通判，又见昔日道士曰：“尚可作地仙。”在成都复见道士跨驴于市，摇手曰：“无及矣。”遂不复见。孙公谈圃 

　　夏竦幼学于姚铉，使为水赋，限以万字。竦作三千字示铉，铉不视曰：“何不于水之前后左右广言之？”竦益以六千字，铉曰：“可学矣。”涑水纪闻 

　　大科召试秘书省，出六论题，以五通为过。夏英公就试，适天大风，吹试卷去，不得所在。因令重作，亦得过。铁围山丛谈 

　　金莺池在丹阳。夏竦为主簿时，侍母燕坐，见黄莺二堕于地。发之，得金莺二。其母命瘗之，竦因筑亭其上。后人发地求金莺不得，地遂成池。一统志 

　　夏郑公竦以父没王事，得三班差使。自少好读书，工为诗。一日携所作，伺宰相李文靖沆退朝，拜于马前献之。文靖读其诗，有“山势蜂腰断，溪流燕尾分”之句，深爱之。翊日袖诗呈真宗，叙其父死事家贫，乞换一文资，遂改金坛县主簿。数年举制科，对策廷下，有老官者，前揖曰：“吾阅人多矣，视贤良他日必贵。乞一诗记今日之事。”因以吴绫手巾展于前，郑公乘兴题曰：“帘内衮衣明日月，殿前旌旆动龙蛇，纵横落笔三千字，独对丹墀日未斜。”按青箱杂记，乞诗者为杨徽之，诗内“帘内”作“殿上”，“殿前”作“砚中”，“落笔”作“礼乐”。是年制策高等。平生好为诗，皆有所属。晚年讎敌益众，抨弹不辍。因作诗送一台官曰：“弱羽惊弦势未安，孤飞殊不碍鹓鸾，黄金自有双南价，莫与游人作弹丸。”东轩笔录 诗话总龟云此诗寄知谏院张昇，字句小异。 

　　景德间夏英公初授馆职。时方早秋，上夕宴后庭，酒酣，命使诣公索词，公问：“上在甚处？”使曰：“在拱宸殿按舞。”公即立进喜迁莺词曰：“霞林□攵绶，月沈钩，帘卷未央楼。夜凉河汉截天流，宫阙锁新秋。瑶阶曙，金茎露，凤髓香和云雾。三千珠翠拥宸游，水殿按梁州。”青箱杂记 

　　夏英公父官河北，景德间，契丹内犯，遂没于阵。后公为舍人，奉使契丹，辞不行，其表云：“义不戴天，难下穹庐之拜；礼当枕块，忍闻夷乐之声。”归田录 

　　夏英公性好古器奇珍宝玩。每燕处，则出所秘藏，施青毡列于前，偃卧牙床，瞻视终日而罢。月常数回如此。能改斋漫录 

　　夏英公伏日供帐温室，戒客具夹衣，客皆笑之。既坐，体寒生粟，乃以漆斛渍龙皮也。酒半，取瓦砾蘸药水为黄金以娱客。后山谈丛 

　　夏竦尝统师西伐，揭榜塞上云：“有得元昊头者，赏钱五百万贯，爵西平王。”元昊使人入市卖箔。陕西荻箔甚高，倚之食市外，佯为食讫遗去，至晚食市窃喜，以为有所获。徐展之，乃元昊购竦之榜悬箔之端，云：“有得夏竦头者，赏钱两贯文。”竦闻之，亟令藏掩，而已諠播远近，竦大惭沮。孔平仲谈苑 

　　夏竦集幕职军官，议五路进讨，凡五昼夜，屏绝人吏，所谋秘密。处置兵马，分擘粮草，皆有文字。已成书，两人之力不能举，封钥一大柜。一夕失之，竦进兵之议遂格，由此恳乞解罢。同上 

　　夏文庄拜枢密，言者排之不已，即罢。石介进圣德颂，公衔之深。岁设水陆斋醮，设一位立牌，书曰夙世冤家石介。珍席放谈 

　　石介作庆历圣德诗，以斥夏英公、高文庄公，曰：“惟竦若讷，一妖一孽。”后闻夏英公作相，夜走台谏家，一夕乘马为毙，所以弹章交上，英公竟贴麻，改除枢密使，缘此与介深仇。其后介死，英公每对官吏，或公厅时，失声发叹曰：“有人于界河，逢见石介来。”后卒有将发棺之事。有旨下兖州实验，杜祁公罢相守兖州，力为保明乃免。默记 

　　石介为国子直讲，献庆历圣德颂，于夏竦极诋斥。颂出，泰山孙明复谓介曰：“子之祸自此始矣。”未几党议起，介在指名，归徂徕山而卒。会山东举子孔直温谋反，或言直温尝从介学，于是英公言于仁宗曰：“介实不死，北走胡矣。”寻出内使与京东部刺史发介棺以验虚实，是时吕居简为京东转运使，谓使曰：“若发棺空，则虽孥戮不为酷。万一介尸在，即是朝廷无故剖人冢墓。何以示后世耶？”使曰：“诚如金部言，然何以应之？”居简曰：“介死必有棺敛之人，又内外亲属，及会葬门生，无虑数百。至于举柩窆棺，必有凶肆之人。今皆檄至劾问之，苟无异说，即令具状以保任之，亦足以应诏也。”使以为然。遂自介亲属，及门人姜潜，并凶肆棺敛之人，合数百，皆结罪保证。使持以入奏，仁宗亦悟竦之谮，而世以居简为长者。夏郑公之死也，仁宗将往浇奠，吴奎言于上曰：“竦多诈，今亦死矣。”仁宗怃然，至其家浇奠毕，踌躇良久，命大阉去竦面幕而视之。世谓剖棺之与去面幕，其为人主疑一也，亦所谓报应耶。东轩笔录 

　　夏英公既卒，子安期奔丧至京师。馆职同舍谒见，不哭，坐榻茶橐如平时，又不引客入奠，人皆讶之。戊戌年安期死数日，子伯孙犹著衫帽接客，无毁容，愈肥泽焉。孔平仲谈苑 

　　夏英公既卒，其客家鄢陵。邻僧有学解，客常问之曰：“英公贪而喜杀，其报如何？”曰：“以教言之当为龙。”他日至京师，遇夏氏故吏，曰：“往昔梦遇公于途，气貌枯瘁，白衣故暗，问其所在，曰为庐山东潭龙耳。”客始惊。其后复至京师，遇其故人于兴国寺，其邻有相语曰：“庐山东潭龙已去矣。”客又大惊，往问之，曰：“东潭隐密，人所不至。往岁木皆立槁，人始至其上，潭水清澈，有白龙在焉。夏之日水沸而龙死，夜则复生。有僧十余结庐其上，为之诵经。又数岁而龙去，草木复生。”英公奉释，故当困厄，复能致僧为之作福。后山谈丛 

　　信州杉溪驿舍，有妇人题壁数百言，自叙家本士族，父母以嫁三班奉职鹿生之子。鹿忘其名。娩娠方三日，鹿生利月俸，逼令上道，遂死于杉溪。将死书此壁，具逼促苦楚之状，恨父母远，无地赴诉。言极哀切，行人过此多为愤激，为诗以吊之者百余篇。一人集之为鹿奴诗。鹿生，夏文庄家奴，人恶其贪忍，故斥为鹿奴。梦溪笔谈 

　　明道间江淮荐饥，命王随为安抚使。随无才术，不能拯伤救弊，但令人负缗以散丐者。每出则前后拥塞，导者不能呵，随方切切矜问，示为恩惠。识者无不嗤之。儒林公议 

　　王随佞佛，在杭州尝对聋长老诵偈。此僧既聩，离席引首，几入其怀，实以不闻也。随叹赏之，以为禅机。邻几杂志 谈苑同。 

　　王随讳德，幕客谓德为可己，优人赞祝曰：“此相公之可己。”邻几杂志 

　　章得象 杜衍 

　　闽惟建、剑、汀、邵四处杀子，士大夫家亦然。章郇公建州人，生时家妪将不举，凡灭烛而复明者三，有呼于梁者曰：“相公。”家人惧甚，遽收养之。孙公谈圃 

　　世言闽人多短小，而长大者必贵。郇公身既长大，语如洪钟，岂出其类者，是为异人乎。归田录 

　　章郇公守洪州，尝因宴客，掷骰赌酒，乃自默占：“如异日登台鼎，则成贵采。”一掷得佛面浮图，遂缄秘其骰。至为相犹在。能改斋漫录 

　　章郇公作正字日，寒食与丁晋公博。丁负，翼日封置所负数百两归公。明年寒食复博，而郇公负，丁督索甚急，公即出旧物以偿之，而封缄已尘垢。丁大服其量。能改斋漫录 

　　庆历间富郑公、韩魏公俱少年执政，颇务兴作。章郇公位丞相，终日默然，如不能言。或问郇公，富、韩勇于事为何如？曰：“得象每见小儿跳踯戏剧，不可诃止。俟其抵触墙壁，自退耳。方锐于跳踯时，势难遏也。”后富、韩二公，阅历岁月，经涉忧患，始知天下事不可妄有纷更。而王荆公年少气盛，强项莫敌，尽取祖宗典制变乱之，二公不可救止而去，始叹郇公之言为贤也。邵氏闻见录 

　　初闽人谣曰：“南台沙合出宰相。”至得象相时，沙涌可涉。政和六年，沙复涌，而余丞相深大拜。挥麈录 

　　章相性简静，差试举人，出人为天地之心赋。举子云：“先朝开封发解，曾出此题，郭稹为解元，学士岂不闻乎？”曰：“不知不知。”匆遽别出一题曰教先寒暑。举人上请：“题出乐记，此教乃乐教也，当用乐否？”应曰：“诺。”又一举人云：“上在谅阴而用乐事，恐非便。”纷纭不定，有人嘲曰：“武成庙里沽良玉，开封府举人就武成王庙试良玉不琢赋。夫子门墙弄簸箕，国学试良弓之子学为箕赋。惟有太常章得象，往来寒暑不曾知。”邻几杂志 

