<!-- { "loadSidebar": true } -->
　　贾昌衡言，有一相知任宪，至一郡。有护戎年高，因料兵曰：“护戎老不任事，何可容也？”太守默然。戎乃抗声曰：“我本不欲来，为小儿子所强。今果受辱！”宪问：“小儿子为谁？”曰：“外甥。”复问：“为谁？”曰：“章得象也。”郇公是时方为宰相。宪曰：“虽年高精神不减，不知何饵？”戎曰：“无恁饵。”宪曰：“好个健老儿。”惠酒而去。麈史 

　　杜祁公杭州人，父早卒，遗腹生公，其祖爱之。幼时祖父脱帽，使公执之。会山水暴至，家人散走，其姑投一竿与之，使挟以自从。公一手挟竿，一手执帽，漂流久之。救得免，而帽终不濡。前母二子不孝悌，其母改适河阳钱氏。祖父卒，公年十五六。其二兄以为母私财以适人，就公索之，不得，引剑斫之，伤脑。走投其姑，姑匿之重橑上，出血数升，仅而得免。乃诣河阳归其母，继父不之容。往来孟洛间，贫甚，佣书以自资。尝至济源，富民相里氏奇之，妻以女，由是资用稍给。举进士，殿试第四。及贵，其长兄犹存，待遇甚有恩礼。二兄及钱氏姑子孙受公荫，补官者数人。涑水纪闻 石林燕语载之不详 

　　杜祁公少时，客济源。有县令能相人，厚遇之。与县之大姓相里氏议婚不成，祁公亦别娶。久之祁公妻死，令曰：“相里氏女当作国夫人矣。”相里兄弟二人，前却祁公之议者兄也，令召其弟曰：“秀才杜君人材足依也，当以女弟妻之。”议定，其兄尤之，弟曰：“杜君令之重客，令之意其可违？”兄怅然曰：“姑从之，俾教诸儿读书耳。”祁公未成婚，赴试登科，相里氏之兄，厚资往见，公曰：“婚已定议，其敢违？某既出仕，颇忧门下无教儿读书者耳。”相里之兄大惭以归。祁公既娶相里夫人，至从官，以两郊礼，奏异姓恩任相里之弟，后官至员外郎。邵氏闻见录 

　　张文孝公一生未尝作草书，杜祁公一生未尝作真字。避暑录话 又蔡宽夫诗话：公年过七十谢事，始学作草书。按两说不合，须更核。 

　　公尝戒门生曰：“天下惟浙人褊急易动，柔懦少立。”衍自在幕府，至于监司，人尚不信。及为三司副使，累于上前，执奏不移，人始信之。反曰：“杜衍如是，莫非两浙生否？”名臣言行录 

　　滕元发言杜祁公作相，夜召元发作文字，因观其状貌，叹曰：“此骨相穷寒，岂宰相之状也。”徐命左右秉烛，手展书卷，起而观之，见眼有黑光径射纸上，元发默然曰：“杜公之贵者此也。”后与王介甫同作馆职，同夜值，忽见介甫展书烛下，黑光亦径射纸上。因为荆公说祁公之事，言介甫他日必作相，介甫叹曰：“子勿相戏，安石岂愿作宰相哉！”默记 

　　杜正献公、丁文简公为河东宣抚。河阳节度判官杜逊，恭惠之子，上书言事，历诋执政。至恭惠公曰：“至于臣父，亦出遭逢。”谓其非以德选也。进奏院报至，正献戏文简曰：“贤郎亦要牢笼。”文简深衔之。其后二公同在政府，人言苏子美进奏院祠神事，正献避嫌不与，文简论以深文，子美坐废为民，从坐者数十人，皆名士大夫也。正献亦罢去。一言之谑，贻祸一时，不可不慎也。后山谈丛 按此条洪容斋辨其误 

　　杜祁公两帅长安，其初多任清俭，宴饮简薄，倡伎不许升厅，服饰粗质，裤至以布为之。及再至，事体皆变，筵会或至夜分，自索歌舞，或系纡裹肚勒帛。父老见公通变，皆曰：“杜侍郎入两地去。”旋踵召知天府，入枢密，遂为相焉。能改斋漫录 

　　杜祁公为人清约，平生非宾客不食羊肉。时朝多恩赐，请求无不从。祁公尤抑幸，所请即封还，其有私谒，上曰：“朕无不可，但这白须老子不肯。”孙公谈圃 

　　公享客多用髹器，客曰：“公为相清贫乃尔耶？”公命侍人尽取白金燕器，陈于前曰：“衍非乏此，雅不好耳。”名臣言行录 

　　贾黯以庆历丙戌廷试第一，往谢杜公。公无他语，独以生事有无为问。贾退谓公门下客曰：“黯以鄙文魁天下，而谢于公。公不问，而独在于生事，岂以黯为无取耶？”公闻之曰：“凡人无生事，虽为显官，亦不能不俯仰，由是进退多轻。今贾君名在第一，则其学问不问可知，其为显官亦不问可知，衍独惧其生事不足，以致进退之轻，而不得行其志焉，何怪之有！”贾为之叹服。能改斋漫录 

　　杜正献公，自少清羸，若不胜衣，年过四十，须发尽白。虽立朝孤峻，凛然不可屈，然不为奇节诡行。欧阳公素出其门，公谢事居家，文忠适来为守，相与欢甚。公不甚饮酒，唯赋诗唱酬。是时年已八十，忧国之意犹慷慨不已，每见于色。欧公和公诗有云：“貌先年老因忧国，事与心违始乞身。”公得之大喜，常自讽诵。当时以为不惟曲尽公志，其形貌亦摹写也。石林诗话 

　　杜祁公以宫师致仕于南都。时新榜一巍峨者，出倅巨藩，道由应天，大帅王举正以其年少高科，方得意于时，尽假以牙兵宝辔旌钺导从，呵拥甚盛。祁公遇于通衢，无他路可避，乘款段，裘帽暗蔽，二老卒敛马侧立于旁，举袖障面。新贵人颇恚其立马而避，问从者谁乎？对曰：“太师相公。”湘山野录 

　　杜祁公谢事不造宅，假馆回车院，居之十年。余守宋时常往观，湫隘与编民不远，耆老犹指废屋三间，为公读书之室。公未尝出，亦不甚饮酒。客至粟饭一盂，杂以饼饵，他品不过两种。无客即静坐不闻人声，有瞷之者，或赋诗作草书，未尝不满纸也。蒙斋笔谈 

　　杜祁公罢相归里，不事冠带。一日在河南府客次，道帽深衣坐席末。会府尹出衙，皂不识其故相，有句运至，年少贵游子弟，怪祁不起揖，厉声问曰：“足下前任甚处？”祁公曰：“同中书门下平章事。”萍洲可谈 

　　杜祁公罢相归乡里，书谒刺前乡贡进士。北窗炙輠录 

　　杜祁公、张文定皆致政居睢阳，里巷相往来。有朱承事者以医业游二老之间，祁公每笑安道佞佛，对宾客必以此嘲之，文定但笑而已。朱承事谓文定曰：“杜公天下伟人，惜未知此事，公盍不劝发之。”文定曰：“君与此老缘熟胜我，我止能助之耳。”朱应之。一日杜公呼朱切脉甚急，朱谓使者曰：“汝先往白相公，但云看首楞严未了。”使者如所告，公默然。久之朱至，公曰：“老夫以君疏通解事，不意近亦阘茸。所谓首楞严，何等语？乃尔耽此，圣人微言，无出孔孟，舍此取彼，是大惑也。”朱曰：“相公未读此经，何以知不及孔孟？以某观之，似过之也。”袖内出其首卷，曰：“相公试阅之。”祁公熟视朱，不得已，乃取默看，不觉终轴，忽起大惊曰：“世间何从有此书耶？”遣使尽持其余来遍读之，捉朱手曰：“君真我知识，安道知之久，而不以告我，何哉？”即命驾见文定叙其事，文定曰：“譬如人失物忽已寻得，但当喜其得之而已，不必追悔得之早晚。仆非不相告，以公与朱君缘熟，故遣之耳。”苕溪渔隐丛话 尹师鲁临终手书别范文正，掌书记朱炎好佛学，文正令往开谕，师鲁与之坐谈，隐几而化。见梦溪笔谈。真宗朝节度判官朱炎于楞严忽有所得，后竟坐化，见佛法金汤。炎即朱承事也。 

　　庆历末，杜祁公告老退居南京，年八十。与太子宾客致仕王涣年九十，光禄卿致仕毕世长年九十四，兵部郎分司朱贯年八十八，尚书郎致仕冯平年八十八，为五老会，吟醉相劝，士大夫高之。祁公以故相耆德，尤为天下倾慕。兵部诗云：“九老且无元老贵，莫将西洛一般看。”五人康强爽健，相得甚欢。祁公诗云：“五人四百有余岁，俱称分曹与挂冠。”而毕年最高，时九十余，故其诗曰：“非才参预最高年。”是时欧阳文忠留守睢阳，借其诗观之，次韵卒章云：“闻说优游多唱和，新诗何惜借传看。”渑水燕谈录 年岁出齐东野语语 

　　晏殊子几道 

　　晏元献为童子时，张文节荐之于朝。召至阙下，适御试进士，便令与试。公见试题曰：“臣十日前已作此赋，乞命别题。”上极爱其不隐。及为馆职，一日缺东宫官，内批除晏殊。执政莫喻所因，次日上谕之曰：“近闻馆阁臣僚，无不嬉游宴赏，唯殊与兄弟读书，如此谨厚，正可为东宫官。”公既受命，上面谕除授之意，公曰：“臣非不乐宴游，直以贫无可为。臣若有钱，亦须往，但无钱不能出也。”上益嘉其诚实，眷注日深。仁宗朝，卒至大用。梦溪笔谈 墨客挥犀同 

　　附录：王明清挥麈录：蔡伯俙与晏元献俱五六岁，以神童侍仁宗于东宫。元献自初耿介，蔡最柔媚，每太子过门阑高者，蔡伏地令太子履其背而登。既践祚，元献被知遇为宰相，蔡竟不大用，以旧恩常领郡，凡更四朝。元符初致仕，已八十岁矣。监司荐之，乞落致仕与宫祠。其略曰：蔡伯俙年八十岁，食禄七十五年。 

　　曾致尧性刚介，少许可。一日在李侍郎虚己座上，见晏元献。晏，李婿也，时方为奉礼郎。谏议熟视之曰：“晏奉礼他日贵甚，但老夫不及见子为相耳。”东轩笔录 

　　晏殊言，知制诰日误宣入禁内，时真宗已不豫，出一纸文书视之，乃除拜数大臣。殊奏云：“臣是外制，不敢越职。”上颔之，召学士钱惟演，殊奏：“臣恐洩漏，请止宿学士院。”翌晨麻出，皆非向所见者，深骇之而不敢言。邻几杂志 

　　庆历间西师未解，晏元献为枢密使。会大雪，欧阳永叔与陆学士经同往候之。遂置酒西园，永叔赋晏太尉西园贺雪歌，其断章云：“主人与国共休戚，不唯喜悦得丰登。须怜铁甲冷彻骨，四十余万屯边兵。”晏深不平，语人曰：“昔韩愈亦能作言语，赴裴度会，但云：‘园林穷胜事，钟鼓乐清时。’不曾如此作闹。”东轩笔录 侯鲭录因欧公此诗，明日蔡襄遂言其事，晏坐此罢相。 

　　晏公不喜欧阳公。欧阳自分镇叙谢，有曰：“出门馆不为不旧，受恩知不为不深，然足迹不及于宾阶，书问不通于执事。岂非飘流之质，愈远而弥疏，孤拙之心，易危而多畏。”晏公得之，对宾客口占十数语授书史作报。客曰：“欧公有文声，似太草草。”晏公曰：“答一知举时门生已过矣。”邵氏闻见录 

　　晏元献父名固，作相日，有朝士乃固始人，往谒元献。问其乡里，朝士曰：“本贯固县。”元献怒曰：“岂有人而讳始字乎？”盖其初本欲避之，生狞误以应也。挥麈录 

