<!-- { "loadSidebar": true } -->
　　林逋隐居西湖，朝廷命守臣王济访之。逋投一启，其文则俪偶声律之式也。济曰：“草泽之士，不友王侯，文须格古。功名之事，俟时致用，则当修辞立诚。今逋两失之矣。”乃以文学保荐，诏下，赐粟帛而已。西湖游览志余 又李畋闻见录云：朝廷命王济访之，逋即怀诗文求见。 

　　徐复，所谓冲晦处士者，建州人。初亦举进士，自筮终身无禄，遂罢举。范文正知苏州，尝疑夷狄当有变，使复占之，复为定西方用兵年月。及元昊叛，无不验。仁宗闻而召见，问以兵事，曰：“今岁直小过，刚失位而不中，惟强君德乃可济。”命以官，不就，归杭州万松岭。时和靖尚在杭州，称二处士。避暑录话 

　　金使自云悟室之孙，喜读书。邓千里馆之，游西湖，至和靖祠，忽问：“林公亦尝守临安耶？”千里但笑而已。老学庵笔记 

　　孤山林和靖墓。后宦游于杭者，或妾或女死，多葬其地，故累累于林墓之前后。有人题诗云：“太乙宫前处士家，于今换作宫人斜，想因孤屿人清绝，故使桃花照命耶。”坚瓠集 

　　王居卿在扬州，同孙巨源、苏子瞻适相会，居卿曰：“疎影横斜水清浅，暗香浮动月黄昏。咏杏与桃李皆可。”东坡曰：“可则可，但恐桃杏李不敢承当耳。”直方诗话 

　　和靖先生岂有颔珠者，而杨琏真伽亦发其墓，闻棺内独有端砚一枚。遂昌杂录 辍耕录云：发和靖墓尸骨皆空，惟得一玉簪。有人作诗曰：生前不系黄金带，身后空余白玉簪。 

　　林可山称和靖七世孙，不知和靖不娶，已见梅圣俞序内。姜石帚嘲之曰：“和靖当年不娶妻，因何七世有孙儿？若非鹤种并梅种，定是瓜皮搭李皮。”随隐漫录 可山名洪，号龙发，此诗亦见梅磵诗话，字句小异。 

　　常待制秩居汝阴，与王深父皆有盛名，于嘉祐治平之间，屡召不至。欧阳文忠亦重之，其诗所谓“笑杀颍川常处士，十年骑马听朝鸡”者是也。熙宁初，荆公当国，力致之。遂起判国子监太常礼院，声誉稍减于前。东轩笔录云，或改文忠诗曰：笑杀汝阴欧少保，新来处士听朝鸡。一日大雪趋朝，与百官待漏于仗舍，寒甚不可忍，喟然若有所恨，乃举文忠诗以自戏曰：“冻杀颍川常处士，也来骑马听朝鸡。”石林诗话 渑水燕谈录、墨客挥犀俱略。 

　　常秩旧治春秋，凡著论解数十卷，自谓圣人之意在是矣。及诏起，而王丞相不好春秋，遂尽讳所学。熙宁六年，两河荒歉，有旨令所在散青苗本钱，权行倚阁三年，人戏谓秩曰：“公之春秋亦权倚阁乎？”秩色颇赭。墨客挥犀 

　　常秩以处士起为左正言，不踰年，待制宝文阁，兼判太常寺。会放进士徐铎榜，秩密以太学生之薄于行者籍名于册，每唱名，有之则揭册指名进呈，乞赐黜落，如是者三四。上方披阅试卷，或与执政语，往往不省秩言，秩大以为沮，遂谒告不朝。一日翰林学士杨绘方坐禁内，俄有太常寺吏人到院内。绘询其来之故，即云：“常待制以谒告月余，未有诏起，令探消息。”杨曰：“此禁内，汝安得妄入乎？我若致汝于法，则连及待制。汝速去，无取祸也。”先是秩未谒告时，差护向经葬事，至是经葬有日。上亲临奠祭，护丧官吏合迎驾，秩不候朝参而出迎驾于经门。上祭毕，登辇而去，亦不顾秩，秩愈不得意。或告以不朝参而出就职，又尝私觇禁内，台官欲有言者。秩大恐，遂以病还汝阴，既而卒。或曰：“方卒时，狂乱若心疾将自杀者。”然未得其详。东轩笔录 

　　颍川陈叔易以才名乡里，家贫，与弟同居。一日弟忤其意，遂捶之，乡里目曰“岂弟君子”。自号涧上丈人。里人之子，从叔易为学而好刷饰头面，举止妖娆，目为涧上丈母。过庭录 

　　陈叔易隐阳翟涧上，号涧上丈人。大观间，宋乔年讽监司荐于朝，起为馆阁，书疏内犹不去丈人之号。晁以道作诗讥之曰：“东海一生垂钓客，石渠万卷校书郎。丈人风味今如此，鹤到扬州兴更长。”其后谒叔易于京师，有婢应门，严妆丽服，熟视之，乃故时涧上赤脚也。以道又作一绝云：“处士何人为作牙，尽携猿鹤到京华，故山岩壑应惆怅，六六峰前只一家。”风月堂诗话 

　　马知节 种世衡子谔 诂 孙师道 王德用 狄青子咏 

　　真宗朝，签书枢密院马公知节，武人，方直真诚。真宗东封，下至从臣皆斋戒，至岳下，抚问执政曰：“卿等在路素食不易。”马乃对曰：“亦有打驴子吃的。”及还都，设宴于开封府，先命巡吏屏贫民于城外。上御楼见人物之盛，喜顾宰相曰：“都城士女繁富，皆卿等辅佐之力。”马对曰：“贫者总赶在城外。”左右皆失色。一日，从驾游幸，群臣皆赋诗，马素不习文，真宗强之奉诏，诗成，乃奏曰：“臣不善书，乞宣陈尧叟与臣书。”真宗如其言，时陈为首相，议者惜之。能改斋漫录 

　　马枢密知节，劲直自任，持大笏入朝，上颇怪之，马曰：“臣见本院长官多欺陛下，臣不怕惊动官家，恼乱宰相，则打杀此厮儿久矣。”上慰劳之。闻见近录 

　　洛苑副使知青涧城种世衡，为属吏李戎以擅用官物诸不法事讦讼，按验有状。鄜延经略使庞公奏：“世衡披荆棘立青涧城，若一一拘以文法，则边将无所措手足。”诏勿问。顷之，世衡徙知环州。将行，拜别庞公，泣云：“世衡心肠铁石，今日为公下泪也。”涑水纪闻 

　　羌酋慕恩部落最强，世衡皆抚而用之。尝夜与慕恩饮，出侍姬以佐酒。既而世衡起入内，潜于壁隙窥之，慕恩窃与侍姬戏，世衡遽出掩之，慕恩惭请罪，世衡笑曰：“君欲之耶？”即以遗之，由是得其死力。同上 

　　种世衡初营青涧城，有紫山寺僧法崧，刚果有谋。世衡延置门下，恣其所欲，供亿无算。崧酗酒狎博，无所不为，世衡遇之愈厚。留岁余，崧亦深德世衡。一日世衡忽怒谓崧曰：“我待汝如此，而阴与贼连，何相负也？”拽下械系捶掠，极其苦楚，凡一月，滨于死者数矣。崧终不伏，曰：“崧丈夫也，公听奸人言。欲见杀，则死矣，终不以不义自诬。”世衡审其不可屈，为解缚沐浴，延入卧内，厚抚谢之，曰：“尔无过，聊相试耳。欲使为间，万一可胁，将洩吾事。设虏人以此见穷，能不相负否？”崧曰：“试为公为之。”临行，世衡解所服紫袍赠之曰：“胡地苦寒，以此为别。至彼须万计求见遇乞，非此人无以得其心腹。”遇乞者，虏人之谋臣也。崧如所教，开关求通遇乞，虏人觉而疑之，执于有司。数日，或发袍领内得世衡与遇乞书，词意款密。崧初不知领内书，虏人苦之备至，终不言。虏人因疑，遇乞终以疑死。崧亡归，尽得虏事以报。朝廷录其劳，补右侍禁官，至诸司使。至今边人谓之王和尚。补笔谈 按此事东轩笔录、涑水纪闻俱载之，说各不同，并姓名亦异。境外之事，宜乎传闻异词也。 

　　仆大父讳问字昌言，初与种世衡有旧。及居忧，世衡遗以汝州田十顷，辞不受，使者在涂而世衡卒。乃更还，其子诂用父命，不肯当，凡芜废者三十年。元丰间，邻人告官，移文两家皆不承。郡守刘斐因言于朝，赐名种张庄，给田州学以旌高谊。可书 

　　唐建中贞元间，藩镇至京师，多于旗亭合乐，郭汾阳缠头彩率千匹。元丰间刘伯寿以议乐召至京，已事得请，薄有沾赉，与唐沈丁竦期于樊楼，凡京籍皆造焉。未几，种谔自鄜延陈边事到阙，一日相集于樊楼，服紫花袍，刘沈皆葛巾鹤氅，都人观者塞途。是日谔挥散亦数千，神宗密令黄门窥之。既而谔辞，上举贞元故事，勉以浑郭功名。画墁录 

　　种世衡倅凤翔，以赃编置高州。文正知其才，奏授武职，帅陕提拔为多。忠宣为庆帅，种子诂为环守，执属羌为盗，奏流南方。羌过庆声冤，忠宣为按验，果非盗，释之。时介甫柄国，诂诉忠宣对狱甯州事皆无状。忠宣谪守信阳。后先子调原之曹掾，僦寓长安，于提举刘韐客次见绯衣老出厅事，注视先子曰：“公范忠宣后乎？”先子愕然不知为谁，应之曰：“是也。”老曰：“见公颐颔音声，类丞相耳。”先子窃问其姓名，老曰：“吾乃史师也，旧从事忠宣，拜尊丈于家，契甚厚。”委曲问行藏，先子具以告，相揖而去。先子之任，种忠宪克西夏，帅京原，辟史为客。一日，史从种郡圃正己堂习射，种曰，“以先祖才业，只终皇城使。某何人，叨冒乃尔。然子孙继承至今，不敢忘范文正之德。后以家叔事颇难见渠子弟，欲访其后少报先德，未得其人也。”史具言长安邂逅先子曲折，种即以颛使邀至军前议事。一见甚喜，张宴酒酣，谓先子曰：“先祖荷文正不报之恩。”先子曰：“盖未闻也。”种曰：“公为范氏子，独不知此乎？”先子曰：“先公以公义举人，非谓私恩，未尝语家人也。安得知之？”种益钦叹曰：“真有家风也。”厚赠先子归，曰：“此有警，当屈贤者席。”威平之役，召先子从行，奏功特改秩。过庭录 范忠宣为相复荐种诂事见范忠宣条下。 

　　师道承召赴京师，上令与李邦彦议于政事堂，师道曰：“当时闻贼，何不悉令城外百姓撤去屋舍搬畜产入城，遽门以为贼资何也？”邦彦曰：“仓卒之际，不暇及此。”师道笑曰：“好慌，好慌。”左右皆笑曰：“公等腰下金带，不能自守，以与虏人。若虏等要公首级如何？”邦彦不能答。三朝北盟会编 

　　师道受命巡城，得金虏三人，令言军间事。其一不肯，杀之；问其次，遂惧，明言军间事。其一破腹以验所食之物，无米唯豆耳。师道曰：“贼粮已匮，可以殄灭。”乃遣一人还。贼大惊，决意求和。三朝北盟会编 

　　虏使王汭素颉颃，方入对，望见公，拜跪稍如礼。上顾笑曰：“彼为卿故也。”名臣言行录 此师道事。 

　　王相有边功，久居枢要。有谏官言公宅枕乾纲，貌类艺祖。公上章谢曰：“宅枕乾纲，乃朝廷所赐。貌类艺祖，乃父母所生。”仁宗益厚遇公。墨客挥犀 孙公谈圃同 

　　王武恭公自枢密使谪知随州，孔道辅所论也。道辅死，或有告武恭：“害公者死矣。”武恭愀然出涕曰：“可惜朝廷又丧一直臣。”石林燕语 

　　韩忠献、宋景文二公，同召试入选，王德用带平章事，例当谢。二公有空疎之谦言，德用曰：“亦曾见程文，诚空疎，少年更宜广学问。”二公大不堪，景文曰：“吾属见一老衙官，是纳侮也。”得用薨后，忠献谓景文曰：“王公虽武人，尚有前辈激厉成就后学之意，不可忘也。”邵氏闻见录 

