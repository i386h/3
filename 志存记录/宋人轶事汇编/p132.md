<!-- { "loadSidebar": true } -->
　　韩侂胄当国，尝招致水心，已在座，忽门外有以刺求见，题曰“水心叶适候见”。侂胄乃匿水心于别室，延见之，历问水心进卷内语，其人曰：“此皆某少作也。”遂延入书院，出杨妃卷，令跋之，即挥笔曰：“开元、天宝间，丹青不及麒麟、凌烟而及此，世道判矣。”又出米南宫帖，即跋云：“米南宫帖，尽归天上，犹有此本，散落人间，欲野无遗贤难矣！”如此数卷，言简意尽。韩骇然问曰：“自有水心在此，天下岂有两子张也。”其人笑曰：“文人才子如水心者，车载斗量。今日不假水心之名，未必蒙与进至此。”侂胄笑而收属门下。其人姓陈名谠，建宁人，后举进士。西湖志余 

　　范成大 杨万里 尤袤 

　　范文穆世居吴郡，而与文正不同族。周益公南归录云：“右通直郎范公武，文正公后，今岁有子登科，自忠宣公皇祐登科，今方有人。”云云。若文穆与兄成象，绍兴间，先后登第。如果同族，不当为此语矣。今范氏谱以文穆为文正后，不可信。十驾斋养新录 

　　石湖立朝多奇节，其为西掖时，上用知合门事枢密都承旨张说为佥书，满朝哗然起争，上皆不听。范既当制，朝士或问：“当视草否？”笑不应，独微声曰：“是不可以空言较。”问者不惬，且谓范党近习。范词未下，忽请对，乃出词头纳御榻前，玉色遽厉。范徐奏曰：“臣有引喻，合门官日日引班，乃今郡典谒吏耳，谓有一州郡，一旦骤拔客将为通判职曹，顾谓何耶？”上霁威沉吟曰：“朕将思之。”明日说罢。后月余，范乞去，以集撰帅静江。明年，说遂申命。桯史 

　　范成大不草张说词，说语人曰：“范致能亦胡为见攻？”指所坐亭曰：“是材植皆致能所惠。”弘简录 

　　范成大帅广西时，令诸猺围长纳状云：“某等已充山职，今当钤束家丁，男行侍捧，女行把麻，任从出入。上有太阳，下有地宿，翻背者生儿成驴，生女成猪，举家绝灭。不得对好翻非，不得偷寒送暖。上山同路，下水同船，男儿带刀，一点一齐，同杀盗贼。不用此款者，并依山例。”山例者杀戮也。自是帅事二年，诸猺无及省界者。西园闻见录 

　　范成大复水月洞铭并序云：“水月洞剜漓山之麓，梁空踞江。春水时至，湍流贯之。石门正圆，如满月样，光景穿映，望之皎然，名宾其实，旧矣。近岁或以一时燕私，更其号为‘朝阳’，邦人弗从。且隐山东洞既曰朝阳矣，不应相重。乾道九年秋七月初吉，吴人范成大、莆田林光朝，考古揆宜，俾复其旧。成大又为之铭，百世之后，尚无改也。铭曰：有嵌孱颜，中淙涨湍，水清石寒，圆魄在上，终古弗爽，如月斯望。漓山之阴，漓江之灵，复其嘉名。范子作颂。勒于巃嵸，水月之洞。”桂胜。石湖文集不传，故录存之。 

　　绍兴要盟，礼文之际，多可议者，而受书之仪特甚，上常悔之。时范石湖为右史侍讲，天意攸属。明年亟欲遂前事，且将以陵寝为词，而使使者自及受书。范迁起居郎，假资政殿大学士，为祈请使。上临遣之曰：“朕以卿气宇不群，亲加选择。闻外议汹汹，官属皆惮行，有诸？”范曰：“无故遣泛使，近于求衅，不执则戮。臣已立后，仍区处家事，为不还计，心甚安之。”玉色愀然曰：“朕不败盟发兵，何至害卿？啮雪餐毡或有之。”范奏乞国书内并载受书一节，不许，遂行。至燕，乃夜蔽帷，秉烛草奏，具言他日北使至，欲令亲王受书，遂怀以入。搢笏出而执之，雍酋大骇顾谇。其宣徽大使韩钢曰：“有请当语馆伴，此岂献书处耶！自来使臣未尝敢尔。”范不为动，再奏曰：“奏不达，归必死，宁死于此！”雍酋怒，厉声曰：“教拜了去！”钢以笏抑范使拜，范跪如初，曰：“此奏得达，当下殿百拜。”乃宣诏令纳馆伴处，范怒下殿。是日钢押宴，谓范曰：“公早来殿上甚忠勤，皇上嘉叹，谓可以激励两朝臣子。”十月，范还。虏之报章有曰：“抑闻附请之辞，欲变受书之礼，出于率易，要以必从。”上于是知其忠勤，有大用意。后八年遂参大政。桯史 

　　孝宗欲相范致能，以其不知稼穑之艰，遂止。范因作田园杂兴诗十六首。柳亭诗话引汤廷尉公余日录 

　　范文穆晚年卜筑于吴江盘门外十里，寿皇御书“石湖”二大字赐之。有北山堂、千岩观、天镜阁、寿乐堂。乾道壬辰三月，周益公以春官去国，过吴，范公招饮夜分，题名壁间。齐东野语 

　　范石湖小峨嵋，灵璧石也；烟江叠嶂，太湖石也；天柱峰，英石也。皆归休时闲玩。太平清话 

　　范致能喜啖梅，人尝致一斛奁，致能食之，须臾而尽。语林 

　　范致能有“万里春酒”，又有“云霞酒”。南宋杂事诗注 

　　范文穆好谈虎，构一轩曰“说虎”。同上 

　　石湖范参政初官，其同参者闻为吴郡人，即云“呆子”。又醵会，曰“请呆子”。白獭髓 

　　旧京自城破后，创痍不复。炀王亮徙燕山，始以为南都。独崇伟宫阙，比旧加壮。民间荒残自若，新城内大抵皆墟，有犁为田者，旧城内肆市苟完而已。大相国寺倾檐缺壁，非复旧观。民亦久习虏俗，态度嗜好与之俱化，最甚者□装之制尽为虏矣。自淮以北皆然，而京师尤甚。惟妇人之服不甚改，而戴冠者甚少，多绾髻，贵人家即用珠珑璁冒之。过相州，市有秦楼、翠楼、康乐楼、月白风清楼，皆旗亭也。秦楼有虏妇，金缕鹅黄大袖袍，金缕紫勒帛。搴帘云是宗室女，郡守妻也。遗黎往往垂涕嗟愤，指使人曰：“此中华佛国人也。”老妪跪拜者尤多。昼锦堂尚存，虏尝更修饰之。揽辔录 

　　推车老人自言吾州韩魏公乡里，□内丘鹅梨，天下第一，园户云：“吾家园者犹圣宋太平时所接。”石湖集 

　　杨诚斋为零陵丞，以弟子礼谒张魏公。时以迁谪谢客，南轩为之介绍，数日乃得见，因跪请教。公曰：“元符贵人腰金纡紫者何限，惟邹志完、陈莹中姓名与日月争光。”诚斋得此语，终身厉清直之操。孝宗尝曰：“杨万里有性气。”高宗尝曰：“杨万里直不中律。”故其自赞曰：“禹曰‘也有性气’，舜曰‘直不中律’。自有二圣玉音，不烦千秋史笔。”鹤林玉露 

　　虞雍公初除枢密使，偶至陈丞相应求阁子内，见杨诚斋千虑策，读一遍，叹曰：“东南乃有此人物！某初除合荐二人，当以此人为首。”应求导诚斋先，雍公一见，握手如旧。诚斋曰：“相公且子细，秀才子口头言语岂可深信！”雍公大笑，卒援之登朝。鹤林玉露 

　　德寿八十上尊号，周益公当国，差官撰册读册，册拟杨诚斋、尤延之各撰一本，预先进呈。益公与诚斋乡人，欲除诚斋侍从，寿皇披阅，谓：“杨之文太聱牙，不如用尤之文温润。”益公又请以杨读册官，寿皇云：“杨江西人，声言不清，不若移作奉册。”寿皇过内奏册宝礼节及行礼官至杨，德寿作色曰：“杨某尚在这里，如何不去！”寿皇奏曰：“不晓圣意。”德寿云：“杨某殿策比朕为晋元帝，甚道理！”杨即日除江东漕。贵耳集 

　　诚斋先生考校湖南漕试，同僚有取易义为魁者，先生见卷上书尽字作尺□□□，必欲摈斥。考官力争，先生曰：“明日揭榜，有喧传取得‘尺二秀才’，吾辈将何颜？”竟黜之。示儿编 

　　杨诚斋在馆与人谈晋于宝，一吏进曰：“乃干宝非于宝。”问：“何以知之？”吏取韵书干字下注云：“晋有干宝。”诚斋大喜曰：“汝乃吾一字师！”鹤林玉露 

　　杨诚斋答周益公惠鸠兔橘酒小简云：“锦羽在桑，翩翩二七。褐衣缺口，趯趯一双。挟欢伯以俱来，与木奴而偕至。恭维某官文章羹酒，儒学凤麟。游梁王之兔园，夙推善赋；赐汉廷之鸠杖，晚冠耆英。橘颂续骚，酒箴饱德。慎然四美，萃此一翁。”观此具见善于体物。宋稗类钞 

　　杨诚斋立朝，计料自京还家之费，贮以一箧，钥而置之卧所，戒家人不许市一物，恐累归担，日日若促装者。鹤林玉露 

　　昔传江西一士求见杨诚斋，颇以赅洽自负。越数日，诚斋简之云：“闻公自江西来，配盐幽菽，欲求少许。”士人茫然，亟往谢曰：“实不知为何物。”诚斋检礼部韵略“豉”字示之，注云配盐幽菽也。齐东野语 

　　杨诚斋为监司时，巡历一郡，二守宴之。官妓歌贺新郎词以送酒，其间有“万里云帆何日到”之句，诚斋遽曰：“万里昨日到。”守大惭，监系此妓。行都纪事 

　　杨诚斋退休，名酒之和者曰“金盘露”，劲者曰“椒花雨”，曰：“吾爱‘椒花雨’，甚于‘金盘露’。”鹤林玉露 

　　韩侂胄当国，欲网罗四方知名士。尝筑南园，属杨诚斋为之记，许以掖垣。诚斋曰：“官可弃，记不可作！”韩恚，改命他人。杨卧家十五年，皆韩柄国日也。余冬序录 

　　侂胄权日盛，遂忧愤成疾，家人不敢进邸报，适族子自外至，言侂胄近状，诚斋痛哭，呼纸书曰：“奸臣专权，谋危社稷。吾头颅如许，报国无路，惟有孤愤，别妻子。”笔落而逝。南宋杂事诗注 

　　杨诚斋夫人罗氏，年七十余，每寒月黎明即起诣厨，作粥一釜遍奴婢，然后使之服役。其子东山启曰：“天寒何自苦如是。”夫人曰：“奴婢亦人子也。清晨寒冷，使其腹略有火气，乃堪服役耳。”东山曰：“夫人老，且贱事，何倒行而逆施乎？”夫人怒曰：“我自乐此，不知寒也。汝为此言，必不能如吾矣。”东山守吴，夫人尝于郡圃种苎以为衣，时年八十余矣。鹤林玉露 

　　东山先生杨长孺，字伯子，诚斋先生之适子也。守霅川时，秀邸横一州。一日，秀王柚招府公张乐开宴，水陆毕陈，帷幕数重，列烛如昼。酒半少休，已而复坐，乃知逾两夕矣。归即自劾云：“赴秀王华宴，荒酒凡两日，愿罚俸三月，以惩不恪。”自是秀邸不敢复招。一日，府促解爬松钗人，公判云：“松毛本是山中草，小人得之以为宝。嗣王促得太吃倒，杨秀才放得却又好。”□□□ 

　　待制公尤叔保尝游胜禅寺，午睡一竹榻。既觉，有长眉老僧坐其傍，告公曰：“先生左鼻气如松，右鼻气如云。此身后清贵，永永留名，子孙贵盛，罕有其比，但不及亲见之耳。”祠匾松云，盖自定也。文献公尤辉官知枢密院事，宋史无其人。有钞写义子平真年十九，公为娶妻。明年八月十五子时，产一女，从左胁下，其胁开缝，三月余始平，尚有丹线一条。女名佛奴，慧悟异常，面貌端丽。方五岁，举动如成人。至秋渐不食，形体日小，一日，八月十五子时，其母丹线忽开，女便跃入母，母即痛死。公命以僧礼焚之，建一小塔。平真两月亦死。万柳溪边旧话 

