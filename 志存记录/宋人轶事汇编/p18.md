<!-- { "loadSidebar": true } -->
　　赵韩王两京起第，外门皆柴荆，后苑亭榭制作雄丽，厅事有椅子十只，式样古朴，坐次分列，皆是韩王安排，至今不易。太祖幸洛，初见柴荆，既而至堂筵以及后圃，哂之曰：“此老子终是不纯。”堂上有当时酒凝如胶漆，以水参之，方可饮，馨烈倍常。初河南府岁课修内司木值，或不时具。有司督按，乃曰：“为普修宅买木所分。”寻有旨：待赵普修宅了上供。画墁录 

　　韩王治第，麻捣钱一千二百贯，其他可知。涂壁以麻捣土，世俗遂谓涂壁为麻捣。梦溪笔谈 

　　太祖大宴，雨骤至，上不悦，以至叱怒左右，赵近前奏曰：“外面百姓正望雨，官家大宴何妨，只是损得些少陈设，湿得些少乐人衣裳。但令乐人雨里做杂剧，此时雨难得，百姓快活之际，正好吃酒娱乐。”上于是大喜，宣乐人于雨下作乐。丁晋公谈录 

　　赵韩王从太祖至洛行宫，见架上一匣，取视皆李氏父子墨也，因尽以赐王。后王之子妇蓐间血晕，危甚，医求古墨为药。因取一枚投烈火，研末，酒服即愈。诸子各欲备产乳之用，乃尽取墨煅而分之。自此李氏墨世益少。宋诗纪事注 

　　赵韩王疾，夜梦甚恶，使道流上章禳谢，因请章旨。赵难言之，索笔自书曰：“情关母子，弟及自出于人谋；计协臣民，子贤难违乎天意。乃凭幽祟，遽逞强梁，瞰臣血气之衰，肆彼魇呵之厉。信周祝霾魂于鸠愬，何晋巫雪魄于雉经。倘合帝心，诛既不诬管蔡，幸原臣死，事堪永谢朱均”云云。密封令弗发，向空焚之，火正爇函，而此章为大风所掣，吹堕朱雀门，为人所得，传诵于时。枫窗小牍 

　　赵韩王久疾无生意，解所宝双鱼犀带，遣亲吏甄潜诣上清太平宫醮谢。道士姜道元为公叩幽都乞神，语神曰：“赵某开国勋臣，奈何冤累不可避？”姜又叩曰：“冤者为谁？”神以淡墨一巨牌示之。浓烟罩其上，但识牌末一火字而已。道元以告，公曰：“我知之矣，必秦王廷美也。当时自是渠与卢多逊遣堂吏赵白交通，事露速祸，咎岂在吾。”呜呼，一闻火字，即知必是秦王，心下事其可打过。乐善录 玉壶清话略同 

　　卢相多逊生曹南，方幼，其父携就云阳观小学。时与群儿诵书，废坛上有古签一桶，竞往抽取为戏。时多逊尚未识字，得一签归示其父，词曰：“身出政书堂，须因天水白，登仙五十二，终为蓬海客。”迨后作相。及其败也，因遣堂吏赵白阴与秦王廷美连谋，事暴遂南窜。年五十二，卒于朱崖。签语无一字差。玉壶清话 

　　贾黄中作相，卢多逊作参。一日府畿有蝗，卢笑曰：“某闻所有乃假蝗虫。”贾应声曰：“亦不闻伤稼，但芦多损耳。”靳史 

　　卢多逊任智，数与韩王少睚眦，及得志，极口倾之。既而有朱崖之行，家籍于官。未败前数夕，其祖茔松槚，忽为雷击殆尽。乐善录 

　　卢相多逊贬朱崖，知开封府李符白赵普曰：“朱崖虽在海外，水土不甚恶。春州近在内地，至者无生还。宜以多逊改春州。”普颔之。月余符坐事贬宣州司马，上怒未已，欲再贬岭外。普具述其事，即以符知春州，到未浃旬而卒。元丰六年，王荆公改春州为阳春县，隶南恩州。既改为县，自此获罪者遂不至其地。癸辛杂识 清波杂志略同 

　　卢多逊南迁朱崖，踰岭憩一小店，店妪举止和淑，颇能谈京华事。卢因访之，妪不知卢也，曰：“家故汴都，累代仕宦。一子仕州县，卢丞相违法治一事，子不能奉，诬窜南荒。到才周岁，尽室沦丧，独余残老，一身流落居此，意实有待。卢丞相欺上罔下，倚势害物，天道昭昭，行当南窜。未亡间庶见于此，一快宿憾耳。”因号呼泣下。卢不待食，促驾而去。渑水燕谈录 邵氏闻见录略同。 

　　卢多逊素与李孟雍穆善，多逊窜逐后，声迹渺绝。时法禁严，邸报不得至海外。一日赦书至，复有参知政事李，多逊曰：“此必孟雍也。若登政府，吾必北辕。”戒舍人俶装，已而果移容州团练副使。未渡巨浸，忽见江南李主，衣冠如平生。问云：“相公何以至此？”多逊曰：“屈。”后主曰：“汝屈何如我屈？”由是感疾殂。玉照新志 

　　卢相南行过琼州，入万安州界，宿一山馆。时雨霁月明，卢徘徊月下久之。就枕，忽梦有人叩门曰：“知相国到此，奉谒耳。”问：“何人？”曰：“唐宰相李德裕。”卢拒之曰：“彼此被罪，且异代，何面相见？”须臾，闻月下长谣声，甚悲惋，其略曰：“万里孤魂归未得，春风肠断洛阳城。”觉而恶之，卢竟终于海南。能改斋漫录 

　　卢丞相谪死朱崖，旅殡海上，天庆观道士练惟，一夜闻窗外有人读书，审其声韵，有类多逊。明日有诗题窗外云：“南斗微茫北斗明，喜闻窗下读书声。孤魂千里不归去，孤负洛阳花满城。”笔迹亦类之。明年归葬洛。此说得之孙巨源，而杨文公云，其子扶柩归葬江陵佛舍，与此不同。渑水燕谈录 

　　卢多逊既卒，许归葬，其子察护丧权厝襄阳佛寺。将易巨榇，乃启棺，其尸不坏，俨如生，遂逐时易衣。至祥符间犹然。国老谈苑 

　　张永德 王审琦 曹彬子玮 曹翰 杨信 党进 呼延赞 

　　张永德母马氏，为父所出。永德知邓州，于州廨作二堂，左继母刘氏居之，右马氏居之。不敢以出母加于继母，永德事二母如一。时大臣母妻，皆得入谒，刘氏存日，马氏不敢同入禁内。刘卒，马始得入谒。太宗劳问嘉叹，封莒国太夫人。燕翼贻谋录 

　　张永德事周世宗，性好道。世宗用兵寿春，永德从，见一僧与之归宿帐内，夜半屏人曰：“若见二属猪人，善事之，则富贵可保也。”艺祖方以力战有功，问其生，亥年也，永德倾身事之。太宗姿表尤异，问之亦亥生。永德惊喜，倾家助。太祖登极，以邓州节度授永德，许之终身。龙川别志丁晋公谈录较略 

　　王审琦微时，与太祖相善，后以佐命功，尤亲近。性不能饮，太祖每近臣，常尽欢，而审琦但持空杯，太祖意不惬。一日酒酣，举杯祝曰：“审琦布衣之旧，方共享富贵。酒者天之美禄，惜不令饮之。”祝毕，顾审琦曰：“天必赐汝酒量，可试饮。”审琦受诏，辄连引满无苦，自是每侍，即能饮。与众辈还私第，则如故。石林燕语 

　　太祖事世宗于檀州，曹彬为世宗掌茶酒，太祖尝从之求官酒，曰：“此官酒不敢相与。”自沽酒以饮太祖。太祖即位后，尝话及世宗旧吏，曰：“不敢负其主者，独曹彬耳。”涑水纪闻 

　　王全斌、曹彬等收西蜀，全斌杀降兵三千人，曹不从，但收其文案，不署字。王、曹等回，太祖传宣后殿，责曰：“如何敢乱杀人？”又曰：“曹彬退，不干汝事。”曹不退，但叩首曰：“是臣同商量杀降兵，臣合首诛。”太祖见曹如是，皆原之。忽一日，宣曹彬、潘美曰：“命汝收江南。”又顾曹曰：“更不得似西蜀时乱杀人。”曹徐奏曰：“臣若不奏，恐陛下不知。曩日西川元不是臣要杀降，臣见收得当日文案，臣元不曾署字。”太祖令取呈览之，谓曰：“卿既商量未下，何以对朕坚自伏罪？”曰：“臣与全斌同奉委任，若全斌获罪，独臣清雪，不为稳便。”太祖曰：“既自欲当罪，又安用此文字？”曰：“臣初谓陛下必行诛戮，留此文字令老母进呈，乞全母一身。”太祖尤器遇之。丁晋公谈录 

　　曹彬、潘美伐江南。城既破，李煜白衫纱帽见二公。先见潘设拜，潘答之；次见曹彬拜，曹使人迎语曰：“介胄在身，拜不及答。”识者善之。二公先登舟，召煜饮茶，船前设独木脚道，煜徘徊不能进，曹命左右掖而登焉。既一啜茶，曹命归办装，诘旦会于此，同赴京师。未晓，如期而至，潘始甚惑之，曰：“讵可放归。”曹曰：“适来独木板，尚不能前，畏死甚也。既许其生赴京师，焉能取死？”谈渊 

　　曹武惠尝曰：“吾为将杀人多矣，然未尝以私喜怒戮一人。”其所居堂弊坏，子弟请修葺，公曰：“时方大冬，墙壁百虫所蛰，不可伤其生。”既平江南回，诣合门入见，榜子称“奉敕江南勾当公事回”，其不伐如此。归田录 

　　曹玮帅秦州，赵德明叛，边庭动骇。玮方与客弈，吏报有叛卒投德明者，玮弈如常，至于再三，徐顾吏曰：“此吾所遣，勿复言。”德明闻之，杀降者，卒遂不复叛。石林燕语 涑水纪闻墨客挥犀略同。 

　　宝元间，忠穆王吏部为枢密使。赵元昊叛，上问边备，辅臣皆不能对。明日枢密四人皆罢，忠穆谪虢州。翰林学士苏公仪与忠穆善，出城见之，忠穆曰：“＜鬲傻-亻＞此行前十年已有人言之。昔为盐铁三司副使，决狱囚至河北，是时曹南院为定帅，谓＜鬲傻-亻＞曰：‘公满面权骨，不十年必总枢柄。此时西方当有警，公宜预讲边备。不然无以应。玮在陕西日，赵德明以马博易于边境。德明有一子，方十余岁，极谏不已。玮闻其言，欲一识之，屡使诱致不可得。乃使善画者图其形观之，真英物也。此子必为边患，计其时正公秉政之日，公其勉之。’＜鬲傻-亻＞尔时殊未以为然，今知其所画乃元昊，竟如其言也。”梦溪笔谈 东坡志林略同 

　　曹武毅翰，魏人；曹武惠彬，真定人，人多谓之同宗。翰能诗，有玉关集。领金吾日，当直，太宗召与语曰：“朕曾览卿诗，有‘曾因国难披金甲，耻为家贫卖宝刀，他日燕山摩峭壁，定应先勒大名曹’。颇佳，朕每爱之。”翰因叩谢。从征幽州，率以部分攻城，忽得一蟹，翰曰：“蟹水物向陆，失依据也，而足多有救。又蟹者解也。其将班师乎？”已而果然。玉壶清话 

　　曹翰以罪谪汝州数年。有内侍使京西，太宗密谕之曰：“至汝州当一访曹翰，观其良苦，慎勿泄我意也。”内侍如旨往见，翰泣曰：“罪犯深重，感圣恩不杀，死无以报。但口众食贫，欲以故衣质钱十千，以继粥饭，可乎？”内侍曰：“太尉有所须，敢不应命，何烦质也。”翰固不可，于是封裹一复以授。内侍收复，以十千答之。洎回奏翰语，及言质衣事，太宗命取其复开视之，乃一大幅画幛，题曰下江南图，太宗恻然，念其功，即日有旨召还阙。盖江南之役，翰为先锋也。东轩笔录 清夜录略同 

