<!-- { "loadSidebar": true } -->
　　元城在贬所，梦一道士来谒，寻得家书，报生男。自贬所还视所生男，状貌宛然梦所见也。故名之曰景道，钟爱异于他子。暨再贬岭南，景道生九年矣，忽得疾卒于家。元城闻之悲悼，南海道士有异术，元城命致其魂，果见形，曰：“我昔为道士，公为淄青节度，因射误中吾臂，出血四合而死。今以抚育之恩，犹当偿其半。”元城于是刺臂血，书般若经以荐之。暌车志 

　　刘器之晚在睢阳，以镪二十万鬻一旧宅。或谓此地素凶，器之不信。始入，即有蛇虺三四出屋间，呼仆屏去，则率拱立，谓有鬼神，不敢措手。改命家人辈自纳诸筐篚，而弃之汴流。翌日，则蛇出益多，再弃，辄复又倍，曾不浃旬，乃至日得五七筐不已也。器之不乐，因焚香于土神祠前曰：“此舍某用己钱易之者，即是某所居矣。蛇安得据为怪乎？始犹觊鬼之神有职，而后悛革，今不数日，则怪益出，是土神之不职尔。且当受罚，虽愿仍其旧贯，不可得矣。”回顾从者，尽掊土偶五六掷之河，召匠手改塑其神，繇是怪不复作。铁围山丛谈 

　　赵畯筑室南都，杜门不交人事。有园数亩，杂植花木，乡人目之为独乐园。然晚复再娶，年颇相悬，刘器之戏之曰：“岂谓独乐园内乃有少室山人乎？”却扫编 

　　元祐党籍皆一时名贤，逮宣和中往往多在鬼箓，独刘器之、范德孺二公在。未几器之讣至，晁以道对客诵“南岳新摧天柱峰”之句，至哽咽不得语，客皆抆睫。曲洧旧闻 

　　苍梧先生胡德辉珵尝对刘元城叹息张天觉之亡，元城无语。苍梧疑而问之，元城曰：“元祐党人，只是七十八人，后来附益者不是，今七十七人都不存，惟某在耳。”元城为此言，实宣和六年十月六日也。梁溪漫志 

　　刘道原为人强记，史传之外，闾里所录私记杂说无所不览。坐听其谈，衮衮不穷，上下数千载，细大之事如指掌。方介甫用事，呼吸成祸福，道原独奋厉不顾，直指其事，是曰是，非曰非。或面刺介甫，至色变如铁。或稠人广坐，介甫之人满侧，道原公议其得失，无所隐。恶之者侧目，爱之者寒心，至掩耳起避之，而道原曾不为意。士子有谈新经义者，道原怒形于色，曰：“此人口出妖言，面带妖气。”名臣言行录 

　　道原家贫，自洛阳南归，时已十月，无寒具，司马温公以衣袜一二事及旧貂褥赆之，辞，强与之，及颍州，悉封而返之。名臣言行录 

　　苏子容丞相，熙宁间，以集贤院学士守杭州。时梁况之左丞方以朝官通判明州之官，道出钱唐。苏公一见异之，留连数日，待遇甚厚。既别，复遣介至津亭，以一砚遗之，曰：“石砚一枚，留为异日玉堂之用。”梁公莫喻其意，亦姑谢而留之，自尔南北不复相见，亦忘前事矣。元祐六年，梁公在翰林，一夕宣召甚急，将行，而常所用砚，误坠地碎，仓卒取他砚以行。既至则面授旨，尚书左丞苏某拜右仆射。梁公受命，退归玉堂，方抒思命词，涉笔之际，视所携砚，则顷年钱唐所赠也。因恍然大惊，他日会政事堂，语及之，苏公一笑而已。却扫编 

　　梁焘贬化州，分其子孙一半在郓梁，有幼子八岁，孙三岁。至潭州，为知州喻陟所逼，家人数日环聚泣别。至是梁奋然掷其子于地，其孙方挽衣不肯去，梁掣其手而行，雨中徒步而出，道路为之泣下。孙公谈圃 

　　邹志完，元符三年自右正言上疏论中宫事，除名窜新州。钟正甫将漕广东，次年上元，广帅朱行中约正甫观灯，已就坐矣，忽得密旨令往新州制勘公事。正甫不待杯行，连夜星驰以往。抵新兴追逮志完，赴司理院，荷校囚之。正甫即院内治事，极其暴虐，志完甘为机上肉矣。诘旦忽令推吏，去其杻械，请至帘下，劳问甚勤，云：“初无其他，正言可安心置虑，归休愒处，某亦便还司矣。”志完出，正甫果去，且遣骑致馈极腆。志完惘然不知所以。又明日，郡内宣徽宗登极赦书，盖正甫已先知矣。未几，志完被召，遂登禁路。挥麈后录 

　　张绎曰：“邹浩以极谏得罪，世疑其买直也。”先生曰：“君子于人当于有过中求无过，不当于无过求有过。”程氏遗书 

　　邹道乡浩，初谪新州。有楚州布衣乐韶，素为浩交游，不惮万里烟瘴，誓与同行。至荆南，浩或闻官司捕韶，恐于韶不便，急遣韶还，韶确然不回。浩以病留荆南数日，坚意遣韶，韶不得已，变易姓名，隐居桐柏山。久之，浩复官。江淮发运使胡宗师感韶之义，奏韶节义。至崇宁初，宗师知瀛州，言者指前事，遂落职。能改斋漫录 

　　邹志完南迁，自号道乡居士。在韶州江上为居室，近崇宣寺。因阅华严经于观音像前，有修竹三根生像之后，志完揭茅出之不可，乃垂枝覆像，有如观世音宝陀山岩竹。今犹在，韶人扃锁之以俟过客游观。比还，过永州澹山岩，岩有驯狐，凡贵客至则鸣。志完将至，而狐辄鸣。寺僧出迎，志完怪之，僧以狐鸣为对。志完作诗曰：“我入幽岩亦偶然，初无消息与人传。驯狐戏学仙伽客，一夜飞鸣报老禅。”冷斋夜话 

　　零陵有市户吕询者，尝以钱二百万造大舟以俟先生。后北归，吕以舟送先生至江南，先生谢以五绝句。居易录引本集 

　　邹浩谪居昭州，以江水不可饮，汲于数里外。后所居岭下，忽有泉极清，名曰感应泉。乱石之下，得蟹一枚，自放于江曰：“余至五岭，不睹此物数年矣。易不云乎，‘物不可以终难，故受之以解’，蟹者解也。天实告之矣，蒙恩归侍，可立待矣。”未几，泉忽涸，疑之。有人至门厉声呼曰：“侍郎归矣！”求之不见。次日，果拜赦命。杨龟山挽诗云：“泉甘不出户，客至岂无神。”涌幢小品 

　　邹浩赴贬所，其友人告之曰：“使君官京师，遇寒疾，五日不汗死矣。独岭海之外能死人哉！”友为谁？田昼是也。兰亭续考 

　　陈了翁之父尚书，与潘良贵义荣之父情好甚密。潘一日谓陈曰：“吾二人官职、年岁，种种相似，独有一事不如公，甚以为恨！”陈问之，潘曰：“公有三子，我乃无之。”陈曰：“吾有一婢，已生子矣。当以奉借，他日生子即见还。”既而遣至，即了翁母也。未几，生良贵。后其母遂往来两家，一母生二名儒，亦前所未有。齐东野语 

　　闲乐先生陈公伯修师锡，在太学与陈了翁友善。一日同集宗室淄王圃中，有雁阵过，相与戏曰：“明年魁天下者，当中首雁。”伯修引弓射之，一矢中其三。了翁不中，须臾又有雁阵过，了翁射之，亦中其三。伯修笑曰：“公其后榜耶！”了翁曰：“果然，当为公代。”其明年徐铎榜，伯修果以第三人登第。后三年，了翁登第，亦第三人。皆为昭庆军节度掌书记，果相与为代。因名便厅为射雁堂。梁溪漫志 

　　金陵有僧嗜酒佯狂，人谓之风和尚。陈莹中未第时，问之曰：“我作状元否？”即应之曰：“无时可得。”莹中复谓之曰：“我决不可得耶？”复应如初。明年时彦御试第一，而莹中第二。方悟“无时可得”之说。春渚纪闻 

　　陈莹中曰：元丰乙丑为礼闱检点官。时范淳夫同在院，因语及颜子不迁怒，不贰过。范云：“惟伯淳先生能之。”余问曰：“伯淳谓谁？”范公默然久之，曰：“君乃不知有程伯淳乎？”余谢曰：“生长东南，实未知之。”余时年二十九，自是常以寡陋为愧。王楙野老纪闻 

　　绍圣初，陈莹中用章惇荐，为太常博士。先是惇妻尝劝惇毋修怨。惇作相，专务报复，起朋党之祸。惇妻死，惇悼念不已。莹中见惇容甚戚，谓之曰：“公与其徒自伤悲，曷若念其平生之言。”惇以为忤，不复用。邵氏闻见录 

　　绍圣初，章申公以宰相召，道过山阳，公随众谒之。章素闻公名，独请登舟，共载而行，访以当世之务。公曰：“请以乘舟喻，乘舟偏重，其可行乎？移左置右，其偏一也。”章默然未答。公复曰：“敢问将欲施行之叙，以何事为先？何事为后？”章伫思良久，曰：“司马光奸邪，所当先辨，无急于此。”公曰：“相公误矣！此犹欲平舟势，而移左于右也。果然，将失天下之望也。”章厉色视公曰：“光辅母后，独宰政柄，不纂绍先烈，肆意大改成绪，误国如此，非奸邪而何！”公曰：“不察其心而疑其迹，则不为无罪。”乃为极论熙、丰、元祐之事，以为元丰之政多异熙宁，则先志固已变而行之。温公行之太遽，所以纷纷至于今日。为今之计，唯当绝臣下之私情，融祖宗之善意，消朋党，持中道，庶可以救弊。若必以熙、丰、元祐为说，恐无以服公论。章虽忤意，亦颇惊异，遂有兼取元祐之语。留公共饭而别。名臣言行录 

　　公为太学博士，薛昂、林自之徒为正录，皆蔡卞党也。方议毁资治通鉴板，公闻之，因策士题特引神庙序文。林自骇异，谓公曰：“此岂神考亲制耶？”公曰：“谁言非耶？”自又曰：“此亦神考少年之文耳。”公曰：“圣人之学，得于天性，岂有少长之异！”自遽以告卞，乃密令学中置板高阁，不复敢议毁矣。名臣言行录 

　　陈莹中为横海军通守，先君与之为代，尝言蔡元长兄弟。了翁言：“蔡京若秉钧轴，必乱天下。”后为都司，力排蔡氏之党。一日朝会，与蔡观同语云：“公大阮真福人。”观问：“何以知之？”了翁曰：“适见于殿廷，目视太阳，久而不瞬。”观以语京，京谓观曰：“汝为我语莹中，既能知我，何不容之甚也。”观致京语于陈，了翁曰：“射人当射马，擒贼当擒王。”观默然。后竟有郴州之命。春渚纪闻 

　　蔡京与了翁有笔研之旧，了翁深疾之。尝入朝，已立班，上御殿差晚，杲日照耀，众莫敢仰视，京注目久而不瞬。了翁谓同省曰：“此公真大贵人。”或曰：“公明知其贵而议论之，间有不恕，何耶？”了翁诵杜诗曰：“射人先射马，擒贼先擒王。”野老纪闻 

　　陈了翁迁谪后，为人作石刻，自称“除勒停送廉州编管陈某”。老学庵笔记 

　　陈了翁云：“岭南之人，见逐客不问官高卑，皆呼为相公，想是常见相公来也。”道山清话 

　　日录一书，本荆公奏对之辞，私自录记。绍圣以后，稍尊其说，以窜定元祐史牒。建中靖国初，曾文肃布主绍述，垂意实录，大以依据。陈了翁以书抵文肃，谓：“薄神考而厚安石，尊私史而压宗庙。”文肃怒，罢为外郡，寻谪合浦。了翁始著合浦尊尧集，及北归，又著四明尊尧集。政和元年，徽祖闻有此章，下宣取书。奏，有旨：“陈瓘尊尧集，语言无绪，并系诋诬，特勒停送台州羁管。”桯史 

