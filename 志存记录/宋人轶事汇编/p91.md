<!-- { "loadSidebar": true } -->
　　苏子瞻曰：“余一日醉卧，有鱼头鬼身者，自海内来云：‘广利王请端明。’予被褐黄冠而去，亦不知身入水，但闻风雷声。有顷，豁然明白，疑入水晶宫。其下骊目夜光，文犀尺璧，南金火齐，间以琥珀珊瑚，不可仰视。广利王佩剑冠服而出，从二青衣。予曰：‘海上逐客，重烦邀命。’有顷，东华真人、南溟夫人，亦至，出鲛绡丈余，命予咏诗，予写进广利。诸仙迎看称妙，独广利旁一冠簪者，谓之鳖相公，进言：‘苏轼不谨，祝融二字犯王讳。’王大怒斥出。予退而叹曰：‘某到处被鳖相公厮坏。’”侯鲭录 

　　东坡在海外，语其子过曰：“我决不为海外人，近日颇觉有还中原气象。”乃涤砚焚香，写平生所作八赋，当不脱误一字，以卜之。写毕，大喜曰：“吾归无疑矣！”后数日，廉州之命至。八赋墨迹初归梁师成，后入禁内。清波杂志 曲洧旧闻同。以下北归以后事。 

　　东坡自儋耳北归，临行以诗别黎子云秀才，后批云：“新酿甚佳，求一具理。临行写此，以折菜钱。”宣和间，余在京相蓝，见南州一士人携此帖来，粗厚楮纸，行书涂抹，一二字类颜鲁公祭侄文，甚奇伟也。“具理”，南荒人瓶罂。墨庄漫录 

　　东坡还至庾岭上，少憩。村店有一老翁出问从者曰：“官为谁？”曰：“苏尚书。”曰：“是苏子瞻欤？”曰：“是也。”乃前揖坡曰：“我闻人害公者百端，今日北归，是天祐善人也。”东坡笑而谢之，因题一诗于壁曰：“鹤骨霜髯心已灰，青松夹道手亲栽。问翁大庾岭头住，曾见南迁几个回？”独醒杂志 

　　东坡北归至岭下，偶肩舆折杠，求竹于龙光寺。僧惠两大竿，且延东坡饭。时寺无主僧，州郡方令往南华招请未至，公遂留诗以寄之，曰：“斫得龙光竹两竿，持归岭北万人看。竹间一滴曹溪水，涨起江西十八滩。”谓赣石也。至赣留数日，舟将发，一夕江水大涨，赣石无一见，越日而至庐陵。舟间见谢民师，因谓曰：“舟行江涨，遂不知有赣石，此吾龙光诗谶也。”独醒杂志 

　　刘器之与东坡元祐初同朝。东坡勇于为义，或失之过，则器之必约以典故。东坡至发怒曰：“何处把上把去声，农人治田之具曳得一刘正言来，知得许多典故。”或以告器之，则曰：“子瞻固所畏也。若恃其才，欲变乱典常，则不可。”又朝士有语曰：“闽、蜀同风，腹内有虫。”以二字从虫也。东坡在广坐，作色曰：“书称立贤无方，何得乃尔？”器之曰：“某初不闻其语，然立贤无方，须是贤者乃可；若中人以下，安得不为土习所移？”东坡默然。元符末，东坡、器之各归自岭海，相遇于道，始交欢。器之语人曰：“浮华豪习尽去，非昔日子瞻也。”东坡则云：“器之铁石人也。”邵氏闻见后录 

　　东坡迁儋耳，天下传其已死。后七年北归，时章丞相方贬雷州。东坡见南昌太守叶祖洽，叶问曰：“世传端明已归道山，今尚游戏人间耶！”坡曰：“途遇章子厚乃返耳。”冷斋夜话，墨客挥犀同 

　　东坡自儋耳归，至广州舟败，亡墨四箧，平生所宝皆尽，仅于诸子处得李墨一丸、潘谷墨两丸。自是至毗陵捐馆舍，所用皆此三墨也。老学庵笔记 

　　李伸□攵言东坡自海外归毗陵，病暑，著一小冠、披半臂，坐船上，夹运河岸千万人随观之。东坡顾坐客曰：“莫看杀轼否！”邵氏闻见后录 

　　东坡自海外归，人问其迁谪艰苦。东坡曰：“此骨相所招，小时入京师，有相者云：‘一双学士眼，半个配军头。异日文章虽当知名，然有迁徙不测之祸。’今悉符其语。”瑞桂堂暇录 

　　东坡自海南归，过润州，州牧，故人也，问海南故土人情如何。坡曰：“风土极善，人情不恶。某离昌化时，十数父老携酒馔至舟次相送，执手泣涕而去，且曰：‘此回与内翰相别后，不知甚时再得相见？’”遁斋闲览 

　　冰华居士钱济明丈，尝跋施能叟藏先生帖后云：“建中靖国元年，先生以玉局还自岭海。四月，自当涂寄十一诗，且约同程德孺至金山相候。既往迓之，遂决意为毗陵之居。六月，自仪真避疾临江，再见于奔牛埭。先生独卧榻上，徐起谓某曰：‘万里生还，乃以后事相托也。惟吾子由，自再贬及归，不复一见而决，此痛难堪！余无足言矣。’久之复曰：‘某在海外了得易、书、论语三书，今尽以付子。愿勿以示人，三十年后会有知者。’因取藏箧，欲开而钥失匙。某曰：‘某获侍言，方自此始，何遽及是也。’即迁寓孙氏馆。日往造见，见必移时。慨然追论往事，且及人，间出岭海诗文相视，时发一笑。觉眉宇间秀爽之气，照映坐人。七月十二日，疾少间，曰：‘今日有意喜近笔砚，试为济明戏书数纸。’遂书惠州江月五诗。明日，又得跋桂酒颂，自尔疾稍增。”春渚纪闻 

　　东坡疾稍革，径山老惟琳来问疾，坡曰：“万里岭海不死，而归宿田里，有不起之忧，非命也耶！然死生亦细故耳。”后二日，将属纩，闻根先离。琳叩耳大呼：“端明勿忘西方！”曰：“西方不无，但个里著力不得。”语毕而终。清波杂志 

　　东坡至仪真得暑疾，止于毗陵顾塘桥孙氏之馆。气寖上逆，不能卧。时晋陵邑大夫陆元光获侍疾卧内，辍所御懒版以献，纵横三尺，偃植以受背，公殊以为便，竟据是版以终。后陆之子以属苍梧胡德辉为之铭曰：“参没易箦，由殪结缨。毙而得正，匪死实生。堂堂东坡，斯文栋梁。以正就木，犹不忍僵。昔我邑长，君先大夫，侍闻梦奠，启手举扶。木君戚施，匪屏匪几。诏万子孙，毋曰不祥之器。”梁溪漫志 

　　东坡将亡，前数日，梦中作一诗寄朱行中云：“舜不作六器，谁知贵玙璠？哀哉楚狂士，抱璞号空山。相如起睨柱，投璧相与还。何如郑子产，有国礼自娴。虽微韩宣子，鄙夫亦辞环。至今不贪宝，凛然照尘寰。”觉而记之，不知所谓。东坡绝笔也。诗话总龟 

　　薳一日谒冰华丈于烟雨台，语次，偶诵人祭东坡先生文，至“降邹阳于十三世，天岂偶然；继孟轲于五百年，吾无间也”之句，冰华笑曰：“此老夫所为者。”因请降邹阳事。冰华曰：“元祐初，刘贡父梦至一官府，案间文轴甚多，偶取一轴展视云：‘在宋为苏某，逆数而上十三世在西汉为邹阳。’盖如黄帝时为火师，周朝为柱下史，只一老聃也。”春渚纪闻 

　　徽宗宝箓宫设醮，一日尝亲临之，其道士伏章，久而方起，上问其故，对曰：“适至帝所，值奎宿奏事，方毕始达。”上问曰：“奎宿何神？”答曰：“即本朝苏轼也。”上大惊，因是忌能之臣谮言不入。虽道流之言，出于惝恍，然不为无补也。贵耳集 独醒杂志同，行营杂录略同。 

　　霅川莫蒙养正，崇宁间过余，言夜梦行西湖上，见一人野服髽髻，颀然而长。参从数人，轩轩然常在人前。路人或指而言曰：“此苏翰林也。”养正少识之，即趋前拜，且致恭曰：“蒙自为儿时诵先生之文，愿执巾侍不可得也。不知先生厌世仙去，今何所领而参从如是也？”先生顾视久之曰：“某今为紫府押衙。”语讫而觉。后得先生岭外手书一纸云：“夜登合江楼，梦韩魏公骑鹤相过，云受命与公同。北归中原，当不久也。”已而果然。小说载魏公为紫府真人，则养正之梦不诬矣。春渚纪闻 

　　袁伯修云：“子瞻前身为五祖戒，后身为径山杲。”董遐周云：“子瞻辛巳岁没，而妙喜实以己巳生。岂先十余年，子瞻已托识他所耶！总是一个大苏，沙门扯他做妙喜老人道家又道他是奎宿。”长公外纪云：“在宋为苏轼，逆数前十三世在汉为邹阳。”子瞻入寿星寺，语客曰：“某前身是此寺僧，山下至忏堂，有九十二级。”其薨也，吾郡莫君蒙复有“紫府押衙”之梦。余戏为语曰：“大苏死后忙不彻，三教九流都扯拽。”纵好事者为之，亦词场佳话也。坚瓠集 赵与时宾退录云：佛日大师宗杲，每从名山七月，遇东坡忌日，必集徒众修供以荐。按五祖师戒禅师五灯会元列云门宗青原下八世。宗杲禅师又称妙喜老人，五灯会元列临济宗南岳下十五世。妙喜至临安，以与张子韶交，为秦桧杖责刺配。见四朝闻见录。又西湖梵大寺伽蓝乃东坡也。见陆云士湖堧杂记。 

　　宣和间，有旨苏轼追复职名。时卫仲达达可当行词，因戏之曰：“达可宜刻意为此词。”盖须焚黄耳。墨庄漫录 

　　乾道末，晁强伯子健至毗陵，祠东坡于学宫。其叔少尹子止为之记，其间言坡之葬也，少公铭其墓，皆非实录。其甚者，以赏罚不明罪元祐；以改法免役坏元丰；指温公才智不足，而谓公斥逐出其遗意；称蔡确谤讟可赦，而谓公进用由其选擢；章惇之贼害忠良，而谓公与之友善；林希之诬诋善类，而云公尝汲引之。子止所书如此。少公之志文在，可考也，其然其不然乎？清波杂志 

　　崇宁、大观间，海外诗盛行。朝廷虽尝禁止，赏钱增至八十万，禁愈严而传愈多，往往以多相夸。士大夫不能诵坡诗，便自觉气索，而人或谓之不韵。清波杂志 

　　东坡南窜，议者请悉除其所为文，所在石刻多见毁。徐州黄楼，东坡所作，子由为赋，坡自书。时为守者不忍毁，但投其石城濠内，而易楼名观风。宣和末年，禁稍弛，一时贵游以蓄东坡之文相尚，鬻者大见售，故工人稍稍就濠内摹此刻。有苗仲先者，适为守，因命出之，日夜摹印，既得数千本，忽语僚属曰：“苏氏之学，法禁尚在，此石奈何独存？”立碎之。人闻石毁，墨本价益增。仲先携至京师尽鬻之，所获不赀。却扫编 苕溪渔隐丛话谓苗恶打碑声烦聒，因沈于水。 

　　宣和间，禁苏文，学者私记曰毗陵先生。翁方纲诗注 

　　宣和间，申禁东坡文字甚严。有士人窃携坡集出城，为阍者所获，执送有司。见集后有一诗云：“文星落处天地泣，此老已亡吾道穷。才力谩超生仲达，功名犹忌死姚崇。人间便觉无清气，海内何曾识古风。平日万篇谁爱惜？六丁收拾上瑶宫。”京尹义其人，且畏累己，因纵之。梁溪漫志 

　　王丰父言章元弼顷取陈氏，甚端丽，元弼貌寝陋，嗜学。初眉山集有雕本，元弼得之，观而忘寝。陈氏有言，遂求去，元弼出之。每为友言：“缘吾读眉山集而致也。”师友谈录 

　　建炎以来，尚苏氏文章，学者翕然从之而，蜀士尤盛。有语曰：“苏文熟，吃羊肉；苏文生，吃菜根。”老学庵笔记 

　　王元甫隐庐山，敕赐为高尚处士。东坡过庐山，因道士胡洞微请谒。元甫曰：“吾不见士大夫三十年矣。”竟不见。宋诗纪事 

　　杭州梵天寺伽蓝乃东坡。陆次云湖堧杂记 

