<!-- { "loadSidebar": true } -->
　　少游谪古藤，意忽忽不乐。过衡阳，孔毅甫为守，与之厚，延留待遇有加。一日饮于郡斋，少游作千秋岁词。毅甫览至“镜里朱颜改”之句，遽惊曰：“少游盛年，何为言语悲怆如此！”遂赓其韵以解之。居数日别去，毅甫送之于郊，复相与终日。归谓所亲曰：“秦少游气貌大不类平时，殆不久于世矣。”未几卒。独醒杂志 

　　少游有词云：“醉卧古藤阴下，了不知南北。”其后迁谪，卒于藤州光华亭上。独醒杂志 冷斋夜话云：“醉起以玉盂汲泉，笑饮而化。” 

　　潭守宴客合江亭，张才叔在坐。有一妓独唱二句云：“微波浑不动，冷浸一天星。”才叔索其全篇，妓曰：“夜坐商人船上，邻舟一男子倚樯而歌，不能尽记。”有赵琼曰：“此秦七声度也。”使人访之，果少游灵舟。五岳志 

　　秦观子湛，大鼻类蕃人，而柔媚舌短，世目为“娇波斯”。鸡肋编 

　　靖康间，有女子为金虏所俘，自称秦学士女，道上题诗云：“眼前虽有还乡路，马上曾无放我情。”读者凄然。曾季狸作秦女行。梅磵诗话 

　　张文潜生而有文在其手曰耒。老学庵笔记 

　　文潜人物魁伟，故无已有诗云：“张侯便然腹如鼓，雷为饥声汗为雨。”山谷有诗云：“六月火云蒸肉山。”皆戏语也。直方诗话 

　　昔四明有僧，身矮而腹皤，尝负一布袋，人目为布袋和尚。临终作偈曰：“弥勒真弥勒，分身百千亿。时时识世人，时人总不识。”今世遂塑其像为弥勒菩萨。张文潜学士貌与僧肖。鲁直诗云：“形模弥勒一布袋，文字江河万古流。”鸡肋编 

　　张文潜崇宁元年知颍州。表云：“我来自东，每兢兢而就列；炊未及熟，又挈挈而告行。”臣僚上言：“岂有君父之前，辄自称我？虽数更赦宥，不可追咎，然不可不禁，今后如有犯者，仰御史台即时弹劾。”能改斋漫录 

　　张文潜言尝问张安道云：“司马君实直言王介甫不晓事，何如？”安道云：“贤只消去看字说。”文潜曰：“字说也只二三分不合人意处。”安道云：“若然，则足下亦有七八分不解事矣！”文潜大笑。道山清话 

　　张文潜初官通许，喜营妓刘淑女，词苑丛谈作漱奴为作诗曰：“可是相逢意便深，为郎巧笑不须金。门前一尺春风髻，窗外三更夜雨衾。别燕从教灯见泪，夜船惟有月知心。东西芳草浑相似，欲望高楼何处寻？”又云：“未说蝤蛴如素领，固应新月学蛾眉。引成密约因言笑，认得真情是别离。尊酒且倾浓琥珀，泪痕更著旧胭脂。北城月落乌啼夜，便是孤舟肠断时。”侯鲭录 

　　张文潜、晁无咎一日阅朝报，见苏子由自中书舍人除户部侍郎。无咎意以为平缓，曰：“子由此除不离核。”谓如果之黏核者。文潜遽曰：“岂不胜汝枝头乾乎！”东北有果如李，每熟不即摘辄槁，土人谓之枝头乾。石林燕语 

　　张耒知颍州，闻坡卒，出己俸于荐福禅寺修供，以致师尊之哀。乃遭论列，责授房州别驾，黄州安置。清波杂志 

　　张文潜好食蟹。晚年苦风痹，然嗜蟹如故，至剔其肉，满贮巨杯而食之。梁溪漫志 

　　张文潜三子，秬、秸、和，皆中进士第。秬、秸在陈死于兵，和为陕西教官，归葬二兄，复遇盗见杀。文潜遂无后。老学庵笔记 

　　陈无已尝以熙宁、元丰间事为编年。书既成，藏之庞庄敏家。无已之母庞氏也。绍圣间，庞氏子惧为己累，窃其书焚之。世无别本，无已终身以为恨。却扫篇 

　　陈无已诗曰：“向来一瓣香，敬为曾南丰。”则陈无已承嗣巩和尚为何疑。竹坡诗话 

　　世言陈无已每登览得句，即急归卧一榻，以被蒙首，恶闻人声，谓之“吟榻”。家人知，即猫犬皆逐去，婴儿稚子抱寄邻家。徐待诗成，乃敢复常。文献通考 

　　余问山谷：“今之诗人谁为冠？”曰：“无出陈无已。”“其佳句可得闻乎？”曰：“吾见其作温公挽诗一联，便知其才无敌。曰：‘政虽随日化，身已要人扶。’”冷斋夜话 

　　双井黄叔达，字知命。初自江南来，与彭城陈履常俱谒法云禅师于城南，夜归过龙眠李伯时。知命衣白衫骑驴，缘道摇头而歌；履常负杖挟囊于后。一市大惊，以为异人。伯时因画为图，而邢敦夫作长歌。直方诗话 

　　晁无咎谪玉山，过徐州时，陈无已废居里中。无咎置酒，出小姬娉娉舞梁州。无已作减字木兰花云：“娉娉袅袅，芍药梢头红样小。舞袖低徊，心到郎边客已知。金尊玉酒，劝我花间千万寿。莫莫休休，白发簪花我自羞。”无咎叹曰：“人疑宋开府梅花赋清艳不类其为人。无已此词，过于梅花赋远矣。”墨庄漫录 

　　建中靖国元年，陈无已以正字入馆，未几得疾。楼异世可时为登封令，夜梦无已见别，行李匆匆。楼问：“是行何之？”曰：“暂往杏园，东坡、少游诸人皆在彼已久。”楼起视事，得参寥子报云：“无已逝矣。”春渚纪闻 

　　无已子丰，诗亦可喜，晁以道集有谢陈十二郎诗卷是也。建炎间，以无已故，特命官。李邺守会稽，来从邺作摄局。邺降虏，丰亦被系累而去，不知存亡。无已之后，遂无在江左者。老学庵笔记 

　　王诜为侍禁三班院差，监修主第。语同事曰：“吾辈受寒暑，修成，不知谁家厮居此。”既而诜尚主，不逾年，身居之。说储 

　　王晋卿得罪谪外。后房善歌者名啭春莺，乃东坡所见也，为客县马氏所得。后晋卿还朝寻访，微知之，作诗云：“佳人已属沙吒利，义士今无古押衙。”仆在密县，与马缙辅游，知之最详。缙辅在其兄处见之，国色也。彦周诗话 

　　洪驹父恃才而傲，每读时辈篇什，大叫云：“使人齿颊皆甘。”其人喜而问之曰：“似何物？”驹父曰：“不减树头霜柿。”人每赪面而去。比汴京失守，粘没喝勾括金银，驹父以奉命行事，日惟觞酌，幸醉中不见此时情状。竟为纲纪自利，峻于搜索。坐贬沙门，亦大冤也。枫窗小牍 洪刍之母，黄山谷之妹，生而重瞳。见能改斋漫录卷十四。妇人重瞳，绝无仅有。洪刍、余大钧诱宫媛为妾，见续名臣言行录李纲事下。 

　　洪炎玉父尝戏汪革信民曰：“某是范淳夫知举时过省，可以无愧。信民乃林希知举时作省魁，不得不惭于某也。”师友杂志 

　　文同 钱勰 唐庚 贾收 朱临子服 苏庠 郭祥正 

　　东坡云：“与可画竹，初不自贵重。四方之人，持缣素而请者，足相蹑于门。与可厌之，投诸地而骂曰：‘吾将以为袜材。’士大夫传为口实。及与可自洋州还，而余为徐州。与可以书遗余曰：‘近语士大夫，吾墨竹一派，近在彭城，可往求之，袜材当萃于子矣。’”苕溪渔隐丛话 

　　文湖州画竹为女奁具，其后两家以此涉讼。柳亭诗话 

　　文与可每为人写竹竟，辄属曰：“无令着语，俟苏翰林来。”东山谈苑 

　　元丰末，章子厚为门下侍郎，以本官知汝州。时钱穆父为中书舍人，行告词云：“鞅鞅非少主之臣，悻悻无大臣之操。”子厚固怨之矣。按高斋漫录作林希事，曲洧旧闻、贵耳集俱作钱穆父，互见章惇条下。元祐间，穆父在翰苑，诏书内有“不容群枉，规欲动摇”。以指子厚，尤以切齿。绍圣初，子厚入相，例遭斥逐。穆父既出国门，蔡元度饯别，因诵其前联，云：“公知子厚不可撩拨，何故诋之如是？”穆父愀然曰：“鬼劈口矣。”元度曰：“后来代言之际，何故又及之？”穆父笑曰：“那鬼又来劈一劈了去。”挥麈余录 

　　钱穆父为如皋令，会岁旱蝗发。而泰兴令独绐郡将云：“县界无蝗。”已而蝗大起，郡将诘之。令辞穷，乃言县本无蝗，盖自如皋飞来。仍檄如皋，请严捕蝗，无使侵邻境。穆父得檄，辄书其纸尾云：“蝗虫本是天灾，即非县令不才。既自敝邑飞去，却请贵县押来。”避暑录话 春渚纪闻作米元章知雍丘县事，其纸尾之诗曰：“蝗虫本是空飞物，天遣来为百姓灾。本县若还驱得去，贵司却请打回来。” 

　　钱穆父尹京，为近时第一。余尝见其剖决甚闲暇，杂以谈笑诨语。而每一顾问，胥吏皆股栗不能对。一日因决一大滞狱，内外称之。会朝，苏长公誉之曰：“所谓霹雳手也。”钱曰：“安能霹雳手，仅免葫芦蹄也。”葫音鹘 明道杂志 

　　唐子西文采风流，人谓为小东坡。文献通考引雁湖李氏语 

　　张商英拜相，子西作内前行，坐贬惠州。文献通考引直斋陈氏语 

　　唐庚谪惠州时，自酿酒二种，其醇者名“养生主”，其稍洌者名“齐物论”。墨庄漫录 

　　唐子西为关子东言，罗浮山道士观，忽有老虎来廊庑间，子西矍然。道士曰：“此郭文先生守丹灶虎也。年深爪牙落尽，亦复无声，可狎而玩。然其视眈眈，光彩射人，若不驯扰也。”子东因赋哑虎诗。研北杂志 

　　今日舟内霜寒，有人致酒，遂独饮一杯，醺然迳醉。念贾处士贫甚，无以慰其意，乃作古木怪石一纸。每遇饥时，辄开看，还能饱人否？若是吴兴有好事者，能为君月致米三石，酒三斗，终君之世，便以赠之。不尔，令双莲叶收掌，须添丁长以付之。志林按双莲叶，耘老妾，添丁，其子名也。 

