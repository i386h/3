<!-- { "loadSidebar": true } -->
　　显仁未知上即位，尝用象戏局子裹以黄罗，书康王字贴于将上，焚香祷曰：“今三十二子，俱掷于局。若康王字入九宫，必得天位。”一掷，其将子果入九宫，他子皆不近。后以手加额，喜甚。即具奏，徽庙大喜，谓瑞卜昭应异常，可以无虑矣。挥麈后录 

　　高宗建炎二年冬，自建康避狄幸浙东。初渡钱唐，至萧山，有列拜于道侧者，揭其简，宗室赵不衰以下起居。上大喜，顾左右曰：“符兆如此，吾无忧矣。”挥麈后录 

　　太祖次陈桥驿，从仁和门入，高宗由海道过杭，闻县名仁和，甚喜曰：“此京师门名。”驻跸之意始此。西湖志余 

　　金人南侵，高宗奔杭，有人题诗吴山子胥庙曰：“迁杭不已思闽广，牛角山河日入尖。”夷坚志 

　　建炎庚戌正月，高宗避兵航海，次章安镇，滩浅阁舟，落帆于金鳌山之福济寺前。以候潮，屏去警跸，易衣徒步入寺。时主持僧方升座道祝圣之词，帝趾忽前，闻其称赞之语甚喜，戒左右勿惊怖，而谛听之。少焉千乘万骑毕集，始知六龙临幸。野僧不娴礼节，恐怖失措，从行有司教以起居之仪。山下曰黄椒村，村之妇女闻天子至，咸来瞻拜龙颜，欢声如雷，曰：“不图今日得睹天日。”帝喜，敕：“夫人各自逐便。”故至今村妇皆曰夫人，虽易世其称谓尚不改。辍耕录 

　　金人追高宗至舟山登岸，斫道隆观柱，柱忽流血，金人惧而去，高宗得免。史弥远题词观内云：“试凭栏干春欲暮，桃花点点胭脂破。故乡凝望水云迷，数堆青玉髻，千顷碧琉璃。我本清都闲散客，蓬莱未是幽奇，明朝归去鹤齐飞。三山未缥缈，海运到天池。”坚瓠集 

　　台州临海县奉安祥符寺，法堂有高庙御座。寺僧师颜年八十余，能言东巡事，云：“时年十四，事悟讲主。建炎三年十二月二十八日平明，有十六人皆衣战袍，步自金鳌入寺。有黄颔者，坐问寺有素食否。时方修岁忏，乃以炊饼五枚进。食其三已，又食其半，悟讲主复撷园蔬，芼以姜盐进之。晚复幸金鳌，留十四日，乃航海幸永嘉。又四十五日复幸金鳌，留八日，忽闻六军皆呼万岁，则捷书至也。于是航海由四明回绍兴。”云麓漫抄 

　　高宗在潜邸，遇道人徐神翁，甚敬礼之。神翁临别献诗曰：“牡蛎滩头一艇横，夕阳西去待潮生，与君不负登临约，同上金鳌背上行。”当时不知诗意谓何。后避兵航海，次章安镇，滩浅阁舟，落帆于镇之福济寺前以候晚潮，顾舟人曰：“此何滩？”曰：“牡蛎滩。”遥见山上有阁巍然，问居人曰：“此何山？”曰：“金鳌山。”高宗登焉。入阁见神翁往年所献诗在壁间，墨痕如新。辍耕录 

　　上在章安镇，忽二舟为风所飘，乃贩柑子客也。上闻，令尽买之，分散禁卫兵。食瓤，取其皮为碗，是日元夕收灯之辰也。乃命贮油于柑皮，点灯，随潮退，放入海。时风息浪静，水波不动，有数万灯浮海上，章安镇人皆登金鳌峰上望之。三朝北盟会编 

　　高宗在徽宗服中，用白木椅子，钱大主入觐曰：“此檀香椅子耶？”张婕妤掩口笑曰：“禁内用胭脂皂荚多，相公已有语，更敢用檀香作椅子耶？”时张浚、赵鼎作相。老学庵笔记 

　　高宗尝宴大臣，见张循王俊持一扇有玉孩儿扇坠，上识是十年前往四明误坠于水，屡寻不获。乃询循王，对曰：“臣于清河坊铺家买得。”召问铺家，云：“得于提篮人。”复遣根问，回奏云：“于候潮门外陈宅厨娘处买得。”又遣问厨娘，云：“破黄花鱼腹得之。”奏闻，上大悦，以为失物复还之兆。铺家及提篮人补校尉，厨娘封孺人，循王赏赐甚厚。西湖志余 

　　淳熙间，明州士人过曹娥江，见渔叟持巨鲤。买得作鲙，腹内得小玉印，有二字不能识。后为德寿宫提举，佩腰间，光尧见之曰：“汝何以得此？”具以闻，光尧凄然曰：“此我故物，京师玉册官镌‘德基’二字，建炎避敌海上，堕水。今四五十年，不意复落吾目。”萍槎小乘 

　　光尧一日御舟经断桥，桥旁有小酒肆，颇雅洁，设素屏风书风入松一词，上驻目久之，宣问何人所作，乃太学生俞国宝醉笔也，其词云：“一春长费买花钱，日日醉湖边。玉骢惯识西湖路，骄嘶过沽酒楼前。红杏香中歌舞，绿杨影里秋千。暖风十里丽人天，花压鬓云偏。画船载取春归去，余情付湖水湖烟。明日重携残酒，来寻陌上花钿。”上笑曰：“此词甚好，但末句未免儒酸。”因为改云“明日重扶残醉。”即日命释褐。武林旧事 

　　高宗本效黄庭坚书，后以伪豫遣能黄书者为间，遂改从右军。清河书画舫 

　　高宗初作黄字，天下翕然学黄；后作米字，天下翕然学米；最后作孙过庭字，故孝宗、太上皆作孙字。诚斋诗话 此太上指光宗 

　　高庙尝临兰亭，赐寿皇于建邸，后有批字云：“可依此临五百本。”盖两宫笃学如此。 

　　高宗策进士，有犯御名者，曰：“朕岂以己名妨人进取。”吹剑录 

　　高宗自能推步星命，或臣下不能仰副圣意，则曰：“吾奴仆宫陷故也。”四朝闻见录 

　　台臣有论秦桧、王继先者，上曰：“桧，国之司命，继先，朕之司命。”言者遂沮。四朝闻见录 

　　议者疏秦桧擅专之罪，德寿建思堂落成，寿皇问德寿何以曰思堂？德寿曰：“思秦桧也。”由是秦氏之议少息。贵耳集 

　　琴师黄震以琴召入，思陵悦其音，命待诏御前，日给黄金一两。后黄教子乃以他艺，人曰：“尔子不足进于琴耶？”黄喟然叹曰：“几年几世，又遇这一个官家。”四朝闻见录 

　　高宗自康邸已属意丝桐，有僧曰辉曰仙，尝召入，以是被知。上既南巡吴会，二僧亦自京师来会。上幸天竺，二僧迎驾，上感昔挥涕。翌朝召二僧入，道京师事，与南渡崎岖，上甚悲且喜。四朝闻见录 

　　沈才之以弈棋得幸高宗，为御前祗应。一日至禁与同类弈，上曰：“须子细。”才之遽应曰：“念兹在兹。”上怒曰：“技艺之徒乃敢对朕弄经语。”命内侍决竹篦二十，逐去之。西湖志余 

　　高宗时，饔人瀹馄饨不熟，下大理寺。优人扮两士人相遇各问年，一曰甲子生，一曰丙子生，优人告曰：“此二人皆合下大理。”问其故，曰：“□□夹子饼子皆生，与馄饨不熟同罪。”上大笑，为赦饔人。霏雪集 

　　高宗建行阙于凤皇山，林木蓊如，鸦以千万计，朝则相呼，鼓翼以出，啄粟于近郊诸仓，昏则整队而入，鸣噪聒天。高宗在汴，未尝闻此，命内臣领修内司诸儿聚弹射，而驱之临平赤岸间，去阙十五六里，未几如初。四朝闻见录 

　　高宗驻跸建康，有大赤鹦鹉自江北来集行在承尘上，口呼万岁。宦者以手承，鼓翼下。足系小金牌，有宣和二字，因以索架之，略不惊怪。比上膳时，行在草草无乐，鹦鹉大呼卜尚乐起方响，久之，曰：“卜娘子不敬万岁。”盖道君时掌乐宫人以方响引乐者，故犹以旧格相呼，高庙为罢膳泣下。后此鸟持至临安忽死，高宗亲为文祭之。枫窗小牍 

　　高宗好养鸽，躬自飞放，有士人题诗曰：“鹁鸽飞腾绕帝都，暮收朝放费工夫。何如养个南飞雁，沙漠能传二帝书。”高宗闻之，召见，即命补官。古杭杂记 

　　高宗经始东园，盖恐频幸湖山，重为国费。落成之日，与显圣俱幸，有一门迳通小东园，多柏，上与显圣相视而泣，连称相似。后幸园独不至此。左右疑与故宫苑有适似者，故重为感伤。四朝闻见录 

　　高宗居德寿，到灵隐冷泉亭闲坐。有一行者奉汤茗甚谨，德寿语之曰：“朕观汝意，度非行者也。”其人拜且泣曰：“臣本某郡守，得罪监司，诬劾为庶人。无以糊口，来从师舅觅粥延残喘。”德寿恻然，曰：“当为皇帝言之。”数日后再往，其人尚在，问之，则云：“未也。”明日孝宗恭请太上帝后幸聚景园。德寿不笑不言，孝宗再奏，亦不答。太后曰：“孩儿好意招老夫妇，何为怒也？”德寿曰：“朕老矣，人不听我言。”孝宗益骇，复从太后请其事，德寿乃曰：“如某人者，朕已言之而不效，使朕愧见其人。”孝宗曰：“昨承圣训，即以谕宰相，宰相谓赃污狼籍，免死已幸，万难复用。然此小事，来日决耳。今日且开怀一觞也。”德寿始笑而言。明日孝宗再谕宰相，宰相犹执前说。孝宗曰：“昨日太上盛怒，朕几无地缝可入。纵大逆谋反，也要放他。”遂尽复原官予大郡。后数日，德寿再往，其人曰：“臣已得恩命，专待陛下来。”谢恩而去。西湖志余 

　　陆凝之隐于大涤洞天之石室。光尧退处北宫，思大涤之胜，先幸大涤，道流清宫以俟，时宪圣亦从，进主观者问山间有能诗者否，观师素怜陆，乃以陆行卷进。太上读数首，太息曰：“布衣入翰林可也，归当语大哥。”宪圣曰：“既是山林隐士，必不要人知。他要官职做甚？定要出山，却是苦他。”太上以为然，一日之顷不遇三宫，亦命矣。四朝闻见录 

　　寿皇过南内，德寿问：“近日台臣有甚章疏？”寿皇曰：“台臣论知阁郑藻。”德寿曰：“说甚事，莫是说他娶嫂？”寿皇曰：“正说此事。”德寿云：“不看执柯者面！”寿皇问执柯者，德寿曰：“朕也。”寿皇惊灼而退，台臣即时去国。贵耳集 

　　德寿生日，每岁进奉有常数。一日忽减数项，德寿大怒，孝宗皇惧，召宰相虞允文语之，允文曰：“臣请见而解之。”孝宗曰：“朕立等卿回奏。”允文入到宫，上谒，德寿盛气语之曰：“朕老不死，为人所厌。”允文曰：“皇帝圣孝，本不欲如此，罪在小臣，谓陛下圣寿无疆，生民膏血有限，减生民有限之膏血，益陛下无疆之圣寿。”德寿大喜，酌以御酝一杯，因以金酒器赐之。允文回奏，孝宗亦大喜，酌酒赐金如德寿。西湖志余 

　　宋五嫂者，汴京酒家妇，善作鱼羹，至是侨寓苏堤。光尧召见之，询旧凄然，令进鱼羹，人竞市之，遂成富媪。宋五嫂，东京人，太上念其老，宣上船，赐金钱十枚，银钱百枚，绢十疋，仍令后苑供应。西湖志余 枫窗小牍云：宋五嫂，余家苍头嫂也。每过湖上，时进肆慰谈，亦他乡寒故也。 

　　孝宗过德寿宫，命宣史浩至，赐坐。上皇宣索市食，如李婆婆杂菜羹、贺四酪面脏三猪胰胡饼、戈家甜食数种。太上谓史浩曰：“此皆京师旧人。”各厚赐之。太上以黄玉紫心大葵花盏宣劝，史浩捧觞为两宫寿，君臣皆醉，小内侍密语史浩曰：“史相公少酌。”上闻之，曰：“满酌不妨，当为老先生一醉。”西湖志余 

