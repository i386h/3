<!-- { "loadSidebar": true } -->
　　今中都有豢鱼者，能变鱼金色。别有雪质而黑章若漆曰玳瑁鱼。逆曦归蜀，汲湖水浮载凡三巨艘以从。桯史 

　　逆曦既赂苏师旦，遂举全蜀授之。其在殿岩也，尝令工图画乘舆卤簿卷轴甚详。人问曰：“太尉何用此？”曦绐之曰：“把归去教孩儿男女看了消灾减罪。”及出北关，遂焚香拜天云：“且得脱身归去。”其反状已萌于此矣。四朝闻见录 

　　李顺与曦先后叛于蜀，俱僭即蜀王位。说者谓析顺字谓居川之旁一百八日，析曦字谓三十八日我乃被戈。较其即位受策之日，不差毫发。桯史 

　　开禧有柳虚心，过北境，问其在南作何官，答云：“发两解，博不得一官。”北云：“尔今要作何官？”曰：“要做翰林学士。”北即授此官。凡嫚书之来，皆其笔也。贵耳集
