<!-- { "loadSidebar": true } -->
　　景祐间，范文正知开封，忠亮谠直，言无回避。左右不便，因言离间大臣，自结朋党，落天章待制，黜知饶州。余安道上疏论救，以朋党坐贬。尹师鲁言：“靖与仲淹交浅，臣与仲淹义兼师友，当从坐。”贬监郢州税。欧阳永叔贻书责司谏高若讷不能辨其非辜，若讷大怒，缴其书，降授夷陵县令。永叔复尹师鲁书曰：“五六十年来此辈沉默畏怖，在世间忽见吾辈作此事，下至灶间老婢，亦为惊怪。”时蔡君谟为四贤一不肖诗，布在都下，人争传写，鬻书者市之，颇获厚利。虏使至，密市以还。张中庸奉使过幽州，馆有书君谟诗在壁上。渑水燕谈录 

　　皇祐间御笔赐蔡襄字君谟，后唱进士第日，有人窃以为名者。仁宗曰：“近臣之字，卿何得名之？”遂令更改。能改斋漫录 

　　庆历初，当时有声望者王兵部素、欧阳校理修、余校理靖、鱼工部周询，四人并命作谏官，朝野相庆。蔡君谟时为校勘，乃为诗曰：“御笔新除三谏官，士林相贺复相欢。”鱼闻之，乃曰：“予不预士论，何颜复当谏列。”遂乞辞职。朝廷从之，即除蔡代知谏院。能改斋漫录 

　　伯父君谟，美髯须。仁宗一日偶顾问曰：“卿髯甚美，长夜覆之于衾下乎，将置之外乎？”君谟无以对。归舍，暮就寝，思圣语以髯置之内外，悉不安，一夕不能寝。盖无心与有意，相去有间，凡事如此。铁围山丛谈 

　　嘉祐间，近臣执政，多表乞立皇嗣。或云蔡襄独有异议。洎英宗立，襄方为三司使，仁宗山陵，用度百出，而财用甚窘，蔡夙夜经营，仅能给。用是数被诘责。永昭陵复土，蔡遂乞杭州，英宗即允所请。韩魏公时为相，因奏曰：“自来两制请郡，须三两章。今一请而允，礼数似太简。”英宗曰：“使襄不再乞，则如之何？”卒与杭州。东轩笔录 

　　蔡襄在昭陵朝，与欧公齐名。英宗即位，韩魏公首荐二公同登政府。先是君谟守泉南日，晋江令章拱之不法，君谟按以赃罪，至是讼冤于朝。又撰造君谟乞不立厚陵为皇子疏，刊板售于相蓝，人得之遂干乙览，君谟几陷不测，魏公力为营救，君谟终不自安，乞补外，出官杭州。玉照新志 

　　蔡君谟知福州，以疾不视事累日，每夜即梦登鼓楼凭鼓而睡。通判怪鼓角将累日不打三更，因对数夜有大蛇盘据鼓上，不敢近。君谟既愈，与通判言所梦，正与鼓角将所说同，人遂以君谟为蛇精。东斋记事 

　　陈少阳跋蔡君谟茶录云：“余闻之先生长者，君谟初为闽漕时，出意造密云小团为贡物，富郑公闻之，叹曰：‘此仆妾爱其主之事耳，不意君谟亦复如此。’”梁溪漫志 志林略同 

　　蔡君谟善别茶。建安能仁院有茶生石缝间，寺僧采造，号石岩白，以四饼遗君谟，以四饼遣人走京师遗王禹玉。岁余，君谟被召还阙，访禹玉，命子弟于茶笥内选精品待君谟，君谟捧瓯未尝，辄曰：“此茶极似能仁石岩白，公何从得之？”禹玉未信，索茶帖验之，乃服。墨客挥犀 

　　蔡君谟守福州，上元日，令居民然灯七盏，陈烈作大灯丈余，大书曰：“富家一盏灯，太仓一粒粟，贫家一盏灯，父子相对哭。风流太守知不知？犹恨笙歌无妙曲。”君谟见之，为之罢灯。柳亭诗话 

　　蔡端明事母至孝。尝步行遇一妪，貌甚龙钟，问其年，曰：“百单二矣。”端明再拜曰：“愿吾母之寿如妪。”后果符其言。独醒杂志 

　　蔡君谟为余书集古录序目刻石，其字尤精劲，为世所珍。余以鼠须栗尾笔，铜绿笔格，大小龙茶，惠山泉等物为润笔。君谟大笑，以为太清而不俗。后月余，有人遗余清泉香饼一箧，君谟闻之，叹曰：“香饼来迟，使我润笔独无此一种佳物。”清泉地名，香饼石炭也，用焚香，一饼之大，可终日不灭。归田录 

　　昭陵晚岁开内宴，数与大臣侍从从容谈笑，亲御飞白书分赐，且以香药名墨遍赉焉。一大臣得“李超墨”，而君谟伯父所得乃“廷圭”，君谟时觉大臣意有不足，因密语：“能易之乎？”大臣但知“廷圭”为贵而不知有“超”也。既易欣然，宴罢骑从出内门。将分道，君谟于马上始长揖曰：“还知廷圭是李超儿否？”铁围山丛谈 

　　韩魏公昼锦堂，欧阳公为记，蔡忠惠书之，每一字必写数十赫蹄，俟合作而后用之，世所谓“百衲碑”也。四部稿 

　　龙图马公仲涂，家藏蔡忠惠帖，用金花纸十六幅，每幅四字，云：“梅二马五蔡九，皇祐壬辰仲春寒食前一日，会饮于普照院，仲涂和墨，圣俞按纸，君谟挥翰，过南都试呈杜公、欧阳九评之，当属在何等，马五诺我精婢润笔，皆是奇事。”凡六十四字。游宦纪闻 

　　楚州有官妓王英英，喜笔札，学颜鲁公体。蔡襄顷教以笔法，晚年作大字甚佳，梅尧臣赠以诗云：“山阳女子大索书，不学常流事梳洗，亲传笔法中郎孙，妙画蚕头鲁公体。”英英貌甚陋，故有不事梳洗语。隐居诗话 

　　吕洞宾自知当遭雷厄，化青蛇隐于泉州蔡襄炉内。襄拥炉内。襄拥炉读书，一夕，雷震，闻判官云：“毋惊宰相。”按襄未为相。天乃开霁，洞宾出揖曰：“蒙君福荫，谢以笔墨。”泉人讥襄云：“雨打衰鸡形。”襄即曰：“脚下有龙鳞，五更高声叫，惊起世间人。”后守泉州，造洛阳桥，以洞宾笔墨为檄，使吏之海若而告之。隶叹曰：“茫茫远海，何处投檄？”买酒酣饮卧海涯，潮落而醒，则檄已易封矣。襄启阅之，惟一醋字，曰：“神示我矣，二十一日酉时兴工乎！”至期潮水果三昼夜不至。其日正犯九良星，襄策马当之曰：“你是九良星，我是蔡端平，相逢不下马，各自分前程。”遂兴作无忌。坚瓠集 

　　蔡襄病革，兴化守李遘梦神人紫绶金章，自云来迓代者。遘询之，曰：“余阎罗王，蔡襄当代我。”明日襄卒，遘挽之曰：“不向人间为冢宰，却归地下作阎罗。”续同书，不知引何书。 

　　余尝官莆，至蔡忠惠襄居，去城三里，荔子号玉堂红者，正在其处。矮屋欲压头，犹是旧物。京卞同郡晚出，欲附名阀，自称族弟，襄孙佃唱名第一，京时当国，以族孙引嫌降第二，佃终身恨之。文献通考引直斋陈氏语 

　　明仁和钟化民字维新，其母梦蔡忠惠而生，中万历庚辰进士，宰惠安。时洛阳桥坏，桥工钜，化民毅然修之。既刻期，为文告海神，潮不至者五日，人称神明。及更新忠惠祠，于座前土中得碣石曰：“五百年后为怪涛所折，继我者其维新焉。”后化民官至河南巡抚，卒官，上特赐祠额，名忠惠，亦可异也。史阙 又坚瓠集载王孟津铎自云是忠惠后身，以在宋得罪仁宗，死入饿鬼道五百年，故今生健啖云云。孟津语不足信，附此以广异闻。 

　　放臣逐客一旦弃置远外，其忧悲憔悴之叹，发于诗作，特为酸楚。滕子京守巴陵，修岳阳楼，或赞其落成，答以：“落甚成！只待凭阑大恸数场。”清波杂志 

　　滕宗谅有知人鉴。向侍中珙，本路下丁操刀者，最无行检，滕布衣日偏与亲狎。向私一妇人，妇患其夫，寘堇毙之。向闻之，大怒，捽妇人至市，具疏其事而逸。或谓滕曰：“向凶秽若此，而可与交乎？”滕曰：“似向公者，真奇士，尔辈碌碌，焉知之？”才十数年，果奋发出建旌钺，首辟滕公入幕。张侍郎雍，滕壻也，遭乱，孑然无依，滕见于门侧，奇之曰：“有前程人也，吾女可以妻之。”夫人怒曰：“尝谓此女奇相，如何与丐者？”滕曰：“非卿所知。”促张定物，张曰：“怀无百钱，何力可致？”滕笑曰：“但酒数升足矣。”依而饷之，厥后果历清显。友会谈丛 

　　状元登第，不十余年，皆望柄用。每殿廷传胪第一，则公卿以下，无不耸观，虽至尊亦注视焉。自崇政殿出东华门，传呼甚宠。观者拥塞通衢，人肩摩不可过，至有登屋下瞰者。洛阳尹洙，意气横跞，好辨人也，尝曰：“状元登第，虽将兵数十万，恢复幽、蓟，凯歌劳还，献捷太庙，其荣亦不可及矣。”儒林公议 

　　尹师鲁为渭帅，与刘沪、董士廉辈议水逻城事，既矛盾，朝旨召尹至阙，送中书给纸札供＜木片＞，昭文吕申公因聚厅啜茶，令堂吏置一瓯于尹曰：“传语龙图，不及攀请，只令送茶去。”时集贤相幸师鲁之议将屈，笑语诸公曰：“尹龙图莫道建茶磨去，磨平浆水亦咽不下。”师鲁之幄去政堂切近，闻之，掷笔于案，厉声曰：“是何委巷猥语，辄入庙堂，真治世之不幸也。”集贤怒而衔之，后致身于祸辱，根于此也。湘山野录 

　　范文正虽极端方，而笑谑有味。师鲁时谪筠州监榷，郡守赵可度迎时好恶，酷加凌忽。公为邓帅，特奏曰：“尹洙多病，可惜死于僻郡，乞令就任所医理。”可其奏，遂客于邓。举不如意，凡樽俎语言，皆无悰，侑人不敢侍之。或怒至以双指扭其脸，侑者泣诉于公，公曰：“尔辈岂知，此是龙图硬性。”湘山野录 

　　尹师鲁性褊，在洛时与欧、梅诸公同游嵩山，师鲁曰：“游山须是带得胡饼炉来。”诸公咸谓游山贵真率，岂有此理。群起攻之。师鲁知前言之谬而不能胜，遂引手扼吭，诸公救之，乃免。默记 

　　师鲁谪官过梁下，与一佛者谭，顿若有所得。后移邓州，是时范文正公守南阳，师鲁忽手书与文正别，仍属以后事。文正极讶之，使掌书记朱炎诣见师鲁，已沐浴衣冠而坐。见炎来道文正意，乃笑曰：“何希文犹以生人见待？洙死矣。”遂隐几而卒。炎急使人驰报，文正至，哭甚哀，师鲁忽举头曰：“早已与公别，安用复来？”文正惊问所以，师鲁笑曰：“死生常理，希文岂不达此？”又问其后事，尹曰：“此在公耳。”乃揖希文，复逝。俄顷又举头顾文正曰：“亦无鬼神，亦无恐怖。”言讫长往。梦溪笔谈 邵氏闻见录不详 

　　皇祐初，洛阳南资福院有僧录义琛，素出入尹师鲁门下。师鲁自平凉帅谪崇信军节度副使，均州监酒。过洛，义琛见之曰：“乡里门徒数人欲一望见龙图。”有顷诸人出，一喏而去，皆洛阳大豪。义琛已密约贷钱为师鲁买洛城南宫南村负郭美田三十顷，师鲁初不知，后义琛复以岁所得地利偿诸人。至师鲁卒，丧归洛，义琛哭柩前，纳其券于师鲁家。师鲁素贫，子孙赖此以生。呜呼！在仁宗朝一僧尚负义如此，风俗可谓厚矣。康节先生与义琛厚善，每称之也。邵氏闻见录 

　　尹师鲁以贬死，其子朴，方襁褓。既长，韩魏公闻于朝，命官。魏公到北京，荐为属，教育之如子弟，朴少年有才，所为或过举，魏公挂师鲁像哭之。朴亦早死。邵氏闻见录 

