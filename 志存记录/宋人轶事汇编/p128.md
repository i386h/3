<!-- { "loadSidebar": true } -->
　　张于湖，乌江人，寓居芜湖。捐田为池，种芙蕖杨柳，鹭鸥出没，烟雨变态。扁堂曰“归去来”。尝舟过洞庭，月照龙堆，金沙荡射，公得意命酒，唱自制词，呼群吏酌之曰：“此亦人子也。”尝慕东坡，每作诗文，必问门人曰：“比东坡何如？”门人因以“过东坡”称之。四朝闻见录 

　　南山慈云岭下有池，味甚甘美。上揭凤凰泉三字，于湖张紫薇孝祥书。夏执中为后兄，俗呼夏国舅，偶至寺，谓于湖书不工，遂自书三字易之。孝宗已尝幸寺，识孝祥书，及驾再至，见执中书，诏左右斧劈为薪。寺僧藏于湖书故在，诏仍用孝祥书。四朝闻见录 

　　宋女贞观陈妙常，年二十余，姿色出群，诗文俊雅，工音律。张于湖授临江令，宿女贞观，见妙常，以词调之，妙常亦以词拒。词载名媛玑囊。后与于湖故人潘德成私通情洽，潘密告于于湖，断为夫妇。即俗传玉簪记是也。词苑丛谈 

　　王阮，德安人，尝从张紫微学诗。紫微罢荆州，偕之游庐山。山南有万杉寺，本仁皇所建，奎章在焉。紫微大书二诗，阮得诗怃然曰：“先生气吞虹蜺，今独少卑之何也？”紫微不复言，送之江津。别去才两旬，而得湖阴之讣。桯史 

　　梅溪尝读书温州江心寺，住持真歇了禅师知其为龙种。时前埂子山门屡筑不就，将成，即有龙溃之。一日梅溪大醉，禅师进曰：“公能舍山门前一块乎？必中状元无疑矣。”就之乞书券，梅溪戏书与之。其后禅师坐山门乘凉，有一老人拄杖而来，携一童子索地，出券示之，泣而去。至今寺内宝藏其券。柳南随笔 又琐语录以此事属之木待问。 

　　梅溪少时，有乡僧每见必曰：“此即严伯威后身也。”王不晓所谓。既而访诸叔父宝印大师，叔父曰：“严阇黎字伯威，汝祖母之兄，吾之舅氏，且法门之师也。博学工诗文，戒行修饬，有声江浙间，为士俗所推重。汝父母以无子为忧，祷求甚力，至政和壬辰正月师卒，汝祖一夕梦师至，手集众花，结成一大球，字汝祖而遗之曰：‘孝祖，君家求此久矣，吾是以来。’是月汝母有娠，至十月而汝生。师眉浓黑而垂，目深而神藏，儿时能诵千言，喜作诗。人以汝眉目及趣好类之，且符所梦，又谓师死之月，汝即受胎，故云。”王尝写字作文赠宝印叔父，叔父曰：“人言汝吾师也，文仅似之，字乃不同何耶？”严阇黎尤工笔札，王颇拙于书，故云。因自嘲云：“严阇黎汝前生食蔬何多智，予今生食肉何许迂！”涌幢小品 

　　又作天台石梁诗曰：“石桥未到已先知，入眼端如入梦时。僧唤我为严首座，前身应写石桥碑。”坚瓠集 

　　绍兴二十七年，御筵进士四百二十六人，温州王十朋为之首，其乡人吴己正缀末。福州李之英，例赐出身，附名正奏之后。己正有诗云：“举头不忍看王十，回面犹欣见李三。”一作“伸脚犹能踏李三” 二老堂诗话 夷坚志多一段云：旧传郑獬榜进士周师厚居五甲末，才压一人曰陈传。师厚戏为语曰：“举首不堪看郑獬，回头犹喜见陈传。” 

　　王龟龄年四十七魁天下，以书报其弟梦龄、昌龄云：“今日唱名，蒙恩赐进士及第，惜二亲不及见，痛不可言。嫂及闻诗、闻礼可以此示之。”诗、礼其二子也。鹤林玉露 

　　王十朋守泉日，会七邑宰，作一绝劝酒云：“九重天子爱民深，令尹宜怀恻隐心。今日黄堂一杯酒，使君端为庶民斟。”鹤林玉露 

　　宰相陈倬最恶王十朋，十朋不自安，求郡。倬曰：“颠人如何作郡！”齐东野语 

　　王梅溪云：“黄岩赵十朋，贤士也。有诗云：‘四枚豚犬教知书，二顷良田尽有余。鲁酒三杯棋一局，客来浑不问亲疎。’予亦有东皋二顷，两子闻诗、闻礼，皆学读书。客至则弈棋饮酒，遂用赵诗意成一绝云：‘薄有田园种斗升，两儿传授读书灯。客来一局三杯酒，王十朋如赵十朋。’”坚瓠集 

　　王嘉叟与王龟龄别，尝曰：“吾辈会合不可常，但令常留面目，异时可复相见。”龟龄再三击节，后一见必诵此言。贵耳集 剡溪野语略同 

　　钱玉莲，宋名妓，从孙汝权。某寺上梁，题信士孙汝权同妻钱玉莲喜舍。坚瓠集引南窗闲笔 孙汝权，宋朝名进士，与梅溪为友，敦尚风谊。玉莲则梅溪之女。梅溪劾史浩八罪，乃汝权嗾之。史氏子侄怨两人刺骨，遂作荆钗记，以玉莲为十朋妻，而汝权有夺配事，不根之谈也。坚瓠集合天禄识余。梅溪与妓钱玉莲善，约富贵纳之。登第后三年不还，玉莲为人逼嫁，自沈桑门江口，蜀人破堂和尚为钱先生湘灵述之。今其事备载湘灵集。破堂久住江心寺者。柳南随笔 以上说各不同，姑并存之 

　　朱敦儒 姜夔 尹焕 史达祖 张炎 

　　朱希真居嘉禾，尝有朋侪诣之。闻笛声自烟波间起，问之，曰：“此先生吹笛声也。”顷之掉小舟至，则与俱归。室内悬琴、筑、阮咸之类，平日所留意者，檐间蓄珍禽，皆目所未睹，篮缶置果实脯醢，客至挑取奉客。其诗云：“青罗包髻白行缠，不是凡人不是仙。家在洛阳城里住，卧吹铁笛过伊川。”可想见其风致也。坚瓠集 

　　朱希真致仕居嘉禾，秦丞相欲令教伯阳作诗，遂除鸿胪少卿。或作诗云：“少室山人久挂冠，不知何事到长安。如今纵插梅花醉，未必王侯著眼看。”盖希真有词云：“诗万首，酒千觞，几曾著眼看侯王。玉楼金阙慵归去，且插梅花醉几场。”二老堂诗话 

　　庆元间士人姜夔，上书乞正雅乐，京仲远主此议，送斯人赴太常，同寺官校正。斯人诣寺，与寺官列坐，召乐师出诸乐器，见宝瑟，姜君问曰：“此是何乐？”众官已有谩笑，又令乐师曰：“语曰鼓瑟希，愿闻弹之。”众官咸笑而去，其议遂寝。白獭髓 

　　尧章尝寓吴兴张仲远家。其室人知书，性颇妒，宾客通问，必先窥来札。尧章戏作百宜娇词以遗之，为所见，仲远莫能辩，则受其指爪损面，不能出外。耆旧续闻 

　　姜尧章学诗于萧千严。时黄岩老亦号白石，亦学诗于萧，时人号“双白石”。鹤林玉露 

　　姜尧章从奉常议乐，以弹瑟之语不合，归番阳。过吴见陆务观，谈其事，务观曰：“何不忆‘二十五弦弹夜月’之诗乎？”尧章闻之，不觉自失。研北杂志 

　　赵子固目姜尧章为书家申韩。同上 

　　小红，顺阳公青衣也，有色艺。顺阳公请老，姜尧章诣之。一日授简徵新声，尧章制暗香、疏影二曲。公寻以小红赠之，其夕大雪，过垂虹，赋诗云：“自作新词韵最娇，小红低唱我吹箫。曲终过尽松陵路，回首烟波十四桥。”尧章没，苏石挽之云：“所幸小红方嫁了，不然啼损马塍花。”宋时花药皆出东西马塍。白石葬此。砚北杂志 

　　梅津无子，螟蛉罗、石二姓各一，越人为之语：“梅津一生辛苦，只办得食箩一担。”癸辛杂识 

　　梅津尹焕惟晓未第时，薄游苕溪，籍内有所盼。后十年来霅，舣舟碧澜间，讯旧游，则久为一宗子所据，已育子而犹挂籍内，于是假之郡将。久而始来，颜色瘁赧，不施膏沐，相对若不胜情。梅津为赋唐多令云：“苹末转清商，溪声供夕凉。缓传杯催唤红妆。斜绾乌云新浴罢，裙拂地，水沉香。歌短旧情长，重来惊＜髟丐＞霜，怅绿阴青子成双。说著前欢佯不睬，扬莲子，打鸳鸯。”齐东野语 此类诗词，宋人极多，概未及采，以此词绝佳，特收之。 

　　史达祖邦卿，南渡后词家冠冕，然其人乃韩侂胄堂吏。御史中丞雷孝友弹侂胄疏云：“苏师旦既逐之后，堂吏史达祖、耿樗、董如璧三名，随即用事，言无不从，公受贿赂，共为奸利。”叶绍翁记苏师旦、周均等本末云：师旦既逐，韩专倚省吏史邦卿，奉行文字，拟帖撰旨，俱出其手。权炙搢绅，侍从柬札，俱用申呈。有李姓者尝与史游，于史几上大书曰：“危哉邦卿！侍从申呈。”未几致黥焉。居易录 

　　张叔夏孤雁词，有“写不成书，空寄得相思一点”。人皆称之曰张孤雁。至正遗编 

　　韩淲 谢伋 孙希孟 葛天民 李献可 尹穑 谢岳甫 马远 

　　韩淲字仲止，南涧尚书子，以荫补官，清苦自持。史相当国，罗致之，不为少屈。南涧晚年有宅一区，伏腊粗具，至仲止贫益甚，客至不能具胡床，只木杌子而已。长沙吴某得广东宪，还至京师，拥迓吏甚盛，道候仲止，立马久之，厅事阒寂无人。未几，一老妪启户出，吏以刺授，抵于地迳入，吴惭退。访樟邱文卿，亦故旧也，色尚未和，樟邱曰：“得非见拒于仲止乎？”曰：“然。”曰：“是非君所知，且与共食。”食毕偕往，行至厅事，樟邱以杖叩屏者再，内问为谁，樟邱曰：“文卿。”复徐言：“吴某也在此。”仲止乃出，吴谢曰：“适候谒移时。”仲止笑曰：“松风吹耳，不闻唱道也。”于是席地饮，极欢而去。次日吴专人送酒钱若干，仲止出问曰：“你官人交割也。”吏错愕曰：“本官方自此上任去。”仲止作色曰：“便是近来官员不曾到任，先打动公使库物，韩某一生不会受此钱。”使吏赍去。东南纪闻 

　　绍兴末，谢景思守括苍，司马季思佐之，皆名伋。刘季高以书与章思曰：“公作守，司马九作倅，想郡事皆如律令也。”老学庵笔记 

　　谢希孟在临安狎娼，陆象山责之曰：“士君子乃朝夕与贱娼居，独不愧于名教乎？”希孟敬谢，请后不敢。他日复为娼造鸳鸯楼，象山闻之又以书责，希孟复谢曰：“非特建楼，且有记。”象山喜其文，不觉曰：“楼记云何？”即口占首句云：“自逊抗机云之死，而天地英灵之气，不钟于世之男子，而钟于妇人。”象山默然。希孟在娼家忽起归意，不告而行。娼追送江浒，涕泣恋恋，希孟毅然取领巾，书一词与之云：“双桨浪花平，隔岸青山锁。你自归家我自回，说着如何过？我断不思量，你莫思量我。将你从前爱我心，付与傍人可。”希孟与乡友陈伯益好相调戏，伯益面黑而狭，多髯。希孟见其写真挂壁上，题云：“伯益之面，大无两指。髭髯不仁，侵扰乎其旁而不已。于是乎伯益之面，所余无几。”此语喧传，伯益病之而莫能报。希孟后避宁宗讳改名直，字古民。伯益于是以两句咏其名曰：“炊饼担头挑取去，典衣铺上唱将来。”闻者绝倒。伯益又尝写真，衣皂道服，蹑僧鞋，希孟赞之曰：“禅鞵髭须鬓发，道衣行藏梗直。乌肌狭小面皮，秋水长天一色。”庞元英谈薮 

