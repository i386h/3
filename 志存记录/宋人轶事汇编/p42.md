<!-- { "loadSidebar": true } -->
　　晏元献为京兆，辟张先为通判，新得一侍，公甚属意。每张来，令侍儿歌子野词。其后王夫人浸不容，出之。一日子野至，公与之饮，子野作词令营妓歌之，末句云：“望极蓝桥，但暮云千里。几重山，几重水。”公闻之怃然曰：“人生行乐耳，何自苦如此？”亟命于宅库支钱，复取前所出侍儿，夫人亦不得谁何也！道山清话 

　　章懿之崩，晏殊撰志文，只言生女一人，早卒。仁宗恨之，及亲政，出志文以示宰相曰：“先后诞育朕躬，殊为侍从，安得不知？”吕文靖曰：“殊固有罪，然宫省殊之不审，理容有之。然方章献临御，若明言先后实生圣躬，事得安否？”上默然良久，命出殊守金陵。及殊作相，八王疾革，上亲往问疾，王曰：“叔久不见官家，不知今谁作相？”上曰：“晏殊也。”王曰：“此人名在图谶，如何用之？”上欲重黜之。宋祁为学士，当草麻，争之。乃降二官，知颍州，词曰：“广营产以殖赀，多役兵而规利。”以他罪罪之。殊免深谴，祁之力也。龙川别志 

　　曾布以翰林学士权三司使，坐言市易，落职知饶州。舍人许将当制，颇多斥词，制下，将往见曾曰：“始得词头，深欲缴纳。又思之，衅隙如此，不过同贬，于公无益。遂黾勉为此，然其间语言，颇经改易。公他日当自知也。”曾曰：“君不闻宋子京之事乎？昔晏元献当国，子京为翰林学士，晏爱宋之才，雅欲旦夕相见。遂税一宅于旁近，延居之，其亲密如此。遇中秋，晏公启宴，召宋公，出妓乐，饮酒赋诗，达旦方罢。翌日罢相，宋当制颇极诋斥，至有广营产以殖赀，多役兵而规利之语。方子京挥毫之际，昨夕余酲犹在，左右观者皆骇叹。盖此事由来久矣，何足校耶！”许亦怃然而去。西清诗话 

　　元献初罢政事，守亳社，每叹士风雕落。一日营妓刘苏哥，有约终身，而其母禁之。方春物暄妍，驰马出郊，登高冢瞻望，长恸遂卒。元献云：“士大夫受人眄睐，随燥湿变渝，如翻覆手。曾狂女子不若。”为序其事，以诗吊之云：“苏哥风味逼天真，恐是文君向上人。何日九原芳草绿？大家携酒哭青春。”西清诗话元献吊苏哥诗序，盖指宋子京。苕溪渔隐丛话 按李心传旧闻证误，谓殖货规利之语，皆孙甫、蔡襄弹章原文，非子京故为轻重。又谓元献之罢，在九月十二日，亦非八月。然苏子由、曾子布去元献未远，而魏泰又子宣之姻亲，所记未必尽诬也。 

　　鲁郎中言昔年陈州有女妖，自云孔大娘，每昏夜于鼓腔内与人言，尤知未来事。故相晏元献守陈，方制一小词，修改未定，而大娘已能歌，何其怪也。文昌杂录 

　　晏元献因观王琪大明寺诗板，大加称赏。召至同馆，步游池上，时春晚有落花，晏公云：“每得句或弥年不能对，即如‘无可奈何花落去’，至今未能对。”王应声曰：“似曾相识燕归来。”自此辟置荐馆职。复斋漫录 能改斋漫录略同 

　　晏丞相知南京，王琪、张亢为幕客，泛舟湖畔，以诸妓自随。晏公把柁，张、王操篙。琪南人知行舟次第，至桥下，故使船触柱而横，厉声呼曰：“晏梢使柁不正。”孔平仲谈苑 归田录：元献为南京留守，幕下王琪、张亢最为上客。亢体肥大，琪目为牛。琪瘦骨立，亢目为猴。琪尝嘲张亢触墙成八字。亢曰：“王琪望月叫三声。”渑水燕谈录：一日水纲至八百里村，水浅当剥，府檄张往督之。王曰：“此所谓八百里驳也。”张曰：“未若三千年精矣。”元献为启齿。 

　　红梅独盛于姑苏，晏元献始移植西冈第内。一日贵游赂园吏得一枝分接，由是都下有二本。王君玉闻盗花事，遗以诗曰：“馆娃宫里旧精神，粉瘦琼寒露蕊新，园吏无端偷折去，凤城从此有双身。”公尝与客饮花下作诗曰：“若更迟开二三月，北人应作杏花看。”客曰：“公诗固佳，待北俗何浅也？”公曰：“顾伧夫安得不然？”苕溪渔隐丛话洛阳无白莲，白香山自吴中移种始有之。与此酷似。事见柳亭诗话。按汪水云诗云：北人环立栏干曲，手指红梅作杏花。则晏元献语固不诬。 

　　李宗易，陈州名士。晏临淄公为陈守，伏暑时同诸客集于州之后圃。时炎曦赫然，晏公曰：“江南盛冬烘柿，当此时得而食之，应可涤暑。”宗易忽对曰：“此极易致，愿借四大食合。”公大惊，遽令与之。宗易起入于堂之西房，令取合，复掩关。少刻而出，振衣就席，令开合，烘柿四合俱满，正如盛冬初熟者，霜粉蓬勃，分遗座客及其家，靡不沾足。晏公曰：“此人能如此，甚事不可做？”自是疎之。默记 

　　晏元献喜宾客，未尝一日不宴饮，盘馔皆不预办，客至旋营之。苏丞相颂尝在公幕，见每有佳客必留，但人设一空案一杯。既命酒，果实蔬茹渐至，亦必以歌乐相佐，谈笑杂至。数行之后，案上已灿然矣。稍阑即罢，遣声伎曰：“汝曹呈艺已毕，吾亦欲呈艺。”乃具笔札相与赋诗，率以为常。前辈风流，未之有比。避暑录话 

　　相国不自贵重其文，门下客及官属解声韵者，悉与酬唱。宋景文笔记 

　　晏元献尝览李庆孙富贵诗云：“轴装曲谱金书字，树记花名玉篆牌。”公曰：“此乃乞儿相。余每言富贵不言金玉锦绣，惟说气象。若‘楼台侧畔杨花过，帘幙中间燕子飞’，‘梨花院落溶溶月，柳絮池塘淡淡风’，穷儿家有此景致也无？”青箱杂记 

　　紫阁山老僧文聪说，晏相来游山，猕猴万数遍满山谷，僧言未尝如此多也。邻几杂志 

　　晏元献尝属范文正公择壻。久之文正言有二人：一富高，一张为善。元献曰：“二人孰优？”范曰：“富修谨，张疎俊。富群器业尤远大。”遂纳富，即郑公也，时犹未改名。为善，安道旧名也。石林燕语 东轩笔录略同 

　　王青，晏元献门下常卖人，自号王实头，常遇奇士传一相术，时时相公之奴婢多应。夫人一日呼至堂下，青相其女曰：“此国夫人也。”夫人笑曰：“为我择一佳壻。”青应声曰：“恰有一秀才，姓富，须做宰相。明年状元及第，在兴国寺下。”元献退朝，夫人具道其事，使人通好。明年富黜于春官，晏公以青言为妄，大悔之。未几富登大科，即大丞相富公也。孙公谈圃 

　　富文忠、杨隐甫，皆元献壻。公在二府，二人已升贵仕。富每诣谒，则书室会话，竟日清谈而去。杨来，则坐堂上置酒，从容出姬侍奏管弦，以相娱乐。人以是知二壻之轻重，二壻之功名年位，亦自不相侔矣。珍席放谈 

　　晏元献在西京，以久病请归京师，留寘讲筵。病既革，上将临问之，甥杨文仲谋谓：“凡问疾大臣，车驾既出，必携纸钱。盖已膏肓，或遂不起，即以吊之，免万乘再临也。”遂奏：“臣病小安，不足仰烦临问。”仁宗然之，实则久病，忌携奠礼以行。后数日，即薨。故欧公作神道碑言：“疾作，饬太医朝夕视。有司除道，将幸其家，公曰：‘吾无状，乃以疾病忧吾君。’即奏‘臣疾稍间，行愈矣’，乃止。丁亥以公薨闻，上以不即视公为恨。”盖此意也。默记 

　　晏元献晚年梦乘白马渡长桥，桥断马奔逸，公堕桥上，马独登天。俄而公薨。次年公壻杨侍郎察，梦与公对饮，七行而罢，杨公起视庭下奏乐人拥众皆纸人也，寤而告其夫人曰：“我必弃世。”未几果薨。能改斋漫录 

　　元祐间叔原以长短句行，苏子瞻因黄鲁直欲见之，则谢曰：“今政事半吾家旧客，亦未暇见也。”研北杂志 

　　叔原乐府自叙云：“往时沈十二康叔、陈十君宠，家有莲鸿苹云，工以清讴娱客。每得一解，即付之。吾三人听之为一笑。”碧鸡漫志 

　　晏叔原，临淄公晚子，监颍昌府许田镇，手写自作长短句上府帅韩少师。少师报书：“得新词盈卷。盖才有余而德不足者。顾郎君捐有余之才，补不足之德，不胜门下老吏之望”云。闻见后录按少师当是韩亿 

　　晏叔原聚书甚多，每有迁徙，其妻厌之，谓有类乞儿搬漆碗。墨庄漫录 

　　晏元献四世孙女，其父孝广，为邓州南阳县尉。女小字师姑，年十五，从叔孝纯官于广陵。建炎三年，陷于虏，系以北去。每欲侵陵之，辄掷身于地，僵仆气绝，或自经，或投于井，皆救而获免。其主母爱之，抚如己出。虏人传夸焉。梁溪漫志 

　　晏景初尚书，按殊曾孙。请僧住院，僧辞以穷陋不可为，景初曰：“高才固易耳。”僧曰：“巧妇安能作无面汤饼乎？”景初曰：“有面则拙妇亦办。”僧惭而退。老学庵笔记 

　　韩亿子绛 缜 维 

　　韩参政亿、李参政若谷、王丞相随，未第时同在嵩山法王寺读书。有一男子自言善相人，曰：“王君宰相才也。韩李二君皆当为执政。王君官虽高，子孙不及韩李二君之盛。”邵氏闻见录 

　　韩亿、李若谷未第时皆贫，同途赴试京师，共有一席一毡，乃割分之，每出谒，更为仆。李先登第，授许州长社县主簿，赴官自控妻驴。韩为负一箱，将至长社三十里，李谓韩曰：“恐县吏来，箱内只有钱六百。”以其半遗韩，相持大哭别去。次举韩亦登第，世为婚姻不绝。邵氏闻见录桐阴旧话：公以长女嫁康靖公子邯郸公，而第七解州府君娶康靖女。 

　　李康靖公为汝州守赵公门客，忠宪公亦往见焉。赵公尤敬待忠宪，每闻公至书院，即令设肉食。康靖尝有简戏云：“久思肉味，请兄访及也。”赵公遂以女许嫁忠宪。公既过省，赵公遣人送女至京师，资从甚鲜华，女亦乘马披绣衫戴帽，泊城外旅邸。一夕病心痛卒。忠宪具素服往哭之，后乃为王文正公壻。桐阴旧话 

　　韩忠宪使虏，其介刘太后之姻，庸而自专，私于虏使云：“太后言两朝欢好，传之子孙。”韩了不知。忽置一筵，遣臣来伴，因问：“太后有此语，何以不传？”忠宪答曰：“皇太后每遣使帘常受此语，戒使人耳。”于是以手顶礼曰：“此两朝生灵之福也。”邻几杂志 

　　韩亿、绛、缜，家讳保枢，皆为枢密而不避。富郑公父名言，而不辞右正言。吕希纯以父名公著，而不拜著作郎。此除官有避有不避也。齐东野语 燕翼诒谋录雍熙二年诏新授官职，有家讳者，除三省御史台五品文班四品武班三品以上许准敕上言，余不在改请之限。然法令明载官称有犯高曾祖父讳冒居者有罪，是与此诏相反也。岂此诏行而又禁之耶？ 

　　韩子华以辰年辰月辰日辰时生，亦异事也。陆农师为作挽章云：“非关庚子曾占鵩，自是辰年并值龙。”能改斋漫录 按宋诗记事引复斋漫录，子华以辰年辰月辰日辰时薨，与此异。 

