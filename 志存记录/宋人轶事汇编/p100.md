<!-- { "loadSidebar": true } -->
　　秀州张生用医著，吴人章县丞祖母，子厚妾也，七十疽发。召治之。张溃其疮而以盏贮脓血，视之，其凝处红如丹砂，出谓丞曰：“此丹毒也。”丞怒曰：“老人平生不服一暖药，况丹乎？”祖母在房闻之，亟呼曰：“是也，我少在汝家时，每相公饵大丹，必使我辈伴服一粒。”张谢去，祖母旋以此终。夷坚志 

　　曾巩 曾布 

　　曾密公任信州玉山令，除名徙英州，行次南都而卒。时公子南丰先生子固，已名重于世。公再娶朱夫人，年未三十，领诸孤归里南丰。昆弟六人，久益漻落。与长弟晔应举，每不利于春官。里人有不相悦者，为诗以嘲之曰：“三年一度举场开，落杀曾家两秀才。有似檐间双燕子，一双飞去一双来。”南丰不以介意，力教诸弟不怠。嘉祐初，与长弟及次弟牟文肃公、妹壻王补之无咎、王彦深，几一门六人，俱列乡荐。将入都赴省试，子壻拜别朱夫人于堂下，夫人叹曰：“是中得一人登名，吾无憾矣。”榜出唱第皆在上列，无有遗者。楚俗遇元夕第三夜，多以更阑时微行听人语，以卜一岁之通塞。子固兄弟被荐时，有乡士黄姓亦预同升，黄面有瘢，里人呼为黄痘子。诸曾俱往赴试，朱夫人亦以收灯夕往闾巷听之，闻妇人酬酢造酱法云：“都得都得，黄豆子也得。”已而捷音至，果然。挥麈后录 

　　曾子固作中书舍人，还朝，自恃前辈，轻蔑士大夫。徐德占为中丞，越次揖子固甚恭谨。子固问：“贤是谁？”德占曰：“禧姓徐。”子固答曰：“贤便是徐禧。”禧大怒曰：“朝廷用某作御史中丞，公岂有不知之礼？”其后子固除翰林学士，德占密疏罢之，又攻罢修五朝史。默记 曲洧旧闻略同。 

　　曾子固性多傲忽。元丰间为舍人，尝白事都堂。时章子厚为门下侍郎，谓之曰：“向见舍人贺明堂礼成表，真天下奇作。”子固一无辞让，但复问曰：“比班固典引何如？”章不答，语同列曰：“我道休撩拨。”盖自悔失言也。曲洧旧闻 

　　曾巩知襄州日，朝廷遣使按水利，振流民，各辟两三选人，句当公事。巩一日宴诸使者，座客有言：“昨夕三鼓，大星坠于西南，有声甚厉，次又有一小星随之。”巩曰：“小星必天狗，下句当公事也。”类苑引倦游杂录 

　　艺祖从世宗征淮南，有徐氏世以酒坊为业，上每访其家，必进美酒，无大小，奉事甚谨。徐氏知人望已归，即从容属异日计。上曰：“汝辈来，吾何以验之？”徐氏曰：“某全家人手指节不全，不过存中节，世谓徐鸡爪。”迨上登极，诸徐来皆愿得酒坊，许之。今西枢曾布，其母朱氏即徐氏外生，亦无中指节，故西枢亦然。世以其异故贵，不知其气所传，自外氏诸徐也。孙公谈圃 按此谓曾布母朱，与挥麈后录同。曾子宣丞相家男女手指皆少指端一节，外甥亦或然。或云襄阳魏道辅家世指少一节，道辅之姊嫁子宣，故子孙肖其外氏。老学庵笔记 

　　章子厚以乙亥年生，与曾子宣同年。曾以丁亥月辛亥日己亥时生，章子厚以“四亥公”呼之。能改斋漫录 

　　吕惠卿丁父忧去，王荆公未知心腹所托。曾布时以著作佐郎编敕，巧黠善迎合荆公意，公喜之，数日间，相继除中允、馆职、判司农寺。告谢之日，抱敕告五六通。布为都检正故事，白荆公即行。时冯当世、王禹玉并参政，或曰：“当更白二公。”布曰：“丞相已定，何问彼为？候敕出令押字耳。”故唐坰弹荆公文：“吕惠卿、曾布，安石心腹；王圭、元绛，安石之仆隶。”又曰：“圭奴事安石，犹惧不了云。”邵氏闻见录 

　　曾文肃帅定，一日晨起，忽语诸子曰：“吾必为宰相，然须南迁。”启其所以。公曰：“吾昨夕梦衣十郎绿袍，北向谢恩。岂非他日贬司户之徵乎！”后十年，果登庸。既为蔡元长所挤，徙居潮阳。已而就降廉州司户参军，敕到取幼子絣朝服以拜命，果符前梦。十郎即絣排行也。挥麈前录 

　　曾子宣、吕吉甫同为内相，与客啜茶，注汤者颇数。客云：“尔为翰林司，何故不解点茶？”吉甫云：“翰林司若尽会点茶，则翰林学士须尽工文章也。”意讥子宣，缘此遂相失。珍席放谈 

　　曾子宣丞相尝排蔡京于钦圣太后帘前，太后不以为然。曾公论不已，太后曰：“且耐辛苦。”盖禁中语，欲遣之使退，则曰“耐辛苦”也。京已出太原，复留。老学庵笔记 

　　元符末，曾文肃自知枢拜相公，弟文昭为翰林，锁宿禁内，面对喻旨草麻，文昭力辞。上云：“弟草兄麻，太平美事。禁中已检见韩绛故事矣，不须辞。”文昭始拜命。盖熙宁初韩康公入相，实持国当制，国朝以来，两家而已。金坡遗事载钱希白为文僖草麻，虽云仪同钧衡，实未尝秉政也。是时母氏年九岁，偶至东府门外，归告文肃曰：“翁明日相矣。适见快行家宣叔翁入内甚急，以是逆料。”已而果然。挥麈前录 曾肇草制事，南游记旧所载略同，又云元丰间，官制行，曲阜公除天官，南丰先生为西掖行词。曲阜公即曾肇也。 

　　曾文肃，元符末，以定策功爰立作相，首逐二蔡。而元长已交结中禁，胶固久矣，虽去国，而眷柬方浓。屡欲召用，文肃辄厄之。一日，徽宗忽顾首相韩文定云：“北方帅藩有阙人处否？”文定对以大名府未除人。少刻批出蔡京除端明殿学士知大名府，仍过阙朝见。文肃在朝堂愕然，忽字文定呼曰：“师朴可谓鬼劈口矣。”翌日白上以为不可，上乾笑曰：“朕尝梦见蔡京作宰相，卿焉能遏耶？”元长入国门，除尚书右丞。踰月之后，文肃拟陈祐甫守南都，元长以为祐甫文肃姻家，讦于上前，因遂忿争。次日入都堂，方下马，则一顶帽之卒，喏于庭曰：“钱殿院有状申启。”视之，乃殿中侍御史钱遹论文肃章疏副本。文肃即上马，径出城外观音院。盖承平时执政丐外待罪之地也。是晚锁院，宣翰林学士郭知章草免文肃相制，上云：“当用美词以全体貌。”诘旦告廷，以观文殿大学士知润州。陛辞之际，慰藉甚渥，云：“秋晚相见。”抵润未久，而诏狱兴矣。挥麈后录 

　　曾文肃初与蔡元长兄弟皆临川王氏亲党，后来位势既隆，遂为仇敌。崇宁初，文肃为元长攘其相位，以观文守南徐。时元度帅维扬，赴镇过郡。元度开燕，自为口号云：“并居二府，同事三朝。怅契阔于当年，喜逢迎于此地。”又云：“对掌紫枢参大政，同扶赤日上中天。”谬为恭敬如此，而实不然也。已而兴狱，文肃遂迁衡阳。挥麈余话 

　　曾子宣以大观元年八月二日卒，其弟子开以三日卒，先后才一日。老学庵笔记 

　　曾文肃，熙宁初，为海州怀仁令。有监酒使臣张者，小女六七岁，甚慧黠。文肃之室魏夫人怜之，教以诵诗书，颇通解。其后南北暌隔。绍圣初，文肃柄枢时，张女已入禁庭。虽无名位，以善笔札，掌命令之出入。忽与夫人相闻，夫人以夫贵封瀛国，称寿禁庭，始相见叙旧，自后岁时遣问。夫人殁，张作诗哭之云：“香散帘帏寂，尘生翰墨闲。空传三壶誉，无复内朝班。”从此绝迹矣。后四十年，靖康之变，张从昭慈南渡至钱塘。朱忠靖笔录所记，昭慈遣其传导反正之议张夫人者，即其人也。年八十余终。挥麈后录 

　　绍圣间，章子厚在相位，曾文肃居西府。文肃忽苦腹疾，子厚来视病。坐间，文肃忽思幐沙粥，时外祖空青先生曾公衮在侍侧，咄嗟而办。文肃食之甚美。子厚犹未去也，询其速致之术。空青云：“适令于市上货幐沙馅担内买来，取其穰入粥故耳。”子厚叹赏，云：“他日转运使才也。”其后空青仕宦果数历输挽。挥麈后录 

　　徽宗靖康初，南幸次京口，驻跸郡治。外祖曾空青以江南转运使摄府事，忽宣至行在。上引至深邃之所，问劳勤渥，命乔贵妃出，上回顾语乔曰：“汝在京师，每问曾三，此即是也。特令汝一识耳。”盖空青少日喜作长短句，流入禁内，故尔。取七宝杯令乔手擎满酌，并以杯赐之。外祖拜贶而出。挥麈后录 

　　明清投辖录所纪刘快活事所未尽者，今列于编。外祖曾空青，文肃公第三子也。快活每以三运使呼之。后果为漕挽。文肃当国，先祖为曹郎。一日快活忽见过曰：“我见曾三女儿，他日当为公子妇。”时先妣方五六岁。又谓先人曰：“曾三女儿，汝之夫人也。”归见文肃，呼先祖字曰：“王乐道之子，三运使之壻。他日此儿名满天下，然位寿俱啬奈何！”已而文肃罢相迁衡阳。北归后，先祖守九江，遣先人访文肃于京口，一见奇之，遂以先妣归焉。所言一一皆合，异哉！玉照新志 

　　王陶 安焘 许将 李清臣 胡宗愈 李孝寿 

　　王陶乐道，哲庙时东宫师傅也。美姿而长，时谓之没兴真武。与文正长子监簿为友壻。范处长，后其室死而监簿亦亡，复续长姨。忠宣因此疎之。过庭录 

　　王乐道与姜愚子发交善。乐道苦贫。一日大雪，子发念乐道与其母寒饿，自荷一锨，刬雪以行，至乐道所居，叩门久之方应。乐道同母冻坐，日高未饭。子发恻然，亟出买酒肉薪炭，往复同乐道母子附火饮食。乐道觉子发衣单，问之，以绵衣质钱买饭食也。乐道登第，调睦州判官。妻卒，子发又为求范文正夫人侄汶阳李氏以继。按此时与文正长子为友壻矣。熙宁初，乐道以翰林学士为西京留守。子发老益贫，驾小车来见，乐道遗酒三十壶而已。邵氏闻见录 

　　王陶二子，实字仲弓，宁字幼安。仲弓淳厚博学君子也，先子尝见之。一日剧暑。迫暮会归。皆已大醉，偶遗衣复往取，见仲弓披衣执策，就视之，礼记疏也。幼安晚以上疏关元祐得幸，致身台辅。李彦西城事兴，幼安以竹园为献。后彦过许下，幼安郊迎至府治，让上坐，彦曰：“某何人，枢密过礼如此。”幼安拱手应曰：“某西城竹园户。”尔时曾存之在许，以声妓自奉。仲弓尝曰：“若存之之富，舍弟之贵，实实不爱。”盖仲弓口吃也。过庭录 

　　胡翼之尝称誉安焘厚卿曰：“安秀才骨相，他日必贵。”众请其由。先生曰：“此亦易察耳，安君金玉色也，金玉必须富贵者所用，置之粪壤可乎？”安后三作执政，初预政，父母俱存。默记 

　　胡先生瑗判国子监。安厚卿枢密苦痫疾，凡聚立庑下，升堂听讲，人众辄疾作。先生使人掖之，调护甚至。厚卿登科，疾良愈。或以与王文康苦淋疾，为枢密使自平正同。盖人之疾病，随血气之通塞，气血既快，疾自愈也。邵氏闻见录 

