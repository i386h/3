<!-- { "loadSidebar": true } -->
　　张文潜谓子瞻：“公诗有‘独看红叶倾白堕’，不知白堕何物？”子瞻曰：“刘白堕善酿酒，见洛阳伽蓝记。”文潜曰：“既是一人，莫难为倾否。”子瞻曰：“魏武短歌行云‘何以解忧惟杜康’，亦是酿酒人名也。”文潜曰：“毕竟用得不当。”子瞻笑曰：“公且先去共曹家那汉理会，却来此间厮磨。”盖文潜时有仆曹某者，作过失去酒器，送天府推治，其人未招承，方文移取会也。满座大冁。拊掌录 

　　苏惠州尝以作诗下狱，再起遂遍历侍从，而作诗每为不知者咀味，以为讥讪。出守钱塘，来别潞公，曰：“愿君至杭少作诗，恐为不喜者诬谤。”再三言之。临别上马，笑曰：“若还兴也，便有笺云。”时有吴处厚者，取蔡安州诗作注，安州遂遇祸，故有笺云之戏。又云：“愿君不忘鄙言，某虽老悖，然所谓者希之岁，不妨也善之言。”明道杂志 以下出守杭州事 

　　晁端彦美叔，一日会贾易及东坡。贾时为台谏，盖尝劾东坡于朝。晁忘其事，遂同会。酒酣，东坡曰：“某昨日造朝，有一人乘醉卧东衢，略不相避。某颇怒之，因命左右曰：‘擒而绷之。’酒者曰：‘尔又不是台谏，只有胡绷乱绷。’”贾应声曰：“谁教尔辨？”坡公终席不乐。美叔自悔拙于会客。过庭录 

　　嘉祐、至平间，有杜浙，好与举子同游，学文谈不悉是。凡答亲友书，若此事甚大，必曰“兹务孔洪”。苏子瞻过维扬，苏子容为守，杜在座，子容少怠，杜遽曰：“相公何故溘然？”其后子瞻与同会，问典客为谁，对曰：“杜供奉。”子瞻曰：“今日直不敢睡，直是怕那溘然。”画墁录 按苏子容守维扬在元祐七年，以后。故隶于此。 

　　东坡镇余杭，游西湖，多令旌旗导从出钱唐门，坡则自涌金门从一二老兵，泛舟绝湖而来，饭于普安院，倘佯灵隐、天竺间。以吏牍自随，至冷泉亭则据案判决，落笔如风雨，分争辨讼，谈笑而办。已乃与僚吏剧饮，薄晚则乘马而归，夹道纵观太守。有老僧绍兴末年九十余，幼在院为苍头，能言之。梁溪漫志 

　　子瞻知杭州，筑堤西湖上，人呼苏公堤。世俗以富贵相高，以“堤”音“低”，颇为语忌，未几迁谪。萍洲可谈 

　　子瞻守杭，毛泽民为法曹，公以众人遇之。泽民与妓琼芳善，及秋满辞去，作惜分飞词云：“泪湿阑干花著露，愁到眉峰碧聚。此恨平分取，更无言语空相觑。短雨残云无意绪，寂寞朝朝暮暮。今夜山深处，断魂分付潮回去。”子瞻一日闻妓歌此词，问知为泽民作，子瞻叹曰：“郡僚有词人而不及知，某之罪也。”翼日折简邀回，款洽数月。西湖志余 

　　灵隐寺僧了然，恋妓李秀奴，往来日久，衣钵荡尽。秀奴绝之，僧迷恋不已。一夕了然乘醉而往，秀奴弗纳。了然怒击之，随手而毙。事至郡。时苏子瞻治郡，送狱推勘。见僧肤上刺字云：“但愿生同极乐国，免教今世苦相思。”子瞻判词云：“这个秃奴，脩行忒煞，灵山顶上空持戒，一从迷恋玉楼人，鹑衣百结浑无奈。毒手伤人，花容粉碎，空空色色今何在？臂间刺道苦相思，这回还了相思债。”判讫即斩之。北窗琐语 

　　姚舞明庭辉知杭州，有老姥自言故娼也，及事东坡先生，云公春时每遇休假，必约客湖上，早食于山水佳处，饭毕，每客一舟，令队长一人，各领数妓，任其所适。晡后，鸣锣以集之，复会望湖楼或竹阁之类，极欢而罢。至一二鼓，夜市犹未散，列烛以归。城内士女云集，夹道以观千骑之还，实一时盛事也。挥麈后录 

　　东坡先生出帅钱唐，初视事，都商税务押到匿税人南剑州乡贡进士吴味道，以二巨卷，作公名衔，封呈京师苏侍郎宅。公讯其卷内何物，味道恐蹙而前曰：“味道今秋忝冒乡贡，乡人集钱为赴省之赆，以百千就置建阳纱，得三百端。因计道路所经，场务抽税，则至都下不存其半。窃计当今负天下重名而爱奖士类，惟内翰与侍郎耳，纵有败露，必能情贷，遂假先生名衔，缄封而来，不知先生临镇此 郡，罪实难逃。”公熟视，笑呼掌笺吏去其旧封，换题新衔，附至东京竹竿巷，并手寄子由书一纸，付之曰：“先辈这回将上天去也无妨。”明年味道及第来谢，公甚喜，为延款数日而去。春渚纪闻 清波别志略同 

　　东坡生平不耽女色，而亦与妓游。凡待过客，非其人，则盛女妓丝竹之声，终日不辍，有数日不接一谈，而过客私谓待己之厚。有佳客至，则屏妓衔杯，坐谈累夕。茶余客话 

　　东坡尝宴客，俳优者作伎万方，坡终不笑。一优突出，用棒痛打作伎者曰：“内翰不笑，汝犹称良优乎？”对曰：“非不笑也，不笑所以深笑之也。”坡遂大笑。盖优人用东坡王者不治夷狄论云：“非不治也，不治乃所以深治之也。”见子由五世孙奉新县尉懋说。诚斋诗话 

　　临安六和寺有金鲫鱼池。苏子美诗：“松桥待金鲫，竟日独迟留。”盖其出有时也。自子美后四十年，东坡始游兹寺，尝投饵以待，乃略出，不食复入。东坡谓此鱼难进易退而不妄食，宜其寿四十年。韵语阳秋 

　　子瞻自杭召还，过宋，语余曰：在杭时，一日，中使至。既行，送之望湖楼上，迟迟不去。时与监司同席，已而曰：“某尚未行，监使莫可先归。”诸人既去，密语子瞻曰：“某出京师，辞官家，官家曰：‘辞了娘娘来。’某辞太后殿，复到官家处，引某至一柜子傍，出此一角，密语曰：‘赐与苏轼，不得令人知道。’”出所赐，乃茶一斤，封题皆御笔。子瞻具劄子称谢。至京语余曰：“且教子由伏侍娘娘，我小使头出来自家门打一解。”按语不可解哲宗眷遇如此，复为大臣谗逐，命矣。随手杂录 以下自杭召还事 

　　东坡自钱唐被召过京口，林子中作郡守，设宴。座上营妓出牒，郑容求落籍，高莹求从良。林命呈牒东坡。坡题减字木兰花于牒后云：“郑庄好客，容我樽前先堕帻。落笔生风，藉藉声名不负公。高山白早，莹雪冰肤那耐老。从此南徐，良夜清风月满湖。”暗用“郑容落籍、高莹从良”八字于句端也。东皋杂录 扪虱新话略同，第四句作“藉甚声名羡我公”。 

　　东坡过润州，太守高会以飨之，饮散，诸妓歌鲁直茶词云“有一杯春草解留连佳客”。东坡曰：“却留我吃草。”诸妓立东坡后，凭胡床者大笑绝倒，胡床遂折，东坡堕地，宾客一笑而散。诚斋诗话 

　　歌者袁绹，乃天宝之李龟年也。宣政间，供奉九重。尝为余言：东坡与客游金山，适中秋夕，天宇四垂，一碧无际，江流倾涌，月色如昼。遂共登妙高台，命绹歌水调歌头曰：“明月几时有？把酒问青天。”歌罢，东坡为起舞曰：“此便是神仙矣。吾辈文章人物，诚千载一时，后世安所得乎？”铁围山丛谈。此条以系京口事，故附前条之后。 

　　元祐七年正月，东坡先生在汝阴时，堂前梅花大开，月色鲜霁。先生王夫人曰：“春月色胜如秋月色，秋月色令人凄惨，春月色令人和悦。何如召赵德麟辈来饮此花下？”先生大喜曰：“吾不知子能诗耶！此真诗家语。”遂相召与二欧饮。因是语作减字木兰花词云：“春庭月午，影落春醪光欲舞。步转回廊，半落梅花婉娩香。轻风薄雾，都是少年行乐处。不似秋光，只共离人照断肠！”侯鲭录 以下复出知颍、扬二州事。 

　　杭有西湖，颍亦有西湖。东坡初得颍，有颍人在座云：“内翰只消游湖中，便可以了郡事。”秦少章因作一绝云：“十里荷花菡萏初，我公所至有西湖。欲将公事湖中了，见说官闲事亦无。”王直方诗话 

　　东坡在颍时，适陈无己、赵德麟辈亦守官于彼。而欧阳叔弼与季默又闲居，日相唱和。二欧颇不作诗，东坡以句挑之云：“君家文律冠西京，旋筑诗坛按酒兵。袖手莫欺真将种，致师须得老门生。明朝郑伯降谁受，昨夜条侯壁已惊。从此醉公天下乐，还须一举百觞倾。”盖文忠公昔有赠梅圣俞、苏子美云：“我亦愿助勇，鼓旗噪其旁。快哉天下乐，一釂宜百觞。”诗话总龟 

　　扬州芍药为天下冠。蔡蘩卿为守，始作万花会。用花十余万枝，既残诸园；又吏因缘为奸，民大病之。余始至，问民疾苦，以此为首，遂罢之。志林 

　　西京牡丹，闻于天下。花盛时，太守作万花会。宴集之所，以花为屏帐，至于梁栋栋柱栱，悉以竹筒贮水，插花钉挂，举目皆花也。扬州产芍药，蔡元长知淮扬日，亦效洛阳作万花会。其后岁岁循习，人颇病之。元祐七年，东坡知扬州，正遇花时，吏白旧例，公判罢之，人皆鼓舞。作书报王定国曰：“花会用花千万朵，吏缘为奸，已罢之矣。虽杀风景，免造业也。”墨庄漫录 

　　东坡先生知扬州，一夕梦至山林间，忽见一虎来，欲噬公，方甚怖。有一紫袍黄冠，以袖障公，叱虎使去。明日有道士投谒曰：“昨夜不惊畏否？”公瞋目骂曰：“鼠子乃敢尔！本欲杖汝脊，吾岂不知子夜来术耶？”道士惶骇而退。墨庄漫录 

　　东坡先生居阊阖门外白家巷。一夕，次子迨之妇欧阳氏，文忠公女孙，叔弼之女。产后因病为祟所凭，曰：“吾姓王氏名静奴，滞魄于此久矣。”公曰：“吾非畏鬼之人也。京师善符箓者多，决能逐汝。汝善去，明日昏时，当用佛氏功德之法与汝。”妇辄合爪曰：“感尚书，去也。”妇良愈。明日昏时，为自书功德疏一通，仍为置酒□□肉香火遣送之。顷迨之幼忽云：“有贼貌瘦黑，衣以青。”公使人索之，无有也。乳媪俄发狂，声色俱怒，如卒伍辈唱喏甚大。公注视之，辄厉声曰：“某即瘦黑衣青者，非贼也，鬼也。欲此媪出，为我作巫。”公曰：“宁使其死，出不可得。”曰：“学士不令其出，不奈何，只求少功德可乎？”公曰：“不可！”又曰：“求少酒食可乎？”曰：“不可！”又曰：“求少纸可乎？”曰：“不可！”又曰：“止求一杯水。”公曰：“与之。”媪饮毕，仆地而苏。师友谈记 再召还时事 

　　东坡帅定武。有武臣，状极朴陋，以启事来献。坡读之甚喜曰：“奇文也。”客退，以示幕客李端叔，问何者最为佳句。端叔曰：“‘独开一府，收徐庾于幕中；并用五材，走孙吴于堂下’。此佳句也。”坡曰：“非君谁识之。”端叔曰：“视此郎眉宇，决无此语，得无假诸人乎？”坡曰：“使其果然，固亦具眼矣。”即为具召之，与语甚欢，一府尽惊。梁溪漫志 守定州事 

