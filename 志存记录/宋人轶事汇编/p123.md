<!-- { "loadSidebar": true } -->
　　孙觌辞免待制状曰：去年闰月二十五日，京师失守。夜三更，上亲降札宣召，臣等闻命驰赴，而门禁已不通。乃自城南西冈循蔡河直北，由宜秋门以入。通夕大雪，四面纵火，烟焰烛天如昼。衣冠士族毁容易服，累累然趋万胜门，而间关乱兵间。至东华门，骑吏皆不得从，独持一笏入。有顷，上召见。上已微服坐祥曦殿，学士莫俦以馆伴虏使刘晏被杀，不知所在。吴幵得疾，僵仆坐间。故臣独掌书诏，百司悉已奔散。缮写缄题，都出臣手。臣等二日不火食，五日夜不解衣。上怜臣寒甚，赐大袍一，寻为郑建雄所窃。○靖康二年正月十四日，夜传旨召臣，何■侍傍，命臣坐赐酒，上曰：“卿作即事诗，须三百字。”臣言：“车驾未有还期，臣等忧懑无聊，而三百字非立谈可办，容臣退思。”■曰：“圣情不悦，群臣当有以娱侍，赋诗不足辞。”上以“归”字为韵，臣不获已，赋绝句一首进御。又令赋“回”字篇。上大悦，复赐臣酒。三朝北盟会编引孙觌状 

　　前此上在青城斋宫无聊，何■奏宜赋诗遣兴，乃以孙觌、汪藻应制。上命用“时”字韵，觌诗曰：“噬脐有愧平燕日，尝胆无忘在莒时。”藻诗曰：“虏帐梦回惊日处，都城心切望云时。”有以此达虏酋者，见“在莒”之语，又斥为“虏帐”，因摭此为名，遂迟留车驾。三朝北盟会编 

　　钦宗在虏寨，与二酋尚未相见。遣使索降表，上命孙觌草表，使人示粘罕，粘罕以为未是，而要四六。觌与吴幵互相推逊不下笔。上曰：“事已如此，当卑词尽礼。”促使为之，于是觌、幵与何■共成之。上览讫，谓觌曰：“对属甚切，非卿平昔娴习，安得及此！”三朝北盟会编 

　　秦桧拜参知，孙觌贺桧，有曰：“尽室航海，还复中州。四方传闻，感涕交下。汉苏武节旄尽落，止得属国；唐杜甫麻鞋入见，乃拜拾遗。”桧以为讽己，大怒。咸淳临安志 此条重出 

　　孙仲益每为人作墓碑，得润笔甚富，家益丰。有为晋陵主簿者，父死，欲仲益作志铭，先遣人达意于孙，云：“文成，缣帛良粟各当以千濡毫也。”仲益欣然落笔，且溢美之。既刻就，遂寒前盟，以纸笔龙涎建茗代其数，仲益极不堪。挥麈后录 

　　孙仲益鸿庆集大半谀墓之作，不足咤，独有武功大夫李公碑，乃俨然一珰耳，亟称其高风绝识，自以不获见为大恨。桯史 

　　汪彦章与王甫即王黼太学同舍。甫貌美内空，彦章戏之为“花木瓜”。及彦章罢符玺郎，甫正当国，以宣倅处之，宣州产花木瓜故也。十驾斋养新录引周必大游山录 

　　藻在江西，徐俯师川、洪炎、洪刍有能诗声，自负无所屈。一日俯见藻诗于僧壁，唶曰：“此我辈人也。”率二洪诣舍上谒。既去，藻曰：“骚人墨客，捻须琢句，以自鸣其不平耳，乌足尚也！”至是数年，卒以大手笔称天下。续名臣言行录 

　　大璠梁师成用事，小人朋附，目为隐相。武人吴可者，师成许以能诗，至出入卧内。公罢符宝，可过公，致师成意曰：“闻名久矣，幸不鄙过我，禁从可得也。”公谢不往，客曰：“吾曹望隐相之门，如在天上，召而不往何故？”公曰：“若使我与可辈为伍耶！”汪彦章墓志 

　　龙溪汪藻与芗林向子諲交游，情分甚厚。汪为湖州，纳妾名娼周氏，而其妻不能容，汪置诸郡圃，时与之会。其妻瞷其往，即径造其所而诟之。汪预戒十数卒布于道，俟其妻来，即连声大唱喏，其声如雷，汪闻喏声，即由他道去。向平居以功名自期，后知泾州，失守而归。汪举笏戏之曰：“君喜功名，今中兴第一功也。”向答曰：“公喜佛，今十大弟子位也。”东南纪闻 

　　汪彦章投李伯纪启云：“孤忠贯日，正二仪倾侧之中；凛气横秋，挥万骑笑谈之顷。”又云：“士讼公冤，咸举旛而集阙下；帝从民望，令免胄以见国人。”其赞美至矣。及居翰苑，草伯纪谪词，乃云：“朋奸罔上，有虞必去欢兜；欺世盗名，孔子先诛正卯。”又云：“专杀尚威，伤列圣好生之德；信谗喜佞，为一时群小之宗。”当时有以此问彦章者，彦章云：“我前启自直一翰林学士，而彼不我用，安得不丑诋之？”鹤林玉露 

　　汪彦章在翰林，屡致言者。尝作点绛唇云：“永夜厌厌，画檐低月山衔斗。起来搔首，梅影横窗瘦。好个霜天，闲却传杯手。君知否？晓鸦啼后，归梦浓于酒。”或问曰：“归梦浓于酒，何以在晓鸦啼后？”汪曰：“无奈这一队畜生聒噪何！”能改斋漫录 

　　汪彦章在京师，尝作小阕云云。首二句作“新月娟娟，夜寒江静山涵斗”，“晓鸦”作“飞鸦”，“归梦”作“归兴”，余同上。绍兴间知徽州，令席间歌之。坐客有挟怨者，亟告桧相，指为新制。桧怒，讽言者迁之于永。玉照新志 

　　汪内相劝主上听政表云：“汉家之厄十世，惟光武之中兴；献公之子九人，惟重耳之独在。”盖佳语也。或曰：“如移上句为下句，则善不可加矣。”隐窟杂志 

　　綦崇礼草追赠邹浩制词，同省舍人李正民见之曰：“此吏房词头，寻常除目，不足骋辞。今君为邹草制，可喜也。”及录黄具，綦告假，李独直，以己名行下，綦戏曰：“君固欲挂名道乡公制，但恐润色非工，反为累耳。”续名臣言行录 

　　陈了翁之父尚书与潘良贵义荣之父情好甚密。一日潘谓陈曰：“吾二人官职年岁种种相似，独有一事不如公，甚以为恨。”陈问之，曰：“公有三子，我乃无之。”陈曰：“吾有一婢，已生子矣，当以奉借，他日生子即见还。”既而遣至，即了翁之母也。未几生良贵，后其母即往来两家焉。齐东野语 

　　向子諲陛对，日昃未退。良贵越班厉声曰：“向子諲以无益之言，久劳圣听！”叱之退者再，上惊而怒，欲抵良贵于法。张九成因侍讲金华，论其事曰：“臣尝就问之。良贵曰：‘时暑甚，子諲久对，朝膳未进，而流汗津津，良贵恐劳圣躬，情迫于中，不觉声之厉也。’”上云：“二人莫平日不相能否？”九成曰：“臣旧不闻子諲名，尝问良贵，良贵曰：‘好士人。’子諲又尝过臣，云：‘且得子贱在朝。’以此知二人初无不相得者。”上意稍解，二人仍罢。续名臣言行录 

　　庄绰年未甚老而体极癯瘠，洪析仲本呼为“细腰宫院子”。宋诗纪事 

　　甄龙友字云卿，永嘉人，滑稽辩给。楼宣献自西掖出守，以首春觞客，甄预坐，谓公曰：“今年春气一何太甚！”公问其故。甄曰：“以果奁甘蔗知之，根在公前而末已至此。”公为罚长吏，众訾其猥率。尝游天竺寺，集诗句赞大士，大书于壁曰：“巧笑倩兮，美目盼兮，彼美人兮，西方之人兮。”孝宗临幸，一见赏之，诏侍臣物色其人。或以甄姓名闻，曰：“是温州狂生，用之恐败风俗。”上曰：“惟此一人，朕举之。”甄时为邑宰，趋召登殿，上迎问曰：“卿何故名龙友？”甄惘然不知所对。既退，乃得之曰：“君为尧舜之君，故臣与夔龙为友。”由是不称旨。谈薮 按独醒杂志：龙友之问，为蔡京客毛友龙事。齐东野语二以为甄龙友事，岂两人皆有此事欤？ 

　　甄龙友少有俊声，而性浮薄，于乡人无不狎侮。木待问蕴之生朝，甄以词贺之云：“问道海坛沙涨也，明年。”盖谚云：“海坛沙涨，温州出相。”明年者，俗言且待也。齐东野语 

　　莆田方翥，试南宫，第三场欲出纳卷，有物碍其足，视之则一卷子，止有前二篇，其文亦通畅，不解何以不终卷而弃于地也。翥笔端俊甚，以其绪余足成之，并携出中门投之，一时不暇记其姓名。翥既中第，亦不复省问。他年翥为馆职，偶及试闱异事，间及之。有同年在坐；默不一语，翼日具冠裳造方，自叙本末，言：“试日疾不能支，吾抉曳而出，试卷莫记所在，已绝望矣。一旦榜出，乃在选中，恍然疑姓名之偶同，幸未尝与人言。亟入京物色之，良是。借真卷观之，俨然有续成者，竟莫测所以。今日乃知出君之笔，君吾恩人也。”方笑谢而已。宋稗类抄 

　　毕良史字少董，蔡州人。略知书传，喜字学，粗得晋人笔法。少游京师，以买卖古器书画之属，出入贵人之门。当时谓之“毕偿卖”。兵火赴行在，遂以古器书画之说动诸内侍，内侍皆喜之。上方搜访古器书画之属，恨未有辨真伪者，得良史大悦。月给俸五十千，仍令内侍延为门客。又得束脩百余千，良史月得几二百千，而食客满门，随有辄尽。当时号为“穷孟尝”。有姓毕人合得文资恩泽，无宗族承受。良史邂逅得之，补文学。朝廷既得三京地，即拟官就禄于新复之地，留守司俾权知东明。良史到县，乃搜求京城乱后遗弃古器书画一应古今骨董，买而藏之。会金人败盟，良史无所用心，乃教学，解春秋。及复得还，遂尽载所有骨董而到行在，上大喜。于是以解春秋改京秩，自此人号“毕骨董”。三朝北盟会编 按绍兴庚申金人归东京，命孟庾为留守，辟毕同行。见王明清熙丰日历叙。熙丰日历即毕自东京相国寺携归者。 

　　良史留北三年，有宋城、李师微愿师之，宋执一卷背立，且读且止；李执一卷，若有所问者。良史坐榻上，后有二女奴，髽者曰孙寿，冠者曰马惠。吴中旧事 

　　毕少董命所居之室曰死轩。凡所服用，皆上古圹内之物。研北杂志 

　　洪州娉婷市，五代时钟传侍儿所居。毕少董谓可对温柔乡。又 

　　林外字岂尘，泉南人。词翰潇洒，谈谲不羁，饮酒无算。在上庠，暇日独游西湖，幽寂处得一小旗亭，饮焉。外美风姿，角巾羽氅，飘飘然神仙中人。预市虎皮钱箧数枚藏腰间，每出其一，命酒家保倾倒，使视其数偿酒值，即藏去。酒且尽，复出一箧，倾倒如初。逮暮所饮几斗余，不醉，而箧内钱若循环无穷者，肆人皆惊异。将去，索笔题壁间曰：“药炉丹灶旧生涯，白云深处是吾家。江城恋酒不归去，吹落碧桃无限花。”明日都下盛传某家酒肆有神仙至云。又尝为垂虹亭词，所谓“飞梁遏水”者，倒题桥下。人传为吕翁作。高庙识之曰：“此必闽人，不然何以锁字协颜字。”已而知其果外也。齐东野语 

　　胡铨 王庭圭胡梦昱附 沈枢 胡致堂 洪天锡 郑伯熊 

　　罗钦若、李东尹与胡邦衡同在学舍，甚相得。他日同就试，钦若见邦衡试卷，问曰：“此欲何为？”邦衡曰：“觅官也。”钦若因于邦衡卷内指示一讳字谓曰：“与汝一官。”邦衡改之。是榜遂入选。胡公为侍从，东尹亦仕至中大夫，钦若止正郎。尝曰：“顷在太学，偶乏仆供庖，同舍自执烹饪。邦衡能操刀，东尹能和面，某无能，但然火而已。今之官职大小，已定于此。”独醒杂志 
