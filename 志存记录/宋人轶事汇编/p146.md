<!-- { "loadSidebar": true } -->
　　大仁寺山顶，咸淳三年，贾似道题名：“九月二十八日，贾似道领客束元嚞、史有之、廖莹中、黄公绍、王庭来游。子德生孙蕃世侍。”又显庆寺小麦岭：“咸淳三年九月二十四日，贾似道因展先墓为泉石一来，客束元嚞、廖莹中、俞昕、黄公绍、王庭，子德生诸孙蕃世，僧法照、智印、祖印、文珦。”又龙井风篁岭题名：“静庵丘攽、贾似道，乙未腊月来游。复亨泰侍。后三十一年夏闰，大丞相魏国公再登揆席，少驻湖曲赐第，因谒演福来此。客廖莹中、陈诗川从。子德生侍。”又龙泓洞题名：“咸淳丁卯七月十八日，贾似道以岁事祷上竺回憩于此。客束元嚞、俞昕、张濡、黄公绍、王庭从。子德生侍。期而不至者，廖莹中。”又治平寺太傅平章贾魏公旧游题名：“天台贾似道、竺泽陆睿、新安汪仪凤、永嘉沉厚、潘方、扬岳华、周之德、曹元发、黄德方、陈淳祖以嘉熙戊戌元日登治平寺，序拜烟云阁上。期而不至者郑泌安、刘翁孟寅、赵希声、曹良朋、曹邍。”又下天竺题名：“贾似道比以岁事祷灵隐因过此山。吴子聪、束元嚞、丘复亨、俞昕、廖莹中、张濡、黄公绍、王庭从焉。子德生诸孙蕃世侍。僧法照、德宁、时举、妙宁俱。咸淳丁卯十月望。”咸淳临安志 按此可考见似道之客及子孙之名。张濡后死节。见瀛国公纪、元史伯颜传。 

　　崔白五雀图，悦生堂物。其间一印曰“贤者而后乐此”。云烟过眼录 

　　贾相收铜器法宝，用谭玉辨验。三朝野史 

　　贾似道为相日，令陈振、谭玉、赵与楠等广收奇玩珍宝。余玠有玉带殉葬，发冢取之。刘震孙有玉钩桶不献，辄罢去。人有珍异，不能得，则以事罪之。建多宝阁，一月一登玩。秋壑所收古铜器、法书、名画、金玉珍宝，俱付廖群玉辨验。宋稗类抄 

　　张淑芳，钱塘西山樵家女。有才色。理宗时选入宫，贾相匿之为妾。即德祐太学生百字令所指新塘杨柳也。有无名氏题壁曰：“山上楼台湖上船，平章醉后懒朝天。羽书莫报樊城急，新得蛾眉正少年。”淑芳亦自知必败，营别业以遁迹。木棉之后，自度为尼，结庵九溪，栽花种竹以老。传有更漏子词。西湖志余 

　　贾相阃才有余，相才不足。又以元老之尊，与贱娼潘称心亵狎。三朝野史 

　　贾相居西湖，尝倚楼望湖，诸姬皆从。适二人道装羽扇，乘小舟由湖登岸。一姬曰：“美哉二少年！”似道曰：“尔愿事之，当令纳聘。”姬笑而无言。逾时令持一合，唤诸姬至前曰：“适为某姬纳聘。”启视之，则姬之头也。诸姬皆战栗。钱唐遗事 

　　陈淳祖为贾似道客，守正为诸客所疾，内人亦恶之。一日诸姬争宠，密窃一姬鞋，藏淳祖床下，意欲并伤二人。贾入斋见之，心疑焉。夜驱此姬至斋门诱之，淳祖不答，继以大怒。贾方知其无他。遂勘诸姬，得其情，由是极契淳祖，遂有知南安军之命。金元院本演其事。警心录 

　　天台桐蕈，远致色味必变，乃并桐木致之贾相供馔。又贾喜苕溪鳊鱼，赵与可造大盘养鱼千头，作机使灌输不停，鱼游泳自得。数舟上下，递运不绝。贵耳集 

　　贾秋壑甲戌寒食尝作一绝云：“寒食家家插柳枝，留春春亦不多时。人生有酒须当醉，青冢儿孙几个悲。”明年谪死。三朝野史 

　　宋末有狂人于市卖小儿学书字本。贾似道专政，每遭面骂，亦无如何。闲居录 

　　似道尝斋云水千人。有一道士斋罢覆其钵于案而去，众举钵不动，似道自往举之，乃有诗二句云：“得好休时便好休，收花结子在绵州。”其曰绵州，盖木绵之兆也。西湖志余 

　　贾似道出师败走。有人为诗曰：“丁家洲上一声锣，惊走当年贾八哥。寄语满朝谀佞者，周公今变作周＜浦女＞。”时媚贾为周公云。矶园稗史 

　　贾秋壑，德祐乙亥八月生日，建醮青词云：“老臣无罪，何众议之不容？上帝好生，奈死期之已迫。适值垂弧之旦，预陈易箦之辞。窃臣际遇三朝，始终一节。为国任怨，但知存大体以杜私门；遭时多艰，安敢顾微躯而思末路。属封豕长蛇之犯顺，率骄兵悍将以徂征。违命不前，致成酷祸。措躬无所，惟冀后图。众口皆诋其非，百喙难明此谤。四十年劳悴，悔不为留侯之保身；三千里流离，犹恐置霍光于赤族。仰惭覆载，俯愧劬劳。伏愿皇天后土之鉴临，理考、度宗之昭格。三宫霁怒，收瘴骨于江边；九庙阐灵，扫妖氛于境外。”此时已无廖、王诸客矣，盖似道手笔也。三朝野史 

　　似道贬循州，郑虎臣请行。命舁轿夫唱杭州歌以谑之，辱之备至。至古寺，壁有吴潜南行所题字，呼似道曰：“贾团练，吴丞相何以至此？”贾惭不能对。南宋杂事诗注 

　　贾师宪柄国日，尝梦一金紫人相逢迎，傍有客谓之曰：“此人姓郑，是能制公之死命。”时大珰郑师望方用事，意疑其人，竟以他故，摈逐之。及鲁港失律，远谪南荒，就绍兴差官押送，则摄山阴尉郑虎臣也。郑武弁，尝为贾所恶，适有是役，遂甘心焉。贾临行，历言前梦，且云：“向在维扬日，襄邓间有人善相，一日来，值某跣足卧，因叹惜再三，私谓客曰：‘相公位极人臣，而足心内陷，是名猴形，异时不免有万里行耳。’是知今日窜逐之事，虽满盈招咎，盖亦有数存焉。”及抵清漳之次日，泣谓押行官曰：“某夜来得梦，大不祥，离此地必死，幸保全之。”遂留连三日，逗遛不行，而官吏迫促之。离城方五里许，小泊木棉庵，竟以疾殂，虎臣有力焉。先是林佥枢存儒，久为贾所摈，谪之南州，道死于漳。漳有富民，蓄油杉甚佳，林氏子弟欲求之，而价穹不可得，因抚其木曰：“收取，收取！留与贾丞相自用。”盖一时愤怅之语耳。至是郡守与经营，竟得此木以殓。可谓异矣。齐东野语 

　　秋壑在朝，有术者言平章不利姓郑人，自是凡此姓居位者，多困抑之。武学生郑虎臣登科，辄以罪配之。后遇赦得还。秋壑丧师，陈静观诸公，欲置之死，遂寻其平日极仇者监押，虎臣遂请行。乃假以武功大夫押其行，一路凌辱，至漳州木棉庵，病泄，踞虎子欲绝。虎臣知其服脑子求死，乃云：“好教你只恁地死。”遂趯数下而殂。山房随笔 宋诗纪事云：郑虎臣，字景召。宅石鹤舞桥。其家巨富，号郑半州。四时饮馔，各有品目。著集珍日用一卷，元夕闰灯实录一卷。 

　　景定庚申，履斋吴相循州安置，由贾似道憾之。未几，除承节郎刘宗申知循州。刘江湖士，专以口舌吓迫当路要人，货贿官爵。士大夫畏其口，姑厚饱弥缝之，其得官亦由此。守循之际，似道欲其杀吴相。宗申至郡，所以捃摭履斋者，无不至。随行吏仆以次并亡。或谓置毒所居井中，故饮水者皆患足软而死，履斋亦不免。暨似道遭郑虎臣之辱，时赵介如守漳，贾门下客也，宴虎臣于公舍，介如欲客似道，似道不可，口口称天使唯谨，虎臣不答，似道遂坐于下。介如察其有杀贾意，私命馆人以辞挑之。于时似道衣服饮食，皆为郑减抑，介如作绵衣等馈之。见其行李辎重，令截寄其处，伺得命放回日就取。馆人语郑云：“天使今日押送至此，度必无生理。曷若令速殒，免受许多苦恼。”郑即云：“便是这物事，受得许多苦恼，欲死而不死。”未几，遂殒。赵往哭，郑不许。赵固争，郑怒曰：“汝欲检我耶！”赵云：“汝也直得一检。”赵经纪棺殓，且致祭，其辞云：“呜呼！履斋死循，死于宗申。先生死闽，死于虎臣。天乎人乎，莫得而询。呜呼！”云云。山房随笔 

　　桐江集木棉怨序云：“贾似道南窜，犹携所谓王生、沉生者自随。二生，天下绝色也。木棉庵既殂，二生再展入北。后南还，愿鬻为人妾。因写之乐府，以为世戒。”南宋杂事诗注 

　　宋文宪云：“似道之死，承天寺主僧彬木禅火焚遗体，授其仲子归葬会稽之附子岗。”仁恩断江禅师经似道墓诗云：“权握三朝位三事，祗应知己是僧彬。”樵书 

　　似道当国，京师童谣云：“满头青，都是假，这回来，不是耍。”盖时京装竞尚假玉。似道贬时，有人题诗云：“去年秋，今年秋，湖上人家乐复愁，西湖依旧流。吴循州，贾循州，十五年间一转头，人生放下休。”东南纪闻 

　　成化初，璚台邢公宥为郡守，以郡久荒，陂荡起税，民心颇怨。有以旧诗刺之曰：“量尽沙边到水边，只留沧海与青天。渔舟若过闲洲渚，为报沙鸥莫浪眠。”邢以为刘完庵作。后完庵死，邢不往吊，人多非之。此诗盖宋人刺贾似道作也。康圃杂记 

　　贾秋壑败后，有人刺以诗曰：“深院无人草已荒，漆屏金字尚辉煌。祗知事去身宜去，岂料人亡国亦亡。理考发身端有似，郑人应梦更何祥？卧龙不肯留渠住，空使晴光满画墙。”又云：“事到穷时计亦穷，此行难倚鄂州功。木棉庵上千年恨，秋壑堂中一梦空。石砌苔稠猿步月，松庭叶落鸟呼风。客来未用多惆怅，试向吴山望故宫。”伤西楼诗云：“檀板歌残陌上花，过墙荆棘刺檐牙。指挥已失铁如意，赐与甯存玉辟邪。破屋春归无主燕，坏池雨产在官蛙。木棉庵外尤愁绝，月黑夜深闻鬼车。”复有和者云：“荣华富贵等浮花，膂力难为国爪牙。汉世祗知光拥立，唐朝谁识杞奸邪。绮罗化作春风蝶，弦管翻成夜雨蛙。纵有清漳人百死，碧天难挽紫云车。”山房随笔 

　　秋壑赐第，正在苏堤。时有游骑过其门，每为侦事者密报，必致罗织，有官者被黜，有财者被祸，逮世变而后已。近有题其养乐园云：“老壑曾居葛岭西，游人谁敢问苏堤。势将覆餗不回首，事到出师方噬脐。废圃久无人作主，败垣惟有客留题。算来祗有孤山耐，依旧梅花片月低。”又过葛岭二诗云：“当年谁敢此经过，相国门前卫士多。诸葛功名犹未满，周公事业竟如何？雕梁雨蠹藏狐鼠，花础云蒸长薜萝。万死莫辞亡国恨，空留遗迹在山阿。”“楼台突兀妓成围，正是襄樊失援时。王气暗随檀板歇，江山流入玉箫悲。姓名不在功臣传，家庙徒存御赐碑。误国误民还自误，满庭秋草露垂垂。”山房随笔 

　　家志行为演福寺作观音殿碑，大骂贾相。碑成，打造遍送当路。其后官司打勘田土，则贾舍此寺万三千亩，省官呼释髡问之曰：“贾相既舍许多田与寺，不知寺内呼之为何？”曰：“称大檀越也。”曰：“寺内亦感激他否？”曰：“大众仰食于此田，安得不感激。”曰：“既是如此，何刻碑毁骂。”髡无以应。癸辛杂识 

　　吾松康庵一鼠，日出听老僧诵经。一日以前一足枕首而逝。僧曰：“此鼠即贾秋壑后身。”景船斋杂记 

