<!-- { "loadSidebar": true } -->
　　谢希深、欧阳永叔官洛阳时，同游嵩山，自颍阳归，暮抵龙门香山。雪作，登石楼望都城，忽于烟霭间有策马渡伊水来者。既至，乃钱相遣厨传歌妓至，吏传言曰：“山行良劳，当少留龙门赏雪，府事简，毋遽归也。”钱相遇诸公之厚如此。后钱谪汉东，诸公送别至彭婆镇，钱相置酒作长短句，俾妓歌之甚悲，钱相泣下，诸公亦泣下。王沂公代为留守，御吏如束湿，讶其多出游，责曰：“公等自比寇莱公何如？莱公尚坐奢纵取祸，况其下者。”希深而下不敢对，永叔取手板起立曰：“以修论之，莱公之祸不在杯酒，在老不知退耳。”时沂公年已高，若为之动。邵伯温闻见录 按周煇清波杂志亦载此事，而以后代者为王文康公曙。宋史王曙传采之。考曙为莱公壻，问答语气，不应如此。邵氏久居洛阳，所记当不误，周则南宋人，传闻失实矣。又按王辟之渑水燕谈录云：思公恐废职事，微戒之，文忠对云云，与此全异。 

　　钱惟演为留守，始贡洛花，识者鄙之。志林 

　　钱文僖留守西京，应天院有三圣御像，去府十里，朔望集众官朝拜，未晓而往。朝拜讫，三杯而退。文僖戏为句曰：“正好睡时行十里，不交谈处饮三杯。”事实类苑 

　　淮宁府城上莎，犹是公手植。公在镇，每宴客，命厅籍分行刬袜，步于莎上，传唱踏莎行。一时胜事，至今称之。能改斋漫录 

　　钱思公生长富贵而性俭约，子弟辈非时不得辄取一钱。公有一珊瑚笔格，平生尤所珍惜，常置之几案。子弟有需钱者，辄窃而藏之，公即怅然自失。乃榜于家庭，以十千购之。居一二日子弟佯为求得以献，公欣然以十千与之。他日有欲钱者，又窃去。一岁率五七如此，公终不悟也。归田录 

　　盛度，钱氏壻，而不喜惟演，盖邪正不入也。惟演建言二后并配，御史发其奸，落平章事，以节度使知随州。时度年几七十，为知制诰，谪词云：“三星之媾，多戚里之家；百两所迎，皆权要之女。”盖惟演之姑嫁刘氏，而其子娶于丁谓也。东坡志林 

　　时大臣为枢相，以非辜降节度使谪汉东，会禁林主诰者，素为深仇，贬语云：“公侯之家，鲜克秉训。茅土之后，多或坠宗。具官某亡国之衰绪，孽臣之累姻。”时冢宰为典诰曰：“万选公贬语太酷。”禁林曰：“尚留数句以俟后命。”太宰笑曰：“尚未逞憾乎？”湘山野录 

　　钱思公谪居汉东日，撰一曲曰：“城上风光莺语乱，城下烟波春拍岸。绿杨芳草几时休，泪眼愁肠先已断。情怀渐变成衰晚，鸾镜朱颜惊暗换。昔年多病厌芳樽，今日芳樽惟恐浅。”每歌之，酒阑则垂涕。时后合有故国一白发妪，乃邓王俶歌鬟惊鸿也，曰：“吾忆先王将薨，预戒挽铎，歌木兰花引绋以送。今相公其将亡乎？”果薨于随。邓王旧曲亦有“帝乡烟雨锁春愁，故国山川空泪眼”之句，颇相类。湘山野录 

　　张咏 

　　张乖崖浴为猿。画墁录 

　　乖崖太平兴国三年科场试不阵成功赋，盖太宗明年将有河东之幸。公赋有：“包戈卧鼓，岂烦师旅之威；雷动风行，举顺乾坤之德。”自谓擅场，欲夺大魁。有司以对偶显失黜之，选胡旦为状元。愤然毁裂儒服，欲学道于陈希夷，趋豹林谷，以弟子事之。希夷有风鉴，一见之，即谓：“子当为贵公卿，一生辛苦，譬犹人家张筵，方笙歌鼎沸，忽庖内火起，座客无奈，惟赖子灭之。禄在后年，此地非栖憩之所。”乖崖坚乞入道，陈曰：“子性度明躁，安可学道？”果后二年及第于苏易简榜下。希夷以诗遗之曰：“征吴入蜀是寻常，鼎沸笙歌救火忙。乞得江南佳丽地，都应多谢脑边疮。”初不甚晓，后果入蜀，定王均、李顺之乱，又移除杭，剪左道僧妖蛊之叛。此征吴入蜀之验也。果乞闲地，朝廷不允。因脑疮乞金陵养疾，许之。湘山野录 梦溪笔谈较略 

　　公布衣时善陈抟，尝因夜话谓抟曰：“某欲分华山一半住得无？”抟曰：“他人则不可，先辈则可。”及旦取别，抟以宣毫十枝、白云台墨一剂、蜀笺一角为赠。公谓抟曰：“会得先生意，取某入闹处去。”曰：“珍重。”抟送公回，谓弟子曰：“斯人无情于物，达则为公卿，不达为王者师。”公常感之。后尹蜀，乘传过华阴，寄抟诗曰：“性愚不肯林泉住，强要清流拟致君。今日星驰剑南去，回头惭愧华山云。”青箱杂记 渑水燕谈录同 

　　张乖崖布衣时客长安旅次，闻邻家夜聚哭甚悲，乖崖诣其主人，力叩之。主人遂以实告曰：“某在官不自慎，常私用官钱，为家仆所持，欲强娶长女。拒之则畏祸，从之则女子失身。约在朝夕，所以举家悲耳。”乖崖明日至门侧，俟其仆出，即曰：“我向汝主，假汝至一亲旧家。”仆意尚迟迟，强之而去。出城使导马前行，至一悬崖间，下马数其罪，仆仓皇未及对，辄以刀挥坠崖下。归告其邻曰：“盛仆不复来矣，速归汝乡。后当谨于事也。”闻见近录 

　　祝舜俞察院言，其伯祖隐居君，与张乖崖居处相近，交游最密。公集首编寄祝隐居二首是也。隐居东垣有枣合拱，张忽指枣谓隐居曰：“子匄我勿惜也。”隐居许之。徐探手袖间出一短剑，约平人肩，断枣为二。隐居惊愕，问之，曰：“我往受此术于陈希夷，未尝为人言也。”又一日，自濮水还家，遥见一举子乘驴迳前，意甚轻扬，心忽生怒，未至百步而举子驴避道。张因就揖，询其姓名，盖王元之也。问其引避之由，曰：“我视君昂然飞步，神韵轻举，知必非常人，故愿加礼焉。”张亦语之曰：“我初视子轻扬之意，忿起于衷，实将不利于君。今当回宿村舍，取酒尽怀。”遂握手俱行，共话通夕，结交而去。春渚纪闻 

　　乖崖未第时，尝游汤阴，县令赠束帛万钱，张即时负之于驴，与小僮驱而归。或谓曰：“此去陂泽深奥，人烟疎阔，可俟徒伴偕行。”张曰：“秋暮老亲未授衣，安敢少留。”但淬一短剑而去。行三十余里，日已晏，止一孤店。惟一翁洎二子，见咏来甚喜，密相语曰：“今夜好个经纪。”张亦心动，窃闻之。因断柳枝若合拱者，为一棓，置室内。店翁问曰：“持此何用？”张曰：“明日早行，聊为之备耳。”夜始分，翁命其子呼曰：“鸡已鸣，秀才可去矣。”张不答，即来推户。张先以坐床拒左扉，以手拒右扉。店夫既呼不应，即再三排闼，张忽退立，其人闪身踉蹡而入，张擿其首毙之，曳入阃。少时其次子又至，如前复杀之。及持剑视翁，方燎火爬痒，即断其首。呼僮牵驴，出门乃纵火，行二十余里，始晓。后来者曰：“前店人失火，举家被焚。”事实类苑引倦游录 

　　乖崖少喜任侠，学击剑，尤乐闻神仙事。性极清介，居无妾媵。不事服玩，朝衣之外，燕处惟纱帽皂绦一黄土布裘而已。至今人传其画像，皆作此饰。蔡宽夫诗话 

　　张咏尝作声赋，豪迈有理致。朋游有劝其以声赋贽先达者，咏曰：“取一第乃欲用吾声赋耶？”儒林公议 

　　乖崖少时尚气节，喜饮酒，每游京师，寄封邱之逆旅。有一道人与邻房，日会饮酒家，公曰：“与子倾盖于此，不知何人？异日何以相识？”客曰：“吾神和子也，异日见子成都矣。”至公为成都守，始异其言，常以物色，后修天庆观，建一阁，榜曰“望仙”。冀有所遇。如此二年，代者将至，复一登之，日暮于东庑得一小迳，堂之四壁，多古人画像，有一道人，题曰：“神和子。”公怅然自失。龙川别志 

　　忠定张尚书宰鄂之崇阳县。民有入市买菜者，公召谕之曰：“邑居之民，无地种植，买菜可也。汝村民皆有土田，何不自种而费钱买菜？”笞而遣之。自后人家置圃，至今谓芦菔为张知县菜。沈括补笔谈 

　　张乖崖为崇阳令。一吏自库出，鬓旁巾下有一钱，诘之，云：“库钱也。”命杖之，吏曰：“一钱何足道，即能杖我，宁能斩我耶？”乖崖援笔立判云：“一日一钱，千日一千，绳锯木断，水滴石穿。”自仗剑下阶斩之，申台省自劾。崇阳人至今传之。其知益州时，有吏忤乖崖，械其颈，吏曰：“枷即易，脱即难。”乖崖曰：“脱亦何难？”就枷斩之。鹤林玉露 

　　成都府知录虽京官，例皆庭参。张忠定知成都日，有一生为京寺丞知录事参军，有司责其庭参，生不可。忠定怒曰：“唯致仕，乃可免。”生遂投牒乞致仕，仍献一诗，有二句云：“秋光却似宦情薄，山色不如归兴浓。”忠定大称赏，自降阶执生手曰：“部内有诗人如此而不知，咏之罪也。”还其牒，礼为上客。补笔谈 

　　张忠定视事退后，有小厅子熟睡。公诘之曰：“汝家有甚事？”曰：“母久病，兄为客未归。”访之果然。公翼日差场务一名给之，且曰：“吾厅上有敢睡者，必幽闷使然耳。”故悯之。厚德录 

　　张乖崖性刚躁。在蜀盛暑食馄饨，项巾之带屡垂于盌，手约之颇烦，急取巾投器内曰：“但请吃。”因舍匕而起。少年慷慨学击剑，喜立奇节，谓友人曰：“张咏赖生明时，读典坟以自律。不尔则为何等人耶！”玉壶清话 

　　忠定为御史中丞，一日于行香所，宰相张齐贤呼参知政事温仲舒为乡弟，及他语尤鄙，公以非所宜言，失大臣体，遂弹奏之。齐贤深以为恨，后上殿短公曰：“张咏本无文，凡有章奏，皆婚家王禹偁代为之。”禹偁前作齐贤罢相麻，其辞丑诋，及再入相，禹偁亦再知制诰，故两中伤之。公闻，自辨曰：“臣苦心文学，搢绅皆知。齐贤以臣假手于人，是掩上之明，诬臣之非罪也。”上曰：“卿平生著述几何，可进来。”公遂以所著进，上阅于龙图阁，未竟，赐坐曰：“今日暑甚。”顾黄门于御几取常所执红绡金龙扇赐公，且称文善。公起再拜，乃纳扇于几。上曰：“便以赐卿，美今日献文事也。”渑水燕谈录 按此真宗时事 

　　乖崖再任成都日。夜分时，城北门有内侍到，请钥开门。既入见，公谓曰：“朝廷还知张咏在西川否？川地两经兵乱，差咏来治乱。今内侍夜分入城，使民惊扰，不知有何急公句当？”内侍曰：“衔命往峨眉烧香。”公曰：“待要先斩后奏，先奏后斩耶？”内侍曰：“念某乍离班行，不知州府事体。”公曰：“若如此道即是。”却令出北门宿。来早入衙，下榜子云：“奉敕往峨眉山烧香入内侍省王某参。”公判榜子云：“既衔王命，不敢奉留，请于小南门出去。”能改斋漫录 

