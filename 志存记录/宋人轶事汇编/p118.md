<!-- { "loadSidebar": true } -->
　　政和末，秦会之自金陵往参成均，行次当涂境上，值大雨，水冲桥断不能前。墟内居民开短窗，延一士子教其子弟。士子于窗内见秦徒步执盖，风雨淋漓，甚怜之，呼令入，推食挽留而共榻。翌日晴霁，送之登程。询士子姓名，曹筠廷坚也。秦登第官显，绝不相闻。曹后为黄岩主簿，无憀之甚。秦专权久矣，曹一夕偶省悟，因作诗以致祈恳，末句“浩浩秦淮千万顷，好将余浪到滩头”。秦一览慨然，以删定官召之。寻改官入台。未几，即擢次对，制阃全蜀，遂致孝忠之变，秦竟庇之，奉祠而归。挥麈三录 

　　靖康初，秦会之自御史乞祠归建康，僦舍以居。适当炎暑，上元宰张师言易访之，会之言：“此屋粗可居，但为西日所苦，奈何得一凉棚。”明日未晓，但闻斧斤之声，会之起视，松棚已就。问之匠者，云：“县宇方创一棚，昨日闻侍御言，即辍以成此。”会之大喜。会之拜相时，师言年逾七十，会之就官簿减去十年，擢知楚州。挥麈余话 

　　靖康间，秦会之为御史中丞，金人陷都城，议立张邦昌以主中国。监察御史马先觉伸抗言于众曰：“吾曹职为谏臣，岂可坐视缄默，不吐一词，当共入议状，乞存赵氏。”会之不答。少焉属藳遂就，呼台吏连名书之。会之既为台长，则当列名于首。会之犹豫，先觉率同僚合请，会之不得已，始书名。先觉遣人疾驰以达金酋。所以秦氏所藏本犹云“桧等”也。先觉中兴初为汪、黄所挤，责濮州酒税。高宗后思之，以九列召，示将大用，而先觉死。会之自金还，扬言己功，尽掠其美。先觉子孙漂泊闽中，有甥何珫，得其原藳，屡欲上之，而马氏子止之，绍兴乙亥春，珫忽梦先觉衣冠如平生，云秦氏将，败趣使往陈之，珫即以其藳叩阍。会之大怒，诬以他罪，下珫大理，窜岭外。抵流所未几而会之果殂。其家讼冤，诏复珫故官，而先觉忠绩始著云。挥麈录 又云，姚宏越人也。有僧妙应语宏云：“君不得令终，候端午日伍子胥庙见榴花开则奇祸作矣。”后知衢州江山县，来谒帅宪，既归，出城数里，值大雨，亟憩路旁小庙，见榴花盛开，询诸祝史，云：“此伍子胥庙。”其日乃端午，宏惨然登车。未几，追赴大理死狱。先是宏尝语人，世所传秦丞相上书粘罕乞存赵氏，其书与赍来者大不同，更易其语以掠美名。秦闻之大怒，遂有此祸。 

　　天会八年，诸臣虑宋君臣复讐，思有以止之。鲁王曰：“惟遣彼臣先归，使其顺我。”忠烈王曰：“惟张孝纯可。”忠献王曰：“此事在我心里三年矣，只有一秦桧可用。我喜其人，置之军前，试之以事，外虽拒而中常委曲顺从。桧始终言南自南，北自北。因说许某着手时，只依这规模分别。今若纵之归国，彼必得志。”金国南迁录 

　　金诸大臣会于柳林，议遣秦桧归国，言彼得志，我事可济。至计果得行，废杀诸将，而南北之势定。金亦德之，誓书有“不轻易相”语。桧亦发宇文虚中事以报之。脚气集 

　　御史中丞秦桧，初以不愿立张邦昌遭拘北去，并其妻王氏同行。随行小奴砚童、小婢兴儿、御史卫司翁顺。至金，虏主赐其弟挞懒为任用。挞懒提兵而南也，命桧偕行。桧密与妻王氏计，至燕山府留王氏，而己独行。王氏故为喧争曰：“我家翁父使我嫁汝，时有赀财二十万贯，欲使我与汝共甘苦。今大金国以汝为任用，而乃弃我于途耶！”喧争不息。挞懒妻一车婆闻之，请王氏问其故，具以告。一车婆白之挞懒，遂令王氏同行。由是砚童、兴儿、翁顺亦偕行。楚城陷，金人纷纷争趋入楚州。桧以梢工孙静可与语，遂密约以催淮阳海州钱粮为名，同妻王氏、兴儿、砚童、翁顺及亲信高益恭等数人登舟，令静挂席而去。至涟水界，为丁禩水寨逻者所得，将执而杀之。桧乃告之曰：“我御史中丞秦桧也。此间有秀才否？当知我姓名。”或谓有卖酒王秀才名安道字伯路，素不识桧，乃佯为识桧者，一见长揖曰：“中丞劳苦不易！”众皆以王秀才既识之，即不可杀，遂以礼待之，一行皆得生全，发遣还行在，令王安道、冯由义伴行。既至，士论疑之。范宗尹、李回奏其忠，上甚喜，即除礼部尚书。桧请以本身合得恩泽，授安道、由义官，皆补迪功郎。舟人孙静亦授承信郎。桧陷虏时，妻兄王＜日奂＞，取王氏子冒姓秦以为桧嗣，立名曰熺，俾承恩授官。至是见桧，桧甚喜，以己子视之。三朝北盟会编 

　　绍兴元年，礼部尚书秦桧参知政事。龙图阁待制孙觌贺桧有曰：“尽室航海，还复中州。四方传闻，感涕交下。汉苏武节旄尽落，止得属国；唐杜甫麻鞋入见，乃拜拾遗。”桧以为讥己，大怒。咸淳临安志 

　　张浚一日盛暑坐东阁，参政张守突入，执其手曰：“守向言秦旧德有养，今与同列，徐考其人，似与昔异，晚节不竟，有患失之心，是将为天下深忧。”浚以为然。续名臣言行录 

　　绍兴二年，秦会之罢右仆射制云：“自诡得权而举事，当耸动于四方；逮荪居位以陈谟，首建明于二策。罔烛厥理，殊乖素期。”又云：“予夺在我，岂去朋党之难；终始待卿，斯无负君臣之义。”此綦叔厚之文。褫职告词云：“耸动四方之听，朕志为移；建明二策之谋，尔材可见。”谢任伯之文。綦、谢，姻家也。桧大憾之。先是高宗有亲批云：“秦桧不知治体，信任非人。人心大摇，怨讟载路。”丁卯岁启上诏毁宰执拜罢录，谓有训词也。至乙亥，秦知御札在任伯子伋景思处，乞旨下台州从伋追取。又令其党曹泳择酷吏刘景守台，遣捕吏追逮。景思自分必死。将抵郡城，舟内望见景备郊迎之礼，一见执礼甚恭。至馆舍，则美其帏帐，厚其饮食。景思叵测，是晚置酒延伫，坐间笑语极欢而罢，始闻早得会之讣矣。挥麈后录 

　　桧尝言：“中国之人，惟当着衣啖饭，共图中兴。”又言：“使桧为相数月，必能惊动天下。”续名臣言行录 

　　渡江初，吕元直为相，堂厨每厅日食四十；至秦会之当国，每食折四十余千。疑有误字。执政有差，于是始不会食。胡明仲侍郎曰：“虽欲伴食，不可得矣。”鹤林玉露 

　　秦桧在相位，久擅威福。士大夫一言合意，立取显美，至以选阶一二年为执政，人怀速化之望，故仕于朝者，多不肯求外迁。时有王仲荀者，以滑稽游公卿间。一日坐于秦府宾次，朝彦云集。仲荀在隅席，辄前白曰：“今日公相未出堂，众官久伺，某有一小语，愿资醒困何如？”众知其善谑，争耸听之。乃抗声曰：“昔一朝士出谒未还，有客投刺于门，阍者告以某官不在。客勃然发怒，叱阍曰：‘汝何敢尔！凡云人之死者，乃称不在。我与某官厚，故来相见，而敢以此诅之耶！’阍惶恐谢曰：‘小人诚不晓忌讳，但今谒者例告之如此，不审更作何语以谢客？’客曰：‘第言某官出外可也。’阍愀蹙额曰：‘我官人宁死，却是讳二字。’”满座大噱。桯史 

　　绍兴己未，金人归我侵疆，敕文曰：“上穹开悔祸之期，大金报许和之约，割河南之境土归我舆图，戢宇内之干戈用全民命。”大酋兀术读之，以为不归德其国，明年，遂指为衅以起兵，复陷而有其地。后二年，和议成，秦桧惧当制者不能悦虏也，乃以孽子熺及其党程克俊为之，其文曰：“上穹悔祸，副生灵愿治之心，大国行仁，遂子道事亲之孝。可谓非常之盛事，敢忘莫报之深恩。”四方遗黎，读之有泣者。桯史 

　　郑德象滋晚守京口，怠于为政，汤致远鹏举为两浙漕，宣言候至郡按治之。时秦会之当国，德象求援于秦。宣和初，秦赴试南宫，郑为参议官，其所取也。至是汤别秦以行，秦曰：“郑德象久不通问，有少书信，烦为携达。”因面授汤，视其缄题曰：“禀目申呈判府显学侍郎先生门下，具位秦桧谨封。”汤得之，幡然改奏其治状。挥麈余话 

　　秦桧以绍兴十五年四月丙子朔，赐第望仙桥，并银绢万两匹，彩千缣。有诏就第赐宴，假以教坊优伶。宰执咸与席。有参军前褒桧功德，一伶以荷叶交椅从之，诙语杂至，参军方就椅，忽堕其幞头，乃总发为髻，如行伍之巾，后有大环为双叠胜。伶指而问曰：“此何环？”曰：“二胜环。”伶遽以朴击其首曰：“尔但坐太师椅，请取钱绢例物，此环掉脑后何也！”一坐失色，桧怒，明日下伶于狱，有死者。桯史 此与杨沂中事同，当即一事。 

　　秦丞相晚岁权尤重，尝有数卒皂衣持梃立府门外，行路过者稍顾视謦欬，皆呵止之。尝病告一二日，他执政独对，既不敢他语，唯盛称秦公勋业而已。明日入堂，忽问曰：“闻昨奏事甚久？”执政惶恐曰：“某唯颂太师勋德，旷世所无，语终而退，实无他言。”秦嘻笑曰：“甚荷！”盖已嗾言者上章，执政甫归合子，弹章副本已至矣。宋稗类钞 

　　绍兴间，禁内呼秦太师为“太平翁翁”，见放翁诗注。宾退录 

　　秦会之问宋朴参政曰：“某可比古何人？”遽对曰：“过郭子仪，不及张子房。”秦颇骇曰：“何故？”曰：“郭子仪为宦官发其先墓，无如之何，今太师能使此辈屏息畏惮，过之远矣！然终不及子房者，子房是去得底勋业，太师是去不得底勋业。”秦拊髀太息曰：“好！”遂骤荐用。秦之叵测如此。老学庵笔记 

　　秦桧当国，有假其书谒扬州守，守觉其伪，缴原书管押其回。桧见之即假其官资。或问其故，曰：“有胆敢假桧书，此必非常人，若不以一官束之，则北走胡，南走越矣。”宋稗类钞清夜录 

　　陆士规布衣工诗，秦桧喜之。尝挟秦书干临川守，馈遗不满意，升堂谩骂。守惧，以书白秦自解。秦怒甚，陆请见不出，犹令其子小相见之，问其近作，陆诵其黄陵庙一绝云：“东风吹绿草离离，路入黄陵古庙西。帝子不知春又去，乱山无主鹧鸪啼。”小相入诵之，秦吟赏再四，即命相见，待之如初。鹤林玉露 

　　秦桧能篆书，金陵文庙井阑有“玉兔泉”三字，甚可观。书史会要 

　　秦桧尝作伯夷颂。见乾隆时江阴缪烜诗 

　　秦会之当轴，士人姚敦昭能篆书，秦喜之，令作二十家篆孝经，上表以进，许授一文资。未降旨，会之招饮，姚喜甚，忘其敬，不觉振股，以此恶之，寻令充枢密院效士辨验篆而已。又有蜀士投启云：“乾坤二百州，未得托身之所；水陆八千里，来归造命之司。”秦尤称道，遂得升擢。游宦记闻 

　　京下忽阙见钱，市间颇皇皇。一日秦会之呼镊工栉发，以五千当二钱犒之，谕云：“此钱数日间有旨不使，早用了。”镊工亲得钧旨，遂与外人言之，不三日京下现钱顿出。贵耳集 

