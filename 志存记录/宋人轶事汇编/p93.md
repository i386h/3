<!-- { "loadSidebar": true } -->
　　世传山谷老人前身为女子。山谷有自记，刻石于涪陵江上。石至春夏为江水所浸，故世未有模传者。其记言山谷与东坡同谒清老者，清语坡是五祖戒和尚后身，而山谷前身则一女子。“我不能详语，俟异日学士至涪陵，自有告者”。既坐党籍，再贬涪陵。未几梦一女子告之云：“某生前诵法华经，发愿后身为男子，得大智慧，为一时名人。今学士某后身也。学士年来患腋气者，缘某所葬棺朽，有螘居两腋之下，故致斯疾。今此地后山有某墓，学士能启之，除其螘聚，则腋患可除也。”既觉，果访得之，如其言，为易棺修掩。甫毕，而腋气果不药而除。春渚纪闻 

　　黄庭坚年五岁已诵五经，一日问其师曰：“人言六经，何独读其五？”师曰：“春秋不足读。”庭坚曰：“是何言也？既曰经，何得不读？”十日成诵，无一字遗。道山清话 

　　七岁能作牧童诗，八岁作诗送人赴举云：“送君归去玉帝前，若问旧时黄庭坚？谪在人间今八年。”治平丙午，赴乡举，诗题“野无遗贤”。主文衡者庐陵李询，读先生诗有二句云：“渭水空藏月，傅岩深锁烟。”批云：“此人不惟文理冠场，异日当以诗名擅四海。”名臣言行录 

　　黄太史庭坚年十七八时，自称清风客。俞清老澹见而目之曰：“奇逸通脱，真骥子堕地也。”芥隐笔记 

　　黄鲁直得洪州解头，赴省试。公与乔希圣数人待榜。按公指孙升也，下同。相传鲁直为省元，同舍置酒，有仆自门被发大呼而入，举三指。问之乃公与同舍三人，鲁直不与。坐上数人皆散去，至有流涕者。鲁直饮酒自若，饮酒罢，与公同看榜，不少见颜色。公尝为其妇翁孙莘老言，甚重之。后妻死，作发愿文，绝嗜欲，不御酒肉。至黔州命下，亦不少动。公在归州日，见其容貌愈光泽。留贬所累年，有见者，无异在官时。孙公谈圃 

　　黄鲁直于相国寺得宋子京唐史藁一册，归而熟观之，自是文章日进。此无他，见其窜易句字，与初造意不同，而识其用意所起故也。曲洧旧闻 

　　黄鲁直少轻物，与赵挺之同校举子一文卷，使蟒蛇。挺之欲黜之，鲁直独相持。挺之诚其言，问：“二字出何处？”鲁直良久曰：“出梁武忏。”赵以其侮己，衔之。过庭录 

　　富郑公初甚欲见黄山谷，及一见便不喜，语人曰：“将谓黄某如何，原来只是分宁一茶客！”宋稗类钞 

　　赵正夫丞相，元祐初，与黄太史鲁直俱在馆阁。鲁直以其鲁人，意常轻之。每庖吏来问食次，正夫必曰：“来日吃蒸饼。”一日聚饭行令，鲁直云：“欲五字从首至尾如一字，复合成一字。”正夫沉吟久之曰：“禾女委鬼魏。”鲁直应声曰：“来力敕正整。”叶正夫之音，阖坐大笑。按寓简云：黄鲁直、刘莘老丞相同在馆阁。每遇庖人请食次，鲁直颇治珍味。刘北人性朴厚，多云来日吃蒸饼，乡音颇质。黄不乐其简俭，一日聚饮行令，以三字离合成字。或曰“戊丁成皿盛”，或云“王白珀石碧”，或云“里予野土墅”，黄云“禾女委鬼魏”，刘未答。黄遽云：“仆当奉代，以来力敕正整如何？”盖其声大似蒸饼之语也，坐皆笑。刘不乐。正夫又尝曰：“乡间最重润笔，每一志文成，则太平车载物以赠之。”鲁直曰：“想俱是萝卜与瓜虀尔。”正夫衔之切骨，其后排摘不遗余力，卒致宜州之贬。挥麈后录 

　　山谷在馆时，自号所居曰退听堂。学者问文潜模范，曰：“看退听藁。”苕溪渔隐丛话 

　　山谷草书钓鱼船上谢三郎词后云：“上蓝寺燕堂，夜半鬼出。助吾作字，故尤奇崛。”攻愧集 

　　申公薨，范淳夫尝托山谷草遗表，表成不用。又托草司马公休谢起碑楼表，窜改止余数字，以示山谷、略无忤色、但逊谢而已。晁氏客语 

　　鲁直好作艳歌小词。道人法秀谓其以笔墨诲淫，于我法当堕泥犁地狱。扪虱新话 

　　内翰顾子敦身体魁伟，与山谷同在馆，夏多昼寝。山谷俟其熟寐，即于子敦胸腹间写字。子敦苦之，一日据案而寝，既觉，曰：“尔亦无如我何！”及还舍，夫人诘其背字，脱衣观之，乃山谷所题诗云：“绿暗红稀出凤城，暮云楼阁古今情。行人莫听宫前水，流尽年光是此声。”乃市廛多用此语以文背，故山谷因以为戏。复斋漫录 

　　一相士黄生，见黄鲁直恳求数字取信，为游谒之资。鲁直大书曰：“黄生相予，官为两制，寿至八十，是所谓大葫芦种也。一笑！”黄生得之欣然。士夫莫解其意，问之。黄笑曰：“一时戏谑耳！顷年见京师相国寺卖大葫芦种，背一葫芦甚大，一粒数百钱。人竞买，至春种结仍瓠耳。”盖讥黄术之难信也。过庭录 

　　太史黄公鲁直，元祐间丁家艰，馆黄龙山，从晦堂和尚游。晦堂因举“吾无隐乎尔”，请公诠释，晦堂不然其说。时暑退凉生，秋香满院。晦堂乃曰：“闻木犀香乎？”公曰：“闻。”晦堂曰：“吾无隐乎尔。”公欣然领解。罗湖野录 

　　绍圣二年，惇、卞与群奸论实录诋诬，俾前史官分居畿甸，以待稿千余条示之。公书有云：“铁爪治河，有同儿戏。”至是首问焉，对曰：“某时官北都亲见之，真儿戏耳。”名臣言行录 

　　鲁直诗，中岁焚去三之二，自名帚尾集。其后稍自喜，以为可传，故复名敝帚集。避暑录话 

　　世传涪翁爱苦笋，和东坡诗云：“公如端为苦笋归，明日青衫诚可脱。”坡得，戏语座客曰：“吾固不爱作官，鲁直遂欲以苦笋硬差致仕。”齐东野语 

　　山谷见东坡和陶诗，读至“前路山可数，后骑且勿驱”。云“此老未死在”。诗话总龟 

　　山谷有茶诗押肠字韵，和者已数四，最后有“曲几团蒲听煮汤，煎成车声入羊肠”。东坡云：“黄九怎得不穷？”诗话总龟 

　　山谷谓龟父曰：“甥最爱老舅诗中何语？”龟父举“螘穴或梦封侯王，蜂房如自开户牖”，及“黄尘不解涴明月，碧树为我生凉秋”，以为绝类工部，山谷云得之。诗话总龟 

　　肠字韵茶诗，山谷自和云：“曲几团蒲听煮汤，煎成车声绕羊肠。”东坡见之曰：“黄九怎得不穷？”苕溪渔隐丛话 

　　东坡云：“鲁直作渔父词云：‘新妇矶头眉黛愁，女儿浦口眼波秋。’才出新妇矶，又入女儿浦。此渔父无乃太澜浪也。”苕溪渔隐丛话 

　　苏、黄二公，当时互相讥诮。东坡尝云：“黄鲁直诗文如蝤蛑江珧柱，格韵高绝，盘餐尽废，然不可多食，多食则发风动气。”山谷亦云：“盖有文章妙一世，而诗句不逮古人者。”盖指东坡而言也。苕溪渔隐丛话 

　　东坡尝与山谷论书。东坡曰：“鲁直近字虽清劲，而笔势有时太瘦，几如树梢挂蛇。”山谷曰：“公之字固不敢轻议，然间觉褊浅，亦甚似石压虾蟆。”二公大笑。独醒杂志 

　　赵肯堂亲见鲁直晚年悬东坡像于室，每蚤衣冠荐香，肃揖甚敬。或以同时声名相上下为问，则离席惊避曰：“庭坚望东坡门弟子耳，安敢失其序哉！”今江西君子曰苏、黄者，非鲁直本意。邵氏闻见后录 

　　黄鲁直在荆州，闻东坡下世，士人往吊之，鲁直两手抱一膝，起行独步。拊掌录 

　　山谷在南康落星寺，一日凭栏，忽传坡逝，痛惜久之。已而顾寺僧拈几上香合在手，曰：“此香匾子自此却属老夫矣。”岂名素相轧而然，或传之过。清波杂志 

　　国香，荆渚田氏侍儿名也。山谷自南溪召为吏部员外郎，留荆州，乞守当涂，待报。所居与此女为邻，偶见之，以为幽闲端美，目所未见。后其家以嫁下里贫民，因赋水仙花诗寓意云：“淤泥解出白莲藕，粪壤能开黄玉花。可惜国香天不管，随缘流落小民家。”俾高子勉和之。后数年，山谷卒，当时宾客零散。此女既生二子矣，会荆南岁荒，其夫鬻之田氏家。田氏家因邀子勉置酒，出之，掩抑憔瘁，无复故态。坐间话当时事，相与感叹。子勉因请田氏名曰国香，以成太史之志。宣和三年春，子勉客京师，会王性之问山谷诗本意，因道其详。能改斋漫录 墨庄漫录较略，夷坚志所载略同，并附子勉、性之长歌各一首，诗未尽佳，不录。 

　　山谷守当涂日，郭功父尝寓焉。一日遇山谷论文，山谷传少游千秋岁词，叹其句意之善，欲和之，而海字难叶。功父连举数海字，若孔北海之类。山谷颇厌，而未有以却之。次日，又过山谷问焉。山谷答曰：“昨晚偶得一海字韵。”功父问其所以，山谷曰：“羞杀人也爷娘海。”自是功父不复论文于山谷矣。盖山谷用俚语以却之也。能改斋漫录 

　　鲁直在鄂州，太守以其才望信重之。士人投诗文，必取质于鲁直而报之。一人投诗颇纰缪，守携见鲁直，意其一言，少助其乏。鲁直阅诗无语。守曰：“此诗不知酬几何？”鲁直笑曰：“不必他物，但公库送与四两乾艾，于尻骨上做一火炷灸之，且问曰：尔后敢复凑氛耶？”按宋人谓洩气为凑氛竟无所济。过庭录 拊掌录同 

　　鲁直再谪黔，泊舟武昌，初和甫饯之，相与处舟内，岸巾危坐。犹子无咎与黄士按“黄士”当是黄州士人潘观来，不知其为初和甫，颇忽略之。潘、黄正论本草，反覆良久。鲁直曰：“吾侄曾识初和甫否？”二人缩舌汗背。萍洲可谈 

　　世传妇人有产鬼形者，不能执杀，辄飞去，夜复归就乳，谓之旱魃。亦分男女，女魃窃其家物以出，男魃窃外物以归。初虞世和甫善医，公卿争邀致。每贵人求治病，必重诛求之。最重黄鲁直，常言黄孝于其亲，吾爱重之。每得佳墨名楮奇玩，必归鲁直。鲁直语人曰：“初和甫于余，正是一男旱魃。”时坐有厌苦和甫者，率尔对曰：“到吾家便是女旱魃。”萍洲可谈 

　　秦少游之子湛，自古藤护丧北归。其壻范温候于零陵，同至长沙，适与山谷相遇。温，淳夫子也。淳夫没，山谷亦未吊，至是与二子执手大哭，遂以银二十两为赙。湛曰：“公方为远役，安能有力相及。且某归计亦粗办，愿复归之。”山谷曰：“尔父吾同门友也，相与之义，几犹骨肉。今死不得预殓，葬不得往送，负尔父多矣。是姑见吾不忘之意，非以贿也。”湛不敢辞。□□□□ 

　　涪翁在戎州，过蔡次律家，小轩外植余甘子，乞轩名于翁，因名曰味谏轩。齐东野语 

　　九江碑工仲宁，刻字甚工。黄太史题其居曰琢玉坊。崇宁间，诏郡国刊元祐党籍姓氏，太守呼仲宁使镵之。辞曰：“小人家贫窭，止因开苏学士、黄内翰词翰，遂至饱暖。今以奸人为名，诚不忍下手。”守义之曰：“贤哉！士大夫所不及也。”馈以酒而从其请。挥麈录 

