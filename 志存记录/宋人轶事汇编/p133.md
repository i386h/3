<!-- { "loadSidebar": true } -->
　　梁溪尤延之，博洽工文，与杨诚斋为金石交。淳熙间，诚斋为秘书监，延之为太常卿。又同为晋宫寮采，无日不相从。二公皆喜谑，延之尝曰：“有一经句，请秘监对，曰：‘杨氏为我。’”诚斋应曰：“尤物移人。”众皆叹其敏确。诚斋呼延之为蝤蛑，延之呼诚斋为羊。一日，食羊白肠，延之曰：“秘监锦绣肠亦为人食乎！”诚斋笑吟曰：“有肠可食何须恨？犹胜无肠可食人。”盖蝤蛑无肠，一坐大笑。厥后闲居，书问往来，延之则曰：“羔儿无恙！”诚斋则曰：“彭越安在？”诚斋寄语云：“文戈却日玉无价，宝气蟠胸金欲流。”亦以蝤蛑戏之也。延之先卒，诚斋祭文云：“齐歌楚些，万象为挫。瓌玮谲诡，我唱公和。放浪谐谑，尚及方朔。巧发捷出，公嘲我酢。”鹤林玉露 

　　陆游 

　　太傅讳轸性质直，昔为馆职时，尝因奏事极言治乱，举笏指御榻曰：“天下奸雄，睥睨此座者多矣，陛下须好作，乃可长保。”明日，仁祖以其语告大臣曰：“陆轸淳直如此！”家世旧闻 

　　陆太傅轸晚年专意炉鼎，丹将成，偶一日，夫人因事怒，击破其丹，化为双鹤飞去。耆旧续闻 

　　楚公讳佃使虏，虏人负载随行物，不用兵夫，但遇道上行者即驱役之。一日将就马，一担夫诉曰：“某是燕京进士，不能负担。”公笑而遣之。家世旧闻 

　　陆务观母梦秦少游而生，因以其字为名，其名为字。史相力荐放翁赐第，其去国自是。台评王景文乃云：“直翁未了平生事，不了山阴陆务观。”放翁见诗笑曰：“我字务观，去声，如何作平声押？”梅磵诗话 

　　陆务观，绍兴间已为浙漕锁厅第一，有司竟首秦埙，寘公于末。及南宫一人，又为秦桧黜，盖疾其喜论恢复。绍兴末始赐第。按宋史云孝宗初。公早求退，韩侂胄固欲其出，韩喜陆附己，至出所爱四夫人，擘阮琴起舞，公为词有“飞上锦裀红绉”之语。慈福赐韩南园，韩求记于公，公记云：“天下知公之功而不知公之志，知上之倚公而不知公之自处。”公之自处，与上之倚公，本自不侔，盖微词也。又有郑棫者，自作南园记，砻石以献，韩重陆记，仆郑石瘗之。韩败，郑得免。莆阳陈谠，文人也。输灵璧石以寿韩，并刻金字于石，称之曰“我王”。韩败，有为陈瘗石于地者，会搜地窖，铿然作声，则陈石也。四朝闻见录 

　　放翁在朝日，曾与馆阁诸人，会饮于张功甫南湖。酒酣，主人出小姬新桃，歌自制曲以侑觞，手团扇求诗，翁书一绝云：“寒食清明数日了，西园春事又匆匆。梅花自避新桃李，不为高楼一笛风。”盖戏寓姬名于句内。当路有恚之者，遽指为有所讥，竟以此去。浩然斋雅谈 

　　陆务观以史帅恒荐赐第。孝宗一日内宴，史与曾觌皆预。酒酣，一内人以帕子从曾乞词。时德寿宫有内人与掌果子者交涉，方付有司治之。觌因谢不敢曰：“独不闻德寿宫有公事乎？”遂已。他日史为务观道之，务观以告张焘子宫，张时在政府。翼日，奏：“陛下初嗣服，岂宜与臣下燕狎如此。”上愧问曰：“卿得之谁？”曰：“臣得之陆游，游得之史浩。”上由是恶游。未几去国。齐东野语 

　　陆务观作书巢以自处，饮食起居，疾疴呻吟，未尝不与书俱。每至欲起，书围绕左右，如积槁枝，至不得行。时引客观之，客不能入；既入不能出。相与大笑，遂名曰书巢。史余萃览 此近代书，不引出处。 

　　孝宗一日御华文阁，问周益公曰：“今代诗人亦有如唐李白者乎？”益公以放翁对。由是人竞呼为小李白。剑南集题跋 

　　韩平原南园成，遂以记属之陆务观，辞不获，遂以其归耕、退休二亭名，以警其满溢勇退之意。记载四朝闻见录。韩不能用其语，遂败。务观亦以此得罪，落次对致仕。章文庄兼外制，行词云：“山林之兴方适，已遂挂冠；子孙之累未忘，胡为改节？虽文人不顾于细行，而贤者责备于春秋。某官早著英猷，寖跻膴仕。功名已老，萧然鉴曲之酒船；文采未衰，藉甚长安之纸价。岂谓宜休之晚节，蔽于不义之浮云。深刻大书，固可追于前辈；高风劲节，得无愧于古人。时以是而深讥，朕亦为之慨叹。二疏既远，汝其深知足之思；大老来归，朕岂忘善养之道。”浩然斋雅谈按放翁谪降必在韩死后，韩死开禧丁卯，先生已八十三矣。 

　　放翁娶唐氏，于其母夫人为姑侄。伉俪相得，而弗获于姑。既出而未忍绝之，则为之别馆，时时往焉。其姑知而掩之。虽先知挈去，然事不得隐，竟绝之。唐后改适宗子士程，尝以春日出游，相遇于禹迹寺南之沈氏园。唐以语赵，遣致酒肴。陆怅然久之，为赋钗头凤一词题壁间云：“红酥手，黄藤酒，满城春色宫墙柳。东风恶，欢情薄，一怀愁绪，几年离索。错，错，错！春如旧，人空瘦，泪痕红浥鲛绡透。桃花落，闲池阁。山盟犹在，锦书难托。莫，莫，莫！”实绍兴乙亥岁也。按是年放翁年三十一。未久唐氏死。绍熙壬子。按是年放翁年六十八。有诗序云：“禹迹寺南有沈氏小园，四十年前，按壬子上距乙亥三十八年。尝题小词壁间，偶复一到，园已三易主，读之怅然！”诗云：“枫叶初丹槲叶黄，河阳愁鬓怯新霜。林亭旧感空回首，泉路凭谁说断肠。坏壁醉题尘漠漠，断云幽梦事茫茫。年来妄念消除尽，回向蒲龛一炷香。”翁居鉴湖之三山。晚岁每入城，必登寺眺望，不能胜情，又赋二绝云：“梦断香消四十年，按下文谓此诗己未作，距乙亥四十五年，此云四十，玩语气当是从唐氏卒后计之。沈园柳老不飞绵。此身行化稽山土，犹吊遗踪一泫然。”“城上斜阳画角哀，至沈园无复旧池台。伤心桥下春波绿，曾见惊鸿照影来。”盖庆元己未也。按是年放翁七十五。开禧乙丑，是年八十一。岁暮，夜梦游沈氏园，又作二绝云：“路近城南已怕行，沈家园里更伤情。香穿客袖梅花在，绿醮寺前春水生。”“城南小陌又逢春，只见梅花不见人。玉骨久成泉下土，墨痕犹锁壁间尘。”齐东野语 按原文以年考之，有倒置处，兹据纪年更定。 

　　放翁出妻姓唐名琬，和放翁钗头凤词，见御选历代诗余及林下词选，词云：“世情薄，人情恶，雨送黄昏花易落。晓风乾，泪痕残，欲笺心事，独语斜阑。难，难，难！人成各，今非昨，病魂常似秋千索。角声寒，夜阑珊，怕人寻问，咽泪妆欢。瞒，瞒，瞒？”香东漫笔 

　　陆放翁宿驿间，见题壁诗云：“玉阶蟋蟀闹清夜，金井梧桐辞故枝。一枕凄凉眠不得，呼灯起作感秋诗。”询之，驿卒女也，遂纳为妾。方余半载，夫人逐之。妾赋卜算子云：“只知眉上愁，不识愁来路。窗外有芭蕉，阵阵黄昏雨。晓起理残妆，整顿教愁去。不合画春山，依旧留愁住。”随隐漫录 

　　蜀倡类能文，盖薛涛遗风也。放翁有客自蜀挟一妓归，蓄之别室，率数日一往。偶以病少疏，妓颇疑之。客作词自解，妓即韵答之云：“说盟说誓，说情说意，动便春愁满纸。多应念得脱空经，是那个先生教底？不茶不饭，不言不语，一味供他憔悴。相思已是不曾闲，又那得功夫咒你？”或谤放翁尝挟蜀尼以归，即此妓也。齐东野语 

　　嘉泰壬戌九月，陆放翁梦一故人相语曰：“我为莲花博士，镜湖新置官也。我去矣，君能暂为之乎？月得酒千壶，亦不恶。”遂以诗记之云：“白首归修汗简书，每因囊粟叹侏儒。不如月给千壶酒，得似莲花博士无？”宋诗纪事 

　　陆放翁一绝云：“老去元知世事空，但悲不见九州同。王师北定中原日，家祭无忘告乃翁。”林景曦题放翁卷后云：“青山一发愁蒙蒙，干戈况满天南东。来孙却见九州同，家祭如何告乃翁？”东山谈苑 

　　溧阳宰陆子遹，放翁子也。以福贤乡田六千余亩献史卫王，王以十千一亩酬之。子遹追田主索田契，约以一千二亩，民家相率投诉。子遹会合巡尉，持兵追捕，焚其室庐，遂各就擒，寘囹圄，灌以尿粪，逼写献契，而一金不酬。刘漫塘以诗贻之曰：“寄语金渊陆大夫，归田相府意何如？加兵杀僇非仁者，纵火焚烧岂义夫。万口衔冤皆怨汝，千金酬价信欺予。放翁自有闲田地，何不归家理故书？”吹剑录 

　　留正 京镗 谢深甫 李壁 楼钥 

　　留正等连疏请立太子，御批云：“甚好。”又御批云：“历年岁久，念欲退闲。”留正见之惧，以为初止请立太子，今乃有退闲语，何也？会次日朝临，仆于殿庭伤足，正疑为不祥。先是正尝从善轨革者问命，有兔伏草鸡自焚之象，及此谓所知曰：“上卯生，吾酉生，前语验矣。”遂力请罢。 

　　京仲远丞相崛起寒微，祖父皆火化无坟墓，每寒食，野祭而已。鹤林玉露 

　　光尧之丧，金使来吊祭。京仲远为报谢使，康元弼馆伴，锡燕汴亭。仲远请免燕，请撤乐，不许。至期，促入席，传呼不绝。仲远曰：“若不撤乐，有死而已，不敢即席。”元弼等知不可夺，乃传言曰：“请先拜酒果之赐，徐议撤乐。”仲远方率其属拜受，北典签连呼曰：“北朝燕南使，敢不即席！”声甚厉，仲远趋退复位。甲士露刃合扉，仲远令左右叱曰：“南使执礼，何物卒徒，乃敢阻遏！”排闼而出。元弼等以闻其主，仲远留馆待命，赋诗云：“鼎湖龙驭去无踪，三遣行人意则同。凶礼强更为吉礼，裔风终未变华风。设令耳预笙镛末，只愿身糜鼎镬中。已办滞留期得请，不辞筑馆汴江东。”越七日始获免乐之命。既还，孝宗劳之曰：“卿能守礼如此，为朕增气，何以赏卿？”对曰：“北朝畏陛下威德，非畏臣也。使臣死于北，亦其分耳，敢觊赏乎！”上喜谓宰相曰：“京镗今之毛遂也。”除权侍郎，以至大用。鹤林玉露 

　　欧阳公谥文忠，京丞相镗以善事平原，亦谥文忠。后以公论不宜以谥欧阳者谥镗，改文穆。无名子作诗云：“一在庐陵一豫章，文忠文穆两相望。大家飞上梧桐树，自有旁人说短长。”四朝闻见录 

