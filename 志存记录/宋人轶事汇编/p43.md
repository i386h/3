<!-- { "loadSidebar": true } -->
　　韩康公第三发解，过省殿试皆第三，以元祐三年三月薨。故苏子容作挽诗云：“三登庆历三人第，四入熙宁四辅尊。”梁溪漫志 桐阴旧话同 

　　元丰末，神宗山陵，韩康公尹洛，凡上供之物，皆预办。公之子宗师，从贤士大夫游，有所闻，必白公施行之。神宗灵驾次永安，公迎于郊。朱太妃护驾于后，公亦迎之。太妃还禁内，偶为宣仁太后言，宣仁怒曰：“韩某先朝老臣，汝安得当望尘之礼？”太妃泣谢。公之名重如此也。邵氏闻见录 

　　韩忠宪公罢政事，尝语康公兄弟以马伏波论少游事云：“我已无及，汝曹他日能如少游言，为乡里善人，守坟墓足矣！”康公既葬忠宪于许昌，仕寖显。一日，归省墓下，用王逸少故期六十挂冠，为文自誓。元丰末，谪守邓州。明年六十，乃具述前语，求致仕，章十上。是时裕陵眷康公未衰，苦留之，使中人喻旨曰：“先臣知卿宣力国事，当必以为然。”康公犹请不已，乃就政许昌，曰：“可以守坟墓矣。”公不得已，拜命。未几，再入为相。避暑录话 

　　韩子华兄弟皆为宰相，门有梧桐，京师人以桐木韩家呼之，以别魏公也。子华下世，陆农师挽章云：“棠棣行中排宰相，梧桐名上识韩家。”子华其家呼为三相公，持国为五相公。能改斋漫录 

　　京师语曰：“宣医丧命，敕葬破家。”盖所遣医官云某奉敕来，须奏服药加减次第。往往必令饵其药，至死而后已。敕葬之家，使副洗手帨巾，每人白罗三尺，他物可知也。元祐中，韩康公病革，宣医视之，进金液丹，虽暂能饮食，然公老年精气衰，不能制客阳，竟以薨。朝廷遣使问后事，病中误诺敕葬，其后子侄辞焉。孔氏谈苑 

　　忠宪公尝梦巨碑，上有持国姓名，而为金字，意公必贵也。故公不出应科举，忠宪亦不强之，曰：“是儿当自致远大。”公官止于宫师。后与元祐党籍，蔡京请徽庙御书姓名而金填之，或谓为应此。桐阴旧话 

　　韩持国宝元间偕兄弟应进士举，预南省奏名而下第。士子有韩家四子连名之嘲，盖其父忠宪见在政路也。时殿试尚有黜落，有司因故黜之。公后遂不复试，而兄弟皆再登科。清波杂志 

　　神宗开颍邸，英宗命韩魏公择官僚，用王陶、韩维、陈荐、孙固、孙思恭、邵元，皆名儒厚德之士。王陶、韩维，进止有法。一日侍神宗，近侍以弓样鞋进，维曰：“王安用武鞾？”神宗有愧色，亟令毁去。故颍邸宾僚，号天下选云。邵氏闻见录 

　　韩黄门持国，典藩觞客，早辰则凛然谈经史节义及政事设施，晚集则命妓劝饮，尽饮而罢。虽簿尉小官，悉令登车上马而去。清波杂志 

　　韩持国喜声乐，遇极暑则卧一榻，使婢执板缓歌不绝声，展转徐听。或颔首抚掌，与之相应，往往不复挥扇。避暑录话 

　　韩持国为守，每春常日设十客之具于西湖，旦以郡事委僚吏，即造湖上。使吏之湖门，有士大夫过即邀之入，满九客而止。辄与乐饮，不问其何人也。曾存之常以问公曰：“无乃有不得已者乎？”公曰：“汝少年安知此，吾老矣，未知复有几春！若待可与饮者而后从，吾之为乐无几，而春亦不吾待也。”避暑录话 

　　富韩公之薨也，讣闻，神宗对辅臣甚悼惜之，且曰：“富某平生强项，今死矣。志其墓者，亦必一强项之人也。卿等试揣之。”已而自曰：“方今强项，莫如韩维，必维为之矣。”时持国方知汝州，其弟玉汝丞相，以同知枢密院预奏事，具闻此语，汗流浃背。于是急遣介走报持国于汝州，曰：“虽其家以是见属，慎勿许之。不然，且获罪。”先是书未至，富氏果以墓志相属，既诺之矣，乃复书曰：“吾平生受富公厚恩，常恨未有以报。今其家见托，义无以辞，已许之矣，不可食言。虽因此获罪，所甘心也。”卒为之。初，持国年几四十，犹未出仕，会富公镇并门，以帅幕辟之，遂起，其相知如此。却埽编 

　　韩持国许昌私第凉堂深七丈，每盛夏犹以为不可居。常颖士适自郊居来，因问：“郊外凉乎？”曰：“凉。”持国诘其故，曰：“野人自知无修檐大厦，旦起无衣冠车马之役，胸无他念。露颠挟扇，持三尺木床，视木阴东则东，西则西。”语未竟，持国曰：“汝勿言，吾心亦凉矣。”玉涧杂志 

　　韩持国每酒后好吟柳三变一曲。其一句云：“多情到了多病。”有老婢听之曰：“大官体与人别。我天将风雨，体辄不佳。而贵人多晴致病耶？”又一官人谈语好文，尝谒一班行，临退，揖曰：“未敢款谈，旦夕专候宇下。”班行曰：“何如趁取今日请暖说了。”明道杂志 

　　陈晋公恕，知贡举，精选文儒之士，黜落极众，省榜才放七十二人。而韩忠宪公亿，预在高等。晋公之子楚国公执中，至和间再为相，荐忠宪之孙宗彦为馆职，故翊世交契为重。乃楚公薨，忠宪子维为礼官，谥楚公为荣灵，谥议之间多诋毁。吕内翰凑常叹此事，以为风义之可惜。东轩笔录 

　　庄敏公讳缜，初求字于欧阳文忠公。公以小合幅纸书“玉女”二字送来，庄敏大不乐。明日相见，犹有愠容。文忠曰：“出处无点水也，君何怪耶！”取笔添女字三点，相与一笑。桐阴旧话 

　　元丰初，虏人来议地界。韩丞相玉汝自枢密院都承旨出分画。玉汝有爱妾刘氏，将行，剧饮通夕，且作乐府词留别。翌日，神宗已密知，忽批步军司遣兵为般家追送之。玉汝初莫测所因，久之方知其自乐府发也。刘贡父，玉汝姻家，即作小诗寄之云：“嫖姚不复顾家为，谁谓东山久不归？卷耳幸容携婉娈，皇华何啻有光辉。”玉汝之词，由此盛传都下。石林诗话 

　　韩玉汝平生喜饬厨传，一饮啖可兼数人。出帅长安，钱穆父行词云：“喜廉颇之能饭。”玉汝不悦。邵氏闻见后录 

　　韩缜为秦州，以贼杀不辜去官，秦人语曰：“宁逢乳虎，莫逢韩玉汝。”或问：“莫逢韩玉汝，当以何对？”孙临最滑稽，曰：“可怕李金吾。”东坡志林 

　　韩庄毅平生严毅，令行禁止。镇长安时，藩镇庭参之礼久废，惟初到日一讲，韩令五日一为之，僚吏厌苦。一日，得小诗于屏上，其诗曰：“五日一庭趋，全如大起居。相公南面坐，只是欠山呼。”韩读竟，略不动色，徐言：“却是我错了。”于是改令每遇坐厅日，则为之。夷坚志 

　　元祐间，韩丞相玉汝帅长安，修石桥，督责甚峻。村民急于应期，率皆磨石刻以代之，前人之碑尽矣。说者谓石刻之一厄也。能改斋漫录 附记苕溪渔隐丛话：王溥尝荐向拱讨凤翔有功。拱镇京兆，思有以报溥，询其所欲。溥曰：“长安故都碑篆高文，愿悉见之。”拱至遣使督匠摹打，深林邃谷，无不诣之。凡得石本三千余，以献。溥命善书者分隶为琬琰集一百卷。当拱之访求石碑，或蹊田害稼，村民深以为害，镵凿其文字，或为柱础帛砧略尽，亦石刻之一屯会也。又渑水燕谈录：长安故都多碑石，景祐初，庄献太后遣内臣建塔城内，姜遵知永兴，尽力于塔材，汉唐公卿墓石，十亡八九。 

　　韩相国玉汝帅长安，筑通津大石梁。钜石无所出，督责有司急，忽夜梦一文面人自荐云：“吾青州石氏丈人也，以齐封人辱吾文面之垢若干年矣。倘起吾泥涂，磨洗吾垢，与今相国任津梁以济世之病涉者，非吾之至幸与！”明日抵某所，果见一穹碣在泥中，杨光远碑，五代时事，丈之应所科，轝津所，柱于津而梁成。涌幢小品 

　　韩玉汝丞相喜事口腹，每食必殚极精侈。性嗜鸽，必白者而后食，或以他色者绐之，辄能辨。曲洧旧闻 

　　韩子华玉汝兄弟相继命相。未几，持国又拜门下侍郎，甚有爰立之望，其家构堂额榜曰“三相”，俄而持国罢政请老，东坡闻之，曰：“既不成三相堂，即命二相公庙。”东皋杂志 

　　韩康公子宗武文叔，贤而有才。康公有爱妾曰蟾奴，康公身后，家赀钜万，妾尽携他适。文叔恬然不较，乡里服焉。过庭录 

　　盛度 宋绶子敏求 李若谷子淑 薛奎 

　　盛度登第，其父喜甚，解颐而卒。齐东野语 又岐县樊纪登第，其父亦以喜脱颐，有声如破瓮。 

　　盛文肃撰□文节神道碑，石参政急问曰：“谁撰？”盛对曰：“度撰。”满堂大笑。湘山野录 

　　盛文肃丰肥。一日自殿前趋出，宰相在后，盛初不知。忽见，急欲趋避，行百余步，乃得直舍，隐于其间。石学士见其喘甚，问之，盛告其故。石曰：“相公问否？”盛曰：“不问。”别去十余步，乃悟，骂曰：“奴乃以我为牛。”涑水纪闻 

　　盛文肃丰肌大腹，居马上，前如俯，后如仰，而眉目清秀。东都事略：度肌体丰大，艰起拜。有拜之者，俯伏不能兴，或至诟骂。丁晋公谓疎瘦，面如刻削，二公皆浙人也。梅学士询，好洁衣服，裛以龙麝。其在官舍，每晨起，将视事，必焚香两罏，以公服罩之，撮其袖以出。坐定徐展，浓香郁然满室。有窦元宾者名家子，为馆职，而不事修洁，衣服垢汗，经时未尝沐浴，时人为之语曰：“盛肥丁瘦，梅香窦臭。”归田录 涑水纪闻以窦元宾为孙何，余同。 

　　盛度在翰苑日，昭陵召入草诏，文肃奏曰：“臣体不能伏地，乞赐一平面子。”至则诏已成矣。或曰：“文肃属文思迟，乞平面子，盖亦善用其短也。”曲洧旧闻 

