<!-- { "loadSidebar": true } -->
　　荆公退居蒋山。学佛者俗姓吴，日供洒扫，山下田家子也。一日风堕旧乌巾，吴举之，复置于壁，公谓曰：“乞汝归遗父。”数日，公问幞头安在，吴曰：“父老无用，货于市。得钱供父，感相公赐也。”公叹息。因呼一仆以元价往赎以归。公取小刀，自于巾角剖磨，粲然黄金，盖禁内所赐者，乃复遗吴。吴后不能祝发，以竹工居真州。予尝令作竹器，亲说如此。墨庄漫录 

　　荆公日录，命其侄防收之。公病甚，令防焚去，防以他书代之。后朝廷用蔡卞，请下江宁府王防家取日录以进。卞方作史，乃假日录减落事实，文致奸伪，上则侮薄神宗，下则诬毁旧臣，尽改元祐所修神宗正史。陈莹中所谓尊私史以压宗庙者也。邵氏闻见录 

　　予有友人相访，指案间荆公日录云：“仆素不喜此书。”予问其说，客曰：“凡称上曰某事如何，则曰予曰不然。凡称某事予曰如何，则上曰极善，此尤可笑也。”墨庄漫录 

　　荆公薨之前一年，淩晨，阍者见一蓬头小青衣送白杨木笏，裹以青布，荆公恶甚，弃之墙下，曰：“明年祖龙死。”孙公谈圃 

　　徐君平，金陵人，亲见荆公病革时，独与一医者对床而寝。荆公矍然起云：“适梦与王禹玉露髻不巾，同立一坛上。”已而遂薨。同上 

　　荆公在钟山，乘驴薄暮行荒村。有妇人蒙首执文书一纸遮公曰：“妾有冤诉。”公喻以退居不预公事，当自诣州县理之。妇人曰：“妾冤诉，关相公，乞留文书一观。”公不能却，令执药囊老兵收取，至半山园视之，素纸一幅耳。公以是月薨。犹子防为王性之云。邵氏闻见录 

　　荆公病革，吴夫人令蔡元度诣茅山谒刘混康问状。刘曰：“公之病不可为已。适见道士数十人往迎公，前二人执旛，旛面有字。左曰中含法性，右曰外习尘氛。”元度自言如此。或又云荆公临薨，颇有阴谴怪异之事。与此不同，未知孰是。墨庄漫录 旛上语亦见挥麈后录，按明人归田诗话引刘须溪说谓：荆公一日归行为悼亡之作。据此条，则荆公卒在吴夫人前，岂荆公尚有元配耶，记此待考。 

　　王荆公墓在建康蒋山东三里，与其子雱分昭穆而葬。绍圣初，起吕吉甫知金陵。时待制孙君孚责知归州，吕燕待之礼甚厚。一日问孙曾上荆公坟否。盖当时士大夫道金陵未有不上荆公坟者。五十年前，彼之士子节序亦有往奠者，时之风俗如此。清波杂志 明正德四年南京太监石岩营寿域，取荆公墓大砖，见野获编。 

　　王安石配享孔子庙庭，坐于颜、孟之下，十哲之上。驾幸学亲行奠礼，或谓安石巍然而坐，有所未安。蔡元度曰：“塑底也不碍。”道山清话 

　　王荆公封舒王，配享宣圣庙，位居孟子上，与颜子为对，其壻蔡元度实主之。优人尝因对御，戏设孔子正坐，颜、孟与安石侍侧。孔子命之坐，安石揖孟子居上，孟辞曰：“天下达尊，爵居其一。轲仅蒙公爵，相公贵为真王，何必谦光。”如此遂揖颜子，颜曰：“回也陋巷匹夫，平生无分毫事业。公为名世真儒，辞之过矣。”安石遂处其上。夫子不能安席，亦避位，安石惶惧拱手云：“不敢。”往复未决。子路在外，愤愤不能堪，径趋从祀堂，挽公冶长臂而出。公冶为窘迫状，谢曰：“长何罪？”乃责数之曰：“汝全不救护丈人，看取别人家女壻。”其后朝论亦颇疑窒于礼文，每车驾幸学，辄以屏障其面。旧制兖、邹二公东西向，今郡县学二公并立于左。盖靖康撤荆公像时，徒撤而不复正耳。桯史 

　　王介甫令浙之鄞。鄞滨海有田，民指以为质，贷豪右之金。介甫特出官钱轻息以贷，至秋则田亩之入，安然足偿，所谓青苗法也。鄞人至今德之，立祠陀山下，神亦至灵。六砚斋笔记 

　　晨至钟山定林庵，旧闻李伯时画文公像于庵之昭文斋，著帽束带，神彩如生。文公殁，斋常扃闭，遇重客至，寺僧开户。客忽见像皆惊愕，生气逼人。今庵经火，无复存。入蜀记 

　　荆公治经尚解字，末流浸成穿凿。朝廷患之，诏学者兼用旧经，不专治新经，禁援引字解。于是学者皆变所学，至于著书以诋公，且讳称门人，故张芸叟挽词云：“今日江湖从学者，人人讳道是门生。”及后诏公配享圣庙，赠官并谥，学者复治新经，用字解，昔从学者稍稍复称公门人。有改芸叟诗曰：“人人都道是门生。”渑水燕谈录 

　　刘挚疏言：“国子司业黄隐，学不足以教人，行不足以服众。故相王安石经训得圣贤之义为多，故先帝立之于学。晚年字说溺于释典，是以近制学者无习，至其经义未尝禁也。隐猥见安石政事多已更改，妄意迎合，欲废其学，每见生员试卷引用，辄加排斥。诸生闻安石之死，有欲设斋致奠，以伸师资之报者。隐辄忿怒，欲绳以法，于是上官均等乞罢隐以慰公论。”观于此，则元祐诸贤平心，亦已至矣。山堂考索 

　　荆公所赐玉带，阔十四稻，号玉抱肚，真宗朝赵德明所贡。至绍兴末，王氏犹藏之。曾孙奉议郎璹，始复进入禁内。老学庵笔记 

　　淳祐改元，理宗幸太学，御笔云：“王安石谓天命不足畏，祖宗不足法，人言不足信。此三语万世罪人，岂宜祀孔子庙廷？合与削去，以正人心，息邪说。”令国子监日下施行。豹隐记谈 

　　余尝侍楼宣献，宣献诵荆公雪诗云：“势合便疑埋地尽，功成直欲放春回。农夫不解丰年意，祗欲青天万里开。”其志盖有在。余曰：“不然，旧闻京师隆冬有官检冻死秀才腰系片纸，启视之，乃喜雪诗四十韵，使来年果丰，已无救沟瘠矣。”桯史 

　　王元泽数岁，客有以一獐一鹿同笼以问雱，何者是獐，何者是鹿。雱实未识，对曰：“獐边是鹿，鹿边是獐。”客大奇之。梦溪笔谈 墨客挥犀同 

　　先公言与阎二丈询仁同赴省试，遇一少年于相国寺，风骨竦秀，及下马去毛衫，乃王元泽也。是时盛冬，因相与于一小院拥火，询仁问荆公出处，曰：“舍人何久召不赴？”答曰：“大人久病，非有他也。近以朝廷恩数至重，旦晚且来。雱不惟赴省试，盖大人先遣来京寻宅子尔。”询仁曰：“舍人既来，谁不愿赁宅，何必预寻？”元泽答曰：“大人之意须与司马君实相近，每在家云，择邻必须司马十二，此人家居，事事可法，欲令儿曹有所观效焉。”默记 

　　治平间，京师医僧智缘为王荆公诊脉，言当有子登科。时王禹玉在座，深不然之。明年雱果登第，智缘自矜语验，诣公乞文以为宠。公为书曰：“妙应大师智缘，诊父脉而知其子有成名之喜。”翰林王承旨疑古无此，缘曰：“昔秦医和诊晋侯之脉，知其良臣将死。夫良臣之命尚于晋侯脉息见之，因父知子，又何怪乎？”清波杂志 东轩笔录云：越州僧愿成，能为符箓咒。时王雱幼子夜啼，用咒而止。雱虽德之，而性靳啬，会章惇察访荆湖南北二路，朝廷有意经略溪洞，或云蛮人多行南法，畏符箓，雱即荐成于章。章至辰州，遣张裕、李资及成等入南江受降。裕至洞而秽乱蛮妇，酋田元猛不胜忿，尽缚来使，斩刳于柱。次至成，搏颡求哀，元猛素事佛，乃不杀而遣之。愿成不以为耻，乃更乘大马，拥挝斧，自称察访大师。 

　　元泽性险恶，凡荆公所为不近人情事，皆雱所教。吕惠卿辈奴事荆公，置条例司，初用程伯淳为属。一日盛暑，荆公与伯淳对语，雱囚首跣足，手携妇人冠以出，问荆公曰：“所言何事？”荆公曰：“以新法数为人沮，与程君议。”雱箕踞以坐，大言曰：“枭韩琦、富弼之头于市，则新法行矣。”荆公遽曰：“儿误矣。”伯淳正色曰：“方与参政论国事，子弟不可预，姑退。”雱不乐去。邵氏闻见录 

　　王介甫为人发其私书，于是匄罢，不待报，径出东水门，挈其家登舟。而元泽为从者误破其颒面瓦盆，因复市之，则亦一瓦盆也。铁围山丛谈 

　　王雱自崇政殿说书除待制，已在病，不及告谢，而从其父出金陵。明年，荆公再秉政，舟至镇江，雱勉乘马先入东府。翌日疾再作，岁余遽卒，竟不及告谢，而跨狨坐者止得一日。东轩笔录 

　　雱娶同郡庞氏女，逾年生一子。雱以貌不类己，百计欲杀之，竟以悸死。又与其妻日相斗鬨，荆公知其失心，念其妇无罪，欲离异之，则恐其误被恶声，遂与择壻而嫁之。是时工部员外侯叔献者，荆公门人也，娶魏氏女，少悍，叔献死而帏薄不肃。荆公奏逐魏氏妇，归本家。京师有谚语曰：“王太祝生前嫁妇，侯工部死后休妻。”东轩笔录 墨客挥犀、孔平仲谈苑、事实类苑引赵概闻见杂录均略同。渑水燕谈录下句作郑夫人死后出家，详见王圭下。附录东皋杂钞：史称元泽未冠，著书千百言，不类失心者。魏泰所云，恐未必然。细味其眼儿媚所谓“海棠未雨，梨花先雪，一半春休”，又云“相思只在丁香枝上，豆蔻梢头”，意元泽或是病痿者，不然，人即失心，亦无遽嫁其妇之理，荆公虽执拗，当不至是。倦游杂录：熙宁九年太皇生辰，教坊例有杂剧，时判都水监侯叔献新卒，伶人丁仙见假为道士，善出神，一僧善入定，或诘其出神何所见，道士云：“近曾至大罗，见玉皇殿上一人披金紫，熟视之，本朝韩侍中也，手捧一物，窃问之，傍立者云，韩侍中献国家金枝玉叶万世不绝图。”僧曰：“近入定到地狱，见阎罗殿侧有一人衣绯垂鱼，细视之，乃判都水监侯工部也，手内亦擎一物，窃问左右：云为奈河水浅，献图请别开河道耳。”时叔献兴水利，以图恩赏，百姓苦之，故伶人有此语。 

　　王元泽少时作白苎行，有云：“君心莫厌频欢乐，请看云间日西入。”议者谓日西光景无多，近乎谶。诗话总龟 

　　元泽病中，友人魏道辅泰谒于寝，对榻一巨屏，大书曰：“宋故王先生墓志。先生名雱，字元泽，登第于治平四年，释褐授皇子尉起身，事熙宁天子裁六年，拜天章阁待制，以病废于家。”后尚有数十字，挂衣于屏角覆之，不能尽见。玉壶清话 

　　王雱病亟，介甫命道流作醮，大陈楮泉。平甫曰：“兄在位，要须令天下后世人取法。雱虽疾，丘之祷久矣，为此奚益？且兄常以仓法绳贪吏，今乃以楮泉邀福，安知三清门下，不行仓法耶？”曲洧旧闻 孙公谈圃略同 

　　王雱作荆公画像赞云：“列圣垂教，参差不齐。集厥大成，光于仲尼。”是圣其父过于孔子也。雱死，荆公以诗哭之曰：“一日凤鸟去，千年梁木摧。”是以儿子比孔子也。父子相圣，可谓无忌惮者矣。邵氏闻见录 

