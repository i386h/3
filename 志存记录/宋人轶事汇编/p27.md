<!-- { "loadSidebar": true } -->
　　寇忠愍镇北都，野在门下。北都有妓女，美貌而举止生硬，人谓之生张八。因府会，忠愍令乞诗于野，野赠之诗云：“君为北道生张八，我是西川熟魏三，莫怪樽前无笑语，半生半熟未相谙。”梦溪笔谈 

　　处士魏野，貌寝性敏，老节高尚。凤阁舍人孙仅与野敦缟素之旧，尹京兆日，寄野诗说府内之事，野和之，其末云：“见说添苏亚苏小，随轩应是佩珊珊。”添苏长安名妓也，孙颇爱之。一日孙召添苏谓曰：“魏处士以尔方苏小如何？”添苏曰：“处士诗名蔼天下，著鄙薄其间，是苏小不如矣。”孙大喜，以诗赠之，添苏喜如获宝，一夕之内，长安传诵。添苏以未见野，深怀企慕，乃求善笔札者，大书其诗于堂壁，炫鬻于人。未几野以事抵长安，孙忻闻其来，邀置府宅，他人未知也。有好事者密召过添苏家，不言姓氏，添苏见野风貌鲁质，因不前席。野忽举头见壁所题，添苏曰：“魏处士见誉之作。”野殊不答。乃索笔于侧别纪一诗曰：“谁人把我狂诗句，写向添苏绣阁中，闲暇若将红袖拂，还应胜似碧纱笼。”添苏始知是野，大加礼遇。湘山续录 

　　魏野尝从寇莱公游陕府僧舍，各有留题。后复同游，莱公诗已用碧纱笼护，而野诗尘昏满壁。时有从游官妓，颇慧黠，即以袂就拂之，野徐曰：“若得常将红袖拂，也应胜似碧纱笼。”莱公大笑。青箱杂记 靖按此二条诗略同而事颇异，殆传闻之歧也。 

　　祥符间，契丹使至，因言本国喜诵魏野诗，但得上册，愿求全部。真宗始知其名，将召之，死已数年。搜其诗，果得草堂集十卷，诏赐之。玉壶清话 

　　野卒后赠著作郎，仍诏子孙租税外，其余科役，俱无所预。温公诗话 

　　杨朴性僻，常骑驴往来郑圃，每欲作诗，即伏草间冥搜。得句，则跃而出，遇之者皆惊。蒙斋笔谈 

　　刘后村跋杨通老移居图，一帽而跣者，荷药瓢书卷先行，一髫而牧者，负布囊驱三羊继之。一女子蓬首挟琴，一童子肩猫，一童子背一小儿，一奴荷荐席筠篮帛槌之属又继之，处士帽带执卷骑驴，一奴负琴又继之，细君抱一儿骑牛，别一儿坐母前，持棰曳绳殿其后。处士攒眉凝思若觅句然，虽妻子奴婢生生服用之具，极天下之酸寒蓝缕，然犹畜二琴，手不释卷，具迂阔野逸之态。旧题云杨通老移居图。本朝处士魏野有园亭，林逋无妻子，惟杨朴最贫而有累，恐是画朴。但朴字契元，不字通老，明日翻故纸得朴集，有绝句云：“一壶村酒胶牙酸，十数胡皴彻骨乾，随著四婆裙子后，杖头挑去赛蚕官。”放翁跋云：“四婆即处士之配。”苏峤家有处士夫妻像，野逸如生。凡集所载，与卷内物色皆合。骑牛者四婆，作诗送朴赴召者也。宋诗纪事 

　　杨朴契元一日钓于溪，值漕台陈文惠出，从者呵之。契元不顾，文惠怒，摄至邮亭诘之。契元丐纸笔供状，乃作绝句云：“昨夜西风烂漫秋，今朝东岸独垂钩，紫袍不识莎衣客，曾对君王十二旒。”文惠谢遣之。桐江诗话 

　　穆修性褊少合，初任海州参军，以气淩通判，遂为捃摭，削籍系他州。后遇赦释放，赋命穷薄，稍得钱帛，即遇盗或卧病，费竭然后已，故衣食不能给。晚年得柳宗元集，募工镂板，印数百部，携入京相国寺，设肆鬻之。有儒生数辈，至其肆，未许值，先展揭披阅，修就手夺取，瞋目谓曰：“汝辈能读一篇，不失句读，当以一部赠汝。”其忤物如此，自是经年不售一部。东轩笔录 曲洧旧闻略同 

　　郭忠恕画殿阁重复之状，梓人较之，不差豪厘，尤工篆籀。纵酒无检，多忤善人。聂崇义河洛师儒也，赵韩王尝拜之，郭使酒咏其姓云：“近贵全为聩，攀龙即是聋，虽然三个耳，其奈不成聪。”崇义应声曰：“勿笑有三耳，犹胜蓄二心。”忠恕大惭，终以败检，坐谤时政，流登州，在途卒，藳葬官道旁。他日亲友与敛葬，发土视之，轻若蝉蜕。玉壶清话 

　　郭忠恕周广顺间累为博士，贬乾州司户，秩满遂不仕。游岐、雍、宋、洛间，纵酒，逢人无贵贱常口称猫。盛夏曝日，体不沾汗，穷冬凿冰而浴，浴旁冰皆释。太宗召授国子监主簿，谤讟时政，决杖配登州。事实类苑 

　　郭恕先放旷不覊，尤不与俗人伍。宋太宗闻其名，召赴阙，馆于内侍省窦神兴家。恕先长髯，一夕忽竟去之，神兴惊问其故，曰：“聊以效颦。”郭从义镇岐下，延置山馆。岐有富人子，好画，日给醇酒，待之甚厚，久乃以请，且致匹素。郭为画小童持线车放风鸢，引线数丈满之。富人子怒，遂与绝。又尝与小民贩夫，入市肆饮食，曰：“吾所与游，皆子类也。”宋稗类钞 

　　江直木隐居庐山，报晓鸡为狸所食，直木怅然，将有以报鸡之冤。持百钱坐路隅，见有持死兔过者，即市之，割以祭鸡。或谓此非狸，直木曰：“亦是其类。”事实类苑 

　　王嗣宗 梁固 蔡齐 

　　王嗣宗，汾州人，太祖时举进士，与赵昌言争状元于殿前。太祖乃命二人手搏，约胜者与之。昌言发秃，嗣宗殴其幞头坠地，趋前谢曰：“臣胜之。”太祖大笑，即以嗣宗为状元，昌言次之。初为秦州司理参军，路冲知州事，尝以公事忤冲意，怒械系之。会有献新果一盒者，冲召嗣宗谓曰：“汝为我对一句诗，当脱汝械。”嗣宗请诗，冲曰：“佳果更将新合合。”嗣宗应声曰：“恶人须用大枷枷。”冲悦，即舍之。后知汾州事，州有某王庙，巫祝假之以惑百姓，历事既久，举州信重，前后长官皆先谒奠，乃敢视事。嗣宗毁其庙，薰其穴，得狐数十头，尽杀之。涑水纪闻 

　　种放归终南山，恃恩骄倨。王嗣宗时知长安，见通判以下群拜谒，放小俛垂手接之而已，嗣宗内不平。放召其诸侄出拜嗣宗，嗣宗坐受之，放怒，嗣宗曰：“向者通判以下拜君，君扶之而已，此白丁耳。嗣宗状元及第，名位不轻，胡为不得受其拜？”放曰：“君手搏状元耳，何足道也。”嗣宗遂上疏言：“放实空疏，才识无以逾人，专饰诈巧，盗虚名。陛下尊礼，擢为显官，臣恐天下窃盗，长浇伪之风。且陛下召魏野，野闭门避匿，而放阴结权贵以自荐达。”因抉摘放阴事数条。上虽不问，而待放之意浸衰。齐州进士李冠尝献嗣宗诗曰：“终南处士声名减，邠土妖狐窟穴空。”涑水纪闻 

　　祖宗以来殿试用三题，以先纳卷子无杂犯者为魁。开宝八年，王嗣宗与陈识齐纳卷，艺祖命二人角力以争之。嗣宗胜，遂居第一，以识为第二。其后嗣宗帅长安，种放自从官归终南山。一日嗣宗往访之，放命诸侄罗拜，嗣宗倨受之，放以为非而诮焉，嗣宗怒云：“舍人教牧牛儿，嗣宗已状元及第矣。”放曰：“吾岂与角力儿较曲直耶？”遂至忿争。事既上闻，诏放徙居洛川以避之。司马公涑水纪闻云：“嗣宗与赵昌言角力而胜。”昌言乃太平兴国四年胡旦榜第二人，温公所记误，嗣宗是岁以桥梁渡长江为赋题，盖当年下江南胜捷故耳。玉照新志 

　　邠州有神祠，凡民祈祷者，神必亲享，杯盘悉空。王嗣宗雅负刚正，及镇邠，王乃骑兵挟矢，驱鹰犬投薪穴内，纵火焚之，群狐奔逸。毁其祠。友会谈丛：邠州灵应庙殿后，别起密室。室有巨穴，外不得窥，庙祝前云神已亲享，但见举空器而出。王嗣宗至，偶募乳妇，庙祝弃妻也，遂言其穴乃群狐所聚，潜两童子其间，俾窃杯柈之荐。嗣宗得其状，逐去之，投薪塞穴，群狐奔走，擒戮靡遗。初，公在长安，极疏种山人放之短，好事者有诗云：“终南处士声名歇，邠土妖狐窠穴空，二事俱输王太守，圣朝方信有英雄。”渑水燕谈录 又赵葵行营杂录云：邠旧有狐王庙，嗣宗至郡，薰灌其穴，杀百余狐，有大白狐从火内逸去。处士种放责数嗣宗，嗣宗手批其颊。后嗣宗去郡，有人献诗云云。嗣宗大喜，归告其子孙曰：“吾死更勿为碑志，但石刻此诗置墓，吾其荣矣。” 

　　王嗣宗不信鬼神，疾病，家人为之焚纸钱祈祷，嗣宗闻之，笑曰：“何等鬼神，敢向王嗣宗取枉法赃耶？”嗣宗性忌刻，多与人迕，世传嗣宗有恩讎簿，已报者则勾之。晚年交游俱入讎簿。涑水纪闻 

　　王嗣宗，太祖时以魁甲登第，多历外郡。晚方入朝，真宗时为副枢，以老辞位，真宗留之，嗣宗曰：“臣力不任矣，但恨天眼迟开二十年。”耆旧续闻 

　　祥符二年，真宗东封，梁固及第，颢之子。四年，祀后土于汾阴，张师德及第，去华之子。魏野诗云：“封禅汾阴连岁榜，状元俱是状元儿。”渑水燕谈录 

　　东封榜状元梁固卒，附一婢言已授阴山谏议大夫，索茶吃，却封角子押字如生时。又云欲取宠婢及一小鬟。未几，二婢皆卒。泊宅编 

　　梁丞相适始任刑详，一日随判院上殿进劄子，案内有名次公者，仁宗忽问：“何名次公？”梁对曰：“汉黄霸字次公，必以霸字而名也。”靖按梦溪笔谈以此为庞籍事。上遂问曰：“卿是何人？”对曰：“臣是秘书丞审刑详议官梁适。”又问：“卿是那个梁家？”对曰：“先祖臣颢，先父臣固，俱登甲科。独臣不肖，于张唐卿榜行间及第。”靖按东都事略梁颢传子固、固弟适、适传云灏子，与此不合。上曰：“怪卿面貌酷肖梁固。”他日上殿进劄子，抱笏俯躬奏曰：“向蒙陛下金口亲谕，臣面貌类先臣，伏念先臣顷事太宗、真宗，皆在祥符以前，按固祥符二年及第，与此亦不合。不知何以知之？”上曰：“天章阁有名臣头子，朕观之甚熟。”因下殿泣谢。玉壶清话 

　　真宗临轩策士，夜梦床下有菜一苗甚盛，与殿基相齐。及拆第一卷乃蔡齐，上见其容貌曰：“得人矣。”特诏执金吾七人清道，自齐始。谈苑 

　　蔡文忠齐登第，山东人贾同亦名屡谒公，值公饮酣，不得见。贾乃留诗曰：“圣君宠厚龙头选，老母恩深鹤发垂。君宠母恩俱未报，酒如为患悔何追？”蔡由是罢酒。麈史 

　　李沆 王旦子素 孙巩 毕士安 

　　王旦、李沆、钱若水俱丙寅生，同在翰林，时号丙寅三学士。金坡遗事 

　　李文靖布衣时，先正端焕知舒州，因事涉江，公侍行，风涛暴作几覆没。有大校王其姓，善人伦，遽曰：“此有异相，孰敢为害？”果利涉无虞。及公贵，王校犹在。王文正笔录 

　　李文靖贤相也，与张齐贤稍不协。齐贤以被酒失仪罢相，时人语曰：“李相太醒，张相太醉。”枫窗小牍 

