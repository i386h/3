<!-- { "loadSidebar": true } -->
　　真宗将立刘后，参知政事赵安仁以为刘后寒微，不可母仪天下，不如沉德妃出于相门。上虽不乐，而以其守正，无以罪也。他日，上从容与王冀公论方今大臣谁最为长者，冀公欲挤安仁，乃曰：“无若赵安仁，安仁昔为故相沈义伦所知，至今不忘旧德，常欲报之。”上默然。明日安仁遂致政。涑水纪闻 东轩笔录记此事事略同，而文全别。 

　　王钦若、陈尧叟、马知节同在枢府，一日因事忿争，上召沂公至，则见钦若諠哗不已。沂公叱曰：“钦若对上岂得如此？下去！”上大怒，命下狱，沂公从容解之。名臣言行录 

　　王钦若出守杭州，一钱唐尉苍髯白发，步履踉跄，将督责之，问之乃同年进士也，公凄然怜之，表荐于朝。其人以诗谢曰：“当年同试大明宫，文字虽同命不同，我作尉曹君作相，东君原没两般风。”西湖志余 

　　王冀公自金陵召还，不降诏，止于茶药合内赐御书飞白王钦若三字，而使臣口传密旨。冀公即日上道，至国门，辅臣以下皆未知。老学庵笔记 

　　王冀公性阴险而权谲，巧于害人。翰林学士李宗谔有才名，王文正欲引为参政，先以告公，公许之。既而阴以白上曰：“李宗谔欠王某钱三千缗，今引用之，在索钱也。”盖参政朝谢日赏给可得三千缗，而宗谔旧尝有借于文正，故言之，阴以倾文正也。及文正以宗谔荐，上果作色而不从矣。秉政日久，四方馈遗，不可胜纪。金帛钱镪，图书奇玩，一日间尽为火焚，无一遗者。又无子，平生所有，悉归他人。乐善录 

　　真宗封岱，登泰山顶，偕近臣周览前代碑刻，内一碑首云：“朕钦若昊天。”真宗顾文穆笑曰：“元来此事前定，只是朕与相。”青箱杂记 

　　王钦若尝代真宗郊祀回，上问：“卿家何积累，乃有今日。”对曰：“术者言臣祖坟佳。”上令图以进，其说曰：“通济桥下水朝流，世代出公侯；睦宦桥下水来冲，分土作三公。”上乃举笔引水出坟前曰：“水何不从此去？”明年水决，遂罢相。樵书 

　　比部郎洪湛，以王钦若贿卖任懿及第，累谪儋州，竟死海外。有相识遇洪于大庾岭，谓是赦还，与执手庆慰，洪曰：“我往捕王钦若耳。”言讫不见，已而钦若病甚，口呼：“洪卿宽我，我以千金累卿，然惠秦已橐百两，不难偿卿九百也。”枫窗小牍 按惠秦句语不可解，疑有误字。 

　　王文穆夫人悍妒，贵为一品，不置姬侍，宅后作堂名三畏，杨文公戏之曰：“可改作四畏。”公问其说，曰：“兼畏夫人。”闻见录 

　　丁谓貌睢盱，若常寒饿者，而贵震天下，相者以为真猴形。涑水纪闻 

　　吕献可记丁晋公诗，有：“天门九重开，终当掉臂入。”王元之曰：“入公门，鞠躬如也，天门岂可掉臂入乎？此人必不忠。”能改斋漫录 

　　工部侍郎胡则为邑时，丁晋公为游客，胡待之甚厚，丁投诗索米。明日胡延晋公，常日所用樽罍悉易陶器，丁以为厌己，遂辞去。胡往见之，出银一箧曰：“家贫唯有饮器，愿以赆行。”丁始喻设陶器之意，因是德之。后骤贵，极力携挽，至显位。梦溪笔谈 

　　丁晋公尝以文谒王元之，元之称其文与孙何比之韩、柳。涑水纪闻 王禹偁赠丁诗云：“五百年来文不振，直从韩柳到孙丁，如今便可令修史，二子文章似六经。”又宋诗纪事引历代吟谱王元之曰：“丁谓与孙何便可白衣修撰。”既而何冠多士，而谓第四，自以与何齐名，耻居其下。胪传之际，殿下有言。太宗曰：“甲乙丙丁，合居第四。尚何言？”东都事略 

　　丁晋公释褐授饶倅，同年白稹为判官。一日以片幅假缗于公，云：“为一故人至，欲具飱，举箧无一物堪质，奉假青蚨五镮。”晋公笑曰：“是绐我也。榜下新婚京国富室，岂无半千质具耶？惧余见挠，故矫之耳。”于简尾书一绝云：“欺天行当吾何有，立地机关子太乖，五百青蚨两家阙，赤洪崖打赤洪崖。”时已兆朱崖之谶。湘山野录 

　　吕洞宾颇游人间，有见之者。丁谓通判饶州日，洞宾往见之，语谓曰：“君状貌颇似李德裕，他日富贵皆如之。”谓咸平初与余言其事，今已执政。类苑引杨文公谈苑 

　　丁晋公自参政出知昇州。公童时，曾从老郁先生学，至是首入陋巷，诣先生之居，以两朱衣掖之，拜于其下。先生大呼曰：“拜杀老夫矣。”既坐话旧，且云：“小年狭劣，荷先生教诲，痛加槚楚，使某得成立，皆先生赐也。”先生愈不自安，不数月卒。中吴纪闻 

　　金陵赏心亭，丁晋公出镇重建也。秦淮绝致，全在轩槛，取家箧所宝袁安卧雪图张于屏，乃周昉绝笔，经十四守，虽极爱，不敢辄觊。偶一帅窃去，以市画芦鴈掩之，后王君玉琪守是邦，留诗曰：“千里秦淮在玉壶，江山清丽壮吴都。昔人已化辽天鹤，旧画难寻卧雪图。冉冉流年去京国，萧萧华发老江湖。残蝉不会登临意，又噪西风入座隅。”湘山野录 渑水燕谈录云：晋公始典金陵，陛辞日，真宗出周昉袁安卧雪图曰：“付卿到金陵，选一绝景处张之。”公遂张于赏心亭。春明退朝录略同。 

　　丁晋公自保信军节度使知江宁府召为参知政事，中书以丁节度，召学士草麻。时盛文肃为学士，以为参知政事合用舍人草制，遂以制除。丁甚恨之。事实类苑 

　　唐待制肃先与丁晋公友，居水柜街，宅正相对。丁将有弼谐之命，唐迁居州北。或问故，唐曰：“谓之入则大拜，数与往还，事涉依附，经旬不见，情必猜疑，故避之。”该闻录 

　　丁谓生平最尚禨祥，每晨占鸣鹊，夜看灯蕊，虽出门归邸，亦必窃听人语，用卜吉兆。时有无赖于庆，贫寒不立计，且死冻馁，谋于一落第老儒，老儒曰：“汝欲自振，必更姓名乃可。后得志，毋相忘。”庆拜而听，老儒遂改于为丁，名宜禄，使投身于谓。谓果大喜，收之门下。不旬月，谓入相，此人宠冠纪纲，大僚节使，倚藉关说，不踰年宜禄家钜万矣。老儒亦蒙引见，得教授大郡。至今相传，不解所谓。适检沈休文宋书，宰相苍头呼为宜禄，且复姓丁，愈惬所愿。莫谓晋公不读书也。枫窗小牍 

　　丁晋公从车驾巡幸，礼成，有诏赐辅臣玉带。时辅臣八人，行在祗候库止有七带，尚衣有带，谓之比玉，价值数百万，上欲以赐辅臣足其数。晋公心欲之而位在七人下，度必不及己，乃谓有司不须发尚衣带，自有小私带，且可用之以谢，候还京别赐可也。有司具以闻，既各受赐，而晋公一带仅如指阔，上顾谓近臣曰：“丁谓带与同列大殊，速求一带易之。”有司奏：“唯有尚衣御带。”遂以赐之。其带熙宁间复归内府。梦溪笔谈 

　　丁谓有才智，然多希合上旨，天下目为奸邪。及稍进用，即启迪真宗以神仙之事，又作玉清昭应宫，耗国帑不可胜计。谓既为宫使，夏竦以制诰为判官。一日宴官僚于斋厅，有杂手技俗谓弄椀注者，丁顾谓夏曰：“舍人可作一篇。”夏即席赋诗曰：“舞拂跳珠复吐丸，遮藏巧使百千般，主人端坐无由见，却被旁人冷眼看。”丁览之色变。东轩笔录 墨客挥犀略同。 

　　丁晋公为玉清昭应使，每遇醮祭，即奏有仙鹤舞于殿庑之间。记真宗东封事，亦言宿奉高宫之夕，有仙鹤飞于宫上，及展事，而群鹤迎绕前后，弥望不知其数。至于天书每降，必奏有仙鹤前导。时寇莱公判陕府，一日坐山亭，有乌鸦数十，飞鸣而过，莱公笑顾僚属曰：“使丁谓见之，当目为玄鹤矣。”每自以令威之裔，好言仙鹤，故世号鹤相。东轩笔录 庶斋老学丛谈：晋公有图书，曰化鹤之裔，人谓鹤相。 

　　寇莱公与丁晋公同在政事堂，一日论天下语音，何处为正。莱公言西洛人得天下之中，丁曰：“不然，四方皆有方言，惟读书人然后为正。”谈撰 

　　丁崖州虽险诈，然亦有长者言。真宗尝怒一朝士，再三言之，谓稍退不答。上作色曰：“如此叵耐，辄问不应？”谓进曰：“雷霆之下，臣若更进一言，则其人齑粉矣。”真宗欣然嘉纳。邻几杂志，谈苑同 

　　真宗东封回，至兖州回銮驿，酺赐群臣宴于延寿寺。有龟集游童衣袂，大如榆荚，丁谓以献。上命赍示群臣。余为儿童时侍先大夫为建宁漕属，官廨后多草莽，其间多有此物。有甲能飞，其色如金，绝类小龟，小儿多取以为戏，初非难得之物也。鹤相欺君，遽指为瑞，书之史册，可发后世一笑也。癸辛杂识 

　　吕文靖作正字日，值旬休，丁晋公宅作会。忽奉召，遂往，至则出一词头，帘外草寇莱公判雷州制。既毕，览之不怿，曰：“舍人都不能作文字耶？”公逊谢再三，乞加增损，遂注两联云：“当逆竖乱常之日，乃先皇违豫之初。缘此震惊，遂至沈极。”邻几杂志 

　　真宗既疾，甚殆，不复知事。李迪、丁谓同作相。内臣雷允恭，嬖臣也，自刘后以下皆畏事之。谓之进用，皆允恭力，尝传宣中书，欲以林特为枢密使，迪不可曰：“除两府，须面奉圣旨。”翌日，争之上前，声色俱厉，谓辞屈俛首。二相皆以郡罢。允恭传宣谓家，以中书阙人，权留谓发遣，谓由是入直。见同列，召堂吏喻之，索文书阅之。来日与诸公同奏事，上亦无语。及出，道过学士院，问院吏：“今日学士谁直日？”曰：“刘学士筠。”谓呼筠出，口传圣旨，令谓复相，可草麻。筠曰：“命相必面得旨。”谓无如何。它日再奏事，过学士院，复问：“谁直？”曰：“钱惟演。”谓复以圣旨语之，惟演即从。谓既复相，乃逐李公。龙川别志 

　　丁谓逐李迪，将草责词，知宋宣宪知制诰，按宋绶谥宋史东都事略并作宣献。请其罪名，谓曰：“春秋无将，汉法不道，皆其事也。”宋不得已从之。词既成，谓犹嫌其不切，多所改定。其言上前争议曰：“罹此震惊，遂致沉顿。”谓所定也。按据邻几杂志，谓已用此二语为莱公责词，殆即一事而传闻歧异耳。及谓贬朱崖，宋犹掌词命，即为之词曰：“无将之戒，深著于鲁经，不道之诛，难逃于汉法。”天下快之。龙川别志 李心传旧闻证误云：实录载丁谓谪词云：“无将之戒，旧典甚明，不道之辜，常刑罔赦。”五总志以李迪为寇准，宋宣献为杨亿，词意略同。 

　　真宗上仙，明肃召两府入谕之，一时号泣。明肃曰：“有日哭在，且听处分。”议毕，王曾作参政，当秉笔，至云淑妃为皇太妃。曾卓笔云：“适来不闻此。”丁崖州曰：“遗诏可改耶？”众皆不敢言，明肃亦知之，始恶丁而嘉王之直。邻几杂志 谈苑同 

