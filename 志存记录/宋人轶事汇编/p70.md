<!-- { "loadSidebar": true } -->
　　王荆公病喘，药用紫团山人参，不可得。时薛师政自河东还，有之，赠公数两。公不受，人有劝公曰：“公之疾非此药不可治，药不足辞。”公曰：“平生无紫团参，亦活到今日。”竟不受。公面黧黑，门人以问医，医曰：“此垢污，非疾也。”进澡豆，令公颒面，公曰：“天生黑于予，澡豆其如予何？”梦溪笔谈 墨客挥犀同 

　　王荆公作字说时，用意良苦，置石莲百许枚几案，咀嚼以运其思。遇尽未及益，即啮其指，至流血不觉。蒙斋笔谈 

　　王荆公为执政，或言其喜食獐脯者，其夫人闻而疑之曰：“公平日于食肴未尝有所择，何独嗜此？”因令问左右执事者曰：“何以知公嗜獐脯也？”曰：“每食不顾他物而獐脯独尽，是以知之。”复问其食时置獐脯于何 

所，曰：“在近匕筯处。”夫人曰：“明日姑易他物近匕筯。”既而果食他物尽，而獐脯固在。然后知其特以近故食之，人见其太甚，或多疑为伪云。曲洧旧闻 

　　荆公以次女适蔡卞。吴国夫人吴氏骤贵，又爱此女，乃以锦为帐，未成礼而华俊之声已闻于外。神宗一日问介甫曰：“卿大儒之家，用锦帐嫁女？”介甫愕然无所对，归问之果然。乃舍之开宝寺福胜阁下为佛帐，明日再对，惶惧谢罪而已。南游纪旧 

　　王荆公为相日，奏事殿上，忽觉偏头痛不可忍，遽奏请归治疾。裕陵令且在中书偃卧，已而小黄门持小金杯药少许赐之，左痛即灌右鼻，右即反之，左右俱痛，并灌之，即时痛愈。明日入谢，上曰：“禁内自太祖时有此数十方不传人间，此其一也。”因并赐此方，法用新萝卜自然汁，入生龙脑少许，调匀。苏轼自黄州过金陵，安石传其方，用之如神。墨庄漫录 

　　安石为相，太学正范镗献诗云：“文章双孔子，术业两周公。”安石大喜曰：“此人知我父子。”李壁荆公诗注 

　　熙宁七年，王荆公罢相镇金陵，是秋江左大蝗，有无名子题诗赏心亭曰：“青苗免役两妨农，天下嗷嗷怨相公。唯有蝗虫偏感德，又随钧旆过江东。”荆公一日饯客亭上，见之，命左右物色之，竟不知为何人。桯史 柳亭诗话谓刘贡父作 

　　宋雍秀才画草虫，每一物，讥当时用事者。一蜗升高不知疲，竟作黏壁，以比安石。升庵画品 

　　王荆公赴江宁道上驿舍一联云：“茅店沧洲一酒旗，午烟孤起隔林炊。”王介见而鄙之，书其后曰：“金陵村里王夫子，可是能吟富贵诗？”荆公见之，亦不屑意，乃续之云：“江晴日暖芦花起，恰似春风柳絮时。”盖讥介之轻狂也。坚瓠集 

　　陈莹中尝言，寻常学者须知得王介甫一分不是，即是一分好人，知得王介甫十分不是，便是十分好人。师友杂志 

　　熙宁八年，荆公再秉政。既逐吕惠卿，而门下之人复为谀媚以自安，而荆公求去尤切。有练亨甫者，谓邓绾曰：“公何不言于上，以殊礼待丞相，则庶几可留也。所谓殊礼，以丞相子雱位枢密使，诸弟皆为两制，壻侄皆馆职，京师赐地宅田邸，则为礼备矣。”绾一一如所戒而言。上察其阿党，亦颔之而已。一日荆公复求去，上曰：“卿勉为朕留，朕当一一如卿所欲，但未得一稳便第宅耳。”荆公骇曰：“臣有何欲，何为赐第？”上笑而不答。翌日，荆公请其由，上出绾章，荆公即乞推劾，遂落绾中丞，亨甫夺校书。东轩笔录 

　　王荆公熙宁末复坐政事堂，每语叔父文正公曰：“天不生才且奈何！是孰可继吾执国柄者乎？”乃举手作屈指状数之，曰：“独儿子也。”盖谓元泽。因下一指，又曰：“次贤也。”又下一指，即又曰：“贤兄何如？”谓鲁公。则又下一指，沉吟者久之，始再曰：“吉甫何如？且作一人。”遂更下一指，则曰：“无矣。”是时元泽未病，吉甫则已隙云。铁围山丛谈 

　　王介甫先封舒公，后改封荆。诗曰：“戎狄是膺，荆舒是惩。”识者谓宰相不学之过也。志林 

　　元丰间荆公乞罢，寓于刘沆相宅几两月，神宗未许其去。沆子琯尝谒公，公云：“化成住处在近，可令呼来。”化成者，工课命老僧也。少顷，化成至，公作一课，更为看命，化成曰：“三十年前与相公看命，今仕至宰相，更复何问？”公微作色曰：“安石力乞去，上未许，只看易便去得否？”化成曰：“相公得意浓时正好休，要去，在相公，不在上，不疑何卜。”公怅然叹服，去意遂决。退斋笔谈 

　　李希声云：舒王罢政事，居州东刘相宅，于东院小厅题“当时诸葛成何事，只合终身作卧龙”者数十处。至今尚有两三处在。诗话总龟 

　　荆公再为相，承党人之后，平日肘腋尽去。其子雱又死，知道之难行也，慨然复求罢去，遂以使相再镇金陵。未期，纳节求闲地，久之得会灵观使居金陵。一日豫国夫人之弟吴生者来省荆公，寓止于佛寺行香厅。会同天节建道场，府僚会于行香厅。太守叶均使人白遣吴生，吴生不肯迁，洎行香毕，大会于其厅。吴生于屏后，大骂不止。叶均俯首不听，而转运毛抗、判官李琮大不平，牒州令取问，州遣二皂持牒追吴生，吴生奔荆公家以自匿，荆公初不知其事。顷二皂至门下，云捕人，而喧忿于庭。荆公偶出见之，犹纷纭不已，公叱二皂去。叶均闻之，遂挟二皂而与毛抗、李琮皆诣荆公谢，荆公唯唯。豫国夫人于屏后叱均、抗等曰：“相公罢政，门下之人解体者十七八，然亦无敢捕吾亲属于庭者，汝等乃敢尔耶？”均等趋出。会中使抚问适至，闻争厅事，中使回日，首以此奏。于是叶均、毛抗、李琮皆罢，而以吕嘉问为守。又除王安石提点江东刑狱，俾迁治所于金陵。东轩笔录 

　　舒王吴夫人，好洁成癖，舒王至性坦率，每不相合。至江宁乞归私第，有官藤床假用未还，郡吏来索，左右莫敢言。舒王一见，跣足登床，偃卧良久。吴望见，即命送还。萍洲可谈 

　　舒王吴夫人有洁疾，其意不独恐污己，亦恐污人。长女省之于江宁，夫人欣然裂绮縠制衣，将赠其甥，皆珍异也。忽有猫卧衣笥内，夫人即叱婢揭衣置浴室下，终不与人，竟腐败无敢收者。同上 

　　东坡中制科，王荆公问吕申公，见苏轼制策否。申公称之，荆公曰：“全类战国文章，若安石为考官，必黜之。”邵氏闻见录 

　　东坡初为赵清献公作表忠观碑，或持示王荆公。公读之沉吟曰：“此何语也？”时有客在傍，遽诋訾之，公不答，读至再三，又携之而起，且行且读，忽叹曰：“此三王世家也。”客大惭。却埽编 

　　世传王介甫咏菊，有“黄昏风雨过园林，残菊飘零满地金”之句，苏子瞻续云：“秋花不比春花落，为报诗人仔细吟。”因得罪介甫，谪子瞻黄州。菊惟黄州落瓣，子瞻见之，始愧服。后二句，又传为欧公作，介甫闻之曰：“欧九不学之过也，不见楚词‘夕餐秋菊之落英’乎？”坚瓠集 

　　舒王有诗云：“却忆金明池上路，红裙争看绿衣郎。”欧公谓舒王曰：“谨愿者亦复为之耶？”诗话总龟 

　　介甫与子瞻初无隙，吕惠卿忌子瞻，辄间之。神宗欲以子瞻同修起居注，介甫难之，又意子瞻文士，不晓吏事，故用为开封府推官以困之。子瞻益论事无讳，拟廷试策万言书，论时政甚危，介甫滋不悦。子瞻外补官。中丞李定，介甫客也。定不服母丧，子瞻以为不孝，恶之。定以为恨，劾子瞻作诗谤讪。下御史狱，欲杀之，神宗终不忍，贬散官，黄州安置。移汝州，过金陵，见介甫甚欢，子瞻曰：“某欲有言于公。”介甫色动，意子瞻辨前日事也。子瞻曰：“某所言天下事也。”介甫色定曰：“姑言之。”子瞻曰：“大兵大狱，汉唐灭亡之兆。祖宗以仁厚治天下，正欲革此。今西方用兵，连年不解，东南数兴大狱，公独无一言以救之乎？”介甫举两指示子瞻曰：“二事皆惠卿启之，某在外安敢言？”子瞻曰：“固也。然在朝则言，在外则不言，事君之常礼耳。上所以待公者非常礼，公所以事上者，岂可以常礼乎？”介甫厉声曰：“某须说。”又曰：“出在安石口，入在子瞻耳。”盖介甫尝为惠卿发其无使上知私书，尚畏惠卿，恐子瞻泄其言耳。介甫又曰：“人须是行一不义，杀一不辜，得天下不为乃可。”子瞻戏曰：“今之君子，争减半年磨勘，虽杀人亦为之。”介甫笑而不言。邵氏闻见录 

　　东坡自黄徙汝，过金陵。荆公野服乘驴，谒于舟次，东坡不冠而迎，揖曰：“轼今日敢以野服见大丞相。”荆公笑曰：“礼岂为我辈设哉！”东坡曰：“轼亦自知相公门下用轼不著。”荆公无语。乃相招游蒋山，在方丈饮茶次，公指案上大砚曰：“可集古人诗联句赋此砚。”东坡应声曰：“轼请先道一句。”因大唱曰：“巧匠斵山骨。”荆公沉思良久，无以续之，乃起曰：“且趁此好天气穷览蒋山之胜，此非所急也。”田昼承君是日与一二客从后观之，承君曰：“荆公寻常好以此困人，门下士往往多辞以不能，不料东坡不可以慑伏也。”曲洧旧闻 

　　东坡自黄移汝，过金陵，见舒王，适陈和叔作守，多同饮会。一日游蒋山，和叔被召将行，舒王曰：“子瞻可作歌。”坡公书曰：“千古龙蟠并虎踞，从公一吊兴亡处。渺渺斜风吹细雨，芳草路，江南父老留公住。公驾飞骈淩紫雾，红鸾骖乘青鸾驭。却讶此洲名白鹭，非吾侣，翩然欲下还飞去。”和叔到任数日而去，舒王笑曰：“白鹭者得无意乎？”侯鲭录 

　　元丰间，王文公在金陵，东坡自黄北迁，日与公游，尽论古昔文字，闲即俱味禅悦。公叹息语人曰：“不知更几百年，方有如此人物！”东坡渡江至仪真，和游蒋山诗，寄金陵守王胜之益柔，公亟取读之，至“峰多巧障日，江远欲浮天”，乃抚几曰：“老夫平生作诗无此二句。”又在蒋山时，以近制示东坡，东坡云：“若‘积李兮滴夜，崇桃兮炫昼’，自屈宋没世，旷千余年，无复离骚句法，乃今见之。”荆公曰：“非子瞻见谀，自负亦如此，然未尝为俗子道也。”西清诗话 

　　苏公自黄移汝，过金陵，见王荆公，公曰：“好个翰林学士，某久欲以此奉公。”公曰：“抚州出杖鼓鞚，淮南豪子以厚价购之。抚人不远千里登门求售，豪子击之曰：‘无声。’遂不售。抚人怅然恨怒，至河上，投之水，吞吐有声，熟视而叹曰：‘你早作声，我不至此。’”后山谈丛 

　　东坡得请宜兴，道过钟山，见荆公。时公病方愈，令坡诵近作，因手写一通以为赠，复自诵诗，俾坡书以赠己，仍约东坡卜居秦淮。故坡公和诗云：“骑驴渺渺入荒岐，想见先生未病时。劝我试求三径宅，从公已觉十年迟。”潘子真诗话 

