<!-- { "loadSidebar": true } -->
　　蔡元度焚黄余杭，舟次泗州，病亟。僧伽塔吐光射其舟，万人瞻仰，棺有呈露。士大夫知元度不起矣。至高邮而没。元度生于高邮，而殁于此，亦异矣。世言元度盖僧伽侍者木叉之后身。冷斋夜话 闲窗括异志略同 

　　蔡攸幼慧，其叔父卞，荆公壻也。携攸见荆公，一见公与客论及字说，攸立其膝下，回首问曰：“不知相公所解之字，是解苍颉字，是解李斯字？”荆公不能答，拊其项曰：“你无良！你无良！”诚斋诗话 

　　蔡攸初以淮东节领相印，徽宗赐曲宴，因语之曰：“相公公相子。”盖是时京号公相，攸即对曰：“人主主人翁。”老学庵笔记 萍洲可谈 

　　蔡居安提举秘书省，夏日会馆职于道山食瓜。居安令座上徵瓜事，各疏所忆，每一条食一片。坐客不敢尽言，居安所徵为优。欲毕，校书郎董彦远连徵数事，皆所未闻，咸叹服之。识者谓彦远必不能安，数日果补外。挥麈录 

　　蔡攸尝侍徽宗曲宴，上命连沃数巨觥，每至颠仆，赐之未已。攸再拜以恳曰：“臣鼠量已穷，逮将委顿，愿陛下怜之。”上笑曰：“使卿若死，又灌杀一司马光矣。”始知温公虽遭贬斥于一时，而九重敬服如此。挥麈录 鹤林玉露略同 

　　观文、资政殿皆有大学士，观文称大观，资政称大资。宣和间，蔡居安除宣和殿大学士，从资政例称大宣。其时方重道术，驺鸣声于路，听者讹为大仙，人以为笑。避暑录话 

　　蔡攸副童贯出师北伐。徽宗与其父京曰：“攸辞日奏，功成后要问朕觅念四、五都，知其英气如此。”京但谢以小子无状。二人乃上宠嫔，念四者阎婕妤也。清波杂志 

　　燕山招纳之举，多出于蔡攸。攸父子晚年争权相忌，至以茶汤相见，不交他语。王师败于白沟，元长尝以诗寄攸曰：“老懒身心不自由，封书寄与泪横流。百年信誓当深念，三伏征途曷少休。目送旌旗如昨梦，心存关塞起新愁。缁衣堂下清风满，早早归来醉一瓯。”诗传入禁内，徽宗曰：“‘三伏征途’，不若改作‘六月王师。’”独醒杂志 

　　蔡元长始以绍述两字劫持上下，久之知公论之不可久郁也，宣和间，使其子招致元祐学者，又使其门下客著西清诗话，载苏、黄语，亦欲为他日张本耳。能改斋漫录 

　　宣和五年，臣寮言蔡绦私撰文一编曰西清诗话，专以苏轼、黄庭坚为本。奉圣旨蔡绦特落职勒停。能改斋漫录 独醒杂志同 

　　国朝之制，待制、舍人以上，皆坐狨。杂学士以上，遇禁烟至清明日，则赐新火。吾家盛时，出则联骑，列十三狨座，遇清明得新火九枝。政和初，至尊踵唐德宗呼陆九故事，目伯氏曰蔡六，至于嫔嫱宦寺亦从天子称之。目仲兄则曰十哥，季兄则曰十一，吾亦荷上圣呼之曰十三。而内人又皆见谓“蔡家读书底”。铁围山丛谈 

　　上晚在宫内，笑谓左右曰：“蔡六讵应为宰相耶！”三朝北盟会编 

　　蔡元度娶荆公之女，封福国夫人，止一子，子因仍是也。谈天者多言其寿命不永，元度夫妇忧之。一日尽呼术者之有名如林开之徒集于家，相与决其疑，云：“当止三十五岁。”元度顾其室曰：“吾夫妇老矣，可以放心，岂复见此逆境也。”其后子因至乾道间寿八十而终。然其初以恩幸为徽猷阁学士。靖康初削夺，恰年三十五，盖其禄尽之岁。挥麈余话 





●宋人轶事汇编卷十四 

　　薛昂 赵挺之 林摅 张商英 何执中 余深 王安中 

　　王荆公居金陵半山，又建书堂于蒋山道上。客至必留宿，寒士则假以衾裯，其去也举以遗之。临安薛昂秀才来谒，公与之夜坐，遣取被于家。吴夫人厌其不时之需，应曰：“被尽矣。”公不怿，俄而曰：“吾自有计。”先有狨坐挂此梁间，自持叉取之以授薛。明日又留饭，与弈棋，约负者作梅花诗一章。公先输一绝句，已而薛败不能如约，公口占代之云：“野水荒山寂寞滨，芳条弄色最关春。欲将明艳淩霜雪，未怕青腰玉女嗔。”薛后登第贵显，为门下侍郎，祀公于家，言话动作，承以为法，每作和御制诗亦用字说。其子入太学，夸语同舍曰：“家君对御作诗固不偶然，往在学时，梦金甲神人降而呼曰：‘君可学吟诗，他日与圣人唱和去。’今而果验。”客李骥者素滑稽，应声蹙頞连曰：“果不偶然！果不偶然！”薛子再三诘之，骥曰：“天使是时已为尊公烦恼了。”盖以薛不能诗，故戏之也。韩子苍为著作郎，人或谮之于薛云：“韩改王智兴诗讥侮公，其词曰：‘三十年前一乞儿，荆公曾与替梅诗。如今输了无人替，莫向金陵更下棋。’”薛泣诉于榻前，韩坐罢。其实非韩作。夷坚志 能改斋漫录较略，惟诗句不同，诗曰：“好笑当年薛乞儿，荆公座上赌梅诗，而今又向江东去，奉劝先生莫下棋。”薛书名似“丐”字，人呼“薛乞儿”。 

　　薛肇明谨事蔡元长，至戒家人避其名。宣和末，有朝士新买一婢，颇熟事，因会客，命出侑尊。一客语及“京”字，婢遽请罚酒，问其故，曰：“犯太师讳。”一座骇愕。婢具述先在薛太尉家，每见与宾客会饮，有犯“京”字必举罚，家人辈误犯必遭叱詈；太尉或自犯，则自批颊以示戒。闲燕常谈 

　　旧制监司官虽甚卑，遇前执政宰藩亦肩舆升厅事。宣和初，薛肇明自两地出守淮南，有转运判官，年少新进，轻脱之甚，肇明每不堪之。到官未几，肇明还旧厅，因与首台蔡元长语及之，且云：“乘轿直抵脚踏子始下，呵舆之声惊耳，至今为之重听，其他可知也。”元长大不平，翊日降旨：“诸路监司遇前宰执帅守处，即入客位通谒。”自是为例。挥麈录 与许将一条参观 

　　杨畏字子安。元丰、元祐、绍圣更张，独能以巧免，世号“杨三变”。薛昂在政府，和驾幸蔡京第诗，有“拜赐应须更万回”。太学呼为“薛万回”。昂守洛日，杨闲居洛下。一日府宴，别无客，惟子安一人。或问一幕官曰：“今日府会，他客不与耶？”幕官曰：“客甚易得，但恐难得如此好属对耳。”曲洧旧闻 

　　薛八丈黄门昂，始位左辖，其小君因出游还，适过宣德端门，时郊禋近，有司日按象自外旌鼓迎至阙下而驯习之。夫人见而大骇，归告其夫曰：“异哉左丞，我侬今日过大内前，安得有如此大鼻驴耶！”人传以为笑。铁围山丛谈 

　　挺之为中丞，任伯雨言挺之始因章惇进，既谄事蔡京、蔡卞，及卞黜责，又谄事曾布，出入门下。故士论号为“移乡福建子”。名臣言行录 按章、蔡皆福建人，而曾布则江西人，故云移乡。 

　　赵清宪侍父官北京时病利，踰月而死。将就木，忽有京师递角至，发之无文书，但得侯家利药一帖，以为神助，即抉口灌之，少顷复苏。遣人入京扣奏邸吏。盖其家一子苦泄利，买药欲服，误以入邮筒也。又尝病黄疸，势已殆。有妪负小盝至门，家人问：“所货何物？”曰：“善烙黄。”呼使视之，发盝取铁匕烧热，上下熨烙数处，黄色应手退。后为徐州通判，罢官将行，又以利疾委顿。素与梁道人善，其日忽至，问所苦，曰：“无伤也。”命取水一杯置案上，端坐咒之，须臾水跃起如沸汤，持以饮赵，即时痛止。公心念无以报，但有高丽银盂，欲赠之，未及言，道人笑曰：“高丽银与铜何异？不须得。”长揖而出，追之不及。夷坚志 

　　赵相挺之使金，方盛寒，在殿上，金主忽顾挺之耳，愕然，急命小胡指示之，盖阉也。俄持一小玉合子至，合内有药，色正黄，涂挺之两耳周匝而去，其热如火。既出殿门，主客揖贺曰：“大使耳无患矣，若用药迟，且坼裂缺落，甚则全耳皆坠而无血。”叩其玉合药为何物，乃不肯言，但云：“此药市上亦有之，价甚贵，方匕直钱数千，某辈早朝遇极寒即涂少许。吏卒辈则别有药，以狐溺调涂之亦效。”老学庵笔记 

　　赵正夫丞相薨，车驾临幸。夫人郭氏哭拜，请恩泽者三事，其一乃乞于谥内带一正字。余二事皆即许可，惟赐谥事独曰：“待理会。”平时徽庙凡言“待理会”者，皆不许之词也。正夫遂谥清宪。同上 

　　后山与山谷书云：“正夫一幼子明诚，好文义，每遇苏、黄文，虽半简数字，必录藏。以此失好于父，几如小邢矣。”后山集 

　　易安居士李清照，济南人。父格非，母王拱辰孙女。居历城西南之柳絮泉上。易安向有才藻。元符二年，年十八，适太学生诸城赵明诚。明诚父挺之。明诚幼梦诵一书：“言与司合，安上已脱，芝芙草拔。”挺之曰：“此离合字，词女之夫也。”明诚尝以己作五十余阕示友人陆德夫。德夫既诵再三曰：“有三句绝佳，曰：‘莫道不销魂，帘卷西风，人比黄花瘦。’”政易安改作也。李、赵宦族，然素贫俭。每朔望，明诚太学谒告归，出质衣取半千钱，步入相国寺，市碑文果实，夫妇相对展玩咀嚼，自谓葛天之民也。崇宁时，有人持徐熙牡丹图求钱二十万，留信宿，计无所出，卷还之，夫妇相对惋怅数日。挺之在徽宗时，易安进诗曰：“炙手可热心可寒。”挺之排元祐党人，格非以党籍罢。易安上诗挺之曰：“何况人间父子情。”易安性强记，每饭罢，与明诚坐归来堂烹茶，指堆积书史，言某事在某书第几卷几叶几行，以中否决胜负，为饮茶先后，往往举杯大笑，茶覆怀而不得饮。靖康二年，金人陷青州，火其书十余屋。建炎二年，明诚知江宁府，易安南渡以后，常怀京洛旧事。在江宁日，每值天大雪，即顶笠披蓑，循城远览，得句必邀赓和，明诚每苦之。三年，明诚卒。初明诚在行在，学士张飞卿以玉壶相示，久之仍携壶去。扰攘之际，或疑其馈璧北朝。言者列以上闻，或言张、赵皆当置狱。易安方大病，闻玉壶事大惧，尽以家所有赴行在投进，而高宗已奔明州。时舍人綦崇礼左右之，事解。清照以与綦旧亲情，作启谢之。其时无学者，不堪易安讥诮，改张飞卿为张汝舟，改玉壶为玉台。谓官文书使易安改嫁汝舟，后结讼，又诏离之。原注详云麓漫钞、苕溪渔隐丛话、建炎以来系年要录。南渡仓皇，海山奔窜，乃为一驵侩之妇，再降玉音，宋之不君，未应若此。癸巳类稿 按末数语辨之至有理。 

　　绛云楼书目：李文叔洛阳名园记，陈章云注云：“张琰序称文叔女易安上书宰相救父，宰相即挺之。”茶香室丛抄 

　　闺秀韩玉父，秦人，居于杭，李易安教以诗。四朝诗集 

