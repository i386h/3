<!-- { "loadSidebar": true } -->
　　行都角妓陶师儿与王生狎，甚相眷恋。为姥所闻，不尽绸缪。一日，王生招师儿共游西湖。舟泊净慈寺藕花深处，王生、师儿相抱入水，舟人惊救不及。都人作“长桥月短桥月”以歌之。其所乘舟竟为弃物，经年无敢登者。居无何，值禁烟节，士女阗沓，舟发如织。有妙年者外方人也，登丰乐楼，起夷犹之兴，欲买一舟。日已亭午，无泊岸者，独前弃舟在焉。人有以王陶事告者。士人笑曰：“大佳大佳，政欲得此。”即具杯馔入舟，遍游西湖而归。自是人皆争求此舟，殆无虚日，其价反倍于他舟。西湖志余 

　　义妓毛惜惜，高邮妓也。端平间，别将荣全据高邮以叛，制置使遣人招之不听。全与同党王安等宴饮，惜惜耻于供给，安斥责之。惜惜曰：“初谓太尉降，为太尉更生贺矣。今乃闭门不纳使者，乃叛逆耳。妾虽贱妓，不能事叛臣。”全怒，以刃裂口，立命脔之。骂至死不绝。后阃帅以闻，特封英烈夫人，且赐庙祠。潘紫岩有诗曰：“淮海艳姬毛惜惜，蛾眉有此万人英。恨无匕首学秦女，若使裹头真杲卿玉骨花颜城下土，冰魂雪魄史篇名。古今无限腰金者，歌舞筵中过一生。”宋稗类抄 按此事已见宋史列女传 

　　成都胡给事既新贡院，庚子大比，初场赋题“舜闻善若决江河”，以“闻善而行沛然莫御”为韵。士既就案，一老儒擿礼部韵示诸生，谓沛字惟十四泰有之，注无沛决之义，别有霈字乃从雨。众曰是，鬨然叩帘请。有少年出酬之，但云：“礼部韵注义既非，增一雨头无害也。”揖而退，如言登于卷。坐远于帘者或不闻，于是霈、沛各半。明日将试论，语藉藉传，凡用沛者皆窘。复叩帘，出题者不知昨夕之对，应曰：“如字。”廷内大喧，浸不可制。或入于房，执考校者一人殴之，考校者惶遽曰：“有雨头也得，无雨头也得。”或又咎其误，曰：“第二场更不敢。”盖一时祈脱之词。既拆号，例宴主司。优伶序进，有儒服立于前者，一人旁揖之，相与诧博涉，辨古今，其一问：“汉四百年名宰相凡几？”儒服者以萧、曹而下，枚数之。群优咸赞其能。乃曰：“敢问唐三百载名将何人也？”旁揖者亦屈指英、卫以及张巡、许远、田万春，儒服奋起争曰：“巡、远是矣，万春姓雷，历考史册未有以雷为田者？”揖者不服，撑拒腾口。俄一绿衣参军自称教授，前据几，二人敬质疑，曰：“是故姓雷。”揖者大诟，袒裼奋拳。教授作皇遽状曰：“有雨头也得，无雨头也得。”坐间方失色，知其风己也，忽有优黄衣持令旗，跃于稠人间曰：“试官在座，尔辈安得无礼？”群优敛容下喏曰：“第二场更不敢也。”席客大惭。桯史 

　　道学之名，起于元祐，盛于淳熙。其徒甚盛，其间假以欺世者真可嘘枯吹生。凡治财赋则目为聚敛，开阃捍边者则目为粗才，读书作文字则以为玩物丧志，留心吏事者则斥为刀笔舞文。盖其所读者止四书、近思录、通书、太极图、西铭及诸家语录，自诡其学能正心齐家以至治国平天下。故为之说曰：“为天地立心，为生民立极，为前圣继绝学，为万世开太平。”凡为州县为监司，必须建立书院及道统诸贤之祠，或刊注四书，衍辑近思录等文，则可钓声誉，致通显。下而士子时文，必须引以竖义，则亦擢巍科而称名士。否则立身如温国，文章气节如东坡皆非本色也。于是天下竞趋之，稍有违者，其党必挤之为小人，虽时君亦不得而辨之。其气焰可畏如此。然所言所行了不相顾，往往皆不近人情之事。是时为朝士者必议论愦愦，头脑冬烘，弊衣菲食，出则乘破竹轿，舁之以村夫，高巾破履，人望而知为道学君子。显达清要，旦夕可致。然其家囊金匮帛，至为市人所不为。贾师宪独持相权，唯恐有攘夺之者，则专用此辈，列之要路，名为尊崇道学，实则幸其阘茸不才，不致掣其肘。以是驯致万事不理，丧身亡国。呜呼！孰谓道学之祸不甚于典午之清谈哉！宋稗类抄 

　　余曩在太学，尝馆一贵人之门。一日命市薪六百券，有卒哂曰：“朝士今日不知明日事，乃买柴六百贯耶！”窃叹士大夫所见不如此卒多矣。鹤林玉露 

　　赵丞相鼎，庚申生。继之者韩平原，壬申生。继平原者史卫王，甲申生。继卫王者郑清之，丙申生。每相各长一纪。玉芝堂谈会 

　　至元丙子，三宫北行，并俘三学生百人从行，责斋臧足其数。见几者皆窜，诸生趦趄不前，人各棍棒三下。登舟馁甚，得饭一桶无匕箸，乃于河边拾蛤蚌之壳掇而食之，饥寒困苦，道亡者多身膏草野。后放回，授诸路教授，仅余十七八人。雪舟脞语 

　　元废宋故宫为佛寺，西僧皆戴红兜，故杨铁崖宋故宫诗，用红兜为韵。瞿佑诗话 

　　括之搢云有业医者，挟术颇精。一夕忽梦追至城隍，主者戒之云：“凡今北人虐南人，盖由数定。若南人倚北人势以虐南人，此神明所甚怒，罪无赦。”癸辛杂识 

　　钱唐男女尚妩媚，号“笼袖骄民”。太平清话 

　　尤宣抚每出见杭士女出游，仍故都遗风。公必停舆戒之曰：“汝辈尚瞢瞢睡耶！今日非南朝矣。勤俭力作，尚虑不能供繇役，而犹若是惰游乎！”时三学诸生困甚，公出，必拥遏叫呼曰：“今日平章饿杀秀才也！”公使之前，以大囊贮中统钞撮与之。遂昌杂录 

　　天圣丁卯秋八月十五夜，月有浓华，灵隐寺左右，天降灵实，其繁如雨，其大如豆，其圆如珠，其色白者黄者，味辛。识者曰：“此月中桂子也。”又张君房为钱唐令，夜宿月轮山寺，僧报曰：“桂子下塔。”遽起望之，纷如烟雾，回旋成穗，散坠如牵牛子，黄白相间，咀之无味。西湖志余 

　　绍定间，舒岳祥读书馆中。会中秋月色皎然，闻瓦上声如撒雹，其祖拙斋启门视之曰：“此月中桂子也，我尝得之天台山中。”呼童拾得二升，大如豫章子，无皮，色如白玉，有纹如雀卵，其中有仁，嚼之作芝麻气味。其收拾不尽者，散落砖罅。旬辄出树，枝叶柔长，经冬犹秀。涌幢小品 以下草木鸟兽。 

　　成都诸葛祠，有大柏围数丈。唐相段文昌有诗，石刻在焉。唐末渐枯，历王、孟二僭不复生，人亦不敢伐。皇朝乾德五年丁卯夏五月，枯柯再生，时人异焉。三国至乾德一千二百余年，予皇祐初守蜀，又八十年矣。新枝耸云表，旧枝余存者若老龙焉。儒林公议 

　　元丰间，秦凤五路用兵，图上形势，至关岭有秦时柏一株，略无枝叶。裕陵偶以御笔点其枝间，后郡奏秦柏复荣。樵书 

　　宋淳熙三年二月，如皋县桑子河堰东孝里庄园，有牡丹一本，无种而生。明年三月，花盛开，则紫牡丹也。有杭州观察推官见花甚爱，欲分移一株。掘土见一石，题曰：“此花琼岛飞来种，祇许人间老眼看。”遂不敢移。以是乡老生旦值花时，必造花下饮酒为寿。间亦有约明日造花所而花一夕凋者，多不吉。惟有李嵩者，三月八日初度，自八十看花直至一百九岁。涌幢小品 

　　上虞钓台山顶有杜鹃花，春夏照烂，若人立而饰其冠冕者。宋太祖、太宗、真宗遏密之时，花枯瘣三载乃复。仁宗崩，三年不荣。高宗崩，花忽变白。孝宗崩，三年若枯，既而复茂。涌幢小品 

　　苏州白乐天所植桧，在州宅后。余政和初尝见之，已槁瘁，高不满二丈，意非四百年物，真伪莫辨也。后为朱冲取献，闻槁死于道，乃以他桧易之。又有言华亭悟空禅师塔前桧亦唐物，诏冲取之，桧大，不可以越桥梁，乃以大舟即华亭泛海出楚州以入汴。一日张帆风猛，桧枝与帆低昂不可制，舟与人皆没。长兴大雄寺有陈霸先宅，亦有大桧，空裂为四枝。相传霸先手植。又欲取之，以悟空桧沈海乃止。避暑录话 

　　维扬后土庙琼花，宣和间，起花石纲，因取至御苑。逾年不花，乃杖之。遣还其地，花开如故。独醒杂志 

　　扬州芍药与洛阳牡丹并驱。洛花久污腥膻，扬花今日固当贵重。清波杂志 

　　扬州琼花，天下祗一株。晏元献守扬，作无双亭于其侧。宋德祐乙亥北兵至，花遂不荣。赵棠国炎有诗曰：“他年我若修花史，合传琼花列女中。”香祖笔记 

　　大庾岭上有佛塔庙。有妇人题云：“妾幼年侍父任英州司寇，既代归，父以大庾本有梅岭之名而反无梅，遂种三十株于道右。因题诗于壁。今随夫之任端溪，复至此寺，前诗已污漫矣。因再书之云：‘英江今日掌刑回，上得梅山不见梅。辍俸买来三十本，清香留与雪中开。’”好事者因夹道种梅矣。诗话总龟 

　　武平素产金丝猿，大者难驯，小者则其母抱持不少置。取者以药矢毙其母，母既著矢，自度不能活，则以乳汁遍洒林叶间以饮其子，然后堕地死。乃取其母皮痛鞭之，其子悲鸣而下，束手就缚。每夕必寝其皮而后安，否则不能育也。齐东野语 

　　眉州鲜于氏，因合药砾一蝙蝠为末，及和剂，有数小蝠团聚于上，目皆未开，盖识母气而来也。一家为之堕泪。昨非庵日纂 

　　禅林 

　　江南徐知谔尝得画牛一轴，昼则啮草栏外，夜则归卧栏内。知谔献后主煜，煜贡阙下，太宗张后苑以示群臣，俱无知者。僧录赞宁曰：“南倭海水或减，有滩碛微露。倭人拾方诸蚌腊，内有余泪数滴，和色著物，则昼隐而夜显。沃焦山时或风挠飘击，有石落海岸，得之滴水磨石染物，则昼显而夜晦。”诸臣皆以为无稽。宁曰：“见张骞海外异物记。”杜镐检三馆书目，果于六朝旧本载之。湘山野录 清波杂志略同 

　　安鸿渐街行遇赞宁与数僧相随。鸿渐指而嘲曰：“郑都官不爱之徒，时时作队。”郑谷诗：“爱僧不爱紫衣僧。”赞宁应声曰：“秦始皇未坑之辈，往往成群。”六一诗话 

　　太祖幸相国寺，至佛像前烧香，问：“当拜与不拜？”僧录赞宁曰：“不拜。”问其故。曰：“见在佛不拜过去佛。”上微笑而颔之，遂以为定制。归田录 

　　赞宁洞古博物，王元之、徐骑省疑则就而问焉。柳仲涂曰：“余顷守维扬郡，堂后菜圃，才阴雨则青焰竟夕，触近则散，何也？”宁曰：“此磷火也。兵战血或牛马血著土，则凝结为此气，虽千载不散。”柳遽拜之曰：“掘之皆断枪折镞，乃古战场也。”因赠以诗，有“空门今日见张华”之句。湘山野录 

　　赞宁寿八十四，司天监王处讷推其命，孤尊不佳。三命星禽，晷禄壬遁，俱无贵寿之处。谓宁曰：“师生时必得大贵星临门。”宁曰：“母氏谓方卧草，钱文穆王元瓘往临安拜茔，至门雨作，避于茅檐甚久，逮浣浴襁藉毕方去。”湘山野录 

