<!-- { "loadSidebar": true } -->
　　吴潜拜相，其兄渊多所攀附。有谗于理宗者曰：“外间童谣云：大蜈蚣、小蜈蚣，尽是人间业毒虫。夤缘攀附有百足，若使飞天能食龙。”宋季三朝政要古杭杂记同。宋稗类抄云：贾似道使人为此谣。第四句作“夤缘攀附百虫丛”，余略同。 

　　履斋在循州，自铭其棺曰：“生于霅川，死于龙水。大布深衣，缁冠素履。藉以纸衾，覆以布被。一物不将。敛形而已。其人伊谁？履斋居士。”先是似道移司黄州，乃北军往来之冲。似道闻命，以足顿地曰：“吴潜杀我！”疑移司出潜意，深憾之。钱唐遗事 

　　似道遣刘宗申为循州以毒潜。潜凿井卧榻下，自作井铭，毒无从入。宋季三朝政要 

　　一日宗申开宴，以私忌辞，又宴又辞。又次日移庖，不得辞，遂得疾卒。钱唐遗事 

　　咸淳甲戌之夏，丞相马公廷鸾以翻胃疾乞去甚苦，凡十余疏始得请，则疾已棘矣。以暑甚病危，不可即途，出寓六和塔。余受公知，间日必出问之。时公偃卧小榻，素无姬侍，止一村仆煮药其旁。尝凄然谓余曰：“吾家素贫，少年应南宫试，一日道间馁甚，就村店买螺蛳羹，泡蒲囊冷饭食之，遂得此疾。朋友怜之，以二陈汤服之良愈。是岁窃冒省魁。后为两制日，疾复作，医者以丁香草果饮亦愈。因念前疾所以不死者，盖有后来之功名故也。今承乏庙堂，分量极矣。疾复作，诸药不效，势无生理。所恨时事日异，无以报国为不满耳！”因泣数行下。然贾师宪终疑其托疾，自出关访之，实觇之也。见其骨立，乃始惊曰：“碧梧乃真病也。”次日奏闻，以大观文知乡郡，以荣其归。特赐东园秘器，以为沿途缓急之需。公即日舆疾以归，及还鄱阳，疾乃安。未几北军渡江，国随以亡。使公不疾，则奉玺狩北之责，公实居之。今乃以疾归，安处山林，著书教子，凡十四年而后薨。此非天相吉德，曲为之庇哉！癸辛杂识 

　　乐平鹅塘在潭水滨，其地万山壁立，五水环聚。遇晚，舟皆泊其前，如戈戟然。廖金精瑀有记云：“龙尾扫天下，龙头水底眠。有人能葬此，山河属半边。”宋度宗时，丞相马廷鸾翔仲卜以葬母，请乩仙降笔云：“我是鹅塘真土地，丞相请我来问地。识地之人未曾生，得地之人未了未。”翔仲犹欲留以自葬。神复书云：“丞相好生多事，吾去矣。”翔仲遂不敢用。未了者，疑以“未”字上一画加“了”字，则成李字也。未者，言识地得地者尚未生也。坚瓠集 

　　包宏斋恢，年八十八，以枢密登拜郊台，精神老健。贾似道问之，意必有摄养奇术。恢曰：“有一服丸子药，乃不传之秘方。”似道欣然叩之。恢徐曰：“恢吃了五十年独睡丸。”满座大笑。西湖志余 按宋史谓包恢治郡，沉妖妓于水化为狐。其事未详。 

　　贾似道 廖莹中 

　　秦齐国夫人胡氏，同邑人，相去才数里。贾涉济川制置少日，舟过龟溪，见妇人浣衣，偶盼之，因至其家。问：“夫何在？”曰：“未归。”语稍洽，调之曰：“肯相从乎？”欣然惟命。及夫还，叩之，无难色，遂携以归。既而生似道。未几出嫁为民妻。似道年长，始奉以归。性极严毅，似道畏之。当景定、咸淳间，屡入禁内。隆国夫人与同寝处，恩宠甚渥。年至八十有三。上方赐秘器，及冰脑各五百两，赙银绢四千两匹。命内使护葬，帅曹供费。凡两辍朝，赐谥柔正。又赐功德寺及田六千亩，可谓盛矣。齐东野语 

　　贾似道母，两国夫人胡氏，钱唐凤口里人。贾涉至凤口，见而悦之，戏曰：“汝能从我乎？”妇曰：“有夫安得自由？待夫归，君自为言。”夫归，欣然卖与。嘉定癸酉，涉为万安丞，似道在孕，不容于嫡。县宰陈履常，新淦人也，涉与通家往来，以情告之，遂相与谋。陈宰令其妻过丞厅，诸妾环侍，谈话间，因语丞妻，以乏使令，欲借知事一妾，丞妻云：“惟所择用。”陈妻遂指似道母。丞妻幸其去，欣然许之。随轩以归县衙。及八月八日，似道生于县治，贾丞檄往他郡。归，谒宰，始知之。后改任，携似道还乡，而其母竟流落嫁为石匠妻。及似道镇维扬，访得其母偕石匠来见，似道使石匠往江上兴贩，计沈之江。子母方得聚会，享富贵数十年。。咸淳甲戌以寿终。似道归越治丧，朝士贵戚设祭馔，以高为竞，有累及数丈者。送葬者值水深，贵官没及腰膝，虽理宗、度宗山陵，无以过之。西湖志余 

　　徐谓礼尝涉猎袁、李之书，与贾师宪为姻联。贾少时荒于饮博，其生母胡夫人苦之。此说与上条异。因扣徐云：“儿子跌宕若此，以君相法言之何如？”徐曰：“夫人勿多忧，异日不失为小郡太守。”母喜而诵其言于子。他日贾居相位。徐以亲识故求进，久之不遂。贾母为言之，贾不获已，答曰：“徐亲骨相寒薄，止可作小郡太守耳！”遂以上饶郡与之，以终其身。盖深衔前言也。师宪少年日，尝驰马出游湖山，小憩栖霞岭下，忽有布裘道士瞪视曰：“官人可自爱重，将来不在韩魏公下。”贾意其见侮，不顾而去。既而醉博平康，至于败面。他日复遇道者，顿足惊叹曰：“可惜，可惜！天堂已破，必不能令终矣。”齐东野语 

　　冯道之相，酷似杜黄裳；贾似道之相，酷似韩魏公。涌幢小品 

　　似道落拓游博，其姊有宠于理宗。尝凭高见西湖灯火，语左右曰：“此必似道也。”询之果然。西湖游览志余 

　　贾似道，嘉熙戊戌以其姊贵妃之故，得赴廷对。是时贵妃在内。廷对之日，当事人供奉饮食。自入相之后，联科必严过省及覆试之禁，或为诗曰：“戊戌若还严覆试，如今安得有平章。”钱唐遗事 

　　理宗初，贾似道入相。时有人作诗云：“收拾乾坤一担担，上肩容易下肩难。劝君高着擎天手，多少旁人冷眼看。”古杭杂记 

　　贾似道之为相也，学舍纤悉无不知。雷宜中长成均，直舍浴室久圮，遂一新之。或书其壁曰：“碌碌盆盎中，忽见古罍洗。”雷未之见也。一日见贾，语次忽曰：“碌碌盆盎中。”雷惘然不知所答，深用自疑。久之入浴室见之，始悟。癸辛杂识 

　　贾相患举人猥众，御史请置士籍，复试之日，露索怀挟。辛未榜李钫孙者，少时戏雕摩睺罗于股间，搜者见之骇曰：“此文身者。”事闻被黜。三朝政要 

　　贾似道当国，御史陈伯大，奏立士籍。凡应举及免举人，州县给历一道，亲书年貌、世系及所肄业于历首，执以赴举。过省参对笔迹异同，以防伪滥。时有诗讥之云：“戎马掀天动地来，襄阳城下哭声哀。平章束手全无策，却把科场恼秀才。”又有作沁园春云：“国步多艰，民心靡定，诚吾隐忧。叹浙民转徙，怨寒嗟暑；荆襄死守，阅岁经秋。寇未易支，人将相食，识者深为社稷羞！当今亟出陈大谏，箸借留侯。迂阔为谋，天下士如何可籍收？况君能尧舜，臣皆稷契，世逢汤武，业比伊周。政不必新，贯宜仍旧，莫与秀才做尽休。劝吾元老，广四门贤路，一柱中流。”又词云：“士籍令行，条件分明，逐一排连。问子孙何习，父兄何业？明经词赋，又具如前。最是中间，娶妻某氏，试问于妻何与焉。乡保举，那当著押，开口论钱。祖宗立法于前，又何必更张万万千。算行关改会，限田放籴，生民凋瘁，膏血俱朘。只有士心仅存一脉，今又艰难最可怜！谁作俑，陈坚伯大，附势专权。”西湖游览志余 

　　理宗朝，尝欲举行推回亩田之令，议而未决。至贾似道当国，卒行之。有人作诗曰：“三分天下二分亡，犹把山川寸寸量。纵使一丘添一亩，也应不似旧封疆。”又云：“量尽山田与水田，只留沧海与青天。如今那有闲洲渚，寄语沙鸥莫浪眠。”又有作沁园春词云：“道过江南，泥墙粉壁，右具在前。述何县何乡何里？住何州、何人地、佃何人田？气象萧条，生灵憔悴，经界从来未必然！唯何甚为官为己，不把人怜。思量几许山川，况土地分张又百年。西蜀巉岩，云迷鸟道；两淮清野，日警狼烟。宰相弄权，奸人罔上，谁念干戈未息肩。掌大地，何须经理，万取千焉。”枢密使文及翁钱塘遗事作陈藏一亦尝作百字令咏雪以讥之云：“没巴没鼻，煞时间，做出漫天漫地。不问高低并上下，平白都教一例。鼓弄滕六，招邀巽二，只凭施威势。识它不破，至今道是祥瑞。最苦是，鹅鸭池边，三更半夜，误了吴元济。东郭先生都不管，挨上门儿稳睡。一夜东风，三竿红日，万事随流水。东皇笑道，山河原是我的。”西湖游览志余 

　　似道令人贩盐百艘至临安卖之。太学生有诗云：“昨夜江头长碧波，满船都载相公鹾。虽然要作调羹用，未必调羹用许多。”西湖游览志余 东南纪闻谓为史嵩之作 

　　咸淳末，禁都下妇人饰珠翠，悉以琉璃代之。民谣曰：“满头都是假，无处不琉璃。”时似道当国，假谓贾，琉璃谓流离也。佩韦斋辑闻 

　　大石佛寺，考秦始皇东游入海，缆舟于此石上。后贾平章住里湖葛岭，宋大内在凤皇山，相去二十余里。平章闻朝钟响，即下湖船，不用篙楫，用大锦缆绞动盘车，舟去如驶。大佛头其系缆处也。西湖梦寻 

　　元兵南侵至鄂，似道请和，兵解，遂上表以肃清闻。使门客廖莹中、翁应龙等撰福华编，以纪鄂功。赐第葛岭，大小朝政就决。当时为之语曰：“朝中无宰相，湖上有平章。”日坐葛岭，取旧宫人及娼尼，淫戏无昼夜。惟故博徒得阑入。尝与群妾踞地斗蟋蟀，所狎客抚其背曰：“此平章军国重事耶？”尝作半闲亭以停云水道人。每治事毕，则入亭打坐。有佞人上唐多令词曰：“天上谪星班，群真时往还。驾青牛，早度函关。幻出蓬莱新院宇，花外竹，竹边山。轩冕倘来，人生闲最难。算真闲不到人寰。一半神仙先占取，留一半，与公闲。”西湖游览志余 

