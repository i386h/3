<!-- { "loadSidebar": true } -->
　　当灵素盛时，一日诏两学之士问道于座下，且遣亲近内侍监莅。灵素既升座，首召太学博士王俊乂，久不出。既出，乃昌言：“昔吾先圣与老耼同德比义，相为师友，岂有抠衣礼黄冠者哉！”闻者骇然，各逡巡而罢。清波杂志 

　　林灵素一日侍宴太清楼下，见党人碑，稽首。徽宗怪问，对曰：“碑上姓名皆天上星宿，臣敢不拜！”坚瓠集 

　　林灵素诋释教，谓之“金狄乱华”。当时金狄之语，虽诏令及士大夫章奏碑版亦多用之。或以为灵素前知金贼之祸，故欲废释氏以厌之。其实亦妖言耳。老学庵笔记 

　　宣和间，黄冠出入禁闼，号“金门羽客”，气焰赫然，而林灵素为之宗主。道官自金坛郎至太虚大夫，班秩廷臣等。一日盛暑亭午，上在水殿热甚，诏灵素作法祈雨。久之奏云：“四渎，上帝皆命封闭，唯黄河一路可通，但不能及外。”诏急致之。俄震雷大霈，霈皆浊流，少顷即止。中使自外入，言内门以外，赫日自若。上益奇之。宣和末，死于温州。未死前，先自籍平日赐赉物，寄之郡帑。且为治命，棺内止置上所赐万岁藤杖，封窆甚固。建炎初，惟下温州籍其资而已。后数年，有内侍刘太尉之侄，避地至长沙，于酒肆见一驼裘丈夫负壁而立，熟视之，乃灵素也。刘叩：“先生何得至此？”曰：“吾亡命耳，向不早为此，身首异处矣。”倏失所在，后葬永嘉黄土山。先命见石龟方下棺，开穴深数丈，果得之。清波杂志 

　　蔡京少好方士之术。崇宁初作相，为徽宗言：“泰州徐神翁能知未来事。元祐时，苏轼知扬州，遣人往问字。神翁大书曰：‘泄慢堕地狱，祸及七祖。’神翁虽为方士而能疾元祐人，所宜褒显。”其可笑如此。初京为真定帅，道人王老志自言钟离权弟子，尝许京必贵极人臣，至是物色得之，引与见上。老志熟视曰：“颇记老臣否？”上亦自记，尝梦游帝所，有仙官赞拜者，其面目真老志也。恩礼尤渥。未几，老志夜叩京门，告以“钟离公怒我语涉欺诞，行将堕落，公福亦不终矣”。明日得疾，力辞归河朔而死。家世旧闻 

　　老王先生老志者，濮人也。事亲以孝闻，幼曾为伯母吮疽。初为漕计吏，往来市间，遇一丐人，见辄乞之钱。一旦丐人自言：“我钟离生也。”因授之丹，老志服其丹始大发狂，遂逆知未来事。太仆卿王亶荐之，馆于鲁公赐第。上遣使询明达事，老志曰：“明达后乃上真紫虚元君。”且传元君语以白上，而上语亦遣白元君。一日，乔贵妃使谓老志曰：“元君昔日与吾善，今念之乎？”明旦，老志密封一书进，上开读，乃前岁中秋二妃侍上燕好之语。乔贵妃得之大恸。此一异也。诏封洞微先生。又献乾坤鉴法，命铸之。鉴成，老志密奏谓他日上与郑后皆有难，深可儆惧，愿各以五色流苏垂鉴，置所居之殿，思所以消变者。小王先生仔昔自言遇许真君，授以大洞隐书，能知人祸福。老志死后，仔昔来都下。上知之，令踵老志事，寓鲁公第，封通妙先生。仔昔性傲，视巨阉若奴仆，又欲使众道士皆师己。及林灵素出，众乃使道士孙密发其不逊语，下开封狱杀之。铁围山丛谈 按此言老志死后仔昔出，灵素出而仔昔败。避暑录话则谓林灵素败后老志犹存。未知孰是。樵书云徽宗与郑后北狩，犹宝持乾坤鉴。 

　　王仔昔馆于蔡京，属大旱，徽宗焦心祷雨。每遣使折一幅素纸，求仔昔书，皆为祷雨也。一日使至，仔昔忽书一小符，仍札其左云：“焚符，汤沃而洗之。”使不肯受曰：“上祷雨，今得此大谬矣。”仔昔怒曰：“第持去。”上得之骇异。盖上默祷为宠嫔赤目者，因一沃而愈。清波杂志 

　　王资息，淮甸间人，言师许旌阳。王老志，濮人，言师钟离权。刘栋，棣州人，尝为举子，言师韩君义。三人皆有小术。资息后诛死。栋为直龙图阁，宣和末，灵素败，乞归。惟老志狡狯有智数，不肯为已甚，每戒鲁公速避位，若将祸及者。一日苦口为鲁公言其故。翼日，鲁公见之，喑不能言，索纸书云，其师怒泄天机，故喑之。鲁公有妾为尼，尝语余亲见老志事。鲁公每闻其语亦惧，尝密语所亲曰：“吾未知他日何如？”避暑录话 

　　刘跛子，青州人。拄一杖，每岁必一至洛。住花馆范家园，春尽即还京师，范家子弟多狎戏之。有范老见之，与二十四金此下似脱数字 曰：“跛子吃碗羹！”于是以诗谢之曰：“大范见时二十四，小范见时吃碗羹。人生四海皆兄弟，酒肉林间过一生。”张丞相召自荆湖。时跛子与客饮市桥，客闻车骑过，起观之。跛子挽其衣使饮，作诗曰：“迁客南湘召赴京，轮蹄迎送一何荣！争如与子市桥饮，且免人间宠辱惊。”予姻家许□复之内，乃赵参政概之孙女，云：“我十许岁时，见刘跛子来，觅酒饮，笑语而去。计其寿百四五十许。尝馆于京师新门张婆店三十年，日坐相国寺东邸，人无识之者。”冷斋夜话 

　　刘跛子颇有异行，时至洛阳看花。一日告人曰：“吾某日当死。”至期果然。跛子名野夫。丰髯大腹，不知年寿。有一仆曰尚志，随刘四十年，刘常以畜生呼之。及刘死，人疑其有所得。士夫竞叩之，尚志曰：“何所得？但吃畜生四十年矣。”过庭录 又一条见蔡京下 

　　刘快活，信之黥卒也。不知何地人。与人言吉凶，雅有验。每自称“快活”，故时人呼为刘快活。喜出入将相贵人门，又能为容成术。所与游从老媪，皆度为弟子。容色光异，或多至八九十岁，快活至百岁，世常见其如五十颜状耳。尝从丞相曾布在东府。一夕三鼓不得寐，室内有声，呼侍婢，执烛视之。侍婢曰：“此鼠啮耳，那得在帽笼间耶！”试举手启帽笼，则有一刘快活尺许大，忽不见。时刘快活在外，方与门客对寝，呼门客曰：“适误入公内，几不得出也。”鲁公每饮之酒，无不大醉，夜乃吐出，秽恶狼籍。人为屏除，悉御香也。时都邑又有一人号“风僧哥”，亦佯狂，时时言祸福多验。然风僧哥遇见刘快活，辄战栗逡巡作畏避状，世莫晓其故。铁围山丛谈 又一条见曾布下 

　　雍孝闻，蜀士之秀也。崇宁初省试奏名第一。殿策力诋二蔡，徽宗怒，减死窜海外。宣和末，上思其忠，授修武郎，而孝闻死矣。挥麈录 

　　孝闻没后，有和州道士，亡其姓名，冒为孝闻，走江、淮间，其才亦不下孝闻。过东坡庙云：“文星落处天地泣，此老已亡吾道穷。才力谩趋生仲达，功名犹忌死姚崇。人间便觉无清气，海外何人识古风。平日万篇谁爱惜，六丁收拾在瑶宫。”至京师，遂得幸祐陵，谓其人可及林灵素之半，赐姓名木广汉，至绍兴犹在。玉照新志 梁溪漫志略同 

　　徐守信，海陵人，役于天庆观。天台道士余元吉来游，示恶疾，守信事之无倦。忽于溺器得丹砂饵之，自是常放言啸歌。运使蒋之奇以经有“神公受命普埽不祥”之语，呼曰“神公”。自是人以神翁目之，赐号虚静冲和先生。宋诗纪事 

　　元符间，哲宗尝遣密问圣嗣。神翁曰：“吉人君子。”“吉人”者，上名也。于是召至都下，用太宗见陈抟故事，御绦褐即便殿以宾礼接之。家世旧闻 

　　神翁役天庆观时，常持一帚，供埽除。后响林、方洲、仙源、霜节亭诸处多生帚竹，宛然丛彗。泰州志 

　　高宗在潜邸，遇道人徐神翁，甚敬礼之。神翁临别献诗云：“牡蛎滩头一艇横，夕阳西去待潮生。与君不负登临约，同上金鳌背上行。”后帝避兵航海，次章安镇，滩浅搁舟，落帆于镇之福济寺，以候晚潮，顾舟人曰：“此何滩？”曰：“牡蛎滩。”遥见山上有阁巍然，问：“此何山？”曰：“金鳌山。”高宗乃登焉。见神翁大书往年诗在壁间，墨痕如新，方信神翁能前知。辍耕录 神翁事，更有散见蔡京、蒋之奇条下者 

　　绍兴辛酉，仲信兄客临安，尝观是岁南郊于龙山茶肆，忽一长须伟男子，衣青布袍，于稠人中叹息曰：“吾元丰五年游京师，一见之后，不曾再睹。今日之盛，殆与昔时无异。”仲信知其异人也，亟下拜，俛兴已失之矣。玉照新志 

　　建康有陈道人，尝与仵作行人往来饮酒甚狎。仵作问：“道人将何为？”道人曰：“吾欲得十七八健壮男子尸。”一夕，忽有刘太尉鞭死小童，仵与致之。道人作汤浴其尸，加自己之衣巾，作趺坐于一榻上，道人亦结趺其前。至明，道人尸化而童尸已生矣。癸辛杂识 

　　叛逆 

　　本朝王小波、李顺、王均辈，啸聚西蜀。盖朝廷初平孟氏，帑藏尽归京师。其后言利者置博易务，禁私市，商贾不行，蜀民不足。故小波激怒其人曰：“吾疾贫富不均，今为汝均之！”贫者附之益众。渑水燕谈录 

　　蜀父老言王小皤之乱，自言：“我土锅村民也，岂能霸一方？”李顺者孟大王之遗孤。初，蜀亡，有晨过摩诃池上者，见锦箱锦衾，覆一襁褓婴儿，有片纸书曰：“国之义士，为我养之。”人知其出于宫庭，因收养焉，顺是也。故蜀人惑而从之。未几，小皤战死，众推顺为主，下令复姓孟。及王师薄城，城且破，顺忽饭僧数千人以祈福，又度童子数千人，就府治削发僧衣。晡时，分东西两门出之，出尽，顺亦不知所在，盖自髡而遁矣。明日，王师入城，捕得一髯士，状颇类顺，遂斩之，而实非也。天禧初，竟获于岭南，即狱内杀之。蜀人又谓顺逃至荆渚，入一僧寺。有僧熟视曰：“汝有异相，当为百日偏霸之主，何自在此？汝宜速去，今年不死，尚有数十年寿。”亦可怪也。方顺之作，有术士拆顺之名曰：“一百八日有西川，安能久也？”如期而败。老学庵笔记 

　　景祐间有人告李顺尚在广州。巡检使臣陈文琏捕得之，真李顺也，年已七十余。朝廷以平蜀功赏久行，不欲暴其事，但斩顺而赏文琏。梦溪笔谈 

　　永昌陵卜吉，命司天监苗昌裔往相地西洛。既覆土，昌裔引董役太监王继恩登山巅周览形势，谓继恩云：“太祖之后，当再有天下。”继恩默识之。太宗大渐，继恩乃与参知政事李昌龄、枢密赵镕、知制诰胡旦、布衣潘阆，谋立太祖孙惟吉，适洩其机。吕正惠时为上宰，锁继恩而迎真宗。继恩等寻诛窜。熙宁间，昌龄之孙逢登进士第，以能赋擅名一时。逢素闻其家语，与方士李士宁、医官刘育，惑宗室世居，共谋不轨，寻皆败死。靖康末，赵子崧守陈州。子崧先在邸，剽窃此语，适二圣北狩，与门人傅亮等歃血为盟，传檄有云：“艺祖造邦，千年而符景运；皇天祐宋，六叶而生眇躬。”既知高宗已济大河，皇惧归命。高宗罗致元帅幕，后欲大用，会与大将辛道宗争功，辛得其檄文进之。高宗以他罪窜子崧于岭南。挥麈余话 

