<!-- { "loadSidebar": true } -->
　　同甫之至台州，士子奔凑求见。黄岩谢希孟与同甫有故，先一日与楼大防诸公饮巾山上以待之，赋诗有云：“须臾细语夹帘言，说尽尊拳与毒拳。”语已可怪。既而同甫至，希孟借郡内妓乐，宴之东湖。同甫在座与官妓语，酒至不即饮，希孟怒，诘责之，遂相詈击，妓乐皆惊散。明日有轻薄子为谑词云：“何时一樽酒，重与细论文？”一州传以为笑。林下偶谈 

　　葛天民字无怀，初为僧，名义铦，号朴翁。后返初服，居西湖上，交游皆名胜士。有二侍姬，一名如梦，一名如幻。一日天大寒，方拥炉煎茶，忽有皂衣闯户，将大珰张知省之命，即水张太尉也，招之至总宜园，清坐高谈竟日，雪甚寒剧，且馁甚。张初不言相招，不设杯酌，延论至晚，一揖而别。天民大恚，抵家见庭户间，罗列筐篚布囊、楮帛薪炭、米酒殽品以至香药适用之物，充牣于前。盖珰欲馈是物，故先戏之，使怒而复喜也。癸辛杂识 

　　李献可六岁能诗。孝宗召入宫，时宫人正午睡，帝命为诗，献可即赋云：“御手指婵娟，青春白昼眠。粉匀香汗湿，髻压鬓云偏。柳妒眉间绿，桃嫌额上鲜。梦魂何处是？知绕帝王边。”帝拊其背曰：“何不作我家儿？”命宫人绣御掌于背赐归。吉安府志 

　　尹穑字少稷。博学工文，不汲汲于仕进。诸公荐之，与陆务观同赐出身。后附汤思退，力排张魏公，以是除谏议，公论始薄之。后贬岭南历年，蒙恩北归。周益公素与之善，便道来访，谓益公曰：“某三十年闭户读书，养得少名，思之不审，所得于彼者几何？而破坏埽地，虽悔何及！”怅然久之。益公每举以为士大夫末路之戒。鹤林玉露 

　　布衣谢岳甫，闽士也。当光宗久缺问安，群臣苦谏，岳甫伏阙奏书，谓：“太上春秋已高，太上之爱陛下，亦如陛下之爱嘉王。万一太上万岁之后，陛下何以见天下！”上为动，降旨过宫。当是时，岳甫名震京师。先是岳甫尝上书孝宗，请恢复，不报。谢娶孙氏。孙死，谢发其线箧，乃谢上书副本也。谢尝以副本纳要路，不知孙氏何以致之，谢益感怆。闽士林观过诗：“汉皇未下复讎诏，奈此匹夫匹妇何？”四朝闻见录 

　　世评马远画多残山剩水，不过南渡偏安风景耳。又称为“马一角”。珊瑚网 

　　明长陵爱温州永嘉郭文通画，有言夏圭、马远者，辄斥之曰：“是残山剩水，宋南渡偏安之物也。”水东日记 





●宋人轶事汇编卷十七 

　　汤思退 陈康伯 陈俊卿 赵雄 赵叔问 

　　汤举，处州缙云人，与先人太学同舍。登第之后，累任州县，积官至承议郎。居乡以疾不起。时适当迁员郎，而纶轴未颁。缙云令王令洙告其家曰：“未须发丧，少俟命下。”且为遣价疾驰入都，促取告身。越旬日始到，然后发丧。令洙为保任申郡，遗泽遂沾其子，即进之思退也。后以词科尽历华要，位登元台。玉照新志 

　　绍兴初，日者韩操、曹谷皆奇术也。汤丞相进之、史丞相二公微时，尝往叩之。韩偶修屋，无延坐处，其家绐云：“出去。”韩瞽者，闻其声而诧之，亟呼曰：“二相公来，岂可不留坐。”曹谷与韩齐名，晚年术多差。有士人初荐，问省试得失，曹不许，曰：“须至免举年方登第。”果下省。至免举复叩之，曹又不许。士人曰：“公向许我免举登第，何相反耶？”曹曰：“若果是曹谷相许，但以往日之言为断。”是时命运通利，所言无不中；今时运不如昔，故亦有时而差。后果第。耆旧续闻 

　　高宗一日坐寝殿，汤思退侍立。上曰：“卿家处州有何异迹？”思退曰：“臣乡有石僧题咏云：‘云作袈裟石作身，岩前独立几经春？有人若问西来意，默默无言总是真。’”遂大称旨。本无此诗，彻夜遣人归，刻石僧之旁。湖海新闻 

　　高宗绍兴二十六年，秦桧病笃，召参政董德元、枢密汤思退至卧室，属以后事，各赠黄金千两。德元虑桧以为自外，不敢辞。思退以为期其死，不敢受。帝闻思退不受，以为非桧党，遂信任之，至左仆射。故时人古乐府云：“相门沉沉夜不扃，百年恩重千金轻。二人辞受本同情，君王但赏辞金名。呜呼一桧死，一桧生，君王孤立臣为朋，谁人更问胡邦衡？”坚瓠集 

　　汤岐公思退相高宗，绍兴三十一年以烦言罢。洪文安遵在翰林当直，例作平语，谏官随而击之，以祠去。孝宗朝再相，隆兴二年复罢。文安之兄文惠适适视草，又作平语，侍御史晁公武亦击之。盖其相两朝，再罢相，而累洪氏兄弟，若出一辙。岐公中词科时，与文敏迈实同年云。桯史 

　　陈福公长卿，重厚粹美，有天人之相，然议者以其少英伟之气。余为编修官时，一日与沈持要、尹少稷见公于都堂合子，忽盛怒曰：“张德远以元枢辄受三省枢密院诉牒，虽是勋德重望，亦岂当如此！”言时精神赫然，目光射人。退以告朝士，皆云平生未尝见此公怒也。古人有贵在怒者，此其是耶？老学庵笔记 

　　隆兴初，判信州，用韩琦领乡郡故事宠之。公入谢，上慰劳曰：“丞相之归，所谓歇马，他日宣召切勿辞。”诏宰执饯别，百官郊饯，恩礼殊绝。虏兵再犯，上即家召公，命子安节、婿文好谦扶入见。都人见公，夹道欢呼，皆以手加额。续名臣言行录 

　　祖宗时，故相或居辇下，时召入问事，遇朝会则立旧班之下。阜陵庆上皇八十，召故相陈福国、史越王陪位。陈力以疾辞，史应命。既竣事，史以旧学曲为勉留，时相疑其逼己，风言者去之。陈闻史入，谓客曰：“史直翁只好莫去！”陈之多智，此其一也。史闻太息曰：“吾与陈福公并相，朝廷施行，稍合公论，人皆曰：‘此陈丞相所为。’稍咈公论，则曰：‘此史某所为。’吾命招谤，昔为布衣术者云尔。”四朝闻见录 

　　陈正献俊卿为阜陵名相。筑第既成，或讶其门大卑。正献曰：“异时使灶婢乳媪可开乃佳耳！”坚瓠集 

　　乾道间，杨嗣清申有声西州。有部使者，颇以绣衣自骄，怒其不降意，诬劾以罪。赵卫公方为左史，亟往庙堂曰：“譬之人家市猫，将以咋鼠也。鼠暴未及问，而首抉雕笼以噬鹦鹉，其可恕乎！”当国者问其故，相与大笑。至今骂人之排善类为猫噬鹦鹉。桯史 

　　赵温叔以荐举待命逆旅且半年矣，沽斗酒以椀饮，就盘内手攫猪头肉卷饼而食，势如风雨。术士见其饮啖异常，奏之，孝宗召见，奇其状貌，且壮其言，遂自小官骤用为左史。时有太守姓息，朝辞合门，吏曰：“官人可谓诧姓。”守曰：“春秋有息妫，汉有息夫躬，非诧也。”温叔闻其语。守对罢，温叔奏事，孝宗曰：“适有息姓，可谓诧也。”温以适所闻者对，上喜曰：“卿该博如此。”西湖志余 

　　有蜀守当朝辞，素不能文，其家素事梓潼神，夜梦神谓之曰：“两边山木合，终日子规啼。”会朝对，上问：“卿从三峡来，其风景何如？”守即以前两语对，上首肯再三。明日谓宰相赵雄曰：“昨有蜀人对朕问三峡风景，彼举杜诗以对，三峡之景宛然在目，可谓善言诗也。可与寺丞寺簿。”雄退朝召问之曰：“君何能尔？”守不敢隐，雄曰：“君若留京，再问败矣。不若归蜀。”他日，上复问其人，雄曰：“臣以圣意语之，彼不愿留。”上叹曰：“恬退乃尔！尤可嘉，可与宪节使。”其后神恃功为暴，家遂索。西湖志余 

　　赵温叔丞相形体魁梧，进趋甚伟。阜陵素喜之，且闻其饮啖数倍常人。会史忠惠进玉海，可容酒三升。一日召对便殿，从容问之曰：“闻卿健啖，朕欲作小点心相请何如？”赵悚然起谢，遂命进玉海，赐酒至六七皆饮釂，继以金柈捧笼炊百枚，遂食其半。上笑曰：“卿可尽之。”于是复尽其余，上为之一笑。其后均役荆南，暇日欲求一客伴食不可得，偶有以本州兵马监押某人为荐，遂召之燕饮，自朝达暮，宾主各饮酒三斗、猪羊肉各五斤、蒸糊五十事，公已醉饱摩腹，而监押屹不为动。公笑曰：“君尚能饮否？”对曰：“领钧旨。”于是再饮数杓，复问之，其对如初。凡又饮斗余乃罢。临行忽闻其人腰腹间砉然有声，公惊曰：“是必过饱，肠裂无疑。吾本善意，乃以饮食杀人。”终夕不自安，黎明亟遣铃下老兵往问，而典客已持谒白：“某监押见留客次谢筵。”公愕然延之，扣以夜来所闻。局蹐起对曰：“某不幸抱饥疾，小官俸薄，终岁未尝一饱，未免以革带束之。昨蒙赐宴，不觉果然，革条为之迸绝，故有声耳。”癸辛杂识 

　　赵雄微时最贫，母在无以卒岁，夫妇对泣。次日埽除，检银一锭，重二十五两，由此稍活。后入相，例赐白银百锭。既受而缺其一，将以诘守藏吏，梦左藏库神告曰：“某年月日已先借用一锭。”觉而忆正埽除得银之日也。梦占类考 

　　孝宗时大旱，有诏迎天竺观音，就昭庆请祷。或作诗曰：“走杀东头供奉班，传宣圣旨到人间。太平宰相堂中坐，天竺观音却下山。”赵温叔由是免相。宋稗类钞 

　　赵叔问为天官侍郎，肥而喜睡，又厌宾客，常挂歇息牌于门首，时呼为“三觉侍郎”，谓朝回饭后归第也。鸡肋集 

　　钱谂以郎官作张浚随军转运，自请乞超借服色。既得之，遂夸于众曰：“方患简佩未有，高枢以笏相赠，范相亦惠以金鱼。”赵叔问在座，戏之曰：“可以一联为庆，所谓‘手持枢府之圭，臀打相公之袋。’”鸡肋编 

　　周必大 

　　绍兴丙子六月临安火。先是周必大任和剂局门官，有乳媪姚病甚，占之，其繇曰：“药不蠲疴，财伤官磨。困于六月，盍析安和。”未几乳媪果卒。必大深以六月为忧，迨晦日以为无恙矣，同僚举酒相庆。宴毕而火作，所居在漾沙坑，与运属王氏者连栋，王夜醉登圊，其婢插灯于壁，首焚必大之居，仅以身免。时临安帅韩仲通，知火自王氏，而王之妻弟马舜韶方为御史，畏不敢问，执必大及邻比五十余人皆下狱，奏行三省勘会。必大问狱吏曰：“失火延烧，在律云何？”吏曰：“当徒。”必大曰：“我以一身承之，以贷比邻，罪居何等？”吏曰：“法止除籍为民耳。”必大叹曰：“人果可救，吾何吝一官，且财伤官磨，占繇定矣。”遂自诬服。竟落职，依其妇翁王彦光于广德。彦光前夕梦里人埽雪，云：“迎丞相。”明日必大至，彦光叹曰：“失职子宁应梦耶！”顷之彦光强必大赴宏词科，必大以未尝经意辞，彦光激曰：“君怀安耳。”必大不得已，怏怏入行都。值秦桧死，高宗更化，汤鹏举知贡举，试法甚严，而必大首捷，驯登台辅，人谓救人阴德所致云。西湖志余 

