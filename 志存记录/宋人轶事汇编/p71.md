<!-- { "loadSidebar": true } -->
　　济南监镇宋保国，出观荆公华严解，东坡曰：“华严八十一卷，今独其一，何也？”保国云：“公言此佛语至深妙，他皆菩萨语耳。”东坡曰：“予于藏经中取佛经数句杂菩萨语中，又取菩萨语数句杂佛语中，子能识其非是乎？余昔在岐下，闻河阳猪肉甚美，使人往市之。使者醉，猪夜逸去，贸他猪以偿。客皆大诧，以为非他产所及。既而事败，客乃大惭。今荆公之猪未败耳。若一念清净，墙壁瓦砾皆说无上妙法，而云佛语深妙，菩萨不及，岂非梦中语乎！”宋稗类钞 

　　王文公见东坡醉白堂记云：“此是韩白优劣论。”东坡闻之，曰：“未若介甫虔州学记乃学校策耳。”二公相诮或如此，然胜处未尝不相倾慕。元祐间东坡奉祠西太一宫，见公旧诗云：“杨柳鸣蜩绿暗，荷花落日红酣。三十六陂春水，白头想见江南。”注目久之，曰：“此老野狐精也。”西清诗话 

　　荆公改正经义劄子云：“臣近具劄子，奏乞改正经义。尚有七月诗剥枣者，剥其皮而进之养老也，亦合删去。取进止。”毛传解剥为击，荆公不谓然，乃以养老解之。偶一日，到野老家问主人何在，曰：“扑枣去矣。”荆公怅然自失，归而请刊去之。鲒埼亭引容斋随笔 

　　王介甫解佛经三昧语，用字说，示关西德秀，秀曰：“相公文章，村和尚不会。”介甫悻然，又问如何，秀曰：“梵语三昧，此云正定。相公用华言解之，误也。”栾城遗言 

　　东坡闻荆公字说成，戏曰：“以竹鞭马为笃，不知以竹鞭犬，有何可笑？”又举坡字问荆公曰：“何义？”荆公曰：“坡者土之皮。”东坡曰：“然则滑亦水之骨乎？”荆公默然。荆公又问曰：“鸠字从九鸟亦有证乎？”东坡曰：“诗云：‘鸤鸠在桑，其子七兮。’和爷和娘，恰是九个。”荆公欣然而听，久之，始悟其谑也。调谑编 鸤鸠语 又见高斋漫录 

　　王荆公喜字说，刘贡父戏之曰：桯史作东坡。“三鹿为粗，粗不及牛。三牛为奔，奔不及鹿。谓宜三牛为粗，三鹿为奔，苟难遽改，令各权发遣。”于时解纵绳墨，不次用人，往往自小官暴据要地，以资浅，皆号权发遣，故并讥之。邵氏闻见录 后山谈丛同 

　　东坡与刘道原书：“近见京师经义题，国异政，家殊俗。国何以言异，家何以言殊？”又曰：“有其善，丧厥善，其厥不同何也？”又说易观卦本是老鹳，诗大小雅本是老鸦，熙宁王氏之学如此。邵氏闻见录 

　　王荆公晚喜字说，客曰：“霸字何以从西？”荆公以西在方域，主杀伐，累言数百不休。或曰霸从雨，不从西也。荆公随曰：“如时雨化之耳。”其务凿无定如此。三经新义，颁于学官，数年之后，又自列其非是者，奏请易去。邵氏闻见录 

　　王荆公作字说，一日踌躇徘徊，若有所思而不得。子妇适见，因请其故，公曰：“解飞字未得。”妇曰：“鸟反爪而升也。”公以为然。独醒杂志 

　　孙少述，一字正之，与王荆公交最厚。荆公别少述诗云：“应须一曲千回首，西去论心有几人？”又云：“子今去此来何时，后有不可谁予规。”其相与如此。及荆公当国，数年不复相闻，人谓两公之交遂暌。故东坡诗云：“蒋济谓能来阮籍，薛宣真欲吏朱云。”刘贡父诗云：“不负兴公遂初赋，更传中散绝交书。”然少述初不以为意也。及荆公再罢相，归过高河，少述适在焉。亟往造之，少述出见，惟相劳苦，及吊元泽之丧，两公皆自忘其穷达。遂留荆公，置酒供饭，剧谈经学，抵暮乃散。荆公曰：“退即解舟，无由再见。”少述曰：“如此更不去奉谢矣。”惘惘各有惜别之意，人然后知两公之未易测也。老学庵笔记 

　　昔有刺至半山之前，自称“集句诗人”，坐客骇然。公置之坐末，问“江州司马青衫湿”，何以为对。应声曰：“梨园子弟白发新。”公甚悦。攻愧集 

　　陈辅之，丹阳人，能诗，荆公深爱之。尝访建康杨骥德，留诗曰：“北山松粉未飘花，日下风轻麦脚斜。身似旧时王谢燕，一年一度到君家。”荆公见之，笑谓曰：“辅之骂君寻常百姓也。”墨庄漫录 

　　俞澹字清老，滑稽善谐谑，荆公喜之。一日见公云：“吾欲去为浮屠，但贫无钱买祠部尔。”公欣然为置祠部。澹约日祝发。既过期，寂无耗，公问其然，澹徐曰：“吾思僧亦不易为。公所赠祠部，已送酒家偿旧债矣。”公为之大笑。石林诗话 

　　王荆公居蒋山时，往来白下门西庵草堂法云，止以一黥挟蹇驴。门人讽以笋舆宜老，公曰：“古之王公至不道，未有以人代畜者。”一日与俞秀老至报宁，公方假寐，秀老私跨驴入法云，谒宝觉禅师，公知之。有顷，秀老至，公佯睡起，遣秀老下阶曰：“为僧子乃敢盗跨吾驴！”秀老愿有以自赎。公徐曰：“罚松声诗一首。”秀老立就。冷斋夜话 

　　荆公居钟山，一日昼寝，梦有古衣冠相过，貌伟甚，曰：“我桀也。与公论治道。”反复百余语不相下。公既觉，犹汗流被体，因语客曰：“吾习气尚若是乎？”乃作小诗识之，有“尧桀是非常入梦，因知余习未能忘”之句。宽夫诗话 

　　田承君云：顷为金陵酒官，有王荆公处老兵时来沽酒。问公之动止，兵云：“相公每日只在书院读书，时时以手抚床而叹。人莫喻其意。”研北杂志 

　　舒王居前有横塘，尝放鱼其间，而夜多为盗以手网得之。王与门人闲步，因曰：“可以揭牒。”时叶致远戏云：“不须尔也，宜以一集句示之。”乃书桥柱曰：“门前秋水碧鳞鳞，赤鲤跃出如有神。君欲钓鱼须远去，慎勿近前丞相嗔。”王为之启齿。类苑引汉皋诗话 

　　荆公罢相后，所用之人多有卖之者。公性不杀物，至金陵，得生鱼，多放于池。有门生作诗曰：“直须自到池边看，今日谁非郑校人。”续墨客挥犀 

　　荆公凡处事必要据经，托人卖金，零卖了铢两不足，甚怒，元泽曰：“铢铢而较之，至两必差。”遂解。晁氏客语 

　　王荆公不耐静坐，非卧即行。晚居钟山谢公墩，自山距城适相半，谓之半山。尝畜一驴，每旦食罢，必一至钟山，纵步山间，倦则叩定林寺而卧，往往至日昃乃归。有不及终往，亦必跨驴半道而还。避暑录话 

　　王荆公领观使，归金陵，居钟山下，出即乘驴。余尝谒之，既退，见其乘驴而出，一卒牵之而行。问其指使，相公何之。指使曰：“若牵卒在前听牵卒，若牵卒在后即听驰矣。或相公欲止则止，或坐松石之下，或田野耕凿之家，或入寺随行。未尝无书，或乘而诵之，或憩而诵之。仍以囊盛饼十数枚。相公食罢，即遗牵卒。牵卒之余，即饲驴矣。或田野间人持饭饮献者，亦为食之。”盖初无定所，或数步复归，近于无心者也。闻见近录 

　　荆公在半山使一老兵，方汲泉扫地，当其意，誉之不容口。忽误触灯檠，即大怒，以为不力，逐去之。参寥在座，私语他客曰：“公以喜怒进退一老兵，如在朝廷以喜怒进退士大夫也。”邵氏闻见录 

　　陈秀公罢相，以镇江军节度使判扬州。其先茔在润州，而镇江即本镇也。每岁十月旦寒食，诏许两往镇江展省，两州迎送，旌旗舳舰，官吏锦绣，相属于道。是时王荆公居蒋山，骑驴出入。会荆公病愈，秀公请于朝，许带人从往省荆公，诏许之。舟楫衔尾，蔽江而下，告街于舟内喝道不绝，人皆叹之。荆公闻其来，以二人肩鼠尾轿迎于江上，秀公鼓旗舰舳正喝道，荆公忽于芦苇间驻车以俟。秀公令就岸，大舟回旋久之，乃能泊而相见。秀公大惭。其归也，令罢舟中喝道。默记 

　　荆公好乘江州车，坐其一箱。其相对一箱，苟无宾朋，即使村仆坐焉。吕氏杂记 

　　先子言，元丰末荆公在蒋山野次，跨驴出入。时正盛暑，而提刑李茂直往见，即于道左遇荆公，舍蹇相就，与茂直坐于路次。荆公以兀子，而茂直坐胡床，语甚久。日转西矣，茂直命张伞，而日光正漏在荆公身上，茂直令移伞就相公，公曰：“不须。若使后世做牛，须与他日里耕田。”默记 

　　王和甫守金陵，荆公退居半山，每出跨驴从二村仆。一日入城，忽遇和甫之出，公亟入编户家避之。老姥自言病痁求药，公随行偶有药，取以贻之。姥酬以麻线一缕云：“相公可将归与相婆也。”荆公笑而受之。高斋漫录 

　　王荆公退居金陵，一日与门人山行，少憩松下，公忽回顾周穜曰：“司马十二，君子人也。”穜默不对。公复前行，言之再四，人莫知其意。公此时岂真悔为惠卿辈所误耶！独醒杂志 

　　王荆公晚年于钟山书院多写“福建子”三字，盖恨为惠卿所陷，悔为惠卿所误也。每山行，多恍惚独言若狂者。田昼承君云：“荆公尝谓其侄防曰：‘吾昔好交游甚多，皆以国事相绝。今居闲，复欲作书相问。’防欣然为设纸笔案上，公屡欲下笔作书，辄长叹而止，意若有所愧也。”公既病，和甫以邸吏状视公，适报司马温公拜相，公怅然曰：“司马十二作相矣。”盖二公素相善，荆公以新法作相，温公以不行新法辞枢密使，反覆相辨论，三书而后绝。荆公知温公长者，必不修怨也。至荆公薨，温公在病告，闻之，简吕申公曰：“介甫无他，但执拗耳。赠恤之典宜厚。”温公之盛德，不可及矣。邵氏闻见录 

　　元祐初，温公拜相，更易熙丰政事。荆公在钟山，亲旧恐伤其意，不敢告语。有举子自京师归，公问有何新事，对曰：“近有指挥不得看字说。”公曰：“法度可改，文字亦不得作乎？”是夜闻公绕床行至达旦，于屏上书司马光三字，凡数百。其胸次不平之气，概可见也。高斋漫录 

　　半山晚年所至处，书窗屏间云：“当时诸葛成何事？祗合终身作卧龙。”盖痛悔之词，此唐薛能诗也。观林诗话 

　　元丰间，王荆公居半山，好观佛书。每以故金漆版书藏经名，遣人就蒋山寺取之，人因有用金漆版代书帖与朋侪往来者。老学庵笔记 

　　王荆公一日访蒋山元禅师，谓元曰：“坐禅实不亏人。余数年欲作胡笳十八拍不成，夜间坐禅间已就。”元大笑。宾退录 

　　朱世英言，尝从文公定林数夕，尝曰：“成周三代之际，圣人多生于儒。两汉以下，多生于佛。”又曰：“吾止以雪峰一语作宰相。”世英曰：“愿闻。”公曰：“这老尝为众生作什么。”冷斋夜话 

