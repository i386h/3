<!-- { "loadSidebar": true } -->
　　进士及第后，例期集一月，选年最少者二人为探花，使赋诗，世谓之探花郎。自唐以来，榜榜有之。熙宁间，吴人余中为状元，乞罢期集宴席探花以厚风俗，执政从之。既而擢为国子监直讲，以为斯人真可厚风俗矣。未几坐受举人贿赂而升名第事，下御史府，至荷校参对。狱具，停废。东轩笔录 

　　状元时彦，母怀之弥月，梦九人皂衣肩舆一金紫人径入房。明日犬生九子皆黑，晚遂生邦美，故小名十狗。同年录见之。泊宅编 

　　时彦举进士第一人，后为江东小漕。因按部，舟行于大江，阻风系舟僻左港＜氵义＞一山下，因与同载二三举人尽却从者，上山闲步。小寺出于山顶，已有老僧下山迎问曰：“岂非时状元乎？”彦既讶了无从者，又非当路，何以知其至也。僧曰：“此寺佛殿后有人题壁曰：某年月日时状元到寺。某志之有年，今日乃其所记之日，某晨起相望久矣。”相与至佛殿后，扫去积尘，始见其字如僧言，所题年月则彦尚未生之前也。观其旁又曰：“此去十三年官终四品。”彦录之以归，尝以语人。至大观初，彦以吏部尚书卒，正四品，距见题字时十三年矣。默记 

　　韩持国大资知颍昌时，时彦以状元及第为签判。初见持国，通谒者称状元，持国怒曰：“状元无官耶？”自此呼时签判云，彦终身衔之。马涓巨济亦状元及第为秦州签判，初呼状元，吕晋伯为帅，谓之曰：“状元云者及第未除官也，既为判官，不可曰状元也。”巨济愧谢。邵氏闻见录 

　　马巨济之父未得子，母为置妾，获一处子，质色殊丽，父忻然纳之。但对镜理发，既避匿，有沮丧之容。密询其故，乃垂泣曰：“某父守官某所，不幸物故，不获归葬。母乃见鬻得值，将毕葬事。今父死，未经卒哭，尚约发以白缯而以绛彩蒙之，惧君之见耳。”涓父恻然，乃访其母，以女归之，且为具舟，载其资装遣送。是夕涓母梦羽人告之曰：“天锡尔子，庆流涓涓。”后生巨济，即以涓名之。涓既赴试毕，梦人告之曰：“子欲及第，须作十三魁。”涓历数其太学及预荐选，止作十二魁，心甚忧之。逮至赐第，则魁冠天下，果十三魁也。春渚纪闻 

　　马涓崇宁以后遂废不用，刘器之以为巨济多预南京贵人饮会，甚不喜。师友杂志 

　　元丰间，汶上梁迪，一夕梦奏事殿上，御座前一碑，金箔大书黄裳二字，意必贵兆也，乃改名黄裳，明年御前赐进士第，南剑黄裳为天下第一。渑水燕谈录 

　　元丰末，叔父文正知贡举，时以开宝寺为试场，方考，一夕寺火大发。鲁公以待制为天府尹，夜率有司趋拯焉。寺屋皆雄壮，人力有不能施。穴寺庑大墙而后文正始得出，试官与执事者多焚死。于是都人上下唱言烧得状元焦。及再试，殿魁果焦蹈也。铁围山丛谈 能改斋漫录略同 

　　张真甫舍人为成都帅。未至前旬日，大风雷，龙起剑南西川门，揭牌掷数十步外。真甫名震，或曰：“元丰末贡院火而焦蹈为首魁，当时语曰‘火焚贡院状元焦’，无能对者。今当以‘雷起谯门知府震’为对。”老学庵笔记 

　　元丰间，姑苏有一瞽者号草腰带，善揣骨听声。一日王父呼至家论命，适有捷夫过门报省榜者，王父亟出问榜首姓名，云：“无为人焦蹈。”既入告之，嗟惋不已。王父怪之，曰：“知此人声骨否？”曰：“熟知之。”王父曰：“官职何如？”曰：“不能食禄，安问官职？”众皆以为焦已为大魁，术者之言必谬。经旬日，有自京师来者云：“揭榜后六日，焦已死矣。”中吴纪闻 

　　徐遹，闽人。博学尚气，屡举不第，久困场屋。崇宁二年为特奏名魁，时已老矣。赴闻喜宴于琼林苑，归过平康狭邪之所。同年所簪花多为群娼所求，惟遹至寓，花乃独存，因题一绝云：“白马青衫老得官，琼林宴罢酒肠宽。平康过尽无人问，留得宫花醒后看。”墨庄漫录 

　　本朝状元多同岁：徐奭、梁固皆生乙酉，王鲁、张师德皆生戊寅，吕溱、杨寘皆生甲寅，贾黯、郑獬皆生壬戌，彭汝砺、许安世皆生辛巳。砚岗笔记 

　　王安石弟安国 安礼 子雱 

　　王荆公父名益，故其所著字说无“益”字。老学庵笔记 

　　傅献简公云：“王荆公之生也，有獾入其室，俄失所在，故小字獾郎。”邵氏闻见录 按荆公生于临江，见涌幢小品。 

　　王荆公初字介卿，见曾子固怀友诗。摊饭续谈 

　　昔与小王先生言：“王舒公介甫何至于无后？”小王先生曰：“介甫天上之野狐也，又安得有后？”归白鲁公，鲁公曰：“有是哉！顷有李士宁者，异人也。一旦因上七日入醴泉观，视卿大夫络绎登阶拜，睹一衣冠，亟问之曰：‘汝非獾儿乎？’衣冠者为之拜，乃介甫也。士宁谓介甫：‘汝从此去踰二纪为宰相矣。’盖士宁出入介甫家，识介甫之初诞，故竟呼小字曰獾儿也。”铁围山丛谈 

　　萧注熙宁间上殿奏对罢，上问：“今臣僚孰贵？”曰：“文彦博。”又问其次，曰：“韩琦。”又问王安石何如，注曰：“牛形人，任重而道远。”又曰：“安石牛耳虎头，视物如射，意行直前，敢当天下大事。”清波杂志 画墁录、钱氏私志较略 

　　黄庭坚尝言：“人心动则目动。”王介甫终日目不停转。道山清话 又荆公观书，目光射纸上，见前杜衍条下。 

　　王荆公目睛如龙。老学庵笔记 

　　荆公之生也，有獾出于市。一道人首常戴花，时人目为戴花道人，来访其父曰：“此文字之祥，是儿他日以文名天下。俟至执政，当见之。”荆公父书于册，自后不少差，荆公甚神之。洎拜两地，道人果来曰：“自此益得君，谨无复讎。”荆公扣之，曰：“公前身李王也，戒之！”遂辞去。云麓漫钞 

　　荆公在钟山读书，有一长老曰：“先辈必做宰相，但不可念旧恶，改坏祖宗格法。”荆公曰：“一第未就，奚暇问作宰相，并坏祖宗格法？”老僧云：“曾坐禅入定，见秦王入寺来，知先辈秦王后身也。”贵耳集 

　　蜀道有梓潼神祠，素号异甚。士大夫过之，得风雨送，必至宰相；进士过之，得风雨则必殿魁。有王提刑者过焉，适大风雨，王心因自负，然独不验。时介甫丞相年八九岁，侍其父行，后乃知风雨送介甫也。铁围山丛谈 

　　王介甫乃进贤饶氏之甥，锐志读书。舅党以介甫肤理如蛇皮，目之曰：“行货亦欲求售耶？”介甫寻举进士，以诗寄之曰：“世人莫笑老蛇皮，已化龙鳞衣锦归。传语进贤饶八舅，如今行货正当时。”坚瓠集 此条他书不见，不知褚氏所本何书。又安石幼时事一条已载张方平条下。 

　　庆历三年御试进士，时晏元献为枢密使。杨察，晏壻也，弟寘时就试毕，负魁天下望。未放榜，寘以小赋求察问晏公己之高下。晏公入，见寘之赋考在第四人，出以语察，察密以报寘。寘与酒徒饮酒肆，闻之，以手击案曰：“不知那个卫子夺吾状元矣！”不久唱名，再三考量以第一人卷进御，赋有“孺子其朋”之言。不怿曰：“此语忌，不可以魁天下。”即王荆公卷子。第二即王圭。以故事官人不为状元。令取第三人，即殿中丞韩绛。遂取第四人卷子进呈。上欣然曰：“若杨寘可矣。”复以第一为第四。寘方骂时，不知己为第一人也。然荆公平生未尝略语曾考中状元，其气量高大，视科第为何等事耶。默记 

　　王荆公于杨寘榜下第四人及第。是时晏元献为枢密使，上令十人往谢，晏公俟众人退，独留荆公，再三谓曰：“廷评乃殊乡里，久闻德行乡评之美。殊备位执政，而乡人之贤者取高科，实预荣焉。”又曰：“休沐日相邀一饭。”荆公唯唯。既出，又使直省官相约饭会，比往时，待遇极至。饭罢，又延坐，谓荆公曰：“乡人他日名位如殊坐处。”且叹慕之。最后曰：“有二语欲奉闻，能容于物，物亦容矣。”荆公但微应之。归至旅舍，叹曰：“晏公为大臣而教人者以此，何其卑也。”心颇不平。荆公后罢相，其弟和甫知金陵时，说此事，且曰：“当时我大不以为然，我在政府，平生交友，人人与之为敌，不能保其终。今日思之，不知晏公何以知之。”默记 清波杂志较略 

　　天台县桃源洞，千山万山，人烟断绝。其间古桃树，年深化为精魅，常迷人。王介甫夜坐，梅月照轩窗，读易。忽有一姝，容颜姝丽，见介甫，自言知易。遂相与谈论，实能发人所未发，介甫喜甚。间得报司马君实来访，介甫出迎，至轩，彼姝即隐身不出。及司马去，彼姝复来，怪而问之，对云：“妾乃此梅花月之妖，君实正人，妾不敢相见。”介甫爽然。枣林杂俎 

　　韩魏公知扬州，介甫以新进士佥书判官事。韩公虽重其文学，而不以吏事许之。介甫数以古义争公事，其言迂阔，韩公多不从。介甫秩满去。会有上韩公书者，多用古字，韩公笑曰：“惜乎王廷评不在此，此人颇识难字。”介甫闻之，以公为轻己，由是怨之。及介甫知制诰，言事复多为韩公所沮。会遭母丧，服除，时韩公犹当国，介甫遂留金陵不欲参。曾鲁公知介甫怨忌韩公，乃力荐于上，强起之，其意欲以排韩公耳。涑水纪闻 

　　韩魏公知扬州，王荆公初及第为佥判，每读书达旦，略假寐，日已高，急上府，多不及盥漱。魏公见荆公少年，疑夜饮放逸，一日从容谓荆公曰：“君少年无废书，不可自弃。”荆公不答。退而言曰：“韩公非知我者。”魏公后知荆公之贤，欲收之门下，荆公初不屈。故荆公日录，短魏公为多，每曰：“韩公但形相好尔。”作画虎图诗以诋之。邵氏闻见录 

　　荆公与魏公论事不合，曰：“如此则是俗吏所为。”魏公曰：“公不相知，某真一俗吏也。”晁氏客语 

　　舒王性酷嗜书，虽寝食，手不释卷。知常州，对客未尝有笑容。一日大会宾佐，倡优在庭，公忽大笑，人颇怪。乃共呼优人，厚遗之曰：“汝之艺能使太守开颜，可赏也。”有人窃疑公笑不因此，乘间启公，公曰：“畴日席上偶思咸常二卦，豁悟微旨，自喜有得，故不觉发笑耳。”墨客挥犀 

　　荆公为江西漕，梦小龙呼相公，求夹注维摩经十卷，久而忘之。后至友人家，见佛堂有是经，因录而送庙。及在相府，梦小龙来谢。孙公谈圃 

　　王荆公性不修饰，经岁不洗沐，衣服虽敝，亦不浣濯。与吴仲卿同为群牧判官。时韩持国在馆，三数人尤厚善，因相约每一两月即相率洗沐定力院，家各出新衣为荆公番，号拆洗王介甫。公出浴，见新衣，辄服之，亦不问所从来也。石林燕语 

