<!-- { "loadSidebar": true } -->
　　丁谓当国，权势震主，引王沂公为参知，谄事谓甚至。既登政府，每因暇闲与谓言，必涕泣作可怜之色，晋公问之数矣。一日又问，对曰：“曾有一私家不幸事，耻对人言。曾少孤，按此与前条登第后致父书不符。惟老姊同居。一外生不肖为卒，受杖责多矣。老姊在青州乡里，每以为言。”言讫又涕下。谓亦恻然，因为沂公言：“何不入文字乞除军籍？”公曰：“曾既污辅臣之列，而外生如此，岂不辱朝廷，自亦惭言于上也。”言毕又涕下，谓再三勉之曰：“此亦人家常事，不足为愧。惟早言于上，庶脱其为卒之苦尔。”自后谓数数勉之，留身上前奏知，沂公必泣下曰：“岂不知军卒一日是一日事，但终自羞赧耳。”晋公每催之，且谓沂公某日可留身奏陈，沂公犹不欲。谓一日且责沂公门户事乃尔缓，谓当奉候于合门。沂公乃留身。既留身，踰时至将进膳，犹不退，尽言谓之盗权奸私，且言：“丁谓阴谋诡谲多智数，变乱在顷刻。太后、陛下若不亟行，不惟臣身虀粉，恐社稷危矣。”太后大怒许之，乃退。晋公候于合门，见其甚久，即顿足捩耳云：“无及矣。”沂公既出，遇谓于合门，含怒不揖而出。盖悟见卖，含毒而己不觉也。故知权数在谓之上。默记 按此事曲洧旧闻谓沂公欲为弟乞恩，与此异，文亦略，孙公谈圃更略。 

　　富郑公早年，尝梦青州王相公以后事相托。后王公罢相知郓州，辟郑公为倅。到任岁余，有火星坠于宅园，后月薨。郑公主丧事。事实类苑 

　　桑赞以节旄镇邢城，张文节居幕下。幕职月料十五千，以文节家贫食众，命倍给之。文节亦祗取其半，不得已，即以取用之故闻于桑，桑尝谓文节曰：“公异日必大用，恨吾老不得见也。”祥符间文节为京东转运使，奏称昔在桑赞幕下，今赞死葬洪州，子弟悉官于外，臣乞每遇寒食至赞墓拜扫，诏可之。自是岁一往祭。桑氏子弟来见者，待如骨肉。墨客挥犀 

　　张文懿生百日不啼，身长七尺二寸，人皆异之。初为射洪令，有道士崔知微者，谓公曰：“吾尝得相法于异人，公正鹤形，不十年相天下。寿考绝人甚远。”又县之东十余里罗汉院僧善慧，梦金甲神人叱之，令洒扫庭宇，相公且来矣。诘朝诵经以待之，即文懿公也。慧语此，文懿谢之云：“安有是事。”曲洧旧闻 

　　退傅相公，光化军人，少时薄游武当，村舍主人将杀以祀鬼，安卧室内，诵六天北地咒，巫者见星宿覆其上，怖而却走。退傅孙壻吕诲太博云。邻几杂志 

　　张邓公尝谓某举进士时，与寇莱公游相国寺，诣一卜肆，卜者曰：“二人皆宰相也。”既出，逢张公齐贤、王公随亦往诣之，卜者大惊曰：“一日之内而有四宰相。”四人相顾而笑以退。因是卜者日消声，亦不复有人问之，卒穷饿以死。四人其后为宰相，欲为之传未能也。事实类苑 

　　张文懿为射洪令时，出城过村寺，寺老僧必迎于道。邂逅过之，亦必出迎。文懿怪而问之，僧曰：“长官来则山神夜梦告某曰：相公至矣。”一日复往而僧不出，文懿曰：“不出何也？”僧谢曰：“神不我告也。”文懿以为诞，使僧问所以，夜梦告曰：“长官误断杀牛事，天符已下，不复相矣。”文懿惊骇，审之果尝有杀牛事，遂复改正。明日再过僧寺，僧复出曰：“昨夕山神云，长官复入相，明日当来，但减算耳。”闻见近录 

　　太傅张公士逊以孙何下及第，久困选调，年几五十始转著作佐郎，知邵武县，还朝以文贽杨公大年，比三日，至门下，连日值杨公与同辈打叶子，门吏不敢通，公亦不去。杨公忽自窗隙目之，知非常人，延入款语，又睹所为文，以为有宰相器，荐为御史，由是遂登公辅。公尝与邵武姓鱼一僧相善，及贵犹不忘，为鱼奏紫方袍，弟子守仙亦沾锡服。晚年致政，犹时时遗守仙物不绝，答书皆亲笔书，语皆稠叠勤拳。其敦笃如此。青箱杂记 

　　张邓公士逊为殿丞，王东城一见厚遇之，语必移时。王公素所厚惟杨大年，公有茶囊，惟大年至则取囊具茶，他客莫与也。公之子弟但闻取茶囊，则知大年至。一日命取茶囊，群子弟皆出窥大年，及至乃邓公也。一日公复命取囊，又往窥之，邓公也。子弟乃问公：“张殿丞者何人？公待之如此。”公曰：“张有贵人法，不十年当据吾座。”后果如其言。梦溪笔谈 

　　邓公张士逊三入相，景祐五年，与章郇公并命，已七十五岁。后二年西贼叛命，宝元、康定之间，措置乖方，物议罪之。引年致仕，以小诗白郇公曰：“赭案当衙并命时，蒹葭衰朽倚琼枝。如今我得休官去，鸿入青冥凤在池。”近辅咸和焉。有轻薄子改邓公诗曰：“赭案当衙并命时，与君两个没操持。如今我得休官去，一任夫君鹘露蹄。”闻者大哂。谈渊 

　　退傅张公士逊，晚春乘安舆出南薰，缭绕都城。游金明，抵暮，指宜秋而入。阍兵捧门牌请官位，退傅书一阕云：“闲游灵沼送春回，关吏何须苦见猜，八十衰翁无品秩，昔曾三到凤池来。”湘山野录 闻见近录诗句略有不同 

　　张文懿为射洪令，一道士诣邑，熟视公不语。久之，项间取瓢，出药十粒，顾文懿曰：“可饵之。”文懿即饵之。道士微笑，复取之，至九十粒即吐。道士浴之，使再饵，复吐其四，实饵八十六粒。道士曰：“明日可到城外□□观也。”明日诣之，谓文懿曰：“欲为神仙耶？欲为宰相耶？”文懿曰：“欲为相耳。”道士咨嗟久之，留一书缄封甚固，曰：“且候作相老倦时开。”竟不知其何人也。文懿八十六岁，未尝有疾，至上元偶思道士所留书，启之，乃彩选一册，因令子弟作选至宰相，视上惟有真人耳，始悟道士意。明日道士忽至，顾文懿曰：“打叠了未？”语毕而去。使人访之，即卧店内卒矣。文懿忽觉腹痛，须臾一囊下，八十六粒炳然如新。遂葬药于三宝堂下，是夕薨。闻见近录 

　　陈靖为吏部员外，晓三命，自言官高寿长。一旦卒，附婢子语如平生。最厚薛向往见之，婢子冠带而出，语言动作真靖也。向问：“吏部平生自知命，何如是？”答云：“某有官寿，但以不葬父母，乃被克折。”既而泣下。向问阴间善恶之报，靖言：“世所传皆不诬，只如张退傅官职寿康，人所仰望，然酆都造狱，明年三月成矣。”向密记其言。明年车驾游池，宣召张士逊，向于稠人间望见之，以为士逊精健如此，鬼语乃妄言耳。明日闻士逊薨矣。谈苑 

　　吕夷简子公弼 公著 

　　五代时有吕姓为侍郎者三人，皆名族，俱有后，仕本朝为相。吕琦晋天福间兵部侍郎，曾孙正惠端相太宗。吕梦奇后唐长兴间兵部侍郎，孙文穆蒙正相太宗，曾孙文靖夷简相仁宗，衣冠最盛。吕咸休周显德间户部侍郎，七世孙正愍大防相哲宗。挥麈录 

　　吕察问云：文靖公未达时，尝夜步月下，逢妇人以红幕首立于侧，公了不顾，妇人言：“官人觑我一觑。”亦不答，至于再三，漫揭其幕，则满面皆眼也，叱之曰：“恁觜脸却要人看！”遂没不见。异闻总录 余冬序录，朱子言：李文靖寓京师，一日忽有一轿至，下轿乃一盖头妇人，不见其面，入文靖房，久然后出。众讶而问之，文靖云：亦是言某前程之类，何足深信。诘之，乃曰：诸君曾见其面乎，一面都是目，殊可异也。按此与吕文靖事略同，当即一事。 

　　冯亮善相人，为夔路监司日，吕文靖父为州职官，一见文靖，即许以女嫁之。其妻曰：“君尝谓此女为国夫人，何为与选人子？”亮曰：“此所以为国夫人也。”孙公谈圃 

　　试场所问本经义疏，不过记出处而已。吕申公试卷，问：“子谓子产有君子之道四焉，所谓四者何也？”答曰：“其行己也恭云云，谨对。”试卷不誊录，考官批于界行之上：能记则曰通，不记则曰不，十问之中四通则合格矣。其误记者，亦只书曰不全，不能记则曰对未审，谨对。燕翼贻谋录 

　　含桃阁在旧濠州厅。宋梅询为守，吕夷简为倅，相得甚欢，以此为憩游之地。凤阳府志 

　　祥符末，王沂公知制诰。一日见王文正公，问：“君识吕夷简否？”沂公曰：“不识。”退而访之。吕公时为太常博士，通判滨州，人多称其才。他日复见文正，问如初。沂公具所闻以对，文正曰：“此人异日与舍人对秉钧轴。”沂公曰：“何以知之？”文正曰：“吾亦不识，但以奏请得之。”沂公曰：“奏请何事？”文正曰：“如不税农器等事。”沂公姑应之。及丁晋公败，沂公引为执政，从容道文正语，二公皆嗟叹。龙川别志 

　　吕夷简通判蜀中，厅宇素有鬼物，号榆老姑，乃榆木精。其状一老丑妇人，常出厨间，与群婢相偶，久亦不以为怪，常谓公他日必大贵。一日忽怀妊，群婢戏之，自言非久当产，遂月余不至。至则云已产矣，请视之，后园榆木生大赘乃是，视之果然。诗话总龟 

　　吕许公当国，太后临朝，仁宗尚幼，公能协两宫无纤毫之隙。及许公薨，仁宗恸哭久之，曰：“吕夷简死，谁复能办大事者？”张安道奉敕撰许公神道碑，其家欲言和协二宫事。安道于上前质其虚实，上不喜曰：“吾不复记此事。”良久曰：“明肃章献尝自言梦周王祐按真宗长子早夭。来告，将复生荆王宫。时允初生，荆王少子。所谓五相公者，太后欲取入宫养之，吕夷简争之乃止。”上所言如此，则许公信有力焉。龙川别志 

　　张邓公、吕许公同作宰相。一日朝退，仁宗独留吕公，问曰：“张士逊久在政府，欲与一差遣出去。”吕公曰：“士逊出入两朝，亦颇宣力。”仁宗曰：“恩命如何？”吕公曰：“与除静江军节度使检校太傅知许州。”仁宗曰：“不亏他否？”吕公曰：“圣恩优厚。”吕公既退，张，吕亲姻也，私焉，曰：“主上独留公，必是士逊别有差遣。”因祈以恩命。吕沉吟久之曰：“使弼使弼。”按：此语不可解。张亦欣然慰望。是日张公打屏合内物已过半矣，明日令院子尽搬合内物色归家，更不趋待漏院，只就审官东院待漏。既入朝，张公唯祗候宣麻，吕公唯准备押麻耳。忽堂吏报吕公曰：“相公知许州。”吕公大惊，于是张公押麻，乃吕公除静江军节度知许州也。谈苑 按吕凡三罢相，而张适在政府当押麻者，祇有明道二年，此即涑水纪闻所记。郭后谓夷简亦附太后，因而罢之也。据正史当作除武胜军节度使判澶州方合，至吕第二次罢相知许州，则其时士逊不当国也。 

　　有儒者张球，献诗吕夷简云：“近日厨间乏所供，孩儿啼哭饭箩空，母因低语告儿道，爷有新诗上相公。”吕喜其诗，以俸百缗遗之。青琐高议 

