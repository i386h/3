<!-- { "loadSidebar": true } -->
　　李端愿，文和长子，治园池，延宾客。每休沐，必置酒高会，延侍从馆阁，率以为例。元丰间会佳客，忽学士将锁院，孙巨源当制，颇不欲去，李饬侍妾取罗巾求长短句。巨源援笔欲书，从者告以将掩门矣，草作数语云：“城头尚有三冬鼓，何须抵死催人去。上马苦匆匆，琵琶曲未终。回头肠断处，却更廉纤雨。漫道玉为堂，玉堂今夜长。”李邦直在座，颇以卒章为非佳语。是夕巨源得病于玉堂，后六日卒。南游纪旧 

　　刁景纯恺悌敦厚，周人之急，甚于己私，至诚有过人者。在京师，宾客造请，虽至贫下，必往报谒，昼日未尝在家，夜归常至三更，不知者以为干谒自为己，其实不然。宋尚书判馆事，督诸馆职毕集，而景纯或数日不至，使人邀而谯让之，王原叔戏改杜诗云：“景纯过官舍，走马不曾下。蓦地趁朝归，便遭官长骂。”李献臣曰：“我能足之。”是时西戎唃氏有子名摩毡，而景纯常为宣政使王某作墓铭，即续其后曰：“多罗四十年，偶未识摩毡，近有王宣政，时时与纸钱。”于是以古文篆隶写之，加标轴，密使挂景纯厅事。景纯旦出夕返，初不觉，宾客至者见之，往往诵念而去。景纯自外颇闻之，亦不能晓。一日大雨不可出，周行厅事，乃见此图。问其从者，曰：“挂此已十余日矣。”类苑引贡父诗话 今本贡父诗话较略，补笔谈亦不详。 

　　刁景纯官都下，遇节必令人持马衔，每至一门首，撼数声而留刺以表到。有客知其诬，急出视之，仆云：“适已脱笼矣。”可书 

　　刁约奉使契丹，戏为诗四句，曰：“押燕移离毕，官名如执政。看房贺拔支。如执衣防合。饯行三匹裂，小木罂。密赐十貔狸。形如鼠，辽人以为珍膳。 梦溪笔谈 

　　刁学士约喜结交请谒，常至夜半，号刁半夜。杜祁公为相，苏舜钦其壻也，岁暮以故事奏用卖故纸钱祠神以会宾客，皆一时知名士也。王宣徽拱辰，吕申公之党也，欲举其事以动相臣，曰：“可一举而尽也。”是日刁亦与召，知其谋而不以告，诘朝送客城东，于是苏坐自盗除名，客皆逐，丞相亦去，刁独逸。其后坐客皆至从官，刁独终于馆职。后山谈丛 

　　苗振以列卿知明州，熙宁间致仕归郓，多置田产。又在明州创材为堂，舟载归郓。时王逵亦致仕，作诗嘲振云：“田从汶上天生出，堂自明州地架来。”此句传至京师，王荆公大怒，即出御史王子韶使两浙，廉其事。子韶又言：“知杭州祖无择，亦有奸利之迹。”于是明州、秀州各起狱鞫治，振与无择贬斥。熙宁以后数以谣言起狱，自逵为诗始也。东轩笔录 

　　二刘 

　　刘原父就省试时，父立之为湖北转运使，按部至鄂州，与郡守王山民宴于黄鹤楼，数日不发，谓守曰：“吾且止此，以候殿榜，儿子决须魁天下。”守心不平，且曰：“四海多士，虽令嗣才俊，岂可预料。”立之曰：“纵使程试不得意，亦须作第二人。”来日殿榜到州，原父果第二名，继得家书云：“初考乃状元，为赋小误，遂以贾黯为魁。”立之即以书示郡守而行。默记 

　　庆历间，刘原父廷试考第一。会王伯庸以翰林学士为编排官，原父内兄也，以嫌自列，仁宗以为第二，以贾直孺为冠。石林燕语 避暑录话同 

　　故事，锁学士院有四制则并命学士，谓之双锁。刘原父立马而草九制，人固已服其敏。邓温伯为内相，当元丰末建储亲王及内外将相进恩，一夕独草制二十二道，益敏而工。其有腹藳耶。清波别志 

　　宋朝翰林学士，多以知制诰久次而称职者充之。刘原父居外制最久，誉望最高，一时咸以为宜充此选。刘亦雅以自负，然久不升进，出典两郡，还朝复居旧职，颇怏怏不自得。一日顾官属曰：“诸君闻殿前指挥使郝质已拜翰林学士乎？”或以为疑，徐笑曰：“以今日之事准之，固当然耳。”却埽编 

　　刘原父望欧公稍后出，同为昭陵侍臣，学问文章，势不相下，然相乐也。欧阳公喜韩退之文，皆成诵。原父戏以为韩文究，每戏曰：“永叔于韩文，有公取，有窃取。窃取无数，公取粗可数。”欧阳公以退之读墨子不相用不足为孔、墨为叛道，原父笑曰：“永叔无伤事主也。”邵氏闻见录 

　　刘原父博物多闻，前世无及。在长安日，有得古铁刃以献，制作极巧，下为大环，以缠龙为之，而其首类鸟，人莫能识，原父曰：“此赫连勃勃所铸龙雀刀。所谓大夏龙雀者也。”问之，盖种世衡筑青涧城，掘地所得，正夏故疆也。长安李士衡观察，家藏一端砚，当时以为宝，下有刻字云：“天宝八年冬端州东溪石刺史李元书。”刘原父知长安，取视之，大笑曰：“天宝安得有年？自改元即称载矣，且是时州皆称郡，刺史皆称太守，至德后始易。”李氏砚遂不敢出。避暑录话 

　　“凉风响高树，清露坠明河。谁谓夏夜短，已觉秋意多。艳肤丽华烛，皓齿扬清歌。临觞不作意，奈此粲者何？”刘原父在永兴所作诗也。叶少蕴避暑录话载之，且云：“恨原父此病未除也。”予后读国史原父本传，载原父在永兴惑官妓得惊瞀病，乃知前诗不徒作也。能改斋漫录 

　　原父晚年病，不复识字，日月儿女皆不能认。人言永兴多发冢墓，求古物，致此。研北杂志 

　　王介甫外除，自金陵过苏州。刘原父作守，以州郡礼邀之，营妓列庭下，介甫作色不肯就坐，遂去妓。顾介甫曰：“烧车与船，延之上座。”侯鲭录 

　　刘贡父旧与王荆公游甚款，每相遇必终日。荆公为参政，一日贡父访之，值其方饭，使吏延入书室。见有草藳在砚下，取视之，则论兵之文也。贡父善强记，一过目辄不忘，既读复置故处，念吾以庶僚谒执政，径入其便座，非是，复趋出，待于庑下。荆公饭毕而出，始复邀入坐，语久之，问：“贡父近为文乎？”贡父曰：“近作兵论一篇，草创未就。”荆公问所论大概何如，则以所见藳为己意以对，荆公不悟其窥见己作也，默然良久，徐取砚下藳裂之。盖荆公平日论议欲出人意表，有同之者，则以为流俗之见也。却埽编 

　　马默击刘贡父玩侮无度，或告贡父，贡父曰：“既称马默，何用驴鸣？”立占马默驴鸣赋，有“冀北群空，黔南技止”之警策。客问刘贡父曰：“某人有隐过否？中司将鸣鼓而攻之。”贡父曰：“中司自可鸣鼓儿，老夫难为暗箭子。”客笑而去。王荆公会客食，遽问：“孔子不彻姜食何也？”刘贡父曰：“本草书姜多食损知，道非明民，将以愚之，孔子以道教人者，故云。”荆公喜以为异闻，久乃悟其戏也。邵氏闻见录 

　　王荆公好言利，有小人谄曰：“决梁山泊八百里水以为田，其利大矣。”荆公喜甚，徐曰：“决水何地可容？”刘贡父曰：“自其旁别凿八百里泊，则可容矣。”荆公笑而止。邵氏闻见录 涑水纪闻、明道杂志、渑水燕谈录略同 

　　刘攽为开封府试官，出临以教思无穷论，举人上请曰：“此卦大象何如？”刘曰：“要见大象，当诣南御苑也。”有又请曰：“至于八月有凶，何也？”答曰：“九月固有凶矣。”盖南苑豢驯象榜帖之出常在八九月之间也。王彦和汾口吃，刘攽嘲之曰：“恐是昌家，又疑非类，不见雄名，惟闻艾气。”又尝同趋朝，闻叫班声，汾谓曰：“紫宸殿下频呼汝。”盖常朝知班吏多云“班班”，谓之唤班，攽应声答曰：“寒食原头屡见君。”汾与坟同音也。东都笔录 

　　刘攽与王汾彦和同在馆阁。一日刘谒王曰：“君改章服，故致贺耳。”王曰：“未尝受命。”曰：“早间合门使传报，君但询之。”王密使人询合门，乃是有旨诸王坟得以红泥涂之。渑水燕谈录 

　　攽又戏王觌曰：“公何故见卖？”王答曰：“卖公直甚分文？”邵氏闻见录 

　　攽与王介甫最为故旧，介甫尝拆其名曰：“刘攽不值分文。”攽遂答曰：“失女便成宕，无□莫是妒，下交乱真如，上颈误当宁。”介甫大衔之。默记 

　　刘贡父为舍人。一日朝会，幙次与三卫相邻，时诸帅二人出军伍，有一水精茶盂，传玩良久，一帅曰：“不知何物所成，莹洁如此？”贡父隔幙谓之曰：“诸公岂不识，此乃多年老兵耳。”东皋杂录 

　　刘贡父初入馆，乘一骒马而出，或言：“不虑趋朝之际，有从群者，致奔踶之患耶？”贡父曰：“吾将处之也。”或问：“何以处之？”曰：“吾令市青布作小襜，系之马后。”或曰：“此更诡异也。”贡父曰：“吾初幸馆阁之除，俸入俭薄，不给桂薪之用，因就廉值取此马以代步。不意诸君督过之深，姑为此以掩言者之口耳。”春渚纪闻 

　　沈存中为内翰，刘贡父与从官数人同访之。始下马，典谒者报内翰方浴，贡父语同行曰：“存中死矣，待之何益？”众惊问故，贡父曰：“孟子云，死矣盆成括。”曲洧旧闻 

　　曾布为三司使，与吕嘉问争市易事。介甫主嘉问，布坐左迁。诏命始出，朝士多未知。布字子宣，嘉问字望之。或问贡父，贡父曰：“曾子避席。”又问：“望之何如？”曰：“望之俨然。”介甫闻之不喜，由是出贡父知曹州。涑水纪闻 东轩笔录略同 

　　刘贡父作给事中，时郑穆学士表请致仕状过门下省，刘谓同舍曰：“宏中请致仕，为年若干？”答者曰：“郑年七十三。”刘遽曰：“慎不可遂其请。”问其故，刘曰：“且留伴八十四底。”时潞公年八十四，再起为平章事。潞公闻之，甚不怿。宏中，穆字也。明道杂志 

　　刘贡父呼蔡确为倒悬蛤蜊，盖蛤蜊一名壳菜也。确深衔之。邵氏闻见录 

　　孙莘老形貌奇古。熙宁间论事不合责出，世谓没兴孔夫子。孔宗翰宣圣之后，气质肥厚，刘贡父目之孔子家小二郎。元祐间二人俱为侍郎，二部争事于殿门外幄次，贡父过而谓曰：“吾党之直者异于是。”坐间有悟之者，大笑。侯鲭录 

　　孙觉、孙洙同在三馆。觉肥而长，洙短而小，二人皆髯，刘攽呼为大胡孙、小胡孙。顾临字子敦，亦同为馆职，为人伟仪表而好谈兵，攽目为顾将军。又以反语呼之曰“顿子姑”。攽尝与王介同为开封府试官，试节以制度不伤财赋，举子多用蓄积字，声近御名。介坚欲黜落，攽争之，遂至諠忿。监试陈襄以闻，二人皆赎金。中丞吕公著又言责太轻，遂皆夺主判。是时雍子方为开封推官，戏攽曰：“据罪名当决臀杖三十。”攽答曰：“然，吾已入文字矣。其词曰：切见开封推官雍子方，身材长大，臀腿丰肥，臣实不如，举以自代。”合座大笑。东轩笔录 

