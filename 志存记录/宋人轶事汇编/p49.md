<!-- { "loadSidebar": true } -->
　　劫盗张海过高邮军，晁仲约令百姓犒以牛酒，海悦竟去，不为暴。事闻，富郑公欲诛仲约，范文正曰：“祖宗以来，未尝轻杀臣下，此盛德事，奈何轻败坏！他日主上手滑，吾辈亦未敢自保也。”富公不以为然。按续闻见近录云：富、韩执政，议斩边帅，文正力争之，至论上前，退自殿陛。文忠厉声曰：“六丈无过待作佛。”文正曰：“主上富春秋，公等教上杀人，行看剑在吾辈头上矣。”邵氏闻见录略同，惟以高邮为光化，知军者无姓名。其后富公自河北还朝，不许入国门，未测朝廷意，彷徨终夜不能寐，思范公语，绕床叹曰：“范六丈圣人也。”鹤林玉露 又罗大经诗曰：“奋髯要斩高邮守，攘臂甘驱好水军，直到绕床停辔日，始知心服希文。” 

　　祖宗用人以两省为要，而翰林学士尤为亲切，由是登二府者十常六七。杜正献公以清节名天下，然一生多历外职，在内惟三司户部副使，知开封府，遂为枢密副使。范文正自谏官被责召还，以天章阁待制判国子监知开封府，复责，晚乃自庆州入为枢密副使。二公皆未尝历两省，而文正之文学不更文字之职，尤以为歉也。石林燕语 

　　范文正镇越，民曹孙某死于官，遗二子幼妻。公以俸钱百缗赒之，其他郡官从而遗之者又倍公数。为具舟，择一老吏送辖其舟，且诫吏曰：“过关防以吾诗示之。”诗曰：“一叶轻帆泛巨川，来时暖热去凉天，关津若要知名姓，此是孤儿寡妇船。”青琐诗话 

　　范文正少与一术者游。会术者病笃，使人呼文正而告曰：“吾善炼水银为白金，吾儿幼不足以付，今以付子。”即以其方与所成白金一斤，封志纳文正怀。文正方辞避，而术者已绝。后十余年，术者之子长，出其方并白金授之，封志宛然。东轩笔录 孙公谈圃同 

　　范文正尝为人作墓铭，已封，将发，忽曰：“不可不使师鲁见之。”明日以示师鲁，师鲁曰：“希文名重一时，后世所取信，不可不慎也。今谓转运使为部刺史，知州为太守，诚为悦俗。然今无其官，后必疑之，正起俗儒争论也。”希文抚几曰：“赖以示子，不然，吾几失之。”幕府燕闲录 

　　范文正镇钱塘，兵官皆被荐，独巡检苏麟不与，乃献诗曰：“近水楼台先得月，向阳花木易为春。”即荐之。清夜录 

　　韩汝玉令钱塘，眷一妓，尝宿其家。一日晏起，县吏挟之立门外，候声喏，汝玉即升妓家中堂受喏。翼日下吏杖一百，即解官自劾云：“某无状不检，为吏所侮，无以临民，请解印归。”时范文正知杭州，大奇之，曰：“公杰士也，愿自爱。”即令还职。汝玉既满，复携此妓游西湖，恋恋一月不去。文正置酒饯之，召妓佐酒，候汝玉极醉时，令舟子解缆去。及醒则舟离钱塘数十里矣。后汝玉历膴仕有声。西湖志录 

　　范文正归姑苏，有绢三千匹，尽散与闾里亲族朋旧，曰：“亲族乡里，见我生长，幼学壮行，为我欢喜，何以报之。祖宗积德百余年，始发于我。今族众皆祖宗子孙，我岂可独享富贵？”乃置田数千亩为义庄。公子纯仁为相，四世孙成大参大政。然以忠宣公之盛德，晚乃丧明，常令其甥司马朴扶行。清夜录 按宋史范成大传不言是文正后人。 

　　灵隐寺方丈有范文正公木床，朴甚，诗云：“先生守杭日，去去五百年，遗梦了不觉，山僧尝昼眠。”枣林诗集 

　　范文正尝得一宅基，堪舆家相之曰：“此当世出卿相。”公曰：“诚有之，不敢以私一家。”即捐其地建学舍，苏州府学是也。昨非庵日纂 

　　范文正喜谈兵，常好诵韦苏州“兵卫森画戟，燕寝凝清香”之句。冷斋夜话 

　　邵居士餗，工钗股篆。范文正作严先生祠堂记，欲求其书刻石，尝得范书云：“先生篆高出四海，诚能枉神笔于片石，则子陵之风，后千百年未泯。”负暄野录 

　　范文正云：“常调官好做，家常饭好吃。”鹤林玉露 

　　范文正喜弹琴，然平日止履霜弹一操，时人谓之范履霜。老学庵笔记 

　　苏州人讳言“贼”。范文正知杭州，范平江人，警夜者不敢言“贼”，乃曰：“看参政乡人。”是可笑也。鸡肋编 

　　范仲淹参知政事，上知范无所有，厌之，而密试以策，观其所蕴，曰：“老生常谈耳。”因喻令求出。仲淹微时甚贫，常结吏人范仲尹为族弟，及为谏官，攻吕许公而得罪，仲尹亦遭逐。碧云騢按此书本不足信，存之以见魏泰辈之诬妄。 

　　欧阳文忠作范文正神道碑，累年未成。范丞相兄弟数趣之，文忠以书报之曰：“此文极难作，敌兵尚强，须字字与之对垒。”盖是时吕许公客尚众也。余尝于范氏见此帖，其后碑载初为西帅时，与许公释憾事曰：“二公欢然相约平贼。”丞相得之曰：“无是，吾翁未尝与吕公平也。”请文忠易之，文忠怫然曰：“此吾所目击，公等少年，何从知之？”丞相即自刊去二十余字乃入石，既以碑献文忠，文忠却之曰：“非吾文也。”避暑录话 

　　欧公作文正神道碑云：“吕公复相，公亦再起被用，于是二公欢然相约，共力国事，天下之人，皆以此多之。”文正子尧夫，以为不然，从欧阳公辨不可，则自削去“欢然共力”等语。欧阳公殊不乐，为苏明允曰：“范公碑为其子擅于石本改动文字，令人恨之。”邵氏闻见录 

　　欧公撰文正神道碑，富韩公以差叙官次为言，公以此碑直叙系天下国家大事，后人固必不于此求范公官次也。水东日记 

　　欧阳文忠为范文正神道碑，言西事起，吕公擢用希文，盛称二公之贤。希文子纯仁，大不以为然，刻石时削去此一节，云：“我父至死未尝解仇。”公叹曰：“我亦得罪吕相者，惟其言公，所以信于后世也。”吾尝闻范公自言平生无怨恶于人，兼其与吕公解仇书，现在范集。按今集不载，唯朱子与周益公书，内引二句云：公有汾阳之心之德，仲淹无临淮之才之力。岂有父子之性相远如此。墨庄漫录 

　　文正墓志，富公之文也。先是富公与欧公书，其略曰：“弼常病今人作文字无所发明，但依违模棱而已。人之为善固不易，有遭谗毁者，有被窜逐者，有穷困寒饿者。甚则诛死族灭，而执笔者但求自便，不与之表显，诚罪人也。人之为恶者，必用奸谋巧诈，货赂朋党，多方以逃刑戮，况不止逃刑戮，以至子子孙孙享其余荫而不绝，可谓大幸矣。执笔者又惮之不敢书其恶，则恶者愈恶，而善人常阻塞不振矣。君子为小人所胜所抑者，不过禄位耳。惟有三四寸许管子，向口角头褒善贬恶，使善人贵，恶人贱，善人生，恶人死，须是由我始得，不可更有所畏怯。如希文墓志所诋奸人，皆指事据实，尽是天下人闻知彼家数子皆有权位，必大起谤议，断不恤也。”初宝元庆历间，范公、富公、欧阳公天下正论所自出，范公薨，富公、欧阳公相约书其事矣，欧公后复不然，何也？邵氏闻见录 

　　曾王父捐馆至五七日，曾王妣前一夕忽梦其还家，急令开箧，取新公裳而去。问之，答曰：“来日当见范文正，衣冠不可不早正也。”又问：“范文正何为尚在冥间？”曰：“公本天人也，见司生杀之权。”既觉，因思释氏书，谓人死五七则见阎罗，岂非文正为此官耶？中吴纪闻 

　　靖康间，欲追褒司马温公，舆论以为范忠宣在元祐间尤为厚德可俪，而有司一时卤莽，乃误书文正之名，批旨行下，遂俱赠太师，不知文正以忠宣、德孺为宰执，已追赠至太师中书令兼尚书令魏国公久矣。挥麈后录 按德孺未为执政，当作彝叟。按续名臣言行录：吴敏请褒赠司马光、范纯仁，仍罢元祐学术之禁。上犹惮元祐之名，乃取笔涂纯仁为仲淹。故当日诏书仲淹序光下，然则赠太师者本为纯仁，为钦宗所改，非有司误书也。 

　　世言文正三子，各得其父一体。长子忠宣得其德量，次子右丞纯礼彝叟得其文学，德孺得其将略。却埽编 按文正四子长纯佑，此不言纯佑，殆以其有疾早卒耶？以忠宣为长子误。 

　　范文正修史载某隐慝，夜梦某怒曰：“不改史，将祸尔子。”公不改，果长子纯佑亡。夜梦某詈曰：“再不改，将祸尔次子。”果次子纯仁病。全家泣请，公终不改，已而纯仁病愈。画墁录 此见随园随笔所引，今商刻画墁录遗此条。 

　　文正长子监簿纯佑，幼有智略，与富彦国子弟游。富氏引葬，陈设从葬器用甚盛，观者如堵，器用盖锡造者。监簿在侧，取一器擘而示众曰：“此锡器，尔等谓何物也。”富氏子怒，以为笑己，监簿徐谓曰：“尔何所见，吾正恐愚民致疑，害尔先茔耳。”富子叹服。时始十余岁。过庭录 

　　范文正长子监簿纯佑，自幼警悟明敏过人，善出神。公在西边，凡虏情皆预知，盖出神至虏廷得之。故公每制胜，料敌如神，监簿之力也。因出神为人所惊，自知神观不足，未几而亡。时甚少。墨庄漫录 按文正薨时纯祐尚在，而忠宣时已二十六，则纯祐卒时亦不甚少。 

　　范文正四子，长子纯佑，才高善知人，通兵书，学道家，能出神。一日方坐观书，妹壻蔡交以杖击户，神惊不归，自尔遂失心。然居丧犹如礼，草文正行状皆不误失。自其得疾之岁，即书曰：“天下大乱。”掷笔于地。有子早逝。一孙女丧夫，以病狂，尝闭室内。窗外有大桃树，花适盛开，一夕断棂登木，食桃花几尽。明旦有见其裸身坐树杪，以梯下之，自是遂愈。再嫁洛人奉议郎任谞，以寿终。鸡肋编 

　　文正公门下多延贤士，如胡瑗、孙复、石介、李觏之徒，与忠宣游，昼夜肄业，置灯帐内，夜分不寝。后公贵，夫人犹收其帐，顶如墨色，时以示子孙曰：“尔父少时勤学灯烟迹也。”名臣言行录 

　　知襄城县，教民艺桑，自此人得其利。公去，民不能忘，至今号著作林。著作，公宰县时官也。名臣言行录 

　　忠宣尹洛，谢克家自河阳来，至白司马坡，歇店内秣马，见老翁负暄墙下，有人告曰：“黄犊为人所窃矣。”翁坐负暄如故，略不问。须臾，再以失犊告，翁容色自若，徐曰：“尔无求，必邻家戏藏耳。”谢异而就问曰：“翁家失犊，再告而不顾何也？”翁笑曰：“范公居此，孰肯为盗者？必无此理。”已而犊果还。过庭录 

