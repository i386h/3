<!-- { "loadSidebar": true } -->
　　东坡新迁东阙之第，廌与李端叔、秦少游往见之。东坡曰：“今日乃先祖太傅之忌。祖名序，甚英伟，才气过人，嗜酒，与村父箕踞高歌大饮。忽伯父封诰至，并外缨、公服、笏、交椅、水罐子、按清波别志云：北地风埃，凡贵游出，令一二十人持镀金水罐子前导，洒路过车，都人名曰水路。所谓水罐子，殆即此物也。衣版等物。太傅时露顶戴一小冠子如指许大，醉后取告，箕踞读之毕，并诸物置一囊。有余牛肉亦置一囊，令村童荷而归。城内人闻受告，或就郊外观，遇诸途，见担二囊，莫不大笑。绕宅多种芋魁，野民乏食，即开大甑蒸之，置门外，恣人取食。眉州有神曰茅将军。巫觋皆狂，祸福纷错，州皆畏而祷之，共作大庙，像宇皆雄，祈验如响。太傅忽乘醉呼村仆二十许人入庙，以斧碎其像，投溪间，而毁其庙。后三年，伯父登第，太傅喜甚，亲至剑门迎之。至七家岭，忽见一庙甚大，视其榜曰茅将军。太傅曰：‘是妖神却在此为患耶！’方欲率众毁庙。忽一庙吏前迎拜，曰：‘君非苏七君乎？昨夜梦神泣告，曰：明日苏七君至，吾甚畏之。哀告苏七君，且为容恕，幸存此庙，俾窃食于此。’众人共劝乃舍。”师友谈记 

　　东坡祖端正道人，乐善好施。有一异人频受施舍，因谓曰：“吾有二穴，一富一贵，惟君所择。”道人曰：“吾欲子孙读书不愿富。”于是偕往眉山，指示其处，命取一灯燃之于地，有风不灭。道人遂以葬母。昨非庵日纂 

　　眉山老苏先生，里居未为世知。时雷简夫太简为雅州，独知之，以书荐之韩忠献、张文定、欧阳文忠三公，三公始知先生。后东坡、颍滨但言忠献、文定、文忠，而不言简夫，何也。余官雅州，得太简荐先生书，曾以问先生曾孙符，亦不能言也。邵氏闻见后录 又张安道荐老苏父子于欧公，事见欧公事下。以下老苏事。 

　　明允寄梅尧臣书曰：“自思少年尝举茂才，夜起裹饭携饼，待晓东华门外，逐队而入，屈膝就席，俯首就案。其后每思至此，即为寒心。”本集 

　　苏明允至和间来京师，既为欧阳文忠所知，其名翕然。韩忠献按原文误作宪，王文诰苏集总案已辨之。诸公待以上客。尝遇重阳，忠献置酒私第，唯文忠与一二执政。明允以布衣参其间，都人以为异礼。席间作诗，明允有“佳节每从愁里过，壮心时向醉中来”之句，其意气尤不少衰。石林诗话 

　　明允本好言兵，见元昊叛西方，用事久无功，天下事有当改作，乃挟其所著书，嘉祐初来京师，一时推其文章。王荆公为知制诰，方谈经术，独不喜之，屡诋于众，故明允恶荆公甚于仇讎。会张安道亦为荆公所排，二人素相善，明允作辨奸论一篇，密以献安道，而不以示欧文忠。荆公后微闻之，因不乐子瞻兄弟。两家之隙，遂不可解。辨奸论久不出，元丰间，子由从安道辟南京，请为明允墓志，特全载之，苏氏亦不入石。韩魏公至和间还朝为枢密使。时军政久弛，士卒骄惰，欲稍裁制，恐其忤怨而生变。会明允自蜀来，乃探公意，遽为书显载其说，且教公先诛斩。公见之大駴，谢不欲再见，微以咎欧文忠。而富郑公当国，亦不乐之。道山清话：老苏以兵书遍见诸公贵人，皆不甚领略。有人言于富韩公，公曰：“此君专劝人杀戮立威，岂得直如此要官做？”故明允久之无成而归。累年始得召，辞不至，而为书上之，乃除试秘书省校书郎。时魏公已为相，复移书魏公，诉贫且老，不能从州县待改官，譬豫章橘柚非老人所种，且言天下官岂以某故而冗耶？欧阳文忠亦为言，遂以霸州文安县主簿同姚辟编脩太常因革礼云。避暑录话 

　　荆公在欧公座，分韵送裴如晦知吴江，以“黯然销魂唯别而已矣”分韵，时客与公共八人，荆公、子美、圣俞、平甫、老苏、姚子强、焦伯强也。老苏得而字，押“谈诗究乎而”。荆公又作而字二诗，“采鲸抗波涛，风作鳞之而”。又云：“傲兀何宾客？相忘我与而。”君子不欲多上人，王、苏之憾，未必不稔于此也。芥隐笔记 

　　欧公初荐明允，便欲朝廷不次用之。时富公、韩公当国，韩公亦以为当然，独富公持之不可，曰：“姑少待之。”故止得试衔初等官，明允不甚满意。再除，方得编脩太常因革礼。元祐间，富绍庭欲从子瞻求为富公神道碑，久之不欲发，其后不得已而言，一请即诺，人亦以此多子瞻也。石林燕语 

　　轼、辙登科，明允曰：“莫道登科易，老夫如登天；莫道登科难，小儿如拾芥。”史阙。按此或是后人妄撰，然颇符事实。 

　　昔吾先君夫人，僦宅于眉之纱縠行。一日，二婢子足陷于地，视之深数尺，有大瓮，覆以乌木板。先夫人急命以土塞之，瓮内有物如人咳声，一年乃已。人谓此有宿藏物欲出也。夫人之侄之问欲发之，会吾迁居，之问遂僦宅，掘丈余，不见瓮所在。其后某官于岐下，所居大柳下雪方丈不积，雪晴，地坟起数寸。某疑是古人藏丹药处，欲发之。亡妻崇德君曰：“使吾先姑在，必不发。”某愧而止。志林 

　　东坡姊八娘为程正辅妻。正辅名之才，即母夫人侄也。八娘以事舅姑不得志卒，老泉遂与正辅父子绝。东坡与子由共绝之，凡四十二年，至惠州始释憾。王文诰苏诗总案注 

　　苏洵生轼、辙，以文章名世。故时人谣曰：“眉山生三苏，草木尽皆枯。”合璧事类 

　　蜀有彭老山，东坡生则童，死则青。贵耳集 东坡乳母任氏名采莲，子由保母杨氏名金蝉。东坡所作两铭，皆无夫姓，当即是老苏妾。于任氏谓事先夫人三十五年，卒时年七十二。然则为苏妾时，年三十八矣。 

　　苏子瞻一字子平。文与可月岩斋诗云：“子平一见初动心”又云：“子平谓我同所好。”注云：“子平即子瞻也。”黄奶余话 

　　子瞻晚年号老泉山人，以眉山先茔有老人泉故云。又于卷册间见有东坡居士、老泉山人共一印，其所画竹或用老泉居士朱文印章。石林燕语 

　　子由谪高安时，云庵居洞山，时时相过。聪禅师者，蜀人，居圣寿寺。一夕，云庵梦同子由、聪出城迓五祖戒禅师。既觉，私怪之，以语子由，未毕，聪至，曰：“夜来梦见吾二人同迎五戒和尚。”子由拊掌大笑曰：“世间果有同梦者，异哉！”良久，东坡书至，云：“已次奉新，旦夕可相见。”二人大喜，笋舆出城，至建山寺，而东坡至，各追绎所梦语东坡。东坡曰：“轼年八九岁，梦身是僧，往来陕右。又先妣孕时，梦一僧来，记其颀然而眇一目。”云庵惊曰：“戒，陕右人，而失一目。暮年弃五祖按山寺之名。游高安，终于大愚。逆数盖五十年。”东坡时年四十九。后东坡复以书抵云庵，云：“戒和尚不识人嫌，强颜复出，真可笑矣。”自是常衣衲衣。冷斋夜话 寓简较略 

　　东坡尝言在杭州时，尝游寿星寺，入门便悟曾到，能言其院后堂殿石处，故诗有“前身已到”之语。扪虱新话 又春渚纪闻一条与此略同，见后。 

　　退之诗云：“我生之辰，月宿值斗。”乃知退之磨蝎为身宫，而仆乃以磨蝎为命宫。志林 

　　马梦得与仆同岁月生，少仆八日。是岁生者无富贵人，而仆与梦得为之冠。以吾二人观之，当推梦得为首。志林 

　　眉山刘微之巨教授郡城之西寿昌院，从游至百人。苏明允命东坡兄弟师之。时尚幼，微之赋鹭鹚诗，末云：“渔人忽惊起，雪片逐风斜。”坡曰：“先生诗佳矣，窃疑断章无归宿，曷若‘雪片落蒹葭’乎！”微之曰：“吾非若师也。”其卒也，范蜀公吊以诗云：“案头曾立两贤良。”颍滨送家安国诗：“城西社下老刘君，春服舞雩今几人？”正谓此。爱日斋丛钞 

　　吾八岁入小学，以道士张易简为师。童子几百人，师独称吾与陈太初。太初，眉山市井人子也，后为郡小吏。余谪居黄州，有眉山道士陆惟忠自蜀来云：“太初已尸解矣。”蜀人吴师道为汉州太守，往客焉，正岁旦坐于戟门下，遂寂。师道使卒舁往野外焚之，卒骂曰：“何物道士，使吾正旦舁死人。”太初忽开目微笑曰：“不复烦汝！”步自戟门，至金鴈桥，趺坐而逝。焚之，举城人见烟焰上渺渺焉有一陈道人也。志林 

　　东坡年十余岁，在乡里，见老苏诵欧公宣召赴学士院仍谢对衣并马表，老苏令坡拟之，其间有云：“匪伊垂之带有余，非敢后也马不进。”老苏喜曰：“此子他日当自用之。”至元祐，再召入院作承旨，乃益之云：“枯羸之质，匪伊垂之带有余；敛退之心，非敢后也马不进。”侯鲭录 

　　东坡自蜀应举，道过华清宫，梦明皇令赋太真妃裙带词，乃六言诗也。觉而记之云：“百叠漪漪水皱，六铢纵纵云轻。植立含风广殿，微闻环佩摇声。”苕溪渔隐丛话 以下应举时事 

　　东坡刑赏忠厚之至论用“皋陶曰‘杀之三’，尧曰‘宥之三’”，梅圣俞为小试官，以示欧公。公曰：“此出何书？”圣俞曰：“何须出处！”及揭榜，见东坡姓名，欧公曰：“此郎必有所据。”及谒谢，首问之，东坡亦对曰：“何须出处！”与圣俞语合，公赏其豪迈。老学庵笔记 

　　欧公知举，得东坡之文惊喜，欲取为第一人。又疑为门人曾子固之文，恐招物议，抑为第二。坡来谢，欧公问：“‘皋陶曰杀之三，尧曰宥之三。’见何书？”坡曰：“事在三国志孔融传注。”欧阅之，无有。他日再问坡，坡云：“曹操以袁熙妻赐子丕。孔融曰：‘昔武王以妲己赐周公。’操问：‘何经见？’融曰：‘以今日之事观之，意其如此。’尧、皋陶之事，某亦意其如此。”欧退而大惊曰：“此人可谓善读书，善用书，他日文章必独步天下。”诚斋诗话 

　　王仲薿字丰父，郇公子也。昔为廌言，东坡应进士举，到省，时郇公以翰林学士知举，得其论与策二真本。论即刑赏忠厚之至也，凡三次起草，虽稿亦结涂注，其慎如此。论卷为道人梁冲所窃，今所存惟策耳。冲以吐纳医药为术，东坡贬时识之。今在京，丰甫欲诉于官取之。师友谈记 

　　老泉携东坡、颍滨谒张文定公。时方习制科业，文定与语奇之，馆于斋舍。翌日，文定公忽出六题，令人持与坡、颍云：“请学士试拟。”文定密于壁间窥之。两公得题，各坐致思。颍滨于题有疑，指以示坡，坡不言，第举笔倒敲几上云：“管子注。”颍滨疑而未决也。案此与铁围山丛谈异。又指其次，东坡以笔勾去，即拟撰以纳。文定阅其文，益喜。勾去一题，乃无出处，文定欲试之也。次日，文定语老泉：“皆天才，长者明敏尤可爱，然少者谨重，成就或过之。”所以二公皆爱文定，而颍滨感之尤深。瑞桂堂暇录 

