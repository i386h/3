<!-- { "loadSidebar": true } -->
　　林中书彦振摅，气宇轩昂。罢政寓扬州，丧其偶。久之忽于几筵坐上，时时见形，饮食言语如平生，仍决责奴婢甚苦。彦振徐察非是，乃微伺其踪，则掘地得大穴，破之，罗捕六七老狐，内一狐尤耄而白，且解人语言，向彦振求哀曰：“幸无见杀，必厚报。”彦振勿顾，悉命杀之。亦无他。铁围山丛谈 

　　辽人聘问，往来使至，则合门吏必诣都亭驿，俾使习其仪，翌日乃引见。我使至彼，则合门吏但说礼而已，不必习而见。摅奉使至北，北主已骄纵，则必欲令我亦习其礼，摅不从。因力强不可，于是大怒，绝不与饮食。我汲，北以不洁污其井，一旦又出兵刃拥摅出，从者泣，摅不为动。既出即郊野，乃视摅以虎圈，命观虎且谓何如。摅瞋目视之曰：“此特吾南朝之狗尔，何足畏！”北素讳狗，闻之气沮。摅竟不屈还。铁围山丛谈 

　　陶谷使吴越，钱王举酒令曰：“白玉石，碧波亭上迎仙客。”陶对曰：“口耳王，圣明天子客钱塘。”宣政间，林摅奉使契丹，其国初为碧室，云如中国之明堂。伴使举令曰：“白玉石，天子建碧室。”林对曰：“口耳王，圣人坐明堂。”伴使云：“奉使不识字，只有口耳壬，却无口耳王。”林词屈骂之，几辱命。彼之大臣云：“所争非国事，岂可以细故成隙。”遂备牒奏上，朝廷一时为之罢黜。后以其骂虏，进用至中书侍郎。云麓漫抄 

　　张无尽年十九，应举入京。道过向氏，向氏先一夕梦神告曰：“接相公。”公至，向遂以女妻之。公尝欲著无佛论，向氏曰：“既是无佛，何论之有？”后见维摩经，借归阅次，向氏曰：“可熟读此，然后著无佛论。”指月录 

　　张无尽丞相为河东大漕日，于上党访得李长者古坟，为加修治，且发土以验之，掘地数尺，得一大盘石，石面镌“天觉”二字，故人传无尽为长者后身。春渚纪闻 

　　元祐间，东坡在禁林，张无尽以书自言曰：“觉老近来见解与往时不同，若得一把茅盖头，必能为公呵佛骂祖。”盖欲坡荐为台谏也。温公颇有意用之，尝以问坡，坡云：“犊子虽俊可喜，终败人事。不如求负重有力而驯良服辕者，使安行于八达之衢为不误人也。”温公乃止。曲洧旧闻 

　　熙宁间，周师厚为湖北提举常平，张商英监荆南税。师厚移官，有供给酒数十瓶，阴俾张卖之。张言于察访蒲宗孟，宗孟劾其事，师厚坐是降官。按东轩笔录别一条云：周师厚为湖北路提举常平，人或呼为“梦见公”，以其姓也。蒲宗孟为湖北察访，奏师厚昏不晓事，吏民呼“梦公”。后数年，张为馆职，属举子判监于舒亶，亶缴奏其简，商英坐夺官。按清波杂志，舒亶言商英与臣手简，并以其壻王沩之所业示臣，商英官居宰属，臣职在言路，事涉干请，不敢隐默。始亶为县尉，斩王箭手节级，废斥累年。商英力荐之，遂复进用，至是反攻商英，亦世所谓报应也。东轩笔录 后一事清波杂志略同 

　　许下士大夫云：章子厚当轴喜骂人，尝对众云：“今时士人如人家婢子，才出外求食，个个要作行首。”张天觉在傍云：“如商英者，莫做得一个角妓否？”章笑，久之遂迁职。子厚之孙大方云：“天觉好诙谐。先祖丞相曰：‘岂有禁从作是俳语，好挞。’天觉应声曰：‘某权某职且二年，切告相公挞下权字。’丞相笑。未几乃落权字。”耆旧续闻 

　　张丞相虽好草圣而不工，流辈皆笑之。一日得句，索笔疾书，满纸龙蛇飞动。使其侄录之，当波险处，侄惘然执所书问曰：“此何字？”丞相熟视久之，亦不自辨，诟曰：“何不早问？致吾忘之。”冷斋夜话 按此条第称丞相，不明著何人。此书称张丞相者尚有他条，证其事，盖商英也。 

　　周重实为察官，以民间多坏钱为器物，乞禁止，且请毁近日所铸铜器。张天觉极论其不可，恐因官司临迫，坏及前代古器。重实言既不行，愤懑不平，谓同列曰：“天觉只怕坏了钹儿磬儿。”道山清话 

　　张天觉，绍圣初，章子厚荐登言路。攻击元祐诸贤，不遗余力，至欲发温公、吕正献公之墓。晚免相诗，有“回看同列进，不觉寸心忙”之句。商英雄辩诡谲，自谓得兜率悦之传，天下号“相公禅”。桐江集 

　　张天觉喜谈禅，至抚州，见兜率从悦，与其意合，遂授法。悦乃黄龙老南之子，初非其高弟，而江西老宿为南所深许者数十人。天觉皆历诋之。其后天觉浸显，诸老宿略尽。后来庸流传南学者，乃复奔走推天觉，称“相公禅”。天觉亦当之不辞。近岁有为长老开堂承嗣天觉者。势利之移人，虽此曹亦然也。初与南同得道于慈明者，有文悦，住云峰。其行解坚高，略与南等。从悦既因天觉重，故其徒谓云峰悦为文悦以别之。避暑录话 

　　无尽居士与兜率悦禅师夜谈，公曰：“比看传灯录，一千七百尊宿机缘，唯疑德山托钵话。”悦曰：“若疑托钵话，其余则是心思意解，何曾至大安乐境界。”公愤然就寝，屡寝屡起，夜将五鼓，不觉趯翻溺器。忽大省发，喜甚，即扣悦丈门曰：“已捉得贼了。”悦曰：“赃物在甚么处？”公拟议，悦曰：“都运且寝。”罗湖野录 

　　何清源第五微时，从人筮穷达，其人云：“公不第五耶？”曰：“然。”其人拊掌大笑，连称奇绝，因曰：“公凡遇五即有喜庆。”何以熙宁五年乡荐余中榜第五人及第，五十五岁随龙，崇宁五年拜相。每遇迁官或生子，非五年即五月或五日。其验如此。梁溪漫志 

　　政和末，李彦章为御史，言士大夫作诗有害经术，诏送敕局立法。何丞相执中为提举官，遂定命官传习诗赋杖一百。是岁吴俦榜，上不赐诗而赐箴。未几，知枢密院吴居厚喜雪御筵进诗称口号，自是圣作屡出，士大夫亦不复守禁。或问何立法之意，何无以对，乃曰：“非为今诗，乃旧科场诗耳。”石林燕语 避暑录话同 

　　余深罢相居福州，第内有荔支初实，大而美，曰“亮功红”。亮功者，深家御书阁名也。靖康间，谪建昌军，既行，荔支不复实。明年，深归，荔支如故。乃知世间富贵人皆有阴相之者。老学庵笔记 

　　王安中履道，无极人也。元符间，晁以道为无极令，履道已登第，修邑子礼见，自言：“平生有意学古，以新学窃一第，固为亲荣，而非其志也，愿先生明以教我。”以道曰：“子之志美矣，为学之道，当慎其初。”履道乃筑室榜之曰“初寮”，又自号初寮居士。以道弟之道尤称誉之。负才不得志，乃游京师，密结梁师成，遂年余两迁。自是与晁氏兄弟绝。平日交游，以此莫有称初寮者，但目为有初居士而已。曲洧旧闻 

　　王履道，初自大名府监仓任满至京师，茫然无所向。会梁师成赐第初成，极天下之华丽，许士庶入观。履道髽两角，以小篮贮笔墨径入，就其新堂大书歌行以美之，末云“初寮道人”，掷笔而出。主隶辈见其人物伟胜，词翰妙绝，众目叵测。时方崇道教，直以为神仙降临，不敢呵止，亟以报师成。师成读之大喜，即令物色延见，索其他文，益以击节。荐之于上，不数年，登禁林，入政府。挥麈余话 

　　国朝故事，翰林学士草宰相制，或次补执政，谓之带入。大观三年六月八日，何清源执中登庸，四年六月八日，张无尽商英登庸，皆张台卿草麻，竟无迁宠。时蔡京责太子少保，张当制，诋之甚切，为搢绅传诵。京衔之，会复相，即出张知杭州。明年六月八日，宴客中和堂，忽思前两年宿直命相，正与是日同，乃作长短句记其事，曰：“长天霞散，远浦潮平，危栏注目江皋。长记年年荣遇，同是今朝。金銮两回命相，对清光频许挥毫。雍容久，正茶杯初赐，香袖时飘。归去玉堂除夜，泥封罢金莲一寸才烧。帝语丁宁，曾被华衮亲褒。如今漫劳梦想，叹尘踪杳隔仙鳌。无聊意，强当歌对酒怎消！”观者美其词，讶其卒章失意。未几，以故物召还，遽卒于官。夷坚志 

　　王安中骤迁中书舍人，往谢郑丞相居中，谓曰：“君作紫薇舍人，首草者何人词耶？”答：“适一番官诰命。”郑曰：“若尔，君必入政府。闻前辈言，入紫薇首草番官诰词者，号利市，必预政柄。某当时亦是，君其入二府乎！”后果然。铁围山丛谈 

　　王安中交结蔡攸，引入禁内，太上赐宴。是时郑后有宠，上出示郑后簪玉花，上有双飞玉燕。安中即作诗进曰：“玉燕双双扑鬓云，碧纱衫子郁金裙。神仙宫里骖鸾女，来侍长生大帝君。”太上大悦。三朝北盟会编 

　　孝宗欲用王秬为舍人。秬，初寮孙也。辞以臣无科第，上曰：“眼前得科第者，皆不如卿。”庶斋老学丛谈 

　　王黼 朱＜面力＞ 童贯 梁师成 高俅 

　　王黼美风姿，极便辟，面如傅粉。然须发与目睛色尽金黄，张口能自纳其拳。铁围山丛谈 

　　黼初为何执中所喜，蔡京荐之骤迁，遂背何，疏其恶二十事与京，而何犹称黼不已。一日又及黼，京曰：“少师何誉王黼如是！”何方谈其美，京出一卷书，乃黼击何疏也。何大愕变色曰：“畜生乃尔！”三朝北盟会编 

　　李汉老邴少日作汉宫春咏梅，脍炙人口，所谓“问玉堂何似茅舍疎篱”是也。政和间，以忧归。服终造朝，举国无与谈者。方怅怅无计，时王黼为首相，忽遣人招至东阁，出其家姬十数人，酒半唱是词侑觞。数日遂有馆阁之命。玉照新志 苕溪渔隐为之辨，谓是晁冲之作，以献蔡攸者。 

　　徽宗尝问近臣：“七夕何以无假？”王黼对曰：“七夕古今无假。”徽宗喜甚，还语近侍，以黼奏对有格致。盖柳永七夕词云：“须知此景古今无价。”俗谓事之得体为有格致。鸡肋编 

　　王黼虽为相，然事徽考极亵，宫内使内人为市，黼为市令，若东昏之戏。一日，上故责市令，挞之取乐，黼窘呼曰：“告尧、舜免一次。”上笑曰：“吾非唐、虞，汝非稷、契也。”一日，又与踰垣微行，黼以肩承帝趾，墙峻微有不相接处，上曰：“耸上来！司马光。”黼应曰：“伸下来！神宗皇帝。”君臣相谑乃尔。朝野遗记 

　 王将明当国时，公然受赂卖官，有定价。当时语曰：“三千索，直秘阁。五百贯，擢通判。”曲洧旧闻 

