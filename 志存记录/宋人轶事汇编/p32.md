<!-- { "loadSidebar": true } -->
　　仁庙初纂，才十二岁，未能待旦，起已日高。明肃垂箔拥佑，一日遣人传旨：“为官家年小起晚，恐稽留百官班次，每日祗来这里休会。”首召丁晋公，在药告；惟冯拯在中书，覆奏曰：“乞候丁谓出厅商议。”迨丁参告，果传前语。晋公口奏曰：“臣等止闻今上皇帝传宝受遗，若移大政于他处，则理不顺，难敢遵禀。”晋公由是忤明肃之旨。复面责同列曰：“此一事，诸君即时自当申复，何必须候某出厅？足见顾藉自厚也。”晋公更衣，冯谓鲁参曰：“渠必独作周公，令吾辈皆为莽卓，乃真宰存心也。”初寇忠愍南贬日，丁尝秉笔，谓冯相曰：“欲与窜崖，再涉鲸波如何？”冯但唯唯。丁乃徐拟雷州。及丁之贬也，适冯相秉笔，谓鲁参曰：“鹤相始欲贬寇于崖，尝有鲸波之叹。今暂屈周公涉鲸波一巡。”竟窜崖。湘山野录 按晋公果有此奏，固不失为正。曲洧旧闻谓文莹常出入晋公门下，野录每袒晋公，殆指此类。 

　　晋公从驾东封，与显官聚话，因话及东岳有奈何黑水，乃人间阴狱也。晋公感其事而成诗焉：“黑水溪旁聊驻马，奈何岸上试回头，高崖昏处是阴狱，须信人生到此休。”公后得崖州，亦前定也。事实类苑 

　　江南国主钟爱其女，或曰：“洪州刘参谋年弱冠，丰骨秀美，博学有文，足充选。”主命召至，一见大悦。寻尚主，豪华富贵冠一时。未周岁，主殂，国主不胜其哀曰：“吾不欲复见刘生。其一物不与，遣归洪州。”生恍疑梦觉。丁谓当国日，忽举此以语坐客曰：“某他日亦不失为刘参谋。”一坐失色。未几果有南海之行，家籍于官，孑然南去，何先兆之著也。渑水燕谈录 湘山野录事同文异 

　　丁谓总领山陵事，李维在翰林，将授其亲识为挽郎，请于谓曰：“更在陶铸。”谓曰：“陶铸复陶铸，斋郎又挽郎。”维对曰：“自然堪下泪，何必定残阳？”未几而谓败。国老谈苑 湘山野录小异 

　　元丰二年，余居洛。有老父年八九十，自云少日随丁晋公，颇能道当时事。呼问之，老人曰：“公自分司西京，贬崖州，某从行。至龙门南彭婆镇，公病疟，夜遇盗，失物甚多。至今有玉椀在颍阳富家，盗所质也。”邵氏闻见录 

　　丁谓梦懒瓒禅师，训以觉悟之理。及觉，忆梦境在一山庵，俾工图之。其年贬崖州，道经潭州，宿云盖山海会寺。见一山庵，历历如梦，访彼僧，则曰：“南岳懒瓒大明禅师庵。”嗟惋久之。遂舍建道场，供千僧。该闻录 

　　丁晋公南迁，过潭州灵山海会寺，供僧，致猕猴无数，满山谷林木皆折，不可致诘也。画墁录 

　　丁谓当国，窜逐寇、李二公。谓既南贬，而文定复相。相传寇忠愍为阎罗王。世谓死活不得。后山谈丛 

　　丁晋公在崖州，方与客棋，其子哭而入。询之，云：“适闻有朝使渡海，将至矣。”公笑曰：“此王钦若遣人来吓我耳。”使至，谢恩毕，乃传宣抚问也。谈苑 邻几杂志同。 

　　丁晋公在朱崖作诗云：“且作白衣菩萨观，海边孤绝宝陀山。”作青衿集，皆为一字题，寄归西洛。又作天香传，聚海南诸香。又以州郡配古人姓名，著咏百余篇。盖未尝一日废笔砚也。东轩笔录 

　　晋公窜朱崖，遇异人，颇道生平休咎，有验。又云：“公但无虑，非久当北归，以寿终。”叩其由，答曰：“公食料尚有羊数口，食之未既耳。”珍席放谈 

　　丁晋公既投朱崖几十年。天圣末，明肃上仙，仁宗亲揽万几，当时仇敌，多不在要地。晋公密草一表，极自辨叙，言甚哀切，封题云：“启上昭文相公。”时王冀公执政，丁自海外遣家僮持此入京，戒云：“须候王公对客日面投。”其奴如戒，冀公得之，惊不敢启，遽以上闻。洎发之，乃表也。其间两句云：“虽迁陵之罪大，念立主之功多。”仁宗读而怜之，乃命移道州司马。丁作诗云：“君心应念前朝老，十载飘零若断蓬。”又曰：“九万里鹏容出海，一千年鹤许归辽。且作潇湘江上客，敢言瞻望紫宸朝。”天下之人疑其复用矣。穆修闻道州之徙，作诗云：“却讶有虞刑政失，四凶何事亦量移。”东轩笔录 

　　南海有飞鸟，自空遗粪，污秽不可闻。丁晋公贬崖，鸟虽翔而粪不污。至崖，尽纵所乘牛马于山林间数年，一夕皆集，无一遗者。翼日遂有光州之命。孙公谈圃 

　　丁晋公移道州，旋以秘书监致仕，许于光州居住。流落贬窜十五年，髭鬓无斑白者，人服其量。至光州，四方亲知皆会，至食不足。转运使表闻，有旨给东京房钱一万贯，为其子珙数月呼博而尽。临终前半月，已不食，但焚香危坐，默诵佛书，以沉水煎汁，时呷少许。启手足之际，神识不乱，正衣冠，奄然而逝。东轩笔录 

　　王文正为相，得光州奏秘书监丁谓卒。文正顾同列曰：“斯人平生多智数不可测，其在海外尚能用智而还。若不死数年，未必不复用，则天下之幸，可胜言哉！吾非幸其死也。”东轩笔录 

　　丁晋公自海外徙宅光州，临终以一巨箧寄郡库，上题云：“后五十五年有姓丁来此作通判，可分付开之。”至是岁有丁姓来贰郡政，即晋公孙。计其所留年月，尚未生。启视，但黑匣贮大砚一枚，上有一小窍，以棋子覆之，有水一泓，流出无有竭时。丁氏子孙，至今宝之。挥麈余话 

　　丁晋公尝谓：“古今忠臣孝子事，皆不足信。乃史笔缘饰，欲为后代美谈者。”王文正笔录 

　　丁谓以曹操、司马懿为圣人。香祖笔记 

　　冯拯之父，为赵普家内知。内知，盖句当本宅事者也。一日赵下帘独坐，拯方十余岁，弹雀于帘外，赵熟视之。召坐与语，其父遽至，惶恐谢过，赵曰：“吾视汝子至贵人也。”因指其所坐榻曰：“此子他日当至吾位。”东轩笔录 

　　上在澶渊，南殿前都指挥使高琼固请幸河北，曰：“陛下不幸北城，北城百姓如丧考妣。”冯拯在旁呵之曰：“何得无礼！”琼曰：“君以文章为二府大臣，今敌骑充斥如此，何不赋一诗以退敌耶？”涑水纪闻 

　　天圣冯拯卒，次年京城南锡庆院侧人家生一驴，腹下白毛成“冯拯”二字，冯氏以金赎之，潜育于槽，四方皆知之。泊宅编 湘山野录云：诗人鲍当知睦州桐庐县，一民兼并刻薄，闾里怨之，尽诅曰：死则必为牛。一旦死，邻村果产一白牛，腹旁分明题其乡社名姓。牛主潜报兼并之子，亟往窥之，果然，悲恨无计，愿以价求之。其民须得百千，其孤如数与之，遂豢于家。未几，一针笔日持十千首与郡曰：某民令我刺字于牛腹下，约得金均分，今实不均，故首之。鞫其刺时之事，曰以快刀剃去氄毛，以针墨刺字，毛起则宛如天生。鲍窜二奸于岛，此条因冯拯事类志之。 





　　●宋人轶事汇编卷六 



　　陈彭年 钱惟演 

　　江南陈彭年，博学书史，于礼文尤详练。归朝列于侍从，朝廷郊庙礼多委手定。尝摄太常卿，导驾误行黄道上，有司止之。彭年正色回顾曰：“自有典故。”礼曹素畏其该洽，不敢复诘。梦溪笔谈 墨客挥犀同。 

　　陈彭年以博学强记受知定陵，上问：“墨智、墨允为何人？”彭年曰：“伯夷、叔齐也。”上问：“见何书？”曰：“春秋少阳。”即令秘阁取此书至。彭年令于第几版检寻，果得之。上极喜，自是注意，未几执政。道山清话 

　　陈彭年被章圣知遇，竭精尽思，以固恩宠，赞佞符瑞，急希进用。当其役虑，虽寒暑燥湿不知也。休沐日，闲步于宅之廊庑，忽见红英坠地，讶曰：“何花也？”左右曰：“石榴花也。”彭年曰：“此乃有石榴耶？”即弥年所僦之地也。其锐进专一如此。时人目为九尾狐，言其非国祥而媚惑多歧也。儒林公议 

　　陈彭年待制于龙图阁，与晁少保迥、戚密学纶条贡举，尽革旧式。防闲主司，严设糊名誊录，取字林、集韵、三仓、尔雅，定其字式，为礼部韵及庙讳之避。凡科场仪范，遂著为格。公书字甚急，一日可万余，细碎急草，翌日往往不能辨。一旦遽卒，真宗急令人访其家，取平生编著，得二十余轴，人不能辨，惟起居院吏赵亨能辨之。上召亨补三班，令重写之，送杨大年别行改校，无一字误。玉壶清话 

　　陈彭年，大中祥符中与晁文庄内翰等四人同知贡举。将出奏试卷，举人拥衢观其出省，诸公皆惨赧其容，独彭年扬鞭肆目，有骄矜之色。榜出，有甥不预，怒入其第，于几上黄敕题曰：“彭年头脑入东烘，眼似朱砂鬓似蓬。纰缪幸叨三字内，荒唐仍在四人中。取他权势欺明主，落却亲情卖至公。千万孤寒齐下泪，斯言无路达尧聪。”彭年怒，抱敕入奏，章圣见而不悦。诗话总龟 

　　嘉祐末，余在太学，有佣书陈逵者，携一子方孩，饥冻不可支，书亦不佳。或曰：“此陈彭年嫡孙也。其父彦博守汀州，以赃败，杖瘠流海岛，遂至无赖。”时余方冠，未知彭年之为人，独念祖为执政，而孙已若是耶！既而见刘贡父，尽得彭年行事，所谓九尾野狐者，乃知天之报也不差。其后逵困甚，与其弟归，发彭年冢，取金带分货抵罪云。画墁录 

　　钱惟演作枢密直学士题名记，附丽丁谓，去寇准姓，云“逆准”。清波杂志 

　　钱文僖自枢密使为使相，勋阶品皆第一，而恨不得真宰，居常叹曰：“使我得于黄纸尽处押一个字，足矣。”竟不登此位。东轩笔录 

　　天圣初年，钱思公除平章事。按当作枢密使。钱希白易为学士，当制。希白于思公从父兄也，兄草弟麻，当时以为盛事。后曾子宣自枢府入相，子开适草制。本朝惟此两人而已。石林燕语 

　　钱文僖晚年以使相留守西京，时通判谢绛、掌书记尹洙、留守推官欧阳修，皆一时文士，游宴吟咏，未尝不同。有郭延卿居水南，少与张文定、吕文穆游，张、吕作相，更荐之，延卿未尝就。葺幽亭艺苑，足迹不及尘市，时年八十余。一日文僖率僚属往游，去其居一里外，即屏驺从，徒步访之。延卿道服款接，相与晤谈，数公疏俊爽闿，天下之选。延卿笑曰：“陋居罕有过从，所接之人，亦无若数君者。老夫甚惬，愿少留对花小酌。”遂进陶樽果蔌，文僖为引满。既而吏报申牌，府史牙兵排列庭下，延卿徐曰：“公等何官而从吏之多也？”尹洙指而告曰：“留守相公也。”延卿笑曰：“不图相国肯顾野人。”相与大笑，复曰：“尚能饮否？”文僖欣然，更为数举，盘筵礼节，无所加于前，而谈笑自若。日入辞去，延卿送之门，顾曰：“老病不能造谢，希勿讶也。”文僖登车，茫然自失。翼日为僚属曰：“此真隐者，彼视富贵为何物也。”东轩笔录 

