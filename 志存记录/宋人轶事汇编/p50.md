<!-- { "loadSidebar": true } -->
　　元祐间，伶人丁线见，教坊长，以谐俳称。宰相新拜，教坊长副廷参，即事打一俳戏之语，赐绢五匹，盖故事也。元祐元年，范忠宣拜相日，以任重为忧，容色愁厉，未尝少解。丁生及副丁石参谢忠宣，丁线见言曰：“饿杀乐人也相公。”丁石曰：“今时和岁丰，朝野欢乐，尔何饿为？”线见指忠宣而言曰：“是他著这几个好打鬨趁浪，我辈衣食何患？”忠宣亦为一嗤。同上 语不可解或有误字。 

　　东坡行忠宣辞免批答云：“吾闻之乃烈考云：君子先天下之忧而忧，后天下之乐而乐，虽圣人复起，不易斯言。”忠宣遗表亦用之云：“盖尝先天下之忧，期不负圣人之学，此先臣所以教子而微臣所以事君。”齐东野语 

　　先人尝言，熙甯元丰间司马文正、范忠宣先后为西都留台，吾皆从之游。至元祐初，文正起为宰相，忠宣起为枢密使，吾见之。其话言服用，一如在西都时，但忠宣颜色甚泽，文正清苦无少异。吾以此窥忠宣，其心岂尚以名位为乐耶。邵氏闻见后录 

　　忠宣自入仕，门下多食客，至贵益盛。守陈，以己俸作布衾数十幅待寒士，时人为语曰：“孟尝有三千珠履客，范公有三千布被客。”过庭录 

　　范氏自文正公贵，以清苦俭约著于世，子孙皆守其家法。忠宣正拜后，尝留晁美叔同匕箸，美叔退谓人曰：“丞相变家风矣。”问之，曰：“盐豉棋子上有肉两簇，岂非变家风乎？”人莫不大笑。曲洧旧闻 

　　忠宣帅庆阳时，为总管种诂无故讼于朝。上遣御史按治，诂停任，公亦罢帅。至公为枢密副使，诂尚停任，复荐为永兴军路钤辖，又荐知隰州。公每自咎曰：“先人与种氏上世有契义，某不肖为其子孙所讼，甯论事之曲直哉。”闻见前录 

　　范忠宣永州命下，公之诸子闻韩少师维谪均州，其子告章惇，少师执政日与司马公论议多不合，得免行。欲以忠宣与司马公议役法不同为言，求归，白公，公曰：“吾用君实荐，以至宰相，同朝论事，不合即可。汝辈以为今日之言不可也，有愧而生者不若无愧而死。”诸子乃止。邵氏闻见录 

　　忠宣自随州责永州安置，诰词有诬谤先烈之语，公读之泣下，曰：“神考于某有保全家族之大恩，恨无以报，何敢更加诬诋？”盖李逢乃公外弟，尝假贷不满憾公，逢与宗室世居狂谋事露，狱吏问其发意之端，乃曰：“于范家见推背图，故有谋。”时王介甫方怒公排新法，遽请追逮，神考曰：“此书人皆有之，不足坐也。”全族之恩谓此。鸡肋编 

　　范忠宣谪永州。公夫人在患难时，每遇不如意事，则骂章惇曰：“枉陷正人，使我至此。”公每为一笑。舟行过橘洲，大风雨船破，仅得登岸。公令正平持盖，自负夫人以登，燎衣民舍。稍苏，公顾曰：“船破，岂亦章惇所为耶？”沈喆寓简 邵氏闻见录、过庭录略同 

　　范尧夫谪居永州，闭门，人稀识面。客苦欲求见者，出则问寒暄而已。僮埽榻安枕，于是揖客，解带对卧，良久鼻息如雷。客自度未可起，亦熟睡。睡觉，及暮而去。冷斋夜话 

　　范忠宣谪居永州，以书寄人曰：“此间羊面无异北方，每日闭门餐馎饦，不知身之在远也。”墨庄漫录 

　　范忠宣谪永州，年七十余矣。每朔望日，必陈列其家所藏四朝宸翰及宣赐器皿于堂上，率子孙罗拜其下，拜毕缄藏如初，然后长幼相拜，啜茶而退。自始至及北归，未尝或辍。独醒杂志 

　　范忠宣寓居永州东山寺，时诸孙尚幼，一日戏狎，言语少拂寺僧之意，僧大怒，叱骂不已。公坐于堂上，僧诵言过之语颇侵公，公不之顾。家人闻之，或以告公，亦不应。翌日，僧悔悟大惭，遂诣公谢，公慰藉之，待之如初，若未尝闻也。同上 

　　崔比部公立，韩魏公妻弟也，为人古直有操行，居许与忠宣邻。忠宣除文正服上都，托其妻子于崔，崔晨夕顾瞩。时七伯祖为单州推官，人来报疾笃，魏国夫人惊忧，欲往视之，崔公力阻曰：“而为妇人，夫出独安往，吾受而夫托。”因立杖于门曰：“出者吾杖之。”魏国不敢复言，忠宣归而谢之。过庭录 按文正卒时，忠宣才二十六，服除亦不过三十。兹条所称七伯祖系忠宣次子，核其年岁，极多亦不过十五六，与为单州推官之说，似有不合。 

　　魏国之侄归比部次子子厚，崔以亲契，数往来忠宣家，常具馔待之。食稍不精，崔必直言，略不自外。忠宣每为杖爨者，家婢闻崔比部来，皆恶之。过庭录 

　　忠宣在陈，先光禄侍行后圃，按即范公偁之祖，史无名。忠宣问曰：“八郎尔今几岁？”光禄应曰：“某年四十六矣。”忠宣叹曰：“尔好福人，吾所不若。”光禄愕然曰：“大人身为宰相，勋业如此，而不若某何也？”忠宣曰：“岂谓是哉，吾七岁丁楚国忧，廿六丁文正忧，尔今年四十六而父兄弟无故，未尝一日离吾侧，则吾岂及尔耶？”同上 

　　忠宣捐馆许下，先光禄率子弟闭户未尝出。十九叔祖年幼，一日先子同至所居宅后门见卖豆者，买食之。刘晦升显之子民则偶见，归告晦升，即以柬诋先祖曰：“某昨暮闻公家子弟有在门首嬉游者，丞相坟土未乾，未应尔尔。显门下生，有所知，不敢不告。”先祖惭谢，诸子皆被责。过庭录 按四库提要谓公偁为忠宣幼子，史传无名，据此则其祖尚有弟，观上条，则忠宣在时，其祖已四十六，则亦非幼子矣。 

　　先子自许展省河南，及境驻马，少憩村店。顷有翁从家出，注视先子，问曰：“明公颐容，上类丞相，非其家子乎？”曰：“然。”翁不语，入所居，具冠带出拜见，先子愕然。拜讫，曰：“昔丞相尹洛，某四十二岁矣，偶以意外事至官，得杖罪。丞相晚坐，吏引某褰裳将行刑，丞相见吾容貌循谨，肤体素完，曰：‘吾察尔非恶人，肤体无伤，而何为至此，尔果自悔乎？’某感泣应命，即命罚放出。非特某为完人，此乡化之，至今无争斗者。”过庭录 

　　范正平，忠宣公子也，勤苦学问，操履甚于贫儒。与外氏子弟结课于觉林寺，去城二十里。忠宣当国时，以败扇障日，徒步往来，人不知为忠宣子。外氏乃城东王文正家，觉林寺盖文正公松楸功德寺也。曲洧旧闻 

　　俗呼冕服为平天冠，范纯礼知开封，有旨鞫淳泽村民谋逆事。审其故，乃村人尝入戏场观优，归涂见匠者作桶，取而戴于首曰：“与刘先主何如？”遂为匠擒。明日入对，徽宗问何以处，曰：“愚人村黔无所知，以不应为，杖之足矣。”容斋三笔 

　　右丞在政府，宦者阎守忠，恃宠专恣。一日，至堂宣谕，辞意甚傲，诸公拱应而已。右丞作色曰：“老奴何敢尔？”守忠退步连应曰：“守忠不敢。”在台诸人，皆为寒心，曰：“范公必不久居矣。”右丞盖自如也。未久虏使至，右丞馆伴，忽自内批出：“范某言犯御讳，落职知许。”寻乞宫祠去。过庭录 

　　忠宣尹洛，有佛牙院主，不自检束，秽行甚夥。时五侍郎从，按别条有五侍郎帅陕语，知其为纯粹也。嫉恶之，劝忠宣抵其罪，忠宣曰：“彼有犯固在不宥，岂可无犯而求之乎？吾则未能，俟尔守此未晚。”后数年侍郎果守洛，久忘其事。有茶肆妇人，文及甫之旧妾也，与佛牙院主通，被盗讼至府，事连佛牙。侍郎忽省前事，知其文氏妾，恐有所请，就庭面鞫。勘案成，僧罪应徒，而背有大瘤，吏以闻，侍郎即判曰：“非疮非病，特决。”戒阍者扃门，即及甫属闻，无及而回。僧二杖而瘤落，三杖而毙。一境惊伏。过庭录 

　　范德孺帅庆州日，忽夏人入寇，围城甚急。郡人惶骇，未知为计。麾下有老指挥使独来前曰：“愿勒军令状，保无他。”范信之。已而果退去。德孺大喜，厚赏之，且询其逆料之策。老卒曰：“实无他术，吾但大言以安众耳。傥城破各自逃窜，何暇更寻老兵行军法耶？”挥麈后录 补笔谈谓范雍事。 

　　范德孺喜琵琶。暮年苦夜不得睡，家有琵琶筝二婢，每就枕，使杂奏于前，至熟眠，乃去。避暑录话 

　　范文正第十世孙从规，以累世宅兆在洛，久缺封埽，请于官求自往省。至万安山尹樊里省奠，封埽如仪，独忠宣之兆越五里，至则无所见。问知为屯戍所平久矣，因望祭悲号，肆搜不得，乃祷于空，跽泣数日。天忽大雨三日夜，雨止涤土，去三尺余，露断碣数尺。题曰“宋丞相范忠宣公之墓”。大惊喜，加封树，勒石记其事。涌幢小品 

　　范希荣者，文正之裔孙。尝与他商行货，道遇暴客，见其姿美，问曰：“汝秀才耶？”曰：“然，吾范文正之后。”暴客曰：“好人子息也。”凡舟中之物，悉不取。樵书 

　　苏人范文从，仲淹之的派也。洪武间拜御史，忤旨，下狱论死。太祖视狱案，见姓名籍贯，遽呼问曰：“汝非范文正后人乎？”对曰：“臣仲淹十二世孙也。”太祖默然，即命左右取帛五方来，御笔大书“先天下之忧而忧，后天下之乐而乐”二句，赐之。谕：“免汝五死。”樵书 

　　韩琦 

　　韩魏公父谏议大夫国华，尝仕于蜀。蜀人胡广，善相术，见谏议曰：“是必生贵子，请纳女焉。”后谏议出守泉州。祥符元年七月二日生魏公于泉州州宅。尝见谏议胡夫人画像皆奇伟，宜其生贵人也。世言魏公世居河朔，故其状貌奇伟而有厚重之德。然生于泉州，故为人亦微任术数，深不可测，有闽之风，皆其土风使然也。懒真子 

　　蜀士胡其姓者，知女贵，能生子作宰相，携入京师，寻一朝士能生宰相者即与之。道遇韩光禄国华，即拜于马首云：“三年在京师，阅人多矣。光禄必生宰相子，敢以女为献。”后果生魏公。今韩氏家庙有胡夫人，即斯人女也。张端义贵耳集 

　　元绛与堂叔来赴省试，既至都下，叔疾委顿，经久复苏，乃云：“冥间到一官府，殿阁甚多，金碧相照，过一堂上，有一榜云‘侍中堂’，俯而窥，则字皆黄金。又以青纱覆之，其人姓名有四，曰赵普，曰丁谓，曰冯拯，曰韩某。”公时未第，人亦莫知其有公姓名。后省榜出，忽见之，人犹戏相谓曰：“元氏之梦，非此人乎？”既而唱名，公亚榜。首闻是事者，固已异之。既授监丞，诣明堂，一衣朱少年同坐。相问姓名，乃云“近有人梦君为侍中，知否？”公逊谢不敢当。后推考本朝为真侍中者，惟此四人而已。类苑 

