<!-- { "loadSidebar": true } -->
　　司马温公尝曰：“昔与王介甫同为群牧司判官，包孝肃为使。一日群牧司牡丹盛开，包公置酒赏之，举酒相劝。某素不喜酒，亦强饮。介甫终席不饮，包公不能强也。某以此知其不屈。”邵氏闻见录 

　　仁庙嘉祐间，开赏花钓鱼燕，介甫以知制诰预末座。帝出诗，群臣属和。末至介甫，日将夕矣，得披香殿字，未有对。郑毅夫獬顾曰：“宜对太液池。”故其诗曰：“披香殿上留朱辇，太液池边送玉杯。”翌日都下盛传王舍人窃柳词，介甫颇衔之。西清诗话 

　　仁宗朝王安石为知制诰，一日赏花钓鱼宴，内侍各以金楪盛钓饵药置几上，安石食之尽。明日帝谓宰辅曰：“王安石诈人也，使误食钓饵一粒，则止矣。食之尽，不情也。”帝不乐之。后安石日录厌薄祖宗，于仁宗尤甚，每谓汉武帝，其心薄仁宗也。邵氏闻见录 

　　王荆公为小学士时，尝访蔡君谟。君谟闻公至，自取绝品茶，亲涤器烹点以待。公于夹袋取消风散一撮投茶瓯饮之。君谟失色，公徐曰：“大好茶味。”君谟大笑。墨客挥犀 

　　有献砚于王荆公者云：“呵之可得水。”公笑而却之曰：“纵得一担水，能直几何？”五总志 

　　嘉祐初，李仲昌议开六漯河，王荆公时为馆职，颇右之而功不成。仲昌赃败，刘敞以书戏公曰：“要如宗人夷甫不与世事可也。”荆公答曰：“天下事所以易坏而难合者，正坐诸贤无意如鄙宗夷甫也。但仁圣在上，故公家元海，未敢跋扈耳。”东轩笔录 

　　王荆公知制诰，吴夫人为买一妾，荆公见之曰：“何物女子？”曰：“夫人令执事。”安石曰：“汝谁氏？”曰：“妾之夫为军将，运米失舟，家资尽没，犹不足，又卖妾以偿。”公愀然曰：“夫人用钱几何得汝？”曰：“九十万。”公呼其夫，令为夫妇如初。邵氏闻见录 

　　安石在仁宗时，论立英宗为皇子，与韩魏公不合，故不敢入朝。安石虽高科有文学，本远人，未为中朝士夫所服，乃深交韩、吕二家兄弟。韩、吕朝廷之巨室也，天下之士不出于韩，即出于吕。韩氏兄弟，子华与安石同年高科；持国学术尤高，大臣荐入馆。吕晦叔亦与安石同年进士。子华、持国、晦叔，争扬于朝，安石之名始盛。又结一时名德如司马君实辈，皆相善。先是治平间，神宗为颍王，持国翊善，每讲经义，神宗称善。持国曰：“非某之说，某友王安石之说。”至神宗即位，乃召安石，以至大用。同上 

　　神宗初即位，犹未见群臣，王乐道、韩持国等以宫僚入慰于殿西廊。既退，独留持国，问王安石见在何处，维对在金陵。上曰：“朕召之肯来乎？”维言：“安石盖有志经世，非甘老山林者。陛下以礼致之，安得不来？”上曰：“卿可先作书与安石，道朕意，行即召矣。”维曰：“若是必不来。”上问：“何故？”曰：“安石平日每欲以道进退，若陛下先使人以私书道意，安肯遽就？然安石子雱见在京师，数来臣家，臣当以陛下意语之，彼必能达。”上曰：“善！”于是荆公知上眷待之意。石林燕语 

　　荆公知制诰，丁母忧，已五十矣，哀毁过甚，不宿于家，以稿秸为荐，就厅上寝于地。是时潘夙方知荆南，遣人下书金陵。急足至，升厅见一人席地坐，露颜瘦损，愕以为老兵也。呼令送书入宅，公遽取书就铺上拆读，急足怒曰：“舍人书而院子自拆可乎？”喧呼怒叫，左右曰：“此即舍人也。”急足惶恐趋出曰：“好舍人，好舍人。”默记 

　　熙宁间，富郑公苦足疾，多不入，曾丞相将及引年，时王介甫、赵阅道、唐子方为参政。介甫日进说，以更庶政，阅道颇难之而不能夺，但退坐阁内，弹指言苦。唐子方屡争于上前，既而发疽死。京师人言中书有生老病死苦，谓介甫生，曾公老，富公病，子方死，阅道苦也。类苑引倦游录 邵氏闻见录、东轩笔录同 

　　荆公与唐质肃公同为参政，议论未尝少合。荆公雅爱冯道，尝谓其能屈身以安人，如诸佛菩萨之行。一日于上前语及此事，质肃曰：“道为宰相，使天下易四姓，身事十主，此得为纯臣乎？”荆公曰：“伊尹五就汤，五就桀，正在安人而已。”质肃曰：“有伊尹之志则可。”荆公为之变色。东轩笔录 

　　公在侍从时，每为人言，唐太宗令谏官随宰相入阁，最切于治道，后世所当行也。及入政府，孙莘老、李公择在谏职，二人熟闻公此论，遂列奏请行，公不可曰：“是又益两参政也。”吕氏家塾记 

　　熙宁庚戌冬，荆公自参知政事拜同平章事。是日百官造门奔贺者无虑数百人，荆公以未谢恩不见，独与余坐西庑小阁，荆公忽颦蹙久之，取笔书窗曰：“霜筠雪竹钟山寺，投老归欤寄此生。”放笔揖余而入。后三年，公罢相知金陵，又乞宫观。元丰癸丑春，余谒公于第，公邀余同游钟山，憩法云寺，坐于僧房。余因为公道平昔之事，及书窗之诗，公怃然曰：“有是哉。”微笑而已。东轩笔录 

　　安南不灭，议者归咎王荆公进郭逵而退李宪，荆公笑曰：“使逵无功，胜宪有功。使宦者得志，吾属异日受祸矣。”他日有朝士在中书称李宪字，荆公厉声叱之曰：“是何人！”即出之。孙公谈圃 按古事比云，安石之得君，由宦者蓝元震。未知本何书，志此待考。 

　　顷有秉政者深被眷倚，言无不从。一日御宴，教坊杂剧为小商，自称姓赵名氏，负一瓦瓿，卖沙糖。道逢故人，喜而拜之，伸足误踏瓿倒，糖流于地。小商弹指叹息曰：“甜采你即溜也，怎奈何？”左右皆笑，俚语以王姓为甜采。渑水燕谈录 

　　王荆公初参政事，下视庙堂若无人。一日争新法，怒目诸公曰：“君辈坐不读书耳。”赵清献同参政事，折之曰：“君言失矣，如皋、夔，稷、契之时，有何书可读？”荆公默然。邵氏闻见录 

　　熙宁初，王介甫当轴，神庙一切委听。号令骤出，于人情适有难合。于是故臣名士，往往力陈其不可，多被降黜，后来者结舌矣。当时以君相威权而不能帖服者独一教坊使丁仙现，丁仙现时俗但呼之曰丁使。丁使遇介甫法制一行，必因燕设于戏场作为謿诨，肆其诮难，介甫不堪，遂发怒欲斩之。神庙密诏二王，取丁仙现匿诸王府，故一时谚语有“台官不如伶官”。铁围山丛谈 

　　王荆公秉国时，有人题相国寺壁云：“终岁荒芜湖浦焦，贫女带笠落柘条。阿侬去家京洛远，惊心寇盗来攻剽。”人皆以为夫出，妇忧荒乱也。及荆公罢相，子瞻召还，诸公饮苏寺内问之，苏曰：“于贫女句可以得其人矣。终岁，十二月也，十二月为青字；荒芜，田有草也，草田为苗字；湖浦焦，水去也，水旁去为法字；女戴笠为安字；柘落木条剩石字；阿侬是吴言，合吴言为误字；去家京洛为国；寇盗为贼民；盖言青苗法安石误国贼民也。”枫窗小牍 

　　余尝侍楼宣献，宣献论荆公雪诗曰：“势合便疑埋地尽，功成直欲放春回。农夫不解丰年意，祗欲青天万里开。”余曰：“旧闻京师隆冬，尝有官检冻死秀才，腰间系片纸，启视之，乃喜雪诗四十韵。使来年果丰，已无救沟瘠矣。”桯史 

　　唐坰知谏院。成都费孝先为作卦影，画一人衣金紫，持弓箭，射落一鸡，坰语人曰：“持弓者我也。王丞相生于辛酉，即鸡也，必因我射而去，则我从而贵矣。”翌日抗疏弹荆公，又乞留班，颇諠于殿陛。上怒，降坰太常寺太祝，监广州军资库，以是年八月被责。坰叹曰：“射落之鸡乃我也。”东轩笔录 

　　程师孟尝请于王介甫曰：“公文章命世，师孟多幸，与公同时，愿得公为墓志，庶传不朽，惟公矜许。”介甫问：“先正何官？”师孟曰：“非也，师孟恐不得常侍左右，欲豫求如椽，候死而刻之耳。”介甫虽笑不许而心怜之。及王雱死，有习学检正张安国披发藉草，哭于柩前曰：“公不幸未有子，今郡君妊娠，安国愿死托生为公嗣。”京师为之语曰：“程师孟生求速死，张安国死愿托生。”涑水纪闻 又倦游杂录云，有善谀者熙宁间启王介甫曰：“某所恨微躯日益安健，惟愿早就木，冀得丞相一埋铭，庶几名附雄文，不磨灭于后世。”程师孟知洪州，作静室，自爱之，无一日不到，作诗云：“每日更忙须一到，夜深常见点灯来。”李元规曰：“此登溷诗。”东轩笔录 

　　光禄卿巩申佞而好进，老为省判，趋附不已。王荆公为相，每生日，朝士献诗颂，僧道献功德疏以为寿。申既不娴诗什，又不诵经，于是以大笼二雀诣客次，搢笏开笼，且祝曰：“愿公一百二十岁。”时有边塞之主妻病而虞候割股以献者，远近骇笑。或对云：“虞候为县君割股，大卿为丞相放生。”东轩笔录 

　　神宗问荆公曾看五代史否，公对曰：“臣不曾子细看，但见每篇首必曰呜呼，则事事皆可叹也。”余谓公真不曾子细看，若子细看，必以呜呼为是。五代之事，岂非事事皆可叹乎！东皋杂录 

　　唐人初未有押字，但草书其名以为私记，韦陟五云体是也。今人押字或多押名，犹是此意。王荆公押石字，初横一画，左引脚中为一圈，公性急，作圈多不圆，往往窝匾，又多带过。尝有密议公押反字者，公知之，加意作圈。一日书杨蟠差遣敕，作圈复不圆，乃以浓墨涂去，别作一圈，盖欲矫言者。杨氏至今藏此敕。石林燕语 

　　王荆公书清劲峭拔，飘飘不凡，世谓之横风疾雨。黄鲁直谓学王蒙，米元章谓学杨凝式，以余观之，乃天然如此。墨庄漫录 

　　晁以道言荆公与宋次道同为群牧司判官，次道家多唐人诗集，荆公尽假其本，择善者签帖其上，令吏抄之。吏厌书字多，辄移荆公所取长篇签置所不取小诗上，荆公不复更视。唐人众诗集，以经荆公去取皆废。今世所谓唐百家诗选曰荆公定者，乃群牧司吏人定也。邵氏闻见录 

　　荆公棋品殊下，每与人对局未尝致思，随手疾应，其势将败，便敛之，谓人曰：“本图适性忘虑，反苦思劳神，不如且已。”与叶致远敌手，尝赠致远诗云：“垂成忽破坏，中断俄接连。”是知公棋本不甚高。遁斋闲览 

　　吕惠卿尝语荆公曰：“公面有黑□干，用园荽洗之，当去。”荆公曰：“吾面黑耳，非黑□干也。”吕曰：“园荽亦能去黑。”荆公笑曰：“天生黑于予，园荽其如予何？”东轩笔录 

