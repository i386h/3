<!-- { "loadSidebar": true } -->
　　史嵩之用起复为相。三学生揭榜太学斋廊，曰：“丞相朝入，诸生夕出。丞相夕入，诸生朝出。”东山谈苑 

　　史嵩之从弟宅之，弥远子。与之素不咸。入劄声言其恶，且云：“先臣弥远晚年有爱妾顾氏，为嵩之强取以去。乞令庆元府押顾氏还本宅，以礼遣嫁。仍乞置嵩之于晋朱挺之典。”癸辛杂识 

　　史宅之以签书枢密院事领财计，括浙西园田，置田事所，属嗜利无耻者经营，一路骚动。是年科举，平江府出人情圣王之田赋，有榜于帘前曰：“民怨已极，圣主弗知。括天下之田，咈人情而宅之。”又有诗曰：“朝廷结局收虚数，官吏归装载实钞。传语签书史云麓，阎王来括尔心苗。”其冬宅之死。吹剑录 

　　史子仁名守之，心非叔父弥远所为，著昇闻录以寓规谏。避势远嫌，退处月湖，与慈湖诸公讲肄为乐。宁宗御书“碧沚”二字赐之。宁波志 

　　真德秀 魏了翁 

　　真文忠公德秀，建宁浦城人。起自白屋。先是有道人于山间结庵炼丹，将成，忽一日入定，语童子曰：“我去后，或十日五日即还。慎勿轻动我屋子。”数日忽有叩门者，童子语以师出未还，其人曰：“我知汝师死久矣。今已为冥司所录，不可归。留之无益，徒臭腐耳。”童子騃甚，不悟其为魔，遂举而焚之。道者旋出定，归已无及，绕庵呼号曰：“我在何处？”如此月余不绝，乡落为之不安。适有老僧闻其言，厉声答之曰：“你说寻我，你却是谁？”于是遂绝。时真母方娠，忽见一道者入室，遂产西山。幼颖悟绝人，家贫无从得书，往往假之他人。及剽学里儒为举子业。未几登第，终为世儒宗。齐东野语 

　　真西山前身是草庵和尚。癸辛杂识 

　　真德秀原姓慎，避孝宗讳改。五杂俎 

　　真文忠，始字实夫，后乡曲轻薄子云：“只恐秀而不实。”故易曰景元。楼宣献尝叩以字义，真答以慕元德秀之为人。楼公取诗注“景行行止”处示之，则景之义训明，真遂易为希元。四朝闻见录。 

　　真文忠、留公元纲俱以宏博应选。时李大异校其卷，于文忠卷批云：“宏而不博。”于留卷批云：“博而不宏。”四朝闻见录 

　　宝庆初，当国者欲攻去真西山、魏鹤山，朝士莫有任者，梁成大欣然愿当之。遂除察院，搏击无遗力。当时太学诸生曰：“大字旁宜添一点，曰梁成犬。”鹤林玉露 

　　史弥远欲去魏了翁、真德秀，梁成大闻之，日坐茶肆，毁真公不值一钱。或以告弥远，弥远喜，遂擢用之。尝贻书所亲曰：“真德秀真小人，魏了翁伪君子。”中外籍籍，目之为梁成犬。宋季三朝政要 

　　绍定之末，史相薨，圣上亲政，即日梁成大、李知孝出国门。西山在泉，闻之喜甚，曰：“二凶去矣，闽特犬豕，越乃蛇虺。”梁闽人，李越人也。林下偶谈 

　　真文忠公德秀，负一时重望。端平更化，人徯其来，若元祐之涑水翁也。是时楮轻物贵，民生颇艰，意真儒之用，必有建明，转移之间，立可致治。于是民间为之语曰：“若欲百物贱，直待真直院。”及入朝敷陈之际，首以尊崇道学，正心诚意为第一义，而复以大学衍义进。愚民无知，乃以其言为不切于时务，复以俚语足前句云：“吃了西湖水，打了一锅面。”市井小儿，嚣然诵之。继参大政，未及有所建置而薨。癸辛杂识 

　　史同叔之死，天下之人皆曰：“真直院入朝，天下太平可望。”及入，前誉小减。省试主文，为轻薄子作赋曰：“误南省之多士，真西山之饿夫。”贵耳集 辍耕录：姚燧于玉堂设宴时，见一官妓操闽音，问之，曰：“妾建宁人，真西山后也。父官朔方，以侵公帑无偿，遂卖妾入倡家，流落至此。”公为落籍，择小史黄王□□嫁之。此已有人辨诬，姑识之。 

　　鹤山先生母夫人方坐蓐时，其先公梦有人朝服入其卧内，因问为谁，答曰：“陈了翁。”觉而鹤山生，故用其号以命名。陈以前三名登第，后两甲子，鹤山亦第三名，出处风节相似处极多。在东南时，有陈家子孙，必异遇之。贵耳集 

　　鹤山督师，未及有所经略而罢。临安优人装一儒者，手持一鹤，别一人与之邂逅，问其姓名，曰：“姓钟名庸。”问：“手持何物？”曰：“大鹤。”因倾盖欢然，呼酒对饮。其人大嚼洪饮，酒肉靡有孑遗。忽颠仆于地，数人曳之不动。内一人批其颊大骂曰：“说甚中庸大学，吃了许多酒食，一动也动不得。”遂一笑而罢。鹤林玉露 

　　赵方子范葵 孟珙 

　　赵方，嘉定间为淮阃，威望表耸。金人不敢犯边，皆以赵爷爷呼之。貌古怪，两眼高低，一眼观天，一眼观地。人皆望而畏之，不敢仰视。一日方浴，伏事者窥见一巨蛇蟠于桶内。一夕更鼓不鸣，诘朝申举，当更军人谓有巨蛇蟠鼓，故不敢动。镇边数年，一尘不惊。两子六直阁、七直阁随侍，淮人有六只角、七只角之呼，其威名已远畅矣。后欲上武当烧香，上真降笔曰：“襄阳赵方，欲上武当。酆都小卒，不请烧香。”方初登第时，尝访辛稼轩，留三日剧谈方略。辛喜之，谓其夫人曰：“近得一佳士，惜无可为赠。”夫人曰：“我有绢十端。”稼轩遂将添作赆，且奉以数书曰：“诸监司觅文字。”按当是荐书。赵极感之。后辛死，赵作荆湖制置，辛子适在幕下，佥属谓赵以乃父曩畴之故，赐以提挈。不料待之反严，程督几不堪，至与其母对泣。三年官满，辞赵告归，赵曰：“且可留一日。”即开宴，请其母夫人同来。樽前与其母子曰：“某三年非待令嗣之薄，吾受先公厚恩，正恐其恃此不留心职务故尔。今已为经营，到诸监司，举纸七状皆足。即当少奉费，请直去改官。”辛母子方感谢。钱唐遗事 

　　赵忠肃公方，开阃荆襄日久，军民知其威声。端平甲午，朝廷以其子范武仲为荆湖制置大使，镇襄阳。郡厅相对有雅歌楼，雄丽特甚。一日，赵坐衙内，忽见楼上妓女人物杂遝宴饮。遣人视之，则楼门扃钥如故。识者已疑其不祥。章叔恭时为倅，一夕坐堂上阅牍，至夜分，忽有人自后呼之曰：“快去，快去！此地不久也。”越月而乱作。襄州自岳武穆收复，凡一百三十年，生聚繁庶，不减昔日。城池高深，甲于西陲。一旦灰烬，祸至惨也。齐东野语 

　　赵方延郑清之为葵、范师。后讨李全，清之参知政事，力赞成功。此师弟难得，亦服此老具只眼也。东山谈苑 

　　赵文昌名范，弟丞相葵。凡姓范者皆曰花，因此易姓者号花范。有属官范葵者，称花癸。吹剑录 

　　赵武仲在楚，一娼初至，问其何来，答曰：“因求一碗饭方到此。”赵怒其及己名又及父名，立斩之。贵耳集 

　　赵南仲以诛李全之功，见忌于赵清臣。史揆每左右之。其后恢复事起，赵遂分委以边圉。赴镇之日，朝绅置酒以饯，适有呈缘竿技者，曹西士赋一诗云：“又被锣声送上竿，这番难似旧时难。劝君著脚须教稳，多少旁人冷眼看。”未几，师果不竞。齐东野语 

　　赵葵除右相，时以宰相须用读书人劾之。葵知之，乃径出国门，疾驰而归，题南乡子壁间云：“束发领西藩，百万雄兵掌握间。召到庙堂无一事，遭弹！昨日公卿今日闲，拂晓出长安。莫待西风割面寒。羞见钱塘江上柳，何颜。瘦仆牵驴过远山。”归领乡郡，推心爱民。暇日过岳麓精舍，舍长刘某年差长，将坐，揖曰：“相公主席！”公摇手曰：“这里说甚么相公？”竟就宾位，取酒尽欢而去。钱唐遗事 

　　赵邦永，本姓李，李全将也。赵南仲爱其勇，纳之。遂更姓赵。入洛之师，实为统军。尝过灵璧县，道傍奇石林立，山峰巍然，崷崪秀润。南仲立马盼赏久之。后数年家居，偶有持片石为献者，南仲因诧客以昔年符离所见。邦永适在傍，闻语即退。才食顷，数百兵舁一石来，植之庭间，俨然马上所瞩也。南仲喜骇，叩所从来，则云：“昔年相公注目之际，意谓爱之。遂命部下五百人辇归，而未敢以献，适闻誉及，始得供玩耳。”南仲为之一笑。齐东野语 

　　赵葵避暑水亭作诗云：“水亭四面朱栏绕，簇簇游鱼戏萍藻。六龙畏热不敢行，海水煎彻蓬莱岛。身眠七尺白虾须，头枕一枝红玛瑙。”诗未成，葵即睡去。侍婢续云：“公子犹嫌扇力微，行人尚在红尘道。”坚瓠集 

　　赵葵同知枢密院。朝罢归私第，而诸姬不见。葵往寻之，乃群聚摘青梅。有一姬善赋诗，葵令作诗，云：“柝声默报早朝回，满院春风绣户开。怪得无人理丝竹，绿阴深处摘青梅。”坚瓠集 

　　赵南仲丞相溧阳私第，常作圈，豢四虎。一日，药库焙药火作，众炮倏发，地震屋倾，四虎悉毙。癸辛杂识 

　　孟珙开阃荆襄，尝出巡，见汉江一渔者，状貌奇伟，提巨鱼避道左。问其姓、年庚，则年月日时皆与己同，异之。邀与俱归，欲命以官。渔者不愿曰：“富贵贫贱各有定分。某虽与公相年庚相同，然公相生于陆故贵。某生于水上，轻浮，故贱。某以渔为活自足。若一日富贵，实不胜，必致暴亡。”再三强之，不可而去。孟怅然久之曰：“吾不如也。”涌幢小品 

　　孟珙号无庵，兄弟行第四，故称四孟。机略沉鸷，为荆湖制帅，善御众，得士心。性好佛，夜则趺坐。召偏裨以下五七十人，俱席地，自上而下各举一话，或目前事，或市井笑谑事，无不可言。言有可笑，辄相与大噱。惟不得讦人阴私。于是上下之情无不通，外间诡诈，皆入其耳。兄璟称三孟，知鄂州。弟十孟，知岳阳。理宗朝，称边帅者必曰“诸孟”。钱唐遗事 

　　端平元年甲午，史嵩之子申开荆湖阃，遂与孟珙合鞑兵夹攻蔡城，获亡金完颜守绪残骸以归。乃作露布以夸耀一时，且绘八陵图以献。时郑忠定丞相当国，于是有乘时抚定中原之意。赵南仲等七月二日抵东京。初五日，整兵入城。荆棘遗骸，交满道路，止存民居千余家，故宫及相国寺浮图不动而已。齐东野语 

