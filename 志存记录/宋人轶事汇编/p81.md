<!-- { "loadSidebar": true } -->
　　东都曹生言：“范右相既贵，接亲旧，情礼如故，他亦不改，世未有也。然体面肥白洁泽，岂其胸内亦以为乐耶！惟司马温公枯瘦自如，岂非不以富贵动其心耶！”后山谈丛 

　　温公大更法令，钦之、子瞻密言宜虑后患，温公起立拱手，厉声曰：“天若祚宋，必无此事。”二人语塞而去。方其病也，犹肩舆见吕申公议改都省。临终床箦萧然，惟枕间有役书一卷。故公为挽词云：“漏残余一榻，曾不为黄金。”孙公谈圃 

　　司马公薨，京师之民，罢市往吊，粥衣以致奠。巷哭以送丧者，盖以千万数。上命户部侍郎赵瞻、内侍省押班冯宗道护其丧归葬。瞻等还奏：“民哭公甚哀，如哭其私亲。”四方来会葬者数万人。京师民画其像，刻印粥之，四方皆遣购。画工有致富者。云谷杂记 

　　元祐初，司马公薨。东坡欲主丧，为伊川所先，东坡不满意。伊川以古礼殓，用锦囊囊其尸。东坡见而指之曰：“欠一件物事，当写作信物一角送上阎罗大王。”由是与伊川失欢。贵耳集 

　　京师贪污不才者，人皆指笑之曰：“你好个司马家！”宣和间，徽宗与蔡攸辈自为优戏，上作参军趋出，攸戏曰：“陛下好个神宗皇帝！”上以杖鞭之曰：“你也好个司马丞相。”齐东野语 

　　刘元城语录，称温公必曰老先生。刘遇上周益公诗：“昌黎前进士，司马老先生。”陔余丛谈 

　　绍圣间，朝廷贬元祐大臣及毁禁元祐学术文字。有言司马温公神道碑乃苏轼撰述，合行除毁。于是州牒巡尉，毁拆碑楼及碎碑。张山人闻之曰：“不须如此行遣，只消令山人带一个玉册官去碑额上添镌两个不合字，便了也。”碑额本云“清忠粹德之碑”云。春渚纪闻 

　　司马温公隧碑，赐名清忠粹德。绍圣初，毁磨之际，大风走石。群吏莫敢近，独一匠氏挥斤而击，未尽碎，忽仆于碑下而死。孙公谈圃 行营杂录同 

　　司马温公之葬也，敕苏东坡为文，御笔题曰“清忠粹德之碑”。至党祸作，仆其碑。有杏生于断碑之罅，盘屈偃盖，拥其龟趺。金皇统间，夏邑令建祠，入元凡二百余年。白云先生家与之邻，益加封殖，绘图传之。涌幢小品 

　　崇宁初，蔡京、蔡卞为元祐奸党籍，上皇亲书刻石，又于天下州治厅，长安当立，召安民刊字，民辞曰：“民愚人，不知朝廷立碑之意。但元祐大臣如司马相公者，天下称其忠直，今谓之奸邪，民不忍镌也。”府官怒，欲罪之。民曰：“被役不敢辞，乞不刻安民镌字于碑，恐后世并以为罪也。”邵氏闻见录 

　　了斋陈莹中为太学博士，薛昂、林自之徒为正录，皆蔡卞之党也。竞尊王荆公而挤排元祐，禁士人不得习元祐学术。卞方议毁资治通鉴板，陈闻之，因策试题特引序文以明神宗有训，于是林自骇异，谓陈曰：“此岂神宗亲制耶？”陈曰：“谁言其非也？”自又曰：“亦神宗少年之文耳。”陈曰：“圣人之学，得于天性，有始有卒，岂有少长之异乎？”自辞屈愧叹，遽以告卞，卞乃密令学中敞高阁，不复敢议毁矣。清波杂志 

　　蜀人司马先，元祐间为荣州曹官，自云以温公之故，每监司到，彼独后去，而不得汤饮。盖众官旅进，退必特留，问其家世，知非丞相昆弟，则不复延坐，遂趋而出也。鸡肋编 

　　元符间，有马从一者，南京排岸司。适漕使至，随众迎谒。漕一见怒甚，即叱之曰：“闻汝不职，本欲按汝，何不亟去，尚敢来见耶？”从一惶恐，自陈湖湘人，迎亲窃禄，求哀不已。漕察其语，南音也。乃稍霁威云：“湖南亦有司马氏乎？”从一答曰：“某姓马，监排岸司耳！”漕乃微笑曰：“然则勉力职事可也。”初盖误认为温公族人，故欲害之。自是从一谒刺，但称南京排岸而已。传者皆以为笑。老学庵笔记 

　　温公无子，以族人之子康为嗣。康字公休，其贤似公。元祐间方欲大用，亦不幸。范祖禹作公休墓志云：康自居公丧，居庐蔬食，寝于地，遂得腹疾。召医李积于兖，积老矣。乡民闻之，往告曰：“百姓受司马公恩深，今其子病，愿速往也。”来者日夜不绝，积遂行，至则不可为矣。公休有子植，方数岁。公休素以属伯温，至范纯夫辈皆曰：“将以成温公之后者，非伯温不可。”朝廷知之，伯温自长子县尉，移西京国子监教授，俾植得卒业，因经纪司马氏之家。植字子立。既长，其贤如公休，天下皆谓真温公门户中人也。亦蚤死，无子，温公之世遂绝。邵氏闻见录 温公行状、神道碑、墓志铭皆不言康为嗣子，独邵氏以为嗣子。邵氏言温公家事，似可信也。 

　　崇宁间，党人子孙不听仕宦及身至京畿。时司马朴文季，温公之侄孙，外祖乃范忠宣，又娶张芸叟女。元祐间受外家恩泽。世谓对佛杀了无罪也。鸡肋编 末语不可解 

　　金人将立异姓，欲立司马朴。朴初至，金贼问其姓名。贼云：“得毋司马相公之后乎？”朴曰：“乃朴之祖。”贼曰：“使司马相公在朝，我亦不敢至城下。”及欲立朴，朴曰：“吾祖有大功德于前朝，朴不才，误蒙朝廷任使，安可作此以累吾祖之德，有死而已。”遂立张邦昌。三朝北盟会编 按宋史，朴父宏，祖旦。 

　　司马侍郎朴，陷虏后，妾生一子于燕，名之曰通国，取苏武胡妇所生子名之。国史不书，其家亦讳之。老学庵笔记 

　　司马文季使北不屈，在北生子，名通国，字武子，盖本苏武之意。通国有大志，尝结北方之豪韩玉举事，未得要领。绍兴初，玉挈家而南，授江淮都督府计议军事。其兄璘在北，亦与通国善。癸未九月，以扇寄至，诗云：“雝雝鸣雁落江滨，梦里年来相见频。吟尽楚辞招不得，夕阳愁杀倚楼人。”张魏公见此诗，甲申春遣侯泽往大梁，讽璘、通国等。至亳州，为逻者所获，通国与璘常所交聂山等三百余口，同日遇害。是岁三月十六日也。四朝闻见录 

　　司马梦求为沙市监镇，至元十二年殉江陵之难。刘麟瑞昭忠诗曰：“下官名姓君知否？涑水先生五世孙。”柳阴诗话 

　　刘安世 刘恕 梁焘 邹浩 陈瓘 

　　刘安世在都下，僧化成见之曰：“公在胞胎，当有不测惊危，幼年复有恶疾，几为废人，然卒无恙。”盖器之父航，赴官蜀道。时母方娠，过栈道，天雨新霁，磴滑马蹶，夫人已堕崖下矣。众皆惊泣，无复生望，试使下瞰，厓腹有巨木葛藟，萦结蟠屈如盖，落叶委积，夫人安坐于上。呼之即应，乃缒而上，了无所伤。至官未几，而器之生。后十余岁，居京师，苦赤目甚恶，睛溢于外，百医莫差。一日有客云：“某有一相识，来调官，畜目药甚效，昨日来云：‘已陛辞，早晚即行。’试使人往求之。”时行李已出房，云药诚有之，匆匆忘记在某箧，初发一箧，药乃在焉。令以药傅睛，戒七日方开。一傅痛即止，及开睛，而眸子了焉。二事器之自言。墨庄漫录 

　　刘仲通慕司马温公、吕献可之贤，方温公欲志献可墓时，仲通自请书石。温公文出，直书王介甫之罪不隐，仲通始有惧意。其子安世字器之，出入温公门下，代其父书，自此益知名。至温公入相，荐器之为馆职，谓器之曰：“足下知所以相荐否？”器之曰：“某获从公游旧矣。”公曰：“非也。某闲居时，足下时节问讯不绝，某位政府，足下独无书，此某之所以相荐也。”至温公薨，器之官浸显，为温公之学益笃。故在台谏，以忠直敢言闻于时。绍圣初，远谪岭外，盛夏奉老母以行，途人皆怜之，器之不屈也。抵一郡，闻有使者自京师来，人为器之危之。郡将遣其客来劝器之治后事。客涕泣以言，器之色不动，留客饭，谈笑自若，对客取笔书数纸，徐呼其纪纲仆，从容谓曰：“闻朝廷赐我死，即死，依此数纸行之。”复谓客曰：“死不难矣。”客从其仆取其所书纸阅之，则皆经纪其家与经纪其同贬死者之家事甚悉。客惊叹，以为不可及也。器之留数日，使者入海岛，杖死内臣陈衍。章惇、蔡卞，固令迂往诸郡，逼诸流人自尽耳。器之一日行山中，扶其母篮舁憩树下。有大蛇冉冉至，草木皆披靡，担夫惊走，器之不动也。蛇若相向者，久之，乃去。村民罗拜曰：“官异人也！蛇吾山之神也，见官喜相迎耳，官远行无恙矣。”邵氏闻见录 

　　绍圣初逐元祐党人，禁内疏出当谪人姓名及广南州郡，以水土美恶，较量罪之轻重而贬窜焉。执政录议至刘安世，蒋之奇颖叔云：“刘某平昔人推其命好。”时相章惇子厚即以笔于昭州上点之曰：“云刘某命好，且去昭州试命一回。”墨庄漫录 

　　章惇恨安世，必欲杀之。人言春、循、梅、新，与死为邻，高、窦、雷、化，说著也怕。八州恶地，安世历遍七州。所以当时有“铁汉”之称。宋稗类钞 

　　刘元城南迁日，尝求教于涑水翁曰：“闻南地多瘴，设有疾以贻亲忧，奈何？”翁以绝欲少疾之语告之。元城时盛年，乃毅然持戒。按元城以元祐党人坐贬，时温公已卒。观暌车志所载，似元城前此已有南迁之事，而宋史本传漏载也。暌车志所载见下。 

　　刘元城贬梅州，章惇辈必欲杀之。郡有王豪，凶人也。以赀得官，往来京师，见惇自言能杀元城，惇大喜，即除本路转运判官。其人驱车速进，及境，郡守遣人告元城，元城略处置后事，与客谈笑饮酒以待之。至夜半，忽闻钟声，问之，其人忽呕血死矣。鹤林玉露 

　　刘器之谪英州，章子厚必欲杀之。福唐人林某以书生晚得官，谒章曰：“英州见阙，愿得堂除，为相公了公事。”章悟其意，曰：“君能举职，当以转运判官奉处。”林兼程南去，及境，郡僚出迎。刘公不携妻孥，但从一道人，寓近郊山寺。道人与孔目吏善，是日垂泣告刘曰：“顷孔目密报，新使君举措殊不佳，已谕都监使引军围寺，三更鸣钟将加害，公必不免。”执手大恸。公咄之曰：“人之生死前定，何用惧？汝出家学道，见识乃尔！”刘好食鸡粥，率以二更食粥然后睡，至是谓之曰：“吾即当就寝，安神定志以俟之。汝为我作粥。”俄顷鼻息栩栩。然道人泣不止，泪落粥中，忽闻钟声，急撼刘醒，鸡粥犹未熟，强尽一器。明烛作家书，已而寂无所闻，危坐待旦，始知林生才到郡斋，自谓得策，趋上堂，不觉蹴户限，仆地立死。钟声者乃无常所击也。夷坚志 

