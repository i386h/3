<!-- { "loadSidebar": true } -->
　　元祐间，吕微仲当轴。其兄大忠自陕漕入朝，微仲虚正寝以待之。大忠辞以相第未便，微仲云：“界以中霤，即私家也。”卒从微仲之请。安厚卿亦在政府，父日华尚康宁，且具庆焉，厚卿夫妇偃然居东序。时人以此别二公之贤否。挥麈录 

　　安厚卿枢密，逾二纪无功缌之戚，乃近盛事也。老学庵笔记 

　　许将坐太学狱，下御史台禁勘。一日台吏告曰：“内翰今晚出矣。”许曰：“审如是，当为白中丞，俾告本家取马也。”至晚欲放，中丞蔡确曰：“案内尚有一节未完，须再供答。”及对毕开门，已及二更过后，而从人谓许未出，人马却还矣。许坐于台门，不能进退。适有逻卒过前，遂呼告之曰：“我台内放出官员也，病不能行，可烦为于市桥赁一马。”逻卒怜之，与呼一马至，遂跨而行。是时许初罢判开封府，税居甜水巷。驭者惧逼夜禁，急鞭马跃，许堕地，腰膝尽伤。驭者扶之于鞍，又疾驰而去，至则宅门已闭。许下马坐于砌上，俾驭者扣门，久之无应者。驭者曰：“愿得主名以呼之。”许曰：“但云内翰已归可也。”驭者方知其为判官许内翰，且惧获坠马之罪，遽策而走。许以坠伤，气息不属，不能起以扣门，又无力叫呼。是时十月，京师已寒，地坐至晓，迨宅门开始得入。东轩笔录 

　　许将冲元，以前执政知大名府时，同官曹蒙衔命察访，蔑视郡县，至大名当厅下轿。冲元出，见其倨甚，复入呼法司曰：“不知前执政作守，监司得当厅下轿否？”令白曹请就宾次，以全国体。曹失措而退。冲元御僚属甚严，一日宾佐过厅，一都监曳皮鞋而前，许问曰：“公何处得此鞋？”都监以为美意，曰：“某衙一卒能造，枢密或须之否？”许作色曰：“某非无此，但不敢对同官着耳！”都监惶恐失色。坐间数十客莫不各视其足。过庭录 

　　许冲元将知西京，有一属禀事云：“某预钱若干，已有指挥许将来春充预买钱。”冲元厉声曰：“许将如何作得预买钱？”其人始悟触讳，踧踖而退。闲燕常谈 

　　李清臣薄游定州，时韩魏公知定州，携刺请谒，吏报方寝。清臣为诗一绝书于刺曰：“公子乘闲卧绛厨，白衣老吏慢寒儒。不知梦见周公否？曾说当年吐哺无。”公见诗曰：“吾知此人久矣！”竟有东床之选。青琐诗话 

　　李资政邦直，有与韩魏公书曰：“前书戏问玉梳、金篦，侍白发翁，几欲淡死矣。然常山颇多老伶人，吹弹甚熟。日使教此五六人，近者稍便串。异时当令侍饮，期一釂觞也。”玉梳、金篦，盖邦直侍姬。人或问命名之意。邦直笑曰：“此俗所谓沙门置梳篦耳！”又有与魏公书曰：“旧日梳、篦固无恙，亦尝增添两三人，更似和尚撮头带子耳！”墨庄漫录 

　　尚书右丞胡宗愈夫人丁氏，司封员外郎宗臣之女，自幼颖慧，无所不能。其善相盖出天性，在西府时，常于窗隙遥见蔡丞相确，谓右丞曰：“蔡相全似卢多逊。”或以卢、蔡肥瘠不同诘之，丁氏曰：“吾虽不及见卢，但常观其画像，与今丞相神彩相似耳。”后蔡果南窜。户部尚书李常除老龙，尹成都，途间贻右丞书，丁氏一见其书曰：“此人身笔已倒，不久数尽，须病咽喉而死。”李公行至凤翔，中毒卒。初司封有杨妃数美人真挂后堂，丁氏年未笄，每晨兴省问尊亲了，必戏道诸妃万福。一日潘妃忽答曰：“夫人万福！”家人辈大怪之，欲毁其真，其叔宝臣令勿毁，曰：“此女他日未可量也。”泊宅编 

　　常州诸胡，余外家，自宗愈执政，宗回、宗师、宗炎、奕修皆两制。宗质四子同时作监司，家赀又富，东南号富贵胡家。相传祖茔三女山尤美，甚利子壻。余母乃尊行，如渭阳诸壻钱昂、黄辅国、李诗、蒋廷俊、张巨、陈举、蒋存诚，皆为显官。萍洲可谈 

　　政和初，徐干臣伸尝自制转调二郎神词。会开封尹李孝寿来牧吴门，道出郡下，干臣大合乐燕之，谕群倡令讴此词。李询之，徐蹙额对曰：“某顷有一侍婢，色艺冠绝。前岁以亡室不容逐去，今闻在苏州一兵官处，屡欲复来，而主公靳之，感慨赋此词，所叙多其书内语。今公拥麾于彼，不审能为我道地否？”李曰：“此甚不难，可无虑也。”既次枫桥，距城十里，官吏望风股栗。李一阅刺字，忽大怒曰：“都监在法不许出城，今亦至此郡内，万一有大盗之虞，岂不殆哉！”斥送狱。其家震惧求援，李笑曰：“且还徐典乐之妾了来理会。”兵官承命，然后舍之。挥麈余话 

　　李孝寿知开封。有举子为仆所陵，忿甚，具牒欲送府，为同舍劝解，自取状戏学孝寿押字，判不用勘案，决臀二十。仆翼日持诣府，告其主仿尹书判私决人。孝寿谓仆曰：“此秀才所判，正与我同。”命如数决之。宋稗类抄 

　　林希 蒋之奇 舒亶 李定 吴居厚 

　　林仲平概，仁宗朝耆儒也。二子希旦、邵颜，早擅克家之业。仲平没，有二幼子尚在襁褓未名。既长，两兄乃析其名，示不忘父训，曰希、曰旦、曰邵、曰颜，后皆为闻人，衣冠指为名族。挥麈后录 

　　林高，闽人，擢第，终屯田郎中。子概亦擢为集贤校理，入儒学传。终于京师。妻黄氏，携其孤，扶护将归葬闽，道出姑苏。时蒋公侍郎堂知姑苏。林子长希次旦方年十二三岁，贽文上谒。蒋大奇之，留姑苏，给以戴城桥官屋，后号儒学坊，为葬二榇于宝华山。蒋遣其子与二林读书。蒋子即之奇。云麓漫钞 

　　林文节作启谢苏子由，有一联云：“父子以文章冠世，迈渊、云、司马之才；兄弟以方正决科，冠晁、董、公孙之对。”及绍圣间，行子由谪词云：“父子兄弟挟机权变诈，惊愚惑众。”子由捧之泣曰：“某兄弟固无足言，先人何罪耶？”于子瞻词有云：“若讥朕过，亦何所不容。乃代予言，诋诬圣考，乖父子之恩，害君臣之义。至于行路犹不戴天，顾视士民复何面目？虽汝轼文足以惑众，辨足以饰非，然而自绝君亲，又将谁怼？”苏见之曰：“林大亦能作文章耶！”野老纪闻 

　　林子中有野史一编，世多传之。其间议论与平日所为极以背驰，殊不可晓。岂非知公论不可揜，欲盖其迹于天下后世耶！挥麈余话 

　　台官蒋之奇以浮语弹奏欧阳公，英宗不听，之奇因伏地不起。上顾左右问：“何故久不起？”之奇仰曰：“此所谓伏蒲矣。”上明日以语大臣，京师传以为笑。龙川别志 

　　刘逵公达奉使三韩，道过余杭。时蒋颖叔为太守，以其新进，颇厚其礼，供张百色，比故例特异。又取金色鳅一条，与龟献于逵，以致今秋归之意。曲洧旧闻 

　　蒋颖叔为发运使，至泰州谒徐神翁，坐定一无所说，将起，忽自语曰：“天上人间都不定叠。”蒋叩之，曰：“天上已遣五百魔君来世间作官，安得定叠？”蒋复叩以一身之休咎。徐谓之曰：“发运使亦是一赤天魔王也。”宋稗类抄 海陵三仙传语同文异。颖叔问曰：“我何如人也？”对曰：“宜省刑。”颖叔艴然而怒，徐自扪其背曰：“瘤痛不能语。”颖叔再拜曰：“经云神公受命，普埽不祥，其公之谓矣。”因呼神公。颖叔背有瘤，盛怒则裂内，楚至不能言，他人不知也。海陵三仙传 

　　蒋颖叔之奇既贵，顶上大赘，每忌人视之。为六路大漕，至金山寺，僧了元与蒋善。一见蒋，即手扪其赘，蒋心恶之。了元徐曰：“冲卿在前，颖叔在后。”蒋大喜。萍洲可谈 

　　舒信道宅在明州，子弟群处。有一舒于灯下忽见女子，自称丘氏，举手代拍，歌烛影摇红云：“绿净湖光，浅寒先到芙蓉岛。谢他幽梦属才郎，几度生春草。尘世多情易老，更那堪秋风袅袅！晓来羞对香芷汀洲，枯荷池沼。恨锁横波，远山浅黛无人扫。湘江人去叹无依，此意从谁表？喜趁凉宵月姣，况难逢人间两好。莫辞沉醉，醉入屏山，只愁天晓。”遂相从月余。家验其妖怪，请法师治之，乃池内大白鳖也。词苑丛谈 

　　元丰间命待诏崔白图蔡奴像入禁内。后村诗话 

　　潘子贱题蔡奴传神云：“嘉祐间，风尘间人亦如此。呜呼，盛哉！”然蔡实元丰间人也。仇氏初在民间，生子为浮屠名了元，所谓佛印禅师也。已而为广陵人国子博士李问妾生定，出嫁郜氏生蔡奴。故京师人谓蔡奴为郜六。老学庵笔记 又花草粹编，郜懿第六，蔡奴之母也。李定之父与郜游生定，郜六死，定不知也。言官攻定不持母服，以此。按宋史传，定为御史弹闻所生母仇氏死不为服，定自辨实不知为仇所生，故疑不敢服云云，与此合。 又据此条，仇氏名郜六，所生女亦名郜六，不可解。 

　　朱寿昌者，少不知母所在，弃官走天下求之。刺血书佛经，志甚苦。熙宁初，见于同州，迎以归。朝士多以诗美之。苏子瞻诗云：“感君离合我酸心，此事今无古或闻。”王荆公荐李定为台官。定尝不持母服，台谏、给舍俱论其不孝，不可用。子瞻因寿昌作诗贬定，故曰“此事今无古或闻”也。后定为御史中丞，言内翰作诗贬上，自湖州赴诏狱。邵氏闻见录 东轩笔录略同 

　　李承之奉世知南京，尝谓余曰：“昨在侍从班时，李定资深鞫苏子瞻狱，同列不敢启问。一日资深于崇政殿门外，忽谓诸人曰：‘苏轼奇才也。’俱不敢对。已而曰：‘轼前二三十年所作诗文，引援经史，随问即答，无一字之差，真天下奇才也！’叹息久之。”甲申杂记 邵氏闻见后录略同 

　　王安石荐李定，陈襄弹之未得，擢太子中允。宋次道敏求封还词头，翌日辞职。又下，次直李大临、苏子容相继封还。更奏复下，至于七八。子容、大临俱落职，名誉赫然。此乃祖宗德泽，百余年养成风俗。公论之不可屈如是。与齐太史书崔杼弑君，杀三人而执笔如初何异。其后摄官修起居注，章衡行之。贤不肖于此可见。元城语录 

　　杜大监少子灼为李定所捃。定曰：“莫定要剥了绿衫。”灼从容对曰：“绿衫未剥，恐先剥了紫衫。”定大怒，枷送司理院。求其赃罪不得，以他事坐之。定未几果以不持所生母仇氏服，贬官而死。孙公谈圃 按宋史本传定至元祐间以言者追前过贬死。 

