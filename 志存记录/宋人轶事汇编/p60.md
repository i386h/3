<!-- { "loadSidebar": true } -->
　　包孝肃为中丞，张安道为三司使，孝肃攻罢之。既而召宋子京，孝肃又言其在蜀燕饮过度，改知郑州。已而即除孝肃，遂就命。欧公时为翰林学士，因疏孝肃攻二人以为不可而己取之，不无蹊田夺牛之意，孝肃虽尝引避，而终不辞。元祐间，苏子由为中丞，攻罢许冲元，继即除右丞。御史安鼎亦以为言，二人固非有意者。然欧公之言，亦足以厚士风也。石林燕语 

　　世俗传包希仁以正直主东岳速报司，山野小民，无不知者。庚子秋太安界南征兵掠一妇还，云是希仁孙女，颇有姿，倡家欲高价买之。妇守死不行，主家利倡财，捶楚备至，妇遂病。邻里嗟惜而不能救。里有一巫女，私谓人曰：“吾能脱此妇，令适良人。”即诣主家，闭目吁气，屈伸良久，作神降之态。少顷瞑目咄咤，呼主人出，大骂之。主人具香火俯伏请罪，问何所触尊神。巫又大骂云：“我速报司也。汝何敢以我孙女为倡？限汝十日，不嫁之良家，吾灭汝门矣。”主者百拜谢过，不数日嫁之。续夷坚志 

　　会稽周回六十里，北出数垄，葬者纷纷，得正垄者赵、陆二祖坟而已。二坟下瞰鉴湖，湖外有山，横抱如几案，案外尖峰名梅里尖，地理家谓之文笔峰。陆氏葬后六十年生佃，赵氏葬后八十年生抃。泊宅编 

　　赵清献未第时，乡有陈氏延之教子，其母岁与新履。公乡荐，陈厚赠之。一举及第，仕寖显。陈之子适以事系狱，或曰：“尔家作馆赵秀才今显宦于朝，可以为援。”陈谋于妇，妇曰：“翁当亲行，我仍制履送之。”翁至汴，阍人不为通，翁候朝回揖于马前。公命入，即送其履。公持入，良久，乃濯足着新履而出。问来意，翁言其故，公曰：“且留书院。”旬余不答，所言乃申申唯唯而已。已而告归，公曰：“且宽心。”两阅月，公以翁家问示之，其子已贷命矣。公但使亲仆日至衢狱送饭，主者闻之，得末减，衢士至今言之。庶斋老学丛谈 

　　韩魏公自外上章历数新法害天下之状，神宗感悟，谕执政悉罢之。荆公方在告，赵清献参政事，曰：“欲俟王安石出，令自罢之。”荆公既出，疏驳魏公之章，持其法益坚，卒至败乱天下。识者于清献有遗恨焉。邵氏闻见录 又一条别见苏辙下 

　　治平初，龙图阁直学士赵公抃，镇成都。有张山人者，不知所居，数至李道士舍。一日语李曰：“龙图促治装，行入觐，且参大政矣。”赵闻而异之，喻李与俱来，张辞曰：“与公相见有期，今未可也。”未几，果应召，乃参政柄。及出镇青社。熙宁五年，张遗书曰：“当来相见。”公大喜，语宾佐曰：“张山人来矣。”久之不至。至秋，公奉诏再镇成都，方悟。寄张诗曰：“不同参政初时入，谓余庆。也学尚书两度来。谓乖崖。到日先生应笑我，白头犹自走尘埃。”渑水燕谈录 

　　赵清献公以清德伏一世，平生蓄雷氏琴一张，鹤与白龟各一，所向与之俱。元丰间，既罢政事守越，复自越再移蜀，公将老矣。过泗州渡淮，前已放鹤，至是复投龟于淮。既入，先帝问：“闻卿前以匹马入蜀，所携独琴鹤。”公顿首谢。故其诗有曰：“马寻旧路为归去，龟放长淮不再来。”盖纪实也。石林诗话 

　　赵清献帅蜀日，有妓戴杏花，公喜之，戏谓之曰：“髻上杏花真有幸。”妓应声曰：“枝头梅子岂无媒？”赵益惑之，谓直宿老卒曰：“汝识某妓所居乎？”曰：“识之。”曰：“为我呼来。”去已二鼓，不至，复令人速之，旋又令止。老兵忽自幙后出，公怪问之，兵曰：“某度相公不过一个时辰，此念息矣。虽承命，实未尝往也。”宋稗类钞 

　　张忠定帅蜀，择良家处子十人，执浣濯纫缀之役。后赵清献继之，然不敢亲也，置之他所。有宴集，则召之。一日，偶喜其间一人，酒罢留之外舍。公先入曰：“俟来呼汝则入。”女不胜喜。孔目官以下皆通名谒见求庇覆矣。公入不出，或觇之，则行室内，连声自叱其名曰：“赵抃不得无礼。”如是一时顷，乃呼吏云：“适间女子可支钱五百千，明日便令嫁人。”又云清献既留此女，入而濯足，且将复出。天大寒炽炭，命老兵持盆水至，忽举盆浇炭上，烟火飞扬满室。公悟，乃遣女。同上 

　　赵清献元丰间以太子少保归三衢，与里民不间位貌，名所居为高斋，有诗见意曰：“腰佩黄金已退藏，个中消息也寻常。时人要识高斋老，只是阿村赵四郎。”罗湖野录 

　　赵清献公好焚香，尤喜薰衣。所居既去，辄数月香不灭。避暑录话 

　　孔道辅 余靖 唐介 王尧臣 吴奎 

　　孔道辅自以圣人之后，常高自标置，性刚介，急于进用。或有劝其少通者，答曰：“吾岂姓张姓李者耶？”闻者笑之。儒林公议 

　　余靖本名希古，韶州人。举进士，未预解荐。曲江主簿王仝善遇之，为干知韶州者举制科，知州怒以为玩也，按其罪，仝坐违敕停任，希古杖臀二十。仝遂闲居处州，不复仕进，希古更名靖，字安道，取他州解及第。景祐间为馆职，为范文正讼冤获罪，由是知名。范公入参大政，引为谏官秘书丞。茹孝标丧服未除，入京师，私营生计，靖上言：“孝标冒哀求仕，不孝。”孝标由是获罪，深憾靖。靖迁龙图阁直学士，王仝数以书干靖求贷，靖不能应其求。孝标闻靖尝犯刑，诈匿应举，乃自诣韶州，购求其案，得之。时钱子飞为谏官，方攻范党，孝标以其事告之子飞，即以闻。诏下处州逮王仝，靖阴使人讽仝，令避去。仝辞以贫不能出，靖置银百两于茶篚内，托人饷之。所托者怪其重，开视窃银，而致茶于仝，仝大怒。诏至州，勘官属对，当日接坐者余希古，今不知所在。仝不从，对称：“希古即靖是也。”靖竟坐以左屯卫将军分司。靖初及第归韶州，州吏尝鞫其狱者，往见之，靖不为礼，吏恨之，乃取靖案裹以缇油，置于梁上。吏病且死，属其子曰：“此方今达官之案，他日朝廷必来求之。汝谨掌视，慎勿失去。”及茹孝标求其案，以为事在十年前，必不在，孝标访于吏子，竟得之。涑水纪闻 

　　余靖两使契丹，情益亲，余作北语诗，国主曰：“卿能道，我为卿饮。”靖答曰：“夜筵设罢一作逻，侈盛也臣拜洗，受赐也两朝厥荷通好也情斡勒。厚重也。微臣稚鲁拜舞也祝荐统，福祐也。圣寿铁摆嵩高也俱可忒。无极也。”国主大笑，遂为釂觞。中山诗话 按靖以此诗为御史王平劾其失体，出知吉州。见宋史本传。 

　　余靖不修饰，作谏官，乞不修开宝塔。时盛暑，上入内云：“被一汗臭汉薰杀，喷唾在吾面上。”孔平仲谈苑 

　　嘉祐间，尝欲除张尧佐节度使，陈秀公作中丞，与全台上殿争之。仁宗曰：“节度使本粗官，何用甚争！”时唐质肃公为御史里行，最在众人后，越次而对曰：“节度使太祖、太宗总曾作来，恐非粗官。”上竦然，此命竟罢。续明道杂志 

　　文潞公献灯笼锦。唐子方为言官，廷斥其奸，坐是窜逐岭外。李师中有诗送之。后子方声闻浸扬，禄位益显，为御史中丞，俛默以养誉望，无所建明。李遂贻书索取昔诗，可谓直谅之友。珍席放谈 

　　李承之待制有直声。唐介为台官，时言文潞公灯笼锦事。上怒甚，谪介春州。承之送以诗，有“去国一身轻似叶，高名千古重如山，并游英俊颜何厚，未死奸谀骨已寒”之句。后介用潞公荐，官于朝廷，无所言。承之从介索所送诗，介取诗还之曰：“我固不用落韵诗也。”以山寒二字韵不同，故云。邵氏闻见录 冷斋夜话略同 

　　唐质肃公在谏垣日，仁宗密令图其像，置温成合内，御题曰：“右正言唐介。”时犹衣绿，外廷不知。逮质肃薨于位，裕陵浇奠，索画影看曰：“此不见彼生日精神。”乃以此画像赐其家，人始知之。曲洧旧闻 

　　唐质肃介一日自政府归，语诸子曰：“吾备位政府，知无不言。桃李固未尝为汝等栽培，而荆棘则甚多矣。然汝等穷达莫不有命，惟自勉而已。”湘山野录 

　　唐坰与祖肃，父询，叔介，兄淑问，称五豸。小学绀珠 

　　质肃公子嘉问，绍圣初谒时相，见一人朱衣象笏，为典客所拒，匍匐从门阃下入，叹曰：“士大夫汩丧廉耻一至此乎！”拂衣径去。东山谈苑 

　　王伯庸得疾，既委顿，是夕有灵鹤十余只空际嘹唳。八月二十日夜三更，月甚明，其弟纯臣差知亳州，公人来迎候者，皆以为怪。须臾闻宅内哭声，群鹤遂散，时人谓伯庸当作仙官耳。类苑 

　　乾明寺尼道坚，说王伯庸参政忽病，家有猫作人语，曰：“此亦不祥之验也。”未几伯庸卒。类苑 

　　吴长文不喜释氏，父卒不召僧，闾巷常与父往还者各赠二缣。清波杂志 

　　吴文肃公奎将举贤良，一夕梦入魏文帝庙，召升殿，顾问群臣优劣，公未及对，帝曰：“韩廷寿最优。”是夕门下抄书吏杨开者梦公读杨阜传。翊日告公，公异之，即取二传览之。及秘阁试六论一题，乃韩延寿杨阜孰优，公遂膺首选。渑水燕谈录 

　　吴参政少以学究登科，复以贤良为翰林学士。尝草制以示欧阳公，文忠称之，因戏曰：“福至心灵。”幕府燕闲录 

　　唐子方始弹张尧佐，与谏官皆上疏。及弹文公，则吴奎畏缩不前，当时谓拽动阵脚。及唐争论于上前，遂并及奎之背约，执政又黜奎。时李诚之作诗送唐曰：“并游英俊颜何厚？未死奸谀骨已寒。”为奎发也。东轩笔录 

　　张方平 

　　张文定为滁州，因游琅琊山寺，周行廊庑，至藏院，俛仰久之。忽命左右，梯梁间得经一函，开示即楞严经四卷，余其半未写。公因持笔续之，笔迹不异。味经首四句偈，遂大悟流涕见前世。盖公前生尝主藏于此，病革，自以写经未成，愿再来成之也。冷斋夜话 扪虱新话、侯鲭录俱较略。 

　　张安道云：“真宗以前，朝廷尊严，天下私说不行。天下之士，祗知为诗赋以取科第，不知其他。谚云：‘水到鱼行。’既已官之，不患其不知政也。”龙川别志 

