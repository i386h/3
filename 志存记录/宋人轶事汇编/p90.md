<!-- { "loadSidebar": true } -->
　　绍圣间，贬东坡。毁上清宫碑，令蔡京别撰。有人题诗临江驿舍云：“晋公功业冠皇唐，吏部文章日月光。千载断碑人脍炙，不知世有段文昌。”侯鲭录 梁溪漫志云：东坡自题此诗，后云得之沿流馆，不知谁作。其实坡自作，托云得之也。 

　　刘伟明弇少以才学自负，擢高第，中词科，意气自得，下视同辈。绍圣初，因游一禅刹，时东坡谪岭南，亦来游。相遇互问爵里姓氏，伟明遽对曰：“庐陵刘弇。”盖伟明初不知为东坡，自谓名不下人，欲以折之，乃复问东坡所从来。公徐应曰：“罪人苏轼。”伟明始大惊，逡巡致敬曰：“不意乃见所畏。”东坡亦嘉其才气，相与剧谈而去。独醒杂志 以下南迁后事 

　　哲宗尝问左右，苏轼衬朝章者何服。对曰：“道衣。”南行时，带一轴弥陀，曰：“此轼生西方公据也。”唾玉集 史阙略同，“公据”作“公案”。 

　　晁以道云：“初见东坡词云：‘素面常嫌粉涴，洗妆不褪唇红。’便知此老须过海。”余问何邪？以道曰：“只为古今人不曾道到此，须罚教远去。”王直方话诗 

　　东坡自定武谪英州，夜宿分风浦。三鼓矣，发运使知有后命，遣五百人来夺舟。东坡曰：“乞夜橹及星江，就聚落买舟可乎？”使者许诺。东坡默祷顺济王曰：“轼往来江湖三十年，王于轼为故人，故人之失所，当哀怜之。达旦至星江，出陆至豫章，则吾事济矣。不然，复见使至，则当露宿。”言卒，风掠耳，篙师升帆，帆饱。炊未熟，已渡扬澜，泊豫章，日亭午耳。樵书 此段语气不明，或熟于西江地势者能知之。 

　　东坡南迁度岭，于林麓间见二道人，见坡即深入不出。坡谓押送使臣曰：“此间有异人，可同访之。”既入，见茅屋数间，二道人在焉。意象甚潇洒，顾使曰：“此何人？”对以苏学士。道人曰：“得非子瞻乎？”使臣曰：“学士始以文章得，终以文章失。”道人相视而笑曰：“文章岂解能荣辱，富贵从来有盛衰。”坡曰：“何处山林间，无有道之士乎！”清波杂志 

　　东坡谪惠州。绍圣执政以程之才东坡姊之夫，有宿怨，假以里节，使之甘心焉。然之才从东坡甚欢。邵氏闻见录 

　　子瞻在惠州，与朝云闲坐。时青女初至，落木萧萧，凄然有悲秋之意。命朝云把大白，唱“花褪残红”。朝云歌喉将转，泪满衣襟。子瞻诘其故，曰：“奴所不能歌者，‘枝上柳绵吹渐少，天涯何处无芳草’也。”子瞻曰：“我方悲秋，汝又伤春矣。”朝云不久亡，坡终身不听此词。林下偶谈 又国朝叶廷琯鸥波余话云：“江右都昌县有坡翁诗石刻云：‘鄱阳湖上都昌县，灯火楼台一万家。水隔南山人不见，东风吹老碧桃花。’署眉山苏轼书。”嘉庆间，杭人王文诰撰苏集编注，云“其友人衡山王泉之作令江西，尝至都昌，见都昌县志载坡公南迁时，遣妾碧桃于县，因为此诗。”宋陈鹄耆旧续闻云：“陆辰州子逸尝谓余曰：‘东坡贺新郎词后撷用榴花事，人少知其意。某尝于晁以道家见东坡真迹。’晁曰：‘东坡有妾名朝云、榴花，朝云死于岭外。东坡尝作西江月一阕寓意于梅，所谓‘高情已逐晓云空’是也。惟榴花独存，故词多及之。观‘浮花浪蕊都尽，伴君幽独’，可见其意矣。”以上东坡妾事，并附于此。 

　　黄师是赴浙宪，东坡置酒饯行，使朝云侍酒。坐间赋诗，有“绿衣有公言”句，后人乃谓绿衣小官，犹惜其不留，是有公言也。时朝云语师是曰：“他人皆进用，而君数补外，何也？”是谓公言，绿衣则指朝云也。竹坡诗话 

　　东坡在海上，以亡母蜀郡太君所遗簪珥，悉买放生。朝云在旁，见衣上有虱，遽以爪殒其命。坡训之曰：“我远取诸物以放，汝近取诸身以杀之耶！”朝云曰：“奈啮我何？”坡曰：“是汝气体感召，而生者不可杀，要当舍而放之。”善诱文 

　　惠州温氏女超超，年及筓，不肯字人。闻东坡至，喜曰：“吾壻也。”日徘徊窗外，听公吟咏，觉则亟去。东坡知之，乃曰：“吾将呼王郎，与子为姻。”及东坡渡海归，超超已卒，葬于沙际。公因作卜算子云：“缺月挂疎桐，漏断人初静。时见幽人独往来，缥缈孤鸿影。惊起却回头，有恨无人省。拣尽寒枝不肯栖，寂寞沙洲冷。”古今词话引女红余志 按今所传女红余志，不见此条。王懋野客丛书载此事，不载超超之名。 

　　吕周辅言，东坡先生与黄门公南迁，相遇于梧藤间，旁有鬻汤饼者，共买食之，粗恶不可食，黄门置箸而叹，东坡已尽之矣。徐谓黄门曰：“九三郎，尔尚欲咀嚼耶？”大笑而起。秦少游闻之曰：“此先生饮酒但饮湿法也。”老学庵笔记清暑笔记 略同，惟云在齐安道中事。 

　　东坡在惠州，佛印居江浙，以地远无人致书为忧。有道人卓契顺者，慨然叹曰：“惠州不在天上，行即到矣。”因请书以行。印即致书云：“尝读退之送李愿归盘谷序，愿不遇知于主上者，犹能坐茂林以终日。子瞻中大科，登金门，上玉堂，远放寂寞之滨。权臣忌子瞻作宰相耳，人生一世间，如白驹过隙，三二十年功名富贵，转盼成空。何不一笔勾断，寻取自家本来面目。万劫常住，永无堕落，纵未得到如来地，亦可骖鸾驾鹤，翱翔三岛，为不死人，何乃胶柱守株，待入恶趣。昔有问师，佛法在什么处？师云：‘在行住坐卧处，著衣吃饭处，痾屎撒尿处，没理没会死活不得处。’子瞻胸中有万卷书，笔下无一点尘，到这地位，不知性命所在，一生聪明要做甚么？三世诸佛则是一个有血性的汉子。子瞻若能脚下承当，把一二十年富贵功名，贱如泥土。努力向前，珍重珍重！”钱氏私志 

　　东坡谪惠州，有诗云：“为报先生春睡足，道人轻打五更钟。”诗传京师，章子厚曰：“苏子瞻尚尔快活！”乃贬昌化。王文诰苏诗话引舆地广记 艇斋诗话略同 

　　苏子瞻谪儋州，以“儋”与“瞻”字相近也。子由谪雷州，以“雷”字下有“由”字也。黄鲁直谪宜州，以“宜”字类“直”字也。按老学庵笔记多“刘莘老新州”一句，而无下文“术者”之说。此章子厚騃谑之意。按此语误，鲁直崇宁二年贬宜，章惇久罢斥，而东坡亦先卒矣。当时术者曰：“儋字从立人，子瞻其尚能北归乎？雷字雨在田上，承天之泽，子由其未艾乎？宜字乃直字，按此句似有误字有盖棺之象，鲁直其不返乎？”其后皆验。鹤林玉露 按此事香祖笔记已辨其误。盖老学庵笔记所载，二苏、莘老，儋、雷、新三州，或出章惇有意玩忤。术者云云，则出附会，而事实不符矣。 

　　东坡游金山寺诗云：“我家江水初发源，宦游直送江入海。”松醪赋云：“遂从此而入海，眇翻天之云涛。”人以为晚年南迁之谶。坡又赠潘谷诗云：“一朝入海寻李白。”潘后因醉赴井死。人皆异之。扪虱新话 

　　邹志完言，在岭外见惠州太守方君，谓其家人素奉佛，一旦梦泗州大圣来别云：“将送苏子瞻过海。”遂诘之曰：“几时当去？”曰：“八日去。”果如所言。故参寥有诗志之曰：“临淮大士本无私，应物常于险处施，亲护舟航渡南海，知公盛德未全衰。”能改斋漫录 

　　萧士京大夫为广东转运使。其妻事僧伽甚谨，一夕梦僧伽别去。其妻问欲何往，曰：“后十二日，苏子瞻当渡海，我送之过。”惊起语其夫。后十二日，子瞻果有儋州之命。萧亲语余如此。随手杂录 余在惠州，被命责儋耳太守，方子容自携告身来，且吊余曰：“此固前定，可无恨。余妻沈素奉僧伽甚谨，一夕梦和尚告别，沈问所往，答云：‘当与子瞻同往，后七十二日当有命。’今适七十二日，岂非前定乎！”志林 又按惠州有泗州塔，朝云墓即在此。 

　　潭州彭子民，随董必察访广西。时苏子瞻在儋州，董至雷，议遣人过儋。彭顾董泣曰：“人人家各有子孙。”董遂感悟，止遣一小使臣过儋，但有逐出官舍之事。甲申杂记 

　　吾昔谪黄州，曾子固居忧临川死焉。人有妄传吾与子固同日化去，且云如李长吉事，以上帝召。先帝亦闻其语，以问蜀人蒲宗孟，且有叹息语。今谪海南，又有传吾得道乘小舟入海不复返者。京师皆云。儿子书来，言今日有从黄州来者，云太守何述言，吾在儋耳，一日忽失所在，独道服在耳。仇池笔记 志林同 

　　吾故人黎錞字希声，治春秋有家法，欧阳文忠喜之。其为人质木迟缓，刘贡父戏呼为“黎檬子”，以谓指其德，不知果木内真有是也。一日，联骑出，闻市人有唱是果卖者，大笑几落马。今谪海南，所居有此，霜实累累，二君皆登鬼箓。生念故友之风味，岂复可见。志林 

　　东坡在儋耳，一日过黎子云，遇雨，乃从农家借箬笠戴之，著屐而归。妇人小儿相随争笑，邑犬群吠。今时亦有写此者。梁溪漫志 

　　东坡在琼州，士人姜公弼来从学。坡题扇曰：“沧海何曾断地脉，白袍或作“朱崖”端合破天荒。”公弼求足之，坡曰：“候汝登科，当为汝足。”后入广，被贡至京师。时坡已薨，乃谒黄门于许下，子由为足之云：“生长芸间已异方，风流稷下古诸姜。适从琼管鱼龙窟，秀出羊坡翰墨场。沧海何曾断地脉，白袍端合破天荒。锦衣他日千人看，始信东坡眼目长。”墨庄漫录 

　　予至儋耳，尝谒姜唐佐，唐佐不在，见其母。母迎笑，食以槟榔。予问母识苏公否，曰：“识之，然无奈其好作诗。公尝策杖而来，指西壁木榻，自坐其上，问曰：‘秀才何往？’我言入村落未还。有包灯心纸，公书满纸，祝曰：‘秀才归当示之。’今尚在。”予索读之，醉墨倾欹，曰：“张睢阳生犹骂贼，嚼齿穿龈；颜平原死不忘君，握拳透爪。”冷斋夜话 

　　宣和初，有潘衡者，卖墨江西。自言尝为子瞻造墨海上，得其法，故人争趋之。余在许昌见子瞻诸子，因问其季子过，求其法。过大笑曰：“先人安有法？在儋耳无聊，衡适来，因使之别室为煤，夜遗火几焚庐。翌日煨烬内得煤数两，而无胶，和牛皮胶以意为之，不能挺，磊块仅如指者数十。公亦绝倒，衡因谢去。”盖衡后别得其法，借子瞻以行也。避暑录话 

　　仆尝梦见人，云是杜甫，谓仆曰：“世人多误解吾诗，八阵图诗云：‘江流石不转，遗恨失吞吴。’人皆谓先主、武侯皆欲为关羽复仇，故恨其不能吞吴。非也！我本意谓吴、蜀唇齿，不当相图。晋之所以能取蜀者，以蜀有吞吴之意，此为恨耳！”志林 

