<!-- { "loadSidebar": true } -->
　　厚陵待近侍甚严，其徒谗惎煽炽，慈圣殊不怿。富韩公上书切谏，其略云：“千古百辟在廷，岂能事不孝之主。伊尹之事，臣能为之。”厚陵虽病，犹能嘉纳。其后圣躬康复，车驾一出，都人欢忭鼓舞，所在相庆。慈圣语其事于宰执，宰执称贺，韩魏公进曰：“臣观太皇太后按似多一太字。所以谕臣等，必是圣心深厌万几，欲行复辟。此盛德事，前代母后，岂能有哉！臣敢不仰承慈训，以诏天下，臣等谨自此辞。”乃列拜，呼内官卷帘而退。既下殿，富韩公徐曰：“稚圭，兹事甚好，何不大家相商量？”魏公微笑而已。曲洧旧闻 

　　光献对中书泣诉英宗病中语言，继而枢密入对，语亦如前。富公谓韩公曰：“适闻帘下语否？弼不忍闻。”盖富意亦以太后之意为然，而归咎于英宗。及公力劝撤帘，不敢令富公预闻。名臣言行录 按此条甚有关系，可见韩公不预谋者，正自有故。 

　　英宗立，以悲伤得疾，慈圣因垂帘视事。久之，魏公度上疾瘳矣，时旱甚，请天子以素仗出祷雨，都人争瞩目欢呼。魏公遂藉是执奏，匄归政天子，后许矣，未坚也。一旦，魏公袖诏书帘前曰：“皇太后圣德光大，顷许复辟。今书诏在是，请付外施行。”后未及答，即顾左右曰：“撤帘。”后乃还。时郑公方为枢密，班继执政而上。将奏事，则见帘已卷，天子独当宁殿上矣。既下而怒。魏公曰：“非敢外富公也，惧不合则归政未有期。”其后熙宁间魏公薨于乡郡，而郑公不吊祭。识者以为盛德之歉。铁围山丛谈 

　　太后还政时，富韩公为枢密相，怪魏公不关报撤帘事。有韩魏公欲致弼于族灭之地之语。欧阳公为参政，首议追尊濮安懿王，富公曰：“欧阳公读书知礼法，所以为此举者，忘仁宗，累主上，欺韩公耳。”自此与魏公、欧阳公绝。后富公致政居洛，每岁生日，魏公不论远近，必遣使致书币甚恭，富公但答以老病无书。魏公之礼终不替，至薨乃已。岂魏公有愧于富公乎？然天下两贤之。魏公、欧公之薨也，富公皆不祭吊。国史著富公不预策立英宗，与魏公至祭吊不通，非也。邵氏闻见录 

　　有仇生者，少与富郑公善，后以失欢，游于韩公之门。未几，韩、富不协，迁怒仇，谓背有所短也。及魏公卒，富公至不往吊，且欲甘心于仇。或谓仇，须面诣谢，仇曰：“刺骨之恨，岂送面可消。但富公正人，韩公君子，短正人于君子之前，能不入于妒妇之条乎？”富公闻之释然。枫窗小牍 

　　富韩公托疾谢客，而尝苦气痞，康节曰：“好事到手，畏慎不为。他人做了，郁郁何益？”公笑曰：“此事未易言也。”盖为嘉祐建储耳。邵氏闻见录 

　　熙宁二年，富公判汝州。过南京，张公安道为守，富公来见，张公门下客私相谓：“二公天下伟人，其议论何如？”立屏后听。张公接富公亦简，相对屹然如山岳。富公徐曰：“人固难知也。”张公曰：“谓王安石乎？亦岂难知者。仁宗皇祐间，某知贡举，或荐安石有文学，宜辟以考校，姑从之。安石者既来，凡一院之事，皆欲纷更之。某恶其人，檄以出，自此未尝与语也。”富公俛首有愧色。盖富公素喜荆公，至得位，乱天下，方知其奸云。邵氏闻见录 过庭录、曲洧旧闻略同 

　　富郑公为相，神宗尝对大臣称河南守李中师治状。富公以其厚结中人，因对曰：“陛下何从知之？”中师衔其阻己，及再尹，富公已老，乃籍其户，令出免役钱，与富民埒。樵书 

　　富郑公少好道，自言吐纳长生之术，信之甚笃，亦时为烧炼，而不以示人。熙宁初，再罢相，守亳州。有圆照大本者，住苏州瑞光，方以其道震东南。颍州僧正颙华严者从之，得法以归。公闻而致之亳，馆于书室，亲作弟子礼。一日旦起，公方听事公堂，颙视室内有书柜数十，其一扃鐍甚严，问之左右，曰：“公常手自启闭，人不得与。”意必道家方术之言，亟使取火焚之，执事者争弗得。公适至，问状，颙即告之曰：“吾先为公去一病矣。”公初亦色微变，若不乐者，已而意定，即不问，自是豁然遂有所得。颙曰：“此非我能为，公当归之吾师。”乃以书偈通圆照，故世言公得法大本也。薨之夕，有大星殒于寝，洛人皆见之。蒙斋笔谈 

　　富丞相一日于坟寺鬀度一僧，贡父闻之，笑曰：“彦国坏了几个，才度得一个。”人问之，曰：“彦国每与僧语，往往奖予过当，其人恃此傲慢，反以致祸，攽目击数人矣，岂非坏了乎！”道山清话 

　　晁说之尝为予言，富公晚年，见宾客誉其奉使之功，则面颈俱赤，人皆不喻其意。子弟于暇日以问公，公曰：“当吾使北时，元勋宿将，皆老死久矣。后来将不知兵，兵不习战，徒以聘问络绎，恃以无恐。虽曲不在我，若与之较，则包藏祸心，事未可知。忍耻增币，非吾意也。”曲洧旧闻 

　　宰相自唐以来谓之礼绝百僚，见者无长幼皆拜，宰相平立，少垂手扶之。送客未尝下阶，坐稍久，则吏从旁唱宰相尊重，客踧踖起退。及富公为相，虽微官及布衣谒见，皆与之抗礼，引坐语，从容送之及门，视其上马乃还。自是群公稍稍效之。致仕归西都十余年，尝深居不出。晚年宾客请见者亦多，谢以疾。所亲问其故，曰：“凡待人无贵贱贤愚，礼貌当如一。吾累世居洛，亲旧盖以千百数。若有见有不见，非均一之道。若人人见之，吾衰老不能堪也。”士大夫亦知其心，无怨也。尝欲往老子祠，乘小轿过天津桥。市人喜公出，随观之。于是安上门市为之空，其得民心也如此。涑水纪闻 

　　富韩公居洛，其家圃淩霄花无所因附而特起，岁久遂成大树。树高数寻，亭亭可爱，韩秉则云：“淩霄花必依他木，罕见如此者，盖亦似其主人耳。”曲洧旧闻 

　　宣和初景华苑成，移植于芳林殿前，画图进御。老学庵笔记 

　　富郑公致仕归西都，尝著布直裰，跨驴出郊。逢水南巡检呵引甚盛，前卒呵骑者下，公举鞭促驴，卒声愈厉。又唱言：“不肯下驴，请官位。”公举鞭称名曰：“弼。”卒不晓所谓，白其将曰：“前有一人骑驴冲节，请官位不得，口称弼弼。”将悟，乃相公也，下马伏谒道左，其候赞曰：“水南巡检唱喏。”公举鞭去。萍洲可谈 

　　公清心学道，独居还政堂。每早起，启中门钥入，瞻礼家庙。对夫人如宾客，子孙不冠带不见。元丰六年五月，大星陨于还政堂下，空中如甲马声，公登天光台，焚香再拜，知其将终也。公既薨，子绍庭能守家法，与公两壻及诸甥皆同居。公之第，家事一如公无恙时。名臣言行录 

　　熙宁初，神宗谓安石曰：有比邱尼千姓者，为富弼言：“世界渐不好，勿预其事也。”弼信之。然不之罪也。邵氏闻见录 

　　吴善长郎曹仪状恢伟，颇肖富丞相，文学之誉则未闻。有轻薄子赠之诗云：“文章却似呼延赞，风貌全同富相公。”国初有武臣呼延赞，好吟恶诗，故云。事实类苑引倦游杂录 

　　富文忠甲辰年丙寅月丙午日癸巳时，韩忠献戊申年庚申月庚申日庚辰时，昔有术士云：“富命可及九分，韩不及一二分，然功名禄位不相上下。”后忠献薨，才六十，文忠还政，优游自适，十年方捐馆，寿八十。始信术之精也。珍席放谈 

　　元丰间郭景初善论命，谓富彦国甲辰正月二十日巳时生，四十八岁自八座求出知亳州。神宗后召为相，终不肯再入。未六十致政，避申酉禄绝之运，全神养气，年八十余，至甲戌运方卒。王介甫辛酉年十一月十三日辰时生，五十八岁自首厅求出知江宁府，继乞致仕，以避午上禄败之运，安闲养性，仅延十年之寿。苏子容庚申二月二十二日巳时生，七十四岁拜左相，数月求出知陈州，连乞致仕，以避丙戌火库禄衰之运，七十九尚康宁。王正仲癸亥正月十一日申时生，六十六岁拜左丞，次年求出知汴州，连乞致仕，以避晚年勾绞杀亡神之灾，竟以寿终。苗受之殿帅己巳生，六十岁建节，六十一岁坚求出知潞州，连乞致仕，以避巳上禄绝伏吟之运，康宁至六十七岁，未出巳运，甲戌年复召为殿帅，次年死。能改斋漫录 

　　洛阳耆旧言伊洛水六十年一溢滥，熙宁间自福善坡以北率被昏垫，公私荡没，富公晏夫人尚无恙，仓卒以浴桶济之而沈。画墁录 

　　欧阳修 

　　龙衮著江南野录，云欧阳观义行颇腆，先出其妇，有子随母所育。及登科，其子诣之，待以庶人。然卒赖其收葬焉。观乃文忠父。文忠自识其父墓，初无出母之玷。衮与文忠为乡曲，岂非平昔有宿憾，与夫祈望不至云尔，不可不为之辩。以上王明清挥麈后录语。按欧公泷冈阡表，以熙宁二年立，而云既葬之六十年，逆数之葬时，公才四岁耳。表内虽不见出妇事，然以志考之，按此所谓志，即欧公识父墓之文，挥麈录已载之。观年五十九卒官，而郑夫人年二十九，必非元配。盖观已出妇，其子固难言之。欧公撰族谱云观二子，此下似脱去修昺二字。昺当是前妇之子，所谓卒赖以葬者也。文忠后任昺之子嗣立为庐陵尉，见焚黄祭文。又文忠贬滁州，谢上表云：“同母之亲惟有一妹。”足见昺为前母之子无疑。仲言欲为欧公讳之其意甚美，然非事实。旧闻证误 

　　永叔梦为鸜鹆飞在树上，意甚快悦，闻榆荚香特异。永叔尝自言上有一兄，未晬而卒，母哭之恸。梦神人别以一子授之，白毫满身。母既娠，白毫无数，永叔生，毛渐脱落。孔平仲谈苑 按公生于绵州。 

　　欧阳文忠尝云：“少时有僧相我，耳白于面，名满天下，唇不著齿，无事得谤。”其言颇验。耳白于面，众所共见，唇不著齿，余不敢问，不知何如也。东坡志林 仇池笔记同 

　　晏元献知贡举，出司空掌舆地之图赋。既而举人上请，皆不契元献之意。最后一目眊瘦弱少年，独于帘前上请云：“据赋题出周礼司空，郑康成注云：如今之司空掌舆地图也，若周司空不止掌舆地之图而已。若如郑说，今司空掌舆地之图也，汉司空也，不知做周司空与汉司空也？”元献微应曰：“今一场惟贤一人识题，正谓汉司空也。”少年举人欧阳修也，是榜为省元。默记 

