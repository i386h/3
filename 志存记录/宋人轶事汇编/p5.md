<!-- { "loadSidebar": true } -->
　　慈圣光献养女范观音得幸仁宗，温成患之。一岁大旱，仁宗祈雨甚切，至燃臂香以祷，宫人内珰皆左右燃之，祈雨之术备矣。天意不答，上心忧惧。温成养母贾成，宫内谓之贾婆婆，威动六宫，时相认之为姑。按贾昌朝也乃阴谓丞相请出宫人以弭灾变，上从之。温成白上，非出所亲厚者，不能感天意。首出其养女以率六宫，范氏遂被出而雨未应。上问台官李柬之，曰：“惟册免未行耳。”是夕锁院，贾氏营救不获，时相判北京，雨遂霔。闻见近录 

　　仁宗一日朝退至寝殿，不脱御袍，去幞头，曰：“头痒甚矣。”急唤梳头者来。及内人至，方理发次，见御怀有文字，问曰：“官家是何文字？”帝曰：“乃台谏章疏也。”问：“言何事？”曰：“淫霖久，恐阴盛之罚。嫔御太多，宜少裁减。”掌梳头者曰：“两府两制，家内各有歌舞，官职稍如意，往往增置不已。官家根底賸有一二人，则言阴盛须减去。只教渠辈取快活。”帝不语。久之，又问曰：“所言必行乎？”曰：“台谏之言，岂敢不行。”又曰：“若果行，请以奴奴为首。”盖恃帝宠也。帝起，遂呼老内侍及夫人掌宫籍者，携籍过后苑，有旨戒阍者，虽皇后不得过此门来。良久降指挥：自某人以下三十人尽放出宫。时迫进膳，慈圣亟遣，不敢少稽。既而奏到，帝方就食，慈圣不敢发问。食罢进茶，慈圣云：“掌梳头者，是官家所爱，奈何作第一名遣之？”帝曰：“此人劝我拒谏，岂宜置左右。”慈圣由是密戒嫔侍勿妄言，无预外事，“汝见掌梳头者乎？官家不汝容也。”曲洧旧闻 邵氏闻见录略同 

　　仁宗至和间，不豫，昏不知人者三日。既愈，自言梦行荆棘间，周章失路，有神人被金甲，自天下，谓帝曰：“天以陛下有仁心，锡一纪之寿。”帝曰：“吾当何归？”神人曰：“请以臣之车辂相送。”帝登车，问：“神人何人？”曰：“臣所谓葛将军者。”帝寤，令检案道藏，果有葛将军，主天门事，因增其位号，立庙京师。帝自此御朝，即拱默不言，大臣奏事，可即首肯，不即摇首。邵氏闻见录 春明退朝录略同 

　　至和间，仁宗不豫，诸公议嗣事，王德用为枢密使，辄合两手掌向额曰：“奈此一尊菩萨何？”侍讲杂记 

　　嘉祐元年正月甲寅朔，上御大庆殿。既卷帘，暴感风眩，左右复下帘，或以指抉上口出涎，乃小愈，复卷帘趣行礼而罢。戊午，宴契丹使者于紫宸殿，平章事文彦博奉觞上寿，上顾曰：“不乐耶？”彦博知上有疾，猝愕无对，然尚能终宴。己未，契丹使者入辞，上疾呼曰：“亟召使者升殿，朕几不相见。”语言无次。左右知上疾作，遽扶入禁内。庚申，两府诣东阁小殿起居，上自禁内大呼而出曰：“皇后与张茂则谋大逆。”语极纷错。宫人扶持者皆随出，谓宰相曰：“相公且为天子肆赦消灾。”以是曹后亦不敢辄近，上左右更无至亲，在上侧者惟十合宫人侍奉而已。戊辰以后，上神思寖清，然终不语。群臣奏事，大抵首肯而已。涑水纪闻 

　　嘉祐初，仁宗寝疾，用针自脑后刺入，针方出，开眼曰：“好惺惺。”翌日，圣体良已。自尔以其穴为惺惺穴。画墁录 

　　仁宗尝患腰疼，李公主荐一黥卒治之，用针刺腰，才出，即奏曰：“官家起行。”上如其言，行步如故，赐号兴龙穴。孙公谈圃 

　　张文节，嘉祐间长宪台，言事无所避。一日，仁宗谓之曰：“卿孤寒，凡言照管。”公再拜曰：“臣非孤寒，陛下乃孤寒。”上曰：“何也？”曰：“臣家有妻孥，外有亲戚，陛下惟昭阳二人而已，岂非孤寒？”上罢入内，光献见上色不怡，启问，上以公语告之，光献挥洒，上亦堕睫。自尔立贤之意遂决。画墁录 曲洧旧闻以张文节为张康节，文节知白，康节昇也。 

　　真宗时，皇嗣未生，以绿车旄节迎濮安懿王养之禁内。至仁宗生，用箫韶部乐，送还邸。仁宗方盛年而嗣未立，以故事请杨太后选濮安懿王诸子。英宗甚幼，初不在选，杨后见之，抱之以归。闻见近录 邵氏闻见录 

　　世传王迥遇女仙周瑶英事，当时盛传天下，禁内亦知。是时皇储屡失，晏元献为相，一日遣人召迥父郎官王璐至私第，款密久之，王璐不测其意。忽问曰：“贤郎与神仙游，其人名在帝所，果否？”王璐惊惶不知所对，久之，曰：“此子心疾为妖鬼所凭，为家之害，不可胜言。”晏曰：“无深讳。不知每与贤郎言未来事有验否？”王璐对曰：“间有后验，而未尝问也。”晏曰：“此上旨也。上令殊呼郎官，密托令嗣，以皇子屡失，深轸上心，试于帝所问早晚之期，与后来皇子还得定否？”王璐曰：“不敢辞。”后数日来，密云：“令小子问之，小子言其人亲到九天，见主典簿籍者，圣上若以族从为嗣，即圣祚绵久，未见诞育之期也。虽其言如此，愿相公勿以为信，以保家族。”晏公默然。其后闻所奏者，亦未敢尽言。富郑公，晏壻也。言公为宰相时，皇子犹未降，故与文潞公、刘丞相、王文忠首进建储之议，盖本诸此也。默记 

　　仁庙皇嗣未立，群臣多言，独韩魏公有力。一日殿上陈宗庙大计，上不得已，颔之，遂降诏立濮邸。比车驾还宫，不食者再，左右问安否，上垂涕曰：“汝不知我今日已有交代。”宫人有谓某妃将入阁者，何遽使他人为？闻见近录：帝命王圭草立皇子诏，圭曰：“后宫有将临月者，姑俟可乎？”帝曰：“天使朕有子，则豫王不夭矣。”上曰：“是他韩琦已处置了。”复泣下。晚年每遇真庙讳日，群臣拜慰，必闻上恸哭，其声甚哀。孙公谈圃 

　　仁宗时，苑内作一亭，仁宗自名曰迎曙亭。已而悟，乃英宗名也，改之曰迎旭亭。以“旭”字未安，又改之曰迎煦亭，皆默符英皇之名，神宗嫌名，今上御名也，天命符瑞之验，预有定哉。师友谈录 铁围山丛谈、癸辛杂识皆不详　　仁宗初升遐，禁内永昌郡夫人翁氏，信有私身韩蛊者自言尝汲水，仁宗见龙绕其身，因幸之，留其钏，遂称有娠。既逾期不产，按验，皆蛊之诈。得其钏于佛阁土内，盖蛊自埋也。翁氏削一资，杖韩蛊配尼寺为童，执政请诛之，光献太后曰：“置蛊于尼寺，欲令外人皆知其诈也。若杀之，则必谓蛊实生子也。”邵氏闻见录 

　　皇祐二年，有狂人冷青，言母王氏本宫人，因禁内火出外，已尝得幸有娠，嫁冷绪而后生青。为药铺役人，与高继安者谋之，诣府自陈，并以仁宗所与绣抱肚为证。知府钱明逸置弗问，韩绛上言，遂命赵概、包拯按得奸状，皆处死。世妄以陈恭公希温成旨为此，故诛青之时，京师昏雾四塞。不知恭公时已罢相，宰相乃文富二贤相，处大事岂有误哉。默记 附录挥麈余话：皇祐初，僧谷全号全大，以道行重禅林，住庐山圆通寺。忽一男子货药入山，自云帝子，全见状貌有异，厚资其行，使往京师自陈，鞫治得其妄，乃都人冷绪之男青也，诛之。全坐黔配郴州郡内，使负土筑城，当盛暑，忽弛担作颂云：“今朝六月六，老全受罪足，若不登天堂，定是入地狱。”趺坐而化。 

　　仁宗升遐，遗诏到洛，伯温时年七岁，尚记城内军民以至妇人孺子，朝夕东向号哭。纸烟蔽空，天日无光。时舅氏王元修自京师过洛，为先公言：“京师罢市巷哭，数日不绝。虽乞丐与小儿，皆焚纸钱哭于大内之前。”又周长孺都官赴剑州普安县，行乱山间，见汲水妇人亦戴白纸行哭。邵伯温闻见录 

　　仁宗皇帝崩，遣使讣于契丹。燕境之人，无远近皆聚哭。虏主执使者手号恸曰：“四十二年不识兵革矣。”其后北朝葬仁宗皇帝所赐御衣，严事之如其祖宗陵墓云。邵氏闻见后录 

　　虏主为太子时，杂入国使人内。雄州密以闻，仁宗召入禁内，俾见皇后，待以厚礼，临归抚之曰：“与汝一家也。异日惟盟好是念，生灵是爱。”故虏主感之。邵氏闻见录 按是时辽道宗及位九年矣。 

　　仁宗御马有名玉逍遥者，马色白，乘之安如车辇。圉人云：“马行步有尺度，徐疾皆合节，驭者行速，则以足拦之。”一日燕王借乘，即长鸣不行。王怒还之。帝命王恭配南城马铺，久之复奉御，其行如初。帝升遐，从葬至陵下，悲鸣不食而毙。邵氏闻见录 

　　“农桑不扰岁常登，边将无功更不能，四十二年如梦觉，春风吹泪过昭陵。”此诗题于寝宫，不著名氏。能改斋漫录 复斋漫录 迂斋诗话并同。 

　　鲁人李廷臣顷官琼管。一日过市，见獠子持锦臂韝鬻于市，有织成诗。取而视之，仁庙景祐五年赐进士时也。诗曰：“恩袍草色动，仙籍桂香浮。”廷臣以千钱得之，帖之小屏，致几席间。渑水燕谈录 庚溪诗话同 

　　仁宗讳语讹近蒸，今内庭上下蒸饼皆呼炊饼。青箱杂记 

　　郭后 曹后 张后 

　　康定二年，富文忠知制诰。先是昭陵聘后，蜀人王氏女，姿色冠世，入京备选。章献一见以为妖艳太甚，恐不利于少主，乃以嫁其侄从德，而以郭后正位。上终不乐。王氏之父蒙正，由刘氏姻党屡典名藩。未几，从德卒，至是内批王氏封遂国夫人，许入禁内。文忠适当制，封还抗章甚力，遂寝其旨。外制缴词头，盖自此始。挥麈后录 

　　明道二年，上与吕夷简谋以夏竦等皆太后之党，悉罢之。退告郭后，郭后曰：“夷简独不附太后耶？但多机智，善应变耳。”由是并夷简罢之。是日夷简押班，闻唱其名，大骇不知其故。夷简素与内侍阎文应相结，使诇之，久之，乃知事由郭后。涑水纪闻 

　　后之获罪也，上直以一时之忿，且为吕夷简、阎文应所谮。按吕夷简明道二年四月罢，十月复相。既而悔之，后出居瑶华宫。章惠太后亦逐杨、尚二美人而立曹后。涑水纪闻别一条云：尚、杨二美人方有宠，每夕并侍上寝，上体为之惫，或累日不进食，内外忧惧，皆归罪二美人。保庆杨太后以为言，未能去。内侍阎文应日夕言之不已，乃许文应召毡车载之出。二美人涕泣辞说，文应批其颊骂曰：“宫婢尚欲何云？”即载送别宫。明日下诏，以尚氏为女冠，杨氏为尼，立曹后。久之，上游后园，见郭后故肩舆，凄然伤之，作庆金枝词，遣小黄门赐之。且曰：“当复召汝。”夷简、文应闻之大惧。会后有小疾，文应使医者故以药发其疾，疾甚未绝，文应以不救闻，遽棺敛之。王尧臣为谏官，言郭后未绝数日，先具棺器，请推按其起居状。上不从，但以后礼葬于佛舍而已。涑水纪闻 

　　天圣、明道间，京师盛歌曹门高一曲。未几慈圣受册，人以为验矣。其后慈圣与宣仁皆垂箔摄政，而宣仁实慈圣之甥。若曰曹门之高，当相继而起也。老学庵笔记 

