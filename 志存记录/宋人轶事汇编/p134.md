<!-- { "loadSidebar": true } -->
　　谢深甫家本寒微，父母赁舂以食。某招深甫教子，一夕宾主对饮，夜半酒渴，无从得水。庭前有梨方熟，遂登树啖梨，群犬环吠，深甫不敢下。主人梦黑龙蟠树上，为犬所吠而觉，开户视之，见树上有黑影，诃问之，深甫曰：“我也。”主人逐犬，深甫乃下。主人奇之，遂妻以女。后领乡荐，草屦赴省。至曹娥渡，与渡子钱少，不渡，反詈之，深甫乃从他渡。至嵊县宿古庙，庙祝遇之厚，又饮以酒，深甫讶之。祝曰：“夜梦神告我，明日有宰相来宿，今日惟官人至。”深甫焚香祝曰：“若成名，当使庙貌一新。”是年果登第，遂修庙宇。后为浙漕，至曹娥渡，渡子伏地请罪。深甫笑而遣之曰：“我不汝罪，今后台州秀才往来，勿取渡钱也。”坚瓠集 

　　李壁季章，埴季永，同登庚戌科，己酉同赴省试。二公赋非所长，乡人侯某能赋，因资之润色。既书卷，不以诗示，侯疑之。至纳卷所，扣吏以二李卷，以小金牌与之，吏取示，则诗之景联，皆曰：“日射红鸾扇，风清白兽尊。”侯即于己卷改用之。既而皆中选。二李谒主司，主司问：“二句惟授子昆仲，何为又与人？”二李不知所以，他日微闻之，终身与侯不洽。齐东野语 

　　李季章壁，巽岩尚书子。开禧初，韩欲兴兵，既遣张嗣古觇敌，使还，大拂韩旨。因复遣壁，使金，时诗曰：“天连海岱压中州，暖翠浮岚夜不收。如此山河落人手，西风残照懒回头。”四朝闻见录 

　　李季章奉使北庭，虏伴云：“东坡作文，爱用佛书语。”李答云：“曾记赤壁词云：‘谈笑间，狂虏灰飞烟灭。’所谓‘灰飞烟灭’四字，乃圆觉经语，云：‘火出木烬，灰飞烟灭。’”北使默无语。贵耳集 东皋杂录 

　　攻愧楼公，天性豁达，与物无忤。尝与韩侂胄善，独因草制，以天下公论不予韩，故宁罢去，韩心敬之。攻愧久废，韩迫于公论，欲起用之，风公之亲戚，谕公之子弟，但求寒暄一纸书即召矣。亲戚具道韩意于公之子弟，从容以白。公欣然命具笔札，引纸大书颜氏家训子弟累父兄事，子弟自后不敢复言矣。四朝闻见录 

　　金人欲求侂胄函首，林大中、楼钥、倪思等皆以为和议重事，待此而决，奸凶已毙之首，何足惜，竟函首以往。时识者殊不谓然，至有题诗于侍从宅者：“平生只说楼攻愧，此愧终身不可攻。”齐东野语 

　　楼攻愧北行日记云：“金法，士大夫无免捶挞者，太守至挞同知。又闻宰相亦不免，惟以紫褥藉地，少异庶僚耳。”又云：“入东京，西南角有小楼，都人聚观，戴白三老多叹息掩泣。或指副使曰：‘此必宣和中官员也。’相国寺如故，每月亦以三八日开寺，承应人有及见承平者，多能言故事。后生者亦云见父母说，有言其父属之曰：‘我已矣，汝辈当见快活时。’岂知担阁三四十年，犹未得见。”又言：“旧日衣冠之家，陷于此者，皆毁抹旧告，为戎酋驱役，号‘闲粮官’，不复有俸，仰其子弟就末作以自给。有旧亲事官，自言月得粟二斗，钱二贯，日供重役，不堪其劳。语及旧事，泫然不能已。承应人或与少香茶红果子，或跪或喏。跪者胡礼，喏者犹是中原礼数。语音亦有微带燕音者，尤使人伤感。”又言签军遇王师，皆不甚尽力，往往一战而散，迫于严诛耳。若一一与之尽力，非南人所能敌。符离之战，东京无备，先声已自动摇，指日望南兵之来，何为遽去？宿真定府，道傍老妪三四辈指曰：“此我大宋人也。我辈只见得这一次，死也甘心。”相与泣下。三朝北盟会编 

　　楼叔韶镛，初入太学，与同窗友厚善。休日，友谓叔韶：“寂寂不自聊，吾欲至一处求半日适，饮醇膳美，又有声色之玩。但君性轻脱，或以利口败吾事，能息声则可偕往。”楼敬诺，要约数四，乃相率出城。买小舟，沿苇行，将十里，舍舟陟小坡行，道微高下，又二里得精舍。门径绝卑小，而松竹花草楚楚然。友款于门，即有小童应客，主人继出，乃少年僧，姿状秀美，进趋安详，殊有富贵家气象。揖客曰：“久别甚思款接，都不见过，何也？”揖楼为谁，友曰：“吾亲也。”遂偕坐。款语十刻许，僧忽回顾日影下庭西，笑曰：“日旰，二君馁乎？”便起推西边小户入，华屋三间，窗几如拭，玩具皆珍奇。唤侍僮进点心，素膳三品，甘芳精好。撤器命推窗，平湖当前数十百顷，其外连山横陈，楼观森列，夕阳返照，丹碧紫翠，互相映发。渔歌菱唱，隐隐在耳。骋望久之，僧以麈尾敲阑干数声，俄有小画舫傍湖而来，二美人径出登岸，靓妆丽质，王公家不过也。僧命具酌，指顾间觞豆罗陈，穷极水陆，左右执事童，皆姣好。杯行，美人更起歌舞，僧与友谑浪调笑，欢意无间。楼神思惝恍，正容危坐，噤不敢吐一语。伺僧蹔起，挈臂扣所以。友愠曰：“子但饮食纵观，何用知如许？”而觞十余巡，夜已艾。僧复引客至小阁中，卧具皆备，曰：“姑息此。”遂去。壁外即僧榻，试穴隙窥，则径拥二姬就寝。友醉甚大鼾，楼独彷徨不寐。起如厕，一童执烛，密询之：“此为何地？”童笑曰：“官人是亲戚，何须问？”楼反室，展转通宵。时侧耳听声，但闻鼻息齁齁而已。将晓，僧已至客寝，问：“安否？”盥栉毕，引入一院，制作尤巧邃，帘幙蔽满，庭下奇花盛开，香气滃勃，小山丛竹，位置惬当。回思夜来境界，已迷不能忆。迨具食，则器用张陈一新，独二姬竟不复出。食罢告去，僧送之门，郑重而别，由他径绝湖而归。楼惘惘累日，疑所到非人间，数问友，但笑不答。亦许寻旧游，而楼用他故亟归乡。其后出处参商，竟不克再谐。 

　　朱熹 

　　尧山堂外纪：朱韦斋，晦庵父也。酷信地理，尝招山人择地，问富贵何如，山人久之答曰：“富也只如此，贵也只如此，生个小孩儿，便是孔夫子。”后生晦庵，果为大儒。文公为同安主簿日，民以有力强得人善地者，索笔题曰：“此地不灵，是无地理；此地若灵，是无天理。”后得地之家不昌。坚瓠集 

　　邓肃号栟榈，与朱韦斋先生交好。一日，韦斋觞客，栟榈以冠带寓之，醉起，韦斋曰：“留以质纸笔。”明日如约，韦受笔还冠，而以纸少留带，曰：“傥无千幅竟不还。”栟榈寄一诗曰：“归帽纳毫真得策，要笺留带计还疎。公如买菜苦求益，我已忘腰何用渠。闭户羽衣聊自适，推窗柿叶对人书。帝都声价君知否？寄付新传折槛朱。”溪山余话 

　　朱晦庵生，其父松于晬日作诗云：“行年已合识头颅，旧学屠龙意转疎。有子添丁助征戍，肯令辛苦更冠儒。”疑耀 

　　朱子字元晦，一字仲晦。曾结草堂于建阳庐峰之云谷，扁以晦庵，又号云谷老人。既又创竹林精舍，更号沧州病叟。晚因筮遇遁之同人，更名遁翁。小名沈郎，小字季延。茶余客话 

　　宋本朱子易学启蒙序后题云“云台真逸”。钮树玉日记 

　　先生本字元晦，后以元为四德之首，易为仲晦。然天下称元晦已久，至今未有称仲晦者。四朝闻见录 

　　晦翁省试经题“刚中而应”。连案者云：“此句凡七出。”先生嘿然数止五出，乃据所记对义。及出检视，果止五出，乃悟同经者相忌。是年先生登科。吹剑录外集 

　　蒋粹翁，宋季隐满月山。尝言先世家九峰山，畜一牝马生驹，龙首马身，状如负河图者，有父老曰：“昔仲尼笔削六经而麒麟出，今朱晦翁表章四书而龙马生，圣人之瑞也。”晦翁闻之，逊不自居，谨视刍秣。后牧于山，竟失所在。涌幢小品 

　　胡纮谒考亭先生于武夷，先生待学子惟脱粟饭，至茄熟，则用姜醯浸三四枚共食。胡至，先生遇礼不殊。胡不悦，退语人曰：“此非人情，只鸡尊酒，山中未为乏也。”四朝闻见录 

　　晦翁帅潭，一日得赵丞相密报：“已立嘉王为今上，当首以经筵召公”。晦翁藏袖内，竟入狱取大囚十八人立斩之。才毕，而登极赦至。林下偶谈 

　　晦庵弹唐仲友，王丞相与唐姻故，使察院陈贾弹晦翁，目为伪学，遂以祠去。太学诗曰：“周公大圣犹遭谤，元晦真贤亦被讥。堪叹古今两陈贾，如何专把圣贤非？”吹剑录 

　　考亭以行部劾台守唐氏。王淮与唐为姻，乃以唐自辨之疏，与考亭章俱取旨。王但微笑。上问之，乃以朱程学、唐苏学为对。时上方崇苏氏，故探上旨以为解。故终王之世，屡召不拜。考亭之子在，趣媚时好，遂阶法从，视其父忤淮者异矣。予尝与闽士同舟，相与叹在之弗绍，且谓在尽根尽骨卖了武夷山。闽士谓予曰：“子之乡蠹，只是卖了武夷山；我之乡蠹，却卖了三座山。”盖指三山乡，蠹谓梁成大也。四朝闻见录 

　　考亭先生尝劝忠定，既已用韩，当厚礼陈谢之，意欲忠定处以节钺。忠定犹豫未决而祸作。先生语门人曰：“韩吾乡乳母也，宜早陈谢之。”建俗，用乳母乳子，儿弃乳即以首饰羔币厚遣之，谓之陈谢。韩后闻其说，心肯之，故祸公差轻。嘉定初更化，先生子在，乃谓公尝草数千言攻韩之恶，疏未上，门人蔡元定持蓍以入，卜得遁卦，力止先生勿上。同时杨诚斋子长孺亦谓其父因韩用兵，忧愤殊甚，遗书数千言，至以稿上。杨公既致仕归，虽不言事可也，诚有所论，何为中辍？非二公意也。元定盖先生友，亦非门人。四朝闻见录 

　　有谯公令宪者，偶阅朱文公论语，以韩侂胄召会，介者促迫之登车。偶不省论语在袖，至韩所，一揖而论语堕地，韩为一笑。四朝闻见录 

