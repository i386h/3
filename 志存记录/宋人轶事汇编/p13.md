<!-- { "loadSidebar": true } -->
　　乾道初，灵隐寺后生一蕈，圆径二尺，红润可爱。寺主惊喜，以为珍品，不敢食，献之杨郡王。王亦奇之，曰：“是当为玉食。”奏进于孝宗，诏以美味宜供佛，复赐灵隐，盛之以盘，经日颇有汁液沾濡。两犬舐之，一时狂死。寺僧大惊。西湖志余 

　　孝宗尝患痢，德寿忧之，过宫偶见小药局，遣内使询之曰：“汝能治痢否？”对曰：“专科。”遂宣至。语以食湖蟹多，故至斯疾。医曰：“此冷痢也，其法用新采藕节，细研，以热酒调服。”如其法而愈。德寿大喜，就以金杵臼赐之，乃命以官。至今呼金杵臼严防御家。船窗夜话 

　　孝宗尤精内景，时召山林修养者入内，置之高士寮，人因称之曰某高士。易如刚最后洒埽高士堂，亦称高士。陆三山因斋宿扣其庐，有苍童对弈，闻松风间有琴丝棋弈声，陆心羡何异神仙，扣童欲见高士，童答以高士往某御药处，陆因叹曰：“高士亦见御药耶？”笑而出。四朝闻见录 

　　孝宗晚慕达摩学，尝召问净慈僧光云：“佛入山修道六年，所作何事？”光对曰：“臣将谓陛下忘却。”颇称旨。四朝闻见录 

　　淳熙己酉，孝宗退居重华宫，有净室，终日宴坐其间，几上惟书籍及笔墨楮研而已。近侍尝奏高宗皇帝留下图书宝器图画，陛下盍时取观，寿皇曰：“先帝中兴，功德盛大，故宜享此。朕岂敢自比先帝？”皆锁闭不开。西湖志余 

　　宋佛照禅师奏对孝宗皇帝云：“欲得径捷，须离却语言文字，真实参究。所以古德道：念得楞严圆觉经，犹如涧水响冷冷。有人问著西来意，恰似蚊虫□盲咬铁钉。”上曰：“直是难入。”师云：“正好著力。”宗门统要续集 

　　灵隐瞎堂远禅师，孝宗皇帝问云：“前日睡梦中，忽闻钟声，遂觉，未知梦与觉是如何？”师云：“陛下问梦中底？觉来底？若问觉来底，如今正是寐语。若问梦中底，梦觉无殊，教谁分别，梦即是幻，知幻即离，离幻即觉，觉心不动。所以道若能转物，即同如来。”帝曰：“觉幻皆非，且钟声向甚处起？”师云：：“从陛下闻处起。”帝大悦。宗门统要续集 

　　姑苏有二异人，曰何蓑衣，曰呆道僧，纵迹皆奇诡。淳熙间，名闻一时。孝宗在位，忽梦有蓑而跣，哭而来吊，问之，曰：“臣苏州人也。”居月余，成恭后上仙，庄文继即世。上矍然忆昨梦，有珰进曰：“臣微闻苏州有何姓者类其人。”上大惊，有诏谕遣不至，上尝燕居深念，以规大计，累年未有所属，且坤仪虚位，图所以膺佐馂承颜之重者，焚香殿内，默言曰：“何诚仙人，必知朕意。”遂授珰以香茗：“汝见何则致贽而已。问所以来，则曰‘陛下自祷，我不及知’。”珰承命惟谨。何忽掉首吴音曰：“有中国人，即有番人；有日即有月，不须问。”趣之去。既复呼还曰：“所问者姓，我犹忘之，但言朱家例子不可用。”使者归奏，上曰：“是能知我心者。”已而成肃正中宫，归谢氏。盖本朝故事，惟钦成本姓崔，后育任氏、朱氏，而从朱姓不复归。上意尝欲以为比而未决也。北伐之议亦少息焉。呆道僧者，似道似僧，故曰道僧。珰或荐道僧，上欲见之，何挽呼不使去，道僧竟来见。逾年归，何以杖诟逐之，至死迄不与接一谈，重华倦勤后，复使召之。绍熙甲寅春，道僧入内，曰：“今日六月好大雪。”侍珰咸笑，顾曰：“尔满身皆雪，而笑我狂耶？”至季夏，而至尊厌代矣。二人勇于啖肉，食至十余斤，独不饮酒。道僧先卒，何庆元间犹在。桯史 

　　平江道士袁宗善，曾遇异人，得验状法，遭际三殿，赐通真先生。寿皇一日使中贵持白纸三幅，默祷在内，令通真书来，中贵先排定第一纸书不可行，第二纸书无分，第三纸书真真二字，奏呈寿皇，不可行者要请陵寝北报不从，无分者小刘娘子要册后，半年而殂，真真二字乃问受禅光宗事。后光宗有心疾，寿皇宣通真问真真二字，通真奏云：“二真字合成一字，即颠字。”贵耳集 

　　黄德润事阜陵，人或议其循默。淳熙末，上将内禅，一日退朝，留二府赐坐，从容谕及倦勤之意。诸公交赞，公独无语，上顾曰：“卿以为何如？”对曰：“皇太子圣德诚克负荷，顾李氏不足母天下，宜留圣虑。”上愕然色变。公徐奏：“陛下问臣，臣不敢自默。然臣既出此语，自今不得复觐清光。陛下异日思臣此言，欲复见臣，亦不可复得矣。”退即求去甚力。寿皇在重华宫，每抚几叹曰：“悔不用黄洽之言。”齐东野语 

　　光宗逾年不朝重华宫，寿皇居常怏怏。一日登望潮露台，闻委巷小儿争闹，呼赵官家者。寿皇曰：“朕呼之尚不至，枉自叫耳。”凄然不乐，自此不豫。朝野遗记 

　　淳熙十四年，都下谣曰：“汝亦不来我家，我亦不来汝家。”或以为两宫隔绝之兆。西湖志余 

　　孝宗既退重华宫，群臣请以圣诞为重明节，有术者曰：“重华重明，非佳名也。”其文皆二千日。至甲寅而孝宗上升，正合其数。西湖志余 

　　光宗 

　　三王得，不知何许人，亦无姓名，语带杭音，额有刺字，头蓬面垢，或数日不食。光宗始开王社，位为第三，储副之位，未知孰授。一日三王得于道邀王车，卫者拽之。王问为谁，连称，“三王得，三王得”。王悟其兆，纵使去。既即大位，命入禁内，不拜而出。四朝闻见录 

　　光宗，孝宗第三子。初庄文既薨，孝庙白德寿立光宗，宣琐之夕，德寿故召魏王燕宿禁内。次日归邸，则储册已行。魏邸复入见高庙曰：“翁翁留恺，却使三哥越次做太子。”帝漫抚之曰：“儿谓官家好做，做时烦恼去。”西湖志余 

　　光宗在鹤禁，意望内禅，终难发言，数击鲜于慈福太后。太后疑之，询近侍曰：“大哥屡排当，何故？”旁有奏曰：“意望娘娘为趣上耳。”后笑。顷之寿皇至东内，从容间语上曰：“官家也好早取乐，放下与儿曹。”上曰：“臣久欲尔，但孩儿尚小，未经历，故不能与之，不尔则自快活多时矣。”后不能强，语光宗曰：“吾尝谕乃翁，渠所见又尔。”光宗岸帻禀曰：“臣发已白，尚以为童，则罪过翁翁。”盖言高宗逊寿皇于盛年也。西湖志余 

　　光皇春秋已高，又自东宫尹天府，入侍重华，从容启上曰：“有赠臣乌髭药者，臣未敢用。”上语光皇曰：“正欲示老成于天下，何以此为？”四朝闻见录 

　　光宗既退居，每追计往时成败，时自瞋骂，或痛哭。寿仁后辄奉觞解慰之，以是为常，共閟外事，不欲动其心。初郊祀礼成，恭谢回銮，銮御乐声达于内，光宗问何事，曰：“市井为乐耳。”帝怒曰：“尔尚欺我至是耶？”挥之以肱，仆于闑，自是得疾。西湖志余 

　　李后 

　　皇甫异人，号为有道术，善风鉴。高宗因大雪召入，其所衣缯絮数袭，谓皇甫曰：“先生何怕冷耶？”对曰：“臣闻顺天者昌。”时金亮谋南寇，故皇甫以对，上大悦。后又自来见，上叩其所以来，则曰：“做媒来。臣为陛下寻得个好孙息妇。”上问为谁，则以慈懿对。后，大将之子，生于营内，有黑凤仪于营前，后小字凤娘，本此。后既为太子妃，则诉太子左右于高、孝两宫。高宗不怿，谓宪圣曰：“终是将种，吾为皇甫所误。”孝宗屡训妃：“宜法大妈妈原注谓宪圣螽斯之行，汝只管与太子争，吾甯废汝。”光宗即位，大恶近习，忽手批付内侍省，取尤黠者首级。其党亟奔诉于重华，迨有教曰：“吾儿息怒。”光皇虽奉旨，而词色加怒，意欲他日尽诛此曹。由是宦者相惧，谋所以间三宫。光皇适感心疾，重华忧之，得草泽良药为一大丸，疾可立愈。欲宣赐，恐为后所阻，俟问安即面授之。宦官因间慈懿曰：“太上只等官家过宫，便赐药。”后使觇北宫，果有药。后遂持嘉王泣而诉之，上由是坚不肯诣太上。先是上之未疾也，尝独幸聚景，两制俱扈从。言者飞章交至，谓太上每出幸外苑，必恭请光尧。上方怒言者，适太上命黄门持玉卮宣赐，会上怒未息，手颤误触卮于地。黄门归奏云：“官家才见太上传宣，即大怒，碎卮矣。”每太上游幸，上必进劝。会太上偶奉宪祖幸东园，上偶不记。太上左右阴扬数十鸡，故使人捉之不得，乃相与大呼曰：“今日捉鸡不著。”盖临安以俟人酒食为捉鸡，故以此激怒太上，太上阳若不闻，而玉色微变。自上以心疾不诣北宫，至孝宗大渐，终勿克执丧。宪圣垂没，而莫有尝药。皆后为宦官所误。四朝闻见录 

　　重华问上疾，自临大内抚视，上噤不知人，但张口呓言。寿皇忧且怒，呼李后而数之云：“宗庙社稷之重，汝不谨视上，使之至此。万一不复，当族汝家。”既又召留正责之曰：“汝为相，不强谏，何也？”正曰：“臣非不言，奈不听何？”帝曰：“尔自后须苦言之，若有不入，待朕留渠细语之。”光宗既愈，后泣曰：“尝劝哥哥少饮酒，不听，近者不豫，寿皇几欲族妾家。妾家何负何辜？”既而闻留正得圣谕，谓若更过宫，决被留不可还矣。故终畏乃父，玉辇无近于龙楼云。朝野遗记 

　　光宗将朝上皇，百官班立以候，上已出至御屏，李后挽上回曰：“天寒，官家且进一杯酒。”百僚侍卫皆失色。陈傅良为舍人，遂趋进引裾，请毋再入。随上至御屏后，李后叱之曰：“这里甚去处，秀才们要斫了驴头。”傅良遂大恸于殿下，李后遣人问之，曰：“此是何礼？”傅良曰：“子谏父不听，则号泣随之。”后益怒，遂传旨还宫。齐东野语 

　　慈孝李后，安阳人，父道本，戚方诸将，故群盗也。后天姿悍妒，既正椒房，颇自恣。始成肃谢后，事高宗及宪圣甚谨，至后颇偃蹇。或乘肩舆直至内殿，成肃以为言，后恚曰：“我是官家结发夫妻。”盖谓成肃自嫔御册立也。语闻成肃及寿皇，皆大怒，有意废之。史太师已老，密与谋，以为不可，遂已。其后益无忌惮。后以庆元庚申上仙，权殡赤山。甫毕，雷震山崩。齐东野语 按李后谥慈懿，此云慈孝，俟考。 

　　光庙郊宿青城，李后复至玉津行园，亦犯玉女宓妃之戒。朝野遗记 

　　金凤花如凤咮，都人谓凤儿花。慈懿名凤娘，避旧称曰“好女儿花。”四朝闻见录 

