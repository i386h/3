<!-- { "loadSidebar": true } -->
　　潘逍遥阆，有诗名，所游处皆一时豪杰。卢相多逊欲立秦邸，潘预其谋，混迹于讲堂巷，开药肆。刘少逸鲍少孤二人为药童，唐巾韦带，气貌爽秀。后太宗登极，秦邸之谋不集，潘有诗曰：“不信先生语，刚来帝里游，清宵无好梦，白日有闲愁。”事败，已环多逊宅将捕阆，阆觉之，奔其邻曰：“吾谋逆事彰，吾如就诛，止一身，奈并邻皆知吾谋，编窜屠戮者，不下数十人。今若匿得吾一身，则脱汝辈数家之祸。然万无搜近之理，所谓弩下逃箭也。吾出门则擒，汝辈自度宜如何？”其邻无可奈何，遂藏于壁。少顷捕者四集，至则失之矣。朝廷下诸路画影以搜。狱既具，投多逊于崖，已而沸议渐息。阆僧服髡须，五更持磬，出宜秋门至秦亭，挈担为箍桶匠，投故人阮思道。思道为秦理掾，阴认之，遂呼至庭，俾葺故桶，阮提钱三锾，明示于阆，大掷于案，乘马遂出。阆喻其意，提钱直入于室，因匿焉。阮归责阍者曰：“案上三锾及桶匠何在？”皆曰：“不知。”遂痛杖阍者，令捕之。阍恨之，遍寻于市，不得。阮后徐讽秦帅曹武惠彬曰：“朝廷捕潘阆甚急，闻阆亦豪迈之士，窜伏既久，欲逭死地。稍裂网他逸，则何所不至。公大臣也，可奏朝廷，少宽捕典，或聊以一小官召出，亦羁縻之一端也。”帅然之。奏入太宗，以四门助教招之，遂出。湘山野录 

　　潘阆咸平间有诗名，与钱易、许洞为友，狂放不羁，尝为诗曰：“散拽醉僧来蹴踘，乱拖游女上秋千。”此其自序之实也。后坐卢多逊狱，捕购甚急，乃变姓名僧服，入中条山，许洞赠之诗曰：“潘逍遥，平生志气如天高，倚天大笑无所惧，天公嗔尔口呶呶，罚教临老头，补衲归中条。我愿中条山神镇常在，驱雷叱电依前赶出这老怪。”后赦送信州安置，仍不惩艾，复为埽市舞词云：“出秋霜，价钱可，赢得拨灰兼弄火，畅杀我。”以此为士人所不齿。墨客挥犀 末词不可解，当有误字。 

　　好事者以阆游浙江咏潮得名，以轻绡写其形容，谓之潘阆咏潮图，王元之赠诗云：“江城卖药常将鹤，古寺看碑不下驴。”其为名公激赏如此。事实类苑 

　　潘阆初居钱唐太庙东后，徙前洋街，今所称潘阆巷是也。潘本大谷人，卒于泗。其友道士冯德之，归骨葬天柱山，钱唐张达碣其墓。玉几山房听雨录 

　　进士许洞，善为辞章，俊逸之士也。因会诸诗僧分题，出一纸约云：“不得犯此一字。”其字乃山水、风云、竹石、花草、雪霜、星月、禽鸟之类，于是诸僧俱搁笔。洞咸平三年进士及第时，无名子嘲之曰：“张康浑里马，许洞闹装妻。”六一诗话 事实类苑引此条里马改走马。 

　　许洞，太子洗马仲容之子，登咸平三年进士，所居惟植一竹，以表特立之操。吴人至今称之曰：“许洞门前一竿竹。”中吴纪闻 





　　●宋人轶事汇编卷五 

　　 

王元之子嘉 言曾孙汾 崔遵度 

　　王元之，济州人，年七八岁，已能文。毕文简为郡从事，闻其家以磨面为生，因令作磨诗，元之不思，即对曰：“但存心里正，无愁眼下迟。若人轻著力，便是转身时。”文简大奇之，留于子弟间讲学。一日太守席上出诗句：“鹦鹉能言争似凤。”坐客皆未有对，文简写之屏间，元之书其下：“蜘蛛虽巧不如蚕。”文简叹息曰：“经纶之才也。”遂加以衣冠，呼为小友。至文简入相，元之已掌书命。邵氏闻见录 西清诗话略同。吕希哲侍讲杂记谓鹦鹉对为梁颢事。 

　　王元之病鹤诗云：“埋瘗肯同鹦鹉冢，飞鸣不到凤凰池。”其文学才藻，登金马玉堂不难也。竟不至其地，见于此矣。诗话总龟 

　　王元之，淳化间在禁从，梦赋诗上前，记一句云：“九日山间见菊花。”莫喻其然，翌日授商州团练副使。初抵官所，菊纷盈于目。珍席放谈 

　　太宗欲周知天下事，虽疎远小臣，皆得登对。王禹偁大以为不可，上疏曰：“至如三班奉职，其卑贱可知。”云云。当时盛传其语。未几王坐论妖尼道安救徐铉事，贬商州团练副使。一日从太守赴国忌行香，天未明，仿佛见一人紫袍秉笏，立于佛殿之前。王意其官高，欲与之叙位，其人敛板曰：“某即可知也。”王不晓其言而问，其人曰：“公尝疏言三班奉职，卑贱可知。某今官为借职，是即可知也。”王怃然自失。东轩笔录 

　　王元之谪齐安郡，民物荒凉，殊无况，营妓有不佳者，公诗云：“忆昔西都看牡丹，稍无颜色便心阑，而今寂寞山城里，鼓子花开也喜欢。”能改斋漫录 

　　王元之初自掖垣谪商州，至道间复自学士谪滁州。真宗即位，以刑部郎召知制诰，凡再贬还朝，不无怏怏。时张丞相齐贤、李文定沆当国，以诗投之曰：“早有虚名达九重，宦途流落渐龙钟。散为郎吏同元稹，羞见都人看李邕。旧日谬吟红药树，新朝曾献皂囊封。犹祈少报君恩了，归卧山林作老农。”齐贤不悦，继有黄州之迁。石林燕语 

　　王元之在朝，与宰相不相能，作江豚诗刺之，讥其肥大云：“食啖鱼虾颇肥腯。”又云：“江云漠漠江雨来，天意为云不干汝。”俗云江豚出能致风雨也。事实类苑 靖按此即刺张齐贤。 

　　王元之尝作三黜赋，初为司谏，疏辨徐铉，贬商州，召归为学士。孝章皇后迁梓宫，群臣不成服，元之坐讪谤出守滁州。召还知制诰，撰太祖玉册，语涉轻诬，时相不悦，密奏黜黄州。泊近郊，将行，时苏易简内翰榜下放孙何等进士三百五十三人及第，奏曰：“禹偁禁林宿儒，累为迁客，漂泊可念。臣欲令榜下诸生，期集送于郊。”奏可之。至日行送过西短亭，诸生拜别于官桥，元之口占一绝付状元曰：“为我深谢苏公，偶不暇笔砚。”其诗曰：“缀行相送我何荣，老鹤乘轩愧谷莺，三入承明不知举，看人门下放门生。”时交亲纵深密者，不敢私近，惟窦元宾执手泣于合门，曰：“天乎！得非命欤！”公后以诗谢云：“惟有南宫窦员外，为余垂泪合门前。”至郡未几，二虎斗于郡境，一死之，食殆半，群鸡夜鸣，冬雷雨雹。诏内臣驰驿劳之，命设禳谢，司天奏守土者当其咎。即命徙蕲，上表谢，略曰：“宣室鬼神之对，不望生还；茂陵封禅之文，止期身后。”上览曰：“噫，禹偁其亡乎？”御袖掩涕。至郡，踰月卒。尝侍琼林，太宗独召至御榻，面戒之曰：“卿聪明文章，在有唐不下韩、柳之列。但刚不容物，人多沮卿，使朕难庇。”禹偁泣拜。玉壶清话 渑水燕谈录略同 

　　元之自黄移蕲，临终遗表云：“岂期游岱之魂，遂协生桑之梦。”盖昔人梦生桑。占者云桑乃四十八，果以是岁卒。元之亦四十八而殁也，临殁用事犹精当如此。四六丛话 

　　王元之在黄州作竹楼与无愠斋，纪其末云：“后人公退之余，召高僧道侣，烹茶炼药则可矣。若易为厩库厨传，非吾徒也。”后安信可至访之，则楼且半圮，而斋已更为马厩矣。求其记，则庖人取所刻石压羊肉，信可叹曰：“元之岂前知也，抑其言遂为谶也。”于是楼与斋皆葺如旧，而以其记龛之于壁。曲洧旧闻 梦溪笔谈云：余见饔人以石镇肉，视之，乃宋海陵王墓铭，谢朓撰书，字如钟繇。 

　　王元之有僮名青犭□员。研北杂志 

　　王禹偁子嘉言，为馆职，平居若愚騃，独寇莱公知之，喜与之语。莱公知开封府，一日问嘉言曰：“外人谓劣丈云何？”嘉言曰：“外人皆云旦夕入相。”莱公曰：“于吾子意何如？”嘉言曰：“以愚观之，丈人不若未相为善，相则誉望损矣。”莱公曰：“何故？”嘉言曰：“自古君臣相得，皆如鱼之有水。今丈人负天下重望，相则有太平之责焉。而丈人之于明主，能若鱼之有水乎？此嘉言所以恐誉望之损也。”莱公喜执其手曰：“元之虽文章冠天下，至于识虑深远，则不能胜吾子也。”涑水纪闻 清波杂志较略 

　　皇祐间，王汾第进士甲科，以免解例当降，仁宗阅其世次曰：“此王禹偁孙也。”令无降等。及汾改京官，又命优进其秩。涑水纪闻 

　　王彦祖初名亢宗，庆历二年，廷试应天以实不以文赋，梦一人告之曰：“君今年未当得第，君入选赋题，天字在下，三入选皆然。今题天字在上，是以知其未也。”及唱名，果不预。次举不利于礼部，八年再预廷试盖轸象天地赋，又黜。至皇祐五年，赴礼部试，前此梦至一大府，见二人指面前池水曰：“待此水分流，君即登第。”久之乃寤，即更名汾。及试礼部严父莫大于配天，廷试圜丘象天，皆入高选。其后召试学士院，又赋明王谨于事天，得帖馆职。湘山野录 

　　崔遵度，清节纯德，泊于荣利。事太宗为右史十余年，每侍殿陛间，侧身轩楹以自屏蔽，不欲当上顾盼，其恬晦如此。琴德尤高，尝著琴笺，鸣琴于室，往往通夕，妻子罕见其面。渑水燕谈录墨客挥犀 玉壶清话同 

　　陈抟 种放 魏野 杨朴 穆修 郭忠恕 江直木 

　　陈图南，莫知所出。有渔人举网得物甚巨，裹以紫衣如肉球状，携以还家，溉釜爇薪，将煮食之。俄雷电绕室大震，渔人惶骇，取出掷地。衣裂儿生，乃从渔人姓陈。群谈采余 

　　陈抟四五岁时，戏于涡水侧，一青衣妪抱置于怀内乳之，曰：“令汝更无嗜欲，聪悟过人。”玉壶清话 

　　先生生唐德宗时，按德宗疑讹。至僖宗封清虚处士，赐宫女三人，先生贮之别室，以诗谢云：“雪为肌体玉为腮，深谢君王送到来。处士不知巫峡梦，虚劳云雨下阳台。”诗话总龟 

　　华山隐士陈抟，字图南，唐长兴进士，游四方，有大志，隐武当山，诗云：“他年南面去，记得此山名。”本朝张邓公士逊改南面为南岳，题其后云：“苏壁题诗志何大？可怜今老华图南。”抟尝乘白骡，从恶少年数百人，欲入汴州，在途闻艺祖登极，大笑堕骡曰：“天下于是定矣。”遂入华山为道士，葺唐云台观居之，艺祖召不至。太宗召，以羽服见于延英殿，顾问甚久。帝以其善相人，遣诣南衙见真宗，及门亟还，问其故，曰：“王门厮役皆将相也，何必见王。”建储之议遂定，后赐号希夷先生。真宗及位，先生已化，因西祀汾阴，幸云台观，谒其祠，加礼焉，帝知建储之有助也。邵氏闻见录 

　　陈图南有经世才，生唐末，厌五代之乱，入武当山学神仙导养之术，能辟谷，或一睡三年，后隐华山，自晋汉以后，每闻一朝革命，则嚬蹙数日。一日方乘驴游华阴，市人相语曰：“赵点检作官家。”抟惊喜大笑。人问其故，又笑曰：“这回天下定叠也。”东轩笔录 

