<!-- { "loadSidebar": true } -->
　　莱公贬死雷州，丧过荆南，公安县民忆公德政，以竹插地挂物为祭。后生笋成竹，因为立祠，目其竹为相公竹。渑水燕谈录 墨客挥犀略同 

　　寇准卒，有王克勤者，见公于曹州境上。问从者，曰：“阎罗处政。”翰苑名谈 

　　陈彦育序，丹阳士子，从后湖苏养直学诗。向伯恭为浙漕，访养直于隐居，彦育适在座，一见喜之，遂以其爱姬寇氏嫁之。逾年伯恭登从班，启于思陵，云：“寇氏莱公之玄孙，其后独有此一女，乞以一官与其夫。”陈序遂诏补和州文学。挥麈余话 

　　陈尧叟 尧佐 尧咨 

　　陈文忠公尧叟，端拱二年状元及第，文惠公尧佐，是年进士，康肃公尧咨，咸平三年状元及第，三人皆秦国公省华子也。尧佐登第之明年，赐绯，与父同日改秘书丞，故尧叟启事有云：“蟾桂骊珠，连岁有弟兄之美；鱼章象简，同时联父子之荣。”游宦纪闻 

　　谏议大夫陈省华，家法甚严。尧叟娶马尚亮女，日执馈。马于朝路语谏议以女素不习，乞免其责。谏议答云：“未尝使之执庖，自是随山妻下厨耳。”马遂语塞。能改斋漫录 

　　谏议大夫陈省华，生三子皆登进士第，而伯仲皆为天下第一。晚年燕国夫人冯氏俱康宁，长子尧叟知枢密院，次子尧佐值史馆，少子尧咨知制诰。每对客，三子列侍，客不自安求去，省华曰：“学生辈立侍，常也。”士大夫以陈氏为荣。渑水燕谈录 

　　陈尧咨为翰林学士日，有恶马不可驭，蹄啮伤人。一旦其父谏议入厩不见马，因诘圉人，乃曰：“内翰卖之商人矣。”谏议遽谓翰林曰：“汝为贵臣，左右尚不能制，商人安能畜此，是移祸于人也。”亟命取马而归其值。能改斋漫录 

　　陈文忠尧叟为枢密。一日日欲入时，忽有旨宣召引入禁内。屈曲行甚久，时有帘帷灯烛，皆莫知何处。既到一小殿，已有数人先至，惟记丁谓、杜镐。良久乘舆出，御座设于东，诸臣席西，如常人宾主之位，尧叟等皆惶恐。上宣谕不已，尧叟恳陈再三，上曰：“本为太平无事，思与卿等共乐之。若如此，何如就外间开宴。”尧叟等皆趋下称谢，上语笑极欢。膳具内各出两绛囊置群臣之前，皆大珠也。上曰：“时和岁丰，内外康富，恨不与卿等日夕相会。太平难遇，此物聊助卿等燕集之费。”群臣欲起谢。上曰：“且坐，更有。”如是酒三行，皆有所赐，悉良金重宝。酒罢已四鼓，时人谓之天子请客。梦溪笔谈 

　　陈文惠公尧佐，初见希夷先生，希夷奇其风骨，谓可学仙。引之同访白合道者，问：“如何？”道者掉头曰：“南庵也，位极人臣耳。”文惠不晓南庵之语。后作转运使，过终南山，遇路人相告曰：“我适自南庵来。”乃遣左右问南庵所在，因往游焉。行不数里，恍如平生所尝经历者。既至庵，即默识其宴坐寝息之处。考南庵修行示寂之日，即文惠悬弧之旦，始悟前身是南庵修行僧也。文惠自有诗记其事。曲洧旧闻 

　　陈文惠公赴端州，舣舟庐陵，有胡僧叩舷谓公曰：“虎目，凤鼻，猿身，平地不能为也。当有攀附，然后有所食，位极卿相。”僧为诗一绝云：“虎目猿身形最贵，须因攀附即升高。知公今向端州去，助子清风泛怒涛。”诗话总龟 

　　吕申公屡乞致仕，仁宗询之曰：“卿果退，何人可代？”申公引陈文惠尧佐，仁宗深然之，遂大拜，文惠极怀荐引之德，因撰燕辞一阕，携觞相馆，使人歌之曰：“二社良辰，千家庭院，翩翩又见新来燕。凤凰巢稳许为邻，潇湘烟暝来何晚？乱入红楼，低飞绿岸，画梁时拂歌尘散。为谁归去为谁来？主人恩重珠帘卷。”申公听歌，醉笑曰：“自恨卷帘人已老。”文惠应声曰：“莫愁调鼎事无功。”老于岩廊，蕴藉不减。湘山野录 

　　陈文惠善八分书，点画肥重，世谓之堆墨书。镇郑州日府宴，伶人戏以大幅纸浓墨涂之，以粉笔点四点，问：“何字也？”曰：“堆墨书田字。”文惠大哂。渑水燕谈录 

　　陈文惠善堆墨书，与石少傅同在政府，石欲戏之。政事堂有黑饭床，长五六尺，石取白垩横堆其上，可尺余，谓公曰：“吾颇学公堆墨书。”陈闻之，喜甚。石顾小吏舁床出曰：“吾已能写口字。”陈为怅然。贡父诗话 

　　陈文惠喜堆墨书。游长安佛寺题名，从者误侧砚污鞋，公性急，遂窒笔于其鼻，客大笑。贡父诗话 

　　真宗欲择臣僚善弓矢，美仪彩，伴虏使射耳。时双备者惟陈康肃尧咨，陈方以词职进用。时晏元献为翰林学士，上谓晏曰：“陈某若肯改武，当授与节钺，卿可谕之。”时康肃母燕国冯太夫人尚在，门范严毅，陈曰：“当白老母。”既白之，燕国命杖挞之曰：“汝策名第一，父子以文章立朝为名臣，汝欲叨窃厚禄，贻羞于阀阅，忍乎？”因而无报。真宗遣小珰以方寸小纸细书问晏曰：“主皮之议如何？”小珰误送中书，大臣茫然不喻。次日面奏，真宗不免笑而就之曰：“朕为不晓此一句经义，因问卿等。”湘山野录 

　　陈尧咨以龙图阁待制换观察使，自陈：“臣儒生，尝习俎豆，今荷圣恩，易以武弁，愿佩金鱼，以示优异。”渑水燕谈录 靖按据此则尧咨竟换武阶，合上条观之，则史所谓杖碎金鱼，盖其母不愿其换阶也。 

　　陈尧咨善射，百发百中，世以为“小由基”。守荆南回，母夫人冯氏问：“汝典郡，有何异政？”尧咨云：“荆南当冲要，日有宴集，尧咨每以弓矢为乐，坐客莫不叹服。”母曰：“汝父教汝以忠孝辅国家，今汝不务行仁化，而专一夫之技，岂汝先人之志耶？”杖之，碎其金鱼。渑水燕谈录 

　　陈康肃善射，当世无双，公亦以此自矜。一日射于家圃，有卖油翁负担而立，睨之，久而不去。见其发矢十贯八九，但微颔之而已。康肃问曰：“汝亦知射乎？”翁曰：“无他，但手熟耳。”康肃曰：“尔安敢轻吾射？”翁曰：“以吾酌油知之。”乃取一葫芦置于地，以钱覆其口，徐以杓酌油沥之，自钱孔入而钱不湿，因曰：“我亦无他，惟手熟耳。”康肃笑而遣之。归田录 

　　王钦若 丁谓 冯拯 

　　王文穆钦若，临江军人，母李氏，父仲华，尝侍祖郁任官鄂渚，而李氏有娠。就蓐之夕，江水暴溢，将坏廨舍，亟迁于黄鹤楼，始免身，生男即公也。时隔岸汉阳居人遥见楼际若有光气，公尝宿村舍，夜起视天有赤文成“紫微”二字，后公每祀神，必朱篆“紫微”二字陈之醮前。青箱杂记 

　　王冀公微时，薄游临川，寄食蔡参政门馆。天寒，冀公无被，夜冻甚，窃入仆魁陈超被内睡定，超梦有数人叱曰：“宰相睡，何得同床也？”即舁至户外。超甚惊愕，自此谨待之，兼尽力相助。公后贵显，所以存问于超者甚至。超子亦举进士。能改斋漫录 

　　王冀公微时，往观社，求祭肉，众问尔为谁，曰：“我秀才也。”众曰：“何所能？”曰：“能诗。”时无纸笔，即取炭画猪皮上，句曰：“龙带晚烟归洞府，雁拖秋色过衡阳。”后人谓此句有宰相气象。独醒杂志 蔡绦西清诗话云：真宗尹开封时，见此诗，曰：“落落有贵气。”问知为钦若诗，风云之会，实基于此。 

　　王冀公淳化二年自怀州赴举，与西京武覃偕行。途次圃田，忽失公所在，覃遂止于民家，散仆寻之。俄见仆阔步而至，惊悸而言曰：“自此数里有一神祠，见公所乘马弛缰宇下。某径至萧屏，有门吏约云：‘令公适与王相欢饮，不可入也。’某窃窥见其后果有笙歌杯盘之具。”覃亟与仆同往，见公已来，将半酣矣。询之，笑不答。覃却到民家，指公会处，乃裴晋公祠。覃心异之，知公非常人矣。公登第后，不数年为翰林学士，使两川，回轺至褒城驿，方憩于正寝，将吏忽见导从自外来，内有一人云：“唐宰相裴令公入谒。”公忻然接之。因密谓公大用之期，仍出书一卷，示公以富贵爵位默定之事，言终而隐。及公登庸，圃田神祠，出俸修饰，为文纪之。湘山野录 

　　王冀公乡荐赴阙，张仆射齐贤时为江南漕，以书荐谒钱希白易。公时以才名独步馆阁，适延一术士以考休咎，不容通谒。冀公局促门下，因厉声诟阍人。术者遥闻之，谓钱曰：“不知何人耶？若形声相称，世无此贵者，但恐形不副耳。愿邀之，使某获见。”希白召之。冀公单微远人，神骨疎瘦，复赘于颈，而举止山野，希白蔑视之。术者耸然侧目瞻视冀公起，术者叹曰：“人世之贵，有此十全者。”钱曰：“堂内有此等宰相乎？”术者正色曰：“公何言欤！且宰相何时而无？此君不作则已，作则天下康富而君臣相得，至死有庆而无吊。不完者，但无子耳。”钱戏曰：“他日将陶铸吾辈乎？”术者曰：“恐不在他日，即日可待，愿公毋忽。”后希白方为翰林学士，冀公已真拜。湘山野录 又画墁录云：冀公既入，头无冠巾，皂衫黄带，雀跃嘶声而结喉，鄙状可掬，钱意甚轻之。余略同。 

　　馆职同列疾王文穆，使陈越寝如文穆之尸，石参政表臣作文穆之妻哭其旁，余人歌虞殡于前后。钦若闻之，密奏将尽逐之。王文正持其奏不下。谈苑 

　　真宗次澶渊，一日语莱公曰：“天雄军截在贼后，何人可为朕守？”莱公曰：“古人有言，知将不如福将。臣观参知政事王钦若，福禄未艾，宜可为守。”即时进热敕，退召王公于行府，谕以上意。王公茫然，莱公曰：“主上亲征，非臣子避难之日，参政当体此意。”遽酌大白饮之，命曰上马杯。王公不敢辞，饮讫即拜别。公曰：“参政勉之，回日即同列也。”王入天雄，戎虏满野，无以为计，但屯塞四门，终日危坐。七日虏退，召为平章事。东轩笔录 

　　王冀公罢参政，真宗朝夕欲见，择便殿清近，为资政为优。以公为大学士，以陈文僖彭年并直。一夕公方与陈寒夜闲饮，忽内使持籥开宫扉，独召公，谓陈曰：“请同院不须相候。”真宗与公对饮，饮罢持烛送归，緐若列星。陈危坐伺之，已四鼓，笑曰：“同院尚未寝乎？”陈曰：“恭候司长，岂敢先寝。”公喜笑，倒载解袜褫带几不能，坦腹自矜曰：“某江南寒生，遭际真主，适主上以巨觥敌饮，抵掌笑语，如僚友之无间。”已而遂寝。迨晓盥栉罢，与陈相揖，觉夜归数语颇疎漏，自言：“夜来沉湎，殊不记归时早晚，无乃失容于君乎！”陈曰：“无之。”但殷勤愧谢。既列同趋，出殿门，执陈手语之曰：“夜来数事，止是同院一人闻之。”文僖归谓子弟，大臣慎密，体当如是。湘山野录 

