<!-- { "loadSidebar": true } -->
　　章懿李后初在侧微事章献明肃。章圣偶过合内，欲盥手，后捧洗而前，上悦其肤色玉耀，与之言。后奏：“昨夕忽梦一羽衣之士跣足从空下云：‘来为汝子。’”时上未有嗣，闻之，大喜曰：“当为汝成之。”是夕召幸，有娠。明年诞昭陵。昭陵幼年每穿履袜，即亟令脱去，常徒步禁掖，宫内皆呼为赤脚仙人，盖古之得道李君也。挥麈后录 附录东轩笔录：章懿李太后始入掖庭，才十余岁。唯有一弟七岁，太后临别，手结刻丝鞶囊与之，拍其肩，泣曰：“汝虽沦落颠沛，不可弃此囊，异时我若遭遇，必访汝，以此为物色也。”后其弟佣于凿纸家，常以囊悬胸臆间，未尝斯须去身。一日苦下痢，势将不救，为纸家弃于道左，有入内院子者，见而怜之，收养于家，怪其衣服百结，而胸悬绣囊。因问之，具以告。院子惄然惊异，盖尝受旨于太后，令物色其弟也。后问其姓氏小字甚悉，并解其囊，持入示太后，是时已封宸妃，生仁宗矣。闻之悲喜，遽以事白真宗，遂官之右班殿直，即所谓李用和也。仁宗立，领节钺，世谓之李国舅。 

　　章懿太后生昭陵，终章献之世，不知章懿为母也。章懿卒，先殡奉先寺，邵氏闻见录作洪福寺昭陵以章献之崩，号泣过度。章惠太后劝帝曰：“此非帝母，帝自有母。宸妃李氏已卒，在奉先寺殡之。”邵氏闻见录曰：“燕王谓仁宗曰：‘陛下宸妃所生，宸妃死以非命。’”仁宗即以犊车亟走奉先寺，撤殡观之。在一大井上，四铁索维之。既启棺而形容如生，略不坏。时已遣兵围章献之第矣！既启观，知非鸩死，乃罢遣之。默记 

　　章献既没，或疑章懿之丧。仁宗遣李用和发其葬，视之容貌如生，使者驰入奏，仁皇于章献御前焚香泣告曰：“自今大娘娘平生分明矣。”仁宗谓刘氏为大娘娘，杨氏为小娘娘。龙川别志 

　　晏元献撰章懿神道碑，破题云：“五岳峥嵘，昆山出玉，四溟浩渺，丽水生金。”盖言诞育圣躬，实系懿后，奈仁宗夙以母事明肃，难为直致。仁宗不悦，谓晏曰：“何不直言诞育朕躬，使天下知之？”晏公具以前意奏，上曰：“此等事卿宜置之，当更别改。”晏曰：“已焚草于神寝。”上终不悦。逮升祔二后赦文，孙文懿抃当笔，直叙曰：“章懿太后丕拥庆羡，寔生眇冲，顾复之恩深，保绥之念重。嗟乎！为天下之母，育天下之君，不逮乎九重之承颜，不及乎四海之致养，念言一至，追慕增结。”上览之感泣。公自此遂参大政。帝尝问曰：“卿何故能道朕心内事？”对曰：“臣少以庶子不齿于兄弟，不及养母，以此知陛下圣心。”帝为流涕。湘山野录 邵氏闻见录同 



　　仁宗 

　　仁皇帝诞降，章懿后榻下生灵芝一本，四十二叶，以应享国四十二年之瑞云。邵氏闻见后录 

　　真宗久无嗣，用方士拜章至上帝所，有赤脚大仙微笑，上帝即遣大仙为嗣，大仙辞之。帝曰：“当遣几个好人去相助。”仁宗在禁内未尝著鞵袜，惟坐殿尚鞵袜，下殿即去之。贵耳集 养疴漫笔同 

　　仁皇帝四时衣夹，冬不御炉，夏不挥扇，禀天地冲和之气故也。邵氏闻见后录 孔氏谈苑同 

　　仁宗在春宫，闲时画马为戏，内臣多乞之。张文懿为太子谕德，亦从乞之。上曰：“师傅岂可与马耶？”乃大书“寅亮天地弼予一人”八字以遗之。文懿奏闻，内外交贺。要珰周怀政，上尝戏呼为哥哥，怀政走诣上乞书，上大书曰：“周家哥哥斩斩。”时以为戏也。其后怀政竟处极刑。闻见后录 按真宗末年怀政以请传位太子被诛 

　　老僧海妙言：仁宗朝因赴内道场，帝临观，顾左右曰：“众僧各赐紫罗一疋。”僧致谢，帝曰：“来日出东华门，以罗置怀内，勿令人见，恐台谏有文字论列。”海妙又言尝观仁宗二十许岁时，祀南郊回，坐金辇内，日初出，面色与金光相射，真天人也。邵氏闻见录 

　　仁宗万几之暇，惟亲翰墨，而飞白尤神妙。凡飞白以点画象物，而点最难工。至和间，有书待诏李唐卿撰飞白三百点以进，上亦颇佳之，乃特为“清净”二字以赐。其六点尤奇绝，又出三百点之外。归田录 

　　林瑀自言于周易得圣人秘义，每当人君即位之始，则以日辰支干配成一卦，以其象繇为人君所行事，其说支离诡驳。及为侍读，遽奏仁宗曰：“陛下即位，于卦得需，象曰‘云上于天’，是陛下体天而变化也。其下曰：‘君子以饮食宴乐’，故臣愿陛下，频宴游，务娱乐，穷水陆之奉，极玩好之美，则合卦体，当天心，而天下治矣。”仁宗骇其言。翌日，以问贾魏公昌朝，公对曰：“此乃诬经籍以文奸言，真小人也。”仁宗于是逐瑀。东轩笔录 

　　仁宗一日晨兴，语近臣曰：“昨夜因不寐而甚饥，思食烧羊。”近臣曰：“何不降旨取索？”仁宗曰：“比闻禁内每有取索，外间遂以为制，诚恐自此逐夜宰杀，则害物多矣。”时左右皆呼万岁。又春日步苑内，屡回顾，皆莫测圣意。及还宫，顾嫔御曰：“渴甚，可速进热水。”嫔御曰：“官家何不外面取水，而致久渴耶？”仁宗曰：“吾屡顾，不见镣子，苟问之，即有抵罪者，故忍渴而归”。东轩笔录 

　　仁宗每私宴，十合分献熟食。是岁秋初蛤蜊初至都，或以为献，仁宗问曰：“安得已有此耶？其价几何？”曰每枚千钱，一献凡二十八枚。上不乐，曰：“我常戒尔辈为侈靡，今一下箸费二十八千，吾不堪也。”遂不食。后山谈丛 

　　仁宗时，程文简公判大名府，时有府兵肉生于臂，蜿蜒若龙伏者。文简收禁之以闻，仁宗诏宰辅曰：“此何罪耶？”令释之。后此兵以病死。邵氏闻见录 

　　昔有胡宗英者，该磨勘，引见日，仁宗惊其年少，举官踰三倍。阅其家状，父宿见任翰林学士，乃叹曰：“寒畯安得不沉滞。”遂降旨止与循资。清波杂志 

　　仁宗时，一举子献诗于成都府云：“把断剑门烧栈道，西川别是一乾坤。”知府械其人，表上其事，仁宗曰：“此老秀才急于仕宦而为之，不足治也。可授以司户参军，处于远小郡。”其人到任，不一年，惭恧而死。曲洧旧闻 

　　仁宗尝御便殿，有二近侍争辩。仁宗问之，甲言贵贱在命，乙言由至尊。帝默然，即以二小金合，各书数字藏于内，曰：“先到者保奏给事，有劳推恩。”封闭甚严。先命乙携一往内东门司，约及半道，命甲携一继往。无何，内东门司保奏甲推恩，问之，乃是乙半道伤足，甲遂先到。帝叹曰：“信有命哉！”能改斋漫录 独醒杂志略同 

　　仁宗赏花钓鱼宴，赐诗执政。诸公洎禁从馆阁皆和，诗内徘徊二字别无他义，和诗皆押徘徊。诗罢，再就座。教坊进戏，为寻访税第者，至前堂观玩不去，曰：“徘徊也。”至后堂，复环顾而不去，问之，则皆曰：“徘徊也。”一人笑曰：“可则可矣，但未免徘徊太多。”燕魏公语录 

　　庆历间，王师失律于好水川，亡没数巨将。刘平、葛怀敏、任福等急奏入已旬余，大臣固缓之。仁宗因御化成殿，一老卒拥帚埽木阴，忽厉声长叹曰：“可惜刘太尉。”上怪问何故语至此，老卒曰：“官家岂不知刘太尉与五六大将一时杀了。”上惊问：“汝何闻此？”老卒因舍帚解衣带书进呈曰：“营州西虎翼一营尽折，臣壻亦物故于西阵。此书乃家人急报也。”上急召执政大臣视之，始具奏：“实已得报，恐未审，候旦夕得其详，方议奏闻，乞宽圣虑。”上厉声曰：“事至如此，尚言自宽圣虑，卿真忍人也！”玉壶清话 

　　至和、嘉祐间，嫔御久不迁，屡有干请，上答以无典故，朝廷不肯行。或奏曰：“圣人出口为敕，批出谁敢违？”上笑曰：“汝不信，试降敕。”政府果奏无法，命遂寝。后又有请降御笔进官者，上取彩笺书某宫某氏特转某官，众喜谢而退。至给俸日，各出御笔乞增禄，有司不敢遵用，悉退回。诸嫔群诉，且对上毁所得御笔，曰：“元来使不得！”上但笑而遣之。清波杂志 庶斋老学丛谈同。 

　　范讽知开封府，有富民自陈为子娶妇，已三日，禁内有指挥，令入见，今半月无消息。讽即乞对，具以民言闻，且曰：“陛下不迩声色，朝野共知，岂宜有此；况民妇已成礼而强取之，何以示天下？”仁宗曰：“皇后曾言，近有进一女姿色颇佳，朕犹未见也。”讽曰：“果如此，愿即付臣，无为近习所欺，而谤怨归陛下。臣乞于榻前交割此女，归府面授诉者。不然，陛下之谤，难户晓也。”仁宗乃降旨取其女与讽。或言讽在当时初不以直声闻，而能如此。盖遇好时节，人人争做好事，不以为难也。曲洧旧闻 

　　先公为谏官，按王素也。论王德用进女口事，仁宗笑曰：“朕真宗子，卿王旦子，与他人不同，自有世契。德用所进女口，实有之，在朕左右，亦甚亲近，且留之如何？”先公曰：“臣之所论，正恐亲近。”仁宗色动，呼近珰曰：“王德用所进女口，各支钱三百贯，即令出内东门，了急来。”遂涕下。先公曰：“陛下既以臣奏为然，亦不须如此之遽，且入禁内，徐遣之。”上曰：“朕虽为帝王，然人情同耳。苟见其涕泣不忍出，则恐朕亦不能出之。卿且留此以待报。”久之，内侍奏：“宫女已出门矣。”上复动容而起。闻见近录 邵氏闻见后录略同 

　　庆历年，京师夏旱，谏官王素乞亲祷，帝曰：“太史言月二日当雨，欲一日祷。”公言是日不雨，问故，曰：“幸其当雨而祷，不诚，不可以动天，故知不雨。”帝曰：“明日祷雨醴泉观。”公曰：“醴泉之近犹外朝，岂惮暑不远出也！”帝每意动，则耳赤，耳已尽赤，厉声曰：“当祷西太乙宫。”公曰：“乞传旨。”帝曰：“车驾出郊，不豫告。卿不知典故？”公曰：“国初以虞非常，今久太平，预告百姓无虑也。”明日，召公从，日色甚炽，埃雾涨天，帝玉色不怡。至琼林苑，望西太乙宫，上有云气如香烟以起。少时雷电，雨大至。帝却逍遥辇，御平辇伞盖还宫。邵氏闻见录又曰：明日召公对，帝曰：“昨即殿廷两立百拜，焚龙脑香至十七斤，举体尽湿。”公曰：“陛下事天当恭畏。然阴气足致疾，宜慎。”帝曰：“念不雨，欲以自身为牺牲。何慎也！” 

