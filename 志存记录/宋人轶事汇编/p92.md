<!-- { "loadSidebar": true } -->
　　崇宁初，衣服尚窄袖狭缘，有不如是者皆取怒于时。故当时章疏有云：“褒衣博带，尚存元祐之风；矮帽幅巾，犹袭奸臣之体。”盖东坡喜戴矮帽，当时谓之东坡帽；鲁直喜戴幅巾，故言犹袭奸臣之体也。师友杂志 

　　东坡所供诗案今已印，案所谓乌台诗案是也。靖康丁未岁，台吏随驾挈真案至维扬。张全真参政时为中丞，南渡后取而藏之。后张丞相德远为全真作墓志，诸子以其半遗德远为润笔，其半犹在全真家。余尝借观，皆坡亲笔。凡有涂改，即押字于下，而用台印。二老堂诗话 

　　宿州灵璧县张氏兰皋园，一石甚奇，所谓小蓬莱也。苏子瞻爱之，题其上曰：“东坡居士醉中观此，洒然而醒。”蒋颖叔见之题曰：“荆溪居士暑中观之，爽然而凉。”吴安申为宿守，又题其后曰：“紫溪翁大暑醉中读二题，一笑而去。”张氏皆刻之，其石后入禁中。墨庄漫录 

　　东坡谪儋耳，道经南安，于一寺壁间作丛竹丑石甚奇。韩平原当国，劄下本军取之。守臣以纸糊壁，全堵脱而龛之以献。平原置之阅古堂。既败，籍其家，壁入秘书省。鹤林玉露 

　　煇在建康，于老尼处得东坡元祐间绫帕子，上书薄命佳人诗。时尼年八十余矣。清波杂志 

　　东坡响簧铁杖长七尺，重三十两，四十五节。嵇康造。庶斋老学丛谈 

　　孝宗在寒翠堂，尝曰：“子瞻以风月为无尽藏，信哉！”上雅敬苏文忠，居常只称子瞻，或称东坡。朝野杂记 

　　东坡归至常州报恩寺，僧堂新成，以板为壁。坡暇日题写数遍。后党祸作，坡之遗墨，所在搜毁。寺僧以厚纸糊壁，涂之以漆，字赖以全。绍兴间，诏求苏、黄墨迹。时僧死久矣，一老头陀知之，以告郡守，除去漆纸，字画宛然，临本以进。高宗大喜，老头陀得祠曹牒为僧。鹤林玉露 

　　高丽有金富轼、金富辙。游宦纪闻 

　　绍兴三年，虔寇谢达陷惠州，焚荡无遗，独留东坡白鹤故居，并葺六如亭，烹羊致奠而去。次年，海寇黎盛犯潮州，纵火至吴子野近居曰：“是苏内翰藏图书处。”麾兵救之。吴氏之岁寒堂，赖以不毁。读书镜 涌幢小品：黄州有苏祠，乡贵人以为居室，晋江蔡一槐为楚臬，毁其室，重建苏祠。一槐字景明。 

　　先曾祖母蜀国太夫人梦蛟龙伸臂而生公。栾城遗言 此书子由孙籀著。以下子由事。 

　　子由之达，自幼而然。方先君与某笃好书画，每有所获，真以为乐。子由观之漠然，不甚经意。志林 

　　熙宁初，议新法，中外惶骇。韩魏公有文字到朝廷，裕陵意稍疑。介甫在告，曾鲁公以魏公文字问执政诸公曰：“此事如何？”清献赵公曰：“莫须待介甫参告否？”鲁公默然，是夜密遣其子孝宽报介甫，且速出。介甫明日入对，辨论不已。魏公之奏不行。其后鲁公致政，孝宽遂骤用。东坡曾与子由论清献，子由曰：“清献异同之迹，必不肯与介甫为地。孝宽之进，他人之子弟不与，按“他人”二字当是“清献”之误可以明其不助。”东坡曰：“当时阿谁教汝鬼擘口！”子由无语。曲洧旧闻 

　　元祐四年八月，子由为贺辽生辰国信使，子瞻有诗送之。既至辽，辽人每问大苏学士安否。子由经涿州寄诗云：“谁将家谱到燕都，识底人人问大苏。莫把声名动蛮貊，恐妨他日卧江湖。”坚瓠集 

　　元祐六年，神宗实录成。著作郎黄庭坚除起居舍人。苏子由不悦曰：“庭坚除日，某为尚书右丞，不预闻也。”已而后省封还词头，命格不行。子由之不悦，不平吕相之专乎，抑不乐庭坚也？庭坚早出东坡门下，或云后自欲名家，类相失云。邵氏闻见后录 

　　佛氏论持律，以隔墙闻钗钏声为破戒。苏子由谓闻而心不动非破戒，心动为破戒。子由盖自谓深于佛者，何言之陋如此！夫淫坊酒肆，皆是道场；内外墙壁，初谁隔限，此耳本何所在。今见有墙为隔，是一重公案；知声为钗钏，又是一重公案，尚问心动不动乎？避暑录话 

　　子由尝为黄白术。先置一室甚密，内置大炉，将举火，见一大猫据炉而溺，须臾不见。子由遂不复讲。孙公谈圃 

　　崇宁末，蔡京罢相，党人并放还。寻有旨，党人不得居四辅。京再相，子由独免外徙。政和间，子由讣闻，赠宣奉大夫，仍与三子恩泽。王辅道为余言，京以子由长厚，故恤典独厚也。曲洧旧闻 

　　子由自岭外归许下，号颍滨遗老，家有遗老斋。盖元祐人至子由，存者无几矣。石林燕语 

　　某平生见人多矣，惟见苏循州按子由曾贬循州不曾忙，范丞相不曾疑。苏公虽事变纷纭至前，而举止安徐，若素有处置。范公见事，洞达情实，各有部分，未尝疑惑。此皆过人者。续明道杂志 范当是忠宣 

　　东坡病没晋陵，伯达、仲叔归许昌，生事萧然。公曩有别业在浚都，鬻之九千数百缗，悉以助焉，属勿轻用。时公方降三官，谪籍夺俸。栾城遗言 

　　公读新经义曰：“乾缠了湿缠，做杀也不好。”栾城遗言 

　　公曰：“吾读楚词，以为除书。”栾城遗言 

　　公在谏垣，论蜀茶纤悉曲折。时小吕申公当轴，叹只谓苏子由儒学，不知吏事精详如此。栾城遗言 

　　公归自江南，过宋，闻铁龟山人善术数，邀至舟问休咎。云：“此去十年如飞腾升进，前十年流落已过，然尚有十年流落也。”栾城遗言 

　　崇宁丙戌十一月八日四鼓，公梦古菖蒲诗云：“一人得饱满，余人皆不悦。”王介甫在侧，示之，赧然有愧恨之色。栾城遗言 

　　颍滨子迟守婺州，爱其山水，因家焉，葬颍滨衣冠于兰溪之灵洞山。迟子简，侍郎。简子林。今其藏颍滨遗墨及四代告身。枣林杂俎 

　　东坡长子迈字伯达，尝有句云：“叶随流水知何处，牛带寒鸦过别村。”东坡见之笑曰：“此村长官诗也。”坡后贬惠州，伯达求潮之安化令，以便养亲。竟卒于官。柳亭诗话 

　　宣和间，苏叔党游京师，寓居京德寺。忽见快行家同小轿至，传旨宣召，促令登车。叔党不知所以，然不敢拒。才入则以物障其前，上以小凉伞蔽之。二人肩舆而行，疾如飞。行十余里，抵一修廊。内侍一人引之，升一小殿。见上披黄背子，顶青玉冠。宫女环侍，莫知其数。时当六月，积冰如山，喷香若雾，寒不可忍。起居毕，上谕曰：“闻卿是苏轼之子，善画窠石。适有素壁，欲烦一挥，非有他也。”叔党再拜受命，然后落笔，须臾而成。上起身纵观，赏叹再三。命宫人捧赐釂酒一钟，锡赉甚渥。叔党谢而下，复循廊间登小舆而出。挥麈三录 以下叔党事 

　　苏东坡子过，范淳夫子温，皆出梁师成门下，以父事之。又有某人亦然。师成妻死，温与过欲丧以母礼。方疑忌某人，不得已衰绖而往，则某人先衰绖在帷下矣。师成自谓东坡遗腹子，待叔党如亲兄弟，谕宅库云：“苏学士使一万贯以下不须复。”朱子语录 

　　苏叔党，政和间至东都，见妓称录事，太息语廉宣仲曰：“今世一切变古，唐以来旧语尽废，此犹存唐旧为可喜。”前辈谓妓为酒纠，盖谓录事也。相蓝之东，有录事巷。传以为朱梁时名妓崔小红所居。老学庵笔记 

　　苏叔党翰墨文章，能世其家，士大夫以小坡目之。靖康间赴官，次河北，道遇绿林，胁使相从。叔党曰：“若曹知有苏内翰乎？吾即其子也。肯随尔辈求活草间耶！”通夕痛饮，翼日视之，卒矣。挥麈录 

　　黄是师是章惇之甥，以二女妻颍滨子适、逊。香祖笔记 

　　耶律楚材之妻苏氏，东坡四世孙威州刺史弼女。樵书 

　　许州有苏嗣之者，东坡后裔。其人颇蠢騃，以赀入官。人以肥硕也，称苏胖。尝与雷希颜谈及之。雷曰：“昔东坡生，一夕眉山草木尽死。今苏胖生，一夕郑村水牛尽死也。”归潜志 

　　按嗣之母白氏，许州人。子由五世孙妇。早寡，外家议改醮。白氏曰：“我为苏学士家妇，又有子，欲使我失身乎。”尝于祭尹图室画两先生像，图黄州、龙州故事。士夫求瞻拜者，往往过其家。许州被兵，嗣之为汴京厢官，白氏自缢死。见元史列女传 

　　郏县苏文忠、文定二公墓，万历甲申有盗发之。县令济南张笃行加封树焉。去墓半里有废冢，石半露。按之则文忠曾孙妇，亦掩之。俄梦文忠遣青衣致谢，问文忠何在，曰：“临汝，至彼可相见也。”后笃行以事至临汝，得先生墨迹一卷，大异之。枣林杂俎引郏县志 

　　周亮工书影云：“苏坟之大，不过三十亩。缭以土垣，古柏三百本。岁甲申，郏县贼尽翦之。其中为老泉。老泉葬蜀，元郏令具衣冠为之成三苏耳。左子瞻，右子由，相去六七武。或云迈、迨、适俱葬此，而无其冢。子由西有四冢，无题名，前竖一碑，列四氏六公子名：为簟、为符、为箕、为籥、为筌、为筹，亦无墓。坟之外有二冢，数百年未有知其为苏氏者。南一冢为盗发矣。俯其穴，得志铭，始知为夫人。伤哉！鼎革之事，何代无之？中州之惨，至令子瞻不保其丘墓，不亦甚乎！于草蓬碛磈间，得顶骨二、胫骨三、零骨三十六。丙戌清明，具衣冠而重葬焉。夫人姓梁氏，为宋状元颢之曾孙，适苏迟，为子由之长子。二子曰简、曰策，与前六子为昆季，皆人所未闻也。”按此所载亦未甚明。碑列四氏，此四氏者何人也？顶胫诸骨，似即梁夫人之骨，非子瞻遗蜕。谓子瞻不保丘墓，亦似言之失实。茶香室四钞 按墨庄漫录载王定国挽子由诗注云：子瞻葬汝公归眉。王祥有言：“归葬仁也，留葬达也。”据此则此条所云子由墓，恐亦衣冠冢也。 

　　郏县蛾眉山，乃两小山，东西对峙，粲若列眉。苏文忠、文定窆其东山之麓，中奉明允衣冠为虚冢。迨、过六子咸东西祔。甲申，闯贼破穴发木。章邱张笃行于顺治丙戌重为修筑。墓西南百步为广庆寺。前殿供佛，后为祠堂，祀三先生。嘉庆癸酉，豫大饥，僧不能守，近村饥民樵林发屋，遂益破坏。墓有田七顷，给僧，僧无牛具不能耕，亦芜秽不治。道光癸未，吴巢松按试临汝，闻其事，归以告程梓庭中丞、杨梅梁方伯，即捐俸千五百金，复募金数千，属邑宰庀而新之。工毕之日，郏、宝两邑令俱会于新祠，展祀以妥神。士女和会，罗拜庭下者盖万人。巢松有长歌记其事。云桥诗话 

　　黄庭坚 

　　无己呼山谷为金华仙伯。复斋漫录 

