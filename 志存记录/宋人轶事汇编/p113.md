<!-- { "loadSidebar": true } -->
　　忠简还葬衢州。常山郡将章杰，惇诸孙，雅怨赵公当国时治惇罪，又希桧旨，阳以善意檄常山尉翁蒙之护其丧，一日下书翁曰：“赵氏为私酒以饮役夫，亟捕寘之法。”又使搜取赵公平日知旧往来书疏，欲以败赵氏，快私愤，且媚桧取美官。翁不可，则＜口舀＞以利，胁以威。翁度杰意壮，不但己，或更属他吏，则事有不可为者，即密告赵氏，夜取诸文书悉烧之，无片纸在。翌旦乃往搜捕，以无所得告。杰怒，又廉知翁女弟适故胡寅，实当时草诏罪状惇者，益怒，乃诬翁他罪劾之。会胡公弟宁为尚书郎，即具以白桧，桧乃悟为杰所卖，下安抚使问状，而杰遂废不用。续名臣言行录 





●宋人轶事汇编卷十五 

　　韩世忠 

　　韩蕲王微时，贫困无聊，疥癞满体，臭腐不可近，其妻孥亦恶之。夏日浴于溪涧，忽一巨蟒直前将啮之，韩窘急，以两手握其首颔间，蟒以尾绕其身。韩不得已，握持还家，欲呼妻孥刺杀之，皆骇遁不敢近前。韩愈窘，入厨见切菜刀偶仰置几上，遂持蟒首就上极力按之，来去如引锯，卒断其首。既免，不胜忿，置之镬，煮而啖之。明日所病疥癞即脱去，肌体莹白如玉。东南纪闻 

　　韩世忠家贫无生产，嗜酒豪纵，不治绳检，人呼“泼韩五”。有席三者，算世忠当作三公，世忠以为侮己，痛殴之。后到江南依世忠，赠钱三万缗。名臣言行录 

　　世忠既贵，与将吏骑马出郊，喜坐于浅草间。世忠语急而声厉，每言则吐舌，或谓是蛇精。车驾至维扬，王以所部从。有贼张遇者号“一窝蜂”来降，抵城下，不解甲，人心危惧，王独入其垒晓之，悉听命。名臣言行录 

　　韩蕲王与兀术相持黄天荡四十八日。兀术窘甚，求打话，王酬答如响，时于所佩金凤瓶传酒纵饮示之。虏见王整暇，色益沮。三朝北盟会编 

　　建炎中兴，张、韩、刘、岳为将，当时有张家军、韩家军之语。四帅，韩、岳兵力最精，又别置亲随军，谓之背峞，勇健无比。凡有坚敌，遣背峞军，无有不破者。范参政致能说：“燕北人呼酒瓶为峞，大将酒瓶必令亲信人负之。”范尝使燕，见有人负罍者，则指云：“此峞也。”故韩、岳用以名军。云麓漫抄 

　　韩世忠欲趋淮阳，军城下，令呼延通拦前，世忠独驰一骑，使一把雪执“信”字旗随之。一把雪者，其兵之曹号，盖趫捷善走之人也。三朝北盟会编 

　　韩忠武在镇江，一日抵晚，令帐前提辖王权至金山，仍戒不得用船渡，遂泅以渡。登岸，寺僧叵测，疑为鬼神。诘得其详，以手加额，因指适所历处皆鼋鼍穴，曰：“官既不死，他日必贵。”权后果建节。清波杂志 

　　绍兴四年，韩世忠自镇江来朝，所领兵以铜为面具，军中戏曰：“韩太尉铜脸，张太尉铁脸也。”世谓不畏人为铁脸。鸡肋编 

　　蕲王每召军佐饮，巨觥无算，不设果肴。王权一日窃怀一萝卜，蕲王见之大怒曰：“小子如此口馋！”俾趋前以手按额，痛不可忍，随成肿痕。既乃复与之饮。同上 

　　高宗御书郭子仪传赐韩世忠，又书裴度传赐张浚。山堂考索 

　　韩世忠轻薄儒士，常目之为“子曰”。主上闻之，因登对，问曰：“闻卿呼文士为‘子曰’，是否？”世忠应曰：“臣今已改。”上喜，以为其能崇儒，乃曰：“今呼为‘萌儿’矣。”上为一笑。后镇江帅沉晦因虏退锡宴，为致语曰：“饮罢三军应击楫，渡江金鼓响如雷。”韩闻之，即悟其旨，云：“给事，世忠非不敢过淮。”已而自起，以大觥劝之，既而使诸将尽献。沈不胜杯杓，屡致呕吐。后至参佐僚属，斟既不满，又容其倾写。韩怒曰：“萌儿辈终是相护。”又戏沈曰：“向道教给事休引惹边事。”盖指其词为引惹也。鸡肋编 

　　韩世忠尝议买新淦官田，高宗闻之，特赐御札云：“卿遇敌必克，克且无扰。闻卿买新淦田为子孙计，今以赐卿，聊以旌卿之忠。”故其庄亦名旌忠。当时诸将各以姓号，如张家军、岳家军，朝廷颇疑，闻其买田，以为喜，故特赐之。鹤林玉露 

　　唐牛奇章玄怪录载：“萧至忠欲出猎，群兽求哀于山神，神云：‘当令巽二起风，滕六致雨。’翌日风雨，萧不复出。”建炎间，金寇驻楚，张、韩拥兵于高邮。虏众大入，二将深以为忧，将欲交锋之际，风雨大作，虏众辟易散走，遂奏凯。范师厚直方为参军事，笑曰：“焉知张七、韩五乃得巽二、滕六力耶！”挥麈余话 

　　徽祖时，和诜上制胜强远弓式，能破坚于三百步外，即边人所谓“凤凰弓”。韩蕲王因之稍加损益，曰“克敌弓”。洪文敏谓祖熙陵神臂之规，实不然也。桯史 

　　世忠除枢密使，飞除枢密副使。世忠既拜，乃制一字巾，入都堂则裹之，出行以亲自卫，桧颇不喜。飞披襟作雍容之状，桧亦忌之。惟俊任其自然，故桧不自疑。三朝北盟会编 

　　世忠每出军，必戒以秋毫无犯，军之所过，耕夫皆荷锄以观。名臣言行录 

　　皇太后回銮，以北方闻韩世忠名，召至帘前曰：“此为韩相公耶！”慰问久之。名臣言行录 

　　王尝中毒矢洞骨，以强弩拔之，十指仅存其四，不能动，身被金疮如刻画。晚奉朝请，绝口不言功名。偏裨节钺相望，岁时造门，类皆谢遣。时举朝皆附秦桧，王于班列一揖之外，未尝与亲。名臣言行录 

　　韩郡王既解兵柄，逍遥家居，常顶一字巾，跨驳骡，按世传韩蕲王骑驴，此与齐东野语俱作骡。周游湖山之间。时李晦叔自楚北幕官来改秩，而失举牍，忧挠无计。当春日，同邸诸人相率往天竺，强挽之行。过九里松，值暴雨，李奔至冷泉亭，遇韩王亦来，相顾揖，矜其憔悴可怜之状，作秦音问曰：“官人有何事萦心而唈唈若此？”李虽不识韩，见其姿貌魁异，颇起敬，乃以实告。韩曰：“所失文字，不是职司否？”答曰：“常员也。”韩曰：“却得一纸，明日当相赠。”命小吏详问其姓名阶位，仍询居止处。李逊谢感泣。明日一吏持举牍授之曰：“郡王送来。”仍助以钱三百千。李遂升京职，修笺诣韩府，欲展门生之礼，不复见。夷坚志 

　　韩蕲王以元勋就第，绝口不言兵，自号清凉居士。时乘小骡，放浪西湖泉石间。一日至香林园，苏仲虎尚书方宴客，王迳造之，宾主欢甚，尽醉而归。明日王饷以羊羔，且手书二词遗之，临江仙云：“终日青山潇洒，春来山暖花浓。少年衰老与花同。世间名利客，富贵与贫穷。荣华不是长生药，清闲是不死门风。劝君识取主人翁，丹方只一味，尽在不言中。”南乡子云：“人有几何般，富贵荣华总是闲。自古英雄多是梦，为官，宝玉妻儿宿业缠。年事已衰残，鬓发苍苍骨髓乾。不道山林多好处，贪欢，只恐痴迷误了贤。”王生长兵间，初不知书，晚岁忽若有悟，能作字及小诗词，皆有见趣。信乎非常之才也。宋稗类钞 

　　蕲王自号清凉居士。清凉，山名，在延安。盖伤故里之沦于异域也。近人雪桥诗话 

　　苏公缄藏此词，题其上曰：“二阕三纸勿乱动。”苏公子寿父携示蕲王长子庄敏公，庄敏曰：“先人生长兵间，不解书，晚年乃稍稍为之。”梁溪漫志 前段似出齐东野语 

　　韩世忠晚年好游宴，常赴诸统制之请，莫不以妻女劝酒，世忠必酣醉而归，唯呼延通有忿忿之色。一日世忠与水军统领郭宗仪会于通家，世忠略寝，通以手捉世忠佩刀，宗仪适见之，搦通之手而呼曰：“统制不可！”世忠觉而大惊，驰归。世忠以十二月二十三日诞辰，诸军献寿，世忠临厅事坐而受之。最后通献寿，世忠见通即走入府第不出。通伏于地，滴泪成泓，奔还淮阴，投河死。世忠后深自悔恨。三朝北盟会编 

　　韩世忠疾，戒家人曰：“吾名世忠，汝曹毋讳忠字，讳而不言，是忘忠也。”南宋杂事诗注 

　　绍兴二十五年，韩蕲王病笃，诏王继先往诊视，至则已亡。迨暮复苏，言：“为四卒追去，中途忽思有三事未了，不料死期遽至，衔恨无穷。行抵大官府，闻赞引之声，如世间呵殿，指挥卷帘。主者盛服据案，威貌肃然，揖吾升厅相见，叙寒温。坐定，始认为晏景初尚书，晏云：‘适在道有所思何也？’吾起拱白曰：‘正谓三事未了而之死地，是以不能忘。一者，世忠久叨将帅，杀人至多，虽王事当然，顾安得无枉滥，拟欲建黄箓大醮拔济之，且解释冤结。二者，侍妾颇多，未办分付，欲令有父母者，归之；无者，嫁之。三者，外间举债负钱，虑子孙追索，不无扰人，欲悉焚券。今不可为矣。’晏公云：‘若郡王不起此念，冥中亦不以客礼相待。当令郡王且还，不知几日可了？’吾曰：‘一月足矣。’晏云：‘容为奏请，如期却来。’乃得活。”亟命营所欲，一月皆毕，遂毙矣。夷坚志 

　　梦阑琐笔：王娶白氏秦国夫人、梁氏杨国夫人、茅氏秦国夫人、周氏蕲国夫人。周亦妓女，即挥麈三录所载。又胡舜申己酉避难录云：杭妓吕小小，以事系狱，其家欲脱之，投世忠。世忠偶赴待制饮，因劝酒启曰：“某有小事告待制，若从所请，当饮巨觥。”待制请言之，即以此妓为恳，待制为破戒。世忠欣跃，连饮数觥。会散，携妓归。后妓易姓茅，茅夫人即吕小小也。所谓待制者，舜申之兄舜陟也。茶香室续抄 按蕲王有妾徐氏，后嫁为喻钤辖妻。见夷坚志。 

　　赵叔近，宗室子，守秀州。或有言其贪者，遣朱芾往代。芾颇肆残酷，军民怨愤，囚芾，复迎叔近。朝廷诏遣大军往讨之。先是王渊为小官时，狎露台妓周，乱后为叔近所得，渊每对人言切齿。是时渊适为御营都统制，张、韩俱渊部曲，命张往。张素以父事渊，拜辞于庭，渊云：“赵叔近在彼。”张默解其意。将次秀境，叔近郊迎，张叱令供析，方下笔而群刀悉前，断其右臂。翌日破关，诛为首者，于乱兵中得周娼以献于渊，渊劳之曰：“处置甚当，但此妇人，吾岂宜纳，君当自取之。”张云：“父既不取，某焉敢耶！”时韩在旁，渊顾曰：“汝留之无嫌也。”韩再拜受之。既归韩，甚宠，为韩生子。韩既贵，受国封之荣。挥麈三录 

　　韩蕲王之夫人，京口娼也。尝五更入府伺候贺朔，忽于庙柱下见虎蹲卧，鼻息齁齁然，惊骇急走出不敢言。已而人至者众，复往视之，乃一卒也。因蹴之起，问姓名，为韩世忠，心异之。密告母，谓此卒定非凡人，乃邀至家，具酒食，卜夜尽欢，深相结纳，资以金帛，约为夫妇。蕲王后立殊功，遂封两国夫人。王尝邀兀术于黄天荡，几成擒矣，一夕遁去。夫人抗疏言世忠失机纵敌，乞加罪责，举朝为之动色。其明智英伟如此。鹤林玉露 

