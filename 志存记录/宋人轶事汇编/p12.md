<!-- { "loadSidebar": true } -->
　　高宗在德寿，每进膳，必置匙箸两副。食前多品，择其欲食者以别箸取置一器，食之必尽。饭则以别匙减而后食，吴后尝问其故，曰：“吾不欲以残食与宫人食也。”西湖志余 

　　德寿在北内，颇属意玩好。孝宗先意承志，时网罗人间以供怡颜。会将举发典市，有北贾携通犀带一，因左珰以进于内，带十三銙，銙皆正透，有一寿星扶杖立，上得之喜，不复问价，将为元日寿卮之侑。贾索十万缗，既成矣，傍有珰见之，求贾金不得，则擿之曰：“凡寿星之扶杖者，杖过于人之首，且诘曲有奇相。今杖植而短，仅至身之半，不祥物也。”亟宣视之，如所言，遂却之。此语既闻，遍国无售者。桯史 

　　上每侍光尧，必力陈恢复大计以取旨。光尧曰：“大哥俟老者百岁后，尔却议之。”自此不敢言。 

　　德寿在南内，寿皇奉之孝，极尽其意。一日醉许奉二十万缗，久而未进。德寿问吴后，后曰：“在此久矣，偶醉时奏，不知是银是钱，未敢遽进。”德寿云：“要钱用耳。”吴后代进二十万缗。孝宗感吴后之意，调娱父子之欢，倍四十万以献。贵耳集 

　　南渡后，浙中赋税全是横敛，中使作宫内名字以免税。辛幼安云：“曾见粪船，亦插德寿宫旗。”宋稗类抄 

　　高皇毓圣中原，夙赋充实。每小不怡，辄进蠲毒圆数百，以芫花大戟为主，侍医缩颈，上服之自如。有王泾者，以技进，自诡无伤。孝宗素危之。淳熙丁未，德寿逾八旬矣。一日进馄饨，觉胸次欬塞，泾犹主前药。既投而不支，遂以大渐，孝宗立诏诛之。慈福要上苦谏，减死杖瘠。初巨医王继先用是屡验，孝宗在朱邸，史文惠为讲官，属疾，高皇赐药，使内侍视之服。文惠闻之，疑是蠲毒圆，亟袖人参圆入，窃易之，仅愈。是日微文惠几殆，泾祖继先之绪，是以败云。桯史 

　　高宗宫中养鹦鹉百。高宗一日问之曰：“颇思乡否？”鹦鹉曰：“思乡。”遂使中使送归陇山。后数年，有使臣过陇山，鹦鹉问曰：“上皇安否？”使臣曰：“上皇崩矣。”鹦鹉闻之，皆悲鸣不已。使臣赋诗曰：“陇口山头草木黄，行人到此断肝肠。耳边不忍听鹦鹉，犹在枝头说上皇。”或作徽宗。宋稗类抄 

　　伯彦、潜善养安之际，外传北风甚劲，而汪、黄傲然谓无事，故上亦不甚虞。比江都宫内有所御幸，而张浚告变者遽至，矍然惊惕，遂病薰腐，故明受殂后，后宫皆绝孕。朝野遗记 

　　建炎初，太子得疾未瘳。有金香炉，宫人误触之，仆地有声，太子应时惊搐不止。上命斩宫人，少顷，太子薨，年三岁。朝野杂记 

　　吴后附妃 

　　高宗皇后吴氏，父吴近，常梦至一亭，曰迎康，旁植芍药一枝，独放一花，花下白羊一只。后以乙未高宗为康王时选入宫。玉芝堂谈荟 

　　宪圣初不以色进，思陵念其勤劳之久，每欲正六宫之位，以太后远在沙漠，不敢举行。上尝语宪圣曰：“极知汝相同劳苦，反与后进齿，朕甚有愧。俟姐姐归，原注谓太后尔其选矣。”宪圣再拜对曰：“大姐姐远在北方，臣妾缺于定省。每遇天日晴美，侍上宴集，才一思之，肚里泪下。臣妾曾梦不到此。”上为泣下数行，愈以为贤。暨太后既旋銮驭，以向尝与宪圣均为徽宗左右，徽宗以宪圣赐高宗，太后恐其记微时事，故无援立意。上侍太后拜而请曰：“德妃吴氏，服劳滋久，外庭之议，以为宜正中宫，合取姐姐旨。”太后阳语上曰：“这事在尔。”而阴实不欲。上遵批付外庭，曰：“朕奉太后命，德妃吴氏可立为后。”遂开拥佑三朝之功矣。四朝闻见录 

　　宪圣尝从上航海，倏敌骑数十掩至，欲拏御舟，后徐发一矢，其一应弦倒，余悉引去。高宗重于视师之役，后苦请必往，曰：“若臣妾裹尺五皂纱，必须一往。”四朝闻见录 

　　宪圣在慈福宫寝疾，侍医进药，辄却之。请其故，喟然曰：“吾寿八秩，而以医累人耶？”意惩王泾之得罪也。桯史 

　　宪圣在南内，爱神怪幻诞之书。郭象暌车志始出，洪景卢夷坚志继之。贵耳集 

　　高宗得刘锜奏，逆亮将渡江，以为忧。刘贵妃侍曰：“刘锜妄传，教官家烦恼。”上正色责妃曰：“尔妇人女子，如何晓得，必有教尔欺我者。”斥妃去，不复召。四朝闻见录 

　　刘夫人，建炎间尝主内翰文字及写宸翰，高宗甚眷之。金主亮尝有图宋之意，曰：“向者梁琉尝为朕言：‘宋有刘贵妃，天下绝色也。’今一举而两得之，所谓因行掉臂也。”清河书画舫 

　　海陵南征，命县君高师姑儿贮衾褥之新者，俟得刘贵妃用之。大金国志 

　　刘娘子有奉华堂大小二印，又有闭关颂酒之印。志雅堂杂抄 以上刘娘子事，不知是否一人。 

　　思陵朝有菊夫人者，善歌舞，为仙韶院之冠，宫内号为菊部头，然颇以不获际幸为恨。既而称疾告归，宦者陈源以厚礼聘归，蓄于西湖之适安园。一日德寿按梁州曲舞，屡不称旨，提举官关礼知上意，奏曰：“非菊部头不可。”遂令宣唤，于是再入九禁，陈感怅成疾。有某士者颇知其事，演而为曲名菊花新以献之，陈大喜，酬甚厚。陈每闻歌，泪下若不胜情，未几物故。齐东野语 

　　光尧幸径山，为龙君炷香，有五色蜥蜴出于塑像下，从光尧左肩下遂登右肩，旋圣体数四。又拱而朝光尧，注视久之，蜥蜴复循宪圣圣体之半。时贵妃张氏亦缀宪圣，觊蜥蜴旋绕，僧至讽经嗾之。宪圣亦祝曰：“菩萨如何不登贵妃身？”蜥蜴终不肯，竟入塑像下，贵妃惭沮。四朝闻见录 

　　耿听声者，能嗅物知吉凶贵贱。德寿取宫人扇百柄，杂以上及中宫所御扇，令小黄门持扣之，耿嗅至后扇曰：“此圣人也，然有阴气。”至上扇，乃呼万岁。上奇之，呼入北宫，又取妃嫔珠冠十数示之，至一冠奏曰：“此有尸气。”时张贵妃已薨，此其故物也。齐东野语 

　　孝宗 

　　孝宗母张氏，梦崔府君拥一羊，丁未生孝宗于秀州，小名羊。高宗选养宫内，赐名瑗，适与崔府君同名。埤雅广要 

　　绍兴壬子，诏知大宗正事安定郡王令畴，访求宗室七岁以下者十人，入宫备选。十人择二人焉，一肥一癯，乃留肥而遗癯，赐银三百两以谢之。未及出，思陵忽云更子细观，乃令二人叉手并立，忽一猫走前，肥者以足蹴之，上曰：“此猫偶过，何为遽踢之？轻易如此，安能任重。”遂留癯而遣肥，癯者乃阜陵也，肥者名伯浩，后终于温州都监。合璧事类 

　　孝宗与恩平郡王璩同养宫内，孝宗英睿，秦桧惮之，宪圣亦主璩。高宗圣意虽有所向，亦未坚决。尝各赐宫女十人。史浩时为普安府教授，即为王言：“上以试王，当谨奉之。”王亦以为然。阅数日，果皆召入，恩平十人皆犯之，普安者皆完璧也，已而尽皆赐焉，上意遂定。齐东野语 

　　孝宗及皇太子朝德寿，置酒赋诗，从臣皆和，周益公“一丁扶火德，三合巩皇基”，高宗生丁亥，孝宗生丁未，光宗生丁卯，阴阳家以亥卯未为三合。其后杨诚斋为光宗宫僚时，宁宗已在平阳邸，其贺寿诗云：“天意分明昌火德，降辰三世总丁年。”盖祖益公语也。齐东野语 

　　孝宗初政，袁孚为右正言。一日论北内有私酤，光尧闻之震怒，上御批放罢。时史文惠为参预，奏曰：“北内给事，无非阉人，是恶知大体。若非几个村措大在言路，时以正论折其萌芽，此曹何所不至。”上悚然而悟，天颜少和，既归自北宫，召文惠谕之曰：“昨日方燕，太上赐酒一壶，亲书德寿私酒于上，使朕局蹐无所。”文惠曰：“此陛下之孝也，虽然，终不可暴其事。”居数日，孚请祠。桯史 

　　孝宗居高宗丧，百日后尚进素膳，毁瘠特甚。吴夫人者，潜邸旧人也，密谕尚食内侍，潜以鸡汁等杂素馔以进。上食之觉，内侍恐甚，以实告，上大怒。皇太后闻之，过宫力解，乃出吴夫人于外。齐东野语 

　　高宗、孝宗在御，每三年大比下诏，先一日，奉诏露天默祷曰：“朝廷用人，别无他路，愿天生几个好人，来辅助国家。”及临轩唱名，亦三日前精祷于天。贵耳集 

　　孝宗初年，恢复之志甚锐，以德寿主安静，不忍违。厥后蓄积稍羡，又欲用兵，祭酒芮国器奏曰：“陛下只是被数文腥钱作使，何不试打算得几番犒赏？”后打算得十三番犒赏，于是用兵之意遂寝。鹤林玉露 

　　孝宗座右有牙签二十，绿白各半。酒至，出白签，则斟止半杯；出绿签，则满泛。一席间用绿签，不过二三而已。姚氏残语 

　　寿皇在宫内，常携一漆拄杖。尝游后苑，偶忘携，特命小黄门取之，二人竭力曳以来，盖精铁也。上方有意天下，故习劳如此。鹤林玉露 

　　孝宗击球偶伤一目，金人遣使来庆寿，以千手千眼白玉观音为寿，盖寓相谑之意。孝宗命迎入径山，邀使者同往，及寺门，住持说偈云：“一手动时千手动，一眼观时千眼观，幸得太平无一事，何须做得许多般。”使者闻之大惭。坚瓠集 

　　孝宗躬御鞍马以习劳。一日，上亲按鞍，折旋稍久，马不胜勚，逸入庑间。檐甚低，触于楣，侠陛惊呼失色，亟奔凑马，已驰而过。上手拥楣垂立，扶而下，神采不动，殿下皆称万岁。桯史 

　　寿皇使御前画工曾海野写喜容，带牡丹一枝，徐本中作赞云：“一枝国艳，两鬓东风。”寿皇大悦。贵耳集 

　　何自然上书，请朝廷并库，寿皇从之。御前有燕，杂剧伶人妆一卖故衣者，持裤一腰，只有一只裤口。买者得之，问：“如何着？”卖者云：“两脚并做一裤口。”买者云：“裤却并了，只怕行不得。”寿皇即寝此议。贵耳集 

　　寿皇赐宰执宴御前，杂剧妆秀才三人，首问第一秀才仙乡何处，曰：“上党人。”问次，曰：“泽州人。”问三，曰：“湖州人。”又问上党秀才汝乡出甚生药？曰：“出人参。”次问泽州，曰：“出甘草。”又问湖州，曰：“出黄檗。”曰：“如何湖州出黄檗？最是黄檗苦人。”当时皇伯在湖州，故有此谚。寿皇即日召入，赐第奉朝请。贵耳集 

　　寿皇临御，有一川官得郡，有宦者奏知：“来日有川知州上殿，官家莫要笑。”寿皇问：“如何不要笑？”曰：“外面有语云，裹上幞头西字脸，恐官家见了要笑，只得先奏。”所谓川知州者，面大而横阔，故有此语。来日上殿，寿皇见之，忆得先语，便笑云：“卿所奏不必宣读，容朕宫中自看。”愈笑不已。其人出外云：“早来天颜甚悦，以奏劄称旨。”殊不知西字脸先入之言，所以动寿皇之笑也。贵耳集 

