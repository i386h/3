<!-- { "loadSidebar": true } -->
　　东坡先生居黄州时，手抄金刚经，最为得意。然止第十五分，遂移临汝；已而入玉堂，不能终卷，旋亦散失。其后谪惠州，思前经不可复寻，即取十六分以后续书之，寘于李氏潜珍阁。李少愚参政得其前经，惜不能全，所在辄访之，冀复合。绍兴初，避地罗浮，见李氏子辉。辉以家所有坡书悉示之，而秘金刚残帙，少愚不知也。异日偶及之，遂两出相视，其字画大小，墨色深浅，不差毫发，如成于一旦，相顾惊异。辉以归少愚，遂为全经。夷坚志 

　　东坡在黄州，尝赴何秀才会 食油果甚酥，因问主人此何名，主人对以无名。东坡又问：“为甚酥？”坐客皆谓：“是可以为名矣。”又，潘长官以东坡不能饮，每为设醴，坡笑曰：“此必错著水也。”他日忽思油果，作小诗求之云：“野饮花前百事无，腰间惟系一葫芦。已倾潘子错著水，更觅君家为甚酥。”夷坚志 

　　东坡与数客饮江上。夜归，江面际天，风露皓然，乃作歌词，所谓“夜阑风静縠纹平，小舟从此逝，江海寄余生”者，与客大歌数过而散。翌日，喧传子瞻夜作此词，挂冠服江边，拏舟长啸去矣。郡守徐君猷闻之，惊且惧，以为州失罪人，急命驾往谒，则子瞻鼻鼾如雷，犹未兴也。此语传都下，裕陵亦闻而疑之。避暑录话 

　　公在黄州，都下忽传公病没。裕陵以问蒲宗孟，宗孟奏曰：“日来外间似闻此语，亦未知的实。”裕陵将进食，因叹息再三曰：“才难！”遂辍饭而起，意甚不怿。春渚纪闻 王文诰曰：“蒲宗孟蜀人，其姊为公嫂。” 

　　子瞻在黄州，病赤眼，逾月不出，过客遂传以为死矣。有语范景仁于许昌者，举袂大恸，召子弟遣人赒其家，子弟徐云：“此传闻未审，当先书以问其安否。得实，吊恤之未晚。”避暑录话 

　　庞安常为医不志于利，得法书名画，辄喜不自胜。九江胡道士颇得其术，与予用药，无以酬之，为作行草数纸而已，且告之曰：“此安常故事，不可废也。”参寥子求医于胡，自度无钱，且不善书画，求予甚急。予戏之曰：“子粲为皎彻之徒，何不下转语作两首诗乎？”志林 

　　紫姑者厕神也。金陵有致其神者，沈遘尝就问之，即画粉为字曰：“文通万福。”遘问三姑姓？答曰：“姓竺。南史竺法明，吾祖也。”近黄州郭殿直家有此神，苏轼与之甚狎，尝向轼乞诗。轼曰：“轼不善作诗。”姑书灰曰：“犹里犹里。”轼曰：“轼非不善，但不欲作耳！”姑云：“但不要及新法更得也。”谈苑 

　　神宗读“琼楼玉宇，高处不胜寒”，叹曰：“苏轼终是爱君。”即量移汝州。词林纪事引外纪 

　　张怀与张昌言围棋，赌仆所书字一纸，胜者得此，负者出钱五百作饭会饭仆。社鬼听之，若不赛者，坠其师，无克复国。志林 

　　东坡在黄日，每有燕集，醉墨淋漓，不惜与人，至于营妓供侍，扇题带画，亦时有之。有李琪者，少而慧，颇知书，时亦每顾之，终未尝获公赐。至公移汝，将祖行，酒酣，琪奉觞再拜，取领巾乞书。公熟视久之，令其磨研，墨浓，取笔大书云：“东坡七载黄州住，何事无言及李琪。”即掷笔袖手，与客谈笑。坐客相谓语似凡易，又不终篇，何也？至将撤具，琪复拜请。坡大笑曰：“几忘出场。”继书云：“恰似西川杜工部，海棠虽好不留诗。”一座击节。春渚纪闻 清波杂志作“李琦”，庚溪诗话作“李宜”。 

　　徐得之君猷，韩康公壻也。知黄州日，东坡先生迁谪于此，君猷周旋之，不遗余力。其后君猷死于黄，东坡作祭文、挽词甚哀，又与其弟书云：“轼始谪黄州，举眼无亲，君猷一见，相待如骨肉，此意岂可忘哉！”君猷后房甚盛，东坡尝闻堂上丝竹，词内谓“表德原来字胜之”者，所最宠也。东坡北归，过南都，其人已归张乐全之子厚之恕矣。厚之开，东坡复见之，不觉掩面号恸，妾顾其徒而大笑。东坡每语人，以为蓄妾之戒。挥麈后录 以下自黄移汝及乞居常州事。自黄移汝过金陵见王荆公事数则，见荆公事下。 

　　东坡自黄移汝，别子由于高安。过瑞昌亭子山，题字崖石，点墨竹叶上，至今环山之竹叶有墨点。景定间，王景琰主瑞昌簿，移植厅事，扁其室曰景苏。吴礼部诗话 

　　黄州洗墨池，为东坡遗迹，池内蛙口尽黑。筠廊偶笔 

　　僧可遵者，诗本凡恶，偶以“直待众生总无垢”之句为东坡所赏，书一绝于壁间，即日传至圆通，遵适在焉，大自矜诩，追东坡至前途。途间又传东坡三峡桥诗，遵即对东坡自言有一绝，欲题三峡之后，遂朗吟曰：“君能识我汤泉句，我却爱君三峡诗。道得可咽不可嗽，几多诗将竖降旗。”东坡既悔赏拔之误，且恶其无礼，因促驾去，观者称快。遵大言曰：“子瞻护短，见我诗好甚，故妒而去。”径至栖贤，欲题作举绝句。寺僧方砻石刻东坡诗，大诟而逐之。山间传以为笑。老学庵笔记 

　　方惟深子通，不喜东坡诗文，至云：“谣言袭语，使驴儿马子决骤。”胡文仲连因语及苏诗曰：“清寒入山骨，草木尽坚瘦。”子通曰：“做多，自然有一句半句道得著也。”余闻何至曰：“苏公讥评诗文，殆无逃者。子通必尝见薄苏公，故终身衔之。”野老纪闻 此条与上条相类，故附于此。 

　　东坡居常州，颇嗜河豚。有妙于烹者，招东坡享。妇子倾室窥于屏间，冀一语品题。东坡大嚼，寂如喑者，窥者大失望。东坡忽下箸曰：“也直一死！”于是合舍大悦。示儿编 

　　东坡云：“吾少时望见酒杯而醉，今亦能饮三蕉叶矣。”韵府引志林 

　　东坡卜居阳羡，士人邵民瞻从学于坡，为公买宅，需缗五百，公倾囊仅能偿之。卜吉入居，既得日矣，夜与邵步月，偶至村落，闻妇人哭声，推扉入，见一老妪泣曰：“吾有一居，相传百年，吾子不肖，举以售人，今日徙此。百年旧居，一旦诀别，所以泣也。”坡为怆然，问其居所在，即以五百缗得之者，即取屋券焚之。呼其子，命翌日迎其母还旧居，不索其值。自是遂还毗陵，不复置宅。深雪偶谈 此条从王文诰说，定为此时事。 

　　黄寔自言平生有二事颇自慰：元丰甲子为淮东提举常平，除夜泊舟汴口，见苏子瞻执杖立对岸，若有所待，归舟以扬州厨酿二尊，雍酥一奁，遗之。后十五年，为发运使，暑泊清淮楼，见米芾衣犊鼻，自涤砚于淮中，索箧内一无所有，独得小龙团二饼，乃使人遗之。南游记旧 

　　吕申公帅维扬时，东坡自黄移汝，径往见之。申公置酒终日，不交一语。东坡昏睡，歌者唱“夜寒斗觉罗衣薄”。东坡惊觉，小语云：“夜来走却罗医博也。”歌者皆匿笑。酒罢行后圃，至更坐，东坡书歌者团扇云：“雨叶风枝晓自匀，绿阴青子静无尘。闲吟绕屋扶疏句，须信渊明是可人。”申公见之亦无语。邵氏闻见后录 

　　东坡先生自黄移汝，起守文登。舟次泗上，偶作词云：“何人无事，燕坐空山。望长桥上灯火闹，使君还。”太守刘士彦本出法家，山东木强人也，闻之，即谒东坡曰：“知有新词，学士名满天下，京师便传。在法，泗州夜过长桥者，徒二年，况知州耶！”切告收起，勿以示人。东坡笑曰：“轼一生罪过，开口不在徒二年以下。”挥麈后录 

　　东坡自汝转常，受命于京。会神宗晏驾，哭于南京。至扬州，常人为之买田，书至，子瞻作诗有“闻好语”之句，言者妄谓闻讳而喜，乞加深谴。幸诗刻石有时日，朝廷知言者之妄，逐之。冬夜笺记 不知引何书 

　　东坡元丰间系狱，元祐初，起知登州。未几，以礼部员外郎召还。道遇当时狱吏，甚有愧色。东坡戏之曰：“有蛇螫杀人，为冥官所追，议法当死。蛇前诉曰：‘诚有罪，然亦有功，可以自赎。’冥官曰：‘何功也？’蛇曰：‘某有黄可治病，所活已数人。’吏验不诬，遂免。良久，牵一牛至，吏曰：‘此触杀人，亦当死。’牛曰：‘我亦有黄可治病，亦活数人矣。’亦得免。久之，狱吏引一人至曰：‘此人杀人，今当还命。’其人仓黄妄言亦有黄，冥官大怒，诘之曰：‘蛇黄、牛黄皆入药，天下所共知。汝为人，何黄之有？’其人窘甚曰：‘某别无黄，但有些惭惶。’”东皋杂录 

　　近日颇多贼，两夜皆入吾室。吾近护魏王葬，得数千缗，略已散去。此梁上君子当是不知耳！志林 

　　元祐元年，余为中书舍人。时执政患本省事多漏洩，欲于舍人厅后作露篱，禁同省往来。余曰：“诸公应须简要清通，何必编篱插棘。”仇池笔记 志林同。以下为舍人及学士时事，自此东坡居京师凡四年。凡与朋从交际谈谑诸事，无年月可考者，并隶于此。 

　　子瞻以温公论荐，帘眷甚厚，议者谓不日为执政矣。公力言：“苏轼为翰林学士，其任已极，不可以加。如用文章为执政，则国朝赵普、王旦、韩琦未尝以文称。”又言：“王安石在翰苑为称职，及居相位，天下多事，以安石只可为翰林，则轼不过如此而已。若欲以轼为辅佐，愿以安石为戒。”孙公谈圃 按此条文义，“公曰”二字，似蒙上温公言。惟谈圃一书，凡迳称公者，皆指孙升，此当孙升语也。 

　　东坡与温公论事偶不合，坡曰：“相公此论，故为鳖厮踢。”温公不解其意，曰：“鳖安能厮踢？”坡曰：“是之谓鳖厮踢。”调谑编 

　　东坡元祐时登禁林，以高才狎侮诸公卿，率有标目，独于温公不敢有所轻重。一日，相与论免差役利害，偶不合。及归舍，方卸巾弛带，连呼曰：“司马牛！司马牛！”铁围山丛谈 

　　范景仁尝为司马文正作墓志，其间有曰：“在昔熙宁，阳九数终，谓天不足畏，谓民不足从，谓祖宗不足法，乃裒顽鞠凶。”托东坡书之。公曰：“二丈之文，轼不当辞。但恐一写之后，三家俱受祸耳！”卒不为书。东坡可谓先见，若当时刊之，绍圣间治党求疵，其祸可胜道哉！挥麈后录，邵氏闻见录略同，铭文全载，无“裒顽鞠凶”一句。 

　　东坡初欲为富韩公神道碑，久之未有意思。一旦昼寝，梦伟丈夫，称是寇莱公来访，共语久之。即下笔首叙景德澶渊之功，以及庆历议和，顷刻而就。以示张文潜，文潜曰：“有一字未甚安，请试言之。盖碑之末曰：‘公之勋在史官，德在生民。天子虚己听公，西戎北狄视公进退为轻重，而一赵济能摇之。’窃谓‘能’不如‘敢’也。”东坡大以为然，即更定焉。却扫编 

