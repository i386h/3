<!-- { "loadSidebar": true } -->
　　樊知古，江南人，举于乡，不获第，因谋北归，献计于朝。以钓竿渔于采石江，凡数年，横长絙量江水之广深。絙或沈，则阴有物波底助起，心知其国之亡。遂仗策谒太祖曰：“可造舟为梁，以济王师，如履坦途。”知古旧名若冰，太祖以其声与弱兵近，故改之。江南平，邦人怨之，累世邱木悉斩焉。玉壶清话 

　　樊若冰贫甚，游索乡人不为礼。后北游，建策置浮桥采石，以渡王师。江南平，擢为本路转运使。所仇之家，方开酒场。樊乃于岁除日卖酒最多，按其所入以为额，其家坐是输纳不逮，家遂破焉。能改斋漫录 

　　徐骑省方成童，戏于水滨，忽一狂醉道士叱之曰：“吾戒汝，只在金鱼庙，何得窃走至此？”将杖乱击，父母亟援之，仍回目怒视曰：“金鱼将迁庙于邠，他日挞于庙未晚。”因不见，后果谪官于邠，遂卒。湘山野录 

　　徐铉归朝，为散骑常侍，太宗一日问：“曾见李煜否？”铉对以臣安敢私见。上曰：“卿第诣之，但言朕令卿往见。”铉遂径诣其居，望门下马。但一老卒守门，徐言愿见太尉，卒言有旨不得与外人接。铉云：“奉旨来见。”老卒进报，徐入立庭下。久之，老卒取旧椅子相对，铉遥见止之。曰：“但正衙一椅足矣。”顷间，李主纱帽道服而出，铉方拜，遽下阶引其手以上，铉辞宾主之礼。李主曰：“今日岂有此礼。”铉引椅少偏，乃敢坐。后主相持大哭。及坐，默不言，忽长呼叹曰：“当时悔杀了潘佑、李平。”铉既去，有旨再对，询后主何言。铉不敢隐，遂有赐牵机药之事。牵机药者，服之前却数十回，头足相就，如牵机状也。默记 

　　吴王李煜薨，太宗诏侍臣撰神道碑。时有与徐争名，欲藉以倾之，因奏云：“吴王事迹，莫若徐铉为详。”太宗遂诏铉为之。铉遽请对，泣：“臣旧事李煜，陛下容臣存故主之义，乃敢奉诏。”太宗许之。铉为碑，但言历数已尽，天命有归而已，其警句云：“东邻构祸，南箕扇疑。投杼致慈亲之惑，乞火无里妇之谈。始劳因垒之师，终后涂山之会。”太宗览读叹赏。东轩笔录 

　　徐常侍铉入汴，居五龙堂侧。宣徽角抵士遇内宴，必先习艺于此。一日坐道斋诵黄庭，闻外喧甚，使童视之。回白众常侍习角抵，铉笑曰：“此诸同僚难与接欢也。”盖铉与角抵士皆称常侍，可资一笑。庶斋老学丛谈 

　　徐铉坐事出陕右，柳开时为刺史。开性豪横，稍不礼铉。一日太宗闻开喜生脍人肝，且多不法，怒甚。命郑文宝将漕陕部，因以治开罪。开得此大惧，知文宝素师事铉，迟文宝垂至，始求于铉。铉曰：“彼昔为铉弟子，然时易事背，安能必其心如何？”开再拜曰：“先生但赐之一言足矣。”铉诺之。顷文宝持狱具来，不见开，即屏从者步趋入委巷，诣铉居，觐铉，立庭下。铉徐出，文宝拜竟，升自西阶，通温凊，复降拜，铉乃邀文宝上，立谈道旧，且戒文宝以持节之重，铉闲废，后勿复来。文宝力询所欲，铉但曰：“柳开甚相畏尔。”文宝默然，出则其事立散。铁围山丛谈 

　　徐铉不信佛，而酷好鬼神之说，记于简牍，为稽神录。尝典选，选人无以自通，诡言有神怪之事，愿得口述。亟呼见，问之，因得私祷，无不遂其请。有江东布衣蒯亮，年九十余，好为大言，铉馆之门下，稽神录多亮所言。尝忤铉，铉甚怒，不与谈。一日铉将入朝，亮迎呼曰：“适有异人，肉翅自厅飞出，升堂而去。”铉即喜，笑命纸笔记之，待如故。事实类苑 

　　太宗时，一日后苑象毙。上令取胆，剖腹不获。上异之，以问徐铉，铉奏曰：“请于前足求之。”如言果得以进。召铉问，对曰：“象胆随四时在足，今方二月，故知在左足也。”湘山野录 国老谈苑略同。 

　　徐铉谪邠州，年七十，手写许慎说文一部，谨细无误。一日栉罢，命纸大书“道者天地之母”，投笔而绝。国老谈苑 

　　徐铉工篆隶，好笔砚。闻邺人时得铜雀台古瓦，为砚甚佳。会所亲调补邺令，属之经年，寻得古瓦二，绝厚大，命工为二砚，铉得之喜。即注水将试墨，瓦瘗土久，枯燥得水即渗。又注之随竭，铉笑曰：“岂铜雀之渴乎？”终不可用。事实类苑 

　　徐铉职居近列，虽盛寒，未尝披毛衫。或诘之，曰：“岂有双阙之下，衣戎服与？”每睹待漏院前灯火人物卖肝夹粉粥，来往喧杂，即皱眉曰：“真同寨下耳。”一生好服宽裤，未尝窄衣裳。谓诸士夫曰：“轩裳之家，鸡豕鱼鳖，果实蔬菜，皆可备矣。”盖沽市不食尔。掌武太原公，言先太师倾背时，朝贤来吊，朱紫盈门，唯徐右省铉独携□袍角带于客位更易后，方入相吊。以此知士大夫朝服临哀慰问，深不可也。先太师即兵部侍郎祐也。丁晋公谈录 

　　徐铉入朝，见士大夫寒月衣毛衫，乃叹曰：“自五胡猾夏，乃有此风。”鄙之不肯服，在邠州以寒疾卒。明道杂志 

　　铉无子，弟锴有后，居金陵摄山前。开茶肆，号徐十郎。有徐铉诰敕甚多，尝至摄山求所谓徐十郎家，观之，其间有自江南归朝授官诰云：“归明人伪银青光禄大夫知内史事上柱国徐铉，可依前银青光禄大夫守太子率更令”，云云。知内史乃江南宰也，银青存其阶官也。默记 

　　张洎为举人时，张佖在江南，已通贵。洎每奉谒求见，称从表侄孙。既及第，称弟。及秉政不复称表，以庶僚遇之。涑水纪闻 

　　后主归宋贫甚，张洎犹丐索之，后主以白金颒面器与洎，洎犹不满意。十国春秋 

　　张洎与陈乔皆为江南相，金陵破，二人约效死于李煜之前，乔即死，洎白煜曰：“若俱死，或责陛下久不归命之罪，谁为陛下辨之，臣请从陛下入朝。”遂不死。太宗时，洎为员外郎，寇莱公年少倨贵，每入省，洎常立于省门，磬折候之。莱公悦，引与语，遂荐于太宗。洎女嫁杨文侨公，倨不事姑，或效其姑语以为戏笑，后终出之。由是两家不相能。文侨公脩国史，为洎传，极言其短。涑水纪闻 

　　寇莱公知吏部选时，张洎亦掌考功，官序虽齐，视洎乃属曹。寇少年进用，才锐气勇，复为首曹，嫌洎不以本司官长奉己，洎又以老儒宿德闻望自持，不肯委节事寇。寇视事罢，则整巾对书，终日危坐。洎候于省门，一揖而退，不交一谈。寇一日忽作庭雀诗示洎，略曰：“少年挟弹多狂逸，不用金圆用蜡圆。”盖讥洎顷在江南围城，为李煜草诏于蜡圆追上江救兵事也。洎不免强颜附之。后稍亲昵，其辨诵谈笑，横飞于席间。寇素蕴未发者尽为洎藉而取之，因是大服。玉壶清话 

　　张洎文章清赡，博学多闻。在江南已居要近，曾将命入贡，还作诗十篇。多訾诋京师风物，有一灰堆之句，以悦其主。苏易简得其亲书本。后洎入为学士，与苏不协，上前谈议，往往异同。苏忿之，谓同列曰：“清河公若更相矛盾，即将灰堆诗呈进矣。”张闻之甚惧，稍为屈服焉。事实类苑 

　　至道二年四月，丞相暮归。将至西掖门，参政张洎、李昌龄马相踶断辔，二人皆坠地。寇准马惊跃几堕。六月大雨泥泞，洎晚归，马渡桥，坠前足，洎没泥内，折巾一角。是秋洎被病，明年罢政卒。其年七月准罢，来年昌龄贬。事实类苑 按审此段语气，所谓丞相当即寇准。 

　　予一日道过毗陵，舍于张郎中巷，见张第宅雄伟，园亭台榭之盛，古木参天。访之，问其世家，知国初有张佖者，随李煜入朝，太宗时佖在史馆，家常多食客。一日上问：“卿何宾客之多，每日聚说何事？”佖曰：“臣之亲旧，多客都下，贫乏绝权，臣累轻而俸有余，故常过臣，饭止菜羹而已。臣愧菲薄，而彼以为美，故其来也，不得拒之。”一日上遣快行家一人，伺其食，直入佖家，取一客之食以进，果止粝饭菜羹，仍皆粗璺陶器。上喜其不隐，时号菜羹张家。道山清话 

　　刘温叟父岳，退居河阴，温叟方七岁，尝语客曰：“吾老矣，但得世难稍息，与此儿偕为温洛之叟，耕烟钓月，为太平之渔樵足矣。”后记父语，因名焉。岳为后唐学士，温叟晋少帝时又为学士，人尽荣之。受命之日，抱敕立堂下，其母未与之见，隔帘闻鱼钥声。俄而开箧，二青衣举一箱至庭，则紫袍兼衣也。母始卷帘见之曰：“此汝父在禁林内所赐。”温叟跪泣捧受，开影寝列袍，以文告其先父名岳，终身不听乐，大朝会有乐，亦辞之。玉壶清话 

　　刘温叟父名岳，终身不听丝竹之音，然遇宾朋款狎，窃举板小讴。时有讥之者，刘曰：“丝竹金石，陈之于悬，总归于一字，吾所不忍闻也。至于讴者，乃咏歌之声，吾何避哉？”事实类苑 

　　刘烨未第时，娶赵尚书晃长女，早亡，赵犹有二妹未适人。既而刘登科，晃已捐馆，夫人复欲妻之，使媒通意，刘曰：“若是武有之德，则不敢为姻，如言禹别之州，则庶可从命。”盖不欲七姨，而欲九姨也。夫人诘之曰：“薄饼从上揭，刘郎才及第，岂得便简点人家女？”刘曰：“非敢有择，但七姨骨相薄，非某之对，九姨乃宜匹。”遂娶九姨，后生七子，皆至大官。七姨后适关生，落泊寒馁，暮年刘氏养之终身。青箱杂记 刘烨不呈家谱事，别见首集刘后条下。 

　　刘秘监几知保州，方春大集宾客。饮至夜分，忽告外有卒谋变，几不问，益令折花，劝坐客尽戴，益酒行，密令人分捕，有顷皆捕至。几遂极饮达旦，人皆服之，号戴花刘使。几致仕居洛，每骑牛挟女奴五七辈，往来嵩少间，遇得意处，倾壶引满，自为辞，使女奴共歌之。尝召至京议大乐，旦以朝服趋局，暮则布裘徒步市廛，或倡优所集处，率以为常。神宗亦不问。石林燕语 

　　洛阳花品，状元红为一时之冠。乐工花日新，能为新声，汴妓郜懿，以色著。秘监刘伯寿精音律。熙甯间，几携花日新就郜懿，赏花欢饮。因制花发状元红慢以纪之。避暑录话 

　　秘书监刘几好音，与国工花日新游，其弟卫卿谏不用，乃戒门下勿通，监约鸣管以自通，卿又使他工横吹于门以误之。数奏而不出，卿告之，监曰：“非也。”语次而工至，横管一鸣。监笑曰：“此是也。”乃走出。后山谈丛 

　　刘温叟不听乐，其孙几乃自度曲，预修乐书。挥麈录 

