<!-- { "loadSidebar": true } -->
　　刘攽、刘恕同在馆下，攽一日问恕曰：“前日闻君猛雨往州西何也？”恕曰：“我访丁君闲冷无人过从，我故冒雨往见也。”攽曰：“丁方判刑部，子得非有所请求耳。”恕勃然大怒，至于诟骂。攽曰：“我与君戏耳，何忿之深也？”然终不解。同列亦惘然莫测，异时方知。是日恕实有请求于丁，攽独不知，而误触其讳耳。东轩杂录 

　　刘贡父辨博才敏，出诸人上。一日在馆与诸寮友语及时政，王学士观遽止之，使勿言，陆经乃戏王学士云：“王三到了是惜命。”贡父应声曰：“不惟王三惜命，更兼陆四括囊。”人皆服其机警。王三、陆四，皆排行也。类苑引魏王语录 

　　师友谈录：孙巨源内翰从贡父求墨，而吏送达孙莘老中丞，巨源以求而未得，让刘，刘曰：“已尝送君矣。”已而知莘老误留也，以皆姓孙而为馆职，吏莫得而别焉，刘曰：“何不取其髯为别？”吏曰：“皆胡而莫能分也。”刘曰：“既是皆胡，何不以身之大小为别？”于是馆人以孙莘老为大胡孙学士，巨源为小胡孙学士。王平甫学士躯干魁硕，而眉宇秀朗，尝盛暑入馆，方下马流汗浃衣，刘攽见而笑曰：“君真所谓汗淋学士也。”东轩笔录 

　　刘贡父为馆职，节日同舍有从者以书筒盛门状遍散于人家。贡父知之，乃呼所遣人坐别室，以酒炙犒之，因取书筒视之。凡与有一面之旧者，尽易己之门状。其人既饮食，再三致谢。遍走巷陌，实为贡父投刺，而主人之刺不达。轩渠录 

　　李公择于秘书省种竹云：“使后人见之曰：此李文正所植之竹也。”盖自许他日谥文正也。刘贡父闻之曰：“李文正不特能系笔，又善种竹耶？”是时京师有李文正善系笔，士大夫多用之。谈苑 后贡父西省种竹，东坡诗云：旧德终呼名字外，后生谁续笑谈余，盖谓此也。诗话总龟。 

　　刘贡父知长安，妓有茶娇者，侯鲭录云：所谓添苏者也。以色慧称，贡父惑之，事传一时。贡父被召还朝，茶娇远送之，为夜宴痛饮，有别诗曰：“画堂银烛彻宵明，白玉佳人唱渭城。唱尽一杯须起舞，关河风月不胜情。”至阙，欧阳永叔出城迓贡父，贡父病酒未起。永叔问故，贡父曰：“自长安路中亲识留饮，颇为酒病。”永叔戏之曰：“贡父，非独酒能病人，茶亦能病人矣。”过庭录 

　　世以癞疾鼻陷为死证，刘贡父晚有此疾，又尝坐和苏子瞻诗罚金。元祐间同为从官，贡父曰：“前于曹州有盗入人家取书一卷而去，乃举子所著五七言诗，就质库质之。主人喜事，好其诗不舍。明日盗败，吏取其书，主人赂吏，私录之，曰：‘吾爱其语，将和之。’吏曰：‘贼诗不中和。’”按以上画墁录略同。子瞻曰：“孔子尝出，颜、仲二子遇其师，子路趫捷，跃而升木，颜渊濡缓，顾无所之，就市刑人经幢避之，所谓石幢子者。既去，市人以贤者所至，不可复以故名，遂共谓避孔塔。”坐皆绝倒。后山丛谈 

　　贡父晚苦风疾，须眉脱落，鼻梁断坏。一日与苏子瞻数人各引古人一联以相戏，子瞻曰：“大风起兮眉飞扬，安得猛士兮守鼻梁？”坐间大噱。贡父恨怅不已。渑水燕谈录 

　　元丰六年十月十二日夜，友有得风疾者。急往视之，已不能言矣。方生死之争其苦有甚于刀锯木索者矣。予知其不可救，默为祈死。东坡志林 癸巳类稿引此，谓是刘贡父事。元丰应作元祐。 

　　郑獬 滕元发 李师中 姚嗣宗 郑侠 王介 

　　郑毅夫自负时名，国子监以第五人选，意甚不平，谢主司启，有“李广事业，自谓无双；杜牧文章，止得第五”。又云：“骐骥已老，甘驽马以先之；巨鳌不灵，因顽石之在上。”主司深衔之，他日廷策，主司复为考官，必欲黜落，以报其不逊。有试藳似獬者枉遭斥逐，发封，獬乃第一人及第。梦溪笔谈 

　　郑毅夫廷试日，曾明仲为巡察官，方往来之际，见毅夫笔不停辍，而试卷展其前，不畏人窃窥，意甚自得。明仲从旁见其破题两句云：“大礼必简，圜丘自然。”因低语曰：“乙起著，乙起著。”毅夫惊顾，知是明仲，乃徐读其赋，便悟明仲之意，乙起大礼圜丘二字，自觉破题更有精神，至唱名，果以此擅场。曲洧旧闻 

　　郑翰林獬，郎官纾之子也。獬虽负时名，然累赴殿试省试皆不利。纾为狄青征广南辟客，是时侬智高鸱张，未知胜负，留家在雍丘舟中，而獬赴殿试，在京候唱名。其母与尽室忧纾从军，未知吉音，又忧獬仍旧黜于殿试，一家屏默惶惑之次，忽舟尾晨炊，釜鸣声甚厉，震动两岸，举家不知所为。釜鸣未定，忽岸上亟寻郑郎中船，乃报捷南来，且附纾书，云已破侬贼，杀戮殆尽，且议赏超迁矣。语次，又有北来报榜者驰至云：“二秀才昨日唱名已状元及第矣。”釜鸣盖有为吉者。默记 

　　西方琥，东州人，郑毅夫榜登第，告毅夫曰：“榜中琥年最少，乞作探花郎。”毅夫云：“已差二人。”琥曰：“此无定员，添一员何损？”公吏曰：“琥第三甲，合出铺地钱二十缗。若作职事，则不出钱。”琥曰：“愿出钱。”毅夫从其请，琥已受符，不出缗。毅夫切责之，而倍其罚。琥白毅夫曰：“晚进未尝工诗，愿状元先作以为楷式。”毅夫曰：“绿袍不怕露痕湿，直入闹花深处来。”他日复见毅夫曰：“一见雅诗，不敢下笔。翌日，当再进诗，愿公代之。”毅夫复云：“朝来已与碧桃约，留住春风不放归。”诗话总龟 按原文罚字下似脱一句 

　　郑毅夫入翰林为学士，后数月，今左揆王相国继入。故事，先入者班列居上，郑公奏曰：“臣德业学术及天下士论，皆在王某之下，今班列翻在其上，臣所不遑，欲乞在下。”主上面谕之，揆相固辞曰：“岂可徇郑某谦挹而变祖宗典故耶？”又数日，郑公乞罢禁林以避之，主上特传圣语：“王某班列在郑某之上，不得为永例。”后揆相为郑父纾志墓，语笔优重，挽辞有“欲知阴德事，看取玉堂人”之句，佳其谦也。湘山野录 

　　王荆公素不乐滕元发、郑毅夫，目为滕屠、郑酤。二公豪迈，殊不病其言。毅夫为内相，一日送客出郊，过朱亥冢，俗谓之屠儿原者，因作诗：“高论唐虞儒者事，卖交负国岂胜言。凭君莫笑金椎陋，却是屠酤解报恩。”荆公见郑毅夫梦仙诗曰：“授我碧涧书，奇篆蟠丹砂。读之不可识，翻身凌紫霞。”大笑曰：“此人不识字，不勘自承。”毅夫曰：“吾用太白语。”公又笑曰：“自首减等。”老学庵笔记 

　　郑毅夫未第时，梦浴池内化为大龙，池边小儿数十拍手呼龙公来，既觉，犹觉其尾曳床间。卒于安州，十年贫不能葬。滕元发为郡，一日梦毅夫来，但见轿内一白龙，身首即毅夫也。元发因出俸营窆。孙公谈圃 

　　郑毅夫内相病伤寒，忽一日梦化为龙而无角，浴于池，鳞甲皆水出，盖汗也。展转间，张大夫问曰：“君已安否？”曰：“我不是龙。”张以为谵语。既觉犹若曳尾不收，梦中但闻池上人皆曰：“白龙公来也。”士大夫于内相挽词，多用白龙公，盖本此。麈史 

　　滕元发视文正为皇考舅，自少侍文正侧。文正爱其才，待如子。视忠宣为叔，每恃才好胜，忠宣未尝与较。皇祐元年，同忠宣贡京师。忠宣箧内物，滕尝自取之付酒家，或济困乏，忠宣初不问。是年忠宣登第，滕失意归，文正责滕欲夏楚，其无间如此。爱击角球，文正戒之不听。一日，文正寻大郎肄业，乃击球于外，文正怒，命取球，令小吏置而铁槌碎之。球为铁所击起，中小吏额，小吏护痛，滕在旁拱手曰：“快哉。”文正亦优之，至登第后始去。后四十年忠宣自右相出帅太原，与滕为代。将行，滕设宴津饮，会忠宣及魏国夫人，慷慨道昔日事，痛饮达旦。其诗曰：“负鼎早为汤右相，有文合作鲁夫人。”盖魏国时封鲁国也。过庭录 

　　滕元发布衣时，尝为范文正客，时范尹京。滕少年颇不羁，往往潜出从狭邪纵饮，范公病之。一夕，至滕书室，明烛观书，以候其至，意将愧之。滕夜分大醉而归，范公阳不视，以观其所为，滕略无慑惧，长揖问曰：“公所读何书？”公曰：“汉书。”复问：“汉高祖何如人？”公逡巡而入。却埽编 

　　滕甫之父名高，官止州县。甫之弟申，狠暴无礼，其母尤笃爱，因是每陵侮其兄，而阃政多紊。章惇与甫游，旧多戏玩，一日语之曰：“公多类虞舜，然亦有不似者，克谐以孝耳。”东轩笔录元发初名甫，元发字，后以字为名。 

　　东坡云：“久在江湖，不见伟人。在金山，见滕元发乘小舟破巨浪来相见。出船巍然，使人神耸。好一个没兴底张镐相公，且为我致意。别后酒狂，甚长进也。”按以上东坡志林原文，语意不甚明了。杜甫诗：“张公一生沧海客，身长九尺须眉苍。”谓张镐也。侯鲭录 

　　王荆公为馆职，与滕甫同为开封府试官，甫屡称一试卷，荆公重违其意，置高等，及披封，乃王观也。观平日与甫亲善，薄于行，荆公素恶之，至是疑为滕所卖，忿见于色。滕遽操俚言以自辩，且曰：“苟有意卖公，令甫老母不吉。”荆公慡然答曰：“公何不恺悌，凡事须权轻重，岂可以太夫人为咒也。”东轩笔录 

　　滕甫魁梧，韩待之甚。原注：谓指韩忠彦。游处未尝不偕，人呼为内翰夹袋子。鸡肋编 

　　滕达道帅真定，送诗者数十人，临行启之曰：“某以粮裹未办，凡送诗者愿假十千。如送到钱，其诗免与上石。”五总志 

　　滕达道、钱醇老、孙莘老、孙巨源，治平初同在馆下。花时，人各历数京师花最盛处，滕曰：“不足道，约旬休日，率同舍游。”三人如其言，达道前行，出封丘门，入一小巷，行数步，至大门，特壮丽，造厅下马。主人戴道帽，衣紫半臂，徐步而出，达道素识之，因曰：“今日风埃。”主人曰：“此中不觉，诸公宜往小厅。”下则杂花盛开，雕阑画楯，楼观甚丽，水陆毕陈，皆京师所未见。主人云：“此未足佳。”颐指开后堂门，坐上已闻乐声。时在谅闇，莘老辞之，众遂去。莘老尝语人，平生看花只此一处。孙公谈圃 

　　司马温公屡言王广渊，章八九上，留身乞诛之以谢天下，声震殿廷。是时滕元发为起居注，侍立殿坳。既归，广渊来问元发：“早来司马君实上殿乞斩某以谢天下，元发在螭坳，不知圣语如何？”元发戏曰：“只我听得圣语云：依卿所奏。”默记 拊掌录同 

