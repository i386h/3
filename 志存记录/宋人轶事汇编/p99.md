<!-- { "loadSidebar": true } -->
　　有商州太守赵郎中者，康节与之有旧，常往从之。章子厚作令商州，赵厚遇之。一日，赵请康节与章同会。章以豪俊自许，不知尊康节也。语次因及洛中牡丹之盛，赵守谓章曰：“先生洛阳人也，知花为甚详。”康节因言：“洛人以见根而知花高下者，知花之上也；见枝叶而知者，知花之次；见蓓蕾而知者，知花之下也。如公所说，乃知花之下。”章默然惭服。赵守因谓章曰：“先生学问，世之师表。公不惜从之学，则日有进益矣。”章因从先生游，求传数学。先生谓章：“十年不仕宦乃可学。”盖不许之也。苕溪渔隐 

　　章子厚在丞相府，顾坐客曰：“延安帅章质夫因版筑发地得大竹根，半已变石。西边自昔无竹，亦一异也。”客皆无语，先人独曰：“天地回南作北有几矣，公以为今日之延安，为自天地以来西边乎？”子厚太息曰：“先生观物之学也。”盖子厚蚤出康节门下也。邵氏闻见后录 

　　苏子瞻任凤翔府节度判官，章子厚为商州令，相得欢甚。同游南山诸寺，寺有山魈为祟，各不敢宿。子厚宿，山魈不敢出。抵仙游潭，下临绝壁万仞，岸甚狭，横木架桥。子厚推子瞻过潭书壁，子瞻不敢过。子厚平步以过，用索系树，蹑之上下，神色不动，以漆墨濡笔大书石壁曰：“章惇、苏轼来游。”子瞻拊其背曰：“子厚必能杀人。”子厚曰：“何也？”子瞻曰：“能自拚命者，能杀人也。”子厚大笑。高斋漫录 

　　子厚为商州推官，子瞻为凤翔幕佥，小饮山寺。闻报有虎，二人酒狂，勒马同往观之。去虎数十步，马惊不敢前。子瞻曰：“马犹如此，著甚来由。”乃转去。子厚独鞭马向前去曰：“我自有道理。”既近，取铜沙罗于石上攧响，虎即惊窜。归谓子瞻曰：“子定不如我。”耆旧续闻 

　　章子厚与苏子瞻小时相善。一日章坦腹而卧，适子瞻自外来，章摩其腹以问子瞻曰：“公道此间何所有？”子瞻曰：“都是谋反底家事。”子厚大笑。道山清话 

　　东坡诗：“日日出东门，寻步东城游。城门抱关卒，问我此何求？我亦无所求，驾言写我忧。”章子厚评曰：“前步而后驾，何其上下纷纷耶！”东坡闻之曰：“吾以尻为轮，以神为马，何为上下乎？”柳亭诗话 

　　雍秀才画草虫，以鬼蜨为章惇。苏诗总案 

　　客有谓东坡曰：“章子厚日临兰亭一本。”坡笑云：“工摹临者非自得，章七终不高耳。”予尝见子厚在三司北轩所写兰亭两本，诚如坡公之言。独醒杂志 侯鲭录略同 

　　章枢密惇，少喜养生，性尤真率。尝云：“若遇饥，则虽不相识处，亦须索饭；若食饱时，见父亦不拜。”语不可解，或有误字。在门下省及枢密，益喜丹灶，饵茯苓以却粒，骨气清粹，真神仙中人。苏子瞻赠之诗曰：“鼎中龙虎黄金贱，松下龟蛇绿骨轻。”东轩笔录 

　　汴梁第五铺有异僧，众名三圣和尚。时语人祸福，扣之则不道也。章申公所在喜访异人，至铺遇僧，过门即延入座，视申公曰：“承天一柱，判断山河。”春渚纪闻 

　　翰林故事，学士白事于中书，皆公服靸鞋坐玉堂，使院吏入白，丞相出迎。然此礼不行久矣。章惇为制诰，直学士院，力欲行之。会一日，两制俱白事，学士皆鞟足秉笏，而惇独散手系鞋。翰林故事，十废七八，忽行此礼，大喧物议。中丞邓绾，尤肆诋毁，既而罢惇直院。系鞋之礼，后无行之者。东轩笔录 

　　章子厚为侍从，遇其生朝会客。门人林特以诗为寿。子厚出诗示客，指其颂德云：“只是海行言语，道人须道著乃为工。”特颇不平，忽曰：“昔有人令画工传神，以其不似，命别为之。既又以为不似，凡三四易。画工怒曰：‘若画得似处，是甚模样！’”满座哄然。道山清话 

　　神宗时以陕西用兵失利，内批出令斩一漕官。明日，宰相蔡确奏事，上曰：“昨日批出斩某人，今已行否？”确曰：“方欲奏知。”上曰：“此人何疑？”确曰：“祖宗以来，未尝杀士人，臣等不欲自陛下始。”上沉吟久之曰：“可与刺面配远恶处。”门下侍郎章惇曰：“如此即不若杀之。”上曰：“何故？”曰：“士可杀不可辱。”上声色俱厉曰：“快意事更做不得一件！”惇曰：“如此快意，不做得也好。”蓼花洲闲录 

　　章惇罢相，俄落职。林公希为舍人，当制词云：“悻悻无大臣之节，怏怏非少主之臣。”章相寄声曰：“此一联无乃太甚！”林答曰：“长官发恶，杂职棒毒，无足怪也。”高斋漫录 曲洧旧闻“悻悻”作“硁硁”。贵耳集、挥麈录亦作钱穆父，互见钱穆父条下。绍圣初，召拜，首召曾布草麻，有“赤舄几几南山岩岩”之语，在廷士大夫相语曰：“今则几几岩岩，奈何硁硁怏怏乎！”曲洧旧闻 

　　荆公日录，尽出蔡卞诬罔。章子厚为女择配，久而未谐。蔡因曰：“相公择壻如此其艰，岂不男女失时乎？”子厚曰：“待寻一个似蔡郎者。”蔡甚惭。清波杂志 

　　章子厚在相位，一日国子长贰堂白三经义已镂版颁行，王荆公字说亦合颁行，合取相公钧旨。子厚曰：“某所不晓，此事请白右丞。”右丞，蔡元度也。清波杂志 

　　曾子宣、林子中，在密院为哲庙言，章子厚以隐士帽紫直裰系绦见从官，从官皆朝服，其强肆如此。上曰：“彼见蔡京亦敢尔乎？”时京为翰林学士，不知何以人主待之如是。老学庵笔记 

　　章丞相性豪迈，颇傲物，在相位数以道服接宾客，自八座而下，多不平。独见鲁公则否。鲁公时为承旨，一日诣丞相府。故事，宰执出政事堂归第，有宾吏白侍从官在客次，大臣既舍辔即不还家，径从断事所而下以延客。及是章丞相返，不揖客，入舍易道服而后出，鲁公亟索去。于是章丞相惭语公曰：“是必以衣服故得罪，然愿少留！”以手掠公，会荐汤而从者以骑至，故公得拂袖具章白其事，有旨：“章惇赎铜七斤。”铁围山丛谈 

　　元符间，宗室有以妾为妻者，因罢开府仪同三司及大宗职事。蔡元长行词云：“既上大宗之印，复捐开府之仪。”章申公谓曾子宣云：“此语与手持金骨之朵，身坐银交之椅何异？”曾曰：“顷记得有行侍御史词云：‘爰迁侍御之史。’不记得是谁？”申公顾许冲元曰：“此是侍郎向日乱道。”春渚纪闻 

　　林自为太学博士，上章丞相启曰：“伏维门下相公有猷有为，无相无作。”子厚在漏舍，因与客语及，大骂云：“这汉敢乱道如此！”蔡元度曰：“‘无相无作’虽出佛书，然荆公字说尝引之，恐亦可用。”子厚复大骂曰：“荆公亦不曾奉敕许乱道，况林自乎！”坐皆默然。老学庵笔记 

　　王观与章子厚友善，俱以疎散称，时号观三、惇七，各言其第也。子厚执政，观蹭蹬不达，至堂见子厚，邀至阁内话旧。欲去，子厚令引马就登，观上马对众，顾谓子厚曰：“相公莫要忘了观三。”子厚有惭色。过庭录 

　　章子厚在政府，有惇贼邦曲之号。一日，邦直欲复唐巾裹，子厚曰：“未消争竞，只烦公令嗣戴来略看。”子由语张文潜曰：“庙堂之上，谑语肆行，在下者安得不风靡！”贵耳集 

　　绍圣间，安惇为从官，章惇为相，每见之但称“享”而已。齐东野语 

　　童谣曰：“大惇小惇，入地无门。大蔡小蔡，还他命债。”宣和遗事 

　　故事，山陵使事讫，合行求去。元符间，章子厚为永泰山陵使，有作词戏之曰：“草草山陵职事，厌厌罢相情怀。”齐东野语 挥麈后录略同 

　　章子厚谪雷州，过小贵州南山寺，倚槛看层云。有僧奉忠曰：“曾记夏云诗最奇曰：‘如风如火复如绵，飞过微阴落槛前。大地生灵乾欲死，不成霖雨谩遮天。’”诗话总龟 

　　苏子由谪雷州，不许占官舍，遂僦民屋。章子厚又以为强夺民居，下本州追民究治，以僦券甚明，事已。不一二年，子厚谪雷州，亦问舍于民，民曰：“前苏公来，为章丞相几破我家，今不可也。”邵氏闻见后录 章、苏固姻娅，章惇甥黄师是以二女妻子由子适、逊。见香祖笔记。 

　　鄱阳胡咏之好道，元符初，尝于信州弋阳见一道人，青巾葛袍，神气特异，因揖而延之对饮。道人索纸书曰：“济世应须不世才，调羹重见用盐梅。种成白璧人何处？熟了黄粱梦未回。相府旧开延士阁，武夷新筑望仙台。青鸡唱彻函关晓，好卷游帏归去来。”授咏曰：“为我以此寄章相公。”且曰：“好个章相公，又错了路迳也。”咏至京，见王诜，具告以此，欲持诗谒子厚。诜曰：“不可。”他日子厚北归，闻有此诗，就咏求之，叹曰：“使吾早得此诗，去位已久矣，岂复有今日之事乎？”墨庄漫录 

　　章申公在睦州，暮年有妾曰茜英，有殊色，公宠嬖之。一日，其子援至所居乌龙寺，僧房有玉界尺在案上，乃公所爱。因究其所从，群婢共言与僧通已久。公怒，令为爨婢，布衣执爨而已，未尝棰也，而罪群婢不能防闲，缚而尽棰之。茜英既执爨，请令十二县君供过，句疑有误字乃援妻也。缚其僧，棰而送郡。供出事目如牛腰，即械送狱。郡守方通亲鞫而亟断之，杖其背，厅事震动，而僧不动如山。茜英执爨四十日，衣敝。申公思之，令援曰：“十二县君不须出，令茜英依旧伏侍，茜英却著旧衣。”茜英坚不肯著，呼至前，曰：“相公送至州县则送之，茜英不著好衣，不伏侍相公，茜英宁死尔。”言讫，吞气立死。默记 

　　章子厚自岭表还，语余云：“神仙升举，形滞难脱，临行须假名香百余斤焚之。”近岁庐山有崔道人，积香数斛，一日尽发，命弟子置五老峰下徐焚之，默坐其旁，烟盛不相辨，忽跃起已在峰顶。避暑录话 

　　章申公在睦州，有大猿数十，章使人擒而缚之。忽于乌龙山后窜出数千大青猿，解缚，夺而去之。人皆莫敢近。避暑录话 

　　有妇人号虞仙姑，年八十余，有少女色。能行大洞法。徽宗一日诏虞诣蔡京，京饭之。虞见一大猫，拊其背语京曰：“识此否？乃章惇也。”京即诋其怪而无理。翌日京对，上曰：“已见虞姑耶？猫儿事极可骇。”避暑录话 

　　绍圣丁丑，章持魁南省，时有诗：“何处难忘酒？南宫放榜时。有才如杜牧，无势似章持。不取通经士，先收执政儿。此时无一盏，何以慰愁眉。”清波杂志 按云麓漫钞，东坡还至京口时，章子厚有海康之行，其子援尚游京口，以书抵先生，书凡七百余字。略见云麓漫钞，东坡答书见本集。 

