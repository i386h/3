<!-- { "loadSidebar": true } -->
　　东坡性不忍事，尝云：“如食内有蝇，吐之乃已。”晁美叔每见，以此为戒。坡云：“某被昭陵擢在贤科，一时魁旧，往往为知己。上赐对便殿，有所开陈，悉蒙嘉纳。已而章疏屡上，虽甚剀切，亦终不怒。使某不言，谁当言者？所虑朝廷杀我耳！”美叔默然。坡浩叹久之曰：“朝廷若果杀我，微命亦何足惜！只是有一事，杀了我，好了你。”相与大笑而起。曲洧旧闻 

　　有问作文之法于东坡，坡曰：“譬如城市种种物，欲致为我用，有一物焉，曰钱，得钱则物皆为用。作文先有意，则经史皆为我用。”清波杂志 

　　东坡有言：“世间事忍笑为易，惟读王祈大夫诗，不笑为难。”祈尝语东坡曰：“有竹诗两句最得意。”诵曰：“叶垂千口剑，干耸万条枪。”坡曰：“好则极好，则是十条竹竿，一个叶儿也。”直方诗话 

　　王禹锡与东坡有姻连，尝作贺雨诗云：“打叶雨拳随手重，吹凉风口逐人来。”自以为得意。东坡曰：“十六郎作诗怎得如此不入规矩？”禹锡云：“是醉时所作。”异日，又持一大轴呈坡，坡读之曰：“尔又醉耶！”直方诗话 

　　韩康公绛子华谢事后，自颍入京看上元。十六日，私第会从官九人，皆门生故吏，尽一时名流，如傅钦之、胡完夫、钱穆父、东坡、刘贡父、顾子敦，皆在座。穆父知府，至晚，子华不悦。坡云：“今日本殿烧香人多留住。”坐客大笑。知不足斋本案云：老学庵笔记：穆父风姿甚美，有九子。都下九子母祠作一巾纻丈夫于西偏，俗以为九子母之夫。都下称穆父九子母夫。方坐，出家妓十余人。子华新宠鲁生，舞罢为游蜂所螫，子华意甚不怿。久之呼出，持白团扇从东坡乞诗，坡书云：“窗摇细浪鱼吹日，舞罢花枝蜂绕衣。不觉南风吹酒醒，空教明月照人归。”上句纪姓，下句书蜂事。康公大喜。坡云：“惟恐他姬厮赖，故云耳！”客皆大笑。侯鲭录 

　　东坡尝谓：“某平生无快意事，惟作文章，意之所到，则笔力曲折，无不尽意。自谓世间乐事无踰此矣。”春渚纪闻 

　　黄鲁直戏东坡曰：“昔右军书为换鹅书，近日韩宗儒性饕餮，每得公一帖，于殿帅姚麟家换羊肉数斤，可名公书为换羊书矣。”公在翰苑，一日宗儒致简相寄，以图报书。来人督索甚急，公笑曰：“传语本官，今日断屠。”侯鲭录 

　　东坡尝饮一豪士家，出侍姬十余人，其间有一善舞者，名媚儿，容质虽丽，而躯体甚伟。豪士甚爱，命乞词于公。公为四句云：“舞袖翩迁□羽，影摇千尺龙蛇动；歌喉宛转，声撼半天风雨寒。”妓赧然不悦。遁斋闲览 

　　宋保国出观荆公华严解，东坡曰：“华严八十有一卷，今独重一何也？”保国曰：“公言此佛语至深妙，他皆菩萨语耳！”东坡曰：“予于藏经取佛语数句杂菩萨语间，取菩萨语数句杂佛语间，子能识其是非乎？”曰：“不能。”东坡曰：“予昔在岐下，闻河阳猪肉甚美，使人往市之。使者醉，猪夜逸去，贸他猪以偿，客皆以为非他产所及。既而事败，客皆惭。今介甫之猪未败耳！”贤弈编 

　　罗寿可再游汴梁，书所见云：“相国寺有石刻：苏子瞻、子由、孙子发、秦少游同来观晋卿墨竹，申先生亦来。元祐三年八月五日。老申一百一岁。”癸辛杂识 

　　元祐三年十二月二十一日，驸马都尉王晋卿致墨二十六丸，凡十余品。予杂研之作数十字，以观其色之浅深，若果佳，当捣合为一品。昔在黄州，邻近四五郡皆送酒。予合置一器，为“雪堂义尊”。今又当为义墨耶。志林 

　　刘十五孟父论李十八公择草书，谓之鹦歌娇。谓鹦鹉能言不过数句，大率杂以鸟语。十八其后少进，以书问仆，仆答之曰：“可以作秦吉了矣。”然仆此书，亦有公在乾侯之态也。志林 侯鲭录略同 

　　东坡在京师，送人入蜀诗云：“莫欺老病未归身，玉局他年第几人？”比归，果得玉局观。墨庄漫录 

　　东坡先生近令门人辈作人不易物赋。或戏为一联云：“伏其几而袭其裳，岂真孔子？学其书而戴其帽，未是苏公。”士大夫近年傚东坡帽桶高檐短，谓之子瞻样。廌因言之，公笑曰：“近扈从燕醴泉观，优人以相与自夸文章为戏，一优丁仙现曰：‘吾之文章，汝辈不及也。’众请其故，曰：‘汝不见吾头上子瞻乎？’”上为解颜，顾公久之。师友谈记 

　　东坡访吕微仲，偶在书室坐久，因见盆养一龟，有六目。微仲出与东坡言：“偶昼寝。”东坡云：“盆内之龟，作得一口号奉白：‘莫要闹！莫要闹！听取龟儿口号，六只眼儿睡一觉，却比他人睡三觉。”吕大笑。贵耳集 东皋杂录、游宦纪闻略同 

　　东坡一日会客，客举一令，欲以两卦名证一古事。一人云：“孟尝门下三千客，大有同人。”一人云：“光武兵渡滹陀河，既济未济。”一人云：“刘宽婢羹污朝衣，家人小过。”东坡云：“牛僧孺父子犯法，大畜小畜。”盖指荆公父子也。清夜录 蓼花洲闲录 

　　承平时，国家与辽欢盟，文禁甚宽，轺客者往来率以谈谑诗文相娱乐。元祐间，东坡实膺是选。辽使素闻其名，思以奇困之。其国有一对曰：“三光日月星。”遍国无能对者，以请于坡。坡谓其介曰：“我能而君不能，亦非所以全大国之体。‘四诗风雅颂’，天生对也。盍先以此复之。介如言，方共叹愕。坡徐曰某亦有一对曰：‘四德元亨利。’”使睢盱欲起辨。坡曰：“而谓我忘其一耶，谨闭而口！两朝兄弟邦，卿为外臣。此固仁宗之庙讳也。”使出意外，大駴服。既又有所谈，辄为坡逆夺。使自愧弗如，及白沟往返，齚舌不敢复言他。桯史 

　　子瞻与姜至之潜同坐，姜举今日坐间各要一物是药名，因指子瞻曰：“君药名也。”问其故，曰：“子苏子。”子瞻应声曰：“君亦药名也，若非半夏，定是厚朴。”姜诘其故，曰：“非半夏、厚朴，何以曰姜制之！”谈苑 

　　秦少游在东坡坐，或调其多髯。少游曰：“君子多乎哉！”东坡笑曰：“小人樊须也。”邵氏闻见后录 

　　孙贲公素居京师，大病，予数往存抚之。又数日，见东坡，云：“闻曾见孙公素，病何如？”予曰：“大病方安。”坡云：“这汉病中瘦则瘦，俨然风雅。”后见公素道此语，公素应曰：“那娘意下恨则恨，无奈思量。”坡大奇之。公素求东坡书扇，坡题云：“披扇当年笑温峤，握刀晚岁战刘郎。不须戚戚如冯衍，但与时时说李阳。”公素昔为程宣徽门宾，后娶程公之女，性极妒悍，故云。侯鲭录 

　　公尝会公素，有官妓善商谜。公曰：“蒯通劝韩信反，韩信不肯反。”妓思久之，曰：“未知是否，不敢道。”孙迫妓言之，乃曰：“此怕负汉也。”公大喜，厚赏之。鸡肋编 

　　有客在张钦夫座上，举介甫贺册后妃表“关雎鸡鸣”之联，以为四六之妙。钦夫举东坡联曰：“上符天运，日月为之光明；下逮海隅，夫妇无有愁叹。”曰：“此联不用古人一字，而气象塞乎天地矣。”诚斋诗话 

　　神宗徽猷阁成，告庙祝文，东坡当笔。时黄鲁直、张文潜、晁无咎、陈无己毕集，观坡落笔云：“惟我神考，如日在天。”忽外有白事者，坡放笔而出。诸人拟续下句，皆莫测其意。顷之坡入，再落笔云：“虽光辉无所不充，而躔次必有所舍。”诸人大服。诚斋诗话 

　　东坡在玉堂，一日，读杜牧之阿房宫赋凡数遍，每读彻一遍，即咨嗟叹息，至夜分犹不寐。有二老兵皆陕人，给事左右，坐久甚苦之。一人长叹操西音曰：“知他有甚好处，夜久寒甚不肯睡。”连作冤苦声，其一曰：“也有两句好。”其人大怒曰：“你又理会得甚底？”对曰：“我爱他道天下之人不敢言而敢怒。”叔党卧而闻之，明日以告。东坡大笑曰：“这汉子也有鉴识。”拊掌录 

　　经筵官会食资善堂，东坡盛称河豚之美，吕元明问其味，曰：“直那一死。”再会，又称猪肉之美，范淳甫曰：“奈发风何？”东坡笑呼曰：“淳甫诬告猪肉。”邵氏闻见后录 

　　东坡尝与刘贡父言：“某与舍弟习制科时，日享三白饭，食之甚美，不复信人间有八珍也。”贡父问三白，答曰：“一撮盐、一碟生萝卜、一盌饭，乃三白也。”贡父大笑。久之，以简招东坡，过其家，吃皛饭。坡不省忆，谓人曰：“贡父读书多，必有出处。”比至，见案上所设，惟盐、萝卜、饭而已，始悟贡父相戏。食之几尽，将上马，云：“明日可见过，当具毳饭相待。”贡父虽恐其为戏，但不知毳饭所设何物，如期而往。谈论过食时，贡父饥甚索食。坡曰：“少待。”如此者再三。贡父曰：“饥不可忍矣！”坡徐曰：“盐也毛，萝卜也毛，饭也毛，非毳而何？”贡父捧腹曰：“固知君报东门之役，然虑不及此也。”坡乃命进食。世俗呼无为模，又讹模为毛。故坡以此报之。曲洧旧闻高斋漫录略同，以刘贡父为钱穆父。又类苑引魏王语录云：文潞公说顷年进士郭震、任介皆西蜀豪逸之士。一日，郭致简于任曰：“来日请食皛饭。”任不晓厥旨，但如约以往。具饭一盂，萝菔、盐各一盘，余更无别物。任曰：“何者为皛饭？”郭曰：“饭白、萝菔白、盐白，岂不是皛饭？”任更不复校，食之而退。任一日致简于郭曰：“来日请食毳饭。”郭亦不晓，如约以往。迨过日午，迄无一物。郭问之，任答曰：“昨日已上闻，饭也毛(音模)，芦菔也毛，盐也毛，只此便是毳饭。”郭大噱。蜀人至今为口谈。 

　　秦、黄、张、晁为苏门四学士，每来必命取密云龙供茶，家人以此记之。廖明略晚登东坡之门，公大奇之。一日，又命取密云龙，家人谓是四学士，窥之，则廖明略也。古今词话 

　　东坡多雅谑，尝与许冲元、顾子敦、钱穆父同舍。一日，冲元自窗外往来，东坡问何为，冲元曰：“绥来。”东坡曰：“可谓奉大福以来绥。”盖冲元登科时赋句也。冲元曰：“敲门瓦砾，公尚记忆耶！”子敦肥硕，当暑袒裼，据案而寐。东坡书四大字于其侧曰：“顾厨肉案。”独醒杂志 

　　顾子敦肥伟号顾屠，故东坡送行诗，有“磨刀向猪羊”之句以戏之。又尹京时，与从官同集慈孝寺，子敦凭几假寐。东坡大书案上曰：“顾屠肉案。”又以钱三十掷案上，子敦惊觉，东坡曰：“且快片批四两来。”东皋杂录 

　　顾临子敦为翰苑，每言赵广汉尹京有治声，使我为之，不难出其上。子瞻戏曰：“君作尹须改姓。”顾曰：“何姓？”曰：“姓茅，唤作茅广汉。”墨庄漫录 

