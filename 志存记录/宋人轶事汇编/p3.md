<!-- { "loadSidebar": true } -->
　　斡离不陷汴京，杀太宗子孙几尽。宋臣有诣其营者，观其貌绝类艺祖。伯颜下临安，有识之者，后于帝王庙见周世宗像，分毫不爽。七修类稿 

　　太宗 

　　太祖征李筠，以太宗为大内都点检。都民惊曰：“点检作天子，更为一天子地耶！”枫窗小牍 

　　太宗初嗣位，思有以帖服内外者。一日辇下市肆有丐者不得乞，因倚门大骂，主人逊谢，久不得解。众方拥观，忽一人跃出，以刀刺丐死，遗其刀而去，追捕不获。翌日奏闻，太宗谓犹仍五代乱习，乃敢白昼杀人。即严索捕，期必得。有司惧罪，久之，迹其事，乃主人不胜愤而杀之耳。狱具，太宗曰：“卿能用心若是，虽然，更为一覆，毋枉焉，且以其刀来。”不数日，尹再登对，以狱词并刀上，太宗问：“审乎？”曰：“审矣。”于是顾小内侍，取吾鞘来。小内侍即奉刀纳鞘内，因拂袖而起，曰：“如此宁不妄杀人！”铁围山丛谈 

　　太宗阅太平御览，自巳至申始罢。有苍鹳自上始开卷，飞止殿鸱尾上，逮掩卷而去。上怪之，以问宋琦，对曰：“此上好学之感也。”樵书 

　　太平兴国时，诸降王俱死。其旧臣或有怨言，太宗尽收用之，寘之馆阁，使修书，如册府元龟、文苑英华、太平广记之类，广其卷帙，厚其廪禄赡给，以役其心，多卒老于文字之间。挥麈后录 

　　江东有僧诣阙，乞修天台国清寺，且言如寺成，愿焚身为报。太宗从之，命内侍卫绍钦督役，戒之曰：“了事了来。”绍钦即与俱往，不日告成。绍钦积薪如山，驱使入火，僧哀鸣，乞回阙下面谢皇帝而后自焚。绍钦怒，以叉叉入烈焰，僧宛转悲号而绝。归奏太宗曰：“臣已了事。”太宗颔之。燕翼诒谋录 

　　宋人画熙陵幸小周后图，太宗戴幞头，面黔色而体肥，周后肢体纤弱，数宫人抱持之，周后作蹙额不胜之状。有元人冯海粟学士题曰：“江南賸有李花开，也被君王强折来，怪底金风吹地起，御园红紫满龙堆。”盖指靖康之辱，以寓无往不复之意。野获编 

　　淳化间，合州贡桃花犬甚小而性急，常驯扰于御床之侧，每坐朝，必先吠，人乃肃然。太宗不豫，此犬不食。及上仙，呼号涕泣，瘦瘠。章圣谕以奉陵，即摇尾饮食如故。诏造大铁笼，施素裀，置卤簿列。行路见者流涕。古今诗话 

　　神宗一日语及北边事曰：“太宗自燕京城下军溃，北人追之，仅得脱。行在服御宝器，尽为所夺，从人宫嫔尽陷没。股上被两箭，岁岁必发。其弃天下，竟以箭疮发云。”默记 



　　真宗 

　　太宗三子，真宗第三，封寿王。诏一异僧遍相诸王，僧已相七王，惟寿王未起。僧奏云：“遍觐诸王，皆不及寿王。”上曰：“卿未见，安知之？”僧曰：“适见三仆立于门皆将相材器，其仆即尔，主可知矣。”三人乃张相耆、杨相崇勋、郭太尉承祐也。孔氏谈苑 邵氏闻见录、东轩笔录、贵耳集并以相者为陈抟，余略同。 

　　章圣讲周礼，至典瑞有琀玉，问何义？讲官答曰：“人臣卒，给之。琀玉欲使骨不朽耳。”章圣曰：“人臣但要名不朽，何用骨为？”贵耳集 

　　章圣礼汾阴，至泰山下，聚观者数万人，警跸不能进。以询左右，或云村民所畏者尉曹也，俾弹压之。即命亟召之。少顷一绿衣少年跃马疾驰而前，群氓大呼官人来矣，奔走辟易而散。上笑曰：“我不是官人耶？”挥麈后录 

　　章圣常宴群臣于太清楼，忽问：“市店酒有佳者否？”中贵人对：“唯南仁和酒佳。”亟令沽赐群臣。又问近臣曰：“唐时酒每升价几何？”无有对者，唯丁晋公奏曰：“唐时酒每升三十钱。”章圣曰：“何以知之？”晋公曰：“臣尝记杜甫诗曰‘速来相就饮一斗，恰有三百青铜钱’。”章圣大喜曰：“杜甫诗，自可为一代之史。”诗话总龟 

　　李侍读仲容魁梧善饮，两禁号“李万回”。真庙饮量无敌，近臣无拟者，欲敌饮，则召公。一夕真宗命巨觥，俾满引，欲观其量。引数大醵，起固辞曰：“告官家撤巨器。”上乘醉问之曰：“何故谓天子为官家？”遽对曰：“臣尝记蒋济万机论，言‘三皇官天下，五帝家天下’，兼三五之德，故曰官家。”上甚喜，从容数杯。上又曰：“真所谓君臣千载遇也。”李亟曰：“臣惟有忠孝一生心也。”湘山野录 孔氏谈苑略同 

　　真宗东封，命枢密使陈尧叟为东京留守，马知节为大内都巡检使。驾未行，宣入后苑赐宴，出宫人为侍。真宗与二公皆戴牡丹而行。续有旨，令陈尽去戴者，召近御座，上亲取头上一朵为陈簪之。陈跪受，拜舞谢。宴罢，二公出，风吹陈花一叶落地，陈急呼从者拾来，此乃官家所赐，不可弃之，置怀袖间。马乃戏曰：“今日之宴，本为大内都巡检使。”陈云：“若为大内都巡检使，上何不亲为太尉戴花耶？”二公各大笑。寇莱时侍宴，上赐异花曰：“寇准年少，正戴花吃酒时也。”能改斋漫录 

　　祥符间封禅事竣，宰执对于后殿，上曰：“治平无事，久欲与卿等一处闲玩，今日可矣。”遂引群公及内侍数人，入一小殿。殿后有假山甚高，山面一洞。上既入，群公从行，初觉甚暗，数十步则天宇豁然，千峰百嶂，杂花流水，极天下之伟观。少焉至一处，重楼复阁，金碧照耀。有二道士貌奇古，来揖上，执礼甚恭，上亦答之良厚。邀上主席，上再三逊谢，然后坐。群臣再拜，居道士三次所论皆玄妙之旨，而牢醴之属，又非人间所见也。鸾鹤舞庭际，笙箫振林木。至夕乃罢，道士送上出门而别曰：“万几之暇，无惜与诸公频见过也。”复由旧路归，臣下因请于上。上曰：“此道家所谓蓬莱三山也。”群臣自失者屡日，后亦不再往。投辖录 

　　真庙寝殿侧，有古桧，秀茂不群，名“御爱桧”。然横碍殿檐，真皇意欲去之。一夕风雷转摺其枝，时以为瑞。话腴 

　　真庙宴近臣，语及庄子，急命呼“秋水”至，则翠环绿衣，小女童也，诵秋水一篇，闻者莫不竦异。邻几杂志 贵耳集同 

　　真宗尝有疾，梦焦隐君而愈，封明应侯。厉鹗焦山诗注 

　　真宗晚年不豫，尝对宰相盛怒曰：“昨夜皇后以下皆去，刘氏独留朕于宫内。”众知上眊乱误言，皆不应。李迪曰：“果如是，何不以法治之？”良久，上悟曰：“无是也。”章献在幄下闻之，由是恶迪。涑水纪闻 

　　真宗上仙，王文正公当国，建议以为天书为先帝而降，不当留在人间，于是尽以葬永定陵，无一字留。文正之识虑微密，皆如是也。东轩笔录 

　　章圣时炼丹一罏，王翰林司金丹阁，日供炭五秤。至熙宁元年，犹养火不绝，刘延仲之父被旨裁百司，此项在经费之数，有旨罢之。墨庄漫录 

　　刘后 杨后 李后 

　　章献刘后，本蜀人，善播鼗。蜀人宫美宋史作龚携之入京。美以锻银为业，时真宗为皇太子，尹开封，美因锻得见。太子语之曰：“蜀妇人多才慧，汝为我求一蜀姬。”美因纳后，太子见之大悦，宠幸专房。太子乳母恶之。太宗尝问乳母：“太子近日容貌瘦瘠，左右有何人？”乳母以后对，上命去之。太子不得已，置于殿侍张耆之家。耆避嫌，遂不敢下直。未几太宗晏驾，太子即位后，召入宫。涑水纪闻 附录东轩笔录：钱思公嫁女，令银匠龚美打造装奁器皿。既而龚拜官，思公即取美为妹壻，所造器皿归美家。 

　　章献明肃，初自蜀泛江而下。舟过真州之长芦，有闽僧法灯者筑草庵岸旁，灯听其歌声，许其必贵，倒囊金津置入京。继遂遭际，及位长乐，灯尚在，后捐奁百万，命淮南、两浙、江南三路转运使创造大刹，工巧雄丽，甲于南北。俾灯住持，赐予不绝。李邯郸为之碑，至今存焉。挥麈余话 邵氏闻见录略同 

　　刘综知开封府，一日奏事毕，真庙从容曰：“卿与后宫近属，已拟卿差遣，当知否？”综变色作秦音曰：“臣本是河中府人，出于孤寒，不曾有亲戚在宫内。”未几出守庐州。画墁录 

　　刘烨为龙图阁直学士权开封尹，明肃太后朝独召对，后曰：“知卿名族十数世，欲一见卿家谱，恐与吾同宗也。”烨曰：“不敢。”后数问之，度不可免，因陛对为风眩，仆而出，乞出知河南府。邵氏闻见录 

　　明肃太后欲谒太庙，下诏服衮冕。谏疏交上，宰臣执议，俱不听。薛简肃以关右人，语气明直，帘外口奏曰：“陛下大谒之日，还作汉儿拜耶，女儿拜耶？”明肃无以答，是夕报罢。湘山野录 

　　章献太后智聪过人。其垂帘时，一日泣语大臣曰：“国家多难，向非宰执同心协力，何以至此！今山陵事毕，卿等可具子孙内外亲族姓名来，当例外一一尽数推恩。”宰执不悟，于是尽具三族亲戚姓名以上。明肃得之，各画成图，黏之寝壁，每有进拟，必先观图，非两府亲戚，方除之。默记 

　　章献属疾，语仁宗曰：“愿与祖宗同日为忌。”三月二十九日上仙，乃太宗大忌。后仁宗亦同。前为翁妇，后为母子，此亦国朝之异事。贵耳集 

　　仁宗幼冲，章献性严，动以礼法禁约之，未尝假以颜色。章惠以恩抚之。上多苦风痰，章献禁虾蟹海物，不得进御，章惠尝藏弆以食之，曰：“太后何苦虐吾儿至此！”上由是怨章献，而亲章惠，谓章献为大娘，谓章惠为小娘。及章献崩，尊章惠为太后，所以奉事曲尽恩意。涑水纪闻 附录东轩笔录：杨景宗即章惠太后弟，太后既入掖庭，景宗无赖，以罪隶军，黥黑其面，至无见肤。真宗幸玉清昭应宫，还内，六宫皆乘金车，迎驾于道上，景宗以役立御沟之外，太后车内指景宗，令问其姓氏骨肉，景宗知其女兄在掖庭，疑其是也，遽呼太后小字及行第。太后大哭曰：“是吾弟也。”即日上言，官以右班殿直，后至观察留守。景宗既贵，遂用药去其黥痕，无芥粟存者，而肥晳如玉。性横，好以木挝击人，世谓之杨骨槌。初丁晋公治第保康门外，杨景宗时以役夫荷土筑台，丁谓籍没而景宗贵，即以其宅赐之，其正寝乃向所筑地也。 

