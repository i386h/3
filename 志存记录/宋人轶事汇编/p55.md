<!-- { "loadSidebar": true } -->
　　嘉祐二年，余与端明韩子华、翰长王禹玉、侍读范景仁、龙图梅公仪，同知礼部贡举，辟梅圣俞为小试官。凡锁院五十日，六人相与唱和，为古律歌诗一百七十余篇，集为三卷。禹玉，余为校理时武成王庙所辟进士也。至此新入翰林，与余同院，又同知贡举，故禹玉赠余云：“十五年前出门下，最荣今日预东堂。”余答云：“昔时叨入武成宫，曾看挥毫气吐虹。梦寐闲思十年事，笑谈今日一樽同。喜君新试黄金带，顾我宜为白发翁。”天圣间，余举进士，国学南省皆忝第一人。其后景仁相继亦然，故景仁赠余云：“淡墨题名第一人，孤生何幸继前尘。”圣俞自天圣间与余为诗友，余尝赠以蟠桃诗，有韩孟之戏，故至此赠余诗云：“犹喜共量天下士，亦胜东野亦胜韩。”子华笔力豪赡，公仪文思温雅，皆劲敌也。前此为南宫试官者多窘束制条，不少放怀，余六人欢然相得，长篇险韵，众制交作，笔吏疲于写录，僮史奔走往来，更相酬酢，往往烘堂绝倒，自谓一时盛事，前此未有也。归田录 

　 至和嘉祐间，场屋举子为文奇涩，读或不能成句。欧公力欲革其弊，既知贡举，凡文涉雕刻者，皆黜之。时范景仁、王禹玉、梅公仪等同事，而梅圣俞为参详官。未引试前，唱酬诗极多，文忠诗：“无哗战士衔枚勇，下笔春蚕食叶声。”最为警策。圣俞有“万蚁战时春日暖，五星明处夜堂深”，亦为诸公所称。及放榜，平日有声如刘煇辈皆不与选，士论颇汹汹，以为主司耽酬唱，不暇详考校，且以五星自比，而以我曹为蚕蚁，因造为丑语。自是礼闱不复敢作诗，终元丰末几三十年。元祐初，虽稍稍为之，要不如前日之盛。然是榜得苏子瞻为第二人，子由与曾子固皆在选，亦不可谓不得人矣。石林燕语 

　　欧阳文忠知贡举。省闱故事，士子有疑，许上请，盖自日昃犹有喋喋勿去者，过晡则閴矣。方与诸公酌酒赋诗，士犹有叩帘，梅圣俞怒曰：“渎则不告。”文忠不可，竟出应，鹄袍环立，观所问，士因前曰：“诸生欲用尧舜事，而疑其为一事或二事，惟先生教之。”观者鬨然笑。文忠不动色，徐曰：“似此疑事，诚恐其误，但不必用可也。”内外又一笑。桯史 此条有误，说见杨亿条下。 

　　欧公典试，出通其变而使民不倦赋，时谓多一而字，钱氏因作诗云：“试官偏爱外生儿。”盖用蒋之奇劾欧公外甥女暧昧事。野获编 

　　欧公主文，试贵老谓其近于亲赋。有进士句云：“睹兹黄耇之状，类我严君之容。”时哄堂大笑。拊掌录 

　　欧公自著濮议两篇，有曰“一时台谏”。谓因言得罪，犹足取美名。是时圣德恭俭，两府大臣，亦各无大过，惟濮议未定，乃曰：“此好题目。所谓奇货不可失也。”于是相与力言。欧公此论，却欠反思。若如此，则前此己为谏官侍从时，每事争辨，岂亦是贪美名，求奇货，寻好题目耶？余曾作濮议诗曰：“濮园议起沸乌台，传语欧公莫怨猜，须记上坡持藁日，也曾寻探好题来。”鹤林玉露 

　　欧公自南京留守，奉母丧归葬于泷冈。将兴役，忽阴雨弥月，公念襄事愆期，日夕忧惧。里之父甲往告公曰：“乡有沙山之神，乃吾郡太守也。庙祀于此，盍以告焉。”公乃为文谒于神曰：“修扶护母丧归祔先域，大事有日，阴云屡兴。今即事矣，幸神宽之，假三日不雨，则终始之赐，报德何穷。”翌日天宇开霁，始克举事。公后在政府，一夕忽梦如坐官府，门外列旌帜甚众，其名号皆曰沙山公。因感悟前事，遂以神之嘉惠其民者闻于朝。独醒杂志 

　　两府例得坟院。欧公既参大政，以素恶释氏，久而不请。韩公为言之，乃请泷冈之道观。又以崇公之讳，因奏改为西阳宫。一作青阳宫。韩魏公戏曰：“道家以超昇不死为贵，公乃使在丘陇之侧，老君无乃却辞行乎？”避暑录话后公罢政出守青社，自为阡表，刻碑以归。江行过采石，舟裂碑沉，舟人曰：“神如有知，石将出。”有顷，石果见，遂得以归立于其宫。鹤林玉露云：石绿色，高丈余，光可鉴。绍兴乙卯宫焚，不余一瓦，碑亭独无恙。独醒杂志 枣林杂俎云：吉安永丰县有泷陵阡，即欧公葬祖父处。国朝□□间忽失处，落广信永丰县，人怪之，后又还吉安永丰县，时有谣曰：吉永丰移广永丰，永丰二字适相同，人民城郭依然是，只少当年六一翁。 

　　泷冈阡表成，勒诸石，遣吏赍之归，并檄郡守董墓。渡江，风涛大作，有龙蜿蜒夹舟。舟欲覆，篙师呼曰：“客有怀宝者乎？请投之以禳此厄。”客曰：“无之，惟碑在焉。”因共挤之江，龙乃冉冉去，波亦平，遂得竟渡。吏持檄以实告郡守，守讶之，令吏祭墓，且以告，则碑已岿然植于其侧矣。守墓者曰：“昨夜震电发土，碑于是出，薄视之，见表文内独以朱圈祭而丰不如养之薄八字，滴水淋漓，自额及趺不绝，朱迹炳然，阅数百载如新。江西通志 筠廊随笔云：欧阳文忠公泷冈阡表为龙神借观，事甚奇。黄鲁直檄龙神文云：臣黄鲁直谨言，臣闻天子诏修永叔以三月三日趋朝，钦承皇上宠锡以重爵，推以峻位，加恩三世，著褒辞以赠修，命石氏镌之，故刻泷冈阡表世次。碑乃雇舟载回，五月十三日至鄱阳湖，泊舟卢山之下。是夜一叟同五人青衣大带，来舟揖而言曰：闻公之文章盖世，水府愿借一观。自谓龙也。请碑入水，遂不见焉。惟阴风怒号，淡月映空，修为惊悼不已，坐以待旦，黎明起谕。直时知泰和令，以同邦之谊，命直为文以檄：恭维洞天水府之宫，震泽主者，润济王阙下：福地阴阳，龙池岁月。星斗芒寒，受穹质于上界；云津变化，膺显号于人间。庙食吴中，官民均赖。兹有河神之玩法，敢将表石以沉沦，妙画雄文，自应呵护，琼章玉册，孰敢谁何。虽龙宫之幽元，而雷神之慧彻，巽风震雷，骇虯奔鲸，地裂水竭，渊泉俱灭，既已各司其职，胡不永保其身。以汝上天功也，骧首云霄，德配庭毒，乾道之性，厥位六焉。鼎成以升，实汝之神，下地利也，渊源潭洞。养身遁性，坤绝妖尘，其德元焉，禹舟之负，实汝之功。今汝不然，乃罹兹禁，万一株连，五龙尽灭。书毕，投檄湖内，忽空际语曰：吾乃天丁也，押服骊龙往，而送至永丰沙溪，敕赐文儒读书堂之南，龙泉坑而交也。文忠公归家埽墓，但见坑内云雾蒙蔽，虹光烁空，往视一大龟负碑而出，倏忽不见，惟碑上龙涎宛然在焉，乃起置于崇国公墓前。熙宁三年庚戌七月望日，黄鲁直谨识。靖按此事殊诞，文亦不知所本，鲁直自称字，已可见其不经，且是年欧公未归，碑乃遗吏赍回，金石粹编已正其失矣。 

　　王荆公初不识欧阳文忠，曾子固力荐之，而荆公终不肯自通。至和初为群牧判官，文忠还朝始见知，遂有“翰林风月三千首，吏部文章二百年”之句。然荆公犹以为非知己，故酬之曰：“它日倘能窥孟子，此身安敢望韩公。”自期以孟子，处公以韩公，公亦不以为嫌。及在政府，荐可以为相者三人，同一劄子，吕司空晦叔、司马温公与荆公也。吕申公本嫉公为范文正之党，滁州之谪实有力。温公议濮庙，力排公而佐吕献可。荆公又以经术自任而不从公。公于晦叔则忘其嫌，于温公则忘其议论，于荆公则忘其学术，世服其能知人。避暑录话 

　　张安道与欧公素不相能，庆历初杜祁公、韩、富、范四人在朝，欲有所为。文忠为谏官，协助之。而前日吕许公所用人多不然，于是诸人以朋党罢去。安道继为中丞，颇弹击前事，二人遂交怨，盖趣操各有主也。嘉祐初，安道守成都，文忠为翰林，苏明允父子自眉州走成都，将求知安道。安道曰：“吾何足以为重，其欧阳永叔乎？”乃为作书办装，使人送之京师，谒文忠。文忠得明允父子所著书，亦不以安道荐之非其类，大喜曰：“后来文章当在此。”极力推誉，天下于是高此两人。子瞻兄弟后出入四十余年，虽物议于二人各不同，而亦未尝敢有纤毫轻重于其间也。避暑录话 

　　公知颍州时，吕公著为通判，为人有贤行，而深自晦默，时人未甚知，公后还朝力荐之，由是渐见进用。又陈恭公素不喜公，知陈州时，公自颍移南京过陈，拒而不见。后公还朝作学士，陈为首相，公遂不造其门。已而陈出知亳州，寻罢使相。公当制，自谓必不得好词，及制出，词甚美，至云：“杜门却埽，苦避权贵以远嫌。处事执心，不为毁誉而更变。”陈大惊曰：“使与我相知深者，不能道此，此得我之实也。”手录一本寄李师中曰：“吾恨不早识此人。”墨庄漫录 

　　江邻几与公契分不疎，晚著杂志，诋公尤力。梅圣俞以为言，公终不问。邻几死，公往吊，哭之恸，且告其子曰：“先公埋石，修当任其责矣。”故公叙邻几无一字贬之。前辈云：“非特见公能容，又使天下后世读公之文，知公与邻几始终如一，且将不信其所诋矣。”能改斋漫录 

　　欧公作王文正墓碑，其子仲仪送金酒盘盏十副，注子二把，作润笔资。公辞不受，戏云：“正欠捧者耳。”仲仪即遣人如京师用千缗买二侍女，并献。公纳器物而却侍女，答云：“前言戏之耳。”盖仲仪初不知薛夫人严而不容故也。高斋漫录 

　　欧公撰石曼卿墓表，苏子美书，邵餗篆额。山东诗僧秘演屡督欧俾速撰。文方成，演置石于相蓝，砻讫白欧公，写石之日，为具召馆阁诸公。观子美书毕，演大喜曰：“吾死足矣。”饮散，欧、苏属演曰：“镌讫且未得打。”竟以辞翰之妙，演不能却。欧公于定力院见之，问寺僧，僧曰：“半千买得。”欧怒，回诟演曰：“吾之文乃与庸人半千鬻之。”演徐语欧曰：“学士已多他三百八十三矣。”欧愈怒曰：“是何言？”演曰：“公岂不记省元时，庸人竞摹新赋，叫于通衢，复更名呼曰：两文来买欧阳某省元赋。今一碑五百，价已多矣。”欧因解颐，徐又语欧曰：“吾友曼卿不幸早世，因欲得君之文，张其名，与日星相磨。而又穷民售之，颇济其乏。又非利乎？”公笑而无语。湘山野录 茶香室三钞云：三百八十三加两文谓之半千者，其时循太平兴国之例，以七十七为百也。 

　　欧阳公平日少许人，唯服韩稚圭。尝因事叹曰：“累百欧阳修，何敢望韩公。”语林 

　　苏子容云：“欧公不言文章，而喜谈政事。君谟不言政事，而喜论文章。各不矜其所能也。”名臣言行录 

　　欧阳公喜士，为天下第一，好诵孔北海“座上客常满，樽中酒不空”之句。诗话总龟 

　　世言欧阳文忠每夸政事，不夸文章。蔡君谟不夸字，吕济叔不夸棋，何公南不夸饮酒，司马君实不夸清约。大抵不足则夸也。此条据宋稗类钞 

