<!-- { "loadSidebar": true } -->
　　元丰间先祖访滕章敏公元发于池阳。时杨元素过郡，二公同年生，款留甚欢。一日元素忽问公曰：“令弟贼汉在否？”先祖坐间甚讶其语，伺小间因启公，公曰：“熙宁初甫与元素并居台谏，偶同上殿，陈于上曰：‘曾公亮久在相位，有妨贤路。’上曰：‘然卿等何故都未有文字来？’明日相约再对。草疏已毕，舍弟申见之，夜驰密以告曾。暨至榻前，未出奏牍。上怒曰：‘岂非欲言某人耶？其中事悉先来辩析，文字见留此，卿等为朕耳目之官，不慎密乃尔。’言遂不行，吾二人由此失眷，元素所以深恨之。”滕公奋身寒苦，兄弟三人，誓不异居，而有象傲之弟，即申焉。恃其爱无所不至，公一切置之。元祐间公自高阳易镇维扬，道卒。丧次国门，先祖自陈留来会哭，朝士皆集舟次。秦少游时在馆中，少游辱公知最早，吊毕，先祖为少游言其弟凌蔑诸孤状，少游不平，策马而去。翌日，方解维，开封府遣人寻滕光禄舟甚急。乃御史中丞苏辙劄子，言元发昔事先帝，早蒙知遇，有弟申，从来无行，今元发既死，或恐从此凌暴诸孤，不得安居。缘元发出自孤贫，兄弟别无合分财产，欲乞特降指挥，在京及沿路至苏州官司，不许申干预家事及奏荐恩泽，仍常觉察。奉圣旨令开封府备文榜舟次。询之，乃少游昨日径往见子由，为言其事。昔人笃于风谊乃尔，今苏黄门章疏备载其劄子。挥麈后录 

　　李承之待制，苏子瞻所谓李六丈，人豪也。为童子时，论其父纬之功于朝，久不报。自诣漏舍，以状白丞相韩魏公，公曰：“君果读书，自当取科名，不用纷纷论赏也。”承之云：“先人功罪未辨，深恐先犬马沟壑，无以见于地下，故忍痛自言。若欲求官，稍识字，第二人及第固不难。”魏公，王尧臣榜第二人。公闻其语矍然。魏公德量服一世，独于承之终身不能平。承之在仁宗朝官州县，因邸报包拯拜参政，或曰：“朝廷自此多事矣。”承之曰：“包公无能为，今知鄞县王安石眼多白，甚似王敦，他日乱天下者，此人也。”邵氏闻见录 

　　李师中诚之，其父纬坐镇戎军退阵当斩。诚之赴省试讼父之冤，且乞斩韩魏公，以其起陕西民兵乃应贼致败。是时诚之叔纮，知开封，诚之方年十八岁。一日纮坐厅视事，见朝廷押上书人至阶下，视之，乃其家六秀才也。寻得释，是年登科。默记 诚之，邵氏闻见录作承之，以名字义定之，当以诚为是。 

　　李师中与王介甫同年进士，自幼负才气。一日广座，人称其少年豪杰，介甫乃云：“唐太宗十八起义兵方是豪杰，渠是何豪杰？”众不敢对。同上 

　　韩魏公为陕西安抚，开府长安。李待制师中过之，李有诗名，席间使为官妓贾爱卿赋诗云：“愿得貔貅十万兵，犬戎巢穴一时平。归来不用封侯印，只向君王乞爱卿。”后山诗话 

　　李师中平日议论多与荆公违戾。及荆公权盛，李欲合之，乃于舒州作傅岩亭，以公尝倅舒，而始封又在舒也。东轩笔录 

　 郭祥正言，尝从章惇醉入梅山溪洞，见洞主苏甘家有神画像，被服如士大夫，奉之甚谨。问之，云：“此知桂府李大夫也。”问其名，曰：“此岂可名哉？”叩首称死罪数回，卒不敢名。考其年月，则李诚之师中也。诚之常为提刑，权知桂府。志林 

　　姚嗣宗，关右诗豪，忽绳检，坦然自任。杜祁公帅长安，多裁品人物，谓尹师鲁曰：“姚生何如人？”尹曰：“嗣宗者，使白衣入翰林亦不忝，减死一等黥流海岛亦不屈。”姚闻之，大喜曰：“善评我者也。”时天下久撤边警，一旦元昊以河西叛，朝廷方羁笼关中豪杰。嗣宗题二诗于驿壁，有“踏碎贺兰石，扫清西洛尘。布衣能效死，可惜作穷鳞”，又“百越干戈未息肩，九原金鼓又轰天。崆峒山叟笑不语，静听松风春昼眠”之句，韩忠献公奇之，奏补职官。既而一庸士张忘其名。亦堂堂人，猬髯黑面，顶青巾缁裳，持一诗代刺，摇袖以谒杜公曰：“昨夜云中羽檄来，按兵谁解埽氛埃。长安有客面如铁，为报君王早筑台。”祁公亦异之，奏补乾祐一尉，而胸无一物。未几，以赃去任。湘山续录 又贵耳集载姚嗣宗述怀诗云：大开双白眼，只见一青天。 

　　董士廉，关中豪侠之士，佐刘沪同筑水洛城，尹师鲁大非之。其后狄青帅渭，希师鲁意，以沪擅兴，械送狱，将按诛之。士廉已罢幕府至京师，青言于朝，槛车捕送，欲至渭而诛之。士廉过华阴县，姚嗣宗知县事，董姚意气之交也。县当发人护送，而监者兵仗严密，如护叛逆，不得语也。嗣宗交护送者于路，因呼士廉行第，屡引两手向上示之，士廉应曰：“会得。”嗣宗意令作向上一路出此槛车也。既至渭州，青方坐厅事，列兵仗盛怒以待之，士廉在槛车见青大呼曰：“狄青，你这回做也，只是董士廉碍著你，你今日杀了我，这回做也。”青闻之，大惊，不敢诛。盖青起于卒伍而贵，常有嫌疑之谤，心恶闻此语，因破槛车械送狱。既在有司，士廉得为计矣。其后反讼师鲁赃罪，师鲁贬死，而士廉从轻比，用姚嗣宗计也。默记 

　　华州西岳庙门里有唐玄宗封西岳御书碑。高数十丈，其字八分，几尺余。旧有碑楼，黄巢入关，人避于碑楼上，巢怒，并楼焚之，楼焚尽而碑字缺剥，十存一二。姚嗣宗知华阴县，时包希仁初为陕西都转运使，才入境，至华阴谒庙，县官皆从行。希仁初不知焚碑之由，见损碑，，顾谓嗣宗曰：“可惜好碑为何人烧了？”嗣宗作秦音对曰：“被贼烧了。”希仁曰：“县官何用？”嗣宗曰：“县内只有弓手三四十人，奈何贼不得？”希仁大怒曰：“安有此理，若奈何不得，要县官何用？且贼何人，至于不可捉也。”嗣宗曰：“却道贼姓黄，名巢。”希仁知其戏己，默然而去。同上 

　　高副枢若讷一日召姚嗣宗晨膳，忽一客老郎官者至，遂自举新诗，喋喋不已。日既高，宾主尽馁，无由速其去。姚亦关右诗豪，辩谑无羁，潜计之，此老非玩不起，果又举甘露寺阁诗云：“下观扬子小。”姚曰：“宜对卑末狗儿肥。”虽愠不已。又举秋日峡中感怀曰：“猿啼旅思凄。”姚曰：“好对犬吠王三嫂。”老客振色曰：“是何下辈？余场屋驰声二十年。”姚对曰：“未曾拨断一条弦。”因奋然而去。高大喜，因得就膳。湘山野录 五代史补以为何承裕事，无上一联。青箱杂记又以为曹琰对僧语。 

　　西塘先生郑侠，福清人，父监江宁税时，先生读书清凉寺。时荆公以舍人居忧，闻而奇之。有杨骥者学于荆公，公使依先生学。一夕大雪，先生读书过夜半，寒甚，呼骥起饮，酒酣，登楼观雪，赋诗，气宇浩然。诗曰：“浓雪暴寒景，寒斋岂怕哉。漏随书卷尽，春逐酒瓶开。一酌招孔孟，再斟留赐回。醺酣入诗句，同上玉楼台。”他日骥谒荆公，诵此诗，公为叹赏，屡诵其颈联。后登第，上流民图。上问安石曰：“识侠否？”安石曰：“尝从臣学。”侠未几下台狱，窜汀州。梅磵诗话 

　　郑介夫熙宁中贬英州。元祐初，东坡公荐之，复官。绍圣初，再谪英州，时坡公贬惠州，始与相遇，一见如故交。政和戊戌，介夫在福清，梦客至，自通铁冠道士，遗诗一章，视之乃坡公也。坡在海上，尝自称铁冠道人，时下世七年矣。其诗曰：“人间真实人，取次不离真。官为忧君失，家因好礼贫。门阑多杞菊，亭槛尽松筠。我友迂疏者，相从恨不频。”又曰：“介夫不久须当来。”寤而叹曰：“吾将逝矣。”时年七十八。明年秋被疾，语其孙嘉正曰：“人之一身，四大合成。四者若散，此身何有。”口占一诗曰：“似此平生只藉天，还如过鸟在云边。如今身畔浑无物，赢得虚堂一枕眠。”数日而卒。夷坚志 

　　王介性轻率，语言无伦，时人以为心风。与荆公旧交，公作诗曰：“吴兴太守美如何？柳恽诗才未足多，遥想郡人临下担，白苹洲上起沧波。”其意以水值风即波也。介喻其意，遂和十篇，盛气诵于荆公。其一曰：“吴兴太守美如何？太守从来恶祝驼。正直聪明神鬼畏，死时应合作阎罗。”荆公笑曰：“阎罗见阙，可速赴任也。”东轩笔录 

　　胡瑗 石介 孙明复 二程 杨时 

　　庆历间，胡瑗以白衣召对，侍延英讲易，读乾元亨利贞，不避上御名，上与左右皆失色。瑗曰：“临文不讳。”后瑗因言孟子民无恒产，读为常。上微笑曰：“又却避此一字。”盖自唐穆宗已改常字，积久读熟。上尝诏其修国史，瑗乃避其祖讳不拜。道山清话 

　　庆历六年，吴兴六老之会，郎简工部侍郎七十九，范说司封员外八十六，张维卫尉寺丞九十一，都官张先之父，刘余庆殿中丞九十二，述仲之父，周守中大理丞七十二，知几之父，时太守马寻主之，胡安定教授湖学，为之序。齐东野语 

　　胡翼之侍讲延英日，讲乾卦元亨利贞，上为动色，徐曰：“临文不讳。”伊川讲“南容三复白圭”，内侍告曰：“容字上旧名也。”不听，讲毕，曰：“昔仁宗时宫嫔谓正月为初，月饼之蒸者为炊，天下以为非，嫌名、旧名请勿讳。”齐东野语 

　　楚州徐积，有孝行，东坡诸公特敬礼之。初积学于胡瑗，瑗门人甚众，一日独召积食，二女子侍立。积问瑗：“门人或问见侍女否，将何以对？”瑗曰：“莫安排。”积闻此一语，忽大省悟，其学顿进。邵氏闻见后录 清波杂志同 

　　石守道为举子时，寓学于南都，固穷苦学。王侍郎渎闻其勤约，以盘餐贻之。石谢曰：“甘脆亦某所愿，但日享之则可。若止修一餐，明日何以继乎？朝享膏粱，暮厌粗粝，人之常情，某所以不敢当赐。”类苑引倦游杂录 

　　石介作庆历圣德诗，有云：“众贤之进，如茅斯拔。大奸之去，如距斯脱。”孙复闻之，曰：“介祸始此矣。”范仲淹谓韩琦曰：“为此怪鬼辈坏事也。”枫窗小牍 末语见魏公别录，毕鉴删去。 

　　石守道墓在奉符，太和间墓崩，诸孙具棺葬骸骨，与常人无异，独其心如合两手，已化为石。续夷坚志 

