<!-- { "loadSidebar": true } -->
　　谢希深绛尝作杨秘监启事，有曰：“曳铃其空，上念无君子者；解组不顾，公其如苍生何。”大年题于所携扇曰：“此文中虎也。”归田录 

　　谢绛吴人，雅秀有词藻，章祐间知制诰。然轻黠，利唇舌，人罕测其心，时谓之士面观音。与范讽同年，素为讽所薄。及庞籍讼讽，两被黜。时王尧臣当制，绛求代草其词，籍诰末云：“季孙行父之功，予不忘矣。”盖指讽为四凶也，论者益畏之。未几出守南阳，病亟，自噬舌，吃其血肉而卒。儒林公议 

　　谢景初师厚，希深之子，诗极高。豫章黄鲁直娶其女，而师厚之姑归梅圣俞，其渊源所从来远矣。研北杂志 

　　谢师厚作襄倅，闻营妓与二胥相好，此妓乞书扇子。遂改元微之诗曰：“寄语东风好擡举，夜来曾有老鸦栖。”侯鲭录 

　　东坡云：“梅二丈身长，秀眉大耳，红额，饮酒过百盏，辄正坐高拱，此其醉时也。”研北杂志 逸老堂诗话：圣俞醉即叉手温语，东坡谓非善饮者。 

　　梅圣俞寝食游观，未尝不吟咏。时于坐上忽引去，奋笔书一小纸，纳算袋，同人窃取视之，皆诗句也。或一联，或一句，他日作诗有可用者入之。孙公谈圃 

　　欧阳辟晦夫，桂林人，尝从圣俞学。及其归，以诗赠之，曰：“我家无梧桐，安可久栖凤？凤巢在桂林，乌哺不得共。”独醒杂志 

　　苏明允初至京师，时东坡与子由年甚少，人鲜知者。圣俞独奇之，故赠明允诗，有云：“岁月不知老，家有雏凤凰。百鸟戢羽翼，不敢呈文章。”后东坡谪南海，过合浦，始识晦夫，谈论累日。晦夫因出圣俞赠行诗，东坡读毕，执晦夫手笑曰：“君年六十六，余虽少一，而白发苍颜，大略相似。困穷亦不相远，圣俞所谓凤，例如此。天下皆言圣俞以诗穷，吾二人又穷于圣俞之诗，不可大笑乎？”独醒杂志 

　　嘉祐间，侍从官列荐国子博士梅尧臣宜在馆阁，仁皇帝曰：“能赋‘一见天颜万人喜，却回宫路乐声长’者也。”盖帝幸景灵宫，尧臣有诗。或传入禁内，帝爱此二语，召试，赐一等，竟不登馆阁。邵氏闻见录 

　　李邯郸诸孙亨仲云：“吾家有梅圣俞诗善本。世所传多为欧阳公去其尤者，忌能名之或压也。”予谓欧阳公在谏路，颇诋邯郸公，享仲之言恐不实。然曾仲成云欧阳公有“韩孟于文词，两雄力相当，孟穷苦累累，韩富浩穰穰。郊死不为岛，圣俞发其藏”等句，圣俞谓苏子美云：“永叔要作韩退之，强差我作孟郊”，虽戏语亦似不平也。邵氏闻见后录 

　　梅圣俞宠妾曹氏，作一日曲，为曹氏也。许彦周诗话 

　　范文正始以献百官图讥切吕相，坐贬饶州。梅圣俞时官旁郡，作灵鸟赋以寄，公亦作赋报之。及公秉政，圣俞久困，意公必援己，而漠然无意，所荐乃孙明复、李泰伯。圣俞有违言，遂作灵鸟后赋以责之，略云：“我昔闵汝之忠，作赋吊汝。今主人误丰尔食，安尔巢，而尔不复啄叛臣之目，伺贼垒之去，反憎鸿鹄之不亲，爱燕雀之来附。”意以其西师无成功。世颇以圣俞为隘。石林燕语 

　　碧云騢者，以其吻肉色碧如霞片，故云。世以旋毛为丑，此以旋毛为贵，虽贵矣，病可去乎？梅圣俞不得志于诸公间，乃借此名，著书一卷，诋庆历巨公，后叶石林于避暑录尝辨乃襄阳魏泰所著，嫁之圣俞。邵公济，康节孙也，引圣俞闻范文正讣诗云：“一出屡更郡，人皆望酒壶。俗情难可学，奏记向来无。贫贱常甘分，崇高不解谀。虽然门馆隔，泣与众人殊。”谓为郡以酒悦人，乐奏记纳谀，岂所以论文正者，以是疑真出圣俞也。清波杂志 

　　苏子瞻尝于淯井监得西南夷人所卖蛮布弓衣，其文织成梅圣俞春雪诗，子瞻以余尤知圣俞者，因以见赠。余家旧蓄琴一张，乃宝历三年雷会所斵，遂以此布为琴囊，真余家之宝玩也。六一诗话 

　　梅圣俞过扬州，宋相公庠送鹅，作诗谢之云：“常游凤池上，曾食凤池萍。乞与江湖去，从教养素翎。”宋得之不怿。邻几杂志 

　　宣城守吕士隆，好缘微罪杖营妓。后乐籍内一客娼名丽华，善歌，士隆眷之。一日复欲杖营妓，妓泣诉曰：“某不敢避杖，但恐某人新到，不安此耳。”士隆笑而从之。丽华短肥，故梅圣俞作莫打鸭诗曰：“莫打鸭，莫打鸭，打鸭惊鸳鸯，鸳鸯新自南池落，不比孤洲老秃鸧。秃鸧尚欲远飞去，何况鸳鸯羽翼长。”侯鲭录 

　　王副枢畴之夫人，梅鼎臣女也。景彝初，除枢密副使，梅夫人入谢慈寿宫，太后问：“夫人谁家子？”对曰：“梅鼎臣女也。”太后笑曰：“是梅圣俞家乎？”由是知圣俞名闻宫禁。圣俞在时，家甚贫。余或至其家，饮酒甚醇，非常人家所有，问其所从得，云：“皇亲有好学者，宛转致之。”余又闻皇亲有以数千购梅诗二篇者，其名重如此。归田录 

　　往时南馔未通，京师无能斫鲙者，梅圣俞家老婢独能为之。欧阳公、刘原甫诸人，每思食鲙，必提鱼往过圣俞家。圣俞得鲙材必储以速诸人，故集内有买鲫鱼八九尾，尚鲜活，永叔许相过，留以给膳；又蔡仲谟遗鲫鱼十二尾，余忆在襄城时获此鱼，留以待永叔等数十篇。一日，蔡州会客食鸡头，因论屈到嗜芰，曾晳嗜羊枣等事。忽有言欧公嗜鲫鱼者，问其故，曰：“见梅圣俞集。”坐客皆绝倒。避暑录话 

　　梅圣俞以诗知名，三十年终不得一馆职。晚年与修唐书，书成未奏而卒。其初受敕修唐书，语其妻刁氏曰：“吾之修书可谓猢狲入布袋矣。”刁氏对曰：“君于仕宦何异鲇鱼上竹竿耶？”归田录 

　　梅圣俞晚年官都官，一日会饮余家，刘原父戏之曰：“圣俞官必止于此。”坐客皆惊，原父曰：“昔有郑都官，今有梅都官也。”圣俞颇不乐，未几病卒。六一诗话 

　　梅圣俞之卒，余与宋子才选、韩钦圣宗彦、沈文通遘俱为三司僚属。子才曰：“比见圣俞面光泽特甚，意其为充盛，不知乃不祥也。”时钦圣面上光泽，文通指之曰：“次至钦圣矣。”众皆尤其暴谑。不数日，钦圣暴疾卒。余谓文通：“君虽不为诅咒，亦戏杀也。”温公诗话 

　　梅圣俞因刘原甫戏言之谶，竟终于都官，葬在宣城，俗呼梅夫子墓。有吊之者曰：“赢得儿童叫夫子，可怜名位祗都官。”娱书堂诗话 

　　江邻几喜饮酒鼓琴围棋。通判庐州，有酒官善琴，以坐职不得出，江旦旦就之。郡之沙门道士及里亩能棋者数人呼与同往。郡人画为图，前列趋道一人，骑马青盖，其后沙门道士，褐衣数人，葛巾芒履，累累相寻，意思萧散。诗话总龟 抒情录 

　　江邻几学士，在馆阁有时名，被召修起居注。一僧能相人，曰：“江舍人金形人，非佳金，铅金耳。修注当日在君侧，本朝火德，铅在火侧，安能久？”后百余日，江以肺疾不起。明道杂志 

　　君谟出守福唐时，李泰伯觏自建昌携文访之。一日，命觏及陈孝廉烈早膳于后园望海亭。时方暮春，籍姬数子亦寻芳于此，知太守在亭，因敛袖声喏而退。蔡公留之，旋命觥具，酒方行，举歌一拍，陈烈惊惧怖骇，越墙攀木而遁。泰伯即席赋诗：“七闽山水掌中窥，乘兴登临到落晖。谁在画帘沽酒处，几多鸣橹趁潮归。晴来海色依稀见，醉后乡心积渐微。山鸟不知红粉乐，一声檀板便惊飞。”湘山野录 

　　云山苍苍，江水泱泱，先生之德，山高水长。李泰伯易德为风。随隐漫录 按桯史谓范文正以千金求严子陵祠堂记一字之易，此字真值千金矣。 

　　李泰伯尝著书非孟子，后举茂材，论题经正则庶民兴，不知出处，曰“吾无书不读，此必孟子语也。”掷笔而出。晁说之亦著论非孟子。建炎间，宰相进拟除官，高宗曰：“孟子发挥王道，说之何人，乃敢非之。”勒令致仕。鹤林玉露 按四朝闻见录引曾慥说，谓李觏试题为四科优劣之差，并有辩正。 

　　李觏不喜佛，不喜孟子。一日，有达官送酒数斗，一士人知之，乃作诗云：“完廪捐阶未可知，孟轲深信亦还痴。丈人尚自为天子，女壻如何弟杀之。”李见诗大喜，留连数日，所谈莫非骂孟子也。无何酒尽，乃去。既而又有寄酒者，士人闻之，再往作仁义、正论三篇，皆诋释氏。李览之，笑曰：“公文采甚奇，但前次被公吃了酒后，极索莫。今次不敢相留，留此酒自遣怀。”道山清话 

　　蔡君谟守福唐，政尚严肃。陈烈过之，维舟溪亭，留诗亭上曰：“溪山龙虎蟠，溪水鼓角喧。中宵乡梦破，六月夜衾寒。风雨生残木，蛟螭喜怒澜。殷勤告舟子，放棹过前滩。”亭吏录以呈公，自此为之稍霁威明。诗话总龟 

　　陈烈，福州人，博学不随时态，动循古礼。蔡君谟居丧于莆田，烈往吊之，语门人曰：“诗不云乎？凡民有丧，匍匐救之。今将与二三子行此礼。”于是乌巾栏鞟，与二十余生望门以手据地，膝行号恸而入。孝堂妇女望之皆走，君谟匿笑受吊。即时李觏画匍匐图。倦游杂录 

　　鲍当善为诗，为河南府法曹。薛尚书映知府，当失其意，初甚怒之，当献孤雁诗云：“天寒稻粱少，万里孤难进。不惜充君庖，为带边城信。”薛大嗟赏，不复以掾属待之，人称鲍孤雁。薛尝暑月访其廨舍，当方露顶，狼狈入，易服把板而出，忘其幞头。薛严重，左右莫敢言。久之，月上，当顾见发影，大惭，以公服掩头而走。温公诗话 

　　包拯 赵抃 

　　西羌于龙呵既归朝，至阙下引见，谓押伴使曰：“平生闻包中丞拯，朝廷忠臣，某既归汉，乞赐姓包。”神宗遂如其请，名顺。甲申杂记 

　　包孝肃尹京，人莫敢犯。一日闾巷火作，救焚方亟，有无赖子相约乘变调公，亟走声喏于前曰：“取水于甜水巷耶？苦水巷耶？”公忽省，亟命斩之。由是人益畏服。独醒杂志 

　　包孝肃尹京，号明察，有民犯法，当杖脊。吏受赇，与之约曰：“今见尹，必付我责状。汝第呼号自辨，我为汝分此罪。”既而包引问，果付吏责状。囚如吏言，分辨不已，吏大声诃之曰：“但受脊杖出去，何用多言。”包谓其市权，捽吏于庭杖之，转宽囚罪，止从杖坐，以抑吏势，不知已为所卖矣。梦溪笔谈 

　　开封府题名，独包孝肃姓名为人所指，指痕甚深。癸辛杂志 

