<!-- { "loadSidebar": true } -->
　　吕太尉惠卿赴延安帅，道出西都。时程正叔居里，谓门人曰：“吾与吕吉甫未识其面，明旦西出，必经吾门，我且一觇之。”迨旦了无所闻，询之则过已久矣，道傍多不知。正叔叹曰：“夫以从者数百人，马数千，行道路，能使悄然无声。驭众如此，可谓整肃矣。立朝虽多可议，其才亦何可掩！”却扫编 

　　泰州徐二公者，异人也。日持一帚以扫神祠佛殿，未尝与人言。忽发一言，则应祸福。吕参政惠卿除丧赴阙，访二公，拜而问之。二公惊走，吕追之。忽回顾曰：“善守。”吕再拜而去。意谓俾其善守富贵也。及还朝，除知建州。徐禧、沈括新败，恳辞不行，又乞与两府同上殿。神宗怒，落资政殿学士知单州，即“善守”之应也。东轩笔录 

　　江阴刘谷与徐神公语，见其哆口瞪目，语曰：“吕惠卿食枸杞夹子。”吕后窜责，至绍圣甲戌始还，始悟枸杞之谶。海陵三仙传 

　　绍圣间，谪元祐大臣过岭。吕吉甫闻之，嘻笑曰：“捕得黄巢，笞而遣之。”老学庵笔记 

　　吕吉甫问客：“苏子瞻文词似何人？”客揣其意，答曰：“似苏秦、张仪。”吕笑曰：“秦之文高矣，仪固不能望，子瞻亦不能也。”徐自诵其表语云：“面折马光于讲筵，廷辨韩琦之奏疏。”甚有自得之色。客不敢问而退。老学庵笔记 

　　吕惠卿之谪也，词头始下，刘贡父当草制。东坡呼曰：“贡父平生作刽子，今日才斩人也。”贡父急引疾而出。东坡一挥而就，不日传都下，纸为之贵。暨绍圣初章，复知江宁府，惠卿所作到任谢表，句句论辨，惟至发其私书，则云：“自省于己，莫知其端。”读者莫不失笑。又自叙云：“顾惟妄论，何裨当日之朝廷；徒使烦言，有黩在天之君父。”或曰：“观此一联，其用心憸险如此，使其得志，必杀二苏无疑矣。”盖当时台谏论列，多子由章疏，而谪词则东坡当笔故也。曲洧旧闻 

　　东坡行吕吉甫责词曰：“先皇帝求贤如不及，从善若转圜。始以帝尧之聪，姑试伯鲧，终焉孔子之圣，不信宰予。”又曰：“喜则摩足以相欢，怒则反目以相视。”既而语人曰：“三十年作刽子，今日方剐得一个有肉汉。”步里客谈 

　　吉甫建州谢上表曰：“龙鳞凤翼，固绝望于攀援；虫臂鼠肝，一冥心于造化。”以子瞻兄弟与我所争者虫臂鼠肝而已。子瞻见此表，笑曰：“福建子难容，终会作文字。”四六话 

　　吕惠卿元祐间贬建州，绍圣初复起。语人曰：“吾在谪籍九年，虽冷水亦不敢饮，设有疾病，则好事者必谓吾戚戚所致矣。”却扫编 

　　扬州吕吉甫观文宅，乃晋镇西将军谢仁祖宅也。在唐为法云寺，有双桧存焉，犹当时物也。刘禹锡有诗。吉甫家居时，桧尚依然。李之仪端叔用梦得诗韵云：“故迹悲凉古木奇，相公庭下蔚参差。霜根半露出林虎，画影全舒破贼旗。宝界曾回铺地色，节旄远映插云枝。刘郎风韵知谁敌，儒帅端能表异时。”建炎兵火，树遂亡矣。墨庄漫录 

　　吕参政谪居建州，将访余庆长老，而师已迁化。方其示寂，跏趺而坐，颜色不变。吕公焚香再拜，以小磬就师耳根击之，师忽开目笑曰：“已相别，何必尔！当为公再留七日。”遂下坐，复居方丈。吕公咨问道要，且请再开堂。既七日，再升堂而化。李忠定文集 

　　吕惠卿自负高才，久排在外。大观间，始召至京师，为太一宫使。时年八十岁矣，视宰辅贵臣皆晚进出己下者，意气颇自得。一日延见众客，有道士亦在其间，自称宗人，礼数简易。吕视之不平，因问其所能。曰：“能诗。”吕顾空际有纸鸢，使赋之。道士应声曰：“因风相激在云端，扰扰儿童仰面看。莫为丝多便高放，也防风紧却收难。”吕知其讥己，有惭色，方顾他客，道士已失所在，其风骨如世之画吕洞宾。鸡肋编 

　　吕吉甫自罢参知政事，最为偃蹇。元祐间，贬为散官，居建州，凡十年。再见绍圣，固当预政，章子厚、蔡元度先得路，百计逐之，老于为帅。继以妖人事，再贬武昌。至张天觉作相，始荐于上皇，召为宫使，留京师。吉甫谢表云：“历官三十八任，受恩虽出于累朝；去国四十二年，留侍方从于今日。”徽庙大喜，甚有大拜意。一日，书于纸曰：“何执中除太傅平章事，张商英左仆射兼门下侍郎，吕惠卿右仆射兼中书侍郎。”既书之矣，适士人献宫词百篇，其一云：“先帝熙宁有旧臣，曾陪元宰转洪钧。嗣皇不减周文美，八十重来起渭滨。”徽宗改“不减”作“不啻”，御书二扇，以一赐吉甫。众谓必相矣，然何执中、郑居中方攻天觉，尽用其党，而吉甫以腹疾乞致仕，卒于京师。默记 

　　吕吉甫太尉自言其家祖茔女山相刑，不利女壻，不唯碌碌无用，如长倩余中成婚二十余年，元祐初，上书乞诛吕吉甫谢天下，后竟离婚。李熙嘏狂生登第，吕以孙女妻之，自延安帅遣人纳吉，礼貌甚盛。熙嘏在京，忽诣开封府投牒悔婚。蔡元长尹京，惊问所以，熙嘏但言不喜与福建子相交。元长怒，叱去，卒成婚。元长亦闽人，故熙嘏戏之耳。萍洲可谈 

　　邓润甫圣求召为兵部尚书。时范纯夫祖禹为内相，蔚有时望，与邓公同知贡举，引试第二场，忽有中旨宣押学士拜尚书左丞。范公方冠带迎肃，中使曰：“宣押邓学士，非范学士也。”邓俄顷上马，回鞭揖诸公，颇有得色。数日，以病卒于位。黄道夫尝为祭文云：“中台三月，功名已遂于推扬；东府数宵，魂魄俄归于寂寞。”自谓精切，戏曰：“此文可书之圣求之门。”章子厚笑曰：“圣求生为执政，死乃作桃符耶！”高斋漫录 

　　元祐末，宇文昌龄聘契丹，皇城使张璪价焉。张颓龄，枢府难其行，璪哀请。故事，死于虏庭，恩数甚渥，北虏棺银装校三百两。既行，璪饮冷食生无忌，昌龄戒之不听。既至虏境，益甚，昌龄颇患之，禁从者无供。璪怒骂，果病噤，不纳药粥，至十许日。既而三病三愈，复命登对。上面哂之，退语近臣者张璪生还，奈何诣政事堂？诸公大笑。昌龄直被他害杀，每夜使人防视。若有些好恶，直是自家不了。至其家，妇孙睥睨阿翁，刬地又却来也。画墁录 字句有脱落，原文如此，无法校正。 

　　有王永年者，娶宗室女，得右班殿直、监汝州税。时窦卞通判汝州，与之接熟。尔后卞知深州，永年复为州监押，益相亲昵。既而卞在京师，永年求监金曜门书库，卞为干提举监司杨绘，绘遂允之。永年常置酒延卞、绘于室，出其妻间坐，妻以左右手掬酒以饮卞、绘，谓之曰“白玉莲花杯”，其亵狎至此。后永年盗卖库书，事发下狱，永年引卞、绘尝受其馈送。朝议以两制交通匪人，落绘翰林学士、知制诰，降为荆南副使，落卞待制，降监舒州露仙观。绘性无检操，在荆南日事游宴，往往与小人接。一日出家妓延客宴饮，有选人胡师文预会。半醉，狎侮绘之家妓，无所不至。绘妻自屏后窥之，大以为耻，叱妓入，挞于屏后。师文离席，排绘使呼妓出。绘愧于其妻，遽欲撤席。师文狂怒，奋拳殴绘，几至委顿。近臣不自重，至为小人淩暴，士论尤鄙之。东轩笔录 涑水纪闻亦载王永年事 

　　陈绎和叔，晚为质朴淳谨之状，时谓“热熟颜回”。熙宁间，孔平仲对策，言时事有可痛哭者，执政恶之。绎时为翰林学士，语于众曰：“平仲狂躁，真杜园贾谊也。”王平甫笑曰：“‘杜园贾谊’可对‘热熟颜回’。”东轩笔录 

　　陈绎知广州日，将松木观音换公库檀木观音，并将使钱籴粮喂饲自己白间□鸟，并将官乳香于神寺独自焚烧。说郛 熙丰日历 

　　司马光 

　　温公之父天章公，生于秋浦，故名池；从父校理公，生于乡，名里。天章长子三月一日生，名旦；后守宛陵，生仲子，名宣；晚守浮光，得温公，名光。挥麈录 

　　温公初字公实。见翟耆年籀史注 

　　司马池尉郫之明年，生子光于官廨，字之曰岷，以山称也。于是手植楠树一株于庭。成都文类 

　　天圣九年，池为川北运使，题名南岩，末云“君实捧砚”，句龙亶请以“捧砚”名亭。舆地碑目 

　　司马池，仁庙朝待制天章阁，知杭州。为转运使江钧、张从革捃摭，降知虢州。舍吏有盗官银器，狱具，自陈为钧掌私厨。又越倅某，载私物犯税，实从革之姻。各遣人请曰：“幸怜赦之。”人谓司马独能忍耶，而卒不较。宜乎有子为温公也。清波别志 

　　古之石刻存于今者，惟石鼓也。本露出于野，司马池待制知凤翔府日，辇置于府学之门庑外，以木棂护之。墨客挥犀 

　　予见司马温公亲书一帖云：“光年五六岁，弄青胡桃，女兄欲为脱其皮，不得去，一婢子以汤脱之。女兄复来问脱胡桃皮者，光曰：‘自脱也。’先公适见，诃之曰：‘小子何得谩语！’光自是不敢谩语。”后公以诚学授刘器之曰：“自不谩语入。”邵氏闻见后录 

　　温公童时与群儿戏于庭，庭有大瓮，一儿登之，偶坠水内，群儿皆弃去，公则以石击瓮，水由穴迸，而儿得不死。盖活人手段，已见于龆龀。今京洛间多为小儿击瓮图。冷斋夜话 

　　司马温公与庞元鲁俱为张存龙图壻。张夫人贤惠。庞颖公帅太原，温公从辟，是年三十余，未有子。庞公与刘夫人欲有所置，刘发之，张欣然莫逆。未几得之，温公未尝盼睐。庞、刘知之，必以主母在嫌。一日召张夫人赏花，温公不出。食已具，是婢靓妆就书院供茶，公怫然曰：“这下人！今日院君不在宅，尔出来此作甚么？”明日，颖公幕府白司马院丞却有祖风，谓相如卓氏也。县君孙兆曰：“司马院丞可惜不会弹琴，却会鳖厮趯。”闻者大笑。画墁录 “孙兆”二字不解 

　　刘蒙贤良书干司马温公云：“乞以鬻一下婢之资五十万以济其贫。”公复书，略曰：“某家居，食不敢常有肉，衣不敢纯有帛。何敢以五十万市一婢乎”旧传公未有子，清河郡君为置一妾，一日乘间，婢盛饰入书室，觊一顾，而公略不顾。妾思所以尝之，取一帙问曰：“中丞此是何书？”公拱手庄色对曰：“此是尚书。”妾逡巡而退。清波别志 

　　文潞公守太原，辟司马公为通判。夫人生日，温公献小词，为漕司唐子方峻责。十驾斋养新录引野史 

　　温公为定武从事，同幕私幸营妓，而公讳之。尝会僧庐，公往迫之，妓踰墙去。度不可隐，乃具道。公戏之曰：“年去年来来去忙，蹔偷闲卧老僧床。惊回一觉游仙梦，又逐流莺过短墙。”后山诗话 

