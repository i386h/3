<!-- { "loadSidebar": true } -->
　　汪辅之，熙宁中为职方郎，广南转运使。蔡持正为御史知杂，摭其谢上表有“清时有味，白首无能”。以为言涉讥讪，坐降知虔州以卒。后数年兴东坡之狱，盖始于此，而持正竟以诗谴死岭外。挥麈后录 

　　蔡持正居陈州，郑毅夫通判州事，从毅夫作赋。吴处厚与毅夫同年，得汀州司理，来谒毅夫，闲与持正。游持正登庸，处厚乞怜颇甚，持正无汲引意。是时王、蔡并相，禹玉荐处厚大理丞。会王和甫与舒亶有隙，亶纠和甫，和甫复言亶赃罪。处厚在大理，适当推治，持正密遣达意救亶，处厚不从。处厚论程婴、公孙杵臼存赵孤事，乞访坟墓，神宗喜，禹玉请擢官。持正言反覆小人，不可近，终神宗世不用。哲宗即位，禹玉为山陵使，辟处厚掌笺奏。禹玉卒，持正代为山陵使，首罢处厚。山陵毕事，处厚出知汉阳军。其后持正罢相守陈，又移安州。有静江指挥卒当戍汉阳，持正留不遣。处厚怒曰：“汝昔居庙堂能害我，今贬斥，同作郡耳，尚敢尔耶！”会汉阳僚吏至安州，持正问处厚近耗，吏诵处厚秋兴亭近诗云：“云共去时天沓沓，雁连来处水茫茫。”持正笑曰：“犹乱道如此。”吏归以告处厚，处厚曰：“我文章，蔡确敢讥笑耶！”未几，安州举子吴某贩米至汉阳，郡遣县令陈当至汉口和籴。吴袖刺谒当，且言近离乡里时，蔡丞相作车盖亭十诗，舟中有本，以诗送之。当方盘量，不暇读，姑置怀袖。处厚晚置酒秋兴亭，遣介召当，当驰往。既解带，问：“怀内何书？”曰：“适一安州举子遗蔡丞相诗也。”处厚亟请取读，篇篇称善，盖已贮于心矣。明日，于公宇冬青堂笺注上之。后两日，其子柔嘉登第，授太原司户。至侍下，处厚迎谓曰：“我二十年深仇，今报之矣。”柔嘉问知其详，泣曰：“此非人所为，大人平生学业如此，今为此，将何以立于世。柔嘉为大人子，无所容迹于天地间矣。”处厚悔悟，遣数健步追之，驰至进邸，云：“邸吏方往阁门投文书，俄顷时尔。”挥麈三录 原文太繁，节录之。 

　　蔡确以弟砥赃败，谪守安州。夏日登车盖亭作十诗。时吴处厚笺注以闻，其略云：“五篇涉讥讽。‘何处机心惊白马，谁人怒剑逐青蝇’，以讥谗谮之人。‘叶底出巢黄口闹，波间逐队小鱼忙’，讥新进用事之臣。‘睡起莞然成独笑’，方今朝廷清明，不知确笑何事？‘矫矫名臣郝甑山，忠言直节上元间’，按郝处俊封甑山公，唐高宗欲逊位天后，处俊上疏谏。此事正在上元三年。今皇太后垂帘，遵用章献明肃故事，确指武后，以比太后。‘沉沉沧海会扬尘’，谓人寿几何，尤非佳语。”宣仁盛怒，令确分晰，终不自明。遂贬新州。尧山堂外记 按十诗全载宋诗纪事，尧山堂此条不知出何书，今宋人说部多不见。 

　　吴处厚笺蔡持正诗进于朝，宣仁殊不怒，但云：“执政自商量。”会梁焘自潞州召为谏议大夫，至京日，比过河阳，邢恕极论蔡确有策立功，社稷臣也。同谏官以恕之言论之，宣仁始怒，泣谕执政曰：“当时谁曾有异议，官家岂不记得？但问他太妃。”遂促蔡确谪命。明日执政对，帘中忽语曰：“蔡确可英州别驾，新州安置。”吕微仲曰：“蔡确先朝大臣，乞移一近里州郡。”帘中曰：“山可移，此不可移也。”初处厚缴诗至京，刘莘老尝问余曰：“如何施行？”余曰：“前日诸公尝罪李定以诗罪人矣。”莘老曰：“岂可已乎！”余曰：“一则收杀，一则劄与蔡确知。”后一日，莘老召余入密室，见其颜色惨怛，曰：“九重之内，安知有英州、新州？此必有博士。”又曰：“今日进呈，此老斥骂，却不入来。”指文潞公也。余意以莘老卖潞公，遂往见潞公。公问：“近事如何？”余答曰：“蔡确外议以谓过当。”潞公声色皆厉曰：“见无礼于君者，如鹰鹯之逐鸟雀也。”又曰：“曾见司马康否？”余曰：“见之。”潞公曰：“前日被旨召梁焘、司马康与执政，面问邢恕语言，梁焘言：‘司马康同坐闻恕言：“蔡确社稷臣。”’康乃曰：‘不听得。’焘曰：‘时第三杯矣。’康曰：‘时饥贪食肚羹，不听得。’康如此不肖耶！”余曰：“温公道德人也。康不证人于罪，真肖矣！”潞公即索汤，余引去，始知莘老之言不妄。随手杂录 

　　蔡新州将贬，晁美叔谓人曰：“计较平生事，杀却理亦宜。但不以言语罪人，况昔为大臣乎？今日长此风者，他日虽悔无及也。”曲洧旧闻 

　　蔡忠愍既以诗得罪，遂以言为戒。其往新州，止携一爱妾，名琵琶姐。又蓄一鹦鹉，甚慧。每呼其妾，止击小钟，鹦鹉闻之，即传呼琶琵姐。未几，妾瘴疠死，自是不复击钟。一日因圣节服冠裘，而带尾误击钟有声，鹦鹉遂呼琵琶姐。公大感怆，因赋诗云：“鹦鹉声犹在，琵琶事已非。伤心江汉水，同去不同归。”自是郁郁成疾。鸡肋编 侯鲭录与此略同，“小钟”作“响板”，诗中“声”字作“言”，“江汉”字作“瘴江”，“去”字作“渡”。 

　　欧阳大春，元祐初为广东幕官。尝梦入一僧舍，稍新洁，有大榜题其西室曰：“宰相蔡确死于此室。”既寤，不晓其旨。时持正尚在相位，未几闻外补，而大春以漕檄权知新州。一日入僧舍，宛然梦所见。又有西室，亦如梦也。方叹息，与同官言之。未几，持正谪新州，州无他僧寺，竟居于此寺。所卒之地，悉如前梦。又何异也！默记 甲申杂记略同 

　　蔡懋为冯京壻。冯薨于位，泰陵车驾临奠，懋衰绖杂于冯氏子弟间，厉声呼曰：“陛下，臣父屈死！”上惊愕，问之，乃懋。自是知持正之冤而惜其死。高斋漫录 

　　蔡确子懋，宣和末为同知枢密院事。因奏事，言及确南迁时事云：“苏轼有章救先臣确，臣家尝传录。”因袖出章进上。上皇云：“苏轼无此章，轼在哲宗朝所上章，哲宗一一旋封册子，手自录次。今在宫内，并无此章。”懋怅然而退。蓼花洲闲录 

　　邢恕有学辨论，然多不请而教人，士大夫谓之“邢训”。竟坐教朝士上书，夺中书舍人，出知随州。后自襄州移领河阳。彭器资作告词云：“勉蹈所闻，无烦多训。”盖讥之也。孔平仲谈苑 

　　邢和叔遇人即训诲，谓之“邢训”。步里客谈 

　　绍圣初，孟后废处道宫。偶辽使来，诏命邢和叔馆之，邢白时宰章子厚曰：“北使万一问及瑶华，何以为词？”子厚曰：“当云罪如诏书。”已而北使不之及，忽问曰：“南朝近日行遣元祐人何耶？”邢即以子厚语答之。归奏，泰陵大喜，以为善于专对。挥麈后录 

　　高遵裕 蔡挺 范雍 王韶 沈括 徐禧子俯 

　　熙河之役，高遵裕为总管。有高学究者，以宗人谒遵裕，因隶名军间。会王观文韶以兵攻香子城，学究从行。是日合战大胜，至晚旋师寨内，官吏皆贺，独不见高学究。遵裕叹曰：“高生且死于敌矣。”已而士卒献俘馘于庭，以烛视之，学究之首在焉。大骇，推究所斩之人，有军士遽伏罪曰：“军回日暮，见高生独骑，遂斩以冒赏。”韶磔军士于辕门。东轩笔录 

　　熙宁间，蔡敏肃挺以枢密直学士帅平凉。初冬，置酒郡斋，偶成喜迁莺一阕云：“霜天秋晓，正紫塞故垒，黄云衰草。汉马嘶风，边鸿叫月，陇上铁衣寒早。剑歌骑曲悲壮，尽道君恩须报！塞垣乐尽橐鞬，锦带山西年少。谈笑刁斗，尽烽火一把，时送平安耗。圣主忧边，威怀遐远，骄寇尚宽天讨。岁华向晚愁思，谁念玉关人老。太平也，且欢娱，莫惜金樽频倒！”词成，闲步后园，以示其子朦。朦置袖，偶遗坠，为应门老卒得之。老卒不识字，持令笔吏辨之。适郡之倡魁素与笔吏善，因授之。会赐衣袄使至，敏肃开燕，倡执板歌此。使得其本以归，达于禁内。宫女辈但见“太平也”三字，争相传授，歌声遍掖庭，遂彻宸听。诘其从来，乃知敏肃所制。裕陵即索纸批出云：“玉关人老，朕甚念之！枢管有阙，留以待汝。”未几，遂拜枢副。御笔见藏其孙稹家。挥麈余话 东轩笔录不详 

　　景祐末，以郑州为奉宁军，蔡州为淮康军。范雍自侍郎领淮康节钺，镇延安。时羌人旅拒，戍边之卒，延安为盛。有内臣卢押班者，心尝轻范。一日军府开宴，有杂剧伶人称参军梦得一黄瓜，长丈余，是何祥也？一伶贺曰：“黄瓜上有刺，必作黄州刺史。”一伶批其颊曰：“若梦见镇府萝卜，须作蔡州节度使？”范疑卢所教，即杖二伶。同上 

　　郭逵为西帅，王韶初以措置西事至边。逵知其必生边衅，用备边财赋连及商贾，移牒取问。韶读之，怒形颜色，掷牒于地者久之。乃徐取纳于怀，入而复出，对使者碎之。逵奏其事，上以问韶，韶以元牒缴进，无一字损坏也。上不悟韶计，不直逵言。自后逵论韶，并不报，而韶遂得志矣。曲洧旧闻 

　　王韶在熙河，多杀伐。晚年颇悔恨，栖心空寂，冀有以洗涤之。尝请佛印元公升坐，元知其意，炷香曰：“此香奉为杀人不睫眼上将军，立地成佛大居士。”韶听之，悠然意消。后疑心未歇，又向黄龙心老曰：“昔未闻道，罪障固多，今闻道矣，罪障灭乎？”心老曰：“如有人贫时负债，及富而遇债主，其必偿乎否也？”曰：“必偿。”曰：“然则虽闻道矣，奈债主不相放耶？”韶自是怏怏不悦，未几疽发背卒。扪虱新话 高斋漫录较略 

　　王韶晚年频悔取熙河事。尝游金山寺，以因果问众僧。皆言以王法杀人，如舟行压杀螺蚌，自是无心。韶犹疑之。时有刁景纯者，比韶为前辈，亦学佛，多在金山。忽一日与韶邂逅于长老坐间，韶复举前语以问，众答如初，刁独无语。韶曰：“十八丈以为何如？”刁曰：“但打得过贤心下否？”韶曰：“不知十八丈以为打得过否？”刁曰：“以某所见，贤打过不得。”曰：“何以知之？”曰：“若打得过，自不问也。”韶亦不自安。后数岁，害发背，终日阖眼。医者告之曰：“看病亦须看眼色，枢密试开眼看。”韶曰：“安敢开眼？斩头截脚人有许多在前。”月余遂卒。当韶未病前，泾原宰王直温，一夕忽梦奉天符令断王韶公事，直温熟视罪人，颇殷肥矬矮，其吏宣判将韶决瘠杖配洪州。觉而以韶名字问人，或告以枢密使王韶亦殷肥矬矮，直温异之。未几，闻韶罢枢密，谪官洪州，发背而卒。乐善录 

　　王厚，韶长子，位至节度使，晚年归京师。一日家集，菜碟内萝卜数十茎，忽起立，须臾行案上。众皆愕然。厚怒，悉取食之。登时呕吐，明日死。夷坚志 

