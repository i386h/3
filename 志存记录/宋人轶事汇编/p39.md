<!-- { "loadSidebar": true } -->
　　至和间仁宗不豫，一日少间，欲见宰执，执政闻召亟往。吕文靖公为相，使者相望于路，促其行，公按辔益缓。至禁内，诸执政已见上，上体未平，待公久稍疲，不乐曰：“病间思见卿，何缓耶？”文靖徐曰：“陛下不豫，久不视朝，外议颇异。臣待罪宰相，正昼自通衢驰马入内未便。”帝闻其言，咨叹久之，诸公始有愧色。又文靖夫人因内朝，皇后曰：“上好食糟淮白鱼，祖宗旧制，不得取食味于四方，无从可致。相公家寿州，当有之。”夫人归，欲以十奁为献，公见，问之，夫人告以故，公曰：“两奁可耳。”夫人曰：“以备玉食，何惜也。”公怅然曰：“玉食所无之物，人臣之家，何得有十奁也？”邵氏闻见录 

　　吕夷简平生朝会，出入进止皆有常处，不差尺寸。庆历间为上相，首冠百僚，起居误忘，一拜而起。外间讙言吕相失仪，是天夺之魄，殆将亡矣。后十四日忽感风疾，遂致仕，以至不起。涑水纪闻 

　　吕文靖四子：公弼、公著、公奭、公孺，按当作公绰、公弼、公著、公孺。皆颖异。其少时，文靖谓其夫人曰：“四子他日皆显重，但未知谁作宰相，吾将验之。”他日四子居外，夫人使小鬟持四宝器，贮茶而往，教令至门故跌碎之，三子皆失声，或走告夫人，独公著凝然不动。文靖谓夫人曰：“此儿必作相。”孙公谈圃 

　　吕公弼，申公四子。始秦国妊娠而疾，将去之，医士陈逊煮药将熟，已三鼓坐而假寐。忽然鼎覆，再煮再覆。方就榻，忽梦神人被金甲持剑叱曰：“在胞者本朝宰相，汝何人，敢加害。”逊惧而悟，以白相国，后生公弼。孔平仲谈苑 

　　吕公著当文靖秉政时，自书铺投应举家状，敝衣蹇驱，谦退如寒素，见者虽爱其容止，亦不异也。既去，问书铺家，知是吕廷评，乃始惊叹。曲洧旧闻 

　　吕正献公以翰林学士馆伴北使，使颇桀黠，语屡及于朝廷政事。公摘契丹隐密询之曰：“北朝尝试进士出圣心独悟赋，赋无出处何也？”使人谔然语塞。清波杂志 

　　吕正献平章军国时，门下客因语次，或曰：“嘉问败坏家法可惜。”公不答，客愧而退。一客少留，曰：“司空尚能容吕惠卿，何况族党。此人妄意迎合，可恶也。”公又不答。既归，子弟请问二客之言何如，公亦不答。老学庵笔记 

　　吕申公素喜释氏之学。及为相，务为简净，罕与士大夫接，惟能谈禅者，多得从游。于是好进之徒，往往幅巾道袍，日游禅寺，随僧斋粥，讲说性理，觊以自售，时人谓之禅钻。却埽编 

　　张芝叟云，吕申公名知人，家有茶罗子，一银饰，一金饰，一棕榈。方接客，索银罗子常客也，金罗子禁近也，棕榈则公辅必矣，家人常挨排于屏以俟之。申公，温公同时人，而待客茗饮之器，顾饰以金银分等差。益知温公俭德世无其比。清波杂志 

　　王荆公、吕申公素相厚。荆公尝曰：“吕十六不作宰相，天下不太平。”又曰：“晦叔作相，吾辈可以言仕矣。”其重之如此。荆公荐申公为中丞，欲其为助，故申公多用条例司人作台官。既而天下苦条例为民害，申公乃言新法不便。荆公怒其叛己，始有逐申公意矣。方其荐申公，其辞谓有八元、八凯之贤，未半年所论不同，复谓有欢兜、共工之奸，荆公之喜怒如此。会神宗语执政，吕公著尝言：“韩琦乞罢青苗钱，数为执事所沮。将兴晋阳之甲，以除君侧之恶。”荆公因用此为申公罪，除侍读学士出知颍州。申公素谨密，实无此言。或曰孙觉莘老尝为上言，上忘其人，但记美须误以为公著也。熙宁四年，申公以提举嵩山崇福宫居洛，康节、温公、申公时相往来。一日对康节长叹曰：“民不堪命矣。”康节曰：“王介甫远人，公与君实引荐至此，尚何言？”公作色曰：“公著之罪也。”十年春，公起知河阳。河南尹贾昌衡率温公、伯淳饯于福光寺上东院，康节以疾不赴。明日，伯淳语康节曰：“君实与晦叔席上各辨论出处不已，某以诗解之曰：二龙间卧洛波清，几岁优游在洛城，愿得二公商出处，一时同起为苍生。”哲宗即位，与温公并相，如伯淳之诗云。邵氏闻见录 

　　吕司空生重牙，亦异常人也。当元祐平章军国重事时，鲁公以待制从外镇罢召过阙，吕司空邀鲁公诣东府，列诸子侍其右，谓鲁公曰：“蔡君，公著阅人多矣，无如蔡君者。”以手自抚其座曰：“君他日必据此座，愿以子孙托也。”鲁公后每为吾言，惜以党锢事愧不能力副其意。及在博白，一日，吕公孙切问来，因为道是，切问曰：“顷鲁公居从班时，祭司空公文盖备之矣。”于是相与得申契好。铁围山丛谈 

　　今年上元，吕丞相夫人禁内侍宴，独以上相夫人，得奉觞进于二圣。余执政命妇，则并立副阶上，北向罗拜。宴罢辞谢，皆登露台，望拜奉觞以进，颇战栗。宝慈曰：“夫人与吾年相若。”特命二女史扶拥。师友谈记 宝慈宣仁所居宫名，此书作于元祐时，其时吕公著平章军国重事，吕大防为尚书仆射，皆丞相也，姑置于此。 

　　吕文靖公宅在京师榆林巷，群从数千。遇时节朔望，则昧爽共集一处，以便尊者之出。文穆之孙公雅，年十八岁，时元日以卑幼故早起，命小妾持笼灯前行，仿佛见数人奇形异服，类世间瘟神，相与语曰：“待制来。”稍稍敛身向壁。妾惊仆而灯不灭，吕徐起掖之，自携笼灯行，诸鬼慌窘，悉趋壁而没。是岁一家皆染疫，惟公雅无恙。异闻总录 

　　元祐间吕原明按名希哲，公著子。侍讲，大雪不罢讲。讲孟子有感，哲庙一笑，喜为二绝句，其一云：“水晶宫殿玉花零，点缀宫槐卧素屏，待敕下帘延墨客，不因风雪废谈经。”晁氏客语




●宋人轶事汇编卷七 

　　贾昌朝孙公望 陈执中 夏竦 王随 

　　贾文元诞弥之月，母梦人遗之一冠。既寤，犹记其形，绘以示人，则貂蝉冠也。王荆公挽公诗云：“天上貂蝉曾梦赐，归魂应侍紫阳宫。”述其事也。珍席放谈 

　　贾文元初以晋陵主簿为国子监说书。孙宣公为判监，始见，因令学官各讲一经。既退，谒宣公，久之不出。徐舍人持唐书路随韦处厚传使读，文元了不喻，已乃见之，曰：“知所以示二传乎？”曰：“不知。”宣公曰：“君讲书有师法，他日当以经术进，如二公，勉自爱。”其后宣公辞讲筵请老，即荐文元自代。时官犹未甚显。未几，仁宗为创崇政殿说书，命之。崇政殿说书自文元始。石林燕语 

　　贾昌朝娶陈尧咨女，女尝随母夫人入宫，遂识朱夫人。昌朝既贵，又因朱夫人而识贾夫人，谓之贾婆婆。昌朝在政府，事多内应，故主恩甚隆。昌朝与吴育论事，不平而出。因贾婆婆获厚赐□□□□□此五字不明于上前言贾婆婆，上稍厌之。碧云騢 

　　温成皇后乳母贾氏，宫内谓之贾婆婆，贾昌朝连结之，谓之姑姑。台谏论其奸，吴春卿欲得其实而不可。近侍有进对者曰：“近日台谏言事，虚实相半。如贾姑姑事，岂有是哉！”上默然久之，曰：“贾氏实曾荐昌朝。”东坡志林 

　　贾文元曲水园，在许昌北，有大竹三十亩，潩河贯其间。初本州民所有，文潞公为守，买得之。潞公移镇北门，文元为代，题诗壁间云：“画船载酒及芳辰，丞相园亭潩水滨，虎节麟符抛不得，却将清景付闲人。”遂使持诗寄北门，潞公得之大喜，即以地券归贾氏，文元亦不辞。然文元居京师后，亦不复再至。园今荒废，竹亦残毁过半。石林诗话 

　　贾魏公为相日，有方士许姓，对人未尝称名，无贵贱皆称我，时人谓之许我。公邀数四，卒不至，使门人苦邀致之，许骑驴迳欲造丞相厅事，门吏止之曰：“此丞相厅事，虽丞郎亦须下。”许曰：“我无求于丞相，丞相召我来，若如是，我即去耳。”不下驴而去。门吏追之不还，以白，公又使人谢而召之，卒不至。公叹曰：“许市井人耳，惟其无求于人，尚不可以势力屈，况其以道义自任者乎？”梦溪笔谈 墨客挥犀同。渑水燕谈录：史延寿号史不拘，又曰史我，吕文靖为相尝邀之。事迹略同。五总志又以邀许我者，为富郑公。大抵一人一事，而传说纷歧也。 

　　贾表之公望，文元公孙也。尝谓仕宦当作御史，排击奸邪，否则为将帅，攻讨羌戎，余不足为也。平居惟好猎，常自饲犬。有妾熊氏，为之饲鹰鹞。寝食之外，但治猎事，曰：“此所以寓吾意也。”许颍之间，猎徒谓之贾大夫。老学庵笔记倅平江时，朱＜面力＞父子方窃权弄柄，一时奔竞之徒，争持苞苴，贾独疾之。＜面力＞之子为浙西路分司，有赐带之宠，贾亦同时衣金紫服，旦日适相会于天庆。朱之虞兵因见贾所佩鱼，熟视之，贾厉声叱之曰：“此是年及得来，非缘花石之故！”左右皆错愕。中吴纪闻晚守泗州，张邦昌伪赦至，率郡官哭于天庆观圣祖殿而焚其书，伪命不能越泗而南。老学庵笔记 

　　陈恭公以卫尉寺丞知梧州，驿递上书请立储贰。真宗嘉其敢言，召为右正言，然为王冀公所忌。一日真宗赋御沟柳诗，两府皆和进，恭公诗曰：“一度春来一度新，翠华常得照龙津。君王自爱天然态，妒杀昭阳学舞人。”东轩笔录 

　　陈恭公作相，有壻求差遣。恭公曰：“官职是国家的，非卧房笼箧之物，婿安得有之？”竟不与。青箱杂记 

　　陈恭公当国时，曾鲁公由起居注除待制群牧使。恭公弟妇，王冀公孙女，曾出也。岁旦拜，恭公迎谓：“六新妇，曾三除从官喜否？”王固未尝归外家，辄对曰：“三舅甚荷相公收录，但太夫人不乐。责三舅曰：‘汝第三人及第，必是全废学，丞相姻家备知之，故除待制。’”恭公默然。未几改知制诰。盖恭公不由科举，失于夷考也。耆旧续闻 

　　至和间，陈恭公秉政。嬖妾张氏，笞女奴银儿杀之。涑水纪闻 又海棠为张氏所捶，遍身疮痕，自缢死。时蔡襄权知开封府，事下开封穷治。而仁宗于恭公宠眷未衰，别差正郎齐廓详看公案。时王素为待制，以诗戏廓曰：“李膺破柱擒张朔，董令回车击主奴，前世清芬宛如在，未知吾可及肩无。”廓知事不可直，以简报王曰：“不用临坑推人。”东轩笔录 

　　陈恭公判亳州，遇生日，亲族多献老人星图，侄世修独献范蠡游五湖图，且赞曰：“贤哉陶朱，霸越平吴，名随身后，扁舟五湖。”公即日纳节。同上 

