<!-- { "loadSidebar": true } -->
　　○相宅董仙翁董华星达存，吾邑人，壬申进士，精六壬奇门术，相宅尤奇验。壬申将会试，须僦宅贡院前，余与之约同寓矣。时余客座师汪文端公第，公为余赁一宅，余不敢却，乃嘱内弟刘敬舆偕董寓，董所亲择也。又有吾乡符天藻亦附焉。二场后，余诣董，私问其寓内当中几人，答曰：“三人俱可隽。恐符君或失之，盖夜卧须各按本命定方位，而符怀疑，不我从也。”出榜，果董、刘俱成进士，余与符落第。又江苏巡抚庄公有恭延之相衙署，董为改葺数处。既落成，公将出堂视事，董止之，为择一吉日时而出。届期坐甫定，辕门外忽传鼓报喜，则加官保之信适以是刻至矣。今藩伯康基田令昭文，以家中有子弟应秋试，预叩董。董询其先茔何向，教以茔之某方立一灯竿，子弟中某年生者当发解，已而果然。他奇验多类此，人皆称“董仙翁”。

　　○揣骨史瞎子术家又有揣骨听声之法，多瞽者为之。《北史》：高欢未遇时，与司马子如等逐赤兔。遇盲妪，自言善暗相，因遍扪诸人，言皆贵而俱由欢。齐文宣帝试皇甫玉相术，以帛巾袜其目，使历摸诸贵人，无不验。齐文襄时，有吴士双盲，妙于听声。文襄令刘桃枝、赵道德等列试之，言皆中。《五代史》：李守贞为河中节度使，有术者善听人声，以知吉凶。守贞出其家人使听之。术者闻其子妇符氏声，惊曰：“此天下母也。”守贞益自负，曰：“吾妇犹为天下母，吾取天下复何疑哉。”遂反。后守贞败，符氏为周世宗继室，果为皇后。此揣骨听声之见于史传者也。近时亦尚有精其术者。雍正年间，浙东有史瞎子者，遇男子则揣骨，女子则听声，言休咎奇中。徐文定公元梦抚浙时，其孙舒文襄赫德相国方角，而休宁汪文端公由敦以诸生为之师。文定令史相师弟二人。史曰：“皆大位也。”时舒以世家贵公子，其显达固意中事，文端则寒诸生，念不到此，谓史特因弟以及师，聊作周旋语耳。是夕，史独伥伥到书塾，谓文端曰：“君勉之！将来官职声名在主人之上。”文端益惶恐不敢当。史曰：“非谰语也。君寒士，谀君何所利？正以我之命某年当有厄，某年当得脱。计君是时已登显仕，我之厄或由君而解，故郑重相托，君是时幸勿忘今日言，当力为拯之。”已而，或进史于世宗宪皇帝，奏对后忽奉旨发辽左为民。至今上御极之十年，诏军流以下皆减等发落。时文端公果为刑部尚书。乃检史旧案，则系特旨发往，不载犯罪之由。同列多难之，文端以其罪不过军流，正与恩诏相符，乃奏释焉。既入京，仍客于文端第，则益韬晦，不肯言祸福矣。岁庚午，文端长子承沆方应举，文端夫人望之甚切，请史决之。史曰：“即当得六品官。”六品者，惟翰林修撰及部主事。时文端方直禁近，子弟若登科第，必不至分部，其为状元官修撰无疑也。母夫人方窃喜。无何，文端为是科主考官，承沆回避不得试，共以史言为妄矣。其冬特旨赐文端荫一子，承沆果得主事官，正六品。其奇中如此。余以是岁客文端第，故知之甚悉。其他奇验尚多，不胜缕述也。

　　○兼管部务一部有满、汉两尚书、四侍郎，凡核议之事，宜允当矣。然往往势力较重者一人主之，则其余皆相随画诺，不复可否。若更有重臣兼部务，则一切皆惟所命，而重臣者实未尝检阅也，但听司员立谈数语，即画押而已。故司员中为尚书所倚者，其权反在侍郎上。为兼管部务之重臣所熟者，其权更在尚书上。甚至有尚书、侍郎方商榷未定，而司员已持向重臣处画押来，皆相顾不敢发一语。昔人曾奏请亲王不可兼部务，盖有所见也。

　　○军需各数上用兵凡四、五次。乾隆十二、三年用兵金川，至十四年三月止，共军需银七百七十五万（实销六百五十八万，移驳一百十七万）。十九年用兵西陲，至二十五年，共军需银二千三百一十万（实销二千二百四十七万，行查未结六十三万）。三十一年用兵缅甸，至三十四年，共军需银九百十一万。三十六年用兵金川起，至四十二年止，共军需银六千三百七十万。以上系章湖庄在户部军需局结算之数。五十二年台湾用兵，本省先用九十三万，邻省拨五百四十万，又续拨二百万，又拨各省米一百十万，并本省米三十万石，加以运脚，约共银、米一千万。

　　○京官趋势吊丧傅文忠公扈从热河，而其兄总宪广公成殁于京，文忠乞假归治丧。广公家受吊之期凡三日，已遍讣矣，其最后一日，则文忠到京日也，前两日遂无一人至者。文忠到，则各部院大小百官无不毕至，虽与广公绝不相识者，亦以文忠故致赙而泥首焉。舆马溢门巷，数里不得驱而进，皆步行入。

　　○钟表自鸣钟、时辰表，皆来自西洋。钟能按时自鸣，表则有针随晷刻指十二时，皆绝技也。今钦天监中占星及定宪书，多用西洋人，盖其推算比中国旧法较密云。洪荒以来，在玑，齐七政，几经神圣，始泄天地之秘。西洋远在十万里外，乃其法更胜，可知天地之大，到处有开创之圣人，固不仅羲、轩、巢、燧已也。钟表亦须常修理，否则其中金线或有缓急，辄少差。故朝臣之有钟表者，转误期会，而不误者皆无钟表者也。傅文忠公家所在有钟表，甚至亻兼从无不各悬一表于身，可互相印证，宜其不爽矣。一日御门之期，公表尚未及时刻，方从容入直，而上已久坐，乃惶悚无地，叩首阶陛，惊惧不安者累日。

　　○西洋千里镜及乐器天主堂在宣武门内，钦天监正西洋人刘松龄、高慎思等所居也。堂之为屋圆而穹，如城门洞，而明爽异常。所供天主如美少年，名邪酥，彼中圣人也。像绘于壁而突出，似离立不著壁者。堂之旁有观星台，列架以贮千里镜。镜以木为筒，长七八尺。中空之而嵌以玻璃，有一层者、两层者、三层者。余尝登其台以镜视天，赤日中亦见星斗。视城外，则玉泉山宝塔近在咫尺间，砖缝亦历历可数。而玻璃之单层者，所照山河人物皆正，两层者悉倒，三层者则又正矣。有楼为作乐之所。一虬髯者坐而鼓琴，则笙、箫、磬、笛、钟、鼓、铙、镯之声无一不备。其法设木架于楼，架之上悬铅管数十，下垂不及楼板寸许。楼板两层，板有缝，与各管孔相对。一人在东南隅，鼓嘴以作气。气在夹板中尽趋于铅管下之缝，由缝直达于管。管各有一铜丝系于琴弦。虬髯者拨弦，则各丝自抽顿其管中之关捩而发响矣。铅管大小不同，中各有窍，以象诸乐之声，故一人鼓琴而众管齐鸣，百乐无不备，真奇巧也。又有乐钟，并不烦人挑拨，而按时自鸣，亦备诸乐之声，尤为巧绝。

　　○梨园色艺京师梨园中有色艺者，士大夫往往与相狎。庚午、辛未间，庆成班有方俊官，颇韶靓，为吾乡庄本淳舍人所昵。本淳旋得大魁。后宝和班有李桂官者，亦波峭可喜。毕秋帆舍人狎之，亦得修撰。故方、李皆有状元夫人之目，余皆识之。二人故不俗，亦不徒以色艺称也。本淳殁后，方为之服期年之丧。而秋帆未第时颇窘，李且时周其乏。以是二人皆有声缙绅间。后李来谒余广州，已半老矣。余尝作《李郎曲》赠之。近年闻有蜀人魏三儿者，尤擅名，所至无不为之靡，王公、大人俱物色恐后。余已出京，不及见。岁戊申，余至扬州，魏三者忽在江鹤亭家。酒间呼之登场，年已将四十，不甚都丽。惟演戏能随事自出新意，不专用旧本，盖其灵慧较胜云。

　　○京师偷拐之技都门繁会之地，偷儿、拐子有非意计所及者。吾乡董某偶入戏馆，占席以待客，横二千钱于案。忽衣冠者三人自外来，中一人若与董素相识者，遽向揖。董答揖，揖甫下，而钱为其人之同伴者撮去挂于肩。揖毕，问姓氏，其人故惊愕作误认状，深抱不安。董回坐，而案上之钱已失。撮钱者尚立于旁，反咎之曰：“戏馆中有钱岂可横于案？如我之挂于肩斯可耳。”实则挂肩之钱即其钱也。董熟视，竟不敢言。又一少年以银易钱于市，方讲价，忽一老者从后击而仆之，且骂曰：“父穷至此，儿有银乃私易钱。不孝孰甚！”遂夺银去。旁观者谓是父责子也。少年闷绝，良久始苏，云：“吾安得有父也？”而银已去不可追矣。又有藏利刃杂稠人中，剪取腰间杂佩，或至割衣襟一幅去，混号谓之“小李”。被剪者觉而获之，虽加殴辱弗怨。或旁人指破，则必报矣。有女郎坐香车，一书生行其旁，两美相顾，颇有情。小李者伺书生后，将下手，书生不知也。方回顾，女郎不便语，但以口颊隐示若有人伺于后者，书生觉而斥之，小李遂去。未几，车转曲巷，女郎口忽为小刀划破。

　　○狐祟京师多狐祟，每占高楼空屋，然不为害，故皆称为狐仙。余尝客尹文端第。其厅事后即大楼，楼下眷属所居，楼之上久为狐宅，人不处也。尝与公子庆玉同立院中，日尚未暮，忽有泥丸如弹者抛屋而下，凡十数丸。余拾其一仰投之，建瓴之屋宜即抛下矣，乃若有接于空中者，不复下，亦一奇也。余僦屋醋张衙同，其屋已数月无人居。初入之夕，睡既熟，忽梦魇，若有物压于胸腹者，力挣良久始得脱。时月明如昼，见有物如黑犬者从窗格中出。明日视窗纸，绝无穿破处。先母命余夕以二鸡卵、一杯酒设于案，默祝焉。诘朝，卵、酒俱如故，而其物不复至。

　　○洪经略行状先辈尝言：洪文襄公承畴当明崇祯十五年松山被陷时，京师传闻公已殉难。崇祯帝辍朝，特赐祭九坛，其子弟在京成服受吊，撰行状送诸公卿矣。方祭第九坛，而公生降之信至，遂罢祭，而行状已遍传人间。顺治元年从入关，为内院大学士。次年，出经略江南诸省，逋寇以次削平，后再出经略楚、粤、滇、黔诸省，西南底定，皆其功也。归皇朝一年乃卒。其家再成服受吊，撰行状不复叙前朝事，但自佐命入关起。有好事者，尝得其前后两行状，订为一本云。

