<!-- { "loadSidebar": true } -->
 初三日，番贼拥众般抬云梯、炮座、攻城器具，前来攻打城壁。是日事多，吏辈分头督战，应有申状，一切略去，只用片纸亲写，飞申使府。与{容衣}急以片纸飞报本州，太守亲批报云：如贼用云梯登城，宜造三须勾用麻索抛搭，近前施矢石者，自施矢石。又急用长斧数十柄，准备斫其云梯。但要脚等急速为上，则贼不可得而近也。诚之上覆司理兄。与{容衣}即调发将官江士旺、陈兴、孙中，告谕官兵，一如知府批谕之策，射杀番军无数。是夜，又有茶商军三十人请出劫寨，当夜杀死番军八人，夺得番枪二十条，番刀七把，大小毡十五副，皮牌五六面，弓四把。是夜，正望援兵不来。至二更，有百姓蔡汝霖二人，赍权司张亨白旗前来，称有急脚，于东门磨旗为号，甚慰满城悬望之切。本州逐日遣人磨权司张亨旗号等候，并无消息。是日，秦ヘ率百姓诣五通庙祭阴兵，ヘ车曰：“钜自虏人围城，一家食素已半月矣。小儿子事斗尤虔，每夜朝礼诵经，亦只为一城生灵与骨肉之故。”
 初四日，金人拥众，皆以白布包头，前来西北团楼，号哭我城。与{容衣}即遵用兵法，杀狗一只，去其心肝，以所夺番笠、番毡与狗披带，用长枪戳起以厌攘之。彼哭我乐，又呼妓弟着红衣，动细乐于战棚上。金贼自午至夜，哭声不住。其日，西南角番贼亦拥众于城外，开掘承陆寺后河水。当夜二更，又调发陈兴等贾率训练官陈信合千人，陈俊部领水手等人，过河前去劫中贼寨。夺到番毡九床，军器等。同日午，虏贼拥众驱迫我界妇女将白□□□竹筱、竹杷，前来填西门一带濠港，五处当发。孙中、陈兴尽数用火箭射之，其竹筱五七处，各已烧尽，虏贼更无所施。申州报捷，众曰：“多有我界妇人，又恐射了我界之民。”太守曰：“此等妇女，被掳苟活偷生，尚为虏用，纵射杀我界人，乃以保全城内许多生灵，亦无奈何。”至申时，贼见火箭甚众，又遣妇女尽刈田内新麦、草、桑叶，拥并前来填壕。又驱妇女般所烧地上场砖瓦，压于其上，我军火箭不能施巧，遂被金贼以门扇为挨牌，拥过羊马墙下。与{容衣}与判府教授等委陈兴选枪叉下羊马墙内，贼入即杀之。于是，分头掩杀，下濠败北奔走，夺得番贼军器，斩到首级十余颗，收到弓箭三万余只，箭上多有毛克攻下千户印字，亦有黑捍箭，闻是头目人射底。是日，太守令速上布袋五千只，告示营妇百余入并手做造，遂得以遮炮之用。是日晚，有虏扛广济县牌额，目南而北回度，是烧焚县治无疑。
 初五日，金人驱我界妇女，扛鹅车、洞子百十座于河岸。与{容衣}急飞申本州，太守亲批与与{容衣}云：闻贼扛抬鹅车、洞子，意来攻城。古法，候其近城，宜多热煎金汁浇灌其皮，又使麻油、脂油浇其上，用火牛烧之，皮自然缩作一块，则贼无所施其巧。至祝，诚之上覆司理兄。与{容衣}即调发诸军，一如前法以应。无一不胜，贼见其洞熏焰不可近，但远望叉腰{容衣}看而已。至午，金贼又于西北团楼烧我军所埋坝上鹿角，却于坝上羊马墙外用松木八十余条立起，对我团楼，其高过战楼数尺。又用土布袋为慢道，意搭云梯以登我城。是夜无策以攻其退。事势危急，又急呼诸僚聚议，欲用火烧对楼，而相去有三丈余地，火抛不到。太守与与褒曰：“如诸军能烧其对楼，将官支赏铜会一百贯，余人三十千，仍喝官两资。”是夜，又委司法赵善腆督统领江士旺、陈兴领军三十余人下城，直趋对楼下烧之，城上令民兵更迭送下火把，至三更，对楼焚尽，即飞申报捷。知府亲批付与{容衣}，令亟以所许之钱分赏诸军，人心大悦。同日，守城之人太守劳以牛酒，犒以官会。是日，贼于羊马墙外窬穿地道五处，急飞申本州。太守以小批报与{容衣}曰：如贼窬穿地道入来，宜多方措置小口缸子，对其所掘处理之，兵法谓之{容衣}听。如近，则对取一穴，又准备流黄砒烟以薰之。洞口宜多准备叉枪手，以截其入。
 是日，凡遇贼所掘处，皆埋一缸，窬穿不住。当日，北门两处亦被虏贼填过濠，窬穿三穴。南门亦有五处。是夜，差民兵枪叉手二百人，茶商军二十人，土军弓手三十人，厢禁军一百人，下城守羊马墙，夹击所掘地道之贼。又用火牛烧之，其贼不能施工而退。至二更，贼射虚箭于西门上，守墙之兵众喊赶杀一声，其中有禁军张迪，怯，攀上禁城，民兵二人，又以枪杆取其上。守城官李保义所申，当依军法行遣，申州照会。太守曰：“身为禁军，未见交锋已先遁走，岂脊杖可以尽其罪。”遂斩于城上，以令其余。守城之兵肃然，不敢轻动。是日，率在城人家秤锤，充手炮以击羊马墙外窬城之贼。同日，孙中与贼打话，贼云：“黄州已打破了，汝国不还岁币，又何不受降？”孙中曰：“黄州已是空城矣，不得以我蕲州比黄州。汝是只要讨岁币，如何却来打掳？汝更不去，我人马会合来剿除，必无路归。兼汝各有妻孥在家。”番人云：“是不由我也。”
 初六日，据北隅守御官林知县申，金人攻北门一带城壁甚急。当日，太守令与{容衣}同通判及二机宜士元领茶商士射百人前去策应，又调发陈兴、孙中贾率训练官曹全、丘卞、王恭、何佃、陈信等百三十人，缒城与虏贼交锋，抢夺到攻城器具，及烧毁鹅车洞子无数。又烧其填壕竹杷子数堆，夺到云梯十余张，杀死番军无数，我军间被箭中伤。是日，四门金人皆有云梯临城，所欠麻索甚多。宗子赵希守宅地客三十名前来借事帐前，连夜打索百余条，散四隅。是日，东门亦得麻索之力，穿三须钩，钩夺云梯五六张。至夜，知府遣梅必信三名催援兵，人给钱一百贯，借补承信郎三纸。二鼓渡河，行未及数步，被狗吠逐，而贼寨知觉，栏截赶逐，急走回州。天意不顺。是夜，遂不成遣。同日，金贼窬穿倒羊马墙数十堵，西北一带尤甚。大江牛皮洞子至城下，尽数被我军焚烧。是日，市上无面卖，州府各借面店麦五石。
 初七日，望楼子报，番军已拽大阵，分上下河桥前来，窃恐攻围城壁。是日，自蔡汝霖赍权司张亨白旗前来已五日，援兵并无消息。金人复添黄州生兵数万，有五方新旗插于广教山头。郡人告急，甚于倒垂，禀太守曰：“今与{容衣}以此身期与城为生死，急保城壁，乃所以保妻子。”出，遂纠率佥判赵汝标、司法赵善腆，衣朝服与在城寄居有官无官宗室，诣圣祖殿，展御容祭告祖宗。诸族人读祝，至“二帝之耻未雪，今复遭其蹂践”处，泪下如雨。郡人罗列殿门之外，闻之，亦相顾泪下。出诣三清殿，又许醮一百二十分，愿保全城壁。是日，虏贼又号哭我西南团楼，亦如初四日杀狗以厌之。至更尽时，闻东门擂鼓声。须臾，东门守御官宁主簿、严监辖申有援兵至，太守亲批，令与{容衣}躬往辨认。至东门，见援兵数百人已渡河至羊马墙内，诘其子细，皆云：焦太尉遣徐统制等人马前来策应，诸军破寨至此。亦多有中射者，其中有一卒渡河失手，死于东门。亦言广济县被虏贼焚烧荡尽。太守喜，一人行入城，一例各喝三官，统制犒设铜会五十贯，将官铜会三十贯，押队管队拨发各十五千，长行各五千。是夜，共散官会八百五十五贯文铜会，百姓排门焚香以迎之。又有富室，争持壶浆以劳之。纷然而来，惟西北一带，番贼不住，以牛皮洞子遮护，于羊马墙外窬掘地道。被各隅以火牛焚烧，矢石交下，贼不能安迹。
 是日，铁连枷木太重，施打虏贼不及。与{容衣}又造手炮二百余副，分四隅，差人于羊马墙内抛打虏贼。虏皆不得近。至晚，各隅巡逻彻夜，略无少怠。同日，太守又犒守城兵民钱、酒。是日，虏贼攻西北团楼，已拥众登至半城，有百姓方通因麻石顿于槛上，此人以头顶起乘空版，独力推下，麻石压死番军数人，守城等尽喊推打，贼众惊退。时监战楼官飞申太守，犒支赏钱一百贯文。
 初八日，金人增添炮五座，攻打西北团楼。我军亦添炮两座打虏贼。切缘本州城独有团楼而无马面，两边无对敌之地，所以虏贼一意攻击不住。是日辰时，太守批报与襄曰：虏贼攻围甚急，外无救援之兵，臣子之心，义当效死。矧凡在城守御官，世受国恩，当此忧危，宜各尽忠戮力，互谋抵敌。事定均为奏功，并望示诸同官。
 是日，虏人又于露字楼下窬穿地道。与{容衣}与通判督将官江士旺、沈祚贾率官兵于城上分布，以劲弩强弓射之，矢下如雨，番贼败走前去。与{容衣}急发兵百人，下城追击之，斩首三十余人。奏捷之时，太守各赏追敌之军，人各十券，喝官三贤。应城上弓弩手，各赏五券，亦喝三资。自是，应有策应之兵，人人奋励，迭遣击贼。或守战者，日有克捷。当日，分武定军徐挥万聚等守西北团楼，常州提振守北门一带。是日，东门宁主簿、严监辖与总首梅必礼等，夺得云梯二十，量时太守支给赏钱二百贯。同日，金贼窬穿暑字楼，又西门胁楼、岁字楼、为字楼，五处不住。是日，知府批谕诸处守御官，多遣人于城下，各取其穴对掘小孔道，烧烟以注之。与{容衣}曰：“虏不穿入城内，□□窬穿者，乃沿砖后取上，意卸我砖，非窬入城也。”评议半日，太守力以为不然，独有阮教授乞差井匠数人，就虏人所窬处女头边如掘井之状，以接其穴。
 是日，对着所掘之穴，又以药熏之，其贼扇所熏之烟自下而上。贼云：“我无奈何，实迫于相公之命而已，我在此逐些取掘，若有意掘时，多时陷了。汝有酒时，讨些与我吃，则不掘。”士人李该闻贼需酒，亟谋教官阮希甫曰：“可从其所需。”李该又云：“家间开药铺，有些毒药，宜置酒中与贼吃饮。”教授然其说，送酒与虏贼饮。是夜，闻番吐之声，而贼果不掘，死在穴者有之。诸处皆效阮教之策，金贼或有求糕食者，亦加之以药。又虑贼于暑字楼施放炮石，日夜不住，独西门知府帐前与与{容衣}帐前左右铁火炮最多，甚至打至卧床屋上，几于殒命。或者云：“此有奸细，不然何以径打两处帐前耶？”是日，太守移军帐于赵希家，就本人屋廊下置局造箭以应诸隅之需。是日，四隅用过弓箭三万只，弩箭五千只。与{容衣}移帐于新寨。同日，徐挥因入城自有乘马被贼射死，与{容衣}自出己钱二百贯会，买马一匹以送之。ヘ车亦以销金鞍一副，与之乘骑。又以所乘之驴以与之，此固结其心，为保守城壁计。
