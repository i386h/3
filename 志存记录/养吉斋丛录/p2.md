<!-- { "loadSidebar": true } -->
东阁大学士一人，李霨。文渊阁大学士一人，卫周祚。据此，则十一员矣。文华有礼部尚书某，武英有兵部尚书某，皆刊去姓名，似其人甫去官，尚未别简。故凡大学士皆尚书也。又内阁学士，则文渊阁学士一人，东阁学士一人，保和殿学士二人，中和殿学士二人，文华殿学士二人，武英殿学士二人，皆礼部侍郎衔。内阁侍读四人，二满、二汉，皆兼掌典籍事衔。
迨乾隆间，增置侍读十七员，十四满、三汉。今减汉缺一员。又乾隆二十七年缙绅所载，内阁有钦选御书及掌印、典籍、诰敕、撰文、中书舍人等衔，而不分满、汉标签之名。又国初，中书科中书列于都察院衙门，有掌印中书舍人、掌科中书舍人，余与今同。
[一] 「掌院」原脱，据初稿本补。
旧制无协办大学士。雍正七年，以礼部尚书陈元龙、左都御史尹泰事圣祖有年，年近八旬，特授为额外大学士。其后往往用至六员，或仍增置一、二员。乾隆十三年，始定满、汉大学士各二员，协办大学士满、汉各一员，或二员，仍无定。然数十年来，大率满、汉各一员。文宗御极之初，满大学士穆彰阿、耆英同日落职，命户部尚书赛尚阿协办大学士，而琦善先以协办大学士为陕甘总督，故满洲有两协办。然未及三月，赛即揆下[一]席。
大学士陈文贞廷敬以康熙四十九年致仕。辛卯六月，张文贞玉书薨，命陈复起视事。凡内阁章疏，列名必书「予告」二字。此既予告而复起者。又康熙五十三年，大学士温达致仕。明年，以其人尚康健，命仍任大学士。此已致仕而仍命复位者。近时翁公心存、祁公寯藻病退后，特旨起用，皆以大学士衔任尚书。
大学士兼总督者，带大学士衔；由协办大学士总督者，不带协办大学士衔。此乾隆十三年例。盖协办阁务之员，既外简，固无所为协办也。近则协办任总督，带阁衔如故。
雍正间，徐文穆本、白公潢以协办授大学士。嗣后，大学士员缺，率以协办大学士补授。
其不由协办得者，为王文端杰、董文恭诰。道光癸巳，卢文肃荫溥予告，以吏部尚书潘文恭世恩补授，亦不由协 办。时协揆为阮文达元。
旧制大学士获咎去官，其员缺，即奉旨简授。如告休、病殁则一月后请旨简授，以示笃念旧臣之意。乾隆十三年上谕。道光间，大学士王公鼎殁，至乙巳始以协办大学士卓公秉恬补授空缺，几三年，为前此所未有。咸丰四年，大学士祁公寯藻以病乞罢，即日以贾公桢为大学士，亦与曩制异。
满、蒙、汉军大学士，不必尽由翰林出身。汉大学士，国初亦皆特简，嗣由吏部进本，惟翰林出身者，始开列。亦有以资劳入阁，不由翰林者。如赵国麟，康熙己丑进士，乾隆四年授文华殿大学士；孙文靖士毅，乾隆辛巳进士，五十七年授文渊阁大学士；费文恪淳，乾隆癸未进士，嘉庆十二年授体仁阁大学士；章文简煦，乾隆壬辰进士，嘉庆二十二年授文渊阁大学士，皆不由翰林出身。顷彭公蕴章，道光乙未进士，咸丰六年亦授大学士。
内阁学士为翰、詹应升缺，汉官京堂之曾任编、检者，始另单开列。惟乾隆间尹壮图、张若渟，嘉庆间王汝璧，未任编、检而授阁学。
[一] 「揆正」整理稿本作「正揆」。
顺治辛丑缙绅所列六部官制，有与今异者，具录如左：吏部：尚书二人，左右侍郎各二人。冯溥以右侍郎兼内翰林侍读学士。
户部：尚书二人，左侍郎二人，右侍郎一人，又二行阙名。督理漕粮、驻札淮安右侍郎一人，督理京省钱法右侍郎一人，总督仓场左侍郎二人。一满，一汉。又通州坐粮廰、管宝泉局、监督大通桥、通昌、草厂京仓、左翼西仓。右翼西仓。通仓、西仓，中南仓。德州管仓、临清管仓、徐州管仓、淮安管仓、凤阳管仓、崇文门税课、河西钞关、临清钞关、淮安钞关、扬州钞关、芜湖钞关、浒墅钞关、北新钞关、西新钞关、九江钞关，各差皆隶户部，皆汉人。
礼部：尚书二人，左侍郎二人，一兼内翰林院侍读学士。右侍郎二人。一兼内翰林侍读学士。
兵部：尚书二人，左右侍郎二人，督捕左右侍郎各一人。郎中以下，亦有兼督捕衔者。
刑部：尚书二人，左右侍郎各二人。其北直、江北、江南、山东、山西、河南、陕西、湖广、浙江、江西、福建、广东、广西、贵州、云南恤刑之差，隶刑部。
工部：尚书二人，左侍郎二人，左侍郎管右侍郎事一人，右侍郎二人。司员内有督理两窑，各省织造，总管内务府副理事衔。又另有管理街道，管宝源局，管琉璃黑窑，管临清砖厂，提督古北抽分，管理三山，管理卫河，提督通惠河道，提督张秋北河，提督潘家桃林抽分，管节慎库，提督徐、淮中河，提督仪真南河，提督南旺河道、泉闸，提督夏镇闸，提督江南芦政，提督龙江瓦屑闸，提督芜湖抽分，提督杭州抽分，提督荆州抽分，提督清江造船等差。
雍正初，设会考府，以王大臣领之，纠察六部，清厘钱粮妯入之数。二年裁省。
旧制，盛京止设户、礼、刑、工四部满侍郎及郎中等官。康熙三十年，添设兵部侍郎。
科臣王原祁因疏请仿明南京例，并添设汉侍郎以下官。下九卿科道议，不行。
国初创设后部步督捕衙门。满、汉左右侍郎二人，满左右理事官二人，汉协理督捕、太仆寺少卿二人。旋改左右理事官满、汉郎中各一人，满州员个郎七人，主事四人，汉员外郎一人，主事六人。分理八司，治八旗逋逃及京城盗贼缉捕之事。凡三营将弁皆隶焉。康熙辛未，以三营隶九门提督，而督捕专司逋逃之事。
国初有议政处，故设立议政王大臣。太宗崇德二年，设议政大臣二十有四。雍正间，设军机处，承旨属军机大臣，而满大学士尚有兼议政大臣衔者。乾隆五十六年停止。同治初，用垂帘旧制，设议政王，与军机大臣同承旨，旋裁。
太宗时，改蒙古衙门为理藩院，治蒙古诸藩部事。案册向用满、蒙文，无汉字。康熙二十八年，从 马齐请，兼用汉字。
按：顺治辛丑缙绅，有礼部尚书掌理藩院事一人，今另设尚书。左右侍郎协理院事各一人。今无协理字。所属有理事、佥堂，皆满人；院判、知事，皆汉人。今皆无。
康熙十三年，命步军统领提督九门事。
国初，卿、寺诸官，强半裁省。吏科都给事中朱徽清请酌职任繁简，量行增设。得旨，交部会议。有复设者，詹事、太仆等官是也；有不复设者，尚宝等官是也。至乾隆十三年，复加裁并而厘正之。国初，左都御史之下，有左佥都御史一人。六科有都给事中二人，一满一汉。左右给事中各一人，皆汉人。康熙元年后，裁左右给事中十二员，六科共留十二员，改都给事中为掌印。
按：顺治辛丑缙绅，十四道、五城已与今制同，惟河南道有协理一人。
国初置都察院。满、汉掌院事左都御史各一人，协理院事左副都御史各二人，左佥都御史一人。先用汉军，后汉军、汉人参用。监察御史四十人，皆汉人。满人则曰理事官、副理事官，后皆改监察御史。康熙初，裁台省官。满洲监察御史二十三人，汉监察御史二十四人。
又置汉军御史六人。以六部郎 中迁补。此见居易录。据顺治辛丑缙绅，其时尚有协理院事右参政一人。
六科隶通政司，明制也。迨省垣积重，势凌六卿，与通政无复关白。本朝以六科隶都察院，自雍正时始。
按：给事一官，名肇于汉。厥后与中书门下书门下称两省，皆居禁垣。而御史则谓之台。
台自为台，省自为省也。明初分科，以省知六部之事，罢门下省不设，而六科专主封驳。国初会典开载：该科所奉旨意，有灼见未便之处，许封还。执奏部院督抚本章，有情理未协者，俱得驳正题参。是旧制犹以超过计划驳为职，不任以他事也。雍正元年，以六科内升外转一事，奉旨归都察院管。此后科臣循照台例，一切城、仓、漕、盐等差，与御史一体开列。台省并为一官，与列代之制异矣。当改例时，给事中王澍、崔致远、康五瑞奏言六科有稽察各部院之责，不应隶都察院管辖。不报。旋调三人为员外郎。又按：国初会典开载：凡内阁交出密本，由该科挂号，即将各原封送各该部。是从前密本，即今之奏折。未有从内阁径下者。
至顺治末，密本有不由科臣，径由内阁发部，科臣不得即见者，见顺治十七年御史季振宜疏。
其后习以为常，亦与前代中书、门下两省更互校验之意不同。
雍正初，设稽察宗室、监察御史二员，以宗室为之。寻省。
御史向有坐道、协道之分。坐道乃空衔，不理本道之事；协道以次递迁，沿明制也。乾隆间定为二十八缺，分理十五省事，以事之繁简，分员数之多寡，并稽察部院各衙门事，裁坐道、协道名目。
向例，部院官每年二月、八月内升外转各一员。内升以太常寺、四译馆、鸿胪寺、太仆寺各少卿及府丞等官。外转则掌印给事中以副使用，给事中、监察御史以参议用，吏部郎中转副使，员外转参议，主事转佥事。
旧制，主事准考科、道。顺治三年，简新进士十人，分用六科。康熙二十年，定不准用大员子弟。四十四年，，定翰林考补科、道、中、行、评、博等官，由知县升者准考。雍正四年，准内阁侍读考科、道。五年，定六科由各道升用。是年令兼用贡、监。十三年，定仍专用正途。乾隆九年，定御史缺出，翰林一人，部属二人，带领引见。嘉庆十一年，定翰林、部属轮次引见。十一年，定荫生出身之部属准考。
顺治九年，增设五城汉军理事官。此巡城之始也。十年，定五城满洲、汉军、汉人御史各一人。十八年，各增满员一人。康熙十五年，定为一年一换。雍正元年，定每城二员，满、汉各一。五年，令给事 中一体引见。乾隆间，令大宛人回避。三十九年，汉军停开列。
雍正间，御史外授道、府，有仍带御史衔者。又康熙间，逊柱由笔帖式累迁至郎中，授御史，迁翰林院侍讲学士，仍兼御史事。孙在丰已擢侍郎，仍兼翰林院学士衔。此皆与后来官制不同。
满给事中，旧制以员外郎升用。雍正十二年，从副都御史鄂尔赛请，以御史升用，如汉给事中例。
康熙三十九年，行取以科、道用者，一时无缺可补，命补额外御史，随九卿议事，亦许陈奏。
御史旧有五品、六品之分，试俸、不试俸之异。乾隆十八年，定给事中为正五品，御史俱为从五品，不必试俸。
顺治二年，差御史催漕。此巡漕之始。其后，两次停止。雍正七年，复以御史视漕，一至淮安，一至通州。此分巡南北之始。嘉庆以后停止。
