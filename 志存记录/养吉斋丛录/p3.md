<!-- { "loadSidebar": true } -->
国初踵明制，各省有巡按御史，各府设推官以左右之。康熙二年皆裁，从左都御史阿思哈请也。巡按之外，有巡江、巡盐、巡漕、屯田、茶马、察荒、巡视湖河、巡视台湾、巡视黑龙江船厂、巡视十库、巡视光录诸差，皆隶都察院。自后或裁或改，惟巡漕则嘉庆初尚有之，旋裁，又后设之。查崇文门税务，道光间裁。查三库，则道光二十年后裁。雍正间，又有观风整俗使、宣谕化导使、营田观察使，旋即停止。若归化、绥远两城，所辖皆蒙古地，今每五年以部院蒙古人员引见，用一员往查，不属御史也。
按：国初巡按直隶一，江南江、安徽宁、池、太、庐、凤一，苏、松、常、镇、淮、扬一，江西一，湖广武、岳、长、宝、辰、常、衡、永一，汉、黄、郧、襄、荆、安、德一，山东一，山西一，河南一，陕西一，福建一，四川一，广东一，广西一，云南一，以上五省皆兼管盐法。贵州一。又巡按直隶，督理京、通二仓，兼管通惠河道，辖河间等府、天津等卫一。巡按陕西督理甘肃一镇兼摄临洮、巩昌府学政，巡历西宁、河西卫所一。巡按直隶，督理长芦盐课兼河道驿传，辖山东、河南、开、归、彰、卫四府一。巡按江南，督理两淮盐课兼盐兑，辖江西、湖广、河南、汝宁等处一。巡按浙江，督理两浙盐课兼海防，辖苏、松、常、镇、徽五府，广德一州，江西广信等处一。巡按山西，督理河东盐课、陕西大小二池，辖河南怀庆等处、汝州一州，潼关卫一。巡按陕西，督理洮州、西宁茶、马，辖川、湖下川东安、绵、龙安、保宁、重庆、■州等处一。
按：雍正间别有巡察等差，非专属御史。如励宗万管理山西巡察，则翰林院侍读也。浙江观风整俗使王国栋，则光录寺卿。许容，则前浙江布政也。史贻直为陕西宣谕化导使，则兵部尚书也。又按：康熙十九年，命刑尚魏象枢、吏侍科尔坤巡察畿辅，是巡察之名不始于雍正矣。又 观风整俗使亦设于闽、广、湖北等省，以奸民煽众故也。
翰林院、六部保送御史，定例先以策谕试之，亦有免考试即引见取旨者。保送人员以六十五岁为率，过此不准。嘉庆四年例。
都察院受内外讼诉，京畿道主其事。命案及事关重大者，奏闻候旨，余则咨交各省讯办。


养吉斋丛录卷之二赐进士出身云贵总督翰林院编修臣吴振棫纂詹事府詹事、庶子、洗马、中允、赞善等官向沿明制，兼翰林院读讲学士、侍读、侍讲、修撰、编修、检讨等衔。乾隆五十四年停止。又国初有兼掌詹事府者，如居易录所载礼部尚书张公英兼掌翰林院、詹事府事。又康熙四十二年，高士奇进御制诗集表文，结衔作内廷供奉、礼部侍郎兼翰林院学士，此侍郎兼学士衔也。
天聪三年，命儒臣分为两直，巴克什达海同笔帖式刚林、苏开、顾尔马浑、托布戚翻译字书籍，此即日讲之义。巴克什库尔禅同笔帖式吴巴什、查素喀、胡球、詹霸记注本朝政事，此即起居注官之义。顺治十二年，设日讲官。十七年，诏翰林各官直宿景运门，备顾问。掌院哲库纳、王熙请分日入直，并以读、讲学士至编、检，每日八员轮直，此曩时日讲之制。
康熙九年，复设起居注官国初有起居注，后裁。轮直，日讲以掌院学士、翰林等官充补，满四员，汉八员。自后屡有增损。此以起居注兼日讲也。熊孝感自陈疏云：康熙十年二月，充经筵讲官；三月，充日讲官；五月，充起居注。是其时日讲与起居注为分职。二十五年，停日讲，而起居注官仍击「日讲」二字于衔上。五十七年，裁起居注，事归内阁，惟 令翰林五员于听政时轮直班行。雍正元年，复设日讲起居注，满六员，汉十二员。乾隆、嘉庆间，两次增满官四员。于是日讲、起居注合而为一。以翰林、詹事、坊、局官原衔兼充，皆由简派。惟满、汉掌院学士及詹事，得坐充日讲起居注官。
按：旧缙绅及当时所刊官书，讲官结衔皆作日讲官起居注，经筳日讲官起居注，不作日讲起居注官也。私家着撰，结衔亦然，盖与今异。
翰、詹兼日讲官，如升任别衙门，则不复兼充。而汪公由敦以常少，许公王猷以阁学仍兼充，特旨也。
起居注衙门在太和门西廊。新授讲官到任，仅一至焉。朝廷有大政，令依旧式书之，月为二册。封印时，诸官蟒服补褂，■缮定清册，用「翰林院印」钤缝，以钱匦扃鐍封识，至午门具奏。旨下，则送内阁，藏之大库。
按：起居注前序后跋，两掌院属讲官之能文者撰之。除夕筳宴，派二讲官与宴，即是年撰文者。
日讲官二十缺，满八缺，汉十二缺。以汉讲官修起居注也，满讲官则俟稿定后专司翻译正本。又 两掌院学士以经筵日讲带起居注衔，是以满讲官实止七缺，汉讲官实止十一缺。以十一人分修五个半月之书，余月之书由编、检中派出协修。先是讲官缺出，列名具本请旨。有协修者，注于名下。其后改为俸深十员引见之例。
国初，以大学士知经筵事。后定经筵讲官满、汉各六人。满讲官以内阁学士、掌院学士、读、讲学士、詹事、少詹事及尚书、侍郎、左都御史、副都御史、通政司、大理寺卿之由内阁翰林升任者，以原衔兼充。汉讲官兼充者，有祭酒，而无通政、大理，余皆与满官同。若大学士，则不充经筵讲官。故杨绳武撰陈文贞廷敬神道碑，有故事阁臣不进讲经筵，而上仍以命公之语。自徐公元文、熊公赐履、张公英相继以尚书擢大学士，仍与兼充，后遂沿为成例。
乾隆四十一年，建文渊阁以藏四库全书。置领阁事二员，以大学士、协办大学士、翰林院掌院学士兼充。直阁事六员，以科甲出身之内阁学士、詹事、少詹事、读、讲学士兼充。
校理十六员，以庶子、读、讲、洗马、中赞、修撰、编、检及科甲出身之内阁侍读等官兼充。
又设检阅官八员，以科甲出身之内阁中书兼充。派内务府大臣一员，兼充提单阁事，司启闭。
又充直阁、校理等官者，如升至不应兼充之官，即开缺。惟纪昀、陆锡熊、陆费墀初兼直阁事，后洊升至侍郎、尚书，仍兼充。戴衢亨以尚书特授直阁事。皆旷典。又章宝传、刘谨之、刘锡嘏以给事御史兼校理，盖三人本四库馆提调，故预选，非定制也。
 国初，满掌院学士缺出，以詹事、少詹事、读、讲学士、祭酒、庶子暨科甲出身之太常寺卿、光禄寺卿、太仆寺卿、通政司副使、大理寺少卿、鸿胪寺卿、太常寺少卿、太仆寺少卿、内阁侍读学士为应升。侍读、侍讲、洗马、司业暨科甲出身之通政使参议、光禄寺少卿、鸿胪寺少卿、科道等官，为其次应升。汉掌院学士缺出，以詹事、少詹事、读、讲学士、祭酒为应升，庶子、侍读、侍讲为其次应升。由吏部开列具奏。康熙二十八年谕：「大学士翰林掌院一官，职任紧要，必文学淹通，弃所推服者，始克胜任。凡翰林撰拟之文，亦须掌院详加删润，然后成章。闻明代大学士有兼管掌院之例。大学士徐元文着兼管翰林院掌院学士事。」自是之后，皆以重臣兼领。缺出，恭候特简。如奉旨令开列，以大学士、各部尚书、侍郎缮单进呈。
按：掌院学士初为专官，故定为一品。而亦有兼领者，如顺治十五年库勒讷以礼侍兼掌院学士之类。以大学士兼领则始于徐元文。
教习庶吉士，国初以内院学士为之，侍读等亦间有与者。其后以掌院兼其职，如顺治十八年折库纳、王熙皆以掌院兼教习也。康熙九年，专设翰林院，历科皆以掌院学士领其事，而内阁学士时参用焉。至六十一年辛亥科，始以工部尚书陈元龙领教习事。其后尚书、侍郎、内阁学士之不掌院事者，并得开列请派。其始或一、二人，或三四人，谓之大教习。乾隆以后，皆用满、汉各一员。小教习则由掌 院选派资深翰林为之，始于康熙三十三年，以教习满、蒙庶吉士也。五十三年，汉庶吉士始派小教习。雍正八年停止。乾隆十年复旧制。
又国初有命教习武进士者，如遏必隆、鳌拜皆尝为之。
附录：乡、会座师投帖，称门生，后避师生嫌，用名帖，不书称谓，惟教习以特派，故用门生帖。乾隆间程文恭景伊教习乙未翰林，以平生未掌文衡，仅作戊辰同考一次。属同馆改用名帖，自此遂成定式。又康熙癸丑，徐秉义授编修，其母弟掌院学士徐元文为教习，具疏题明，特免秉义赴馆。癸未，查慎行选庶吉士，时掌院学士教习揆叙为慎行受业弟子，特免慎行赴馆。
翰林官结衔，旧例：若经筵日讲，则书于本官之上；若兼官，则书于本官之下；其教习庶吉士及充各馆总裁、纂修等官，则又书于本官及兼官之下。按：掌院兼礼部侍郎衔，詹事、庶子等官兼翰林衔，已于乾隆间裁去。今经筵讲官及日讲起居注官、文渊阁直阁事、校理、结衔在本官上，其余总裁、纂修及一切差使，俱系于本官下，如旧例云。
康熙间，特开书局于武英殿，实为词臣纂辑之地。乾隆以后，书馆盛开，武英殿专司刊校，未尝废置。刊行经、史、子、集，谓之殿板。向以亲、郡王一人领殿事，而设总裁、提调、总纂、纂修、协修等官，其下则为校录之士、收掌之员，若剞劂、装钉，工匠尤伙。道光二十年后，以经费支绌，刊书甚少，仅存其名而已。
顺治十八年缙绅，内阁有翰林院提督四译馆太常寺少卿杨义。是时常少一官另有人，此当是兼衔。其时，四译馆亦归内阁也。
顺治十三年，以翰林官陈圹等十八人外转，遇缺即补。是时定制：詹事以布政使用，食正二品俸，少詹以布政使用，侍读学士以按察使用，侍读、中允以参政用，编、检以副使用。
十六年定议：「侍读、侍讲以参政用，修撰以副使用，编、检以参议用。」迨康熙二十八年，编修李涛等始外用知府。三十七年，以吴涵请，复用检讨刘涵为知府。雍正、乾隆间，屡有编、检才堪道府者，大学士掌院拣选带领引见之谕。嘉庆五年，定开坊之翰、詹等官，京察记名，以道、府用，编、检以同知、直隶州用。寻改资俸已进前二十名者，简道、府。道光二年，定未进二十名，亦简道、府。
按：康熙二十七年，擢在籍检讨卫既齐为山东布政使。四十年，擢庶吉士董新策为宁夏道。嗣又擢庶吉士徐景曾、饶呜镐为知府。皆异数。又顺治己丑会试，二甲授参议，三甲授知府，释褐即官四品。时两广甫定，开国之规模也。
国初，庶常散馆，间改科道。以编、检改科道，自康熙二十九年冯云绣、汤右曾等六人始。
雍正元年，命于俸浅编、检内择满、汉各二员，主定稿、说堂之事。此清秘堂办事翰林之始。其后人数稍增，有奏办、协办之目。以积劳当得京察一等，可外补，故竞趋之也。
