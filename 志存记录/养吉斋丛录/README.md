<!-- { "loadSidebar": true } -->
养吉斋丛录 [清]吴振棫撰

谭献叙
养吉斋丛录二十六卷，余录十卷，吴尚书仲云先生遗着。文孙子修编修授乡里后生谭献，读竟，叙之曰：古者柱下之史，孔氏所访，太史公之所掌，汉初与丞相同尊。掌故之学，为千载表仪。凡夫德礼政刑，质文兴废，一朝设施，流及后世，有以观采损益，为先进之从焉。
六官分之，柱下合之，夫固盛业也哉。先正吴公策名载绩，扬历优贤，所以润色王廷，敷施疆域者，且数十年。博于闻见，洞于本末，行政之余日，奏议之钩稽，涉笔缀文，皆关掌故。
循厥端绪，则朝章国典，沿革人文，而惩前毖后，保泰持盈，胥可言外得之。宫阃枢机，曹司侍从，以逮璅事轶闻，条举而件繋，皆正史志表之端委。间有所闻异辞正所以备考证。昔者诵言太史公之学既世，而如我公久任封圻，又非不治民之比。令子观察分巡、今者孙曾子修、絅斋，继美史职，楹书之寄，正不待藏之名山。献幸得先覩，妄思以意读定。类次遗编，或者分别若盛典、若圣德、若故实、若兴革、若异数，继之以嘉言、宸翰、秘书、禁近、宫闱，继之以六曹、行省、民物，而后以辞章、佚事、旧闻为闰余。俾承学之士读之，如游治升平之世矣。吴公同时闽王文勤公雁汀大司寇有石渠余纪，虽体例异同，抑亦造车合辙者已。
函雅故，通古今，征文盛世，由此其选也。光绪二十有二年十月谭献叙。


养吉斋丛录卷之一
赐进士出身云贵总督翰林院编修臣吴振棫纂
太宗以下支派称宗室，用黄带；其疏者，称觉罗，用红带。有获罪挑带、销除旗檔者，即古之削属籍也。有非宗族而赐姓者，如扈尔汉，姓佟佳氏，从其父扈喇虎率属来归，赐姓觉罗是也。又伊尔根觉罗、舒舒觉罗、西林觉罗、觉罗禅者，乃其所受之姓，与宗族之称觉罗不同。
附录：达海世称满洲圣人。其支下子孙皆用紫带，其女不挑秀女。
宗室封爵，自亲王、郡王、贝勒、贝子以下，凡十四等，以世递降。此下则为闲散宗室，用四品顶戴。惟礼亲王、睿亲王、肃亲王、郑亲王、庄亲王、豫亲王、顺承郡王、克勤郡王，皆国初有大勋劳者，世袭不降封，或获罪革爵，仍以旁支袭封。京师俗谚谓之「铁帽子王」。
岁时典礼，王公上表，或诸王集议大事，列衔以礼亲王居首。又第七奉恩镇国公、第八奉恩辅国公、第九不入八分镇国公、第十不入八分辅国公。八分者，或云双眼翎、宝石顶、紫缰、貂皮垫子、奶子壸（即背壸）、阿呼喇枪、禁敲（即大门上泡钉）。其一未详。
[一] 
[一] 「其一未详」原作「缺」，据初稿本改。
王、贝勒以下之子若弟，有应封而年未及岁，尚未得封者，年终考试，引见一次，谓之考应封，有赏翎及表里者。既未得封，故有翎无顶，亦间有赏冠顶者。
甲喇章京，汉文称参领。固山额真，汉称都统。梅勒章京，汉称副都统。牛录章京，汉称佐领。分得拨什库，汉称骁骑校。又国初各部落长率属来归，授之佐领，以统其众者，曰勋旧佐领。率众归诚，功在旗常，赐户口者，曰优异世管佐领。仅同弟兄族里来归，授之以职者，曰世管佐领。户少丁稀，合编佐领，两姓、三姓迭为是官者，曰互管佐领。各佐领拨出余丁，增编佐领，为公中佐领。
太祖既削平诸国，于原设黄、白、红、蓝四旗外，增四旗，参其色镶之。镶白、正白、镶黄三旗，皆天子所自将，曰上三旗。正黄、正红、镶红、正蓝、镶蓝，曰下五旗。
按：国初各部落及汉人之归附者，分隶满、蒙、汉八旗。亦时有改易。如华善本隶汉军正白旗，其先苏完人，因改入满洲籍，此汉军改满洲也。和济格尔本蒙古乌鲁特人，后隶正白旗汉军，遂为何氏，此蒙古改汉军也。莽鹄立本蒙古正蓝旗人，后擢入满洲镶黄旗，此蒙古改满洲也。王国光先世为满洲，姓完颜，其父初为明千总，归附后隶正红旗汉军，乾隆十八年，命其子孙及同族仍改入满洲正红、镶白二旗，此改隶之后，继又复改也。佟国纲先世本满洲，后率明人来归，隶汉军，国纲请仍隶满洲，部议以佟姓官多，应仍留汉军，国纲一支改隶满洲，此又或改或不改也。似 此者不可枚举。至于建立功勋，或上承恩眷，则有由内务府旗下抬入满洲八旗者，有由满洲下五旗抬入上三旗者。谓之抬旗。然惟本支子孙方准抬，其胞兄弟仍隶原旗。又皇太后、皇后丹阐在下五旗者，皆抬旗。丹阐者，清语谓母家也。又按：乾隆七年奉旨清查八旗汉军，有愿改归原籍及移居外省者，准其出旗为民。此又出旗之制也。又辛者库，即内管领下食月米之人。八旗汉军官员获咎发入辛者库，则改隶内务府。汉军其子孙官至三品以上，许奏请施恩，仍归原旗。然亦有终隶内务府，不复陈请者，如百相国龄是也。相国姓张氏。又国初蒙古有别立旗分者，如布当为乌噜特贝子，与其叔父台吉恩格类，各率所部，同贝勒明安等来归，别立乌噜特蒙古一旗。后以归顺蒙古等所行多违例，不令别立蒙古旗，俱分隶诸贝勒各佐领下。
八旗氏族甚繁。雍正十三年，敕纂八旗满洲氏族通谱，共八十卷。大抵因地为姓者多，其着姓有瓜尔佳氏、钮祜录氏、富察氏、舒穆录、完颜氏等二百九十六姓。希姓有精吉氏、萨尔都氏等三百四十姓。又附载满洲旗分内之蒙古姓氏，有博尔济吉特等二百三十三姓。又附载满洲旗分内之高丽姓氏，有金、韩、李、朴等四十三姓。又附载满洲旗分之尼堪似即汉军之称。姓氏，有张、李、高、雷一百六十余姓。凡公私文牍称名不举姓，人则以其名之第一字称之，若姓然。按：白居易代朱忠亮答吐蕃东道节度使论结都离等书，称论公麾下。虞集正心堂记称忙哥帖木耳为「忙侯」。至正间，嘉定州重建儒学记称铁穆尔普华为「铁侯」。
盖唐以来即如是。其命名或用满语，或用汉文。用汉文准用二字，不准用三字，以其与满语混也。嘉庆间，有旨禁止。如谕 改和申保为和保，清永泰为永泰之类。汉军或系姓，或不系姓，祖孙父子无一定。
太宗天聪五年，设六部，以贝勒掌各部事。设满、蒙、汉承政三员，参政八员，启心郎一员，惟工部省蒙古、汉军参政六员。崇德三年，六部各留承政一员，余皆改参政，有左参政、右参政。理藩院、都察院亦称承政、参政。顺治元年，改汉官衔承政为尚书，参政为侍郎，理事官为郎中，副理事官为员外郎，额者库为主事。又初设他赤哈哈番、笔帖式哈番，改为六品、七品、八品及无顶带笔帖式。
太祖设五大臣佐理国政。太宗御极，八旗设总管政务大臣一，是为八大臣。初设八大臣固三泰为镶蓝旗都统，是八大臣似今八旗都统之职。又于八大臣下，每旗设理事听讼大臣二，是为十六大臣。似今副都统之职。
国初，公、侯、伯之下无子、男、而别有五等世职，盖八等也。乾隆元年，始定一、二、三等精奇尼哈番旧世职为昂邦章京。为一、二、三等子，一、二、三等阿思哈尼哈番旧世职为梅勒章京。为一、二、三等男，一、二、三等阿达哈哈番旧甲喇。为一、二、三等轻车都尉，拜他喇布勒哈番旧为牛录为骑都尉，他沙勒哈番旧为半个前程。为云骑尉。
汉文臣无世职。雍正间，以大学士朱轼、张廷锡勤劳辅弻，特廓成例，给予一等阿达哈哈 番世袭。汉世职盖自此始。又八旗世职袭次完时，有赏恩骑尉，承袭罔替之例，汉世职则否。乾隆三十二年，以海澄公黄芳度合门殉节，准于袭次完时，照八旗例给恩骑尉，袭次罔替。同时如将军张勇、赵良栋、王进宝，提督孙思克、陈福、豆斌，总兵高大喜等，皆缘此推恩。又殉节阵亡之张国彦等十七员，军功较着之惠应诏等十四员，亦一体加恩。此后，汉官始有世袭罔替之例。
附录：本朝封爵，自平西、平南、靖南诸王及靖逆、靖海等侯以来，未有以地名者。惟黄梧来归，封海澄公，准袭十二世。以黄芳度守海澄，郑成功招之不从，以此示奖也。
国初直文馆者，掌文字，学问优赡，则赐号「巴克什」。如达海，刚林皆尝赐此号。武臣有战功者，赐「巴图鲁」号。太祖丁亥年取巴尔达城，额亦都战最力，赐号「巴图鲁」。
此国史所载最在前者。又按费扬古赐号「翁科罗巴图鲁」，亦太祖时事。
按：天聪间，凡文臣前称榜式者，皆改称笔帖式，其特赐榜式名者，仍称榜式。榜式，即巴克什，清语滚舌音。
太宗崇德元年，改文馆为内三院，曰国史院、秘书院、弘文院。初亦沿承政之名，后设大学士、学士。如希福于元年为国史院承政，寻授弘文院大学士是也。顺治元年，增内三院学士各一员。二年，定为正二品衙门，以翰林官分隶三院，称内翰林国史院、内翰林秘书院、内翰林弘文院。各院设大学 士、学士、侍读学士、侍讲学士、侍读、侍讲、修撰等官。
如傅公以渐，顺治三年一甲一名进士，授弘文院修撰；吕公宫，顺治四年一甲一名进士，授秘书院修撰。其迁转，仍不拘本院之职。如黄文僖机，由弘文院编修迁中允、侍讲，转侍读，迁左庶子，迁国史院侍读学士；冯文毅溥，由国史院侍讲授祭酒，迁弘文院侍讲学士，转秘书院侍读学士之类。三院大学士为内阁大学士，而系以殿阁之称，仍兼各部尚书衔；乾隆五十八年停兼衔。别设翰林院掌院[一]学士一员，正一品，其余学士亦正一品；裁内阁学士、侍读学士等官。康熙初元，复内三院旧制，设满、汉大学士，其内阁、翰林院俱裁。九年，仍改为内阁大学士，设翰林院。十年，复补授学士以下等官。雍正八年，定大学士为正一品，尚书为从一品。
内三院编修等官，不必尽由科目。如靳公辅以官学生考授国史院编修，刘公兆麟以官学生授秘书院编修，王公继文以官学生授弘文院编修。皆见本传。
殿阁旧制，首中和，次保和，次文华，次武英，次文渊，次东阁。如张文和廷玉先授文渊，晋文华，改保和。其后，惟以初入之衔为定，不再更易。行走班次，不以殿阁为先后。
乾隆十三年，高宗以四殿二阁未画一，且中和殿名，近时未有用者，中和殿大学士，顺治、康熙时多用之。因裁中和，增体仁阁名。是为三殿三阁。而先授之衔，后仍改易，如由武英进文华是也。行走班次，除授后请旨。
雍正三年，张廷玉以尚书署大学士。五年，逊柱以尚书署大学士。近则大学士无署任。
初设内阁大学士无定员。康熙间，满、汉率用四员。
按：顺治辛丑缙绅：中和学士三人，巴哈纳、冯铨、金之俊。保和殿大学士二人，额色黑、成克巩。文华殿大学士二人，蒋元恒，一阙名。武英殿大学士二人，胡世安，一阙名。
