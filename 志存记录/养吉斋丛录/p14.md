<!-- { "loadSidebar": true } -->
按：缪彤胪传纪事云：谢恩表，旧例前科状元代作，所以尊前辈，以其知体式也。甲辰科状元严就思先生给假归，而己亥徐立斋、乙未史立庵两先生皆在籍，应求前科榜眼、探花。
而李贞 孟、吴长庚两先生亦在籍，惟辛丑榜眼李子静先生在任。彤与张、董两同年登堂求见，投门生帖，用赞仪二十四金，赏长班、管家银八两，俱照例也。是时鼎甲中最资深者金沙蒋虎臣先生，系丁亥探花。因己丑有熊次侯先生，戊戌有孙惟一先生皆在任，虎臣先生云：「李子静当让孙惟一，孙惟一应让熊次侯，熊次侯应让不佞，不佞代求李子静。此乃衙门之体，一时前后辈俱叹服蒋先生之言良是」云云。据此，则当时之礼与近今不同，而表文称代作，似非相传刘黄冈旧文矣。俟考。
附录：故事，一甲三人，释褐拜司成于彝伦堂。三人簪花讫，所余备用花一枝，归总理监事大学士携归。乾隆辛丑，大兴翁覃溪方纲为司业，是科三元钱湘龄荣为翁己亥所取江南解元也。大学士漳浦蔡公谓翁曰：此三元，君所取士，今又亲与此礼，花宜归君。翁有三元花歌纪其事。又一甲三人率新进士诣学释褐。旧制，司成及少司成递酒簪花。蒋丹林祥墀由司业迁祭酒。嘉庆聿未，其子立鳙以第一人登第，举行故事，一时传为佳话。
新进士释褐，礼部具题，工部给建碑银一百两，交国子监立石题名。自顺治丙戌后，皆有碑在太学圣庙戟门外。康熙三年，辅政大臣裁省。自后每科进士，各自捐资立石。雍正二年，复旧例，并补立康熙辛丑科碑。
科甲出身，重赴鹿鸣宴，已不易得，本朝二百余年，不过数十人。重赴恩荣宴者，先后九人而已。九人中有三大学士，皆在吴中数百里内，洵盛事也。汇纪于后。
原任詹事府詹事黄叔琳，顺天大兴人。康熙辛未探花，乾隆十六年重宴，加侍郎衔。
大学士史贻直，江苏溧阳人。康熙庚辰进士，乾隆二十五年重宴，御制诗以赐。
大学士嵇璜，江苏无锡人。雍正庚戌科进士，乾隆五十五年重宴。
原任鸿胪寺卿翁方纲，顺天大兴人。乾隆壬申科进士，嘉庆十九年甲戌重宴，加二品衔。
原任通政司经历郭祚炽，江西建昌 [一]人。乾隆癸未科进士，道光三年重宴，加六品衔。
原任户部主事潘奕隽，江苏吴县人。乾隆己丑科进士，道光九年重宴，加四品卿衔。
原任四川铜梁县知县贵逢甲，湖南武陵 [二]人。乾隆壬辰科进士，道光十二年重宴，加知州衔。
致仕尚书李奕畴，河南夏邑县人。乾隆庚子科进士，道光十九年重宴。
大学士潘世恩，江苏吴县人，乾隆癸丑科状元。咸丰四年重宴，加太傅衔。[三] 顺治丙戌科殿试后，选择年貌一百余人，于内院复行考试，如殿试例。题用奏疏、律诗各一，俱钦定。人选者，用庶吉士。见魏敏果年谱。康熙九年，命内院同吏、礼二部选新进士六十人，试以文字，分拟上、中、下三等。上亲定二十七人为庶吉士。见魏裔介传。馆选录是科庶吉士满、汉三十人。似今朝考所昉。然先选后试，亦非每科皆行。雍正元年十月，命新科进士于引见前再行考试，一应照殿试预备，出 诗文四六各题，或一篇，或二、三篇，或各题俱作，悉听其便。自后则每科行之，人人与试矣。后来朝考，以论、诏、疏及试帖诗。乾隆辛未朝考，则赋一，状一，论、诗如初。时汤对松于赋、状、论外，作试帖四首，列第一。嘉庆丁丑，以拟古诏皆临时强记，非关学问，遂裁去，惟以论、疏、诗三者而已。向时朝考卷，阅卷者仅分取与不取，取者谓之朝考入选。其取卷分别等第，自道光甲辰科始。又朝考一等第一名，谓之朝元。
附录：乾隆癸丑朝考题目，高宗亲书密封，届期发交监试王大臣。疏题为「积古」，盖高宗本定「稽古」二字，下笔时误「稽」为「积」也。特制笔误识过文一篇，命军机交新进士阅看。
一甲进士朝考卷，另封进呈，不由阅卷大臣定拟。惟乾隆己酉朝考二体弥封阅定。一甲一名胡长龄，名在第三，一甲二名汪廷珍，名在第二，一甲三名刘凤诰，名在第五。
国初进士殿试后。除馆选外，其余无分二甲三甲，分拨六部、都察院、通政司、大理寺各衙门，观政 [一]「建昌」原作「口口」，据明清进士题名碑录索引补。
[二]「湖南武陵」原作「江苏口口」，据明清进士题名碑录索引改。
[三]「大学士潘世恩......加太傅衔」原为「此下缺一人」,据初稿本补。
三月，然后铨选。见许惟模、徐旭龄疏。乾隆间，有中式进士分派各省督、抚、藩、臬衙门学习三年补授之例。见鄂文端疏。
圣祖时，新进士奏乞读中秘书，或称家世多任馆阁，或称边远素少词臣，间荷俞允。世宗时，令大臣以所知荐用相参窍，而蒙古、汉军及边远省分，每不与选。二年，太常寺少卿李锺峩请分省简选，停止覆试保举，经部议驳。高宗时。既慎校艺文，朝考后复令亲王大臣集诸进士，观其仪度，窍其年岁，分为三等，程材论选。三十年停止王大臣拣选，命于引见时按省分，依甲第，分班带领，并将上届某省用几人开单呈览。引见时，于名折上丹圈者，以庶吉士用；尖者，以额外主事用；连点者，以知县用。由是直省人才，皆得邀馆阁之选。
天聪八年，太宗命礼部考取满人习满书者刚林、敦多惠；满人习汉文者察不害恩、国泰；汉人习满书者宜成格；汉人习汉文者齐国儒、宋灿然、罗绣锦、梁正大、雷兴、马国柱、金柱、王来用；蒙古习蒙占书者俄博特、石岱、苏鲁木，共十六人。皆赐为举人，并赐衣一袭，免四丁，宴于礼部。此本朝举人之始。其后崇德三年、六年，亦有取中举人，特所试非今制也。至顺治二年秋，行乡试，三年春，行会试，乃为本朝定鼎后用书艺、经艺，设科取士之始。此后大率乡试以八月，会试以二月，亦间有秋行会试，春行乡试者。雍正元年，于四月乡试，九月会试，十月殿试。二年，则于二月乡试，八月会试。此 据朱批山西学政刘于义奏折。五年，以春季遇闰二月尚寒，改于三月会试。至乾隆二年，亦以秋闰，循例改期。
至十年，始以八月乡试，三月会试为定例。惟十七年王申，乡试以三月，会试以八月，外省乡试则以二月。其后嘉庆六年，颐天乡试以水改九月。道光元年，顺天乡试以疫改九月。十一年，江南改九月；二十三年，河南改十月。二十九年，江南改十月，浙江改九月。则皆以水故也。
顺治乙酉、丙戌科场初开，士子应试都门者，或以道途梗塞，后期始至。朝廷加意招徕，丙戌补行乡试，丁亥补行会试。康熙间以用兵故，各省间有补行乡试，且有山东、山西、陕西在河南考试，湖广、江西在江南考试，福建在浙江考试之事。咸丰以来，亦以用兵故，各省多补行乡试者。己未有江南在浙江考试之事。
国初，四川以兵阻，且人民凋敝，至顺治辛卯始开科。主考官驻保宁，应试者二百余人，解额有七十余名之多。盖殊恩也。
明季朝政阘茸，大比之年，逾期不点试官，科场展限。其后疆吏乃豫请。至本朝乾隆间，尚有沿习旧文，具本题请者。十二年，命停止，惟令礼部届期以远近分次题请而已。首云南、贵州，次广东、广西、福建，次湖南、四川，次湖北、浙江、江西，次陕西、江南，次山东、山西、河南。旧时首云南、贵州，次 四川、广东、广西、福建，次浙江、江西、湖广，次陕西、江南，次河南，次山东、山西，与今题请日期稍异。
主考同考之子弟，回避不入场。顺洽间旧制也。雍正元年癸卯乡试，内外帘官子弟应回避者，别派大臣拟题请旨，考试于内阁，取中四人。是时又命大学士王顼龄，尚书励廷仪，侍郎史贻直、张伯行、李周望、阿克敦，副都御史李绂，同南书房翰林检阅落卷，复取二名俱赐为举人。二年，命回避者仍一体应试，将试卷封呈，别派大臣校阅。自后，每科以应否准试请。至乾隆九年，命仍回避，遂为定例。后御史眭朝栋率行陈请，奉旨拿交刑部治罪。
嘉庆四年，御史郭仪长条陈此事，经部议准，奉旨驳饬。道光二十七年，礼部尚书祝庆蕃以回避人多，面奏另行考试。祝遂左迁。其另行考试一事，命永远停止。
磨勘直省乡试卷，自康熙王午科始。特旨简派，仅三、四人。后以卷多，始派九卿会勘。
会试中额，顺治间多至四百名。康熙以来，多则三百名，少则一百数十名。惟雍正庚戌科四百六名为最多，乾隆己酉科九十六名为最少。嘉庆、道光以来，或一百数十名，或二百数十名，无至三百者矣。
康熙三十九年，以大臣子弟乡、会试取中者多，命另编字号。于是编官字号，民卷九，官卷一，副榜 如之，边省免。此官卷之始。五十一年，停会试官卷。近制以省分之大小，官卷之多寡，定中额。养新录载：康熙四十一年，江南乡试录是科始编官卷。江南中式八十三人，官卷中者八人。
按：乾隆壬申，太后万寿恩科，乡试官卷不拘成例，请旨增减，以人数为差。
曲阜设四氏学，乡试编耳字号，中一名。每科取中，皆至圣裔，故有「无孔不开榜」之谣。顺治乙酉，给事中严沆典山东试，疏请取二人。康熙间增一名。颜、曾、孟三氏及各贤裔，始有中式者。雍正间又加一名。
云、贵举人会试给驿马，自顺治间始。嘉峪关以外、新疆举人给驿马，自乾隆间始。会试举人给路费，自顺治八年始。
顺治乙酉山东乡试，法若真以全作五经文，赐内阁中书，准一体会试。康熙丁卯顺天乡试查士韩、林文英，王午顺天乡试庄令舆、俞长策，皆以兼作五经违式，特疏以闻，得旨，授为举人，准会试。嗣后兼作五经文者不必禁止。令各省于定额外加中五经二人。于是习者益众。王渔洋分甘余话所记直隶、陕西等省，至有以五经卷抡元者。五十七年，停五经应试中额。雍正二年，仍准五经应试加中额。丙午，江南乡试，徐景曾以五经卷中副榜，亦准一体会试，此尤出于常格之外也。至乾隆辛未科，始停 五经中式之例。
按：康熙乙酉科，长洲蒋学海以五经中式。是科进呈题名，蒋列于解元之前，称五经解元。见履园丛话。
湖南士子赴湖北乡试，涉洞庭风浪之险。抚臣赵申乔、潘宗洛先后疏请分闱。部议未允。
雍正间，抚臣李发甲具折请旨，御批：即当具题。及疏上，部复议驳。李复奏请甲辰分湖南、北为两闱。先一年癸卯，奉旨建立湖南试院。
