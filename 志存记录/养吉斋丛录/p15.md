<!-- { "loadSidebar": true } -->
副榜之名，起于明嘉靖五年。见礼部志稿。顺治戊子科，诏天下廪生中副榜者，贡至吏部谒选。其最者以推官用，次知县，次州佐。增、广、附生中副榜者，入成均读书满一年，送吏部历事考用，如廪生例。甲午、丁酉、庚子三科，皆举行。至康熙癸卯、丙午、己酉，不许立副榜名色。壬子科，司成某请举行，复恩允。又顺治初，举人会试中副榜者，免廷试，即送吏部授职。康熙三年，停止会试副榜。又雍正四年，直省五经副榜及两中副榜者，准作举人一体会试。寻停止。
顺治时，乡、会试第一场四书艺三篇，经艺四篇，第二场诏、诰、表、内科一道、判五条，第三场策五道。康熙三年甲辰，停止四书艺，经艺改为二场，头场策五道，二场四书论一篇，经论一篇，表一道，判 五条。八年己酉，仍复旧制。二十六年，停止二场诏、诰题。四十一年，仍用诏、诰。乾隆二十二年丁丑，易判、表为五言八韵律诗，移经文于二场。二十三年，第一场增性理论一篇。四十七年，改头场四书艺三篇、诗一首，二场经文五篇，三场策五道，至今循行之。
春秋向用一单题，二合题，一脱母题。单题者，单传也：二合题者，合两经为一题也；脱母题者，题在此经而题义则在他经之传中，即他经与此经俱无关也。国初谓脱母题不可训，但取两单两合为四。乾隆初，停止合题。至道光癸未，会试题为「晋侯使韩起来聘」、「夏叔弓如晋」，复用合题。时正总裁为山阳汪文端廷珍。
顺治二年，定四书文每篇不得过五百五十字；康熙二十年，议定限六百五十字；乾隆四十三年，定限七百字为率。
顺治二年，定四书题。第一题用论语，第二题用中庸，第三题用孟子。如第．一题用大学，则第二题用论语，第三题仍用孟子。此载科场条例。道光庚子，山西乡试，首题「德润身，心广体胖」，次题「体羣臣也，子庶民也」。两题用大学、中庸，与例不符。旋经主考检举，监临奏参。部议照违例律，拟革职留任。
英和恩福堂笔记云：人言直省乡试不宜出大学题，出则闱中必有火灾。吴建庵先生于嘉庆戊午典广东试事，题为「此之谓絮矩之道」。是科誊录所遭回禄。赵鹿泉先生戊申试江南，出「十目所视」二句，至为文祭告乃发刻。是科竟尔无恙。揆叙隙光亭杂记云：本朝江南乡试，不以大学命题，以明崇祯壬午科题为「定而后能静」三句，明南京试尽于此也，闻广东亦然。如命大学题则贡院被火，或主试者有祸患，而尤忌圣经一章云。
旧制，主司出题，四书各分十段，签掣某段，即于此段中拟题。再掣，乃定五经题，则帘官拟本经题，候主司择取签掣。康熙后，不拘此例矣。康熙庚子科，以防录旧故，禁止出冠冕题，而仍不免有所拘忌。乾隆甲子京闱，高宗深恶夹带抄袭诸弊，因以此谓「一言偾事」二句，「纣之不善」三句，「不见诸侯」一章命题，此后往往为拟议所不到矣。
旧时春秋题，主胡安国传。乾隆五十七年，纪文达昀奏言：「胡传多有经无传，出题之处不过数十节。故本年乡试，五省同出一题。且安国是书讽高宗，斥秦桧，与孔子之意不相比附。钦定春秋传说汇纂中，驳胡传者数百条，御制文亦屡辟其说。请嗣后春秋题以左传本事为主，参用公、谷之说。」报可。自癸丑科始遵用左传。
 钦命会试第一场题，顺治十五年从御史赵祥星请也。钦定顺天乡试第一场四书题目，康熙二十四年从给事中张尔淑请也。嗣后避暑、出哨、巡幸他省，试题皆由驿封递至京。
乾隆元年，钦派大臣于会试遣卷内，选文理明通者，续出一榜，一体殿试，时称为明通榜。
按：乾隆七年会试，正榜三百一十九名，明通榜六百九十名。国初各省乡试，以巡按御史为监临。康熙初，巡按裁，以巡抚为监临。乾隆间，以封疆任重，命专驻巡抚省分，酌委藩、臬一员监临。十八年，仍复旧例。令三场完竣，即出闱。近则八月二十日前后出阐。或巡抚因事不能入闱，即委藩司代办，亦有奏请以学政监临者。
今制，顺天乡试有监临，会试有知贡举。惟雍正元年九月会试，以礼部左侍郎景日畛知贡举，复以固山贝子领礼部事，允掏为监临。
附录：直省文武乡试，入阐、揭晓，例应在布政使司堂上筵宴，今皆在监临衙门筵宴。
遇国恤则停止。
顺天乡试及会试榜前，考官以拟取前十卷进，候钦定名次，自康熙乙丑会试始。是科钦定第一为 陆肯堂，殿试即得状元。以后遵例进呈，仍令考官自定甲乙。
刊刻乡、会试试录，殿试登科录，国初沿明制。康熙乙未科，不刊乡、会试录，改为红本进呈。雍正癸卯，仍令刊刻。主司作前后序，内载考官及执事官职，举子姓名、乡贯，三场题目，士子所作诸艺各一。
乡、会试卷向贮南库，积久至不可容。嘉庆庚午奏请，焚之。
旧时二乐师科场填榜毕，卷而横陈于案，考官具朝服九拜，然后捧出，谓之拜榜。各直省发榜，不行此礼。闻近年京师此礼亦废。
按：纪文达滦阳续录，以为试官无拜举子礼，座主无拜门生礼。盖发榜后，当以题名录进呈，录不能先写，必拆卷唱名而填榜，然后以填榜之纸条写录。今纸条犹谓之录条，以此故也。拜而送之，拜折之礼也。录与榜并陈于案，榜大录小，人见榜而不见录，故以为拜榜。
厥后缮录未完，天已将晓，试官急于复命，先拜而行，遂有拜时不陈录于案者，而拜遂移于榜矣。纪说谓闻之阿文勤公所述李文贞公之言也。
 考试有钦命题者，军机处先期以上三届题开单进呈，并以本处所存四书一部同进。
凡自乾隆元年以来，已出过试题，皆贴黄签其上。惟考御史及庙生及翻译题，由南书房拟题。
乡、会覆试阅卷，殿试朝考读卷，本科考官向不开列。道光乙未，命不必回避，惟乡试覆试，则本科考官仍不开列。
高年重赴鹿鸣宴者，先期具奏，辄蒙加衔。重赴鹰扬宴者，则向未奏也。嘉庆庚午科，陕西朝邑县武举蔺廷虑重赴鹰扬宴，始蒙赏千总衔。并命嗣后先期人奏。近则原官阶级大者具奏，余则具题，文武闱同。
宗室子弟与满洲诸生一体应试、编号、取中之命，在康熙三十六年，至三十九年停止。
乾隆间，仍考试，十七年复停。当时考试取人一、二等者，准作进士，即殿试、引见、授官，不由乡举也。乡试自嘉庆六年辛酉科始，时议宗室会试，于三月初四日点名，奉旨初八日入场，点名在八旗及各省士子后。九年，复命于三场毕后，十七日举宗室乡、会试，十八日举翻译乡会试。
按：八旗满、蒙试翻译，始于雍正癸卯。
驻防文武生员准在各省乡试，自嘉庆十八年始。道光间，文生改试翻译，试题乃钦定，封交主考■付监临，届期刊发、扃试。试卷汇递京师，钦派大臣阅定，取中若干名，写榜封发各省。
八旗乡、会试，满、蒙编「满」字号，汉军编「合」字号。
士子与考官句通关节，国初有问拟腰斩者，立法甚峻。康熙己卯顺天乡试，壬辰会试，或云庚戌会试，俟考。雍正己酉顺天乡试，俱奉特旨覆试。乾隆甲子，令各省榜后皆覆试，并有乡、会试榜发后严行覆试之谕。其后或试或停，至嘉庆以后，新进士无不覆试者。道光以来，又行新举人覆试之例。
附录：乾隆己酉乡试覆试，诗题：「心镜得虚字」。御制诗未发示，大学士和坤误认「虚」字为「灵」字，于是通场皆押灵字。及发出诗稿，和砷方知误书，自请处分。
宗室乡、会试，中式后在正大光明殿覆试，自嘉庆十九年始。其试用一文一诗。
新进士向在干清官覆试。嘉庆六年后，改于保和殿。道光二十四年后，皆在圆明园正大光明殿，惟三十年在保和殿覆试，以圣驾在宫中也。咸丰辛亥[一]后，皆在保和殿。
 武进士殿试，上阅马、步射于紫光阁。坐大幄次西阶下。侍班者皆东向，惟见步靶，不能回顾马射。又阅技勇在景运门外箭亭。诸臣侍班者，领侍卫内大臣二人得赐坐左右，以此班侍立最久故。有善扑营十人，立于起居注官之后，备搬移刀石之事。
向来紫光阁阅武进士射，先命皇子骑射，以为多士程序。
道光丁未武进士一甲一名李信，一甲二名姜国仲，一甲三名不得其人。庚戌武进士一甲一名彭阳春，一甲二名岳汝忠，一甲三名不得其人。
顺治十二年，上亲选武进士二十二人，以领侍卫内大臣教习骑射。诏以肇行大典，特加优异。一甲一名视副将，二名视参将，三名视游击，二甲十九名视守备，按名食俸。十四年，命鳌拜教习武进士。今无此制。
顺治十六年，直隶武生送兵部试骑射技勇。用翰林为主考，试策论，从左副都御史袁懋功请也。
[一]「辛亥」原为「二字缺」，据初稿本补。
今制，武闱派主考官试马、步射及弓、刀、石，内场默武经，不送兵部考试，亦不试策论。
康熙辛卯，准马兵武乡试，千总、把总准武会试各一次，旋停。
文生、武生准互试一次，文、武举人准互会试一次，始于康熙五十三年。乾隆丙辰，准监生人武场。辛酉，福建武生某以怀挟文字，预藏试院，遂以五经中元。事发，置于理。因停互试及监生人武场例。
康熙四十八年，命八旗汉军应武科。雍正元年，命八旗满洲应武科。十二年，停满洲武试。又武乡、会试射的八十步，康熙三十二年改为五十步。
明武生由州、县起送乡闱，布政汇送巡抚。中式者下科仍准乡试。三科中式武举，得为守御所千总，两科一科武举选卫千总。其时无进士科也。雍正间，武生附人儒学，武举罢三科之制。其已为守御所千总及卫千总者，不准会试。
选拔贡生，十二年一举行，旧例也。顺治八年、十二年，两次举行。康熙十年，举行一次。后张文贞玉书尝疏请，每遇乡试，令各省学政每学举一人，贡人国学。雍正元年，令六年选拔一次，送京考验。乾隆初，行廷试例，乃命十二年一举行。
雍正间，欲于各省额设常平谷二千八百余万石外，增谷三千二百余万石，特开监谷之例。
此捐监生之始也。乾隆初，停各项捐纳，惟留监谷一条。六年，令在部收折色，在外收本色。
八年，停止。九年，复开。二十八年，停浙江、江苏、江西等四省捐谷例。三十一年，停陕、甘捐谷例。三十九年，复陕、甘捐谷例。四十七年，停台湾捐谷例。嗣后各省或停或复不一，而部收折色，则为常例矣。嘉庆四年，以各省封存银皆以军需拨用，遂令各省皆收折色。至道光二十二年，增定捐武监生例。
捐纳候选之贡、监、举人，例不准与乡、会试。旧例有捐应乡、会试一款。乾隆元年，捐例一概停止。命贡、监愿与乡试，举人候选未得缺而愿与会试者，一体考试。
