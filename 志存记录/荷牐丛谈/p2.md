<!-- { "loadSidebar": true } -->
　　宪章类编云：本庙之都燕也，盖与古不同，稍难于周、汉，而大胜于东汉、赵、宋矣。夫周、汉建都西北，地资建瓴之险；人藉风气之劲，天下莫之竞焉。东汉宅雒，已失全势。宋人捐燕云，则又无界限之防；故卒不能守。我朝都燕，虽风气之凛、士马之强，不及周、汉，然据险防边、居外驭内，其视周、汉一也。故自其常论之，则京后为最急，宣大次之，辽东次之，陕西又次之，去京有远近也。京后为最急，则大宁之内徙，三卫之盘踞，不可不讲也。宣大次之，则独石之弧悬，丰胜之沦没，不可不讲也。讲大宁则宣蓟无阻隔，而辽东之右臂伸；讲丰胜则山陕有交应，而甘肃之左臂伸；此立国之宏规也。而永乐、宣德之间，但知兀良哈之诚款，开平之艰远，丰胜之丁口不足，甘心弃土，略不顾惜，得非往事之恨乎？自其变论之，则大宁不可复，而京后之重垣宜设，宣辽不可合，而花当朵颜之交构宣防，开平、东胜已沦异域，而宣大之士马不可一日忘战，而成化、弘治之间，但知火筛之通贡，山海之征商，宣大之凿堑敌台，京后之防，一不措之筹策，又非往事之恨乎？夫始藉开创之威，东斥大宁，西辟丰胜无难也。继藉生养之富，大拓京后，盛兵宣大无难也。时日因循，不以为意；偷玩既久，衅隙乃生。犯太原，则增忻代泽潞之兵而乘宁雁之塞；犯洪蔚、广昌，则城宣府之塞而弛东北之防。夫阻太原之寇，在力战于大同偏头之间；恤洪蔚之扰，当不忘乎潮河、花镇之备。增忻代泽潞之兵，则度支急；弛东北之防，则畿辅震。近年之经营，得非失权之过乎？嗟乎！白刃在前，不顾流矢，敌既窥宣大矣，垣宣大可也。明势所烛，防患未然，因垣宣大而并垣京后亦可也。积薪必燃，防川必决，以宣大为饵而先垣京后亦可也。悉力宣大，置京后不讲，则缓急轻重之间，失权多矣。呜呼！往有恨，无能逭也；近有过，亦幸无大失也。积薪必燃，防川必决，以宣反为饵而先垣京后立可也。今惟大城京后以奠金汤，宣大以战而为守，京后以守而为战，宣大遇秋，则乘塞有入与之战；京后有警，则乘塞余时分番更休，以习禁军之劳逸。斯所谓即体酌用，备形势之要策矣。

　　祖陵祀典

　　熙祖陵在泗州基运山，德祖、懿祖就基运山望祭。按基运山设泗州祠祭署，奉祠一人，以朱氏世官；朱名贵，本宗人婿也。陵户三百十四家，长至、正旦，大牢三；清明、中元、孟冬，每朔望少牢三，奉祠行事。洪武二年，诏立凤阳皇陵碑，加仁祖淳皇帝陵名英陵，山名「翊望山」。后更英陵为皇陵，立卫守之。洪武七年，立皇陵祠祭署，以汪文为署令，刘英为署丞，专典祀事。皇陵署中都留守司一，皇陵卫、皇陵祠祭署各一，奉祠二人，刘氏、汪氏祀丞二人。汪氏名观，赵氏名聪，国甥，刘义惠侯继祖孙；皇考崩逝，继祖以己地葬之，二汪氏皆汪老母孙，微时老母备礼遣人送上于皇觉寺，故俾子孙与守之。陵户三千三百四十二家，长至、正旦太牢，清明、中元、孟冬少牢，奉祠行事；朔望少牢，留守行事。弘治元年，敕内官监一人，监护南京官，从孝陵，山名神烈山。按孝陵四十妃嫔祔葬，陵设神宫监、孝陵祠祭署各一，清明、中元、长至太牢，正旦、圣旦、朔望、帝后愍忌酒果；勋戚大臣一人奉祠事。国有大事，遣大臣祭告孝陵，东有懿文太子陵，祀礼视孝陵，岁暮四孟，忌辰加牲，署官行事。又有韩宪王、张顺妃、李丽妃坟，咸以时祀牲醴，太宗择寿陵久，不得吉壤。永乐七年，仁孝皇后尚未葬，工部尚书赵羾以江西地理术士廖均卿至昌平，遍阅诸山，得昌平东黄土山最吉，太宗即日临视定议，封为天寿山，后之诸陵皆在焉。各陵俱设陵卫、神宫监、祠祭署，如孝陵。正旦酒果，清明、中元、长至、圣旦太牢，分遣勋戚大臣祀。愍忌太牢，专遣勋戚大臣祭。睿皇帝显陵，在承天纯德山，都督蒋华奉祀，华慈孝睿皇后家人。朱少师平涵曰：天寿山九陵，长陵居中，惟景陵居左，献陵、裕陵、茂陵、泰陵、康陵皆在右，永陵又在景陵之左，是左二而右五矣。乃昭陵在各陵之右，定陵又在其下焉。又曰：泰陵临溪，水直流二十里，制又卑隘；康陵中断，亦若天下之穷；自十陵外，康陵、德陵又不知列在何处。又有恭让胡皇后陵、景帝汪后二陵、宪庙废后吴氏陵。世庙孝洁皇后、继张后二陵，怀献太子、恭太子、哀冲太子、庄敬太子、赵靖王、秀怀王、蕲献王、藤怀王、卫恭王、许悼王、忻穆王、申懿王、雍靖王、岐惠王、泾简王、蔚悼王、颕殇王、蓟哀王、戚怀王、均思王、景□王及诸帝妃、诸殇公主、阿保夫人坟，戚庙同孝节烈皇后祔葬田贵妃坟围，则真千古伤心耳。

　　高皇帝御制皇陵碑文

　　国子监博士徐昌榖祯卿剪胜野闻，载太祖皇帝自叙朱氏世德之碑云：『本宗朱氏，出自金陵之句容，地名朱巷，在通德乡。上世以来，服勤农业。五世祖仲八公，娶陈氏，生男三人，长六二公，次七二公，季百六公，是为高祖考。娶胡氏，生二子，长四五公，次四九公，即曾考。娶侯氏，生子曰初一公、初二公、初五公、初十公，凡四人。初一公配王氏，是为祖考妣，有子两人，长五一公，次即先考，讳世珍。元初籍淘金户，金非土产，市于他方。先祖初一公困于役，遂弃田庐，携二子，迁泗州盱眙县。先伯五一公，十有二岁，先考纔八岁，先祖营家泗上。置田治产，及卒，家日消，由是五一公迁濠州锺离县，其后因至锺离居。先伯性淳良，务本积德，乡里称为善人。娶刘氏，生子四人，重一公、重二公、重三公生盱眙县；重五公生锺离。先考娶徐氏，泗州人。长重四公，生盱眙。次重六公、重七公，生五河。某，其季也，生迁锺离。后戊辰年，先伯有孙六人，兵兴以来，相继浸殁。先兄重四公有子曰文正，今为大都督。重六、重七，俱绝嗣。曩者父母因某多疾，舍入皇觉寺中。甲申岁，父母长兄俱丧，次兄守业，又次兄出赘刘氏，某托迹缁流。至正二十四年，天下大乱，诸兄皆亡。淮兵大起，掠入行伍，乃招集义旅，兵力渐众，因取滁、和。龙凤三年，帅师渡江，驻兵太平。为念先考尝言：世为朱巷人，宗族俱存，即访求故乡宗族之所，遂调兵取句容，距城四十里，举族父兄子弟四十余人至，始得与之叙长幼之礼，行亲睦之道。但朱氏世次，自仲八公之上，不复可考。今自仲八公高曾而下，皆起家江左，历世墓在朱巷，惟先祖葬泗州，先考葬锺离，此我朱氏之源流也』。高皇帝既登大宝之后，念刘大秀施地为陵之惠，封为义惠侯。又感汪媪之意，敕授世官从事郎署，令卫皇陵云。

　　本朝格令

　　今奉旨曰「是」，即自汉以来奏事得请即报曰「可」之制也。今之「知道了」，即江左诏书画「诺」，唐时画「闻」之制也。其称圣旨，则自宋已然矣。凡恩诏各从其类，上慈闱徽号，则称封赠父母恩；立东宫，则有荫子入监恩；灾异修省，则有蠲逋减刑奸恩；登极，则大赦矣。立东宫妃，及东宫出阁，皆无恩例。若建大工、平大贼、诛大，亦有诏，皆以类行，惟蠲逋减刑，每诏有之。九庙灾，则下诏宽恤，至有欲褒亲荫子者，其谬甚矣。国制赏三等：曰加赏，曰给赏，曰量赏。两宫徽号用玉册，亲王金册，亲王世子并郡王镀金银册，印如其册。而国王之号惟施于四夷，宇内不封。天下要害，置总帅者十有二，而挂将军印者九。宣府曰镇朔，大同曰征西，廷绥曰镇西，宁夏曰征西，甘肃曰平羌，湖广曰平蛮，云南曰征南，两广曰征蛮，而辽镇所挂者征虏前将军印也。万历间，又添设征辽，此外又有平虏将军印，非大征伐，不轻假人。将军印凡流官曰挂，佩而即缴亦曰挂，京营戎政则曰掌。大同以西，偏头关以北，皆虏也。总督雁门，驻札代州，所以防其入。总制宣大，驻札朔州，所以便其运。总督两广都御史之设也，考梧州开设总宪，初意重广西，其广东山海警事渐生，不得兼而遥制，梧州乃两广轮辐，八桂门户，水陆要冲，民夷总道，开设三堂，自成化元年始。其设镇守总兵，永乐始。总制都御史，景泰间始。文臣至总督方称军门，近日操江、巡抚，皆称军门矣。司礼郎，古之枢密；东厂郎，古之中尉；唐末两枢密使左右中尉柄事禁中，与宰相表襄，号称中贵，亦称大臣。于文定慎行曰：今奉命出使公侯、师保，皆出中官之下，不知起自何年，决非高皇之法。中官之秩，极于四品，其腰玉服蟒，皆出特赐，非其官品所有，奈何以师保重臣，反出其下哉？昭代言官，科员五十，台员维百，六科给事中沿门下旧制，主于封驳，各道御史沿台官之旧，主于弹击，今皆以纠劾为职，非设官之意。今之试御史，即唐之监察御史里行，谓其资序尚浅，未正除御史，先令于御史班内行也。今之京畿河南道，盖御史之长，唐制御史台有待御史六人，以久次者一人知杂事，谓之杂端，不出累月，迁登南省，故又谓之南床，殿中监察以下皆禀而随之。今之京畿河南道，当本此。

　　本朝驾出，乐设不作，回銮乃奏鼓吹；本于梁制。「南史」：『梁武帝有事太庙，诏以斋日不乐』。自今变舆始出，鼓吹从而不作，还宫乃如常仪。今驾出不奏鼓吹，疑本此。凡考察官吏，汉制主按劾，近于刻峭；宋制详文法，失之重复。惟唐则善以着其德行，最以制其才术，以善而最相为乘除，分为九等，上者加阶，其次进禄，其下夺禄，又其下解任；详于善而略于最。然舍成周六计之法，而论后世之制，则唐为彼善于此矣。国家之制，三年官满者，造为牌册，备书其在任行事功绩，属官则先考于其长，书其殿目、最目，转送御史考核。吏部考功则稽其状，书其殿最，凡有三等：一曰称职，二曰平常，三曰不称职。既书之，引奏取旨，令复职。六年再考，亦如之，九年通考，乃通计其前二考之所书以定其升降，即唐法也。其以御史考核，即汉宣帝命御史考殿最也。书以考语，即唐人第其善最也。稽其牌册以引奏，即宋人之引奏磨勘也。以一代之制而兼各代之长，诚万世之良法矣。

