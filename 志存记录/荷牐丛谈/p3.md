<!-- { "loadSidebar": true } -->
　　国家以贫富分里甲；以各里论粮差而权其轻重，劳于公者复其家，废于疾者免其力，里甲十年而一充，民得番充，从公点差，周而复始，不得放富差贫，十年一造黄册；其等例依次充当。大明会典，五十以上，一子应当役而无田者许代之。其后有司或有总赋之法，或为条鞭之法。总赋者，岁统计其所入，而总赋之户颁以所赋之数，而人人知其宜入当数而止，约法画一，吏牍大损，豪猾不得规其轻重，而公家催征易起，人称便矣。然而诸供亿悉在官，官率取之市，或给之值不当；又百姓已罢归，官有私役之者，此其弊也。条鞭者，计口授庸，缘役定值，悉籍其一岁之费而输之官；官为召募，民无扰焉，人亦称便矣。然费益繁而用益不给，则有那借，有预征。那借而官困矣，预征而民困矣；此其弊也。凡越诉上司，擅投佐贰，曰滥词。凡株连正犯，蔓引知证，曰滥拘。凡以牢为阱，非赌不出，曰滥禁。凡刑具酷烈，逼使诬服者，曰滥刑。凡添情合律，援例比请，曰滥拟。凡备荒修理，巧名科征，曰滥罚。

　　设科取士条格

　　洪武三年庚戌，始开科取士。五月初一日，颁科举条格内开：八月初九日第一场，十二日第二场，十五日第三场。会试次年二月，日期照乡试。殿试三月初三日，俱三年一次开试。第一场五经义，各试本经一道，限五百字以上。四书义一道，限三百字以上。又三场之后，试骑射书算律。开设之初，恐未遍习，今科免试。三年以后，须要全备，方许中选，取中式者，七十二人。此京畿八月乡试也。辛亥会试，合十一省之士，而高丽之士亦与焉。以礼部尚书陶凯，前翰林学士潘廷坚为主考，中式凡百二十人，取江西吴伯宗为第一。又谓省臣曰：天下已定，致治之道在于任贤，既设科取士，令各行省连试三年，庶人才众多，而官足任使。自后则三年一举着为定例，于是辛亥、壬子，各省俱连举乡试。六年癸丑罢科举，专用荐辟，其科目有经明行修，有怀才抱德，有贤良方正，有人才，有孝廉，群举于朝，而各省贡土，皆令卒业太学，以次除用，盖罢进士之科者，十有二载。今魁星图下列诸状元名姓，有洪武九年丁显宗，谬矣。至十七年复开科，三月初一日命礼部颁行成式，凡三年大比，子、午、卯、酉年乡试，辰、戌、丑、未年会试，举人不拘额，从实充贡。第一场试四书义三道，每道二百字以上。经义四道，每道三百字以上。未能者，许各减一道。二场试论一道，三百字以上。判语五条，诏诰表内科一道。三场试经、史、策五道，三百字以上。未能者，许减二道。乡试直隶府州县则于应天府，在外于各布政司。其举人则国子生及府州县学生之学成者、儒士之未仕者、官之未入流者，皆由有司申举，性资淳厚、文行可称者应之，其学校训导专教生徒及罢闲官吏、娼优之家与居父母丧者，并不许入试。吏胥不得应试，则在四年之诏。文字回避御名庙讳，不许自叙门地，弥封者编号作三合字，誊录用朱，对读用蓝，考试官用墨，以防诈伪。

　　万历以后，北闱编号，有皿字、夹字，监生系皿字号，辽生系夹字号。周宗伯应宾识小编云：科场试题，例出四书义三道，正统元年会试，出大学、论语而不及孟子。十年会试，出中庸、大学、孟子而不及论语。成化元年，顺天出论语二道、孟子一道，而不及学、庸。其后定学、庸内量出一道，论语、孟子各一道，遂为例。郑端简今言云：洪武开科，诏五经皆主古注疏及易程、朱、书蔡、诗朱、春秋公榖程胡张，礼记陈，后乃尽弃注疏，不知始于何时？或曰：始于颁五经大全时，以诸家说优者俱采入故耳。然古注疏终不可废也。顾宗伯起元曰：并用古注疏及诸家传，圣制彰明，今春秋止用胡传，其左氏公榖，第以备考，至张洽传，经生家不复知其书与人矣。礼记专用陈澔集说，古注疏尽斥不讲，试举初制一申明之，使通今博古者得以自见，岂非盛典哉？又洪熙元年谕礼部，科举须南北兼收，南人虽善文词，而北人厚重。自今会场取士，南取六分；北取四分，至成化丁未会试，南六北四，又以百乘除各退七为中卷，着为令。

　　至于考官，成化十五年御史许进请各省布政司亦如两京例，命翰林官典试。弘治十四年，礼部右侍郎谢铎亦有是疏，章下所司，俱未允行。至嘉靖戊子、辛卯，各布政司乡试，始俱命选京官二人主考，后遂为例。每科恩荣次第，凡春闱发榜后，于四月十五日诸贡生赴内府殿试，上御皇极殿，亲赐策问。二十日早，文武百官朝服侍班，锦衣卫设卤簿于丹陛、丹墀内，上御皇极殿，鸿胪寺官传制唱名，礼部官捧黄榜，鼓乐导引出长安左门外张挂毕，顺天府官用伞盖仪从，送状元并榜眼、探花归第，恭依高皇帝钦定资格，第一甲第一名从六品，第二、第三名正七品，赐进士及第。第二甲从七品，赐进士出身。三甲正八品，赐同进士出身。二十一日，赐宴于礼部，宴毕，赴鸿胪寺习仪。二十三日，赐状元朝服冠带及进士宝钞。二十四日，状元率诸进士上表谢恩。二十五日，诣太学先师庙行释菜礼，始释褐，分往六部、都察院、通政司、大理寺各衙门观政。礼部奏请命工部于国子监立石题名。杨文懿公镜川集云：每科三月望日廷试，进越三日传制唱名，又明日赐燕于礼部。是日也，进士缀行而入，为国之宾，彻侯将命而来，为宴之主。凡在试日，读卷大僚暨百执与事毕入，鸿胪肃班，望阙而拜，仪曹序宾，列席而坐。光禄供膳，络绎而迭进。宫花纷敷，法酝秾郁，乐舞具陈，礼仪卒度，观者堵列、迎者辐辏，旌斾旁午于交衢，筹鼓喧阗于城郭，此昭代之盛典；所谓礼部宴者也。今谓之恩荣宴，而谈者以琼林名之，盖汴宋时宴进士于琼林苑，至今循习为称耳。国初一甲三名不遽授翰林，故辛亥科状元止授员外郎。榜眼、探花并授主事，乙丑科始以一甲三名授修撰。后又以状元为修撰，榜眼、探花授编修，遂为定例。永乐初，又选进士之有文行者，为庶吉士，读中秘书。令翰林官教习，至今仍焉。

　　宫中二十四衙门考

　　国朝内官之制，初置内司监奉御凡六十人。洪武十七年，更定诸监局库品职。二十八年，颁皇明祖训，遂定今制。监门司库分职掖庭，凡监十一：曰神宫、尚宝、陵神、尚膳、尚衣、司设、内官、司礼、御马、印绶、直殿等监；各有太监、少监、监丞、典簿、长随、奉御。凡门四：曰奉天门、午门、端门、承天门；各有门正、门副。凡司二：曰钟鼓司、惜薪司；各有司正、司副。凡局六：曰兵仗、织染、针工、巾帽、司苑、酒醋、面曲等；各有大使、副使。凡库三：曰内承运库、司钥库、内府供应库；各有大使、副使。东宫典玺局、典药局、典膳局、典服局、典兵局、典乘局；各有局郎、局丞。王府有差奉所、典宝所、典膳所、典服所；各有正、副。公主府中使司，亦有正、副。

　　三十年，内府又置都知监、银作局。酌中志略云：祖制内府十二监：曰司理、内官、御用、御马、司设、尚宝、神宫、尚膳、尚衣、印绶、直殿、都知。又四司：惜薪、宝钞、钟鼓、混堂。又八局，曰：兵仗、巾帽、针工、织染、酒醋面、司苑、浣衣、银作。已以统谓之二十四衙门。此外又有内府供用库、内承运库、司钥库。司礼监掌印太监一员、秉笔随堂太监四、五员。每日奏文书，目御笔亲批外，遵照阁中票来字样，用朱笔楷书。最有宠者一人，以司礼监秉笔兼掌东厂印秩，尊视元辅，东厂权重视统宪，其次秉笔随堂视众辅焉。本衙门还有应题奏事情，皆关白司礼掌印秉笔随堂而行。凡御前大内臣曰干清宫管事、曰打脚牌子，其秩亦荣显，犹外之勋戚臣也。皆得掌各衙门之印，视其宠眷厚薄而畀之，不拘资。次司礼监提督一员，秩在监官之上，于本衙居住，职掌古书籍名画册叶手卷，所属掌司数员分理，并内书堂亦属之。又经厂掌司四员，在经厂居住，管一应经书印板及印成书籍、佛藏、道藏。凡监官自内书堂奉旨拨派者为正途，或乞恩奏保改升者次焉。祖制必照依钦录姓名，挨次升转。文书房官八员或十员，遴选二十四衙门、山陵等处有学行才识者委用，职掌通政司每日封进本章，并会极门京官所上本及内府各衙门本、天下各藩府本，照衔分管，其在外阁票，在内答票，一应旨意圣谕御札，俱由文书房落底簿发行。云台右门有协恭堂，每早朝前及申时后，司礼掌印者过房看文书，一应掌班亲信人等，不得入机密禁近，谨慎如此。

　　王轸家书

　　五伦书中载有王轸家书事。轸，嘉兴人；今录诏文及谢表家书于此。奉天承运皇帝诏曰：朕起草莱，削群雄、攘夷狄、安中国，欲天下承平。迩者诸郡官吏，不畏法律之严；奸弊迭兴。御吏台管勾宇文桂，因事被问，囊中所载书信百封，尽取目之，悉系浙右儒吏奖谕之言；或是或非，皆欲祸人，中间亦有私托求进者。呜呼！昔元之初得天下，人才皆务实学，故贤能由公道而进；后元之失天下，世俗皆尚虚名，故赃私于权门而用。朕多涉艰难，备知之矣。立法未尝不严、用法未尝不审，然赃吏贪婪，如蝇蚋之趋朽腐、蝼蚁之慕腥膻。噫！若是者，岂非慈父失教于平日耶！抑其子之不孝，不听父之训耶？今于百封书中，得一善教其子者，系浙右登科举人王轸之父家书。意望管勾宇文桂转达平凉之任所，书未发，朕获见之。书中语意谆切，教以忠孝；子之贤否，虽未可知，然薄俗中有善于为人父者如此，谁能出其右者哉！劝善惩恶，移风易俗，实有国之善治。其令中书省遣人赍朕诏谕，往诣其家，赐以白金百两、附子五枚、川椒五斤、绢十疋；以旌其贤。令有司除本户杂役，依旧应当里长，其弓兵不须再役。洪武四年闰三月日。

　　又谢表，布衣臣王某言：伏蒙圣恩赐臣诏书，并银绢椒药，谨上表称谢者。伏念臣性资愚陋，学术迂疏，分甘老于山林，名敢求于簪绂。教子乏义方之训，承恩忝科甲之荣。大邑分符，深佩选纶之重。安书寄远，勉加忠孝之全，俾恪守于廉勤，庶少酬于知遇。何冀上闻于天阙，过承下逮于星轺，白金光照于琴书，黄绢春生乎筐篚。芳椒助养，上药扶衰。岂期枯朽之余，遽拜骈蕃之赐。征徭特免，喜惧交臻。臣瞻仰清光，钧陶圣化。心同犬马，厥抒报效之诚。景迫桑榆，欣睹太平之盛，谨奉表称谢以闻。

