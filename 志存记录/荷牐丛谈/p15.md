<!-- { "loadSidebar": true } -->
　　吴门固多贤者，先辈词林，如文文肃、姚文毅、徐学士勿斋先生，即伟业师，天如张太史，乃不取法，而同陷贼被沈之项煜，并传贻臭，真为可耻。陈之遴，丁丑榜眼，父祖苞为巡关都御史，因失机问辟，候决，之遴市砒杂药饵以进。黄石斋太史贻书沮之，责以弒父，一时讙传，遂达天听，父竟毙狱。请孝字号勘合守制，奉有不孝不忠，永不叙用之旨。清初，借死父为进身之媒，谓首先纳款，致婴显戮。于是躐夤揆席，既弒父、又借父，枭獍之心，狗彘之行，为当宁所鄙，永谪尚阳堡。马角未生，玉关何日，欲复听华亭鹤唳，岂可得乎？魏藻德，庚辰状元，草莽新进，不三年，骤入政府，荷特达之恩。城破，媳某氏劝其自裁，不听。青衣待罪伪庭，向贼稽首云：『大明主不听臣言，以致如此』；贼颔之。未几，同陈演、方岳贡、丘瑜等骈戮，贼将藻德私第「状元宰相」扁额，一切尽撤，惟悬节妇二字于堂，须眉丈夫，有愧巾国妇人多矣。高尔俨，庚辰探花，降贼，又归清，为吏部尚书，进内院。古有四姓家奴，于今再见。逐臭附膻之徒，享用亦不多时，徒受恶名万代。同籍有此两人，玷辱不浅。癸未状元杨廷鉴、榜眼宋之绳、探花陈名夏，纔受特恩，即携手入贼庭，拜舞呼嵩，授原职，视旧主如弁髦，掉臂不顾。贼败南归，闻六等定罪，复相率北行。名夏布袍蔬食，以长乐老自居，遂以虚名膺特简，为冢宰，入内院。又与冯铨树党争权，赐弓弦勒死。枉做小人，亦足嗤矣。余谓名夏数十年老名扬，裒然举首，人方为得人贺，既入翰苑，上书言事，得召对，兼职兵垣，特有不次之擢，何背若是之速也。弓弦一勒，当是烈皇帝阴灵所殛。宋之绳以名刺大字，被当涂斥逐；愤愤出山，百计钻营。补编修，劣，转臬，佥以贪秽削籍。而廷鉴于乙酉投顺，自陈以教职效用，数年不迁，罢归。又将子夤缘科第，营入词林，目不识丁，黜为县丞。此辈虽俨然人面哉，亦马牛而襟裾耳。

　　又甲戌榜眼杨昌祚，视国家变故，如秦人视越人之肥瘠，漠不关心，家累巨万，广构大夏，黩货无餍。海师犯苑陵，惧获谴，偕群绅迎款，事败，合家悉遭屠戳，赀财籍没，所谓剖腹而藏珠，非欤？昌祚未败时，宣城人咸唾骂切齿。或者以富招怨、以吝生谤，然否？由斯以观，人重科名乎？科名重人乎？宜为有识者所深鄙，则甚矣鼎甲之不足贵也。余故表而丑之，无使宋留梦炎，独蒙恶声焉。

　　门户之祸

　　郑文恪公如莲曰：士气之在人，犹元气之在人身。养得其平则无疾，毗于阴耶，流脉并作，为癃为悸，固效其弱。即毗于阳耶，阳气独上，为狂为癫，亦不得为之平矣。甘、陵二部，互相题拂，品覆公卿，举一国若狂。及其购求累累楚毒，气之燀而失平耳。尝读党锢传，膺滂之流，犹可名之曰激。何颙托疾于卓之征，张俭悬车于曹之盛，犹可名之曰士。若八厨之中，如胡母班也，而事董卓。张邈也，而依吕布。八顾之中，如刘表也，而据荆州。则党人之中，岂尽真士哉！余谓毗于阳之病，与毗于阴不远。攻小人者，先攻君子中之小人。君子中之小人不去，而欲去小人，难矣。盖君子中，原多依草附木，吠影望气之徒，墙宇不竣，界限不清，破绽一开，未有不反受其累者。标榜之祸，酿成白马清风。汉、唐、宋，至昭代之季，若一辙。然玄黄交战，洛蜀纷争，置国事若蜩螗。驯至断送封疆，祸贻君父，万死不足偿罪。而今此辈，犹家藏金穴，室有姬妾；终保首领以殁也，然犹以为无忝也。吾爱吾鼎，于世界何与焉，二祖烈宗在天有灵，得无阴殛其魄耶！

　　钱御冷相公刘念台总宪书

　　今日所患，全在君子、小人之品不分。夫君子、小人，莫辨于「论语」：曰争矜，曰和同，曰群党，曰求人求己，而大关惟在义利。故喻义喻利，君子小人辨金之砺石也。则不然，收之结纳之中，即为君子，不问其喻义也、喻利也。甚且曰：君子何妨喻利也。又甚则曰：喻利正见君子大作用也。此说一倡，如风斯靡。举人心士习，群趋于于夤缘走捷、鬻官骗钱之一途。而礼义廉耻，澌灭欲尽。于是朝纲浊乱、吏治贪残、民不聊生、盗贼蜂起。则君子、小人之界限不清，流祸至此极也。孟氏于枉直尺寻之说，断断不可，而怀利相接，直以为亡征。先儒论学，莫先于义利之辨。而复为之说曰：『凡无所为而为者义；有所为而为者利也』。可谓深切箸明矣。窃谓今日顶门针札，从义利关头分别人品，则君子、小人划然不混，世道有其砥乎！余谓此风自李中丞三才创始，顾泾阳先生以才人目之，遂为当今口实，衣钵相传。至崇祯间，法门广大之说，起自冯邺僊、孙鲁山两公。而吴昌时、杨枝起、曹溶等复为之扬波鼓焰，结党招摇，婪赃累累，以致重婴圣怒，廷讯拷掠，辱国丧躯，遂胎逆闯夹拶追赃之祸，可胜叹哉！

　　东林中依草附木之徒

　　琴张子曰，『门户者，党之别名』。萃四海之众，而走一门。其首辟堂奥者，必天下之正人正子也。若夫窜廊庑而避风雨，岂无其人？或有盗东邻之父、淫西家之女、背公植党、欺世盗名，风势稍变，则改头换面，辄返而噬我，良可叹也！余谓党之一字，岂可垂训？毕竟不傍人门户、不随人脚踉，方是汉子。谁能于波靡中，崖然自异，独立不惧者。当顾泾阳先生初起时，有蒋时馨，罗察典，计无复之，故为弊衣冠，从东林讲学，诸君子误收之，遂擢掌铨，以贿败。台省交参，冢宰孙公丕扬，『以是去职。一钵相传，熏莸糅杂，不经板荡，孰辨渑淄。善乎倪文正公之论曰：『以崔、魏定人品，此辨金之砺石也』。余亦曰：『以贼寇定人品，乃照胆之秦镜也』。聊举近闻，忆有十辈。

　　钱谦益，吴门轻薄儿。文章华赡，人皆宗之。冒居清流，高自标置，声誉翕赫。顾不修行简，放浪名教，娶柳姬为室，贪淫纵恣，人传其采战之法，秽亵不忍道。雅好延揽，海内知名士无不受其牢宠。余独不服，同年陆鲲庭、万允康，每让余云，兄何故不师虞山？余应之曰：『凡北面人宗，欲有所取法耳！安有大君子不衷法服，对客衣红紫。兄不见施绛纱帐，前授生徒，后列女乐，人品何如』？两君未以为然。惟钱忠介希声，从娄东归，与余握手称同心。盖官吴者，咸执赘，而钱独崛强也。今鲲庭、允康皆全节以死，安得起九京而问之。南部不守，谦益为礼部尚书，当先与梁云构带兵清宫，方迎王入。又出示令民薙发，望风纳款，希图进用。燕京重其名，谓必殉国，见降表，深鄙之，斥逐而回。牢落无聊，乃复为佗傺不平之语，掉头反顾。当谦益往北，柳氏与人通奸，子愤之，鸣官究惩。及归，怒骂其子，不容相见。谓国破君亡，士大夫尚不能全节，乃以不能守身责一女子耶！此言可谓平而恕矣。于是江南有老亡八、小亡八之谣。老，谓谦益嬖柳影；小，则陈于鼎溺韵珠云。谦益又纂辑本朝实录，都付绛云楼一炬，亦天意不欲留此秽史与。

　　郑鄤与文文肃公同乡同籍，当文肃初擢大魁，指陈时政，忤珰罢遣，乃具疏侃侃申救，落职而归，人以正人目之。平生厚自奉，极声色之娱。而外示俭朴，萧然简淡。王忠烈公章，与同里极鄙之。常言：渠初附孙宗伯淇澳，宗伯喜读书，每往谒，有所问，则口诵如流，以故极称之。不知其左右皆饱鄤贿，宗伯阅其书，必先驰报耳。黄石斋太史，留止其家，装假母以承欢，煦煦色养，心痛报病，尤为奇幻。黄太夫人语石斋：『汝虽孝，能及渠耶』？则太夫人先被欺，何怪黄公终身屈服。因得罪母舅，旧辅吴宗达具揭内阁，谓其杖母。温体仁欲借以倾文肃，耸激天听，遂致凌迟。石斋于经筵，屡屡陈冤，婴当宁之怒，不信于君从此始。刘忠端公念台，起总宪，疏辞云：『杖母之狱，不可以无告。坐臣与黄道周，俱因救郑鄤被谴，同罪异罚，心所未安』。遂触忌，不果用。然则刘公亦被欺，贻累君子多矣。

　　王永吉为仁和令，簠簋不饬，被计处，乃广行结纳，稍迁部曹，誉望赫然。遂由监司擢巡抚，晋少司马，总督蓟辽。陛见日，余闻其名，往候之，风霜满面，俨然以韩、范自许；而人亦莫不以韩、范期之也。甲申闻变，群望其统劲旅，入关讨贼，报雠除凶，而弃甲南奔，有辜引领。又藉奥援入北，晋内院，大被宠任。未几，病死。当其抚军山左，颇得民，有南王、北史之称，与史公道邻齐名。威庙知之，乃贳其连丧数十城之罪，不与马成名、潘永图同正法，反超擢总督，宠眷日隆，人皆骇诧。君雠不报，君恩未酬，鼠窜狐奔，夤缘北相，豕狗不食其余。

　　吴甡雅怀康济，以侍御赍帑金，账饥秦、晋，给散得法，人沾实惠。又疏陈贼势，深中机宜，遂荷特达之知，从佐枢，登揆席，畏懦缩朒，誉望顿损。又招致无赖台省，与阳羡争权，卒两败俱伤。余京邸与比邻，每日未升，云扳之声不绝。过其门，马扇杂沓，不知聚谋者为公、为私。人言阳羡好谄，故多媚子；兴化好名，故多伪士，其信然耶！两经国变，狡营兔窟，求活草间，贤者诚重其死。当思陵廷讯吴昌时毕，作色语曰：『两辅臣负朕，朕待延儒厚，乃纳贿行私』。命甡督师，延捱为推卸地，则甡之生平已彻睿照矣。沈惟炳领袖天垣，甄别邪正。风裁岳岳，降贼入清，佐铨副宪。房可壮山左侨楚，物望攸归，燕京定鼎，起籍为少司空。两人负国不忠，得罪清议。

　　吴昌时狡谋辣手，初入仕版，即工通内，遥折朝权。凡宫中动息，彼必预知，人服其通天手段也，群起而誉之。太宰郑玄岳，遂从仪曹调为文选，筦铨柄。招权纳贿，恣行无忌。蒋侍御拱宸纠之。威庙见婪赃累累，震怒，御中左门亲鞫，昌时不承。上命锦衣卫加刑，足夹几折，不胜痛，嗷嗷曰：『臣承认』。遂下狱，罪恶贯稔，智巧莫施，卒就西市服法，所谓山有才则杀其躯乎。昌时为大行，里居，凡郡邑长必执赘称门下士。彼峨冠博带，已方巾野袍，送至中门止。盖以师道自居也。有强项不服者，即于上台处螫孽，故无不望风靡。倪文正公闻其调文选，愀然曰：『恐非其福』。吴忠节公语人曰：『昌时与我有门墙之谊。然实鄙薄其所为，一生惟攫贿招权耳』。徐学士勿斋，为昌时姻家，云：『人皆欲市恩令人感，彼独欲示威令人惧，何得不败』。其见恶于诸君子如此。李映碧清三垣笔记曰：郑鄤、吴昌时，皆小人之尤也。一附黄学士，一附郑太宰。人欲击鄤，恐累黄公；欲击昌时，恐累郑公。故上独断，诛此两人。虽孔子诛少正卯，不是过。

