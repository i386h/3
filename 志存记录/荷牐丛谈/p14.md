<!-- { "loadSidebar": true } -->
　　杨齐庄曰：「天下安，注意相；天下危，注意将」。惟天下危而注意于相者，綦重于将也。如唐之朱克融，在崔植处置失宜，则长乱。裴晋公处之得宜，则乱平。呼吸之机，间不容发。此在平地者不见，而独立高冈罔不周览者乃见之也。矧安危大计，有什伯此者乎。李德裕之平刘稹、讨扬弁也，吕端之处李继且母也，寇准之决策澶渊也，王旦之谕契舟假岁币及赵德明求粮也，必如是而后能参大谋、断大事也，斯真宰相才也。余谓国之倚相，如家之有干、室之有栋，不得其才，鲜不倾覆。然相材实难，非才识胆具备，何能有济！所谓智、仁、勇是也。休休有容，犹属第二义。荀息云：『竭股肱之力，继以忠贞』。武侯云：『鞠躬尽瘁，死而后已』！于忠肃云：『此一腔血，不知竟洒何地』。况为子求官乎？只是心无私系，置成败利钝于不问耳。若有一毫自私自利，全躯保妻子之念，杂于其间，鲜不退沮。可见拚得性命，抛得妻儿，何事不可做。嗟乎！论相才于三代以后，非诸葛武侯、李邺侯、范文正、李忠定诸公，欲以扶危定倾，难矣。本朝于忠肃之安土木，杨文襄之诛逆瑾高，文襄之封俺答，杨文忠之僇江彬，张文忠之辅冲主；事业远胜三扬，而何威庙之季，竟无一人为国家理纷解乱者。栋折榱崩，宜大厦之倾覆矣。伴食中书，浪子宰相，乌程、宜兴之肉，其足食哉！宜兴擅权、乌程怙宠，两人最膺圣眷。然宜兴之明敏，乌程之狷介，何事不可为？而一以贿败、一以忌嫉丛讥，同为误国，何其愚也。噫！

　　温体仁误国

　　国家治乱，宰相贤否；得其人，则举而听之。疑人弗用，用人弗疑，然后能建安攘之烈。而崇祯年间，纶扉秉政之地，旅进旅退，视同传舍。所最膺宠眷，秉钧久而误国深者，惟乌程之罪为大。郑侍御厷玄尝论之曰：『威庙十七年，阁臣柄用最久，受知最深者，始终三人而已：排众独任，眷注八年不衰，则温体仁；谏行言听，先后七年之久，则周延儒；而薛国观，在二人之间。所谓送乌程于既往，起宜兴于将来者也。并提而论：体仁之奸，浮于延儒；延儒之贪，倍于国观。两人皆相继服法，体仁独以先死逋诛，赠荫官阶，显荣无恙。子孙享甲第之崇，身后垂鬣封之固。尚谓有国法哉！

　　体仁阴狠险谲，嫉忠若仇；八年之间，罗织善良，囹圄几遍。无论其它，即如卢象升清劲绝人，不辞劳勚。初任大名，杀贼有功。继抚郧阳，寇不入境。寻领楚节，江汉之间晏然。体仁推其嫌怨，议加五省总理以困之。而象升追击闯、曹，上自宛叶，下抵滁和。日夜连战，贼无息马之期。将突潼关，洪承畴又严兵以阻之。当是时，令体仁忘秦桧忌岳之心、行裴度擒吴之策。使象升经营豫、楚，承畴谨守关内，中原早已荡平，何至寇贻君父如是之惨？体仁惟东林是嫉，闻象升任总理大立名绩，忌其成功，更移宣大总督。体仁岂不知边寇之先后缓急哉！以象升有轻锐喜进之才，不习边塞，改置重地，增其担负。缓则敝之，急则杀之，此其积念也。象升果窘于通贼之奸人，力战以死，竟符体仁之料。而象升初解总理，又用一冥顽不能之熊文灿，一意招抚以媚体仁。而群盗遂复大起，势已燎原，不可收拾。

　　体仁退卸，薛国观继秉国成：一筹莫展，惟听杨嗣昌、陈新甲之阴阳播弄。迨延儒继起用事，明知贼势已成，歼遏宜亟；而心溺权货，益为怙宠避罪之计。则踵述体仁之言，以「寇不足忧」四字，慰安圣衷，酿成莫解之祸，岂不痛哉！昔唐肃宗初复西京，诏天下惟与禄山同反，及李林甫、杨国忠、王■〈金共〉子孙，不在免例。今体仁之罪，浮于林甫、国忠，而仅削一谥。尚留逭■〈斵，见代斤〉棺，不得与延儒、国观一体没产追荫；人心至今愤郁，为可恨耳。弘光时，顾宗伯锡畴，既削体仁文忠之谥，予象升谥忠烈矣。马、阮当国，刘孔昭疏争，乃复予体仁谥焉。余考体仁，不植党，不徇私、不贪贿，亦自矫矫，故威庙始终眷注不衰。只目中无珠，不能旁求俊〤，为国分忧。脃中无胆，不能直下承当，以身殉国；惟以孤立结主知。一切兵饷大计，战守抚剿机宜，毫无经画，仰承宸断。尝言主上神圣，我辈但当顺美而已。嗟呼！八年之间，赋敛繁重，狱讼烦苛，惨刻寡恩，使国家元气，日销月削，而渐至不可救；谁秉国成，稔祸若斯之酷也。又况妒功害能，日与正人为难。引用群奸，虽由钱谦益激成之。然谦益自是小人，岂可因谦益而厚诬贤者，必尽驱逐芟夷而后快哉！平心折衷，律以始祸，公论千秋，青史莫洗矣。

　　王季重规阳羡

　　辛已秋，余谒选北行，因土寇充斥，未敢前进，旅寓清口汤园。时阳羡相再起首揆，疏辞候旨，亦维舟板闸，门生故吏，姻亲幕客，相送者舳舻衔接。最奇者，妇女亦驾彩鹢送相公。珠帘绣幙，袨服靓妆，每蚤起临镜，遥望之，则远山凝黛，秋水横波，令人魂销目眩；弃脂水于河，兰麝之香扑鼻。夜则银蜡高烧，笙歌鼎沸。余微服往观之，大骇。乔侍御圣任先生语余曰：不意三吴风俗，败坏至此，亦相公整持风化第一义邪！余固已公鄙之，及抵京，滥竽皇华，乡座主卫太史紫庵先生，阳羡辛未科所取士也。谓余明当谒周老师，吾为引见。余唯唯，因偕同年沈石臣、刘远予两大令晋觌，语杂恢谐，每发言则以舌抵齿，轻脱无仪。余益信浪子之言不诬矣。

　　王季重思任与阳羡有门墙之谊，当其初擢大魁，以书规之云：『足下既入承明，当日讨典故，如九经、二十一史及会典、制例，细细讲究，批评一番，以为纶扉秉政之地。昔江陵为翰编时，逢盐吏、关使、屯马使，各按差使还朝，即携一壶一榼，强投夜教，密询利害厄塞，因革损益，贪廉通阻之故。归寓，篝灯细记。留心如此，容易造到江陵。如只风花雪月，一觞一咏，从醉乡溷过，即此先愧科名矣』。此书已切中阳羡膏肓。大拜后，又云：『当今海内急务，第一在安顿穷汉，若驿递不复，则换班之小二哥、找牵之花二姐，皆无所得馍馍，其势必抢夺，祸且大乱。刘懋、毛羽健之肉不足食也。驿递乃穷人大养济院，穷人无归，乱矣。相公速速主持，存不佞此言为券』。阳羡贪淫奢汰，真今之扬国忠、贾似道也，何足以语此。

　　余观阳羡尽有才，凡台对票拟，机敏称上意。再起田间，至京陛见，威庙甚礼重之，锡宴亲为作主，回宫欣欣有喜色，云：还是他。故壬午冬，凡所请，如蠲逋，清狱、起废、赐环诸大政，及罢厂卫、罢京营提督内臣，无不立赐允行。然性多欲，好软美，门客猥杂，宠赂公行，竟忘上为雄察主矣。暨出督师，识者知上意已移，必有朝行夕伺者，犹不改故态，用刘泽清为中军，诸大将偏裨如猬，广开纳贿之门，侦者皆密以闻。

　　又与兴化相争权，而群小杨枝起、曹良直、廖国遴等，为之交构，于是雷演祚疏入，而圣怒不可回矣。人言阳羡若去其欲，则韩、范何远之有？余谓不然，得君之专，孰如阳羡，言听计从，又孰如阳羡。当时关门危急，谢升同、陈新甲、方一藻等日议款，何不怂臾如高文襄抚俺答故事。即不然，若富郑公增契丹岁币、与之讲和，稍纾边患，专力办寇，奚不可者！又贼氛孔逼，密与上议南迁，南迁似未可轻，即如李忠文之策，东宫抚军江南，分封定、永二王于江浙，谋出万全，何至有覆巢之惨？如此先着、急着，一筹莫展，则将焉用彼相哉？以此为罪，虽起阳羡于九原，当亦无辞自解矣。

　　状元宰相让文山独步千秋

　　王子明、寇平仲，后来委靡不济，只是恋一个相。希夷先生曰：『名将成，必有物败之』。王嘉佑曰：『文人不若未为相；为相则誉望损矣』。秀才读书时，是草稿。至戴纱帽时，是誊真。整整做出一篇大文章，与天下人看，岂容草草？潞河魏恩令，余同年友也。平生砥节，亦尝周谘国计民瘼。每过之，则倾心延接，温词款语。设令需次渐升，从容图画。置之启沃论思之地，必有可观。惜乎，释褐不半载，匆遽中徼恩特简，冒昧宅揆。于万难措手时，畀以重寄。正使忠定武乡而在，亦仅以鞠瘁自矢。而一草莽新进，欲以素手支撑颓厦，补塞漏舟，不度德、不量力，负乘覆餗，一跌万丧，可哀也矣。然国破君亡，一死事毕，而腼颜视息，乞哀伪庭，究不免于贼刃。状元宰相，让文山独步千秋，所谓名将成而物败之，非欤！古来有几文山，而梦炎辈则接踵比比；盖造物亦不肯轻以名假人耳！相传甲申守城，皆内珰为政，擅启闭，坐门各官不得登城望敌。海盐吴忠节公，夺路上，见势且不支，入朝面奏，涂遇藻德方出，握公手沮之曰：『朝廷洪福自无虞，公何用太匆匆』？吴公太息而已，亦鄙夫误国之一端耶！

　　鼎甲不足贵

　　士起布衣，掇巍科，置身青云，立八砖之地，清切禁近；当思致此匪易，要期无负科第、无忝才名，启沃赞襄，自靖自献。如经筵讲幄，侍班记注等项，凡有关生民利病、国家安危，宜直抒谠论，因事进规，不愧天子侍从。

　　常见崇祯朝，如倪鸣宝、黄石斋、杨机部三先生，初入木天，即犯颜强谏，虽屡干严遣，百折不回，卒殉节以终。然清客宰相以香茗诮倪公，而黄公戍遣，杨公外谪，群笑愚且拙。木天一席，真成痴床矣。况首擢大廷，荣登华省，感恩图报，益当何如！而余考威庙十七年间，六次临轩亲策，所首唱胪传，赐宫花袍笏者，共十有八人，煤山之变，仅仅甲戌状元刘文正公理顺，阖门殉忠最烈。而武进管文忠公绍宁，戊辰探花，乙酉不薙发，被逆宗灏所害。吉永刘晋卿同升，丁丑状元，募子弟兵图恢复，偕杨机部大史、万茹荼中丞，死守赣州，与城俱殉。此三公者，庶几无愧科名矣。

　　羊质虎皮，■〈艹彔〉葹盈路，而最不肖者八人。反面事雠，行同狗彘。列数之，何瑞征，戊辰榜眼，为翰林侍读学士，资深秩峻，将膺爰立之命，而首先降贼。同逆杨观光、梁兆阳，受眇寇眷注；凡污伪职者，皆藉其攀援以进。闯败，又为清礼部侍郎。未几，病死。吴伟业，辛未会元榜眼，薄有才名，诗词佳甚。然与人言，如梦语、呓语，多不可了。余久知其谜心，鼎革后，投入土抚国宝幕，执贽为门生，受其题荐，复入词林。未有子，多携姬妾以往。满人诇知，以拜谒为名，直造内室，恣意宣淫，受辱不堪，告假而归。又以钱粮奏销一案，褫职，惭愤而死。所谓身名交败，非耶？

