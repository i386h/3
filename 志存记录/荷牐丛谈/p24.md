<!-- { "loadSidebar": true } -->
　　龙长子成功、次世恩、次世袭。己丑春，成功同弟侄扬帆入粤岛屯种，闽抚张学圣、兴泉道黄澍、总兵马得功、王邦俊等，出不意袭厦门，掠金银九十万两，珠宝无算。成功闻之，大怒，攻围漳、泉，张学圣、黄澍逮至燕，拟罪。漳围经年，食尽城破，闽督陈锦被刺死。马得功合家诛戮。于是，遣章京邵新、内院郑库纳同龙标丁李德、周继武等入海，招谕成功，封为海澄公，挂靖海将军印，令驻扎漳、泉、惠、潮等处。闽督刘清泰，亦以书招之。成功疏谢，并以书复刘，欲将浙、闽、粤三省见畀，然后归顺。家书寄父龙：『父既不以儿为子，儿亦不敢以子自居。自古大义灭亲，从治命不从乱命。嗣今以后，儿只知有君，不知有父』。等语，竟不受敕印，跳梁如故。龙未几亦酖死。

　　成功标下中军黄梧，背主带兵丁、船只赴漳投顺；即授梧海澄公，世守漳、泉。而成功袭红夷和兰国地名台湾者，入据之。屯种积粟，自王扶余，奉永历正朔，为延平王。子经，乳名锦舍，拥兵与父抗，成功骤发颠狂，癸卯五月，咬尽手指死。经袭职，称嗣王，仍用永历年号，益桀骜，筑城造舰，番舶往来，恣其贸易。盖台湾延袤数千里，地膏沃，可耕种。沿海近岛，有铜山、厦门、辽罗、吕宋、彭湖诸处。而彭湖为台湾之外护，最为要害。令刘国轩宿重兵守之，有一夫当关之势。

　　甲寅，耿精忠叛，经与之合，擒黄梧殛之，全家被戮，海澄公遂灭。冯锡范者，父澄世，隆武举人。范入台湾，与经为密交，以女婚经次子克塽。经卒，有三子，业立长为嗣；而锡范专权，杀长，立其婿克塽，人皆不服。癸亥春，福建水师提督施烺，同总督姚启圣，乘其上下离畔，合谋发兵，潜捣彭湖。又令总兵刘进忠、韩大任招抚刘国轩，国轩与锡范不洽，降于施烺，为向导，直逼台湾。锡范不得已，挟克塽投顺，并成功弟武靖公某、经幼子某。克塽年二十，幼子年十四。而寓居台湾者，鲁世子、郑王、益王、淮王、汝王等九人，同迁至福州，偕克塽、锡范俱北去。盖自天启丁卯，至今癸亥，垂五十余载，郑氏父子祖孙，三世雄据闽、粤海岛，今始殄灭无遗，台湾开设为郡县焉。 

　　登州三叛

　　今所号为三王者，定南孔有德、平南尚可禧、靖南耿仲明，皆登州叛兵也。有德，辽东东宁卫人；仲明，辽阳卫人；尚，不知其出处。先是，有德、仲明因辽阳被陷，毛帅文龙镇皮岛，相率归之。时孔方弱冠，长弓马，不识字，偕兄有性，役事帅府，寻同耿拜为义儿。有德名毛永诗，仲名毛有杰，耿识字，最奸猾；文龙以孔典内兵，耿主钱帛，有厚赀。

　　己巳，袁崇焕杀毛帅，诸叛奉调过宁远，落魄无聊，督师孙文忠公莅关，往见，公逆知其为乱也。密令宁前道孙元化防范之。无何，孙抚登，皆携之去，且令典兵。

　　辛未，大凌河告急，登抚元化遣有德及中军王廷臣率千余人以往。至吴桥县，与地方争食物构衅，遂劫库杀官，称兵而回。凡所过地方，尽遭焚掠。而新城王氏。罹祸尤惨。知县秦三辅被杀，东抚余大成告变，上令同登抚招戢，时诸叛妻室皆在登城；署抚标中军事者，即仲明也。贼扎营在城东南，元化亟发游击张焘兵出剿，未及交兵，与贼合，脱回三十四人，求入，启门纳之。次早攻城，其夜入诸贼，攘臂大呼，全城应焉。壬申正月，登城陷，杀戮甚惨。总镇张可大，在水城，度力不能支，自缢。于是，孙抚及登道宋光兰、游击张焘、同知贾名杰等，泛海归天津。凡登镇水陆兵皆为所夺，登库所蓄火药器械尤富，皆故抚陶朗先所贮也。兵部遣天津总兵王洪，同副将杨御蕃剿之；不克。威庙宪怒，召对，乃起朱大典为山东巡抚，陈洪范为总兵。御史谢三宾，出班面奏机宜，即以为监军兼巡按，同讨之。诸叛势蹙，奔入登州，闭城拒守。阅数月食尽，乃遣人泛海，密输款于满州，约以舟来援。有德、仲明等浮海去，余贼开门降，所掠赀财无算，皆积于登抚署；大典、洪范、三宾等瓜分之。东人封有德为恭顺王，尚为忠顺王，耿为和顺王，且赘以女。

　　甲申，入燕，三人带甲以从。改封有德为定南王，往征粤西。尚为平南王，耿为靖南王，同往粤东进剿。庚寅正月，尚、耿兵抵五羊城，总兵范承恩为内应，陷广州，行部院事杜永和败走，巡抚王芋逃，遂屠羊城。辛卯冬，粤东全省皆没，永历帝奔滕县，入土州。十一月，有德破全州，直抵桂林，镇将皆逃。阁部瞿公，偕总督张同敞死之。有德遂镇粤西。壬辰，李定国攻桂林，破之。有德全家自焚死，惟存一女，赘辽人孙延龄，代统其兵。尚世镇粤东，耿移镇闽省。仲明死，子继茂袭职。未几，继茂亦病死，以子精忠嗣。因耳边火应图谶，妄觊非分，谋为不轨。

　　癸丑，以天下平定，撤诸藩归燕，人皆汹汹。吴三桂遂起兵滇南，略定黔、蜀，直下衡、湘。耿精忠于甲寅春据八闽称帝，署置百官，巡抚范承谟缢死，余皆受伪职。又与郑成功不协，互相疑忌，无暇出关。尚可禧死，子之信等欲应耿，被擒解燕戮死。孙延龄亦叛，欲据粤西，马雄镇擒之，延龄被杀。精忠于辛酉年兵败，复投顺，起送至燕，声其罪，献俘告庙，全家被殛。于是三叛尽殄灭无遗矣。

　　三王无贵相

　　余素不信姑布之术，然生平阅历所见，达官贵人及素封之子，凡膺高爵而席华膴、享寿考者，率丰颐厚背，两耳垂肩，面有晬然之容。矧天演贵派，玉叶金枝，虽在稚龄，宜有龙鸾之姿、云日之表，超出等恒。而以余所睹三王则殊有不然者。

　　壬午春，威庙封皇四子为永王，择吉文华殿受百官朝贺。王方十岁，翼善冠，蟒袍，玉带，大珰环侍拥护，余随班行四拜礼讫。王致谢云：『先生们有劳了』。音朗朗可听，众易其少也，起而近瞩之。王系田贵妃所诞，蓝田美玉，而面目黧黑，■〈广外瞿内〉然有寒俭之色。余心窃疑之，岂料同东宫定王为闯贼所得，挟之西去。白龙鱼服，困于豫且，惜哉！

　　壬午夏间，余承乏桐封，偕余未之仪部，往芝城，册封淮藩常清嫡第一子由桂为淮世子。世子亦十岁，宣制毕，例应副使亲授金册，余手奉讫，谛视之，冠翼善，服蟒袍，而面黧一如永王，又龋齿乌喙，状更劣。余私谓仪部曰：『此岂贵征耶』？仪部唯唯。未几，国变；而黄炎之胤，降为氓隶矣。

　　丙戌初春，在蠡城行宫，大珰涂文辅，抱监国世子相见，年甫及周，阁部玉笥张公元老须眉皓然，谓余曰：『是虽少，吾主也，宜相率拜之』。余如命，偕同官行四拜礼。相其状貌，面黄肌瘦，大异龙种凤雏。余心益怦之。无何，江干溃散，监国令忠卫营毛有伦护宫眷，先往上台。而有伦故定镇王鸣谦标弁，背旨竟抵蛟关，为枭张国柱邀夺，借以为贽，赴杭献功，沈之钱江。

　　余目击三王，皆不克令终。然则神明之冑、王公之贵，锦衣玉食，广厦细旃，固可妄据乎哉！余不幸言而中矣。  
　
