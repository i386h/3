<!-- { "loadSidebar": true } -->
　　北兵既定浙东入闽，至建宁，巡关兵科给事中黄大鹏、御史郑为虹，俱不屈，大骂被害。帝定计幸赣州，八月，启行，犹载书十车以从。监军钱邦芑，先期清路，颐指郡邑，恐吓金钱。二十四日，抵顺昌，闻北兵过剑津，始仓皇骑而奔。从驾者何吾驺、郭维经、朱继祚，余皆散去。曾后入小舟，帝顾从官曰：刘宫人有娠，好护持。已而何与郭亦去。北兵抵顺昌，搜龙杠，得马士英、阮大铖、方国安父子连名请驾出关为内应疏，在已降后，大铖方游山，自投崖死；仍戳尸。士英等骈斩延平城下，家口百余，悉给赐。兵过延平而东，陈谦之子帅数骑追驾。钱阁部肃乐在闽纪帝亲征事云：『碧居上人自长乐归，传圣驾已至赣州』。又云：『上与后单骑至一村，追急，猝投蒋姓之家。俄追者至，诘问再三，终不泄；欲搜捕，此人呼乡勇与战，大败乃去，驾得出』。呜呼！此人真义士哉。近又闻驾在大帽山，语涉不讳，未知的否。北兵至福州，芝龙降，礼部尚书曹学佺自缢，大学士蒋德璟绝粒死之。永历元年乃谥帝为思文云。

　　端溪滇桂十六载纪元延统

　　泰昌元年，封桂王于衡州。王，神祖第五子也。崇祯癸未，献贼犯永州，巡按湖南御史刘熙祚遣兵护王，南行入西粤，暂寓苍梧。以第二子由榔封永明王。王薨，永明尚在衰绖，有贤声，人望属之。

　　丙戌九月，天兴不守，两广总督丁魁楚、粤西巡抚瞿式耜会议监国，而大学士兼兵部尚书吕大器来自闽，南赣巡抚李永茂以守制回，同至端溪。式耜言，永明贤，且系定陵嫡孙，当立。遂定议，于十月初九日监国，十四日即皇帝位，改元永历，以肇庆府署为行宫。晋魁楚、大器为大学士，大器筦中枢，魁楚兼戎政，式耜以东阁大学士兼少宰，管铨。

　　时粤东省城布政使顾元镜，与旧阁臣何吾驺、苏观生，于十一月立隆武弟聿■〈金粤〉为帝，改元绍武。以学道林佳鼎为总督，统兵下肇庆，南海旧阁臣陈子庄以书达瞿，趣兵东下，而自为应，歼苏，帝遣兵给事中彭耀往，谕以伦序监国先后，观生等不从，杀耀。于是，加式耜宫保衔，行大司马事，往东峡口御之。十一月十五日，对仗，一炮歼林，侦者误传瞿败，帝出奔。太后马氏通史书，召科臣李用楫、台臣程源等面诃无固志，并责诸弃逃状。会瞿报至，知前讹，诸臣伏地引罪，遂奉帝返端溪，遣靖江伯严云从护两宫达桂林。又封太后弟马吉翔为文安侯，皇后兄王维恭为华亭侯。北奄王坤者，自南入闽，至粤，仍秉笔司礼。内批户部郎中周鼎瀚为给事中，式耜言与祖制不合。又吕大器病免，以粤督王化澄贰枢，内批升大司马。瞿式耜言，化澄诚贤者，斜封墨敕，不可为训，皆弗听。晋永茂大学士，知经筵，以守制辞，茂荐陕西布衣刘湘客为御史，不用，茂即日解舟去。式耜又疏论大臣荐贤，新朝盛事，司礼辄去取其间，无以服御史，何以安大臣？吏科刘鼒劾坤；帝怒，逐鼒。御史童琳，参总宪周光夏越序题差，紊乱台规，命廷杖，式耜皆力救获免。以翰林简讨方以智为中允，改御史刘湘客为编修，充经筵讲官。

　　十二月，清总兵李成栋突入广州，令杜永和擒绍武，并周王、益王、辽王，皆杀之；苏观生缢死，何吾驺、顾元镜投顺。栋发兵往南韶，而自下肇庆。二十五日，早朝，闻报，式耜请督兵防峡口，帝肩舆出城，驾小艇上西峡。

　　丁亥正月朔，再达梧州，于梧守陆世廉取五十金为雇夫费，北进府江。魁楚走岑溪，化澄走浔州，永茂、晏日曙、太仆田芳，俱潜遁博白县。护驾惟司农吴炳、翰林方以智、文选郎吴贞毓、给事中唐针、御史程源、中书吴其靁、洪士彭及金吾马吉翔等。栋定肇后，令副将张月克取高、雷、廉三郡，遂入梧州，巡抚曹烨降。又令副将阎可义攻琼州。

　　二月，帝至桂林，吴炳、方以智并相。式耜自肇至，肃殿陛，敕守御，定都于桂。以王锡襄、文安之入阁，周堪赓、郭都贤、刘远生为六卿，金堡、丁时魁为给事中，赵继鼎为御史，何腾蛟为督师，大学士堵胤锡、傅上瑞俱为巡抚都御史。魁楚在岑溪，屯兵千余，水陆设伏，大战藤江，兵败；被成栋射死。温江、平乐相继归款。时，楚省武岗州及长、衡、永、宝四郡，尚为我守。王坤又劝帝趋楚。式耜言，半年之内，三四播迁，兵心民心，孤疑局蹐，楚不可遽往，粤不宜轻弃；不听。因请身留桂，乃命式耜居守桂林，各路悉听节制。以智忽弃妻子入山去。吴炳、王化澄典阁务，并马吉翔等随行。

　　四月，上武岗州，以巡道严起恒为大学士。江北、河南土寨曹志建、王朝俊、郝永忠等来归，封志建永国公，余俱锡五等爵。晋何腾蛟世袭侯，守衡州。堵锡胤为总督，守长沙，声势稍振。当平乐之不守也，北兵直薄桂林，城中震恐。适新兴伯焦琏自全州归，控弦提兵接战，稍却之。式耜又疏请安国公刘承胤兵，承胤发数千人来援，用西洋炮奋击，北兵退去，桂林获全。琏久将桂，得桂人心，式耜以国士遇之，故得琏死力，以保桂功封式耜临桂伯，辞不受。再疏请返跸全阳，不报。

　　八月，孔有德破长沙，衡州总兵黄朝选、杨国栋被执。二十四日，武岗兵败，帝踉跄出奔，两宫无不徒步。吴柄至庆远府，觅二小艇，载帝及宫眷。

　　十一月，至象州，欲往南宁，又为乱兵所阻，乃次柳州，督师何腾蛟、阁臣严起恒及刘湘客咸至。桂南侯郝永忠、宜章伯卢鼎亦来自楚。式耜复疏言：『柳州猺獞杂处、不可久驻』。时腾蛟与永忠、琏、鼎等分防驻汛，马吉翔力挽帝舟，乃分阁臣化澄、吏部左侍郎吴贞毓，间道护两宫往南宁，帝乃溯舟西上。

　　十二月，始达桂林。瞿与严同相，君民上下，鞬户避兵。

　　戊子二月，有允成、伯霍、允中者，抢入大内，劫帝于寝被中，置之城外，将在城职官，吊拷，饱乃扬去。锦衣吉翔，备布袍竹轿而行。

　　三月，至南宁，相随者惟起恒、吉翔及司马萧琦等七人耳。式耜奔樟木港，刑部侍郎刘远生、给练丁时魁、万六吉及湘客俱至。草檄分路四发，促焦琏兵入援，式耜于四月朔复入桂，督师腾蛟自永宁至，滇镇胡一清及焦琏自平乐至，督兵三面御之，北兵渡甘棠去。腾蛟列营榕江，式耜督勋镇取全州，令巡抚鲁可藻下梧州。帝在南宁，太子生，册为皇太子，肆赦，诏名曰「万喜」。

　　六月，李成栋反正，以全广归朝廷，遣洪天擢、潘曾纬、李绮三人赍奏，请驾跸端州。初，栋于丁亥收缴粤东文武官印信五十余颗，取制台印藏之。有爱妾揣知其意，朝夕从臾，栋曰：『怜此云间眷属也。妾曰：『我敢独享富贵乎？请先死尊前，以成君子之志』。遂自刎，栋抱尸哭。明日，即衣冠将制台印，具疏迎驾。又金声垣据南昌，藏表疏于佛经部面中，遣朱谋■〈例上土下〉赍奏亦至。两粤皆入版图，式耜再请返桂。又令简讨蔡之俊、给事中蒙正发迎奉，竟由梧入端溪。于是化澄再相，朱天麟从太平要大拜，晏请自田州出为冢宰，吴贞毓以少宰兼副宪。先遣下广，答谕成栋。张凤翼以兵科兼翰林，张佐辰自贵州来掌选，庞天寿管司礼，顾之俊亦随驾。曾经出仕，佥曰迎銮。游手白丁，诡称原职。六曹九列，济济跄跄。

　　八月朔，帝至肇庆，栋百里外迎接。宫中储银万两，以备赏赉，衣饰器皿，亦值万金。政无大小，必禀命而行，封栋为惠国公。栋将上南雄下赣州，面奏曰：『南雄以下事，诸臣任之；廋关以外事，臣独肩之』。因留养子元胤留守端州。袁彭年者，自号清流，业降栋为学道，归朝，擢左都御史，搅权植党。元胤本姓贾，中州人。彭年隆重其体，以内外权属之，自名返正功臣。于是既降复归者，曹烨为兵部尚书，耿献忠为工部尚书，洪天擢为吏部侍郎，毛毓祥为通政使，潘曾纬为大理卿，李绮为学道。而自粤西来者，王、严、朱三相公，冢宰晏清、少宰吴贞毓、六科吴其靁、洪士彭、尹三聘、许兆进、张孝起为一派。从各路来者，宗伯吴文瀛、命宪刘湘客、吏科丁时魁、户科蒙正发、礼科李用楫、兵科金堡、文选郎施召征、光禄卿陆世廉、太仆马光、仪曹徐世仪等为一派。其广东省太仆卿杨邦翰、翰林陈士杰、验封吴以运、职方唐元楫、给事中李贞、御史高赉明等又为一派。望风景骛，元胤之门若市。

　　十月，元胤受栋密计，斩清督佟养甲于德庆。粤东全省，非奉栋咨，大小有司官，不得擅除授；桂林、平乐，则瞿相国为政；庆远、柳州，则焦新兴为政；浔南、思太，则陈庆国为政；吏部袖手杜门而已。台省希栋意，共击陈邦傅。邦傅浙籍，初镇粤西，隆武挂征蛮将军印，永历封思恩侯，晋爵庆国公，曾有降启到广，为栋所鄙。至是攻之者，兵科金堡最劲，邦傅辨疏，请堡为监军，观臣十万铁骑。阁臣天麟票旨依允，有『金堡从来，朕亦未悉』语。吏科丁时魁曰：『堡论邦傅，即今监纪。又论郝永忠，若请其首，亦与之耶』？于是，率六科缴印于入阁，入丹墀，挂冠而出。帝正召马光，追论五年前永州被难逃入全州事，闻外哄，大惊，赐谕元胤，前旨收回。天麟放归田里，令诸臣照旧供职。袁彭年上疏曰：『（无）臣客岁以三千铁骑西来，今日君臣安在』？帝持其章泣愬，举朝大骇。

　　己丑正月，北兵破湘潭。督师腾蛟被执，不屈，死之。

　　二月，破信丰，栋殁于阵。声桓据南昌，昼夜攻围，王得仁被杀，声桓投水死。一时警报垒至，奔逃相继，于是，以栋中军杜永和封江宁侯，行两广部院事。命武陟伯阎可义镇南韶，以梅关守将杨杰为南雄总兵，新泰伯郝尚久防潮阳，奉化伯黄应杰守惠州，宣平伯董方策驻罗定，安乐伯杨大甫备苍梧。甫纵兵剽掠，命元胤斩之；以安定侯马宝代之。可义病卒，令宝丰伯罗成耀提督南韶。

　　四月，贼张献忠养子孙可望遣龚鼎献南金二千两、马四匹，求封亲王名号。西粤南宁，与滇中广南错趾，可望来檄，有不允即提兵出战等语。邦傅恐甚，令胡执恭矫诏封监国秦王。金堡驳之，谓秦王非异姓之封，监国乃即真之渐，遂定封为荆郡王，可望不受后封。督师堵胤锡败于楚，乃浮苍梧，下崧台，风鹤震惊，人无固志。起恒独相，尚纷饰太平。赠腾蛟中湘王，成栋宁夏王，帝设坛挂帛亲祭。除夕，耿尚兵抵南雄，杨杰自刎。惠州黄应杰降。罗成耀闻报，弃韶遁。

