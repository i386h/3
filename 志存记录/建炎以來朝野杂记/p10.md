<!-- { "loadSidebar": true } -->
渡江以来员多阙少中外久患之绍兴末寺监丞簿学官大理司直枢密院编修官始皆有待次者干道五年秋孝宗遂命皆与添差一次自今须见阙乃得除然近岁东南郡守率有待阙至五六年蜀中亦三四年由是朝士罕肯乞外而势要之人多攘阙者淳熙十三年诏自今存留州郡十五阙止差一政令中书籍记以待职事官外补庆元元年又增为三十阙非职事官补外毋得陈乞然庙堂牵于丐请率多借用嘉泰二年夏言者请以嘉兴府处台衢严信池袁抚江潮漳泰温徽等州十五阙令中书再行注籍专待职事官请外补用如有经营留阙之人令给舍缴驳台谏论奏从之四月辛卯今监司帅臣亦有待阙者今年辛焕柄知夔州待除何侍郎异阙而侍左选人用六年阙侍右小使臣用五年半阙云小使臣初用五年一月□□吏部请用季阙庆元六年闰六月半阙许之

　　嘉泰禁私史
顷秦丞相既主和议始有私史之禁时李忠 光尝以此重得罪秦相死遂弛语言律近岁私史益多郡国皆锓本人竞传之嘉泰二年春言者因奏禁私史且请取李文 续通鉴长编王季平东都事略熊子复九朝通略李柄丁未录及诸家传等书下史官考订或有裨于公议乞即存留不许刊行其余悉皆禁绝违者坐之二月甲午文 所着长编凡九百余卷孝宗甚重之季平子复皆尝上其书除职迁官仍付史馆柄以父任监行在都盐仓干道八年夏上其所编丁未录二百卷自治平四年至靖康元年诏特改京官六月戊戌付国史院然纪载无法学者弗称焉其秋商人载十六车私书持子复中兴小历及通略事等书欲渡淮盱眙军以闻遂命诸道帅宪司察郡邑书坊所鬻书凡事干国体者悉令毁弃七月戊申中兴小历者自建炎初元至绍兴之季年虽已成书未尝进御然其书多避就未为精博非长编之比也



建炎以来朝野杂记卷七甲集
　　　　　　　　　　　　　　　宋李心传撰

　时事
　　张魏公诛范琼
范琼者山东人靖康初干离不入寇琼以万人勤王拜京城都巡检使二帝北狩张邦昌僭立琼实与其谋以此迁神龙%四厢都指挥使高宗即位释其罪以为御营平寇前将军明年冬俾将兵北伐琼至东平虏方盛遂自淮西闲道移江东日以声色自奉又转而之江西苗刘既诛吕安老为谏官首奏其罪且有取琼之策时陈待制戬为监察御史奉诏召琼入朝琼陈兵以待剥人以惧之陈不为动徐谓琼曰将军不见苗刘之事乎愿熟计之乃引兵趋行在既至未肯释兵因奏乞贷管军左言等朋附苗刘之罪又言招盗贼十九万人皆愿听臣节制上骇而怒于时吕忠穆为相张忠献在枢密忠献奏琼大逆不道罪恶贯盈今释不诛他日必有王敦苏峻之患上许之吕公奏曰臣与琼旧有嫌不敢独任其事愿付张浚刘彦冲彦冲时权枢密院检校文字忠献退召彦冲谋之夜锁吏于府中使为榜札敕书皆备明日朝退乃遣神武右军都统制张俊以千人渡江若捕他盗者使其众甲以来因召御营副使刘光世及琼赴都堂计事琼从兵溢涂巷意气自如食已忠献等相顾未发彦冲坐庑下恐事觉遽取写敕黄纸诣前揖琼下谓曰有敕将军可诣大理置对张公数琼诸罪琼眙愕彦冲已揭榜疏其罪状于省门忠献使光世出抚其众曰所诛者止琼耳若等固天子自将之兵也众投刃曰诺即分其兵隶神武五军械琼送棘寺后五日有诏赐死中外快之先是国威不立诸大将多偃蹇不恭及琼就诛始知有国法矣

　　处州义役德兴义役
干道中范文穆成大知处州言松阳县民输金买田以助役户为田三千三百亩有奇排比役次以名闻官不烦差科可至一二十年者请命诸县通行之事下户部看详 江浙民久病差役催科往往破家竭产用是良民惮役争讼嚣然故文穆以为言然事未下也及文穆为中书舍人复言处州六邑义役已成可以风示四方美俗兴化请命守臣胡沂以其规约来上从之干道七年正月淳熙初知州事陈孺还朝乃言民闲贫富不均今止据旧规差役争讼不已请依旧法以物力资次差募事下常平司三年二月已而用言者请命郡太守务在必行有能率先量与推赏六年正月言者又请有罚以禁其沮败许之六年二月于是知常州李结请捐官田予民以充义役自两浙始先以本州未经佃户官田二十余万亩均给义役事下版曹给舍议遂命结措置以闻六年正月而卒不能行久之处之布衣上书申言义役事甚详八年十二月诏知州事李翔修义役事翔因请民田百亩毋问其官民并僧道皆出田二亩以助保正长官为置坫簿基子孙毋得觊觎此法一成可为数百年之利上许焉然官民僧道既出丁役钱又取其田以助役是再役也议者谓官吏科需法所当禁何立法以助杀人倍备之资由是处州举人经御史台诉其扰十年六月翔不以为然执政王鲁公等皆是翔时蒋尚书继周为右正言因力论其扰民请罢翔议令两浙见行助役去处听民从便官司不得预或有争讼令郡县如着令行十五年冬十月也先是我先君子为饶州德兴宰奉诏举行义役事乃令民以田之多寡为役之久近如多者役二年少者不过役三月又自三等以上各户赋输皆与之期不以委之保正至则随手给钞即赍民一钱用是税节赋时以后为耻而保正之趋役亦争先而不辞也邑人绘先君之像祠焉太府寺丞浮梁程宏图为之记今二十年矣其义役规约故在当有能举行之者云



建炎以来朝野杂记卷八甲集
　　　　　　　　　　　　　　　宋李心传撰

　杂事
　　宇文肃愍死事
建炎初宇文枢密虚中应诏使北北人留之后以为枢密使绍兴中虚中阴结中原忠义欲虏酋郊天日举事而使朝廷应之先以蜡书来上秦会之用事遽缴其书遗北人高宗不之知也会虚中事亦自泄致族其家株连死者甚广淳熙中孝宗念其忠死始赠开府仪同三司谥肃愍且为置后其孙绍节今为右司郎中缴还蜡书谥议云尔而或谓未必然 自露耳

　　何文缜建元帅议
靖康中何文缜初相虏再犯京师康王在河北文缜请以帛书拜王为大元帅渊圣可之文缜既北去御笔藏于其家绍兴中文缜之弟 持诣秦丞相乞进于朝秦方主和恶闻其事抑不奏秦死 知万州乃申建康乞会申王府御笔所在秦氏取而还之淳熙十二年洪端明领史院请下隆州索其书编于中兴日历 子通判邛州事令修以闻诏付史馆迁令修一秩知邛州云

　　朝士投匦免知在
故事臣民投匦上书者皆从检院押出召保乃许自便绍兴三年秋地震求直言太常少卿唐恕应诏上封事检院官以故例待之辛阁学炳时为台端言有亏礼意请行在职事厘务官上封事者并实封牒送检鼓院投进不在召保知在送便之限从之

　　大臣夺情服縿
故事大臣夺情者服造光帻縿紫袍皁角带道君恶之政和末始议以入公官不应变服遂以吉服朝然居家犹丧服也绍兴初朱藏一起复右仆射请所服太常遂援政和近事为请而居第则縿服去佩焉议者不以为是

　　赵元镇用伊川门人
赵元镇初相喜用程伊川门下士当时轻薄者遂有伊川三魂之目谓元镇为尊魂王侍郎居正为强魂以其多忿也谓杨 山为还魂以其身死而道犹行也时 山初亡朱内翰震言于朝恩数甚厚故有还魂之目焉

　　郑亨仲欲并掌利权
建炎中张魏公为宣抚处置使节制川陕京湖十三路便宜黜陟魏公既罢其后去便宜犹于兵民财无所不总故其权常重若财赋旧以都转运使领之然大抵皆隶宣抚司绍兴中秦会之既与郑亨仲有闲十五年十一月始命赵侍郎不 以太府少卿为四川宣抚司总领官 阴夺其柄亨仲不悟也赵入疆移文宣抚司用平牒亨仲见之愕而怒久之始悟其不隶己也十八年宣抚司罢又改为总领四川财赋钱粮 自为一司迄今不改然自辛巳用兵后凡文臣执政官为宣抚使则总领官用申状受约束武臣为宣抚使则抗礼平牒焉

　　节度使以军礼见宣抚
绍兴中郑亨仲为川陕宣抚副使大会诸将阆州时吴武顺璘杨襄毅政郭恭毅浩皆以节度使来会亨仲坐堂上吏赞客亨仲遽兴日高犹不出既而政先执梃谒亨仲乃受之寻与璘浩循阶以客礼见 璘时以右护军都统制驻武兴浩以枢密院都统制驻汉阴而政在汉中实宣抚司都统制故也十八年始有旨并称某州驻札御前诸军都统制然诣宣威府悉趋庭焉论者以郑为得体
　　虞 甫长者
虞 甫丞相仕未达尝调官临安携所注新唐书以干秦丞相书未上会其同舟者窃得本以献秦 甫知之乃更以佗书为贽已而窃书者先去疑 甫必怨已遇士大夫辄诋之 甫还知渠州过夔沈守约丞相为帅问 甫以同舟之为人 甫称其美守约屡语之 甫不变守约曰是人毁君不容口君毋为过情 甫曰渠所长甚多但差好骂耳守约太息称其长者未几守约入参大政白召 甫为秘书丞以至大用云

　　陈鲁公镇物
绍兴末金海陵炀王临江中外 惧朝士多遣家为避兵计时陈鲁公为左相独镇之以静人心少安一日边郡羽书来上趣召辅臣公独后至中使屡趣之陈行愈益缓上尝夜出手札欲散百官浮海避虏公对中使取御札焚之当是时都人将遁去赖陈不为摇都人乃止北兵退独公与黄通老家属在城中

　　张魏公荐士
隆兴初张忠献公再入为右相上注意甚厚使公条奏人才可用者公奏虞雍公允文陈魏公俊卿汪端明应辰王詹事十朋张尚书阐可备执政刘观文珙王阁学大宝杜殿院起华宜即召还胡资政铨可备风宪张舍人孝祥可付事任冯提刑时行冯少卿方可备近臣朝士中林侍郎栗王侍郎秬莫少卿冲可任台谏皆一时选也时刘王杜三人皆以论事去国故公请召之其后悉为名臣终孝宗朝不显用者数人而已

　　赵温叔使北
赵温叔为舍人使北还入见上问朕何如葛王温叔奏曰臣观葛王望之不似人君规模气象不及陛下万一中原不日可复也臣敢再拜贺上大悦

　　韩子师折虏使
淳熙中虏人有举进士第一者记其姓名不审奉使来贺正旦自负其辩颇凌慢王人时以韩子师彦古馆伴一日虏使自谓其廷试赋云屯一百万骑日射三十六熊之句以为警策子师遽曰一百万骑仅能得三十六熊何其 也虏使惘然熊射侯也韩不学妄以为熊罴之熊故北使猝无以应然自是辞色颇恭时人亦多韩之敏捷

　　苏文忠赠官
干道末苏文忠特赠太师世或不知其所以 仁宗时苏仪甫尝为翰林学士元佑中以其子子容贵赠太师始仪甫尝游金山题诗曰僧依玉鉴光中住人在金鳌背上行至是蜀僧宝印在金山摘其诗名轩为玉鉴又属张安国大书而刻之张跋云此诗翰林学士赠太师苏公所赋也碑成僧摹以遗大珰甘升一日上过其直庐外望见索观之意以为文忠也时文忠曾孙季真为给事中它日上更书文忠诗以赐又识其末曰故赠太师苏轼诗季真拜赐疑之前白曰先臣绍兴初尝赠资政殿学士未尝赠太师今蒙圣恩乞自朝廷行下上愕曰朕记赠太师久矣季真不敢白闲为执政言之执政因奏以为言上始喻金山寺诗乃苏绅也因即曰如轼名德昭着亦当赠太师于是降旨施行然上雅实敬文忠居常但称子瞻或称东坡舍人草制有曰人传元佑之学家有眉山之书 词头无所凭故但为好语耳

　　保任京官连坐
