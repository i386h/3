<!-- { "loadSidebar": true } -->
川秦马旧二万匹干道川秦买马之额岁为万有一千九百有奇川司六千黎叙文长宁南平五州军秦司五千九百宕昌寨五千一百峰贴峡八百益梓利三路漕司岁应副博马绸绢十万四千匹成都路五万潼川路三万利路二万三千余成都利州路十一州产茶二千一百二万斤其详见茶事中茶马司所收大较若此其后文州改隶秦司而川司增珍州之额共为四千八百九十六黎州三千叙州八百南平军四百长宁军三百九十六珍州二百五十秦司六千一百二十宕昌寨三千九百二十文州千五百峰贴峡寨七百合两司为万有一千十有六匹此庆元初之额也嘉泰末川司五场又增为五千一百九十六匹秦司三场增为七千七百九十八匹合两司为万有二千九百九十四匹然累岁所市多不及额焉 祖宗时所市马分而为二其一曰战马生于西边强壮阔大可备战阵今宕昌峰贴峡文州所产是也其二曰羁縻马产于西南诸蛮格尺短小不堪行陈今黎叙等五州军所产是也羁縻马每纲五十匹其闲良细不过三五匹中等十许匹余皆下下不可服乘守贰贪于赏格以多为贵起纲远来或死道路其仅至者但有皮骨茶马司以其将毙者责付诸县鬻之至则随死而计纲赴江上者又为押纲卒校窃其刍粟道毙相望焉成都府马务每年排发江上诸军马五十八纲每纲一月券一年计一万食钱米二百贯五十八纲三员每员六百贯共一千六百贯押马官五十计三万一千八百员兴元府马务每年拨发三衙马一百十二纲所费称此卒未尝如数 茶马司靳吝钱帛蕃蛮马至多不即偿故也或谓守倅兵官有市马赏茶司属官亦有两都大主管官无之故至此旧蕃蛮中马高下良驽各有定价绍兴中张松为黎倅欲马溢额以幸赏高其直以市之自是夷人得欲无厌愈肆邀索癸巳变故之后邛部川蛮邀功赵彦博始以细茶与之至今夷人常以马博茶不堪藉口淳熙中龚总为黎守又与邛部蛮设席于倅厅之副阶犒以酒食夷人益肆稍不如欲则诋诃官吏牵马出场宕昌马旧止三千淳熙中始增其数庆元中金人既为蒙国所侵冀之北土遂失己未岁乃于洮中置场买马由是马至秦川者差罕云

　　广马
广马者建炎末广西提举峒丁李棫始请市战马赴行在四年五月戊辰绍兴初隶经略司三年春即邕州置司提举正月壬午市于罗殿自 大理诸蛮未几废买马司以帅臣领其事七年胡待制舜陟为帅岁中市马二千四百匹诏赏之其后马益精岁费黄金五镒中金二百五十镒锦四百端绮四千匹廉州盐二百万斤而得马千五百匹马必四尺二寸以上乃市之其直为银四十两每高一寸增银十两有至六七十两者土人云其尤驵骏者在其出处或博黄金二十两日行四百里但官价有定数不能致此耳然自 诸蕃本自无马 又市之南诏南诏今大理国也去自 国可二十程而自 至邕州横山寨二十二程横山寨至静江府又二十余程罗殿国又远于自 十程干道九年冬有大理人李观音得等二十二人至横山求市马知邕州姚恪盛陈金帛夸诩之其人大喜出一文书称利贞二年十二月约来年以马来所须文选五经国语二史初学记及医释等书恪厚犒遣之而不敢奏也会宜州溪洞巡检常恭者赴阙持南丹州莫延甚表来乞就宜州市马比之横州可省三十余程产马地至南丹十程南丹至静江十三程张说在枢筦以其表闻李寿翁时为检详文字为说言邕远宜近人孰不知前迂其途岂无意况今莫氏方横乃欲为之除道而擅以互市之饶误矣小吏妄作将启边衅请论如法说不听命从义郎李宗彦以提点纲马驿程往宜州措置九年十二月壬戌既而说罢政密院乃奏宗彦等所言边防不便罢之时淳熙元年秋也说以八月罢政密院以十月奏罢宜州买马帅臣范致能因劾常恭之罪下吏削籍流窜焉广马例以五十匹为一纲每年过三十纲许推赏然官吏为奸博马银多杂以铜蛮人交易每银一两为握臂钏朴以为率盐百斤为一畚朘减至六十所赢皆官吏共盗之蛮觉知不肯以良马来所市率多老病驽下且不能登数致能为约束令太守 镕钏朴增足盐畚逮其去官之岁市马乃六十纲前此未有也淳熙二年岭南自产小驷马直十余千与淮湖所出无异大理地连西戎故多马虽互市于广南其实犹西马也 马喜高寒非炎方所利淳熙二年秋占城国主遗琼州守臣书遣六百人海舟三十艘至海南买马上命帅臣张敬夫作书谕以中国马未尝出外夷乃去安南亦不产马故以象拒战焉

　　淮马
淮马者隆兴初张魏公为江淮都督尝即淮上市之魏公以为朝廷岁于川广市战马每匹不下三四百千而又道远多毙今淮马每匹通不满二百千且军中即日可得上从之逮督府废乃止然淮马矮小实不可用其可用者乃取之淮北耳干道以后又诏于淮郡市马于是多有越淮盗马来售者右奉议郎曾昭时守濠州至以其马起纲赴行在北人以为言淮西帅臣赵善俊奏其事大臣欲下令还之孝宗以为失体乃谕善俊执死囚罪付昭令斩之曰此盗马者也于是一纲已至御马院命濠州以死损报而次纲未至者皆遣还之昭坐追三官放罢自是不复买淮马云曾昭以干道七年三月二十四日戊戊行遣此事尝见亲笔处分史不能详也

　　三衙沿江诸军取马数
旧川秦市马赴密院多道毙者绍兴二十四年冬始命拨秦马付三衙命小校往取之三司取马再岁一往返用精甲四千四百人州县颇惮其费二十七年秋又诏川马不赴行在分隶江上诸军镇江建康荆鄂军各七百五十江池军各五百殿前司二千五百马步司各千而以川马之良者二百进御绍兴十九年春所定也

　　纲马水陆路
凡川秦纲马皆遵陆路干道初吴信王璘为宣抚使始议以马纲劳费又均房一带类历峻岭乱石之闲马伤其道毙者多请以舟载马而东元年五月丙寅上命夔路造舟与之张直父帅夔力言其不可以为每纲三舟舟安马十八匹用稍火一百二十人每船稍公三十四人火手六人自夔至归往返半月程下程水三日上水四十二日雇食钱九百缗每人雇钱二百食日钱三百以岁额一百三十五纲计之度用钱十三万一千五百缗而起 马驿及一行官兵批支草料不与焉一州如此其余十州可以类推又每郡且约造十五纲之舟循环津载凡为三万五千缗每舟费八百缗而一舟十五纲往返势必腐败来岁又当改作况十郡之舟应用水手万二千人每舟以千二百人循环往来津载方不积压每州批支三日计料二千八百二十石每匹日支大麦八升粟草四十五万七千五百斤每匹日支十三斤自利至峡十一州岁费约二百万缗又且出产不敷决难桩办大臣进呈九月丁卯上曰第令造舟与璘他日有损坏者军自修其他皆吴璘自辨其事遂行汪圣锡时在成都亦言其不便不听始议马舟至鄂州登遵陆枢密汪明远乞令诸军以马舟泛大江而下上曰大江风涛或作即数日不可行自鄂州遵陆可也元年十一月辛酉未几璘条上马纲画一复以刍秣等事委茶司及沿流诸郡明远以为不可是月辛未而又请修归峡栈道宰相洪景伯曰归峡道路 峻人犹不可行马岂可行也乃命至荆南遵陆十二月庚寅于是璘已俾三衙取马军士贴船而东上闻之谕大臣曰如此即空舟如何得回遂更命璘措置三年二月庚辰璘奏已出本司钱七万五千缗付合州造马船二百每只约物料人工食费四百五十贯钱引约三船可载一纲五百料船可载二十匹七百料船可载二十五匹自利州至峡州计二十八程利至阆阆至果果至合皆三日可到今各计四日程合至恭恭至涪涪至忠忠至万万至夔皆一日或一日半可到今各计两日程夔至归归至峡各计三日程每五十纲日支料二百石通计五千六百石已支钱一万二千二百缗果州以上每石两贯合州已下每石一贯五百今并支两贯五十纲募稍火八百人每纲稍火二舟八人 以牵马人一千二百五十人每纲二十五人及遂州所差回船军兵二百五十人每纲五人除军兵外稍火雇钱为二万缗利阆果夔万各二贯火儿半之合恭涪忠归五州稍工各二贯五百文火儿工一贯五百文如今所发来五十纲西马比陆路无死损阻滞即川马亦依此拨发奏可二月丁亥于是大臣因为上言恐璘亦疑水路未尽善上未以为然明年春夔路转运司主管文字潼川任续至行在上言今造舟已毕工役遂事山程滩险利害相当在所不论惟欲拨陆路之刍秣以免沿流之烦费辍四路之军兵以免篙稍之追扰四路厢禁军数目不少若各辍五千人于沿流十郡充水军其衣粮令元来处科拨马纲行则迎送舟船马纲住则训练水战莫此为便上大善之下制置司拨厢禁军共三千五百人如所请三月甲子时真父已去王 龄代之与漕臣查元章皆力论扰人而不听也有知归州周允升者傅会璘说言本郡州船草料皆已办集即擢为夔路转运判官而任续者亦除知涪州又易恭州使行其说峡江湍险军士素不谙习一遇滩碛人马覆溺于是驱沿流之民为之操舟所赍衣粮皆遭劫夺所过鸡犬为之一空未几璘薨虞 父代为宣抚使奏言水路至荆南二千余里一旦隔风行船不得或至三五日马失馈饲乞自金州舟行五驿至净口遵陆行至均州上从之三年十月庚子后月余言者又奏马纲所至骚扰江村而商贩米斛之舟尤被其毒况水路马数较之陆行在亡相若而于籴场大有妨碍乃诏川路马船日下废罢十一月己巳 自璘建请之后利夔两路沿江十余郡之被其害者三载而后得免云

　　广中盐易马
广马之良者付三衙而其佗则付建康镇江府池鄂太平州军中皆有常数旧以广西十州民运盐至横山寨民甚苦之绍兴十九年逮陈为经略使始以官钱募小校运送若盐无阙失则使部良马至行在以酬之至今为例

　　孳生监牧
自渡江以来无复国马绍兴三年冬始命三省枢密院措置马监十月辛卯后置于饶州以守倅领之择官田为牧地复置官提举俄亦废四年又置监于临安之余杭及南荡四月丙午十九年夏诏马五百匹为一监牡一而牝四之监分四郡岁产驹三分及毙二分已上有赏罚上尝谓大臣曰议者言南地不宜牧马朕昨自措置养马今方二三年已得马数百矣十三年五月癸亥先是川路所置马岁付镇江军中牧养十九年春上以未见孳生之数遂分送江上诸军仍立赏罚正月庚辰后又置监于郢鄂之闲牝牡千余十有余年才生三十驹而又不可用乃已故凡国之战马悉仰川秦广三边焉

　　御前军器所器甲物料所书斤重价直等附
