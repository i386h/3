<!-- { "loadSidebar": true } -->
铸钱诸监自绍兴初以江池残破远涉大江遂废之元年八月甲申是岁才铸钱八万明年以范汝为作乱权罢建州鼓铸二年二月丙戌二年汝为平复铸钱泉司应副铜锡六十五万余斤岁额铸钱二十五万然是岁才铸十二万缗耳三年刘立道大中宣谕江南归奏言泉司官吏之费岁为十三万缗而木炭本钱如铸钱之数请省其官属从之十二月癸未是时坑冶尽废每铸钱一千率用本钱二千四百五年闽漕郑士彦奏废丰国监而岁与泉司认发新额钱二月丁巳议者以为不可其冬户部侍郎王俣请复铸钱及官鬻铜器以剔私铸之弊十二月辛亥明年遂悉敛民闲铜器以铸钱又诏私铸铜器者徒二年六年五月甲午 饶二监新额钱四十万缗提点官赵伯瑜以为所得不偿所费遂罢铸钱岁额铜炭积而不用尽取木炭铜铅本钱及官吏阙额衣粮水脚之属凑为年计十三年韩球为使必欲尽铸新钱调民兴复废坑至于发冢墓坏庐舍而终无所得又请籍坑户姓名约定买纳铜数闰四月丁巳民大以为扰郡邑至毁钱为铜以应命然所铸亦才十万缗二十四年遂罢铸钱司而归之诸漕二十七年户部侍郎林觉请出版曹钱八万缗为饶 韶三年铸本钱权以五十万缗为额七月庚午未几殿中侍御史王珪复言泉司不可废汤致远在枢密以为不然请与三省议沈丞相等乃奏以户部侍郎荣薿茂世领提点许置官属二员八月庚申然钱监既废复不一故兵匠有阙不补视旧数十损其三积其衣粮号三八阙额钱明年洪景严为起居舍人为上言铜器之害上命出御府铜器千五百事付泉司二十八年七月庚辰遂大敛民闲铜器以铸钱许告赏其后得铜二百余万斤二十九年赵郡王令 在版曹因请以三分阙额钱为铸本二月丁亥其秋复置提点官七月乙巳明年夏泉司言岁课但可铸十万缗诸道所拘铜加以铅锡可铸六十万缗是乃暂时所拘请权以十万缗为额工部奏为五十万缗三十年五月丙戌然亦止铸十万缗而止云今泉司岁额增十五万缗小平钱至一万八千缗折二钱六万六千缗折小平钱十三万二千缗岁费铸本及起纲糜费约用二十六万缗司属之费又约一万缗东南十一路一百十八州之所供也其名色有坑冶课利钱牵分衣粮钱木炭钱锡本钱约二十一万比岁岁所收实不过十五六万缗耳其岁羡课金一百三十八两二钱银元额七分内库三分本司铜三十九万五千八百十三斤八两铅三十七万七千九百斤锡一万九千八百七十五斤铁二百三十二万八千斤比岁所搉十无二三皆以钱货于坑户以取给然亦不登每当二钱千重四斤五两铜二斤九两半铅一斤十五两半锡二斤木炭五斤除火耗七两外净钱计上件小平钱千重四斤十三两铜二斤十五两半铅二斤一两半锡三两木炭八斤除火耗七两外净钱计上件视旧制铜少而铅多天禧之末每千钱用铜三斤十四两铅一斤八两锡八两内建州丰国又减铅五两加铜亦如之绍兴之制每小钱一千用铜二斤半铅一斤五两炭五斤 七百七十七文为一千者也今小平钱一千足乃用此科则钱愈锲薄宜矣庆元三年乃复禁铜器二月癸巳民闲旧有者限两月赴官投卖每两以三十钱酬之二月庚子民闲多不尽输遂命再限两个月不复酬以钱违者许人告六月庚申湖州旧鬻镜行于天下至是官自铸之二年八月甲戌已用右曹郎官赵彦括奏禁销钱为铜器买者科违制之罪仍以匿隐论其炉户决配海外永不放回仍许告捕因复置神泉监以所括民闲铜器铸当三大钱仍权隶工部八月戊子惟严钱直输行在而建韶饶 等州皆自提点所泛湖由江入漕渠输之京帑焉然祖宗时内帑虽岁收钱一百五缗江池饶建四监熙宁中额每年退却六十万三年一郊又支一百万赴三司是内帑每年得一十六万六千余缗而左藏得九十三万三千余缗也今岁额止十五万而隶封桩者半内藏者半左藏咸无焉宜版曹之日困也

　　川陕铸钱
川陕旧皆行铸钱祖宗时益利夔三州皆有铁冶故即山铸钱 州旧铸钱十万缗建炎初转运判官靳博文以为岁费本钱二十一万得不偿费乃罢之三年六月乙卯绍兴十年郑亨仲为四川宣抚使始即利州铸钱岁十万缗以救钱引之弊率费二千而得千钱置官六人兵匠五百人岁用盐官钱七万缗四路称提钱十四万缗为铸本十月戊申其后增至十五万二十三年嘉守王知远请复嘉 铸钱监事下计司六月丁酉于是复置监于 州明年诏 州岁铸三万缗利州九万缗四月乙酉共费本钱引十七万五千缗利州十一万四千 州六万一千每千率费千四百缗二十五年又诏利州铸大小钱各二万缗凡大钱千重十二斤小钱千重七斤有半于是岁省鼓铸本钱三万三十一年再减利州钱为六万缗大小各半之施州旧亦铸钱万缗南平军数千缗绍兴末皆减今蜀中岁铸十万七千施州钱绍兴三十年以铁炭艰难减为七千南平军以矿苗少亦减为千缗并充有计

　　淮上铁钱
淮上旧铸铜钱兵火后舒州不复铸钱但行饶建等钱而已干道初林枢密安宅为右谏议大夫议以铜钱多入北境请禁之而即蜀中取铁钱行之淮上事既行洪景伯参政言其不可上问之景伯曰今每州不得千缗一州以万户计之每家才得数百恐民闲无以贸易且客旅无回货盐场有大利害上以为是乃不行元年九月丁巳但即蜀中取十五万缗行之庐和二州而已五年秋王公明使蜀复伸前议六年夏遂命司农寺丞许子中往淮西措置即舒蕲二州铸夹锡铁钱舒州同安监岁二十五万缗蕲州蕲春监十五万缗淳熙七年春舒守赵子蒙蕲守施温舒皆以铸钱增羡迁官正月己卯然淮民大以为扰八年秋王谦和知舒州入见为上言之遂减舒州钱额十万缗与蕲州通为三十万七月癸卯后踰月又诏权罢鼓铸一年九月丁丑二州既复铸钱因命淮西漕臣兼提点江淮湖北铁冶铸钱公事增岁额至六十万缗然淮钱日伙而又着令不许过江人甚贱之乃复减为四十万

　　东南会子见钱关子
东南旧无会子大观中蔡京当国尝仿川交子法为钱引行之然所出猥多又官司不以出纳故旋即废绍兴元年冬高宗在越张忠烈俊以神武右军分屯婺州朝廷以水道不通始置见钱关子召商人入中其法入见钱于婺州执关子赴杭越榷货务请钱每千搭十钱为优润十月壬寅六年春张忠献为都督张如莹澄主管行府财用请依四川法造交子与见缗并行先造二十万缗行江淮既又造二十万缗为籴本遂置行在交子务二月甲辰将悉行之东南赵公时霈为谏官为上言官无本钱惧民不信其不便者五胡内翰交修亦言奸民伪造抵罪必多朝廷遂改为关子自十千至百千凡五等绍兴末颇举行焉当时临安之民复私置便钱会子豪右主之钱处和为临安守始夺其利以归于官既而处和迁户部侍郎乃于户部为之三十一年春遂置行在会子务二月丙辰后隶都茶场悉视川钱引法行之东南诸路凡上供军需并同见钱仍赐左帑钱十万缗为本干道初户部以财匮增印会子二百万缗李侍郎若川因请兵官廪给减支见钱岁中可省缗钱二百四十万上以其动众难之二年二月辛未时会子初行军中多以为不便镇江都统制郭振与总领赵公称有隙奏乞公称易见缗付本军上以谕辅臣洪丞相曰楮币在处可行但须得本钱称提乃可遂命行之淮东三月辛亥然楮券所出既多而有司出纳皆用见钱民不以为便陈天与良佑在谏院为上言之先是巳增榷货务入纳会子二分上谕辅臣不可失信于民二年三月癸卯三年遂出南库钱二百万缗收回所增会子而命三衙全支银钱时会子已造者二千八百余万已用者一千五百六十余万而在民闲者九百八十万缗始命尽收之已降内藏南库银各百万两矣曾钦道为户部侍郎乞存民闲见在者五百十九万上从之然银直既低军士患其折阅殿师王琪因为执政言之钦道复请以分数支会子上不欲魏丞相曰今会子已非前日比上乃许之七月已亥先是谏官陈天与尝言不可失信于民乞复置会子务十一月己酉蒋参政行丞相事力主之其冬复印新会子五百万十一月己酉四年春诏诸军诸司皆分数支会子德寿宫依旧交见钱禁中亦分数交会子三月甲申其秋曾钦道奏伪造会子人籍其赀充赏再犯依川钱引法从之八月癸卯五年春诏以一千万缗为一界时钦道已迁版书而陈季若以兵部侍郎提领共奏乞如川钱引例两界相沓行使许之正月辛酉六年春言者谓楮币可行于无事之时不可行于有事之际今银直低平宜广收买或以度牒折纳非泛交用悉以楮币乃令诸道监司别库积银以备缓急奏虽下后不克行二月丙戌七年春诏州郡上供许用七分会子三分见钱正月然有司取于民悉以见镪上命约束之六月辛酉淳熙十三年秋诏今后再犯伪造会子虽印文不全成但已经行用论如律九月乙巳今江浙会子一千率得铜钱七百五十湖北会子一千率得钱五六百其法自一贯五百三百至二百凡四等民甚便之自会子创造至今四十年遂与见缗并行不可复废矣凡会子亦两界并行总三千六百万第七界又增印五百二十三万八千八百有奇实为四千一百二十余万

　　湖北会子
湖北会子者隆兴元年秋总领王琪始创造谓之直便会子凡七百万缗干道元年春杨倓帅荆南以为不可通行于诸路乞令户部以五十万缗兑换其后遂收三百万缗止余四百万淳熙五年冬又令户部印给三百万缗而总领周嗣武言自来盐商无回货率以会子市茶引而东今会子通行则茶引不售军食必阙遂寝之十一年始通行于京西路淳熙初梁总为京湖总领会其已出应换之数得五百六十二万缗遂亦造两界焉每界二百七十万缗总为五百四十万

　　两淮会子
两淮会子者干道二年夏初令户部印给二百万缗谓之交子不得过江八年秋以交子易坏始出行在会子收兑绍兴三年夏议者以淮上铁钱多欲革其弊会赵子直为吏部尚书与从官陈进叔罗春伯谢子肃等合奏乞印造两淮会子三万贯付于两路每贯准铁钱七百七十淮东二分淮西一分依湖北例三年一兑更不申展事下两省台谏议而尤延之等议以为可遂施行之其会子仍分一贯五百二百者凡三等许转至江池太平常州建康镇江府兴国江阴军界内行应用两淮上供及户部钱物并榷发见钱三年令淮南漕司桩管而沿江八州军合发上供一半会子则许用交子通融起发于江淮东西所桩管焉 自绍兴辛巳二月以后至绍兴壬子八月以前行在湖北两淮创行交会总为四千九百六十余万缗巳敌蜀中之数矣

　　四川钱引
