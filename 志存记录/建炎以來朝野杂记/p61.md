<!-- { "loadSidebar": true } -->
国朝大臣自仁宗以后其去位未有不得职名者虽台谏交章论列亦必除职补郡而后黜罚之典加焉干道初叶子昂魏南夫并相会冬祀大雷于是二人并守本官罢非常制也淳熙初有诏宰执侍从非有功不除职其年叶梦锡以言免相遂守通奉大夫知建宁府绍熙初王谦仲为枢密使又用何自然章降一官放罢凡此者皆非常制

　　绍兴至开禧督府废置本末
国朝故事大臣统兵者率称宣抚使韩子华为首相犹然渡江后诸大将官既高皆为宣抚使使名益轻于是宰相统兵则称都督自吕元直始也元直始以都督江淮两浙荆湖军事为名开府江上过平江而守臣席大光有所关白始觉为左相秦会之所倾其后军溃引疾求去乃命还朝遥领而孟富文以参知政事权同都督治军建康久之去权字同都督之名自富文始也元直富文继罢朱藏一独相以元枢赵元镇有人望忌之乃奏除川陕宣抚处置使元镇以与吴玠同使名为嫌遂改都督川陕荆襄诸军事既而张德远以败刘猊之功同相乃并兼都督诸路军马元镇寻去位德远以淮西军溃而贬并其府罢之德远先以行府为名往来视师及上幸建康则督府在内德远贬元鼎会之复相共议还临安而兵亦寝矣逮虏亮阚江诸将皆贬始议以左相朱汉章为都督汉章辞乃命叶审言以元枢督视江淮军马督视之名自审言始也孝宗即位德远以枢密使为江淮都督汪明远以参知政事为荆襄督视方城失守明远得罪德远并督之符离失律德远罢归而虏又寇江乃以左相汤进之为都督进之惮行遂命故将杨存中同都督军马用富文故事也既而两淮皆陷进之益惧乃除存中都督而命王瞻叔以参知政事为督视瞻叔亦固辞上大怒遂与进之相继而罢开禧用兵邓伯允T象先以宣抚使抵罪乃外除丘宗卿签枢督视军马宗卿与胃不协再阅月而免张肖翁以元枢代之不胜任奉祀去数月吴曦反复命李季章以参知政事督视四川军马既而有裂土之议又罢行自是不复除都督矣

　　倪正甫邹景初论皇子不当赠师傅
嘉定元年闰四月皇子薨诏吏部太常寺讨论赠官典故吏部引国朝会要元丰四年郓王倜政和三年汉王椿故事赠太师尚书令追封肃王王上第八子也倪正甫时以礼部尚书兼给事中引治平二年王禹玉等议皇子以师傅名官于礼未安乞止赠尚书令诏从之余谓吏部太常固失之而正甫所奏亦未尽也干道中省三省官长易以左右丞相则所谓尚书令者盖无此名矣干道二年孝宗少子恪赠淮康军节度使开府仪同三司追封邵王此近事且最为得体而议礼者皆不及之盖弗深考耳三年十一月皇子王薨复有维垣之赠邹景初给事言子为父师于礼不顺然前是诸皇子或已赠太师矣景初俄以亲年求去遂除次对守泉州云

　　赵善俊乞文阶去左右字
祖宗未改官制前以官寄禄然因唐旧典分别流品甚详不相混淆故有出身无出身及进士上三名贤良方正曾任馆阁省府之类迁转皆不同犯赃及流外纳粟尤不可使污仕流盖不待分左右也元丰官制始一行之然犹有一官而分左右者徒以少优进士出身而已至元佑中遂自金紫光禄大夫至承务郎皆以有出身无出身分左右则稍复祖宗之旧而不尽也至犯赃罪则并去左右二字论者尤以为当然 山先生与门人言则谓沮人为善之路其所见益远也绍圣以后以其出于元佑故复去之绍兴初方务行元佑故事左右字之制亦复行又下逮于选阶而流品稍别矣淳熙改元赵善俊建言以为本范纯仁偏蔽之论请复省去从之元年三月戊子降旨盖时方右武善俊迎合而言非公论也善俊成王仲荣曾孙中进士第以左朝奉大夫直龙图阁知襄阳府入对后十余日又以前任事特转一官及死周洪道为墓志备载其事谓自是无里言盖薄之云

　　元丰干道武臣正任员数多寡
元丰初节度观察使纔八员防御团练使刺使共二十员而宗室不与焉干道初节度观察使至四十员防御使至遥郡仅二百员而宗室亦不与焉赵德庄彦端权尚右郎官尝请裁酌后不行德庄以元年八月建请

　　建隆至元佑选人升改举主沿革
选人升改国初无定制建隆二年命翰林学士及文班常参官曾任幕职州县官者各举堪为幕职令录一人职令用举主自此始开宝三年四月命翰林学士及文班升朝官等各于现任前任藩郡幕职州县官中举堪为升朝官一人选人用举主改官自此始干德二年六月诏侍从卿监郎官各于京官幕职州县内举堪为通判者一人又在此前令专记举官京朝官事始然自建隆至淳化二十余年举京朝官之敕纔五下固无 滥之失也至道二年闰七月有司言诸州阙监当京朝官共五十余员乃命左丞李至等八十四人各举州县官廉恪有吏干者一人景德元年八月以幕职资序人少命常参官二人共举州县官一人充幕职大中祥符三年正月诏内外所举幕职州县官并须经三任六考限考受荐自此始五年六月诏自今在京常参官二员共举幕职州县官一员充京官者听举主用两员自此始景德元年八月止是一时指挥天禧元年五月敕两省五品以上岁许举京朝官五人升朝官许举三人荐举限员自此始天圣七年十二月诏转连使发运使副不限人数是月用判流内铨吕夷 言升朝官因事降充监当者不得举官及知县朝臣不得举所统摄处幕职曹官盖前此内外升朝官皆得举京官故也二年十月中书言郡臣举幕职州县官充朝官者候举主及五人即以名闻庶惩滥进举主用五员自此始三年六月又用监察御史李纮言今转运使至诸州通判并举本部幕职州县官外余升朝官未经通判己上差遣者不在举官之限所举之人须是在任举主内有转运制直发运提点刑狱劝农使二人便与依例施行若止一人即更候常参官二人保举并与磨勘非通判以上不得举官非现任属吏不得受荐及举主须用职司皆自此始熙宁初常平使者得荐吏如提转乃罢通判举官元佑初暂复之俄废自是荐举之法益密而 滥日盛矣

　　隆兴至淳熙立改官员数
祖宗以来选人改官亦无定额元佑中孙莘老为吏部侍郎始定岁百员为额后亦不行绍兴后多不过九十员少或五十员二十年八十八人二十五年六十八人三十年七十四人三十二年五十八人捕盗及职事官皆不在数三十二年孝宗登极其年遂至百一十三员言者患之请为之限隆兴元年春诏吏部开具三年举过员数措置立额取旨三月己酉降旨其夏遂诏以八十员为额内将十员充历任十二考限减举主改官人数如不足并听阙四月乙丑降旨未几中书言今方七月正阙二员若积累数年必多留滞乃诏吏部且依常年放行参照格法裁减荐员开具申省七月戊申降旨于是议者请举官补发之数毋得出一年之限而诸部长贰及少卿等各举员数分上下半年荐举仍于七十员额内量添三十员从之八月甲申降旨自是通以百员为额后又不行干道三年周表卿权吏部尚书言其太滥乞每岁荐举以百人监当以三人四川换给以二十人立为定额其所立员额如岁终不足听阙如员数有溢出许于次年施行仍理为次年之额捕盗功赏改官人不在此限从之六月己亥降旨是冬起居舍人黄仲秉建言四川见管六十一郡每岁止得改官二十人东南共管一百二十九郡每岁却得百人除馆职职事官外路教授磨勘十余员外其多寡不均灼然可见缘此东南至今止七十余员而四川七月内己满二十员之额岂无留滞之叹照得元佑隆兴立定员额四川系在数内今来创立防限将四川置之额外未见其可望通以百二十人为额并以叙上日为先后之序上又从之十月辛亥降旨七年冬虞雍公为相建言吏部供到今年改官员数巳溢三十余人诏令引见放行改官今后更不限定年额十月甲辰降旨自虞公去位上复稍严升改之法淳熙四年引见改官八十二员捕盗十二员五年引见八十八员捕盗十二员六年引见五十七员捕盗十一员七年春周益公为吏部尚书因请以六年为额诏侍从同议王仲行为兵部尚书与同列共奏以三年绝长补短言之岁不下百员今既减举官之数乞以七十员为额许之二月乙巳降旨寻又诏增十员引见并职事改官共六十五员四川换给十五员而特旨改官不在其数四月癸巳降旨自是不复改然四川举官之数一岁毋虑百五十员而磨勘之额仅及其半有溢额者谓之待班朝廷知之或因事降旨特趱一班不为定制迄今嘉定六年有待十一年班者若南士之入蜀者则举削既盈遂归于南班引见故无留滞积压云

　　隆兴至嘉泰积考改官沿革
