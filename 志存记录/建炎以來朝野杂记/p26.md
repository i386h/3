<!-- { "loadSidebar": true } -->
关外营田者绍兴六年吴玠为宣抚副使兼营田使治废堰于梁洋率军民营田凡六十庄计田八百五十四顷其初因兵火后民多失业故募人耕之量收租利李子公为大漕奏言汉中之地古称沃野每亩除出粮种外止收三石为率约收二十五万石乞付本司赡军可省内郡水运朝廷难之但赐玠诏书奖谕时七年秋吴玠死胡承公郑亨仲代为宣抚使休兵后亨仲又行之关外四州及兴州大安军所营田至二千六百十二顷除粮种分给外实入官细色十四万一千四十九石得旨拨十二万石赴成都路对籴米而金州垦田五百六十七顷岁入万八千六百余石不与焉时十五年春也干道再和后强将豪民利于承佃故为欠输得不偿费虞丞相允文代吴璘为宣抚使乃与利路安抚使晁侍郎公武总领财赋查少卿钥共议以为军民杂处侵渔百端又于数百里外差科保甲指教耕田闻有二三年不得替者水旱则令保甲均认租数民甚苦之兼所收之租不偿请给之数如兴元府岁收租九千六百七十三石而种田官兵请给乃为一万一千四百四十石他皆类此于是宣抚司始以便宜召人承佃抽兵归营时四年秋也明年春宣抚司奏其事于朝诏可至淳熙初垦田增至七千五百五十七顷而租入止有五万八千石有奇庆元后又止为六万六千石而金州田租亦止二千二百三十一石焉六年冬王少卿宁总计增其课朝廷以边民不便罢之语在时事中

　　圩田
圩田者江浙淮南有之 以水高于田故为之圩岸宣州化民惠成二圩相连长八十里芜湖县万春陶新和政三官圩共长一百四十五里当涂县广济圩长九十三里私圩长五十里建炎末为军马所坏绍兴初命守臣葺治之建康永丰圩有田千顷初以赐韩忠武后归秦丞相今隶行宫淮西和州无为军亦有圩田绍兴三十年张少卿初为漕徙民于近江增茸圩岸官给牛种始使之就耕凡圩岸皆如长堤植榆柳成行望之如画云

　　圭田
圭田自三代以来有之本朝沿唐不废其制咸平初既定以官庄及远年逃田充其数天圣中言者以谓多寡不均又贪吏或多取岁租以害细民七年八月诏罢天下职田悉以其岁入租课送官具数上三司以所在时估定价而均给之九年二月复故庆历二年九月更定守令佐职官顷亩之限靖康元年五月始借一年输内帑建炎初以国用不足遂拘天下职田隶提刑司元年六月乙酉李伯纪免相复给之明年吕源为发运副使复请收圭田以胆军上不许八月壬子绍兴末东南诸路收圭租二十三万斛有奇州县有过给者上闻之命及格则止二十九年十二月癸酉旧制圭租皆给正色至是江西湖南米斗才数十而圭租乃令折价至三四千陈正献为殿中侍御史为上言之遂命复输本色三十年十一月庚寅隆兴初又有权借一年之令元年六月干道改元以军事始息又借职田米三年用王大宝尚书请也元年七月辛亥八年冬复还之十月丙辰时四川州县职田宣抚司已借十年为军中减汰使臣之用干道四年虞雍公申请会其数岁得十二万八千八百九十九缗而已淳熙初亦还之淳熙末言者又论州县守倅合得圭租皆折见缗其他小官则交本色非是事下户部户部奏在法圭租以前后官在任月日均给不许折钱即人户愿输钱而旋增实直者准律科罪从之十四年三月戊辰今蜀中圭租皆折见钱又多从隔郡支给相承已久莫知始于何年

　　僧寺常住田
僧寺常住田者所在多有之绍兴中高宗尝取其绝产隶郡国养士久之住鬻祠部度牒其徒寖微二十年春命司农寺丞锺世明往闽中措置寺观绝产自租赋及常住岁用外岁得羡钱三四十万缗入左藏库明年张如莹节使为帅又请于朝十还六七矣今明州育王临安径山等寺常住膏腴多至数万亩其闲又有特旨免支移科配者颇为民闲之患焉

　　金银坑冶
金银坑冶湖广闽浙皆有之湖广广东江东西金坑湖南广东西江东西浙东福建银坑祖宗时除沙石中所产黄金外岁贡额银至一千八百六十余万两渡江后停闭金坑一百四十二银坑八十四绍兴七年诏江浙金银坑冶并依熙丰法召百姓采取自备物料烹炼十分为率官收二分二月戊申然民闲得不偿课本州县多责取于民以备上用三十年用提点官李植言更不定额五月丙戌饶州旧贡黄金千两孝宗时诏损三之一今诸道上供银两皆置场买发蜀中银每法秤一两用本钱六引而行在左藏库折银才直三千三百云然民闲之直又不满三千高宗尝谕辅臣以非刘晏懋迁之术欲更革之户部以铁钱折半为词而止二十六年二月庚辰其实吴蜀钱币不能相通舍银帛无以致远故莫如之何

　　铜铁铅锡坑冶
铜铁铅锡坑冶者闽蜀湖广江淮浙路皆有之祖宗时天下岁产铜七百五万斤铁一百十六万斤铅三百二十一万斤锡七十六万斤皆有奇渡江后其数日减至绍兴末江东西福建广西湖南潼川府利路十四州岁产铜二十六万三千一百六十九斤九两信州胆铜九万六千五百斤饶州胆铜二万三千四百斤韶州胆铜八万八千九百斤黄铜二百斤潭州胆铜三千四百斤建宁府黄铜八千三百斤连州黄铜二千八百斤池州胆铜四百斤汀州黄铜六千斤邵武军黄铜三百斤潼川府黄铜六千斤利州黄铜七千斤兴州黄铜一千六百斤南剑州黄铜三千六百斤江东西广南湖南福建二十州产铁八十八万三百二斤十三两而蜀中所产不与焉信州二十五万七千斤抚州十一万七千斤吉州二十九万斤建州四万斤郁林州二万七千五百斤兴国军二万四千九百斤饶州一万七千斤舒州一万七千五百斤宾州一万四千六百斤江州一万三千八百斤潭州一万三千斤惠州一万二千七百斤韶州一万二千斤广州六千九百斤池州六千八百斤洪州三千五百斤辰州三千四百斤处州一千三百斤徽州一千二百斤南雄州四百斤皆有奇江湖闽广浙东二十州产铅十九万一千二百四十九斤十三两信州十一万五千斤浔州二万二千二百斤南剑州九千五百斤宾韶州皆五千六百斤邕连州皆五千斤兴国军六千斤衡州四千一百斤建宁府三千三百斤峡州三千七百斤潭州一千八百斤舒州七百斤处州五百斤衢州四百斤温州南恩州皆二百斤桂阳军七十二斤韶州六千斤皆有奇湖广四州产锡二万五百四十八斤六两贺州一万二千六百斤桂阳军三千八百斤郴州二千四百斤衡州一千五百斤皆有奇视祖额铁才及四分余铅及六厘铜及四厘锡及三厘皆弱东南铁锡输岑水铅山永兴兴利四场浸铜为泉司之用惟川铁以铸钱云旧婺州铜融福峡州南安军铅 宜州南安军锡坑皆废胆铜者 以铁为片浸之胆水中后数十日即成铜凡铜场十四铁场三十八铅场二十四锡场五云

　　东南诸路铸钱增损兴废本末
东南诸路铸钱国朝承南唐之旧为之未广也咸平三年马忠肃亮以虞部员外郎出使始于江池饶建四州岁铸钱百三十五万贯铜铅皆有余羡真宗即以忠肃为江南转运副使兼都大提点江南福建路铸钱四监凡役兵三千八百余人大中祥符后铜坑多不发逮天禧末所铸才一百五万及蔡京为政大观中岁收铜止六百六十余万斤比祖额亏四十余万斤内旧场四百六十余万斤胆铜一百余万斤石铜七十万斤新场三十万斤江湖闽广十监每年共铸钱二百八十九万四百缗计用铜一千十一万五千斤江州广宁二十四万池州永丰三十四万五千饶州永平四十六万五千建州丰国二十四万四百以上四监一百三十四万缗上供衡州咸宁二十万舒州同安十万严州神泉十五万鄂州宝泉十万韶州永通八十三万梧州元丰十九万已上六监一百五十六万缗逐路交用以所入约所有计少铜三百三万五千斤自渡江后岁铸钱才八万缗近岁始倍 铜铁铅锡之入视旧才二十之一旧一千三百二十万斤今七十余万斤所铸钱视旧亦有二十之一尔

　　铸钱诸监绍兴庆元榷铜
