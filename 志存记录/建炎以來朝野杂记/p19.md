<!-- { "loadSidebar": true } -->
铨试者旧有之凡任子若同进士出身之人皆赴建炎兵火后权停绍兴三年始复无出身人许习经义诗赋时议或刑统义断案十三年九月诏兼试二场惟有出身人试律如故其任子之在蜀者旧法令益梓两路漕司轮年分春秋铨试干道二年从知蜀州杨民望之请委制置司主之后又降敕差监试考试官惟蜀士同出身之在东南者则免铨试故事春秋再试十人而取七干道二年后止春试二人而取一绍熙末议者病其寡学乃请三人而取一后三年谢用光为吏部侍郎上言今世禄之家已留意学间请复旧制诏许焉今蜀中铨试甚宽凡假手者率费七百缗又势要子孙鲜不与选或谓宜悉赴吏部然吏部亦不免此要当如祖宗时先试而后命可也旧铨试未合格者许堂除淳熙中孝宗始严其令八年八月赵魏公帅泸奏其子昱书写机宜文字既受敕矣木蕴之待问在西掖缘他事以未铨试为言遂寝其命绍熙元年八月计司业衡又奏乞中选人就吏部长贰厅前帘试中然后许参选小经义一首或小赋或省题诗一首明年四月吏部条具如所奏内同进士出身并恩科人更不帘试仍四川制置司一体施行从之黄子由时为考功郎官建言今已增试律义自不须更帘试大臣进呈光宗曰帘试所以革代笔之弊正当加严何可废也三年八月谢子肃侍郎又言铨试不中四十以上注残零阙人乞令郎官就长贰厅写律一条俾之解释如或不通未得参注从之始任子降等补文学者与恩科人皆免铨试孝宗以为非是亦命试焉惟宗室子弟铨试则试场无杂犯者皆出官盖朝廷优天属之意广东西漕司旧亦有铨试干道八年罢之

　　试教官
试教官者自熙丰闲始程伊川尝非之今不废其法凡有出身人愿试者先具所业经义三道诗赋各三道赴礼部陈乞若文理堪试则送试院不限人数取文理优长之人为合格初任除诸州教官自是为两学之选嘉泰元年二月言者请四川制置司遇类省试年分仿礼部附试学官许有出身人具所业赴制置司陈乞委有出身通判或教授看详是岁就试者四人而取一人蜀人试教官自此始

　　试刑法
试刑法者亦自熙丰闲始旧附铨试院兵火后权停绍兴三年始复后又降敕差试官二员专撰刑法问题号为假案其合格分数例以五十五通作十分为率五分以上入第二等下系二十七通七厘半四分半以上入第三等上系二十四通七厘半四分以上入第三等中系二十二通以上凡试入二等者选人改京秩盖赵忠 为相以刑名之学其废已久故白上请优之今遂为大理评丞之选二十五年四川制置司请每三年就类省试院别差刑法官二员校试从之

　　新科明法
新科明法者熙宁闲改旧明法科为之崇宁初废取其解省额归礼部建炎二年正月大理少卿吴环言法官阙人请复此科许进士尝得解贡人就试从之绍兴十一年始就诸路秋试每五人解一名省试七人取一名皆不兼经义明年御试诏察院分为二等第一等本科及第第二等本科出身十四年七月言者以为滥请解省试各递增二人解试七人取一省试九人取一所试断案刑名麤通以十分为率断案及五分刑统义文理俱通者为合格无则阙之自后举者人兼经义十六年二月遂罢之迄今不复设矣

　　覆试权要子弟
覆试权要子弟者太祖之法也绍兴十二年秦申王当国其子 始冠多士二十四年其孙埙复试南省为第一及廷试有司拟埙为榜首上觉之寘之第三桧薨淮南提举常平朱冠卿应诏上书极言其弊于是追夺埙出身敕而曹冠已下七人有官者并改带右字余悉驳放二十七年始诏两省台谏侍从有服亲省试合格者令礼部具名以闻命后省覆试自是遂为故事

　　锁厅人不为状元
锁厅人不为状元非故事也祥符二年梁固廷试第一固翰林学士灏之子景德初已赐进士出身矣皇佑初沈文通以斋郎对策为第一宰相陈公恭疑已仕者不当为第一人乃降为第二其后王昂榜本嘉王楷汪洋榜本秦 陈诚之榜本黄中王佐榜本董德元梁克家榜本许克昌萧国梁榜本赵汝愚邹应龙榜本莫子纯曾一龙榜本许奕皆用此例

　　新进士期集
新及第进士旧以名次高下率钱期集贫者或称贷于人裕陵闻之熙宁六年始赐新进士钱三千缗为期集费自余中始也渡江后赐千七百缗自是遂为故事旧新进士入谢赐谢恩银百两熙宁六年亦罢之今新进士期集所号为团司置局于礼部贡院释褐日即赴上三人主之其职事有纠弹笺表主管题名小录掌仪典客掌客掌器掌膳掌酒果监门等多或至百余人仍具所差名姓申礼部御史台照会后旬日朝谢又数日拜黄甲叙同年于礼部贡院其仪三名设褥于堂上东西相向同年四十已上立于东廊四十已下立于西廊皆再拜拜已择榜中年长者一人状元拜之复择最少者一人拜状元又数日赴国子监谒谢先圣先师邹国公用释菜礼三名为三献榜中有士望者一人为监礼官已谢赐闻喜宴于礼部贡院侍从已上及馆职皆与知举官押宴已宴立题名石刻乃罢局焉大凡团司至状头授告出国门乃罢

　　国朝三元
孙汉公淳化二年举进士自开封至南省廷试皆第一前未有也至咸平五年王沂公青州南省廷试皆第一庆历二年杨审言皇佑元年冯当世复皆第一宋有国二百余年为三元者止此四人耳

　　制策入三等再举制科
本朝制策入三等者四人吴正肃苏文忠范子功孔常甫再举制科者一人张文定景佑元年茂才五年贤良方正也此亦前所未有

　　新进士廷射
新进士廷射旧未有淳熙初孝宗尝谕大臣欲令文士能射御武臣知诗书二年詹晋卿榜上特御射殿引晋卿以下一百三十九人按射翌日引第五甲及特奏名一百五十二人皆具襕笏入殿起居易戎服射讫乃退正奏名中的中帖上垛者推恩有差特奏名五等人射合格者与文学其他例赐束帛凡用绢三千匹云绍熙初留丞相奏言射以观德既不合格而复赐之帛则似无谓此例可削去亦省费之一端也上从之

　　廷试赐烛
旧例廷试举人至暮者许赐烛然殿深易黑日昃则殿上烛出矣庆元五年上初策士江西正奏名进士黄寔严州特奏名进士皇甫鉴纳卷最后廉州特奏名进士刘嘉猷赐烛至一更四点御药院言故事赐烛正奏名降一甲如在五甲降充本甲末特奏名降一等如在第五等与摄助教诏如故事世传张子韶尝叩殿陛赐烛纳卷最后上亲取其策观之叹其直亮遂擢为榜首其实不然

　　殿试详定官别立等
祖宗旧制殿试初考官既定等乃加封印以送覆考复定等第如详定所或从初或从覆考不许别自立等嘉佑闲王荆公为详定官始乞不用初覆考两处等第别自立后遂为例绍兴五年八月孙叔诣为学士上言如此则高下升黜尽出于详定官而初覆考殆为虚设请复旧制如初覆考皆未当乃许奏禀别置等第从之是岁殿试两考立等不同详定所以闻诏编排官定夺赵公时谏议以为非是请用崇宁令隔二等累及五人各开具合升降因依以闻诏可然自绍兴干道淳熙绍熙之际殿榜上三名多人主亲擢云

　　谅闇罢殿试
自咸平以来人主有三年之丧则罢殿试而以省元为榜首真宗朝孙仅仁宗朝宋郊英宗朝彭汝砺神宗朝许安世徽宗朝李釜高宗朝黄公度孝宗朝木待问今上朝莫子纯傅行 是也旧制止除职官惟天圣二年宋元宪独除京官通判绍兴八年黄公度复补京官自是遂为故事

　　四川类省试榜首恩数隆杀
四川类省试第一恩数视殿试第三人盖绍兴五年以军兴道梗十一月戊子有旨川陕类省试第一人赐进士及第与依行在第三人恩例余并同进士出身其后何道夫耕以对蜀人才策为丞相所怒乃令礼部奏云类试高第人多在道迁延不肯即赴御试望自今第一等人并赐进士出身奏可十八年八月癸巳自是无有不赴御试者惟上不亲策则类试第一人恩数如旧第二第三人皆附第一甲九名以上附第二甲云

　　宗室锁试迁官
宗室有官锁试无官应举者唱第日皆迁一官若濮王子孙则加一等旧解省皆七人而取一淳熙中诏省试十人乃取一人又有取应宗子者榜首得同进士出身余补承信郎而已宣和六年沈元用榜宗室始不入五等至今以为例焉

　　武举换文
武举者自仁宗以来有之诸路州军旧无解额但就兵部取解率以七十人赴省试前期军头引见司于内弓箭库试验弓马于别所附试程文七书义五道兵机策二道上又临轩亲策翌日阅试弓马焉榜首补保义郎与巡检差遣并注监当渡江后乃试弓马于殿前司焉每举登第者率二十人淳熙后增至四十人自淳熙三年四川类省试始试武士四路共解四十二人省额凡六人干道六年正月刘孺文在礼曹尝请复武举制科而不果淳熙初上以武举授官与文士不类二年三月乙巳诏武举第一人补秉义郎堂除诸军计议官使得预军中谋议序位在机宜之上他并仿进士恩数为差令吏部前一年刷阙依黄甲注授七年三月丙辰诏武举愿从军者殿试第一名与御前同正将三名以上同副将五名以上及省试魁同准备将旧制监察御史以上许保任武举一员后增为二会合门舍人林宗臣请宽保任之法增其人数是月辛未又诏通直郎武翼大夫以上皆得举二人四月己酉诏小使臣系武举出身者遭家艰并解官持服用吏部侍郎乌程芮国器辉请也十年十月乙亥诏边县注武举出身人凡武人射两石弓马射九斗谓之绝伦苟绝伦虽程文不合格并赐第绍兴二十九年赵梦熊武艺绝伦又省殿试皆第一即令为合职焉干道淳熙闲太学诸生久不第者多去从武举已乃锁其厅应进士第时王卿月时叙首应二科后官至修注近岁江伯虎君用陈续嗣功亦连中二科伯虎淳熙八年武举第一人十一年进士第四甲遂换承事郎恩数与状元等朝廷靳之十六年十月因知归州林颖秀建言遂罢锁厅之令江后通判泉州而卒陈今知永康军

　　童子举三朝推恩人数
童子举者自真庙以来有之高宗一朝童子求试者三十有六人授官者五人万顷彭兴宗张柔朱虎臣刘毂永免文解者一人晏章免文解者一人林佐国赐帛罢遣者九人绍兴三年四月兄弟童子三人饶州江安国定国戴松戴滋又张岩叟岩卿不知何许人惟朱虎臣者能排阵布射及诵七书故补承信郎刘毂以小校子五岁善骑射故补校尉虎臣浮梁人既召见特又赐金带以宠异之此亦前所未有孝宗一朝童子求试者七十四人而命官者七人有吕嗣兴者衢州人也四岁能读书切韵辨四声画八卦上召见俾面吟诗遂授右从政郎赐钱三百缗令伴皇孙荣国公诵读干道八年春也又有临川王克勤尤为警敏初命右从事郎庐陵李如圭三山林公洽何擢并右迪功郎三山何致远将仕郎庐陵郭洵直下州文学光宗一朝童子求试者十七人无补官者惟从事郎吴纲年九岁能诵六经语孟以寿圣亲侄孙特改承务郎仍依初补法壬子四月也

　　童子赐出身秘书省读书
晏元献初以童子召试遂赐出身令秘阁读书久之即以为正字干道末上踵故事以临川王克勤敏叔为秘书省读书制禄视正字之半淳熙初上幸秘阁馆职皆迁官选人改京秩有司言克勤于上诏以为文林郎久之台官有言其过者遂除初等职官后复以锁厅中第为太学博士自后未有继者

　　特奏名试
