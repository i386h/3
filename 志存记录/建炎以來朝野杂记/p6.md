<!-- { "loadSidebar": true } -->
隆兴二年孝宗初行大礼时汤庆公思退为左相上问郊与明堂之费如何户部尚书韩仲通曰郊之费倍于明堂侍郎钱端礼言不过增二十万若从祖宗故事一切从俭自宜大有减省上以为然乃诏除事神赏军外并从省约会其秋金虏入寇遂用明年正月辛亥朔旦行之上自宫徂郊乘玉辂用卤簿之半礼毕乘平辇而归干道三年再郊始复备五辂归用大安辇焉

　　当丧罢祭庙
自咸平以来人主有三年之丧则罢庙祭熙宁元年郊祀英宗丧未除然前二日犹朝献景灵宫前一日朝飨太庙元佑元年宗祀亦如之绍兴七年上祀明堂于建康时徽宗未祔庙太常少卿吴表臣奏行其礼翰林学士朱震以为不然监察御史赵涣言升祔以后宗庙常祭皆不当废而当丧享庙亦有显据左氏传曰烝尝禘于庙曾子问曰已葬而祭此不当废也诗颂成王即位诸侯助祭春秋文公四年十二月成风薨六年十月犹朝于庙此显据也疏奏诏侍从台谏议议者吏部尚书孙近等十五人言按唐故事以皇帝将行郊礼奉告太庙太清宫 告也非祭也上从之三十一年当宗祀其夏已闻钦宗之丧礼部侍郎金安节言宫庙皆当以大臣摄事亦不从绍熙五年明堂孝宗未卒哭时赵汝愚朝献景灵宫嗣秀王伯圭朝飨太庙而上独祀明堂庆元六年上执光宗之丧甫踰月而当行大礼乃命右丞相谢深甫款天兴之祠嗣濮王不俦摄宗庙之祭 用绍熙礼云

　　太祖正东向之位
国朝自太祖追王四亲以来每遇禘祫祖宗以昭穆相对而虚东向之位王介甫用事以为僖祖以上世次不可知则僖祖之有庙与后稷疑无以异当时诸儒韩持国辈辩之不从熙宁八年夏禘于太庙以尊僖祖自是无敢复议者绍兴五年八月董舍人弅为吏部员外郎始请正太祖东向之位上命防秋后议之明年春王侍郎普为太常丞复以为请赵元镇为相白行之下侍从台谏礼官集议上谓元镇曰太祖开基创业始受天命祫享居东向之位合于礼经必无异议而谏官赵霈者乃谓上皇在远宗庙之事未容轻议事遂止淳熙末尤延之尚书为江西提刑复建此议绍熙初入为宗伯遂申言之诏侍从台谏两省与礼官同议其后亦不行时丘宗卿侍郎在奉常亦以为言而议终格逮赵子直得政遂决行之朱元晦侍郎独言僖祖皇家始祖不当一旦 行祧毁不从故昌陵祔庙踰二百年而后正太祖之位 自绍熙五年冬始而别建一殿以奉祧主于大殿之西今谓四祖殿者是也

　　九庙七庙之制
太庙自仁宗以来皆祀七世崇宁初蔡京秉政始取王肃说谓二祧在七世之外乃建九庙奉翼祖宣祖咸归本室焉然王莽已营九庙唐明皇又用之非始于蔡京也绍兴中徽宗祔庙以与哲宗同为一世故无所祧及升祔钦宗始祧翼祖高宗与钦宗同为一世亦不祧由是淳熙末太庙祀九世十一室及阜陵复土赵子直为政遂祧僖宣二祖而祔孝宗时朱元晦在经筵独以九庙为非子直不从元晦议遂格及光宗祔庙复不祧今又祀九世矣

　　太庙景灵宫天章阁钦先殿诸陵上宫祀式
国朝宗庙之制太庙以奉神主一岁五享朔祭而月荐新五享以宗室诸王朔祭以太常卿行事景灵宫奉以塑像岁四孟飨上亲行之帝后大忌则宰相率百官行香僧道士作法事而后 六宫皆亦继往天章阁以奉画像时节朔望帝后生辰日皆 荐之内臣行事钦先孝思殿亦奉神御上日焚香而诸陵之上宫亦有御容时节酌献如天章阁每岁寒食及十月朔宗室内人各往朝拜春秋二仲太常行园陵季秋监察御史检视太庙之祭以俎豆景灵宫用牙盘而天章阁等以常馔用家人之礼云迄今不改光尧之崩诏侍从官议庙号洪景卢内翰请称世祖从官多同之礼官颜师鲁尤袤郑侨疏奏曰臣等窃惟宗庙之制祖有功而宗有德创业垂统功莫大焉继体守文德莫茂焉艺祖皇帝规创大业为宋太祖太宗皇帝混一区夏为宋太宗自真宗至于钦宗圣圣相传庙制一定万世莫易仰惟大行太上皇帝宏济多难绍开中兴功德兼隆上比太祖陛下孝思罔极求所以尽尊亲之意称祖立庙有何不可然在礼子为父屈示有尊也子虽齐圣不先父食大行太上皇帝亲为徽宗之子子为祖而父为宗则难以正尊卑昭穆之序今议者不过引光武为比太上皇帝中兴大业虽与光武同然汉自高祖至于平帝国统中绝光武以长沙王之后起于布衣之中不与哀平相为继承其称祖无嫌一也汉制每帝即位辄立一庙不列昭穆故明帝更为光武立庙号为世祖庙 不与高祖为一其称祖无嫌二也大行太上皇帝功德盛大礼当尊崇然实继徽宗之正统以子继父非若光武比也本朝参稽三代之制列昭穆于太庙非若汉世可更为庙也仰惟大行太上皇帝孝悌之至冠于百王将来祔庙若在父庙之下而称祖窃恐在天之灵有所不安若更为庙如东汉则于国朝之制岂容违戾质之典礼则不合验之人情则不顺夫昭穆尊卑之序所以关纲常系事体者甚大岂易轻变乞以臣等此章付集议所参稽礼经博采众论施行从之遂定为高宗矣

　　光尧庙号议
初光尧庙号未定殿中侍御史冷世光监察御史吴博古黄谦共议谓宜称圣宗权兵部侍郎林栗又议宜存尊号中十六字而益以圣神光孝四字庙号尧宗诏侍从台谏两省礼官同议时栗奏又谓唐高宗有 后国祚几危非所宜比皇太后闻其说必欲易之于是从官宇文价洪迈韩彦质叶翥刘国瑞王信李巘吴琚章森谏官谢谔礼官颜师鲁黄黻倪思张体仁沈鉴等同奏圣字乃契丹隆绪庙号恐难用又谥法虽有尧字乃后人采取傅会之说而北虏亦有名宗尧者断不可用惟高字或光字为宜栗又固争以尧字为可用太常少卿尤袤奏曰昔曹操朱温皆号太祖本朝太祖用之不嫌者名实所在自有定论也尧乃古帝名不可单用为号烈宗则刘聪杨渥僭伪之主皆常用之光字虽若可用然字体太轻士庶名字多或用之于是有请称艺宗者以为种艺之艺建立天地开植宗社滋养万物传之无穷皆艺也大臣主之复下侍从台谏两省礼官议议者皆谓孔安国注舜典云艺者文也书之取义止于如此又经典中有才艺技艺与艺成而下之文可以为重可以为轻况施之于祖犹有可据施之于宗则失之牵合臣等谓极天下之美而前世未用者莫如大之一字易曰大哉干元论语曰大哉尧之为君大之为义其广如此请号曰大宗于是内出诏曰尧字载于谥法唐高祖亦谥神尧用为庙号似亦无嫌可令议定奏闻礼部太常寺奏尧舜乃二帝之名唐高祖谥神尧太上皇帝尊号光尧犹曰比德于尧而又过之尔乃今独取尧之一字以为庙号有所未安本朝开基中兴皆在商丘国号大宋则今拟庙号独取乎商之高宗实为有证诏从初议遂定为高宗方 臣之集议也又有欲称成宗者袤曰此吴越钱元瓘伪号也议者乃止其后寿康升祔遂号为光宗云

　　高宗孝宗配飨功臣
祖宗故事大臣配飨皆祔庙后议之若赵韩王曹秦王之配飨太庙 在真宗咸平时而韩魏王曾鲁公之配飨英宗皆其身薨日降制亦在祔庙十数年后永思陵复土翰林学士洪迈言圣神武文宪孝皇帝祔庙有期所有配食臣寮先期议定臣两蒙宣谕欲用文武臣各两人文臣故宰相赠太师秦国公谥忠穆吕颐浩特进观文殿大学士谥忠 赵鼎武臣太师蕲王谥忠武韩世忠太师鲁王谥忠烈张俊此四人皆一时名将相合于天下公论望付侍臣详议以闻议者皆以为宜遂从之秘书少监杨万里独谓张丞相浚不与配食为非宜争之不能因补外去国焉孝宗既祔庙诏以故相陈康伯侑食宝文阁待制吴摠上疏请以其父璘配飨庙廷不报

　　中兴典祀
中兴典祀冬至圜丘夏至皇地祇太祖配孟春祈谷孟夏雩祀神州地祇并太宗配季秋明堂淳熙十六年闰五月改高宗配感生帝僖祖配已上宰执充献官高禖青帝配以伏羲高辛氏朝日大明夕月夜明九宫贵神太一摄提权主招摇天符青龙咸池太阴天一荧惑商丘宣明王配大社大稷土王后稷出火纳火祀大辰商丘宣明王配蜡祭东蜡大明配以神农后稷西蜡夜明配以神农南蜡神农无配北蜡神农配以后稷五方岳镇无配四海四渎无配风雨雷师无配先农神农后稷先蚕至圣文宣王 国公邹国公昭烈武成王 侯祚德庙强济公英略公启佑公

　　渡江后郊庙宫省
绍兴四年高宗在平江将还临安始命有司建太庙十二年和议成乃作大社大稷皇后庙都亭驿太学十三年筑圜丘景灵宫高禖坛秘书省十五年作内中神御殿十六年广太庙建武学十七年作玉津园太一宫万寿观十八年筑九宫贵神坛十九年建太庙斋殿二十年作玉牒所二十二年作左藏库南省仓二十五年建执政府二十六年筑两相第太医局二十七年建尚书六部大阅所凡定都二十年而郊庙宫省始备焉

　　今圜丘青城斋宫
今圜丘在龙华寺之西坛四成上成纵横七丈下成二十二丈分十三陛陛七十二级坛及内壝凡九十步中壝外壝共二十五步绍兴十三年杨存中领殿前司所筑也东都旧有青城斋宫渡江后以幕屋绞缚为之每郊费缗钱十余万淳熙末张端明杓为京尹始议筑斋宫可一劳而永逸上从之宇文宝学价时为兵部尚书因宿直奏曰陛下方经略河南今筑青城是无中原意也上以为然亟命罢役

　　京太庙
京太庙旧十六楹其十四楹为七室东西二楹为夹室康定元年冬直秘阁赵希言请仿古制每主为一庙一寝或未能然则更立祧庙事下礼官宋子京等言晋宋以来多同殿异室祖宗至今行之已久遂不从及哲宗祔庙七室已满僖祖太祖至神宗李邦直议父子曰世兄弟曰及乃祔哲宗主于东夹室焉室既隘神帐祭器至不能容乃皆裁削其制论者非之逮崇宁始改

　　今太庙
今太庙绍兴四年创始高宗在扬州寓祖宗神主于寿宁寺己酉南渡太常少卿季陵遣亲事官负神主以行北人逐之遂失太祖神主后朝廷以重赏求之上自海道还神主 温州久之江端友为礼官请建太庙正殿七楹分为十三室祖宗十一室二夹室七年夏更筑太庙于建康以临安太庙为圣祖殿十二月复奉神主还临安十六年新祭器将成而太庙室隘至不能陈列巫端明伋请增建太庙从之于是从西增六楹通旧十三楹每楹为一室东西二楹为夹室又作西神门册宝殿祭器库

　　景灵东西宫
祖宗以来帝后神御皆寓道释之馆神宗元丰中始仿汉原庙之制即景灵宫之东西为六殿每殿皆有馆御前殿以奉宣祖以下御容而后殿以奉母后各揭以美名徽宗崇宁初以景灵无隙地乃于驰道之西立西宫以神宗为馆御首哲宗次之号旧宫为景灵东宫建炎改元之二日即命有司建景灵宫于江宁帝后异殿然不克成渡江后自圣祖已下神御皆寓温州天庆宫以祠部郎官兼知州若官使相则兼景灵宫使典奉神御赵忠 为相议筑宫临安以奉祖宗神御而 圣祖于东嘉后不果绍兴十三年二月始迁于临安然但通为三殿以奉圣容无复东都之制矣或者谓忠 之议乃王沂公藏天书之意

　　今景灵宫
今景灵宫在新庄桥之西本刘光世赐第也初筑三殿圣祖居前宣祖至徽宗居中元天大圣后与祖宗诸后居后掌宫内侍七人道士十人吏卒二百七十六人上元结镫楼寒食设秋千七夕设摩 罗帘幕岁一易岁用酌献二百四十羊凡帝后忌辰通用僧道士四七人作法事十八年增建道院二十一年韩世忠卒九月又以其赐第增筑之天兴殿五楹中殿七楹后殿十有七楹斋殿进食殿皆备焉期年而毕

　　今大内寿慈宫太学三省临安府
