<!-- { "loadSidebar": true } -->
渡江后学士三入者二人胡端明交修王端明曮再入者十六人张文靖守綦宝学 礼沈忠宪与求陈资政与义孙资政近刘阁学才邵李侍郎椿年洪文安遵钱给事周材洪文敏迈刘忠肃珙郑资政闻周益公必大王鲁公淮倪侍郎思

　　国朝学士久任再入三入者
学士久次者晁文渊迥十六年王文恭珪十三年王文忠尧臣十二年宋文安白章文宪得象赵清献抃 杨内翰伟皆十一年陶尚书谷丁文 度皆十年扈尚书蒙苏参政易 贾参政黄中李昌武宗谔孙文懿抃胡文恭宿皆九年徐常侍铉杨文公亿皆八年欧阳常侍迥宋宣献绶欧阳公修皆七年梁给事周翰李相州维晏元献殊冯宣靖元皆六年熙宁后学士率一二年即迁久次者三四年而已高宗朝汤庆公孝宗朝周益公始皆六年学士再入三入者宋文安两入凡二十年李相州孙文懿皆十二年杨文公范仲文皆九年曾宣靖冯文 皆七年叶道卿张文定皆六年宋景文杨宣懿皆三入而止五年渡江后周益公再入凡九年胡端明二入跨六年久次者止此二公而已

　　父子兄弟入院数
钱文僖公记父子入院一家李文政昌武兄弟入院三家二窦可象望之二李文靖相州二钱希白师圣以为极盛矣其后父子入院者又四家钱希白子飞梁仲素庄肃苏仪甫子容洪忠宣景伯景严景卢兄弟入院者又九家二陈文惠康肃二宋元宪景文二吴正肃正宪二韩康持国二苏文忠文定二曾文肃文昭二蔡元长元度二宇文仲理仲通三洪文惠文安景卢然洪氏父子兄弟入翰苑者四人古今所未有也

　　西阁久次
祖宗时西阁久次者王晋公再入凡十六年朱公巽十二年卢崖州十一年扈日用李孟雍皆十年张尚贤石文定皆九年钱文僖宋宣献李仪父皆八年李相州王沂公刘子仪张文孝皆七年盛文肃钱希白丁文 晁文庄皆六年

非进士除内外制台谏经筵史馆事始
国朝非进士出身除学士自林彦振始韩持国已省试合格但避嫌不赴廷试除舍人自颜夷仲始除讲官自吴传正始除谏官自徐师川始除台官自曾统始除史官自邵博始任申先已先赐出身除修注后乃入史院

　　中兴讲读官节料
中兴讲读官三大节料大观文钱百五十千酒十瓶大资政以上钱百千酒十瓶从官钱五十千酒六瓶余官钱三十千酒三瓶绍兴十五年冬所着令也

　　制科宰执数
国朝制策登科四十人至宰相者一人而已富文忠执政者九人夏文庄竦吴正肃育张文定方平田宣 况吴文肃奎邵安 亢苏文定辙李黄门清臣范荣公百禄

　　词科宰执数
自绍圣乙亥至绍熙癸丑以宏词中选者凡七十二人其后至宰执者十一人孙忠定传滕枢密康卢左丞益张文靖守范参政同秦忠献桧周枢密麟之洪文惠适洪文安遵汤庆公思退周益公必大入翰苑者二十一人吴龙学卢左丞益孙尚书觌张文靖守滕枢密康胡尚书交修范参政同刘侍郎才邵王端明曮汤丞相思退周枢密麟之洪丞相适洪枢密遵洪内翰迈莫直院济周丞相必大赵舍人彦冲李尚书巘陈侍郎岘陈内翰宗召

　　状元大拜数
建隆以来状元已没者六十九人而大拜者七人而已吕文穆蒙正王文正曾李文定迪宋元宪庠何开府梁文靖克家赵银青汝愚是也执政凡十一人杨枢密砺王景庄嗣宗苏参政易陈文忠尧叟张文孝观蔡文忠齐王文忠尧臣冯文京许黄门将陈枢密诚之郑枢密侨是也节度使二人陈康肃尧咨王懿恪拱辰是也

　　父子祖孙兄弟状元父子兄弟贤良
国朝父子状元三家张去华子师德安德裕子守亮梁颢子固祖孙状元一家沈遘孙晦兄弟状元二家二陈文忠康肃二孙汉公邻几父子贤良一家钱希白子明逸彦远兄弟贤良二家二钱子高子飞二苏文忠文定

　　状元举制科
唐贞元中魏宏 以状元举贤良自是无继之者至国朝而状元举制策者复二人孙舍人何孙学士暨二公咸平初连榜冠多士咸平四年同以贤良方正登科近古所未有也

　　状元年三十以下数
状元年三十以下者王宣徽拱辰汪端明应辰年十八沈内翰遘年二十莫内翰俦二十二梁内翰颢张舍人孝祥王尚书佐皆二十三杨枢密砺苏参政易木尚书待问皆二十四王丞相曾王参政尧臣张监丞唐卿贾内翰黯彭尚书汝砺%舍人泾皆二十五何仆射赵丞相汝愚皆二十七蔡枢密齐宋丞相庠冯枢使京杨监丞寘姚秘书颖王叔兴昂皆二十九陈枢相尧叟张参政观詹舍人骙许佥判奕皆年三十

　　状元十年执政五年持橐人数
状元及第不出十年而执政者吕许公蒙正丁丑榜癸未年参知政事凡七年董资政德元丁卯榜甲戌年参知政事凡八年梁郑公克家庚辰榜己丑年签书枢密院事凡十年状元及第不出五年为侍从者余给事自及第至给事中凡二年苏参政易霍侍郎端友自及第至知制诰凡四年陈英公尧咨自及第至知制诰凡五年此外吕许公何文缜自登第至大拜十二年梁郑公自登第至大拜十三年而王文正冯文 赵庄叔自登第至知制诰亦止六年赵温叔自登第至为中书舍人亦止八年

　　状元三年执政者二年持橐者
秦伯阳绍兴十二年以右通直郎登第一年而为礼部侍郎三年而知枢密院事其子埙绍兴二十四年登第明年为礼部侍郎古今所未有也

　　状元特任子
仁宗时状元孙暨杨寘死于京皆得官一子绍兴元年六月利州通判何洙言其弟涣死于承事郎大学博士请予一子官许之其后黄司业终于承议郎直显谟阁淳熙中余校书复终于奉议郎庆元中皆特官其子一人用此故事

　　近臣举御史
祖宗故事御史有阙例命两制学士舍人为两制给舍中丞知杂侍御史知杂京同举一二人自官制行朝廷直除而已淳熙初孝宗始复故事命近官参举然从官皆畏避鲜敢以闻故此制又废至绍熙末纔一举行耳

　　南班宗室及堂后官台参事始
中兴后南班宗室赴台参自士移等始绍兴四年二月朔堂后官赴台参自魏彦等始绍兴三年九月丙子皆本台请也

　　舍人引嫌不草制
绍兴初王刚中居正独员为中书舍人时适当三制一其弟居修改京官二甥 刘立道除起居舍人三本身磨勘刚中引嫌自言乃命左司郎官周纲权舍人命词行下其后李舍人谊兼直学士院属李丞相伯纪辞免潭帅有诏不允而李尝劾伯纪伯纪免章略曰当时言路公肆诋诬李亦以为言乃命刘舍人一正草制焉都司行制词合下草批答二事皆东都所未有也先是胡尚书交修直学士院其 丞公请祠不许胡当为答诏引嫌于朝乃命胡明仲舍人为之遂为故事

　　舍人草内制
近岁翰苑止双员淳熙五年学士周洪道为御试详定官直院范致能除参知政事本院阙官得旨遇有撰述文字依例权送中书舍人十四年学士洪景卢知贡举直院李献之出使主待制诏孔目官李植请于朝遂用五年例云

　　检正读录黄
绍兴二年十二月韩世忠赏功文字给事中贾安宅除部侍郎门下后省阙官乃诏检正李与权书读此事亦前所未有

　　密白
旧制枢密院事并过门下省干道元年十二月癸丑言者请自今枢密院已被旨文书并关中书门下依三省式画黄书读以示钦重出命之意从之然密院机速事则不由中书直关门下省谓之密白庆元三年枢密院以密白迁补潜邸医官二人给事中许深父以非旧典争之遂寝其命

　　给舍不许列衔奏事
自元丰分三省中书舍人于制敕有误许其论奏而给事中乃所以驳正中书违失绍兴以来闲有驳正或给事中中书舍人列衔同奏干道五年二月辛亥中书舍人汪养源言神宗官制以中书为出令之地而门下审驳覆正然后付之尚书三省皆置官属以便相弥缝可否分守甚严无碍侵越今给舍列衔同奏则是中书门下混而为一非神宗所以明职分防阙失之意上以为然诏复从旧例

　　礼官学士争诏纸
干道中李仁父为礼部郎中洪景卢直学士院时占城入贡诏学士院答敕景卢引故事乞用金花白藤纸写诏而仁父上言当从绍兴近例用白藤纸作敕书景卢以为侵官论奏其事上曰礼官议礼岂可谓之侵官近例可凭止从绍兴可也景卢深不怿其后仁父修四朝列传垂就而卒上命景卢续成之景卢笔削旧史乃无完篇盖素不相乐也于是上促进书甚急而新书未毕王偁季平以东都事略来献遂取用焉或者但见新书疏略舛误甚多而不知仓卒之闲不暇考择也书成进御景卢援季平于朝得直秘阁云

　　官告式
自建炎后侍从及宗室南班官迁除始给告大卿监防御使以下止用黄敕其后以绢代绫罗缬罗代锦监察御史已上用锦绍兴四年始命职事官监司已上并给告十四年始用锦其后又诏内命妇及外命妇郡夫人已上乃得用网袋及销金其余则否淳熙十三年李叔永昌图为工部侍郎用郊恩赠其父用宾少师私命文思院工阎谅以销金绫纸为告陈子荣侍御劾于朝坐落职奉祠

　　前从官许服红带
故事从官不带待制已上职名而罢者止服黑带佩鱼淳熙中王仲行自吏部尚书除端明殿学士知绍兴府未行以言章夺职仲行朝辞上殿服金带垂鱼而入合门吏止之仲行即解所佩鱼合门犹以为不可乃从小吏假黑带以见仲行殊不平十年十月始有旨权侍郎以上罢任不带职许服红 排方黑犀带仍佩鱼自是遂为定制

　　紫衫
自军兴士大夫始衣紫窄衫上下如一绍兴九年八月甲子诏公卿长吏毋得以戎服临民复用冠带然迄不行秦会之死魏道秉政复举行之论者以为扰士人贫者尤患苦之未几道为台谏所攻遂罢攻章中数事此其一也于是紫衫既废士大夫皆服凉衫干道中李献之为学士为上言会聚之际颜色可憎今陛下上奉两宫宜复紫衫为便上从之盖自渡江以来人情日趋 便不可复故矣

　　国恤服凉衫紫衫
孝宗之丧赵子直当国始令 臣服白凉衫皁带以治事逮终丧乃止论者以为是及光宗之丧礼部侍郎陈宗召复请百官以日易月禫除毕服紫衫皁带以治事从之

　　渡江后赐墓碑额
渡江后大臣未有赐墓碑额者绍兴初上始书韩文定神道曰世济盛德之碑其后得此赐者亦不多秦丞相父清德启庆秦丞相决策元功精忠全德陈文恭精忠显德杨和王安民定功佐运兴德刘忠显旌忠褎节吴信王安民保蜀定功同德韩蕲王中兴佐命定国元勋史太师纯诚厚德元老周益公忠文耆德

　　大臣谥之极美者
大臣谥之极美者有二本勋劳则忠献为美论德业则文正为大有国二百年谥忠献者才三人赵韩王韩魏王张魏公是也谥文正者才亦三人王沂公范汝南公司马温公是也其品可知矣李司空王太尉皆谥文贞耳宣政闲蔡卞郑居中亦谥文正终不足录渡江后秦桧谥忠献实博士曹冠为之

　　定谥不许更易
庆元末京丞相薨赐谥文穆既而其子沆请避家讳改文忠于是言者以为杨亿巨儒既谥曰文议者欲加一忠字竟不之与夫欲加一字犹且不可况谥以二字又欲极美乎望敕所司自今议谥务当其实其或不然当准古法以选举不实论若定谥已下其子孙请再更易者以违制论从之

　　渡江后改谥
