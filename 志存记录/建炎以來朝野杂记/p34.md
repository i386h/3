<!-- { "loadSidebar": true } -->
元丰官制置军器监以掌戎器之政令又有御前军器所其役兵有万全军匠三千七百人东西作坊工匠五千人绍兴初役兵才千人而已久之增至千六百余人又于诸道增差二千九百余人人除本券外日增给百七十钱月半米于是内库造作累年兵械山积而诸军亦各除戎器二十六年春诏见役工匠宜减免江浙福建诸州所发物料皆蠲之二月甲戌有司寻奏物料以三分为率减一分工匠以二千人杂役兵以五百人为额旧军器所得专达建炎中尝以大阉董 提举未踰年即罢之绍兴五年春始隶工部三月戊申后复以中人典领其调度程品工部军器监有不得预闻者三十年秋黄通老为侍郎上言非祖宗建官正名之意请得隶属稽考之诏依条检察七月庚子孝宗受禅之十四日绍兴三十二年七月己丑有旨增置提点官一员后五日以内省都知李绰为之改称提举又七日诏御前军器所专隶提举隶工部等指挥勿行张真父时为御史力论其不然且言军器所不治令工部按劾措置可也工部不职罪之可也今使内侍掌之佗日吏部有铨量之弊户部有财赋之弊以至兵部军政之弛刑部狱讼之繁亦将尽以中官典领之邪继又论近日大水飞蝗地震皆小人紊政之象其不可有四上乃命仍隶工部七月庚子绰怒丏免乃复选廷臣代之八月庚午今军器所抛降诸道木羽箭动辄数百万枝黄牛皮亦数十万张佗需称此郡邑多以烦民凡军器所造甲每副用甲叶一千八百二十五约重五十斤分四等披膊叶重二钱六分凡五百四片甲身叶重四钱七分三百三十二片腿裙叶重四钱五分六百七十九片头鍪叶重二钱半三百一十片头鍪眉子共重二斤十二两皮 结头事件重五斤十二两五钱一分绍兴四年正月乙丑军器所定直凡军中造提刀一费钱三千三百手弓一费钱二千七百手箭一费钱七十四弩箭一费钱六十五应鼓一费六千五百披膊一副费钱三十八千二百兵幕一座费钱六十九千八百朱马甲一副费钱四十千一百朱马甲当胸一副费钱十七千三百皆有奇绍兴三年六月丁亥神武右军所定直凡弓甲物料荆湖福建浙西四路诸州军计数赴殿司及沿江诸军制造温婺等八州计数赴马司江台等八州计数赴步司惟明信等九州弓甲隆兴庆元府 抚袁信州临江兴国南安军升宣等七州建康宁国府建昌太平筠衢州广德军绍兴府甲皆造成赴内军器库而诸道羽箭亦皆造成绍兴二十九年夏郡国多以乏人匠为言遂命计料输之惟荆州军及信州造箭如故四月己酉木羽弩箭者不用羽创自干道中又有克敌弓韩蕲王所创自绍兴中至今不废

　　四川作院
自休兵之后有旨而成都潼川遂宁府及嘉邛资渠七州作院日造甲兴元府兴阆成州大安军仙人关六处作院日造神臂弓甲皮 其器械山积今并属总领所给之有军库马弓弩弓多至数十万箭数百万枝

　　舟师战车
东南沮洳非用武之地故多以舟师胜建炎四年春陈思恭窘兀朮于太湖绍兴三十一年冬节使斩完颜正嘉努于石白 虞雍公败金兵于采石矶皆舟师也今沿江诸军咸有船棹士每按试中流上下如飞北人骇愕绍兴二年有布衣王大智者献战车式上乃命其为枢密院计议官明年车虽成而不可用也遂罢之至二十九年夏殿前司统制官陈敏复上战车之议上乃谓大臣曰其车制虽古然而用各有宜况其物料最多南方所无也姑令三帅议之或免武臣有一得之叹耳其后卒不能行议者谓春秋时申公使吴教之乘车由是始大其法故或以为可用于今日不知古时以兵车交战者也今虏人专尚铁骑而吾欲以战车用之诚未见其可也按靖康末枢密院将官刘浩者在于河北募兵创造战车其法有左右角前后拒各式共载卒二十五人每车计百人而宗汝霖战车法执器械者十有一人辅车者四十有四人每车计五十五人李伯纪战车法两竿双轮上设皮篱以捍矢石下施铁裙以%人足旁施铁索联络可为营四人推竿以运车一人登车以发矢二十人执军器夹之两旁每车计用二十五人法皆不同但不知王大智陈敏战车其法又不知何如者也开禧初郎中将厉仲方者历阳守而仲方本书生尝造战车 九牛弩未及用而罢去周虎继之或谓虎用其战车乃败敌于清水镇然不知其详何如也


建炎以来朝野杂记卷十九甲集
　　　　　　　　　　　　　　　宋李心传撰

　边防一
　　靖康建炎绍兴大臣和战守避说
靖康中大臣言边事者为四说李伯纪欲战何文缜欲守李士美吴元中欲和白蒙亨唐钦叟欲去建炎绍兴闲大臣言边事者亦为四说李伯纪张德远欲战范觉民赵元镇欲守黄懋和汪廷俊秦会之欲和吕元直朱藏一欲去始上之在南都也河东北军民犹为朝廷固守其地故李伯纪遣张所招抚河北而傅亮经制河东然皆未及渡河而伯纪去位汪黄共政因以河为守焉己酉南渡遂不能守河既建伪齐犹以淮北为界其后秦会之与金人分画又弃海泗唐邓和尚原方山及商秦之半绍兴末复取之至隆兴又弃时执政大臣张魏公独主战陈鲁公汤庆公史郡王皆主和故和议遂定

　　十三处战功
自金兵入中原将帅皆望风奔溃未尝有敢抗之者建炎三年十二月兀朮自杭州分兵至明州城下浙东制置使张俊拒之小捷四年二月金兵还过吴江县浙西宣抚使统制陈思恭以舟师败之于太湖几获兀朮绍兴元年十月兀朮亲攻和尚原陕西都统制吴玠出奇邀击大破之兀朮中流矢二仅以身免四年三月金陕西经略使撒离喝犯杀金平为吴玠所败十月淮东宣抚使韩世忠败兀朮游骑于大仪镇兀朮遂不进六年十月主管殿前司公事杨沂中败伪齐刘猊于藕塘降杀无遗猊挺身遁十年六月马军都虞候刘锜大败兀朮于顺昌兀朮拔寨还东京两淮遂定十一年二月淮西宣抚使张俊淮北宣抚使杨沂中宣抚判官刘锜大败兀朮十余万众于柘皋三十一年十月淮南制置使刘锜遣其将员琦败金统军高景山于皁角林是月浙西副总管李宝败统军完颜郑家奴于密州之唐 斩其首而步司统制官邵宏渊拒敌于真州之胥浦桥获捷十一月中书舍人都督府参赞军事虞允文以建康统制张振王琪之军败金主亮舟师于采石是岁马司中军统制赵樽复蔡州鄂州都统制吴拱拒敌于茨湖统制官王宣拒敌于确山三十二年镇江都统制张子 解围海州此皆渡江以来中国胜捷之可称者也干道二年蒋子礼执政遂以明州城下和尚原杀金平大仪镇顺昌皁角林胥浦桥唐 采石蔡州茨湖确山海州为十三处战功而藕塘不与以所捷乃伪齐非金兵故也二年八月二十四日甲午降旨

　　建炎三大战
建炎绍兴初诸将未尝敢与虏战也张俊号为名将然犹曰达懒善战其锋不可当今救楚州并亡无益独曲端与娄宿战于白原建炎四年正月杜充与兀朮战于建康三年十二月刘锡与娄宿战于富平四年九月皆败焉其它率望风奔溃 未尝接战也曲端者本王子尚部曲张魏公拔为主将端骤得志而骄白原之败其气已沮故富平之役曲端以为难

　　富平之役二事
张魏公之使秦蜀也约以治兵三年而后用师进取公甫至秦亭而兀朮犯江浙上浮海东往公闻即将见兵十余万人入%明年春至房陵遇德音闻敌骑已退乃还是秋公闻虏欲再犯江淮乃议出师以挠其势曲壮愍端为都统制以士不习战难之参赞军事刘彦冲亦以为非本计公曰吾岂不知此顾东南方急不得不尔遂合战于富平然是冬达懒不能渡江而陕服之师遂为娄宿所败时幕客独王子尚赞之吴武安玠为裨将亦以为难而不见听云时人皆以此咎公特未知其本心尔

富平之役合五路之师四十万熙河经略使刘锡为都统制永兴帅吴武安玠泾原帅刘忠武锜庆元帅赵观察哲秦凤提刑郭恭毅浩皆在行闲时哲尝请分兵魏公不听也及败哲全师而返魏公怒其先退故斩之然哲当复辟时有功在西边又为名将故魏公诛之当时不以为是

　　金兵犯江浙
建炎末兀朮谋犯江浙上将幸会稽三年秋七月先奉孟太后及祖宗神主往豫章闰八月上自建康东征留杜丞相充领行营之众十余万守长江之险又命刘武僖屯池州以为之援而韩蕲王屯京口张忠烈以其兵从上行冬十一月兀朮渡江武僖退屯星子太后奔虔州%兵皆溃祖宗神御后宫美人颇有失者杜相遁而降韩蕲王亦焚镇江而去十二月兀朮自宣城径趋临安上遽航海是岁除夕兀朮遣偏将锐士至明州为忠烈所败四年春虏兵再至忠烈引兵遁虏遂屠明州及春水将发兀朮乃焚临安而去韩忠武要之于黄天荡相持四十有八日夏四月兀朮自建康潜凿小河而去忠武追之金兵自上江纵火焚其舟师韩军大败是役也江浙荆湖皆为金人所践然兀朮亦危几不得免自是不复过江焉

　　吴玠和尚原之胜仙人关之胜
绍兴初金陕西选锋都统娄宿死兀朮会诸道及女真兵数万人造浮梁跨渭元年春亲攻和尚原吴武安以陕西都统制出奇邀击大破之兀朮中流矢二仅以身免获其麾 自金人入中原其败衄未尝如此也三年春二月黏罕在大同府复遣陕西经略使撒离喝与刘豫子麟裒五路叛兵自商于入寇金州守将王彦弃城走武安收兵保仙人原金兵遂入梁洋蜀中复大震张魏公犹为宣抚使下令治潼川将士皆愤刘彦冲谏而止金兵留屯中梁山踰月夏四月始自斜谷去兴元其秋兀朮败牛皋李横于牟驼岗自商于谋寇蜀四年春与撒离喝以十万骑战仙人关时张公已去武安豫为垒于关侧号杀金平严兵待之三月朔虏攻杀金平武安督统制官吴璘杨政田晟裨将姚仲王喜击却之虏不能支乃引去还屯凤翔授甲士田为久留计自是不复寇蜀矣

　　岳飞襄阳之胜
襄阳据荆楚上游为蜀门户绍兴三年夏伪齐将李成攻陷之镇抚使李横以军食不继率部曲奔豫章时赵忠 为帅也四年忠 入秉政议遣岳鹏举自江西复襄阳签书枢密院事徐师川难之上不从师川由此罢政其秋遂复襄阳云

　　绍兴失河南
河南自靖康中首为黏罕所破伊阳人翟进率军民上山保险建炎初以进为京西制置使守其地二年冬十月进为剧寇杨进所袭坠堑死翟兴代之后擢兴河南镇抚使刘豫既立深惮兴绍兴二年春用其降将杨伟计与虏兵袭山寨兴战死子琮代为镇抚使久之襄颍皆陷琮孤立力不能敌帅部曲突围而出朝廷始尽失河南焉

　　韩世忠大仪之胜杨存中藕塘之胜
