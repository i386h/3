<!-- { "loadSidebar": true } -->
检验格目者淳熙初郑兴裔所创也始时检验之法甚备其后郡县玩弛或不即委官或所委官不即至即至亦不亲视甚则以不堪检覆告由是吏奸得肆冤枉不明狱讼滋炽兴裔为浙西提点刑狱乃创为格目排立字号分 属县遇有告杀人者即以格目三本付所委官凡告人及所委官属行吏姓名受状承牒及到检所时日廨舍去检所近远伤损痕数致命因依悉书填之一申所属州县一付被害之家一申本司又言于朝乞下刑部镂板颁之诸路提刑司准此从之遂着为令元年五月十七日也兴裔其先平阳人后徙开封曾祖绅以后父贵宣和末为太师平乐郡王谥僖靖祖翼宁海军节度使谥荣恭世父藻事高宗久在上合再为大使官至使相封荣国公谥端靖兴裔初名兴宗早以后泽入官干道中为江东兵马钤辖尝论建康都统及马军行司择帅未善孝宗韪之会复武臣提刑擢使闽部移浙东又移浙西再使金因避金讳改赐今名淳熙初除枢密院副都承旨在职十年历知庐扬明州皆有政绩庆元五年告老转武泰军节度使致仕卒谥忠肃子挺尝以黄州团练使历帅淮襄两道损抗皆有位于朝而损登进士甲科盖世族中所未有

　　宣相诏使称谓不典
元枢呼枢使自张俊始诸州倅呼府判自陆寘始皆见于会要日历旧制密院官亦止以枢密为称绍兴中张俊为使其亲吏以俊父名密请于朝有旨呼枢使自是为例宣和中陆寘以宦者王通荐通守四明避其名更称府判绍兴初稍稍行于浙路今遂为天下通称不可易矣宣抚使呼宣相自童贯始近安子文为四川宣抚副使得旨恩数视执政士大夫鄙俗者亦称宣相盖务为崇重而不考其始焉近岁诏客例呼为诏使余在成都见钱伯周丞相与制帅杨端明手书亦然按朱忠靖闲居录宣和闲大阉李彦按行京西始呼诏使盖唐敕使之称今以称士大夫误矣

　　莫粹中转官最速
近岁转官最速者莫舍人粹中子纯庆元二年进士是岁七月补承事郎而嘉泰三年阶官己为中大夫出身凡七考共转十六官通为五十八年磨勘其闲限员之日月不与焉若任子细转则为七十年磨勘是岁明堂请任子吏部以庶官入仕未及十五年格不下盖宣和闲尝立此法自中兴以来未之有也陈勉之以庆元二年六月改官至开禧三年迁特进实历十二考共转二十四官自其执政后无序迁法姑以侍从年劳计之凡用一百二十四年磨勘亦宰辅中所未有若任子细转则为一百三十五年

　　宰执赠官例
故事侍从亡殁皆赠四官执政五官枢密使六官宰相七官若特进以上一官而已嘉泰末周益公以少傅赠太师盖异数也嘉定以后钱伯周楼大防宇文挺臣张肖翁之徒皆例赠公少过乎厚矣费戒甫尝为执政官至谏议大夫乃止以银青光禄大夫告第实赠四官是又少杀矣按祖宗之时而赠恤之典多出特旨不专用例盖考其勋德之大小而分隆杀焉此劝惩之意也

　　奉常毕大事例迁仪曹
朱时敏师古眉山人也淳熙末为太常少卿王季海喜其谨厚欲用为从官而不敢荐二年半不迁数请外季海留之其妻乐安郡夫人任氏贤妇人也以为不可师古力求去一日方坐寅清堂有老吏密言曰德寿宫服药可知之否师古颦蹙曰知之奈何吏曰少卿奚去之果师古不语既而得小龙知潼川府尤延之代为少卿视事一日而宣遗诏祔庙四日除礼部侍郎师古乃悟余因考绍兴七年吴正仲二十九年宋斐皆以大丧礼毕除仪曹贰卿老吏习知之故以微言留师古耳

　　刺史以上无阶级法
太祖阶级法诸禁军将校有带遥郡者许以客礼见自余一阶一级全归伏事之义时横行诸使尚未有遥郡之名此文指禁军指挥使带防团刺史者耳近岁李伯和尚书为京湖制置使管军节度使王喜横梃下拜于庭下僭也余尝记王公明以元枢为四川宣抚使都统制初参谒拜副阶上典谒吏赞相公答拜次统制官拜庭下亦如之次立椅子前受统领官拜正将以下乃坐受焉余谓统制官以上官至正任刺史者当以客礼见管军则合开宝五年之制矣

　　从官典藩于制司不用申状
谢用光自工部尚书论罢久之以大中大夫知夔州移兴元府时刘仲洪为蜀帅故事尝任侍从官于制置司申状止书检不系衔用光至兴元始用申状吏以阎才元故事白不从嘉泰二年用光就除制帅赵全叔以华文阁待制代之吏以伏申状呈全叔曰我从官也何乃尔吏以用光近例全叔不乐于是杨嗣勋以敷文阁直学士知潼川府何同叔自前礼部侍郎起为夔路安抚使全叔即檄二公询之二公皆不报全叔不得已遂复用申状焉从官书检不系衔绍兴十九年旨也

　　诸路倚郭二县数
诸路州府治二县者凡十有二东京开封府治开封祥符行在临安府治钱塘仁和京兆府治长安万年成都府治成都华阳平江府治吴长洲建康府治上元江宁绍兴府治山阴会稽隆兴府治南昌新建福州治闽侯官广州治南海番禺湖州治乌程归安雄州治归信容城



建炎以来朝野杂记卷十二乙集
　　　　　　　　　　　　　　　宋李心传撰

　杂事
　　赵韩王六世小谱
忠献韩王赵普字则平幽州蓟县人曾祖吴国公冀三河令祖赵国公全宝澶州司马父齐国公迥相州司马迁居洛阳齐国公生四子长忠献次贞尚书都官郎中次安易宗正卿次正东头供奉官忠献三妇长卫国夫人魏氏生右羽林卫大将军承宗次齐国夫人魏氏生昭宣使诚州团练使赠中书令承煦次陈国夫人和氏后唐宰相凝之女也生二女皆度为道士承宗娶长乐郡主高氏盖太祖甥女也无嗣承煦字景阳初娶仙源郡夫人孟氏蜀主昶之女继延康郡夫人孟氏昶子滕国公元 之女生子从约字文礼为东上合门使象州防御使赠建宁军节度使娶曹氏秦武惠王彬之女封同安郡夫人从约十四子长思齐左藏库使荣州刺史赠华州观察使思齐生希鲁宜州观察使赠太保希鲁生字子伟事高宗为蕲州防御使知合门事后更名述述子演早卒演子益益字谦叔事孝宗为武德大夫文州刺史权知合门事从约中子思明为引进使有女适户部侍郎范坦思聪合门通事舍人娶宋氏武安军节度使守约女思复武经大夫荣州刺史娶钱氏吴越王孙女思恭崇仪使娶冯氏知枢密院事京之女思文左藏库副使子希杰奉议郎知秀州孙珪武翼大夫知茂州思礼内殿承制子武节郎希诏娶向氏安康郡王宗回女封乐平郡夫人思静国子博士思行武功大夫荣州刺史娶徐王向经女钦圣宪肃皇后之妹也子希仲卫尉寺丞凡韩王子孙之显达者尽于是矣绍兴七年朝廷录勋贤之世官其六世诸孙洪等十二人洪干道末仕至修武郎知绥阳县而死归赀为盗所掠其女流落行乞于蜀中嘉定三年六月辛酉过吾乡因得观其世谱如右故摭其大 书之以补史阙

　　渡江后名将皆西北人
渡江后将帅韩世忠绥德军人曲端镇戎军人吴玠吴璘郭浩德顺军人张俊刘锜王秦州人杨惟忠李显忠环州人全渊阶州人马广熙州人杨政泾州人皆西人也刘光世保大军人杨存中代州人赵密太原人苗傅隆德人岳飞相州人王彦怀州人皆北人也诸将中惟张韩杨之官最贵其诸子悉在行都张之子子颜子正皆为次对杂学士杨之子偰为列曹侍郎倓至执政韩之子彦直彦质彦古皆为户部尚书岳之子霖起于流落亦为兵部侍郎无复世将之风矣惟吴郭居近塞尚余将种云

　　吴玠福不逮吴璘
吴襄烈拱本吴涪王玠庶弟也父扆为军校娶刘氏生子玠璘既而其家婢生拱刘氏悍而 扆惮之命玠名为已子然拱为人颇类玠屡历行阵亦得军士心晚与璘子挺同为管军节度使而玠官止使相拱止节制使璘官至太傅封新安郡王挺亦至太尉古人言智将不如福将玠璘近之矣奉议郎李荀老太宰邦彦犹子也娶璘中女能道其家事如此云其后挺子曦以叛诛璘之他子孙皆废徙朝廷念玠保蜀之功特免连坐焉

　　赵开山改姓
开赵者沂州土豪也初姓赵名开山绍兴末虏亮苛虐人心不附开山因聚众山泽闲为盗及金亮入侵朝廷遣李宝入胶西开山引兵自城阳会之因改姓开名赵示欲开赵氏中兴之业也既而葛王立赵随宝归朝累官武略大夫英州刺史干道庚寅南郊当任子自言今已姓开不可使父无子孙继后乞将男大锡大名许从赵姓荫补以继父赵整之后诏特许之一家两姓自昔所未有也

　　刘李二忠定得谥本末
寿皇时前朝旧臣多得赐谥往往官未至而特予之蔡君谟之类是也淳熙庚子刘元城家请谥上谓大臣曰元佑党籍中朕几不记此人赵温叔曰党籍从官以苏轼为首安世乃第二人也今其语录尚传于世乃谥忠定戊申岁李伯纪家请谥上偶未省宰相周子充为上言其平生大略上言曰志广才疏其张浚之徒欤于是亦谥忠定二事乃赵周二公亲言之

　　何道夫恬于进取
何耕道夫德阳人尝为类省试榜首知名士也恬于进取登第三十年始召为仓部郎官迁右曹兼储寮史院国子司业遂为祭酒两学之士甚重之道夫每退辄径归杜门未尝造请澹如也淳熙七年四月二十二日礼部齐侍郎庆曾罢或谓道夫得之己报行矣部吏亦埽阁待其来既而中止或曰道夫雅为赵丞相所敬然不甚亲之方进呈乃以乡国之嫌为解或曰蜀人有与之异趣者择其早年之文为王抃密言之故不果用明年春迁秘书监其秋温叔罢相道夫亦求去上谕大臣曰赵雄罢政而蜀士一空然太薄恶不可执政因谕上旨道夫迄不肯留乃除知潼川府比行两学之士送之关外前所未有也温叔之罢也蜀人为所引者往往被逐独道夫不染物议从容而去时人称之道夫当任子先官其兄之子及其死也其三子德方德固德彦俱未出仕以后并登进士科云

　　李知几豪迈
李石字知几资中人进士高第蜀人号为方舟先生者也绍兴末为太学录右学生芝草学官方贺知几独以为兵兆由是坐斥干道中自沈黎召为都官郎中后复论去赵温叔其乡人也骤贵知几以晚辈视之不与通书久之起守眉州除成都路转运判官到官十日罢未几温叔秉政自是不复起矣温叔免相王季海代之知几与季海有学官之旧自书近诗数十以寄笔势敧倾殆不可辨季海甚怜之方议除官而知几死矣知几为人豪迈然亦褊急为小漕日有石监库者入谒知几视其刺大怒典谒吏以监库称之乃已及罢去成都有十还之谣石监库还姓其一也在眉山日郡博士欲戏之因命题云予击石拊石百兽率舞知几语之曰君乃欲痛棰石令畜辈喜悦耶闻者以为善谑

　　虞丞相去国恩数之盛
虞丞相再抚蜀寿皇以诗送之曰一德如公岂合闲聊分西面欲忧 不辞论道虚台席暂假宣威筑将坛风教已兴三蜀静干戈载戢万方安归来尚想终霖雨未许乡人衣锦看其恩数之盛自渡江以来宰相去国所未有也又用故事赐家庙五室祭器除其子公亮直秘阁而给使费俊者亦除合门祇候盖非常典云

　　宣徽副使
欧阳公集古录跋康约言碑云约言尝为宣徽北院副使以此见唐时南北院宣徽各有副也按唐德宗末年赵殷衡为宣徽院副使己见于史中不待康碑而可知也

　　范季才五代史正误有未当者
