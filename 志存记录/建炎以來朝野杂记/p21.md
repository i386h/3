<!-- { "loadSidebar": true } -->
国朝盐筴旧有三路解盐行于关中东北盐行于东西畿甸东南盐行于江淮东南盐者通泰煎盐也旧为江湖六路漕计蔡京为政始行钞法取其钱以赡中都自是淮浙之盐则官给亭户本钱诸州置仓许商人买钞算请闽广盐则官般官卖以助岁计其后亦行钞法然罢复不常旧淮盐息钱岁八百余万缗绍兴初纔三十五万缗而已以后朝廷益修其政至绍兴末年东南岁产盐二万七千八百六十万斤浙西路临安平江嘉兴三府凡一百十三万七千一百四十五石六斗七升七勺浙东路绍兴庆元府温台州凡八十四万八千二百八十三石九升二勺淮东路通泰楚三州凡二百六十八万三千七百十一石六斗二升五合广东路广惠南恩州凡三十三万一千六十石三斗四升广西路廉高钦化雷五州凡二十三万一千六百八十九石福建路福泉漳三州兴化军凡二千六百五十九万九千四百十五斤十三两五钱自福建外每五十斤为一石淮浙盐六石为一袋钞钱十有八千绍兴四年正月增三千九月以入纳迟遂罢之今六路二十二州通收息钱约一千九百二十余万绍兴中东南产盐每年二万七千三百七万余斤

　　淮浙盐
淮浙盐额最多者泰州岁产盐一百六十一万石嘉兴八十一万石通州七十八万石庆元三十九万石淮浙盐一场十 每 昼夜煎盐六盘一盘三百斤遇雨则停淳熙末议者谓总辖甲头权制亭 兜请本钱恣行刻剥惧其赴愬纵令私煎且如一日雨乃妄作三日申若一季之闲十日雨则一场私煎三十六万斤矣而又有所谓镬子盐亭户小火一 之下无虑二十家家皆有镬一家通夜必煎两镬得盐六十斤十 二百家以季计之则镬子盐又百余万斤矣一场之数如此则诸路可知也十三年九月己未遂罢总辖令亭户自请本钱焉

　　广盐
广盐旧从官卖建炎四年春以淮盐道不通户部侍郎叶芬乞通闽广盐于诸路侍郎高%因请即虔州榷货务鬻广南盐钞二十万缗以供行宫之用许之正月辛亥未几复止是时恩州未有盐绍兴初以咸土生发始榷之盐田一顷二十四亩置 六十七岁产盐七十万斤有奇元年二月壬子后收净息钱三万余缗九年罢官卖盐许通商于岭外其钱助鄂州养兵之费十二年冬议者以钦州咸土生发岁产盐三十余万斤商人不通请复官卖许之十月辛巳已而广东转运判官范正国亦言本路上供及经费皆仰于卖盐息钱客钞既行遂或阙乏请得官卖如广西不许自后广西官卖之法又改为钞法干道四年罢盐钞令漕司自认钞钱岭南极以为患淳熙初张钦夫为帅始与漕臣詹体仁计议立为定额定直且条上之邕州官卖盐每斤百钱二人既去漕臣赵公瀚增其六十钦州岁卖盐千斛公瀚五增之六年秋侍御史江溥以为言上黜公瀚遂诏闽广发卖盐自有旧额及定直自今毋得擅有增添九月癸未九年上命奉议郎胡廷直奉使岭南详议盐法廷直还言钞法甚便诏罢官卖复通商十月己未擢廷直太府寺丞十二月壬寅寻出为提举广南东路常平茶盐同措置广西盐事使行其法明年春降诏谕二广官吏以更法之故正月己未夏又迁廷直湖广广西转运判官兼提举盐事同措置广东盐事四月己酉胡本詹体仁所荐体仁时为吏部侍郎即命知静江府四月庚戍其后又置都提举广南盐事官一员俾掌其政淳熙末体仁坐改法不当抵罪于是官般如故焉

　　福建盐
福建盐自祖宗以来漕司官般官卖岁产盐一千一百万斤收课钱四十万建炎末以淮盐不通权改钞法未几与广盐皆罢之四年四月辛卯第令漕司岁认钞钱二十万缗运赴行在绍兴中闽盐既增倍朝廷以其多羡息十二年又增钞钱十万缗正月辛亥时盐司悉贮盐于海仓令上四州取而鬻之以供岁用其后吏缘为奸盐恶不可售即按籍而散号口食盐下里贫民无一免者人甚苦之民多私鬻以给食而官亦不问二十六年汤中丞鹏举以为言诏提刑崇安吴逵核实七月甲子逵遂约郡县岁费除二税所入外即分盐纲补之凡上四郡岁般千有六百万斤视旧直损其三毋得散于民户旧漕司所增盐钱提举司吏禄钱皆损三之一增盐钱每斤二十八今损其九吏禄钱每斤一文今损三分又漕帅二司毋得鬻盐以侵州县上悉许之二十七年二月庚申由是民力稍 然郡邑无以供百费且尤非漕司之便故众论摇之朝廷遂徙吴守鼎州命诸司相度更定其令诸司请运盐如逵数而增其直官肆盐直止减一分漕司盐本钱每斤为二十五钱上命辅臣计之会提举常平官张汝楫奏行钞法陈枢密诚之言于上曰闽中山溪之险细民冒法私贩禁之不可恐不尽请钞则课入愈亏上是之乃减钞钱十万十一月癸亥自此漕司及州县稍舒不复抑售于民矣干道初陈正献公刘忠肃公在二府有言福建盐弊者诏户部侍郎沈度陈弥祚相度二人请量减钞钱之半岁令漕司于八州增盐钱及桩留盐本钱内那融十一万缗起发四年春遂减钞钱十五万第令漕司抱七万缗以充上供于是宿弊稍去忠肃与三公皆闽人云四年五月壬辰罢盐钞钱

　　蜀盐
蜀盐自祖宗以来皆民闲自煮之岁输课利钱银绢总为八十万缗绍兴二年秋赵应祥总计始变盐法尽榷之仿蔡京东南东北钞盐条约置合同场以稽其出入每斤纳引钱二十五土产税及增添约九钱四分所过税钱七分住税一钱有半每引别输提勘钱六十其后又增贴纳等钱凡四川二十州四千九百余井岁产盐约六千余万斤引法初行每百斤为一担又许增十斤勿算以优之其后递增至四百余万缗休兵后数减之今犹存三百余万始赵应祥之立榷法也令商人入钱请引井户但如额煮盐赴官输土产税而已然咸脉盈缩不常久之井户月额不敷则官但以虚钞付之而收其算引法由是坏井户既为商人所要因增其斤重以予之每担有增至百六十斤者又有逃废绝没之井许人增其额以承认小民利于得井每界递增盐课益多遂不可售而引息土产之输无所从出由是刎缢相寻公私皆病绍熙三年夏赵子直为吏部尚书奏言赵开盐法最为精密今井户多凿私井务以斤重多寡相高故盐日多价日贱而其法益坏乞下总领所参照旧法施行从之时杨嗣勋总计因是遣官核去虚额栈闭助筒二千有奇申严合同场旧法禁斤重之踰格者而重私贩之罚盐直由是顿昂嘉泰二年陈郎中昱总计又尽除官井所增之额焉自庆元后州县及井户稍舒而民始食贵盐矣

　　蜀中官盐
蜀中官盐有隆州之仙井 州之蒲江荣州之公井大宁富顺之井监西和州之盐官长宁军之淯井皆大井也若隆荣等十七州民闲所煎则皆卓筒小井而已其用力甚难惟大宁之井咸泉出于山窦闲有如垂瀑民闲分而引之又有彭山之瑞应井味近硝得隆荣卤饼杂煎然后成盐元丰崇宁两尝禁止以食者多病故也绍兴末总领所复弛其禁隆 嘉荣之人病其侵射商贩因代输课息再行栈闭今谓之石脚钱然彭山之民私煎如故仙井岁产盐二百余万斤隶转运司蒲江亚之隶总领所大宁盐二百五十余万斤岁取其四分一百三万七千余斤计直九万余缗亦隶总领所每斤旧为三百绍兴十七年宣司减五十二十二年又减二十钱淯井四十余万斤岁取其赢五万余缗为军食之用旧额四十九万二百斤取拨钱引四万八千八百五道五百七十文应副总所绍兴十六年实产盐四十一万九千四百斤内三万三千六百斤犒设七千八百斤赡学三万斤锅本外余三十四万八千斤每斤二百二十二文计七万七千三百十九贯五百文而本军省计应用二万三千八十七贯八百十二文余折官价钱引三万七千六百八十二缗而已每岁大科二万三千余缗漕司抱其半尚亏万一千余缗二十二年十二月乃悉除之惟盐官岁产盐计羡缗钱三万为利州钱监铸本云然官盐多恶杂不可食往往抑售于民州郡第利其赢无能正之者

　　解盐
解池盐今隶虏中置解盐使以掌之池周百里开畦灌水遇风即成不假人力故味厚而直廉边人多盗贩者往往十百为 遇巡尉出逻则蹋开生路以避之有司亦不敢问第遥护之出境而已今边上惟行盐官盐其盐官岁课七十余万斤半为官吏柴茅之费半鬻于西河成凤州岁得钱七万缗为铸钱之本绍兴十五年始盐多地狭人甚苦之绍兴二十九年秋诏减其直之半九月丙戌今每斤犹为钱二百云

　　矾白矾青胆黄矾
矾国朝旧制晋州矾行于河东北京畿淮南矾行于东南九路今独无为军昆山场为盛岁额白矾六十万斤租额一百二十万斤绍兴十四年始有此额韶州岑水场十万斤信州铅山场青胆黄矾无定额其法自榷货务给引赴场许客人算请每百斤为一大引输引钱十二千头子市利雇人工墨钱二百七十六又许增二十斤勿算以优之五十斤为中引三十斤为小引引钱及加货以是为差十四年以商贩利薄减为十千六月戊午十四年又增一千十一月丙寅昆山矾则民闲自煮官置场买纳绍兴初年每斤钱十三文至二十文十四年十一月增为三十文岁收息钱四万缗有奇二十九年闰六月以四万二千五百八十五文为额铅山矾则官自煎以十分为率四分充工本六分赴榷货务焉

　　总论东南茶法
东南茶旧法官买官卖天禧三年合六榷货务十三山场所收茶钱十三万缗除买茶本钱外止有息钱三万缗而已六榷货务乃荆南府汉阳军蕲州蕲口无为军真州海州也天圣中稍改其法岁所得亦不过数十万缗人多盗贩抵罪上下苦之嘉佑中韩魏公当国遂弛其禁但收茶租净利钱三十三万八千余缗时以为便元丰复榷辇致都下即汴流为水磨官自鬻之政和初蔡京欲尽笼天下钱实中都乃刱引法即汴京置都茶场印卖茶引许商人赴官算请就园户市茶赴所在合同场秤发岁收息钱至四百余万缗建炎渡江不改其法至绍兴末年东南十路六十州二百四十二县岁产茶一千五百九十余万斤浙东绍兴庆元府温台衢婺处州八万三千二十一斤三两浙西临安平江府湖严常州共四百四十八万四千五百斤十三两江东宁国府徽饶池信太平州南康广德军共三百七十五万九千一百二十九斤十四两江西隆兴府赣吉袁抚江筠州建昌兴国临江南安军共四百四十五万三千一百九十七斤十四两四钱湖南路衡潭永邵全郴桂阳武冈军共一百十三万五千三百四十八斤七两湖北江陵常德府澧辰沅归峡鄂岳州荆门军共九十万五千七百四十一斤十四两福建路建宁府福汀南剑州邵武军共九十八万一千六百六十九斤半淮西庐蕲舒州安丰军共一万九千三百五十八斤十两广东南雄循州二千六百斤广西静江府融浔宾昭郁林州共八万九千七百九十六斤六两以上总计茶一千五百九十一万四千三百七十九斤十两四钱系绍兴三十二年数收钞钱二百七十余万淳熙初岁收二百四十万

　　江茶
江茶在东南草茶内最为上品岁产一百四十六万斤其茶行于东南诸路士大夫贵之隆兴亦产茶二百二十八万斤临安二百九十万斤严州二百十二万斤徽州二百十万斤宁国一百十二万斤潭州一百三万斤其他皆不登此数自江南产茶既盛民多盗贩数百为 稍诘之则起而为盗淳熙二年茶寇赖文政反于湖北转入湖南江西侵犯广东官军数为所败辛弃疾幼安时为江西提刑督诸军讨捕命属吏黄倬钱之望诱致既而杀之江州都统制皇甫倜因招降其党隶军今东南茶皆自榷场转入北界亦有私渡淮者虽严为稽禁而终不免于透漏焉

　　建茶
