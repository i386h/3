<!-- { "loadSidebar": true } -->
陈正献公为吏部侍郎因侍经筵论外戚不可为宰相时钱处和以首参窥相位甚急上纳陈公言而止钱憾之风使求去乃除知建宁府干道元年七月丙寅也先是吴明可尹临安权豪侧目执政亦不便之乃徒为吏部侍郎俾之北使而以龙大渊为副明可曰是可与言行事邪语闻得罢行而下迁礼部侍郎明可力求去六月丙申除杂学士奉祠继而王 龄入朝为礼部尚书首献足用十事其言有及免行钱者程正言叔达劾罢之后三日而陈公补外阎惠夫舍人封还录黄言芾大宝俊卿三人皆去非国之福臣窃为陛下惜之程复上章言芾俊卿之去臣固不得而知如大宝晚节未路错缪若此何足惜者因劾惠夫词命俚猥六事八月庚辰诏王大宝与致仕阎安中罢见任汀州居住是时洪景伯初除佥书枢密院事乞以未转二官回赠其高祖处和许以大夫告第惠夫缴黄言执政而赠四世僭也上从之其被论或亦以此而晁子西乃谓景伯惠夫皆附大渊者未知何以云尔也陈公去位之十九日而玉带事作后八日处和亦罢政同上

建炎以来朝野杂记跋、后记、后序

建炎以来朝野杂记四十卷宋李心传微之撰微之井研人官至礼部侍郎自号秀岩野人见宋史儒林传是书取建炎南渡以后事迹分门编类甲集二十卷分上德郊庙典礼制作朝事时事故事杂事官制取士财赋兵马边防十三门乙集二十卷少郊庙一门而末卷别出边事亦十三门每门各分子目甲集二十卷成于嘉泰二年乙集二十卷成于嘉定九年各有自序礼乐刑政年经月纬各具大端故通考称为南渡以来野史之最详备者在宋有成都辛氏刊本暨宣取系年指挥今日流传惟有钞本而乙集自西夏以下各本皆阙丙申青羌之变庚子五部落之变庚子沈黎西兵之变辛丑沈黎土兵之变丁未三开乙卯曳失索之变丙寅沙平之变戊申畜卜之变辛未利店之变癸酉虚恨之变左须夷人出没龙州番部寇边十一段馆臣据大典本补足函海刻本最不足据武英聚珍板是完本而讹脱亦多改易祓为杨枝几与壮月改牡丹之笑柄相似今以吴任臣藏明钞本校改□□本脱五段亦附于后庶可冠各本乎陆存斋 书校补□□□殊不足据岁在阏逢摄提格吴兴张钧衡跋


