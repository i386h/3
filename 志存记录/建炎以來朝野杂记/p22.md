<!-- { "loadSidebar": true } -->
建茶岁产九十五万斤其为团胯者号腊茶久为人所贵旧制岁贡片茶二十一万六千斤建炎二年叶浓之乱园丁亡散遂罢之绍兴四年明堂始命市五万斤为大礼赏五年都督府请如旧额发赴建康召商人持往淮北检察福建财用章杰以片茶难市请市末茶许之转运司言其不经久乃止既而官给长引许商贩渡淮十二年六月兴榷场遂取腊茶为场本九月禁私贩官尽榷之上京之余许通商官收息三倍又诏私载建茶入海者斩此五年正月辛未诏旨议者因请鬻建茶于临安十月移茶事司于建州专一买发十三年闰月以失陷引钱复令通商今上供龙凤及京铤茶岁额视承平纔半 高宗以锡赉既少惧伤民力故裁损其数云

　　蜀茶
蜀茶旧无榷禁熙宁闲始令官买官卖置提举司以专榷收之政其始岁课三十万李稷为提举增至五十万缗其后岁益多至百万缗久之不能敷其数而蜀人以为病建炎初赵应祥为成都漕司上言榷茶买马五害请用嘉佑故事尽罢榷茶仍令漕司买马或未能然亦当痛减额以苏园户轻立价以惠行商如此则私贩衰而盗贼息矣朝廷然之擢应祥同主管川陕茶马二年十一月应祥至官遂大更茶法官买官卖并罢仿蔡京都茶场法印给茶引使商人即园户市茶置合同场以稽其出入重私商之禁其法每斤引钱春七十夏五十市利头子在外所过征一钱住征一钱五分每百斤增十斤勿算自后引息钱乃复至一百五万缗绍兴后提举官又旋增引钱至十四年每引收十二道三百文比应祥初立法又增一倍于是茶司一年遂收二百万而买马之数复不加多故当此时茶马司之富甲于天下时以其岁剩者上供他司不敢问也自干道末青羌作乱茶司为之增长细马名色等钱岁约三十万淳熙六年以后又累减园户重额钱岁约十六万其四年李正之为提举以茶课稽滞为减引息钱十六万至绍熙初杨嗣勋为使遂定以为例焉绍熙元年减今成都府利州路二十三处茶场岁产二千一百二万斤一千六百十七万系成都府路九州军凡二十场四百八十四万系利州路二州三场通博马物帛岁收钱约二百四十九万三千余缗川茶司岁收一百七十八万有奇秦茶司岁收十八万有奇川秦两马司岁收诸州博马物帛并杂货收钱共五千二万有奇朝廷岁拨其一百十三万缗隶总领所赡军宣抚司先取拨四十万绍兴二十五年七月裕民所又增拨七十三万然茶马司率多难之干道以后岁拨或止一二十万缗至淳熙十一年遂以五十万缗为准 茶司自言岁用二百四十六万余缗以支比收止有剩钱二万余缗故也然川秦八场额市马万二千九百九十四匹而比岁所市未尝及焉则其言 未足凭而岁剩之缗可以坐计矣自熙丰以来茶市官权出诸司之上淳熙十四年议者请令制置司检点奏可后亦不果行旧博马皆以麤茶干道末赵彦博为提举始以细茶遗之今雅州徼外夷人亦有即山种茶者由是纲茶遂为夷人所贱然蜀茶之细者其品视南方已下惟广汉之赵坡合州之水南峨眉之白芽雅安之蒙顶土人亦自珍之但所产甚微非江建之比也

　　夔州茶
夔路自祖宗以来不榷茶政和中有司请卖引议者以民夷不便罢之绍兴中韩球美成同提举茶马始榷忠达州茶即渠合广安置合同场岁收以八万斤为额然商人以利薄不通但以引钱敷民闲耳民甚苦之二十七年冬忠守董时敏以为言事下茶马司时许觉民侍郎为主管官不肯蠲乃止后三年王瞻叔以漕副摄事遂除之先是美成在茶司尽取园户加饶之茶为正额有一场而增至二十万斤者韩以十七年十二月领茶事十九年五月移夔民知输官不补所得于是起为私贩二十六年六月秘书省正字张震真甫以为言遂命茶司裁损今茶场每百斤加饶率过半若茶官稍加裁抑则商贩者遂转而之他宜量减引钱而禁其搭带又因地之远近不同而稍低昂之庶几乎其可矣

　　东南酒课
东南酒课之入自祖宗时悉以留州庆历二年秋祠部员外郎王琪始请增价以其钱上京自后提举常平司经制司发运司各因事增添然多不过每斤增七八钱少止一二钱而止建炎四年冬每斤始骤增钱二十四谓之军期钱自是总制司都督府又递增之迄绍兴六年春浙路出煮酒每斤共增一百十五钱而官始困矣时煮酒每斤百三十钱为率然则祖宗时每斤十五钱其坊场课利者自开宝九年冬诏承买以三年为限仍戒当职官吏毋得信任小民一时贪利妄增课额此祖宗之仁政也大中祥符元年春始有实封投状给卖价高之令而民亦困矣熙宁以后坊场钱又尽入常平司绍兴元年又命概增五分输户部二十七年后其败阙者复弛之惟长沙一城无酒禁 剧盗马友为税酒之法人便安之故不复改也旧两浙坊场有一千二百二十四所每岁收净利钱八十四万缗至是合江浙荆湖人户扑买坊场才一百二十七万缗而已 败阙者众故也是时行在户部赡军东南中三库 殿司所献酒坊七十五所岁收息钱亦有一百三十万缗诸路酒课约有五百余万缗 自军兴诸帅擅榷酤之利朝廷所仰者茶盐耳绍兴二十六年正月始诏诸军扑买场务令常平司拘收城郭酒店令总领所拘收三十一年二月杨存中罢殿岩赵密代为帅又上军中及私家所买酒坊于户部由是县官始得以佐经费至干道闲行在七酒库日售钱万缗每岁收本钱一百四十万息钱一百六十万曲钱二万而岁额之外羡余献于内帑者又二十万其后加增至五十万缗遂为定数云

　　四川酒课
四川酒课在建炎中合官民之入总为缗钱百四十万三年十月张魏公为宣抚使承制以赵应祥总领财赋应祥言蜀民已困惟榷酒尚有赢余遂大变酒法自成都始令罢公帑卖供给酒即旧扑买坊场所置隔酿设官主之民愿酿者米一斛输钱三千明年遂 四路行其法于是岁课递增至六百九十余万缗凡官隔槽四百所私场店不与焉然法之始行听民就务分槽酝卖官计所入之米而收其课行之既久酝卖亏欠则责入米之家认定月额不复核其米而第取其钱民始以为病二十六年二月知荣州安仁费廷直夫入对为上言之上谓辅臣曰此张浚赵开以军兴财匮济一时之急耳今休兵既久内外无事自当更也遂命总漕司措置时汤侍郎允恭总计言若改为官监应用米本至多无从应付王瞻叔为潼川漕独请罢三州官监隔槽二百三十余务许扑买省官吏 食以便民明年诏许之其后扑买又改为官监今四川酒课累减之余犹为缗钱四百一十余万

　　夔路酒
夔路自祖宗以来亦不榷酒赵应祥为大漕建炎四年始榷之旧一路场店一百四所应祥增为六百余所岁收钱四万三千九百余引绍兴十六年郑亨仲为宣抚副使奏除之

建炎以来朝野杂记卷十五甲集
　　　　　　　　　　　　　　　宋李心传撰

　财赋二
　　常平苗役之制耆户长雇钱
常平苗役之制自熙宁始建炎初遂罢之其二年冬吕元直叶少蕴张达明孙仲益在从班奉诏讨论常平法元直等以为此法不宜废如免役坊场亦可行惟青苗市易当罢上曰青苗敛散永勿施行遂置诸路主管官追还籴本绍兴八年冬李泰发参政复为上言常平法本于汉耿寿昌岂可以王安石而废之九年遂复提举官使掌其政然自军兴后常平窠名往往拨以赡军无复如曩时之封桩矣免役钱自熙宁以来己有宽剩之数建炎元年既增射士六月乙亥议者恐费不给明年夏乃诏官户役钱勿复减半而民户役钱概增三分五月庚戌三年复减之七月己丑其后命拨已增钱赴行在绍兴五年三月癸未绍兴二十九年又用赵直阁善养议诏品官子孙名田减父祖之半余同编户差役其诡名寄产皆并之三月丁丑干道二年李侍郎若川复请令官户全纳役钱二月辛未上初不可既而卒行其年六月耆户长雇钱者旧以免役钱给之建炎四年广西漕司请罢户长而用熙丰法每三十户逐料轮甲头催租八月辛未绍兴初遂尽取其庸钱隶提刑司元年五月戊午既而言者以差甲头不便者五乃不复行而耆户长雇钱因不复给五年诏其钱分季起发赴行在正月壬戌后遂为总制窠名焉

　　义仓
义仓创始于庆历元年其法令民上三等每税米二斗输一升以备水旱后亦废熙宁初神宗尝欲复之会王介甫主青苗因为上言人有余粟藏之于家何害而顾乃使之输官非良法也乃止二年七月熙宁末王尚书古为司农簿奏复行之仍令就县仓输自是义仓入县仓矣十年九月元丰八年又罢之绍圣初复立然议者谓义仓当留诸乡以备水旱可也今并入县仓悉为官吏移用后又命上三等户输郡仓转充军仓或资他用故凶年无以救民之死失古人立法之意矣绍兴末赵郡王令在户部言州县义仓多陈腐请岁以三之一出陈易新又许水旱伤灾检放不及七分即许振济沈守约丞相持不可上独许之二十八年九月乙酉明年浙西提举吕广问言诸道常平义仓名存实无请遣使核实除其虚数禁其移用二十九年六月壬寅遂命司农寺丞韩元龙往浙西核实得籴米钱六十余万缗诏别行收籴今成都一路义仓岁额二万七百斛有奇除振给贫丐人外所余无几绍兴五年高平续耆为提举遂刷本道义仓钱及金银总为七万五千余缗别储米于彭汉蜀三州以备籴济庆元六年宣城孟纶为提举又欲取本道抵当本钱六千余万缗以市义仓米朝廷不从近岁制置司又有广惠仓乃北宗卿所创凡为米三十余万石制司自掌之凶岁颇资其用惟闽中魏元履处士朱元晦先生尝置于里社每岁以贷乡民至冬而取有司不与焉今若以义仓米置仓于乡社令乡人之有行谊者掌之则合先生之遗意矣

　　经制钱
经制钱者宣和末陈亨伯资政所创也时方腊初平用度百出徽宗命亨伯以发运兼经制使亨伯乃创比较酒务及头子钱头子钱者唐德宗除陌钱之法也五代国初亦取之以供州用其数甚鲜康定元年始令具数申省不得擅支政和四年又令给纳系省钱物每贯收五文及亨伯为经制遂令凡公家出纳每千收二十三文止供十三州县及漕计支用所谓经制钱者其始行之东南后又行之京东西河北岁入钱数百万缗靖康初废建炎二年冬上在维扬四方贡赋不能如期至行在户部尚书吕元直翰林学士叶少蕴乃请复之于是先取钞旁定帖钱命提刑司掌之仍禁不得擅用十月壬戌三年冬遂命东南八路提刑司收五色经制钱赴行在一榷茶酒钱二量添卖糟钱三增添田宅牙税钱四官员等请受头子钱五楼店务添收三分房钱十月戊戌绍兴十七年二月又增头子钱十三文充经制迄今东南经制钱岁入凡六百六十余万缗而四川不与焉凡公家出纳每千经总二制共五十六钱视宣和时过倍

　　总制钱
