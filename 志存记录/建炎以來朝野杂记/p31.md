<!-- { "loadSidebar": true } -->
四川厢军二万九百七十二人禁军二万七千九百九十二人土兵一千八百三十六人已上系官军义士二万六百五十二人兴元府与洋州大安军保胜金忠胜文忠勇军阶成西和凤弓箭手西和阶良家子共六千三百九十九人已上系民兵保甲五万五千一百七十人关外四州凡民兵优恤之制义士忠胜军免家业钱一百五十千至二百千止一家双名则更免五十千忠勇军则阶州免家业钱马军二百三十千步军一百七十千成州免税赋马军二顷半步军二顷西和凤州皆免租马军六石九斗八升步军五石三斗六升其更戍则月给粮人七斗有半惟忠勇军更戍保胜军亦免家业自千至三五千止弓箭手则给官田马军二顷半步军二顷此其大较也大率四蜀大军厢禁军民兵保甲总二十三万三百六十四人仰给县官者十四万余人而民兵保甲不仰给者八万余人此干道之籍也淳熙以后土丁亦有仰给者别出于后成都禁军谓之飞山军骄懦最甚绍兴末王时亨为制帅取会四川禁军之籍二万九千余人除利夔两路禁军分戍沿边城塞外东西路一万九千人内拣到五千五百七十三人谓之威强将兵时吴璘兵少遂调此四千人往仙人关捍御三十二年秋也事平复罢

　　利路义士忠义人
利路义士者绍兴初王敏节庶为兴元帅以富平之后兵卒单寡乃籍兴元诸县良家子弟号曰义士以县令为军正而尉副之守臣提举每丁免家业三百缗合梁洋大安郡至万三千余人军势大振绍兴二十一年洋守宋莘者建言义士所免家业皆均在不充义士之家科役偏重秦桧方守和议罢之二十八年大将姚仲奏复行于梁洋大安巴蓬五郡得二万一千余人三十一年散关之战驱之使在官军之前其人勇健善战亦屡有功明年段彦攻原姚仲攻巩州皆拥正军被重甲以自%独驱义士衣褚先登为敌人所拒歼焉仅存六千余人干道元年宣抚使吴璘以巴蓬义士怯弱除其籍言者以义士劳役明年并梁洋大安三郡罢之大将王权乞存留不听三年虞忠肃为宣抚使复籍三郡之丁得二万三千九百余人结成队伍因参酌陕西弓箭手之旧为义士专法一百四十二条来上诏颁行之其制今存然边民之勇悍者或无常产又自名为忠义人多以贩解盐为生啸聚边境势出义士之上干道七年夏王能甫为吏部侍郎奏乞量加优恤然后严行禁止事下宣抚司然无益也今忠义人关外四州为尤盛之奇奏以七年四月十二日丙寅下

　　兴元良家子忠义效用中军敢勇
绍兴良家子者绍兴四年吴玠为宣抚副使时所刱也其始招两河关陕流寓及阵亡兵将子弟骁勇雄健不能自存者为之月给比强弓手五十人为一队帅守郭浩杨政并以备中军使唤休兵后其数寖微干道六年王能甫为帅始复招之凡人材及五尺二寸弓力及九斗通百将传习将条练弓马者乃选有官人省司月给米麦各一石帅司缗钱十五千无官人缗钱减三之一依义士法专隶安抚司御前统兵官不得预能甫召去王公明以宣抚使治兴元以为良家子旧属帐前抽还宣抚使淳熙初宣抚司废复归安抚司其籍可二百人岁费钱二万四千缗米麦四千八百石而实无可用但为安抚使执牙旗从物而已安抚司财赋迫急乃奏与都统司中分清酒务之息以赡之然酒息钱实备它用又私置盐店六所及收诸津渡盐税以给焉绍熙末杨嗣勋申严盐法奏言本府自有义士厢军良家子无所损益乞罢盐店而以良家子隶都统司从之五年二月八月庚子降旨绍兴末虞 甫为川陕宣谕使又尝于襄阳招来汝蔡唐邓之人为御前忠义效用三十二年三月十六日壬子降旨得二百八十余人吴璘为四川宣抚使以德顺连兵官军寡弱又取御笔于关外四州签丁不以主客户每三丁以上取一五丁以上取二并刺充御前中军勇敢三十二年十二月十三日乙巳施行令下人皆惊扰会有诏弃德顺遂罢之二事亦蜀中民兵虽不成军姑附于此

　　荆鄂义勇民兵
荆鄂义勇民兵者绍兴末所创也虏亮寇江淮日诏淮汉等郡籍民为兵时续修撰觱守荆南乃请籍民为义勇其法取于主户之双丁每十户为甲五甲为团甲团皆有长又择邑豪为总首岁于农隙教以武事而官给其粮至干道闲举七县之籍主客佃户凡四万二千余户计十万余丁除当差役人外得义勇八千四百十九人王公明为帅奏言调集团教之际使之自备食用必不能辨乞截留本府苗米万四千石漕司应副钱二万缗仍从都统司假甲三千弓矢旗帜官为造给从之时四年春矣六年春帅臣刘共甫又条上京西湖北两路兵民事乞为义勇者并免科役及身丁四等户仍免充保正长五等户又免三分税役每七十五人为一队遇教阅日以营屯田之谷供其费奏可仍以甲万副予之三千副四川宣抚司拨到二千副朝廷已支京西五千副令鄂州都税司于退下旧甲内应副淳熙初张钦夫为帅益修其政义勇增多至万五百人分为五军军分五部钦夫殁教阅遂弛后四年赵温叔为帅复举行之又增收三千三百人通旧为万三千八百余人时十一月冬矣当觱初籍义勇时武昌令T季宣亦求得故陕西河北弓箭手保甲法五家为保二保为甲六甲为队据地形利便则为总不限以乡总首领焉诸总皆有射圃而旗帜亦随总而别其色至今犹存绍熙四年冬王谦仲为安抚使奏乞本路有义勇州县以知州兼提举县令兼军正从之时鄂州七县主客户六万六千六百三十二口三十一万四千八百九十四而民兵之籍总为万五千二百有一人是荆鄂二郡率四五家有一人为兵也荆门军民兵之籍旧为三千四百人或号义勇或号强壮干道元年冬守臣程逖代还乞蠲其役使朝廷悉令放散及冯忠嘉为守会朝廷复修义勇之政忠嘉乃因旧籍增补三百人又籍户马四百为马军分六队孝宗大喜诏总领所岁以马料千石给之而擢忠嘉直秘阁时七年春也岳州义勇之籍四千四百九十九人以绍兴初计之四邑保伍凡九百三十五甲计二万八千五百九十三人是亦五家出一兵也是时湖北诸郡皆有之而信阳军有义勇又有义士惟澧州石门慈利二邑未尝纠籍绍兴末王正功为守始并籍焉章德茂帅湖北又乞义勇之应差保正长者以家业钱多寡为限限外之数与官编户轮流科差从之忠嘉汝州人用民兵事遂除淮南转运判官专一教阅淮西保甲觱泽州人子耆庆元中为成都府路转运判官季宣字士龙温州人父徽言绍兴初尝为右史其父子皆有名当世

　　淮南万弩手山水寨民兵
淮南万弩手者经始于绍兴季年始朝廷命籍民为兵淮南乃选丁壮欲涅其面民骇而逃杜莘老为殿中侍御史为上言敌未至而先驱吾民非计请令民兵止听郡县官节制征役无出乡从之淮民乃定张魏公再起又增招之后亦废弛干道五年冬上命措置两淮官田徐子寅领其事复以神劲军为名于是淮东之籍千四百淮西之籍千六百始议淮南即真州置寨子寅奏每路可各增为二千但聚而养之则不便上问其故子寅曰今人给钱米岁用约二十五万缗每人日支钱三百米三升招集之费又须五万缗激犒射亲之费亦如之异时财用不给未免放散则失信于民如淮西封疆阔远聚而教之民尤不以为便上曰财非所惜扰则勿行子寅因请即乡社教阅从之时六年春矣明年夏淮西帅臣赵善俊因奏乞复取所散神劲军一千八百三十一人赴庐州仍旧军额每八月下旬聚教二月上旬放散亦从之此即魏公所招万弩手效用干道元年放令归耕时万弩手之家巳有旨损三百亩税赋矣干道三年冬淮西帅胡防奏请至是复令与民兵一体教阅焉民兵者于水山寨保伍中取之三丁籍一亦名义兵岁以农隙聚教官给口粮自十月教至正月终散人日给钱百米二升干道四年冬所刱也七年秋又诏本名丁钱皆蠲之八年冬论者以其扰民止命教一月而罢淳熙初上又命子寅往淮东措置子寅上其数山水寨民兵凡二万六千九百人万弩手凡一千四百四十五明年秋遂命淮西提举常平茶盐张宗元与子寅分路提督宗元奏每郡以土豪见任官一员统辖月增给人三十千诸郡自十月下旬为始赴帅司教阅二月淮西五郡凡费钱十六万缗米三万余石淮东亦仿此惟光黄濠楚安丰盱眙七郡则但就本州教阅其犒设钱减半焉宗元者安丰人与子寅皆敢为诞谩时又有许子中胡与可二人亦以耕屯之策见用淮人为之语曰徐协恭胡子中许元功三人鼎足说脱空协恭元功子寅与可之字也实录干道六年正月戊辰诏徐子寅措置官田招集人兵委有劳效除驾部员外郎四月丁未诏徐子寅差知高邮军五月丁巳右朝奉新知高邮军徐子寅收集泰州依旧往来措置两淮官田闰五月丙戌诏徐子寅收集流移垦田四万五千二百余亩委有劳效除直秘阁臣寮上言子寅所招人兵统齐无术尝骇观听所奏垦田未经核实望寝新命从之六月庚午司农寺丞措置淮西铸钱许子中进对奏条具到鼓铸画一上曰当一从卿言癸酉进呈画一并从之寻又令子中兼措置兴国军甲戌子寅朝辞上曰更且勉力七月辛巳诏胡与可知和州九月庚寅子寅知舒州十月戊午子寅职事修举除直秘阁在拜郊前二十日此即三人鼎足时也久之上亦厌其事自淳熙七年以后并令在家习武举以闻遂命守令官按阅之不复聚教矣

　　湖北土丁刀弩手
湖北土丁刀弩手者自政和七年始募土丁为之授以闲田散居边境教以武艺其隶于籍者至九千余人沅州四千二百八十一辰州三千四百五澧州一千二百九十四靖州九百三十靖康初全军调发往河东援太原为虏人所陷仅存千五百人建炎三年亟罢之绍兴六年冬王子尚为帅张直柔觷守鼎言于朝遂命招三千五百人为额沅州千五百辰州千靖澧各五百淳熙三年杨太尉倓为荆南帅上因命杨修其政令八月戊子已而知辰州尹机代还请命有司括田招募人给例物五千春秋教阅犒赐如禁军例上即擢机湖北提点刑狱使司之同措置然刀弩手旧由诸郡已收为省计机迫使募人为之往往无田可给但虚立姓名以应命又土人多惮点集甚患苦之会李仁父出守武陵力言其不便乞度田立额事下诸司张钦夫为安抚使颇以仁父为是会机卒马大同继之欲换以土军辛幼安时新除漕副亦乞各具所见议不合仁父言当用提刑司近差官点定一千三百七十六人之数增募为一千五百人沅州增二十一人为七百辰州增二十五人为五百五澧州增七十二人为二百五十靖州增六人为二百钦夫以为多减恐不成行列欲用见数委提刑躬行检点俟有田没官始令招足元额仁父复为言如此则提举刀弩手司又当复置而欲冒赏者必至横没民田为害滋大不若以见点数为准专委守臣磨以岁月令招及今额仍同钦夫连衔具奏上从之而仁父已为大同所攻奉祠归矣

　　黎雅土丁嘉定威茂土丁
