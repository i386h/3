<!-- { "loadSidebar": true } -->
统制统领官三衙及御前军将佐也祖宗时发兵但以路分州都监等领之神宗用兵始置百三十将是在钤辖路分之外矣渡江后大军又有统制同统制副统制统领同统领副统领等其下乃有正将副将准备将之名皆偏裨也旧制准备将而上自主帅升差仍先申枢密院审察干道七年建康都统制王宏罢乃升差将佐数百人代者王友直言于朝二月庚申有诏训练官部队将而下军中一面升差仍申朝廷照会绍熙四年正月乙酉诏江上诸军升差统制至准备将者令主帅解发三人赴总领所选择一名事既行诸将皆不以为便庆元三年二月戊午诏今升差并委主帅选择令总领或屯军处守臣审覆保明申密院绍熙指挥勿行自是主帅之权复重矣



建炎以来朝野杂记卷十二甲集
　　　　　　　　　　　　　　　宋李心传撰

　官制三
　　皇子除官例
祖宗故事皇子初除防御使太祖第二子及英宗初为皇子并除防御使太宗以后或封王或封国公汉恭宪王初封%王镇恭懿王初封徐国公之类其闲亦有封郡王郡公者昭成太子初封广平郡王吴荣王初封安乐郡公之类神宗诸子初除皆节度使封国公稍迁郡王加平章事平章事今开府仪同三司至出合封王则始兼两镇加司空后皆因之司空今之少保绍兴末庄文太子自蕲州防御使躐拜少保封邓王淳熙末今上自安丰军节度使亦拜少保封嘉王盖重长嫡也视祖宗时恩数为优云

　　亲王赠官例
旧制皇子皆赠三师二令元丰改官制以侍中中书尚书令为三省长官不为赠典干道中正丞相官名削侍中两令之位故魏惠宪王虽孝宗爱子生止为使相薨止赠两州牧盖上意以子弟居师傅官不顺而三省长官已废故但以州牧优之庆元中嗣秀王以山陵总护之劳当迁而官已至太师乃拜兼中书令王辞不拜已而上有殇子亦赠太师中书令追封 王不知今官制已无二令之名此有司失详考也

　　宗室两镇节度使
故事同姓秉旄者非亲弟爱子无得兼两镇熙宁初惟相孝定王允定荣易王允良以属近行尊乃得之庆元初嗣秀王伯圭既辞中书令诏有司别议优崇之礼始命兼两镇焉国朝二百五十年宗室秉双旄者仅三人尔

　　知太宗正事
知太宗正事仁宗始置用太祖太宗之后属近行尊者各一人于是首命濮安懿王为之自是率以近属官至王相者领焉渡江后颇用南班往往多不得人无以表率更事刻削宗室皆患之淳熙初宗正官阙赵温叔言崇宣 公不之贤自江西转运判官召为右监门%大将军忠州防御使知大宗正事非常制也不字仁仲曾祖怀荣穆王宗晖盖濮王第六子祖仲损沂王父士圃以南班扈驾北迁干道中遥拜集庆军节度使仁仲中进士第所至有声积官昭庆军承宣使在宗司数言天下事上甚重之其诸孙多进士高第者

　　宗室奉使
自熙丰以来宗室虽为外官未尝有出使者干道七年春赵温叔为贺金国生辰使孝宗特命武翼郎两浙西路兵马钤辖伯骕副之时方议受书礼故特选之为介也近岁善义不艰皆以尚书郎使北盖用伯骕例云淳熙十一年亲贤宅多才为正旦副使南班近属出疆者止此一人耳

　　宗室知举及任学官
绍兴末孝宗有诏宗室不许注学官七月丁未干道中师烜者廷试中甲科自言于上于是许注甲科八年五月乙亥淳熙中既诏宗室省试十人取一吏部尚书周洪道乃请许充学官及考试从之六年十一月壬午绍熙中遂命赵子直知贡举而外郡至今不差试官盖有司循习之过也

　　三公备官
三公自祖宗以来罕尝备官独宣和末三公至十八人三少不论也太师三人蔡京童贯郑绅太傅四人王黼燕王俣越王偲郓王楷太保十一人蔡攸肃王枢至沂王渡江后以用兵故绍兴十二年秦申王为太师张循王韩蕲王为太傅刘安城王为太保其后干道初杨和王吴信王并为太傅绍兴初史会稽王为太师嗣秀王为太保盖自绍兴后三公未尝备官焉

　　太师并除
故事太师未尝并除绍圣初始有文潞公彦博吴荣王颢宣和中蔡鲁公京童贯郑平乐王绅靖康初燕王俣越王偲绍兴中秦申王桧张循王俊绍熙末史会稽王浩嗣秀王伯圭

　　文臣节度使
节度使祖宗时非近属及有大功者不除宣和末节度使至六十人议者以为滥亲王皇子二十六人宗室十一人前宰执二人大将四人外戚十人宦者恩泽七人靖康初因中丞陈宾王言九人换授梁师成朱 梁方平以罪死而宗室以覃恩建节者十有四人将帅特拜者二人凡六十有二人以月奉及岁赐计之是一年费缗钱七十万也渡江后节度使率不过十许人自建炎至嘉泰宰相特拜者六人吕忠穆张忠献虞忠肃皆以勋史会稽王以旧赵%公葛文定以恩执政一人叶右丞梦得从官二人而已张端明登杨敷学倓

　　外戚节度使
国朝外戚罕有建节者太祖时杜审进以元舅之尊穷老才得节度使仁宗用张尧佐一时名臣力争之其后除拜浸多中兴后外戚节度使二十有二人孟后侄忠厚郑后侄孙藻韦后弟渊侄谦谠邢后父焕弟孝扬吴后弟益盖侄琚环郭后弟师禹夏后弟执中谢后弟渊李后侄孝友孝纯韩后曾季祖冑父同卿从祖邈徽宗王贵 父舜民高宗刘贵 父懋

　　恩旧节度使
哲庙以前节度使未有以恩泽除者若王显张冕辈虽以旧恩贵然皆以尝任密府乃得之崇宁后始除郭天信朱 二人绍兴中曹勋韩公裔干道中曾觌嘉泰中姜特立谯令雍皆以攀附恩累官节度使

　　宦官节度使
真庙以来宦者官虽尊止于遥郡承宣使而已宣和闲始除童贯杨戬梁师成谭稹李 梁方平等十许人靖康初政皆眨夺之渡江以来闲有为正任承宣使者庆元中王德谦已除节度使大臣交奏乃不行德谦亦坐斥语在时事中

　　两镇三镇节度使
国朝元臣拜两镇节度使者才三人熙宁初韩魏公元丰中文潞公绍兴中吕诚公是也然三公卒辞之渡江以来诸大将若韩张吴岳杨刘之流率至两镇节度使其后加至三镇者三人韩蕲王镇南武安宁国张循王靖江宁武静海刘安城王宁国宁武保静旧制惟妇人封得兼两国若大长公主及上乳母皇太后姊妹皇后母之类是也政和中蔡京以明堂成封陈鲁国公辞不拜其后童贯遂封徐豫国公绍兴中秦桧以进书恩亦封秦魏国公大臣兼封止此三人而已时京桧卒辞于是三代及小君皆加两国之赠干道中上既立太子欲加恩魏邸始封韦夫人为韩魏国夫人亲王夫人兼封亦前此所未有自后恩平王夫人吴兴俞夫人及国母卜夫人并用此例

　　两国公主两国夫人
故事郡主未有兼封者崇宁中上谒濮安懿王祠时王女惟曹氏妇安康郡主在乃特封安定普宁郡主赐甲第居之其后未有此比

　　郡公不着开国字
国朝封爵之制阶至奉直大夫职至权侍郎已上遇郊封县开国男若从官经恩则累加至某郡开国公若将相虚邑实封通满万户则封国公而无封郡公者惟宗室追封则有之凡宗室赠节度使则追封国公赠承宣使则追封郡公赠观察防御使则追封侯近岁费戒父以避祖名始诏系权衔不着开国字亦前此所未有

　　执政为阁学士
故事曾任宰相不为资政殿学士盖降职至大资政止曾任执政不为阁学士盖降职至端明止淳熙中魏丞相杞初以端明殿学士起废而林枢密安宅亦以龙图阁学士奉祠前是旧相未有为端明若阁学士以前执政为之则自张天觉路公后惟秦会之余党李文会巫伋等八九人其执政仅三月余故用此例

　　庶官除次对
庶官补外未尝有除次对者绍兴初太常少卿苏迟密院检详欧阳懋请外时方录用党人子弟大臣以苏文定公之子而欧阳文忠公之孙也皆特除待制与郡论者以为言乃改集英殿修撰焉其后少常久次者始除直龙图阁检详以下罕有得职名者云

　　外官除次对
祖宗时自三司使御史中丞翰林学士知制诰之外未有侍从职事官故边帅积劳者率以直龙图阁除天章阁待制元丰官制后惟实历权侍郎以上乃得之淳熙中吴茶马摠程舍人叔达皆自外除待制盖殊命也赵子直当国言者以为今贤士大夫往往不乐为外官盖外权太轻虽欲有所施设而不得骋故也今日之势莫若稍重外重外之术必使帅漕总领可以驯致于从官而后可久任可久任而后可以责事功诏可绍熙五年十一月戊申未几子直去位亦不克行庆元初杨庭秀始自外祠躐除华文阁待制

　　寄禄官分左右
寄禄官分左右字元佑政也绍兴初复举行之淳熙初宗室善俊者建言以为本范纯仁偏见孝宗纳其说又去焉今任子杂流惟细转通直郎奉直中散大夫如故若带贴职则超资焉故小京官锁厅登第者号为平迁两任径转三官盖有出身人不为监当故也

　　中散大夫七样锦
中散大夫旧谓之十样锦今不然矣旧奏子职官今初品官耳初奏通仕郎出官与将仕郎同但以拜命日理服绯年月旧身后许上遗表推一子恩今减一年磨勘耳奏荐虽不隔郊然满四名有止法其实与正郎无异它所存但虚文谓之七样锦可也

　　减年对实历磨勘
旧制以恩例减磨勘年者率以四年为一官故有初改官入部数纲而径转朝奉郎者朝廷患之隆兴二年春始着对使实历之令及干道三年郊祀左选奏补三百人右选千七百余人六年郊祀左选奏补二百余人而右选如故盖以文臣对使实历故也淳熙中议者请祠官无实历者虽迁至员郎以上毋得任子事下秘书省国史院时郑少嘉尚书修国史建请京朝官以上须实历一任者乃许任子孙八年正月辛未从之

　　选人改官额
选人改官旧无定数绍兴后多不过九十人少或至五十人绍兴二十年八十八人二十五年六十八人三十年七十四人三十一年五十人捕盗及职事官皆不在数三十二年遂至一百十三人孝宗患之隆兴元年四月诏以百员为额干道三年七月又通四川为百二十员七年十月有司请不限员奏可时虞丞相当国也淳熙初上以官 稍严升改之令于是六年引见改官不及七十员而捕盗在焉周洪道为吏部尚书七年二月因请以七十员为额是年四月又增八十员职事官并引见改官六十五人四川换给一十五人特旨改官不与十三年三月又诏职事官改官在八十员岁额之外自是岁改京官者仅百员迄今遂为永制

　　奏举京官
奏举京官祖宗时无定数有其人则举之太平兴国后诸州通判亦得举京官熙宁中取以为提举常平官员数元佑中尝暂复之至绍圣又罢淳熙六年九月上以岁举京官数滥命给舍台谏议之王仲行希吕时兼给事中乃请六曹寺监户郎右曹郎官同岁减举员三之一诸路监司减四之一礼部国子监长贰减三之二前执政岁减二员诸州无县者岁止一员岁终不除运副而判官补发者不理为职司奏可庆元元年十一月复诏判官补发副使状理为职司又诏职司状不得用二纸用姚察院愈奏也在京选人旧无外路监司荐举渡江后诏以六部长贰作职司干道七年九月罢之惟馆学官通理四考不用举主改官盖累圣优贤之意

　　减举吏员馆学改官例
