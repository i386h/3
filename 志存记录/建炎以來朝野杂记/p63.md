<!-- { "loadSidebar": true } -->
川秦榷牧自元丰以来虽各有两司秦司榷茶秦司买马川司榷茶川司买马大抵川秦皆止除一使盖摘山市骏非相通不可也绍兴初陕西失守李子公为使乃奏合四司为一司以省官吏如是者六十八年矣有吴 者武顺之第四子初补京秩干道中自都官郎官易带御器械年三十余为池州都统制每妄杀人孝宗知之复命易文淳熙中以敷文阁待制提举茶马坐黎州变故降为集英殿修撰奉祠久之复命出守稍迁宝文阁待制知泸州庆元嘉泰之闲 食祠禄居汉中而从子曦为殿副二人不相能 每丐任使曦数阴沮之 无以为策时胡直阁大成为茶马司尽核诸场额外之茶且损蕃商中马之直旧例买马必四尺四寸以上及大成损马直而马至益希所市四尺一寸而已其至军中毙者复众朝廷苦之 一日与殿司取马统制官彭辂谋纳赂于苏师旦旦说之曰马政之积弊此非西人谙其利病者不能更张莫若复委吴次对师旦然之命下后省驳之乃诏 与郡朝论方难其选一日辂与师旦语因及之辂自言世西人今西蕃多善马特茗司损其直故以驽骀入市诚以善价招之当可得师旦喜曰无踰公者矣翌日召辂至韩府平原见之立语少顷又翌日遂有分司之命大略以为茶马司所发纲马全不及格积弊极深宜有更革自今差文武臣各一员令三省枢密院条具来上嘉泰三年八月丁未也后四日遂命直秘阁知泸州王大过与辂分领之大过置司成都辂置司兴元府方 之受堂帖也即日以秦司属官印视事于其宅又以迓吏稍缓私遣御前军二人至成都府捕胥长以来自绍熙末茶使视事皆申知制司 以身为从官用故事不复关白谢用光怒会得邸吏罢报即追还迓人械所遣二卒还军中 大沮然犹得知潼川府云时义烈庙初成 身至兴元以谒庙为名与曦乐饮结欢而去辂至司所市马终不及格则以深蕃道梗难以猝致为词焉辂果之子后为殿岩

　　后 王主奏荐格
渡江后后 之家奏荐每遇大礼圣节生辰皇太后家推恩四人皇后二人亲王公主诸 遇大礼各奏二人昭仪至才人各一人

　　内命妇诞育推恩格
内命妇诞育皇子女推恩者皇子生婕妤以上三人美人才人各二人皇子裹头出合 五人婕妤以上三人美人才人各二人公主生一品二品二人其余一人上头出降一品四人婕妤以上二人美人才人各一人非次进封者推恩二人美人才人各一人嘉定二年杨皇后已正位诏用嘉泰三年十月尝生皇子特与奏荐四名盖以事体增重故也

　　宗室封女之制
凡宗室封女之制使相女封淑人节度使硕人观察使令人团练使恭人遥郡团练使宜人大将军安人凡宗女郡主至安人身亡皆任子孙一人淑人以下未有子食禄者惟听任所生子凡郡县主两遇郊皆推任子恩郡主四人县主一人郡主得奏期以上亲县主止奏子孙

　　主亲王所奏亲属
凡 主许奏缌麻亲之子从一品许奏缌麻亲才人许奏小功以上亲亲王妇之有服亲及有服亲之夫皆许奏内命妇非遇大礼虽诸 亲属止授承信郎

　　内命妇封赠
凡内命妇封赠 三代婕妤以上二代美人才人一代

　　职事官改官法
职事官改官法枢密院编修官秘书省正字太学博士两学正录到任实历一年通理前任四考并自陈改京官即未满年就改一等差遣者凑及一年听通理敕令所删定官有出身四考无出身五考从本所保奏与改合入官大理司直评事供职满二年通历任五考有改官举主三员者亦听如旧法评事改官带行职任及补外例得添倅诸州绍熙初沈评事槐始与堂除知县二年九月十五日后又不行庆元末李持直国柄复以近制出宰金坛五年五月二十三日自是皆作邑矣开禧末李侍郎有请乃命以二年为任 巨野人汉老之子用李季章荐至侍从今以集英殿修撰知广州云

　　举合门祇候二事
凡举合门祇候之制诸路监司郡守及州钤辖已上许岁举所部廉干有方略善弓马经两任亲民无遗阙及曾历边任者一员郡守仍员郎正使或右武郎及带职升朝官以上乃得荐举淳熙新制也诸举充合门祇候用举主七人内一员职司侍右试孙吴兵书大义五道通时务边防策一道文义稍通三百字以上送马军司候报弓马合格取裁

　　宗室锁厅出身转官例
凡宗室锁厅得出身者京官进一官选人比类循资无官应举得出身者补修职郎即濮秀二王下子孙中进士举者特更转一官

　　选人历任有负犯者改官增举考
诸选人改京官历任尝有负犯者公罪一犯徒两犯杖四犯笞并加一考私罪笞亦加一考仍增举主一员杖以上加二考增举主二员或职司一员即举主考第及格而以事论罢者虽降资亦不理逮阙并改次等合入官

　　进纳授官人升改名田之制
凡进纳授官人升改名田之制历任六考有举主四员与移注历任十考有改官举主七员与磨勘即因获盗应循从事郎以上者具奏降等与使臣其因军功捕盗得改官酬奖如不愿换使臣与比类循资至承直郎止称军功者谓亲冒矢石或获级或伤重及战退贼众解围其运粮守城进筑把隘之类非郎因军功捕盗而转至升朝非军功捕盗而转至大夫者听免差科科配如官户

　　吏职补官至从政郎止
凡吏职年满依法补授将仕郎后有恩赏者许循修职郎用考第关升至从政郎止其不因年劳非泛补授者未得注拟具元补因依奏裁

　　庆元荫补新格
庆元荫补新格使相以下十人执政官太尉八人文官大中大夫以上及侍御史武臣节度承宣观察使六人文臣中散大夫以上武臣防团刺使及横行四人文臣带职朝郎以上武臣正使三人致仕遗表文臣前宰相见任三少使相共八人曾任三少使相七人曾任执政官六人大中大夫以上二人武臣使相以上八人节度使六人承宣使五人观察使四人文臣中大夫武臣防御使以下并不得推遗表恩先是绍兴初中书舍人赵思诚尝上任子限员之议诏从官讨论申省淳熙九年八月庚子始用廷臣集议行之既而从官有身前己奏六人而身后推恩为吏部所格者开禧末议者有请乃诏致仕遗表恩泽在限员之外若非泛恩泽则不许云谓监司帅臣遇覃恩及泛使出疆之类

　　七色补官人奏荐法
凡非泛补官者旧制员郎以上官皆得任子干道末始诏员郎副使以上补授及三十年以上者听官本宗缌麻以上亲一名带职员郎以上入官十五年正使以上入官二十年并系亲民资序者遇大礼听荫补一名正其致仕即不在荫补之限如巳任而被任人身亡者俟致仕曰听荫子孙一名其大中大夫观察使以上不拘此令九年七月诏旨也非泛补官者谓臣僚凑补异姓缌麻以上亲及尝得解人娶宗室女补文资之类

　　诸县推法司
旧制诸县不置推法司吏受赇鬻狱得以自肆绍熙闲议者始请万户以下县各置刑案推吏两名五千户以下一名专一承勘公事不许差出及兼他案仍免诸色科敷事件月给视州推吏减三之一委令佐选择有行止无过犯谙晓勘鞫人充以一年为界即因鞫勘受财并行重法元年七月庚午敕然诸县多不奉行朝廷闻之乃勒令请领重禄如不受者勒停所属不帮支者从例受制书而违抵罪四月二日己亥都省批状庆元初又诏诸县编录司亦行重禄仍令县主吏举有行止不犯赃私罪小吏三两人就司习学遇阙县闻州委官试习学人断案一道刑名五件取稍通者充及三年检断并无差失升一等名次主吏有阙得先补之着为令元年五月戊戌降敕自降旨后及今近二十年矣未尝有行之者


建炎以来朝野杂记卷十五乙集
　　　　　　　　　　　　　　　宋李心传撰

　取士
　　开禧召试制科两台谏论三秀才
自李仲信后制科无合格者又一十余年有何致者字子一永康青城人祖耆仲字子固淳熙初尝为部使者知名土也致少有才为郡守陈缵嗣功馆客缵入为司农丞荐致于刘仲洪尚书所仲洪亦喜之时李季章为礼部侍郎刘师文为工部侍郎仲洪率二人以制科荐于朝有旨召试会同荐者吴郡滕晟东阳杜福遭忧不赴诏须服阕并召致躁急欲先得试屡恳季章季章以为狂笑不顾致更祷缵缵即以仲洪意为苏师旦言之冑不得已于仲洪为降内批如所请后二日权中书舍人易元章缴还致大憾乃以札子白庙堂谓言词多取憎嫉必触报罢乞寖已降召试指挥且谤元章不已时邓伯允方为侍御史俄而元章除右司谏伯允先为修注以论谢子肃外补憾之不忘及除御史欲奏夺子肃二子出身元章亦恨致因及之伯允曰司谏始入言路而亟雠一布衣何示人以不广不若更论二谢如致事友龙得论之明日相继求对元章论二谢驳放伯允论致进卷诋诬伊尹罢归致之从缵来也盖亦尝登冑之门伯允无以为罪故摘致进论中言伊尹始行尧舜之道而终为天下开陵犯之端之语以此激之时人谓两台谏共弹三秀才盖指此也辛未岁致以吴德夫荐再召郑景绍正言论之乃勒令归乡增修所学焉易元章以开禧元年八月十四日对郑伯允以其月之十九日对郑景绍奏以嘉定四年五月二日下

　　殿试不避亲
国朝之制发解进士及省试皆置别头场以待举人之避亲者自缌麻已上亲及大功已上婚姻之家皆牒送惟殿试则虽父兄为试官亦不避盖以无别试之故也开禧元年检详毛宪为考官其子自知以迎合用兵冠多士韩冑既败乃用言者奏夺宪次对而降自知为第五甲末名

　　孝宗议令辅臣考南省上名试卷而中止
故事南省开院后以上十人试卷修写成册进上行之久矣淳熙辛丑岁上命王仲行尚书知举郑少嘉侍郎黄德润侍御同知既入院矣或谓郑黄皆闽人恐有私上乃议令贡院取三十名前卷子于揭榜前五日付辅臣考校然未出命也居数日宰相赵温叔因审其事且言如必欲行则早令试院知之上曰朕亦有少疑更欲与卿等议之温叔觉上意已变即奏云臣等亦深疑之未敢遽奏恐有避事之嫌陛下既选任知举三人又令臣等考校则是三知举不足信矣况又有不可知者臣等受恩至重今日固当尽忠考校但恐此例一开后来宰执有挟者得以容其奸上曰朕亦思之不可开此门姑已之后旬日乃命开院日将上二十人真卷先次进入会仲行策题中有太上皇帝匹马渡江之语上不乐以谕辅臣时临安已镂板行之亟命毁板仲行不自安请外数月出知绍兴

　　淳熙议复四川类省试所减额
省试旧以十四人取一名隆兴初建剑宣鼎洪五州进士三举实到场者皆以覃恩免解有旨增省额百人遂皆以十七人取一人而四川类省试则十六人取一名后不复改淳熙十五年范东叔仲艺为右司郎中议以蜀去天日远士惟科举一路非有学校他歧进也且隆兴省额蜀人初不预今乃例减名额非是当复故时留仲至正自成都召还为参知政事意亦主之执政共议曰上改用十五人取一名有成说矣东叔喜 为礼曹给舍台谏诸人言之亦无异议会宇文子英价以兵部尚书兼侍读当夜直上以其蜀人也以所议告之子英不知其由遽对曰类省十六人视南省已优矣尚何议昱日执政奏其事上曰朕已为宇文价言之毋庸尔诸公方退盖用东叔之议则类试每举当增省额七八人子英率意而言遂不可复东叔深以为恨

　　四川类试榜首恩数差降事始赵庄叔张安国本末相似

