<!-- { "loadSidebar": true } -->
四川军粮岁用一百五十六万余斛其十三万余斛岁收二分税子二万九千斛兴元府兴洋阶成利凤西和州营田租十万余斛一百三十七万斛籴买关内七十八万石关外六十万余石然粮道既远水运颇劳绍兴六年春吴涪王为宣抚副使命将取秦川必欲从陆运赵应祥为大漕执不可吴迄自为之两川调夫运米十五万斛至利州率费四十余千而致一斛其冬吴复欲从陆运召诸路转运使持户籍至军中邵泽民权宣抚副使独曰今春驱梁洋遗民负粮至秦川饿死十八九岂可再也且宣司巳取蜀民运脚钱百五十万其忍复使陆运乎既上疏立以便宜止之卒行水运自后席大光胡承公相继入蜀率以水运为可行于是总领所委官就籴于沿流诸郡然民闲不免受弊而粮亦不足十八年符行中为总领用其属官李景 之策景 字绍祖开封人遵勖之后贪酷吏也终于直秘阁知夔州就兴利阆州置场听客市卖由是尽革前弊米运充足三十一年金人入侵王瞻叔调利路夫六万七千人自鱼关负粮至凤州人持七斗米兴元二万夫巴蓬利各四千夫文龙成各千五百夫阶州二千夫旧民夫裹粮自备至是始给之自鱼关至凤州百八十里往来六日程日给米二升然民闲一夫之费犹数十千又多道死者干道初王圣锡帅蜀请优恤之漕司奏人给三千应用度牒八百上命以二千予之二年正月甲子干道中虞雍公自宣抚使还朝为右仆射上问西边积粮之数虞公奏臣离蜀时近八十万斛干道五年春当绍兴初关外四郡多不耕之田故多徙诸军于内郡以就粮如守边之兵必就食于内郡之水运其后十四年闲耕垦 野粒米狼戾有司不时措置就籴至辛巳用兵王之望调利路丁夫运米一夫之费至七八十千民力告竭又丁夫多死于道者臣始至宣司即边地措置和籴不惟省内郡水运而边头渐有储蓄矣亦闻王炎委孙叔豹增籴王公明以枢密使代为宣抚但近日移兵戍黑谷等处食者既众或一不熟仰食此米必无赢余一日边事起当有辛巳调夫之患上曰然卿宜将此意谕王炎令广作措置其后至淳熙中西边乃有积粮一百一十余万斛云在鱼关阶成西和凤洋兴利金州兴元府大安军十一处贮之自符行中于利阆等州置籴场募商人载两州米入中其在阆州者泛嘉陵而上至利州又自利州运至鱼关官不胜其费又多亡失者绍兴末杨嗣勋总计始用属官井研陈厚议废阆州籴场令商人径至利州及鱼关仍优其直公私便之

　　行在诸军马草
行在诸军马草每年计三百六十万束每束户部降本钱百文下浙西漕司于诸州收买共十六万缗以榷货务见钱关子二十万缗以本部窠名钱科降绍兴三十一年殿前司既献酒坊六十五户部因请以其净息钱三十六万缗专充马草本钱而以递年合降本钱收籴马料从之四月辛未大抵马草料钱约计七十余万

　　关上诸军马料
关上诸军马料旧于沿流诸州和籴然实以等第分科为率绍兴五年冯震武传之总计始自置场籴买岁用大麦二十五万一千一百四十斛明年夏请权免和籴马料一年许之令西边有积料十二余万斛 备军兴非岁计所常用

　　都下马料淮浙江东沙田芦场本末
都下马料旧以其数和籴于民绍兴二十七年冬言者谓江浙闲沙田芦场为人冒占岁失官课至多明年春诏遣户部郎中莫济子齐同三路漕臣按视将以其租为马料之费二十八年正月癸未时叶审言为御史上言陛下初欲免岁籴马料为国便民然三路辽远使者岂能尽行必有强增其数以希进者于有力之家初无加损而害及贫民虑致逃移坐失税额因极论之始浙漕赵清献议欲尽行沙田入官随其肥瘠高下轻立租课就令见佃火客耕种如有形势之家尚敢占吞具名取旨事既行二十七年十二月乙未而或不以为便乃令见占人且行管佃净认租课故审言论之寻诏第三等以下户更不一例根括二十八年二月癸丑后数月又诏淮东人户检寻契要未备可限半年五月庚午俄特与放免五月丁丑后月余复命 浙西江东官户千亩民户二千亩以下放免余 依元旨增租六月甲寅时福建江海之滨亦有新出沙田户部闻之遽下常平司出卖而殿院任信儒以为此皆民闲自备资本兴修数年之闲偿费未足望少 之乃止二十九年五月甲寅其后淮东浙西江东三路沙田芦场之籍总二百八十万亩有奇凡为沙田则起催小麦米丝沙地则起催豆麦丝麻芦场则起催柴发见钱民闲以为扰诉讼不绝方务德滋守京口五疏论之孝宗问大臣此事或以为可取或以为可损陈鲁公曰君子小人各从其类小人乐于生事不惜为国敛怨君子务存大体惟恐有伤仁政此所以不同上曰然乃诏沙田芦场指挥更不施行三十二年冬也十二月庚戌得旨干道元年秋斡办皇城司梁俊彦复献议乞以官民请买之田立税请佃之田立租乃诏淮东西绍颂张津杨倓同三路漕臣措置而俊彦总治之叶子昂秉政深不以为然而弗能止也俊彦等乞沙田折纳米沙地及芦场并纽折见钱从之七月丙寅置措置官田所九月丙子申请折纳钱米六年春始立税租数目自一分至三分已业沙田所得花利每米一石于十分内以一分立租芦场所得花利纽钱一贯于十分内以一分五厘立租其租佃沙田即立租二分芦场立租三分二月己酉也凡为钱六十万七千七十余缗诏并赴南库送纳七月癸未八年秋言者以为向来措置之初止为有力之家侵耕冒占而奉行之际乃并人户租产口业一概打量加立新租数倍致人户有逃移者乃诏已业芦场草地所纳赋税并减五厘租佃与减一分七月甲戌先是创提领官田所至是并归户部焉



建炎以来朝野杂记卷十六甲集
　　　　　　　　　　　　　　　宋李心传撰

　财赋三
　　官田
官田东南旧多有之靖康中尝命经制司鬻蔡京王黼田为籴本翁端朝中丞为经制使言恐生弊幸乞租与客户岁收课租损其二分从之然诸道闲田颇多既利厚而租轻因有增租以攘之者谓之 田由是词讼繁兴绍兴二十八年知温州黄仁荣请鬻之以止讼会何内翰溥亦请鬻官田为常平本从之其后户部会其数得钱五百万缗自是数举行之独营田不废

　　省庄田
省庄田者今蜀中有之号官田自二税外仍科租应大小麦豆糙白米谷桑麻荞芓之数十有八种无不必取之既高估其直又每引别输称提钱民甚苦之然其实皆民闲世业每贸易官仍收其算钱但世相沿袭谓之官田不知所始也

　　屯田
屯田者始熙兴初陈密直规为安陆汉阳军镇抚使以境内多官田荒田乃仿古屯田之制令射士民兵分地耕垦其说以兵民不可并耕故使各处一方凡军士所屯之田皆相其险隘立为堡寨寇至则保聚捍御无事则乘时田作其射士皆分半以耕屯田少增钱粮官给牛种收其租利有急则罢从军凡民户所营之田水田一亩赋粳米一斗陆田赋豆麦各五升满二年无欠输给为永业流民自归者以田还之凡营屯田事府县官兼行之皆不更置官吏条画既具乃闻于朝诏嘉奖焉元年十一月丁未下诏三年下其法于诸镇使行之悉以陈规条画为主其江北无牛之地仍用古法以二人拽一 凡授田以五人为甲别给菜田五亩为庐舍稻场初年免田租之半兵屯以使臣主之民屯以县令主之以岁课多寡为为殿最三年二月癸巳其后诸镇又废不果行四年朱子发建言荆襄之闲沿汉沔上下膏腴之地七百余里土宜麻麦古谓之柤中请选良将领部曲镇之招集流亡务农重谷寇来则御寇去则耕不过三年兵食自足诏送都督府亦未克行是时韩蕲王在淮东屯田上命即闽中市千牛赐之为屯田之用五年闰二月壬申五年冬张魏公在行府请屯田郎中樊宾往江淮措置遂改屯田为营田后以其扰民但令诸路监司领其事三十年李显忠为池州都统制复请令诸军屯田十一月丁酉俄军兴未暇逮金虏兵退议者建言宜于淮甸屯田以修兵备诏兵部侍郎陈应求往淮东工部侍郎许觉民往淮西措置三十二年三月甲子已而上谓大臣曰士大夫言此者甚众必须先有定论用诸民乎用诸军乎若论既定当先为治城垒庐舍使老小有所归蓄积有所藏然后可为陈鲁公曰今西北归正人愿就耕者甚众已降牛种本钱及治庐舍矣其后应求请募民耕荒蠲其徭役及七年租赋上可之五月甲辰干道中有郭震者以建康都统守庐州始创屯田遂除节钺俄又罢屯田兵令归正人请田 得不偿费也荆襄屯田者自绍兴以后专隶都统司亦麤有所入干道二年乃诏除朝省及总领所外他司毋得预三月己酉其语互见营田事中

　　营田
营田者绍兴元年解潜为荆南镇抚使以所管五州绝户及官田年来荒废者甚多乃以便宜辟直秘阁宗纲为屯田使召人使耕分收子利乃以闻诏以纲为镇抚司营田官五月辛酉渡江后屯营田始此其后荆州军食多仰给于营田省县官之半焉其秋遂命河南淮南措置屯田九月庚申已而河南镇抚司营田官任直清言河南残破民归业者尚罕所创营田全籍军兵恐力微难以号令请命镇抚使翟兴兼营田使十月戊寅时诸镇尚未就绪独命公安县令倚营田办集选官十一月丁未 解为帅故也三年韩世忠为江东宣抚司上命措置建康营田世忠言荒田虽多大半有主难以如陕西例请募民承佃蠲三年租满五年不言给佃人为世业于是诏江北浙西皆如之田租初年全蠲次年半减四月己丑寻又免科配役十月辛卯自后营田专用诸民五年王观察彦为荆南帅言已措置营田八百顷自蜀中买牛赋民诏多方措置十一月丁酉先是言屯田者甚众而行之未见其效六年张魏公以都督出行边乃奏改江淮屯田为营田凡官田若逃田并无拘籍以五顷为二庄官给耕牛具种子农器一庄以一人为长每庄官募民承佃其法五家为一堡又给亩为菜田又贷本钱七十千分二年偿勿取息命措置官樊相伯宾王中孚行之正月丙午寻命五大将韩刘张吴岳及江淮荆襄利路帅臣悉领营田使时李伯纪为江西大帅亦言今日之事莫利屯田然兵革灾伤之余民力必不给请命江淮湖北宣抚司招纳京东西河北流移之人贷种收田勿取其入次年乃收三之一又次年则半收之诏都督行府措置三月吕元直时为湖南大帅因请钱十万缗兴屯田五月辛亥其秋中孚入见上谕令竭力久任议者恐张相还朝欲留措置于是迁相伯司农少卿提举江淮营田公事置司建康府擢中孚屯田员外郎以为之副官给牛种抚存流亡岁中收本谷三千万斛有奇七月壬申除客户当给六分官收十万余斛然议者犹以为奉行峻速或抑配豪户或强科保正田瘠难耕多收子利民闲有鬻己牛而养官牛耕己田以偿官租者此监中岳庙李寀奏中孚上疏争之且言愿假岁月勿责近效上许之七年二月辛丑七年夏魏公犹在中书亦觉其扰民乃言自置营田司数年已有成效请罢司以监司兼领六月乙丑十九年夏两浙提领营田曹泳言根括得镇江荒田二千二百余顷请悉以为营田六月甲戌二十一年镇江诸军都统制刘宝请民户识认营田者亩偿开垦工本五千五百许之三月丁未寻诏诸道仿此由是营田渐以还民矣隆兴二年孝宗谕大臣以营田事欲使归正人耕之汤丞相曰归正人未可用诸军不入队人恐可以使时中孚提举四川茶马已受代汤丞相因荐其才正月庚子上召见之畀以营田事后亦不克行而罢其后淮东西田卒以归正人耕之干道中亦诏蠲州县撮收课子八年七月仍免其徭赋焉

　　关外营田
