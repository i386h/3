<!-- { "loadSidebar": true } -->
黎雅徼外夷人旧不相通干道六年雅州沙平夷人与 州夷人相攻沙平求援于左须夷人杨出耶因而获胜出耶者本黎州五部落夷人也于是自荣经之佛笼溪 开生路入严道之商思经尾干河至荣经之苦坝由烟河山顶透丑部落地分把截将王思恭即率土丁堑其道而堙之淳熙四年八月壬辰思恭复往巡逻则有木皮寮在焉乃闻于州委荣经簿毁折七年三月出耶复入汉地焚掠干河一带居民八年十一月制置司始知之令思恭起遣归部且调雄边军三百就县屯驻九年三月甲戌思恭以土丁官军逐去之四月癸丑出耶复自干河至小思经出没卤掠遂即苦坝 立碉囤五月壬申复为思恭所逐焚其囤又即木头寮山顶为寨屯泊皁望官兵十年二月壬戌出耶始至碉门寨受犒纳降旗州遣兵焚其囤舍及所种麦且给出耶蕃官帖月以钱米予之十一年二月己未其徒二人复越入干河省地为都巡检官兵所杀壬申夜出耶遂引兵与夷人河泥兄弟突出大河攻木头寮寨以索骨价钱为词土丁力不胜遂遁出耶焚掠居民八十余家凡三日而去州闻其事立赏钱千缗募能生致或斩出耶首者及出耶悔过归顺则待之如初乙亥碉门知寨与夷人暖誓别立誓书汉蕃安心互市会 州夷人至碉门互市知出耶为汉人所讨遂带器甲欲来攻出耶并害沙平以报前日之雠沙平夷惧即攻击河泥兄弟又以财物赂出耶使去出耶乃退居鹄打 制司闻其事调荣经所屯飞山雄边军以是月庚辰至始阳州以木头寨不可守乃别建寨于史村山三月下未州出信旗并委曲府碉门寨将胥灿使往沙平招安出耶又以骨价钱偿之乃止自是沙平嵒蕃之隙益深矣

　　龙州蕃部寇边
文龙州蕃部皆氐羌遗种也文州蕃兵多至数千人龙州才四百而已盖自大鱼城木瓜平以至后村不过十数部部不过数十人木瓜平有李蒙族后村有董家族近文州则有白马丹族自熙宁八年始有旨推排近邀有物力税户团结寨子弓箭夫共一千六十三人轮戍渔溪浊水干坡三寨月一替糇粮器械自备由是不能久老弱备数名存实亡夷人易之庆元二年六年连寇清川平郊二寨兴州都统制郭杲调大军击之则已去矣会杲与总赋官王宁德和不 徒久戍以困之杲死军乃解先夷人常至浊水寨互市寨有土豪三四受而储之夷人恃以为命及苏肃之为守或告以土豪既擅博易之利顾又反挑夷人生事招衅肃之乃罪土豪而移之夷人至无所归自是茶盐粮米之属皆不可得夷人困怒嘉泰元年春遂掠平郊寨刘仲洪德秀为制置使请于朝调西兵二百分屯清川平郊浊水花平四寨以遏其冲突三年正月十八日戊子夜夷人潜入掠大崖堡二月二十一日庚申夜进陷浊水寨焚寨栅夺其印执银冶巡检兼知寨范浩并其家屠之盖浩首罪土豪绝其博易故也谢子肃源明为制帅调龙州彰明大军四百往讨之吴曦为兴州帅因命权统领王钺准备将李好义俱行钺闻木瓜平族首李蒙大等结约未已遂悉兵以出曦又遣州后军正将李尧辅以所部三千赴之三月十九日戊子夷人攻五凑堡后二日围银冶场四月八日丙午复掠五凑堡钺遣兵追袭后六日得其二级而还子肃闻夷人已去乃檄潼川路兵马钤辖范仲壬往图其事仲壬单骑而至召土豪与语欲诱夷人来计事即杀之土豪得其情仲壬无以应卒不得其要领而归夷人亦不出但重劳饷给事闻五月十一日戊寅有旨制置都统司重立赏榜召募土豪乡导 青巡尉弓兵并力掩捕制司遂立赏钱四千缗七月王钺命李好义及部将何师雄等以选士二百人深入十三日己卯晚渡大鱼河十四日庚辰旦夷人望见官军即走入箐官军追之斩八级夷人奏险官军不能进乃还焚其部帐夷人怒复纠合以追官军凡三百余里日晚好义等仅得济河十五日辛巳还至浊水寨二十六日壬辰夷人约降制置司不敢决八月二十一日丙辰以其事申枢密院大略谓不即受降恐失事机诱而缚之又伤大信未报制置司恐夷人再入九月三日戊辰以便宜檄都统制纳降仍再申枢密院大略谓若更迟延恐蕃部生疑兵连祸结十月十三日戊申李蒙大者率其徒二百至浊水源谷子龙下守臣杨熹委江油令马崇谦与王钺往受其降夷人献六牛以为礼又归所掠铜印后二日制置司被旨以李蒙大原系汉人窜入蕃界结诱侵犯罪在不赦事与文州蕃部不同十九日甲寅制置司复奏夷人服顺乞降傥于此时沮却恐兽穷必噬反生后患四年正月八日壬申得旨许之制置司先奏夷人开展封堠约二百里及献水银朱沙窟一处既遂言此皆夷人养生之具恐难遽受又虑或生希觊引惹边衅猝未宁息乞赐还蕃部亦许之于是犒夷人钱引七百银碗三将士皆受赏而归留大军二百五十人屯浊水寨通旧为四百五十嘉泰元年所差者又乞籍定寨夫官给军器五日一阅及于干坡渔溪浊水三寨之侧筑小堡三十徙并边民户二百四十往居之干坡寨在平地中无险扼王钺又请于其前筑水山寨以为戍守之所朝廷皆从之自是蕃部稍帖息矣

建炎以来朝野杂记逸文从吴志伊藏明钞本录补

　　永阜歹赞陵议
绍兴初六飞驻越昭慈圣献皇后上宾因卜地权歹赞于会稽上皇村盖便于修奉也及卜佑陵遂就其侧并举显肃宪节二后祔焉显仁高宗维从其兆则迫隘已甚矣高宗之葬也赵子直时守蜀手疏论会稽歹赞宫浅薄可为深忧宜复祖宗山陵之制朝论不从于是自昭慈之西连用五穴山势渐远其地愈卑矣孝宗将歹赞子直为枢密使建议以歹赞宫本非永制实居浅土蔽以上宫初期克复神京奉迁神驾虽其志甚美而其事实难且死者无终极国家有废兴岂宜徒徇虚名以基实祸识者深以为然时日官荆大声已卜地思陵之傍开深五尺下有泉石近例神穴深九尺案行使赵德老以为土肉浅薄不可用子直乞改卜意欲以中军寨为之而宰相留仲至以为不然于是德老与覆案使谢子肃附其说乃命大声改卜于新穴之东视新穴纔高一尺一寸五分而已孙从为覆案使还言当少 时日别求吉兆而内廷左右以上久居丧次内外不便皆主速葬之说乃诏侍从台谏限三日集议议者皆言神穴未安自合展期改卜况朝廷礼文何尝尽循古制岂必拘七月之期奏刘德修所草也朱晦翁时在经筵复上奏论台史国音之说不可信又言今穴视前穴高一尺一寸五分则是开至六尺一寸五分即与旧穴五尺之下有水石处高低齐等如何却可开至九尺而其下二尺八寸五分者无水石邪臣自南来经由严州及富阳县其江山之胜雄伟非常说者又言临安县乃钱氏故乡山川形势宽平邃密此必有佳处可用而臣未之见也窃见近年地理出于江西福建为尤盛望下两路帅臣监司疾速搜访量给路费多差人兵轿马津遣赴阙令于近甸广行相视或谓晦翁之意似属蔡元定季通也所谓国音者盖近世庸妄之说以五音尽类 姓而谓冢地向背各有其宜以国姓论之必当用离山坐南向北之地晦翁谓以礼而言则死者北首若以术言则凡择地者必先主势之强弱风气之聚散水土之浅深穴道之偏正力量之全否然后可以较其地之美恶政使实有国音之说亦必先此五者以得形势之地然后其术可得而推若曰其法果验不可改易则洛越诸陵无不坐南向北固已合于国音矣又何吉之少而凶之多邪疏入不报其后卒定永阜歹赞陵于会稽子直请如故事建陵台谏同列又以后丧踰前丧而止故永崇亦因之若成穆成恭二后则先葬于赤山慈懿皇后则歹赞于南山净慈寺在卷四孟子庙配飨从祀后

　　陈鲁公谏避狄
陈长卿为相静重有守高宗甚敬之金虏遣使来出慢言朝廷震怒大阉张去为密进幸蜀之计翌日长卿对首言张浚可用上不许因谕以入蜀之计长卿曰川蜀路艰缓急难进且士大夫六军皆东南人万一顾恋不进岂不误事上悟而止于是始议出军守江淮之策及王权败归阉戚益惧劝上幸会稽因入闽日欲晡上命王存忠来议长卿延入解衣置酒翌日入奏曰陛下诚用其言大事去矣一日中使持御批来甚遽长卿视之乃云如更一日虏骑未退且令放散百官浮海避狄长卿取焚之入奏曰诚如圣训百官既散主势孤矣上曰焚之何也长卿曰既不可付外施行又不敢辄留私家故焚之耳上嘿然会虏有内难戕亮而归方是时微长卿国势几殆卷六第一条

　　龚实之论曾龙
龚实之初为监察御史会江浙大水诏侍从台谏卿监郎官馆职陈阙政实之言水至阴也其占为女宠为嬖佞为小人专制为夷狄乱华而其闲因权幸以致者盖十七八方崇观之闲小人道长内则奄腐窃弄威柄至其末年浊乱极矣于是有京城大水之异驯至夷狄乱华海内横溃今左右近习不过数人众所指目形于谣诵一二年来进退人才施行政事命由中出人心哗然指为此辈甚者亲狎之语流闻中外赓酬之作传播迩遐昔孝元信任恭显汉业始衰京房尝因燕见所以觉悟其主者类数百言元帝不能去显而京房由是以死臣每读其书而深悲涌水之变由显而致房卒当之可哀也时隆兴二年八月矣七月王子下诏求言八月甲寅朔相去凡二日则此疏八月初所上也先是内侍押班梁珂与大渊觌皆用事都人为之语曰天上三奇日月星地上三奇乙丙丁人闲三奇梁龙曾谓其能为人祸福也会言者论珂交通诸将大为威福害及百姓甚于寇盗诏珂与外任宫观日下出门八月五日戊午后十四日实之还右正言入对首论今积阴弗解淫雨益甚荧惑入斗正当吾分天意若有所愠怒而未释者二人害政甚珂百倍陛下罢行一政事进退一人才必掠美自归谓为已力或时有小过昌言于外谓尝争之而不见听 臣章疏留中未出闲得窥见出以语人有司条陈利害至预遣腹心之人以副封公然可否之若夫交通货赂干求差遣大臣畏忌依阿听从此又其小小者上谕以二人皆潜邸宫寮之旧非其它近习比且俱有文学敢谏争杜门不出未尝辄预外事卿宜退而访问实之再上疏云昔唐德宗谓李泌曰人言卢 奸邪朕独不知泌言此其所以为奸邪也今大渊觌所为行道之人类能言之而陛下尚未之觉更颂其贤此臣所以深忧屡叹百倍于未言之前者也疏入不报实之即家居待罪章再上乃诏茂良累上章乞回避王之望可除太常少卿九月二十九日辛亥盖实之在三馆时以王瞻叔荐为郎而瞻叔时参知政事故援以为请也实之五辞不拜后半月除直秘阁知建宁府十月十三日乙丑实之复请奉祠不允会陈正献公自吏部侍郎请外除漳州改建宁干道元年七月陈公言茂良前以言事补郡且臣故交今往夺之于义有不安者不许实之遂冲替又二年上益知二人之奸并逐之于外其秋起实之提点广东刑狱干道三年七月踰年擢知广州六年夏召还得见因论发运司诞谩等事左相欲留之右相不欲左相旋亦罢乃以实之为江西副漕数月知隆兴府江西连岁大旱实之奉行上旨捐金出粟全活甚众九年春除敷文阁待制明年秋召归为礼部侍郎甫月余除参知政事时大渊久已死茂良未至阙之数日觌亦自京师除使相上谕实之令与觌释憾实之虽奉诏而觌衔之终不释也仲贯甫闻之刘晦伯诸公云在台谏给舍论龙曾事始未后

　　陈正献公论外戚不可为宰相
