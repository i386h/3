<!-- { "loadSidebar": true } -->
沔州自诛曦后王喜王钺T九龄皆以宣抚司便宜之命为都统制己巳之秋王大才始以荆鄂都统制改除入蜀大才过汉中自以尝权招抚使不欲与大使讲阶墀之礼安大使不从大才憾焉先是戊辰之冬金主璟卒无子其季父卫王允济立允济尝使鞑靼不为其主所礼愤之及允济立特真始叛辛未之秋朝廷遣余郎中嵘北使贺所谓万秋节者而燕京已为蒙古所逼不暇延使者余郎中至涿州而还癸酉之秋允济为其臣纥石烈执中所杀璟之庶兄酆王珣代立董舍人居谊为贺生辰使至沃州而还继而贺登位使真舍人德秀正旦使李舍人垕继抵盱眙虏不克迓议者言虏有内难议论纷然朝廷闻之以御札赐大使及大才令益谨守备毋启边衅有迪功郎提举皁郊博易铺务兼大使司签厅何九龄者广安鬻爵人也据结忠义人谋取秦州未发前八日虏先知以檄至秦州诘问丙寅除夕九龄遂率沔州中军统制强德等以所部夜袭秦州甲戌正月朔旦败焉十六日壬午大才执九龄及诸将等七人斩之以其事闻于朝且檄报凤翔都统使仍关牒川陕西路监帅司又遣人往广安捕九龄之子世昌亦斩之会大使司奏大才图为宣抚使设意倾陷今边报不一或有缓急必致误事二月十九日甲寅诏大才特降一官三月二日丁卯大使除同知枢密院事不日起发赴院治事新成都路安抚董侍郎居谊除四川制置使疾速前去之任知潼州府刘侍郎中除利路安抚使时暂权制置司职事限一日起发皆未受命也会大使司遣使臣李大亨王颐往皁郊逮大才所遣秦州打话人赴兴元问状四日已巳过沔州市大才执大亨斩之纵颐归报后二日辛未乃以悖语至大使司武功大夫福州观察使充沔州驻札御前诸军都统制兼知沔州王大才今具相公不顾法令非理札下大才事目开具下项一入谋大才与金人同谋不轨一入谋大才与金人私通书信一入谋大才于广安军杀何九龄之子世昌一入谋大才将兵劫掠到银七十三锭金一百五两己纳在大才宅库一兴元都统李太尉密与大才下书虞候孙仪言说称相公已刷差下二千五百人要亲来沔州将大才杀害二相公日来不时遣使强横小人以追人为名前来门首厉声 闹呼来庭下将大才百端屑渎靡所不言此何理耶末有败坏朝廷纪纲法令端自相公为始伏乞钧照右大才照得礼乐征伐自天子出非大臣可得而专不谓相公同何九龄擅开兵端引惹边事关系国家利害至重而又不遵宸翰约束其所赐御札诏墨未干辄敢反乱朝廷何所不为所有何九龄已从条法诛斩了当独相公未蒙朝廷施行如何反将忠臣义士入谋以不赦之罪公然形于纸笔以快私意天下恐无此理可见相公包藏祸心欺罔君父蔑视朝廷不恤人言略无忌惮未审相公端用几日前来沔州作乱乞赐明文行下容大才道左祇候公参谨具申制置相公敢望钧慈悯念朝廷勿以天日万里以为可欺 恶恐造物不与善后特未可保伏乞钧照开正识眼曲赐看详嘉定七年三月初六日八日癸酉大使得之即疏辩申朝廷且檄四路帅臣监司委究其实十一日丙子董侍郎至石首县被制置使之命而十七日壬午大使被同知之命同日刘侍郎亦被权司之命而二十五日辛卯乃借用潼川府观察使之印交割制置司职事径之兴元四月十九日癸丑安同知发兴元申乞以 卖盐引钱三十万缗充沿路喝犒诸军之用不待报遂行五月十八日壬午金主珣为鞑靼所迫渡河而居汴京至六月二十日癸丑安同知自广安起行顺水而赴行在至八月十六日戊申安同知除观文殿学士知潭州二十一日癸丑安同知方行至广德军乃得邸报二十五日丁巳始还次于黄池镇知被新除之命因上疏力辞优诏不允乃遣官赍结局进册赴行在盖自丁卯二月一日乙亥值吴曦诛安公遂权宣抚使至甲戌四月十九日癸丑而制置大使司乃结罢凡共六千六百有一旬有八日云于是制置使还成都而兴元帅臣依两淮例兼节制御前军马稍得与闻边政大才贪庸凶悖制置使既不得其柄反倚重焉失朝廷临遣之意矣

建炎以来朝野杂记卷十一乙集
　　　　　　　　　　　　　　　宋李心传撰

　故事
　　亲笔与御笔内批不同
本朝御笔御制皆非必人主亲御翰墨也祖宗时禁中处分事付外者谓之内批崇观后谓之御笔其后或以内夫人代之近世所谓御宝批者或上批或内省夫人代批皆用御宝又有所谓亲笔者则上亲书押字不必用宝至于御制文字亦或命近臣视草焉若神宗祭狄青文中丞滕达道所作也实录误以为亲制高宗追废王安石配享诏舍人胡明仲所作也张侍讲跋此诏所谓荆舒祸本可不惩乎亦误为亲制也光宗撰寿皇圣政录序秘监陈君举所作也此文见致堂止斋集中但人不知尔

　　选人不十年入相
陈勉之丙辰年自南昌丞除太学录癸亥春拜右揆自选人不十年入相本朝所有独范觉民与勉之而已觉民六年勉之八年

　　将相四十以下建节者
将相四十以下建节者李君锡显忠年三十岳鹏举飞三十二杨正甫存中三十五张魏公浚三十六吴宝臣三十七吴唐卿璘三十八吴晋卿玠三十九韩良臣世忠及吴曦皆年四十

　　使相以上封国例
故事使相以上封国公者先小国经恩升次国又经恩升大国若孝宗初政张忠献以特进国公拜少傅江淮宣抚使封魏国公官爵皆进二等盖殊命也近岁史丞相以敕局进书恩自永国径封鲁国公亦异数

　　中兴异姓七王异
中兴异姓七王自张俊始先是韩世忠以咸安郡王奉朝请其没也追封通义郡王而已久之俊死有司奏如前例上谓其有和戎功与世忠相去万万遂特封循王干道初杨存中死追封蕲春郡王其家意不满又封和王明年吴璘死以为熟例追封信王世忠之子彦古令统制官张青颂其父功乞追赠孝宗难之宰相陈应求曰张俊杨存中已封王则于世忠似有不足前此失于无人建请若圣意行之亦足以劝有功而厉将士遂封蕲王绍熙初吴拱为骑帅始诉父玠有保蜀功而爵不称乃封涪王开禧用兵韩冑欲风厉诸将因刘光世之孙伯震有请封光世鄜王既而又封岳鹏举为鄂王中兴诸将至是毕为王矣

　　后家封王者
祖宗以来后家封王者自元丰闲曹氏始时官制初行曹济阳自中书令改开府仪同三司神宗以为慊于志故以异姓王易之也其后高氏不得封向氏二王宗回宗良郑氏一王绅至中兴后后家得封者吴氏二王孟氏韦氏郭氏韩氏杨氏一王然曹向吴韦郭皆以元舅郑以后父封独孟信安以帝外兄韩平原以中宫曾季祖皆异礼也近杨永阳以后兄得封亦异数

　　中兴以来后家建节者
自建隆以来母后中宫之家建节者极少如杜审进曹佾皆晚岁始得之宣仁垂帘十年高公绘止为承宣使符观后乃有向宗回兄弟郑绅父子中兴七十年后家建节者凡二十有二人吴氏七人益盖琚珽珵韩氏四人冑邈同卿俟韦氏四人渊谦谠朴邢氏李氏各二人邢焕孝扬李孝友孝纯孟氏郑氏郭氏夏氏谢氏杨氏各一人忠厚藻师禹执中渊次山

　　建炎迄嘉定中台司不至两地者十一人
建炎至嘉定除御史中丞凡四十人自颜夷仲至今章达之率皆柄用其中闲不至两地者十有一人而已然或以久病辛柄姚愈或以论事失指蒋世珍谢国昌或与宰辅不合王宾周秘常同廖刚或以告讦句龙行父或以败事邓伯允皆因有故而去其以常伯善罢者惟罗龙学汝 一人若詹端明大方者虽以工部尚书出台而旋入密府云

　　近臣举察官事始
绍兴癸丑右相朱藏一以内艰去位高宗手札赐学士沈必先綦处厚以三院御史阿附时宰令二人共举察官于是以李元叔长民应诏元叔尝为校书郎奉祠去久之通判漳州遂召还为监察御史而曾任郑三御史皆罢此中兴后近臣举察官之始也

　　御史台弹奏格
御史台弹奏格旧无有淳熙初柴叔怀瑾为殿中侍御史奏言本台觉察弹劾事件前后累降指挥经今岁久名件数多文辞繁 又有止存事目别无可考恐奉行致有抵牾乞下敕令所逐一删修成法各随事宜以六察所掌分门别类缴申朝廷取旨降下本台遵守仍令刑部镂板颁降中外单夔时以户部侍郎兼敕局详定被旨编写成册送台审覆会谢廓然新除殿中侍御史与其寮审覆凡三百五条具奏乞以弹奏格为名行下从之四年七月丙午也绍熙元年二月刘德修为御史又摘其有关于中外臣寮握兵将帅后戚内侍与夫礼乐讹杂风俗奢僭之事凡二十余条以奏乞付下报行令知谨恪上从之

　　任子赐出身
祖宗以来两制二史必以进士登科人为之其后有以才选者例赐进士出身虽徐师川吕居仁亦然重科目也干道初王嘉叟秬为左司员外郎会右史胡元质长文在告上命嘉叟权右史仍摄西掖执政言嘉叟无出身上曰时暂无伤也其后韩旡咎元吉为左司郎中而舍人林景度机出迓北客上复命旡咎旡咎以门荫入仕辞不许时王能甫之奇为兵部侍郎张南轩为左司员外郎继除侍讲亦不赐出身用吕元明吴传正例也已而有为上言南轩讥能甫不学不当在讲筵者上怒南轩俄以事去未几苏季真峤除左史遂复赐出身余谓得人如旡咎钦夫岂当复以任子登科为闲虽不必守祖宗之旧可也是时有右文林郎王天觉者知贞符县代还以聚敛击刺之术因左右以见其所献之书有云人才可用不必限有无资格出身如擢王炎炎诚可用不必赐出身赐出身则犹有所拘也其迎合类此既而改京秩除枢密院编修官兼检讨文字俄为副端徐彦才所论遂逐去议者快之

　　言官词臣论宗室入馆人数差误
本朝宗室入馆者五人自干道五年赵忠定始其后赵从道侍郎赵大本舍人皆尝为之开禧末赵汝谈除正字言者论列以为中兴后宗室入馆者纔二人汝愚以大魁彦中以词科然后得之而不及从道盖失于考详也从道名师训安定郡王令荡孙绍兴甲戌岁登科干道壬辰冬始以近臣荐召为太常寺主簿明年夏除秘书郎未两月迁起居舍人其冬权工部侍郎甲午秋引疾丐祠除敷文阁待制履历如此言路乃不知何也嘉定之初赵履常崇宪入馆蔡行之当制亦云中兴后宗室入馆者凡三人亦误矣

　　学士舍人当兄弟除官制不应避
绍兴初王刚中为中书舍人其弟居修除太常丞引嫌乞改命官草制自是为例余尝以故事考之学士舍人当兄弟除官制皆不应避钱惟演使相麻其从兄希白所草也曾子宣右仆射麻其弟子开所草也若谓一时宣锁 为异数则元丰官制初行子开除吏部郎中子固时为中书舍人行词亦不避考南丰类 而可见也不知引避起自何时

　　馆职不入局故事
杨偰子 和王存中长子也其父久掌殿岩既补以京秩绍兴二十四年又奏乞令与其弟倓子靖并特赴殿试高宗勉从之盖是年秦埙为南省举头故效之也二十七年正月偰除少蓬士论甚骇既供职馆阁之士不入局者三日时唐立夫为秘书郎黄通老王时亨为着作佐郎季元衡陈文仲为校书郎胡周伯张安国林少{汪明远叶伯益为正字大抵多名人也朝廷闻知亟徙偰宗正少卿而以刘文孺代之物论乃息偰后迁工部侍郎倓淳熙中执政

　　检验格目
