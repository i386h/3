<!-- { "loadSidebar": true } -->
制科六题旧以四通为合格淳熙四年李仲信之弟季修塾复举贤良方正南士颇嫉之而近习贵珰又恐制策之或攻己也共摇沮焉会台守赵子直举宣教郎吴凯信守唐与正举迪功郎郑建德吏部侍郎赵粹中举亳州布衣马万顷应诏上问辅臣故事召试贤良尝有黜落者否执政对曰昨来召试止李垕一人他日若试数人须有优劣既而潘察院纬又上章言制科论策皆镫窗着述之文而策限三千字亦岂无平日待对之语惟六论一场所当加意若罢注疏命题而复以四通为合格则与应进士举一场试经义五篇者有何异试之日有诏以五题通为合格是岁始命糊名誊录如故事所试六论一曰因者君之纲二曰易数家之传孰优三曰前世历法多差四曰十二节备如何五曰王学本贾氏六曰动静繁寡如何后二日考试院言试卷内多有不知题目出处及引用上下文不尽止有仅及二通者上命赐束帛罢之举者周益公辈皆放罪或曰故事六题一明一暗上下文有度数及事数谓之暗题是时舍人钱师魏素与周李诸人异趋且承嬖近旨奏言制举甚重须稍难其题御笔因差师魏考试故所命皆暗题云仁父时为礼部侍郎同修国史仲信为着作郎未几仲信被旨考上舍试因策问本朝制科典故有云苏洵辈皆尝黜落富张方平麤识题意亦不免错误坐此为台官所攻皆罢去仲信亦罢明年秋言者又论注疏命题盖以观其博洽谓宜复旧又从之十一年夏校书郎虞商衡转对论制科取士不必拘三年之制上谕大臣曰贤良得人国家盛事遂特以六月五日降诏然未有应者十二年春李献之以右史直禁中面奏贤良之举肇自汉文本求谠言以裨阙政未闻责以记诵之学也使其才行学识如晁董之伦而注疏未能尽记于治道何损乃复罢注疏命题于是陈天与守池举郡人庄治丘宗卿守平江举郡人滕成十三年六月召试六论题一曰身者治之本二曰圣人通天地之心三曰五星为经纬四曰历律本于易五曰六德以民为纪六曰岑彭冯异之功孰大二人皆四通颜侍郎师鲁为考试官言其文理平常不应近制遂罢之自是制科无复得试者矣

　　博学宏词科试格恩例附
博学宏词科绍兴三年七月始置绍圣闲既废制科不用乃创宏词科大观中改为词学兼茂至是用工部侍郎李擢奏别立此科以制诰诏书表露布檄箴铭记赞颂十二件为题古今杂出六题分三场每场一古一今遇科场年应命官除归明流外进纳及尝犯赃人外许径赴礼部自陈先投所业三卷朝廷降付学士院考其能者召试见任官经所属投所业应格付试然后离任礼部贡院知举官分三等考校以合格真卷纳中书省看详宰执将上上等迁一官选人改京官无出身人赐进士及第并免召试除馆职中等减三年磨勘与堂除无出身人仍赐进士出身并择其尤者召试馆职下等减二年磨勘与堂除一次无出身人同进士出身遇馆职有阙亦许审察召试初词科惟有出身许应此科上即位以用武权停比擢请复此科而其子益能麤有文墨于是有司看详兼许任子就试亦非旧典盖为益能计也然益能卒不与选自立科后入中等者惟汪叔詹洪景严汤进之三人其六十九人皆下等盖靳之也旧例每举合格不得过五人若人材有余临时取旨绍兴后所取未尝过三人淳熙八年以后又止取一人庆元五年应宏词者三十有一人无合格者也

　　三岁取士
三岁取士祖宗旧制也建炎元年当省试以围城故展用二年绍兴元年当殿试以行明堂礼亦展用二年十年当秋试廖中丞刚建言自治平以来三岁举士率用大礼科场省殿试为三年故任子与登第人注阙无妨而漕司经费亦给自军兴再展今秋试与大礼相妨请展一年以应古制上纳其言乃诏诸州以十一年发解而十二年省殿试焉自后科场以十二年为准

　　四科
祖宗以来但用词赋取士神宗重经术遂废之元佑兼用两科绍圣初又废建炎二年王唐公为礼部侍郎建言复以词赋取士自绍兴二年科场始复曾侍御统请废经义而专用词赋上意向之吕元直不可而止十三年国学初建高司业抑崇言士以经术为本请头场试经义次场试诗赋末场试子史论时务策各一首许之十五年诏经义诗赋分为两科于是学者竞习词赋经学寖微二十六年冬上谕沈守约曰恐数年之后经学遂废明年二月诏举人兼习两科内大小经义各三道三十一年言者以为老成经术之士强习辞章不合声律请复分科取士仍诏经义合格人有余材许以诗赋不足之数通取不得过三分自今年太学公补试行之迄今不改先是举人既兼经义诗赋策论因号四科然自更制以后惟绍兴十四年二十九年两行之而止盖举人所习已分为二不可复合矣

　　类省试
类省试者始高宗在扬州以军兴道梗建炎元年十二月遂命诸道提刑司选官即漕司所在州类试率十四人而取一人开封以台官监试诸道令提刑临时实封移牒漕司一员不得预考校榜既揭远方之士多诉其不公绍兴元年六月始专择诸路宪漕或帅守中词学之人总其事时张魏公为宣抚处置使以便宜令川陕举人即置司州类省试五年始试进士于南省惟四川即试宣抚司自七年后又移制置司迄今不改始朝廷既命宣司类试又诏选有出身清强见任职司一员监试见任京朝官有出身曾任馆学或有文学者充考试官二十七年五月言者以为不能无弊议罢之悉令赴南省事下国子监杨文安椿时以兵部侍郎兼祭酒言于朝曰蜀士多贫而使之经三峡冒重湖狼狈万里可乎欲去此弊一监试得人足矣遂请令监司守倅子弟宾客力可行者赴省他不在遣中二十九年七月吏部侍郎周绾复请遣行在清望官充监试上以道远难遣乃以成都漕臣王瞻叔之望充监试嘉州守臣何资深逢源为考试官而别试所亦差官监考试又诏监试官依监学条法取摘试卷详定类省试降敕差官自此始是日礼部侍郎孙太冲道夫侍经筵犹请罢类试令径赴礼部上日早方与执政议今岁已无及后举当遣御史监之太冲曰秘语契验岂御史所能防自庆元后监试考试官率以南士余官选南士及蜀人参之然去取之柄专在南人无复曩时之疑矣

　　国子监解试尚书省别试
行在国子监解试以察官一员监试郎中二员充考试官职事厘务官六员充点校试卷官试太学生及武学而别试所以郎官一员充考试官兼监试职事厘务官三员充点校试卷官试国子生及朝士同姓有服亲南省以学士或尚书一员权知贡举又侍从台谏二员权同知贡举卿监郎中八员察官二员充参详官馆学及职事厘务官二十员充点校试卷官兼试宏词及宗室别试所以卿监一员充考试官兼监试职事厘务官四员充点校试卷官附试武举殿试以馆学郎中四员充初覆考官以余官一员充点校试卷官侍从二员充详定官两省二员充编排官以上并降敕押入院

　　诸路解试
诸路解试官故事皆自转运司选差率以本州通判监试本路见任或待阙官充考试官干道六年四月丙午始命诸州试官皆隔一郡差以绝请托之弊时刘通靖章为礼部侍郎用其请也淳熙十六年春试王侍郎溉为潼川漕始令试官每员皆历三郡合符符合乃听入后又行之西川迄今不改庆元四年有泉州州学教授王莘者考昌州春试于尚书断章出问明年正月尚书省奏罢莘时漕臣汪德轮故相伯彦孙太府卿召嗣子也议者谓汪以祖任入官故择考官不善张肖翁为监察御史因谓自今漕臣不由科第进者更委他监司一员选官校试仍择有文学士望者一人为点校官专掌命题去取之事即有不称加以重罚从之盖自嘉泰元年始

　　四川类省试官
四川类省试官自敕差监试主文之外制置司差考试官四员以有出身知州充点校试卷官十员以京官选人有士望者充别试所则但差小试官二员而已旧监试主文皆差提转近岁多以郡守为之而考试官亦差倅贰至郡守之尝任馆学者或不差非故典也

　　宗室差试官
自熙丰以来宗室不差试官淳熙六年十一月周益公为吏部尚书始请宗室充学官及考试八年正月遂命赵子直为省试别院考试官绍熙四年以子直知贡举然外郡至今未有差宗室校试者盖漕吏守旧法而不知新旨焉

　　镫挟之禁
镫挟之禁近岁惟国子监及南省行之若两浙漕司则虽禁镫而已弛挟书律矣其他郡国秋试率达旦乃罢虽类省试亦然绍兴二十九年王瞻叔护试始复禁之然习俗已久虽令不行今秉烛挟书如故

　　诸路同日解试
祖宗旧制诸路州军科场并以八月五日锁院惟福建去京师地远先期用七月川广尤远又用六月绍兴十三年八月诏以闽广去行在不远并令八月五日锁院然诸军州例选日引试由是举人多冒贯而再试于他州或妄引亲贤而再试于别路至有一身而两预荐送者二十四年正月诏太学及诸路并以中秋日引试惟四川则悉用三月十五日焉类省试旧以九月二十九年制置司言去行在地远恐举人赴御试不前请以八月锁院许之迄今不改

　　避亲牒试
牒试者旧制以守倅及考试官同异姓有服亲大功以上并婚姻之家与守倅门客皆引嫌赴本路转运使别试若帅臣部使者亲属门客则赴邻路率七人而取一人绍兴后牒试者猥多至二十三年成都一路就试者三千五百人而发解则五百人议者以为滥于是成都路以八十三人潼川路以八十人为定额时眉倅李彦辅永康倅郭印皆坐牒试避亲举人冒滥虽会赦犹展磨勘年及降官坐此弊特东西两川夔利路而东南诸漕司则解不过三数人而已绍兴五年夏王巽泽溉自成都转运判官召还入见极言两路冒亲诡贯之弊乞各存十人外均与本路诸州从之仍各以二十人为定额丘宗卿时为制置使复请每路止存十二人若就试者少则以二十人而取一人奏可旧制命官锁厅赴漕试者与避亲举人同试王巽泽为益漕始令分场以革假手之弊于是西蜀皆然盖自绍熙三年春始

　　潜藩恩试
潜藩恩试者盖自未渡江前有之然必曾试举人两到省以上乃得试绍兴二年蜀州举人以高宗登极覃恩径赴类省试

　　初出官人铨试
