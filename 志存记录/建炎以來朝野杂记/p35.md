<!-- { "loadSidebar": true } -->
自虏立伪齐建炎四年秋继以余之叛绍兴二年秋由是不复寇江淮绍兴四年秋刘豫闻朝廷遣章尚书谊等求河南地乃乞师入寇金主晟命诸将议之黏罕兀朮以为难窝离嗢以为可遂命窝离嗢及挞赖权左右副元帅提兵应豫又以右都监兀朮尝过江知地险易使为先锋于是骑兵自泗攻扬步兵自楚攻高邮朱藏一闻之劝上避狄赵忠 独曰战而不捷去未晚也上遂命忠 代为相而忠 奏起张忠献代知枢密院事即日赴江上视师上自幸平江冬十月韩蕲王败兀朮之前军于大仪镇兀朮还泗上会天大雨雪虏粮乏绝蕃汉军皆不愿行又闻金主病笃十二月兀朮用其爱将韩常计夜引还韩刘二将追击之俘获甚众刘麟仅以身免明年春上还临安擢忠献为相是夏忠献既平杨锐意大举六年春遂以都督行边揭榜疏豫僭逆之罪命韩蕲王屯楚州以图睢阳刘安城屯合肥以招北军张循王进屯盱眙而杨和王领中军以为后翼又命岳武穆屯襄阳以谋中原武穆遣兵入蔡州焚其积聚军声大振秋九月上复幸平江刘豫闻之求救于金熙宗 其伯父领三省事宋国王宗盘难之乃听豫自行遣兀朮提兵黎阳以观衅时豫以其子淮西王麟为行台尚书令遣叛将李成孔彦舟关师古佥乡兵三十万逼合肥又遣其侄猊东出涡口左相赵忠 闻之惧议移盱眙之戍退合肥之师召襄阳之兵东下 欲专为保江之计时刘安城已弃合肥去忠献自驰至采石止之冬十月杨和王与刘猊遇于藕塘杀降无遗麟拔寨遁去获其粮舟四百艘十一月忠 罢忠献独相明年春二月上幸建康自是金人不敢南而刘豫废矣



建炎以来朝野杂记卷二十甲集
　　　　　　　　　　　　　　　宋李心传撰

　边防二
　　金人渝盟
金海陵炀王以癸酉冬篡立乙亥岁已有南侵意遂谋迁居汴省未几大内火宫室悉为所焚由是迁都之计稍缓丙子岁复营汴都戊寅夏谕其吏部尚书李通等以梦上帝命己征江南其秋擢通参知政事己卯春遂罢淮北陕西诸榷场三月再修汴京冬命李通造军器于中都户部尚书苏保衡造战船于潞河又以吾叛臣施逵来贺庚辰正旦逵在虏改名宜中密隐画工使图临安之江山城郭以归秋金主命户部尚书梁球计女真契丹奚三部之众不限丁数悉签起之凡二十四万以其半壮者为正军弱者为阿里喜又签中原渤海汉儿十五道中都南京两道不签每道各万人合蕃汉兵为二十七万时光守强友谅者言金主已死胡雏嗣立改元新德大臣信之辛巳春虞 甫贺正旦还言虏酋不死已授甲造舟必为南渡之计上擢 甫中书舍人三月左相陈鲁公闻虏酋决欲败盟乃稍饬两淮边备夏四月命吴襄烈拱以所部自蜀中移戍汉上而徙刘太尉锜典镇江诸军不阅月王全来出慢语大阉张去为阴陈避狄之计宰相陈鲁公持不可乃以吴信王璘为四川宣抚使而制置使王刚中同措置军前事务六月命成都使闵以其司军三万人往武昌控扼时金主在汝州避暑朝廷恐其骤至因拜刘信叔为江淮制置使以御之是月北归人魏胜取海州秋七月金主徒都汴京命统军刘谔出唐邓以窥荆襄张忠彦屯凤翔以图巴蜀苏保衡统水军以趋浙右余兵则自将焉九月盱眙监渡官夏俊取泗州先是金主造浮梁于淮冬十月三日自涡口济众号百万人帐相望钲鼓之声相闻远近大震

　　虞丞相采石之胜
辛巳十月海陵既渡淮建康都统制王节使权 庐州去引兵屯采石破敌军统领姚兴者独以所部三千人战死于尉子桥权言于朝云已退所以诱虏深入将与邵宏渊李显忠夹击之朱汉章杨元老犹以为然上闻虏兵已迫命汉章都督江淮军马汉章辞乃命叶审言以元枢督视军马虞 甫舍人参赞军事十二月甲戌审言至建康夜被旨以李显忠代王权乃诈以檄召权计事命 甫驰至池州趣显忠交权军事时葛王已立于会宁葛王以十月朔立海陵为内变所挠驻军和州之鸡笼山用阉人梁汉臣议将自采石济乙亥临江筑坛刑白黑马祭天期用翌日南渡丙子 甫将至采石道闻之即疾前督王权余军决战士皆愿死于是统制张振王琪盛新时俊等列于江岸静以待之而以海船载精兵驻中流迎敌布阵甫毕金主自以小红旗麾舟绝江而来先是诸将尽伏山崦虏未之觉也一见大惊欲退不可虏舟皆旋为之底极不平舟中之人皆不能施故遂尽为官军所杀是夕椎牛张酒以劳军夜半复严兵以待敌丁丑 甫命盛新引舟师直抵杨林河口戒之曰若虏舟自河出即齐力射之必争与死毋令一舟得出如河口无虏船则以克敌神臂弓射北岸新即驻舟江心齐力射虏兵见舟无归路遂于下流纵火自焚官军亦于上流焚其舟九百八十金主引去夜往瓜洲是日李显忠至采石梁汉臣者梁师成养子也

　　李宝胶西之胜
绍兴五年刘豫尝献海道图及战船木样于金主  入其说采木于蔚州将造战船且浮海入寇既而盗贼蜂起事遂中辍海陵之世淮浙奸民倪荀梁 等至北地献议造舟因为乡导己卯冬海陵乃命苏保衡造舟于潞河辛巳秋以保衡为统军使浮海来战朝廷闻之命浙西副总管李宝驻江阴以防海道八月末宝发江阴至东海县解魏胜之围冬十月遂引舟师至密州胶西县石臼 时虏舟已出海口相距止一山候风即南不虞王师之猝至也丙寅风自南来众喜争夺引帆握刃俄顷过山鼓声震迭虏惊失措虏帆皆以锦缬为之弥亘数里忽为波涛卷聚一隅窘蹙摇兀无复行次宝命以火箭射之烟焰随发延烧数百艘火不及者犹欲前拒宝命健士跃登其舟以短兵击殪之其余皆中原旧民脱甲而降者三千余人斩副统军完颜郑家奴苏保衡自经死捕得倪荀梁 皆诛之获其军储械器以万计宝闻金主已渡淮遂还屯东海遣使奏捷

　　刘锜皁角林之胜
刘信叔以九月二十九日发扬州十月至山阳闻金主渡淮遂还走瓜洲尽 淮东之地时金主遣统军高景山以步骑数万攻扬州信叔将大军御之虏以毡裹舟载粮而上信叔募善没者凿舟沈之虏大惊俄而信叔病呕血乃不能支犹肩舆临敌虏遂犯杨子桥欲以邀之乙丑信叔遣左军统制员琦战于皁角林小校王佐以步卒四百人自林中设伏虏既入张弩俄发大败之斩景山俘数百人虏乃还而信叔亦退屯镇江府十一月信叔病剧督视军马叶审言以副总管李横摄都统制趣令过江信叔兄子中军统军官汜随横以往壬申战于瓜洲汜军大败庚辰虞 甫自采石还建康审言即命往瓜洲防托丁亥信叔以疾奉祠上闻汜军败亟命御营宿%使杨和王如镇江措置且谕大臣放散百官浮海避狄陈鲁公得御札亟焚之事遂止金主至瓜洲数日闻李宝已入胶西成闵诸军顺流而下亮愈忿乃还扬州召诸将约三日毕济过期尽杀之诸将以天险谏亮不从乙未夜诸将即帐中杀亮语在夷狄事中诸将既弒亮欲遣使报我访得瓜洲所俘成忠郎张真使持其都督府牒至本朝三省枢密院云正隆失德无名兴师两国生灵枉被涂炭已从废殒见议班师各务戢兵以全旧好十二月甲辰真至行在上乃命诸道迤逦进师是日上辛建康壬午二月复还临安

　　高宗建康东归
上之在建康也吴明可芾为殿中侍御史建言大驾宜留建康以系中原之望会有陈驻跸利害者诏侍从台谏议之明可谓建康可以控带襄汉经理淮甸若还临安则西北之势不能相接时朝论不欲进取乃诏以渊圣皇帝祔庙将及暂还临安上未行边吏言虏人来聘明可又言虏使之来 欲窥吾进退视吾虚实不如受礼建康候其出疆然后还亦未晚也不从上既定议东还而军务未有所付张和公为建康留守众望属之诏以杨和王为宣抚使中外大失望刘恭甫舍人不书录黄上怒恭甫再封还卒罢宣抚使俾专措置而已是岁四月遂召和王还行在以张公兼措置两淮先是金人以十万众围魏胜于海州上命张太尉子 为镇江都统制自京口往救之且令张公节制子 曰彼众我寡利在速战不可使虏贼知吾虚实五月辛亥子 率精锐数千骑先入败敌于石湫堰虏溺死者半余骑遁去后六日海州围解然庙堂既主和议不言兵故召诸将还无复北讨之意矣

　　癸未甲申和战本末
