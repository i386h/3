<!-- { "loadSidebar": true } -->
身丁钱者东南淮浙湖广等路皆有之自马氏据湖南始取永道郴州桂阳军茶陵县民丁钱绢米麦嘉佑四年诏无业者与除放有业者减半然道州丁米每岁犹为二千石人甚苦之绍兴五年守臣赵坦请以二分敷于田亩一分敷于民丁诏下其议漕司言如此则贫民每丁当输二斗有奇乞尽敷于田亩言者以为太重请损其一分诏漕司相度四月甲辰六年枢密院检详王迪又请两路丁钱随田税带纳八月己亥不果行十四年知永州罗长源言于朝遂尽放湖南诸郡丁钱十月庚子然上供桩数则如故后十余年杨良佐邦为漕乃奏除之江东诸郡丁口盐钱者李氏有国日所创也 以泰州及静海军今通州盐货计口俵散收钱入官其后失淮南而盐不可得既又令折绢输之民益以为病明道二年范文正公为江淮安抚乞会一路主户以见在盐价于春时给盐食用随夏送纳价钱奏可其后谓之蚕盐者此也两浙身丁钱者始未行钞法以前岁计丁口官散蚕盐每丁给盐一斗输钱百六十六文谓之丁盐钱皇佑中许民以绸绢依时直折纳谓之丁绢自钞法既行盐尽通商而民无所给每丁仍增钱三百六十文谓之身丁钱大观中始令三丁纳绢一匹当时绢贱未有倍费后物价益贵乃令每丁输绢一丈一两皆取于五等下户民甚病之建炎三年诏以一半折绢一半纳见钱十一月丁未于是岁为绢有二十四万匹一百万两钱二十万缗绍兴初又用严守颜之言增得解人免丁钱三年四月甲午二十五年上念浙民之困特免丁绢钱一年以内府钱帛偿户部八月己丑干道元年孝宗以两浙岁涝又免灾伤郡邑身丁钱十三万七千缗绢十六万三千匹皆有奇二月癸卯惟临安以驻跸所在每三年辄一下诏除之岁满复然至开禧元年十二月御笔浙路身丁钱自今永与除免恩施浸博矣先是绍兴末吕公雅广问为浙漕以湖州丁绢多所隐漏乃给甲帖付民户俾自排丁名得四十万丁每丁为钱千四百绢八尺有奇三十一年四月丁亥明年守臣陈之茂因请折绢以五千为匹仍止岁额为定不以添丁而增赋诏皆可之五月丁巳自是湖州以五丁科一匹矣未几又增以七千为一匹干道八年余处恭为乌程令请于朝乞以七丁科一匹曾钦道秉政奏行之自是为例两淮丁钱者不知所从始干道末诏民户一丁充民兵者本名丁身勿输七年八月丙辰二广丁钱亦不知其所始广西郡县贫薄凡民闲父祖年六十以上而身丁未成者亦行科纳谓之挂丁钱绍兴初诏令本路监司约束二年郊赦申明大抵丁钱多伪国所创余尝谓唐之庸钱杨炎已均入二税而后世差役复不免焉是力役之征亦取其二也本朝王安石令民输钱以免役而绍兴以后所谓耆户长保正雇钱复不给焉是取其三也合丁钱而论之力役之征 取其四也设一有边事则免夫之令又不得免焉是取其五也孟子曰有布缕之征有粟米之征有力役之征用其一缓其二用其二而民有殍用其三而父子离今布缕之征有折税有和预四川路有激赏而东南有丁绢是布缕之征三也粟米之征有税米有义仓有和籴川路谓之劝籴而斗面加耗之输不与焉是粟米之征亦三也通力役之征而论之 用其十矣民安得不困乎余恶夫世之俗吏不知财赋本末源流顾以趣办为能而拨其本也故详录其事以待上问而出焉闽浙湖广丁钱在国初岁为四十五万缗大中祥符四年七月尝除之后又复

　　僧道士免丁钱
僧道士免丁钱者绍兴十五年始取之正月癸酉自十五千至二千凡九等大率律院散僧丁五千禅寺僧宫观道士散众丁二千长老知观知事法师有紫衣师号者皆次第增钱六字四字师号者又倍于是岁入缗钱约五十万隶上供二十四年以紫衣师号不售乃诏律院有紫衣师号者输钱视禅剎禅僧及宫观道士有之者输丁钱千三百有奇八月癸巳至今以为例初取免丁时立法年六十以上及病废残疾者听免后诏七十以上乃免之然今浙中诸大剎都城道观多用特旨免徭役科敷而州县反以其额敷于民闲大为人患

　　田四厢钱
田四厢钱者始自绍兴十二年春以右护军统制田晟所部人马隶马司明年有旨令四川岁拨总制钱一百七十三万余缗绸绢四万七千余匹五万四千余两赴鄂州十四年二月戊戌 此钱本供晟军费故也二十九年军事将兴乃以其十五万缗还四川应副增招军兵岁计六月壬辰还二十一万七月庚戌又增之益路二十万利梓夔路通减五万淳熙末又以其余缗对减四川盐酒重额十六年四月己巳语在经总制钱事中

　　市舶司本息
市舶司者祖宗时有之未广也神宗时始分闽广浙三路各置提举官一员本钱无虑千万缗海货上供者山积宣和后悉归应奉建炎初李伯纪为相省其事归转运司明年夏复闽浙二司赐度牒直三十万缗为博易本元年七月己亥废二年五月丁未复四年春复置广司二月绍兴二年秋废闽司七月甲子寻并广浙提举官皆罢八月已而闽广复置六年冬福建市舶司言自建炎二年至绍兴四年收息钱九十八万缗诏官其纲首十二月乙巳十四年命蕃商之以香药至者十取其四十七年诏于沈香豆蔻龙脑之属号细香药者十取其一至绍兴末两舶司抽分及和买岁得息钱二百万缗隶版曹然所谓乳香者户部常以分数下诸路鬻之柳州当湖湘穷处程限颇急宜章吏黄谷射士李金数以此事受笞不堪命干道元年春因啸聚峒民作乱遂陷桂阳军上命刘恭甫为帅调鄂州兵讨平之 利之所在害亦从生此可为理财者之戒

　　祠部度牒
祠部度牒自治平四年冬始鬻之长编云始于熙宁元年秋 误熙宁之直为百二十千渡江后增至二百千其后民闲贱之止直三十千而已绍兴初李仲永初入朝见上为上言今岁鬻度牒万是失万农也积而累之农几尽矣非生财之道上纳其言十三年既罢兵遂不复鬻五月戊午久之复以其绝产隶郡国养士二十一年九月丙午时王元 尚书为国子司业复请放行上谕大臣曰大宝殊未晓朕意人多以鬻度牒为利亦以延人主寿为言朕为人主但当事合天心而仁及生民自当享国长久如高齐萧梁奉佛皆无益也僧徒不耕而食不蚕而衣无父子君臣之礼以死生祸福恐无知之民蠹教伤民莫此为甚岂宜广也辅臣皆称善然诸路僧尼犹有二十余万人道士女冠万余人二十六年三月甲午明年遂诏换给不尽度牒皆归礼部二十七年八月辛亥三十一年春朝廷闻金亮欲败盟始放度牒增直为五百千二月戊午其后所放滋益多隆兴初诏减为三百千因出度牒二万鬻于江浙湖南福建计直六百万缗期以一季州县皆抑以予民民大以为扰二年二月周元持御史言于上乃损为二百五十千三月癸巳自辛巳调兵以后九年之闲官鬻度牒至十二万道有奇孝宗知之乃降诏权行住卖时干道五年冬矣十二月庚寅明年春遂增为四百千六年正月甲子淳熙初又增五十千四年七月戊辰明年夏诏四川度牒每道估川钱引八百千五年六月丁丑寻诏东南度牒如绍兴之旧九年五月辛未绍兴三年中书门下言亡僧道度牒申缴绝少显有弊幸乃又增其直为八百千闰二月甲寅自淳熙后四川总领所岁得度牒六百六十一道以补还酒课蠲减之数三年六月甲申降旨而东南诸路委都司官给卖岁亦不下二千三百有奇以三十年计之是失十万农也然僧道士有金钱而度牒不可得故蜀中度牒官直千引而民闲至千六百引云今总所对减酒课度牒僧徒巳输钱至嘉泰十五年方今嘉泰二年顷朱晦翁为浙东提举遇饥岁亦请度牒于朝以备籴济 自绍兴以来已为缓急所仰不可复废矣度牒初以黄纸绍兴五年易以绢七年又易以绫

　　东南军储数
东南军储始仰给于江湖转漕绍兴元年以寇盗多贡赋不继始命户部降本钱下江浙湖南和籴米以助军储所谓本钱者或以官告或以度牒或以钞引类多不售而出纳之际吏缘为奸人情大扰五年上在临安又命广东漕臣市米至闽中复募客舟赴行在十一年夏始分行在省仓为三界界每百五十万斛凡民户白苗米南仓受之以廪宗室百官为上界次苗米北仓受之以给%士及五军为中界糙米东仓受之以给诸军为下界六月癸酉十八年户部奏免和籴而命三总领所置场籴之上大喜闰八月庚申旧制二浙江湖岁当发米四百六十九万斛二浙一百五十万江东九十三万江西一百二十六万湖南六十五万湖北三十五万至是所欠一百万斛有奇乃诏临安平江府及淮东西湖广三计司岁籴米百二十万斛浙西七十六万斛行在省仓上界六万石中界五万石下界二十五万石三界外临安府行在省仓场二十万石平江如之淮西十六万五千湖广淮东皆十五万十八年闰八月甲子二十八年秋户部遂请二浙江湖米榷以见发三百六十七万斛为准数从之比祖额二浙欠三十万江东三十万江西六万湖南十万湖北二十五万九月壬申降旨时二浙以三十五万斛折钱 纲米及籴场岁收四百五十二万斛也旧川广荆湖岁自运河漕纲至京庾每有浅阻之患三十年夏议者以建康之邓步银林自江达湖止遵陆二十里请于其地置转般仓上命江东漕臣相度为之四月壬申然卒不果或谓经由湖中恐有飘失之患故但行运河云

　　四川军粮数关上积粮数
