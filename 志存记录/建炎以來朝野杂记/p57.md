<!-- { "loadSidebar": true } -->
范季才五代史记正误甚为详博但其闲亦有辨之未当如李琪传称琪所私吏当得试官琪改试为守帝大怒季才按通鉴称琪改摄为守且谓以试为守特轻重之差何至窜逐以摄为守则是以无官为有官所以末帝欲深责也季才但见今职事官以行守试分职钱多少故谓特轻重之差不知未改官制前自有一种试衔如云试校书郎试将作监主簿之类皆选人也若守监簿即京官矣季才自于典故未熟率意而言旧史本不误也

　　昔人着书多或差误
自昔着书首尾多不相照虽资治通鉴亦或未免此病大抵编集非出一手故也姑以一事论之汉景帝四年中四年皆以冬十月日食今通鉴并书于是秋之后盖编辑者自本志中摘出而不思汉初以十月为岁首故误系之岁末耳近岁吕伯恭最为知古陈君举最为知今伯恭亲作大事记君举亲作建隆编世号精密余尝考之皆不免差误亦随事辨之矣朱文公通鉴纲目条贯至善今草本行于世者于唐肃宗朝直脱二年之事亦由门人缀缉前后不相顾也又自唐武德八年以后至于天佑之季甲子并差考求其故盖通鉴以岁名书之而文公门人大抵多忽史学不熟岁名故有此误余因诸生有问亦为正之矣然则该贯古今亦非可薄之事但不至丧志可也

　　蜀帅聘币不入私家者三人
近岁蜀帅聘币之不入私家者赵子直德老杨嗣勋三人而已子直以赒细民之焚室者德老将去聚宗室之在九县者而分饷之嗣勋并迓新之具不有焉近例蜀帅代归辄以修城为名取买舟钱数万计及嗣勋召还从省司取四千缗而已先是陈端仁为帅冯廷式为成都漕端仁有聘币廷式例以元物易封而报之端仁大恨至用他事劾廷式于朝寿皇知之不信也近岁吴德夫入蜀闻李仲衍之节甚敬之比德夫入城而仲衍首却其馈德夫请不已乃面受分帑吏而后答书焉德夫不平由此二人稍有隙廷式名宪普州人淳熙末卒于司农卿总领四川财赋

　　傅陆修史举代
嘉泰初朝廷以中兴史未成召傅景仁龙学于泉南起陆务观华文于既老皆以京祠专领史事已而景仁除签书枢密院事老病不能拜力辞乃以为资政殿学士出守时务观年且八十复引年遂以次对领秘书监俄复致仕朝廷命二公举可代者务观荐京西转运判官李伯珍大异景仁荐新除夔州路提点刑狱李季章壁遂召伯珍为秘书监迁中书舍人右谏议大夫而季章为秘书少监迁宗正少卿直舍人院以至执政不复领史事矣

　　龚颐正续稽古录
龚颐正字养正和州历阳人曾祖原尚书兵部侍郎颐正本名敦颐少举进士不第用洪丞相门客恩为不理选限登仕郎尝着符佑本末三十卷又撰元佑党籍三百九人列传所佚者六人而已洪内翰领史院荐于朝初授下州文学旋补迪功郎监潭州南岳庙光宗受禅改今名用荐者主管吏部架阁文字迁大社令宗正寺主簿颐正着续稽古录盛言冑定策之勋由是擢兼资善堂小学教授迁枢密院编修官嘉泰元年秋诏以颐正学问该博赐进士出身兼实录院检讨官付以三朝史事是冬迁秘书丞未踰月卒及冑死有诏毁其续稽古录焉

　　诸司属官理当通判
嘉泰三年忽有旨诸司属官系京官者理当通判时张伯子同知之弟孝仲为京西安抚司干办公事即除知成州明年提点利州路刑狱未几虞雍公之孙易 亦自福建幕擢守太宁盖用此例

　　御笔严监司互送之禁
嘉泰三年上御笔严监司互送之禁然远方自如四年夏马使彭辂至成都制使谢源明茶使赵善宣留连踰两月自入境迎迓以至折俎赠行以楮币锦采书籍药物计之所得几万缗而谢赵所得亦称是盖诸路互送惟建康成都最厚诸司每会集一分计三百八十千成都三司互送则一饭之费计三千四百余缗建康六司乃倍之而邻路监帅司尚不与是年六月赵漕自成都运判除四川茶马时省摄事已久朝廷本以省将迎之费茶漕并置司成都城中而去送迎迓公用水脚之费各司为数千缗旧无所谓压境钱者谢用光始创之赵并不离城中而亦受压境钱兹又可笑也建康所谓六司者帅漕总赋武骑二司帅而主管行宫大内钥匙官者与焉每岁遇留守按行殿中官者辄置酒自居主席而坐留守于宾位陈正献公为留守斥去之其后范致能来遄复其旧

　　莎衣道人
莎衣道人者姓何氏淮阳军朐山人也祖执礼仕至朝议大夫道人避乱渡江举进士不中绍兴末始来平江一日自外归倏若狂者身衣白襕昼则叩门乞食夜则止于天庆观之门外久之衣益敝则以莎缉之尝游妙严寺临池见影豁然大悟人无贵贱问以休咎无不奇中世号莎衣道人孝宗闻其名召之不至赐号通神先生为筑庵居之赐衣数袭道人皆不受道俗强邀入庵大笑而出复于故处平江好事者日以珍馔饷之每食于通衢逮饱即去光宗即位又召复不至周南卿廷策所谓特遣王人聘问妖民于数百里之外者此也庆元六年道人卒于平江

　　陈应求正虏使书仪傅讳除馆事附
自渡江后北使往来皆传其国之御名庙讳而本朝止传帝名又北使与馆客往来文牒皆以花字代书名隆兴再和未之有改干道二年冬陈应求初执政会金贺正旦之使者至应求以故事押宴使者致私觌其状花书而不名应求却之掌仪惧白应求恐生事应求使语之曰今日岂当用辛巳以前故事耶使者词屈乃问应求爵里甚悉而易状书名以遗曰特为陈公屈耳自是遂以为例绍熙元年重明节黄文叔以王府翊善奉诏接伴八月十九日至盱眙文叔问掌仪田愿高宗何以称帝名而不称庙讳愿云自祔庙后元未理会文叔遂遣愿等持庙讳御名三纸以往北使副视之云前无此例愿答云此乃二十七朔之外第一番讲礼帝名庙讳合有分别往返久之北使副乃谓愿云为我谢使副所言极是当理非不晓得止为来时不曾得朝省指挥止依得册子上行难以专擅切望相谅文叔乃已既而北引接使来传彼国名讳自旻以下至于其父恭称庙讳者凡六人旻晟宗尧 雍允恭文叔归而奏其事乞后遣使人力议改正盖隆兴更成之时庙堂亟于弭兵仅能正其大体而交际之文或未暇议盖不止一二也旧例宰执亲为虏使除馆且以三衙%士给役干道元年虞 父执政始革之又岁赐虏使金银器皿文思院造成先令工部长贰临视版漕继之次赴都亭驿中使点集复赍诣宰执 阅然后进呈淳熙十二年李永叔昌图为工部侍郎言不足以渎至尊于是止令赴都堂验视

　　张诏使虏骤用
淳熙中张诏君卿守历阳被旨交聘一日虏人持所绘佑献二陵象至馆中皆北地之服君卿尝识列圣御容心知其试己也即向之再拜馆客者问之君卿曰诏虽不识其人但见龙凤之姿天日之表疑北朝祖宗也敢不下拜虏人无语孝宗闻而大喜之由此骤用

　　京仲远将命执礼
思陵之丧北人来吊京仲远以中书门下省检正诸房公事充报谢使步军司计议官刘瑞仁副之仲远至汴京北人有例赐宴仲远辞乐北人不从相持凡十日竟撤乐乃赴上甚器之及还朝上谕大臣曰镗此节可嘉寻常人多言节义须遇事乃见及进呈迁秩上曰镗专对可嘉常转两官端仁亦比类周子充等言不必问转官在圣意除擢可也上曰只依例转官便与除擢又曰此事全是京镗若刘端仁所谓因人成事者镗则毛遂也镗除侍从端仁亦当稍旌别可令枢密院进拟除环%官于是诏京镗将命执礼可嘉为朝请郎权工部侍郎刘端仁为修武郎左骁骑郎将而武经大夫京畿第二将国信所通事田愿亦迁武节大夫十五年六月壬辰也后四十日蜀帅赵子直以疾求去上谕大臣曰汝愚召赴行在京镗人才磊落可除待制四川制置子直闻之谓人曰镗望轻资浅岂可当此方面由是两人有隙仲远当时所立如此

　　张通古能诗聪慧
北人张通古者绍兴八年以行台侍郎来使通古稍能诗其还也归正燕人周襟与通古旧知奏乞送至境上通古至安丰赠诗为别曰良人轻一别奄忽经几秋明月望不见白云徒自愁征鸿悲北渡江水奈东流会话知何日如今已白头通古性聪慧秦桧尝以胡邦衡封事示之一览即能诵

　　奉使入北境车子数
旧例南使入北境虏遣伴使来迓正副使以下至三节人皆乘马其后以南人不习骑乃易以车子使去来乘之使副各一车上中节各四车下节三十二人共五车每车以马骡十余曳之又发白军四百人护送所使县令皆迎迓于境上至开封乃赐御宴真定又赐之常使至燕京寓于来远驿若泛使则居宁远驿焉

　　爱王之叛
爱王葛王孙也始允恭既早世葛王爱其兄越王欲立之既而不果今主立爱王遂谋叛为其妻父仆散琦所告事觉乃以放牧会宁府为名据上京以叛明昌六年三月丁酉也金主三召之不至因结契丹蒙古以叛取慈岳等州时越王在咸平契丹檄金人请立之为帝金主徙王于庆阳五月丁酉赐王死诛其家人八十余人惟爱王在焉至今为金国患仆散琦即承安四年来贺上生辰者明昌六年本朝庆元元年承安四年本朝庆元六年作此录后数年乃见有记虏中事者以爱王为鄗王允恭之子按允恭乃原王璟之父淳熙十六年三月密札下沿边诸州避其名讳甚详时以为鄗王后实误甚矣

　　岳少保诬证断案
