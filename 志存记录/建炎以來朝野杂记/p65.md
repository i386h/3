<!-- { "loadSidebar": true } -->
蜀之眉彭丹棱嘉靖之洪雅等县皆有石脚井筒其实硝也在多悦者谓之山门在彭山者谓之瑞应此二井尤盛然必得隆荣诸井之卤对炼而后可成盐隆荣诸井煎盐既成其水之尤苦冽者弃之不用炼而成饼食之者得泄利之疾官未榷盐时小民或私煎求利元丰三年立法禁止崇宁初张天觉为尚书右丞建遣成都府路常平司句当公事句居体兼措置两川盐事俾之监榷天觉罢尚书省言丹棱洪雅等县多有石脚井苦盐不堪食用乞依元丰法禁人开炼 罢居体从之三年十一月戊寅也绍兴中瑞应乡民户始有盗贩卤饼拌和硝石煎成小盐低价以售者有司因为拘榷凡三十六井岁输官钱万七千余缗既而总领所以为不便言于朝复行栈闭以其课额均于邻近嘉荣隆 四州之井户谓之石脚钱绍兴二十四年也及嘉定五年多悦民有犯法私炼者州既抵罪制置大使闻之即遣秉义郎新夔州路兵马都监杨仲端往山门措置其年九月也自后月得小盐一万五千斤皆不用引钞径行发卖岁责息钱一万九千二百缗然盐既苦恶不可食率以抑售士居之人盗煎私贩者因亦肆行官不敢问议者谓元丰立法者参知政事蔡确也崇宁禁止者右仆射蔡京也财用虽乏可以大制司而为京确所不为乎则失之矣

　　东南收兑会子
自曾钦道为版书欲急见理财之效始与提领会子库官陈弥祚李若本共议依川钱引例立界每界一千万缗两界相沓行之久矣其后每界增为千八百万缗至第七界又增为二千三百二十三万缗开禧用兵又依四川例亦以三界通行而第十三界累增至四千七百五十八万九百余缗民闲折阅滋甚嘉定庚午春第十一界会子当满朝廷先期命刑部曾尚书焕等置局拘换于是与其寮奏言第十一界会子为三千六百三十二万六千二百三十六贯八百文乞以鬻爵及出卖没官田 诸色名件拘回旧会许之嘉定三年五月甲寅降旨所谓名件凡有九一曰打套乳香钱约一百六十余万缗谓榷货务见在散乳香十六万七千七百余斤可打一百万二十套每套价减钱一百文作一贯六百文二曰出卖诸路没官田价钱约一百二十二万余缗谓户部具列诸路未卖官田计价钱一百二十二万七千四百三十六贯九百文限三月许人户以第十一界子承买也三曰出卖告敕绫纸补帖一千四百道计价钱四百四十万缗谓迪功郎告每道一万贯承信郎告八千贯进武校尉绫纸四千贯进义校尉绫纸三千贯以上四色各降一百道上州文学敕每道八千贯助教告每道五百贯以上二色各降二百道进武副尉帖每道二千贯不理选限将仕郎绫牒一千贯以上二色各降三百道四曰左右迁转官循资告九百四十道共约计价钱三百三十万余缗谓宣教郎转通直郎一官计七千贯承务郎至宣教郎每官五千贯以上二色共降一百道训武郎转武翼郎万贯修武郎转训武郎五千贯以上二色共降四十道选人循资每员三千贯共降四百道承节郎以上转官每官四千贯承信郎转承节郎三千贯以上二色共降四百道五曰封赠冠帔敕告六百道计价钱二十八万缗谓生封安人告每道一千贯孺人告八百贯以上二色各降一百道冠帔敕一百贯以上降二百道赠父母迪功郎承信郎各五百贯以上二色共降一百道追封孺人三百贯以上降一百道六曰紫衣师号帖三百道计价钱三万缗每帖二百贯七曰副尉减年公据三百道计价钱六万缗每年一百贯八曰拘催诸路已降未卖告敕钱两项计季一千四百一十余万缗开禧二年四月五月两次抛降四总领所官告绫纸敕帖二千八百道计一千一百四十万贯内湖广申已卖三十万五千贯淮西申已卖一万贯其所收钱亦不曾起发诸路州军元抛降六百九十八道计三百五十九万一千贯已起八十四万五千九百二十五贯五百文以上两项通计上项钱今仰将已卖钱尽数起发如实有未卖告牒等仰尽数缴申尚书省九曰臣僚奏荐绫纸钱未见数承务保义郎以上五千贯通事承节郎以上三千贯后又禁铜钱毋出都城于是行在会子每千为钱七百诸路州县纔得其半云朝廷知其壅积遂废十一十二两界而以十四界新会收之壬申之冬王釜为湖广总领亦请以度牒茶引两色收兑第五界旧会每度牒一道价钱五百缗官卖价八百缗又贴搭茶引一千五百缗方许收买仍限一月然京湖二十一州相去遥远而止置三场收兑小民闻知后时人情汹汹市皆扃肆怨嗟盈路刘德修为制置使以为不便会总所以第六界新会五万缗令江陵军民之兑会者以旧楮二易其一德修复自出府库之藏听军民以一楮半易其一又恳于朝得新楮十万缗蜀中收兑旧会凡用坐库黄金二万两白金九十七万两故能收千六百七十万缗而民不甚病湖广则无之此其所以用茶引也余尝考绍兴之初东南饷军止用见缗是时戎马纵横寇盗充斥军费多矣然未闻有钱乏之患自绍兴末年钱处和创行在会子于时王亦用之于湖北诸州今未六十年而公私之见缗存者至少盖楮券盛行而铜货积而不用是以日泄而日耗也论其咎端自两人始至于曾钦道沮孝宗收换之策以贻后来不可救之患尤可叹也后生不知源流本末故详识之

　　四川收兑九十界钱引本末
嘉定元年冬四川总领所收兑九十界钱引元年十一月二日先是四川钱引以二年为界每界书放之数止于一百二十五万崇宁后陕西边事起泛印增多而引法坏大观闲尽罢之仍诏以天圣书放之数为准建炎初张魏公出使复以便宜增印自后因循不改至嘉泰末两界书放凡五千三百余万缗通三界所书放视天圣祖额至六十四倍逮嘉定初每缗止直钱四百以下议者患之总领财赋陈逢孺乃与僚属议出库筦金银度牒与民收回半界金每两直六十缗银每两六缗二百度牒每道一千二百缗度库筦所藏可直一千三百万议论凡数月至是忽行下诸州听民闲以旧引输官课及赴利州市金银期以岁终官司毋得受榜出民闲大惊先是总领所岁受诸州县金银例多亏下其补亏之数乃以钱引折纳令项收支而库筦金银则亏下如故民闲颇知其事又四川诸州去总领所远者至千数百里而期限已迫往来或不及且受给之际吏缘为奸折阅已甚于是单丁弱客皆不不敢行一引之值仅售百钱咨嗟怨泣其声载道后旬日制置使吴德夫知之乃揭榜除收兑一千三百万引外其余三界依旧通行使用又檄总领所分取金银就成都置场收兑旧引民心稍定时宣抚司方与总领所比故移书东南以为德夫沮坏其事论者亦但谓钱币专属总计台制司无所预由是不直德夫云

　　四川收兑九十一界钱引本末制司科 户官资钞附
陈逢孺既收钱引半界而引直仅为铁钱五百有奇若关外用铜钱每引止直百七十钱而已制置大使安观文患之庚午春议欲复收半界提举茶马张东父名震龙游人尝为军器监首出马价 剩钱三百万缗为助大制司益以二百万缗既而遂欲尽收九十一界钱引二千九百万缗其千二百万缗合诸司之力千七百万缗令民闲每百引贴纳三十引收兑逢孺谓三年三兑失信于民且贴头太多民有折阅之患不如量力止毁九十三界新引千二百万缗如此即止余两界通行公私皆受其利安公怒即榜谕军民以为九十一界钱引系前宣抚程松增印五百万道所以钱引价低军民皆受其弊今使司措置与茶马两司收凿五百万外余二千四百余万合系总领所以新引收兑自七月十七日以去如支军人折估并合以新引支遣如欲支旧引即合支贴头钱所有九十一界钱引自十月以去断不行使檄至逢孺坚持不行安公益怒六月辛酉逢孺方视事有御前军四人直入吏舍缚都副吏三人以去逢孺愠即以印付属官称疾申大制司乞致仕先是诛曦之岁副宣司遣官 刷四路钱物得五百万缗以助总所赡军已三年矣至是或言讲和罢兵减汰之后用度日省总所岁计已是有余当还制司元日所寄五百万缗以备对凿其参议官毛伯玉名王仆泸州人时新除潞州提刑等调护久之卒兑九十一界二千九百余万缗共一千二百万缗以茶马司羡余大使司空名官告总所桩管度牒金银对凿余以九十三界收兑又创造九十四界钱引五百万缗以收程东老所增之数应民闲输纳者每引百帖纳八千盖二司之说并行然总所收兑旧引皆以金银品搭率用新引七分金银三分银色下而秤亏官吏因以为利其实每旧引百贴纳二十引乃得之应民闲已用旧引输官者总所复却还令兑新引卒不能守其初约也所谓大制司二百万缗者其半以三路盐井户月额每三万斤科卖不理选限将仕郎一道计直千缗三路十七州共卖一千道计直百万缗其半则以给卖没官盐井旧民户没官之井自建炎以来依坊场法召人投买除引息土产税钱外量增课息嘉定元年逢孺始从总领所榜卖给为永业得钱数十万缗至是大制司以为计司速于求售酬未当直再召人实封投买又得钱近百万缗初下令悉输旧引于官以充对凿之数后潼川刘师文侍郎申明复令自十二月以后尽输新引盖自元年三月两收旧引凡二千五百万缗有奇而引直遂复如故向使计司非有椿积金银之富又安能收此 滥不行之券乎今四川诸郡岁输黄金千五百两银十六万余两而总所大率有收无支掌计者谨视而善藏之则子母相权引法终不坏矣故详志之

　　四川总领所小会子
东南会子有四品自一贯至二百盖便于转用也川钱引则分一贯及五百而已丁卯岁陈逢孺以用不足始创小会子杨端明为制帅深不乐之四川皆不用吴德夫代镇蜀与逢孺厚下令官民悉许流转州县所备场赋输悉不肯受由是不敢行后但以其五万缗收兑旧引于剑外诸州已而亦废是时宣抚司又为金银会子后亦不行

　　四川行当五大钱事始
嘉定元年十一月庚子四川初行当五大钱时陈逢孺总领财赋患四川钱引增多乃即利州铸大钱以权其弊三年夏制置大使司欲尽收旧引乃又铸于 州焉利州绍兴监钱以圣宋重宝为文其背铸利一二字又篆五字 州惠民监钱以嘉定重宝为文其背铸西贰二字又篆五字两监共铸三十万贯其料例并同当三钱时议者恐其利厚盗铸者多而总领所方患引直之低则曰纵有盗铸钱轻则引重是吾欲也方钱之未行也眉人有里居待次者又欲创一监于眉州论者以为丹棱虽产铁岁额不多而本郡又无薪炭眉山之人亦以为不便上下骚然数月乃罢由是止铸于利邛二监焉

　　绍兴至淳熙东南鬻官产本末
