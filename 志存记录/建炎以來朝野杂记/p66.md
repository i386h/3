<!-- { "loadSidebar": true } -->
绍兴末黄择之仁荣守永嘉始建鬻官田之议至干道初为钱七百万缗而未售者不及四分之一二年十一月户部奏已卖到五百四十万贯未卖者一百六十万朝廷乃并营田卖之而两浙漕副周淙言本路营田已佃者九十二万六千余亩若鬻之惧失租课四川总领所亦以不便为言乃诏除四川外尽行出卖三年六月后又诏没官田产除两淮京西湖北勿卖外江浙闽广湖南八路以田计者六百四十二万亩有奇以地计者二万一千亩有奇以屋计者八千四百闲有奇共估钱五百十六万余缗遂命将作监丞折知常往浙西司农寺丞叶翥往浙东元年正月监登闻检院张孝贲往江东主管官告院周嗣武往江西措置是年四月始限一季继展一年至淳熙初己折封者仅一百六十二万余缗而直之未输者犹四之一其未鬻者尚三百五十三万余缗元年六月户部具到盖估价之初豪民大姓请嘱官吏相为欺隐其已卖者皆轻立价贯上色之产也而中下之产估价反高是以不售于是言者以为不若且令原佃之家着业纳租一岁之闲犹可得米数十万石从之寻命诸路权住卖三年二月后数岁复用军器监主簿陈 言并营田沙田出卖浙西淮东江西二路元括到沙田凡二百八十余万亩议者多以为未可未几浙西提举王尚之言平江一郡已有当卖田十二万四千余亩岁收租二万石有奇乞别择拘催或遇歉岁得以接济从之六年十月久之言者又谓尽鬻官田以为常平水旱之备十四年六月事虽施行后亦不究也大抵二十年闲所鬻官田实不过七百万

　　王德和括关外营田
关外营田始于郑亨仲阶成西和凤金洋州兴元府皆有之而洋之西乡为最其初因兵火后民多失业故募人使耕之量收租利而已休兵日久垦辟岁增营田之家惧官之增赋也每三四岁则率投状退佃而赂总所之吏使蠲其租在绍兴中岁课十二万斛有奇干道末损为十万至嘉泰初纔八万斛而已隆州学官张均子和尝为西乡主簿知其本未即与王德和言之德和分遣官属八人按行且揭榜诸州县大略云营田户所侵官田甚多若按行亩目增立税租所有当数十倍今不欲扰民仰民户自陈增垦之数山田亩收二升陆田四升水田六升而止下户惧皆以实告独豪民大姓则密赂行遣胥吏以为无侵给公据与之由是有鬻公据之谤矣诸大姓既不喜郭子明心欲害其事凤守某人者大将之弟郭氏之 也遂激而成之子明亟降榜抚定至欲调兵时官属行营田者凡半岁费总所钱万余缗州县供亿又倍子和始议可增三十万斛及是所增纔八千斛而麦居多焉未及秋成德和罢去陈日华代之尽返其旧颗粒不收

　　关外经量
剑外诸州之田绍兴以来久为诸大将吴郭田杨及势家豪民所擅赋入甚薄议者欲正之而不得其柄吴氏既破安观文为宣抚副使乃尽经量之金州守臣宋子钦曰此州疮痍甫瘳边民恐不可尽其利官一入境将散而之四方矣于是除金州外凡兴元府洋沔阶成西和凤州大安天水军二十县经量之数大抵增多而亦微有所损旧九郡家业钱凡一千一百五十七万九千余缗二税十四万五千六百余石夏秋役钱十五万七千余缗及是经量宣抚司命别上中下三等以定田之高下分三等为九则以均赋之重轻而所委官吏务于增多未尝行历乡社躬亲履亩往往强令有田之家增认租数而民始怨矣增亏相补视旧籍凡增家业钱二百二十九万七千余缗二税三万五千八百余石役钱三万五千余缗安公辞制置大使表中所谓田庐之均一有伦盖指此也其后代者刘师文言上件所增初非田土之广袤亦非户口之繁滋于民有害于公无益乞尽行除免谏官应武纬之亦以为言于是尽复其故焉

　　龚实之点磨三总所钱物
钱良臣以太府少卿为淮东总领龚实之秉政闻户部岁拨淮东赡军钱六百九十万缗而本所岁用六百十五万缗而已因奏遣户部员外郎马大同着作佐郎何万军器少监耿延年分往升润鄂三总司点磨钱物时淳熙三年九月壬子也会良臣以岁用不足言于朝乞借拨实之奏令所委官一就驱磨而近习者恐赇贿事觉极力救之实之不顾十二月万奏总所侵盗大军钱粮累数十万实之奏下其事于有司次日御批令具析既又改为契勘俄中旨令良臣赴阙奏事明年正月除起居郎六月除中书舍人又明年四月除给事中六月除签书枢密院事其为舍人实之去位纔十二日也英州之祸预有力焉延年时已迁将作监万迁着作郎坐实之党罢去延年六月丙戌罢万六月甲午罢盖延年尝言湖广总所钱物有别库别历所收已行改正故与万并迁而大同无所举觉二人既黜之两月大同乃自密院检详文字迁右司员外郎翱翔累年然后补外盖三总司苞苴贿赂根株盘结其来已久非一日故也

　　孙大雅献拘催上供钱物格
干道初有孙大雅者知秀州以发奸摘伏除直秘阁未踰月大雅又奏书一编凡四卷名曰州郡拘催上供钱物格大略言本郡上供岁为六十八万四千缗有奇其窠名有九有岁入者有季入者有月入者臣皆厘为月入即以所置之籍于次月之旦考其未足者催焉且加罚于其吏而次月补矣由是而有拖欠者臣则未之见也此即汉之大司农掌诸钱谷金帛货币郡国四时所上月旦见钱谷簿其逋未毕各具别之之意臣所领郡元年上供钱六十八万缗已并入于大农更无拖欠敢昧死以献二年正月癸酉也奏入诏孙大雅奏汉上计之法朕谓可行于今令待从台谏参考古制进呈会殿中侍御史张之纲以忧去而右司谏汪涓补外于是监察御史张敦实刘贡言汉虽有郡国上计之制而武帝五十余年之闲一受计于帝都三受计于方岳或以三月或以十二月至宣帝黄龙诏书有云上计簿文具而已则在西汉已不能无弊矣况今曰能尽革其伪乎光武中兴岁在正月旦临轩受贺而属郡计吏皆在列言属郡计吏则远方者多在东汉未必皆至况今日川广之远其能使如期毕至乎莫若岁终令户部尽取天下州郡一岁之计已足未足亏少亏多之数依常平收支户口租税之例并皆造册正月进呈丞相选一人考核而明其殿最事下户部权户部侍郎曾怀言诸路州军远近不一若取会齐足攒造亦恐后时乞令各州具合发上供钱帛粮斛数目岁终造册正月遣人投进仍立式行下从之其年三月丁未也识者谓台臣所奏可谓仁言若上计之法果行则公私急迫久矣寿皇卒不施用盖以此夫

　　庆元会计录
庆元会计录者始用殿中侍御史姚愈建请命金部郎中赵师炳户部郎官杨文炳编集三年三月书成

　　绍兴至淳熙四川宣抚司钱帛数
郑享仲为四川宣抚副使时本司有随军激赏抚养降赐四库其数颇伙赵德夫不弃来总计欲尽取之亨仲不与由是有隙及亨仲得罪本司桩坐钱至五千万诏分拨赴行在余命总领所拘收干道三年五月吴信王薨六月复除宣抚使九月虞丞相入蜀宣抚司随军抚养二库见在钱引八十九万缗金五千三百两银一万一千两帛八千五百匹皆有奇此绍兴末吴信王为使时所储数也五年三月虞丞相召七月己巳王公明为枢使入蜀两库见在钱一百二十四万缗随军库一百五万抚养库十九万金八千一百两随军库七千八百八十余两抚养库二百五十余两银五万一千两随军库四万九千余两抚养库二千六百余两帛四千三百匹并随军库亦有奇八年九月王公明召十月癸亥离司两库见在钱六百八十九万缗随军库六百七十七万缗抚养库十二万金一万两随军库九千六百六十两抚养库三百四十两银五万一千两随军库四万九千七百两抚养库一千三百两绢八千一百匹并随军库亦有奇然随军库管朝廷封桩度牒钱四百四十万缗又有未偿茶马司买马钱四十七万余缗则两库实二百一万缗也是岁宣抚司迓虞丞相支遣及造器物共用金三百两银六千五百两而钱帛不与焉十二月晦虞丞相至兴元两库见在钱六百八十二万缗随军库六百七十二万四千缗抚养库九万七千缗金八千二百两随军库七千八百四十两抚养库三百六十两银四万六千两随军库四万四千五百两抚养库一千五百两帛四千六百匹亦有奇淳熙元年二月癸酉虞丞相薨两库见在钱七百四十三万缗随军库七百三十七万二千缗抚养库六万三千缗金八千二百两银四万六千两细数目干道九年十二月彩帛二万三千四百匹随军库二万二千四百二十匹抚养库九百八十匹亦有奇盖增虞公所携度牒直一百五万视王公明时减五十万而无负茶司钱宣抚司可用之钱大率二百万缗尔是年三月丙申郑仲一出使七月丁亥仲一复为参知政事应本司见在银钱物帛今总领官赵和仲公说尽数拘收今项桩管令湖广总领所遣属官一员同本所官纽计除措八月庚午又命宗正丞李叔玠珪兼权户部郎官往兴元拘催宣抚司钱物赴行在虞公之将没也奏言拘籍到总领所积年岁用外金钱七百九十余万缗合本司所积为一千六百二十余万缗故命取焉十二月壬午复置宣抚司以枢密沈德之为使见拘收本司但于钱物军器等依旧归还寻又诏应于旧属军中场务并还诸军宣司毋得取命下沈枢大不乐时汤朝美为右司谏复奏罢宣抚司二年六月庚戌从之于是吴挺己为兴州都统制置司利源多为所擅前后二十年财帛不胜计矣

　　四川桩管钱物
