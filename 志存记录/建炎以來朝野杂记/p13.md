<!-- { "loadSidebar": true } -->
渡江后公卿谥号王仲言挥麈录有之但殊脱略今不能尽记记其更易者韩师朴丞相初请谥王刚中为博士谥曰文礼谥法奉议顺则曰礼取其为礼官时不主王荆公坐讲之议也而韩氏子谓自来未有以礼为谥者以白时相范觉民觉民语刚中刚中不为改于是用吏部覆议改为文定左选侍郎李长民京东帅曾孝序之死难也博士钱叶谥曰刚愍执政嫌之乃改曰威韩都尉嘉彦之请谥也博士华权定为夷节而方庭实在考功以端节易之司马侍郎朴之赐谥也博士詹林宗定以忠肃而张敬夫在吏部以忠洁易之此四者皆于谥未定之前更易者也代州王忠植之死也太常谥为义节而秦丞相以忠字无之为疑令别议太常谓若以忠为谥则子孙诵之非易名之义也遂已孝宗初立命有司为岳飞作谥太常议危身奉上曰忠使民悲伤曰愍孝宗以为用愍字则于上皇为失政却之乃改为武穆此二者皆于谥已定未下之前有所退却者也刘萃老丞相初谥正肃当矣而正字犯丞相父名乃改为忠肃赵崇公叔寓初谥敦 美矣而敦字与光宗御名同音其曾孙德光请于朝改谥清 此二者皆出于谥号已下之后然迫于名讳不容不避者也盖自绍兴至淳熙六十余年之闲改谥纔六七皆有所为非京丞相之比矣张参政纲初谥文定汪圣锡为吏部尚书驳之乃改章 后其孙贵竟复谥文定焉



建炎以来朝野杂记卷十甲集
　　　　　　　　　　　　　　　宋李心传撰

　官制一　中朝官
　　丞相总论建隆至干道相名更易
丞相秦官也自汉末改为大司徒历代不能正国初循唐制以三公至列曹侍郎同平章事为宰相首相带昭文馆大学士亚相带监修国史末相带集贤殿大学士神宗新官制于三省置侍中中书二令虚而不除以尚书左右仆射兼门下中书侍郎为两相然中书揆而议之门下审而覆之尚书承而行之则是首相不复与朝廷议论矣元佑初司马公相乃请令三省合班奏事分省治事自绍圣以后皆因之时议者谓门下相凡事既同进呈则不应自驳已行之命是省审之职可废也政和中蔡京以太师总领三省号公相乃废尚书令改侍中中书令为左辅右亦虚而不除改左右仆射为太宰少宰仍兼两省侍郎靖康中何文缜将拜相夜梦人持弓矢射中其仆乃先乞复太少宰为仆射吴正仲当制请更为丞相不从建炎三年吕元直初相议者请并三省为一于是元直解中书侍郎改同中书门下平章事干道八年孝宗稽古改左右仆射为左右丞相去侍中两令之名遂为定制

　　御营使御营宿%使
御营使者建炎元年六月始命宰相李伯纪为之本以行幸总齐军中之政其后遂专兵柄枢密院几无所预吕元直在位专恣尤甚台官赵元镇等以为言元直遂免时议者以为宰相之职无所不统本朝沿五代之制政事分为两府兵权付于枢密比年又置御营使是政出于三也请罢御营使以兵权付之密院而以宰相兼知庶几可以收兵柄一赏罚节财用四年六月甲戌遂以宰相范觉民兼知枢密院事罢御营使及官属以其事归密院为机速房御营使一员或二人以宰相兼副使一员以执政官兼参赞军事以从官兼提举一行事务以大将兼其将佐有都统制一员及五军统制已下官绍兴三十一年金海陵入境上将临江视师其冬以和义郡王杨存中为御营宿%使事平复免明年孝宗即位又以御营使命之然但自名一司掌殿前忠勇等军非复建炎之比矣

　　都督军马同都督
都督古官也晋宋闲有之自唐以来不置绍兴初吕元直复相谋进取秦会之亦欲夺其权乃共议令元直以左仆射都督江淮荆淛诸军事置司镇江元直觉之遽归而命孟富文以参知政事权同都督已而落权字四年赵元镇自知枢密院事为川陕宣抚处置使元镇以与吴玠共事为嫌乃改都督川陕荆襄诸军事五年春元镇与张德远并相遂带兼都督诸路军马入衔七年秋德远将罢先废都督府隆兴初德远再入乃命以枢密使都督江淮军马焉二年德远去位都督府复废其秋纥石烈志宁入寇诏汤进之以左仆射为之进之逗遛不行乃命王瞻叔以参知政事为同都督瞻叔亦丐免于是遂命和义王杨存中代为都督府非宰相而为都督自存中始

　　都督行府
张魏公之为都督也以行府为名凡事干朝廷则关会三省枢密院孟富文时在政府大不平曰三省密院乃奉行行府文书邪因称疾求去隆兴初魏公再为都督时宰相陈鲁公汤庆公皆主和议故朝廷所行多与都督府异魏公乃言臣节制江淮马军其进退调发当从督府取旨施行近日主兵官及帅守监司辄以军期事务径申朝廷乞札下依本府指挥仍取当行人责军令状外谨具奏知上曰岂有不申朝廷之理十月辛巳乃诏江淮军马调发应援从督府取旨施行其余事务并令申奏如旧

　　督视军马
督视军马者绍兴三十一年冬十一月叶审言始以知枢密院事为之朝议以审言非相臣故其名下都督一等盖不考赵丰公故事失之也隆兴初张魏公既为江淮都督乃命汪明远澈以参知政事督视湖北京西军马焉方城失守汪责台州遂 令魏公督之

　　制国用使同知国用事
制国用使旧未有隆兴初言者请法有唐之制命宰相兼领三司使职事财谷出纳之大纲宰相领之于上而户部治其详上是之命秘省讨论来上干道二年冬遂命宰相兼制国用使参知政事同知国用事五年二月戊申罢国用司八年正丞相官名夏四月诏丞相事无不统所有兼制国用事与参政更不入衔云

　　参知政事
参知政事自太祖朝始置元丰官制改为门下中书侍郎尚书左右丞建炎三年合三省之政于是李汉老自尚书右丞改除参知政事复旧制也故事丞相谒告则参预政事之臣例不得进拟差除惟丞相薨罢上未得人则参知政事行相事多不踰年少者才旬月独淳熙初叶梦锡罢相龚实之行丞相事近三年言者以为怀私擅政遂有英州之祸焉

　　枢密使
枢密使自唐以来率二员周末魏仁浦吴延祚并为之国初仁浦拜集贤相自是止除一使至太平兴国初曹武惠彬楚景襄昭辅始复并除后未有继之者及真宗中年以王文穆陈文忠并为枢密使由是遂为故事迄仁宗不改英宗治平四年文忠烈吕惠穆神宗熙宁五年文忠烈陈秀公并使枢密用此故事高宗绍兴十年张循王俊韩蕲王世忠既罢兵乃并除枢密使十二年张循王犹在位时以孟信安王忠厚为山陵使乃亦暂拜枢密使焉渡江后元枢并除盖有所为也

　　知枢密院事
知枢密院事太宗淳化二年始置以张逊为之然使与知院未常并除熙宁元年文潞公吕宣徽为使陈秀公自会稽召为知院非故事也元丰官制行废枢密使故政和末邓莘公官至少保犹止为知院焉其后郑居中蔡攸童贯之徒既位三公乃更领枢密院事绍兴七年秦申王为使沈忠敏自同知迁知院事盖张魏公既荐秦相未欲其与已并又以故相不可除他官乃先白高宗降旨以本兵之地事权宜重依祖宗故事置枢密使而知院同知院亦皆仍旧由是并除自后则否

　　枢密副使
祖宗故事枢府置使则除副使置知院则除同知院淳化二年太宗既以张逊知密院于是寇忠愍温恭肃皆自副使改同知院事康定元年仁宗用晏元献公为枢密使于是王邓公杜正献郑天休皆自同知改除副使自后皆然元丰末废副使渡江后秦申王首复除枢密使王敏节副之既而张韩二大将并除枢密使岳武穆副之合故典矣近岁张魏公汪明远虞 父王公明王季海周洪道王谦仲赵子直继除枢密使而其副止称同知盖相承之误

　　签书枢密院事
签书枢密院事太平兴国四年置是时石元懿公以兵部员外郎充枢密直学士止用本官职签书自是初除皆带密直及罢政乃拜端明殿学士焉太宗至真宗朝文臣签枢才五人其四人迁枢副张文定以本官罢至神宗时曾公绰以忧去免丧乃除端明元佑后王彦霖刘仲冯皆以端明罢遂为故事元丰官制废签书其后童贯以使相为之上以贯官至三司乃更为领院事靖康初李参政回首拜延康殿学士签书延康令为端明自是遂为故事

　　同签书枢密院事
同签书枢密院事自郭宣徽后不置明受末李汉老郑致刚尝并拜未及谢而上反正李迁右丞郑落同字绍兴七年王伦交割地界亦命带焉其后不复置隆兴末虞雍公一为之

　　升朝官除签枢
签书枢密故事有以员外郎为之而无三丞以下为之者元佑初王彦霖以承议郎龙图阁待制除授乃特迁朝奉郎建炎后张全真富季申皆自奉议郎御史中丞除签枢亦用此制靖康二年曹忠达辅绍兴十四年李资政文会皆以升朝官为之曹承议郎李奉议郎盖中书失之而舍人无正之者

　　枢密参用文武张说本末
自建炎以来枢密使副参用文武仁宗亲政以后但除夏守斌王贻永王德用狄青数人英宗朝郭逵一人而已元丰改官制武臣不为二府政和末始命童贯签书河西北面两房事后遂领院事焉靖康用兵乃除种忠宪师道建炎中复除王襄愍渊时苗傅等不平遂有明受之变自是武臣不复典枢密矣绍兴九年秦丞相将罢三大将兵柄乃以枢密副使授之盖自童贯后皆因事用人非常典也干道七年张说为明州观察使枢密都承旨说娶寿圣皇后女弟上厚眷之时为政乃除说签书枢密院事制下朝论哄然说辞不果拜遂以安庆军节度使还第焉踰年复以是命之说亦不辞又踰年遂进知枢密院事淳熙元年秋罢为太尉寻降观察使居抚州三年冬许自便七年秋卒上念之诏复承宣使陈给事岘封还录黄乃止说子荐文州刺史说败亦贬郴州薿明州观察使

　　外戚典枢密
祖宗盛时率用外戚典兵马而无使枢密者惟庆历中王邓公贻永以主 为之然议者不以为忝元佑中韩文定在枢密其弟端节既选尚为台谏所攻旋亦罢去绍兴初枢密都承旨阙执政请以保静军承宣使邢焕为之焕懿节后父也上曰朕不欲戚里任朝廷官乃不许上受禅韩平原冑自知合门事除都承旨亦固辞因自请奉祠云绍兴中孟仁仲使枢密盖以典山陵故事已即罢之

　　枢密院属官
枢密院属官旧有都副承旨以武臣为之编修官二员以文臣为之熙宁中始以文臣为都承旨元佑后又诏恩数如权侍郎绍圣初废高宗在会稽武臣辛道宗为都承旨颇用事绍兴初道宗既免乃诏用两制为之元年十二月丙寅然但闲除一二人而已淳熙中王抃用事久孝宗恶焉遂复用士人今上初立薛象先以户部侍郎兼都承旨何自然以为非祖宗成宪斥去之建炎中又用元丰故事置检详一员禄赐与都司外郎等三年六月庚午时御营司既废密院置干办官四员既而以其名不雅驯改为计议官在编修官之上建炎四年十一月己卯绍兴十一年始省四月庚寅

　　三省枢密院赏功司
建炎初李伯纪为政始于三省枢密院置赏功司吕元直初相遂省之及范觉民以宰相兼枢密乃于密院置机速房绍兴二十九年又罢辛巳用兵复置逮干道八年始罢凡钱粮事归三省边防兵政归密院焉

　　拾遗补阙
遗补唐官也太宗以正言司谏易之淳熙十五年正月兵部侍郎林栗言国家累年以来宰执百僚职无虚位御史三院亦不乏人独谏诤之官尚有阙员居其位者往往分行御史之职至于箴规阙失寂无闻焉愿依唐制置拾遗补阙左右各一员皆三年为任仍面加训谕官以遗补为名不任纠弹之职孝宗从之以许深夫薛象先充其职班着在监察御史之上请给人从依监察御史例光宗立复省
