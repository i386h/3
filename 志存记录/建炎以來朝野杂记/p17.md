<!-- { "loadSidebar": true } -->
近制选人实历十二考者减举主一员先是绍兴二十九年七月敕令所删定官嘉兴闻人滋请岁于改官员中差减员数以待实历十考举主不及格之人庶抑贪冒而养廉洁上命给舍议之洪景严张安国言此法一开则选人不出十余年坐至京秩乃止隆兴初始举行之旧举主须员足乃以其牍上若将举物故或罢免则不计故有得荐牍十余而不克磨勘者淳熙中始有逐旋放散之令人皆便之隆兴元年三月己酉诏选人十二考无赃私罪者减举主

　　改官须入
初改官人必作令谓之须入绍兴中数申严之后亦或废孝宗在位持之甚严庆元初复诏除殿试上三名南省元外并作邑五年四月又用程察院松言诏大理评事已改官未历县人并令亲民一次着为令旧捕盗改官人并试邑是月陈正言自强请初任未终之人先注佥判一任方许亲民从之自后虽宰相子殿试甲科人无有不宰邑者矣

　　广南摄官
初祖宗朝以广南地远例入不足以资正官故使举人两与荐送者试刑法于漕司以其合格者摄两路正摄凡五十人月俸人十千米二斛满二年则锡以真命后又增五十人号曰待次崇观后又增五十人号曰额外其注拟皆自漕司建炎初敕归吏部踰年无愿就者吏部请复归漕司从之

　　宫观使祠官供给
近制前宰相见任使相领京祠者并为宫观使若在外则少保已上始得使名使相已下提举宫观而已淳熙初史会稽王以崇信军节度使开府仪同三司提举洞霄宫盖用此制绍兴初赵%公以 钺充醴泉观使家居非旧典也近岁葛文定以覃恩除使相亦止提举洞霄宫旧祠官无供给政和中蔡京着令庶官降本资序二等侍从以上不降赵忠 为相始除之

　　功号
功号始唐德宗国朝因之至元丰乃罢中兴后加赐者三人而已韩蕲王世忠扬武翊运功臣张循王俊安民静难功臣刘安城王光世和众辅国功臣此外惟安南国王初除及经恩亦加功号

　　检校官
检校官者自唐以来有之凡内职崇班今修武郎武臣副率以上初除及遇恩皆带若文臣则枢密宣徽节度使始带焉自三公谓太尉司徒司空三师仆射尚书常侍至宾客祭酒凡十余等元丰改官制武臣承宣使已下皆罢惟存检校三公三师以待节度使之久次者政和后改三公为三少若武臣累加至检校少师则拜太尉文臣累加至检校少师则拜开府仪同三司安南国王初袭封加检校太尉经恩迁检校太师外蕃刺史州则检校太子宾客此外皆不带云

　　勋官
勋官者自战国以来有之至唐始以为虚名国朝循唐制文臣朝官武臣崇班已上遇恩辄加之由武骑尉至上柱国凡十二转政和中罢淳熙末朝议欲复之以旌有功如贴职之比后亦不果行今惟安南阇婆占城三国王始封加上柱国南丹州刺史加武骑尉焉

　　天圣至嘉泰四选人数
祖宗时内外文武官通一万三千余员天圣中两制两省不及三十员京朝官不及二千员三班使臣不及四千员庆历中两制两省至五十员京朝官二千七百余员流内铨选人仅万计干道中京朝官已三四千员选人亦七八千员绍熙二年京朝官四千一百五十九员合四选凡三万三千一十六员庆元二年京朝官如绍熙之数选人增至一万三千六百八十员大使臣六千五百二十五员小使臣一万八千七十员通四选凡四万二千有奇盖五年之闲所增至九千余员可谓官 矣嘉泰元年春左选京官以上三千一百三十三员选人万五千二百四员大使臣以上六千八百五十四员校尉以上万二千六百十六员通四选共三万七千八百余员是五年闲所损仅四千余员未知何故

　　堂后官
堂后官谓三省诸房都录事也补职及一年改宣教郎满五年愿出职者与通判十年以上与郡建炎初李伯纪为相建请堂吏出职止通判从之迄今不改

　　省部枢密使吏额
尚书省吏额二百四人正额都事主事令史书令史守当官共七十四人守阙一百三十人分房十有四中书门下省吏额二百三十八人正额录事已下八十八人守阙一百五十人中书六分门下省四分分房十有三枢密院吏额三百二十七人副承旨主事令史书令史共一百二十七人守阙贴房二百人尚书六曹吏额九百二十人主事令史书令史守当官四等共四百九十五人正贴同私名楷书法司四等共四百二十五人吏部七司三百五十九人户部五司二百八十八人礼部四司五十六兵部四司一百三十五刑部四司六十三工部四司一十九人建炎初上幸淮甸三省吏至扬州者二百五十八人而已诏皆迁一官其后滋益多三年乃命有司立额

　　州县吏额
绍兴末州县吏额猥多二十六年八月汤中丞鹏举请省之以宽民力事下诸路常平司时浙东七州吏额四千人提举官赵公称首奏损其半佗路率仿此然今州县吏额虽减而私名往往十倍于正数民甚苦之


建炎以来朝野杂记卷十三甲集
　　　　　　　　　　　　　　　宋李心传撰

　取士选举学校乡饮酒
　　制科
制科自绍圣初废绍兴二年春正月诏复贤良方正能直言极谏科有司讲求旧制每科场年命中丞给舍谏大夫学士待制三人举一人不拘已仕未仕命官仍以不曾犯赃私罪人充先具词业缴进策论共五十篇送两省侍从参考分三等文理优长为上次优为中平常为下次优以上并召赴阁试岁九月命两省学士官考试于秘阁御史监之试六论每首五百字以上于九经十七史七书国语荀扬管子文中子正文内出题差楷书祇应四通以上为合格仍分五等以试卷缴奏御前拆号入四等以上召赴殿试其日上临轩亲策举三千字以上宰相撰题差初覆考详定官赴试人引见赐坐殿廊两厢设垂帘帷幕青褥紫案差楷书祇应内侍赐茶果对策先引出处然后言事第三等为上恩数视廷试第一人第四等为中视廷试第三人皆赐制科出身第五等为下视廷试第四人赐进士出身不入等与簿尉差遣已上并谓白身者若有官人则进一官与升擢旧制六论于正文及注疏内出题至是有司请除疏义弗用干道二年夏六月孝宗以久无应诏者乃诏权于经史诸子正文出题又以士人身在幽隐无由自达仍许监司守臣解送四年五月后数岁乃得李仲信焉

　　干道制科本末恩数李仲信本末
自复制科七十年但得李仲信垕一人而已初绍兴七年冬吕安老举选人胡邦衡而汪彦章举布衣刘汝一邦衡遂除枢密院编修官干道三年虞雍公抚蜀首荐仲信于朝不报五年春汪圣锡为吏部尚书复以应制诏上其词业时垕父仁父为秘书少监也其年冬礼部言李垕词业乞送两省侍从参考讫依绍兴元年九月指挥施行郑仲一权侍郎三省勘会李垕词业已经御览陈应求虞 父为左右相有旨特令来年三月依格召试命下左正言施德初元之方候对因为起居郎兼权中书舍人林景度机言故事无独试者当缴之景度即奏制举所以待非常之才渡江以来从臣亦尝论荐其人若刘度祝鉴是也然皆寝而不报盖事体至重不可轻也案胡邦衡亦以吕安老举贤良词业上即日除枢密院编修官景度盖未知此也今复此举必依祖宗典故勿使论者可得而议其失则国家可以示公而垕得此名亦无忝矣谨考旧制具本人词业缴进送两省侍从参考分为三等次优以上召赴阁试糊名考校无一人独试者今垕词业未经参考而又独试一名恐非典故今所有录黄未敢书行德初亦奏祖宗制科之设自有典故今李垕词业虽除付后省未有许令参考缴奏指挥遽有召试中书之令即是未应前后典故兼国子监看详明言合送两省侍从参考况将来阁试六论本朝典故亦须三四人以上糊名考校无一名独试者乞重此非常之科且以垕词业令有司公共参考来上俟相继有一二人然后俾之就试庶几有得贤之实无幸进之讥除诏汪应辰李焘有妨嫌外令两省侍从官参考闻奏十二月丙午指挥仁父时兼权左史既而上闻二人握手私语乃大怒之左相陈应求奏元佑中有独试故事机为人所使因极论二人之奸后二日诏林机施元之身居出纳言责之地朋比相通可并放罢十二月二十九日庚戌指挥六年夏两省侍从参考到垕词业援证既详遣词亦瞻欲为次优户部曾钦道为首有旨八月下旬召试四月十二日癸巳后十余日利路又缴到吴淇应贤良方正科词业诏参考闻二十六日丙午又月余应求坐论祈请事免相五月十九日己卯仁父亦出漕河北六月二十七日丙子时虞 父独相仁父与应求素善疑当路沮之入辞面奏疏言制举独试一人虽有颜贽林陶李孜高志宁钱彦远吴奎赵彦若谢悰故事而垕涉学荒浅恐不足当此异恩别致人言乞候将来更有进卷合格当召者许令同试上不许仲信乃乞随侍 父为奏有旨别听指挥七年春科诏既下 父因进呈召试贤良当降诏上曰数十年来未有应此选者 父曰昨李垕已得旨召试或者与其父焘不相乐声言欲沮之垕以此乞随侍上曰今可召试矣令九月召试中书四月四日戊申降旨九月戊戌召试中书后省前一日命学士王日严考试左史李秀叔参详比试仲信凡五通六论题一曰明主有必治之道二曰汤法三圣三曰人者天地之心四曰历律更相治五曰三家言经得失六曰扬雄张%孰优十月乙巳进呈上曰昨览垕程文亦好一日之闲成数千言良不易也 父曰记试题诚难垕能记其五上曰汤法三圣出功臣表而垕以为诸侯王表却是记得全文不差十一月甲戌上亲策于集英殿有司考入第四等戊寅上特御殿引见赐制科出身故事贤良方正无唱名之例而礼郎言若仿选举进士皇帝御殿推恩足彰崇儒求言之盛遂从之周子充为礼部侍郎林谦之兼权郎官寻授左文林郎泸州节度使推官淳熙初为秘书省正字兼国史院编修官累迁着作郎被章去久之奉祀归蜀而卒李文 与孙牧斋书云垕被旨八月次旬召试造物者意乃不然公出讳以沮遏之寻因入辞力告上乞免上弗许仍宛转托渠具奏始有旨别听候指挥其闲曲折甚多垕必具报而虞直阁公亮行状乃云李应制科选日命官且试矣会有欲摇沮之者李不复望试从公图之于是虞公亟入奏用苏子由以病展日故事为更命官改日锁院今以史考之未见改日命官之事亦不省出讳谓何虽虞公数论林施不当罪复以郡处之然卒独试虞公力也

　　制科六题淳熙再试制科本末
