<!-- { "loadSidebar": true } -->
自渡江后四川类试榜首若不赴大对例得两使职官盖优之也丁卯岁何秘监道夫为榜首其答蜀人才策历论蜀人难进易退之节有高视天下而窃笑之语时秦丞相方沮张魏公见而恶之遂降旨类试第一人不赴殿试者赐进士出身为道夫故也庚午岁张阁学真甫为榜首答君臣策极其赞美秦丞相喜谕主司于三名外处之由是真甫唱名第四赵舍人庄叔自七八名外上亲擢为第一人其实庄叔廷策实甚阿时至引赵普雷德骧故事且有欲诛异议之人之语上第以其首句君臣父子之闲天下真情之所在谓有古文气也甲戌岁张舍人安国答策遂有一德大臣之言乃擢第一一德大臣乃辛未岁周益公试策中语也然庄叔安国既登第独不附秦安国几为所杀由是见重于当时焉

　　孝宗议权免奏荐及罢特奏名
孝宗初受禅以官 恩滥思有以革之乃议定制百官己任子者遇郊恩权免奏荐开贤良科令中外普荐而罢特奏名手诏左谏议大夫王之望殿中侍御史尹穑右正言晁公武参酌来上隆兴二年七月庚寅也既而瞻叔言陛下即位未久恩泽未 此二事关于士大夫者甚众望少宽之不已则宜立奏荐限员踰数者许回授罢门客亲戚漕司之试止移邻州如是则省额可减百十人此救弊之策也子止亦乞增损制举荐员朝官年七十未致仕则住荫子疏奏乃诏年七十岁人遇郊不许奏子俄又诏未奏者许奏一名逮淳熙九年八月始立奏荐限员其后特奏名又以三人而取一皆略如上旨然恩滥未大减也必也书以手诏之策行之官曹其少清乎

　　特奏名 滥
特奏名进士旧二人而取一淳熙初议者以为 滥尤甚请裁节之诏吏部同给舍详议于是尚书程泰之给事中王仲行舍人陈叔晋等奏乞三人取一人其不入四等人旧许纳敕再试今止许一试旧免解人有故不入试者理为一举今不理旧潜藩五路举人及久在学校充职事人并升甲今止升名奏可六年三月也其后朝廷每有庆霈则前后不中选者尽取而官之往往千数百人充塞仕路遂成熟例不可复减矣

　　女神童
自置童子科以来未有女童应试者淳熙元年夏女童林幼玉求试中书后省挑试所诵经书四十三件并通四月辛酉诏特封孺人

　　太学生校定新制
京都旧法太学生外舍二千人校定百人内舍三百人校定三十人仍分优平二等优等再赴舍试又入优等则径自学官之恩数与进士第一人等所谓释褐状元也若入平等则谓之一优一平例得免省直赴殿试其次先免解后免省仍并有升甲恩例绍兴闲复兴太学有旨权立内舍百人为额岁终校定每十人校一人十五年二月二十七日旨是时外舍千人上舍三十人而已庆元开禧两放混补外舍生增至千四百人本监乃乞增内舍生百二十人为额许之开禧元年四月二十五日雷季仲为祭酒又请每岁校定增为十二人亦许之二年正月十三日旨旧法自外舍升内舍者虽有校定必公试合格乃许升补盖私试皆学官自考公试则降敕差官故也嘉定中袁和叔掌学政奏乞每岁中取外舍生校最优者一人升补内舍又从之自是升舍之法愈宽矣

　　淳熙武举授官新格
武举补官旧法榜首保义郎沿江巡检不入等承节郎沿边巡检县尉第二名以下承节郎沿江巡检县尉不入等承信郎淳熙二年始比文士恩数榜首补秉义郎堂除江上或诸军计议官第二第三名保义郎诸路师司准备将领一任回转忠翊郎不隔磨勘以比文士改合入官第四第五名承节郎诸州兵马监押二任回转保义郎不隔磨勘以比文士循文林郎余人如旧是岁五月有忠训郎张世奕者自言武举出身乞从军许之七年三月遂立法愿从军人令枢密院铨量毕依新法补官榜首差三衙或江上诸军同正将第二第三名同副将第四名以下同准备将不愿从军或虽愿从军而其才不应选者并依干道八年以前旧法八年四月庚戌又诏武举人从军如有已见利便许赴主帅陈述遇有过犯合加罪责申枢密院取旨盖不尽用阶级之制且使无棰楚之辱也五月丙戌又诏武举从军人许先令参部出给料历仍用六考关升资序既而有言此徒往往自高不亲军旅九年五月丙子有旨自今职事勤恪者从主帅保奏升差懈惰者按劾然同将官初无待次即日可上又每二考辄复升差则虽末名之士从军不十年而同统制矣至于三名以上转补秉义郎或忠翊郎者或改换文资则遂为京官恩数与进士第一人等又失之侥幸也其后议者以为言乃诏武举人毋得锁试既又不行然自淳熙以来武举人亦未有卓然可称者



建炎以来朝野杂记卷十六乙集
　　　　　　　　　　　　　　　宋李心传撰

　财赋
　　广西盐法
广西钞盐之法詹体仁所请也体仁尝为广西漕知官般之法有未便者故欲以客钞易之及入为起居郎乃荐浙西安抚使干办公事胡庭直令往广东西与帅漕及两路提举等司详议盐法淳熙九年二月庚戌也其冬庭直使还与广西运判兼提盐王正己广东提举常平茶盐林枅共奏官卖之法害民客钞为便而庭直又自言二广顷行客钞之时通以九十万缗为额广东十万箩一百斤为一箩正钞钱五十万缗广西八万箩正钞钱四十万缗及广西行官卖法而广东除去通入广西之数二万五千箩纔为七万五千箩耳惟广西不立额数故今所卖为十一万五千余箩不产盐十六州卖七万五千八百余箩产盐五州卖一万八千四百余箩海外四州卖五千五百余箩前任漕臣梁安世又创卖淹造盐一万五千五百余箩皆科抑也今通行客钞广东可九万箩广西可六万箩仍增收漕计存留盐本改指通货两路可得二十八万余缗十五万缗西路增收漕计钱六万余缗两路存留盐本改指通货钱三万缗东路存留盐本钱二万一千缗东路九万箩内有西客改指请东盐者以二万箩为率每箩依东客改指西盐例纳通货钱七百文计上件一万八千缗东盐六万箩上每斤增收西路漕计钱二文二分计上件合西路正钞钱三十万缗为五十八万缗可充广西漕司一岁之用既而漕司又言比旧行钞法之时有增支钱十八万缗未有补足庭直乃奏乞广东增为十万箩广西八万箩诏吏部尚书郑少融与给舍施圣与宇文子英葛楚辅及体仁详议议者皆以为可于是检正官王诚之都司陈安行谢务本王吉老拟定如庭直所乞十万八万箩之数仍严私贩之法重官鬻之禁既命南库户部广西帅宪司湖广总领所岁共捐二十万缗以补广西漕计之阙户部合得广东盐司钱一万二千余缗改赴西漕令南库拨偿免西漕合起靖州钱三万缗令户部科降广西合起鄂州大军钱十万缗免起解令总所通融广西诏发广东鄂州大军钱二万五千余缗令广东于正钞钱内起解广西帅宪司合得钱七千缗并免椿广西漕司一年杂支三万缗令节省一万又出祠牒会子四十万缗贷漕司为岁计之用会子二十五万缗度牒三百道计十五万缗诏可其年十二月己亥也后数日擢庭直大府寺丞又数日除广东提举盐事使行其法明年正月体仁亦除吏部侍郎四月诏以体仁陈奏二广利害深知民瘼除集英殿修撰知静江府旋迁敷文阁待制十五年三月又诏以体仁宣劳累载升敷文阁直学士广西穷远自干道以来盐法更变不常凡商人之稍有资财者皆迁徙而去商贩既不通官般又罢而军食遂阙广东提盐韩璧首陈其不便事下安抚司十年十月戊子庭直时己升本路运判兼提盐司二人初不为之变也久之又并广东西盐事为一司十二年十二月甲子通以十六万五千箩为额广东九万五千广西七万体仁寻奏言累年共卖之数通不盈十三四万箩乞减为十五万仍罢通货钱以便商贩从之十三年九月乙巳盖自行钞法五六年闲州县率以钞抑售于民其为害愈甚于官般之日人甚苦之其秋胡子远为侍御史首论广西盐钞为民深害皆由仪之附下罔上文过遂非固位患失甘心害民以至于此乞行镌黜正其欺罔之罪上谕以当先更易帅臣徐议镌黜三省拟用赵彦肤公硕上曰负荷不得可别选人枢密院黄德润留仲至继奏事上曰广西帅须得平心人为之庶几不至轻易改法如贾逵平稳可用近有微疾潘景珪有才亦稳卿等更与丞相议之既而贾潘皆以母老辞议久不决子远亦上疏言之周丞相乃奏以应寺丞孟明知静江府召体仁赴行在上因言广西盐法利害相侔如闻侍从中有人亦主客钞仲至曰臣久在广中备知利害事关两路若轻改法即两路纷纷须且因其弊而救之上曰今除孟明与仪之为代朕当亲札与之止可举偏补弊未可轻易改法时九月甲寅也子远再奏乞寝体仁召命上亲赐札云已差应孟明详究利害事实以闻所以不令朝辞恐夺于台臣议论使之掣肘不能平心处事若盐钞果害于民仪之岂得轻恕乎孟明至官首奏本路见今以钞盐抑勒民户流毒一方且都盐司不支本钱盐丁散走人户多有请钞而未得盐者又人户以产业抵当请盐钞亦有己业既尽借荒田砧基以充要约者不若复旧法令漕司官般官卖以解愁怨十六年正月壬寅进呈上谓大臣曰始议行此事时先遣胡庭直往体量非不详审往往止是扶同仪之之说今为所误宜令孟明条具更改如人户有未支钞盐须令尽数支还不可复失信于民丙午诏体仁予在外宫观从所请也先是朱晞颜除广西小漕入辞上谕会同孟明审究盐法利害晞颜奏今钞以客为名实无客商乃强税差之家使之承认至于破产而后止况静江官般之时每斤百文自变为客钞每斤百三十文尚何便民之有子远乃见上乞重黜体仁仍从两司所奏依旧法行下丙寅诏体仁落职学士罢宫祠送袁州安置擢知琼州王光祖为都提举广南路盐事同帅漕二司一面措置毋致再有科抑之弊仍截拨本路诸州应起湖广岁计钱十五万缗补助今年支用除高雷化钦廉五州卖二分盐外令官般官卖廉州盐每斤二十二文主户月买三斤客户二斤寡妇一斤半雷州盐每斤三十二文每年主户一丁食盐十二斤客户减半化州吴川县盐每斤三十文石城县三十五文石龙县三十八文高州茂名县三十二文电白县四十五文信宜县四十五文钦州盐每斤四十五文上户月买三斤中斤二斤下户一斤半余盐令东路漕司岁卖七万五千箩充上供绍熙元年冬用广西提刑吴宗旦之请颇损五州盐直盐数又用广东提举刘坦之之请减钞盐一万箩户部奏如是则暗失经费六万三千余缗然光宗不之靳也二年秋广东复言六万五千箩犹有未售者乃又减五千箩盖广东潮惠南恩三州既自产盐而官复般卖往往计口抑售于民自绍熙后朝廷暗损经费十万缗而科抑少减矣

　　四川石脚井
