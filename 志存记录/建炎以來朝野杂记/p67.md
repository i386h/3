<!-- { "loadSidebar": true } -->
祖宗时蜀中上供正赋之外惟有三路绢纲三十万匹布纲七十万匹每匹为直三百文而茶盐酒皆未有管榷是上供之外一岁供于地方仅三十万缗也绢直九万布直二十一万自元丰榷茶岁为百万市马以赴中都而所出己三倍于祖宗之世矣炎兴以后关陕之兵转而入蜀岁用率三千万缗则民力大屈然犹有可诿者曰兵以%民亦蜀用也而养兵之外又有竭泽者焉楼仲耀宣谕陕西于四川无预也乃取蜀中金四千两银二十一万五千两绢八千匹钱九千缗钱引一百万其归也遂以为激赏库之献此其一也绍兴九年八月丁卯行府归束郑亨仲之罢宣抚也诸库之储近五千万制置司仅留二十万缗余分拨赴行在者不知其数此其二也十八年五月甲申指挥王瞻叔之括白契也得钱凡四百余万缗而蜀中大扰沈德和言于朝初命总领所桩管既而吴挺乞拨其若干买进马隆兴二年十二月丙申指挥又拨一百五十万缗赴南库干道元年五月辛亥指挥又拨五十万缗并赴湖广干道元年十月己丑指挥最后曾钦道又乞拨所余二百六十五万余缗赴西库干道二年三月壬寅指挥而蜀中不复得一钱矣此其三也实录初书四川总领所所拘收白契税钱四百余万于内支拨令吴挺买马次书于见管三百八十余万贯内拨一百五十万赴南库次书湖广总领司马绰奏已承指挥取拨四川白契钱一百五十万贯乞更拨五十万从之最后乃书曾怀言白契钱己支使起发外有二百六十五万余贯乞尽数起发以此计之前后总为六百五十万缗而买马钱不预与元桩管数不合今细考湖广一百五十万恐即是南库改拨窠名而司马绰续乞五十万疑虽得旨而未曾起发盖二次实起过四百一十五万余缗耳所谓三百余万缗者疑是初令吴挺取拨二十万买马先豁此数后来不曾取拨故犹余二百六十五万也虞雍公之薨也宣抚司桩积及拘到总所岁用外钱共为一千六百二十万八百三十余万桩积七百九十余万拘到初遣户部郎官丹棱李叔玠珪奉使起发淳熙元年庚午指挥叔玠持不可上颇难之会复置宣抚司事得暂止十二月辛巳既而宣抚司再罢乃命总领所桩管二年六月辛酉指挥淳熙初龚实之行丞相事始奏损四川缗钱之赡湖广者四十七万缗以减酒课三年六月既又暂损其余一百十九万缗者凡五年以为边备四年二月自是计所桩积稍充光宗登极又因刘德修少监有请再损三年之出凡四百六万八千缗每年一百三十五万又与淳熙四年之数不同当考对减盐酒重额钱即此钱也淳熙十六年四月己巳指挥然四路常岁实发止六十万缗而已又以买发物价计之折阅中半仅为三十万缗杨嗣勋时总蜀计又撙节三十万缗以益之自绍熙癸丑以后对减九十万缗之数遂以为常迄开禧丙寅凡十有四年蜀人沾减放之恩无虑一千二百六十余万光宗之施博矣

　　四川宣总司抗衡
四川计司旧属宣抚司节制郑亨仲在蜀久秦会之恶其专始命赵德夫以少卿为之自是二司抗衡开禧用兵程松吴曦并为宣抚韩冑急于成功遂有节制财赋指挥且许按劾于是计司拱手及安观文为宣抚荐陈逢孺总赋逢孺事之甚谨时蜀计空虚而军费日伙宣司为之移屯减戍运粟括财计司实赖其力后以兑引事稍有违言逢孺不敢校也王少监釜子益代陈总计先请于朝尚书省勘会军政财赋各专任责权臣前降节制财赋指挥合行厘正于是二司始悟未数月二人交章论劾乃移子益湖广总领焉王子益之总计也制置大使司奏乞减三路兵籍以八万一千人为额有阙乞招填然兵籍旧为八万九千人曦乱后仅存七万余人虽云减额八千若尽招填实增万人矣会朝廷泛行下三衙江上及四川诸军覆实诡填虚额遂止

　　四川总制司争鬻盐井
三路官井旧法令人承煎自军兴后总领所己依官田法召人投买得钱数十万缗大使司以为未及价复卖之又得钱百万缗入制司激赏库王子益以为失信檄止之大使司乃以总计所负制司广惠仓米三十万石言之于朝子益议遂格

　　嘉泰补籴关外桩积粮斛
关上积粮八百余万斛然陈陈相因庾吏率全其扃钥以相授受至可食者则无几嘉泰甲子正月有言北境增戍积粮者朝廷下制置司遣官盘量且令除其腐败折阅之数所有累界官吏失检点之罪并 豁免时陈日华总赋遂降度牒三万五千道下总所收籴补填焉

　　四川宣抚司科对籴米
丁卯冬十二月宣抚司檄东西路漕司各籴米二十万斛夔路漕司十万斛制置司抱认于成都府籴十万斛并遣官运送至沔州制司属官见之皆忿曰我北司也乃为若市米耶杨端明曰理不可拒第徐为之图可耳时宣抚司方科民户对籴米乃报以抱认六万斛其半本府坐仓其半九县对籴既而杨公召归事亦遂已对籴米者绍兴初有之休兵后罢去盖每民户下有税产一石则科籴一石故谓之对籴焉

建炎以来朝野杂记卷十七乙集
　　　　　　　　　　　　　　　宋李心传撰

　兵马
　　沔州十军分正副两司事始
沔州诸军自昔为天下最盖御前诸军惟蜀中有关陕之旧而武兴之众至六万人分为十军其闲摧锋蹋白二军又沔军之最劲者也自淳熙以后不除副都统制郭子明为帅朝廷始用王大节曦至罢之曦诛安观文奏复此官以授李好义命下而好义已死乃用王喜为之盖王喜专兵宣司欲杀其权故也始朝廷命宣谕使吴德夫来议分十军以属两将俄喜罢去宣司将移司益昌方以李贵自%乃奏副都统制自河池移司利州贵自中军统制官升充副都统制未行副宣抚移知兴元府复命贵为兴元都统制而蕲州防御使诸邦宁代之邦宁本杨巨源所结约者明年夏利州诸军因教罢忽出城刈民麦弥 三十里殆无孑遗因遣邦宁急出弹压杖杀为首者数人总领官陈逢孺大惊命大军仓人以官麦五斗贷之众乃定安公闻之乃遣使逮邦宁数其罪降为沔州中军统制遂以知天水军张威代之嘉定三年五月事也自是沔司事权稍杀矣

　　丘宗卿创淮西武定军
始淮南两漕司招辑边民号镇淮军多至十余万人日给钱米悉视效用所费甚广既不点涅漫无统纪久之廪给不继公私剽劫嘉定改元丘宗卿复为江淮大使朝廷虑镇淮或生他变遣宗正丞褚叔度奉使措置且就令商度宗卿乃先随雄淮所屯分隶逐州守臣节制寻奏以淮东人数少领帅漕任贵拣汰除愿归农外仅存八千余人刺其半充效用以补镇江大军数及武锋军阙额淮西人颇众合六万余人乃委制司属官陈师文同漕臣张颖拣刺二万六千余人充御前武定军分为六军各置统制身是月省钱二十八万缗米三万四千余石而武定亦成军伍淮西颇赖其力焉

　　黎雅嘉定土丁廪给
成都路南边黎雅嘉定三郡皆有土丁更番上寨守把边地多者数千人淳熙中留丞相帅蜀议者奏取黎雅二州民兵依利路义士法措置乃与总领财赋冯宪廷式共议遣本司干办公事冯震武傅之往二州籍之州选二千人分上次等上等六百为点集之丁依诸州军弓手例月给钱三千五百次等一千四百为居守之丁依龙州弓箭手例月给钱二千二百皆以五十人为一队择有物力材干者为一队长月给各倍之教头以下差减每一队教头一名月增支千五百队司一名急脚一名月各增支五百备居守者遇冬就乡教阅五日备点集者月教于乡冬则从守臣点集者教阅毋过半月官为给赏上等八斗弓二石五斗弩遇团结仍给口粮计月给及教阅除戒之费凡为钱十万引上等月给五万四百引次等月给三万六百引教阅赏给修治器械等共约一万引茶马司出三万制置司总领所各二万提刑司转运司暨黎州各半之奏可时淳熙之九年也未几提刑梁总以匮乏告遂损其三之二自淳熙十四年以后减作三千引开禧末高吟师既判杨端明为安抚使复遣兵马钤辖刘忠亮权安抚司干办公事李嘉木更选雅州三县 边实居之丁以远近为率分三等每季分给凡把截将士上丁三千三十二中丁千四百四十三岁用钱三万六千一百六十四引米四千石五里内把截将十人十里内二人二十里内一人每人季给米一石钱三引五里内上丁一千六百七人每人季给钱三引中丁七百四十五人 十里内上丁五百五人每人季给二引十里内中丁三百四十人二十里内上丁九百二十人每人季给一引二十里内中丁二百八十四人每人季给一引自黎雅土丁创支月给团结教习往往就绪而嘉定土丁五千余人则未有以给之也利店之役李季允为提刑乃白制置大使司欲如军兵衣赐例给以匹布计其直为一万二千引大使司命取之帅漕府宪四司自嘉定五年为始安抚提刑转运司嘉定府各局岁认三千引其后漕臣赵师嵒应副一年帅臣黄伯庸未尝应副也会虚恨蛮入塞提刑杨伯昌乃于犍为峨眉二邑土丁中择其少壮者二千人团结教阅援黎雅末等土丁例月支食钱一引岁为二万四千引大使司给其半就以多悦胡心井盐息与之又命帅漕宪三司均给其半旧提刑司有备边四十万开禧末宣抚副使遣属官根括余羡尽取之其后季允自崇庆改除携其羡缗及本司所措置积成十万安边司结局大使司奏取其四之一以赏军及是所存纔七万余缗而不得擅用伯昌以为请事下户部户部乞下制置司契勘实在乃令安抚等司解拨应付毋令缺误嘉定七年六月丁巳从之自是三郡土丁月廪始均一矣凡嘉定土丁之目峨眉县七寨拣中一干人中镇寨五百五十人东蛮溪口寨黄茆平寨铜山寨每寨各百人罗忽寨东蛮溪寨泾口寨昆林寨五十人犍为县十二堡寨拣中亦千人平戎新堡一百四十五人平戎旧堡一百人利店荣丁赖因洙川四寨各百人威宁寨九十人笼鸠堡六十人笼蓬堡五十四人永开堡白崖寨各五十人三赖研四十六人皆提刑司印给公据分四十队每队五十人置教头旗头队司各一人队丁四十七人官给旗帜队为一号又创教场二十四在峨眉者十一中镇寨场教八队铜山寨东蛮溪口寨教场各二队黄茆平寨昆林寨东蛮溪寨泾口寨罗忽寨及中镇寨之峰子溪月峰山黄茆平寨之堋村场各教一队在犍为者十三平戎旧堡新堡荣丁赖因洙川威宁寨场各教二队利店白崖寨笼蓬永开笼鸠堡利店北寨三赖研场各教一队选官军精技艺者教之从其俗用木弓木弩长鎗蛮牌自十月为始日令赴教场三八日上寨合教春秋大阅每县各摘数百人上府同官军教阅往来之费官为计日给之提刑亲临按试其艺出众者优加犒赏迁补名目岁冬十月人给布袍一事月给食钱一干平居各隶本寨寨将如一寨有警诸寨点集应之所集人丁临时听部辖官节制始伯昌团结土丁或者议其无益及后教成可用者居半焉

　　黎州拣丁土义勇
