<!-- { "loadSidebar": true } -->
特奏名者自仁宗朝始其后寖宽凡监学生二举皆免解一请一免同举人八举年四十五举年五十以上者皆赴殿试取其半授官年六十以上试入四等者与岳庙建炎二年高宗登极特诏入五等者并调官至今以为例故事恩试第一人赐进士出身除诸州教授第二人同出身渡江后川陕特奏名人就试于制置司三十年又降敕差监试考试官近岁朝廷以其 滥患之乃诏三人而取一由是恩收之员少减矣

太学养士最盛
太学养士最盛于崇观闲绍兴中诏以七百人为额上舍生三十员内舍生百员外舍生五百七十员每三年科场率四人而取一若积行校艺而升上舍者则不待选举而竟释褐焉时王 知临安府括民闲冒占白地钱岁八十二万缗有奇为太学养士之费十六年诏外舍生以千人为额其后三舍生率八百余人云旧两学覃恩无免解法孝宗即位始创行之自是每有覃庆辄复举行省额动增数十人遂为定例矣

　　国子监试法
国子监生员皆冑子也旧制行在职事官同姓缌麻亲厘务官大功亲听补试入学每三年科场率三人而取一若二补中则七人而取一焉然太学生皆得以公私试积校定分数升舍惟国子生以父兄嫌但寄理而已须父兄外补乃移入太学而后得升庆元二年三月傅景仁在翰苑建言国子生员多伪滥请自今职事官期亲厘务官子孙乃得试补从之凡监学生皆给绫牒若谒告在外遇科举则试于漕司旧公私试皆学官主之自淳熙后公试乃锁院降敕差官学官盖不得预

　　武学
武学自祖宗以来京师有之干道七年七月庚寅诏武学该赴解试人以五十人为额然郡国未之建也庆元五年六月乙亥言者请即诸州州学置武士斋舍选官按其武艺且籍在官荒田以备饩廪从之然后亦不克行

　　释褐状元恩例
旧制太学上舍生积校已优而舍试又入优等者就化原堂释褐号释褐状元例补承事郎太学正录淳熙初郑鉴自明由此选不四年而为着作郎补郡自明数言事上甚喜久而稍厌之六年刘纯叟尧夫复以解褐除国子正时王仲行为兵部尚书奏言今两优释褐初除京秩即授学官视状元制科恩数过之事理不当乞先与外任时知滁州张商卿亦言今中上舍为学官不数年便可作监司郡守狱讼财赋非所素习莫能保其不缪乞先注职官上然之十月丙申诏与殿试第二人恩例

　　太学补试
太学补弟子员故例每三年科举后朝廷差官锁院凡四方举人皆得就试取合格者补入之谓之混补淳熙后朝议以就试者多欲为之限制乃立待补之法诸路漕司及州军皆以解试终场人数为准每百人取六人许赴补试率开院后十日揭榜然远方士人多不能则为他人取其公据代之冒滥滋甚庆元中遂罢之嘉泰二年复行混补就试者至三万七千余人分六场十八日引试云

　　蜀学
郡国之学最盛于成都学官二人皆朝廷遴选弟子员至四百人他学者亦数百人然未有校试选贡之法淳熙中胡长文为蜀帅尝议仿太学别立解额会有沮之者不果行庆元三年春士人王正则等诉于朝请以漕司解额移于成都府学事下制置司后亦寝今蜀士之年少者多聚成都若精择师儒稍立月书季考之令又量取诸路漕司之余额以予之俾有所欣慕而成其才庶乎其有益也

　　宗学
宗学东都盛时有之绍兴十四年春惠国公士同知大宗正事始请建学于临安学生以百员为额大学生五十人小学生四十人职事各五人置诸王宫大小学教授一员在学者皆南宫北宅子孙也若亲贤宅近属则别置教授以馆职兼不在宗学之列

　　释奠宗子侍祠
郡国释奠先圣宗子侍祠旧制无之自绍兴十五年始州县文臣诣学谒先圣乃许视事旧制亦无之自绍兴十四年始盖诸王宫教授陈孝恭知永州罗长源建此二议而朝廷行之

　　文宣王镇圭
绍兴十四年国学初建内出镇圭以奉文宣王庆元三年上将行大礼而内府无圭乃下国子监借文宣王玉圭用之

　　乡饮酒
乡饮酒者绍兴十三年四月林待制保为礼部郎中请命太常草具其礼下郡邑行之又诏非尝与乡饮酒者毋得应举其仪有肃宾祭酒主献宾酬主人酬介介酬众宾修爵无算沃洗扬觯拜送拜既凡十二节又有约束凡事主人以守令其酒食器用乡大夫士之有力者共为之行之十余年士人不以为便二十六年四月始用新通判抚州陈泳之请虽不与乡饮酒者许应举又诏饮乡酒听人自为之公家不得预自是不复讲焉



建炎以来朝野杂记卷十四甲集
　　　　　　　　　　　　　　　宋李心传撰

　财赋一
　　国初至绍熙天下岁收数
国朝混一之初天下岁入缗钱千六百余万太宗皇帝以为极盛两倍唐室矣天禧之末所入又增至二千六百五十余万缗嘉佑闲又增至三千六百八十余万缗其后月增岁广至熙丰闲合苗役易税等钱所入乃至六千余万元佑之初除其苛急岁入尚四千八百余万渡江之初东南岁入不满千万逮淳熙末遂增六千五百三十余万焉今东南岁入之数独上供钱二百万缗此祖宗正赋也其六百六十余万缗号经制 吕元直在户部时复之七百八十余万缗号总制 孟富文秉政时创之四百余万缗号月桩钱 朱藏一当国时取之自经制以下钱皆增赋也合茶盐酒算坑冶榷货籴本和买之入又四千四百九十余万缗宜民力之困矣

　　景佑庆历绍兴盐酒税绢数
景佑中天下岁收商税钱四百五十余万缗酒课四百二十八万余缗盐课三百五十五万余缗和买绢二百万匹庆历中商税钱一千九百七十五万余缗酒课一千七百一十余万缗盐课七百一十五万余缗和买绢三百万匹绍兴末东南及四川酒课一千四百余万缗盐课二千一百余万缗折帛绢三百余万匹淳熙中临安府城内外及诸县一年共收税钱一百二万余缗已当景佑四分之一

　　两浙岁入数
祖宗盛时两浙岁入钱三百三十余万缗而盐茶酒税十居其八郡国支计皆在其闲时以为承钱氏横敛之政故赋入视他路已厚淳熙末两浙岁输左内藏库钱至千二百万缗浙东四百二十八万浙西七百五十余万而茶盐之利隶于朝廷者不与焉

　　东南折帛钱
东南折帛钱者张本于建炎而加重于绍兴祖宗时民户夏秋输钱米而已未以绢折也咸平三年度支计殿前诸军及府界诸色人春冬衣应用布帛数百万始令诸路漕司于管下出产物帛诸州军于夏秋税钱物力科折辇运上京自此始以夏秋钱米科折绵绢而于夏科输之闻诸父老川峡四路大抵以税钱三百文科折绢料一匹此咸平闲实直也又有所谓和买绢者大中祥符九年内帑灾发镪下三司预市绸绢是时青齐闲绢直八百绸六百官给钱率增二百民甚便之自后稍行之四方宝元后西边用兵国用颇绌于是改给盐七分钱三分至崇宁三年改钞法则盐不复支而所谓三分本钱州县亦无从出矣建炎三年苗刘作乱两浙转运副使王琮言本路上供和买绸绢每岁为一百七十余万匹乞令民户每匹折纳钱二千朱藏一为相许之东南折帛钱 自此始三月壬辰绍兴二年秦桧为相吕元直督军于外户部请诸路上供丝帛并半折钱如两浙例又许之三年五月甲申是时行都月费钱百余万缗财无所从出四年梁汝嘉在户部乃令民输帛每匹纳钱四千或六千绸以十分为率二分折四千八分折六千绢以十分为率折纳五分其二分折四千三分折六千折帛钱自此愈重十一月甲午九年复河南赦遂减折帛钱匹一千正月丙戌其后又增之十七年始诏两浙绢绸每匹减作七千和买六千五百每两四百江东绸绢每匹六千每两三百时东南诸路岁额绸三十九万匹浙东上供八万淮衣福衣八千浙西上供九万二千淮衣万六千江东上供九万淮衣福衣三万七千江西上供五万二千淮衣福衣一万五千湖北上供三百皆有奇绢二百六十六万匹浙东上供四十三万六千淮衣福衣五万三千天申大礼八千浙西上供三十八万一千淮衣福衣十三万八千天申大礼八千江东上供四十万六千淮衣福衣十三万九千天申大礼八千江西上供三十万五千淮衣福衣六万七千天申大礼八千已上皆有奇淮东天申大礼四万九百五十淮西天申大礼三千七百湖南天申大礼四百广东天申大礼四千六百广西天申大礼六千五百绫罗絁三万余匹浙西绫八千七百婺州罗二万湖南平絁三千其淮衣福衣及天申大礼与绫罗绸总五十二万匹有奇皆起正色其他绢绸二百五十六万余匹约折钱一千七百余万缗而不与焉

　　两川畸零绢估钱
两川畸零绢估钱者本三路纲也方承平时东西两川每岁于二税及和买畸零绢内起正色绢三十万匹应副陕西京西河东支遣谓之三路纲运建炎三年张魏公出使川陕改理估钱以给军食西川每匹至为钱十一千东川每匹十千绍兴二十五年锺世民奉诏裕民每匹减一千七月丙辰二十七年萧德起为帅又减一千三月甲申其后节次减免今犹输七千或七千有半绍熙末杨侍郎辅总计又权减一千至今为例两路见额理绢估钱二百余万实理钱一百七十余万云

　　四川上供绢绸绫锦绮
四川上供绢绸七万四千匹西路天申大礼绢一万三千东路上供一万一千天申大礼一万六百夔路上供绢二万二千绸三百三十天申大礼七千利路天申大礼绢八千三百绫三万四千余匹东川二万六千三百西川七千八百锦绮一千八百余匹段成都路皆正色也

　　两川激赏绢
两川激赏绢者建炎四年宣抚处置使司量宜于四川民户劝谕令其等第输纳以助给赏凡三十三万余匹俟边事宁息即罢不为永例自后不复减绍兴十六年郑亨仲为宣抚副使始减利路绢二万匹十二月戊戌二十七年锺郎中奉诏裕民复减夔路绢九千余匹惟东西二川独存至今遂为常赋旧例皆理正色绍熙末杨嗣勋总计每匹但取估钱引三千民甚便之庆元中司农少卿河闲权安节总计又权减一千今以为例凡两川激赏绢额理三千万匹实理缗钱六十万焉

　　两川估钱
两川估钱者旧例上三等户皆理正色而下户每两估钱半千所以优之也杨嗣勋总计始令当输正色者每两估钱引二分而旧输钱者如故是上户反轻下户反重矣至今犹然其他绸丝绫凡旧来三路正色纲视此而输其直

　　西川布估钱
西川布估钱者始天圣中T田帅蜀于成都府 蜀彭汉州永康军产麻六郡岁市官布每匹给钱三百以起上供及三路纲运是时价值颇优民乐与官为市至熙宁闲物已贵于是每匹增价至四百然始以等第配率及军兴以来遂改理估钱以赡大军每匹至为钱三千后节次减免至庆元初每匹犹理二千或千七百三年袁起岩为帅与诸司议每年减其半制置司成都府抱五万缗总领所三十万缗转运司五万缗每年春正月乞降度牒百五十下制司出卖为钱十五万缗所余四千七百缗令提刑提举司抱纳九月癸亥以闻今西川布估钱实理缗钱六十五万缗

　　广西折布钱
广西折布钱者旧有之独桂昭二州岁产布九万二百匹有奇每匹折钱五百绍兴五年张魏公为都督每匹增至千五百文二十年骆彬为广西提刑代还奏减三之一上悦从之擢彬直秘阁正月丙午今实理缗钱九万云

　　总论国朝盐筴
