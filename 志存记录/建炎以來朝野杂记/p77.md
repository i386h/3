<!-- { "loadSidebar": true } -->
嘉定辛未正月己丑马湖夷都蛮攻嘉定府犍为县之利店寨陷之马湖蛮者西爨昆明之别种也其地在梁为南宁州承圣中刺史徐文圣召去有爨歹赞者遂据其地子孙相传后分为东西焉西爨之地在唐为商驯聘浪四州其酋姓董氏隶戎州都督府国朝开宝中德化将军董舂惜贡马诏书嘉纳之太平兴国中始市马其后又以板来售盖夷多巨木边民嗜利者赍粮深入为之庸锯官禁虽严而不能止也板之大者径六七尺厚尺许若为舟航楼观之用则可长三数丈蛮自载至叙州之江口与人互市太守高辉始奏置场征之谓之抽收场至今不废也马湖之地东南接石门亦叙州徼外蛮西南接沙汉虚恨嘉定府徼外蛮又黎雅诸蛮与吐蕃之境而北接叙州之商州寨宣化县西接嘉定之赖因沐川犍为管下二寨名西北接叙州之宜宾凡蛮地仰给者七村曰胡盐或曰会筵曰黎溪或曰沘溪曰平夷曰都夷曰什葛曰蒲润或曰普润曰荒桃此七村多沃壤宜耕稼其民被毡椎髻而比屋皆覆瓦如华人之居饮食种艺多与华同惟胡盐黎溪平夷三村两输汉蛮之税谓之两属税户自叙州沿流十里至马湖江口又西泝七十里至安边寨又水陆行三百二十里至夷都村又水陆行一百八十三里至天池亦曰文池此马湖蛮王所居也自夷都溪口夷都溪口在夷都村之南五十里遵陆距利店沐川赖因笼鸠等寨仅二程皆平原初赖因本夷地景德天圣闲属来寇掠治平闲把截将王文拨始据险立寨侵耕夷人山坝名赖因庄夷人诉之事闻有旨以其地归董蛮既而寨民私赂之以偿其侵地岁为紬二百匹幅广二尺长二丈于是蛮人每岁至赖因谓之索税其后税颇增寨人亦厌苦之绍兴末虚恨蛮犯笼蓬寨隆兴初夷都蛮复寇赖因诏用冯当可提点本路刑狱公事以经制之当可筑堡于笼蓬而伐箐于赖因以为战地多蓄储备器械蛮不复至及是马湖蛮将入寇而夷都土蛮先以书抵利店寨将言之寨将以谓蛮人要索之常不即省岁除之前夕寨民有失牛者夜出求之见火满四山始疑寇至乃以状白犍为县未达而蛮已大入或曰蛮始欲寇中镇寨中镇有备不可入闻利店稍富实而寨丁少乃攻之知寨保义郎改松悉寨丁七十余人遣之迎敌或死或逃蛮遂围其寨寨地势低蛮人冯高投木石以击之众莫能拒又二日蛮人以云梯登城松力战十三合无与援者寨民惊溃自投山水而死亡者数百人松为蛮所执脔割而杀之尽掠寨民之赀焚其居驱老弱妇女数百人而去松二子亦为所掠守臣许子然闻变急调兵救之至则蛮已遁矣既而蛮人释所俘卒胡庆者俾持牒以归自称都相公状申嘉州官品大略言汉人不偿犒税之故其后蛮人为招安将言初以叙州负其板直故击之道险不可进欲引归而蛮师翁者谓始出兵时尝许以生口祠神今无所得神且怒由是移兵攻利店亦莫知其情实云初庆元末宣化簿昌元封寿源尝为古戎边志大略谓马湖之警在嘉而不在叙盖一军屯安边一军守真溪沙溪商州寨之闲皆宣化县界则马湖不能遽践吾境惟赖因中镇地平而近且蛮以索税为词往来通行于汉嘉之境一不如意则寇辄随之矣至是果如所料其三月辛巳蛮又犯笼鸠堡本路帅黄伯庸调移屯西兵二百戍犍为县朝廷闻之四月己丑除李季允本路提点刑狱自知崇庆府除安观文时为制置大使乃置安边司以经制蛮事俾季允与许子然共领焉始议犹欲招安而蛮人玩狎终不肯出大使司议遣兵平之季允谓然而许成子在泸南以谓旷日持久劳师费财不如招纳之利持论不同由是久不决会叙南边吏获夷人数十以告鞫之于其利店之乱者三人焉成子榜境上谕夷人能以利店所掠人口来吾即归三人者金帛不问也又遣牒入夷中訹以利害无几何蛮以印状来愿尽归俘掠如约安边司闻而互招之夷中悔于是季允移檄愿得三夷人成子曰如此则吾为失信夷祸必嫁于泸不许已而大使又以为言成子曰吾知权利害为生灵计且即移书以鬼章事报之僚吏或请进兵成子折之曰乞弟卜漏之章泸父老至今言之疾首可草草耶既又移书佥枢宇文挺臣曰守边之道安之而已苟图快意未有不败事者因以议不合求罢政知夔州壬申春始季允声言某口以兵出寨蛮颇惮之会东师司揭榜叙州境上大略言本司已与西路商量决无深入之理仰边民安业毋得惊扰蛮人见之知西路扬声绐已益无所惮嘉定四年秋余在云凌见司理参军青阳诲井研人言夷人以黄纸作牒遗嘉州其语殊倨末有故兹诏示之语安边司俾寨官却之既又见提刑司属官何逢年资阳人言近本司令寨官谕以先归所掠汉人而蛮书答云所掠此是妇女三十余人近悉有娠须产毕乃可送其侮慢如此原阙谓人曰原阙胆如粟奈何是年九月辛酉夷人又犯叙州至宣化之二十里季允怒守臣史师道青神人时为承议郎应报安边司文书稽缓而成子稍庇之史本大使所荐至是劾之镌二秩罢归大使司知蛮不可致五年春遣兴元后军统领刘雄等二人将西兵千人自嘉叙二州分道并进又遣迪功郎新本路提刑司检法官安伯恕往叙州节制之伯恕广安人故同知枢密院子厚之四世孙嘉定初宣抚司下总领所书填迪功郎告予之调谷尉文锁厅请文解又试中大法又为铨试第一名辟提刑司检法兼制置大使司属官是年三月官军八蛮境方接战土丁某人断小酋之首蛮人惊溃官军小捷其酋米在据羊山江之水囤坚不肯降囤在峻滩之中水浅舟不可行涛深人不可涉大使闻之移书季允曰但声言伐木造舟攻其水囤则米在其降矣季允从之米在果请降然不肯受盟边吏遣土丁十余人入蛮为质米在乃令其徒数十诣寨纳降安边司尽以十二年税犒与之米在以堕马为辞终不出是役也所掠边民数百人得还者十三人而巳捷奏上大使转三官为通奉大夫伯庸亦转一官季允进直焕章阁伯恕特改次等京官余人并进一官议者疑入粟改官非旧典大使司乃奏言伯恕之出有蛮九百余人诣军前投降又言其始以献策复关表四郡便宜补官乞依任子例特与改秩乃除大理评事命下安已赴类省试合格矣或曰所谓投降九百人者本吾边民皆为人佣耕方官军之出也招安将谕之曰原阙节制且来汝曹当诣马前声喏边民从之招安将谓原阙曰此降羌也原阙以三百人送长宁军巡检官养济后又以二百人益之巡检者每人食日饭以一溢米既又不能赒率多饿死余四百人盖莫知所终边上旧有平戍庄地极膏腴久为势家所擅季允以钱二万七千缗市之收其田客近四百家以为土丁因食其地至今不废田租二千七百石每七石赡一丁

　　癸酉虚恨之变
嘉定癸酉仲冬十七日虚恨蛮犯嘉定府峨眉县中镇寨寨在羊山江南去府二百五十里硬寨在江之北先是蛮人数为边害乍降乍服嘉泰二年夏其都王崖烈者始款中镇寨请五年犒物自庆元四年以来者刻石作誓而归提刑司但以四年犒物予之蛮人数来欲得本年犒物官执例不予蛮人怒掠边民十四人而去土丁追之枭其七级其年十一月也制置使谢用光闻之乃于羊山江南筑师院平等三硬寨以防其冲突明年三月蛮径犯师院平十月又犯笼蓬堡寨将马槱知不可遏乃遣人与之打话陈益之谦提点本路刑狱亦欲招安之蛮人听许明年春遣峨眉令杨鸿往中镇受其降蛮至塞未给犒物马槱以其屡钞掠也恨之多所要索蛮怒而去槱俟其出塞俾土丁邀之于道杀蛮人北二等三十二人嘉泰四年正月丁亥槱以功补进义校尉开禧二年蛮人怨怒自是不出者十余年壬申夏李季允来司臬事屡招来之蛮人终不至是月十九日宪使杨伯昌子谟飞乌人时以朝散大夫直华文阁郡守任处厚传父彭山人时为朝奉大夫方会饮坐中有土丁二人驰报蛮人六七款塞愿受犒且纳蛮刀为信寨已给降旗矣余时在府中闻其事谓府倅及宪属曰此诈也翊日再得报蛮近寨者已六十余人午后得报蛮二百余人夜扣硬寨门求战已出士丁二千渡江御之矣槱又言寨有土丁及家人凡五千皆骁勇可用不必济师时知县事奉议郎眉山宋大椿尉从政郎南溪史子申适皆沿檄以出在邑者惟主簿一人以累举得官通摄其事外传蛮人近寨者实六七百人槱所言非实也二十一日得报蛮人犯硬寨杀土丁一人掠二十五人而去二十九日得报蛮人复归巢穴时土丁被掠者近二百人提刑司不欲生事乃遣人自邛部川招安之伯昌尝守黎州以信厚为诸蛮所服邛部川因往来为之传道甲戌春正月邛部川蛮人速臼至罗忽寨言虚恨蛮人有归顺之意提刑司遣从政郎权本司佥厅昌元封寿源巴西县主簿沈黎李时开往中镇寨随宜应接于是虚恨都王遣其徒库崖来打话库崖以马槱尝杀北二也疑之欲得其子弟为质槱难之已而沈黎大渡河监渡官刘如真遣其子与亲属共三人入蛮为质库崖乃来四月辛亥渡河至北岸库崖欲得十二年岁犒凡为绢二千四百匹盐茶四千七百斤银百两鉎釜二百牲酒之属不与焉又欲得都王每三年转官告命金带紫袍铜印之属及北二等三十一人骨价先是槱之上世有田在寨之南北岸岁收租四千余石后有旨以其田赡边世选马氏一人为寨将佃户为土丁防守边面所谓岁犒者例以边租三百石市之自北二死蛮人不出租税悉为之所私至是度无以偿乃好词绐蛮人归谕都王因其出寨遣土丁二百袭之癸丑旦至牛渡遇诸蛮即纵兵掩杀之库崖与其徒三十六人皆死土丁被杀者七人伤者又数十人蛮人大怒取当子三人刳裂之议者因欲以杀蛮为功伯昌不可五月丙子以槱属吏槱令其家丁百数诣提刑司讼冤僚吏各请释之伯昌不从卒正其罪狱成槱上私用边租及他罪计赃当死伯昌上于朝有旨制置司酌情行遣制置司寻奏夺槱官羁管大宁监其年十月也于是籍土丁之壮健者二千人月廪之俾守诸寨岁赏钱二万四千缗蛮人闻槱以罪去怨怒稍解既又知边头有备惮之自是不复轻钞掠矣

　　左须夷人出没
