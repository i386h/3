<!-- { "loadSidebar": true } -->
　　蜀士立功立节次第
武兴之变立功者安变文为之主杨巨源李好义倡率忠义次之李贵手斩逆贼又次之若李好古安癸仲杨君玉李坤辰张林朱邦宁之徒协谋举事又其次也立节者陈待制咸为之首史次奉熏目避伪次之大安军军学教授李国博兴宗弃郡而去又次之若王釜总领所主管文字李道传蓬州州学教授皆不受曦之招又其次也杨泰之罗江县丞邓性善犍为县尉程遇孙知丹陵县安之源龙游县令文俱眉州司户参军宋子钦金州都统司计议官刘端友总领所措置籴买刘翊之兴道县丞刘靖之监成都府粮料院杨汝明成都府观察推官张方普州州学教授家大酉昭化县主簿杨修年 州州学教授梁梓隆州司理参军詹久中汉州州学教授晁子仪知竹县钱元儒眉州司法参军 坤载名山县尉张权监德阳县商税邓谏从新知怀安军袁柱新知隆州杨鼎年知万州改善制置司参议官李庄知梁山军改差知雅州程公说前 州州学教授避伪去官又其次也以上立节之士共三十人文俱以上五人系乞致仕张权以上十四人系见任去官袁柱以上二人系不赴新任李庄以上二人系不候替人程公说系不到部死节者二人权大安军杨震仲始终不奉行伪命者一人成都帅臣杨端明也其余拒伪归朝如刘侍郎甲李校书煌称疾不视事如李侍郎寅仲等尚多有之曦叛时以李季允持异谕伪帅禄祁令杀之会其已去乃得免



建炎以来朝野杂记卷十乙集
　　　　　　　　　　　　　　　宋李心传撰

　时事三
　　诛曦将士共转三十万官资复四州将士共转四万五千余官资附

诛曦功赏自王喜下凡四百二十人有由副使建节者有由白身授员郎者又三路全军约七万人喝转或三官资或五官资入队人五官资不入队人三官资大抵共约转三十万官资锡赉不计也复四州功赏自王喜李好义张林外凡一万三千六百四十六人共转四万五千八百九十五官资王喜河池四千六百七十人共转二万三千八百官资李好义西和一千一百九十四人共转七千八十三官资惠永凤州三千五百三十四人共转七千一百二十六官资张林成州一千九百九十六人共转三千三百五十二官资刘昌国阶州八百三十四人共转四千五百三十四官资以余所闻河池成州皆番人自去凤州则忠义人取之阶州不取可得一时推恩大率如此余又尝见李御带好古亲录实入伪官人纔一百三十一人而据杨通判君玉所书则君玉与杨用朋李松之徒止在长史厅伺候告捷白子申又他之则实入伪官人盖不满百三十一人矣自诸军喝报功赏之后岁增支总领所钱物约七百八十万缗而喝犒不预焉

　　诛曦犒赐银帛数
诛曦犒赐共用金七千两金盘盏一副金带五条金束带一条并宣抚司支银六十一万七千七百七十两六千一百七十五两宣抚司支六十一万二千五百五十五两总领所支绢六十一万六千九百二十四匹四千三百一十五匹宣抚司支六十一万二千九百六匹总领所支钱八万二百五十引三千引朝旨支七万七千二百五十引宣抚司支

　　虏帅言李季章等四人可信
张肖翁之督视江淮军马也遣萧山丞方信孺往河南行省求和北帅仆散揆即十一附马也许纳南使且礼遣之信孺既行揆复使人谕之曰己奏朝廷更得安宣抚与西元帅一书乃善冑以书遗安观文谕旨安公难之久之乃作书如所云且饷以药物缣币西帅启缄却馈而令凤翔府路都统使完颜昱作书以来大略言当听命于行省而已时朝廷遣三使入北一通谢二告哀三贺生辰金亦遣迓使来已过泗州矣复却迥之曰皇帝圣旨南使中惟李璧吴琚朱致和李大性四人言语可信常遣来议事今所遣小使且还琚隆慈之弟位至少卿节度使致和尝以右司郎中出贺庚申正旦未还道除司农少卿俄引年除直龙图阁主管云台观大性字伯和南昌人尝为户部侍郎琚与致和时皆已死金又欲朝廷割地损礼由是不谐云

　　李季章所知多佳士
李季章参知政事以札子荐蜀士有时望者凡十二人于朝廷乞召擢守贰四人黎州杨伯昌子谟石泉张伯顾慥隆庆倅何叔坚德固泸倅张子和钧而点伯昌子和二人京官四人兴元教授黄子骏申之遂宁人青神宰杨浩然洪双流人选人四人汉州学官詹子能久中卬州人眉州学官张习之押潼川人余弟仲贯甫亦与焉余京官选人忘记后点子骏子能二人得旨皆召未行冑败季章谪子骏病遄死三人俱不敢前制帅杨嗣勋再请于朝然后促召时伯顾以卫清叔荐仲贯甫以嗣勋荐亦有召察之命浩然后为黄伯庸所荐不得召董仁父入蜀复上习之节守于朝乞召察叔坚历守长宁唐安垂除部使者告老而去年纔五十四云季章所知多佳士此其选也

　　淳熙至嘉定蜀帅荐士总记
蜀帅例得荐士其始胡长文所荐如吕周辅范致能所荐如胡子远亦不过一二人皆幕中之士盖以蜀去天日远士非大帅荐扬无由自进顷岁赵温叔初入枢府杨嗣勋为吏部侍郎李季章参知政事皆尝特荐士三人或四人吴曦平后朝论以蜀士在朝者少又特召四人此外郡守已下非常有朝迹及进士三人莫非帅臣所荐召矣初长文之守蜀也首荐吕周辅章德茂二人可用而召周辅一人其后留仲至为守遂荐黄文叔冯传之李君亮费戒甫范文叔等五人论者翕然以为当诏召文叔传之余俟满秩与升等差遣仲至执政赵子直继之独荐刘德修子直去京仲远为代荐费戒甫游子正仲鸿南充人时知中江县又荐刘仲洪张子良伯源仁寿人进士廷试第三人而仲洪子良皆幕客也陈子长右司损之藉县人为华阳宰仲至意属之而不与荐由是格不下会潼川漕赵静之善誉亦荐张子良于朝将有命召或曰前是大帅所荐不行而今以一路监司所荐召之恐伤事体时王燕望少监奭潼川人子良同榜进士第二人为成都石室教授乃降旨并召二人若曰自以进士高第召之非由外荐也其后丘宗卿未及荐而罢去赵德老为帅京仲远当国乃荐其客冯叔常复临 人时为崇庆府教授及李季允杨济道济青城人时为隆州教授凡三人德老复以所厚王齐卿已严道人终国子录参之皆得召去自是遂有岁荐之名矣袁起岩所荐宇文挺臣时知隆州相里公择寅安仁人知新眉州范少才子张双流人时知飞鸟县今太常丞东川提刑赵全道大全潼川人时为 州教授终太常丞知眉州张公甫兴祖眉人时为普州教授陈叔达遇孙仁寿人时为潼川路提刑司检法官凡六人朝廷不能尽召乃诏挺臣公择俟秩满赴行在奏事少才全道俟终更赴朝堂审察公甫叔达俟满日特转一官自是岁荐有不召者矣刘仲洪为人固非长者然所荐刘师文甲渤海人寓居达州今宝谟阁直学士张伯修从祖江源人新知灵泉县终将作少监宋正仲德之普原人尝为太常丞今为湖北提刑李仲衍兴宗洛阳人寓居酆都终国子博士四人俱时望谢用先所荐费思甫士戣广都人时知重庆府张东甫震龙湖人时知彭州张公甫时为制置司干办公事扈叔谊仲荣江源人时签书大安军判官厅公事许子然沆泸州人时为合州教授凡五人思甫乃参政戒甫之族叔谊与戒甫连姻思甫以嫌除直秘阁余人皆召察焉程东老在蜀最无足云而所荐陈逢孺李仲衍T仲章绂龙游人时为宣抚司干办公事范少约子该双流人时自武学谕丁忧张义立方资阳人类省试第一时为普州教授杨叔禹汝明青神人进士甲科时为成都推官皆知名东老时为宣抚制置使乃尽召之杨嗣勋荐子弟仲贯甫及程叔达赵信道希昔宗室寓居合州而又申言程东老李季章所荐不敢行者六士范少约杨叔禹张义立杨伯昌张子和詹子能于是有旨趣行盖九人也安子文方为宣副同时荐八士章甫上会其闲蓬守杜庆长源昌元人以上伪表为中执法所劾窜临贺由是报闻久之乃独召宇文子仁闻仲双流人今为大理寺直盖挺臣力也吴德夫为制帅荐李仲可嗣文依政人知雅州何仲德彦竹人通判成都府度周卿正巴州人知华阳县何从叔应龙昌元人西川签判刘思恭靖之阳安人监成都粮料院李思行鸣凤阳安人隆州教授何李皆类试第一人思恭德修子仲已选知黎州四人皆召仲可得旨监司差遣俟命一年余乃除利路转运判官周卿尝谒朱晦翁于建阳从之弥月德修每为之延誉德夫又力荐之乃进一官曾君锡舍人论之命遂寝明年子文改除制置大使乃荐崇庆李季允幕客赵公开希浚寓居石盘严道杨叔正泰之青神人普州学官张益父已之遂宁人成都帅属王才臣俊卿庐陵人凡五人季允历官馆学累为藩帅部使者不当在岁荐之列叔正少劲直为杨嗣勋所知方吴曦乱时嗣勋与其父书有令嗣拂袖径去真名父之子辅所以不欲与闻其去想蒙悉之语子文得其墨本为缴进益父嘉定元年进士今尚初官同时廷试第一人前省元未召也才臣喜为诗以江西帅使者特荐得官不由科目且非蜀士议者以为非前比章上数月乃召季允与别议差遣公开增一秩叔正益父召察才臣俟终更与升等差遣会成都提刑林与之以不应副利店事与帅臣黄伯庸异论召去乃命季允为本路提刑特免避产业云与之名洁已永嘉人祖待聘绍兴给事中于是伯庸以得旨咨访西蜀吏治亦荐士三人曰何仲杨浩然洪虞子韶刚 浩然双流人故为德修诸人客时通判潼川府子韶雍公孙屡举进士时知永康军朝论以一路帅未尝有荐士者疑之伯庸移书执政援前旨为词仲先已召会朝士多知子韶乃降旨然秩满与升等州郡子韶令赴都堂审察自嘉定以来蜀之宣抚安抚制置三司皆得荐士亦非常制云

　　四川大制司结局
