<!-- { "loadSidebar": true } -->

　　直学士院权直学士院　行宫直院　学士院权直　翰林权直

直学士院自开宝二年卢丞相多逊始权直学士院自开宝六年张舍人澹始翰林权直自干道九年崔舍人敦诗始学士院权直自淳熙五年崔舍人敦诗始国朝故事率以从官兼直院若左右史少卿监之类则止称权直院焉近岁崔大雅以枢密院编修官赵大本以校书郎陈内翰宗召以着作佐郎兼直盖特命也绍兴末高宗视师建康时何内翰溥属疾不能从而直院虞 父使两淮乃命唐立夫以起居郎兼行宫直院车驾还复省

　　庶官兼侍讲
故事经筵官自两省台端以上并兼侍讲若大卿监以下则止兼崇政殿说书元佑中司马公休以着作佐郎兼侍讲时朝议以文正公之贤故特有此命干道末张敬夫以吏部员外郎入侍经幄用公休故事亦兼侍讲焉自改官制后庶官非二史而兼侍讲者才数人范纯甫司马公休张敬夫是也国朝经筵非进士出身者三人吴传正吕原明张敬天

　　翰林讲读学士
翰林讲读学士真宗朝始制元丰官制去翰林字及学士名元佑中复之以命苏子瞻赵元考而已渡江后独范元长尝一为之

　　史馆专官陆务观本末
自真庙以来史馆无专官神宗尝欲付曾子固以五朝史事乃命为史馆修撰使专典领其后子固所草具不当神宗意书不克成孝宗时修五朝史列传久而未毕遂召李仁父洪景卢踵为之皆奉京祠不兼它职者数年而史始毕盖自开院至成书凡二十有八年秉笔者百有余人时景卢请修九朝正史上许之景卢复言制作之事已经先正名臣之手是非褎贬皆有据依乞命后来史官无或辄将成书擅行删改然书未就而景卢去国淳熙末修高宗实录但以它官兼之至绍熙末年而功未及半陈君举直学士院建请以右文殿秘阁二修撰 旧史馆校勘三等为史官自校勘供职稍迁秘阁修撰又迁右文殿修撰在院三五年如有劳绩就迁次对庶几有专官之效无冷局之嫌然亦不克行明年但增检讨官三员限一年毕其后又七年而高录始成时当修高宗正史孝宗光宗实录朝论觉无专官始外召傅景仁陆务观为在京宫观免奉朝请令修史于是务观还政久矣乃落致仕以为同修国史兼实录院同修撰焉务观山阴人时年七十有八

　　提举秘书省
提举秘书省者官制以来无之政和中初置以命蔡攸其后秦伯阳继居是任绍兴末高宗召信安孟王忠厚为醴泉观使乃命提举秘书省以宠之月过局如宰执例孟王薨亦省

　　提举太史局
提举太史局者旧例以近臣秉之熙丰闲司马公王和甫继居是任后不复置绍熙五年十月复置以命薛象先明年何自然以非旧典为言遂罢去盖务反赵子直之政而不详考也太史局日官旧止于五官正孝宗时始增春夏秋冬中五官大夫

　　六院官
六院官检鼓粮料审计官告奏进也例以京官知县有政绩者为之亦有自郡守除者则继即除郎如鹿伯可是也故恩数略视职事官而不入杂压绍兴十一年胡汝明以料院除监察御史遂迁副端干道后相继入台者有宋敦书萧之敏陈升卿傅淇等数人而六院弥重号为察官之储矣淳熙初龚实之秉政其内弟林宓干办审计司遇郊恩而林尚京秩乃白上以六院官班寺监丞之上林用是得封赠父母龚后为谢廓然所论南窜此其一事也绍熙二年夏六月院官始复入杂压在九寺簿之下焉五月庚戌降旨

　　环%官
环%官者唐有之领宿%兵若今之二衙祖宗时其官不废然无职事但以处藩帅代还及宗室除拜而已元丰官制改外臣皆不除惟宗室则如故隆兴中孝宗始命学士洪景严等讨论故事因复置以授武臣其法正任除上将军承宣使至刺史为正任遥郡除大将军以阶官领刺史至承宣使为遥郡正使除将军武翼大夫已上副使除中郎将武翼郎已上使臣以下左右郎将训武郎已下皆有添给及从人而无职事若除管军则解或领合门皇城司之类则仍带焉惟戚里子弟不除是时李太尉显忠首除左金吾%上将军上谕汤庆公曰此正如文臣馆阁耳平时在环中庶见得人才近岁郭太尉杲自右骁%郎将受知孝宗以本官□□□□职事不二三年遂至边帅矣迄今环%官皆为戎帅之储云

　　内侍两省
入内内侍省内侍省皆宦官职也旧号前后省绍兴三十年九月以前省无职事遂废之今入内内侍省旧后省也吏额三十五人分五房所掌内殿引对 臣发金字号收接边奏赐臣寮到阙茶药新除执政官御史中丞支赐宗室节度使已上生日宰臣已下夏腊药春幡胜新火喜雪御筵每月奉香表往歹赞宫忌辰酌献看经设狱太庙荐新 奏告差宫闱令大礼执事 奏主进冕祈祷降御封香车驾行幸差官应奉人使在道及到阙燕赐宣召学士及试官御试一应事务圣节赐宰臣以下斋筵皇太子乳香执政官酒果辨验迎奉到御容赐蕃夷宴大朝会差应奉等官皆其职也其官有都知副都知押班等名色渡江后又掌藏金国誓书八宝内东门司内侍省属也掌机密门户合同凭由司掌御前及宫禁取索金帛御药院掌应奉礼仪衣服汤药旧制内侍遇诞节许进子年十二试以墨义即中程者候三年引见供职绍兴三十二年冬张真甫为殿中侍御史以宦者员众为上言之孝宗曰朕有此意久矣祖宗时止许人进一子朕意欲依祖宗法真甫奏事毕上曰此曹人多则党盛今入数已不少若平时无事犹可设使当母后少主之时岂不能为祸汉唐之事是已遂命内侍省开具见在人数奏闻元年会庆节权免进子于是定以二百人为额焉

　　合门
合门左列清选也旧有知合门事同知合门事多以外戚勋贵为之其下有合门宣赞舍人掌唱赞书命合门祇候掌侍%班列干道闲孝宗始仿儒臣馆阁之制增置合门舍人以待武举之入官者先召试而后命又许转对如职事官供职满三年与边郡遂为戎帅部刺史之选云近岁熊提刑飞谯知合熙载姜节使特立之进皆自此阶故武臣以舍人为清要绍兴初蒋介有召试之命葛楚辅丞相言介武举第一人乞免试上从之二月九日丁卯降旨

建炎以来朝野杂记卷十一甲集

　　　　　　　　　　　　　　　宋李心传撰

　官制二
　　宣抚使

宣抚使祖宗时不常置有军旅大事则命执政大臣为之累朝但除向文 范文正富文忠文忠烈韩献肃五人仁宗征侬智高以狄青为宣抚使武臣为宣抚自此始熙宁末神宗命郭逵讨交趾逵前执政然但以招讨使为名惜之也建炎三年张魏公以知枢密院事为宣抚处置使其后杜丞相周仲孟富文赵元镇虞 甫王公明郑仲一沈德之辈皆自二府出为之虞公始以元枢除资政殿大学士矣上恐未足为重后二日乃复带知枢密院事焉若前宰相为宣抚者则自渡江以后亦止除李伯纪吕元直朱藏一三人绍兴元年刘光世以使相宣抚淮南武臣非执政而为宣抚使自此始二年李泰发以端明殿学士为寿春等州宣抚使文臣非执政而为宣抚使自此始然自绍兴至嘉泰武臣止刘光世韩世忠张俊吴玠岳飞吴璘六人从官止李泰发王伯召二人盖重之也绍兴末诏以杨存中为江淮宣抚使刘恭父不书录黄遂寝其命时又诏虞 甫以兵部尚书为湖北京西宣抚副使会存中命格于是复改川陕宣谕使而存中措置两淮焉

　　宣抚处置使

宣抚处置使旧无有张魏公始为之其行移于六曹寺监帅司皆用札子而六曹于宣司用申状绍兴四年赵忠 使川陕六年韩忠武使京东淮东皆带处置字入衔然忠 后不行而韩在山阳特隆其名而已非魏公处置之比也故事大臣为宣抚使者于三省枢密院皆用申状若建都督府则止用关而已隆兴初魏公以少傅为江淮宣抚使顷之拜枢密使都督江淮军马及符离师溃内外纷然公上表待罪上曰罢枢密使宰相陈鲁公曰如此则是罢政乃降特进复为宣抚使陈正献公时参赞军事言于孝宗曰降官示罚自古所有今虽张浚自请然人情观望徒使号令不行请复正其名上不从周元特时为侍御史亦言官爵者人臣一己之私其人有罪随即贬降可也若都督之名则国家用人之权柄岂得亦行递减上纳其言遂复督府之名矣凡前两府及从官为宣抚使于六部用申状总领所用公牒监帅司及所部郡县得用札子云魏公为江淮宣抚使申明行移除三省枢密院外并用札子盖以少傅札六部也

　　宣抚副使

宣抚副使旧无有建炎三年周仲宣抚两浙以郭太尉仲荀副之武臣为宣副自此始其后福建韩世忠川陕吴玠皆有此授绍兴二年张忠献既被谗将召归先为置副命王伯召卢立之为之文臣为宣副自此始其后邵泽民踵为之然但带权字绍兴中胡承公郑亨仲在川陕岳鹏举在荆襄杨存中在淮北皆不置宣抚使而数人者第以副使为名盖靳之也久之鹏举落副字其余则否

　　宣抚判官

宣抚判官者熙宁初韩康公使陕李邦直以知制诰为判官实上幙也绍兴中刘彦冲尝受张魏公便宜之命为宣判其后张宗元吕祉亦为之十年杨和王以太尉为淮北宣抚副使刘信叔以节度使为判官二帅礼抗权均犹转运副使判官之比非复熙宁之制矣

　　宣抚使官属

宣抚使官属者张魏公出使张通夫深以端明殿学士程纯老唐以宝文阁学士王子尚庶以龙图阁待制并为谋议官刘彦冲子羽以徽猷阁待制为参赞军事赵应祥开以秘阁修撰为随军转运使傅彦济雱冯元通康国以尚书郎干办公事皆非常制也绍兴四年始着令参谋视提点刑狱参议视转运判官机干在诸州通判之上至今不改

　　招讨使

招讨使古官也熙宁闲始命郭宣徽一人建炎四年李成围江州诏以张循王为江西招讨使位宣抚使下制置使之上着为令绍兴五年以岳鹏举为湖北襄阳招讨使鹏举请州县官不法害民者许移罢从之十年兀朮掠三京以韩张岳三帅兼河南北招讨使三十一年海陵南牧以吴璘刘锜成闵吴拱李显忠兼陕西河东北京东西招讨使盖遥领其地非张岳之比也隆兴元年以显忠为淮南京畿京东河北招讨使邵宏渊副之未领职即罢

　　招抚使招抚处置使

招抚使古无有淳化末李顺据成都赵景肃昌言以参知政事为川陕招抚使后不复置建炎初李伯纪奏以张龙图所为河北招抚使所益都人尝为监察御史喜言兵汪廷俊等恶之未及出师而所废绍兴十年北兵取河南地制以刘雍公光世为三京招抚处置使以援刘锜会兀朮已败乃驻军太平州踰年复罢三十一年孝宗即位以成闵张子盖李显忠三大将为湖北京西淮东西招抚使子盖死刘宝代之逮和议成乃罢

　　制置大使

制置大使古无有绍兴三年赵忠 始为江西制置大使其后席大光帅潭益李伯纪帅江西吕元直帅河南皆领之大光在成都得旨位宣抚副使上凡监司不法许举案八年李泰发为江西帅以前执政亦带安抚制置大使是岁大光以忧去胡承公自给事代之始去大字至今不改

　　制置使

