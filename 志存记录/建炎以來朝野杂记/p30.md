<!-- { "loadSidebar": true } -->
公使库者诸道监帅司及州军边县与戎帅皆有之 祖宗时以前代牧伯皆敛于民以佐厨传是以制公使钱以给其费惧及民也然正赐钱不多而着令许收遗利以此州郡得以自恣若帅宪等司则又有抚养备边等库开抵当卖熟药无所不为其实以助公使耳公使苞苴在东南而为尤甚扬州一郡每岁馈遗见于帐籍者至十二万缗江浙诸郡每以酒遗中都官岁五六至必数千瓶淳熙中王仲行尚书为平江守与祠官范致能胡长文厚一饮之费率至千余缗时蜀人有守潭者又有以总计摄润者视事不半岁过例馈送皆至四五万缗供宅酒至二百余斛孝宗怒而诎之九年正月戊子三月乙未然其风 未殄也东南帅臣监司到署号为上下马邻路皆有馈计其所得动辄万缗近岁蜀中亦然其会聚之闲折俎率以三百五十千为准有一身而适兼数职者则并受数人之馈献酬之际一日而得二千余缗其无艺如此顷岁陈给事岘为蜀帅冯少卿宪为成都漕就以所遗元物报之陈怒奏其容覆赃本朝廷移之逮陈败乃得直时芮国器侍郎赵子直丞相相继为江西漕凡四方之聘币皆不入于家斥其资置养济院于南昌以养贫者朱少卿时敏为潼川守受四方之馈每以其物报之赵德老镇成都受而别储之临行以散宗室之贫者此皆廉节之可纪者也惟总领所公使钱以料次取于大军库故敛不及民然正赐不多而岁用率十数万每岁终上其数于户部辄以劳军除戎器为名版曹知而不诘也所谓公使醋钱者诸郡皆立额白取于属县县敛于民吏以输之小邑一岁亦不下千缗人尤以为怨谓宜罢互送而捐遗利使上下一体而害不及民则合祖宗制公使之意矣

　　建炎绍兴户口数
建炎三年两浙路主客户二百一十二万二千七十二口二百五十六万七千八百每十户率为十五口有奇成都府路户一百十三万一千四百八十九口三百二十六万九千三十六每十户率为三十口弱绍兴二十九年诸路户一千一百九万余口一千六百八十四万余每十户率为十六口有奇三十年户一千一百五十七万余口一千九百二十三万余每十户率为十六口有奇三十一年户一千一百三十六万余口二千四百二十万余每十户率为二十一口有奇三十二年户一千一百十三万余口二千三百一十一万余每十户率为二十一口弱

　　四川元丰绍兴淳熙户口数
四川六十州一百九十九县元丰二年户二百一十万余绍兴三十二年户二百六十四万余口七百五十一万余每十户率为三十口弱淳熙二年户二百五十八万余口七百四十三万余

　　本朝视汉唐户多丁少之弊
西汉户口至盛之时率以十户为四十八口有奇东汉户口率以十户为五十二口可准周之下农夫唐人户口至盛之时率以十户为五十八口有奇可准周之中次自本朝元丰至绍兴户口率以十户为二十一口以一家止于两口则无是理 诡名子户漏口者众也然今浙中户口率以十户为十五口有奇蜀中户口率以十户为三十口弱蜀人生齿非盛于东南意者蜀中无丁赋故漏口少尔昔陆宣公称租庸调之法曰不校阅而众寡可知是故一丁授田决不可令输二丁之赋非若两税乡司能开阖走弄于其闲也自井田什一之后其惟租庸调之法乎



建炎以来朝野杂记卷十八甲集
　　　　　　　　　　　　　　　宋李心传撰

　兵马戎器舟车
　　三衙废复
国朝旧制殿前侍%马步三衙禁旅合十余万人宣和闲仅存三万而已京城之破多死于敌建炎元年秋骑帅郭仲荀自东京部禁旅至南京已而还为副留守三年秋仲荀以虏逼京城粮储告竭遂率余兵赴行在其冬上将航海避狄而%士张宝等不欲行因吕元直入朝率众围之出语不逊上怒诛十七人于明州市除行门外尽废其班明年春上至台州兵%寡弱惟中军统制官辛永宗有众数千而吕元直之亲军将姚瑞众独盛上皆优遇之四月上还会稽乃选中军五百人入直殿岩悉乌合之众时赵元镇初秉政因为上言祖宗于兵政最为留意今诸将各总重兵不隶三衙则兵政已坏独%兵髣 旧制亦埽荡不存是因噎而废食也上悟寻复旧制然%兵不满三千识者病其单弱数以为言绍兴二年秋诏三衙措置已而上谓辅臣曰一%士所给可赡三四兵朕命杨沂中治神武中军此皆宿%兵也遂命沂中兼提举宿%亲兵五年冬废神武中军隶殿前司以沂中主管殿前司公事十二月庚子又以都督府兵分隶三衙是月庚戌七年夏复合马司余军及八字军为六军十二将命刘信叔主之四月丙申而解承宣潜典步军如故自是三衙始复

　　八字军
八字军者河北土人也建炎初王观察彦为河北制置使聚兵太行山皆涅其面曰誓杀金贼不负赵王故号八字军二年冬十月癸亥上命御营统制范琼往山东击敌琼请彦与俱已而彦以疾留其州琼遂 将其兵而去三年秋七月丁亥琼诛复以其兵还彦时彦为御营统制也后十三日张忠献以宣抚处置使发行在上命彦将八字军随之公至蜀以彦守金州绍兴三年春撒离噶入战彦兵大败遂走达州四年移知襄阳府六年五月己卯召为行营前护副军都统制以所部八字军万人赴行在时解承宣潜典马军司事与彦不 两军之士交 于通衢中外汹汹七年正月张忠献公独相乃用胡丞公给事言两罢之而以刘信叔领马军司事并王解两军属之十年春二月癸丑以信叔为东京副留守将八字军以行其年六月大败金兵于顺昌十一年三月复还姑孰七月信叔罢为荆南帅其众复还临安今侍%马军皆其子孙也

　　御前诸军御营五军五护军
御前诸军者本高宗所收诸将部曲也祖宗以来者内外诸军惟厢禁二色而已禁军皆隶三衙而更戍于外厢军者所在有之以守臣节制若禁军在边上则文臣为经略使者统之武臣但为总管熙宁闲内外禁旅合五十九万人神宗将有事于四夷乃置百三十将其法甚备崇观后朝廷取其阙额之数以上供故阙而不补者几半军兴以来所存无几上在元帅府始招溃卒 盗以为五军后又得王渊杨惟忠等河北之兵建炎元年五月以为御营五军然犹未大盛也三年四月又更置御前五军而刘光世所领西兵则谓之巡%军在五军之外是岁又改为神武五军绍兴元年十二月又改为行营四护军张俊称前军韩世忠称后军岳飞称左军刘光世称右军并杨沂中中军入殿前司而吴玠军如故也七年八月光世军叛降伪齐于是川陕军更以右护军为号十一年四月三宣抚司罢乃改其部曲称某州驻扎御前诸军十八年川陕军亦如之其军皆不隶三衙由是御前军又在禁军之外矣御前军者虽帅臣不可得而节制得自达于朝廷今禁兵但供厮役大抵如昔之厢军将官虽存亦无职事但以为武臣差遣而已愚谓不若并禁军于厢籍而改御前军为禁军所在以帅臣节制之而都统制之官为之副贰庶几兵民权出于一而缓急可以责成则合祖宗制兵之意矣

　　三衙刱军本末
三衙诸军殿前司则本辛永宗中军部曲而益以它军也马军司则本王彦部曲而益以解潜刘锜田晟之军也步军司则本颜渐部曲而益以它军也自绍兴五年置七军规摹始定然马步二司不能敌殿司之半故杨存中权势独盛干道七年春虞忠肃为相移骑军屯于建康以为出师之渐号马军行司论者不以为然上下重迁迄不能正也

　　绍兴内外大军数
绍兴初内外大军凡十九万四千余而川陕不与宿%神武右军中军七万二千八百张浚将右军杨沂中中军江东刘光世淮东韩世忠湖北岳飞湖南王四军十二万一千六百是年冬并神武中军隶殿前司而右军如故五年春王罢遂以其军万五千人隶韩世忠七年秋刘光世之兵降伪齐其将王德以所部八千人归张俊由是三衙外但有韩张岳三军今镇江大军韩氏部曲也建康大军张氏部曲也鄂州大军岳氏部曲也惟荆南江池皆绍兴末新创荆南则刘信叔所招效用而颇以鄂军益之江池军则三衙之疲弱者而江州一军又杂以江西茶盗近岁皇甫倜为帅始训齐之故东南惟以润升鄂三军为根本

　　干道内外大军数
干道三衙江上四川大军新额总四十一万八千人殿前司七万三千人干道元年七月十三日降旨马军司三万人干道二年正月二十六日诏以二万八千人为额六年正月十五日李舜举乞增二千人从之步军司二万一千人干道二年正月二十六日降旨建康都统司五万人池州都统司一万二千人并干道二年二月二日因淮东总领杨倓申请降旨镇江府都统司四万七千人干道二年十月十一日降旨江州都统司一万人干道四年十一月四日苗定乞排置军将之额楚州武锋军一万一千人干道九年四月十五日因郭钧陈乞招填降旨平江府许浦水军七千人干道二年十月十三日降旨鄂州都统司四万九千人干道二年十月九日降旨后又增至五万二千人荆南都统司二万人干道二年十一月四日降旨兴州都统司六万人兴元都统司一万七千人金州都统司一万一千人并干道三年正月二十四日降旨其后诸军增损不常然大都通不减四十余万合钱粮衣赐约二百缗可养一兵是岁费钱已八千万缗宜民力之困矣淳熙甲辰周益公在枢筦以荆鄂二帅势均力敌首尾观望乃合为一司鄂为正荆为副焉

　　关外军马钱粮数
兴州兴元府金州三都统司兵本曲端吴玠关师古之徒关西部曲也端死师古继叛其部曲皆为玠所有王庶刘子羽继在兴元招召流散粗成军伍子羽罢玠并将之其后卢立之为宣副尚有兵三万余立之死亦为玠所并合是三者为兵共七万人玠死胡丞公命其弟璘以二万人守兴州杨政以二万人守兴元郭浩以八千人守金州而玠之中部选锋二万人分屯仙人关里外其后璘又得之故三大将之兵惟兴州 重者此也自休兵后三大将之兵就粮分屯十七郡兴成阶凤文龙利阆金洋房西和州太安军兴元隆庆潼州府至干道末有名籍者凡九万七千三百三十八人马一万三千一百四十二匹都统制至准备将共二百八十人岁用钱一千七十八万七千一百二十四缗通籴粮为缗凡二千三百八十五万有奇帛罗绢绫绸布六十一万八千七百七十匹粮一百五十八万七千六百七十三斛八斗料二十五万一千一百四十斛此淳熙中数

　　四川厢禁民兵数成都飞山军威强将兵
