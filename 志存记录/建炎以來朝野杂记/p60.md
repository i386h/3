<!-- { "loadSidebar": true } -->
四提辖谓榷货务都茶场杂买务杂卖场文思院左藏东西库是也榷货务场掌鹾茗香矾钞引之政令绍兴初沿宣政旧例置提领官率以故省吏为之后乃改用士人行在建康镇江三务场岁入凡二千四百万缗建康一千二百万行在八百万镇江四百万皆以都司提领不系户部之经费而在建康镇江者分属总领所焉开禧末以总所侵用储积钱始令径隶提领官不属总所买务卖场盖唐宫市之遗制近制凡宫禁月料朝省纸札文思院之制造和剂局之修合皆所取给焉至若斥左帑封桩之币与编估打夺则卖场掌之绍兴六年始置提辖官总其事文思院掌金银犀玉工巧之制彩缯装钿之饰若舆辇法物器皿之用监官分上下两界而辖官兼总之左藏东库以储币帛絁绸之属其岁入率百四十万端西库以储金银钱券丝纩之属其钱券岁入率二千万缗宫禁百司禁旅三衙禄赐皆取给焉监官凡五人分帑而治而辖官一人总之绍兴闲择丞若簿之隶于计曹者兼领之干道七年四月始专置先是四辖官外补则为州内迁则寺监丞簿亦有径为杂监司或入三馆者干道八年十二月榷货王禋除福建市舶左藏王揖除九路铸钱司淳熙七年三月熊子复自文思除校书郎近岁人望稍轻往往更迁六院官或出为添倅非曩日之比矣

　　三省监门官
三省枢密院监门官旧以小使臣为之嘉定六年九月谏官郑景绍言部门以京朝官则省门事体尤重遂亦命京朝官曾经作县通判资序人为之

　　六部监门官
六部监门官绍兴二年初置秩比寺监丞郎官有阙得兼之内迁则为寺监丞或权郎外除至有为诸路总领者绍兴十年吕郎中希常二十四年苏寺丞振是也干道后补外止为州内迁止为寺监簿绍兴后又有为添倅者其选滋益轻陈勉之与王诚之给事有旧诚之名信丽水人迭用其子騊驎为之二人皆小京官监当騊以言者论其资浅已之比勉之南迁驎亦罢去

　　六部架阁官
六部架阁官者崇宁闲始置迄宣和再置再省绍兴三年立六部架阁库十五年复置官四人旧制成案留部二年然后 而藏之又八年则委之金耀门文书库今金耀门无复曩司则悉藏之架阁矣主管官号掌故择选有时望之人为之例为编删学官之选近岁滋益轻至有待次累年者朝廷患之嘉泰末有旨非阙官不除有选人家闽中其父与陈勉之有旧至是入都见勉之求为掌故勉之对众厉声曰外闲岂不知近旨见阙方除此何可得众为之踧踖后旬日竟除掌故或疑其由径而得者问之徐曰丞相耳或曰丞相前日之语甚峻何以回造化耶其人即于坐侧取一幅书示之乃勉之答书也略曰珍贶鼎至晃耀老目或问珍贶之名曰书生安得珍玩比所请不遂适从王家肆中见粟金台盏十具重百星以四千缗得而献之耳闻者叹息而去嘉定八年七月又置三省枢密院架阁官

　　宫观使
宫观使自真宗时始置以现任宰执领之及王文贞公罢政始以太尉领玉清昭应宫使此前宰相领宫观之所从始也熙宁初富文忠公以使相领集禧观使居洛此宫观使居外之所从始也渡江后前宰相在经筵者不以官高卑率为宫使若他使则使相以上乃得之其居外者必官至三少乃除淳熙中崇宪靖王自节度使拜使相封郡王中书进拟提举洞霄宫周文忠当制引故事宗室使相外居者当得观使上批如所请绍熙初赵文定公以使相判潼川府乞奉祠乃除醴泉观使非旧典也开禧末陈勉之以特进罢相不带职乃亦除观使盖章达之侍郎当制失之翊日李季章进呈改提举洞霄宫合故典矣天禧以前崇观以后宫观使之名甚众渡江以后宫观不复置而观使有三前宰相则得醴泉宗戚则得万寿又其次则得佑神云宣政闲又有提点宫观官在提举之下主管之上今省

　　临安少尹判官推官
临安少尹干道七年五月置用敷文阁直学士晁子正为之以东宫领尹故也子正既罢沈德之姚令则辈皆以权侍郎继为之九年五月东宫解尹事复置帅守如故始置少尹又置判官二员推官三员判官李秀叔以起居舍人兼刘文潜以国子司业兼推官则正除金部员外郎陆之望将作少监马希言朝奉郎钱 判官依两省官奉使法推官序位在诸州知州之上任满理为知州一任五月十二日丙戌降旨初命刑狱公事皆决于少尹皇太子就东宫裁决少尹日受民词以白太子闲日率寮属诣东宫 事惟命官犯罪及余人流配已上则具事听东宫裁决凡文书应奏者太子系衔朝省台部则少尹以下连申寺监及本路监司并令移牒旧两通判职务令第一第二员推官主管签判职官职务令第三员推官主管俄有旨少尹比知府判官比通判推官比幕职官其统临职分并照从官条例施行六月二日已巳降旨用太子请也或谓子正所建明由是与文潜不 而罢明年 除吏部郎中又请以三推官分治三狱从之九月丁亥降旨

　　宁国府明州长史司马
诸王府长史司马唐有之本朝不置以亲王不领事故也干道七年二月魏惠宪王出镇宣城始制宁国府长史司马序位依两省官奉使法淳熙二年十月移四明亦如之初议长史得治民举吏如郡守司马如通判于是沈度请本府公事并经长史决遣毕具名件申魏王照会长史司马五日一诣王 事许之后数月王言如此则是长史欲处臣于无用之地何以谓之判宁国府事乎望只委长史司马分治财谷之司依旧令臣引押吏民词状奏可前旨七年四月壬戌后旨四月庚辰后移明州王又请置制置司得自举吏淳熙二年四月癸亥许之仍免给朝典云

　　制置大使
制置大使唐有之本朝不除绍兴初始以命席大光时大光以前执政帅长沙而大将王已先为制置使故加大光大字犹祖宗以文臣为制帅之意也其后李伯纪在江西赵元镇在浙东吕元直在浙西皆用此例及大光将入蜀朝廷以吴玠已为宣抚副使乃除大光成都等路安抚制置大使位在宣副之上大光以忧去位遂不复除开禧末江淮用兵起丘宗卿守金陵留钥宗卿尝以签枢督视军马于是赵淳已为江淮制置使乃沿故事命宗卿为江淮制置大使后宗卿召以何自然代之自然始兼江东安抚俄申命兼大使如宗卿例已而罢四川宣抚又以安子文为制置大使兼知兴元朝议以子文恩数视执政故加大字先是李端友程东老赵温叔皆以前宰执知成都止为制置使赵德老执政恩例亦然今刱□大字盖用自然例也旧例四川制置大使及制置使结衔皆在知府事上比子文降告其结衔乃在下亦非典故

　　庶官结衔称安抚使
安抚使旧制大中大夫以上曾历侍从官者乃得之若庶官则止称主管某路安抚司公事隆兴中马舍人骐自起居舍人兼直学士院淳熙中陈少卿叔达自宗正少卿兼权给事中补外后马以中大夫秘阁修撰守泸程以集英殿修撰守洪皆不称安抚使盖故事也嘉定二年二月刘德修以中奉大夫右文殿修撰守襄阳及出告乃正称安抚使德修尝为起居郎非侍从不知何故乃尔问其诸子亦莫之知云尔

　　十都统制
诸军都统制者自渡江以前亦有之然未为官称盖是时陕西河东北三路皆以武臣职任高有智略者为之马步军副都总管遇出师征讨则加以都统制军马之名犹今节制军马之类非有分司职分也建炎初置御营司始以刘鄜王为本司都统制其下分为五军各置统制以诸将张韩等为之苗刘既诛张韩又改为御前左右军都统制则已不隶御营司矣绍兴初御营司罢有旨诸大将之军称神武五军诸小校之兵少者则谓之神武副军并隶枢密院俄又以神武名乃高欢谥号遂改神武五军为行营五护军韩世忠称左军刘光世称右军张俊称中军王称前军巨师古称后军其后右护军叛降伪齐于是吴玠军始以右护军为号四年玠升宣抚副使其弟璘为右护军都统制诸将故与璘等夷者惟杨政郭浩乃以政为宣抚司都统制屯兴元府浩为枢密院都统制屯金州十一年张韩岳三大将皆罢兵乃收其所部为御前诸军而都统制皆以屯驻州名冠军额之上独川陕如故十九年郑仲亨罢宣抚副使于是汉沔两大将次第改为御前诸军其系衔则璘称利州西路驻札御前诸军都统制改称利州东路驻札御前诸军都统制浩时已死故金州无都统制但以武臣知州事节制御前军马入衔三十一年王彦始除金房开达州驻札御前诸军都统制干道五年王公明入蜀奏乞三都统并依江上诸军随驻札处系衔庶几一体其十月有旨从之江上始有京口秣陵武昌三大军绍兴末虏将内侵杨和王请置江池二军刘太尉请置荆渚一军嘉定初蜀叛即平安观文又奏分兴州十军为沔利二军沔州除都统制和州除副都统制自是天下有十都统制矣荆鄂一军而正帅在鄂□帅在襄淳熙新旨也



建炎以来朝野杂记卷十四乙集
　　　　　　　　　　　　　　　宋李心传撰

　官制二
　　干道正丞相官名本末
虞雍公独相久上眷礼极厚既又以梁叔子靖重欲遂相之而无其端会易三省官名乃议以仆射之名不正欲采用汉旧制改为左右丞相令学士礼官史官讨论时干道七年十二月辛酉也先是已有旨令百官依旧制服靴祖宗时百官服靴徽宗将废释氏乃易靴为履虞公不乐曰近己易履为靴今又易相名与北虏奚辨 为金人详定官制己改左右仆射为尚书左右丞相故也有司知其意不敢遽上至八年正月戊寅仅条具历代宰相官称申尚书省禁中即闻之翊日遣中使至学士院细问其事学士周子充以其事奏后二十日御笔付院云尚书左右仆射可依汉制改作左右丞相学士院降诏子充草诏以进后二日付外施行二月乙巳也后五日上自德寿宫还日己晡召子充对选德殿上微有酒袖出御笔云比来一二大臣同心辅政夙夜匪懈渐革苟且之风以副综核之意深可嘉尚今因除授宜示-典虞允文可特进左丞相梁克家可正奉大夫右丞相赐茶毕日己暮矣遂自复道秉烛归院辛亥百官集文德殿初谓改易相名耳虽虞公亦以为然及双制出在廷愕然先是子充尝奏并命二相而迁官或三或四更取圣裁上曰特进一官即少保所以允文三官议者疑学士有所抑扬而不知上自有旨也后数月虞公罢相乃除少保节度使则知圣意先巳定矣是月台谏官皆坐论张说罢去而萧果卿自察院升副端三月甲戌也果卿方以疾在告后二十日甲子始入谢比对首论前岁浙西夏涝秋旱江湖淮南岁比不登民多流离今正阳之月天多沈阴寒气惨溧是谓常寒侧身修行兹其时矣汉时灾异策免三公以此上虽嘉果卿称职周子充作果卿墓志载圣语云卿所论甚当可谓称职而待虞公甚厚乃戒果卿毋纳副本虞公闻之上章求去即出北关门待罪家属亦乘舟之仁和馆是日即行翊日凡再宣押虞公力丐免上许之已而中悔复赐御札云早来面谕以卿坚辞欲令卿典近藩措置边防闻卿有归蜀之语殊失朕眷倚之意朕今己坚留卿相位无复固辞以体至怀又翊日再押赴都堂治事于是御笔除果卿直秘阁湖南提刑其月十一日己酉也制略曰文敏刚方不挠质直而明造膝之词有犯无隐正人去国岂朕所欲哉是时李秀叔林景度为舍人恐是秀叔行刘焞文潜时为国子司业兼权临安少尹或谓文潜实草是疏以授果卿故果卿去御史之十九日文潜亦出为江西转运判官盖以此也其年九月虞公复以苏季真侍御有言力求去因请任入关之事遂除四川宣抚使焉

　　大臣去位不除职
