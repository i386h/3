<!-- { "loadSidebar": true } -->
　　焦循，字里堂，北湖明经。熟于《毛诗》、《三礼》，好天文律算之学。郑兆珏、郑伟、王准皆与之游。所著有《毛诗草木鸟兽虫鱼释》三十卷、《毛诗释地》七卷、《群经宫室图》二卷、《礼记索隐》数十卷、《焦氏教子弟书》二卷，又有《释交》、《释弧》、《释轮》、《释椭》、《乘方释例》、《加减乘除释》，共二十卷，皆言算术也。本朝推步之术，王梅之后，则有歙县江慎修永、休宁戴东原震、嘉定钱晓徵大昕，钱视二家尤精。与里堂友者，歙县汪孝婴莱、凌仲子廷堪、吴县李尚之锐，并通是学。李尤善，为钱之高弟子，钱称其愈己焉。里堂之子白，字廷琥，亦善三角八线之法。

　　顾凤毛，字超宗，兴化人，深于经学。鉴元延之教其孙兆珏。兆珏能文章，善六书之学。

　　王准，字钦莱，湖南人，生于福建汀州，为鉴元之戚。善属文，私淑朱晦庵。

　　著有《汀鸥文集》。

　　郑伟，字耀廷，丹徒人。父锡五以继父病不起，割股致卒。母俞氏，年未二十，守节三十余年。伟性挚，多巧思，学九数句股之术，设疑难之题与焦循相问难。又仿西人图作算器，皆合其式。

　　罗浩，字养斋，歙人，居海州之板浦场，与凌廷堪为戚。自经史书数，无不涉猎，最精星命之学。尝曰：“自李虚中以来，均以富贵贫贱寿夭，定命之高下，吾则以贤不肖为之经，贫富寿夭为之纬。贤者虽贫夭，命为上；不肖虽富寿，命为下。”人多迂之，实至论也。兆珏与之友。

　　汪梦桂，字文舟，道南弟子。工时文之学，每构一艺，须摩腹，夜以继日。

　　陆甲林，工于书法。与景纯舍人交，陆死，舍人为之筹丧葬之事，尽力尽善。

　　舍人重交友，不轻唯诺，多类于此。

　　“梅岭春深”即长春岭，在保障湖中，由蜀冈中峰出脉者也。丁丑间，程氏加葺虚土，竖木三匝，上建关帝庙。庙前叠石马头，左建玉板桥，右构岭上草堂。

　　堂后开路上岭。中建观音殿。岭上多梅树，上构六万亭。岭西复构小屋三楹，名曰“钓渚”。程氏名志铨，字元恒，午桥之兄。筑是岭三年不成，费工二十万，夜梦关帝示以度地之法，旬日而竣。后归余氏。余熙字次修，工诗善书，岭西垣门“梅岭春深”石额，其自书也。山僧平川，淮安人，性朴实，居此三十年。熙弟照，字冠五，亦工于诗。

　　岭在水中，架木为玉板桥，上构方亭，柱栏檐瓦，皆裹以竹，故又名竹桥。

　　湖北人善制竹，弃青用黄，谓之反黄，与剔红珐琅诸品，同其华丽。郡中善反黄者，惟三贤祠僧竹堂一人而已。是桥则用反黄法为之。

　　关帝庙殿宇三楹，昔名关神勇庙，居民水旱皆祷于是。庙右由宛转廊入岭上草堂，堂在岭东，负山面西，全湖在望。联云：“碧落青山飘古韵（杜牧），绿波春浪满前陂（韦庄）。”

　　堂东构舫屋五楹，筑堤十余丈，北对春水廊，南在湖中。大竹篱内，上种杉桐榆柳，下栽芙蓉。堤尽构方亭，为游人观荷之地。莲市散后，败叶盈船，皆城内富贾大肆春时预定者。花瓣经冬，风乾治冻疮最效。

　　岭西一亭依丽，额曰“钓渚”。联云：“浩歌白兰渚（徐彦伯），把钓在秋风（杜甫）。”亭下有水马头，碧藓时滋，地衣尽涩，悄无人迹，水容鲜妍。

　　西麓石骨露土，苔藓涩滞：游屐蹂躏，印窠齿齿。中有山峒，峒口垒石砖为门，涂紫泥墙，额石其上，题曰“梅岭春深”。由是入山，路窄如线，在梅花中蜿蜒而上，枝枝碍人。其下大石当路，色逾铜绣，仰视岭上，路直而滑，不可着足。穿岩横穴，遍地皆梅，对面隔树，不通话语。中一亭如翼，南望瓜口，微微辨缕，狐兔避客，鹰隼盘空。又转又折，鸟声更碎，野竹深箐，山绝路隔，忽得小径，攀条下阁道，过观音殿，始登平台。由台阶数十级下平路，宽可五尺，数步至岭上草堂。是岭本以“梅岭春深”门为上山正路，迨增建观音殿，乃以岭上草堂为山前路，梅岭春深门为山后路。至观音殿下，由过山楼入僧房六七楹，杂树蒙密，周以箐竹，开小竹门，是为僧厨，游者罕经焉。

　　法海桥在关帝庙前，东西跨炮山河。炮山河受蜀冈、金匮、甘泉诸山水，由廿四桥出是桥，乃得与保障湖通，故炮山河亦名保障河。尹太守记云：“襟带蜀冈，绕法海以南，通古渡”谓是。迨开莲花埂，浚河通山堂，湖上画舫，皆过莲花桥，不复过法海桥。遂不知法海桥内河，正古炮山河故道也。是桥创建已久，府志以明火指挥重建为始；其时马知县驸记中有“创造经始莫可考”之语。惟法海寺建于元至元间，寺既有徵，桥以寺名，自当断以元至元间为始。

　　东岸乃保障湖旧堤，上筑歌台，围矮垣数十丈，缘堤曲直委宛，至“春台祝寿”之扇面亭而止。歌台即子云亭故址。

　　关帝庙在法海桥西岸，本三义庙，临汾人重建，改今名。门与桥对，门内大殿三楹，殿角便门通观音堂。

　　观音堂门在桥南，有“旃檀香界”石额，围以红垣。门内层级上平台，台上建御碑亭，供奉圣祖御制《上巳日再登金山诗》一首、书唐人绝句一首。亭旁建送子观音殿，一名百子堂，城中求继嗣者祈祷于此。堂本法海楼旧址，其地名“十里荷花”。殿角便门通贺园。

　　莲性寺在关帝庙旁，本名法海寺，创于元至元间，圣祖锡今名，并御制《上巳日再登金山诗》一首，书唐人绝句一首，临董其昌书绝句一首。上赐“众香清梵”扁，皆石刻建亭，供奉寺中。寺门在关帝庙右，中建三世佛殿，旁庑十余楹，通郝公祠，后建白塔，仿京师万岁山塔式。塔左便门，通得树厅，厅角便门通贺园，厅外则为银杏山房。赵翁诗序云：“出天宁门近郊二里，有法海寺精舍一区，曲水当门，石梁济渡，凡游平山者，以此为中道。”僧牧山，字只得，工于诗。

　　寺中多柏树，门殿廊舍，皆在树隙，故树多穿廊拂檐。所塑神像，出苏州名匠手，皆极盛制。而文殊普贤变相，三首六臂：每首三目，二臂合掌，馀四臂擎莲花、火轮、剑杵、锏槊并日月轮、火焰之属。襁身着虎皮裙，蛇绕胸项间，努目直视，金涂错杂，光彩陆离，制更奇丽。殿后柏树上巢鹤鸟无数，其下松花苔藓，作绀碧色；加之鸟粪盈尺，游人罕经。中建台五十三级，台上造白塔，塔身中空，供白衣大士像。其外层级而上，加青铜缨络，鎏金塔铃，最上簇鎏金顶。

　　寺僧牧山、开山，年例于十二月二十五日燃灯祈福。徒传宗，精术数。乾隆甲辰，重修白塔甫成，传宗谓向来塔尖向午由左窗第二隙中倒入，今自右窗第二隙中侧入，恐不直，遂改修。按欧阳《归田录》，记开宝寺塔，为都料匠预浩所造。初成，望之不正而势倾，浩曰：“京师地平无山，多西北风，吹之不百年当正。”

　　此则因地制宜，又非拙工可同日语也。

　　寺庑为方丈，旁有小屋六楹，为僧寮。左界白塔，右界郝公祠，后界得树厅，皆寺僧所居。方丈门外，壁间陷石二：为王渔洋《红桥游》记，张养重所书；孙豹人《法海寺诗》，有“怀人一怅望，作记旧时曾”谓此。寺为郎中王统、中书许复浩及张子<羽连>、刘方ピ同建。

　　明郝太仆忠节公祠在莲性寺白塔之右，祠祀公及公子，公仆焉。公名景春，字际明，一字和满，号乃今，别号自古，江都人。万历壬子举于乡，授盐城教谕，以事见出，谒部改选。亲戚演《梨园祖道》，公命演《鸣凤记》，至忠愍弃市，乃浮一大白曰：“好奇男子！”遂作《忠愍年谱》。起陕西苑马寺万安监录事，量移黄州照磨。崇祯十年闰四月初三日，署知黄安县。闯贼遍黄属，明日，报整世王至乌龙潭札营六十里，突至城下，急攻西南二门，箭集城垛如飞蝗。公与东门守正户部主事耿应昌、南门守正廪员卢尔、巡简司郭上学，炮矢并发，应昌家丁放大将军炮，打死贼十八人，继以火箭，被焚者十五人，贼退。尔身冒一矢，仍挽弓射死前锋黠贼二人。生员吴成龙射死当先贼二人，县民壮何一先杀死跨马贼一人。贼稍退，及暮复围城。天明群至，公命烟兵上屋抛瓦石，家丁王思重、伯寿放火箭，副榜耿应衡火箭杀上关厢焚屋贼十二人，生员耿应冲、秦耘射死挖城贼二人，武童秦文戴射死抬梯贼五人，耿荐举弩手射死贼五人、金盔贼一人。贼引退，集西北城下，负梯扛门扒城。耿荐举令家丁放火箭，射死坐纛前穿红贼首一人，鸟铳打死负门贼一人。贼退，复督壮士吕文彪等埋伏北坛冈；贼至，家丁谢君宠铳伤贼五人。须臾贼又逼城，家丁张要、谢君雄、李芳等背城而战，城上炮打死贼七人，生员耿应衢射杀贼二人，武举秦在中射死攻打关厢贼二人，贼退。初六日贼撤营，东北去，至梁兴寨，遇寨主生员梁维中领乡兵梁光秦等掩袭，生擒贼首李应科，胁从难民刘年等六人，奸细殷士才一人，公命斩之府城。

　　官生周世权领乡兵赴援，斩贼首八大王，获其器械无算，公以犒之。遂增筑一字层台，新建枫香桥，台名灵武，以备兵患，黄冈祝世美为之记。事闻，擢公知房县。公归扬州省母，携其次子鸣鸾，倍宜陵人陈宜为仆。如房时，流贼张献忠、罗汝才降于经理熊文灿。文灿为杨嗣昌门生，先为福抚，降大盗郑芝龙，再为广抚，除大盗刘香老，由是声气通于朝贵，交口誉之。值朝遣采药大阴相之，文灿待之厚，酒酣，抵掌谈寇乱，壮之，露其衔命意，遂重赂。言于朝，命文灿总理湖、湘，督师襄、郧。文灿复用招海盗之策，加抚流贼。贼称陆梁者十三家，惟李自成、张献忠、罗汝才不受抚。献忠部下一贼渠，为首辅韩城之侄，劝其降。又献忠为列校时，犯法当刑，总兵陈洪范丐其命。今洪范与左良玉同讨贼，献忠遂遗洪范言于文灿，至十一年二月受降。安插献忠于谷城，谓之“西营八大王”。时汝才率其党白贵、黑云祥二十余队屯房之东西，汝才谓之“曹操”，白贵谓之“小秦王”，黑云祥谓之“整十万”。分支肆虐，公上文请剿，不报，遂或战或守，击杀贼妾暨头目数十人。贼惧，闻献忠降，亦求抚而犹豫未决。公单骑至其营，与汝才歃血盟，汝才遂率所部归款。安插房、竹间，解甲耕屯，分营居野。东关之汤池关、宜阳店、马栏铺，为“曹操”安塘排马处。过河高墩山、狗儿湾、土地岭、白窝村，为“曹操营”。过阳关店通均州，为“小秦王营”。

