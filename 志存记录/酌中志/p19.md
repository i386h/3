<!-- { "loadSidebar": true } -->
　　内官监掌印太监一员，其所属有总理、管理、佥书、典簿、掌司、人数、写字、监工。自典簿以下，分三班，宫中过夜。每班掌司第一人曰掌案，所管十作，曰木作、石作、瓦作、搭材作、土作、东作、西作、油漆作、婚礼作、火药作，并米盐库、营造库、皇坛库、里冰窨、金海等处。凡国家营建之事，董其役；御前所用铜、锡、木、铁之器，日取给焉。外厂甚多，各有提督、掌厂等官。真定府设有抽印木值管理太监一员，则内官监之外差也。四年一拨，只有本监公文，无敕书关防。及宝坻县收籽粒，西湖河差，大石窝、白虎涧等处，各有提督，俱外差也。凡外方修建，分封藩王府第，亦是管理外差也，须数万金营求，方能到手，领敕书关防前去，工竣即回。天启元年，湖广衡州府修桂藩府第，管理翟应魁递银四万未能得，黄用费五万即得之，余差可以例其多寡矣。无惑乎桂藩地基不坚，殿宇倾塌也。凡大行帝后陵寝，妃嫔皇子女薨修造坟茔，及完姻修理府第，皆其职掌。天启元年春，庆陵工兴，御前所发帑银五十万，即有分侵八万者矣，欲坚美完善，得乎？至七年春，今上大婚礼成，藩邸殿宇及陈设器具，俱涂饰草率，皆李永贞贪其侵冒，包工了事，漫不加意之所致也。可恨极矣！永贞伏法，而经管员役漏网，谓非孔方之力哉？
　　御用监，掌印太监一员，里外监把总二员，犹总理也。有典簿、掌司、写字、监工。凡御前所用围屏、摆设、器具，皆取办焉。有佛作等事，凡御前安设硬木床、棹、柜及象牙、花梨、白檀、紫檀、乌木、鸂鶒木、双陆、棋子、骨牌、梳栊、樏甸、填漆、雕漆、盘匣、扇柄等件，皆造办之。仁智殿有掌殿监工一员，掌管武英殿中书承旨所写书籍、画扇，奏进御前，亦犹中书之于文华殿中书也。司设监，掌印太监一员，有总理、佥书等官，如内官监。而所职掌者，卤簿、仪仗、围幕、褥垫，各宫冬夏帘、凉席、帐幔、雨袱子、雨顶子、大伞之类，事最烦苦，远不逮御用监、内官监有盈余肥润也。如遇御前打点库藏抬箱，则此三衙门之人皆任重抬运，不敢惮劳。

　　御马监，掌印太监一员，有监督、提督、四卫营勇士、小厮。有监官、典簿、掌司、写字、拿马、象房、掌房等官。牙母象九只，各居一房，缺则外象房补之。金鞍作、长随房等处，各有监工。本监象房之东，有里草栏、草场；皇城之外有天师庵草场、旧都府草场。天启六年夏，旧草场失火，逆贤率内外官员军士人等救扑，三日始息。都城东北有大坝等二十四马房，大坝城垣，逆贤重创一新，李鲁生巡青之疏所谀者是也。凡逆贤出外到此，则于城楼上升座饮酒，至夜则花炮、巧线、盒子、烟火之类，皆在城下放看，如元宵焉。
　　神宫监，掌印太监一员，司礼监监官或文书房无力者升之。有佥事、掌司十余员。在端门之左，九庙在焉。四孟之朔，圣驾新享之。正旦及别朔，或遇日食，则改卜于初五前后行。其余节令，祀事惟谨，即外太庙也，其地无敢畜犬者。万历年间，掌印杜用养一獬■〈犭八〉小狗，最为珍爱，东厂李太监后访知之，指为违禁不敬，声欲参奏，费千余金方得免。
　　尚膳监，掌印太监一员，光禄寺西门提督太监一员，西华门内里总理太监一员，管理、佥书、掌司数十员，写字、监工及外牛房、羊房等厂监工百余员，而抬供养官拨子、长随各数十员。光禄、凉楼、酱房、逢七等项，各有监工坐家名色，职掌造办。每日早午晚奉先殿供养膳品。乾清宫等宫、一号殿、仁寿宫等宫眷月分厨料，各有差等。凡在御掌印、秉笔、管事、牌子、暖阁近侍，及外之内阁、文华、武英殿中书画士棹儿银两，咸光禄寺职掌，用典簿关防缄封。每月酒饭一棹，折银十两有奇；半棹者，五两有奇。到每月晦，照钦赏数目，坐名颁给之。《光禄寺志》可考也。凡遇大典礼，万岁爷升大座，则司礼监催督光禄寺备办茶饭，钟鼓房承应九奏之乐。有所谓炮凤烹龙者，凤乃雄雉，龙则宰白马代之耳。至如南京等处进各样鲜品，皆属收纳。天启以前，凡圣驾每日所进之膳，俱司礼监掌印、秉笔、掌东厂者二、三人轮办之，近年改由此监，亦节省意。至十三年，复令司礼掌印、掌厂、秉笔炤先年例挨月轮流办膳，仍遵祖制也。尚宝监，掌印太监一员，佥书等官数十员。职掌御用宝玺、敕符、将军印信。其所可知者，尚宝司凡所领者，曰"皇帝奉天之宝"，郊天斋醮用之；曰"尊亲之宝"，上尊号用之；曰"亲亲之宝"，有大小二颗，与藩府用之；"诰命之宝"、"敕命之宝"、"广运之宝"，则用之最多也。"御前之宝"，则宫中库藏、箱锁用之；曰"御药谨封"，则牙刻者也，御药房用之；凡敕命远出者，仍用一黄纸封套，上下悉用牙刻方宝封识之，其文曰"丹符出验四方之宝"。其余咸玉刻也。凡宝皆内尚宝女官掌之。遇用宝，则尚宝司以揭帖赴尚宝监，监请旨，然后赴内司领取。岁用宝三万余颗，岁用宝色银六十余两，工部虞恒司办进，别项供亿不尽载也。其余宝玺尚多，不恒用。天启甲子冬，河南巡抚程绍，遣副使张梦鲸进到玉玺，玉质莹洁，款制浑补，其白文曰"受命于天既寿永昌"，似小篆，不甚古，角无元刂缺，的非秦玺，想是宋元时伪造者，惟阁臣魏广微夸大其词，从臾逆贤播告中外，以为此玺之进，正在万方庆祝之前，又值朝政维新之会，显是瑞应，实所以荧惑先帝受贺称庆，藉肆报复云。
　　印绶监，掌印太监一员，佥书、掌司数十员，职掌古今通集库并铁券、诰敕、贴黄、印信、图书、勘合、符验、信符诸事，及南京解文武诰轴。凡追夺诰命，交纳本监，曾同该科给事中、中书舍人，于勘合底簿内附写为事缘由，于本监后小门之西傍河墙焚化。

　　直殿监，掌印太监一员，佥书等官数十员。职掌皇极、建极、中极、武英、文华殿庭、楼阁、廊庑洒扫之役，最劳苦冷局，无大厅公署也。

　　尚衣监，掌印太监一员，管理、佥书、掌司等数十员。掌造御用冠冕、袍服、履舄、靴袜之事。兵仗局之南、旧监库之北，即本监裁缝匠役成造御用之袍房也，又名曰西直房。万历时，凡造上用袍服之里，合用杭绸等绢，例具尺寸数目，于东厂太监处取办之。不知今尚如此否也。万历三十三年冬，御前偶失珍珠袍一件，神庙震怒，命先监矩亲至袍房拷问数次。时掌管内宫王乾、王进、王保三人素不睦，而互讦陷之。先监怒其愚狡，察其实冤，竟不为严旨所拘，再四拶鞫，了无盗袍证据。时王进孱弱，被掠病亡，王乾等奉旨降净军结局。其后数年，宫中有人云：此袍是一贵显宫女偷出，付其答应内官拆碎变卖。人始追感先监之明允淑问也。倘希旨锻炼，则支连蔓引，含冤而死者，宁能再生乎？益知执法者凡事宜虚公详慎可也。都知监，掌印太监一员，甚不显贵，余皆本监写字、长随。各有青红执事衣服。凡圣驾出朝、谒庙等项，在前警跸清道者，即此监之官也。执骨朵，身穿鹦哥等补子，戴平巾或官帽，亦有穿圆领■〈衤曳〉■〈衤散〉者。其人极寒苦，难以升转，下下衙门也。

　　惜薪司，掌印太监一员，总理数十员，佥书、掌道、写字、监工数十员，各外厂又数十员。专管宫中所用柴炭，及二十四衙门、山陵等处内臣柴炭。每月初四、十四、廿四日，开元武门，放夫匠及打扫净军，抬运堆积粪壤。每年春暖，开长庚、苍震等门，率夫役淘浚宫中沟渠。正旦节安彩妆。凡遇冬寒，宫中各铜缸木桶，该内官添水凑安铁刍其中，每日添炭，以防冰冻、备火灾，候春融则止。皆惜薪司事也。凡宫中所用红箩炭者，皆易州一带山中硬木烧成，运至红箩厂，按尺寸锯截，编小圆荆筐，用红土刷筐而盛之，故名曰"红箩炭"也。每根长尺许，圆经二三寸不等，气暖而耐久，灰白而不爆。如经伏雨久淋，性未过尽，而火气太炽，多能损人，倏令眩晕，昏迷发呕，大人尚可，皇子女婴幼何堪？又宫中咸木做地平墙壁，多缺土气，凡乳母畏寒，皇子女或中此毒，屡致薨夭，良可痛也。顺天府岁供糯米十五五斗，永平府岁供红枣一万五千五百七十斤，于红箩石炭交纳也。厂中旧有香匠塑造香饼兽炭，又塑造将军或福判、仙童、钟馗，各成对，高二尺许，用金彩装画，如门神，黑面黑手，以存炭制，名曰"彩妆"。于十二月廿四日，奉安于宫殿各门两傍，此亦岁暮植将军炭于门傍之遣意也。至次年二月初二日，仍抬归本厂，修补妆新，临年节再安。逆贤专政，则各增而大之，所费百倍于前，傀儡体做法，高八九尺，丈余不等，穿以真正绫绢纻绸，备以真正弓矢兵器，须眉直竖，猛恶如生。又恐无知之人，戏弄损坏，凡该地方近侍，必明灯看守，虽冰雪寒夜，不敢远离，必交接明白，人人敢怒而不敢言也。凡隆德等殿修建斋醮焚化之际，用杨木长柴，宫中膳房用马日柴，内官关领，则片柴也。外有北厂、南厂、西厂、东厂、新西厂、新南厂等处，各有掌厂、佥书、监工，贮收柴炭，以听关支。

