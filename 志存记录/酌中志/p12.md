<!-- { "loadSidebar": true } -->
　　涂文辅下管文书官人刘秉德，曾任暖殿，今退出。张国宁曾任管柜子近侍，今侍金公忠。殷良弼曾任宫内教书，今侍掌印高公时明，故余尚二三人，不记姓名也。凡点将等三录有名，或密帖有名之人，遇升官或参官木内有名者，则自乾清宫大殿内发下片纸，各直房官人即于进士履历及缙绅便览查写，是谁门生，父是谁，那里人，那科出自，抄帖回报，以听施行。一日欲处钱受益以为钱谦益之昆仲也，又一日欲处黄愿素以为黄尊素之昆仲也，各直房执事之人细查籍贯、父母姓名，逆贤始知其不相干方已。凡每日票本奏下，各秉笔分到直房，即管文书者打发本管公，公一本一本照阁中原票用朱笔誊批，事毕奏过，才打发。此系皇祖以来累朝旧制，非止今日一家一人如此也。自李朝钦、裴有声、涂文辅、马升、丁绍吕、贾如皋、许秉彝、陈应祥、殷良弼诸人俱于各直房曾见过，甲子冬魏广微黑笔所点《缙绅便览》，及亲笔所写应起用黄克缵等六、七十姓名，并乙丑之后崔呈秀所逮《东林姓名》、《天鉴录》、《点将录》、《同志录》各折子姓名者也，其折五、六种，俱永贞卧房内收，非若愚等掌管也。如诸折子姓名，并墨笔所点《缙绅便览》果出自永贞，若愚捏造便骈首所甘，但实自外廷递入，若愚以猜防疏斥之人效轮流抄誊，贱役始则悬坐曰：主使。后复悬坐曰：加功。至崇祯十四年春，遇皇恩大赦，于大理寺会审明明白白，蒙内阁范注，若愚有词，复遗落姓名不覆，反将撒泼狠骂之石腾为首，打滚放刀，恣肆混闹之申得忠增入。此二人者似皆不曾注有词者也，乃俱狡泼得生，可谓有天日王法也耶！

 

　　卷十三本章经手次第

　　凡每日通政司使封本到文书房，回知该正公，公即付掌文书周近侍进朝等拆开口占注，语略节，旁有写手一人，执笔草稿文书单毕，连本付捧匣者，如侯保山、李黑子、张大汉等，失其名，请本至乾清宫大殿内，付王体乾、梁栋、李永贞、石元雅、涂文辅分投互看。凡有要紧处，即钤阔一寸许白纸条复于本上下，空纸处用指甲捏一痕，有应关白逆贤者，永贞三人争先朗诵，体乾助为讲解。逆贤听毕，公同商量区处，南乐相公及崔呈秀等密递姓名，著数行事，每日阁中封来票本，亦文书房拆开。呈体乾等分投互看，如不合逆贤意，应改者及内有错字或称颂逆贤该出温旨者，亦各钤纸条捏痕为记，每日申后曾极门接实封文书，文书房转呈体乾等，亦先于大殿拆开，如有前项密递线索姓名，亦钤纸条捏痕为记，以便次早奏请施行。除体乾等五人，绝无敢擅捏痕钤纸条者。其纸条于传票、改票时除去，而指痕之本今尚存各科也。已上通本票本昼间事，惟曾极门封本虽众官大殿内看过，尚恐未遍未详。捧匣者又自日暮为始，先到日精门体乾直房，次到西南撺角逆贤直房，次过月华门到梁栋直房，到石元雅直房，到涂文辅直房，次再过仁荡门到李永贞直房，各家都有经管文书、识字官人，如若愚之类者，立于案傍一本一本打发各家，本管公公细查看，或延至二更三更始完，惟在文书多寡何如？捧匣者宫中亦有直房一间，每日晚间膳房例给酒食，供给每夜文书，看完方由仁德门缝叫应门外官人，将门缝拭净，里外各执灯笼查数递出，呈文书房，该班众公公看过，仍交与掌文书周近侍等并写手官人，从新灯下开写停当，于五更攒点。头次宫开后，都将是日早事应奏文书，捧至日精门体乾直房复加查看，通本若干，批红该发若干。比至天将明，仍复全到。是日该正秉笔直房，亦查看一周，每晨奏先帝览文书。时逆贤、永贞、元雅、文辅，先将应处应点姓名及应改票帖俱托体乾口奏，曰：万岁爷某系门户，该处某票某字当改，或从臾。先帝御笔亲改，惟梁栋不经管魏广微、崔呈秀等事。而逆贤不识字，从来不批文书，不轮流该正，然颇有记性，只在御前赞扬附和，植党徇私，或危言冷语挑激圣怒。凡奏文书之时，管事牌子皆屏息远侍，不敢近前。至于一本一本口奏姓名、党逆朋比者，王体乾也；帮助逆贤查姓名，李永贞、石元雅、涂文辅三人也；其秉笔梁栋、孙进、郝隐儒俱不能干预一字也；其赞逆贤执掌收藏姓名原本，及外来杂帖者李朝钦，而造谋杀命密递线索害人者魏广微、崔呈秀也；一切削夺勒限追赃诸严旨，皆内阁顾秉谦等票拟，非中旨见，有阁中底簿中书官可证也。挤蒲州、乌程、聊城者，南乐也；挤南乐者，崔呈秀也。诏狱锻炼承指下手者，许显纯也；谋兴大狱，私图报复者，崔呈秀、徐大化、霍维华等也；杀义仆韩三欲构成贿案，牵连蒲州者，杨维垣等也，维垣虽以中旨起官而未甚大者，因为赞座师徐绍吉攘户部左侍郎缺，为南乐衔之，而曾向逆贤谮之也。危哉！狠哉！至今言之，犹令人色变心颤。按南乐既罢相临行时，亦具厚礼于逆贤、体乾等，其扇上亲写诗曰："秋雨沉沉夜未央，蓟门有客欲还乡。关心社庙愁先结，洒泪君臣念不忘。苍狗白云仍变幻，倾葵捧日但悲伤。故人回首双龙远，离思还从潞水长。"及抵里仍各以厚馈弥缝之，恐呈秀等下石也。

 

　　卷十四客魏始末纪略

　　魏忠贤原名李进忠，直棣宁肃县亡赖子也。父魏志敏，母刘氏，妻冯氏，生女魏氏嫁杨六奇者是也。贤无子，家贫自宫，妻改适他方，人不存。万历十七年选入，隶司礼监秉笔掌东厂太监孙暹名下，派与御马监刘吉祥照管，刘之墓今在碧云寺下北山坡者是也。后复本姓曰魏进忠。中官规矩，本管者视甲科之大主考照管，老叔者视房考，同官者视同门本管之于名下，照管之于侄子，犹座师之视门生，亦若父子焉。忠贤少孤贫好色，赌博能饮，啖嬉笑喜，鲜衣驰马，右手执弓，左手彀弦，射多奇中，不识文字，人多以傻子称之。亦担当能断，顾猜狠自用，喜事尚谀，是其短也。素好僧敬佛，宣武门外柳巷文殊庵之僧秋月，及高桥之僧愈光法名大谦者，乃贤所礼之名衲也。如碧云寺僧，则酒肉势利不足齿矣。徐应元亦孙暹名下也，于贤同年。神庙时，四川税监邱乘云系暹掌家，又徐贵者，亦进名下，于贤为前辈，而为乘云在京掌家。逆贤日与应元、赵进教为嫖友，呼卢饮博罔论昼夜，逆贤因囊橐乏，遂远赴四川见乘云为抽丰计，徐贵备将贤亡赖状已申报房中先布之，贤不知也。及到，邱大怒诃骂，倒锁贤空房中，绝饮食欲毙之。时僧秋月游蜀，偶见邱，是时贤不食已三日。僧力为劝解，邱勉从之，仅给路费银十两遣回。僧怜贤，仍为致书马谦嘱令厚遇之。谦于嘉靖四十一年选入，历升内宫监总理，又皇贵妃郑娘娘下宫人林廷宫女，谦所侍也，最有时道，凡逆困乏，谦每资助之。徐贵又在京具揭先监处，以魏某私往四川云云，乞行重法，亦赖谦救止之。贤自此在甲字库渐裕，掌库李宗政，贤之前辈也。光庙在青宫淡薄，先帝既诞之后，生母才人王老娘娘无人办膳，贤遂夤缘入宫，办才人及先帝之膳，其介绍引进者近侍魏朝。朝乃王太监安名下，光庙久宠信之。安素刚正，主持一宫事，魏朝朝夕誉贤，安为朝所惑，颇信之。朝初与先帝之乳媪客氏暗相厚，以侍安及答应先帝多不暇，而贤遂乘间亦暗与客氏相厚，分朝爱焉。贤性狡猾，指称办膳为名，于十库诸内臣如药张等，皆骗其食料，醯酱或财物、玩好，以至非时果品、花卉之类，必巧营取之，而转献先帝以固宠也。及才人娘娘崩，东李老娘娘位列在前，时西李老娘娘擅专宫之宠，固要光庙奏请神庙，又密恳皇贵妃郑老娘娘奏请神庙，将先帝托西李老娘娘看管，又今上亦属看管，并西李老娘娘所生，皇八妹者，共乳媪三人在宫。客氏原先与朝厚，既暗与逆贤又厚，一穴两蛟，争竞必至败。而朝之为人也，佻而疏；贤之为人也，憨而壮。泰昌元年八月初一日，光庙登极，拟册立先帝为东宫。是时逆贤尚列库衔，暗与客氏深谋，遂相与刻意拥戴王太监安，而客氏又巧逢迎之，无不可者，遂充东宫典膳局官，此缺客氏力也。九月初一日，光庙升遐，先帝暂居慈庆宫，科臣杨涟时为给谏，疏参逆贤，贤无措，泣恳魏朝，朝在王太监前力营救之，遂得旨著司礼监，查明具奏。
　　贤先年原名李进忠，遂将西李娘娘下用事之李进忠算作一人，以欺外廷，其实皆朝力也。朝与贤既客氏私人，曾结盟为兄弟，贤居长而朝顾次之，称曰：大魏，二魏。及先帝即位数月，二人因宠渐相冒嫉，于乾清宫暖阁内醉骂相嚷。时漏将丙夜，先帝已安寝，而突自御前哄起，司礼监掌印卢受、东厂邹义、秉笔王安、李实、王体乾、高时明、沈荫、宋晋等皆惊起。是时逆贤已升秉笔掌惜薪司印，魏朝已改名王国臣升乾清宫管事掌兵仗局，并跪御前听处分。卢受、邹义等侍侧众咸知：愤争由客氏起也。先帝玉旨问客氏曰：客你尔只说，尔处心要著谁替尔管事，我替尔断。客氏久厌国臣狷薄，而乐逆贤憨猛好武，不识字之人朴实易制，遂心向逆贤，而王太监安久中客氏逆贤谀媚，且心恶名下之人作此丑态，遂打国臣一掌，勒令告病往兵仗局调理，离御前矣。此时逆贤尚名魏进忠，始得专管客氏事，从此无避忌矣。先帝端拱于上，惟客、魏之言是听，而尾大不掉之患成焉。后国臣被斥，逆贤娇旨发凤阳，在逃复于蓟北山寺中搜获，使人于中途邀截至献县缢杀之。

