<!-- { "loadSidebar": true } -->
　　累臣若愚，生于万历甲申二月，至戊戌七月悖父兄之教，感异梦而自宫，废儒业，读医书，习养生家言。辛丑六月，遇例选入皇城，隶先监陈公讳矩名下，派与掌家常太监云照管。该班则供抄誊之役，下班则习字读书，颇蒙先监器许，解衣推食，耳提面命，即师生父子也。神庙功名颇宽，又得外受先师顾太史老先生之教为多。先师讳天竣，号开雍，南直昆山人，壬辰鼎甲。累臣入七年，先监卒，又二年始升奉御。每窃叹曰：我太祖时胡惟庸之变，幸得云奇谏阻。不然，圣驾几危。正统己巳之变，我景皇帝慑口骑披猖，徐珵等倡南迁之议，若非金英、兴安主持，镇定于内，恐于忠肃诸君子不能奏奠安宗社勋也。我孝庙青宫时，笃于学问，及绍大统，十八年尧舜之治，又皆自覃吉培养之功来也。我武庙在宥，逆瑾不臣，若非张永从中并力密奏，祛除大憝，能如摧枯易乎？我神庙御极之三十一年冬，妖书狱兴，九重震怒，重赏以购作书之人，广缉捕以滋告密之窦。凡书内有名者，恐有后患，各猜生平素仇隙之人，而欲甘心书内无名者，又自怀疑惧，恐被怨家诬害，身危家灭。幸当时先监掌东厂，委曲调救，中外始安，使从来内臣若无云金、先监之俦，则逆相之毒必稔，南渡之议必兴。归德、江夏诸君，宁免蜚语之中乎？呜呼，危哉！累臣曾记王振擅政时，欲害薛文清，其厨中老奴知之，痛哭不已。振闻之谋，遂中止，累臣自辛亥冬为常太监诖误墩锁，至光庙登极始放，升司礼监写字奉御。先帝登极，即侍高太监时明，后升监丞。天启元年冬，自司礼监被魏忠贤退于御马监，仍随高公居住西直门街私宅，日侍左右。高所纂缉养生之书曰："一化元宗"，累臣曾效抄誊雠校之功，三年始成，即被李永贞自高公宅内唤令答应，不敢不应承趋赴。不谓永贞自登枢要，顿忘布衣，设法羁防，使人进退不得，气郁痰火不食八、九日，濒死者数次。然寸心实不减，王家老奴也。四年夏，逆贤欲杖陈居恭，幸王体乾素感先监旧恩，向逆贤救免。其年冬，南乐魏相公密与贤一稿，贤付永贞著誊奏施行，其中有"元凶已放"四字。累臣问"元凶"指谁，永贞曰：你快写罢，今厂爷在御前立等要奏哩！累臣叹曰：人臣已去，为甚还派他这样名色？永贞曰：你到大殿内替老赵解解。一日，因台臣刘微、张汝懋之疏，欲逮房可、杜樊、尚燝、游士任等，适先帝偶恚憎逆贤，各仅得幸免。一日，少卿韩继思告病，永贞因《同志录》上其名有三圈，崔呈秀所欲害者。又"韩三之狱"，呈秀欲藉仆害主。如吴养春、吴怀贤故事，逆贤亦有成心。而体乾、永贞等且倡言世庙夏"桂洲故事"，幸韩三至死不肯妄招，许显纯亦未敢代砌捏奏，此实天启末年诏狱词臣，仅见之一公道事也。凡各项章疏，及内阁票本所拟圣谕、诏诰、敕命，各秉笔公公例应详看，然敕谕、诰命稿多忽略不肯细看。累臣在永贞直房，有经管责任，偶值满桂升总兵，内阁撰进敕稿付永贞看，至"尔可与枢辅计议而行"，是时孙阁部承宗撤回已久，见任总督则王公之臣、巡抚则喻公安性，今尚曰"枢辅"，实属差误。如不奏请改正，开读之际，令人能不暗笑乎？永贞深以为是。次早，同众奏请御笔将"枢辅"二字改作"督抚"，此稿珍藏内阁可考也。今上登极之日，体乾总办礼仪文书，有进封妃周娘娘为皇后红掩面文书一本，该永贞写传红。累臣侍永贞誊完，问曰：此文书是那项办理的？永贞曰：印公公。曰：既已奏过，今即奏览发行乎？永贞曰：然。累臣曰：略早些了。如今万岁爷还有本生圣母贤妃刘老娘娘坟，见在西山，尚未传谕徽号迁祔，今中宫娘娘若先行进封，恐非次第。永贞曰：有所考据否？累臣曰：有随将《皇明诏制》书内所载，穆庙以裕藩入继所行次第，某日登极，某日传谕圣母徽号迁祔，某日传谕进封皇后。呈永贞，即将前书袖至御前，据以告。体乾转奏今上，万岁爷次第举行。次日早，体乾笑问之，知为累臣简举，甚衔之，所以参若愚者曰：胸藏旧迹，目无成法也。冤哉！永贞虽死，涂文辅等尚在，可面质此事也。万岁爷圣孝性成，将顺其美，亦臣子分内事。强如佐助逆贤，日在御前替人报复，播无穷恶也。天启七年九月，永贞辞任后，累臣遂于德胜门内先监会馆居住，十一月十七日永贞逃后，至十二月十二日杨维垣之捏参疏上矣。十四日，于司礼传奉圣旨：御马监外厂大监刘若愚着降做净军，发去南京孝陵卫种菜，还写帖子去该衙门知道。钦此。时霍维华疏内亦参及若愚。二疏所奉之旨皆云：刘若愚已降发处分了。十六日，南行。崇祯元年正月初十日，交孝陵西园收管。三月内，又被山西道刘御史重庆捏参提解赴北。五月初一，逮入刑部狱。二十五日，礼垣陈君赞化疏请，着九卿科道廷鞫，如朝审例。奉圣旨：所奏鞫审李永贞等，委宜分别隔讯，务得真情。云云。至六月二十日，中府会审，乃不容分讯，各夹打一顿。李永贞、若愚、李实俱引，凡奸邪进谗言主使杀人者，斩之。律仍于"斩"字上增一"皆"字，俱决不待时，志在灭活口。何尝分别隔讯得真情哉？二十三日，具题。二十七日，平台召对。原会审大臣王太宰永光等钦奉玉音，李实一案有冤枉无冤枉，五虎五彪如何不问？决不待时。空印本是李永贞填的，刘若愚次一等，李实又次一等。云云。至七月初二日，会审之疏奉有"这本内犯人情罪不同，还着该部从公另拟"之旨。初四日，又召对将李实原参周起元印信本，付阁臣细看，果是墨迹盖朱。十三日，刑部具题。十六日奉圣旨：是。李永贞即会官处决，刘若愚秋后处决，李实充净军送司礼监发落，孙升依拟。钦此。累臣罪案其实不曾讯明，其实无证据也。本年九月朝审前遍递诉揭，云真正奸党巧卸欺天，被退小臣无辜吃累，以力攻杨、霍。时刑垣曹君师稷疏请详鞫，奉圣旨：刘若愚已有成案，不必再讯，该部知道。钦此。时首辅李公标，北直人，梓里情面不得不为也。按逆贤欲贵显其名下，将在前碍路之人杀者杀，退者退。累臣所以被斥于御马监，又被王体乾退于外厂，实系摧折之人，当时最为耆贵重臣无逾体乾者，亲信掌家无谕王朝用者，今乃苛责无辜，可谓有天日乎？涂文辅司从前文□□两部事权，才名不在永贞下，罪止孽逆军犯，近复蒙恩改为民，是真正逆贤支派轻者，益得轻也。且杨、左诸公及七君子之死，自有逆谋主使，加功入告之人，而李实空印本又的非若愚填写，乃悬坐曰主使不亦冤乎？会审时少司寇闽中丁公启睿、山西司郎中江右徐公士俊，首座则太宰长垣王公永光，王与杨、霍又最厚者。夫既成心故人，即祖宗律条之内，不难增一紧关字样，则招之凑砌，与海市蜃楼何异？至部覆第二疏，仍用前律监候，可谓次一等乎？次者次于死也。仍以死拟，死可谓从公另拟乎？按明例律云：二死三流各同为一减项，用此律者不一，何独若愚明奉玉音，次一等明明本条无皆字而不用此律何耶？累臣于逆贤之侧，绝无站处说，处于永贞又久遭猜妒，既不敢出宫门，何由而知外事？又不到先帝御前做官，从来恩荫总未及若愚弟侄，工部锦衣卫之文案历历可核也。《内臣便览》亦未刻若愚姓名，而杨、左诸孤疏揭血写奏章，及李实、孙昇疏揭，又何曾有一字及若愚之姓名？三年秋审，蒙注有词。五年秋审之后，特奉圣谕云：法官不肯尽心，详核主笔者，又循套塞责，殊非肃国法重民命之义。又云种种情节，及招册中事相类，而谕不能悉载者，通著三法司另审另拟，俱要明妥具奏。钦此。若愚冤苦异常，具状申诉，蒙将姓名列应改数内。六年、七年，屡改未允，已不入朝审招册，亦不随上衙。凡屡次奏驳之旨，亦不曾诘责堂司。奈七年秋为缺太宰召对，时少宰张公捷荐吕纯如致满朝鼎沸。八年春，凤阳祖陵遭流寇之变，将有恩诏传布，而杨与霍等或有冷灰思然之念，被台省抨弹。时大司寇冯公英，北直人也，甚惧。至五月内，遂将若愚改从而加功者绞之，律覆结，将明例律"二死三流同为一减"之条，复革而不用。自若愚始明，借若愚性命以息台省之口，暗以伤杨、霍等耳。则是答应、永贞之人，重而仍改于重也。九年夏，值五年大审之期，其冬有总宪唐公世济荐霍维华边才，上震怒，将唐革职下狱提问。十年夏，恩审曹大司礼化淳，虽两奉简命到大理寺清理冤滞，亦不敢递为若愚昭雪也。十四年春，奉特谕大赦中外，命内阁首员范公复粹于三月初九日起，至十二日止，到大理寺会审，蒙注若愚有词众耳。众目无不通晓。至四月十四日覆奏，有词旨下，乃不与有词二十四人数内。岂另俟机会耶？抑有所阻碍，而沉搁耶？不可知已有兔，爰爰雉离于罗戴盆，何时得见天日耶？累臣平素苛谨无城府，往上看是青天，往下思是地狱。明有王法，幽有鬼神，虽身处幽囚颠险之地，此一点天理良心必不肯昧，惟念在内之猜妒者，多外廷之说梦者，众如江南所刻《清明圣政》、《颂天胪笔》、《斥奸》等书，不一而足。盖信耳者胶执，成心原心者百无一二，即累臣一介之生死，所关几何？顾我神庙之圣慈，光庙之圣孝，先帝之圣度，凡为臣子者，或无由晓？在当时或胶一已之见，随声附和，若再数十年后，彼道路不根之口，又将何所底止？若愚世受国恩，深为此惧，敬于席藁苟活之际，以柙楞代砚，以血泪和墨谨将《忧危竑议》以来及先帝甲乙丙丁四年之内，耳目所及，最真最确实者，直吐肺肝，不加装饰。心无乞米之嫌，傍无执烛之鉴。我朝九庙之灵，实式临之期，没者不含恨于笔端，存者不漏网于清议。后有吊古者自笑彼葛藤；非真抚此编而太息矣。若愚之报楚籍者，昔在南京闻旨被逮，时即具书与兄茂芳，云：必不可言，与兄同母，亦不必露先人之仇，终未能报之意，心良苦已。果真襄阳县人也耶？亦异梦冀少验耳。累臣始祖名大海，南直定远人。元至正甲午，随缪大亨起义团涧山，凡三千人，我太祖收伏之，以从军劳升延庆左卫正千户。大海之子观随，成祖靖难，南征大战白沟河阵亡升指挥佥事，世叨传袭。至第八世则先将军应祺也，生嘉靖庚申，于万历丙申中武举，为盛公讷、赵公用贤门生，推宣镇西城守备，历升都司游击、参将，至京营左副将署都督佥事。癸卯冬，推辽阳协镇副总兵，先将军素为宁远伯李成梁所忌，至弃地一节，又具呈谏阻，益逢毒怒，百方图害。延至乙巳夏，告病。八月十一日卒于正寝，年四十有六。先将军捐世之冬，辽东果招徕流民，地果弃矣。见《辽左弃地》语中。嗟乎！累臣于辽东李氏有不共戴天之仇，当贵池丁相公等于先帝讲筵，袖出辽东传害熊经略时，累臣如能主使杀人，何不将杨镐、李如桢同熊并处，藉封疆为名，雪先臣恨，不亦正乎？又如桢在狱，于天启五年冬，曾失火仅将如桢责之。当时累臣何不求永贞加功，置如桢死地乎？总之，暗里害人之事，必非遭斥逐猜防不同心之人所能办者。世未有杀父之仇不能报，而乃杀没相干之人，有是理乎？此最显而易见者也。先将军故长男茂芳袭职，历升昌平参将。崇祯元年夏，刑部杜君齐芳参茂芳革任。二年冬□薄都城，茂芳协防居庸关。七年秋，□犯山西大同、宣镇东路，时永宁参将张国威率茂芳守城，□不敢攻。九年夏，茂芳蒙山陵提督王太监希忠牌取，赴昌镇听候委用。夏杪秋初，□猝自柳沟，由皇陵深入。昌帅巢丕昌叛，昌平城陷，王太监及茂芳同死于昌平。身膏原野，门祚无嗣，又可痛哭也。先将军一生清节叨祀，乡贤有子二人，所遭如此，岂非天哉？视天梦梦我辰安在？累臣与兄茂芳同母，母胡亦嘉靖庚申生。初产若愚时，梦一老僧云是襄阳人，来借房住，故若愚匍匐时，喜敝垢衣。母胡倚闾十载，加以悲痛茂芳之死，遂于十年六月内去世，享年七十有八。呜呼，痛哉！若愚不孝不弟之罪，其通于天乎？其通于天乎？
