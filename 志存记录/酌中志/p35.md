<!-- { "loadSidebar": true } -->
　　郑太监之惠，号明渊，北直任邱人，亦二十九年选入，为牌子王奉名下。王则大司礼田太监义名下，王率众名下叩见，田遍熟视之，惟以手抚郑顶嘱王曰：此子顶圆眼秀，人中端正，山根直接印堂，合伏犀贯顶法，宜令读书。不数年，王与田相继卒，即派与管事。田太监诏名下，始深心奋志，受业于卢山人龙节。山人，杭州人，号九虬，博学能诗，于人落落寡合。闻累臣名，便交如旧识者，赠累臣诗云：栖迟数载谁曾记？我亦疏狂不记人。自接刘生杯酒语，常惊李白屋梁神。宫云冉冉明千树，玉漏迢迢隔九繙，祗令阳回春意早，羁鸾究竟出风尘。郑自此愈专心经史、古文、左国等书，诗习杜工部，字临黄山谷帖，亦能作时艺古文。性好种植牡丹等花，嗜音善射，久为永贞嫉妒。天启五年夏，蒙先帝圣恩，起典簿，后升监官。时两眼上皮各生黄斑，一如蟾蜍眉也。今上登极元年，奉使河南藩府，沿途廉介，驿递感颂之。其年冬，御前亲试"出事君能致其身"题，考时艺中选，同文书房曹太监化淳升随堂，诚古今殊遇也。寻掌尚膳监印。二年春，告病杜门绝客，究心学问。五年冬，王太监永祚密荐起升秉笔，总督南海子及宝和店，委用常国安以为掌家。六年冬，总督东厂，委用王永寿为管厂掌班，分寄耳目于群小，且替名下官人何东凤报二十余年夙仇，当道者多为讲解，竟胶执不息，大为舆情所薄。七年冬，有病闲住，被参未结。盐蠹赵文渊具告，反噬公，止追过银八万两，尚有三万两免追。上震怒，下东厂，理刑官耿良臣等于狱逮王永寿、常国安，于司礼监提问，革郑职下法司，屡审未决。至十一年春，郑患气蛊证亡于狱。临绝，属其家属棺中多备纸笔，誓讼地下，享年四十有九，葬于阜成门外三里河，尚有八十余岁母在任邱也。凡所蓄书籍、法帖，尽散失一空。生前所作一册，于十年夏值常熟钱宗伯逮入所居，与郑比邻，见而称赏，为之序。初，汤之卒也，郑为经理丧事。后天启丁卯秋，复为汤手勒墓碑。其辞曰：盖闻世之君子没而不朽者，非书绩于旗常则垂名于竹素，以至懿行隐逸之伦，诗酒旷达之士，咸得摅光传记，照映后先。是岂名誉尽属士绅，而吾侪遂乏杰俊哉？汤君讳盛，字铭新，号仲光，北直安肃人。体貌丰昂，顾眄神采，识度远大，器宇宏深，直道正辞，率行己志。自弱冠通经史，而尤以声诗振，常以古法出新意，人皆服焉。万历辛丑夏，抡选入内，久滞下僚，顾才名显赫如刘君若愚，亦折节与君定交。之惠曾与君同事而兄事之，久蒙开益，故得少通今古。庚申秋，光庙登极，当怜才，同之惠擢司礼迁东宫伴读，蒙今上垂念潜邸，劳升司礼监典簿，之惠又同列寮采之谊。斯时也，君自以为居非常之地，必竭底蕴以报国家，不知之惠之不才寡昧，每推挽相须，而轩轾罔计。岂期此志未伸恳辞闲住？之惠亦随而求退。君更涉猎经史，著作日繁，君尝曰：吾有友乎？说心间之俗务，计衣食之琐碎，或卸杯月下，或缓辔郊坰，则范君、常君、卢君是矣。如酌古准今，谈经论史，探性命之原，图不朽之业，乐声应气求而不孤者，则刘君、郑君是矣。虽然，吾之学可以攀刘而提郑哉？君生平月旦，令人叹服。其进修识见，如此乃暴疾，初沾一卧不起痛哉！范君讳昇，常君讳国安，卢君讳应选，于君皆同年也。无何，之惠荷恩擢复原职，寻晋监官，缅忆君容，宛然在目，恨不与君同事而终始之。呜呼，痛哉！墓草虽宿，情自不能渝也。尝闻之先师曰：人之才情，本天授也。顺之者明，悖之者暗，是则顺必得天而寿而昌，悖必反性而天而殃，而果报何，未必若是耶？据情会理，以理律人，君乃明天人之际，洞善恶之归，正拟遐寿，期颐逍遥，笑傲何禄，寿如此之爽哉？君生于万历丁丑秋，卒于天启甲子冬，葬于都城之西王河乡之池水村，于是树石表行，为九原之观，汤复著有《历代年号考略》，以为我朝建元十六，而误重前代者五、六，实词臣失于参考之过也。其余遗文书籍各若干卷，咸散失未刻，君子惜焉。
　　王进德，不知何许人，号樗仙。世庙时，职章圣献皇后宫管事，有甲第在东华门外，清整雅洁，门无俗客。每休沐之暇，即闭门焚香，弹琴读书，或展古名人墨妙临，写不释手，故书法遒丽，遂成名家。尤好接贤士大夫，宛然有儒者风。尝与陆文裕公深善，所蓄"七贤过关图"，陆公题跋也。其辞有曰：按"七贤过关"，事无可考，岂竹林之人耶？或曰：即作者七人尔，盖画家多尚兴致，不屑屑形似，要在得其意于笔墨蹊径之外可也。公遭遇圣明，参与帷幄。密勿之地，以其爱画之心，而为爱才之举，则天下必不致有遗才如此图中，望望而去也。予重以是望之，云累臣于滇南诸公处，曾见此图，并古帖数种，咸识之以"樗仙图书"，则樗仙赏鉴好古，当不凡也。
　　张太监维者，北直霸州人，号范吾，嘉靖三十八年选入，为司礼监管印张太监宏名下。幼博学好书，又最为李太监芳器许。隆庆戊辰，遂荐升神庙潜邸位下。万历初年，历升乾清宫管事，提督内忠勇营，掌兵仗局印。而秉笔孙德秀、张鲸诸人，颇妒其才，然维处之泰然。慈圣老娘娘造有元帝金像，特差维赍请往湖广武当山供安。维善诗能文，且精于琴画，往返廉静，驿递咸德之。凡诗赋翰牍，人咸宝惜。十二年三月二十七日夜，侍神庙于乾清宫西廊，上问曰：尔本官三年事毕了。维奏曰：仰荷圣恩，得予令终，臣等存没感戴。上因从容曰：我常想张宏好个老儿，每见我谴罚一个谏官，即叩头流涕，善言宽解，我亦为他息怒，何等忠爱。维叩头应曰：此是圣德，纳谏非臣下所能挽回，倘圣怒不息，他亦岂能成功？上曰：尔以他三年除服毕，作一首诗来我看。维即拟题《荣哀慕感诗》云：薤露光阴何易晞？三年梦逐白云飞。哀吟风木人终别，怅望烟霄鹤未归。墓草可怜滋圣泽，祠旌深感照春晖。仁皇夜半思耆旧。重奉恩纶下紫薇。至十六年九月，驾幸山陵阅寿宫回，维股为车轹伤，又见近侍小人张守义等怙宠生事，而张鲸等眈眈未艾也。遂求退。著于思善门外直房调治半年余，始准私家调治，遂益裒法书秘籍不释手。至晚年，两目为盲，尚能濡笔写行草。凡闻有新书，必买来，令左右念听者数年。至万历四十一年夏卒，享年将八十，著有《皇华集》、《归来篇》、《摸金山人集》、《苍雪斋集》等书行于世。维与先监为同官，先监之政事担当，维之文章恬退，咸彪炳于世云。王翱字鹏起，号村东，原籍南直句容人。永乐时，迁北直通州。嘉靖壬寅选入，时年十一岁，拨司礼监内书房读书，受业于郭东婪、赵太洲、孙继泉先生，咸器重之。且曰：尔诸生系内史，不必学举业文章，惟讲明经史书鉴及本朝典制以备圣主顾问，有余力学作对与诗可也。历升乾清宫牌子，随朝请剑，因进封事赐斗牛。八月升太监。万历辛巳，奉旨：慈宁宫教书。遂迁居于西安门北，得从容与士大夫唱和吟诗。侍母孝，待弟良翔友于之爱，为内廷所少。翱为人悲歌倜傥，博学自豪，视富贵若电光石火焉。其《咏笼雀诗》云：曾入皇家大网罗，樊笼久困奈愁何？徒于禁苑随花柳，无复郊原伴黍禾。秋暮每惊归梦远，春深空送好音多。圣恩未遂衔环报，羽翮年来渐折磨。翱与维前后皆有诗名，而品秩荣显，翱远不及。维刊《禁砌蛩吟稿》、《村东集》行于世。李芳，任乾清宫管事，掌内宫监印。隆庆年间，曾以上书直谏下狱，与海刚峰先生讳瑞，谥忠介者同寓。事见《泳化类编》等书，兹不载也。

　　凡内臣姓朱者，皆改姓诸，礼公族无刑人之义也。诸升字晋父，号镇南，浙江绍兴人，嘉靖四十一年选入，于王太监安为同官。按外廷所称同官者，谓职掌名位相同也。内府所称同官者，不过同支派项下已耳。犹前后同门之义，非指同僚而言，不可不知也。升曾任御用监、武英殿掌房，自万历十年，降发南海子净军。多读博识，通篆籀六书之学，乐与士绅交游。泰昌元年秋，复原秩。天启五年夏，沐浴正冠而逝，寿几九十。升性豪侠，善书札，达大体，奢于交接，积书名人字画古帖颇多。
　　毛成，号似鹤，北直玉田县人。万历六年选入，历升甲字佥库书，甘贫笃志，潜心濂洛之学薛文清、王文成诸君子之书，更留心音韵，六书之理，雅服郑樵之六书略、杨桓之六书统、赵桓谦之本义、吴元满之总要。晚年得昆山魏庄渠先生所著《六书精蕴》，玩索自娱，举世俗之好，无能夺也。成性刚介，菲饮食，敝衣履，通禅学，蓄书甚多，足未尝至显要之门，于累臣有师谊焉。寿七十余卒，葬于玉泉山麓。生时自题其墓碣曰：於呼！蓝田耕夫之墓。神庙初年，先习赵孟頫字外，小臣中有杜诗号鲤廷、王廷，策号哈仙，及中书杨大纶、刘彩等备员笔墨之役。其后，圣性笃好章草，戊申春，曾召累臣至启祥宫前殿，差宫人袭朝女出帘问累臣兄弟之名，令写真草八分篆字诗，累臣俯伏阶下，次第奏对。如谕写入，其后又令写章草。累臣对曰：原不曾写，未写而止此。时累臣二十五岁矣，亦最奇之遇也。闻皇贵妃郑娘娘欲讨做司房近侍，神庙以为先监矩甫亡，已派与常云名下，何可用？未遂许，而或有妒者阻之也。是时开雍顾老师尚在京，闻之甚喜，俯仰今昔，不觉泪下沾襟。
　　孝庙时皇亲恣横，太监何文鼎掌乾清门，心不平，引祖宗家法极言直谏。文鼎与鲍太监忠契厚，方草疏时，不令忠知，比灯下誊真之际，有一杠在门旁立者，忽一步一步行至案前，鼎怒骂曰：我为国尽言，尔何物么麽敢来吓阻我耶？疏上，上大震怒，系鼎诏狱，杂追治之，务究所主使者。文鼎毒惨备尝曰：有两人俱是山东籍贯，不可拘。按讯者曰：姑言之。对曰：孔子、孟子也。鼎既死，犹能于禁中拽铜缸作声，若称冤者。中外叹息，上亦感悟，怜之，特令勒石以祭焉。

　　中官最信因果，好佛者众，其坟必僧寺也。惟晏太监名宏者，不知何许人。武庙时，曾镇守陕西与督臣王琼同事，其坟在西山，不设佛像，止以石砌壁，而镌刻古来贤孝典故，为劝化计。俗所谓"晏家庙"者是也。今经厂所贮晏公纲目板一部，宏遗物也。内臣多爱，重刷印之。

