<!-- { "loadSidebar": true } -->
　　按国臣保卫先帝圣躬最先，曾共卧起，颇著勋劳。及登极，晋秩贵近、御笔改复姓赐名，特掌美印，受宠眷不在贤下。嗟哉！王太监安何不留国臣以制逆贤？或不然就将贤与国臣坐以惊御之罪，而一并先黜？候大婚礼成，优客氏以金帛，而亦黜之外监，何明于防西李老娘娘之垂帘，而昧于防客氏之淫横也？呜呼！知经而未知权耶？抑拘理而寡于术耶？奈何自翦爪牙，束身入井，殃遗身后，祸及椒绅？若王夷甫诸人真不能辞其责矣！千古之下有馀痛也。初天启元年，四川税盐邱乘云撤回京，贤差外司房李茂春号完素者，远迎至畿南，邱赏银三十两，李先入隆宗门外直房回话，贤为之泪落曰：我先年被徐贵谮害，止给我十两路费，今赏尔如此，便三倍我了。叹息者久之。其后徐贵竟为贤所害，而邱之令终复赖贤，丧葬如礼，中外荣之。初祖宗旧制，于乾清宫东设房五所，西设房五所，俱有名封大宫婢所住，所以正名分，严等威也。泰昌元年冬，客氏迁乾西二所，先帝亲临为之移居，升座饮宴，钟鼓司官邱印等扮戏承应，司礼监卢受、邹义守居，而王安、王体乾、高时明、沈荫、宋晋随侍，另设吃膳处于所内侧室，犹孔圣之有四配焉。客氏自此在宫中乘小轿，拨内官近侍抬走，俨如先帝嫔妃之礼，缺一青纱伞盖，而茵褥之精美为尤胜也。天启元年后，改住咸安宫，各衙门答应钱粮比御前更吃紧，夏则大凉棚贮水无算也，冬则大地炕贮炭无量也，其骄奢僭越真日异而月不同。凡客氏生日，先帝亦必临幸，陛座欢宴，赏赐无限。每日先帝所进之膳，皆客氏下内官造办，名曰：老太家膳，圣意颇甘之焉。旧制司礼监掌印，掌东厂秉笔，大膳房遵照祖制，所造办之膳酒，乃只为具文备赏用而已，希进御也。初王体乾、宋晋、魏进忠三家，每月挨办膳。天启二年，进忠改名忠贤。四年以后便是王体乾、魏忠贤、李永贞三家轮流办之，遇闰月则各四十日算之，惟客氏常川供办，共四家矣。每家经管造办膳羞掌家等官数十员，造酒醋酱等项并荤素各局外厨役将数百人，此紫禁城之外者。至於乾清宫以内，则每家各有领膳，暖殿四员管果酒，暖殿二员请膳，近侍四、五十员已上，皆穿红者也。又司房管库房、汤局、荤局、素局、点心局、干碟局、手盒局、凉汤局、水膳局、馈膳局，管柴炭及抬膳，又各内官百余。若愚系承贞项下管文书兼管膳掌班，钦赏花名可证也。此皆系外衙门穿青者也。按先帝所进之酒，曰秋露白，曰荷花蕊，曰佛手汤，曰桂花酝，曰菊花浆，曰芙蓉液，曰君子汤，曰兰花饮，曰金盘露，名色可六、七十种，皆先朝旧戚臣魏士望、傅方佐、逆贤外宅造辨，而转于御茶房进之。大工告成，升士望玉带，实酬其酝酿力也。按御茶房职司上用茶酒，闲杂人无敢轻入者。逆贤擅政，自王体乾起至暖殿近侍，止俱得私向茶房索酒吃，而答应客氏逆贤体乾等，器具匙筋如私人焉。又弓箭房者，秩次之，亦皆客魏私人所据，司御前弓矢，以奋非常。逆贤喜射，好蹴鞠跑马。先帝好驰马，好看武戏，又极好作水戏，用大木桶、大铜缸之类，凿孔削机启闭灌输，或涌泻如喷珠，或澌流如瀑布，或使伏机于下，借水力冲拥圆木球，如核桃大者，于水涌之大小般旋宛转，随高随下，久而不坠，视为戏笑，皆出人意表。逆贤客氏喝采赞美之，天纵聪明非人力也。圣性又好盖房，凡自操斧锯凿削，即巧工不能及也。又好油漆匠，凡手使器具皆御用监、内官监办用，先帝与亲昵近臣如涂文辅、葛九思、杜永明、王秉恭、胡明佐、齐良臣、李本忠、张应诏、高永寿等，朝夕营造，成而喜，喜不久而弃，弃而又成，不厌倦也。且不爱成器，不惜天物，任暴殄改毁，惟快圣意片时之适。当其斤斫刀削，解服磐礴，非素昵近者不得窥视，或有紧切本章，体乾等奏文书，一边经管鄙事，一边倾耳注听。奏请毕，玉音即曰：尔们用心行去，我知道了。所以太阿之柄下移南乐、蓟州东光辈，及在京之徐大化等一派，线索如枸鼓之捷应也。先帝每营造得意，即膳饮可忘，寒暑罔觉，可惜玉体之心思精力，尽费于此。然皇极等三殿落成于天启之年，肯堂肯构，先帝之好土木，岂亦天启其眹兆耶？抑逆贤之干济才智，刻意督催之迹，或藉此以难泯耶？按万历中年，乾清、坤宁两宫告成，神庙令正一真人张国祥，率道侣数十人于宫中启建黄箓大醮，圣德格天，曾感群鹤飞鸣，旋绕之瑞，至皇极等等三殿告成，逆贤等只图荫赍为己荣耳！
　　又祖宗旧制，凡万岁圣节、中宫千秋、皇贵妃千秋，则凡内执事、宫人并王体乾等，及山陵等处内官，各有赏例，每银一两以上。六年十月初六日，中宫张娘娘千秋，适先帝欲幸内教场围猎，圣性最好手刺獐狼、狐兔以为乐，是日张娘娘不肯出廷，至辰时以后方始同出，止略散银枝个，竟累年未批赏，非旧典也。逆贤生于戊辰年正月晦日，自元宵节后送寿礼者，做法事祝延签字者，每早乾清宫两丹墀几满，将至正日绶带挤击挨摩之声铿然，闻有挤伤衣带腿足者，千岁千千岁之声殷訇若雷，而从来盈满骄横光景未之有也。逆贤早起漱口，自击银漱盂之声，尽力大响，即宸居咫尺了不畏也。绯袍玉带充满道路，高明之家鬼瞰其室，盛衰平陂理何逃焉？逆贤自泰昌元年冬升秉笔，凡不识字而躐跻秉笔者，穆庙时孟冲、神庙张明、先帝时魏忠贤、孙暹、王朝辅五人而已。天启初年逆贤即掌惜薪司、内府供用库、尚膳监印，督宝和等店，天启三年十二月掌东厂印，前后奖敕数十道，温旨无算。七年十一月廿六日，淮告病，十二月初二日降净军发凤阳，初六日行至阜城县南关，夜半与心腹名下李朝钦同缢死于旅店。崇祯元年二月十一日，该御史卓迈等遵奉明旨，将逆贤原尸磔之，枭首於河间西门之外，天下快之，犹恨其不生正典刑也。

