<!-- { "loadSidebar": true } -->
　　○卫魁廷尉卫公泾，字清叔，吴门石浦人，先五世俱第进士，至公为廷唱第一人。策中力陈添差赘员之弊，上敕授添差州佥幕。公即入札庙堂，以为“身自言而自为可乎”？有旨待诏与佥幕正阙。公已赴越任，闲会亲友玩牡丹，谓“第一花人尚贵之，吾亦宜自贵重可也”。先是廷唱一人任佥幕垂满，必通书宰相为谢，然后遇次榜廷唱召命，以某日降旨入修门。公以通书宰相非是，唯任其迟速可也。时王淮当国，殊以不通书为讶，虽已降召命，而不与降入国门引入见指挥。公翱翔于江上六合塔下，几三月不得见。适郑公侨以吏郎召，与公遇塔下，郑寒暄毕，即问曰：“清叔何为在此？”公语之故。郑引见毕，即直诣都省门面诘丞相。丞相情见词屈，曰：“某几乎忘了。”翌日，降旨趣公见。公既俱史相诛韩，旋用故智又欲去史。史为景宪太子旧学，太子知其谋于内，遂以告史。御史中丞章良能弹公。良能，公所厚也。疏入犹未报，章用台吏语，缄副疏以示公。公车至太庙下，得章所缄语，谓使云：“传语中丞，我今即出北关矣。”史以公宿望，不敢贬置，唯秩以大阃，不复召矣。钱召文象祖以史故，于广坐中及公云：“初谓卫清叔一世人望，身为大臣，顾售韩胄螺钿髹器。”然则公之罪亦微矣。其客于有成尝授经于公。初于犹为士时，公已罢政，提举洞霄宫，遗于以书，外缄题“书拜上省元”，下惟具衔，至幅内则称拜覆不备，题曰“省元学士先生”，盖得前辈体。又客曰迂斋楼公，往往代公笺启。又客曰辅汉卿，尝陪公闲话，亦及道学。又客曰王大受，迹颇疏于三客，亦未尝游公之燕阁。良能既逐公去，因及其四客。于后位至司业。楼位至宗簿，封事轮对有直谅声。辅尝从考亭先生游，晚以弁服终。王以忤攻愧楼公故得罪，后谪邵武终焉，有《易斋诗》，水心先生为之序，称许过于四灵。卫公垂殁，乞勿田淀湖一疏，真体国大臣也。
　　○布衣入馆震泽王，少师事龟山。高宗宿闻其名，又以诸郎官力荐，驾幸吴门，起召赐对，以布衣赐进士出身，正字中秘。制曰：“朕于一时人才，苟得其名目，稍有自见，往往至于（一无“于”字）屡试，而治不加进。于是从而求所未试者，至于岩穴之士，庶几有称意焉。尔学有师承，亲闻道要。蕴椟既久，声实自彰。行谊克修，溢于朕听。延见访问，辞约而指深。师友渊源，朕所嘉尚。赐之高第，职是校雠。岂特为儒者一时之荣，盖将使国人皆有所矜式。勉行尔志，毋负师言。”上意盖谓龟山也。王既入馆，犹子谊年方十四岁，于书塾拈纸作御批曰：“可斩秦桧以谢天下。”为仆所持，索千金。王之父不能从。族子谓之曰：“予金则返批，批返而后别议仆罪，千金可返也。”其父亦不能从，仆遂持以告有司。有司惧桧耳目，不敢隐，驿闻于朝。诏赴廷尉，狱具，伏罪当诛。桧阅其牍，审知年十四，翌日言之上。上赦其幼，编置象台。能诗文，聚徒贬所。桧死得归，治生产有绪。本将阶大用，以犹子故，旋以他事为言者所列，坐废于家云。○光尧幸径山光尧幸径山，憩于万木之阴，顾问僧曰：“木何者为王？”僧对曰：“大者为王。”光尧曰：“直者为王。”有杉小而直，因封之。光尧为龙君炷香，有五色蜥蜴出于塑像下，从光尧左肩直下，遂登右肩，旋圣体者数四，又拱而朝亦数四，光尧注视久之。蜥蜴复循宪圣圣体之半，拱而不数。时贵妃张氏亦缀宪圣，觊蜥蜴旋绕。僧至，讽经嗾之，宪圣亦祝曰：“菩萨如何不登贵妃身？”蜥蜴终不肯，竟入塑像下。妃惭沮，不复有私利。径山有二事，东坡宿斋扉，夜有叩门者云“放天灯人归”，则天灯之伪不待辨。蜥蜴亦僧徒以缶贮殿中，施利者至，则嗾蜥蜴旋绕。天灯之事，僧徒本为利；既为利，则必嗾蜥蜴登妃身，彼视君后妾为何事（语似有脱误）。龙山间（语有脱误）移天目，从础下小石窍往来。又有龙君借地之说，至不敢声钟鼓。皆疑其徒附会，故不书。
　　○宪圣拥立宪圣既拥立光皇，光皇以疾不能丧，宪圣至自为临奠。攻愧楼公草立嘉王诏云：“虽丧纪自行于宫中，然礼文难示于天下。”盖攻愧之词，宪圣之意也，天下称之。先是，吴琚奏东朝云：“某人传道圣语‘敢不控竭。’窃观今日事体，莫如早决大策，以安人心。垂帘之事，止可行之旬浃，久则不可。愿圣意察之。”宪圣曰：“是吾心也。”翌日，并召嘉王暨吴兴入，宪圣大恸不能声，先谕吴兴曰：“外议皆曰立尔，我思量万事当从长。嘉王长也，且教他做。他做了你却做，自有祖宗例。”吴兴色变，拜而出。嘉王闻命，惊惶欲走，宪圣已令知阁门事韩胄掖持，使不得出。嘉王连称：“告大妈妈（原注：宪圣），臣做不得，做不得。”宪圣命胄：“取黄袍来，我自与他着。”王遂掣胄肘环殿柱。宪圣叱王立侍，因责王以“我见你公公，又见你大爹爹，见你爷，今又却见你。”言讫，泣数行下。胄从旁力以天命为劝。王知宪圣圣意坚且怒，遂衣黄袍，亟拜不知数，口中犹微道“做不得”。胄遂掖王出宫，唤百官班，宣谕宿内前诸军以嘉王嗣皇帝已即位，且草贺。欢声如雷，人心始安。先是，皇太子即位于内，则市人排旧邸以入，争持所遗，谓之“扫阁”，故必先为之备。时吴兴为备，独嘉王已治任判福州，绝不为备，故市人席卷而去。王既即位，翌日，胄侍上诣光皇问起居。光皇疾，有闲，问：“是谁？”胄对曰：“嗣皇帝。”光宗瞪目视之，曰：“吾儿耶？”又问胄曰：“尔为谁？”胄对：“知门事臣韩胄。”光宗遂转圣躬面内。时惟传国玺犹在上侧，坚不可取。胄以白慈懿，慈懿曰：“既是我儿子做了，我自取付之。”即光宗卧内拿玺。宁皇之立，宪圣之大造也，三十六年清静之治，宪圣之大明也，琚亦有助焉。文忠真公跋琚奏稿于忠宣堂云：“观少保吴公密奏遗稿，其尽忠王室，可以对越天地而无愧，叹仰久之。丙子夏至富沙真德秀书。”胄阴忌琚，以宪圣故，故不敢行忠定、德谦事。赏花命酒，每极欢剧，闲语吴曰：“肯为成都行乎？”吴对以更万里远亦不辞。韩笑谓曰：“只恐太母不肯放兄远去。”然犹偏帅，判（一作“明”，似误）荆、襄、鄂，再判金陵，终于外云。韩诛，赵氏讼冤于朝，公之子钢亦以公密奏稿进。时相疑吴为韩氏至姻，故伸赵而不录吴云。
　　光皇命驾北内布衣谢岳甫，闽士也。当光宗久缺问安，群臣苦谏，至比上为夏、商末造。上益不悦。岳甫伏阙奏书，谓：“父子至亲，天理固在。自有感悟开明之日，何俟群臣苦谏？徒以快近习离间之意。但太上春秋已高，太上之爱陛下者，如陛下之爱嘉王。万一太上万岁之后，陛下何以见天下？”书奏，上为动，降旨翌日过宫。当是之时，岳甫名震于京，同姓宰相有欲俟上已驾即荐以代己者。止斋陈氏傅良，时为中书舍人，于百官班中俟上出。上已出御屏，慈懿挽上入，曰：“天色冷，官家且进一杯酒。”却上辇，百僚暨侍卫俱失色。傅良引上裾，请毋入，已至御屏后，慈懿叱之曰：“这里甚去处？你秀才们要斫了驴头！”傅良遂大恸于殿下。慈懿遣人问之曰：“此何理也？”傅良对以“子谏父不听，则号泣而随之”。后益怒。傅良去，谢遂报罢。先是，岳甫尝上书孝宗请恢复，不报。谢娶孙氏，孙已死，谢发其线箧，乃谢所上书副本也。谢尝以副本纳要路，不知孙氏何自致之。谢益感怆。闽士林自知观过，与谢同游于京学，以诗一绝为纪其事，末二句云：“汉皇未下复仇诏，柰此匹夫匹妇何？”林已赋诗，同舍莫有能继者。林号为名儒，仕至史馆校勘、粮料院，终于官。
　　○止斋陈氏止斋陈氏傅良，字君举，永嘉人。早以《早秋》应举，俱门人蔡幼学行之游太学，以蔡治《春秋》浸出己有，遂用词赋取科第。词赋与进士诗为中兴冠，然工巧特甚，稍失《三元衡鉴》正体，故今举子词赋之失，自陈始也。奏疏洞达其衷，经义敷畅厥旨，尤长于《春秋》、《周礼》。考亭视为畏友，尝谓门人曰：“以伯恭、君举、陈同父合做一个，方才是好。”犹不及水心先生。盖水心辈行不侔，而学业未能如晚年之大成，故考亭先生特谓其强记博闻，未见其便止。考亭先生见其止也，当与三子并称，而且有所优劣矣。考亭先生晚注《毛诗》，尽去《序》文，以彤管为淫奔之具，以城阙为偷期之所。止斋得其说而病之，谓“以千七百年女史之彤管与三代之学校，以为淫奔之具、偷期之所，私窃有所未安”。犹藏其说，不与考亭先生辨。考亭微知其然，尝移书求其《诗说》。止斋答以“公近与陆子静斗辨无极，又与陈同父争论王霸矣。且某未尝注《诗》，所以说《诗》者，不过与门人学子讲义《一云“与门人为举子讲义”），今皆毁弃之矣”。盖不欲佐陆、陈之辨也。今止斋《诗传》方行于世云。建安袁氏申儒为公门人，序其《传》末：“止斋实为宁王旧学，上尝思之，语韩胄曰：‘陈某今何在？却是好人。’胄对上曰：‘台谏曾论其心术不正，恐不是好人。’上曰：‘心术不正，便不是好人耶。’遂不复召用。”止斋立朝，大节俱无愧于师友，至光皇以疾缺北宫礼，其谏诤有古风烈。嘉王之立，止斋以旧学亦有赞策功。厄于韩氏，遂不果大拜云。
