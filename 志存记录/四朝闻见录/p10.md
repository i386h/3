<!-- { "loadSidebar": true } -->
　　○函韩首韩胄欲遣使议和而难其人，欲用吴门王大受。大受谓敌人以首谋为言，通军前书，宜勿用平章衔，以丞相代之（原注：谓陈自强），敌问首谋，则答以今已避位。盖至计也。韩疑其建明渐广，不能从。用荐者言，召萧山县丞方信孺假检详出使。信孺途间具知金欲先遣使于我，此其力已困，与敌反覆论辩，凡称谓、岁币、土地一如旧。敌多为术以困方，然欲遂和，不敢杀也。方恐我急于卖和，别遣使命，过有所许，诳敌以“归报所索可否而后复来”。敌许而津之。韩惧方迟留，果议别遣使。方归语韩，韩欲再遣。方谓韩曰：“信孺既为朝廷万里行矣，初不惮死。今具得敌要领，即再往亦决不死，惟稍（一作“少”）迟信孺行，敌必遣使来报且（一作“具”）议。平章听愚计。”韩疑其重于再往，遂用大受里人王楠以代方。楠诣金庭，惟贬号、割地不从其说。及再往，韩已诛。凡函韩首与易弟为侄、增币重宝，皆从之。故金遣谕成使来。先是有旨，百官诣朝堂集议韩首事，枢密章良能建议，以为奸凶已毙之首，又何足惜。时王忠简公介抗议，以韩首固不足惜，而国体为可惜。章以语侵公，公奋起曰：“今日敌要韩首，固不足惜。明日敌要吾辈首，亦不足惜耶？”会文节倪公思亦谓：“一胄臭头颅，何必诸公争？”王议遂不胜。章竟呼省吏伸黄纸揭于象魏曰：“今据礼部侍郎倪思议到，奸凶已毙之首，又何足惜。”遂竟函韩首送金。谍者谓金既受韩首，谥之曰“忠缪侯”。方之在敌中也，金元帅责我失信，擅起兵端。方折之曰：“尔失信，故我失信。”帅曰：“我何为失信？”方徐谓曰：“我之用兵在某月日，尔之诱逆曦在某月日。以日月先后计之，是尔先诱我叛臣也。”敌服其探伺精的类若此，故语塞。金元帅颇能诗，索方联句。敌以失蜀调方云：“仪秦虽舌辨，陇蜀已唇亡。”方即应之曰：“天已分南北，时难比晋唐。”金元帅又谓方曰：“前诗非剧，尔国有州军几？今一掷已失五十四州，吾为尔国危矣。”方声色弗挠，对以“衔命在此，固未知失蜀本末。大元帅间谍素明，犹未知我之所以立国乎？象犀珠玉之富，俱出于二广。江东西则茶桑之陆海也。淮东西则铜鹾之薮泽也。浙西十四郡尔，苏湖熟，天下足，元帅之所知也。而况生齿日繁，增垦者众，苇萧岁辟，圩围浸广，虽不熟亦足以支数年矣。浙东鱼盐之富，海藏山积，食之虽众，生之无穷。闽自为东南一大都会，其支郡有六，又且兼（一有“浙”宇）江、淮之所入。故吾国之余波常及于大国者，以其力之有余也。彼蜀之为蜀，号为州五十四，其财赋擅吾国者百不十一，然而仅足以为五十四州军民之用。一有菜色，或转馈焉，白石饶风之捷，必不为他人有者，凡以为民而已。”金元帅嘉其辩而怜之，故有仪秦之许方；敌要吾以贬号、割地，方则（“则”一作“是以”）有晋唐之对。方之未见知于朝也，庐陵布衣刘过亦任侠能辩，时留昆山妻舍。韩颇闻其名，谕钱参政象祖风昆山令以礼羁縻刘，勿使去。令轻于奉行，遂亲持圆状见刘，目之以奉使，别设供帐精舍以俟之。刘素号挥喝，喜不胜情，竭奁资以结誉。后朝廷既用方、王，令小官也，不复敢叩钱。刘宾客尽落，竟郁郁以终云。○胡桃文鹁鸽色炭予方修宣和沈脑烛事，适读王竹西侍郎奏札，又知当时御炉炭样，方广皆有尺寸，炭纹必如胡桃文、鹁鸽色。王公讳刚中，号竹西，字居正。常守婺（一有“女”字），适当漕司封降色样，奏之上，曰：“臣向者备官行朝，目睹陛下宫室卑陋，乘舆服御之物一切苟简，虽异时达官大姓之家，有过于今日者。陛下悼国步之艰，犹有谦抑不皇之色。此必有司之过举，谅非陛下之本心。臣辄将所降炭样封送有司收掌，更不行下属县科买而闻之旁郡。”盖不胜其扰矣。
　　○王竹西驳论黄潜善汪伯彦陈东、欧阳澈（原注：先赠朝奉郎、秘阁修撰），当建炎初政论事，指摘上躬，贬议大臣，盖宣、政以来所未有也。大臣恶其讦己，阴用上手批，置二于于法。予尝得东将临刑家书手迹，时犹在神霄宫，墨行整整，区处家事，皆有条理，自知顷即受戮，略无惨戚战栗之意（一作“状”），盖东汉人物也。上大悔悟，赠东谏议，澈延阁，赐田以旌其后，且下诏自责。时大臣盖黄潜善、汪伯彦。潜善已先死，伯彦犹在。竹西王公代言西掖，会上追赠东、澈，遂因极论二人“不学无术，耻过遂非，使人主蒙拒谏之谤，朝廷污杀士之名，此而不诛，何以为政？若潜善魂魄有知，犹思延颈就戮；而伯彦躯干固在，不识何施面目？”伯彦遂落职，潜善永不追复。王遂草赠东、澈词及伯彦落职制，其略曰：“古之人愿为良臣不愿为忠臣”（原注：用出处）云云，“惟尔东尔澈，其殆有意于为忠臣乎？虽然，尔不失为忠臣，而天下后世顾谓朕何如主也？八年于兹，一食三叹，通阶美职，岂足为恩？以塞予哀，以彰予过。使天下后世，考古之饰非拒谏之主，殆不如是。”伯彦制曰：“朕痛念建炎之初政，实亏从谏之令名。俯仰八年，寤寐永叹。比下责躬之诏，敢为归咎之文。而论者谓汝专宥密之司，实任仰成之寄。汝言汝听，汝弼汝从。宜思广朕之聪明，何恤庶人之议政。使人主蒙拒谏之滂，而朝廷污杀士之名，仰觌君亲，何施面目？朕览人言而惕若，抚往事以何追。罪固在于朕躬，谊难宽于尔责。”盖东、澈书颛攻黄、汪，为黄、汪者正当上震怒未解，宜叩头请免二子。上倘不从，以去为期，则二子必不至东市矣。当时谏臣，亦有不容不与汪、黄分其责者。王公本以三舍法为大比第二人，公应举时，已罢词赋，故士不服习骈俪。崇、观虽设词学，所以救罢词科之失，而公已不复业此，故力辞玉堂表云：“臣幼值朝廷以王氏父子议学取士，汩没心术，耗敝精神。晚而知悔，始从师友，妄意穷经，其于雕镌缉缀之文，未尝经意。惟自昔国朝外制初无定体，故臣得值（“值”疑“直”）。以陛下意志广著之训词，求之近俗，固已非是；若夫内制之谨严，不容率意而有作。”帖黄又申述司马公辞制诰事，窃慕其不欺君之谊。上嘉叹，诏从之。嘉定中未尝诏罢科目，凡以宏博应选者，有司承意，不敢以名闻。尝用余嵘为中书舍人，余素不习此，余表侄应子和镛尝试曾学有司，亦仅与申省文，得典诰体。时为安吉宰，安吉去行都三日可达，余之草制，皆取之安吉。省吏趣请词头，余之左右必晓之曰：“安吉人未回。”余不习此，宜如王公力辞可也。然能取之安吉，亦善矣。陈正甫，讳贵谊，以词学中等。尝考潘子高词卷，六篇俱精博，惟《集贤院记》偶不用李林甫注《六典》书目事，陈以此为疑而黜之，然心服其文。当其寓直玉堂，凡常行词，皆属潘拟稿。潘性至密，惟予知之。陈索潘文，晷刻不差，且遣皂衣立门以俟。陈每馈潘酒富甚，尝与予共酌于粮料院之云根云。
　　○吕成公编文鉴东莱吕成公祖谦，集《皇朝文鉴》既成，孝宗锡名《文鉴》，除公直秘阁，暨赐御府金帛。成公谢表云：“既叨中秘清切之除，复拜御府便蕃之赐。”陈癸时为中书舍人，执奏以为此特编类之劳，恐赏太厚。上不悦陈。成公遂力辞帖职，上不从。《文鉴》之成，考亭先生见之，谓公去取未善，如得潘某人诗数篇，已置选中，后有语公以潘佳处甚多，恐不止如所选，公遂并去之。
　　○洪景卢编唐绝句孝宗从容清燕，洪公迈侍。上语以“宫中无事，则编唐人绝句以自娱，今已得六百余首”。公对曰：“以臣记忆，恐不止此。”上问以有几，公以五千首对。上大惊曰：“若是多耶？烦卿为朕编集。”洪归，搜阅凡逾年，仅得十之一二。至于稗官小说，神仙怪鬼（一作“诡”），妇人女子之诗，皆括而凑之，乃以进御。上固知不迨所对数，然颇嘉其敏赡，亦转秩赐金帛。
　　○秦小相黄葛衫秦桧权倾天下，然颇谨小嫌，故思陵眷之，虽桧死，犹不释。小相喜尝衣黄葛衫侍桧侧，桧目之曰：“换了来。”喜未谕，复易黄葛。桧瞪目视之曰：“可换白葛。”熔因请以为“葛黄乃贵贱所通用”。桧曰：“我与尔却不可用。”盖以色之逼上。
　　○秦夫人淮青鱼宪圣召桧夫人入禁中赐宴，进淮青鱼。宪圣顾问夫人：“曾食此否？”夫人对以“食此已久。又鱼视此更大且多，容臣妾翌日供进”。夫人归，亟以语桧。桧恚之曰：“夫人不晓事。”翌日，遂易糟鱼大者数十枚以进。宪圣笑曰：“我便道是无许多青鱼，夫人误耳。”
　　○高宗好丝桐高宗自康邸已属意丝桐。时有僧曰辉，曰仙，尝召入，以是被知。上既南巡吴会，二僧亦自京师来，欲见上，未有闲。会上幸天竺，二僧遂随其徒迎驾起居。上感昔，至挥涕记之。还宫，即命黄门召入，黄门对以须令习仪，上曰：“朕旧所识，纵疏野何害？僧徒固宜疏野。”黄门复奏，以为入夕非宣召僧徒之时。上曰：“此却是。”翌朝，召二僧入，道京师事与渡南崎岖，上甚悲且喜，由是宣召无时。二僧冀规灵隐蔬地庵以老，其徒不能从。上至遣使谕灵隐僧，僧犹豫未奉命。上降黄帜，任二僧所欲为界。灵隐僧惧而纵二僧自营，今额为天申圆觉寺。上既倦勤，退处北宫，闲乘小藤团龙肩舆憩其庐。重华脱屣万乘，亦修思陵故事，有御制二诗，其徒摹云章于壁石云。
　　○黄振以琴被遇琴师黄震，后易名振，以琴召入，思陵悦其音，命待诏御前，日给以黄金一两。后黄教子，乃以他艺入。诏以“尔子不足进于琴耶”？黄喟然叹曰：“几年几世，又遇这一个官家！”黄死，遂绝弦云。
　　○倪文节请以谏议大夫入阁嘉定初，倪公思以礼部侍郎上疏，乞以谏议大夫随宰相班奏事，上手答甚宠，且许之。时相疑其为伪，归咎奏邸报吏妄撰圣旨，杖背而黥之。时山东归附者众，荆襄帅臣列强弩射之，使还。慈湖杨公简手疏其事以白上，谓此非仁术，且失中原心，以少缗钱赂银台通进司吏缴进，上至以杨公疏宣谕。时相以“容臣契勘”复于上，遂止札下。契勘银台不应受余官奏，惟从官可也，仍用治邸吏法治台吏。盖旧典独许从官缴奏自银台入。时银台盖已不复用典，虽从官亦纳札庙堂。真文忠已居玉堂，终以官非正从，当制有所可否，亦止入札乞敷奏。杨公急于发上之聪明，故不暇用典也。
