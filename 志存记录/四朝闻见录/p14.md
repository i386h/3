<!-- { "loadSidebar": true } -->
　　○王医王继先以医术际遇高宗。当高宗款谒郊宫，仅先期二日，有瘤隐于顶，将不胜其冠冕。上忧甚，诏草泽。继先应诏而至，既视上，则笑曰：“无贻圣虑，来日愈矣。”既用药，瘤自顶移于肩，随即消，若未尝有，上遂郊见天地。上尝以泻疾召继先，继先至则奏曰：“臣渴甚，乞先宣赐瓜而后静心诊御。”上急召太官赐瓜。继先先食之既，上觉其食瓜甘美，则问继先：“朕可食此乎？”继先曰：“臣死罪，索瓜固将以启陛下食此也。”诏进瓜，上食之甚适，泻亦随止。左右惊，上亦疑，问继先曰：“此何方也？”继先曰：“上所患中暑，故泻，瓜亦能消暑尔。”大率皆类此。其后久虚东宫，台臣论继先进药无效，安置福州，因家焉。王泾亦颇宗继先，术亦有奇验，然用药多孟浪。高宗居北宫，苦脾疾，泾误用泻药，竟至大渐。孝宗欲戮之市朝，宪圣以为恐自此医者不敢进药，止命天府杖其背，黥海山。泾先怀金箔以入，既杖，则以傅疮，若未尝受杖者。后放还，居天街，犹揭榜于门曰“四朝御诊王防御”。有轻薄子以小楮帖其旁云：“本家兼施泻药。”王惭甚。宁皇患痢，召曾医（原注：不记名）入视。曾诊御毕，方奏病证，未有所处。慈明立御榻后，有旨呼“曾防御，官家吃得感应丸否？”曾连称“吃得，吃得”。慈明又谕：“须是多把与官家吃。”曾承教旨，对以须进二百丸。宁皇进药如数，泻旋定，又进二百丸，遂止。曾时坐韩党被谴，上遂于其元降秩上更增三秩。宁皇不豫滋久，谓左右曰：“惟曾某知我性。”急召入。诊讫，呜咽不胜。上曰：“想是脉儿不好也？”曾出，自诊其脉，谓家曰：“我脉亦不好。”先宁皇一夕而逝。米南宫五世孙巨秀，亦善医，尝诊史相脉，语未发，史谓之曰：“可服红丸子否？”米对以“正欲用此”，亦即愈。史病手足不能举，朝谒遂废，中书要务运之帷榻。米谓必得天地丹而后可。丹头偶失去，历年莫可访寻。史病甚，召米于常州。至北关，登舟买饭，偶见有售拳石于肆者，颇异，米即而玩之，即天地丹头也。问售者：“尔何自至此？”曰：“去年有人家一你子持以售。”米因问厥值，售者谩索钱万。米以三千酬直持归，调剂以供史。史疑而未敢尝。适有阍者亦病痿，试服，即能坐起。又以起步司田帅之疾，史始信而饵，身即轻，遂内引。及史疾再殆，天地丹已尽，遂薨于赐第。○高土孝宗圣性超诣，靡所弗究厥旨，尤精内景。时诏山林修养者入都，置之高士寮，人因称之曰“某高士”。皇甫高士，予既载其出入矣。又有谢高士，以从臣荐，讲《易》于宫中，孝宗问以老庄之学，谢对以“人主当以君国子民为心，若老庄之学，其俟之者欤！”易如刚最后洒扫高士堂，亦称高士，去其徒无甚异，唯善于趋谒，以故史越王、尤锡山、杨诚斋、陆三山颇与之游。陆公尝以斋宿竹宫，因叩其庐。有二苍童对弈，微闻松风间有琴丝棋弈声。陆公心羡，以为是何异神仙之居，叩二苍童，愿见高士，童答以高士已出，去某御药处（原注：中贵人也），陆因叹息曰：“高士亦见御药耶？”笑而出。宫本中贵人提举，易所见者提举也，陆公未之知尔。然高士见本宫提举，亦非所以为高士矣，宜发陆公之笑也。宁皇圣性多可，其徒率因左右乞先生号，天庆陈道士、三茅张道士，俱不由给舍得先生号。陈书于状，谒史相。史不悦，叱典谒改天庆观主衔，始命入。因谓陈工于修创，若先生号，岂可辄当？因谓三茅亦然。遂于群从官前及此。以如刚尝与越王诸公游，奏之上，赐通妙葆真先生，敕由给舍下。先是，史于赐第斋醮罢，戏命如刚升高席，如浮屠问对说葛藤。如刚乏辨，举道士姚公邃代己说法。姚从容就席，有僧作礼而问曰：“伺候于公卿之门，奔走于形势之途，足将进而趑趄，口将言而嗫嚅，如何谓之‘岩隐’？”（原注：姚自号为岩隐）姚即对曰：“若以色见我，以音声求我，是人行邪遭，不能见岩隐。”僧屈伏，姚掷拂下座，史大加器赏。如刚后悔不自升席。史眷如刚浸异于姚，如刚谮姚于史不行。盖嘉定间事也。
　　○萧照画孤山凉堂，西湖奇绝处也。堂规模壮丽，下植梅数百株，以备游幸。堂成，中有素壁四堵，几三丈。高宗翌日命圣驾，有中贵人相语曰：“官家所至，壁乃素耶？宜绘壁。”亟命御前萧照往绘山水。照受命，即乞上方酒四斗，昏出孤山，每一鼓即饮一斗，尽一斗则一堵已成画，若此者四。画成，萧亦醉。圣驾至，则周行视壁间，为之叹赏。知为照画，赐以金帛。萧画无他长，唯能使玩者精神如在名山胜水间，不知其为画尔。
　　○慈明慈明太后，越人也。善通经史，能小王书。母张夫人以乐部被宪圣幸，后以病中（一无“中”字）归李氏，死葬西湖小麦岭下，地名放马场。宪圣常因乐部不协，顾左右曰：“我记得张家，今安在？”左右对曰：“已死矣。有女颇聪慧。”宪圣念张氏，故召后入，时年十一二。尝置宪圣侧，宫中谓之“则剧孩儿”。及既长，宁皇侍宴长乐，目后有异，而重于自请。宪圣知其意，遂宴宁皇而赐之，曰：“做好看待，他日有福。”（原注：宪圣精于五行）由此遂正六宫之位。慈明所以报宪圣者，既无不至（一云“无所不至”），阁子内揭帖图则吴氏之宗枝也，居则指姓名以问左右曰：“这个有差遣也未？”每遣景献谕时相，凡除授必先吴氏而后其家。先是，后葬其母于群宫人冢。阅岁浸久，至不知兄弟信。迨备六宫礼，始遣迎次侄，今永宁郡王于衢，或谓后父即兄也（此句疑有误字）。葬张夫人处，盖天造地设，非人力所及。山自南高峰为冈阜，至夫人垅忽踊去，若龙昂首为岭。春阳发达，夫人坟有物若钟乳结成甓，渊泉环绕，源出百里。其家克知诗礼，福禄未艾也。宪圣父为宣靖王，先殡于金陵。暨宪圣备妃册，始敕葬于天竺石人岭下。山自严陵来，为戴青岭，复蟠折百余，形若袖展，为葬王处。茔上有屋如堂，盖垂帘后父旧制也。山接武林，汇为冷泉，大江、西湖横前，水口俱有奇峰截秀，宜其启拥佑听政之祥云。宣靖王，即今以为京师珠子吴员外是也。以珠为业，累赀数百万。王，长者也。间行闾巷，周知贫乏者，每实金与交钞于橐，挟苍头奴，遇夜以出，虽家人莫知也（以下疑有脱文）。王从橐探金钞，则率家人罗拜，谓“天所赐”。王行之且三十年，迨苍头奴长，亦号“小员外”，为王置白金器于肆，以气与售金者争，至呼以“乞儿”。售者不能平，遂持而问之曰：“我如何是乞儿？”苍头曰：“尔某年某月某日不得吴员外金与钞？你如何不做乞儿？”其人亟释苍头，翌日率家人置礼拜谢王。王阳为“未尝有此”以谢之。王知阴德已泄，久则以他故逐奴去。王尝有兴造，有神立于百步外，王遥问曰：“尔何神也？”曰：“吾太岁也。君兴造实犯我，故避于百步之外，由君有阴德也。”王笃，生宪圣，宜哉！事异，不书于后传。
　　○节度太祖罢节度，立权发遣与权知之类，故士大夫作郡，皆自称曰“假守”，谓非真节度也。今节度亦非真名存尔，在权尚书上，正尚书下。铸印畀节之外，给半俸，视尚书则有宣麻之异与节堂使臣而已。宣麻外，若皇子，则上必降敕，谕本军官吏、军民、僧道、父老。如高宗敕常德府官吏、军民、僧道、耆老曰：“朕以为国宗英，相予郊祀。克同寅而竣事，爰易镇以增畲。眷惟常德之邦，邈在重湖之北。载更斋钺，已锡言纶。凡尔军民，迨夫吏士，耸闻成命，谅溢欢心。”此则绍兴三十六年，高宗皇帝皇子普安郡王为本军节度使敕也。军民、僧道拜敕讫，用紫绫背册，列官属姓名并图经以礼状申缴本官（原注：非皇子亦用此）。若经从本镇，则太守必橐道左，尉拥前导，官吏、军民、僧道、耆老迓于郊外；往往去本镇甚远，无复讲此。惟杨节使沂中坟墓在风口。沂中实为昭庆军节度使（原注：今安吉州），间因上冢，知守臣而下欲用此礼，遂命从者（一有“迓”字）出间道以避之。绍翁窃考本朝所以重节钺而不以轻授者，以使相故也。故相以礼而去，才畀节度使判某郡。而所谓节度俸给，又复减半，而其位又在正尚书之下，则除授之际，正不必宣麻锁院（原注：以宰相为之，故宣锁，后循用不改）。惟宰相去国判郡除使相者，不妨带宣；若他官特授者，正不必尔。况参预而下，等为大臣，俱用制除，而视权尚书者，反得宣锁。此皆制度因循，有合厘正者。节钺轻授，甚至致仕亦有封驳者，有正授而中司（一作“书”）卷班以出者，有缴真俸者，是以视权尚书为重也。余除权尚书、正尚书，设或未当，则封驳者绝少，未尝有争之如此力者，是可讶也。且正尚书一闲即为政府，节度使自细转检校三少、太尉至于开府，尚有三四转。且正尚书有不旬月致阶两地者，为节度至开府，或十年才一转。况任子京秩与小使臣之不同，阔略于正尚书，纤悉于节度使，愚实未解。绍兴十六年四月辛未，张澄以端明殿学士除庆远军节度使，众皆荣之，俗谓之“文极换武”。或节钺除仪同三司，则谓之“武极换文”。端明已视正尚书，节钺反居正尚书之下，俗以为荣，何也？
　　○注脚端明嘉定李大性伯和以吏部尚书除端明殿学士，今俗谓“无注脚”。若有注脚，则降旨云：“某人除端明殿学士，恩例并同执政。”危公稹尝居著庭，倩绍翁草札送之，因命书史写“判府端明相公”。危以笔涂去二字，谓：“此岂可轻以称谓？”吴公铸以保康军节度提举万寿观，薛知院极称之曰“节使观使”，史相弥远却称曰“观使节使相公”。二公世官，必各有据。
　　○秃头防御军功内官虽授防团，若未去阶官（原注：谓上有左武大夫之类），但视遥郡。惟近邸不带阶官，非有功特转，不许去阶官，俗谓之“秃头防御”。使去横旁用圆状，视从臣矣。
