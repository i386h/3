<!-- { "loadSidebar": true } -->
　　按此诗第三首末釜鬻句，其本意大约谓宜参用西法以复国仇也。然如洪钟宇者，亦人杰矣哉！唐有父谋叛而其子赴阙告变者，史家谓其能存宗祠，忠孝仍自两全；取钟宇较之，其忠孝为何如耶！孔子曰：「匹夫不可夺志」；由今观之，益信钟宇间关异域，迹玉均十年，竟成其志，英风灏气溢于两间，其艰苦卓绝之心可以惊风雨而泣鬼神矣！盖诚之所至，金石为开，玉均即不能杀，亦将夺魄，况能手刃之耶。此诗之表彰，使群天下之人如睹钟宇倜傥之状，以生其忠愤之心。吁！世有如钟宇其人者乎，余将铸金事之；故特录此为忠愤集之殿。鲁阳生跋。

