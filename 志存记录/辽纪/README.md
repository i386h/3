<!-- { "loadSidebar": true } -->
　辽纪　　（明）田汝成 撰 

　　●目录 

　　叙 
　　辽纪 

　　●辽纪叙 

　　辽纪一卷明田汝成撰汝成字叔禾钱塘人嘉靖丙戌进士官至广西布政司右参议明史有传其所著书著录于四库者二种入存目者五种是书则入史部杂史类之存目为浙江汪启淑家藏本其已否刊于明代则不能详也所纪始于洪武二年置辽东卫讫于嘉靖十七年把当亥入寇历一百七十年而事不必备近人考明代事者皆以实录为主实录无征始参以他书此必遵之程也是书所纪设卫年月几无一与实录合者如辽东卫置于洪武四年刘益奉表来归之日而是书则云置于二年辽海卫置于洪武二十三年而是书则云置于十一年金复海盖四卫本不置于同时 【 洪武七年置金州卫九年置海州盖州二卫十四年置复州卫】 而是书则云俱置于洪武九年至铁岭卫则于洪武二十一年置于古铁岭城二十六年徙于古银州地而是书则谓二十一年置于银州不着迁徙之事其它如宁远卫置于宣德五年而是书谓在永乐三年行太仆寺置于洪武三十年而是书谓在十一年诸如此类皆与实录乖异无可征信其尤误者安乐自在二州置于永乐六年奴儿干都司置于宣德三年实录纪载甚明而是书谓皆置于永乐二十七年按明成祖在位二十二年自无永乐二十七年其误固不待辨矣盖田氏未尽依据实录杂采他书或据传闻以成此作 【 近人谢国桢清开国史料考谓是书多取材于实录殊不尽然】 四库总目讥其叙事疏略挂漏洵不诬也然实录及明史皆谓洪武六年设辽阳府州县十年革之而是书则谓置于五年以千户徐便署府事既而罢之全辽志亦云置于壬子即洪武五年也又是书谓定辽左右二卫置于洪武十年虽异于实录 【 实录谓置于六年】 而与辽东志则脗合是其致误之由亦未必无据又是书谓洪武十年罢定辽县当为罢辽阳府州县之误二十年命东川侯胡定等北伐纳哈出当为胡海之误此证之实录及明史而可定者不待辨也总目谓是书多载未行之奏议无以资考订然核之实录即不免此病讵宜独责田氏自辽金以来尝以辽河迤西之地属于中京大定府元代易大定府曰大宁置山北辽东道于此明代因之置大宁都司是一言辽地未尝遗大宁而不数也是书以辽纪命名故颇详朵颜三卫事朵颜据大宁都司故地不得谓之非辽而总目讥其详于朵颜疆域未能分明岂得为定论乎即就辽东都司不兼大宁而言亦非失其断限辽东志尝以开原徼外之地叙入书内此固为奴尔干都司故地也奴尔干故地因久废而附于辽东则大宁故地附于辽东亦有何不可者矧是书未尝以辽东命名也耶考日本尊经阁本辽东志为嘉靖十六年重修本在是书所讫之前一年或辽东志刊本已为田氏所见且书中数事有与全辽志畧同者 【 全辽志卷六史考一篇多同是书】 全辽志刊行在后 【 嘉靖四十四年】 恐又取材于是书卷首署无锡俞宪校正宪字汝成无锡人嘉靖戊戌进士官至湖广按察使着盛明百家诗三百卷见四库存目 【 总集类】 其年辈后于田氏故任校字之役是书世尟流传惟日本静嘉堂文库藏有钞本余得借钞以校实录诸书多所异同可备一方之掌故故取而刊行焉金毓黻校竟记 

　　四库全书总目卷五十三 【 史部杂史□存目二】 

　　辽纪一卷 【 清江汪启叙家藏本】 
　　明田汝成撰汝成有炎缴纪闻已著录是编载辽东边事始于洪武二年迄于嘉靖十六年叙事疏略挂漏至多又多载未行之奏议殊不足以资考订又三卫之中惟福余跨辽而东泰宁已为辽西境朵颜则大宁都司地非辽东地矣书中详于朵颜是疆域且未分明无论记事矣 
　　案是书讫于嘉靖十七年文中误作十六年应正 

　　●辽纪 

　　钱塘田汝成　叔禾　编纂 
　　无锡俞宪　汝成　校正 
　　洪武二年置辽东卫 
　　洪武三年春高丽王颛遣使称藩修贡 
　　冬十月元平章刘益来归 
　　先是元主北遁丞相也速以余兵栖大宁也先不花据开原洪保保据辽阳哈剌不花据复州刘益据得利嬴城高家奴据平顶山而纳哈出出没沙漠互争雄长至是也先不花高家奴纳哈出刘益等合兵趋辽阳洪保保拒不纳诸军攻破之执洪保保以归既而释之诸酋不协益乃奉表来归以益为辽东卫指挥同知 
　　洪武四年遣大都督府断事吴立抚赉辽东新附官民 
　　初洪保保既得释复聚兵遁得利嬴城吴立至辽东赏不及保保保保大怼以刘益卖已以杀刘益而奔开原益军惊乱前元侍郎房暠右丞张良佐讨洪保保不获捕其党马彦辉等斩之益军始定乃迎吴立于金州权摄卫事事闻诏以立暠良佐为指挥 
　　置定辽都卫以马云叶旺为龙虎将军定辽都卫指挥使 
　　旺淮西六安人云庐州合肥人皆以从龙功授职引兵由登莱海道入金州招元参将叶廷秀降之进兵平顶山攻破高家奴于老鸦寨未几亦降旺云同心设略修城廓缮甲兵开屯田建学校选豪杰而周鹗关忠王才耿成陈玉皆名将冠军辽阳至今称之 
　　洪武五年置辽阳州府县以千户徐便署府事既而罢之 
　　洪武七年冬十二月纳哈出寇辽东指挥使叶旺马云击走之 
　　纳哈出率众数万由长广渡辽水直趋金州旺云□曰虏越复盖而入金州金州有备野无所获进不能攻势必不久而还盖州东北山多险阻西濒大海设伏扼归破之必矣遂令云留守而旺以兵八千趋盖州纳哈出引众还至熊岳距大军七十余里旺令千户徐便潜于青石山伐木为寨积冰为垒沃水使坚绝其东北之路又自海岸官盖牟城密置钉板以指挥王才领强弩数百截青石山隘口其东南诸山各树旗鼓以数卒更番击之仍束刍为人衣以甲冑设机动运为疑兵分配既定别遣部将耿成陈玉以兵夜劫虏营众惊扰纳哈出列军于城南旺率锐卒冲其中坚炮声一起诸山响应指挥吴立亦出兵纵击之自晨及晡斩获无算虏众大败悉奔青石山王才据桥力战虏不能过转驰而西厄于冰垒又闻四山鼓噪进退仓皇至海岸复值钉板人马僵仆纳哈出几获而遁去云复出兵追击三百余里歼其众殆尽 
　　洪武八年改辽东都指挥使司 
　　洪武九年罢海州卫盖州卫复州卫金州卫 
　　四卫皆在辽阳城南界海州南去一百二十里盖州二百四十里复州四百二十里金州六百里 
　　洪武十年罢定辽县置定辽中卫左卫右卫前卫后卫 
　　五卫皆在辽阳城内而巡按察院布政分司行太仆寺苑马寺副总兵府都指挥使司在焉 
　　洪武十一年置辽海卫 
　　设行太仆寺 
　　寺在辽阳城内职掌官军马匹点视孳牧廋弱者督令餧养倒失者依限追偿 
　　洪武十五年夏四月诏辽东守臣议屯田之法 
　　先是辽东官军衣粮仰给山东岁运布纱棉花由太仓海运至牛家庄储支动计数千艘士卒冒风波多漂溺者至是诏曰辽右之地元时号称沃野元孽既殄有劝朕复立辽阳行省者朕以其地早寒土旷人稀不欲以官吏扰民但以卫兵戍之而岁费衣粮运自海上闻之一夫航海举族怨哀朕实悯之其议开屯田以为久利守臣议入乃计士卒以十分为率三分屯种七分戍逻 
　　洪武十六年夏五月高丽入贡敕辽东守将唐胜宗等绝之 
　　先是元帝尝索女于高丽而其臣周义有女入元宫元主出奔上获其女蓄之义数来朝贡上厌之至是敕曰旧岁今春高丽之使水陆两至皆非臣礼东夷谲诈不可深交昔者汉四伐之灭其国族魏二伐之屠其都邑晋一伐之焚其宫庐俘其男女五万隋二伐之毁城杀将唐四伐之虏其夷王斩首五万级获牛马百万辽五伐之拔十余城斩其乱臣康肇金一伐之元五伐之夷王奔躭罗追击斩之以躭为牧野此自古中国帝王不与深交之明验也胜宗等出镇辽左高丽使臣必且数至宜谢绝之 
　　洪武十九年置东宁卫 
　　洪武二十年春正月命宋国公冯胜颖国公傅友德永昌侯蓝玉南雄侯赵庸定远侯王弼东川侯胡定武定侯郭英等帅师二十万北伐纳哈出降擒之 
　　初纳哈出分兵为四营一曰榆林深处一曰养鹅庄一曰龙安一曰秃河辎重富盛畜牧蕃息虏主数招之不往上命宋国公冯胜为大将军颖国公傅友德为左将军永昌侯蓝玉为右将军南雄侯赵庸定远侯王弼为左参将东川侯胡定武定侯郭英为右参将将兵讨之纳哈出计无所出乃遣使至大将军营阳为纳款而实觇兵势胜遣玉往一秃河受降虏使还报纳哈出闻之乃指天啧啧曰天不复与我有此众矣遂率数百骑自诣玉纳降玉大喜出酒饮之甚驩纳哈出因酌酒酬玉玉请先之纳哈出饮讫复酌以授玉玉解衣衣之谓曰请服此而后饮纳哈出不肯服玉亦持酒不饮争让久之纳哈出取其酒浇地顾其下咄咄语将脱去时郑国公常茂在坐其麾下有赵指挥者解胡语以告茂直前缚之纳哈出惊起就马茂拔刀追之伤臂不得去都督耿忠遂以众拥之见胜纳哈出所部妻子将士凡十余万在松花河自闻纳哈出被伤遂惊溃余众欲来追纂胜遣前降将童观往谕之于是其众亦降凡四万余并得其名爱马所部二十余万人牛马驴驼辎重亘百余里捷闻诏以纳哈出为海西侯 
　　置沈阳卫 
　　洪武二十一年置秃者野人乞利迷女直军民府寻罢之置三万卫 
　　卫在辽阳城北三百三十里开原城是也北路参将在焉在古为肃慎之地后曰挹娄元魏时曰勿吉隋曰黑水靺鞨金人起焉改会宁府号上京元灭之改开元至是改元为原东北有长白山横互千里山巅有潭万顷支流南为鸭绿江北为混同江 
　　置铁岭卫 
　　即辽金时银州故城也在辽河之东 
　　洪武二十二年罢义州置义州卫 
　　义州在辽阳城西五百四十里西路参将在焉 
　　夏五月建泰宁福余朵颜三卫 
　　前元阿礼失里者封辽王居兀良哈盖春秋时山戎地也至是与其党塔宾帖木儿等未降乃建三卫以阿礼失里为秦宁卫指挥使塔宾帖木儿为指挥同知海撒男答奚为福余卫指挥同知脱鲁忽察儿为朵颜卫指挥同知各以部落畜牧藩护边徼盖三卫者契丹阿保机遗孽也自宁前抵喜峰近宣府曰朵颜自锦义历广宁至辽河曰泰宁自黄泥凹逾沈阳铁岭至开原曰福余其俗皆狡黠好杀喜偷而朵颜尤无赖 
　　洪武二十三年置广宁卫 
　　广宁在辽阳城西四百二十里三堂户部分司按察分司游击将军府在焉 
　　洪武二十五年置广宁前屯卫后屯卫中屯卫左屯卫 
　　洪武二十六年置广宁右屯卫 
　　洪武二十七年置广宁中卫左卫右卫 
　　永乐元年徙大宁都司于保定府以其地畀兀良哈 
