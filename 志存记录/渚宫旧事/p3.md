<!-- { "loadSidebar": true } -->
　　伍员之亡也王使捕之员贯弓执矢向使者使者不敢进自郑之许见许公而问所之公不应东南向而唾畏楚也员再拜曰知所之矣因之呉过于楚至江上欲渉见一丈人刺小船渡之已絶江问其名不告解其剑以与丈人曰千金之剑愿献之丈人不受曰楚国之法得伍员者爵执珪禄万担子胥吾尚不取何子之剑伍员至呉使人求之江上则不能得每食必祝曰江上之丈人天地至大人至众名不可得而闻身不可得而见也
　　司马子期欲以妾为内子访之左史倚相曰吾有妾而愿欲笄之可乎对曰昔大夫子囊违王之命谥子夕嗜芰子木有羊馈而无芰荐君子曰违而道榖阳竖爱子反之劳而献饮焉以毙于鄢芈尹申亥从灵王之欲以陨于干溪君子曰从而逆君子之行欲其道故进退周旋唯道之从吾子经营楚国吾不欲荐芰以干子子期乃止之也
　　越胜呉又请卒于楚将攻晋左史倚相谓平王曰越破吴豪士死鋭卒尽索卒以攻晋是示我不病也不如起师以分呉平王曰善因起师而从越越王怒将逆战大夫种曰吾士尽甲伤不如赂之乃割露阴五百里以和司马子期伐陈呉救之军间三十里雨十日夜晴左史倚相谓子期曰十日雨兵聚而甲辑呉人必至不如备之乃为阵阵未成而呉人至见荆戒备而反左史曰呉反复六十里其君子必休小人为食我行三十里击之必克从之遂破呉军
　　昭王欲游荆台司马子期进曰荆台之游左江右湖前望猎山下临方淮其乐使人遗老而忘死人君游者殆以亡国愿大王无游焉【荆台在章华之东去江陵一百二十里台周回百有余丈】王怒之令尹子西驾于殿下曰今荆台之观不可失也王喜抚子西之背曰与子共乐之矣子西歩马十里引辔而止曰臣有所谓王听之乎王曰子言子西曰臣闻为人臣而忠于君者爵禄不足赏为人臣而谀其君者刑罚不足诛夫子期者忠臣若臣者谀臣愿王赏忠而诛谀焉王曰令我听司马之诤是独能禁我耳若后世游之奈何子西曰禁后世易耳大王万歳之后起山陵于荆台之侧子孙必不忍游父祖之墓以为观乐也王曰善乃还
　　昭王使石渚为政【史记作石奢】廷有杀人者石渚追之则其父也还车立于廷曰以父行法不忍阿有罪废国法不敢乃伏斧锧请死于王王曰追而不及岂必伏罪子复事矣石渚辞曰不私其亲不可谓孝事君枉法不可谓忠令吏舍之上惠也不敢废法臣节也遂不去斧锧刎颈于王庭
　　狂接舆楚人也【皇甫谧髙士传云陆通字接舆也】躬耕以食其妻市米返昭王使使者赍金百镒造门曰大王使臣请先生治江南接舆笑而不应使者遂不得辞而去妻从市来曰先生少而为义岂将老而遗之门外车迹何其深也接舆曰今者王使使者赍金百镒欲使我治江南妻曰君命不从非忠从之是遗义不若去之乃夫负釡甑妻戴纴器变易姓字莫知其所之
　　呉入郢烧高府之粟破九龙之钟皷壊宗庙徙陈器呉以班处宫吴王子子山处令尹之宫夫概欲攻之惧而去之夫概入之呉王尽妻后宫至乎夫人伯嬴伯嬴持刀曰妾闻天子者天下之表公侯者一国之仪天子失制则天下乱诸侯失节则其国危夫妇之道固人伦之始王教之端是以明王之制使男女不亲授坐不同席食不共器殊椸架异巾栉所以絶之也若诸侯外滛者絶若卿大夫外滛者放士庻人外滛者宫割夫然者以为仁失可复以义义失可复以礼男女之失乱亡兴焉今君王弃仪表之行纵乱亡之欲犯放絶之禁何以行令训民哉且妾闻生而辱者不如死而荣若使君王弃其仪表则无以临国妾有滛端则无以生世一朝而两辱妾以死守之且凢所欲妾者为乐也近妾而死何乐之有如先自杀妾又何益于君王于是呉王惭遂退舍伯嬴与其保阿闭永巷不释兵三旬
　　呉攻楚子胥使人宣言于楚曰用子期将因击之用子常将因去之楚人闻之因用子常而退子期呉人击之败
　　阖闾攻郢三胜问子胥曰可以退乎对曰溺人者一饮而止则无溺也其沉者以其饮不休不如乘之以沉之昭王反郢乐师扈子侍坐引琴而歌曰王兮王兮聴谗邪狂杀左右寃伍奢二胤怀恨东奔呉创雠构祸破国都鞭尸戮骸丘墓屠頼申包胥人获苏王虽反国忧未徂王垂涕不复聴乐师扈子亦终身不操琴
　　昭王当房而立愀然有寒色是日出府之裘以赐寒者出仓之粟以赈饥者呉袭郢当房赐者请徃战死阖闾一日五徙当房之徳也
　　屠羊说从王出奔王反郢赏之说曰大王失国说失屠羊大王反国说反屠羊臣之爵禄已复矣又何赏之有王强之说曰大王失国非臣之过故不伏其诛大王反国非臣之功故不敢当其赏王曰见之说曰楚国之法商人必有不献重赏然后得见于君今臣智不能存国节不能死君勇不能待冦然而见之非国法也遂不受命入于溪中王谓司马子期曰有人于居处甚约论议甚高为我求之愿为兄弟请以三公之位子期舍车而徒求之五日夜而见之谓曰国危不救非仁也君使不从非忠也恶富贵于上安习俗于下意者过也说曰岂可贪爵禄吾君有妄施之名乎竟不受而去
　　越姒者越王勾践之女昭王聘为妃王燕游蔡姬在左越姒参右王亲乘驷驰逐遂登附社之台观士大夫逐者王欢乃顾谓二姬曰乐乎蔡姬对曰乐王曰吾愿与子生若此死又若此蔡姬曰敝邑之君固以其黎民之役事君王之马足犹以为未足故以婢子为苞苴玩好今乃比好妃嫔列于后宫固愿生俱乐死同时岂敢有贰哉王顾谓史书之蔡姬许从孤死矣王乃复谓越姒曰吾愿与子生又若此死又若此对曰昔吾先君荘王滛乐三年不聴政事终而能改卒覇天下妾以君王为能法吾先君将改斯乐而勤于政也今则不然而要婢子以死且君王以束帛乘马取婢于敝邑寡君之太庙也不约以死妾不敢闻命其后王病有云如赤鸟夹日而飞王问周太史史曰当王身乎然可移于令尹司马王曰除腹心之疾而寘诸股肱何益羣臣闻之请以身祷于神王弗聴蔡姬曰人实欲之何为不使越姒曰大哉君王之徳于是妾愿从矣昔日之游滛乐也是以不敢许及君王复于礼国人皆将为君王死而况妾乎请愿先驱狐狸于地下王曰昔之游乐吾戏耳若将必死是彰孤之不徳越姒曰妾死王之义不死王之好内也遂自杀及王薨【郭仲产荆州记昭王墓在江陵西北百余里沮水之西舆地志云昭王墓卤薄二百】羣臣曰其母信者其子必仁乃立越姒之子熊章是为惠王
　　芈尹文荆之驱逐彘鹿者司马子期猎载旗旗长拽地芈尹文拔剑齐诸角而断之二车抽弓于韔援矢于筩而未发也子期伏轼问曰吾有罪于夫子乎对曰臣闻之王者之旗拽于地国君之旗齐于轸大夫之旗齐于角今子出自荆国有名大夫而灭三等虽文断之不亦可乎子期悦载之王所王曰吾闻有断子之旗者其人安在吾将杀之对曰臣固将谒之彼鞭朴之使而敢断臣之旗勇也臣问之而服臣以法智也勇且智臣愿君王用之昭王曰善乃使为江南令大治
　　申鸣郢人治国养亲孝闻于国惠王欲仕之申鸣曰何舍为孝子乃为忠臣乎其父曰使汝有禄于国有位于朝有乐为而我不忧故我欲汝之仕申鸣受命王以为左司马期年遇王孙胜之乱申鸣率师攻之胜谓石乞曰鸣天下勇士今将兵奈何乞曰鸣孝子劫其父殆与我也胜从之谓鸣曰子归我我与子分楚国不然则死是矣申鸣流涕曰始则父之子今则君之臣既不得为孝焉得不为忠援桴皷之遂杀胜其父亦死焉王且赏之鸣曰受君之禄避君之难非忠正君之法以杀臣之父非孝行不可两全名不可两立悲夫若此而生亦何以见天下之士遂自刎而死
　　石乞侍坐于屈建建曰王孙胜其乱乎乞曰胜所下士者三人与己若者五人与同衣食者十人其行若此何故为乱建曰此吾所谓乱也以君子行则可于国家行过礼则国家疑之且茍不难下其臣必不难高其君矣居十月胜果乱
　　石乞勒兵以示易甲曰与我无患不富贵甲笑曰吾子常言吾义矣吾子忘之乎立得天下不义吾不敢威吾以兵不义吾不从今子将杀君而使我从子非君义也子行其威吾明其义不亦可乎且逆子以兵为争应子以声为鄙拱而待兵颜色不变
　　石乞将盟屈庐拔剑而属之曰诗有之矣莫莫葛藟施于条枚恺悌君子求福不回今子覆国求福于庐可乎且知命之士见利不动临死不恐为人臣者时生则生时死则死故上知天命下知臣道其有可劫乎子胡不椎之乞乃内其剑也
　　王孙胜立子闾子闾不肯劫之以刄闾曰王孙辅相楚国匡正王室而后庇焉启之愿也今子假威以暴王室杀伐以乱国家吾虽死不従胜曰楚国之重天下无有天以与子子何不受闾曰吾闻辞天下者非轻其利欲以明其徳不为诸侯非恶其位欲以洁其行见国而亡主不仁劫白刄而失义不勇子虽告我以利威我以兵吾不为也胜强之不可遂杀之
　　楚人庄善者辞其母将死君母曰弃母死君可乎善曰闻事君者内其禄而外其身今所养母者君之禄请徃死之比至朝三废车中其仆曰子惧可速返善曰惧吾私也死义吾公也君子不以私害公遂徃死之韩诗外传云庄之善新序作庄义之
　　子兰子事王孙胜胜将为乱告兰子曰吾将为大事愿与共之兰曰我事子而与子弑君是助子不义畏患而去是遁子于难故不预子以成吾义契领于庭以遂吾行
　　惠王时陶朱公子杀人于楚有司囚之朱公遣其长子装黄金千镒置褐器中载以牛车为书遗故所善庄生戒其子至则进千金聴其所为慎无预其事长男既行亦自私赍数百金至楚庄生家负郭披藜藿到门居甚贫然长子进书金如其父言生曰可去矣慎无留即弟出勿问所以然长男既去不顾生以其私赍遗国之贵人焉生虽居贫穷然以亷闻于国自王以下皆师尊之及朱公进金非有意受也欲以成事复归之以为信耳故金至谓其妻曰此朱公金也有如病不宿戒后归勿动而公之男不知其意以其殊无短长也庄生入见王曰某星宿某此则害于楚王素信之曰为之奈何生曰独以徳为可以除之王曰先生休矣寡人将行之王乃使使者入封三钱之府贵人惊告男曰王且赦曰何以知之曰王每赦常封三钱之府昨暮王使封之朱长男以为赦弟固当出重以千金弃庄生所无为也乃复见生生惊曰若不去耶长男曰固未也初为事弟弟今议自赦故辞生去生知意欲复得其金使入室取朱公子持去自幸也生羞为卖入言于王曰臣前言某星事欲以修徳报之今臣出道路皆言陶之富人朱公子杀人囚楚其家多持金赂王左右非能恤国而赦乃以朱公子故也王怒曰寡人虽不徳奈何以朱子故而施惠令论杀朱子明日遂赦
　　楚与呉越战于江楚人顺流而进迎流而退不利则退难呉越迎流而进顺流而退不利则其退速呉越因其势亟败楚及惠王时公输般始为钩强之备退者钩之进者强之量长短而制为兵自是楚兵节呉越兵败又尝为木鸢乘之以窥宋城
　　公输般为云梯之械将攻宋墨翟闻自齐行十日夜至郢献千金于般曰北方有侮臣者愿子杀之般不悦曰吾义固不杀人墨子再拜曰吾闻子之梯以攻宋楚有余于地不足于民杀所不足争所有余不可谓智宋无罪而攻不可谓仁子义不杀少而杀众不可谓知类般子服翟曰何不己乎曰既言之王矣曰胡不见我于王遂见之墨觧带为城以牒为械般设九攻而墨九却之般诎而曰吾知所以距子矣问其故墨曰般意不过欲杀臣杀臣则宋莫能守然臣弟子禽滑厘等三百人持臣守器在宋城上以待楚矣王曰请无攻宋
