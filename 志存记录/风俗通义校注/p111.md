<!-- { "loadSidebar": true } -->
○刘知几史通自叙篇
　　民者，冥也，冥然罔知，率彼愚蒙，墙面而视，或讹音鄙句，莫究本源，或守株胶柱，动多拘忌，故应劭风俗通生焉。 

○苏颂苏魏公文集校风俗通义题序
　　臣所校定风俗通义，崇文先阙本，臣以私本因官书校定，凡十卷，谨次第录。谨案：范晔后汉书：“应劭字仲远，汝南南顿人，历太山太守，后为军谋校尉，卒于邺。撰风俗通，以辨物类名号，释时俗嫌疑，文虽不典，后世服其洽闻。”然传不记其篇卷，惟梁录载风俗通义三十卷，隋书经籍志三十二卷、录一卷，唐志亦云三十卷，而臣某所传才十卷，初疑阙其下篇，历代诸儒，着书引据最多，而无若庾仲容子抄、马总意林、载之略备，今以其书校之，乃篇次不伦。然子抄但着卷第凡三十一，而不记篇名；意林则存篇名，而无卷第。今校其文意，粗可见者：独皇霸一篇，同为第一；其正失第二，子抄云第六；□礼三，子抄云第八；过誉四，子抄云第七；十反五，子抄云第九；声音六，子抄云十三；穷通七，子抄云十五；祀典八，子抄云二十；神怪九，子抄云三十一；山泽十，子抄云二十四。又意林以祀典为仪礼。其余篇名可见者：曰心政，曰古制，曰阴教，曰辨惑，曰折当，曰恕度，曰嘉号，曰徽称，曰情遇，曰姓氏，曰讳篇，曰释忌，曰辑事，曰服妖，曰丧祭，曰宫室，曰市井，曰数纪，曰新秦，曰狱法，其书并亡，而第八并篇名亦亡。又案意林于折当篇载目录云：“ 
太山太守臣劭再拜上书曰：‘秦皇焚书坑儒，六艺缺亡；高祖受命，四海乂安，往往于壁柱石室之中，得其遗文，竹帛朽裂，残阙不备。至国家行事，俗间流语，莫能原察；故三代遣輶轩使者，经绝域，采方言，令人君不出户牖而知异俗之语耳。’”此其自叙如此，势当在卷首或卷末，今乃云第十，以此又知庾、马所载篇第，未必当然，故不复更改，谨以黄纸缮写，藏之馆阁。 

○洪迈容斋五笔卷六经解之名
　　晋、唐至今，诸儒训释六经，否则自立佳名，盖各以百数，其书曰传，曰解，曰章句而已。若战国迨汉，则其名简雅，一曰故，故者，通其指义也；书有夏侯解故，诗有鲁故、后氏故、韩故也。毛诗故训传，颜师古谓：“流俗改‘故训传’为‘诂’字，失真耳。”小学有杜林苍颉故。二曰微，谓释其微指，如春秋有左氏微、铎氏微、张氏微、虞卿微传。三曰通，如洼丹易通论名为洼君通，班固白虎通、应劭风俗通、唐刘知几史通、韩滉春秋通。凡此诸书，唯白虎通、风俗通仅存耳。 

○晁公武昭德先生郡斋读书志卷二子类
　　风俗通义十卷，右汉应劭撰。劭字仲远，奉之子，笃学博览多闻，灵帝时举孝廉，仕至泰山太守。撰风俗通，以辨物名号，释时俗嫌疑，文虽不典，世服其洽闻。（据袁州刊本） 

○陈振孙直斋书录解题卷十
　　风俗通义十卷，汉泰山太守汝南应劭仲远撰，唐志三十卷，今惟存十卷，余略见庾仲容子钞。 

○丁黼跋
　　余在余杭，借本于会稽陈正卿，正卿盖得于中书徐渊子，讹舛已甚，殆不可读，爱其近古，钞录藏之，携至中都，得馆中本，及孔复君寺丞本，互加参考，始可句读，今刻之夔子；好古者或得善本，从而增改，是所望云。嘉定十三年秋七月庚子，东徐丁黼书。 
　　器案：是年四月望日，丁黼刻古今注于夔门，相距仅三月耳。丁黼，宋史卷四百五十四有传。又案：魏了翁鹤山大全集卷三十六有答丁大监黼，卷三十七有与丁制副（黼，甲午），程公许沧洲尘缶编卷五有代上夔帅丁文伯，吴泳鹤林集卷三十褒忠庙碑云：‘成都守臣副四川制置使丁黼赐谥立庙。’ 

○李晦跋
　　上行下效谓之风，众心安定谓之俗，移风易俗在则人，亡则书，此应劭风俗通所由作也。然汉世有其书，后人着述，多引以为证，今罕见全本。锡学比刊白虎通矣，风俗通一体书也，尚缺焉，三衢毛希圣挈来横经，锡守刘平父一见，以此勉之，遂绣梓于学。客有自锡山来者，道广文此意，征予跋语，余深嘉至教之浃洽，异书迭出，可为斯道贺，敬因其请而题于篇首云。大德丁未中和节，太中大夫行都水监李果题。 
　　器案：拾补“李果”作“李晦” ，盖所据本漫漶不全，遂据谢居仁题辞及大德本白虎通张楷序所言之“耆儒李显翁晦”而臆改之，误矣。 

○谢居仁题辞
　　丰城双剑，张华谓“天生神物终当合”，古剑、古书，一也。白虎通与风俗通二书，并行于二千年前，不复见久矣；余观风西浙，至无锡，有耆儒李显翁晦来访，云：“鲁斋许文正公之门人刘平父世常，来守吾邦，尝刊白虎通于学，参政恪斋严公，题于卷首，方虑未得风俗通以完二书，未几，某之子元昭，录吴泮，得之于馆下生，以归，郡博士遂抄之，将并刻于学，愿求着语。”余曰：神物终合之论信然，喜而为序。大德乙巳阳月中议大夫江南浙西道肃政廉访副使谢居仁显卿题。 

○郎壁金序
　　尝闻汉有典司，号黄车使，其书九百四十，皆推本于周。盖周官有诵训，掌道方志，而训方氏又训四方之传道，及闾师、县师，各有其书，岂欲广其载记，亦欲借以范世耳。世衰，即有名儒，未尝引藉殿中，领校秘书，奉诏着作，独遇四海幅裂，豪杰并起，逐鹿中原，横遭祸害；如以其身驰骛功能则不合，若博学积闻，终老岩穴，声名腐朽，又非其心，乃创一家言，冀垂后世，而零坠散遗，湮烟废没，并其姓名，亦不复着者固多矣。汉季应劭，为一时名儒，受学郑玄，位不大显，乃昉古义作风俗通。夫四方风气，刚柔细大美丑，上下千古，历代不移，与天地终始，音律冥符，识其情者王，逸其轨者亡，故□皇霸；以迨季世，循环互转，无殊五音，先王作乐；荐殷莫重祀典，朝野祭飨，亦各有属；东西南北，神鬼所向，纷然莫纪；其与覆载同灵者惟山泽；虽卷析为四，义归于一，良足为立政致治者之助。予读隋书，史臣称高构工吏事，冯翊哑女，采樵生孕，据风俗通断其姓氏；则居民上者，何必一事相符，即置之座右，亦奚不可。家严嗜古，尝以文事饰吏治，即庭训不惮孜孜；予小子奉其教，若独乐园司马诲，虽不及向、歆父子，录书万卷，而锓其书以行世，经济皆从此始，犹愈于曹氏书仓，倪氏脩羊也。天启丙寅春仲，仁和后学郎壁金公府父题。 

○朱君复诸子酌淑
　　汝南应劭，博学多识，撰风俗通，以辩物类名号，释时俗嫌疑，文虽不典，后世服其洽闻。今观其书，视白虎通不啻过之。余独取其述刘向论文、宣二帝一条，尤古劲有法，可与子政诸疏，并绝千古。 

○方孝孺逊志斋集卷四读风俗通义
　　风俗通义三十篇，后汉末应劭所着，今所存者，皇霸、正失、愆礼、过誉、十反、声音、穷通、祀典、怪神、山泽十卷而已。其辞固无他奇，然语怪神之事，一以理胜之，足以解流俗之弊。又载当时人品，而具评其事，非按经受礼，不敢略于中臆之说，故至今传而不废也。后世着书者，厌常喜异，设为诡激邪曲之辨，以为高一时，虽可以动人，而无补于世，终不能如此书之传者众矣。天下之物，山岳有时而崩，金石有时而毁，惟至理之言，与天地并存；立言之士，其不可不务知道哉！ 

○蔡仲光谦斋文集卷五读风俗通义
　　善交友者，感其一事协于情，其余虽尽非者，仪型其一事可也；善读书者，聆其一言审于理，其余虽尽非者，佩服其一言可也：以此交人，故天下鲜废人；以此读书，故天下无废书。风俗通义，东汉应劭之书，其文质而肤疏，而锋锷不足用，数见数掩卷不即竟，及后见刘向论文及宣治之上下于成帝之朝，有味哉，何其言之闳深也！呜呼，此真忠臣之言哉！文帝，三代以后之令主也，亦三代以前之令主，而三代以后未有贤能过之者也。每读汉书，至终岁断狱数百，民赋四十，丁男三年而一事，未尝不叹息，诵其时，慕其德，以为后世不可几及；矧向为宗室遗老，去文帝时未远，而顾以综核不如宣帝少之哉？此其故不在文帝，而在成帝。当成帝时，国家承累世治平之后，百姓乂安，中国无事，蛮、夷无不带绶来朝；然而日食星孛，岷崩江竭，无云而雷，黄雾四塞，上天重戒，为汉灾异。而王氏之骄奢僭盛，其先墓在济南者，则梓柱生枝，扶疏出屋，以为其征。忠臣顾景怀忧，徘徊古今之际，权衡在心，而抑扬发为此论，于以激成帝之懦弱，而厉其气；盖成帝以温雅宽博之资，优游朝宁之间，而无雄断之略，不能总揽几务，察其变而图之，以转移危乱于未事之先，而因循以基王氏之祸，此其天资综核之材不足，而临朝渊嘿之度有余，法当缓文帝之宽仁，急宣帝之明察，其后成帝卒湛于酒色，无以自振，而忠臣以空言不能补救，遂赉恨以死；而世因谓向懵于是非，岂非世懵于知向也哉！予取风俗通义以此。 

○王钺读书蕞残
　　风俗通，汉应劭仲远所作。劭博览多闻，广所撰述；又以缀文之士，析文便辞，转相凌高，乃撰风俗通十卷，以辨物类名号，释时俗嫌疑。汉史谓“其文虽不典，后世服其洽闻”。今读之，诚哉其洽闻也！劭自叙其书，比诸画犬马之难；盖所裨在耳目之前，日用饮食之际，固当悬诸日月，与扬雄方言、蔡邕独断，同为不刊之书也。 

○朱筠风俗通补逸题识
　　辛未夏，宣室偶问赵高束脯事出何书，余据文选潘岳西征赋注引风俗通曰：“秦相赵高指鹿为马，束蒲为脯，二世不觉。”以对，遍检今本风俗通义十卷，实无其文。考文献通考：“陈氏云：‘风俗通义，唐志二十卷，今唯存十卷，余略见庾仲容子钞。’”盖此书在宋时已非完本矣。仲容字子仲，梁尚书左丞。陈氏称“子钞所取诸子之书百有五家”，近亦绝少传其书者，因历举文选注及后汉书注、唐类函、事类赋注所引风俗通义今本所无者，凡得十则，其余散见尚多，暇日便当旁搜艺林，补缀亡阙，录为一编。古书之亡者既多，今世又无强敏如古人张子孺辈者，虽其愚，不敢不及也。元黓涒滩九月下澣，大兴朱筠识。 
　　案广韵所引风俗通义，多言姓氏者，皆今本所无，其十二齐注中引风俗通氏姓篇序曰：“四氏于国，齐、鲁、宋、卫是也。”考今本十卷十篇，篇有小序，而无氏姓一篇，乃知二十卷中，其亡十余篇矣。按隋人陆法言韵本，自唐仪凤中长孙讷言为之笺注，后郭知元更以朱笺三百字，宋景德、祥符中，敕命重修广韵，字虽增，其注不改也。今应氏书，在宋时已非完本，而氏姓篇名，独赖此韵不亡，则古书幸不幸耳。昭阳作噩如月朔，竹君甫书。 
