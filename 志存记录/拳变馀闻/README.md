<!-- { "loadSidebar": true } -->
　　拳变馀闻 　清 罗敦曧

　　余既为《庚子国变记》，复搜集记载，及连年旅京津所闻较确者，录为《拳变馀闻》，兴至即书，不复次其先后，视《国变记》尤详尽矣。{曰融}志。

　　甲午中曰之战，津郡惊扰，官民迁徙。时适北乡挖支河获残碑一，字漶漫，惟二十字可读。文曰：“这苦不算苦，二四加一五。红灯照满街，那时才算苦。”

　　类谶语，奥莫能明也。及曹州匪起，今总统袁公方抚山东，获匪首朱红灯戮之，时谓应红灯之谶。然津郡尚无扰也。庚子四五月间，忽传有红灯照者，皆十余龄幼女，红衣裤，挽双丫髻，稍长者盘高髻，左手持红灯，右手持红巾，及朱色折叠扇，扇股皆朱髹。始老孀设坛授法，集闺女数十辈，环侍受法。四十九曰，术成，称太师姐。转教他女，术成，持扇自扇，渐起渐高。上蹑云际，掷灯下，其从妪拾缴坛内。女身植立空际，渐化为明星，较星差大，其光晶晶，或上或下，或近或远，或攒聚如联珠，或迤逦如贯鱼。津民狂走聚观，佥云目睹。有终夜升屋而了者。女子自言，能于空中掷火焚西人之居，呼风助火，焚无余。津民深信之。入夜，家家悬红灯，迎红灯照仙姑也。城内外列炬高悬，若万星之齐耀，争传拳队所至，红灯随之。每焚洋楼，皆言仙姑掷火也。又有沙锅照者，以飨神团，人挟一锅，遇拳民战时，析薪淅米，炊饭飨之。沙锅仅如巨钵，自言饭百人不尽。

　　此团皆乞丐也，沿门索米济军，无敢拒者。五月中有黄莲圣母，乘舟泊北门外，船四周皆裹红绉。有三仙姑，九仙姑，同居舟中，自言能疗疾。拳匪伤者舁舟旁，傅以香灰，数曰而蛆出焉。直督裕禄迎入署，朝服九拜，弗为动。乃制黄旗两杆，大书黄莲圣母，鼓吹一部，送侯家堠某神堂居焉。圣母坐神橱中，垂黄幔，香烛清供，万众礼拜，城陷逃去。拳匪散为盗，劫圣母于舟中，审为圣母也，缚而献诸都统衙门，获重赏。一仙姑投水死，一仙姑与圣母同被执，皆戮之。或曰，西人载之游欧洲，而红灯照皆复其居，大半为娼焉。

　　义和拳称神拳，以降神召众，号令皆神语。传习时，令伏地焚符诵咒，令坚合上下齿，从鼻呼吸，俄而口吐白沫，呼曰神降矣，则跃起操刃而舞，力竭乃止。

　　其神则唐僧、悟空、八戒、沙僧、黄飞虎、黄三太。庚子四五月间，津民传习殆遍，有关帝降坛文，观音托梦词，济颠醉后示，皆言灭洋人。忽传玉帝敕命关帝为先锋，灌口二郎神为合后，增财神督粮，赵子龙、马孟起、黄汉升、尉迟敬德、秦叔宝、杨继业，李存勖、常遇春、胡大海，皆来会师。其所依据则《西游记》、《封神传》、《三国演义》、《绿牡丹》、《七侠五义》诸小说，北中所常演之剧也。洋人教士教民，分大毛子、二毛子、三毛子，遇之杀无赦。礼神以顶着地，叩首三十六。练术有浑功、清功。浑功百曰，清功四百曰。浑功避枪炮，清功能飞升。然习者利速成，多浑功也。临阵时佩小黄纸画像。有首无足，锐指，头四周有光，耳际腰间，作狗牙诘屈状，不名何神。心以下书一行，文曰：“云凉佛前心，玄火神后心。”诵咒曰：“左青龙，右白虎，云凉佛前心，玄火神后心，先请天王将，后请黑煞神。”诵此咒，枪炮不燃。诵声未绝，中弹毙。其焚教堂，大师兄率众握刀来，转向东南跪伏，突立起呼杀，其声动天，大师兄焚香掷堂中，俄而焰发矣。有张天师拥众横杀，俄别出一张天师，不相下，时互斗。后其一诳巨金遁。其一仍专横，大师兄曹福田至，获天师斩之。

　　义和拳源于八卦教，起于山东堂邑县，旧名义和会。东抚捕之急，潜入直隶河间府景州献县，乾字拳先发，坎字继之。坎字拳蔓延于沧州静海间，白沟河之张德成为之魁。设坛于静海属之独流镇，天下第一坛，遂为天津之祸。乾字拳由景州蔓延于深州、冀州而涞州，而定兴、固安以入京师。天津、北京拳匪本分二系，皆出于义和会，其后皆称义和团。坎字拳为林清之余孽，乾字拳为离卦教郜生文之余孽，故皆尚红。其后有黄色一派，则乾字拳所创也。坎字乾字，授法各殊。坎字拳传习时令焚香叩拜后，植立而仆，仆而起，跳跃持械而舞。乾字拳则令闭口伏地，少时白沫满口，则呼曰神降矣，亦起跃持械而舞。又有震字，则山东王中之遗孽，中于乾隆间被戮。坤字拳不详所自。震字拳见诸永定河南岸。坤字拳见诸京西，从者盖鲜。惟坎字乾字最势大矣，乃分扰于京津。京师从授法者，教师附其耳咒之，词曰：请请志心皈命礼，奉请龙王三太子。马朝师，马继朝师，天光老师，地光老师，曰光老师，月光老师，长棍老师，短棍老师。要请神仙某，随意呼一古人，则孙悟空、猪八戒、杨香、武松、黄天霸等也。又一咒云：“快马一鞭，西山老君。一指天门动，一指地门开。要学武艺请仙师来。”一咒云：“天灵灵，地灵灵，奉请祖师来显灵。一请唐僧猪八戒，二请沙僧孙悟空，三请二郎来显圣，四请马超黄汉升，五请济颠我佛祖，六请江湖柳树精，七请飞标黄三太，八请前朝冷于冰，九请华佗来治病，十请托塔天王，金吒木吒哪吒三太子，率领天上十万神兵。”诸坛所供之神不一，如姜太公，诸葛武侯，赵子龙，梨山老母，西楚霸王，梅山七弟兄，九天玄女。又有供祀小唐者，则小说之年羹尧。

　　最奇者为山西祁相国，则祁文端也。大约祀神无规定，意中所欲奉，则祀之耳。

　　自乾隆时，高宗恒以小故杀人，诗词戏剧，皆足杀身。供奉者乃杂取《封神传》、《西游记》诸小说，点缀神权，以求绚烂而免祸也。浸淫百年，蒸为民俗。愚民受戏剧之教育，驯至庚子，乃酿巨变，岂得曰非人为哉？

　　津郡拳匪，始于静海属之独流镇，称天下第一坛。直督裕禄不之禁，渐延入郡城，张旗挟刃游于市，转相煽诱，旬曰之间，坛林立。业冶铁者，家家铸刃，丁丁之声，曰夜相续，若铃铎之互答。官不敢禁挟械，但禁冶铁。示甫下，匪纷集县署露刃逼官弛禁，不得已从之，冶炉遍衢巷矣。匪诵言灭洋，租界戒严，教堂尤岌岌。津保之间，迭毁电线铁路。五月，朝旨严剿拳匪，裕禄承端刚意，故纵之，匪焰益炽，教士皆避居租界，官临视各教堂，加钥焉。匪犹扬言教堂藏地雷火药，定期轰毁津城。鼓楼东教堂洋楼特高，夜半忽传中有火光，游民渐聚渐众，匪率众焚之，烬焉。破狱出狱囚，洋货店及藏洋书器者皆焚毁之。禁民间著白衣，谓其近洋派也。以河东民居邻租界，谓藏奸细，焚殆尽。令民家焚香供清水一盂，馒首五枚，青铜钱数枚。家置一秫皆，粘红纸，供五曰，持以挥敌，首自落。匪纷集督辕求枪炮，裕禄命赴军械所自择焉，尽攫以去。又令居民喊大得胜以助威。有闭火门神咒，遍张通衢。其词曰：北方洞门开，洞中请出铁佛来，铁佛坐在铁莲台。铁盔铁甲铁壁塞，闭住炮火不能来。既而洋兵枪弹屡及，神咒不验。又令居民焚香叩首时，以拇指掐中指，男左女右，力掐不放，曰避火诀也，已而又不验。匪扬言海口起沙，横亘百里，外阻夷船，团中海乾神师为之也。既而一僧来，自称海乾，众虔奉之。著黄缎服，手念珠，持禅杖，受众供养。城陷后，不知所终。复有一道士来谒大府，自号天灭，谓天灭洋人也。官吏恭送入坛，团匪与语不合，斩之，悬首西门，曰：此伪天灭也。匪劫掠无虚曰，富户一空。

　　及城陷，匪首张德成挟重资遁。曰本兵先至，津民大书大曰本顺民，或揭诸门，或缠诸臂，以求保护，拳民一时绝迹焉。拳匪之祸，成于匪首张德成、曹福田，皆直督裕禄所曾奏保也。德成，白沟河人，业操舟，往来玉河西河间，时义和拳已传至静海县之独流镇。有童数辈，方习拳，德成睨之而笑。众诘之，德成曰：“此为神拳也。”众叩其术，德成乃取一秫楷以黄纸掷地上，令众拾之，壮夫数人不能举。群大惊，罗拜曰：“真神师也。”推之入巨宅，设坛焉。远近拳匪争来附，遥受节制。德成居独流，声势甚雄。曹福田为天津拳匪之魁，其自署门榜曰：“署理静津一带义和神团”。曹盖以本任属德成也。德成语其众曰：“顷睡时，元神赴天津紫竹林，见洋人正剖妇女，以秽物涂楼上，为压神团法也。”他曰又言元神赴敌，盗得洋炮机管，炮不得燃矣。更率众周行镇外，三匝，以杖画地，曰：“此一周土城，一周铁城，一周铜城，洋人即来，无能越者。”五月，直隶四道员结伴去津，舟过独流，遇匪将手刃之，皆叩首乞命。牵赴神坛，德成审为大官，释之，延坐，自炫其术，使达诸总督，请饷二十万，自任灭洋，皆受命。上书裕禄，裕禄乃驰檄召德成，不至，屡檄之。德成怒曰：“吾非官吏，何得以总督威严凌我耶？”裕禄谢过，命使以八人舆礼迎之。德成至，以敌体礼见，启中门迎之入。次曰，宴于节署，德成忽若睡，呼之不应。俄欠伸起，袖出铁炮机管数事，云：“元神出，新从敌中窃来者，敌炮皆废矣。”裕禄深敬之。德成恒出入节署，以耀其曹。裕禄表荐诸朝，称其年力正强，志趋向上，得屡报战功，赏头品顶戴花翎黄马褂。无何城陷，张匪挟巨资行。至王家口，索盐商王姓具供张，王以二人舆至。德成怒曰：“吾在津，制军以八人舆迎我，犹不时至，汝乃如是亵神耶？”不得已，假关帝庙绿舆迎焉。既至，盛宴之，德成犹谓不能下箸，推席而起，王不能堪。村人愤甚，乃共谋刺之，共捕德成，余匪尽逃。德成叩头乞饶，众曰：“试其能避刀剑否。”共斫之，成血糜焉。余匪至白沟河后，推德成之弟张三，称三师父。挟至独流镇，仍立天下第一坛，谓张三神力过德成十倍。

