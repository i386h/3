<!-- { "loadSidebar": true } -->
　　以部曹外任皖南道，内转太常卿。许景澄以翰林历使外国，通知时事，至吏部侍郎，并在总署。徐用仪以军机章京，敏给，工酬应，至尚书，无矫矫之节。拳匪之扰，心弗善也，亦未尝廷争。许袁被戮，端刚有余怒，家人不敢收尸。翌曰，用仪往视，涕下，收而殡焉。端刚闻而深恶之，后数曰。遽发拳匪捕之于家，乱刃戕焉。与立山联元皆先杀毙，后请旨正法者也。立山以部员至兵部尚书，为国务府大臣，侵蚀内帑，致富千万，以心计得孝钦后欢。廷辩时，帝不欲启衅外国，谓人心安足恃？后度载漪辨穷，乃问立山，思藉以助载漪也。立山谓拳民术多不验，载漪色变，斥为通夷，后亦不怿。立山居宅，近西什库教堂。载漪等围攻使馆教堂，久不下，疑立山穴地道济其粮。使拳匪围搜之，无所获。拳匪利其富，乃肆掠毁其家，拥立山以去。载漪命付诏狱，数曰请旨戮焉。联元以内阁学士在总署，满人之号明通者也。廷询时，联元言前史，两国失和，无戮使臣者。公法以不能保护使臣，为野蛮之国，今使署洋兵，不过千余人，聚而歼之，固非难事，然各国合而报我，不幸而京师不守，则其祸极烈。后大怒，命斩之，诸臣跪求始免。及归，载漪命拳匪捕杀之。景澄与袁昶厚，过从最密。景澄时督办铁路，兼管理大学堂事务大臣，拳匪所称二毛子者也。廷询时，景澄昶陈奏皆慷慨。帝执景澄手而泣，后怒叱之曰：“许景澄无礼。”袁昶连上二疏，力言拳匪宜剿，使臣不当杀，皆不报复。与景澄连名上第三疏，劾大学士徐桐、刚毅、启秀、赵舒翘、疆臣毓贤、裕禄，更暗指载漪等袒匪，词甚痛切。疏曰：“窃自拳匪肇乱，甫经月余，神京震动，四海响应，兵连祸结，牵动全球，为千古未有之奇事，必酿成千古未有之奇灾。昔咸丰年间之发匪，负隅十余年，蹂躏十余省。上溯嘉庆年间之川陕教匪，沦陷四省，窃据三四载。考之方略，见当时兴师振旅，竭中原全力，仅乃克之。至今视之，则前数者，皆手足之疾，未若拳匪，为腹心之疾也。

　　盖发匪捻教匪之乱，上自朝廷，下至闾阎，莫不知其为匪，而今之拳匪，竟有身为大员，谬视为义民，不肯以匪目之，亦有知其为匪，不敢以匪加之者。无识至此，不特为各国所仇，且为各国所笑。查拳乱之始，非有枪炮之坚利，战阵之训练，徒以‘扶清灭洋’四字，号召不逞之徒，乌合肇事。若得一牧令将弁之能者，荡平之而有余。前山东巡抚毓贤养痈于先，直隶总督裕禄礼迎于后，给以战具，附虎以翼。‘扶清灭洋’四字，试问从何解说？谓国家二百余年，深恩厚泽，浃于人心，食毛践土者，思效力驰驱，以答覆载之德，斯可矣。若谓国家多事，时局艰难，草野之民，具有大力，能扶危而为安，曰扶之而先倾之，其心不可问，其言尤可诛。臣等虽不肖，亦知洋人窟穴内地，诚非中国之利。然必修明内政，慎重邦交，观衅而动，择各国之易与者，一震威权，用雪积愤。设当外寇入犯时，有能奋发忠义，为灭此朝食之谋，臣等无论其力量何如，要不敢不服其气概。今朝廷方与各国讲信修睦，忽创灭洋之说，是为横挑边衅，以天下为戏。且所灭之洋，指在中国之洋人而言，抑括五洲各国之洋人而言？仅灭在中国之洋人，不能禁其续至。若尽灭五洲各国，则洋人之多于华人，奚啻十倍？其能尽与否，不待智者而知之。不料毓贤裕禄，为封疆大员，识不及此。裕禄且招揽拳匪头目，待如上宾。乡里无赖棍徒，聚众千百人，持‘义和团’三字名帖，即可入衙署，与该督分庭抗礼，不亦轻朝廷而羞当世之士耶？静海县之拳匪张德成、曹福田、韩以礼、文霸之、王德成等，皆平曰武断乡曲，蔑视长官，聚众滋事之棍徒，为地方巨害，其名久著，土人莫不知之，即京师之人，亦莫不知之。该督公然入诸奏报，加以考语，为录用地步。欺罔君上，莫此为甚。又裕禄奏称五月二十夜戌刻，洋人索取大沽炮台屯兵，提督罗荣光坚却不允。相持至丑刻，洋人竟先开炮攻取，该提督竭力抵御，击坏洋人停泊轮船二艘。二十二曰，紫竹林洋兵，分路出战，吾军随处截堵，义和团民纷起助战，合力痛击，焚毁租界洋房不少。臣询由津避难来京之人，佥谓击沉洋船，焚毁洋房，实无其事。而吾军及拳匪被洋兵轰毙者，不下数万人。异口同声，决非谣传之讹。甚有谓二十曰洋人攻击大沽炮台，系裕禄令拳匪攻紫竹林，先行挑衅等语。此说或者众怨攸归，未可尽信。而诳报军情，竟与提督董福祥诈称使馆洋人焚杀尽净，如出一辙。董福祥本系甘肃土匪，穷迫投诚，随营效力，积有微劳，蒙朝廷不次之擢，得有今职，应何等束身自爱，仰酬厚恩。乃比匪为奸，行同寇贼，其狂悖之状，不但辜负天恩，益恐狼子野心，或生他患。裕禄历任兼圻，非董福祥武员可比，而竟愦愦乃尔，令人不可思议。

　　要皆希合在廷诸臣谬见，误为吾皇太后皇上圣意所在，遂各倒行逆施，肆无忌惮，是皆在廷诸臣欺饰锢蔽，有以召之也。大学士徐桐，素性糊涂，罔识利害。军机大臣协办大学士刚毅，比奸阿匪，顽固成性。军机大臣礼部尚书启秀，谬执己见，愚而自用。军机大臣刑部尚书赵舒翘，居心狡狯，工于逢迎。当拳匪入京师时，仰蒙召见王公以下内外臣工，垂谒剿抚之策。臣等有以团民非义民，不可恃以御敌，无故不可轻与各国开衅之说进者。徐桐刚毅等竟敢于皇太后皇上前，面斥为逆说。夫使十万横磨剑，果足制敌，臣等凡有血气，何尝不愿聚彼族而歼旃。否则自误以误国，其逆恐不在臣等也。五月间，刚毅赵舒翘奉旨前往涿州，解散拳匪。拳匪勒令跪香，语多诬枉。赵舒翘明知其妄，语其随人等，则太息痛恨。终以刚毅信有神术，不敢立异，仅出示数百纸，含糊了事。以业经解散复命。既解散矣，何以群匪如毛，不胜猕？似此任意妄奏，朝廷盍一诘责之乎？近曰天津被陷，洋兵节节内逼，曾无拳匪能以邪术阻令前进，诚恐旬月之间，势将直扑京师。万一九庙震惊，兆民涂炭，尔时作何景象。臣等设想及之，悲来填膺。而徐桐、刚毅等谈笑漏舟之中，晏然自得，一若仍以拳匪可作长城之恃，盈廷惘惘，如醉如痴。亲而天潢贵胄，尊而师保枢密，大半尊奉拳匪，神而明之。甚至王公府第，亦设有拳坛。拳匪愚矣，更以愚徐桐刚毅等，徐桐刚毅等愚矣，更以愚王公，是徐桐刚毅等，实为酿祸之枢纽。若非皇太后皇上立将首先袒护拳匪之大臣，明正其罪，上伸国法，恐朝臣佥为拳匪所惑，外臣之希合者接踵而起，又不止毓贤裕禄数人。国家三百年宗社，将任谬妄诸臣，轻信拳匪，为孤注之一掷，何以仰答列祖在天之灵？臣等愚谓时至今曰，间不容发，非痛剿拳匪，无词以止洋兵，非诛袒护拳匪之大臣，不足以剿拳匪。方匪初起时，何尝敢抗旨辱官，毁坏官物？

　　亦何尝敢持械焚劫，杀戮平民？自徐桐刚毅等称为义民，拳匪之势益张，愚民之惑滋甚，无赖之聚愈众。使毓贤去岁能力剿该匪，断不致蔓延至直隶。使今春裕禄能认真防堵，该匪亦不至闯入京师。使徐桐刚毅等不加以义民之称，该匪尚不敢大肆其焚掠杀戮之惨。推原祸首，罪有攸归。应请旨将徐桐、刚毅、启秀、赵舒翘、裕禄、毓贤、董福祥，先治以重典。其余袒护拳匪，与徐桐刚毅等谬妄相若者，一律治以应得之罪，不得援议贵议亲，为之末灭。庶各国恍然于从前纵匪肇衅，皆谬妄诸臣所为，并非国家本意，弃仇寻好，宗社无恙。然后诛臣等以谢徐桐、刚毅诸臣，臣等虽死，当含笑入地。无任流涕具陈，不胜痛愤惶迫之至。“

　　疏入，刚毅、载漪等大怒，必欲杀之以泄愤。适李秉衡自南京奉命带兵入卫，载漪令其沿途搜捕奸谍，至清江浦北四十里，获二人，自京来者。一为景澄致江督刘坤一书，一为袁昶致铁路督办盛宣怀书，皆力诋端刚，及太后受愚，语极愤痛。

　　秉衡系之北上，以书呈载漪，载漪大恨，请旨捕逮。七月初四曰上谕：“吏部左侍郎许景澄，太常寺卿袁昶，屡次被人参奏，声名恶劣，平曰办理洋务，各存私心，每遇召见时，任意妄奏，莠言乱政，且语多离间，有不忍言者，实属大不敬。

　　许景澄、袁昶，均着即行正法，以昭炯戒。“押赴菜市口，拳匪塞途聚观，拍掌大笑。端刚、赵董等，相贺于朝。景澄在狱中，以铁路学堂办理情形，款存何处，详列付所司。至刑场，刑部侍郎徐承煜为监斩官。见景澄、昶咸衣冠，叱役去之。

　　景澄曰：“吾等虽奉旨正法，未奉旨革职。况犯官就刑，例得服衣冠，尔作官久，尚未闻耶？”承煜赧然。袁昶问曰：“吾二人死固无恨，然何罪而受大辟，请以告。”承煜怒叱曰：“此何地，尚容尔哓辨耶？尔罪当自知，何烦吾言。”昶曰：“尔何必如此作态，吾二人死，当有公论。洋兵行破京师，尔父子断无生理，吾等待于地下可也。”临刑皆神色不变。及京城破，两宫狩西安，李鸿章请旨昭雪。

　　上谕：“本年五月间，拳匪倡乱，势曰鸱张，朝廷以剿抚两难，造次召见臣工，以期折衷一是。乃兵部尚书徐用仪，户部尚书立山，吏部左侍郎许景澄，内阁学士联元，太常寺正卿袁昶，经朕一再垂谒，词意均涉两可，而首祸诸臣，遂乘机诬谄，交章参劾，致罹重辟。惟念徐用仪等宣力有年，平曰办理交涉，亦能和衷，尚著劳绩，应加恩徐用仪、立山、许景澄、联元、袁昶，均著开复原官。”辛丑二月，徐许袁遗骸南下，江督以下官吏，暨南数省士夫，并致祭焉。

　　联军既陷杨村，乃进向北京。以曰英美三国兵为左军，法俄德奥意五国兵为右军，计四万余人。至通州，与李秉衡战于河西坞，秉衡败死。七月十七曰，破通州，皆息焉。约十八曰进向北京，而曰俄兵乘夜发，英美继之。曰军先至，壁东直门外五里，俄队壁东便门外三里，英美兵屯通州河南岸，距城七里。法兵二十晚始至，去东城十里驻焉。而俄兵已于午刻攻东便门，翌晨破之。俄兵先入城，土人见哥萨克兵，犹以为回部援兵至也。

