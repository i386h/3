<!-- { "loadSidebar": true } -->
　　十五日 庚寅 未时，台州陈都衙幷通事陈咏到来，为悦无极。七时行法了。
　　十六日 辛卯 天晴。未时，以崇斑轿幷兵士四人，参都督府谒了云々。斋时起居辞三通文字次第奉入。七时行法了。
　　十七日 壬辰 雨下。台州兵士四人返遣了。越州相替守护船。七时行法了。
　　十八日 癸巳 天晴。官钱从今日以小师可用由，示崇斑了。七时行法了。
　　十九日 甲午 天晴。巳时，从杭州转运使送牒崇斑，「日本僧出路久，不见来，钱塘江浅，不及渡，今月之内可出船，萧山汴水浅，大船不得进，示县借小船六只可来者。」午时，出船。过五十里，子时，至钱清堰驻船宿。七时行法了。诵经一部了。
　　廿日 乙未 雨下。卯时，以水牛八头付辘轳绳，大船越堰，船长十丈，屋形高八尺，广一丈二尺也。越州为日本僧上京新彩色庄严，依勅宣也。申时，至于萧山，小船六只将来乘移。今日过四十里，至河口定清门宿。七时行法了。经一部了。
　　廿一日 丙申 雨下。辰时，从法过门乘大船，待潮生，天小晴，申时，潮生，渡钱塘江。过十五里，酉时，到着杭州官舍，运船物宿。七时行法了。都衙云：「从越府至杭府一百五里云々，未一定。」
　　廿二日 丁酉 雨下。辰时，借轿，参向转运使衙，有官人四人，三人着黒衫、一人着緑衫，点茶汤，送大船由有命。次参提举衙，有茶汤。依雨大下，不参知府都督幷通判衙。见府内重々大门，广大官舍数百，市内大小路辻，卖买绫罗、金银、香药、绢丝布、食物等满多，人戸同越州府。与陈咏沙金一两，出家赁妻子上京料也。巳时，转运送大船二只，僧幷使臣乘了。依船未造，今日驻留。七时行法了。
　　廿三日 戊戌 辰时，回船至府驻船，依船工等来，修造船也。依造船间可经日，从杭州大乡衙送大船三只，依转运指挥也。一只僧，一只崇斑，一只小使幷通事。申时，推官幷左藏都监来船谒了。拜见皇太后御经，感欢无极。问官春开封之间，深思之由示之，彼又为悦。戌时，通事借沙金三两、钱十贯，于京可弁本数者。庄严道场。七时行法了。
　　廿四日 己亥 天晴。寅时，出船，运使以兵士四人催船副船行陆。午时，出杭州北门，名余杭门，水上二阶楼门也。子时，至伦滨宿。七时行法了。今日过□十里，从杭州至秀州二百余里。
　　廿五日 庚子 天晴。卯时，出船。午时，至盐官县长安堰。未时，知县来，于长安亭点茶。申时，开水门二处，出船，船出了。关木曳塞了。又开第三水门，关木出船，次河面本下五尺许，开门之后，上河落水面平，即出船也。亥时，至县宿。七时行法了。今日过六十里。
　　廿六日 辛丑 雨下。寅时，出船。午时，入秀州堺内崇徳县界。秀州是则苏州所置也。有四县：崇徳县、嘉兴县、花亭县、海盐县也。亥时，至三塔寺，大门外河边有三塔，高三四丈许，砖塔也。去州二里也。今日过一百里。从秀州至苏州一百卅五里也。七时行法了。至州门宿，杭州防送兵士二人返遣了。
　　廿七日 壬寅 天晴。辰时，向秀州少卿衙，通判在一处，以通事问答了。巳时，州使绢十五疋持来，七人衣七条，可染道料也。即示可染色返了。回船着北门兜率院前。午时，少卿送酒三瓶，与使臣钱三十五文了。法酒一瓶志送崇斑，小使召取于船令飮。七时行法了。送兵士二人为役人省厨。今送大师食堂分 折酒二瓶。法酒壹瓶。右具在前。
　　八月　日　守司理参军监康
　　所送去酒食，恐被公人偷，据请遂色酒物批四仲咨覆
　　廿八日 癸卯 雨下。午时，兜率院诸僧来迎，即入院礼诸堂云，庄严甚妙。见澄照大师影、道宣律师谥号也。妙乐大师日记了。见僧正房壶，水中造山有仙宫等，如越州释迦院二旁山。有一僧问天台来，一一答了。未时，管内副僧正传教临坦首座赐紫广教大师用和出文状：
　　秀州管内副僧正传教临坦首座赐紫广教大师　用和
　　右用和谨祗候谢日本传教阇梨大师，伏取慈旨。牒件状如前。谨牒。
　　煕宁五年八月　日 秀州管内副僧正传教临坛首座赐紫广教大师用和
　　来坐船中，志与茶二瓶幷烧香，有惭愧人也。拜见皇太后御经、显密目録了。与文状一纸在右：
　　今日叨承　阇梨大法师见示圣教幷王后经，用和幸々无量，愿生々世中，常値阇梨大法师，于一一处对扬教法，闻生佛国土广度一切众生也。用和愚意礼容法师，今赴京阙，面见圣人，佛法必得兴隆也。用和今见此公，凡出家人，须二十歳方得入帐为童行，在寺未年二十不得入帐供申。大凡人年二十歳，风骨已成，业心散，难为教诚。欲乞　面对圣人时言，凡出家不倶年限，倶从父母立疏舍入寺，许容便入帐，贵得出家，从小学业无难，是用和愿也。更有凡僧人，暂离本州岛，须得公据往佗州。不赴公据徂佗州，罪当还俗。若得公据，往还时方为稳便。
　　次寿圣院比丘愿从出文帖来船，老僧也。虽借戒体，依船可早去不借。七时行法了。
　　廿九日 甲辰 天晴。巳时，府使取七条长短衣尺寸还了。七时行法了。
　　九月一日 乙巳 天晴。申时，出船，过州北门，经六里，至三树堰，令开二水门，出船了。堰官人来，入船中，谒见道场，依待袈裟，不进船。戌时，七条七帖衣衫七领持来，有府文状，钱十四贯四百文出献了。即出船，至闸头宿。七时行法了。防送兵士二人返了。
　　二日 丙午 天晴。寅时，出船。过五十四里，申时，至苏州平望县暂驻船。同二点，出船。戌时，至感墩宿。七时行法了。
　　三日 丁未 天晴。卯时，出船。巳时，过大湖，五湖中东湖也。午时，过松江水，三江中一也。立鸟居，书江铭，有木桥、石桥，有桥不知其数。未一点，至茶陵亭，有利往桥，长一里二丈，间四十八间也。桥有高栏，以朱涂之，中有楼四间，过桥了。有笠泽亭，次渡大桥，次渡市桥，至呉江县，从平望驿过四十五里，至呉江县也。河左有酒税务。苏州使王守和乘小船迎来。今日终日过大湖。酉时，从呉江县过四十五里，至州前宿。七时行法了。
　　四日 戊申 天晴。卯时，诸寺依都督命来迎，船进向清诏亭数里，诸僧歩行，苏州管内僧正广化院住持传教临坛文照大师善颙、苏州管内副僧正报恩寺传教慈照大师法如件二人乘轿子，副船行开元寺主。
　　苏州管内僧正广化院住持传教临坛文照大师　善
　　右　善　谨祗候起居阇梨大师，伏听慈旨。牒件状如前。谨牒。
　　煕宁五年九月　日　苏州管内僧正广化院住持传教临坛文照大师善颙
　　苏州管内副僧正报恩寺传教慈照大师　法如
　　右　法如　谨祗候起居阇梨大师，伏听慈旨。牒件状如前。谨牒。
　　煕宁五年九月　日 苏州管内副僧正报恩寺传教慈照大师法如牒
　　开元寺寺主赐紫道隆、同寺赐紫宗雅、同寺赐紫誉升、同寺赐紫处参、同寺赐紫法渊、同寺赐紫道月等百余人僧，徒行至亭，见庄严甚妙，悬色々画幕，三间皆庄严。州兵士十人令持轿子三乘来。僧正等着倚子点茶，令见显密目録了。与崇斑□转运都督衙，拜谒了。见州门々官舍，如杭州广大也。市卖买不可思议也。石大桥三百六十云々，东西南北有堀川故也。都督着赤衫，官人三人同坐，会运使许，通判幷推官坐会，都督、运使共迎送，都督前召轿子，取手令乘，而固辞，令持轿出中门了乘，飨应无极，以通事问种々事。七时行法了。
　　五日 己酉 辰时，为拜圆通大师影，向普门院，州兵士十人，州轿也。以四人为轿子持，余人在前后，皆如昨日，有衣冠，陈一郎、快宗供奉、圣秀、心贤为共人，过八里，至普门院，圆通大师影堂烧香了。在讲堂干角，庄严甚妙，前立常灯、常花、常香台，铭之法印和尚花香，有影赞，以行者令书取了。「普门先住持日本国圆通大师眞赞：扶桑海国，有山峻雄。师蕴灵粹，挺生厥中。少慕释氏，早脱尘笼。皈我圣代，爱我眞风。一锡破浪，万里乘空。祥符天子，延对弥隆。是身之来，空花可喩。是身之化，水月还同。长天云散，高岩雪融。谓相非相，稽首圆通。治平元年五月初一日，前住持法印大师守坚重修述赞。」寺主点茶。件伽蓝本报恩寺僧房也。圆通大师早以建立一堂，之后，皇帝造加诸堂，广大寺也。参大师佛殿烧香了。住僧多々。问圆通大师入灭年纪之处，寺主答云：「此年来」云々。傍有报恩寺，副僧正来谒，仍参向烧香，先见副僧正房壶，湛水造山，奇岩恠石，不可思议，有众多仙宫。即点茶。次参讲堂，有菓子储，菓子廿种许并居，即付倚子飡之，陈一郎同吃了。退出，僧正大门送来，切々固辞留门内，取出轿，门前乘了。还亭，州兵士十八人与百文钱了。拜圆通大师影，极以悲涙感喜，不可注尽。报恩寺广大伽蓝也。往还之间见遣大寺数十处，州内作法庄严，不可注尽。未时，出船，依运使催来也。从都督许送酒五瓶，文字书宣：「奉郎中此由员外郎通判苏州催发遣军州兼管内劝农使骑都尉赐绯鱼袋严　君贶，法酒五瓶，右谨送上，伏惟留纳，谨状者。」使与钱卅文了。
　　宣奉郎中尚书屯田员外郎通判军州兼管内劝农事骑都尉赐绯鱼袋严君贶法酒伍瓶，
　　右谨送上，伏惟留纳。谨状。
　　九月 日　宣奉郎中尚书屯田员外郎通判军州兼管内劝农事骑都尉赐绯鱼袋严君贶状
　　同二点，出船，过数里，出州北门，名闾门，河水立门楼，有扉门，内有会州亭，大伽蓝有数处，石桥大岩数十过了。七时行法了。从苏州至常州百八十里。
　　六日 庚戌 雨下。卯时，出船。巳时，越上亭堰，入常州堺，堰水门幷辘轳皆荒芜年尚。戌时，过八十里，至常州无锡县宿，广大县也。宛如州作法。七时行法了。酒一瓶与都衙幷通事了。
　　七日 辛亥 天晴。卯时，出船。辰二点，暂驻船，崇斑送酒一瓶，都衙自持来糖餠十枚。巳时，出船，召取杭州兵士一人、梢工一人吃酒，召水手三人同吃酒。戌时，过一百里，至常州南门前宿。府使职员王瑜来，出文状，诸寺诸僧数十人出文状来迎，依入暗，来日可奉谒由示了。管内僧正传教赐紫懐雅、管内副僧正讲经律大徳中惠。
　　管内僧正传教赐紫　懐雅
　　右懐雅谨祗候起居日本大师伏取慈旨。牒件状如前。谨牒。
　　煕宁五年九月　日 管内传教赐紫 懐雅 牒
