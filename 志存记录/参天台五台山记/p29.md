<!-- { "loadSidebar": true } -->
　　廿七日 庚午　天晴。斋时，三藏送菜二杯，小师、通事人各一杯。文慧大师来示云：「来日出廨院，归天台日难相会，早速平安可归来者。」披佛说大悲空智金刚大教王仪轨第一十五卷本也。至和元年进。有五种念珠，时用不同，最要事也。此轨云：「如九钴杵。」而内中祈雨之时，道场众中，省贤阇梨修千手供养法，其作法全异，常徒所用九钴杵、九钴铃，々中铸付八大忿怒尊形。又廿四日，相国寺佛牙供养，阇梨作法如后苑，奇思之间见九钴文，大略新译说耳。念诵之间，无间断振铃，以杵轮转，或当额上下异常。相国寺嵩大师与越州新司理参军胡传共来，点茶了。礼拜三反，次礼法花坛。文慧大师作与写眞赞。相国寺圆则座主来拜。照大师行者画工与上绢一疋了。一切如来名号经一卷、息除中天经一卷、心印经一卷、除贼难经一卷、施一切无畏经一卷看了。客省宣惑来，新经难早出来，　朝辞四月十六日可宜者，令出见文字二枚，一纸先例勘文：太平兴国年中，日本奝然来朝，赐号法济大师；咸平二年，寂照来朝，赐号圆通大师等文也。一枚可有赐物：阿阇梨全罗紫衣一铺、绢十疋、钱卅贯、通事钱十贯也。点茶还了。衣冠官人一人出来，告：「师号欲得钱」云々。非　圣旨使，因之不相会，于三藏许，吃茶归了。后三藏来告：「赐善慧大师号云々。小师二人紫衣，　圣旨下了」云。七时法了。经四。无能胜幡庄严经一卷、寂上灯明如来经一卷、观自在母经一卷、圣曜母经一卷、如意陀罗尼经一卷看了。译人、年号注别纸了。以后看经皆注别纸。
　　廿八日 辛未　天晴。卯二点，　御药来，今日新译父子合集经三、四卷，润文右諌议参知政事冯京来，有僧俗斋。　御药笔言示及阇梨祈求有感应，不得远去天台，在京可勤仕　皇帝祈。若住处狭少，作道场无便，赐广大寺，可令住也。饮食不快者，又于他寺可任意，去国清寺不许也者，是　　圣旨趣耳。答奏云：「天台智者于十二所道场，或见普贤、或感神僧，成寻虽顽愚，追　祖师之遗风，于天台胜地，试欲扣圣应，经两年后，参五台，一年修行后，至住京洛可随左右，蒙　圣恩不可思议，设虽远处可祈祷　圣寿。」赐师号由知不知何，答云：「虽闻此旨，未见文字。」　御药云：「号善慧大师，　朝辞之日，可有文字者。」大卿、少卿、三藏、文鉴大师等同坐闻之，諌议来，即立见参毕。　宣赐茶酒，使臣李供奉令持茶菓来。御药云：「列译经证义座，看译经并可吃食由者。」随使来出译庭，先大卿取梵文一纸谈了。次笔受智宝取梵文一句读之，梵才三藏唱汉语，笔受书了。
　　决读梵文一句如前，如此一纸译了。诏同译少卿读汉语了。前后烧香薫香有手水散，下座证义一人发愿回向，唱宝号，奉祈皇帝。次着食坐，諌议与大卿一所，御药与李供奉一所，　少卿、三藏、成寻三人南面中座，西八人东面座，东七人西面座，食了．间曳内菓子四种、茶二枚食了，諌议有请，与通事参向吃，问祈雨感应檀作法，一々答了。归天台事问答了。退出了。御药又退出，新经四月廿日比可出来者，御药、大卿等同来，入房见法花坛了。次张供奉与广梵大师倶来，次　皇帝被折十二时歌。使臣张供奉来，前日付小师五人被献日本　皇帝经锦使臣也。出会，吃茶了。通事可渡日本旨示达使臣了。三藏来坐，依官使不审，余志公和尚歌使由了。张供奉早可朝辞由示之，因之通事遣客省了。御药告示：「朝辞之后，经廿日、一月更无妨，早可朝辞者。」以此旨告客省也。七时法了。经五。 
　　廿九日 壬申　天晴。斋时，照大师送汁一杯、菜一杯，三藏送菜一杯。以通事客省四月二日可　朝辞由也。即书文字案以三藏，纸令书照大师，以通事送了。万歳院律师并惠道和尚来，律师付小师一人，今同船，于杭州可买律文字人云々，一人承引了。又一人不可有由示了。志与含注本疏，感悦由示了。七时法了。经六。朝辞案文：
　　日本国具位ム等，
　　右ム等，欲乞于四月初二日　朝辞，赴台州国清寺。谨具状申客省，乞赐　指挥，谨録状上。
　　牒件状如前。谨牒。年月　日　日本ム等牒
　　卅日 癸酉　天翳。斋时，三藏送好菜一杯。廿七、八、九三个日间，新译经卅七卷看了。目録在别纸。　御药来参向，数克谈话，点茶三度，少卿、三藏、御药好茶也。老道士一人来坐，数克话了。西天惠远、惠寂二人归西天圣旨文字，送枢密院，判成了。大天国二人同天节新经之次，可令　朝见，申大卿由奏文字与判了。同天节者，　皇帝生日，四月十日，诸僧参内，读新经，祈圣寿云々。大卿、少卿、三藏、梵义、笔受二人，合六人参内云々。西藩人八人参御药许，一人着紫衫，戴冠，七人皆戴帽，无冠，顶上结绪，异唐人结额，或用紫衫，或着青衫，颈袖皆赤锦以之为通事，八人之外，有下臈十人，多以色衣。又契丹人多来由，件人五六日间，可　朝见由客省所告也。御药还出，与小僧同送中门骑马处了。终日翳，无雨，子时，小雨下。七时法了。经七、八、一。廿九、卅两日废务，官人皆于私宅游戏、作文。明日日蚀。　皇帝坐地上，不可居床上。官人不参内，废务云云。
　　［奥书］ 
　　一交了。
　　一交了 此句史籍本缺。
　　参天台五台山记卷第七 终 
　　
●参天台五台山记卷第八
　　【延久五年（宋煕宁六年）四月一日～六月十二日】
　　参天台五台山记第八
　　六年 癸丑　四月一日　雨下。今日日蚀，卯时云々。为不令晴现祈雨，从寅时雨下，巳时，雨止，中心感喜。斋时，三藏送羹四杯、菜一杯。午时，御药桑，王御带同来，以笔言问法门义、天台义、法华经，重々问答及二纸。两人来坐，房中看法华坛，见画师图形像，频召教可书様，召照大师见文惠大师述赞，一日预置照大师也。圆则座主来，志与显圣寺印本法华仪轨一卷。客省宣惑来，与朝辞文：
　　客省　据日本国僧成寻等状，欲乞于四月初二日　期辞，赴台州国清寺，申乞指挥者。
　　右剳送僧成寻、圣秀、长命并通事陈咏等，仰于今月二日，絶早趂赴　东华门，祗候朝辞，不得懐挟文字并将带头刃，及不得唐突。仍具知悉申。
　　煕宁六年四月初一日 押　　　押出请文。
　　日本国具位ム等
　　右ム等，今收领　客省　朝辞文状一道，四月二日，絶早趁赴东华门，祗候　朝辞者。谨録状上。
　　牒如前状。谨牒。　年　月　日　台ムムムム谨牒
　　客省令出异国人々参来，　同天节进奉金银七宝、马、绢锦布等，文字数十枚，契丹、西藩等文字也。各数百人来云々。今日西藩人二十余人参来，　御药许。多色黒，所着衫以锦或缝物，依言语异，有通事。御药承行件藩人事，各下赐钱，名目録小作纸，从懐中取出，名体合点，令曳　进奉马四疋，与御带共见，各上品马也。少卿、三藏、成寻三人共见之。七时了。经二。寿圣寺院主赐紫妙空大师法仁送初六日斋请，与行者五十文了。
　　二日 乙亥　天翳。卯二点，借马四疋，参东华门。途中，客省使三人来向，入二重门，从第四门廊东面有休息处，幕立倚子装束，备斋四前，以银器盛珍菓、美菜，多以调备，待　御出间，一时许休居。庄严车数百出入其中，以黄金装束重入，　皇帝妹入内云々。黄金洗手并金蹈床七宝具足，在御车前后，妹女车七八两相列。辰三点，依催入门，南庭数百人并立，殆及千人欤。有　御出，着白衫用常冠，有银蹈床，于崇政殿南面坐，延和殿北殿也。官人各拜谢了。申庆贺由，各一人出拜谢，三面立兵士拜谢了。依催僧少进向　御并立，如前三度呼：「万歳！」。退归之处，有小师二人赐紫衣　宜旨，即于　御前着三件。又出进　御前，两人呼：「万歳！」此间成寻颇东退立，以　御药为敕使，有两年后必可参来　宣旨，可参由　奏了。于御前赐绢三十疋钱等，至ム钱者，绢上置三贯许，即退出，安下处有舍人一人为斋伴吃，斋了。归本院了。祗候库々子三人，车入绢三十疋、钱六十贯来。成寻绢十疋、钱三十贯，圣秀、长命各绢十疋、钱十贯，通事陈咏钱十贯也。与库子钱九百文，三人各三百文，三僧各三也。通事与百文了。御药、御带两人来，入成寻房，使臣、通事可　奏下别船由注状，令览了。御药入懐中参　内了。相国寺广照大师来，拜三反，答拜了。照大师告：「御带，官名，作坊使文州刺史王中正，旧日曾任御药院。」七时法了。经三。
　　三日 丙子　天晴。三藏来坐，茶将来点。少卿之小师池等僧将来，令拜了。不知名。通事与圣秀行向显圣寺，买来天台教九十余卷。圆则座主借法花次第了。图曼陀罗同未返，曼陀罗未了云々。以通事问：「印经了不？」院主告云：「印了。今染纸间也。十四、五日可出来者。」七时法了。经四。
　　四日 丁丑　天晴。午时，中书赐师号文字来，先表裹黄纸，长一尺五寸，广六寸，单定题云：中书门下牒成寻，礼部侍郎平章事王 押有印三所 封。
　　中书门下牒 行阙 以下成同 日本国延暦寺阿阇梨大云寺主传灯大法师位赐紫成寻
　　牒奉
　　敕，宜特赐号善惠大师。牒至，准
　　敕，故牒。
　　煕宁六年三月　日　　牒
　　礼部侍郎参知政事王 在名
　　右諌议大夫参知政事冯 在判 京
　　礼部侍郎平章事王 在判 安石 王将军也。
　　印多々也。与使官人二人与二贯五百文了。
　　通事陈咏剃头文：
　　中书门下牒尚书祠部
　　中书门下奏，据传法院 乃至 敷奏，本院遂具
　　奏闻，奉
　　圣旨，送中书。
　　牒奉
　　敕，陈咏依所乞，宜令尚书祠部特与剃度，依例出给文牒，仍法号悟本及关牒传法院，牒上，准
　　敕，故牒。
　　煕宁六年三月　日　　牒
　　礼部侍郎参知政事王 押
　　右諌议大夫参知政事冯 押
　　礼部侍郎平章事王 押
　　御药来看，小卿并三藏同看感喜，三藏告示：「烧香可祈皇帝。」即庭中立机，置上书，别机安烧香，先礼三方堂，各二反，次呼：「万歳！」祈之。长命戒牒乞来。尚书祠部　　牒
　　准　银台司送下开封府奏
　　同天节开坛，度到僧尼沙弥人数，内一名日本国沙弥长命。
　　牒具如前，其上件沙弥长命已受戒讫。事
　　须准
　　敕，出给戒牒为僧者，故牒。
　　煕宁六年肆月　日　书令史徐旦郑 在判 给
