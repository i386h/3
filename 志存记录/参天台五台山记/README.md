<!-- { "loadSidebar": true } -->
参天台五台山记 日本入宋僧 成寻


　　
●参天台五台山记卷第一
　　【延久四年（宋煕宁五年）三月十五日～六月四日】
　　参天台五台山记第一
　　延久四年三月十五乙未　寅时，于肥前国松浦郡壁岛乘唐人船，一船头曾聚字曾三郎，南雄州人，二船头呉铸字呉十郎，福州人，三船头郑庆字郑三郎，泉州人，三人同心，令乘船也。船头等皆悦，给物密密相构也。志与物：米五十斛、绢百疋、褂二重、沙金四小两、上纸百帖、铁百廷、水银百八十两等也。同乘唐船人：頼縁供奉、快宗供奉、圣秀、惟观、心贤、善久、沙弥长明。不乘船，还人：永智、寻源、快寻、良徳、一能、翁丸，拭涙离去。辰时，依西风吹，不出船，在壁岛西南浦。法华法，后夜经第六卷，如意轮供。海边人来时，诸僧皆隐入一室内，闭戸絶音，此间辛苦，不可宣尽。午时，日中经第七卷，如意轮供。唐人酒盛，最以有兴。申时，文殊供。戌时，初夜经第八卷，如意供。
　　十六日丙申　寅时，依有东风，出船，上帆，无几有西风，船还着本泊了。卯时，后夜经第一卷，如意轮供。海边男女，频来卖买，终日闭戸，极以难堪。午时，日中经譬喩品，如意轮供。申时，文殊供。船头、杪箚等以鸡酒祭诸神，烧纸钱幡，读祭文，其后，酒宴。五六日，度双六，兴宴。戌时，初夜经第二卷了。如意轮供。毎日念圣观音咒一万遍，风天眞言一万遍，祈乞海安。
　　十七日丁酉　天晴。卯时，后夜经第三卷，如意供。辰时，海边人来集，闭戸絶声。午时，日中经第四卷，如意供。申时，文殊供。戌时，初夜经第五卷，如意供。依无顺风，犹在壁岛。
　　十八日戊戌　天晴。依无顺风，不出船。七时行法，如例修了。经六、七、八卷。
　　十九日己亥　天晴。寅时，东北顺风大吹，先乘坏出，见埼，波体宜由来告，即以橹进船。卯时，上帆，乱声撃鼓，出船，爰东风切扇，波涛高猛，心神迷惑，不修行法，心中念佛。随波上下，船亦转动，波打上坏，上人涩损，坏载大船上，坏高五尺，海上至大船上六尺。敢不足言。予终日不食，圣秀、心贤、长明不觉醉卧，余人颇宜。予倚悬大袋，终日竟夜辛苦。五个年间，以不卧为勤，今望此时，殆可退转。
　　廿日庚子　天晴。飞帆驰船，云涛遮眼，只见渺渺海，不见本国山岛。午时，比过高丽国耽罗山，予颇宜，少食了。三人重醉，同昨日，唐人中二人醉卧。申时，少雨下。入夜，不晴，不见星宿，只任风驰船，不知方角由唐人所申，终夜雨气不散，只以非大雨为悦，闻风浪声，犹如鸣雷。
　　廿一日辛丑 风吹如故，雨气不散。辰时，髣髴见日光，即知方角，知风不改。午时，天晴，少有干风，船人騒动，祈神卜之，艮风出来，予心中不动，念五台山文殊幷一万菩萨、天台石桥五百罗汉，念诵数万遍。戌时，始念不动尊咒一万遍。丑时，六千遍了。有吉梦。寅时，一万遍满了。有好梦。
　　廿二日壬寅 天晴。艮风大吹，唐人为悦，中心思之，万遍咒力也。其由示杪箚了。林皐告云：「字林廿郎， 昨日未时，入唐海了。以绳结铅入海底时，日本海深五十寻，底有石砂，唐海三十寻，底无石，有泥土。」昨日量了者。住室内间，不见斤量者。林皐，但马唐人，林养子也。予见四方，无山无际。三人犹醉卧。终日竟夜，飞帆驰船，数万念诵，敢无间断。今日滨雀二来船中，如巡礼记。
　　廿三日癸卯 雨下。艮风大吹，波浪高扇。午时，天晴风止，海中留船，待顺风吹，令人登＊，令见山岛，悉称不见。戌时，得顺风，驰船，终夜飞帆。雀尚有。廿四日甲辰 天晴。风吹如故，驰船不止。午时，风止船留，令人登＊，见山。戌时，南岛称不见。风吹来，终夜向北驰船，人人竟夜叹息。雀犹在船。
　　廿五日乙巳 天晴。东北风吹，大悦进船。巳时以后，四方大翳，不辨东西。午时，天晴，顺风如故。未时，始见苏州石帆山，大岩石也。无人家。船人大悦。丑时，至苏州大七山宿。从日本国至大唐苏州三千里。弘法大师云：「海路间三千里到苏州。」　
　　廿六日丙午 天翳，不知东西，不出船。巳时，天晴，依无顺风，以橹进船。申时，着明州别岛徐翁山，无人家，海水颇黄。西南见杨山，有人家，三姑山相连，有人家。将着徐翁山间，北风大吹，騒动无极，殆可寄岩石，适依佛力，得着别岛宿。诸僧皆醒，如死亦苏。
　　廿七日丁未 天晴。巳时，出船，依有北风，以橹进船。未时，着明州黄石山，山石幷土，其色如红，大海水大浊，最黄。从此岛得顺风，一日至明州云云。北见北界山，有人家。依南风吹，去黄石山，回船着小均山，黄石西南山也。有四浦，多人家，一浦有十一家，此中二宇瓦葺大家，余皆萱屋。有十余头羊，或白或黒斑也。小均山东南有桑子山，有人家，湾海五六町。桑子山南隔海数里。
　　廿八日戊申 雨下。依无顺风，犹在小均山，沈小六郎来示山等名。申时，南风大吹，岛人以小船四只相共助大船，回岛着北面宿。
　　廿九日己酉 小雨下。依北风大吹，不出船，回岛着南面。戌时，始修法花法。一时经第一卷了。如意供。一时文殊供，一时两界供养法了。无赞众。
　　四月一日庚戌 辰时，依北风吹，出船。申时，着袋山，在随稍山西山也。有人家。东南有栏山，有人家。虽有顺风，依潮向，止船已了。七时行法修了。
　　二日辛亥 辰时，出船，依潮满，以橹进船。午时，到着东茹山，船头等下陆，参泗州大师堂，山顶有堂，以石为四面壁，僧伽和尚木像数体坐，往还船人常参拜处也。未时，乘坏，参仕了。山南面上下有二井，水极清净也。沸汤行水了。向东南见杨翁山，有人家，翁山西见马务山，无人家，有三路港。依风向吹，不出船宿。七时行法修之了。经四、五、六卷了。
　　到着东茹山　「茹」史籍本作「茄」。全书本考云：「茹」云、阁两本作「茄」。王案：「茹」下文作「茄」。
　　三日壬子 依西风吹，尚不出船，在东茄山。福州商人来出荔子，唐果子，味如干枣，大似枣，离去上皮食之。七时行法修了。一船头曾聚志与缝物泗州大师影一铺，告云：「有日本志者，随喜千万。」
　　四日癸丑 巳时，依有顺风，出船，向西行，上帆，驰船。未时，南见烈港山金塘郷，有人家。向西北上有呉农山，无人家，连四座小山，大船不可通来去，山外通船。烈港山南有一小山，号为铁鼠山，无人家，山下泊得船留。铁鼠山西有加门山，无人家。西有令＊山，无人家，山中下有通船来去。向西南入定海县，县南有一座山，名游山。港口有虎顶山，无人家。上到招宝山，无人家。金鸡均在港口东畔，无人家。从港入明州，令不入明州，直向西赴越州，依越州指南人出来，申时，出船，向东山北边。同二点，止船，有人家数十，明州界内也。七时行法了。
　　五日甲寅 天晴。辰时，借河船，移积杂物，人人分乘两船既了。巳时，得顺风，出船。午时，着明州陆地边，进船。未时，过明州界，入越州界内，进船。酉时，止船越州小岛。亥时，依潮满，出船，终夜以橹进船。七时行法了。
　　六日乙卯 寅一点，着越州思胡浦，见鹅鸟入笼持来，卖与船人。终日留住此浦。七时行法了。
　　七日丙辰 雨下。依潮干，不出船。食糖餠，以小麦粉作菓子也。其体似餠，大三寸许，圆餠厚五分许，中入糖，其味甘美。七时行法了。
　　八日丁巳 天晴。未时，越州人以书通言谈话，其后，依酒乱，客人二人鬪乱，闭室不见。七时行法了。
　　九日戊午 雨下。巳时，乘移小船，运积法门等，犹在思胡浦。七时行法了。
　　十日己未 天晴。午时，依潮满，少下船，至川口。七时行法了。
　　十一日庚申 雨下。子时，出船浮海。丑时，梦见多闻天太子幷眷属。七时行法了。
　　十二日辛酉 巳时，出船，雨虽少下，依潮满，风宜。未时，着越萧山泊。三船头林廿郎、梢工陈从来向殷勤，与小刀各一柄了。廿郎、陈从各送糖餠六枚。
　　十三日壬戌 小雨下，巳时，雨止。潮满满来，音如雷声，人人集出见之，造岸潮向来，奇怪事也。即出船了。未时，着杭州凑口，津屋皆瓦葺，楼门相交。海面方叠石高一丈许，长十余町许，及江口，河左右同前，大桥亘河，如日本宇治桥，卖买大小船，不知其数。回船入河十町许，桥下留船，河左右家皆瓦葺，无隙，幷造庄严。大船不可数尽。七时行法了。
　　十四日癸亥 午时，潮满，人人多来，开河中门戸，入船，上河数里，又开水门，入船。大桥两处皆以石为柱，幷具足物，以贵丹画庄严。申时，着问官门前，见都督门，如日本朱门，左右楼三间，前有廊幷大屋向河悬帘，都督乘船时屋也。官人乘舆，具五六十眷属，出入大门多多也。七时行法了。
　　十五日甲子 巳时，李思＊买作饭与志日本，味如餠淡，大如茄，顶颇细，以小麦粉、小豆、甘葛幷糖作果子也。林皐志与樱子，大如枣，味似莺实，色又似莺实。未时，梢工陈从志与甘蔗一枝，长四尺，口径一寸，节三寸五分，皆齐在之，寸切吃汁，如未煎，极甘美也。吸取汁后吐舍差。一船头曾聚送糖餠十枚。今日依都督酒宴，不上船，杂物徒然在小船。终日雨下。
　　十六日乙丑 雨下。巳时，问官着客商官舍，乘轿子，具数多眷属来着。予上官舍住一屋内，运纳船物，以官夫运纳，予行向问官，许付申文，一见了。后返与，明日自参府，可献上者。即还仓休息。未时，与船头共向宿处，店家廿町许，所置物以金银造、食物、果子，不思议也。七时行法了。
　　十七日丙寅 巳时，家主张三郎调美食送。见兎马二疋：一疋负物，一疋人乘。马大如日本二歳小马，高仅三尺许，长四尺许，耳长八寸许，似兎耳形。弹琴童二人出来，人人与钱。行法七时了。自料买纟鞋一足，直八十文。
　　十八日丁卯 雨下。家主食如昨日。钱三贯借送问官，开封后可返者。頼縁供奉、快宗供奉、圣秀各买纟鞋一足，直各四十文。七时行法了。
　　十九日戊辰 雨下。宿坊壁上，悬阿＊佛眞言，以圣秀令取，书取了。现转女身因縁为渡日本也。陈一郎来向，五度渡日本人也。善知日本语。申云：「以陈咏为通事，可参天台者。」乍悦约束了。家主张三买送予料笠，直五百五十文，頼縁供奉笠直三百文者。七时行法了。
