<!-- { "loadSidebar": true } -->
　　廿六日 庚子 天晴。寅一点，出国田马铺，马十疋乘，过十五里，至白沙马铺，扰马十疋，渡金池河，行堤边，过十二里，至义井马铺，扰马十疋，过十二里，至中牟县马铺，过三里至，扰马两疋，本马八疋，过十里，至十里点马铺，扰马十疋，过十二里，至醋沟马铺，扰马十疋，过十二里，至八角马铺，扰马十疋，过十二里，至新点马铺，扰马十疋，过十二里，至顺天门马铺，十疋扰马，即入门，看门官人暂止担物，以通事触子细，即过五里，至传法院，使臣送着还家，马铺十人与五十文，持钱重四人与八文了。诸僧来集，随喜感叹。五台山行者李温仁出来，从他道先来。酉一点，入宿房了。戌时，从三藏房被送酒大一瓶、珍菓三种，小甘子、石榴、大梨。三时行法。经八。
　　廿七日 辛巳 雪下。参台沿路廿八日，全天晴，无雨雪，着眞容院了。廿九日，大雪下。今月一日，天晴，参入大平兴国寺，巡礼院々。二日，天晴，出眞容院，登华严岭间，有小雪，即天晴，至廿六日无雪，今日雪下，明知　文殊菩萨加护，院内诸僧皆以感悦。依两月无雪，　公家致恠，敕传法院被祈雪下，即廿四日，大雪下，五寸许云々。而途中无雪下，弥以闻喜。辰时，参天吉祥三藏房拜觐，从中印度摩竭提国到来，经廿二年云々。见其容貌，最可云奇特，同见中天竺僧二人、五天竺西北大天国僧二人。中天两人从陆地西藩来，今年二月到着当院，月内　朝见，赐紫衣，五月参五台山，五月还着院，天吉祥三藏同参台人也。大天国二人从南海来着广州，今月着当院，皆吃茶药，还房。次入新来中天二人房吃茶药。午时，从大天国僧房有请，即行向，吃茶并汤药，皆知唐语。今日院内上下，皆来集劳问。未时，新来中天来坐，令吃茶了。次大天国一人来坐，令吃茶了。官人来房，装束张帐引幕。未时，司家三人来，令见还着由院奏状，虽乞钱，先日六贯六疋与了。因之虽有廿余贯，称无由不与之。人贪欲官人也。先例参台僧还着时，必有恩由称之，而问三藏后可与也。通事与钱三贯了。今朝郑州兵士二十人各与十五文，长一人与三十文了。戌时，三藏送暑预八坏。三时行法了。经第一。
　　廿八日 壬辰 天晴。巳时，通事陈咏斋，以　公家给钱五贯并私钱一贯合六贯，献三藏，令修斋，讲堂南面少卿并梵才三藏，左方一座天吉祥三藏，次文惠，々々次慈济，々々次檀越陈咏，右方一座小僧，次中天赐紫二人，次大天国二人，有方面座日本僧七人，寺余僧来堂礼堂，钱各引百文，从早旦奉祈皇帝、皇后，打钹诵赞，次◆打鼓，至斋期回诸堂烧香供养，斋了。天吉祥三藏召请予与新来中天二人、通事共吃茶，次见月灯三昧经梵夹、无量寿经梵夹、弥勒授化经梵夹，字甚妙也。贝叶长一尺六寸、广三寸，各入金筥，两重裹锦绫。令见日本庆耀供奉梵字，三人梵僧感叹无极，次见白伞盖眞言纸梵本，次见校勘印本，后序写取了。如右：
　　新雕补阙楞严经白伞盖眞言后序
　　提点两浙路诸州军刑狱公事兼本路劝农事朝节守尚书屯田郎中上骑都尉赐绯　鱼袋借紫苗　振述
　　壬辰歳冬，余权知苏州，有西天中印土摩竭陀国那烂陀寺三藏智吉祥、天吉祥二僧，经由见访，虽言语不同，而传译颇晓，问其所能，旦日诵神呪结印，各三千六百道，粉坛一百八座，解经论一十七部。余因出楞严经白伞盖眞言示之，乃曰：「是经神呪颇多阙失，今有梵本质而可知。」余对曰：「是经之译久矣，何歴代未能补之。」彼上人曰：唐译楞严经主般刺密谛者，西印土人也。译语者，又鸟长国人，去中印土西北二万五千里，非中印土人，故不能尽通中天语言。又译主三藏不空者，龟兹国人也。尝游中印土，亦不能尽通中天语言。至今二本差殊多所漏略。如智吉祥等，即中印土人，本刹帝利之种族，净饭王之宗裔也。自离中天在路一十六年，凡经十国。余因请梵本，校勘唐经白伞盖眞言，般刺密谛本，止有四百二十七句许，少二百七十四句，头少梵音启请并三归依。又不空译本，止有四百八十一句，亦少二百十句。二本倶少十方佛海相、日月相、十吉祥、六大神通等。或句读颠倒不次。今以中印土梵本，离折详正，排次补阙，共计七百一句。次请梵书并刊华字，募工雕印，庶广流传。时　大宋皇佑五年四月三日，杭州公署序。
　　纲州金山龙游寺僧　克志　校勘
　　定州开元寺僧　　　崇惠 校勘
　　代州五台山眞容院赐紫华藏大师　承迁都　校勘
　　杭州前管内僧正赐紫崇因大师　　可中都　校勘
　　西天中印度摩竭陀国那烂陀寺沙门天吉祥同补阙
　　钱唐　鲍璘书
　　雕华字 胡遂
　　雕梵字 颜悦
　　大天国三藏来座，以照大师取纸梵经两卷来，令见予，东印度梵字全不似中天，不知何经、件三藏依不知唐语也。同令见耀公梵字，见感无限。未时，司家三人与钱一贯了。依三藏命也。客省官人来，乞朝见奏状，依三藏制止，不与返了。今日斋，大卿不坐，依召参内，依御生日，大卿一人对御斋云々。见天吉祥于五台见文殊本身圆光、身光、五台金钟、五色光、七重花树、罗汉七人等像画惣十二相也。感涙难禁。今日三度行向天吉祥三藏房既了。申时，文惠大师来，借广清凉传三卷、古传二卷了。申时，三藏梵才大师来座，早作表可进奏状由示之。今日如意供，三时不动两界合行，一时法花法，一时经第二卷。游台往还，以日本冷泉院前内亲王给五条袈裟着用，毎日奉祈后世往生极乐，以治部卿上给头巾着用，奉祈二世。
　　廿九日 癸卯 天晴。于梵才三藏房，见奝然法桥并寂照大师来唐日记，即借取，书取杨文公谈苑，如右：
　　公言：
　　雍煕初，日本僧奝然来朝，献其国职员令、年代纪。奝然衣緑，自云：「姓藤原氏，为眞连，国五品官也。」奝然善笔札，而不通华言，有所问，书以对之。国有五经及释氏经教，并得于中国。有白居易集七十卷。地管州六十八，土旷而人少，率长寿，多百余歳。国王一姓，相传六十四世。文武僚吏皆世官。予在史局阅所降禁书，有日本年代纪一卷及奝然表启一卷，因得修其国史，传其详。奝然后归国，附商人船，奉所贡方物为谢。案日本，倭之别种也。以国在日边，故以日本为名，或言恶倭之名不雅改之。盖通中国文字，故唐长安中，遣其大臣眞人来贡，皆读经史，善属文，后亦累有使至，多求文籍释典以归。开元中，有朝衡者，太学，应举，仕至补阙，求归国，授检校秘书监，放还。王维及当时名辈，皆有诗序送别，后不果去。歴官至右常侍、安南都督。呉越钱氏多因海舶通信，天台智者教五百余卷有録而多阙，贾人言日本有之，钱俶置书于其国王，奉黄金五百两，求写其本，尽得之讫，今天台教大布江左。 毕。
　　景徳三年，予知银台通进司，有日本僧入贡，遂令问之。僧不通华言，善书札，命以牍对，云：「住天台山延暦寺，寺僧三千人，身名寂照，号圆通大师。国王年二十五，大臣十六七人，郡寮百许人。毎歳春秋二时，集贡士，所试或赋或诗，及第者常三四十人。国中专奉神道，多庙祠，伊州有大神，或托三、五歳童子，降言祸福事。山有贺茂明神，亦然。书有史记、汉书、文选、五经、论语、孝经、尔雅、醉郷日月、御覧、玉篇、蒋鲂歌、老、列子、神仙传、朝野佥载、日集六帖、初学记。本国有国史、秘府略、日本纪、大口词林、混元録等书。释氏论及疏论传集之类多有，不可悉数。」寂照领徒七人，皆不通华言。国中多习王右军书，寂照颇得其笔法。上召见，赐紫衣束帛，其徒皆赐以紫衣，馆复于上寺。寂照愿游天台山，诏令县道续食。三日使丁谓见寂照，甚悦之。谓姑苏人，为言其山水奇见，寂照心爱，因留止呉门寺，其徒不愿住者，遣数人归本国。以黒金水瓶寄谓，并诗曰：「提携三五载，日用不曾离。晓井斟残月，春炉释夜澌。都银难免侈，莱石自成亏。此器坚还实，寄君应可知。」谓分月俸给之，寂照渐通此方言，持戒律精至，通内外学，三呉道俗以归向。寂照东游，予遣以印本圆觉经，并诗送之，后寄书，举予诗中两句云：「身随类苑有之字今补入客槎远，心学海鴎亲。」不可忘也。圆觉固目不暂舍云。后南海商人船自其国还，得国王弟与寂照书，称野人若愚，书末云：「差乎！絶或殊方，云涛万里。昔日芝兰之志，如今胡越之身。非归云不报心懐，非便风不传音问，人生之限，何以过之？」云々。后题寛弘四年九月。又左大臣藤原道长书，略云：「商客至，通书，谁谓宋远，用慰驰结，先巡礼天台，更攀五台之游，既果本愿，甚悦。懐土之心，如何再会，胡马独向北风，上人莫忘东日。」
　　后题寛弘五年七月。又治部卿源从英书，略云：「所谘唐暦以后史籍，及他内外经书，未来本国者，因寄便风为望。商人重利，唯载轻货而来。上国之风，絶而无闻，学者之恨，在此一事。」末云：「分手之后，相见无期，生为两郷之身，死会一佛之土。」书中报寂照俗家及坟墓事，甚详悉。后题寛弘五年九月。凡三书，皆二王之迹，而野人若愚章草特妙，中土能书者亦鲜及，纸墨尤精。左大臣乃国之上相，治部九卿之列。 右十一。杨文公谈苑第八文。
　　中天新来二人来坐，点茶汤了。次大天国二人来坐，点茶了。客省官人来，依先约与绢二疋了。三司券付了。亦可传三司申了。如意供。三时法花法。二时经三、四，不动一时了。
　　卅日 甲辰 天晴。卯时，以通事参五台山庆悦表奉御药许了。午时，通事还来，云：「待从　内被出迟来，但表被纳了。」以文惠大师令作表，以定照笔受令书也。「日本国延暦寺阿阇梨大云寺主传灯大法师位赐紫沙门臣成寻等，右臣等，先蒙　圣恩，特差天使并递马驿券，送往五台，瞻礼圣相，已于今月二十六日，却通传法院托。以臣异国凡四十三，翘诚愿欵，今获圆成，庆悦于心，仰荷
　　睿睠，臣等　无任瞻　天威　圣，激切欢赫之至！谨奉表称谢以同凑奏。年月日　具口云　状表」
　　未时，使臣承直来，虽乞券，昨日预客省了申示了。昨日，买法花法坛板八枚八百文，方木五本二百五十文，今日造了。又与百文了。戌时，堂庄严了。三苑切请，参向吃酒，珍菓十二种、菜五种，汁五度、饭□丁宁也。三时行法了。经第十。
　　承安元年八月五日 癸未 依仰终笔功矣。
　　参天台五台山记卷第五 终 
　　


●参天台五台山记卷第六
