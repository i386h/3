<!-- { "loadSidebar": true } -->
　　十八日丁酉 天晴。辰时，乘轿登山，頼縁供奉、沙弥长明留守，余人皆登。寺主来向，告云：「金银之中，少々随身，可奉院々者。」银四两随身上山，登寺东崄峻阪，过十三里，参金地定惠眞身塔院，内额名敕眞觉之院，々是天台大师眞身塔也。塔内有龛，々内坐大师眞身，烧香礼拜，涙更难禁，昔只闻名，今亲奉拜，中心之悦，何事如之。住持老僧出来点茶，志与银壹两。出智者大师留身之坟，乘轿渐向大慈寺，金地银地，南北交领，殖松生竹，东西娑婆，路由其中，过二里，至大慈寺。陈朝大建十年戊戌二月六日，宣帝为智者大师置寺，号修禅寺。至仁寿元年辛酉，花寺因国清成后自废，续造改为禅林寺。会昌废后，重建殿堂屋宇惣二百十九间。大宋三朝大中祥符元年戊申七月初三日辛酉，勅改禅林寺，名大慈寺，斯则智者传法之地，又号银地道场。智者大师以陈大建七年，警其先兆东游，九月，至此山，乃见定光禅师，夜宿金地，禅师曰：「北峰银地，汝当住此。」即初入道场，今大慈寺是也。先参大佛殿，烧香丈六释迦、弥陀、弥勒。次参智者大师眞身院烧香。次参定光大师堂烧香。次参法华忏院，堂内有大白象形，是智者大师修忏法时，所现普贤菩萨，所乘象様也。又于此处，现三道宝阶，大师额书法空大师，堂者，是大梁朱皇帝敕赐额也。智者大师者，存日隋帝师，号法空大师者，灭后赐谥。次礼戒坛院，庄严如国清寺戒坛，隔十五里有二戒坛也。大慈寺戒坛陈宣帝勅建，国清寺戒坛隋炀帝勅建。次礼佛泷道场，副寺主将向房点茶，三度伏地礼拜，答拜了。其后，数刻拭涙，通事陈咏云：「容颜似智者大师，恐疑大师重来，仍礼拜者。」志与禅宗永嘉集一卷、证道歌注一帖，又三度礼拜，答拜同前，拭涙同前，犹称似智者云々。次行向食堂斋，最可云珍美。知事僧与银壹两了。有一老僧，将来日本国元灯上人影像、赐紫大师号幷赞，依匆剧不书取，但见日本人影，感涙颇下。大慈寺巽有石象道场，此智者大师感得普贤乘象降来摩顶之处，古来相传，普贤白象，化为大石，様图不似眞象，所以称石象道场。便于象南石窟，西边盘石，敲之出声，似于实鼓，世云：智者说法，槌之集众。象东两石相对，形似屏风，中间有石篑，模様如大箱，其高八尺许，云上古贤人，集天下要文，纳斯篑中，唯智者开见之，余未有其人。又从大慈寺北行廿五里，山路有亭子，曰扪萝亭，浙东观察使御史中丞孟简雨建，仍字之曰孟中丞亭子。从此行卅五许里，上至天台山最高云峰，号曰华顶，此则智者安居，降伏天魔，感得神僧之地焉，招手之石见在，定光之迹坦新，苦竹黯黮，茶树成林，々边亭子曰倒景亭，甘泉横流，人物栖息。次下华顶，却到山脚，随溪而下，至歩云亭，又傍溪行，至于石桥，有广大道场，先拜白道猷尊者影像，等身金色，堂三面悬十六罗汉画像，烧香礼拜。道猷尊者第三果人。曩时，晋初中天竺国大那烂陀寺沙门白道猷，远渉流沙，礼五台山，至天台赤城山，降山神之后，寻来过石桥，亲见五百大阿罗汉，礼拜供养，所以奉安置尊者形像。庵主印成阇梨、知事共出来点茶，僧堂宿处，重々廊有其数。次参石桥，路阪造廊廿余间，过廊至石桥头亭子，五间大屋也。公家毎年供养五百罗汉舍也。先向山礼拜烧香，供养五百罗汉。次至桥头烧香礼拜，桥色皆青白，长七丈许，东头阔二尺，西头阔七尺，龙形龟背，似亘虹梁，两涧合流，从桥下过，泄为瀑布，西流出剡县界，从下仰观，若晴虹之涧，桥势 崄崟，泷声如雷。桥西头二丈许，岩高一丈，自非得通人，敢不可过，近代之人至桥中半，称渡石桥，最奇怪也。长廊之内，有娑罗树三本，高壹丈许，是道猷尊者从西天种将来殖，叶似石南华。桥上有二三重小泷。申时，还庵，斋备珍膳。人々重参石桥，予留宿所，此寺名石梁寺，寺知事僧预银二两巳了。智证大师云：「毎披天台山图，恒瞻花顶、石桥之形胜，未遇良縁，久以存思，遂以渡海。」今小僧追大师前踪，遂宿念拜石桥，感涙无极。七时行法了。今见梦记，日本康平四年七月卅日，夜梦大河，有白石桥，小僧成寻渡一桥，未及有间断，有一人以踏床渡，令渡成寻已了。梦内思之，天台石桥也。非发菩提心人不渡之，今渡遂了。心中悦喜，以今日见石桥体，符昔日梦。天台山石桥幷铭序：
　　唐上都左街宝寿寺文章应　制内供奉大徳赐紫沙门元孚述　　仙都僧利见书
　　天台风景，与诸郡不同，自古神仙所居之处，非轺车牧伯则无由适此。元孚元和末间，游石桥、华顶、□砂、灵□、双阙、琼台，无所不至，乃有石桥铭，曰：
　　混茫未判，孰为化工。挺埴天台，势负苍穹。厥石为桥，宛若晴虹。匪雕匪琢，匪磨匪砻。实地之骨，实天之功。星流碧潭，月悬虚空。絶壁中开，万壑通同。道猷上人，子乔仙翁。更履斯险，轻剧如风。潜虬欲飞，洪穴◆洋。惊湍殷雷，奔激吼唤。赴于朝宗，浩々瀚々。拔石移山，崩崖拉岸。山铺翠屏，树缀珠贯。发孙绰才，动相如翰。缅懐兹桥，用伸厥赞。
　　庆暦乙酉歳闰五月既望寺僧择息置石
　　弘农杨鸿举　刊字
　　寿昌寺监寺掌　御集赐紫　体平
　　寿昌寺主掌御书赐紫　方延
　　山门副僧正同监坛选练赐紫清绪　篆额
　　敕补山门都僧正监坛选练宗教大师履歌重立
　　十九日戊戌 辰时，参石桥，以茶供养罗汉五百十六坏，以铃杵眞言供养，知事僧惊来告：「茶八叶莲华文，五百余杯有花文。」知事僧合掌礼拜，小僧实知，罗汉出现，受大师茶供，现灵瑞也者。即自见如知事告，随喜之涙，与合掌倶下。巳时，于食堂斋，尽珍膳，予料钱三百文，快宗供奉六十文，圣秀、惟观、心贤、善久各三十文，是印成阇梨志也。虽返预知事，更不取钱。午时，退出，过数十里，于智者泉亭，对面寿昌寺监寺等赐紫三人，以通事数克殷勤。智者大师以锡筑石出井，仍名智者泉。未一点，于眞身塔院休息，住持老僧点茶。同四点，着国清寺。酉时，寺主送非时食，远行之时，可用非时者。担轿二人各与六十文钱了。七时行法了。于轿诵加一部。
　　廿日己亥 巳时，寺主相共参向天台县官人许，于国清廨院点茶。次行县衙，先谒知县仙尉秘书，以参来允状奉览。次入衙，大守出迎，共入亭座寄子，令见杭州公移，以通事陈咏通言语，大守点茶药，问：「日本皇帝姓名？」答：「帝王无姓，虽有名，庶人不知。」又问：「石桥贵不？」答：「极贵。」退还出，还廨院，见普照明觉禅师影像，又见右行廊行康行者影，眞身以漆涂彩色，作定印端生入灭形也。未时，还本寺。申时，寺主以使请，即参向，以种々珍果进酒，予虽固辞及两度，寺主四坏，陈咏一坏。七时行法了。轿担二人各与钱卅文。
　　廿一日庚子 辰时，参堂，有讲会，先呗，无散华作法，如杭州兴教寺。巳时，文法大师来请，頼縁供奉、快宗供奉共行向，有茶汤、糖餠。午时，出食堂别飨，寺主所储，小僧钱一贯，頼缘供奉百二十文，快宗供奉百文，五人各五十文，八十余人皆有钱。良玉借天台山记，植教主借律行相。七时行法了。
　　廿二日辛丑 天晴。午时，法花法堂庄严。与良玉黒木琉璃装束念珠一串，依频乞也。未时，禹珪舍与寒山子诗一帖，中心为悦。七时行法，经三卷了。寺主大师许送纳袈裟一具、日本织物横皮，依被要，人送镜筥一口，两度返事在右：
　　仲芳启，兹者伏蒙
　　日本国法主阿阇梨大师特舍
　　法衣一件、
　　覆膊一件，已受领。记感佩之至，于任下懐，谨具状庆谢，伏惟法慈甫赐孚察，不宣。天台山敕景徳国清寺主临坛赐紫仲芳上日本国法主阿阇梨大师五月二十二日状
　　又承法慈，特示镜筥一口，深感厚意勤笃，不敢推转，谨上，谢，毋宣。天台国清寺主临坛赐紫仲芳复日本国大云寺主国师五月二十二日
　　廿三日壬寅 天晴。辰时，寺主、副寺主、监寺、诸老宿等来集，见法花坛庄严，思未曾有。巳时，惟照阇梨来，借善才知识抄、普贤十愿释了。日宣阇梨来，借天台大师衣座室像观心诵经法一卷了。见鸦鹊鸟，似乌颇小，腹白背黒，羽白斑也。午时，以善久、长命为使，大慈寺副寺主许送莲子绀琉璃装束念珠一连，石桥许送赤木有银打立笠大念珠一连，虽乞槵子，依无患子，以赤木送已。七时行法了。
　　廿四日癸卯 天晴。辰时，所住十方教院讲堂有讲会，鸿植阇梨为讲师，表白后，只以读天台大师传一枚为事，最奇怪也。申时，寺主房有茶药、菓子。七时行法了。
　　廿五日甲辰 天晴。午时，寺主斋。未时，赤城寺中式阇梨来，借天台大师遗旨一卷、南岳七代记一卷。寺主来点茶。志与良玉、禹珪、如爽三人各上纸三帖，依住一院亲也。愿初、择贤、道新、元吉各二帖，一院住人也。鸿植阇梨四帖，行者禹昌绫二丈、细布三丈，依能书人，今见要书故也。禹珪细布一端，为来日告台州共人，惟裤料切切乞取也。台州申状令书良玉，能书人也。七时行法了。
　　廿六日乙巳 天晴。午时，寺主、禹珪、陈咏诸共乘轿出寺，先向天台县，谒知县，问：「寂照入唐年纪？」答：「六十一年。」次问：「奝然入唐？」答：「八十一年。」见皇太后御法花经，感喜无极，有茶汤。退出，向监酒许，县第三官人也。有茶药。第二官人推官秘书依向杭州，不谒。寺主归寺，三人赴州。从寺过四十五里，至泊歩宿。七时行法了。途中，于轿加诵经六卷。
　　一廿七日丙午 天晴。卯时，出泊歩，过五里，入临海县了。于茶院见百五歳老翁，公家被充日食云云。依耳不听，问往事过了。申时，过五十里，至丹丘驿幷永福院，石色赤，故名丹丘也。山以赤岩迭。过一里，入州城朝京门，至国清寺廨院，有元表白从国清寺来会，告云：「台州是屈毋龙王宅，地名丹丘、水名灵水、山名小固山、城名白云城，去天台县九十里，章安寺者，在临海县东，一日至寺」云云。七时行法了。
