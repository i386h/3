<!-- { "loadSidebar": true } -->
　　申时，僧堂大炊男二人来乞掖珠，各与二粒。双顶一粒、道新二粒。同二点，大雨下，大雷颇惊心神。七时行法了。八日丙辰 天晴。巳时，陈一郎向杭州。寺主志与岛眼一匹，副寺主织物小袙一领，监寺白小袙一领、手布一、袜一足 云云。植阇梨与绀手布一。心操寻常自然，有众人飨应，寺主以下皆出大师送陈咏。午时，择贤来返南岳心要一卷。未时，当寺老宿如日来谒，字曰文章。与诗一纸。
　　如日谨成诗一章，赠送日本国师，伏惟垂览。　天台国清沙门　如日上
　　郷国扶桑外，风涛几万程。人心谁不畏，天道自分明。鹏超遮空黒，鳌回似海倾。到应王稽首，宠赐佛公卿。如日和尚，年七十二，常作诗咏为一生事云々。予示云：「祖师智证大师，住唐六年间，自他诗集十二卷，还归本国，常悔作诗。因之小僧于本国启白本尊，起请不作诗、不献和，为怪。」七时行法了。
　　九日丁巳 天晴。辰时，禹珪小师持来当寺送台州返牒案：
　　天台山景徳国清寺
　　当寺今准州帖，准杭州帖，已给公凭，付客人陈咏收执，引带日本国僧成寻等八人，前台州天台山烧香。帖州照会施行，州司已牒天台县及山门僧司照会外，今据僧成寻等经衙陈状称：「蒙客人陈咏，引领到国清寺烧香，本寺是智者大师流教道场，就此读诵莲经，答还宿愿。成寻欲要在寺安下三年，在寺朝夕修行法华秘法，候百日设罗汉斋僧了毕，却令随来陆僧同还本国，只留手下小师一名，在身边侍养。却为国清寺主事僧众为无上命指挥，不听敢安存，恐有痛患，乞赐帖下国清寺，将与安存。」幷据本寺主仲芳等申：「有客人陈咏，带杭州公据，引领日本僧成寻等八人，到来烧香，欲在本寺看经。未蒙指挥，未敢安存等事者。」
　　右当寺所蒙使牒指挥，前项事由，且寺司与主事三纲僧众知委已讫。所是日本国僧成寻等要在本寺看经，寺司令僧成寻等八人就寺十方教院安下，日夕看经已讫。谨具状申闻
　　通理郎中、知府小卿，伏候裁旨，谨録状上。牒件状如前。谨牒。煕宁五年六月　日　景徳国清寺纲维鸿忍牒　监寺赐紫仲文　副寺主赐紫利宣　寺主赐紫仲芳
　　禹珪为使，寺主被送州返牒耳。七时行法了。
　　十日戊午 天晴。午时，参惠光大师看经之院，天台第十三代祖惠光大师宗昱开讲道场也。院主可明，年六十，出来点茶。次拜观音宝殿烧香了。惠光大师本寺也。次礼方等忏堂，八角天盖内外有廿四幡三重 二丈六尺 悬，未得其意，天盖庄严，彩色甚妙，縁八角入大镜，八寸许，盖大径一丈许，佛座圆也。数体佛幷坐。次见圆室上下，外面以萱葺，内涂壁，极闲静也。高一丈，径一丈许，入定处也。次入如日文章房点茶，还坊之次，参寺主院，令见忏法私记幷我心自空图，感喜不少，为写本借留已了。切々相留点茶，果子药酒，望晩归了。七时行法了。
　　十一日己未 天晴。禹珪辰时向台州，少卿许送所持天台教目録，以禹昌新书写，永以奉入，奉备眞言书目録，依先日命也。通判郎中许奉借观心注法华经第一卷。午时，日宣阇梨来，借天台大师衣座室图，鸿植阇梨借实相观注，抄妙乐大师念佛观了。未时，谈始大忏法，頼缘供奉、快宗供奉等料也。七时行法了。
　　十二日庚申 天晴。巳时，日宣阇梨借送杭州孤山智圆阇梨作弥陀经疏一卷、钞一卷，披见之，自日东传来弥陀疏一卷，智者说非也。词俚义疏，日本作伪称智者说，欲传行之。予见之最可云谬说。传教大师圆宗目録百四十四卷，六千八百九十七纸，内弥陀经疏一卷五纸，智者出者，何称日本作乎？智圆，源清弟子，天禧五年作此疏，经五十二年。申时，如日和尚送大杨梅一桶。七时行法了。
　　十三日辛酉 雨下。辰时，良玉来借律行相。弥陀疏返送三贤院宣阇梨了。七时行法了。
　　十四日壬戌 天晴。未时，桓阇梨返送妙乐念佛观念，幷送林檎果，似日本青梨，味似梨，干茸少々同送。七时行法了。
　　十五日癸亥 小雨下。未时，寺主从州还，告送云：「知府少卿衣幷目録感喜无极，通判观心注随喜千万承悦者。参五台表上京了」云々。七时行法了。禹珪持来开元寺僧判官消息、通判返事等。
　　觉希启，近蒙象驭，远祗云城，虽忻接见之仪，益鲜延客之具，第増倎赧奚整指陈，恭惟荣履炎烦起居无怪，其如倾致慈彩，几积丹衷，伏冀修进之余，强加食息人次，谨奉手启咨致，幸望昭察，不宣。台州管内僧判官赐紫觉希手启上日本大师 侍右
　　季夏十四日
　　十六日甲子 天晴。辰时，择贤来借永嘉祥宗集一卷了。申时，寺有请，即参向，有果子酒。七时行法了。择贤来借永嘉祥宗集一卷了　「择」史籍本作「释」，下同。全书本考云：「择」诸本作「释」，非也。「嘉」史籍本作「喜」。全书本考云：「嘉」阁本作「喜」，但下文闰七月廿四日项参看。
　　十七日乙丑 天晴。巳时，食堂斋，前日沙金三两出送斋也。餠心餠，汁三度，最以丁宁，诸僧大随喜。七时行法了。
　　十八日丙寅 天晴。辰时，寺主许送杖尻一柄，银散物杖尻也。朝栋入道志与也。国清寺前裁料由示了。七时行法了。
　　十九日丁卯 天晴。未时，行向中礼座主许，访半风称有梦想切々示送，仍行向祈之，诵寿量品三遍，泣涙无极，君邪气所为欤，颇振动，有弟子执肩，有点茶，自执笔书感谢之由，退出了。七时行法了。
　　廿日戊辰 天晴。未时，寺主送净油一瓶、苏州香灯一小瓶，可宛法花秘法灯油者，寺主借南泉房赡养集十帖了。七时行法了。
　　廿一日己巳 天晴。巳时，请释贤令图书我心自空，依日本庆耀供奉说也。释贤书大文字上手由，依人々告，件本幷释借了。七时行法了。
　　廿二日庚午 天晴。巳克，如日文章作歌三首、颂三首送之，付使僧我心自空图了。七时行法了。金仟子、如日作、挽歌三首、令僧行唱相送六处尘妾见性空、不须吊起悲风、古今贤达皆明此、还似南柯一梦中、不生不灭谓无生、百岁光阴镜里形、三昧炎焚无主物、百千年后不知名、临行一句付儿孙不用悲号送出门、系髪不移贞寂处、木奴从此不开言、去后儿孙或埋或化、一任散性作颂二首数片干柴一堆焰火不动不迁金刚常住生死本空去住自在红焰输中火光三昧又作示生灭颂一首生也无瑕死也无迹青天霹雳呈日本国大法主阇梨、行次望修行、福力相助幸矣净土息力不虚、不宣老比丘如日稽首々々。
　　廿三日辛未 天晴。未时，从中礼座主许返送妙乐大师念佛观一卷。七时行法了。
　　廿四日壬申 天晴。未时，交读注法华第三卷了。亥时，案得鲜界还复寂光意中心感悦々々。七时行法了。
　　廿五日癸酉 天晴。巳时，从中礼座主许送嚢餠一杯、作饭一杯、心餠二杯。申时，赤城寺中式阇梨来，返天台大师遗旨、南岳七代记了。七时行法了。
　　廿六日甲戌 天晴。巳时，西山实库主大熟瓜二果自令持童行来。未时，双顶童行取寺主返事来，而未仕之。七时行法了。
　　廿七日乙亥 雨下。辰时，紫子香来，伏地拜见堂皈了。申时，寺主、副寺主、监寺三人与天台县知县、推官二人同来，入见法华法堂庄严，拜见皇太后宫御经了。以书问答法门，以心地观经理忏悔文论得经偈书与知县了。感喜不少。七时行法了。
　　廿八日丙子 天晴。辰时，出大门，于桥亭谒临海县官人。七时行法了。
　　廿九日丁丑 天晴。于教院讲堂讲会之次，有茶餠，道新所储，八十余人同吃。午时，食堂斋，临海县官人所储斋也。七时行法了。
　　七月一日戊寅 天晴。辰时，童行道宁依切乞，与紫檀琥珀装束念珠一连了。七时行法了。
　　道宁　稽首和南，　道宁伏深　庆幸得遇慈颜，过承恩重，屡锡宠怜，向者伏辱颁赐数珠，其荷之心，千胜莫状，允来輙有恳，慈敏不以为让，而道宁中心之愿，恳告国师阇梨，槵子数珠，幸求一串，未志可容，果允前者，即舟纳还，其当　受恩大矣，容道　宁终身报答，修祝寿齢，无何难遇，敢有断闻，幸锦鸿造恕，悉为最不诵。行者道宁和南国师阇梨 之左二日己卯 辰时，房中僧等相共读法华经、阿弥陀经，念佛修法和尚远忌了。七时行法了。
　　三日庚辰 天晴。未时，良玉送熟瓜二果。七时行法了。
　　四日辛巳 天晴。未时，诵四要品，修了禅大师远忌，依智证大师遗诫也。七时行法了。
　　五日壬午 天晴。寅一点，始六时大忏法，頼缘、快宗二人供奉同修，以十方教院弥陀佛前为道场，悬幡庄严。七时行法了。
　　六日癸未 天晴。六时忏法，七时行法了。丑时，坐绳床睡间，梦谒日本左府被仰云：「行琉球国由闻之，而今在大唐为悦」云々。
　　七日甲申 雨下。巳时，权惟观、善久行悬斋可得钱来。六时忏法，七时行法了。
　　八日乙酉 雨下。午时，智海表白储斋读，頼缘供奉、快宗供奉同行斋了。六时行法了。
　　九日丙戌 雨下。从今日就七轴本诵经。十三时行法了。
　　十日丁亥 天晴。十三时行法了。无别事。入夜，寺主来闻忏法，为随喜也。寺感赡养集无极，植阇梨同以感欢。
　　十一日戊子 雨下。午时，修忏法。日中之间，大众多来闻忏法。十三时行法了。
　　十三日己丑 雨下。午时，良玉来返律行相、十愿释。十三时行法了。
　　十四日庚寅 午时，为访寺主痢病，参向法华忏院。十三时行法了。
　　十五日辛卯 午时，日中忏法，次过去尊师等同以回向，依盂兰盆日也。双顶童行日得八文钱，志父母，我身给仕小僧者，且与三百文了。十三时行法了。
　　十六日壬辰 天晴。午时，出食堂，有钱二百文。于食堂老翁出来乞钱，与四文了。恐文殊化身。有小唱歌小女乞钱，人々各与一文，予与三文了。十三时行法了。
　　十七日癸巳 天晴。巳时，于寺法华法院有斋，诸僧共食。十三时行法了。
　　十八日甲午 天晴。午时，征上座房斋，智海表白幷此一行僧也。十三时行法了。
　　十九日乙未 辰时，剧规库主粥，一行僧皆行向，小僧一人料送房。僧掌夏供后，依海表白劝进，诸房为日本僧储斋也。午时，同斋，自行向，海表白等同来，日本一行僧同斋了。次沙弥长命为留守人，行者双顶从房々运取与沙弥为例事也。未时，海表白送粽一坏、蜜一坏，以优美童行德为使。十三时行法了。
　　廿日丙申 天晴。西山鸿实库主斋，海表白同来，有客，僧二人、俗二人，不知名。十三时行法了。
