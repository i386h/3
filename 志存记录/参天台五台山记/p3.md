<!-- { "loadSidebar": true } -->
　　十一日庚寅 天晴。小家主张九郎雇夫九人、轿子担二人，与三贯三百文钱了。土人々别三百文，至国清寺三日功食，又与二百廿文，家主志百文，房赁五十文，轿子功七十文。頼縁供奉私以六百七十文钱雇二人，乘轿，余人徒行。过卅五里，至新昌县，以钱九十八文与夫十三人酒料了。过十五里，至王婆亭陈公店宿。七时行法。于轿诵加经六卷。与家主坊功五十文钱了。
　　十二日辛卯 天晴。卯时，出坊，过十五里，辰三点，至月县仙桂郷，亦右石阿弥陀佛堂，寿昌寺僧正明知大师弟子行者性李建立，件童行出来进茶，而依器秽，不吃。过十五里，午时，至天姥，出钱百五十文，令吃酒十三人。过十五里，申时，过新昌县界，入台州天台县界，名关岭，高山顶也。过关岭一里，至郑一郎家宿。七时行法了。于轿诵加经六卷。
　　十三日壬辰 天晴。卯时，出宿，过五里，永保郷内旻十三家休息。次过五里，至飞泉口休息。次过五里，至陈七叔家休息，诸人吃茶，虽与钱，家主不取。次过三里，到景福院休息，礼金堂半丈六释迦像，心贤撰取古经中疗痔病经、八阳、地藏十王经。次过二里，至萓家桥休息。立牓：「至天台县廿里，过关岭廿里者。」次过五里，见石塔，高五丈许，名何方洋塔。次过五里，午时，见赤城山，々顶有塔，遥以礼拜，智者大师入灭之处，始以拜见，感涙难抑。次过五里，未刻，至清家休息，頼縁供奉出钱百五十八文，十三人令吃酒。榜云：「大平郷东至国清寺一十里，至京县五里。」家主有道心，令吃茶了。渐见赤城山南面，知以赤石造城。次过五里，入国清寺山，见石大塔，高五丈，五重塔也。行山过五里，未一点，至国清寺大门前，桥殿渐见，回寺体松郁茂，十里扶路，琪树璀璨，五岭抱寺，双涧合流，四絶标奇。寺主赐紫仲方、副寺主赐紫利宣、监寺赐紫仲文为首大众数十人来迎，即共入大门，坐寄子吃茶。次诸共入宿房，殷勤数刻，宛如知己，又次吃茶，寺主大师取遣唐暦，见日吉凶，壬辰，吉日者，即参堂烧香。先入勅罗汉院，十六罗汉等身木像、五百罗汉三尺像，毎前有茶器，以寺主为引导人，一々烧香礼拜，感涙无极。次入食堂，礼七郎天烧香，食堂作法，不可记尽，不思议也。次参大师堂，额云眞觉法空大师院，智者眞容安坐禅床，定先影像坐宝座上，三方天台诸天师，皆以幷坐，烧香礼拜，悲涙难禁，昔闻今见，宛如符契。次参大佛殿，丈六金色释迦像，左右坐丈六弥陀、弥勒像，烧香礼拜。次参戒坛院，庄严甚妙，不可记尽，烧香礼拜。他院々以后日可参礼烧香。国清寺，隋朝开皇十八年戊午歳正月廿九日，奉勅差司马主弘，依智者大师遗旨建立。至大唐武宗皇帝，会昌五年乙丑三澄废。至宣宗皇帝，大中五年辛未正月，敕下从此重建，殿堂屋惣八百间厦，寺在天台县北一十里。次退归宿房休息。申时，寺主储飨膳甚妙，食床庄严，不思议也。七时行法了。加诵经六卷，轿间所作也。酉时，入浴院沐浴，毎日汤云々。
　　十四日癸巳 辰时，寺主来坐慰问，取出木槵子琉璃装束念珠一串，志奉寺主。大众同来慰问，见阇梨官符。巳二点，寺主坊有食，七人皆参向，以沙弥一人为留守。寺主院是智者大师忏堂，名教迹院，先入智者忏堂，礼大师持佛三尺释迦、弥陀、观音寺佛数十体。次礼见大师持经，法华经第七卷皆御笔，奥有日记、有师御笔名，感涙难抑，他卷皆烧失云々。抑佛后悬大师影像、十六罗汉、泗州和尚影等。次着食堂，庄严甚妙，副寺、监寺等同食。午时，参礼三贤院，三贤者：丰干禅师、拾得菩萨、寒山菩萨，弥陀、普贤、文殊化现。禅师傍有虎，二大士是俗形也。三贤唐太宗贞观年中，相次垂迹于国清寺。丰干禅师先泊于寺大藏西北隅庵居，乃一日游松径，赤城道侧见一子而啼，可年十歳，问无家亦无姓，师引归寺库收养，号为拾得。复有一贫子，从寒岩而来，遂号为寒山子。贞观十七年，朝议大夫使节台州诸军事守刺史上柱国赐绯鱼袋闾丘胤问丰于禅师曰：「未审彼地，当有何贤堪为师仰？」师曰：「见之不识，识之不见，差欲见之，不得取相，乃可见之。」寒山文殊，遁迹国清，拾得普贤，状如贫子。刺史遂至国清寺，厨中灶前，见二人向火大笑，刺史礼拜，二人连声替刺史，自相把手，呵々大笑呌唤，乃云：「丰干饶舌，饶舌弥陀，不识礼我何为？」二人乃把手出寺，急走而去，二人更不返寺。刺史至丰干禅师院，乃开房，唯见虎迹，乃问僧实徳、道翘：「禅师在日，有何行业？」僧曰：「丰干在日，唯切舂米供养，夜乃唱歌自乐。」丰干诗：「余自来天台，凡经几万回。一身如云水，悠々任去来。」委旨在传録。寒山在天台县西七十里，号为寒岩。国清寺大门前过一町，松林东在拾得岩。次礼普明禅师，以锡杖筑出井，名普明泉，在大佛殿艮角，深沙大将堂内干角，烧香了。次礼丰干禅师存日斋堂，中有数体小佛，后一角各有木像三贤，烧香供养。次礼地主山王元弼眞君，眞君者，是周灵王子，王子晋也。寺者，王子宅也。成仙经数百年，而谒智者大师受戒付属地也。宛如日本天台山王。天台记云：「眞人周灵王太子乔，字子晋，好吹笙，作凤鸣。于伊雒间，道人浮丘公接以上嵩山三十余年后，求之不得，偶乘白鹤，谢时人而去。以仙官授任为桐柏眞人、右弼王、领五岳司，侍帝来治华山。」次礼定惠院，智证大师传云：「将右大臣给充路粮砂金卅两买材木，于国清寺止观院，起止观堂，备长讲之说。又造三间房，填祖师之愿，即请僧清观为主持人。」仍烧香礼拜。次参明心院，智者在世经藏，有经筥数十合。住持僧感宁，年八十二，念法华经，持经者名。点茶幷杨梅。次礼转轮藏一切经，八方重々置之，下入人，令轮转，故云转轮藏。二阶楼内如塔，二丈许造之，烧香了。酉时，还宿房了。寺主弟子禹珪依切々乞，与木患子青琉璃装束念珠一串。七时行法了。
　　十五日甲午 天晴。巳时，以陈一郎幷惟观寺主许送细布一端、草鞋一足，副寺主许送紫檀琉璃装束念珠一连，监寺许送紫檀琉璃装束念珠一连。午时，于食堂共食，寺主对坐。未时，依鸣植阇梨切乞，送黒木青琉璃装束念珠一连。七时行法了。
　　十六日乙未 天晴。巳时，寺主许献沙金三小两，状云：
　　进上 砂金参小两
　　右物虽乏少，志准香积一钵，僧堂一日供料，进上如件。
　　煕宁五年五月十六日　大日本国延暦寺阿阇梨寺主 阿阇梨寺
　　返状云：「领金砂壹大两，却设得一日堂供，候法贺石桥，因寺奉为 国师和尚修设，祝法算，人还，谨此咨白。国清寺主赐紫　　仲方　　走答
　　国师和尚法师　　　即克」
　　午时，诸僧共见，来日可渡十方教院，最可云便宜处。七时行法了。
　　十七日丙申 天晴。辰时，渡教院，在寺西院。智证大师住国清西院，今亦符契。寺主自手扫治，最可云殷勤。七时行法了。
