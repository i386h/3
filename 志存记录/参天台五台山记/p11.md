<!-- { "loadSidebar": true } -->
　　廿一日 乙丑 天晴。卯时，以小船令牵船。同二点，入小河々口，南北有二阶阁，内立八角大石刻雕经，额名度人经，依远不见何经。淮河有浮船，々脚有六十余只，从河口过二里，至州前停船。午二点，知府送酒三瓶，与使钱三十文。同四点，故徒行参普照王寺，先拜僧伽大师眞身塔，西面额名雍煕之塔，礼拜烧香，八角十三重，高十五六丈许，毎葺黄色瓦，如黄茶碗，有光，毎阶下有罗网，其中画尽菩萨贤圣天众像，庄严不可思议也。塔内庄严，中心造银宝殿，在黄金宝座向西，大师坐后有二尺镜，前有胁足，左有银大水瓶二口，高二尺五寸许，左右有一僧像。宝殿以七宝庄严，垂种々璎珞玉幡。前有黄金宝殿，上下皆金，长八尺，横四尺，柱等皆金也。塔内四角大柱以黄金卷，柱梁、柱贯皆以金造之，柱上有半出菩萨形，皆金色，内有连子，毎头有天众形，左右有龙形。内四面悬绫罗天盖幡等，无隙，以琉璃敷地。有二重连子，内前黄金宝殿，坛上七宝花香灯供具々足造置，多以金造，四面各有黄金灯炉二，高二尺。次四面各五间，毎间中八尺。次六尺黄金板，以黄金造半出金卜佛，各卅体许座。佛前中门额普照明觉大师，连子上有钱罗网。北一间有入宝物小门，大方一尺许，额名扱抱刹，有阶，人登阶入宝物。有七宝帚，外间四面悬天盖幡，天隙。佛面外二柱，以银打覆，口径二尺，围有连子，高六尺许，护银笺也。四面上长押悬绫罗，皆缝物，大师变相也。余柱皆朱色也。佛面立床子，上置灯炉三口，々广二尺，四面地敷黒石，皆有光。阶下四尺，四面立幷女人诵经，各取花，其外道路男女不知数，阶下四面皆立床子，有香灯具。次佛面礼殿三间别栋，黄瓦葺宝殿之内，立床子，造供具，不可思议也。阶柱上有黄金师子。悬大七宝盖种々幡具悬之有四有七宝重小塔，高六尺许。有绀琉璃师子，悬大七宝盖，种々幡具悬之。有四面廊，四方各一町，方々五十间许。西北二面壁尽大师卅二变相。东廊前有小殿，造居等身眞寂大师影，僧伽大师令兄也，容颜甚妙也。有种々眷属塔。巽方有二阶阁，内立石大碑。从阁鹿出游，有一男，细工也。件男所饲鹿也。塔前庭有鹤一双游，塔四面庭地，或敷碧瓦，或敷黄瓦，有光文，奇妙边。塔后廊外有讲堂，有大师影安中心，庄严甚妙也。造小宝殿垂绫罗帐，左有僧形，寺主来点茶。次入僧堂，百五十人休息坐，各有衣钵，或卧，或坐，或书法门，或读经。次出北廊礼雕石法花，十二间内立石卅二枚，广三尺，高五尺，刻画经一部七卷廿八品，石色青色，刻文内入手粉，「佛」一字题名以朱入。讲堂点茶之次，以通事陈咏问寺主：「泗州大师入灭经几年？入灭月日何？」答：「经多年，无知人」云々。予乞砚笔，书之：「中宗孝和皇帝景云元年三月二日入灭，至今年三百六十三年者。」寺主见，称知也。颇前后相违。次礼最北干明禅院，寺主出来点茶。次塔西有大妙殿，丈六释迦、弥陀、弥勒皆有胁仕二天等围绕，二阶大殿也。佛面戸左胁画天亲菩萨像，右手当脐，执花一茎，左手当肩，掌持绀琉璃器，盛花三枝，内外映彻，头冠花璆如常。右胁有文殊像，手取如意。普贤像左手捧花。台上有经，未曾见様也。造纸经也。化菩萨如常。西壁外西有三藏影，各长六尺许。罗什右手执如意，左手垂膝。昙谶左手当胸，捧龙入琉璃壶，内外映彻，右手垂膝。佛图澄左手当肩，掌向外，现山海，右手垂膝。惠远左右手垂下。生道生右手当胸，执竹枝，左手垂膝。东壁东面，摩腾右手当肩，执经，左手垂膝。竺法兰左右合掌，当胸前，以左右大指横取麈尾。僧会，姓康氏，即康居国大丞相长者，弃俗入道，神仪刚正，逝化为任。右手捧琉璃瓶，当乳，左手执瓶，上从瓶放光二尺许，如日本开扇。三人皆着踈鞋。玄奘左手抗经，当胸，右手当胸，小指头相拈。次窥基，字洪道，右手执念珠，垂前，以左手把右手腕。二人着花鞋，鼻如花。大佛殿前有花薗，立石，植种々花草幷小树花。西有经藏，四重阁也。内造宝殿，纳银色一切经，无帙，只绫罗裹之，开大集经一帙，奉礼见了。烧香供养人々多々也。东有钟楼，四重阁上阶有钟，下阶内有等身释迦像。佛前有地藏菩萨像，十王围绕，左右壁边坐三尺十六罗汉，佛后有九子母，九子围绕，皆着色々现衣。四面回廊一町许。佛后有四重大阁，右宝岩之阁，丈六释迦像坐，三面有五百罗汉等身像。上阶白衣观音，有五人胁仕，登上阶，々高殆及一町，于像见四方在掌中。塔九重，葺黄光瓦，如茶碗作瓦也。大佛殿上阶黄瓦，阶下碧色光瓦，如绀琉璃。钟楼经藏，上二阶黄瓦，下二阶碧色瓦，见了入内，坤角有二穴，大如一寸许，隔子开之以白板，长二尺，又广一寸许。去穴二尺许，向穴板，现塔影，随穴员二塔，皆逆塔也。是希有事也。十三重咸移板，书诗傍打付，王敏题塔影诗：「变化明知普照灵，苍生咫尺昧中局。容先塔影层々见，报应须防暗逐愿。」退皈之间，大门外廊左右，置内外典籍卖买，即买取法花感应传一帖、慈氏菩萨一帖、道场五百礼一帖、白衣观音礼一帖。申时，还船。知府送酒五礼，送返事使者与钱卌八文。路间食者，最可云丁宁。七时行法了。
　　廿二日 丙寅 天晴 巳时以都监输参泗州大师院、烧香礼拜了、途中十万人满路敢无隙、买卖物食物如杭州市、陈一郎查子持来、形似木瓜味似梨、午一点见短人长三尺余许、午二点出船、过廿二里宿胡口酉一点停船灯内七里、临淮县同十三里也、七时行法了。
　　廿三日 丁卯 天晴。寅二点，出船。河极驿流，黄浊，难飮。戌时，过五十五里，至下易县宿。几日牵船，河驿船重里数非几。七时行法了。□四百廿里。
　　廿四日 戊辰 天晴。卯一点，出船，终日牵船。戌时，过八十里，至有偈驿宿。七时行法了。
　　廿五日 己巳 天晴。寅一点，出船。辰时，见青阳驿馆舍等，最广大也。同二点，梢工屑福持来醤一杯、姜一杯、萝卜一杯。梢工者，日本梶取名也。申时，崇斑来向船点茶。戌时，过四十里，至通海鎭停船宿。七时行法了。
　　廿六日 庚午 天晴。寅二点，出船。申二点，过三十八里，到宿州虹县，有大桥，即出船。戌时，过七里，至店家前为驻船宿。七时行法了。
　　廿七日 辛未 天晴。寅四点，出船。卯三点，得顺风飞帆，终日驰船。酉四点，过七十三里，至史头县大桥下宿。七时行法了。
　　廿八日 壬申 天晴。卯一点，出船，终日牵船。亥时，过四十五里，至静安鎭宿。七时行法了。経四、五、六、七卷了。
　　廿九日 癸酉 天晴。寅三点，出船。终日牵船。戌时，过四十五里，至宿州宿。七时行法了。経一、二、三了。
　　卅日 甲戌 天晴。寅二点，出船。辰时，过十五里，至州舣舟亭。知府送酒三瓶，送返事，与使钱卅五文。知府幷通判示送云：「今日可逗留，欲储斋者。」答云：「早可上京，斋无用由。」巳时，出船。过一里间，知府重送酒大一瓶、糖餠五十枚，有文状，送返事既了。依阁使，重不可与钱。
　　朝奉郎守太常少卿知宿州军州事兼管内堤堰桥道劝农使上护军备紫元　居中
　　法酒三瓶，
　　右谨专送上，伏惟仁松，俯垂留纳。谨状。
　　九月　日 朝奉郎守太常少卿知宿州军州事兼管内堤堰桥道劝农使上护军　　　　　　　　　　　　　　　　　　　　　　　　　　备紫元居中状
　　朝奉郎守太常少卿知宿州军州事兼管内堤堰桥道劝农使上护军备紫元居中 糖油餠五十事、法酒一瓶，
　　右谨专送上，伏候仁私，俯垂留纳。谨状。
　　九月　日 朝奉郎守太常少卿知宿州军州事兼管内堤堰桥道劝农使上护军　　　　　　　　　　　　　　　　　　　　　　　　　　借紫元居中状
　　即出船。戌时，过四十里，至寄宅鎭宿。七时行法了。
　　十月一日 乙亥 雨下。寅三点，出船。辰时，志送崇斑交菓子盖了。都衙幷通事许各送酒一提子、糖餠五枚，小午十六人与酒二瓶、糖餠八枚了。梢工与酒一提子、糖餠五枚了。十前々州酒皆以如此分志船々，依无暇，不委记。巳时，过柳子驿。未四点，至柳子驿，未四点，至柳子鎭，有大桥。申时，一里停船宿。七时行法了。今日行五十里。
　　二日 丙子 天晴。寅三点，出船，终日牵船。戌时，过六十里，至亳州衣城县，甫城县甫城甫亭停船。从宿州至当县一百五十里，从县至南京二百里。七时行法了。
　　三日 丁丑 天晴。辰时，出船。从大船下拽船，桥无柱，以大材木交上，以铁结留。宿州以后大桥皆如是。未四点，过三十四里，至鄱阳鎭，去亳州一百里云々。有大桥，名鄱阳市桥，过三百歩，又有大桥，此鎭亳州鄱县内也。不停船，过鎭了。戌时，十六里，至甫中宿。七时行法了。今日行五十六里。
　　四日 戊寅 天晴。卯一点，出船。辰四点，过十八里，至南京迎应亭停船，有大桥。辰三点，出船，得顺风，上帆幷拽船。酉时，过五十二里，至十八里。今日行七十里。七时行法了。
　　五日 己卯 天晴。卯一刻，出船。巳时，过宋州谷熟县，官许以兵士十人送之，从大桥下过行，终日拽船。酉一点，过七十四里，至南京大桥南停船宿。宋州内有南京官，名杨侍读。从南京至东京三百二十里，从越州至楚州八州，河不流河也。河左右殖生杨柳相连。从泗州至东京，驿流河也。河左右殖生楡树成林，大桥上幷店家，灯炉大千万也。伎乐之声，遥闻之。七时行法了。 　从县官许以兵士十人送之 「从县」史籍本缺。「许」史籍本作「计」。　　驶流河也　「驶」史籍本作「驿」。
