<!-- { "loadSidebar": true } -->
　　廿一日 乙未 天晴。午时，院司家生持来院牒云：「传法院准客省牒，已定今月二十二日，令日本国僧成寻等八人幷通事陈咏朝见，所有名下进奉物色，被遂一开坐，希公文回子者。右箚付僧成寻等幷通事陈咏，仰于今月二十二日，絶早赴东华门，幷进奉物色，祗候朝见。即不得至望日，乱有唐突夹带，将入文字入内。仍具请实知悉文状申上，不得有违。煕宁月日。」次作请文案持来。「日本国大云寺主阿阇梨传灯大法师位成寻，准监使公文，准客省牒，已定今月二十二日，令日本国圣僧成寻等八人幷通事陈咏朝见，所有名下进奉物色，请遂一开坐，回示箚，仰今日二十二日，絶早赴东花门，幷进奉物色，祗候朝见。即不得至日，乱有唐突夹带，将入文字入内。具知悉文状申上者。右具如前，成寻等悉依准前项指挥，知悉。谨具状申闻，谨録状上。牒件状如前。谨牒。
　　煕宁五年十月　日 通事陈咏牒
　　沙弥长命、僧善久、僧心贤、僧惟观、僧圣秀、僧頼缘、阿阇梨传灯大法师位成寻。」未时，文慧大师来，借辅。国中有一传法苾刍，曰明教大师赐紫契嵩，大通内外教乘，戒行精洁，赋生清高，撰此辅教编三策，大体护持三宝，劝修十善，勉其朝贤，归奉像教。今年六十四歳迁化，茶毗之后，耳根不壊，舌根不壊，男根不壊，持课槵子数珠不壊，幷舍利等，今已建率覩波葬之。今有辅教三策，奉呈日本阿阇梨，幸圣望随喜，看阅一番。译经证义文慧大师　智普和南。已上别书也。
　　「传法院准客省关子，准阁门奏箚子，阁门捡会仪制，应毎有海外进奉，蛮子、蕃客等朝见，具箚子与朝见目问奏，进奉人姓名，已下着所赐表及赐酒食后，依例于崇政殿，报无公事前，再拜出。如散文物及酒食未了，皇帝崇政殿已起，次日出引。当殿，喝「赐酒食」，喝「拜」，再拜，随拜万歳，喝「各祗候」，酒食毕，喝「拜」，再拜，随拜万歳，喝「各祗候」，出。煕宁五年十月二十一日延和殿进呈，奉圣旨，依木征进奉人，例后殿引见门，赐斋食，差阁门祗候伴候到，请告报管勾日本国进奉人所，详前项圣旨指挥施行。右开送传法院，详阁关子内事理施行。右箚子付日本国僧成寻等幷通事陈咏，依客省关子内事理，具知悉文状连申，不得有违。
　　年月日有判。客省官人来，与文状：
　　客省捡会蕃夷朝贡条贯内一项，进奉人々皇城，并令译语官预先行告报，不得将带头刃、坏授文字者。
　　右箚送引伴日本国僧通事陈咏，作俵比造亦，日本国僧成寻等八人朝见，不得将带头刃幷坏授文字入皇城。各具知悉文状连申。
　　煕宁五年十月二十一日在判
　　七时行法了。经一、二、三。
　　廿二日 丙申 天晴。寅时行法，二时了。卯一点，借马九匹，幷通事参内，先入一大门，至廊下马，有安下所，悬幕，暂逗留。客省官人引入第二门间，乘马人数百入门，升殿拜礼之人等也。次入第三大门，经数里，入东花门南廊安下，悬幕帘，立倚子，且备飨膳间，数千人来见。辰二点，客省官人二人来，教立御前，呼万歳作法。辰三点，以客省官人幷通事为前立，入第四门，渐出庭，见拜人二人幷舞倒三拜，次三拜，次三拜。东方一人进出引声呼，随其各三拜也。共着赤衫，诸列通判欤。圣主居远和之殿北，而后左右数百人幷立，其中有负胡簶人数十人，圣主坐银倚子，白银床，着赤衫。日本一服庭中立，幷人数百人左右，以御前为上列立，次僧等出庭中，向南对御立，以西为上，幷立八人，次有一人引声出引见。次通事进出敬屈呼：「圣躬万宝！」次诸僧低头呼：「万々歳！」次引声云：「赐例物。」次从西方经僧前，担渡东方赐衣、绢等，即诸僧呼如前。次引声称「却祗候」，诸僧呼如前。次勅使御药从御前来，仰某诸寺可烧香宣旨。他勅使从御前来，仰可参五台山了。即退出毕，至安下所吃斋，种々珍菓菜饭不可记尽，勅使上卿一人来，对坐同吃，斋毕，如本出二门，乘马归本院。见市头卖买，金银珍宝不可记尽。东府、西府各数里，大殿回廊见过了。即车入赐物，送来传法院，物数在请文：日本大云寺主阿阇梨传灯大法师位成寻等，准祗候库赐到下项对见分物：金罗紫衣一副三件，金罗褐僧衣七副各三件，白绢定一百六十疋。右具如前，文领到前项并足，如后异同，甘受重罪，不词。牒件状如前。谨牒。年月日牒。马人々与钱九百文了。各百文有也。未时，院书生三人持来宣旨，而奉：「圣旨，已差使臣，令引日本国僧成寻等八人幷惠询，自今月二十三日后，赴下项去处烧香。大相国寺、大平兴国寺、启圣禅院、显圣寺、感慈塔、　开宝寺、福圣院右箚送同译经惠询幷日本国僧成寻等，诸客依前项圣旨指挥。年月日入内々侍省内东头供奉官勾当御药院传法院李舜举 在判」于御前赐紫袈裟衫衣裙，为成寻过分事也。延久三年十二月十三日，于日本备中国新山，梦于大内赐此甲袈裟，觉后即思于大唐国赐紫衣相也。今如去年梦。七人皆褐色袈裟裳，八人同人大美广绢二十疋也。通事钱三贯文也。诸人同心，各二匹绢与通事了。合十六匹也。中间僧二人、下法师二人，被朝见是希有也。各充赐廿匹幷装束，已以成富人了。岂异骥尾蝇乎。申时，从梵才三藏房有请，即行向，以银器盛珍果十杯飨，有少飮。从公家赐羊毛叠十六枚，诸僧各二，广四尺，长七尺。八枚以紫染、青染绢裹之，宛如衾。赐青染绢帐八帖，四重隔帐盖庄严，戸外三间同引帐绢庄已了。与使四百文钱了。院诸僧来，随喜朝见，三藏云：「从西天三藏二人去年来，不朝见，参五台山了。汝于王者有缘也者。」戌时，三藏送诸僧茶果。七时行法了。经第四了。客省官人一人来，与绢二匹了。八人各出一匹也。
　　廿三日 丁酉 天晴。卯一点，使臣入内内侍省内侍殿供奉官来，即出讲堂，少卿幷三藏来会，点茶，容貌优美，年可廿五六，即借马九匹出立，先徒行向大平兴国寺，广大伽蓝也。参大佛殿，寺诸僧来向，中尊丈六尺迦、西弥陀、东弥勒，点茶之后，出东大门。乘马行六里，到启圣禅院大门，诸僧来向，从西胁门入，先于大门内点茶，引幕张帐，立倚子。次礼大佛殿，丈六弥勒为中尊，左右弥陀，千百亿释迦，庄严甚妙。次礼卢舍那大殿烧香，先祈誓圣主万歳，万々歳，有维那打金高声呼，依次礼东大殿，烧香尺迦像。次礼西大殿，金字一切经庄严，不可思议。东西南北壁边有墨字一切经二部，毎间经上造楼阁，一间三宇，其下棚置经。次礼泗州大师堂，回见寝殿，毎一间三人宿造，有厨子三，皆有关镒，十一间殿也。次见食堂，见住僧百五十人云々。次礼佛牙堂，勅使自开封，有勅封，简之内有七宝塔，高八尺许，塔内有纯金楼阁，々内有纯金筥，方一尺许，以锦绫色々缝物绢等，十重裹之，筥内有纯金小厨子，々々以赤锦三重裹之。四向立白琉璃，内见彻，银莲花座上置佛牙，长一寸三分，广六分，厚四分云々。今礼拜烧香，涙下数行，始自使臣诸僧百余人，皆置顶礼了。次见国王烧香大侍殿。次着斋座，皇帝勅赐斋，备百菜饰膳，不可记尽。使臣、三藏、成寻、同四人一处吃，隔幕七人仰幷通事、监寺、赐紫一处吃，々了。出院，向大相国寺，经八里，到寺大门，四重阁也。从胁门入，于大门内点茶。先礼弥勒大殿，六丈佛也。从胁门西弥陀、东千百亿尺迦，庄严。大石高七尺许，四面廊各二百间许。次登大殿高阁上，礼五百罗汉金色等身像、中尊释迦等身像烧香了。西楼上有普贤像，白象眷属皆具足。次礼佛牙堂，使臣开勅封，名法花之院，四面廊外西方也。中有七宝殿，々内有高台，々上纯金宝殿，高三尺，广二尺五寸。宝殿之内有纯金宝阁，高二尺八寸，广二尺三寸。阁内有纯金筥，广一尺，高一尺。筥内有纯金厨子，庄严如启圣院，牙长短亦同，作法如前。厨子有勅封二，先帝今上封敢不开。见彻琉璃，佛牙放光，希有之，不可思议，感涙无极。牙堂外前有释迦像，登楼上礼五百罗汉，皆金色也。见京内如掌，广大不可思议，识见圣主烧香绀琉璃大殿，遥有光明，件两院葺琉璃瓦，大殿有五数。申克，还院了。使臣参内了。来早旦来院，可参残两院者。酉时，使臣送使者云：「明日可赐官马九匹，私不可借马宣旨下了者。」倩思之希有朝恩也。更非一世事欤。使与一百五十钱了。同二点，三藏来坐，勅马事感欢无极，文慧大师来坐，随喜赞叹。今日借马九匹，与钱一贯五百文了。七时行法了。经第五卷。七人僧幷通事各与绵十两、练绢一匹半了。
