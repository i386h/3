<!-- { "loadSidebar": true } -->
　　六日 庚辰 天晴。辰时，拽船，从桥下过，店家卖买不可记尽。经二里，至次大桥外停船，梢工宿积干姜取上市头了。五十石许上了。于宿州卅石许上市了。梢工屑福最可云当富人也。时，大河亭次过六百歩，遏望云亭。河中有损沈船，凡此河驶河见损船及十余只。八月七日，出台州府，至今日，六十二日，到着南京，经于一十三州，二千六百七十五里。从台州至关岭，越州堺也。二百卅里；从堺至剡县，一百里。已上。乘小船，从河不， 过一百九十里，至越州府；乘大船行，々堀川，过一百五里，至杭州府；经二百廿里，到秀州府；过一百卌五里，到苏州府；过一百八十里，到常州府；过一百八十里，到润州府；过四十二里，到杨州府；过四百廿里，到宿州府；过一百五十里，至亳州永城县；过二百里，到着南京也。从南京至东京，三百廿里；从台州至东京，二千九百九十五里；从杨州至东京，一千六百十里也。酉三刻，过三十五里，至宋州葛驿停航宿。七时行法了。
　　七日 辛巳 天晴。卯一点，出船。巳时，至史州府，有九桥，河边有宁陵县驿，即拽过一里停船。乘崇斑轿，过一町半，到象厩，一屋有三头，东一屋有四头象。先见三头象，有饲象人教象，有外国儒等来见可拜，第一象屈后二足，垂头拜踞。次教可称诺由，即出气、出声了。高一丈二尺许，长一丈六尺许，鼻长六尺许，牙长七尺，曲向上，以鼻卷取蒭食之。师与钱五十文了。望第二象所了，师又乞钱，五文与了。拜诺同前，高一丈，长一丈三尺，有牙。次至第三象所，高长同第一象，拜诺同前，与钱同前。三象皆男象也。至四头屋，第一象高长同前，第一象拜诺，与钱同前，女象也。有左牙，一尺五寸许，右无牙。第二象无女象牙，拜诺，与钱如前。第三象，牡象也。高一丈三尺，长一丈七尺许，屈四足拜诺，声极高，人々大惊，三声出之，与钱同前。第四象，牡象也。与钱五文，后象师从牙登顶上，举牙，令登人，是希有事也。高一丈四尺许，长一丈八尺许，屈后二足，拜诺同前，皆黒象也。后二足付绳繋也。处々积置蒭如山，毎日食一头十五斤，禾蒭长七八尺许。象元广南大王，为战于城所养也。破广南之后，于此养之云々。象无毛，肤色如日本黒牛，毛落时色钝色也。阴藏付□幷形如马，牝象乳似猪。今日过卌八里。酉二刻，至府中宿。七时行法了。
　　八日 壬午 天晴。卯一点，出船。过七里，辰一点，至东京宋州襄邑县舟停船，有大桥，广大县也。卖买店家繁昌，庄严异佗县。崇斑志送馒头廿丸，即分与一船人人，梢工、水手等了。同三点，出船。过七十三里，酉二点，至府中驻船宿。七时行法了。今日行八十里。
　　九日 癸未 天晴。卯一点，牵船。过八里，至东京汴州雍五县停船，有大桥。崇斑告送云：「此县有女子，暂可逗留者。」即女子与夫共乘马来，件聟，当县官人也。共人兵士等廿余人也。午一点，陈都衙照宁借钱十贯依员持来返纳，通事陈咏十贯同返纳。梢工三贯持来返纳。终日在县留宿。七时行法了。
　　十日 甲申 天晴。辰二点，出船。终日拽船。酉时，过八十里，至东京陈留县宿，有大桥。七时行法了。去洛阳城四十五里。
　　书本云：
　　以慈惠大师手迹之本比校之了 云々。 
　　（乙酉黄锺初八十一校完 石川济 友野瑍 铃木洋） 
　　

●参天台五台山记卷第四
　　参天台五台山记卷第四大宋国煕宁五年十月十一日 乙酉 天晴。卯一点，从东京陈留县拽船。申一点，过三十八里，到着鏁头，去洛阳城七里停船，使臣崇斑前立使者，奏曰日本僧参着由幷安下处，待宣旨间宿此所。七时行法了。内殿崇斑来，入船内，数克殷勤，取遣茶共吃，仰惟观、梢工、水手、兵士等二十人，令吃饭了。陈都衙、通事、梢工事梢工屑福、兵士长一人令吃酒了。兵士十人联署借钱三百文返，文书志与就了。各来感谢。见数百大小船，幷着河左右边。梢工、兵士等各来悦，到着京助，出国清寺，六十五日至洛城，诸僧喜悦何事如之。进奉皇帝念珠五串、银香炉等，内殿崇斑见沙汰了。台州奏状在色日，不可奉别解文者。进上念珠、香炉，有不得意思辈欤。因之进上显密法门六百余卷目録表，在状中，昔天台智者，以莲花、香炉、水精念珠献隋炀帝，今日域愚僧，以纯银香炉、五种念珠进今上圣主，共表祝延志，奉祈万歳旨奏之也。
　　十二日 丙戌 天晴。虽宣旨未下，旦辰时拽船，过二里，至开封县水门问官前止船。巳时，内殿崇斑具甥来向，点茶。午时，官人来。梢工屑福卖物取上堤上如山，但豆蔻等贵物隐船内，依日本僧船不入见过了。午时，出船。未克，至同县下土桥停船，见从桥上牛悬车过行，虽似日本车屋形，前后左右有四柱，宪盖桎也。申时，拽船，过三里，见丽景门，七间高楼有三戸。过一里，至相国寺前，退安桥下停船，侍中一人来船，崇斑来会，拜礼点茶，宿船，七时行法了。汴河左右前着船，不可称计，一万斛，七八千斛，多々庄严，大船不知其数，两日见过三四重着船平万也。侍中用金带，最甚妙也。黄门女声。
　　十三日 丁亥 天晴。早旦，从大平兴国寺传法院告送：八月四日，安下处宣旨下了，早可来入者。巳时，向传法院，余幷頼缘、快宗两供奉乘马，残五人歩行，以船兵士十四人合运法门、杂物、钱等，所残一百中十六贯运置既了。依残可多，不请取越州、杭州、杨州各二百贯，如案多有残，被下八百贯宣旨，最可云殊恩。崇斑为送乘马同来，小使、通事同来。院少卿 副寺主，名少卿 来迎，诸僧有其数，入讲堂点茶，四重阁也。中门西僧房为安下所，三间大房也。老僧幷小师五人同宿，中门东一间小房，安下頼、快两供奉。少卿虽备储斋，依于船吃了，不吃。午时，勅使侍中御药 官名也。来坐，以通事种々事问答，公家被下寺家，日本僧八人、通事日飡，文书三枚送客省，即捺印，仪式优义也。依黄门女声召勾当僧，数克沙汰，最丁宁也。崇斑告钱残员，以通事示云：「公家不可被知品，任意可用者。」不宛安下盘缠，希有事也。是见阇梨官符，即令出见，以出见以寺赐紫僧，为天覧书写印了。为进奏法门目録付侍中了。数克之间，点茶三度，及申克，还参内了。五部道具、皇太后宫御经见了。计也。委奏欤。进奉　　皇帝香炉、念珠等见了。院大卿乘马还房，即崇斑相共参向。中天竺人也。年五十六云々。出西天三个年，来当朝，已经二十五年，名日称三藏，色黒如墨。依有徳行，公家为国师幷院司云々。点茶。还安下所，有非时食，饭汁盐醋也。崇斑为宿直来宿，别求一房宿。小使还船，通事同留宿。七时行法了。酉时，从御药许送羊毛叠十枚，染青色，长尺，广三尺五寸，厚一寸。依宣旨也。八人、通事各一枚，残一枚典座取了。一、二、三。
　　十四日 戊子 天晴。辰一点，勅使御药来，以笔言示曰：「铜坛具、画功徳、皇后经、长髪等，祠部入内进呈。」要将来者：画功徳幷铜坛被物色、太后写者经幷髪、阇梨牒，祠部入内进呈者。即依员八供养，具两坛、铃杵、五胡铃四口、塔宝、三独钴铃各一口、五胡五枚、三胡五枚、独胡五枚、羯磨四枚、轮一枚、撅八枚、宝杵二枚、缚日罗一枚、阏伽器八具、五色纟二结、法花曼陀罗一铺、八字文殊曼陀罗一铺、佛眼曼陀罗一铺、梵字不动尊，三井寺庆耀供奉所与也。衣座室天台大师像一体，百光房律师希有智惠也。文殊三种眞言大梵字一卷、尊胜等诸眞言梵字一卷，庆耀供奉送五台山幷与成寻也。西天三藏见梵字等，感欢无极。少卿幷慧询三藏、定胜笔受等，见汉字幷草蛮字，感叹无极。皆以进览，阇梨官符依召进呈，其案文云：太政官牒延暦寺，应补阿阇梨传灯大法师位成寻事，右得阿阇梨大僧正法印大和尚位明尊，今年三月十八日奏状称：「成寻者，故法印大和尚位文庆入室弟子也。即从师受学胎藏金刚两部大法幷护摩秘法、诸尊别行仪轨等。重从入道兵部卿亲王，禀学胎藏金刚苏悉地参部大法、护摩秘法，依为其器，赐印信既毕。又重从阿阇梨法桥上人位行圆，研究参部大法、护摩秘法、诸尊别行仪轨等，尽其深理，如写瓶水。更从小僧禀受两部大法、护摩秘法等，修学功积，显密业成，薫修练行，星霜稍尚，佛法栋梁，最上法器，久习一乘之奥义，频飞词华，于清凉殿之春风，深通参部之大法。即悬观月，于毕竟空之晴天，加之门徒赴诣云，经壹门硕学竖义者，必可与阿阇梨位解文者。荐举之处，成寻旁当撰矣。望请天恩，延暦寺分阿阇梨释照之阙，赐官符将授传法灌顶，不胜鎭国弘宗诚者。」正二位行权中纳言兼中宫权大夫藤原朝臣经辅宣，奉勅，依请者。寺宜承和，依宣行之。牒到。准状。故牒。天喜二年十二月廿六日正五位下行大炊头兼左大辨筭博士小槻宿称孝信牒　左少辨正五位下藤原朝臣定成。正文进上了。
