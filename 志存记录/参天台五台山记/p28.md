<!-- { "loadSidebar": true } -->
　　廿一日 甲子 天晴。午后，雨下。辰一点，借三藏马，行向西府第三座呉枢密家，諌议上卿家中仪式最以广大，侍人多々。先召入住所小僧、通事，如常问本国作法了。次以纸笔问：「悟示开入？」一々书答，问：「三观四教五时？」一々答了。次问：「法花大指？」答了。其次书南岳安乐行文，三个写与了。次斋，四人同吃，尽善穷美，与小僧钱一贯了。残余人五百文，通事同前。午时，还着传法院，雨下，有感，女房以水精一贯取小僧念珠了。沈香念佛时，懐中有香，今以替取之，不能固辞。女房达始自上各志与赤裙二腰单衫四个了。最可哀。三藏马人与百文了。同去又一人与五十文了。三藏送茶吃了。八种长养经一卷见了。八斋戒也。除盖障菩萨所问经下十卷且见了。参向三藏房吃茶。七时法了。经四。终日终夜雨下。
　　廿二日 乙丑 雨下。诸僧群集，有新经文赞。斋时，典座送汁一杯。见辅教编三帖、传法正宗记十二卷了。杭州灵隐寺东山契嵩和尚作法藏二十七人传，菩提达磨门人集也。达磨来朝年纪相违在第五奥，别纸抄取了。文慧大师送茶三杯，以送调备菜七种，副僧録文鉴大师来坐，点茶了。同家三人来，乞新经文字　奏了下，司家乞钱，与一贯了。七时行法了。经五。今日终日大雨，副僧録云：「雨已多多，为麦不吉，可祈止雨者。」祈之，入夜，止了。
　　廿三日 丙寅 天晴。来日斋，使来催，可参来由示了。披最上根本大乐金刚不空三昧大教王经七卷本，法实译。第一云：「若欲雨者，当往龙潭中持诵；若欲止雨者，当用蒌花于水中护摩。」赐显圣寺新经
　　圣旨到来，如右：
　　传法院□　据日本国延暦寺阿阇梨大云寺主传灯大法师位赐紫成寻状，伏覩圣朝新译经五百余卷未传日本，昨雍煕元年，日本僧奝然来朝，蒙　大东皇帝赐号法济大师，三年还归，赐大藏经一藏及新译经二百八十六卷，见任日本法成寺藏内。成寻今来欲乞赐上件新译经，所鱼流通，祝延　圣寿。况成寻曾去显圣寺，栋点收赎，官中不许外国收赎，是致有此陈黩，伏乞据状敷奏，本院遂具进呈，奉　圣旨，今显圣寺印新经赐与成寻。本院支钱。
　　右请　显圣寺印经院，依　圣旨指挥，仍先供报令使钱数。
　　煕宁六年三月　日
　　入内内侍省东头供奉官勾当　御药院传法院李 押
　　送天台使臣左班殿直刘政参谒文状来，　枢密院差使臣文字如右。三藏来坐，沙汰谈话，点茶了。
　　传法院申，据　日本国延暦寺阿阇梨大云寺主传灯大法师位赐紫成寻状，　花水已来，将皈天台景徳国清寺，是智者流教之地，三贤垂迹之处，松林郁茂，十里扶疏，琪木璀璨，五岭抱寺，双涧合流，四面标奇，智者眞容，安坐禅床，普明锡泉，潺俪殿艮，成寻为安下处，修行佛道，但山中有智者十二所道场，大师或见普贤，或遇神僧，降伏天魔，感得宝盖。成寻于此等道场，一夏九旬，或七七日，修法花法，行普贤忏，专祝　圣寿，且遂本懐，花顶、石桥、银地、白沙有道场，有住僧，他处々中，或无住人，或无堂舍，私结草庵，可修秘法，小师二人、行者二人为助成人，台州赐紫缠共营佛事。经两年后，重游五台，毎五顶峰各三七日，结坛修行。伏乞据状敷奏。本院遂具进呈，奉
　　圣旨，送枢密院。
　　右奉　圣旨，依所乞，差殿直刘政，乘船伴送至天台，今剳付刘政，准此。
　　煕宁六年三月十七日 押 押 押 押
　　廿七日　朝辞，廿八日可乘船由约了。船宛久依文字多，不书之，扬州船也。好船云々。显圣寺文字，司家雇通事送了。尉氏县 南去城九十里云云。兴国寺孟禅院主宝乘和尚与照大师来坐， 赐紫人也。照大师云：「常念法花经，孔雀瑜伽教，十大明王眞言人也」云云。礼拜法花坛，即买芍药花十二枝，供养坛上，花并叶似牡丹色赤。大乐金刚经七卷看了。要枢也。慈济大师来坐，笔言：「赐师号　圣旨被下中书了。　御药奉次司家一人来告此由。」照大师来请，即行向，告今远去天台，为毎日瞻礼，欲图阇梨形，即以画师令图，虽鸣嘲被写已了。大唐作法，图白形像，悬自房，咣师影像皆图持之。司家三人来，乞新经文字并师号文字沙汰之间，往还深泥，辛苦殊甚，可与钱者。答云：「至于新经文字者，一贯先了。至于师号者，非取申乞，只　朝恩所致，何与钱乎？」然而切切乞之，与一千五百文了。通事从印经院还来，三：「从来日以好纸可折者。」七时法了。经六、七。丑时，记之。
　　廿四日 丁卯 雨下。显圣寺文字送传法院：　「显圣寺印经院准传法院剳子，据日本国 乃至私略 合使钱数者。右谨具如前，本院勘会，今来所要新译经五百余卷，切縁所管经板万数浩瀚，逐时印造，毎一歳并新译成经共五千四百二十五卷，幷系一依自来旧印经院条式内数目出卖，今来本院近准煕宁四年八月十日中书剳子，拨赐到上件经板赴院管勾后，虽依旧来卷数出卖，即不见得是何经文系　圣朝新译，致目下未敢印造。谨具状申　传法院，伏特赐　指挥降下。逐部经名题目下院贵凭点捡印造有枉费官钱。
　　谨録状上。　　牒件状如前。谨牒。
　　煕宁六年三月　日提轺管勾印经院事智悟大师赐紫懐谨」
　　传法院返牒：　「当院毎年所译礼　圣寿新经，幷降传　宣剳子，而经院开板。今来日本国僧乞赐雍煕元年后来新经五百余卷，縁贵院目，见得逐部经名题目，更不须再来会问，幸早与印造了。当请先供报合使钱数。为日本国僧日近　朝辞，守要上件经起发，免致恠问往覆，把延住滞。　成寻注送显圣寺：　天圣録下册内　二百八十六卷，自佛母出生三法藏经至中天陀罗尼经九十三卷，自大乘律至沙弥十戒经二十九卷，　西方贤圣集传一百九卷，自白衣含幢縁起经至海惠所问经，合五百卅卷。未入録并天圣五年以后治平四年以前印板经。」辰一点，以马四足向相国寺佛牙院，为谒花藏大师，前立行向，出去间不谒。妙因大师广大供养，不可记尽，备珍膳，供一百余人。老僧、小师二人各钱一贯，有一尼加供各二百文，一尼与袜一足、手巾一合，诸僧皆与。午前，眞言供养佛牙。午后，讲，五人幷坐高座，次第说经，各读一卷文字，全异日本作法，及回向程，道俗道士女各诵颂，或如雅乐，次第与手巾并腹带，贵大师高徳人也。未时，还院间雨止了。司家书与师号中书案文：
　　而奉　圣旨，日本国延暦寺阿阇梨大云寺主传灯大法师位赐紫成寻，今取旨赐师号。　右欲具状申　中书。　煕宁六年三月　日
　　佛牙院四重宝阁，七重庄严，内外甚妙，四面廊皆有僧房，当宝阁前隔左右廊，如礼堂，有大殿，母屋有僧房，文辨和尚 大乘师也。住此僧房，日别点茶，依祈雨后苑亲也。花藏大师、慈照大师来谒，惠净和尚同谒礼拜，道俗男女来礼不知数，客僧斋坐北庇敷列，大卿、少卿东座西面坐，南大卿、北少卿，南边北面二座，一座以西为上，三藏，次成寻，次他院院主三人，不知名，合五人。二座以东为上，各四人，通事列末。北边南面二座，一座以西为上，广梵大师，次中天二人、大天国二人。二座以东为上，他寺老和尚，八十余歳云々，次圣秀，次长命。以上佛面东也。佛面西檀越妙因大师赐紫尼法贵，东面一人，次北面一人，他寺院主赐紫尼，不知名，讲经论尼。次衡庆院主讲经赐紫尼人惠，南面一人也。妙因大师之弟子也。通事一人俗中得钱五百文，难固辞置去了。为座席作法委记。七时法了。经八。
　　廿五日 戊辰　天晴。斋时，照大师送汁一杯、菜二杯。三藏小师相国寺紫衣僧徳嵩来，欲同船去越州申告之，次三藏相具来，礼拜三度，三藏告示：「可同去。」二日船一只，使臣、通事同船狭欤，而可随命由答毕，嵩大师又三度拜皈了。三藏取遣茶令吃人々毕，次文慧大师送茶四盏，人々吃了。通事云：「印经院从他处运渡新经新造印板，撰定取交印由，百卅间廊皆取积」云々。圆觉自性般若波罗多蜜经四卷见了。法护译。行向南浴堂，沐浴了。与百文毕。买不空三藏碑二本，各百廿文，大证禅师碑百卅文，大达法师碑百五十文。律师从万歳院来，志与四分律本疏六卷、瓜二果，与三藏共来云々。在浴堂间还了。三藏后来示此旨，碑文三藏定直买与也。显圣寺院主智悟大师来，礼三度，答拜毕，印板目録持来，注与要不要了。印了可及一月云々。从三藏房点茶了。素意于天台、五台，欲修佛道，而为参台山入花洛间，去年廿日住此译馆。今年早归天台思切，去年参台，骑马及六十日，老衰之身，弥以疲极，待花水来，以船欲归。二月廿五日待得花水，即以　上表，依祈雨御修法，三月十日延引，十一日蒙归天台 圣旨，船、使臣即具了。依新经事，又以延日，中心辛苦。七时行法了。经一。
　　廿六日 己巳　天晴。斋时，三藏送菜二杯。大乘菩萨藏正法经卌卷拜见了。法护、惟净等译，庆暦年中进。披佛母般若波罗蜜多圆集要义释论四卷，三宝尊菩萨造，大域龙菩萨造本论，施护等译，大中祥符四年五月进，本论一卷，合五卷见了。披见除盖障菩萨所问经第一卷，法护、惟净等译，天禧三年十一月进，三十卷也。东方大莲花世界莲花眼如来之大士也。所从来菩萨现广大供养，宝树等供养释迦如来，除盖障经三十卷见了。客省以通事告云：「明日不可有朝辞，经若迟出来，朝辞后久留住可无便者。」书送枢密院送客省牒，案文：「传法院申，据日本国 乃至 送枢密院。右奉　圣旨，依所乞，仍差小使臣一名，乘船伴送天台。朝辞日令客省取旨与赐。今剳付客省，关牒台州及合属去处施行，准此。
　　煕宁六年三月十七日 押 押 押 押」
　　前日客省官人持来，思失不书留，仍乞也。七时法了。经二、三。
