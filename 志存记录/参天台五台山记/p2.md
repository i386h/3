<!-- { "loadSidebar": true } -->
　　廿日己巳 辰时，惟观取金银如员持来。巳时，以快宗供奉为首六人，遣问官市。申时，沙汰了。如员以小船运来，问官之恩，不可思议也。小船赁三百文钱与了。七时法了。
　　廿一日庚午 雨下。陈咏樱子一裹持来。细布一端与呉船头了。申时，向浴堂沐浴，八人料钱八十文，呉船头出了。以细布一端与家主张三郎，不取，归家了。七时法了。
　　廿二日辛未 辰时，家主张三来，为四钱沙金三小两、水银百两渡家主了。纸志与人々：三帖一船头曾聚、三帖李二郎、三帖林少郎、二帖火头男、三帖李恺、十帖留守人、十帖施十郎。装束分与人々：练袈裟一条、甲袈裟一条、钝色袍一领、赤色薄物裳一腰、表裤一腰快宗供奉，甲袈裟一条、赤色练裳一腰、绫表裤一腰、大口一腰頼縁供奉，生袈裟一条圣秀，狩裤一腰、布袈裟一条惟观，狩裤一腰、布袈裟一条心贤，布袈裟一条、布一段衣料善久，布一段长明衣料。戌时，呉船头、林少郎、李二郎相共出见市。以百千七宝庄严，一处或二三百灯，以琉璃壶悬幷，内燃火玉，大径五六寸，小三四寸，毎屋悬之，色青赤白等也。或悬玉帘庄严，女人咔琴、吹笙，伎乐众多，不可思议。或作种々形像，以水令舞、令打鼓、令出水。二人如咒师回转，二人从口吐水，高四五尺，二人从肘出水，高五尺，二人驰马，惣百余人。造立高台，人形长五寸许，种々巧术，不可宣尽。毎见物人与茶汤，令出钱一文。市东西卅余町、南北卅余町，毎一町有大路小路百千，卖买不可言尽，见物之人，满路头幷舍内。以银茶器毎人飮茶，出钱一文。都督北方从市中过行，前后共人数百人也。如唐笠朱张时様张绢，内以＊为灯，纟毛轿子十余乘，腰舆十余乘，男女乘之，最为甚妙，敢不见尽，皈归宿了。七时法了。
　　廿三日壬申 天晴。陈咏来，与上纸三帖了。高丽船人来，告知日本言语。惟观、心贤、善久笠直五十文钱与之。陈一郎干柿十果持来，卒大白美也。人々各果了。行法了。
　　廿四日癸酉 雨下。龙华宝乘寺金刚经会请书到来，而依雨，不行向，廿三、四、五三个日斋，毎日二十人々会主请书在别纸。七时行法了。
　　廿五日甲戌 早旦，从金刚宝乘寺金刚般若会々主计，送迎船，即出乘船。一时计，着寺，先拜大佛殿烧香，中尊丈六金色弥勒佛，左右有丈六释迦、弥陀佛，弥勒胁侍有比丘形二菩萨，无着、世亲欤欤堂庄严甚妙也。黄金佛具灯台等有其数，毎柱卷赤色缝物练绢，以色々练绢结幡花鬘代。礼堂立寄子、食床，僧俗幷居佛面左右，赐紫大师寺等为首各座。次礼五百罗汉院。次礼观音院。次顺菩提院，众人烧香为事，佛前敷绢，有一僧执香炉启白，次诸僧幷立，打钹十口计。次着食座，诸僧先以坐具敷寄子坐，乍帖置之，先食果子，荔子、梅子、松子，龙眼味如干枣，似荔子，颇少去上皮吃之。胡桃子实极大，皮薄易吃破。又作菓五六种，不知名。甘蔗、生莲根、紫苔为菓子，有樱子。先乳粥，次汁三度，最后饭极少盛之。申时，乘船还宿。七时行法了。
　　廿六日乙亥 辰时，咏共参府，献参天台山由申文。于廊可点茶由有命，即向廊吃茶，次从都督内，以新去茶院，银花盘送香汤，飮了。见物之人济々也。退出了。七时行法了。木患子琉璃装束念珠一串志与家主了。木患子琉璃装束念珠一串志与家主了 全书本考云：「志」诸本作「悉」，非也。
　　廿七日丙子 午时，府使到来，随申乞安下寺，可下府寅者。南屏山兴教寺可宜由示了。使与极细布六寻了。七时行法了。
　　廿八日丁丑 天晴。巳时，府使来，令见兴教寺请文，又舌旨云：「虞唯奉舌旨，送钱二贯文，往兴教寺斋僧八员，与阇梨轿子一乘，请来日早赴兴教寺斋者。」以言示承由府使了。七时行法了。
　　廿九日戊寅 辰时，府使幷轿子持二人到来，即向兴教寺，四里计，八人幷施十郎共到大门前，坐寄子。寺教主、诸僧来向，诸共礼堂，々庄严甚妙也。大佛殿释迦三尊。次礼十六罗汉院，皆等身造像也。次礼天台九祖等身造像。次礼五百罗汉院，长三尺造像。次文殊堂。次深妙天王堂。次阿弥陀堂，有三年行道念佛诵弥陀经僧。大佛殿后二角，有等身大辨、功德天像。次礼鬼子母堂。次还安下处。次讲堂讲经，百余人着座，教主一人礼佛登高座，只一座，无读师座，高六尺许，有桥，如佛说法仪式，呗二人，维那打柱，出呗，教主表白，读玄义释签第六卷了。次食座，诸僧向食堂了。日本僧等于教主房别食，尽善尽美，钱五百文，頼縁供奉、快宗供奉各二百文，通事施十郎百文，他人无钱，斋了。还宿所休息，大教主老僧为点茶请，行向吃茶。此寺造立后经一百四年。黄金火舍口径一尺，白银一尺，有其数。入见教立宿处，置银大枕，悬银棹，悬衣装。出见诸堂，有方池，有黄金、白银鱼出游。申时，出寺，大小教主送大门前，有茶药。从兴教寺北隔二里有净慈寺，参拜大佛殿石丈六释迦像。次礼五百罗汉院，最以甚妙。次礼石塔，九重高三丈许，毎重雕造五百罗汉，幷有二塔，重阁内造塔。食堂有八十余人钵，皆裹绢，悬本上，悬油纸，如兴教寺食堂。教主敕赐达观禅师，年七十四，将入宿处，吃茶，坊内庄严甚妙。寺内三町许，重々堂廊，敢以无隙，以造石敷地，面如涂漆。出去之间，大师出大门送之，诸僧列送，取手乘轿子后还了。申时，还着宿所，使者与钱百文，轿子担二人各五十文。七时行法了。
　　卅日己卯 天晴。未时，天台国清寺僧四人到来，其中一人僧名允初，云：「赤城处咸教主通天台教，余人不能了深旨」云。同二点，陈一郎来，惟观相共以腋珠二分员二百余粒买钱出吉，非几八百文持来。七时行法了。
　　五月一日庚辰 天晴。巳时，家主张三郎来，示云：「参天台申文，为令加宿坊主名有召，仍参府者。」午时，净慈寺妙惠大师敕赐达观禅师送牒，云：「二日斋者。」申时，家主张三郎、船头呉十郎同来，告云：「知府都督为大师其志丁宁，二人共进署名已了。来日可参天台者。」七时行法了。
　　二日辛巳 雨下。午时，灵隐寺僧德赞来，志与茶二瓶，天台路间可吃者。与小刀一柄了。明庆院浴堂僧来，志与茶二瓶，即与剃刀二柄了。申时，陈一郎来，告云：「预沙汰府副艀人二人，钱各百文可取者。」以长命钱二百文送之。七时行法了。
　　三日壬午 雨下。辰时，国清寺允初以书一封到来，可奉赤城咸教主旨。午时，陈咏借得明州沈福船来告，即运积杂物，乘船已了。同二点，府使来，以上纸四帐令书日本假名，快宗供奉三枚、老僧一枚令书献了。志与上笔一管去了。申时，陈咏取杭州公移持来，为悦千万，呉船头来船感观。张三郎亦水银、砂金直钱十三贯将来，船赁且二贯与了。约束四贯也。依雨不出船。七时行法了。
　　四日癸未 卯时，出船，过通济桥次门，见公移免下了。过十五里，至第二水门清水闸，依潮少，闭门，々下土船了。午时，寿昌寺则明来，以书一封与船头。陈咏乞钱，仍与一百文了。申时，以一人送经一卷，自来与书云：「杭州捍江第三指挥第五都长行兵士徐贵，生年三十七，十月二十七日生，今来舍四十二章一卷，奉上国师者。」返答可祈万歳由了。亥时，府使来，仰可开水门由了。七时行法了。
　　五日甲申 天晴。卯时，陈咏参府，申可开水门由，使者来，开水门，出船，他船三四十只太以为悦。巳时，江下止船，依潮未满也。申时，潮满，出船，得顺风，上帆，过钱塘江，三江中其一也。酉时，着越州西兴泊宿。七时行法了。 
　　六日乙酉 天晴。卯一点，出船，过十里，入河。船头、陈咏行向主船司衙，令见杭州牒，取开门札来，即开水门，名定清门，古闸基石，船入门了。过十五里，至五云门，第二水门也。以主船引入闸孔，开门，入船，即附纲手了。巳时，于萧山寺前，乍船遥拜了。山上有石九重塔，上阶鹤造巣。次过官市，务主市司乘轿来船谒，船过入了。次过驻揖亭，傍有五重塔二基，高五六丈许，名觉苑寺，遥拜了。自五云门过五十里，未时，至钱清堰，以牛轮绳越船，最希有也。左右各以牛二头卷上船陆地，船人々多从浮桥渡，以小船十艘造浮船，大河一町许。过三里，有山阴县，有大石桥，通前五大石桥也。过二里，至钱堰。从堰过五十里，戌时，至府迎恩门止，水门闭了。宿下。七时行法了。今日过百卅里了。
　　七日丙戌 天晴。卯时，以杭州牒令见官人，令开门，入船。河东有大伽蓝，河左右有市，以钱四百文买米五斗。见颈白乌数鸟，闻小鸟声，如打金鼓，人饲鸟云々。见道士表衣，如日本付衣。迎恩门如日本朱雀门，大五间，左右有廊，扉有间隙，通水料欤。过五里，有都督大殿，如杭州府。过五里，有都沺门，以牛二头令牵通船，都沺二阶门楼五间，如迎恩门。未时，过六十五里，暑盘江。同四点，过十五里，至白塔山酒坊，过一里，至敕护圣禅院，先拜十六罗汉院木像、等身中尊千手观音。次礼金堂阿弥陀丈六像，有胁仕四菩萨，有小十六罗汉像。次礼释迦堂，庄严甚妙，教主阇梨出来点茶。次入奥，礼大师堂天台祖师。次将入竹林中，令见笋，拔取廿本志与。还释迦堂，好茶，出大门，取手令乘船，最殷勤人也。过十五里，至东关，有天花院，不参礼过了。过十五里，至曹娥堰宿。今日过百卅五里了。七时行法。经三卷如例修了。
　　八日丁亥 天晴。辰一点，潮满，先以水牛二头引上船陆，次以四头引越入大河，名曹娥河，向南上河，々北大海也。河泝蒿山行。过五十里，午四点，至主家会，暂逗留，买薪。过廿五里，酉一点，至夏午浦口，河名也。虽同河，上下名异。过廿五里，至蔡家山宿。七时行法了。今日过一百里也。
　　九日戊子 雨下。卯时，出船。巳时，过十五里，至弯头，借小船，乘移，运入杂物。河水浅，大船不能上，仍借小船也。过廿里，午时，着三界县。过卅五里，申四点，至黄沙。顺风出来，上帆，进船，过十里，戌时，至蔡家浦宿。七时行法了。今日过九十里了。
　　十日己丑 天晴。卯时，出船，上帆，驰船，过五里，至剡县。巳时，着张九郎家，钱小八郎志与印香一两，礼拜百遍，虽制止，不承引。有一人与香，直钱廿文，一人十文志之。家主母，生年八十五，出来礼拜，志钱二文。家主烧香，入夜，志酒一瓶，子时，又一瓶，亥，后夜料了。七时行法了。
