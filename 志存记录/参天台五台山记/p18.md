<!-- { "loadSidebar": true } -->
　　廿八日 癸酉 天晴。卯时，从眞容院送马八疋，军驿马二疋，人々乘登山，先行谷十里，次登坂，最以峻崄，时々下马徒行，雪十月中下旬雨下，冻氷，马足难驻。谷间五里有地铺，兵士各住止，谷三十里、坂十五里，登山顶，北台傍路也。先下马，拜北台，遥拜西台、中台、南台，至于东台，隔山不见。从岑渐下十里，诸僧来迎，以都维那为首，坂口小堂副僧正乘马来，次诸僧列行，捧幡八流五色也。宝幢二，打＊僧八人，惣数百人许来。先于堂点茶，先文殊供养物依寺主命，取积舆上，敷锦舆内，金银、绢如先日色目，镜髪又银二两、龙脑香一筥、薫陆香三两渡与已了。香舆加名香了。诸僧列行，五里歩行，日本人乘马渐行，持参中台下半眞容院置文殊宝前了。申一点，入安下房，庄严甚妙也。重々以色锦等所画幔帐之敷坐，先行浴堂沐浴了。次入堂礼佛烧香，堂内庄严不可思议，七宝眞珠充满，佛前立禅床，终夜宿，小师皆归房了。于途中见西堂顶现五色云，使臣先见之告，予次见之也。堂中诸僧、行者有其数，而文殊供两界合行，直界供养，烧种々香，次如意轮供，次法花法一时，经第四、五了。终夜于禅床睡，夜无小便，思最奇异也。皇太后宫法花经奉供养了。
　　廿九日 申戌 天颇翳。卯时，于文殊宝前，副寺主来坐，令吃粥，副僧正觉惠大师承镝、大师阁主广大师同吃，主僧正觉证大师顺行者，被他行云々。辰刻，诸堂烧香，副僧正共引伴，先文殊阁四重庄严，堂内七宝供具不可记尽，次四重阁丈六释迦、弥陀、弥勒，次第三阁银等身佛四体，四方佛 云々。文殊阁名瑞相之殿，第二阁名化相之殿。午时，于副僧正房斋，客玅济大师延一坐，生年七十四 云々。午时前，雪始下，廿八日之间无雪，今日下，是希有事也。文殊迎接，敢无所疑，院内诸僧皆感之。副僧正取出菩萨石与人々，予得二颗，皆有五色光。未时，温琦表白来坐，问答数刻，最可云才人。安下坊名迎福亭，第三重戸扉记云：「东头供奉官愽州人事，于治平肆年七月二十八日宿此，赴任内谒菩萨，遇菩萨，见五色毫光，辰时直见，至午时方息，全家乐矣。崔何。」又云：「赵州龙兴寺讲经论沙门眞宣与当院师公寺主同谒　圣容，恐后再来，故记之耳。时治平四年六月　日眞宣。」壁上又云：「赵州栢郷县坊市戸赵辛、李臻、武顺、周备，于煕宁四年四月七日，到此处安下，至此月十日回帰去，清凉寺礼拜一万菩萨去。谨故记，恐于再来游此。周修记。」又云：「眞定府平内县市戸何讽与母周氏等十八人同参　眞容，见五色毫光，全家乐矣，恐后再来。煕宁五年三月廿五日
　　煕宁三年五月十五日到山，至十八日游台，东台上见白毫光、五色光，里面现文殊菩萨，兜罗绵世界五色云。
　　随行人：府州开疋帛铺尼王和妻毛氏、街和尚及母亲午氏、牛宣、街顺、王杨哥、陈和、唐清、刘平等，至廿二日记。」副僧正所志石三颗皆有五色光，是希有事。申时，赐紫都维那省顺广清凉传折本三帖持来，依要文字乞得既了。中心之悦，何事如之，作传玅济大师延一，今朝拜谒人也。酉时，上卿来，雁门郡被流人也。以文字通言。戌时，使臣药二种、茶一斤持来志与。三时作法了。经第六。副僧正送非时食，广大斋，如今朝，极不便也。明日可停止之。水藏殿主省岳送石四颗。
　　十二月一日 乙亥 天晴。辰一点，参宝章阁烧香，下地药师佛、十六罗汉，上阶殿卢舍那佛丈六像座，绕叶上千释迦，围绕四千银菩萨，次左延寿王菩萨丈六像，围绕三千菩萨银像，次右长寿王菩萨丈六像，围绕三千银菩萨，合一万菩萨。并次参集圣阁，下地千手观音三大像，上阶殿五髻文殊菩萨丈六像，十六罗汉，观自在。并次参僧堂文殊菩萨，三堂加阶四处共百文钱上献，次参无言常坐僧耘和尚坊拜见了。既经廿年云々。午时，参副僧正坊斋，三人，使臣、通事同吃。斋后，马十疋，寺指南僧省认为前引，八人、通事参大平兴国寺，本名白鹿寺。中台半腹也。去眞容殿五里。先礼文殊阁丈六像，本大平兴国寺也 。次礼浑金经藏，次登上殿，礼一万菩萨，次礼万圣阁下地五方佛，各百四菩萨，次上阶十地菩萨，次礼三千金佛阁，皆以七宝作堂舍重阁，广大伽蓝。寺主赐紫崇晖和尚储珍菓、药，生年八十二，语云：「回五台五十八度，烧左手无名指，供养文殊，于东台见文殊圆光、头光、摄身光，并见一万菩萨，于南台上见金色世界」云々。身轻声高，最可云圣人之。次出寺，下坂一里，礼金刚窟文殊菩萨宅，礼窟穴，人燃松，入穴取土了。焼香礼拜，穴前有井，名文殊井，窟上有等身文殊像，眷属围绕，兴国寺并窟八百文献上了。次礼大花严寺，广大伽蓝也。次参僧房，见西天竺三藏，令见贝叶经数十连，阿弥陀经、阿鲁迦经梵本云々，令见纯金释迦五寸像，令见天竺袈裟、郁多罗僧并安位会也。予问云：「僧迦里衣有否？」答云：「室迦吕无」云々。今年秋从西天来，从传法院以供奉官为使臣被送五台山也。十月到着云々。身色黒，髪久不剃，一寸许。若还西天，若欲上京。申一点，还安下处了。上官来，出文字，志酒一瓶、菓子八种，次々司来，入夜还了。琦表白送日本国，院返牒持来，文云：
　　大宋国河东道代州五台山大华严寺眞容菩萨院文殊圣容殿，当殿今月廿八日，有
　　大日本国延暦寺阿阇梨大云寺主传灯大法师位
　　大宋国赐紫僧成寻赉到
　　大日本国
　　皇太后宫降来，
　　先帝御书经卷：
　　妙法莲华经一部八卷、
　　无量义经一卷、
　　观普贤经一卷、
　　阿弥陀经一卷、
　　般若心经一卷。
　　右前件经依数领得，于
　　文殊师利菩萨眞容面前，如法安置，永充供养，所集福利，回向
　　大日本国
　　先皇帝。伏愿觉心超悟，通明
　　佛性之源，
　　宝界安居，速绍
　　法王之位
　　皇太后，伏愿长芳
　　凝徳，赞
　　宝暦于千齢，永着
　　坤仪，茂
　　瑶图于亿世，然后普愿国清
　　君寿，俗富民康。
　　台衡赞
　　尧舜之风，
　　藩屏曜
　　唐虞之化，
　　法轮永茂
　　凤暦延鸿，虔祷
　　文殊，冀垂
　　昭鉴。谨祝。
　　大宋国煕宁五年十一月　日　五台山眞容院知菩萨殿讲
　　经律论沙门　省岳等回向
　　五台山眞容院知大经藏沙门 　温着
　　五台山眞容院表白兼讲主沙门 　温琦
　　五台山眞容院知钱帛库讲经律论赐紫沙门　省古温道
　　五台山眞容院知客讲经律论临坛阇梨沙门　省认温维
　　五台山眞容院知御书宝章大阁讲经律论沙门　温明省诸
　　五台山眞容院知六师太阁赐紫沙门　省广
　　五台山眞容院知前殿讲经律论赐紫沙门　顺替
　　五台山眞容院堂维那讲经律论承侍　省斯
　　五台山眞容院尉典座讲经律论赐紫沙门　省挑
　　五台山眞容院都维那讲经律论临坛赐紫沙门　省顺
　　五台山前十寺副僧正兼眞容院供养主同勾当僧正司公事讲经律论临坛首座妙济大　　　　　　　　　　　　　　　　　　　　　　　　　　师赐紫沙门延
　　五台山十寺副僧正兼眞容院供养主同勾当僧正司公事讲经律论传大乘戒觉惠大师　　　　　　　　　　　　　　　　　　　　　　　　　　　赐紫沙门豕镝
　　五台山十寺僧正兼眞容院主勾当僧正司公事讲经律论传大乘戒觉证大师赐紫沙门　　　　　　　　　　　　　　　　　　　　　　　　　　　　　　　顺行
　　又太皇太后宫亮附送镜髪，返牒文云：
　　大宋国河东道代州五台山大华严寺眞容菩萨院文殊圣容殿，今月二十八日，有
　　大日本国延暦寺阿阇梨大云寺主传灯大法师位
　　大宋国赐紫僧成寻赉到
　　大日本国故
　　右丞相从一位藤原朝臣第六女子为
　　太皇太后宫亮藤原师信朝臣家室产生去逝，藤原朝臣以亡室亲身物所施　　：
　　镜一面、
　　髪三结。
　　右前件物寻附
　　文殊师利眞容殿内如法安置，持伸供养，所集
　　善因，朝臣家室，伏愿
　　追随三岛之仙，
　　镜智澄辉，
　　证悟一乘之位，更冀
　　居家赞国，咸承
　　吉善之因
　　莅公处私，悉获
　　安宁之报，
　　文殊在
　　圣力昭彰。谨祝。
　　大宋国煕宁五年十一月　日五台山眞容院知菩萨殿讲经律论沙门省岳等回向
　　余人々名位如前，作者温琦表白即自持来，法门重々问答。五台县知沺伯祥来坐，雁门县监酒王上官同来坐。省顺和尚送菩萨石四颗，副僧正送五颗，药枕二、石提子二，依无可然物答不志，遗恨不少。石提子一个预赵行者温翰了。来年参仕时可用料也。为遂百日修行，明年可参由示人々了。今朝见　仁宗皇帝御笔飞白宝章阁额，庄严甚妙，不可记尽。三时行法了。经第七。
　　二日 丙子 卯二点，还向马十疋，行者四十人，副僧正被催送，即来坐安下亭，暂谈话后，还本房了。予为辞别参入，行者申云：「为送被去大门者。」献钱二贯预行者了。赐紫省顺、知客省认共见了。还亭，出立处，雁门县监酒王上官、雁门令黄炎送石提子一口、烧石一颗。行者四十人吃酒了。五顶有雪，此度不拜，明年可遂巡礼。出寺，过二里，小堂副僧正都维那乘马先来，储茶药，最丁宁事也。渐登花严顶间，雪大下，入花严岭小堂，脱去袈裟裳，歩行下坂，依雪冻，马足难驻也。从寺过三十里，至岭下第四铺，从寺知客僧温志来储大斋。午时，出铺下行，雪犹大下。过十里，雪止天晴，过三十里，至宝兴驿，军主送炭柴多々多也。军兵士三十五人出来，行者马返了。知客来住廨院，储大斋。为令申紫衣出名簿，行者温仁为令奏公家出名簿。三时行法了。经第八。
　　三日 丁丑 天晴。依驿马不足，山马五疋、军马五疋用之。卯一点，知客送粥，二点，出驿，过三十里，于店家吃饭。午时，出店，过卅里，未三点，至繁畤驿，安下行衙，山行者八人惣与五百文钱了。依两日送来也。军兵士四十人还了。酉时，知县来坐，今年四月来县，明年游台必可谒者。三时行法了。经一、二。丑时，梦从眞容院还出时，路盘缠，眞容院廿石，大石卅石，以马出立由云云。昨日梦三万菩萨送给由云々。今日行六十里。
