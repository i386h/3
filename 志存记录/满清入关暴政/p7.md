<!-- { "loadSidebar": true } -->
　　七月初一日，乡兵会集砖桥东，约十余万人，排挤拥塞，纷纷如聚蚊，毫无纪律。清兵每战必分左右翼，乡兵不识阵势，呼为鳌鳌阵，每发挑战，多不过十余骑，皆散落不集一处。诸乡兵遥见兵出，拥挤益甚，手臂相摩，戛轧轧作声。淳耀闻事急，呼其僚婿诸生徐文蔚勉慰之，使率西门镇乡兵，疾驰赴救，拜而送之。杭家村，安亭镇一小聚落也，亦聚众赴义，独揭一红旗在前。诸乡兵因言红旗者宜作前锋。执旗者，杭文若也，其人曾习举子，第少年锐气，率尔独出。其降人毛玉佩挥斩马刀，直前乱砍，杀旗兵二人。战良久，复杀一人。将夺其马，清兵攒矛刺之，玉佩、文若并死于阵。西门镇乡兵冯满、庞瑞、许臣等，犹奋死血战，大呼并力，卒无应者，乃曳兵反走，徐文蔚被杀。清兵乘胜直前，走者不知所为，自相践踏而死，抉眼流肠，不计其数。前阻大河，欲退无路，残兵竞投戈赴水。时溽暑，数暴雨，河水骤涨，尸骸乱下，一望无际。成栋大陈兵仗，踞乡兵所架高台，麾兵入镇，肆行屠戮，共杀一千七十三人。掳去妇女无算，选美妇处女数十人，置宣氏宅，虑有逃逸，悉去衣裙，淫蛊毒虐，不可言状。分部括取金帛，满载往娄东。城中犹讹传乡兵大捷，户派煮酒饭若干以犒胜兵。顷之，闻败，悉括城中老幼，驱使上城，连日夜莫敢交睫。于东西南北荒落处，各设层台一座，集众守之。因所获奸细，藏诗谜于衣领间，有“女墙无树不栖鸾”之句，疑于此处有内应也。是日东关外传入成栋榜文，有“开门降，誓不杀一人”之语，或谓“大势已去，诸公宜为十万生灵计”。淳耀拂然，推案痛哭，峒曾、锡眉等，亦悲不自胜，取榜共裂之。急遣人焚沿城一带民居，烟焰张天，累日夜不息。于烈日中督促民夫，搬运砖石置城上，莫敢暂休。视城外一带旷荡，乡兵无一至者，每近黄昏，风景惨淡，鬼声啾啾，城中掩泪相视，共知必死矣。清兵至娄塘，解甲韬戈，寂然不动。初三日，会同娄东兵，拥大众至，尽锐攻城，炮声轰轰不绝。守城百姓，股栗色变。当事者惧，分投慰勉曰：“我与尔曹室家妇子尽在是，少有蹉跌，万家同命矣！”百姓哭应曰诺。惟人所取，四门城楼，扃锁甚坚，乡兵至，乃悉纳之。徒手应敌，嘉定泥城，嘉、隆间倭奴屡攻不能克。自邑令杨旦筑砖城，最称完固，清兵大炮击之，颓落不过数版。乃多舁板扉，至东北城下以御矢石，使数十人伏其下，穿大穴，腰间各系长绳，有死者即牵去，复用壮丁补之。穴遂透，诸生马元调、侯元演、元洁等，督民夫急用金汁灰瓶尽力防御，陷处下巨木塞之。清兵乃佯攻东门，潜遣卒至北门，欲从水窦入城中。复连下大石，不能克。是夕有赤气起于北方，俄变成黑，其长亘天，守陴者喧传有神人披发仗剑，立马云雾中，皆曰：“元武神也！”望空罗拜曰：“神人相助，我属无恙矣！”然瞰城下兵众，尽力举炮攻击，终夜震撼，地裂天崩，炮硝铅屑，落城中屋上，簌簌如雨。婴儿妇女，狼奔鼠窜，虽至穷苦，必以一簪一珥系肘间曰：“此买命钱也。”迨至初四日五更大雨，守城百姓，露立三昼夜，两眼泡烂，朦胧欲仆。复遇暴雨，举体沾湿，食饮几绝，不能自支，渐有去者。时当事者与诸孝廉青衿，悉仗剑立雨中，见守城者将散，大惊，分投劝勉，然不能禁矣。清兵见守城者渐弛，攻愈急，多缚软梯至城下。一将以大桌覆其首，蹑梯而上，势如飞鸟，城上砖石如雨，悉中桌上，一跃而登，遂斧断东关，纵兵大入。峒曾犹坐城楼，指麾自若，二子侍，遽呼曰：“事急矣！何以为计？”答曰：“有死而已，复何言？所恨者，枉送一城百姓耳！”语未竟，守陴者过，而大呼城已破。峒曾急呼二子去，不从，复大声诃之，走数步复还。峒曾怒叱曰：“我死国事，分也。祖母在，若辈应代我奉事，恋我何为？”二子恸哭而去，至孩儿桥：皆被杀。峒曾溺宣家池，不死，立水中叹曰：“人死亦大难事！”回顾见一伍目，乃其兵宪时隶也，随峒曾在城，因使抑其首，冀得速死。隶泣不从，固命之，乃两手抑其首，入水，啾啾有声，复不死。为清兵引出斩之，竞夺其首，献之成栋，枭示四门一日，复悬门左旗竿上，大署“逆官侯峒曾首级示众。”初六日，清兵弃城去，绳绝堕地，眼鼻已溃，须发犹赫然可辨。国子生朱熙识之，急捧归，箧送厂头里，觅尸身不得。其仆哭于路曰：“主君殉难时，下体著黄纱裤，用绿丝带结袜。”有童子指之，知其处，验之良是，得就本，若有神助云。
　　方城破时，西门尚未有兵，城中男妇悉西走，街坊俱有乱石塞道，困顿得达，号哭求启门，淳耀坚握锁钥不应。其同榜进士王泰际适至，为百姓请命，语甚哀恳，不从；复以年谊动之。淳耀大怒曰：“若欲献城，请自为之。我顷刻死，不顾年谊矣！”泰际急走南门，缒城逸去。俄闻城破，方听启关，城门为巨石堵塞，仅容一人往来，然鼠窜而出者尚数十人。及清兵至，悉从屋上奔驰，通行无碍。难民在下者，反阻绝不得路，悉投河死，水为不流。淳耀兄弟知事不可为，方下城，遇其纪纲仆，急问我父安在。谬应曰：“死乱兵矣。”淳耀痛哭仆地不能起，时大雨，泞甚，渊耀自控一马至，趣淳耀共乘，至一庵，乃平日与伊同年友陈ㄈ读书处也。主僧号无等者尚在，献茶。啜茶毕，谕僧无等曰：“大师急避，某兄弟从此辞矣！”因启键户，取笔书云：“遗臣黄淳耀，于弘光元年七月初四日，自裁于西城僧舍。呜呼！进不能宣力皇朝，退不能洁身自隐。读书寡益，学道无成，耿耿不灭此心而已。异日寇氛复靖，中华士庶，再见天日，论其世者，尚知予心。书罢。顾视渊耀，已赫然梁间矣。淳耀仰屋而叹，遂缢其侧。初，淳耀精心理学，于书无所不窥，著述甚富，既连掇巍科，布衣徒步，不异秀才时，严敕家人，勿预外事，居常郁郁恨所志不遂。自国变益复无聊，渊耀每譬解之。一日，渊耀自外入，见幼弟戏于庭，抚其背曰：“六郎，汝竖子何知？国事至此，汝大兄必死节。兄死，我不忍独生，汝将来未知流落何处。尚尔嬉笑耶？”时清兵未至，众人诧为不祥，至是果验云。
