<!-- { "loadSidebar": true } -->
    淳甲寅五月，禁中获伪号人，乃是玉津园火工包四。勘供系赁到有请人潘宝敕号。继于潘宝家搜出敕入宫门假印板一面，遂正典刑，其子潘三亦杖死，凡黥决者四十八人。于是尽易敕号，内宫门号八角样，禁卫号银锭样，殿门号四如意样，每岁一易，各立样式，承袭为例。
    ○马光祖
    马光祖字华父，号裕斋，吏事强敏，风力甚著，前后麾节，皆有可观。乙卯尹京，内引一札云：“自后宣谕旨挥，容臣覆奏；戚里诸托，容臣缴进。”下车之后，披剔弊蠹，风采一新，时号名尹。未几，有仓部郎中师应极之子，夜饮于市，碎其酒家器。诘朝，尹车过门，泣诉其事，光祖即偿所直，追逮一行作闹仆从，仍牒问师仓郎。盖光祖时领版曹，以仓部为所属，故牒问，殊不思京师无牒问朝士之理。师乃时相之私人，乃执缚持牒之卒，恣肆凌辱，又率诸曹郎官白堂，乞正体统。朝廷遂札漕司，追出被打酒家，反加黥配。应极之子帖然无它，于是光祖威风顿挫，百事退缩。初，颜帅尹京之时，遇三学应有讼牒，必申国子监俟报，方与施行。学舍已不能堪。及光祖尹京，又创为一议，应学舍词讼，须先经本监用印保明，方许经有司。学舍尤怒之，作为小诗曰：“几年贪帅毒神京，虎视国家三学生。休道新除京尹好，敢将书铺待司成。”未几，察官朱应元劾李昂英，太学作书讥之，有云“何不移其劾昂英者劾光祖”等语，光祖愈不安。既而辟客参议薛垣以踪迹诡秘罢，于是光祖力丐外任，出守留都焉。尹京号为难治者，盖以广大之区，奸宄百弊，上则有应奉之劳，次则有贵戚干政、他司挠权之患，此其所以难也。余则曰：“不然，自淳熙以来，尹京几人其得罪而去者，未始不由学校，可指而数也。”然则学校之横，又有出于数者之外矣。
    ○胥吏识义理
    嘉定间，宇文绍节为枢密，楼钥为参政。宇文卧病，王医师泾投药而毙，史直翁帅宰执往祭之，命南宫舍人李师普为文，末句曰：“云谁过欤？医师之罪。”相府书吏张日新写至于此，执白卫王曰：“既是误投药剂，岂可谓之医师？只当改作庸医之罪。”卫王首肯之。又，嘉定初，玉堂草休兵之诏，有曰：“国势渐尊，兵威已振。”日新时在学士院为笔吏，仍兼卫王府书司，密白卫王曰：“国势渐尊之语，恐贻笑于夷狄，不当素以为弱也。”卫王是其说，遂道意于当笔者，改曰：“国势尊隆，兵威振励。”盖胥吏亦有识义理，文字之不可不检点也如此。《容斋随笔》所载一事，亦然。
    ○沈夏
    沈夏，德清人，寿皇朝为版曹贰卿。一日登对，上问版曹财用几何？合催者几何？所用几何？亏羡几何？夏一一奏对讫，于所佩夹袋中取小册进呈，无毫发差。上大喜，次日问宰臣曰：“侍郎有过政府例否？”梁克家奏云：“陛下用人，何以例为？”遂特除佥书枢密院事。
    ○史嵩之致仕
    丙申之春，御笔史嵩之退安晚节已逾十年，可特授观文殿大学士，依旧金紫光禄大夫、求国公致仕，仍尽与宰执恩数。令学士院降诏，仍免宣锁。越二日，奏事右相董槐公云：“四川屡捷，颇为可喜。”佥枢蔡杭随奏云：“大奸复出，深为可虑。”又云：“近降嵩之旨挥，外间谓宰臣欲为汲引，以报私恩。”上曰：“此乃还其致仕恩数耳。”参政程元凤奏云：“臣曩在经筵，亦尝亲闻圣训及此，圣意虽坚，天下未必尽知，兼致仕二字，岂能絷缚之使不出。”越一日，董槐上疏辨明蔡枢之奏，欲乞于嵩之致仕旨挥之下，明示以不复图任之意，庶可白孤踪，释群疑，所有上项制可末敢施行。御批：“史嵩之复职，不过酬以宰臣谢事之恩数耳。且其一闲十三年，中外未尝任使，何缘今日用之？仍令致仕旨挥甚明，正示天下以决不复用之意。而予之职名则休致之典备矣，岂有他哉！断自朕衷，非由启拟，卿其安之。”林存当制，有云：“高尚不事王侯，朕每加于雅志，忠爱不忘畎亩，尔毋有于遐心。”公论复以为未然，太学生上书攻董相及邓泳、李仲熊，并攻林存。董相再奏，谓嵩之予致仕恩数，臣见凡前执政之罢斥者，皆有之，不复执奏。今则皆归罪于用事之人，伏望姑寝前命。御笔云：“史嵩之复职，非由卿请，惟朕知之。学舍有言，但虑其复出耳，岂校其职名哉！其人决不再用，其职亦不可夺，所请既不悖理，其安之。”正言邵泽劾姚希得，又于希得董试之时，捕其馆人，以赃黥决其人，乃已黥之人故也。未几，内批史卿理卿，并与合入干官差遣。既而嵩之又陈请任相位日连书赏，时留梦炎为国史，复申省以其邀求经修经进之赏，将来列衔，某决不敢预佥，乞罢免职事。嵩之躁进，始终不静，真是可厌，而朝廷用事，岂学校一一能把持乎！
    ○度宗诞育
    景定三年壬戌，度宗在东宫。闰九月二十九日亥时，降生皇孙，赐名焯，封崇国公（一作封崇国政资国公），是年十一月薨。度宗登极，追封广王，谥冲善。景定五年甲子，度宗在东宫。七月初三日未时，皇太子妃全氏降生皇孙，以彗星出现，避殿免贺。度宗即位，改称皇子，赐名舒。咸淳四年戊辰闰正月初六日午时，淑妃杨氏降生皇子，辛未赐名显，甲戌七月进封吉王。是岁十月一日，顺安郡修容夫人俞氏诞生皇子，五年十二月，赐名宪，封益国公。六年六月十二日薨，追封谥冲定。咸淳五年己巳六月初十日，淑妃杨氏再诞生皇子，二十三日薨，赐名钅皇，封岐王，谥冲靖。咸淳辛未九月二十八日，全后诞生皇子，癸酉十一月赐名显，封嘉国公。甲戌七月度宗遗诏即帝位。咸淳壬申正月十二日，修容俞氏诞生皇子，甲戌七月进封信王。凡七子。
    ○钿屏十事
    王肃字茂悦，号会溪。初知彬州，就除福建市舶。其归也，为螺钿卓面屏风十副，图贾相盛事十项，各系之以赞，以献之。贾大喜，每燕客，必设于堂焉。行将有要除，而茂悦殂矣。
    度宗即位，南郊庆成，鄂渚守城，
    月峡断桥，鹿矶奏捷，草坪决战，
    安南献象，建献嘉禾，川献嘉禾，
    淮擒孛花。
    已上十事，制作极精。
    ○襄阳始末
    襄阳遭端平甲午叛军之祸，悉煨于火。直至淳辛亥，李曾伯为江陵制帅，始行修复。时贾似道开两淮制阃，心忌其功，尝密奏于朝，谓孤垒绵远，无关屏障。至开庆透渡之际，穆陵犹忆此语，欲弃襄阳而保鄂，而似道乃谓在今则不可弃矣。先是蜀将刘整号为骁勇，庚申保蜀，整之功居多。吕文德为策应大使，武臣俞兴为蜀帅，朱祀孙为蜀帅，既第其功，则以整为第一。整恃才桀傲，两阃皆不喜之，乃降为下等定功。整不平，遂诟问祀孙其故，朱云：“自所目击，岂敢高下其手？但扣之制密房，索本司元申一观，则可知矣。”整如其说，始知为制策二司降而下之，意大不平，大出怨詈之语。俞兴闻之，以制札呼之禀议，将欲杀之。整知不可免，叛谋遂决。遂领麾下亲兵数千人，投北献策，谓攻蜀不若攻襄，无襄则无淮，无淮则江南可唾手下也。遂为乡导，并力筑堡，断江为必取之计，此咸淳丙寅、丁卯岁也。俞兴父子致祸之罪莫逃，遂俱遭贬谪。
    先是兴既死，丙辰岁俞大忠为荆、湖谘议，领舟师援蜀，陷杀名将杨政，因争财又杀马忠，遂遭台评追削官爵，勒令自劾。大忠乃捐重贿，得勋臣经营内批，遂作勘会，面奉玉音。俞大忠利其财而陷杨政于死，且尽掩其功，欺罔朝廷，罪不容诛。然遣杨政而获捷者，俞兴也，姑以其父之功，特从末减，将白沙冒赏官资，并与追夺外，特免自劾。于是刘整闻之尤怨，且薄朝廷之受赂焉。襄阳自丁卯受围，生兵日增，关隘日密，守臣吕文焕虽能坚守，而外绝援兵，又为筑白阿、虎头二城，复置鬼门关以键出入，自是虽音耗亦不可通矣。朝廷虽屡督制府出师救援，而不克进，往往失利不一。既而吕文德病笃，中外为之忧惧。既而果薨，上遗表赐谥武忠，遂命其子师夔起复为湖、广总领，知鄂州。
    贾平章似道入奏云：“臣近得师夔报，其父文德病革不可为。臣尝具奏，以为设如所言，臣当奉命驰驱，以为抢攘之会。非可以经制，宜在廊庙，自诿陛下难言，而臣之志固已决于此矣。昨文德讣至，日为忧皇，几失匕箸。继又再申前请，以为急其所急，岂非藉是以为去本朝计。而陛下决不听许，臣通夕展转，念无以易此。傥非臣等勇于一行，决不能宽，顾且荆、襄绎骚，士不解甲者再岁，以文德声望、智略，高出流辈，仅能自保。今一失之，奚所统摄，矧诸名将器略难齐，势不相下，仓卒谋帅，复难其人。兵权不可一日无所归，边务不可一毫有所误。虽目前暂令夏贵管护，然其使人商度远计，寝食不安，终不若疾趋其所，处分诸事，则随机以应，不至差池，是则臣报陛下之职分也。臣非不知曩在兵间，备尝险阻，困瘁成疾。氏谋谢事，宁堪自取颠覆，诚以难平者事，所徇者国，皆不知其他。臣亦岂不知本朝故事，无以平章而巡边者，然唐裴度以平章出使山东，似有足援。用拜疏以请，恭听矜俞。”御笔云：“朕以凉菲云云，师相岂可一日而轻去朝廷，虽跬步之近，不可舍去，请勿重陈。”似道再奏云云：“连夕展转不寐，良以驿置一往复，率半月余，曾不若身履其处，机应于速之为善。再念今之荆、湖，莫急于襄中，寇环吾疆，惟隙是乘，陨星之变，非小故未可死诸葛走生仲达。况今士不解甲，与之尺寸力争，阅新岁则跨历三载，事有适值，必生戎心，讵容以疆场小小交兵视之哉？因念畴昔分阃荆、湖，先帝必欲宠臣以枢管，命臣复襄。臣回奏不敢轻易后继，臣为阃者，徒奉将相，意慕复襄之美名，萃江、岳之重屯以实之，江面单露，卒成己未之祸。先帝每记臣言，必欲弃襄以全鄂。臣则以为不可，非故自相矛盾，盖襄既复，则城池、米粟、甲兵，委难以资虏。臣在军极力留劲兵以守襄，襄幸以全。今又十一年矣，以吕文德运掉备竭志虑，忧恚以致于死。今阃虽暂有所付，而臣与受其责。若使臣制于此，脱有出于意料之外，其可以非己所以自解，无情议论，必指臣为准矢之的矣，云云。”又御笔极力勉留。再上章欲权带职巡视，以三月为期。上复不允。此后襄围小小捷奏，于是此议遂缓。
