<!-- { "loadSidebar": true } -->
    壬午岁，忽有海鳅长十余丈，阁于江、浙潮沙之上。恶少年皆以梯升其背，脔割而食之，未几大火，人以为此鳅之示妖。其说无根。辛卯岁，十二月二十二、三间，又有海鳅复大于前者，死于浙江亭之沙上，于是哄传将有火灾。然越二日，于二十四日之夜，火作于天井巷回回大师家，行省开元宫尽在煨烬中，凡毁数千家，然则滥传有时可信也（此欠考耳，此即出于《五行志》中，云：“海鱼临市，必主火灾。”行省即宋秘书省，畜书并板甚多。故时人云：“昔之木天，今之火地也。”）
    ○壬辰星陨
    壬辰二月朔甲子，更初有大星如五斗米栲栳大，徐徐自东而西，红光照地，有声殷殷若雷。越日，乃知坠于宗阳宫，火光满室，副宫陈悦道所目击。又闻是晓亦坠于阳坟之升元观，村中皆见火光，后亦无他。
    ○叶李纪梦诗
    叶亦愚右丞辛卯八月初四日夜，忽梦一老人，曰：“汝前为文昌相，坐漏泄天机遭谪，能悔过，当复职。”引之至通明、大明二殿，俾为主殿之职，于是赋诗四章以谢。及觉，仅记其一，云：“通明殿逼紫微垣，一朵红云拥至尊。下土小臣勤稽首，愿将惠泽溥元元。”于是作诗以记其事，云：“宋时豪士石曼卿，帝命作主芙蓉城。我才比石万无一，半世虚负狂直名。年来似有丧心疾，荐共引鲧辜苍生。天诛未加公论沸，日夕惟待鼎镬烹。何哉异梦出非想，忽遇仙老谈真情。谓予夙是文昌相，漏泄轻举遭弹抨。帝令谪堕饱忧患，且使两足蹒跚行。追思善步不可得，飞升妙术矧敢轻。当时廷议只如此，汝悔当复惟相迎。稽首老仙谢慈愍，臣罪当死天子明。久之寂灭一大乐，盖棺待尽无他营。老仙笑许汝可教，引领直上朝玉京。通明、大明二宫殿，林木蓊萃阶瑶琼。芙蓉烂漫锦欲似，帝皇锡以主殿名。赋诗奏谢九拜起，玉音嘉奖傍观荣。痴人说梦聊一快，我独知命不少惊。只恐才非曼卿敌，相见惭汗应如倾。从今闭目需帝召，玉楼续记时当成。儿孙自有儿孙福，与农报国须勤耕。”明年壬辰二月初六卒。
    ○海蛆
    李声伯云：“常从老张万户入海，自张家浜至盐城，凡十八沙，凡海舟阁浅沙势，须出米令轻。如更不可动，则便缚排求活，否则舟败不及事矣。也梢之木曰铁棱，或用乌婪木，出钦州，凡一合直银五百两。其铁猫大者重数百斤。尝有舟遇风下钉，而风怒甚，铁猫四爪皆折，舟亦随败，极可异也。凡海舟必别用大木板护其外，不然则船身必为海蛆所蚀。凡运粮则自莱州三神山再入大洋，七日转沙门岛，可至直沽，去燕止百八十里耳。”
    ○北方大车
    北方大车可载四五千斤，用牛骡十数驾之。管车者仅一主一仆，叱咤之声，牛骡听命惟谨。凡车必带数铎，铎声闻数里之外，其地乃荒凉空野故耳。盖防其来车相遇，则预先为避，不然恐有突冲之虞耳。终夜劳苦，殊不类人，雪霜泥泞，尤艰苦异常。或泥滑陷溺，或有折轴，必须修整乃可行，濡滞有旬日。然其人皆无赖之徒，每挟猥娼同处于车箱之下，籍地而寝，其不足恤如此。
    ○全氏孪鬼
    壬辰四月二十日，全霖卿子用之妻史氏（史盛之女），诞子先出双足，足类鸡鹅。乳医知其异，推上之，须臾别下双足，继而肠亦并下，乃孪子也。皆男子，而头相抵，发相结，其貌如狞鬼。遂扼杀之，母亦随殂。
    ○押不芦
    回回国之西数千里地，产一物极毒，全类人形，若人参之状，其酋名之曰“押不芦”。生土中深数丈，人或误触之，着其毒气必死。取之法，先于四旁开大坎，可容人，然后以皮条络之，皮条之系则系于犬之足。既而用杖击逐犬，犬逸而根拔起，犬感毒气随毙。然后就埋土坎中，经岁，然后取出曝干，别用他药制之。每以少许磨酒饮人，则通身麻痹而死，虽加以刀斧亦不知也。至三日后，别以少药投之即活，盖古华陀能刳肠涤胃以治疾者，必用此药也。今闻御药院中亦储之，白廷玉闻之卢松崖。或云：“今之贪官污吏赃过盈溢，被人所讼，则服百日丹者，莫非用此。”
    ○种茯苓
    道士郎如山云：“茯苓生于大松之根，尚矣。近世村民乃择其小者，以大松根破而系于其中，而紧束之，使脂液渗入于内，然后择地之沃者，坎而瘗之。三年乃取，则成大苓矣。洞霄山最宜茯苓，往往民多盗种，密志之而去，数年后乃取焉。种者多越人云。”
    ○叶李姓名二士
    叶亦愚名李，先为叶山所攻，后为李性学所窘，遂以此饮恨而死，盖二人正寓其姓名云。
    ○讼学业嘴社
    江西人好讼，是以有簪笔之讥。往往有开讼学以教人者，如金科之法，出甲乙对答，及哗讦之语，盖专门于此。从之者常数百人，此亦可怪。又闻括之松杨有所谓业嘴社者，亦专以辨捷给利口为能，如昔日张槐应，亦社中之者焉。（陈石涧、李声伯云）
    ○相马法
    马之壮者，眼光照人见全身；中年者，照人见半身；老者，照人仅见面耳。此鞑靼相马之法。（张受益）
    ○碑盖
    赵松雪云：“北方多唐以前古冢。所谓墓志者，皆在墓中，正方而上有盖，盖丰下杀上，上书某朝某官某人墓志，此所谓书盖者。盖底两间，用铁局局之。后人立碑于墓道，其上篆额止谓之额，后讹为盖，非也。今世岁月志，乃其家子孙为之，非所谓墓碑也，古者初无岁月志之石。”
    ○驼峰
    驼峰之隽，列于八珍。然驼之壮者两峰坚耸，其味甘脆，如熊白奶房而尤胜；若驼之老者两峰偏觯，其味淡韧，如嚼败絮。然所烹者皆老而不任负重者，而壮有力者未始以为馔也。（子昂）
    ○解厄咒
    行御史台监察御史周维卿以言事忤权臣得罪，远流西北方名哈刺和林，去燕京八千里。周知不免，日夕持诵《高王观世音经》。一夕，梦有僧问之曰：“汝曾诵《高王观世音经》否？”曰：“然。”僧于是口授一咒与之，此观世音菩萨应现解厄神咒也，持诵一万二千遍，可以免难。梦中熟诵，及觉即书之纸，自是持诵不辍，无何得还燕京。而权臣怒犹未已，复系刑部狱。周在狱持诵益勤，未几遣使云南以自赎。至彼合蕃僧加瓦八遍阅《大藏经》，得梵本咒，比梦中惟欠三字。未几权臣诛，遂除刑部郎中，还其妻子财物，人以为诵咒之力云。咒曰：
    答侄他（侄音只他音）去伐哆（去伐音
    他喑）去伐哆去呵伐哆去伐哆去伐哆
    娑呵。
    ○霍山显灵
    杭之霍山张真君祠宇雄壮，香火极盛。自兵火后，渐致颓圮，此役甚大，人无复问之者。辛卯，朱宣慰运米入京，自登、莱抛大洋三神山转料以往，忽大风怒作，急下钉铁猫，折其三四，柁干铁棱，轧轧有声欲折，一舟之人皆分已死。主者露香望空而拜乞命，忽于黑云中震霆有声，出大黄旗上书霍山二字。于是舟人亟拜，许以再新殿宇，以答神贶。须臾，风涛贴然，遂获安济。是冬入杭，遂捐钞千锭，崇建鼎新云。
    ○黄芦城干
    长城之旁居人，以积雨后或有得坚木于城土中，识者谓名“黄芦木”。乃当时用以为城干用者，性极坚劲，不畏水湿而耐久，至今一二千年犹有如楹大者，以之为枪干最佳。盖筑城无以为干不可，所谓不谨而置薪焉者，又何邪？（受益）
    ●续集下
    ○徐渊子词
    竹隐徐渊子似道，天台人，名士也，笔端轻俊，人品秀爽。初宫为户曹，其长方以道学自高，每以轻脱目之。渊子积不能堪，适其长丁母忧去官，渊子赋《一剪梅》云：
    道学从来不则声，行也《东铭》，坐也《西铭》。爷娘死后更伶仃，也不看经，也不斋僧。却言渊子大狂生，行也轻轻，坐也轻轻。他年青史总无名，我也能亨，你也能亨（能亨，乡音也）。
    ○龙负舟
    壬辰水祸已作，往往龙物示现，多至十余。湖州土山有富人命数仆驾舟，往田所点视塍岸，至漾中（凡水阔之处名曰漾），忽舟若凑浅不能进，极力撑挽，略不为动。意必为暗石所碍，及令仆下水负，乃知舟正阁龙脊上而篙亦正刺龙鳞间。警窘无策，遂舍舟，急令仆善水者负之登岸，急逃归。再片时，龙跃而起，凡其处田畴数百亩皆为巨浸。其人归舍皆卧病，一人死焉。
    ○白玉笙箫
    理宗朝，张循王府有献白玉箫管长二尺者，中空而莹薄，奇宝也，内府所无。即时有旨补官。未几，韩蕲王府有献白玉笙一攒，其薄如鹅管，其声清越，真希世之珍也。此二物，皆在军中日得之北方，即宣和故物也。
    ○白玉出香狮
    龟溪李大卿之子，娶韩平原君之女，奁具中有白玉出香狮子，高二尺五寸，精妙无比，真奇玩也。后闻归之福邸云。
    ○画本草三辅黄图
    先子向寓杭，收拾奇书。大庙前尹氏书肆中，有彩画《三辅黄图》一部，每一宫殿绘画成图，极精妙可喜，酬价不登，竟为衢人柴望号秋堂者得之。至元斥卖内府故书于广济库，有出相彩画《本草》一部，极奇，不知归之何人？此皆画中之奇品也。
    ○水落石出笔格
    米氏砚山后归宣和御府，今闻说流落台州戴氏家，不可见之。杭省广济库出售官物，有灵璧石小峰，长仅六寸，高半之，玲珑秀润，卧沙水道，裙摺胡桃文，皆具于山。峰之顶有白石，正圆莹如玉，徽宗御题八小字于石背曰“山高月小，水落石出”。略无雕琢之迹，真奇物也。
    ○吴妓徐兰
    淳间，吴妓徐兰擅名一时。吴兴乌墩镇有沈承务者，其家巨富，慕其名，遂驾大舟往游焉。徐知其富，初至则馆之别室，开宴命乐，极其精腆。至次日，复以精缣制新衣一袭奉之。至于舆台各有厚犒，如此兼旬日，未尝略有需索。沈不能自己，以白金五百星并彩缣百匹馈之。凡留连半年，糜金钱数百万而归。于是徐兰之声，播于浙右，豪侠少年，无不趋赴。其家虽不甚大，然堂馆曲折华丽，亭榭园池，无不具。至以锦缬为地衣，乾红四紧纱为单衾，销金帐幔，侍婢执乐音十余辈，金银宝玉器玩、名人书画、饮食受用之类，莫不精妙，遂为三吴之冠。其后死葬于虎邱，太学生边云遇作墓铭云：“此亦娼中之贵者。其后如富沙之唐媚、魏华、苏翠，京口邢蕊、韩香，越之杨花、缪翠，皆以色艺称。士大夫之不自检者，往往为其所污，屡见之于白简”云。
    ○冰蛆飞驼
