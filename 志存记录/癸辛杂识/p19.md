<!-- { "loadSidebar": true } -->
    吴子明居杭之横塘，晚年闲步水滨，忽见泥中一物蠕动，疑为蛇类，细视之乃一鸟卵，大可如拳。心异之，遂取归置之圣堂净水盂中。旋即涨大，忽发大声穿屋而出，或以为龙卵云。然吴竟以此惊悸成疾而殂。
    ○鲁港风祸
    或谓贾平章鲁港之师，尝与北军议定岁币，讲解约于来日各退师一舍，以示信。既而西风大作，北军之退西者旗帜皆东指。南军都拨发孙虎臣意以为北军顺风进师，遂仓忙告急于贾，贾以为北军失信而相绐，遂鸣锣退师。及知其误，则军溃已不可止矣。是南军既退之后，越一宿而北军始进，盖以此也。呜呼！天乎！
    ○慈宪生吉兆
    慈宪全夫人之生也，其父全翁大节忽门外有大蛇蟠绕一大树间，细而视之，则其蛇有两小角。方以为异，将入呼儿侄辈逐之，则报以得女，而蛇不复见矣。福王妻柔懿李夫人之生也，忽大雷雨，有龙入其室，而夫人生焉。
    ○德二子名
    福王长子小字孙（庚子生，即不育），次日黄氏所生小字德，即绍陵也，盖取并立人二字，后乃应德之号，异哉！
    ○绍陵初诞
    绍陵之在孕也，以其母贱，遂服坠胎之药，既而生子手足皆软弱，至七岁始能言。黄氏德清人，乃李夫人从嫁，名定喜，后封隆国育圣夫人。
    ○宁宗不慧
    或谓宁宗不慧而讷于言，每北使入见，或阴以宦者代答。
    ○衢吏徐信
    衢之常山有道院，三月三日上真诞辰，道侣云集，吏魁徐信主此会。有一道人阄得如意袋三，寄留徐家，约以四月八日合会复至以取，且赠以诗云：“一方眼目共推尊，祸福无门却有门。夜半或传人一语，明朝推背受皇恩。”徐大刻之石，及期，道人不至。未几，詹峒作梗，诿其罪于徐，夜半省札下，竟伏极刑。（陆大匹时为龙游宰，亲言之）
    ○征日本
    至元十八年，大军征日本。船军已至竹岛，与其太宰府甚迩，方号令翌日分路以入。夜半忽大风暴作，诸船皆击撞而碎，四千余舟存二百而已。全军十五万人，归者不能五之一，凡弃粮五十万石，衣甲器械称是。是夕之风，木大数围者皆拔，或中折，盖天意也。（李顺丈为令史，目击而言）
    ○束手无措
    束元嘉知海陵（泰州），禁醋甚严，有大书于郡门曰：“束手无措。”
    ○蜘蛛珠
    蒙古歹之在福建省时，有村落小民家一妇人，以织麻为业，每夜沤麻于大水盎中。忽一日视之，盎中水涸矣，视之初无罅漏，凡数夕皆然。怪其异，至夜俟之。夜过半，果有一物来，径入盎中饮水，其身通明如月，光照满室。妇细视之，乃一白蜘蛛耳，其大如五斗栲栳。其妇遂急以大鸡笼罩之，割其腹，内得一珠，如弹丸大，照明一室。是夕，地分军士皆见其家有火光烛天，疑为有火，翌日遂往扣其妇人，以为无有。军人之黠者以言诱之，终不能隐，遂出示之。其卒胁以威，以十五千得之。既而千户知其事，复杀卒以取之。转转数手，亦杀数人，最后归之蒙古，遂以所得福王玉枕并进之，遂得江、浙省平章。闻内府一珠向以数千锭得之于海贾，方之此珠，不及其半，盖绝代之宝也。
    ○佛莲家赀
    泉南有巨贾南蕃回回佛莲者，蒲氏之婿也，其家富甚，凡发海舶八十艘。癸巳岁殂，女少无子，官没其家赀，见在珍珠一百三十石，他物称是。省中有榜，许人告首隐、寄债负等。
    ○圣铁
    有所谓圣铁者，凡人佩之，刀兵皆不能入。尝以羊试之，良验。又谓此铁佩之，刀兵所至，则铁随应之，终不可入。又云此铁大者仅如豆，破肉入之身中，或遇刀兵，则此铁随以应之，更不可入。未知孰是？闻张眼子有之。
    ○华岳阿房基
    王国用佥省云：“五岳惟华岳极峻，直上四十五里，遇无路处皆挽铁垣以上。有西岳庙在山顶，望黄河一衣带水耳。所谓龙池者仅方丈，龙在则水深黑，龙不在则清见底。山有郭仙姑者，年二百六七十岁矣，曾事陈希夷，又常随吕公游于世。”又云：“阿房宫基址尚存，前殿从广各数里，可容万人，其大可知。”
    ○钉官石
    又云：“钉官石在长安城中，色青黑，其坚如铁。凡新进士求仕者，以大钉钉之，如钉径入，则速得美官，否则龃龉不能入，入亦不能快利也。石上之钉皆满。”
    ○张氏银窖
    张府主奉位酒库屋，其左则蒙古平章之居。一日，蒙古欲展地丈余，主奉者不获已，与之。彼方毁旧垣再筑，于旧基得乌银十大笏，皆掩有之，盖张氏之宿藏也。
    ○猪祸
    至元癸巳十二月内，村落间忽伪传官司不许养猪，于是所有悉屠而售之，其值极廉，不知何祥也？
    ○张松
    世俗命强记者曰张松。按《蜀纪?刘禅纪》注：杨修以所撰兵书示张松，饮宴间一看便暗诵之，即此也。
    ○桃符获罪
    盐官县学教谕黄谦之，永嘉人，甲午岁题桃符云：“宜入新年怎生呵，百事大吉那般者。”为人告之官，遂罢去。
    ○龙蚌
    《老学庵笔记》言寿春县滩上有一蚌，其中有龙蟠之迹，以为绝异。余尝于杨氏勤有堂见其亦类此，疑即寿春之物。既而邻邸有六家，有客人持一蚌壳求售，其中俨然一蛇身，累累若贯珠。乃知天壤之间，每有奇事。
    ○透光镜
    透光镜其理有不可明者，前辈传记仅有沈存中《笔谈》及之，然其说亦穿凿。余在昔未始识之，初见鲜于伯机一枚，后见霍清夫家二枚。最后见胡存斋者尤奇，凡对日英之，背上之花尽在影中，纤悉毕具，可谓神矣。麻知几尝赋此诗得名。余尝以他镜视之，或有见半身者，或不分明，难得全体见者。《太平广记》第二百三十卷内载有侯生授王度神镜，承日照之，则背上文尽入影内，纤悉无失，然则古亦罕见也。
    ○菖蒲子
    菖蒲花侯结子老收之，至梅月，用米饮同子嚼碎，喷在大炭上，则自然生苗，极细可爱，然止是虎须耳。昌化有此苗。（章爱山云）
    ○死马杀人
    凡驴马之毙者，食之，皆能杀人，不特生丁疮而已。岂特食之，凡剥驴马亦不可近，其气薰人，亦能致病，不可不谨也。今所卖鹿脯多用死马肉为之，不可不知。
    ○爪哇铜器
    徐子方尝得爪哇国一铜器，类箕，径约四寸，从约三寸。其中有梁如斗，梁上坐国主国后二像，一人侍侧，极其丑恶，如优人之类。其侧有二人首。殊不知为何所用也？
    ○黑漆船
    赵梅石孟性侈靡而深峻，其家有沈香连三暖阁，窗户皆镂花，其下替板亦镂花者。下用抽替，打篆香于内，香雾芬郁，终日不绝。前后皆施锦帘，他物称之。后闻献之福邸，云后为都大坑冶。又造黑漆大坐船，船中舱板皆用香楠镂花，其下焚沉脑，如前阁子之制。吕师夔亲见之，遂号孟为“黑漆船”，后饿死于燕京。（存斋云）
    ○周弥陀入冥
    湖州贵泾坊有周弥陀者，其人手中有弥陀印，故得名。为人善良且孝，忽以病殂，以心腹未寒，未敢殓。越二日复苏，曰：“此番得生，皆陈尚书之力。”因言至一官府，囚徒甚众，仰观据案者，即陈本斋尚书也（存，字体仁）。见谓曰：“汝吾赁户也，何缘至此？”检大簿曰：“此人极孝，且所追同姓名，可令发回。”蹶然而苏。好事者虽能言，未之信也。未几，廉访分司薛帖木儿自嘉兴至，因扣左右，曰：“前宋有马裕斋、陈本斋否？”众曰：“然。”因言在嘉兴时，一书吏暴死，一夕方苏，因言入冥，有二冥官以簿参照，误而遣回。吏语之曰：“此善恶判官也。”恶判官乃马裕斋，善判官乃陈本斋耳。乃与周弥陀之事正相合，亦可怪（按裕斋名光祖）。
    ○马相漂棺
    饶州乐平县中有某人者，元执役于马相府。后以病死，入冥见中坐者乃马相公也，其人举首叩头以求救。既而以误追放还，方出，马即呼语之，曰：“汝回人间，可与吾儿言，我屋已漏损一角，宜亟修之。可怜儿子读书，将来有用处。”既苏，遂往马府告之。然所居之第初无损漏之事。越明年，山中发洪水，马相之墓适当其冲，遂为大水漂其棺，随流而去，莫知所之。至四十里之外，为枯槎挽定，适渡子见之，讶其棺华大，疑非常人者，即举渡船中，载之以归。既而马府物色得之，给赏取回，改葬焉。此事陈无逸在婺源为山长时，见张伯大家言之甚详，伯大，丞相之妹婿也。
    ○伯宣被盗
    刘伯宣为宣慰司同知，去官日，泊北关外俞碗盏家之别室，一夕为偷儿盗去银匙箸两副，及毛衫布海青共三件。次日，几无可着之衣。其家即欲经官捕盗，而伯宣不许，因自于门首语其邻曰：“此辈但知为盗，而不知吾乃穷官人也。所有之物，不过如此，万一见获，遂坏此生。银匙箸入其手，亦不愿得，但衣服颇觉相妨，仍见还可也，幸相体此意。”人皆笑其迂。越再宿，忽得一簏于屋后空地，视之毛衫布衣皆在焉。刘公一言信及穿窬，非一日之积也。（白廷玉云）
    ○李性学
    李性学之为吾教也，有诗云：“天下今无读书者，世间惟有作诗人。”其后得罪于巨室，故遭完颜御史之怒杖，几及身，阎子静援之而免于是。怒之者有墙壁之文丑诋，有云：“挂腐鼠于书斋之内，谓辟蝇营；避飞蚊于锦被之间，有如龟缩。吃带糠糙米粥，啜无盐淡菜羹。猫儿常宝玩于房中，虱子任珠悬于衣上。”又云：“胗病知心脉之已死，自缢有颈痕之尚存。”先是性学尝以俪语数范药庄之恶，有云“面带墨香，口尚乳臭”等语，此其报也。
    ○夏驾山
    吾乡妙喜谓之杼山，谓夏后杼尝巡历于此，故名。其西曰夏驾山，又有所谓夏王村者，皆是也。今乃讹“夏王”为“下黄”，“夏驾”为“下夹”，且名其上曰“上夹”，以成伪焉。
    ○渴字无对
    卫山斋云：“凡字皆有对，如饥之对饱，寒之对暖，悲之对欢之类是也。独有渴字，无不渴一字对之。”此虽戏言，亦似有理。又云：“向见乡先生言《关睢》‘后妃之德’，注家皆指后为太姒，非也。盖后即君耳，妃乃夫人；以夫人为后，乃自秦始耳。”
    ○观堂二石
    徐子方云：“向到故内观堂，有黑漆厨内龛二石，高数尺。其一有南斗六星，隐起石上，刻金书‘南极呈祥’。其阴有北斗七星，亦隐起而色白，刻曰‘北斗降瑞’。及再至杭，则观堂已化为佛寺，此石莫知所在矣。”
