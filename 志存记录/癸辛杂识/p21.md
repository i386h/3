<!-- { "loadSidebar": true } -->
    凡撩纸，必用黄蜀葵梗叶新捣，方可以撩，无则占粘不可以揭。如无黄葵，则用杨桃藤、槿叶、野蒲萄皆可，但取其不粘也。
    ○冬至前造酒
    凡造酒，冬至前最佳，胜于腊中，盖气未动故也。今造盐菜者亦必于冬至前，则可以久留矣。此说极有理。（李静仙云）
    ○壬日扦种
    芒种后壬日入梅。壬日所种花草，虽至难活者亦皆活，申日亦可。
    ○白蜡
    江浙之地，旧无白蜡。十余年间，有道人至淮间，带白蜡虫子来求售。状如小芡实，价以升计。其法以盆桎树（桎字未详），树叶类茱萸叶，生水傍可扦而活，三年成大树。每以芒种前，以黄草布作小囊，贮虫子十余枚，遍挂之树间。至五月，则每一子中出虫数百，细若蠛蠓，遗白粪于枝梗间，此即白腊，则不复见矣。至八月中，始剥而取之，用沸汤煎之，即成腊矣（其法如煎黄腊同）。又遗子于树枝间，初甚细，至来春则渐大，二三月仍收其子如前法，散育之。或闻细叶冬青树亦可用。其利甚博，与育蚕之利相上下。白腊之价，比黄腊常高数倍也。
    ●别集上
    ○汴梁杂事
    罗寿可丙申再游汴梁，书所见梗概。汴学曰文学、武庙，即昔时太学、武学旧址。文庙居汴水南，面城背河，柳堤莲池，尚有璧水遗意。太学与首善阁五大字石刻，皆蔡京奉敕书。先圣之右为孟，左为颜，作一字位置，不可晓。北方学校皆然，先圣、先师各有片石，镌宋初名臣所为赞，独先圣太祖御制也。讲堂曰“明善”，藏书阁曰“稽古”。古碑数种，如宋初翰苑题名，开封教授题名，九经石板，堆积如山，一行篆字，一行真字。又有大金登科题名，女真进士题名，其字类汉篆而不可识。司天台太岁殿，徽宗草书“九曜之殿”。旧开封府有府尹题名，起建隆元年居润，继而晋王、荆王而下皆在焉。独包孝肃公姓名为人所指，指痕甚深。楼阁最高而见存者：相国寺资圣阁、朝元宫阁、登云楼。资圣阁雄丽，五檐滴水，庐山五百铜罗汉在焉。国初曹翰所取者也。朝元宫阁即旧日上清储祥宫移至，半空。登云楼俗呼为八大王楼，又称谭（一作潭）楼，盖初为燕王元俨所居，后为巨谭积有之，其奇峻雄丽，皆非东南所有也。朝元宫殿前有大石香鼎二，制作高雅。闻熙春阁前元有十余座，徽宗每宴熙春，则用此烧香于阁下，香烟蟠结凡数里，有临春、结绮之意也。朝元宫虚皇台亦上清移来，下有青石础二，刻画龙凤团花，极工巧，旧时是朱温椒兰殿旧物。台上有拜石，方广二丈许，光莹如碧玉，四畔刻龙凤，云雾环绕。内留品字三方素地，云是宣、政内蘸时，徽庙立于中，林灵素、王文则居两傍也。汴之外城，周世宗时所筑，神宗又展拓，其高际天，坚壮雄伟。南关外有太祖讲武池，周美成《汴都赋》形容尽矣。梁王鼓吹台、徽宗龙德宫旧基尚在。开封府衙后有蜡梅一株，以为奇，遂创梅花堂。北人言河北惟怀孟州，号“小江南”，得太行障其后，故寒稍杀，地暖故有梅，且山水清远似江南云。南门外有五岳观、太乙宫、岳帝殿，极雄壮华丽，宫连跨小楼殿，极天下之巧，俗呼为暖障。闻汴有大殿九间者五，相国、太乙、景德、五岳，尽雕镂，穷极华侈，塑像皆大金时所作，绝妙。徽宗定鼎碑，瘦金书，旧皇城内民家因筑墙掘地取土，忽见碑石穹甚，其上双龙，龟趺昂首，甚精工，即瘦金碑也。四方闻之，皆捐金求取，其家遂专其利。蔡京题额“政和定鼎之碑”。或云九鼎，金人未尝迁，亦只在土中或水中耳。如资圣阁登云楼覆压岁久，今其地低陷甚多。曾记佛书言，山河大地凡为城邑、宫阙、楼观、塔庙，亦是缘业深重所致。光教寺在汴城东北角，俗呼为上方寺，琉璃塔十三层，铁普贤狮子像甚高大。座下有井，以铜波斯盖之，泉味甘，谓通海潮。旁有五百罗汉殿。又云五百菩萨像，皆是漆胎，庄严金碧，穷极精好。《普贤洞记》石碑甚雅，金皇统四年四月一日，奉议大夫行台吏部郎中飞骑尉施宜生撰并书，所谓方人者也。后为金相，字步骤东坡。寺入门先经藏殿，殿极工巧，四隅不动，其中运转，经卷无伦次，皆唐人书也，极精妙。大庙街近城，有古观音寺，北齐施主姓名碑，佛殿开宝皇后命孙德元画西方净土，极奇古精妙，仅存半壁。僧崇化大师为之赞书，亦有法。相国寺佛殿后壁，有咸平四年翰林高待诏画大天王，尤雄伟。殿外有石刻，东坡题名云：“苏子瞻、子由、孙子发、秦少游同来观晋卿墨竹，申先生亦来，元三年八月五日，老申一百一岁。”又片石刻坡翁草书《哨遍》，石色皆如元玉。宝相寺俗呼为大佛寺，有五百罗汉塑像，甚奇古。又巽水石龙，镌刻甚精，皆故宫物也。
    ○蟛越馄饨
    《轩渠录》载，有人以糟蟹馓子同荐酒者，或笑曰：“则是家中没物事，然此二味作一处怎生吃？”众以为笑。近传溆浦富家杨氏尝宴客作蟛越馄饨，真可作对也。
    ○包宏斋桃符
    包宏斋恢致仕后，归作园于南城，题桃符云：“日短暂居犹旅舍，夜长宜就作祠堂。”年八十七薨。
    ○南风损藕
    近闻亭皋荡户云：“每岁夏月，南风少则好藕。晒荷叶遇雨，雨所著处，皆成黑点。藏荷叶则须密室，见风则蛀损不堪用矣。”
    ○灯檠去虫
    桃树生小虫，满枝黑如蚁，俗名砑虫。虽用桐油洒之，亦不尽去。其法乃用多年竹灯檠挂壁间者，挂之树间，则纷纷然坠下，此物理有不可晓者。戴祖禹得之老圃云。
    ○鱼苗
    江州等处水滨产鱼苗，地主至于夏，皆取之出售，以此为利。贩子辏集，多至建昌，次至福建、衢、婺。其法作竹器似桶，以竹丝为之，内糊以漆纸，贮鱼种于中，细若针芒，戢戢莫知其数。著水不多，但陆路而行，每遇陂塘，必汲新水，日换数度。别有小篮，制度如前，加其上以盛养鱼之具。又有口圆底尖如罩篱之状，覆之以布，纳器中，去其水之盈者。以小碗又择其稍大而黑鳞者，则去之。不去则伤其众，故去之。终日奔驰，夜亦不得息，或欲少憩，则专以一人时加动摇。盖水不定则鱼洋洋然，无异江湖；反是则水定鱼死，亦可谓勤矣。至家，用大布兜于广水中，以竹挂其四角，布之四边出水面尺余，尽纵苗鱼于布兜中。其鱼苗时见风波微动，则为阵顺水旋转而游戏焉。养之一月半月，不觉渐大而货之。或曰：初养之际，以油炒糠饲之，后并不育子。
    ○同里虎
    近岁平江虎邱有虎十余据之，同里叶氏墓舍在焉。其一大享堂，虎专为食息之地，凡人兽之骨交藉于地，蛇骨亦有之。闻虎之饥，则兼果实皆啖，不特兽也。其堂下大泥潭，虎饱则展转于中。傍居之人熟窥之，凡食男子必自势起，妇人必自乳起，独不食妇人之阴。或有遇之者，当作势与之敌，而旋退引至曲路，即可避去。盖虎不行曲路故也。
    ○陶裴双缢
    丙申岁九月九日，纪家桥河北茶肆陶氏女，与裴叔咏第六子合著衣裳，投双缳于梁间。且先设二神位，乃题自己及此妇姓名，炷香、然烛、酒果、羹饭，烛然未及寸而殂矣。尝记淳熙间，王氏子与陶女名师儿共溺西湖，有人作“长桥月、短桥月”，正其事也。至载之《周平园日记》，何前后盛情之事，皆生于陶氏门中邪！近至元二十七年大水，湖州府仪凤桥下有新生死小儿弃于水中者，两手四臂四足，面相向抱持，胸胁相连，一男一女，丐者取以示人而乞钱。疑皆此辈所幻也，怪哉！
    ○因庸堂
    谢府有因庸堂，穆陵御书二字，盖出《崧高》之诗云：“因是谢人，以作尔庸。”注云：“谢乃周之南国也。”此诗美宣王能建国，褒赏申伯，于此取义，固佳。然于两句中各取一字，亦太穿凿矣。
    ○德寿买市
    隆兴间，德寿宫与六宫并于中瓦相对，令修内司染坊，设著位观，孝宗冬月正月孟享回，且就看灯买市。帘前堆垛见钱数万贯，宣押市食歌叫直一贯者，犒之二贯。时尚有京师流寓经纪人，如李婆婆鱼羹，南瓦张家圆子之类。
    ○天狗坠
    丙申十一月十七日冬至，是夜三鼓，有大声如发火炮，震动可畏，鸡犬皆鸣。次日，金一山自山中来云：“山中之声尤可畏，野雉皆鸣。”或云天狗坠故也。
    ○丁酉异星
    丁酉正月初二日乙丑夜二鼓，天井巷张家金银铺遗漏。是夕，天中有如云气赤色，其大如箕而微长，或谓其大星，余目昏视之不见。疑此云气为火气所烁而然，凝然不动，殊为可异，不知何物也？
    ○彗星改元
    是岁二月，忽有传夜后西北角有星光芒曳尾者，余不之信。数夕起观，皆无所见。一夕于西边见大星，光芒正在胄、昴间，然考之则太白耳。益疑小人妄传。继而有自吴来者云，船中见之甚的，类景定彗星，而尾短仅数尺耳。余终未之信也。及三月十七日，诏书到杭，改元大德。有云“星芒示变，天象敬予。”始信前者为信然也。
    ○和剂药局
    和剂惠民药局，当时制药有官，监造有官，监门又有官。药药成，分之内外，凡七十局，出售则又各有监官。皆以选人经任者为之，谓之京局官，皆为异时朝士之储，悉属之太府寺。其药价比之时直损三之一，每岁糜户部缗钱数十万，朝廷举以偿之，祖宗初制，可谓仁矣。然弊出百端，往往为诸吏药生盗窃，至以樟脑易片脑，台附易川附，囊橐为奸，朝廷莫之知，亦不能革也。凡一剂成，则又皆为朝士及有力者所得，所谓惠民者，元未尝分毫及民也。独暑药、腊药分赐大臣及边帅者，虽隶御药，其实剂局为之。稍精致若至宝丹、紫雪膏之类，固非人间所可办也。若夫和剂局方，乃当时精集诸家名方，凡经几名医之手，至提领以从官内臣参校，可谓精矣。然其间差讹者亦自不少，且以牛黄清心丸一方言之，凡用药二十九味，其间药味寒热讹杂，殊不可晓。尝见一名医云：“此方止是前八味至蒲黄而止，自乾山药以后凡二十一味，乃补虚门中山芋丸，当时不知缘何误写在此方之后，因循不曾改正。”余因其说而考之，信然。凡此之类必多有之，信乎误注《本草》，非细故也。
    ○葛天民赏雪
