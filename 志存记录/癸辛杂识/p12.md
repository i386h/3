<!-- { "loadSidebar": true } -->
    林竹溪希逸字肃翁，又号[C160]斋，福清人。乙未，吴榜由上庠登第，凡三试，皆第四。是岁真西山知举，莆田王迈实之亦预考校。西山欲出《尧仁如天赋》立说，尧为五帝之盛，仁为四德之元，天出庶物之首，西山以此题为极大。实之云：“题目自好，但矮些个。”西山默然。林居与王隔一岭，素相厚善，省试前，林衣弊衣邀王车，密扣题意。王告以必用圣人以天下为一家，要以《西铭》主意，自第一韵以后皆与议定，首韵用三极一家次韵云：“大圣人之立极，合天下为一家”，四韵尧宅禹宫，大铺叙《西铭》。至是西山局于无题可拟，乃谓实之曰：“日逼，无题奈何？”王以位下辞避，西山再四扣之不已，王久之若不得已，乃以前题进，并题韵之意大略，西山击节。至引试日，题将揭晓，循例班列拈香，众方对越，闻王微祝云：“某誓举所知，神其鉴之。”是时乡人林彬之元质亦在试中，上请，以乡音酬答，亦授以意，亦预选云。
    ○吴益登对
    吴益为院辖官日，因轮对上殿，理宗忽问曰：“白鹿之功，何如淮、淝？”奏曰：“不同。”又问所以不同，奏曰：“淮、淝之功，成于已济。”上首肯之。贾师宪以此喜之。
    ○朱王二事相同
    朱元晦平生议论，前无古人，独庙议以僖祖东向及社仓祖述青苗二事，与王介甫正同，殊不可晓。庙议见《中庸或问》及宋祁《祖宗配侑议》（《文鉴》卷百五），元晦以东向之说出于韩退之《袷议》，殊非公论。南史臧焘驳郑元以二祧为文、武之谬，其语甚切，当并考之。
    ○方珠
    横塘人褚生以右科官与贾巨川涉有旧，初为扬州一令，有妻，又赘于一宗姓之家。既而挟其资以逃，因遭褫剥，夤缘复官，既得廉州，蓄徒二百，专事采珠。有舶商得方珠，褚知之，因矫朝命，籍而取之。经司风闻，复遭废停，已过满半年，后至者挤之，遂饮而殂。方珠者竟莫知所在（且珠者贵圆，贵色，贵大，如珠不圃，更无色，何足贵）。
    ○张约斋佣者
    张约斋甫初建园宅，佣工甚众。内有一人，貌虽瘠而神采不凡者，张颇异之。因讯其所以，则云本象人，以事至京，留滞无以归，且无以得食，故不免为此。张问其果欲归否？答曰：“虽欲归，奈无路途之费。”张曰：“然则所用几何？”遂如数周之。且去，不复可知其如何也。未几，张以罪谪象州，牢落殊甚。一日，忽有来访者，审则其人也。于是为张营居止，且贷以资，使为生计，张遂赖以济。后张殁于家，其人周其葬，事毕亦莫知所在。
    ○禁男娼
    书传所载龙阳君、弥子瑕之事甚丑，至汉则有籍孺、闳孺、邓通、韩嫣、董贤之徒，至于傅脂粉以为媚。史臣赞之曰：“柔曼之倾国，非独女德。”盖亦有男色焉。闻东都盛时，无赖男子亦用此以图衣食。政和中，始立法告捕，男子为娼者杖一百，赏钱五十贯。吴俗此风尤盛，新门外乃其巢穴。皆傅脂粉，盛装饰，善针指，呼谓亦如妇人，以之求食。其为首者号师巫行头。凡官府有不男之讼，则呼使验之。败坏风俗，莫甚于此，然未见有举旧条以禁止之者，岂以其言之丑故耶？
    ○赵春谷斩蛇
    赵暨守衢日，所任都吏徐信，兴建佑圣观，敛民财甚多。未几，詹寇作，信以致寇抵罪而死。然民之诣祠如故，特太守不复往。赵孟奎春谷始至，以典祀亦往致敬。已而得堂帖，从前守陈蒙所申，命加毁拆。民投牒求免，而主祀祠黄冠遇大蛇于道，谓神所凭，率民以祷，曰：“果神也，盖诣郡。”遂以蛇至ヘ厅，以白郡。赵曰：“此妖也。”以黄冠为惑众，械系于狱，继取蛇贮以大缶，加封闭焉。三日狱成，黄冠坐编置，而戮蛇于市，人咸壮之。
    ○三山诏岁举送
    三山旧例诏岁试，每场两日，帅于谯楼揖士，盖贡院在楼之内也。楼头赞揖，士子同应，声如奔雷者，无虑数万。杂以市人群不逞旗号，纷然抢案占廊，奔突可（此下有缺文）。
    ●续集上
    ○罗椅
    罗椅字子远，号间谷，庐陵产也。少年以诗名，高自标致，常以诗投后村，有“华裾客子袖文过”之句，知其为巨富家子也。壮年留意功名，借径勇爵，捐金结客，驰名江湖。时方向程朱之学，于是尽弃旧习而学焉。然性理之学必须有所授，然后名家，于是尊饶双峰为师。时四方从之者数百，类多不能文之人。子远天资素高，又济之以性理之学，竟为饶氏高弟，其实欲盖陶猗之名也。未几，以李之格荐登贾师宪之门。久之，贾恶其不情，心薄之。时在江陵，值庚申透渡之事，遂去贾往维扬，依赵月山（日起），遂青鞋破褙、蓬头垢面，俨然一贫儒也。月山得其衔袖之文甚喜，遂延之教子，宾主极相得。未几，师宪移维扬，月山仍参阃幕。一日话间云：“儿辈近得一师，善教导，盖庐陵罗兄也，才美可喜，但一贫可念也。”师宪先廉知为子远，绐月山云：“好秀才能教子弟，极难得，愿见其人。”月山遂拉子远出见之，师宪为之绝倒。月山茫然问所以，师宪曰：“此江西罗半州也，其家富豪十倍于我辈，执事高明，乃为所欺耶！”月山甚惭。子远知踪迹已露，遂告别而去。既而登丙辰第，以秉义郎换文林，为江陵教，又改潭教。潭之士闻其来，先怀轻侮之意，乃至首讲《中庸》，可听，诸生乃无语。及宰赣之信丰，登畿为提辖榷货务，贾师宪既知其平生素诡诈，不然之，久而不迁。至度宗升遐，失于入临，于是台评论罢而去。饶双峰者，番阳人，自诡为黄勉斋门人，于晦庵为嫡孙行。同时又有新淦董敬庵、韩秋岩，皆为双峰门人，子远与之极相得，互相称道。及世变后，道学既扫地，董、韩再及门，则子远不复纳之矣。董、韩亦行怪者，俱不娶。双峰死，二君匍匐往哭，缟素背负木主。每夕旅邸辄设位奉木主哭临之，旅主人皆患苦之。及道由抚州，黄东发震时为守，津吏报云：“有二秀才素衣背位牌入界，大哭而去，行止怪异，不知何人？”东发闻之，即往迎之，亦制服于郡厅设位，三人会哭，俱称先师之丧。及自石洞回，东发聘董为临汝堂长，书币极厚，留韩郡斋。盖一时道学之怪，往往至此，时人有言云：“道学先牌人欲行。”董敬庵，淦之浮薄者，乡人呼为董苟庵。韩自诡为魏公之裔，僻居屋，而榜帖则必称本府。常语朋友云：“先忠献王勋德在国史，先师文公精神在《四书》，诸贤不必对老夫说功名、说学问。”以此往往为后生辈所讥云。
    ○大打围
    北客云：“北方大打围，凡用数万骑，各分东西而往，凡行月余而围始合，盖不啻千余里矣。既合，则渐束而小之，围中之兽皆悲鸣相吊。获兽凡数十万，虎、狼、熊、罴、麋鹿、野马、豪猪、狐狸之类皆有之，特无兔耳。猎将竟，则开一门，广半里许，俾余兽得以逸去，不然则一网打尽，来岁无遗种矣。”又曰：“未猎之前，队长去其头帽，于东南方开放生之门。如队长复帽，则其围复合，众始猎耳，此亦汤王祝网之意也。”
    ○水竹居
    薛野鹤曰：“人家住屋，须是三分水、二分竹、一分屋，方好。”此说甚奇。
    ○宋彦举针法
    赵子昂云：“北方有宋彦举者，针法通神，又能运气，谓初用针即时觉热，自此流入经络，顷刻至患处，用补泻之法治之，则病愈而气血流行矣。”
    刘汉卿郎中患牙槽风，久之颔穿，脓血淋漓，医皆不效。在维扬有邱经历，益都人，妙针法，与针委中及女膝穴，是夕脓血即止，旬日后颔骨蜕去，别生新者。其后张师道亦患此证，亦用此法针之而愈。殊不可晓也。邱尝治消渴者，遂以酒酵作汤饮之而愈，皆出于意料之外。
    委中穴在腿瞅中，女膝穴在足后跟，俗言丈母腹痛灸女婿脚后跟，乃舛而至此，亦女膝是也。然《灸经》无此穴。又云女须穴。
    ○华夷图石
    汴京天津桥上有奇石大片，有自然《华夷图》，山青水绿，河黄路白，粲然如画，真异物也。今闻移置汴京文庙中，作拜石。（伯几、月观皆云）
    ○缙云叶医
    括之缙云有叶医，挟术颇精。一夕，忽梦追至城隍，主者戒云：“凡今北之人虐南人盖有数，若南人恃北势以虐南人者，此神明之所甚怒，罪无赦。赵某者昔在福州日，杀人至多，获罪于天，今使之得喑疾而死。或以谷二石、酒二斗、鸡四只相邀，汝慎毋往。不然，逆天之罪，不可违也。然于次日必有叶氏亦以此数相偿，且有重获也。”既觉，惴惴然遂往庙中炷香。甫归家，而赵氏之家令人果以物至相邀，遂辞以疾，不往。次日，叶府召医，疾愈，以物酬谢，乃鸡、酒、谷如梦中之数。收功获谢，而赵则殂矣。（叶莲潜云）
    ○洪渠
    高疏寮守括日，有籍妓洪渠者，慧黠过人。一日，歌《真珠帘》词，至“病酒情怀犹困懒”，使之演其声若病酒而困懒者，疏寮极称赏之。适有客云：“卿自用卿法。”高因视洪云：“吾亦爱吾渠。”遂与脱籍而去，以此得啧言者。
    ○插花种菊
    春花已半开者，用刀剪下，即插之萝卜上，却以花盆用土种之，时时浇溉，异时花过则根已生矣。既不伤生意，又可得种，亦奇法。（沈草庭云）梅雨中，旋摘菊丛嫩枝插地下，作一处，以芦席作一棚，高尺四五，覆之。遇雨则除去以受露，无不活者，且丛矮作花可观，上盆尤佳。
    ○大野猪
    北方野猪大者数百斤，最犷悍难猎。每以身揩松树，取脂自润，然后卧沙中，傅沙于膏。久之，其肤革坚厚如重甲，名带甲野猪，虽劲弩不能入也。其牙尤坚利如戟，马至则以牙梢之，马足立伤，虽虎豹所不及也。又云：猎犬之良者最畏狐，盖狐善以秽气薰犬，目即瞽，故猎者凡见狐必收犬，盖恐为所损也。（胡德斋）
    ○天花异
    戊子五月初二日以来，日光中有若柳絮，又如雪片者，飞舞乱下，人皆哄传以为天花。迨至初四日大雷雨，飞雹大者如当三钱，始知连日所谓天花者，即雪也，及飞下则以为雹耳。盖小片半空已化于烈日，中大者乃乘风而坠耳。继闻沈氏失冰一窨，次日，王子才自越来，则知越中端午日大雹，西廊门冰亦失其半。按宁宗嘉定甲戌九月朔，日食之，既，日傍有星见，及有飞片如雪母之状自天飘下，今之天花殊类此也。
    ○西域玉山
    刘汉卿尝随官军至小回回国，去燕数万里。每雨过，山泥净尽，数百里间皆玉山相照映，碧淀子皆高数尺，岂所谓琅者耶？
