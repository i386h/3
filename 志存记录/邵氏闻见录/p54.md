<!-- { "loadSidebar": true } -->
　　欧阳公尝梦为鸲鹆，初夏清晓，飞鸣绿阴中甚乐。
　　刘法欲生，其母帏帐忽若坠压而下，视之，上有大蛇，蜿蜒若被痛楚状，母怖甚，避之他所。法生，再视之，但蛇蜕耳。后法为将，有贤称。崇宁兴儒学，则刑举子之无赖者；宣和兴道学，则刑道士之无赖者。坐此谪官。久之，以节度使、检校少师帅熙河。童贯尽取本道精兵去，俾用老弱下军，深入策应，遂陷。贯方奏捷，反以不禀节制闻，士大夫冤之。
　　王荆公在钟山，乘驴薄莫行荒村中。有妇人蒙首执文书一纸遮公曰：“妾有冤诉。”公喻以退居不预公事，当自州县理之。妇人曰：“妾冤诉关相公，乞留文书一观。”公不能却，令执药囊老兵取状。至半山园视之，素纸一幅耳。公以是月薨。犹子防为王性之云尔。
　　滕章敏公达道帅青社，一夕会其属。酒半，教官顿起，家有急，公先送之去，坐客皆散立前后。公来，共见一无头伟人，着锦袍坐于主席，公与客俱辟易不敢前，少时作黑雾散去。公亲为王乐道云。
　　近李西美帅成都，士陈甲者馆于便斋。夜月色中，有危髻古裳衣妇人数辈，语笑前花圃中，甲殊不顾。有甚丽者诵诗：“旧时衣服尽云霞，不到迎仙不是家。今日楼台浑不识，只余古木记宣华。”又诵：“小雨廉纤梅子黄，晚云收尽月侵廊。树阴把酒不成醉，何处无情枉断肠。”忽不见。今府第故蜀宫，岂当时宫女尚有鬼邪？按《蜀杌》，宣华，故苑名。
　　近种湘守叙州，坏客馆为东园。警夜兵共见大蛇自客馆出，穿西楼以去。楼下临大江，度其地约长十数丈。明，求之于馆之寝，有穴方广寸尺许，发之，其蟠屈之迹大一间屋，土色光腻，如新泥饰者，岂异物亦避暴役穿穴以去邪？不数日湘死。
　　兴元府火，飞烬落天庆观殿下古柏上，柏中空尽焚，臭闻远近。明日，得如羊肋骨者数百枝，盖大蛇也。帅杨掌武每出以视客云。
　　庞孝祖言：昔提举成都茶马，夏日坐后圃堂上，忽闻其后铁钅巢锒铛之声，遽窥窗外，一物自小池中出，龙形，面如猫，曳其尾石砌上，鳞甲有声，少顷雷雨暴作，失去。孝祖疑世所画龙皆非是。予读《华严合论》，龙类最众，有如猫者，岂孝祖所见乎？
　　程致仲为予言：“近岁，《云斋小书》出丹棱李达道遇女妖事，不妄。致仲亲见泥金鸳鸾出入云气中，黄色衣，奇丽夺目，非人间之物，盖妖所服，留以遗达者。又歌曲多仙语，尚《小书》失载云。”
　　李公择之子夷旷，宣和中为发运司属，薄莫抵江上亭。亭吏云：“先有曰‘水太保者’在焉。”夷旷遣吏谢之。屏内云：“太保当避去。”已而老少妇人数辈，传呼“太保来”！太保者，一十余岁草角童子耳。各乘马以去，人马皆异状。夷旷疑之，遣数健步蹑其后，各惊惧而返云：“约十数里外，望大潭，人马皆下投其中。”昔江子我为予言，后与夷旷同官成都，问之信然。
　　高骈初展成都外城，后王氏、孟氏相继伪以为都，其更作奢僭之力，发地及泉也。近靖康年，帅卢立之亦增筑，期年，役甚大。至绍兴年，霖雨，北壁坏，摄帅孙渥才兴工，于数尺土下，得高骈《石记》云：刻置筑中，后若干年当出。正与其年合。前累有大役不得者，数未契也。高骈好异术，岂亦有知数者邪？傅献简云：“王荆公之生也，有獾入其室，俄失所在，故小字獾郎。”
　　欧阳公云：“予作《憎蝇赋》，蝇可憎矣。尤不堪蚊子，自远要喝来咬人也。”
　　秦少游在东坡坐中，或调其多髯者。少游曰：“君子多乎哉？”东坡笑曰：“小人樊须也。”
　　经筵官会食资善堂，东坡盛称河豚之美。吕元明问其味。曰：“直那一死。”再会又称猪肉之美。范淳甫曰：“奈发风何？”东坡笑呼曰：“淳甫诬告猪肉。”郭忠恕嘲聂崇义曰：“近贵全为聩，攀龙即作聋，虽然三个耳，其奈不成聪。”崇义曰：“吾不能诗，姑以二言为谢：勿笑有三耳，全胜畜二心。”陈亚蔡襄亦云：“陈亚有心终是恶，蔡襄无口便成衰。”王汾刘亦曰：“早朝殿内须呼汝，寒食原头尽拜君。”又嘲王觌云：“汝何故见卖？”觌曰：“卖汝直甚分文。”其滑稽皆可书也。
　　孙传师名览，人有投诗者曰：“伏惟笑览。”传师曰：“君无笑览，览合笑君。”
　　谓“东方虬更三十年，乞汝西门豹作对”。唐人语也。今相州有西门豹祠，神像衣裳之间，微露豹尾。韩魏公见之，笑令断去。
　　韩玉汝平生喜饰厨传，一饮啖可兼数人。出帅长安，钱穆四行词云“喜廉颇之能饭”，玉汝不悦。又有贵人号“竞渡船”者，以其唯利是竞也。席大光作言官，击之曰：“某别名‘竞渡船’，中贮无赖之小人，外较必争之微利也。”士大夫欢传之。
　　王荆公喜说字至以成俗，刘贡父戏之曰：“三鹿为粗，鹿不如牛。三牛为细，牛不如鹿。”谓“宜三牛为粗，三鹿为细，若难于遽改，欲令各权发遣”。荆公方解纵绳墨，不次用人，往往自小官暴据要地，以资浅，皆号“权发遣”，故并谑之。
　　刘贡父云：“有人不识斗争字，以书问里先生，答曰仄更切。又疑更字，问，曰户横切。又疑横字，问，曰户行切。又疑行字，问，曰华争切。竟不知其为何音也？”予尝举以为笑欢。客有善切字者非之，亦难与言也。
　　士人口吃，刘贡父嘲之曰：“本是昌徒，又为非类，虽无雄才，却有艾气。”盖周昌、韩非、扬雄、邓艾皆口吃也。
　　客问刘贡父曰：“某人有隐过否？中司将鸣鼓而攻之。”贡父曰：“中司自可鸣鼓儿，老夫难为暗箭子。”客笑而去，滑稽之为厚者也。
　　刘贡父呼蔡确为“倒悬蛤蜊”，盖蛤蜊一名“壳菜”也。确深衔之。
　　马默击刘贡父，玩侮无度，或告贡父。贡父曰：“既称马默，何用驴鸣？”立占《马默驴鸣赋》，有“冀北群空，黔南技止”之警策，亦可谓奇才也。王荆公好言利，有小人谄曰：“决梁山泊八百里水以为田，其利大矣。”荆公喜甚，徐曰：“策固善矣。决水何地可容？”刘贡父在坐中曰：“自其旁别凿八百里泊则可容矣。”荆公笑而止。予以与优旃滑稽，漆城难为荫室之语合，故书之。
　　王荆公会客食，遽问：“孔子不彻姜食，何也？”刘贡父曰：“《草木书》：姜多食损知，道非明之，将以愚之。孔子以道教人者，故云。”荆公喜以为异闻，久之，乃悟其戏也。荆公之学，尚穿凿类此。
