<!-- { "loadSidebar": true } -->
　　庆历三年，范文正公作参知政事，富文忠公作枢密副使，时盗起京西，掠商、邓、均、房，光化知军弃城走。奏至，二公同对上前，富公乞取知军者行军法，范公曰：“光化无城郭，无甲兵，知军所以弃城。乞薄其罪。”仁宗可之。罢朝至政事堂，富公怒甚，谓范公曰：“六丈要作佛耶？”范公笑曰：“人何用作佛，某之所言有理，少定为君言之。”富公益不乐。范公从容曰：“上春秋鼎盛，岂可教之杀人？至手滑，吾辈首领皆不保矣！”富公闻之汗下，起立以谢曰：“非某所及也。”富公素以父事范公云。
　　薛简肃公知成都，范蜀公方为举子，一见爱之，馆于府第，俾与子弟讲学。每曰：“范君，廊庙人也。”公益自谦退。乘小驷至铜壶阁下，即步行趋府门。逾年，人不知为师客也。简肃还朝，载蜀公以去。或问简肃曰：“自成都归，得何奇物？”曰：“蜀珍产不足道。吾归得一伟人耳。”时二宋公有大名，一见，与公为布衣交。及同赋《长啸却胡骑》，公赋成，人争传诵之。公后为贤从官，其所立，温公自以为不可及也。呜呼，简肃公者，可谓知人矣。
　　胡先生瑗判国子监，其教育诸生皆有法。安厚卿枢密在席下。厚卿苦痫疾，凡聚立庑下、升堂听讲说，人众，疾辄作。先生使人掖之以归，调护甚至。厚卿登科，疾良愈。或以与王文康公苦淋疾，及为枢密使，疾自严正同。盖人之疾病随血气之通塞，气血既快，疾亦自愈也。先生每语诸生：食饱未可据案，或久坐，皆于气血有伤，当习射投壶游息焉。是亦食不语、寝不言之遗意也。程伊川曰：“凡从安定先生学者，其醇厚和易之气，望之可知也。”国子监旧有先生祠，绍圣初，林自为博士闻于朝，彻去。
　　尹师鲁谪崇信军节度副使，移筠州监酒，得疾。时范文正公知邓州，闻于朝，乞师鲁就医于邓，仁宗许之。师鲁至，文正日挟医以往，调护甚备，师鲁无甚苦也。一日，文正偶以事未往，师鲁遣人招之。文正亟往，师鲁隐几端坐，已瞑目矣。文正伏而呼之，师鲁复开目，文正问曰：“何所见也？”师鲁从容曰：“亦无鬼神，亦无恐怖。”复闭目而绝。吕献可病，手书以墓铭委司马温公，公亟省之，献可已瞑目矣。公伏而呼之曰：“更有以见嘱乎？”献可复开目曰：“天下尚可为，君实其自爱。”遂闭目以绝。呜呼！大君子于死生去来不变盖如此，至于平生以道义相推重者，独不能忘也。
　　王懿恪公拱辰与欧阳文忠公同年进士。文忠自监元、省元赴廷试，锐意魁天下。明日当唱名，夜备新衣一袭，懿恪辄先衣以入，文忠怪焉。懿恪笑曰：“为状元者当衣此。”至唱名，果第一。后懿恪、文忠同为薛简肃公子婿，文忠先娶懿恪夫人之姊，再娶其妹，故文忠有“旧女婿为新女婿，大姨夫作小姨”之戏。懿恪早贵，文忠自选入馆职，谪夷陵时，懿恪已为知制诰，后入翰林为学士，尽转八座尚书。熙宁初，拜宣徽使，遍历藩府。元丰初召还，赴院供职，出判北京，特赐笏头球露金带，佩鱼，如两府之所服者。懿恪以表谢曰：“横金三纪，未佩随身之鱼；剔带万钉，改观在廷之目也。”盖祖宗旧制：见任两府许笏头球露金带，佩鱼，前任者非得旨不许。尚书翰林学士于御仙花金带上佩鱼者，元丰近制也，惟方团胯带乃可佩鱼，球露带，方团胯也。故曰近制也。文忠与懿恪虽友婿，文忠心少之。文忠为参政时，吏拟进懿恪仆射，文忠曰：“仆射，宰相官也。王拱辰非曾任宰相者，不可。改东宫官，以至拜宣徽使，终身不至执政。盖懿恪主吕文靖，文忠主范文正，其党不同云。
　　天圣、明道中，钱文僖公自枢密留守西都，谢希深为通判，欧阳永叔为推官，尹师鲁为掌书记，梅圣俞为主簿，皆天下之士，钱相遇之甚厚。一日，会于普明院，白乐天故宅也，有《唐九老画像》钱相与希深而下，亦画其旁。因府第起双桂楼，西城建临圜驿，命永叔、师鲁作记。永叔文先成，凡千余言。师鲁曰：“某止用五百字可记。”及成，永叔服其简古。永叔自此始为古文。钱相谓希深曰：“君辈台阁禁从之选也，当用意史学，以所闻见拟之。”故有一书，谓之《都厅闲话》者，诸公之所著也。一时幕府之盛，天下称之。又有知名进士十人，游希深、永叔之门生，王复、王尚恭为称首。时科举法宽，秋试府园醮厅，希深监试，永叔、圣俞为试官。王复欲往请怀州解，永叔曰：“王尚恭作解元矣。”王复不行，则又曰：“解元非王复不可。”盖诸生文赋，平日已次第之矣，其公如此。当朝廷无事，郡府多暇，钱相与诸公行乐无虚日。一日出长夏门，屏骑从，同步至午桥访郭君隐君，郭君不知为钱相也，草具置酒。钱甚喜，不忍去。至晚，衙骑从来，郭君亦不为动，亦不加礼。抵暮别去，送及门曰：“野人未尝至府廷，无从谒谢。”钱相怅然谓诸公曰：“斯人视富贵为如何？可愧也！”郭君名延卿，时年逾八十，少从张文定公、吕文穆公游，以文行称。张、吕二公相继入相，荐于朝，命以职官，不出。洛人至今呼为郭五秀才庄云。
　　谢希深、欧阳永叔官洛阳时，同游嵩山。自颍阳归，暮抵龙门香山。雪作，登石楼望都城，各有所怀。忽于烟霭中有策马渡伊水来者，既至，乃钱相遣厨传歌妓至。吏传公言曰：“山行良劳，当少留龙门赏雪，府事简，无遽归也。”钱相遇诸公之厚类此。后钱相谪汉东，诸公送别至彭婆镇，钱相置酒作长短句，俾妓歌之，甚悲。钱相泣下，诸公皆泣下。王沂公代为留守，御吏如束湿，诸公俱不堪其忧。日讶其多出游，责曰：“公等自比寇莱公何如？寇莱公尚坐奢纵，取祸贬死，况其下者！”希深而下不敢对，永叔取手板起立曰：“以修论之，莱公之祸不在杯酒，在老不知退尔。”时沂公年已高，若为之动。诸公伟之。永叔后用沂公荐入馆，然犹不忘钱相。或谓钱相薨，易名者三，卒得美谥，永叔之力云。贾内翰黯以状元及第归邓州，范文正公为守，内翰谢文正曰：“某晚生，偶得科第，愿受教。”文正曰：“君不忧不显，惟‘不欺’二字，可终身行之。”内翰拜其言不忘，每语人曰：“吾得于范文正公者，平生用之不尽也。”呜呼！得文正公二字者，足以为一代之名臣矣。
　　狄武襄公青初以散直为延州指挥使，时西夏用兵，武襄以智勇收奇功。尝被发带铜铸人面，突围陷阵，往来如神，震畏慑服，无敢当者。而识达光远，贤士大夫翕然称之，尤为范文正、范忠献、韩正献诸公所知。文正公授以《春秋》、《汉书》曰：“为将而不知古今，匹夫之勇耳。”武襄感服，自勉励无怠，后位枢密。或告以当推狄梁公为远祖，武襄愧谢曰：“某出田家，少为兵，安敢祖唐之忠臣梁公者。”又或劝去鬓间字，则曰：“某虽贵，不忘本也。”每至韩忠献家，必拜于庙廷之下，入拜夫人甚恭，以郎君之礼待其子弟，其异于人如此。郭宣徽逵少时，人物已魁伟，日怀二饼，读《汉书》于京师州西酒楼上。饥即食其饼，沽酒一升饮，再读书。抵暮归，率以为常。酒家异之，后亦以散直为延州指使。范文正公为帅，令主私藏，端坐终日不出门，文正益任之。韩魏公代文正公，宣徽又事之，魏公尤器重。屡立大功，进至副都总管。治平中，召为签书枢密院。杨太尉遂，微时为文潞公虞候吏，每燕会，太尉独不食余馔，他人与之，亦不顾。潞公以此奇之。公定贝州，太尉穴地道入城先登，受上赏。后官至节度使。苗太尉授为小官，时客京师逆旅中，未尝出行，同辈以为笑。后为名将帅，官节度使，两除殿帅。四人者，其功业、智勇、贫贱、遇合略相似，故并书之。
　　杜祁公少时客济源，有县令者能相人，厚遇之。与县之大姓相里氏议婚不成，祁公亦别娶。久之，祁公妻死，令曰：“相里女子当作国夫人矣。”相里兄弟二人，前却祁公之议者兄也，令召其弟曰：“秀才杜君，人材足依也，当以女弟妻之。”议定。其兄尤之，弟曰：“杜君，令之重客。令之意其可违？”兄怅然曰：“姑从之，俾教诸儿读书耳。”祁公未成婚，赴试京师，登科。相里之兄厚资往见，公曰：“婚已定议，其敢违？某既出仕，颇忧门下无教儿读书者尔。兄遗却之。”相里之兄大惭以归。祁公既娶相里夫人，至从官，以两郊礼奏异姓恩任，相里之弟后官至员外郎。任道司门为先公云。
　　余为潞州长子县尉，西寺中有王文康公祠，其老僧为余言：文康公之父，邑人也，以教授村童为业。有儿年七八岁，不能养，欲施寺之祖师。祖师善相，谓曰：“儿相贵，可令读书。”因以钱币资之。是谓文康公。后公贵，祖师已死，命寺僧因祠之。文康公最受寇莱公之知，因妻以女，居洛阳陶化坊，洛人至今谓之西州王相公宅云。有子益恭、益柔。益柔官龙图阁直学士，有时名。孙慎言、慎行、慎术，俱列大夫，皆贤，从康节先生交游也。
    
　　●卷九富韩公初游场屋，穆修伯长谓之曰：“进士不足以尽子之才，当以大科名世。”公果礼部试下。时太师公官耀州，公西归，次陕。范文正公尹开封，遣人追公曰：“有旨以大科取士，可亟还。”公复上京师，见文正，辞以未尝为此学。文正曰：“已同诸公荐君矣。又为君辟一室，皆大科文字，正可往就馆。”时晏元献公为相，求婚于文正。文正曰：“公之女若嫁官人，某不敢知。必求国士，无如富某者。”元献一见公，大爱重之，遂议婚。公亦继以贤良方正登第。公之立朝，初以危言直道事仁宗为谏官，至知制诰。宰相不悦，故荐公以使不测之虏。欧阳公上书，引卢杞荐颜真卿使李希烈事，言宰相欲害公也，不报。公能使虏，虏之君臣诵公之言，修好中国，不复用兵者几百年，可谓大功矣，然公每不自以为功也。使回，除枢密直学士，又除翰林学士，又除枢密副使，公皆以奉使无状，力辞不拜，且言：“虏既通好，议者便谓无事，边备渐弛。虏万一败盟，臣死且有罪。非独臣不敢受，亦愿陛下思夷狄轻侮中原之耻，坐薪尝胆，不忘修政。”因以告纳上前而罢。逾月，复除枢密副使。时元昊使辞，群臣班紫宸殿门，帝俟公缀枢密院班，乃坐。且使宰相章德象谕公曰：“此朝廷特用，非以使虏故也。”公不得已乃受。呜呼，使虏之功伟矣，而不自有焉。至知青州，活饥民四十余万，每自言以为功也，盖曰过于作中书令二十四考矣。公之所以自任者，世乌得而窥之哉！苏内翰奉诏撰公墓道之碑，首论公使虏之功，非公之心也。伯温先君子隐居谢聘，与公为道义交，独为知公之深云。
