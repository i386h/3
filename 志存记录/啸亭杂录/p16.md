<!-- { "loadSidebar": true } -->
　　二十三年二月，缅酋瓮藉牙攻陷木邦。木邦在耿马外，为耿马、孟定、镇康、孟连之藩篱。落卓土司地大而强，瓮藉牙据有阿瓦，落卓首先归附。于是瓮藉牙寇劫波龙厂，遂威胁木邦索其贿。贵家宫里雁与结些国人纠约厂众至木梳铺劫杀，兵始退。时缅酋莽达拉之族弟占朵莽者，先分居景迈，宫里雁遥附应之。十二月，宫里雁谋攻落卓，会占朵莽及木邦土官之弟罕墨至落卓劫杀。落卓大败，复引缅酋瓮藉牙及各土酋之兵谋攻贵家及木邦，以泄其忿。二十四年三月，落卓先锋兵六千余人至腊戍，是时占朵莽率猛交兵一千人驻猛乃，乘落卓兵练远出，间道已赴落卓。木邦土司罕蟒底闻缅甸、落卓兵至，乃屯发练堵御，遂迁其家属于大桥邦囊，翼日与宫里雁出臼小坡与落卓决战。越二日，木邦城陷，罕蟒底奔蟒戛，家属渡滚弄江至那离，又迁于锡峨。缅兵入踞木邦，人民逃窜，波龙厂众多归于内地，沿边土司拨练防守。宫里雁率兵练男妇二千余人渡滚弄江，奔蛮东、蛮弄，势甚穷蹙。又由白沙水驻南氵朋，欲假道孟艮、耿马往佧利佤，求占朵莽所在会兵复战。而占朵莽已袭破落卓，率兵练还救木邦，木邦复定。罕蟒底、宫里雁复渡江回永昌，镇府闻报，率兵二百名于四月辛酉出御，行抵姚关，旋即撤回。二十五年，缅酋瓮藉牙死，其子莽纪觉嗣，与各部构兵如故。
　　二十七年正月，宫里雁被缅酋追杀甚急，由猛榜奔至耿马，又由孟定之邦模、南板入莽旦，穷蹙无归。五月丁酉至猛戛，并至孟连之猛尹，散处各村寨。初，宫里雁自阿瓦奔出，带练一千三百人，至木邦拨给占朵莽五百人，实止带练八百人，又胁从阿瓦缅子、木邦摆夷及掳掠男妇共三千余人。既抵猛尹，猛尹头目率众驱之，宫里雁乞内附，寄住孟连地方。孟连土司刀派春遂赴猛尹收其兵器，户索银三两，将其众安插于猛尹各圈寨。宫里雁不欲受土司管辖，已相嗟怨。总督吴达善知其有七宝鞍，乃亡明至宝，太监王坤由北京内库窃去者，向其索取。宫里雁以其祖宗所传重物，吝不与吴，遂挈其妾婢六人赴石牛厂。刀派春率宫里雁之妻攮占及男妇一千余人至孟连城，刀派春又向攮占及头目撒拉朵索牛马童女以贿吴达善。攮占忿，于闰五月丁丑夜，纠众焚杀孟连城，刀派春家属三十余人俱被害，逃免者仅应袭刀派先及刀派春妾二人。戊寅，攮占、撤拉朵率众逃散至猛养、佧佤各处。刀派春族兄刀派英闻变，率练追剿，而猛养、佧佤两处夷众亦各要路劫杀，攮占大败，逃窜无踪。派英寄信石牛厂民龙得位、王天和等，将宫里雁好为款留，宫里雁实不知也。七月，永昌守杨重谷檄耿马土司罕国楷带练诱擒宫里雁并其妾婢六人，及另行拿获之余党阿占、阿九二人，囚解赴省。布政使姚永泰曰：“孟连之变，雁不与知，况其夫妻不睦，雁是以避居两地。今若留雁，可以为缅酋之忌惮，不可代敌戮仇也。”按察使张坦麟审称：“宫里雁虽坚供不知情，但势穷来归，先令妻属诡计归服，以致其劫掠，罪有攸归。且连年与缅酋掳杀，既经拿获，断不可仍留夷地之害，应正法。”吴达善以前鞍不与，故切齿于雁，遂左袒张议。适缅酋至木邦，声言前往整欠、景线相战，因遣头目蟒散至孟连，索宫里雁所胁从之缅人。刀派永悉将缅众遣回，益知内地虚实。十月丁未，杀宫里雁，以其妾婢分给功臣。吴达善既遂其志，乃檄缅人，谕以宫里雁业经诛杀，宫里雁之妻攮占及凶目等，当即拿送以靖余孽。时攮占已嫁莽酋弟懵驳，故缅人以为有心羞指其淫行，益加忿恨，会木邦罕黑勾结，遂滋扰内地之耿马。耿马虽属内地，于缅亦有岁币，缅目普拉布率兵来索，阑入孟定，执土司罕大兴，兵及茂隆厂。时永顺镇田允中调邻近各营官兵亲率进剿，吴达善恐其连兵致败，露其前事，乃飞檄田镇责其轻率，遂还师。耿马土司罕国楷率兵御缅于石牛厂，厂委周德会闻田允中进发，恃为屏障，率其厂练于滚弄江截缅人归路，击杀普拉布。吴达善以周德会为杀良冒功，竟置之于法，而缅人益轻中国。
　　二十八年十一月，缅人犯猛笼。莽纪觉既兼并诸土司，东之景线、整卖、孟艮、整欠，皆以力战，迫胁附从。复言普洱之十三版纳原隶缅甸，遣播定<思乍>寄缅文于车里宣慰司，索其贡献。率贼众至打乐隘口，猛遮拨练御之。遂犯猛笼，劫掠村寨，猛笼不能御，土弁刀乃占、召彝等被害。普洱镇刘德成领兵至思茅，遣兵前赴九龙江，吴达善饬调元江土练未至。次年春，缅贼始退。时复分兵至我遮放边外，扬言来索木邦官，吴达善畏葸，惟戒官兵不与之战而已。会莽纪觉病死，贼乃退。三十年，莽纪觉死，其弟懵驳嗣，时贼势愈肆强横，其西之结些，南之白古、大姑拉、小姑拉悉为其所据。是年贼犯普洱。普洱在省城之西南，幅员辽阔，与缅甸之孟艮、猛勇、整欠接壤，南通南掌，所属有九龙江、车里宣慰司及倚邦土守备、六困土守备，猛遮土千总、普藤土千总，猛阿、猛笼、猛腊、猛旺、整董、猛乌、乌得土把总，大小十三土司，俗称十三猛，又称十三版纳。其间九龙江、猛遮、猛阿、猛笼、猛腊并猛遮所属之猛海，及九龙江所属之橄榄坝、小猛仑、猛搦、补角等处，均逼近外域。上年九月，匪酋召播率众一百三十余人至九龙江，要车里宣慰司前赴阿瓦会盟。时吴达善已调陕甘，总督为刘藻，老儒也，不识事体，以“王者须正疆里”为言，命驱逐之，明年春，贼人饱始去。五月，贼众复由整欠渡九龙江至猛腊、乌得、猛乌、整董、猛旺，各土弁率众驱逐。贼踞猛腊、猛搦，普洱镇刘德成遣土目擒获贼目叭信、波半、阿等，解审正法。是时缅酋虽恣肆，亦不敢抗官兵，实遣人于十三猛索赋。十三猛系雍正年招降，而亦输赋于缅，叭信三人传为在十三猛之贸易人，悉歼之，贼因愤而恩逞。十月，缅贼复由整欠入猛搦。整欠头目召教、其子召渊与车里宣慰司为一族。车里所辖之猛搦头目叭先搦，召教恶其不逊，遂纠缅贼攻之。孟艮头目召丙、召散以同祖弟兄分掌其地，召丙逐召散，召散约头目召猛照同攻召丙。召丙逃入内地之镇沅府乞降，召散遂有孟艮之地，后结缅贼追逐召丙，于是缅贼益出入九龙江一带矣。十月，提督达启由会城巡阅赴普洱，十一月抵普城，即闻贼耗。普洱镇刘德成率本镇兵八百名前往思茅一带弹压，提督移知总督亦前往，刘藻即移兵茨通，提督达启亦进驻思茅。刘藻闻缅人入犯，先遣后营游击明浩赍银三千两备犒，复遣标兵八百人以甫抵任八日之参将何琼诏及员弁三十八人率之前往援剿。时缅贼西由孟艮入打乐，至猛遮、九龙江；东由整欠至整哈渡至橄榄坝，猛阿之整控渡亦复有贼。达启分兵四出堵御，何琼诏、明浩及守备杨昆带兵一百人前赴猛阿。何琼诏等素无备，止于江干，守备杨昆率四十人于子刻先济整控渡，何琼诏等从之。至午刻，官兵悉渡，甫行数里而杨昆兵已覆，琼诏兵猝遇贼，各仓皇避匿。
　　刘藻遂以何琼诏阵亡入告，而何琼诏及军众等后先由威远所属蒙撒江归。刘藻复以闻，上察其诈，切责督臣，命鞫琼诏等。
