<!-- { "loadSidebar": true } -->
　　三十一年，总督刘藻自杀。刘自遣标兵后，屡接提镇启禀，知贼势已猖，欲躬往，按察使良卿复从臾之，止挈丞令陈元震、唐思等数员，午夜猝发，于除夕抵普洱，进驻思茅，乃檄调各营兵数千。是时琼诏等已失事，贼势日炽，传烽逼近思茅城，刘乃退于普洱府治。刘本懦弱，既已前奏失旨，时分调各路兵之檄时发时止，人莫知所从，以致漫无经画。会上以陕甘总督杨应琚调任，而降刘为巡抚，刘益惧，无所措手足。因于三月癸酉中夜，挑灯默坐，驱侍者出，自刭不殊，宛转于床榻间，七日乃死。三月，所调兵已集。楚姚镇华封具报以召丙为向导，率兵由猛遮克孟艮，召散逃遁无踪。普洱镇刘德成具报以叭先搦为向导，率兵由橄榄坝至猛搦。副将孙尔桂具报由车里至猛笼，会攻整欠，克之，召教降。提督达启由猛笼攻猛勇，召齐降。时瘴疠大作，贼众亦退。是月丙戌，总督杨应琚至普洱。是日以捷闻，请赏给召丙、叭先搦三品指挥使职衔，管理土务。孟艮、整欠各留兵八百名，猛散留兵二百名驻守。五月，提督达启卒于军。启捍御边城，颇有劳绩，时在孟艮，受瘴疠卒，滇人思之，宾从无一存者。以李勋代，李至数月，亦受瘴卒。九月，猛龙沙人暨猛勇、补哈、猛撒等相继内附，而总兵华封复招抚景线、整卖、孟艮小头目等诣军门投诚。是年四月，杨应琚既缓定普洱回省城，以前巡抚常钧有“莽案事毕即办木匪”之奏，爰饬调文武及习熟外域情形者至省商办。腾越副将赵宏榜首陈木邦、蛮暮各土司愿内附，缅酋势孤易取状。腾越之西南为南甸、干崖、盏达三土司，是即所称三宣者，为腾越之屏翰。三宣之外为蛮暮，蛮暮之西为戛鸠、猛拱、猛养，东为猛密、波龙。自腾越关外复有止丹、弄种各山寨，野人族类甚繁。是时闻各土司乐于内附，又传言懵驳之母劝其子臣服，时有机可乘。赵宏榜，楚人，少为波龙厂丁，习缅事，野人头目皆与之善。总督杨应琚初弗听，曰：“吾官至一品，年逾七十，复何求而以贪功开边衅乎？”赵宏榜复怂恿之，杨信其言，于是令道镇府州官各议。迤西道陈作梅、永顺镇总兵乌尔登额、永昌知府陈大吕皆议以贼势甚大，边衅不可开，腾越知州陈廷献则锐意进取。杨应琚怒阻议者，陈大吕惧，改初议。乌尔登额阻益力，书凡七上，杨滋不悦。而陈大吕、陈廷献革职。开化同知陈元震即驰檄缅甸，号称合各国精兵五十万，大炮千尊，有大树将军统领以震慑之，又密布牒，分遣通事至各土司说降。初，杨应琚议檄调官兵八千人，至是只调三千人，俟八月到永昌，蛮暮、木邦降后，其附近各土司再相机办理。六月，赵宏榜带兵五百名抵铁壁关，陈元震遣人至蛮暮。时土司瑞团赴阿瓦未归，其母、妻及弟坤商以所属五六十寨三千余户请降。宏榜遂率二百人袭蛮暮之新街，一鼓克之。坤商率头目于七月甲午赴永昌，途次为赵宏榜要至军营。宏榜于关外抚止丹、弄种、六醋喇痛邦领蚌林暮习鲁缅喇同草朵习董各山寨野人。八月乙卯，陈元震以戛鸠、允冒投降，头目线蔑、猛猛、捧瓮撒老安等男妇五人解报。陈廷献报猛密土司亦欲乞降，遂关请永顺镇调集兵马，欲领赴猛密，未行而赵宏榜先于七月内赴新街。瑞团自缅甸回至速帕请降，猛密所属之猛连坝头目线官猛赴新街军营请降，赵宏榜又遣人招抚猛拱、猛养。九月，木邦降。先是木邦既屡遭兵而属缅酋，立困相为头目，又执木邦土司罕宋法之弟罕蟒立于阿瓦城以为质，复立者皆以监之。者皆者，缅官名也。既而罕宋法杀困相等三十余人乞内附。会罕宋法即死，时者皆尚在木邦，木邦夷众请立其弟线瓮团。缅酋不允，又执其土舍法坤象，传闻于内地，缅宁通判富森招之，然瓮团亦未敢骤降。未几，其侄线五格为质于阿瓦，闻木邦变，杀守者窜归，瓮团于是内附。富森并招抚缅宁以外佧佤，带其长至永昌，俱加褒奖。
　　时缅酋已调遣贼众数万，分道四出，一由蛮暮，一由猛密、猛育，一由木邦，一由滚弄江，于木邦之猛樟、大视罕、锡箔、宋寨等处皆驻有重兵，我兵定议以御之。是月，总督杨应琚赴永昌受降。时陈大吕等以蛮暮之新街踞缅甸水陆之冲，自新街下速帕，水路四五日可到缅甸，自猛密、波龙陆路七八日可到缅甸，计日可望成功。赵宏榜兵前已在新街，新街在铁壁关外江干，为互市之所，兵丁受暑者多。缅贼于八月中旬遣头目觇军营为乞降状，赵宏榜不察，犒而遣之。时新街兵少，各路警报时至，杨应琚乃饬永顺镇都司刘天佑、腾越都司马拱垣领兵四百余自翁冷出关，于九月庚午到新街。丁亥，赵宏榜方祭纛飨士卒，缅贼乘船猝至，帆樯衔接，倏忽蜂拥蚁屯者数千人，登岸攻栅。翌日，贼势益张，都司刘天佑死之。赵宏榜力战，相持者两日一夜，官兵被困不能御，赵宏榜收病伤各兵同军械，于草房内焚烧，乃与马拱垣等溃围，间道由野人寨退驻铁壁关。瑞团至铁壁关，赵宏榜安置于陇川，其族属人民，遁出关外野人村寨。时总督杨应琚方行次永平县之太平铺，闻警报即遘疾，乃加调官兵分剿。十一月，永北镇朱仑进攻楞木，不克，退守陇川。是时东路永顺镇乌尔登额带兵至宛顶，欲进攻木邦。西路永北镇朱仑带兵驻铁壁关，欲进攻蛮暮以复新街。南提督李时升于十一月甲戌自永昌起程，辛巳，至铁壁关。缅贼自新街至林冈固守，我兵四千余人亦于楞木山头分布七营。壬午，朱仑出铁壁关，癸未，至楞木。缅贼请于次日会战。甲申卯刻，贼约二万众喊叫前进，我兵营栅踞山之巅，向下施放枪炮，杀贼甚众。贼复缘箐盘绕，向上仰攻，我兵施放连环枪炮，杀贼数千而不退。朱仑见贼势猖獗，至丁亥相持者四日，请援甚急，提督李时升拨宛顶兵七百名赴援。是日我兵出栅下攻，贼佯败，山腰炮火起，官兵受伤者二百余人。戊子，贼张象皮挡牌，自辰至午，方放连环枪，挡牌忽撒，已立营栅一座，益逼近大营。李时升告急于杨应琚，不应。己丑，官兵坚壁不出。庚寅，贼诈为乞罢兵，杨应琚乃以楞木之捷入告。是时贼甚众，又限于林谷阻深，朱仑既不能克复新街，而缅贼先犯万仞关，竟入盏达矣，蔓延遂至户、腊撒。贼氛四炽，烧劫村寨，李时升又调楞木之兵二千名应援。万仞关在腾越西，与神护、巨石二关并列。时神护、巨石每关仅兵一百余名，万仞驻兵二百名。都司马拱垣领之，马拱垣以拿解奸犯回至干崖。十一月己丑，缅贼约二千余众由戛鸠遂犯万仞关而入。时都司张世雄领兵四百名驻盏达，赴铜壁谋与驻守之游击班第会攻贼众，贼益近至盏达，焚掠土司城及太平街民居。壬辰，贼抵铜壁关下，班第等于翁冷立栅抵御，贼众仰攻，相持者竟日，贼旋纵火焚烧，官兵撤回关上。甲午，贼众潜逾关，在山岭架炮于树下击，火光四起，官兵溃散。班第出关外，贼兵蹑其后，死之。张世雄间道回营，贼遂踞铜壁关。时李时升驻铁壁关，闻警。临沅镇总兵刘德成领曲寻镇兵七百、寻沾营兵二百，游击清泰领抚标兵四百，游击郝状猷领督标兵八百，已于丙戌出曩宋关至南甸。李时升遣游击马成龙，守备马云、沈洪等带兵九百名由户撒前攻，檄催总兵刘德成等从后夹击。刘德成即既兵干崖，迁延不进，马成龙等复迟回海巴江外，不能径渡，李时升差把总田荣督战。戊子，马成龙等始渡江，水没腰，火药皆湿。伏贼突起冲杀，游击马成龙阵亡，守备汪纪亦于坝尾阵亡，兵丁伤亡者众，仅存未及渡江之七八十人。十二月丁酉，贼渡江至户撒，李时升遣游击邵应泌、守备刘世雄等带官兵一千二百名前赴户撒救援，贼连营扎驻于平原。壬寅，李时升遣副将陈廷蚊、都司陈斌抽拨楞木官兵六百名，甲辰，李时升又遣游击刘国良，都司张璋、周印，守备程辙等带兵一千名均赴户撒山头，树立营栅，贼众来攻，我兵随枪炮拒敌。时刘德成尚驻干崖，饮酒高会，掳妇女纵兵淫虐，取富户赀以为缠头费，李时升连檄七次，刘德成拥兵不进，作跋扈语。总督杨应琚闻之，遣缅宁通判富森持令督战，不从则以军法从事，刘不得已，始于乙巳日领兵抵盏达。贼既见户撒兵渐加添，而又惧刘德成之击其后也，是夜于营外添设号火，散放马匹，仍作疑兵，贼已潜退。我兵不知，尚枪炮竟夕，至晓践入其栅，皆空垒也，始觉其遁。总督杨应琚遂以大捷奏闻。
