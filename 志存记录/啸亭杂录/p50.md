<!-- { "loadSidebar": true } -->
　　明代岁入帑金不过数百万，然其国用十倍于今。九边月饷，半饱私囊，六部耗费，多不可计，其宫殿一切鸠工取材，皆倍于今。乾隆中，重修明长陵，启其寝殿护板，皆以生铜铸之。又康熙中，通沟浍，其沟皆以巨石筑之，其中管粗数尺，皆生铜所铸也。又西什库中尚余宫人鞋数十箱，皆以珠宝饰之，其糜费也若此。故迨至末年，国帑匮乏，致借饷于朝臣，良有以也。而不知者尚造蜚语，言内库财帑丰盈，庄烈帝靳之不赏军士，何其亻舜也。
　　◎噶礼母
　　康熙中，两江总督噶礼，满洲人。贪婪一时，家赀巨万。尝造金丝帐以眠其母，以其母素奉佛。家畜女尼数百，而其母昵其少子，初不喜礼之所为。会礼与张清恪公伯行互相参劾，圣祖初颇右礼，乃置张公诏狱。而吴民素服张公，从行者数千人，争至畅春园代为张公请命。上益厌张之沽名，会问安于孝惠章皇后宫，礼母固后近戚，上遇之，不及避，上因询其子所为，何以与张龃龉故。其母乃言其子贪状，且言张之冤谴。上怫然曰：“其母尚耻其行，其罪不容诛矣！”因置礼于法，而复起用张公。后其母贫窭，以织纤为生，其族之无知者，咸归怨之，时谚曰“噶礼之母，为祸之祖”云。
　　◎方灵皋之直
　　方灵皋先生，受世宗知，以罪累而致卿贰。性刚戆，遇事辄争。尝与履恭王同判礼部事，王有所过当，公辄怒，拂袖而争。王曰：“秃老子敢若尔？”公曰：“王言如马勃味。”王大怒，入奏，上两罢之。公往谒查相国，其仆恃相公势，不时禀，公大怒曰：“狗子敢尔！”以杖叩其头，血涔涔下。其仆狂走告相公，相公迎见，公云：“君为天子辅臣，理宜谦冲恭敬，款待下僚，岂可纵豪仆以忤天子卿贰，公误多矣。”卒拂然去，查长揖谢之乃已。后复至查邸，其仆望之走曰：“舞杖老翁又来矣！”其惮公若此。公立朝甫一载，政事多有匡裨，尝密荐来相公保、魏尚书廷珍、方敏悫公观承、顾河帅琮、方中丞世俊于朝，后皆卒为名臣。而世人皆以文士待公，初不知其直鲠，故表出之。
　　◎青楼
　　近日皆以青楼目为娼妓之所。按《南史》，齐武帝兴光楼上施青漆，世人谓之青楼。东昏侯云：“武帝不巧，何不纯用琉璃？”是青楼乃帝王之室，未可以名贱者之居也。
　　◎应制诗
　　近日有满州某制府，初非科目进身，韵语非其所长，自以为善。又好拟和应制诸题目，人争笑之，自不觉也。铁冶亭保尝与戏曰：“兄诗殊胜少陵。”某尚谦谢。冶亭徐曰：“少陵应制之诗无如此之多也。”
　　◎庚子火灾
　　乾隆庚子，城南火灾，毁焚数千家，延及城楼雉堞，经月乃已。或言火灾之先，有卖菜佣梦一人告曰：“京师当有火灾，汝视某火神庙额字如朱，即其期矣。”某日往视，其守者询知，因暗涂豕血以戏之。次日果有是灾，人皆以为妄言。按《淮南子》云：“历阳有老妪颇行仁义，有两书生过之，告曰：‘此国当没于湖。妪视东城门有血，便走上山，勿反顾也。’妪数往视，门吏问之，妪对如其言。东门吏杀鸡血以涂其门，明日妪早往视，便走上山，国没为湖。”然则古即有此事也。
　　◎孙文靖
　　孙文靖相公士毅卒时，余尝作四律挽之，或有讥誉非其人者，因焚其稿。近读《东坡集》，见有《挽韩绛诗三首》，备推其人。按绛为王荆公所引，世人呼为护法沙门，初非端士，而苏公褒之如此，可见先辈之忠厚也。嗟夫！文靖虽有交结权要、殒师安南之咎，然其遇事明断，下属震畏。于当其时，贪吏如李侍尧辈布满天下，而公独以廉著。每出巡，轻车减从，不择饮食。尝邮传至江西，时余业师程蓉江先生为县令，往谒之，公即呼与对食，惟蔬食数簋而已。又连劾巴延三、富勒浑二满洲贪吏，皆时人之所难能者。余尝比之明周忱、胡宗宪，信非阿谀，反有胜于绛也。
　　◎黑经
　　喇嘛有咒诅之术，凡蒙古有所争斗，必令其徒诵之，时有验者，名曰“黑经”。然其掌坛番僧往往自毙，盖邪术也。按汉武帝尝命丁夫人祀祠，以诅大宛、匈奴。《北史》，天竺有婆罗僧，善咒诅人，魏太武尝用之，盖即此术之滥觞也。夫以堂堂之国，不能以威德胜人，而欲仗区区之异术以压其敌，其志亦鄙矣。
　　◎苏州街
　　乾隆辛巳，孝圣宪皇后七旬诞辰，纯皇以后素喜江南风景，以年迈不宜远行，因于万寿寺旁造屋，仿江南式样。市廛坊巷，无不毕具，长至数里，以奉銮舆往来游行，俗名曰苏州街云。
　　◎甘庄恪
　　甘庄恪汝来，吴江人。少任涞水令，有德政。时有御前侍卫某，往放御鹰，蹂躏田苗，公即命锁至庭，大杖数十。大吏闻之，惊曰：“某令疯耶？”因共劾之。圣祖笑曰：“不畏强梁，真民父母也。”因擢其官。后迁至吏部尚书。乾隆初，纯皇坚意复三年丧，诸臣莫详其制，公时任礼部，依据经注，参定大礼，繁俭当理，后皆遵之。后暴薨于署，同事者为相公讷亲，因亲送其丧归。讷先入，见老妪缝纫于庭，讷误以为奴婢，因呼曰：“传语夫人，相公暴薨于署矣。”妇愕然曰：“汝为谁？”讷备告其故，老妇汪然大泣，始知即夫人也。讷因问有余赀否，夫人曰：“有。”启囊出银八金，曰：“此志书馆月课俸也。俸本十六金，相公俭，计日以用，此所余半月费也。”讷因感泣，代以衣衾殓之，归奏于上。上亦感动，命内务府代理其丧，入贤良祠。
　　◎书光显寺战事
　　雍正庚戌败军之事，余既详书于前卷矣。今阅先外祖行述，乃知光显寺大捷之事，其谋乃发出于一偏帅，因详书之以志往事。初，傅尔丹之既败也，虏势日张，无敢撄其锋者，因阑入喀尔喀界。时超勇亲王策凌远屯他戍，酋帅利其厚赀，欲掳其游牧。其副曰：“彼为盟长，北藩之最强者，若激其怒，以遏吾归，诺颜难生还也。”酋长不从，乃破其寨，掳其妻孥，驱牛羊数万以行，因南犯大青山。当是时，先修亲王屯归化城，顺承郡王屯贺兰山，互相掎角。闻警，先修王调宣、大二镇卒整旅以待。事闻，世宗命大学士马尔赛佩抚远大将军印，一等侯李大副之，率精卒数万人遏其归路。虏酋知有备，因而南掳，诸蒙古无敢拒者，败亡者数部落。时超勇王闻警趋归，知其妻孥已被掳，仓卒计无所出。适先外祖舒穆禄直恪公讳绰尔铎，以理藩院侍郎转饷至彼，超勇王因谒之，告其故，且欲奔诉于朝。直恪公笑曰：“余素以豪杰待王，今乃知王直匹夫耳！夫蒙古诸藩以王为最，朝廷方恃以办贼。今虽妻孥失陷，然其劲卒尚存，王若统率诸部，尽力向敌，遏其归路，则可一战成功。然后妻孥可全，疆域可复，朝廷则必旌王之功，厚赉以酬其劳，其收功远矣。今若不顾大计，单骑归朝，诸将帅不明王心，必以王为败偾，收付廷尉，按律定科，吾恐漠北诸部不复为王有也。”超勇王感激叹曰：“君言良是，男儿一腔血，当为诺颜倒也。”因反旆以向敌。诺颜者，蒙古所谓君也。直恪公复命使谒顺承王，乞出师以相助，超勇王闻之，益用命。其护卫某能日行千里，尝立高峰上拱手作雕立状，贼人不觉。王因命其潜入贼营，悉知其虚实，然后檄调诸部落蒙古兵，得三万人。王曰：“贼众三十万，以一诛十可以御敌矣。”乃会顺承王，请其孱弱满军以行。顺承王简其精锐付之，超勇王笑曰：“吾所以请王师者，欲以其饵敌也！不然，王师纵强，焉能御彼百战之师哉？”乃易孱弱以行，日行三百里，至光显寺。王笑曰：“其险已为吾据，贼虽百万，可成擒也。”寺左阻河，右山，众请王登山据险，王曰：“贼知吾据要害，若自上游以渡，吾军反不易成功也。”因命诸满军背水而阵，诸蒙古军于河北，而己率劲旅万人伏于山侧，且属诸将曰：“闻胡笳声即率以进。”部署始定，贼众果大至。见我背水军尽满洲卒，其酋笑曰：“前日败亡之余，复敢与斗，囚仆可增额矣。”其副曰：“策凌，人杰也，今吾已破其部落，彼岂甘心于吾？而吾往来数千里，并未见其御敌，恐彼驻师于此以遏吾归也。”酋笑曰：“彼国之制，从无以外藩将满兵者，彼乌敢在此哉？”因率众越险以进。满师皆披靡，弃甲沿河而走。虏众适追掠间，闻阵作胡笳声，须臾旌旗遍满山谷间，王倏作蒙古语曰：“策凌在此阻君之行。”因率众从右山下，驰如风雨，王掷帽于地曰：“不破贼不复冠矣。”其军无不一当百，争先用命，谷中之尸可踏而行也。贼狼狈渡河以逃，河北诸蒙古将闻笳声结队以进，复半渡以击之。虏众大溃，其副战死，酋帅率数百人骑白骆驼阴夜以遁。河水尽为之赤，王从容于马上弹琵琶唱胡曲以归。先是马尔赛之师屯于乌兰城，以为虏不复经此，因日置酒高会，置军事于不理。李大故马戚，惟其言是用，及诸路捷书至，其军士咸欲出师立功，马屡止之。复闻贼哨骑至，诸将复请命，曰：“吾奉命屯戍于此，未奉命退贼也。”诸将士衔刀斫柱，间有泣者，李大以鞭挥之曰：“守吏紧闭其关，其越出者，吾以军令斩之。”诸将益愤。傅阁峰尚书鼐时以偏裨从军，慷慨言曰：“相公奉命遏贼归路，今逆贼天亡其魄，豕突于此，正男儿杀贼立功时，奈何紧闭其关，任其去，坐失机宜也？”因率本部斩关而出。马不得已始下令追贼，时虏已远去。适副都统达尔济受先修王节制追至，马误以为虏师，因命军士击之，两军互多伤损，然后知之，乃收兵归。托辞为贼行速急，难以追及入告，贼竟得从容去。奏入，世宗大怒，因斩马尔赛于军，李大长流塞外，超勇王等论功封赏有差。虏帅归告其主曰：“南朝大有人在，策凌谋勇兼备，未可撄其锋也。”然后虏酋始敛兵戢众，微吐和意。上复遣傅阁峰尚书鼐、阿文勤公克敦往谕其间，和议乃成。事详傅阁峰事，兹不复载。越十年，超勇王薨于军，纯皇帝念其勋劳，命配享太庙，蒙古王公以勋劳侑享庙廷者，王一人而已。嗟夫！当是时诸大将坐拥强兵者，不下十数，莫不养寇自重，不肯御敌。幸而直恪公筹画于前，超勇王奋激于后，乃始摧挫其锋，和议始成。若非马尔赛之闭关纵寇，则其酋可擒，其部可灭，不待夫日后其国内乱，自相败亡，历二十年之久始克收复其土也。
　　◎章嘉喇嘛
