<!-- { "loadSidebar": true } -->
　　先是，二月中，上见两提督彼此观望，恐不能速殄贼也，有旨命常青往督师。青不得已，迁延入台，踞府城，百姓以青为督府，当知兵，人心稍定。闽督李侍尧甫莅任，即预约广督孙士毅调兵四千备缓急。而凤山再陷之信至，立即趣兵往，遂以三月末悉抵台，贼方攻城急，赖以不陷。李侍尧又奏调浙兵三千，上益以驻防满兵一千，令将军恒瑞为参赞赴府城，提督蓝元枚亦为参赞，分浙兵二千赴鹿港。有旨以失律诛郝壮猷，于是诸将咸思进兵，而常青畏葸，日夜惟涕泣而已。时贼虽猖獗，势力尚未甚大，各村民俱未为所胁也，而诸将以五月二十四日出师，城中士民咸设犒酒以待。甫交绥，常青战栗，手不能举鞭，于军中大呼曰：“贼砍老子头矣！”即策马遁，诸将因之即退，贼大欢啸而归。青入城，即令闭关，又请兵一万。贼得以暇蚕食各村，不从者辄杀，于是遍域皆贼矣。庄大田驱以扰府城，林爽文驱以扰诸罗，势益炽。迨官兵从邻省调至闽，又守风过海，凡两三月，则我兵仅增万，而贼已增十万矣。诸罗为南北之中，林爽文必欲陷之，自六月中攻围，连日夕不止。大纪指挥诸将云：“语曰‘有城守责者，生死以之’，大纪虽武夫，敢弃天子所付之封疆乎？誓与此贼始终可也。”因置酒召诸将饮，席间亲酌之酒，挥涕拜诸将曰：“君等如能坚守固佳，否则斫大纪以降贼，无使苍生遭锋镝也。”诸将感激用命，日夜防守甚严，时出军扰贼营。贼用吕公车，以数百人牵之，击城北堞，城上用飞炮碎之。贼复用火箭射雉楼，诸将预蓄水桶，随手扑灭。贼日夜喧噪以乱军心，城中鼓角应之，使不得闻，如是者凡百日。诸义民鼓于忠节，各皆出饷劳军，城赖以济。大纪数遣敢死士突围出，请救于常青，青笑曰：“若是呆汉，适足以予贼，始快余心也。”终不发兵救之。副将蔡攀龙请行，上复严旨督责，青不得已，命孱弱兵数百，使攀龙率之往援，咸没于敌，惟蔡仅得入城。诸罗之围益密，入者不能再出，大纪告急之文，用小字书寸纸，募人间道夜行，始得达府。而贼禁粒米不得入城，城中士庶已饥疲不能支。上谕大纪，命拔身出，大纪以士庶已共守久，恐遭贼屠戮，誓死不出。奏闻，上垂泣曰：“大纪忠诚，虽古名将何以复加，所谓我君臣各尽其道也。”因封大纪为一等嘉义伯，世袭罔替，赐银一万两。念诸罗被围久，特改名嘉义，以旌士民。时常青在府城，欲弃城遁者再，赖诸将护持，因密札哀乞和相，请以他将往代。和相晏见奏之，上亦预烛青必偾事。
　　六月中，即调陕督福康安为将军，及领侍卫内大臣海兰察来统兵，并发明诏，声言调兵十余万来灭贼。冬十月，所调蜀番及粤西兵共五千先至，有旨官兵不必至府城，当即往鹿港进。会飓风不得渡，守风于崇武澳。二十八日忽得顺风，一昼夜数百艘尽抵鹿港海口，樯竿如栉，列数里。贼闻之，不测多寡，谓真有十万兵至；始惧。十一月八日，福康安等起行，贼方列拒于仑仔顶，海兰察率巴图鲁侍卫发矢殪数十贼，贼大惊曰：“是何老骑兵，强壮乃尔？”遂即披靡。海兰察笑曰：“此一群犬耳，何畏之有。”遂麾兵入。盖时常青伪造蜚语，谓贼有异术，实不可撄，福康安亦先惑其言，至是始知其妄，乃沿路复击杀之，伺隙者至朱稠山，再败之，即以是日抵嘉义。城中官民出迎，饥羸无人色，见福至，无不欷啜泣，喜其来而悲其晚也。惟大纪以功高，与福康安抗行宾主礼，康安衔之，遂密奏其人奸诈难信。会侍郎德成自海上监修城垣归，复媒孽大纪之短。上信其言，遂以前贪纵事，逮大纪及永福入，先后正法。而大纪部下诸将李长庚、王得禄、邱良功等，后皆有所建树，立功海上，盖承大纪训也。嘉义城北有山名小半天者。四面陡绝，贼遁而聚于此。十八日，福康安率将士百道仰攻，又克之。贼自猖乱以来，狃见常青畏怯，以官军不足畏，不虞此次之难抗也，遂遁归大里代。贼巢已筑，土城坚固，二十四日，官兵至，贼犹数万出拒，退而复集者数次。既夕，我兵伏沟坎间，贼万炬来索战，我兵在暗中，贼不能见，而我兵视贼，则历历可数，发枪箭无不中贼。贼自知失计，遽灭火，复击鼓来攻，我兵又从鼓声处击之，杀死无算。黎明进兵，遂克其城，林爽文已携孥走，据守集集埔。其地前临大溪，溪之上，就高岸垒石为陡墙，长数里，其所预营厄险处也。十二月五日，官兵腾而上，杀千余人，于是贼党皆溃。林爽文先匿其妻孥于番社，惟与死党数十人窜穷谷丛箐中。十三日，先获其孥，福康安又遣使入大山，怵以兵威，生番惧，遂献爽文出。而庄大田虽与林爽文同逆，又各自号召不相下，乘官兵未南，益焚掠聚粮为旅拒计。已又思出降，计未定，而福康安已于十六日抵牛庄。大田仓猝出拒，败而走，官军连蹴之，累战皆捷。极南有地名郎峤者，负山临海，最辽阻，庄大田力不支，与其党潜匿焉。福康安先遣水师由海道绕而截之于水，自以大兵环山围之，贼冲突不能出，阵杀者数千，溺海者数千，擒而戮者亦数千，庄大田遂就获，台湾平。上大喜，封福康安为一等嘉勇公，赐宝石顶，四团龙补服，紫缰辔以旌之，其余将士皆优赉焉。常青以失机被逮，复以重贿赂和相，和以其年老多病语奏，上宥之。逾年，复为礼部尚书，卒终于任。至今台民犹有余憾焉。
　　◎癸酉之变
　　白莲邪教起自元末红巾之乱，明季唐赛儿、徐鸿儒等相沿不绝，盖由狐怪所传，其经卷皆盗袭释氏之文，而鄙亵不成文理。又以“真空家乡，无生父母”八字为真言，书于白绢，暗室供之。其教以道祖为重，又有天魔女诸名位，以持斋修善为名，而暗蓄逆志，谋为不轨。其教自京畿迤南学习者众，乾隆中，傅文忠任九门提督时，曾捕获黄村妖妇某氏伏法，其党惩治有差，其风稍熄。而蔓延至楚、豫、秦、蜀诸省，遂有嘉庆丙辰楚北揭竿之乱，兵兴九载，然后扑灭。其传习京畿者，久而益炽，又变为八卦、荣华、红阳、白阳诸名，大吏相安无事，不复根究。有林清者，本籍浙江人，久居京邸，住京南宋家庄。幼为王提督柄弄童，随王于苗疆久，颇解武伎，遂为彼教所推，尊为法祖。其人颀身黧面，髯张如猬，自以智谋过人，其实愚鲁异常。因掌教久，积募银米，家业颇丰，遂蓄不逞之志。大内太监多河间诸县人，有刘金、刘得才等，其家即素习邪教者，选入禁中，遂与茶房太监杨进忠等传教，羽翼颇众，因与林清交结。会辛未秋，彗星出西北方，钦天监又奏改癸酉闰八月于次春二月，诸贼乃以为预兆。又其经有“八月中秋黄花落地”语，遂附会其说，以为本朝不宜闰八月，故钦天监改之，而不知康熙戊戌久有之也。杨进忠颀而长，面目凶险，遂以铸军器为己任，暗于宣武门铁市中铸刀数百柄。林清邀结其党数千人，其中祝现、屈五、刘第五、刘呈祥、支进财、陈爽、李五等为巨魁，遂与刘进财等暗约，于九月十五日午时入禁城起事。有汉军独石口都司曹伦者，侍郎曹瑛后也。家素贫，尝得林清助，遂入贼党。适之任所，乃命其子曹福昌勾连不轨之徒，许为城中内应。福昌欲于十七日起事，盖以是日上驻跸白涧，诸王大臣皆往迎銮，乘其间也。而林清狃于经言，未及改期。本欲聚数百人入，而诸逆监以为大内地不广阔，难容多人，又妄恃林清果有邪术可以致胜，而清又倚赖诸逆监谙熟禁中路，以为导引，遂以二百人为额。然其人皆市井无赖，初无智略，又其谋不慎秘，颇为人知。林清尝步行街衢，风开其袂，露悬坎卦腰脾，为市人所窥见。又饮于友人室，醉后露大逆语。然诸有司皆以株连太监，故不敢究诘。至黄村同知张步高与林清结为昆仲，以希他计，吁可怪也。其党祝现者，本豫王包衣人，居桑垡村，充豫王庄头，家颇丰。其弟祝嵩庆颇不善兄所为，知其反期已决，奔告豫王。豫王裕丰初欲举发，会有尼之者，豫王于壬申年上大阅南海子日，亦曾寓宿林清家中，故匿不敢奏闻。卢沟司巡检陈绍荣，因居民逃窜，访知其谋，于数日前申报宛平县，县令某已有签派弓兵翕同擒剿之札，会亦不果。步军统领吉伦，贪吏也，营员久相申报，吉伦以事干禁御，不肯究讯。数日前，方携酒游香界寺，吟咏竟日，托言迎銮白涧，是日驺从出都门。有左营参将某，攀舆以告曰：’都中情形大有所叵测，尚书请留，以为民望。”吉伦正襟厉色曰：“近日太平乃尔，尔作此疯语耶？”挥舆竟去。
