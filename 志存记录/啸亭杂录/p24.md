<!-- { "loadSidebar": true } -->
　　十四日，林清贼党分二队：其东自董村至者，以祝现、屈五为首，约由东华门而入；其西自黄村至者，以李五、宋进财为首，约于菜市口齐集，由西华门而入。正阳门外开庆隆戏园刘姓者，亦其党羽，曾授逆职为巡城御史。是日延李五等入其戏园观剧，酣饮竟日，而营坊诸官莫有过而问者，其去木偶几希矣。十五日午，太监刘得财引祝现等由东华门入，会有卖煤者与之争道，贼脱衣露刃，为司阍官兵觉察，骤掩其扉，贼喧然出刃，阑入者陈爽等十数人，屈五等皆遁逃。有今礼部侍郎觉罗公宝兴者，侍直上书房，甫退直出，适遇贼舞刀入，白光灿然，宝踉跄奔入。时署护军统领为杨述曾，汉军人，由参领起家，初无智略，因率数护军御之，杀数贼于协和门下，而官兵受伤者亦多。宝侍郎遂命掩景运门，入告皇次子。皇次子从容布置，命侍者携鸟枪入，并严命禁城四门，促官兵入捕贼。刘得财引二贼入苍震门，欲手刃太监督领侍常永贵，泄其夙忿，为太监顾某击擒之。其由西华门入者，时仓卒门不及阖，遂全队入，杨进忠与其徒高广福引之。尚衣监为制上服处，杨尝乞其补缀而不与值，司衣者拒之。杨以是隙，遂引贼入，全行屠害，存者无几，有老妇数人藏于荆棘中获免。遂入文颖馆，杀供事数人。陶凫芗编修梁方校书，闻门外履声橐然，突然问曰：“金銮殿在何所？”其愚蠢也若此。陶仆骆升方提茶至，遂以身障凫芗，贼伤数刃，凫芗得以免。其贼遂丛集隆宗门，门已阖，有护军某，知事急，怀合符于身，亦被数刃，懵然卧阶下，合符得以保全。贼由门外诸廊房得逾墙窥大内，皇次子立养心殿阶下，以鸟枪击毙二贼，贝勒绵志亦趋入，随皇次子捕贼。复有二贼潜入内膳房屋中，众内监击杀之。时诸王大臣闻变，皆由神武门入，余在邸方与僮手弈，闻变，骋马入。至神武门，庄亲王绵课、贝子奕绍亦先后趋至，闻贼已聚攻隆宗门。纳兰侍郎玉麟方迎驾归，短衣踉跄入，皆聚集城隍庙门前，时官兵至者未逾百人，余皆仆隶而已。众错愕无策，镇国公奕灏，勇士也，掌火器营事，因曰：“是日火器营官兵，皆聚集箭亭以备出征（时有滑县之变），可招而至也。”余应声曰：“君言大是。”伊乃骋骑去。时镇国公永玉、护军统领石瑞龄曰：“禁内隘窄，恐有不测之变，可速备车乘，以备后妃之行。”余亦是其言。宗室原任大学士禄康首拂其论曰：“此系何等语，乃敢出口耶？”众皆默然，其心实叵测也。成亲王永星后至，时已被酒，乃大呼曰：“何等草寇，敢猖獗乃尔。贼在何处，俟吾手击之。”因脱帽露顶，势甚雄伟。时内监有言贼甚凶猛，已攻中正殿门，入者约计二百余人，盖即其党也。亦实有醇良辈登延薰阁数十人，眺览于外，屡促官兵，声泪俱下，惜不知其名也。须臾奕灏率火器营官兵入，凡千余人，鱼贯横枪，意甚踊跃，实祖宗百年涵养之功也。庄王因率百余人，并矛手数十，从西城根进，余在后督率官兵后至者，励以大义，皆奋勇前进。副都统公安成者，超勇公海兰察子也。少年勇锐，时方徐行，余抚其背曰：“君乃勋臣世荫，不可有坠家声。”安乃奋勇而前。遥闻枪声砉然，知官兵已对敌也。时有数十贼入慈宁宫伙房者，庄王首射一贼，应弦而倒，官兵复枪伤数人，贼遂披靡。庄王同安成、奕灏先后追至隆宗门，贼首李五、祝现方积直宿者之仆被于檐下，意欲纵火。庄王率众攻之，擒获数贼，其余皆由南遁去。时副都统苏公尔慎、钮钴禄公格布舍方衔命南征，入京整行装者，闻警趋入，变首先杀贼。有侍卫那伦者，纳兰太傅明珠后也。少时家巨富，凡涤面银器，日易其一，晚年贫窭，一冠数十年，人争笑之。是日应值太和门，闻警趋入。时有劝其缓行者，那故迂直，曰：“国家世臣，当此等事敢不急赴所守耶？”因急趋至熙和门。门已闭，那方傍皇间，适贼蜂至，遂被害。高广福时杂于众贼中，因引贼由马道上城，腰出白旗摇展，或书“大明天顺”，或书“顺天保民”，皆庸劣可哂，以白布裹首，呼号于雉堞间。奕灏、苏尔慎因上城驱逐，高广福持旗呼众间，奕灏弯弓射之，自城楼坠殒，众声欢忭如雷。有御书处苏拉某，乃导李五匿于御刻石榻间。余督后兵自武英殿复道进，有理藩院员外郎岳祥，海兰察之婿也，貌甚勇健，与余路遇，愿从杀贼。时贼有迎拒者，镶蓝旗护军校常山以枪击之，坠于御河，山即入河擒之。余即与之手绢以为识，众愈踊跃，时擒毙贼数十，官兵之势愈盛。贼有自投御河死者，有匿于城堞草中者，有匿于五凤楼者，如鸟兽散。时天殆黑，与今礼部尚书穆公克登阿遇，穆骤曰：“天已昏黑，奈何？”余曰：“今十五夜，有月光照曜。”盖安众心也。穆固长者，不解余意，因曰：“月光终不及日。”余急指心以示，穆乃改曰：“月光固皎如昼也。”时诸王大臣皆黾勉从事，然亦有日落始至者，亦有逍遥雅步于御河岸者。以天潢贵胄之近，而漠然如越人之视，亦可谓无心肝人矣。钮钴禄宗伯庆福，修髯垂腹，公服挂珠，正襟坐于军机处阶上。人问之，曰：“今日望日，敢不公服？”其迂执也若此。时庄王等皆入隆宗门内，余念西华门为贼突入之所，恐其乘夜夺门出，因率火器营兵数百屯于门侧。会成王命护军统领石瑞龄、义烈公庆祥、散秩大臣绵怀、副都统策凌分守四禁门，庆公祥仍率其所管正蓝旗护军营弁兵至西华门，会英诚公福克谨、原任礼部侍郎哈宁阿皆偕至。庆固多才智，其营参领赶兴为缅中失节之德森保子，人亦勇健，思干父蛊，因与余露宿驰道上。中夜时，有太监张泰者，即于己巳春同鄂罗里共倾陷广赓虞侍郎者，时亦通贼，由城堞蛇行，伏于东华门马道上，为奕灏所擒，始知有内监通贼状，此十五日事也。
　　至五更，月色皎洁如昼，余与庆公命岳祥率数十兵上城巡眺，庆公又命长枪手数十拒守西华门洞，终夜间寒风凛然。内务府衙门中尚有佚贼砍某郎中肩逃去，闻大城内柝声丛杂，竟夜不绝，盖玉念农侍郎率步兵巡逻甚严密。天殆明，乌云自西北起，霹雳砉然，人皆辟易，俄而大雨如注，军士火绳俱灭。闻五凤楼中有人沸声，余命火枪齐发，然雨势甚大，因退屯咸安宫门下。是时兵弁无不怨雨非时者，后知是夜逸贼匿于五凤楼者，欲于是时纵火突出，会闻雷声惊溃，雨复灭其火种，固国家无疆之福，天有以佑之也。天始明，有南薰殿人报其中有贼者，余率兵十数人入其栅内，余立土墩上指挥其众。有正红旗火器营护军校福禄者，冒险入，擒数贼出，贼有攀树逾垣者，亦为兵弁所获。有名史进忠者，人甚黠，余因命岳祥以善语诱之。其始言姓刘，盖以刘得财为可恃也，久之始得林清名姓，及李五、祝现率众入西华门语。会庄王率长枪手数十人拥至，余告其故，王曰：“适才奕公灏亦于锡庆门前讯问陈爽，供与之合。”余因与之筹画兵食，王蹙额曰：“内务府仓中现不发粮，奈何？可命余护卫向街巷中市饼饵，聊充竟日之餐可也。”因率众巡逻去。今户部侍郎宗室果齐斯欢至，衣襟尽血，云：“余适才巡至五凤楼，见一贼匿于扉侧，余往擒之，贼挺刃至，被余手刃之。”气色甚壮。果为壬戌宗室进士，勇健乃尔，不负维城裔也。因耳语余曰：“闻有内监通贼者，王慎勿泄。”余首肯者再。庆公因问，果告如初，因共嗟叹。刑余之辈，历代无状乃尔，本朝立制綦严，乃致萌叛逆之心至此，恨不共餐其肉也。时天已晴霁，余因亲同岳祥上城巡视，见正红旗兵列营于西华门，军容甚肃，余凭堞问，乃康副军修队也。午间，庄王亲至散给饼饪，数人共一枚，不足充饥。余与庆公议，因修书寄家中，命运米数十石以供军食，从门隙投出。至晚米始至，军士饱餐欢然。日落时，有火器营领札某，入御书处巡视，闻石隙中有人语，出呼兵入。庆公命赶兴持刀首入，众兵弁随之，余与庆、福二公往拒其门。贼出与斗，官兵踊跃擒捕，如巢中捕雀焉，鱼贯累然擒出凡二十四人，首谋之苏拉亦与焉。余讯之，彼战栗无人色。李五甚狡捷，与官兵格杀，被伤甚重，是夜毙焉。官兵欢声如雷，士气益壮。闻是日，豫王裕丰及原任大学士禄康托言出购军食，竟开东华门出，须臾乃徒手归，言无炊饭处，竟不知作何状也。黄昏时，讹言有贼犯西长安门者，庆公与余同鼓励将士，命列队以待，兵士有惊诧者，余欲正法，众乃帖服。久之，始知为古北口提督马瑜率兵由密云至京，城北尘土蔽天，致有此讹传也。晚间，庄王入告督领侍常永贵，因擒刘得财数十人出，皆俯首服罪，此十六日事也。
