<!-- { "loadSidebar": true } -->
　　万寿寺僧人莲筏，长洲人。为寺中住持十数年。貌清癯，萧然白发，为出世状。颇解禅理，与章嘉国师谈论经典，每至竟日，国师深服其博。莲公背谓人曰：“章嘉经典虽谙熟，然未解阿罗汉道，尚下乘学也。”其诗清新，饶有别趣，与韩旭亭、法祭酒唱和，颇有“虎溪三笑”之风。丁巳春，余至寺，师为款茶，年已七十余，尚轻健如故。未久谢世。闻其圆寂数日前，至郑邸盘旋竟日，曰：“七宝池边已促吾行，不复参谒王矣。”此石琴主人亲告余者，亦彼教中善知识也。
　　◎娄真人
　　娄真人近垣，江西人。宪皇帝时召入京师，居光明殿。有妖人贾某之鬼为患，真人为之设醮祷祈，立除其祟。又在上前结幡招鹤，颇有左验，上喜之，封“妙应真人”。真人虽嗣道教，颇不喜言炼气修真之法，云：“此皆妖妄之人借以谋生理耳，焉有真仙肯向红尘中度世也。”先恭王延至邸，问其养生术，真人曰：“王今锦衣玉食，即真神仙中人。”席上有烧猪，真人因笑曰：“今日食烧猪，即绝好养生术，又奚必外求哉？”王深服其言，曰：“娄公为真学道者，始能见及此也。”年九十余始仙逝。
　　◎戴学士
　　戴学士梓，字文开，浙江仁和人。少有机悟，自制火器，能击百步外。先良王南征时，公以布衣从军，献连珠火炮法。下江山县有功，王承制授以道员扎付。仁皇帝召见，喜其能文，命直南书房，赏学士衔。公善天文算法，与南怀仁诘论，怀仁为之屈，心甚忮刻，因诬公通东洋。上大怒，遣戍黑龙江。后赦还，卒于旅邸，人共惜之。
　　◎诗谶
　　《朝野杂记》记寇莱公“去海只十里，离家已万山”。后果贬谪雷州，以为诗谶。按余友毕补垣敦尝有诗云“空人浸一江烟”之句，后出仕为开化丞，果溺水毙。袁简斋先生丁巳岁寄余札尾云：“恐从此雁少鸿稀，望长安如在天上矣！”余讶以为不祥，后不久果下世。可见落笔之时，机兆已现，不必待蓍龟始先知也。
　　◎诗龛
　　蒙古法祭酒式善，榜名运昌，中式时，纯皇帝曰：“此奇才也。”赐改今名。祭酒居净业湖畔，门对波光，修梧翠竹，饶有湖山之趣。家藏万卷，多世所罕见者。好吟小诗，入韦、柳之室，颇多逸趣。家筑诗龛三间，凡所投赠诗句，皆悬龛中以志盍簪之谊。任司成时，惟以奖拔后进为务。同汪瑟庵先生选《成均课士录》，其取售者率一时知名之士，海内遂为圭臬。己未春，上疏请旗人屯田塞外事，上以为故违祖制，降官编修，因引疾去官以终。先生慕李西涯之为人，访其墓田，代为葺理，又邀朱石君太傅、谢芗泉侍御等鸠工立祠，岁时祭享焉。先生与余最善，每相见，励以正身明道之词，坐谈终日不倦，实余之畏友也。
　　◎韩贞文先生
　　韩贞文先生馨，长洲人。少时习字，董香光见而悦之，曰：“此子日后必以书法擅名。”年七岁，书“五人之墓”碑碣，人争异之。至国初，隐居不仕，惟以习学禅定为事。晚年披发头陀，作出世装。其弟某有习科名者，先生曰：“皇清以义受命，其垂统之谊甚正。然吾侪生于季世，食明之粟已久，不可为失节之妇，以为异日子孙羞也。”其没后，门人私谥曰贞文先生。今大司寇封即先生玄孙也。
　　◎仁宦最速
　　近年仕宦之速者，阮中丞元中式后，未三年即擢少詹事。桂香东侍郎中式五年间，擢内阁学士。董鄂少司马恩宁中式七年，官至亚卿。卢少司农荫溥居郎官最久，其擢鸿胪寺少卿至兵部侍郎未期年也。皆宦途之最速者也。
　　◎仕宦最久
　　窦东皋尚书任宗人府府丞二十三年，刘秉权任户部郎中三十二年，吉通政兆熊任通政司正使十四年，吉大司成善任祭酒二十年，皆仕途中之最久者也。
　　◎兄弟鼎甲
　　乾隆乙丑，庄少宗伯存与中探花时，其弟状元公培因寄诗与其兄，曰“他年若使登科第，始信人间有宋祁”之句。后果中甲戌状元，未久即卒。
　　◎神童
　　乾隆戊辰，纯皇帝东巡，济南张宦家有童子，年七岁，能默诵《五经》及上御制《乐善堂集》中诗。上大喜，钦赐举人，命后宫遍览之。一时传为神童，不久即卒。
　　◎诸葛显圣
　　嘉庆辛酉，台中丞斐音奏称，川匪阑入汉中时，犯定军山。其间有诸葛忠武侯祠，贼恍惚见侯纶巾羽扇，率神兵数万助战，贼因以败溃去。上命葺祠以报其德。事见邸抄。
　　◎线量美人
　　蒋司农赐，为文肃公孙。承先代家世，上颇优眷。侍郎乃附和和相，因与其家人刘全等联为友谊，分庭抗礼，颇自堕其家声。朱文正公曰：“使戟门不趋和相，自守家范，其侍郎固在也。今周旋若此，乃终未能改一官阶，徒自减其声价，甚无谓也。”侍郎颇好声色，以为妇女颀而长者，其交始久。故预制墨线，合其度者方为收用，时谓之线量美人云。
　　◎蒜学士
　　翰林学士兴安，满洲人。中庚戌进士。公喜食大蒜，凡烹茶煮药，皆以蒜伴之，曰：“始可以延年却疾。”人争笑其迂，呼为蒜学士云。
　　◎烟洞山
　　兴京永陵前有案山，高数丈。夏秋间，其山洞中尝出白云一缕，蓊然岭头，终日不绝，土人呼为烟洞山。实国家发祥之瑞也。
　　◎神树
　　永陵中，原皇帝享殿侧，有榆树一株，高数十丈，荫庇神殿。其树枝干诘屈若虬龙状，树腰有瘿数百颗，闻土人云：“每帝后上宾时，其瘿自陨一枚，五朝皆然。”实为国家亿万年无疆之兆，宗周卜世之祥，未足比也。
　　◎满洲跳神仪
　　明堂之制，余已载诸前卷中。凡八旗长白旧族跳神之仪，今书录之，以为文献之征。宗室、王、公家每祀神，一月前，于神房敬造旨酒，用黍米糟曲如江南造酒式。前三日，每日朝暮献牲各二，名曰乌云（华言引祀也）。前一日，敬制糕饵，用黄黍米以椎击碎，然后蒸馈，名曰打糕。每神前各置九盘，以为敬献。其大祀日，五鼓献糕于明堂如仪。俟其使归，主人吉服向西跪，设神幄向东，供糕酒素食，其中设如来、观音、关圣位。巫人（用女使）吉服舞刀，祝词曰“敬献糕饵，以祈康年”诸词。主人跪击神版，诸护卫击神版及弹弦、筝、月琴以和之，其声呜呜可听。巫者歌毕念祝词，主人敬聆毕，叩首，兴。司香妇敬请如来、观音二神位出，户牖西设龛，南向以供奉之。司俎者呼“进牲”，牲入，主人跪，家人皆跪。巫者前致词毕，以酒浇牲耳，牲耳<耳禹>，司俎者高声曰：“神已领牲。”主人叩谢。司俎者挥庖人进，牲俎，烹毕及熟荐，选牲内之最精者以为醢，供神位前。主人再拜谒，巫人致辞。主人叩毕，巫以系马吉帛进，巫者祝如仪。主人跪领吉帛付司牧者，叩，兴，始聚宗人分食胙肉焉。禁令肉不许出户庭中，讳言死丧事。宾至，主人迎送不出庭门，以志敬焉。暮时供七仙女、长白山神及远祖、始祖，位西南向。以神幕隐蔽窗牖，以志幽冥之意。其祝词，舞刀、进牲祝词如朝仪，唯伐铜鼓作渊渊声，祝词声调各异焉。次早设位于庭院神竿前，位北向，主人吉服如仪。用男巫致词毕，以米洒扬，趋退，主人叩拜。其牲肉皆为俎醢，和稻米以进，名曰祭天还愿焉。再明日，于神位祈福，供以饼饵，以五色缕供神前。祝辞毕，以缕系主人胸前，以为受福。凡三日祭乃毕。其长白满洲旧族近兴京域者，其祀典礼仪皆同，但不于明堂报享焉。唯舒穆禄氏供昊天上帝、如来、菩萨诸像，又供貂神于神位侧。纳兰氏则供羊、鸡、鱼、鸭诸品。其巫用铜铃系腰以跳舞之，以铃坠为宜男之兆焉。有蒙古跳神用羊、酒。辉和跳神以一人介胄持弓矢坐墙堵上以为仪，盖其先世有劫祀者，故预使人防之，因相沿用，以为制云。
　　◎满洲嫁娶礼仪
　　满洲氏族，罕有指腹定婚者，皆年及冠笄，男女家始相聘问。男家主妇至女家问名，相女年貌，意既洽，赠如意或钗钏诸物以为定礼，名曰小定。择吉日，男家聚宗族戚友同新婿往女家问名，女家亦聚宗族等迎之。庭中位左右设，男家入趋右位，有年长者致词曰：“某家男某虽不肖，今已及冠，应聘妇以为继续计。闻尊室女，颇贤淑著令名，愿聘主中馈，以光敝族。”女家致谦词以谢。若是者再，始定婚。令新婿入拜神位前，及外舅父母如仪。既进茶，女家趋右位，男家据宾席，或设酒宴以贺。改月择吉，男家下聘，用酒筵、衣服、绸缎、羊鹅诸物，名曰过礼，女家款待如仪。男家赠银于妇家，令其跳神以志喜焉。既定婚期，前一日，女家赠妆奁嫁赀视其家之贫富，新婿乘骑往谢。五鼓，鼓乐娶妇至男家，竟夜笙歌不绝，谓之响房。新妇既至，新婿用弓矢对舆射之。新妇怀抱宝瓶入，坐向吉方。及吉时，用宗老吉服致祭庭中，奠羊、酒诸物。宗老以刀割肉，致吉词焉。礼毕，新婿新妇登床行合卺礼，男女争坐被上，以为吉兆，因交媾焉。次早五鼓兴，始拜天地、神像、宗祠，翁姑坐而受礼如仪。其宗族尊卑以次拜谒。三日或五日妇归宁父母，婿随至女家，宴享如仪。满月期，妇复归宿女家，数日始返，然后婚礼毕焉。
　　◎海超勇
　　国家挞伐四夷，开辟新疆二万余里，南驱缅夷，西翦金川，唯赖索伦轻健之师，风飙电击，耐苦习劳，难撄其锐。其中勇往绝伦以功名终者，唯海超勇公为巨擘。公讳海兰察，索伦人。幼从征西域，以步卒射巴雅尔殪之，纯皇帝特赐侍卫。其后每经战阵，以勇力显。生平唯服阿文成公，任其驱使辱詈，听命惟谨。尝告人曰：“近日大臣中知兵者，惟阿公一人而已，某安敢不为其下？其余皆畏懦之夫，使其登坛秉钺，适足为殃民具耳！某安能为其送死也？”后南征台湾，福文襄王趋拜下风，公始为之尽力。三日攻破鹿洱港，贼人以为天人从空而降，自相践踏以毙。后征廓尔喀，回京未匝月，即以病殂。上深悼惜，后川、楚教匪叛，上浩叹曰：“使海兰察在，此贼不足平也。”公善知兵，每遇战阵，兵既接，公乃敝衣布帽，骋骑绕自贼队后，观其瑕可乘者，然后集兵攻之。或以数十骑阑入贼队，左右射之，使贼队紊乱，我兵因以致胜。又能枕弓卧地听之，知贼马之众寡，及嗅马矢知敌去之远近，皆与古人暗合。其长子安禄随征川、楚教匪，殉节川中。其次子安成，少年白皙，美如冠玉，喜声伎，日游狭巷中。然勇干有父风，癸酉林清之变，余目睹其杀贼无算焉。其婿岳祥，理藩院郎中，亦以武力称职，盖幼禀岳氏训也。
　　◎伊犁疆域
