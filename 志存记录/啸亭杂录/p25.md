<!-- { "loadSidebar": true } -->
　　次日昧爽，上遣和硕额驸超勇亲王拉旺多尔济、和硕额驸科尔沁郡王索诺木多布斋、固伦额驸固山贝子玛尼巴达尔、今大学士托公津、今吏部尚书英公和先后入京，盖于路闻警报也。命八旗都统各于界域中擒捕逆匪，恐有逸贼潜大城中也。时各都统闻命皆趋出，惟成、庄二王及奕灏、安成等数人未动，殊有识也。时庄王已将林清名姓居址密札告玉侍郎麟，会英公和至，已授步军统领，因命番役张吉、高铎、徐永功三人往宋家庄擒捕林清。会有宋某举发其事，因命为引导。时由东华门溃散者，已归告林清，清踌躇竟夕不寐，绕床嗟叹，然犹希冀曹福昌之逆党应承于十七日起事者，或有所徼幸，因未逃遁。黎明时，张吉等三人已至其家，扉尚阖，张扣扃久之，林清着燕服出。张吉伪告曰：“城中事已有成，奉相公命，延请入朝。”清大喜过望，欲登车，其姊闯然出曰：“事吉凶未可知，不可独往。”张、高等推妇仆地，遂驱车返。妇踉跄归，命数十人追之，车已入南苑门。门随掩，迫者无及，返。是日停午，忽传上自燕郊回銮，逾时遍禁城皆知之，贝勒绵志持钥立东华门楼上伫望，景运门皆洞开，久之声迹杳然，盖即福昌之党所为也。余方假寐，闻之，不及着靴趋出，庆公曰：“事关巨大，我等有城守责，不可擅离，恐有他故也。”余心是其言。是时诸王大臣于各偏僻处搜捕，先后又获十余贼。有刘姓者缚卧隆宗门侧，闻火枪声，自相怨艾曰：“吾早言是物凶狠，终不能成事，若辈不听好语至此。”可见贼众皆乌合而至也。然始终不获祝现、刘呈样二人，或曰死于东华门，着青衣者类呈祥，然无左验。至祝现踪迹诡密，必有逆党藏匿之者，其事不可深诘也。是日，谕旨至，深奖皇次子之功在社稷，封智亲王，贝勒绵志以扈翌功，亦封郡王职衔，赏食俸银一千两。又择于十九日回銮，命诸王大臣毋庸远接，以靖人心。是日，庄王率兵出巡九门归，人心稍定。晚间骤闻禁城外喧哗声，俄时遍满街巷，讹言太平湖（在城西南隅）业经接战，又云西长安门已破，遍都城人声沸腾。时科尔沁贝勒鄂尔哲依图有母丧，闻变，墨缭守神武门外，纪律颇严。俄有冠五品顶戴花翎人驶马至，云欲调官兵出禁城御贼，鄂询之即趋去。又有骑白马人沿街传呼有贼，盖即福昌之党羽，期于是夜举事者。果益亭侍郎守西栅栏，有其营兵校报贼至者，果立缚杖之。时大僚有欲启神武门出兵者，幸为庄王所阻，守午门之策凌闻变，竟率兵开门首遁。赖皇次子遣安成巡察至午门，阒无一人，归报皇次子，改命公舒明阿代守之。舒招集前兵固守，得以无虞，此安成亲告余者。是夜，余闻变亦愀然变色，赖庆公抚御士卒，列队以待。命岳祥、赶兴上城了望，谓余曰：“此队文武二员殊可嘉也。”俄而大风蓊翳，新寒侵骨。至夜半，人声渐息，实无一贼焚掠，盖贼党煽惑，使我兵自践踏也。闻是夜北城有兵家，其夫出守禁城，而家无一人，其妻闻变自缢者。又闻有全家殉节者，惜不知其名。最可诧者，策凌之逃，合朝无人举劾，而是夜倡乱者，惟擒曹福昌一人，余皆不为究诘。司寇讯曹伦父子时，亦未有一人问及此夜之事，反代林清云“欲俟滑县李文成贼至”之语，以诳君父，此余之所未解者。此十七日之事也。至次早，北风凄紧，日色无光，士皆披裘立，尚寒栗无人色。所擒贼有冻毙者，其余哀号之声不止，庆公曰：“余不忍闻也。”余曰：“此皆碎尸不足以泄吾愤者，君可谓孑孑之仁也。”庆亦冁然。时同至文颖馆，始知陶凫芗尚在，匿于柜中，绝粮已三日矣。至晚，秋卿始命司员录诸贼生供，然后启神武门，递送诸贼于狱中。是日，余至克勤郡王寓中，始食秋梨数枚，前此食不下咽也。此十八日事也。
　　明日，余同诸王公迎驾于朝阳门内，常服挂珠，用兵礼也。辰刻，上乘马入都门，夹路士卒欢拜，重睹圣颜，余不禁潸然泣下也。上抚御士卒，缓辔入宫，即下罪己诏。诸王公大臣集乾清门跪读，不禁呜咽失声，唯铁冶亭宗伯云：“我辈若此尽职，而皇上惟言丛脞何也。人知其志荒矣。”上立命开内外城诸门，以安人心，又特赐将士食，命御前侍卫等视食毕，然后复命。又命庄王及贝子奕绍等入太庙、社稷诸宫殿，搜捕余贼。次日，召王公大臣于乾清宫，面谕：“近日诸大臣因循怠玩，有为朕宣劳者，众必阴挤杀之，以致有此大变。”余首奏曰：“皇上此言真切中今日之病。然臣等世受国恩，乃使今日有此等事，真愧死矣！”上首肯者再。又言：“前日朕闻报时，即命回銮，皇父陵寝在咫尺间亦不能谒。前讹言有贼三千，直犯御营之语，朕谕御前王大臣不必惊惧，俟贼果至，汝等效死御之，朕立马观之可也。”因，言：“我大清以前何等强盛，今乃致有此事，皆朕凉德之咎。”众皆鸣咽痛哭，叩首请罪。成王因言：“皇上如此圣明，百姓纵不能爱戴如父母，何以疾之如寇仇，此必有所致祸之根，容臣密奏也。”上可曰：“兄可急缮奏闻，王大臣中如有能摅忠悃者，可缮折以奏，待朕裁定。”众叩头谢。上又曰：“此中亦真有为朕出力者，朕习知之，不必因此生怠也。”众又叩首出。时有欲合避邪丸药，使诸内监服之，以却其邪谋者，继又作尔汝之辞，上皆笑而不答。即出，余笑谓成王曰：“此何异杨武陵默诵《华严》却贼之故智也？”成王艴然曰：“伊之才何得譬武陵，直郭京、申甫流耳！”因脱帽掷床上，众皆轩渠。是时拉旺多尔济等奉旨率健锐营兵弁往剿东董村及宋家庄诸处，贼已弃巢逃窜，超勇王遂聚火焚其室，终夜火光燎然。京兆尹以贼人啸聚，请独对，而超勇王等适率劲旅凯旋，其漫无闻见至此。巡城御史曹恩绎、陆泌遣侦者巡逻于右安门，获太监杨进忠家书，始知其通逆谋。盖伊引贼入，见庄王率劲旅至，伊即逃入直房，闭门晏寝。至是事定，始遣仆通信于其家，乃被获，实天意也。上命承恩公和公世泰至其家搜刀布出，乃伏法。
　　二十三日，上御丰泽园亲讯逆党，诸御前侍卫佩刀环立，威仪甚肃。上命庄、超勇二王坐于御座侧，引刘进财、刘金至，上问曰：“汝等皆朕内侍，朕有何待错汝等，乃萌此逆谋也？”二阉贼俯首称主子饶命者再。上笑曰：“汝既顺林清，应与朕作尔汝之辞，何得尚称君上？”二贼无词，上因命夹打毕牵去。复引林清至，上问其何故蓄逆谋，林清曰：“我辈经上有之，我欲使同辈突入禁门杀害官兵，以应劫数。”上又讯问其党，清曰：“有包衣人祝现为党中巨魁。”上因回顾刑部诸臣，问祝现何在。尚书崇禄奏曰：“业经正法。”侍郎宋公奏曰：“尚未缉获。”上首肯之。因顾庄王曰：“外间讹言太监皆叛，今日审明除此数逆外，朕之内侍非尽叛也。”玉音申谕者再，盖安反侧心也。因命将林清等即时正法，遂起立，众扈从入宫。余是日亦佩刀随往，目击其事。后乃有妄言林清有诸邪术及诸悖逆不服之言，皆齐东语也。其后步军统领、五城御史等，陆续捕获从逆贼党，上优赉升擢有差。乃革吉伦、玉麟职。其日未及入禁城之大臣，大学士刘权之、刑部尚书祖之望、礼部尚书王懿修等皆命致仕。副都统杨述曾以其协和门捕贼功，宥死戍于边。护军统领明志以是日入直者乃其所属，亦革职，发往东陵赞礼郎上行走。后于十月间，步军统领英公和因访获曹福昌从逆有证，遂逮其父曹伦至，御讯于丰泽园，即时正法。以失察故，革禄康、裕瑞职，发往盛京居住。曹福昌临刑时告刽子曰：“我是可交之人，至死不卖友以求生也。”此英诚公福克进亲闻知者也。逾年，裕丰匿告事发，革其王爵。其党虽陆续就擒，然祝现、刘第五至今逋逃漏网，尚未明正典刑，殊使人愤悒也。呜呼！林清一妄男子耳，焉有当此海宇升平之日，聚数百不逞之徒，乃欲直犯禁阙，图谋不轨，洪荒以来，有此事乎？而凶狠之辈，听其怂恿指挥，甘罹危险以图徼幸于必不能成之计，亦可谓至愚矣！
　　◎滑县之捷
