<!-- { "loadSidebar": true } -->
杨掌生孝廉《京尘杂录》
序
 　　英雄老去，东山丝竹之场；妇女生愁，北地燕支之色。结真赏于牝牡骊黄而外，居然翰墨生香；定品题于须眉巾帼之间，毕竟人才难得。宦游如梦，空留镜面之缘；傀儡登场，重演石头之记。文章憎命，岁月催人，此渴司马未免有情，醉太傅于焉增感也。则有杨君掌生者，蕊珠旧史，明月前生，以卢前王後之才，为赵北燕南之客。十年薄宦，一介书生，辰溪之戍梦轮回，京洛之风尘寸积。德音鸑鷟，妙句欲仙；崔珏鸳鸯，婆心是佛。有花有酒，浇磊块于胸中；选色选声，阅沧桑于眼底。逢场作戏，借物抒情，拈来记事之珠，数遍後庭之玉。心识耳闻目睹，著手成春；过去现在未来，从头说法。厘为四集，赞以一词：丈夫不遇于当时，良有以也；秀气独锺于男子，亶其然乎。爰有月地词人，雲林高士，藏鱼生蠹，窥豹见斑。追思往日交游，浮生如寄；检出返魂遗草，炙口犹香。拟付手民，俾留心血。吉光片羽，遗将雲鸟之音，印爪残泥，犹作飞鸿之字。天涯知己，长留文字之因缘；地下有灵，应念裳袍而感泣。兹当校雠蒇事，弁言简端；溯彼来由，志其缘起。长安日近，如听承平雅颂之声；江上风雲，胜读乐府琵琶之曲。光绪丙戍夏四月，上海同文书局主人序。 

卷一 长安看花记
 　　（我生也晚，不及见乾隆嘉庆间人。比来长安，四喜部诸人又多转入春台、三庆部矣。辛壬癸甲以来，淹留京邑，洛阳名园日涉成趣，青衫尘满，翠袖寒多，回首前尘，但唤奈何。丙申夏五，适遇韵琴新来保定，皇州春色，尚能言之，然所识已大半道光十六年内所生人矣。嗟夫！此中人不过五年为一世耳。仆北来曾几何时，已不胜“风景不殊”之感。金尊檀板，翠海香天，坐享盛名，消受艳福，爽鸠之感乐，果未渠央耶？仆旬日将仍入春明门，辄篝灯记此，以授韵琴。他时良辰美景，赏心乐事，能念及软红十丈中，尚有人低徊慨叹，如桓大司马者“在否也”。佛说因果曰“去来今”，今仆说现在法，故但据目前为断，缀《莺花小谱》、《听春新咏》、《日下看花记》之後，与之别行。蕊珠旧史掌生记。於时荷花生日，有约避暑古莲华池上，以使君五马所驻，踟蹰竟不果往。） 
　　（汤临川自题所填南北曲云：“玉茗堂开春翠屏，新词传唱《牡丹亭》。伤心拍遍无人会，自掐檀痕教小伶。”嗟夫！解人难索，自古已然。小伶自教，固犹愈於执涂人而语之，不然而西子駴麋，其不遭按剑者几希。阿掌醉後又题。暇尝集《世说新语》得二事，曰：桓子野闻歌唤“奈何”；王伯舆为情终当死。典午风流，令人神游心醉。世传俞华首大夫中考功法，其劾语曰：“稍有晋人风度，全无汉官威仪。”俞闻之笑曰：“全无汉官威仪，似我矣；晋人风度，何止稍有？是非真知我者。”嗟夫！世岂真有此人哉？吾固将买丝绣之。丁酉中秋记于小霞所居梦侠情禅室。） 
　　秀兰，范姓，字小桐，吴人今日之牡丹花也。美艳绰约，如当年蕊仙，而品格过之。风仪修整，局度闲雅，金粉场中，艳而能静，拟之《石头记》中人，大似蘅芜君。天香国色，艳冠群芳，故应一时无两。尝演马湘君画兰于红氍毹上，洒翰如飞，烟条雨叶，淋漓绢素，或作水墨，或作著色没骨体，娟秀婀娜，并皆佳妙。顿觉旗亭壁间，妙香四溢。诸游冶少年，争就场头乞得，珍重装池，锦带玉轴什袭藏弆。有不能致小桐手迹者，自惭为不登大雅之堂，自惭为不韵。其见赏时誉如此，洵佳话也。师吴今凤，字桐仙，为小雲高第弟子。小云者，故四喜部名辈胡法卿也。桐仙既别入春台部，自立门户，日从士大夫擅九能者游，文采照映，声施烂然，又得小桐美而慧，比之如意珠矣。所演杂剧，如葬花、折梅、题曲、雨词、瑶台、渡泸，皆有可观。动止蕴藉，妙于酬答。对之者未尝见其有疾言遽色，而神韵渊穆，令人自尔倾倒。当日呼王妃太真为解语花，其态度宛然在人心目中。所居曲房小室，张自画兰蕙小幅，袁琴甫为补缀盆石，韩春卿为题八绝句，绿窗人静，空谷生香，游人入服香小坞者，如置身李贞美十娘家。洗桐倚竹，言笑宴宴，迥非凡境。梨园中以光裕堂为第一世家，有以也。丙申暮春二十三四日，小桐于北孝顺胡同燕喜堂，张筵召客，光裕堂既以三世擅盛名。小桐又以和气汤醉天下人心，于时窦霍豪家，五陵游侠，荐绅贵介，过夏郎君，莫不骏奔麇至，来会者六七百人。妙选春台、三庆、四喜、和春、嵩祝五部佳伶合为一班，试雲想之衣裳，奏锦城之丝管，卜昼卜夜，欢乐未央，笙歌灯火，极一时之盛。酒半，小雲、桐仙、小桐率诸郎以次前捧觞为客寿，客莫不欣然釂三爵。自乾隆丙午，陈渼碧为海门太守祖席，召客宜庆堂，五十年来复见今日，洵太平盛事也。犹忆春初元夕，同人小集五和楼，小桐即席乞镌服香小坞印，余时已被酒，车中携有青田佳冻，扶醉仿曼生法，奏刀砉然，颇有汉人刻玉意。是夕，集玉连环室，复为桐仙作竹如意斋画印，围炉烧烛，铁笔纷披，狂奴故态，不堪回首。吾友赵友竹贻我纨扇，画小桐小影，神情态度，无一不肖，命之曰“国香秀影”，凤翎尝乞填《国香慢词》题所画兰，诺之，久未命笔，後检《樊榭山房集》有《咏素心兰》国香慢一调，即以移赠。端居多暇，乃按谱依韵，和厉太鸿词，题扇头小桐像，画中人自足千古矣。（春台部。寓陕西巷延陵光裕堂） 
　　（桐仙画《三友图》，自命为松，闰桐为梅，而以竹目小桐。余作《帝城花样》，命桐仙曰修竹，今乃移赠小桐，儗人必于其伦。桐仙所品题，似觉未当也。图绘各半身行看子，分装为三巨册。遍征诸名士为诗歌小桐一图。象形固不甚肖，以视友竹所画，展向春风，似曾相识，是耶非耶？下笔有神耶？妙画通灵耶？方写真时，固未尝刻意摹仿，极力求肖，而传神写照恰在阿堵中，好本天成，妙手偶得之，绘事何莫不然？余对簿日，书笈寄友人家，比就道，简行李，则友竹画扇不知谁何胠箧攫之去矣。年来在五溪戍所，殊有江州黄芦苦竹之感，每当风月娟好，花酒流连，坐忆故人，辄咏江文通赋曰：“黯然销魂者，惟别而已。”余又有《春灯问字图》册子，乃余及内子小像，亦并攫之去，盗亦有道，可为喷饭。 
　　鸿翠，俞姓，字小霞，初名绮文，更名雯，画兰款署“吴下阿蒙”，俞雯是也。与韵香同里同师，故其行动举止，都无俗韵，标格如水仙一朵在清泉白石间。余尝以初度夏，偕友人访之，芍药已过，樱桃初熟，文窗四拓，帘波如水，柳丝竹影中，微飏茶烟一缕。径造其室，则小霞方独醉一壶，手黄庑堂《香屑集》曼声讽咏，令人想见谢镇西夜泊牛渚，闻袁临汝郎隔舫咏史情事。见客初不甚酬对，而谈言微中，使人之意也消，洵佳士也。昔韵香居传经堂，以第一仙人为广大教主，望之者如藐姑射神人，嵩祝部一时声誉顿起，尔时虽有蟾桂、鸿喜同居，无能为役也。韵香既没，传经堂转入春台部，得小霞，乃殊有太原公子裼裘而来之概。昔郗公谓其门生：“王氏诸郎，羲之最佳。”正谓其能不自束缚耳。後来之秀，位置第二，乃拜虎贲，非认鲁公也。玉溪生诗云：“月没教星替。”若小霞者，神明玉映，可谓长庚伴月，又非三心五噣比矣。（春台部。寓韩家潭传经堂，後转入四喜部，寓石头胡同内羊毛胡同咏霓堂） 
　　（小霞，吴中旧家子，父故隶巡抚使者麾下为材官，有男子子八人，小霞行第三，以嘉庆二十五年庚辰生，故小名阿龙，晋人言阿龙超，阿龙故自超此之谓矣。余曩遇阿龙，殊落落，故《看花记》为立传，著语殊寥寥。丁酉春，小霞既脱弟子籍，仍寄居传经堂，乃与余过从日习。秋七月，余以顺天科场事逮系诏狱，小霞职纳橐饘焉。先是，余效唐人曹尧宾体作《游仙诗》十五首，述乾隆嘉庆间轶事，一咏黄县丞仲则景仁云：“琼萧金管集莺簧，广乐钧天奏未央。亲见生天黄仲则，淋漓粉墨又登场。”一咏罗山人两峰聘云：“两峰鬼趣渚犀然，孤竹俞儿在眼前。岂是不能画鸡犬，薄他舐药便登仙。”小霞每以为戒曰：“以子才华，如日在东，奈何效唐子畏、杨升庵、康对山诸公失意所为？窃恐文人无福。”不幸言而中也。嗟乎！言犹在耳，所谓楚王子围不能自克，以及于难。天实为之，谓之何哉！小霞能画兰蕙，水墨淋漓，落纸辄数十幅。其人胸次洒落，品格翛然，故笔墨超脱，非诸郎所可及。丁酉夏秋间，长日无事，界绢素作乌丝兰格子，为余写诗，日以七百字为率。或白日无暇，夜分归来，亦必补足之，然对客无咬文嚼字态，所为高出桐仙诸人上也。与许兵部金桥交最厚，後以金麟故，踪迹遂疏。丙申中秋，闻金桥为债家所逼，日向夕，亟驱车载数百十钱为偿之。先是小霞私蓄几二千金，供金桥挥霍尽，及出师既成约，说金钱不能遽集，乃别筹。迟之又久，自秋徂春，始得蒇事，而金桥于暮春伤寒七日不汗死矣。陈东阜鸿逵赠楹帖曰“常将肝胆酬知己，小占温柔即美人”，可谓知小霞者。小霞尝自题画兰曰：“可怜一样庭阶种，流落人间当草看”，盖自庚寅入都，为弟子者凡十年，其师初令裏头为女子装般摇会诸剧，不愿，乃改为小生。其遇可悲，其志可嘉也。丁酉秋八月，移居羊毛胡同，余为作汉碑额篆榜所居曰“梦侠情禅室”，书大门曰“华首堂”，祝小阜兵部改题曰“咏霓堂”。戊戍春，率其弟子秀芸入四喜部，或者四喜部殆将复兴乎？） 
