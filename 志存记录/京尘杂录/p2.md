<!-- { "loadSidebar": true } -->
　　凤翎，陈姓，字鸾仙，菊部中推弦索好手。演《花大汉别妻》，弹四条弦子，唱五更转曲，歌喉与琵琶声相答。琵琶在金元时本用弹北曲，鸾仙齿牙喉舌，妙出天然，媚而不纤，脆而不激，圆转浏亮，如珠走盘，真觉遏雲绕梁之音今犹未歇，非他人所能及。丰仪朗澈，笑语俊爽，双瞳人湛湛如秋水，一笑百媚，当之者莫不色授魂与。余每戏呼为玫瑰花，以其英气逼人，大似探春也。仲雲涧填《红楼梦传奇》，《葬花》合《警曲》为一出。南曲抑扬抗坠，取贵谐婉，非鸾仙所宜。然听其越调《斗鹌鹑》一曲，哀感顽艳，凄恻酸楚，虽少缠绵之致，殊有悲凉之慨，闻者自尔惊心动魄。使当日竟填北曲，鸾仙歌之，必更有大过人者。丙申二月二十九日移居藕香堂，联升旧居也。余为作小篆题榜曰“紫桐花馆”。鸾仙饮量不宏，而意态甚豪，能画著色兰蕙，虽不及小桐，亦自饶疏秀，拈毫弄翰，时时堆纸盈几案，所恨酬酢太繁，征逐日多，作辍不常，湘帘棐几往往孤负耳。春试报罢，余与黄镜生苦无憀赖，日日眠瓮头、卧垆侧，取浇磊块，与阿鸾日益习。一夕醉归，见余持六角白团扇，欣然把笔，仿瓯香馆写生法作素兰一丛，曰：“将乞填《国香慢》一调。”此梦窗自度腔，沧浪咏桂之作，所谓夷则商犯无射宫者也。余案：《梦窗甲稿 玉京谣》自注，亦云“夷则商犯无射宫”，私测制腔之意，因夷则商无射宫，皆用凡宇煞，故合写其声也。思之未得其理，不敢贸然点笔，日月匆匆，不快于怀，顷在卢龙，忽检《樊榭山房词集》有《国香慢》一阕咏素兰，其落句云：“白凤梳翎，写影雲窗。”名字事实，隐然相合，恍然忽悟此调乃周公瑾自度曲。{宾}洲《渔笛谱》自注：夷则商，是与《白石集》霓裳中序第正同，管色俱用凡字煞，与《国香慢》用凡字煞者亦同，且不犯无射宫，即以蔡元定毕曲之说证之，亦合也。樊榭老人百年前填词，一似豫为今日题鸾仙此画而作者，文章有神，良足异矣，得意之极，不觉拍案狂呼，为浮大白。余有《紫桐花馆画扇记》，详述其事，词繁不载。提取记其大略如此。（三庆部。寓韩家潭敬义堂，移居小李纱帽胡同藕香堂陈。） 
　　（鸾仙近日作画大有进境，气韵不及小霞，而姿致殊胜。小桐作双钩渲染，尤娟秀可爱。所谓“士别三日，便当刮目相待”，鲁子敬惊非吴下阿蒙矣。天下事惟在有心人好自为之，岂独绘事小道为然？旧岁所持六角团扇，今夏在小有馀芳园为友人强纂去矣。） 
　　玉香，潘姓，字冠卿，後起中前辈也。亭亭玉立，秋水为神，《聊斋志异》所谓“艳如桃李而冷如冰雪”，斯人近之。顾梁汾《咏梅》浣溪纱云：“物外幽情世外姿，冻雲深护最高枝，小楼风月独醒时。一片冷香惟有梦，十分清瘦更无诗，待他移影说相思。”空山流水，冰弦一抚，清清泠泠，令人萧然意远，目为槛外人妙玉，可谓神情毕肖。暗香疏影，故应在孤山伴逋仙偕老矣。然其掬月一出，为韩国大姨以瑶池之品，写金屋之姿，天上风月，迥非凡艳。而举体皆媚，柔若无骨，回翔旋折，飘飘欲仙，观者几欲使无方持衣裾，恐其因风而去。宜瑶台独步，演杨妃春睡，旖旎翩迁，尤非人意想所到。《瑶台》《藏舟》诸剧，皆其馀事也。夙与韵香、蕊仙齐名。韵香已如优钵曼殊，昙花一现；蕊仙亦如春深芍药，顾影自怜。惜美眷之如花，惊流年之似水，今惟冠卿风致犹存耳。娶妇名芙蓉，为国香堂爱女，璧人一双，一时称快，往往举以骄人。丙申四月十三日，花烛之夕，余为赋《贺新郎》。昔康熙朝，汪蛟门舍人纳姬，徐方虎、王西樵、周雪客、陈纬雲诸公斗险韵，同用此调，今辄依其韵，谱之不和迦陵雲郎新婚之作者，嫌太熟也。词云：“一桁帘衣卷，藕花中，并蒂移花，羊车初遣。莫笑一生花底活，未许露华轻泫。况红药、留春如茧。一笑并肩人镜里，问近来、眉样令深浅。紫雲曲，谱亲展。国香服媚名逾显，记索郎、飞白瑶台，亲题禁扁。为检河魁翻秘笈，不吠琅嬛白犬。许平视、磨砖幸免。不碍二分春似水，算长安、添数看花典。圆月照，华灯翦。”曩于甲午初秋间坐丰玉堂，大清香旧宅也。南海劳四谔士属为署额，因忆张南山司马《玉香亭词》《咏白莲浣溪纱》有“银塘风定玉生香”之句，当日南山，以此词得妇，绝妙好词也，因命之曰“白藕花吟舫”，香山鲍太史逸卿以冷金笺书之揭楣端，故词中及之。（三庆部。寓韩家潭敬义堂，移居李铁拐斜街荥阳丰玉堂） 
　　双寿，钱姓，字眉仙，吴人。嘉庆以还，梨园子弟多皖人，吴儿渐少，岂灵秀所锺有时销歇耶？眉仙如初日芙蓉，韶令天然，论者拟之以邢岫烟，神情态度，幽闲典雅，庶乎近焉。嘉庆二十年後所生人。道光十年後一时名者，韵香、蕊仙、冠卿、鸾仙、小蟾、小雲次第脱身去，秋芙最後亦于丙申夏初自立门户，小桐亦已有成说，惟眉仙、管霞，犹作笼中鹦鹉。二人皆居韩家潭，管霞居极西道北曰“春和堂”，眉仙居极乐道南曰“三和堂”，相去数十弓，两恨人望衡对宇，亦恨事也。眉仙既不得志，眉黛间常有怨恨之色，幽微掩抑，不能自胜，每诵“瘦影自临春水照，卿须怜我我怜卿”，“人间亦有痴于我，岂独伤心是小青”之句，清泪如铅水，往往以之洗面矣。道光初年，京师有集芳班，仿乾隆间吴中集秀班之例，非昆曲高手不得与，一时都人士争先听睹为快，而曲高和寡，不半载竟散。其中固大半四喜部中人也。近年来部中人又多转徙入他部，以故吹律不竞，然所存多白发父老，不屑为新声以悦人，笙笛三弦，拍板声中，按度刌节，韵三字七，新生故死，吐纳之间，犹是先辈法度。若二簧、梆子，靡靡之音，《燕兰小谱》所云“台下好声鸦乱”，四喜部无此也。每茶楼度曲，楼上下列座者，落落如晨星可数，而西园雅集，酒座征歌，听者侧耳，会心点头，微笑以视。春台、三庆登场，四座笑语喧阗，其情况大不相侔。部中人每言：“我侪升歌坐上，固无长须奴、大腹贾。偶有来入座者，啜茶一瓯未竟，闻笙笛、三弦、拍板声，辄逡巡引去，虽未敢高拟阳春白雪，然即欲自贬如巴人下里，固不可得矣。”眉仙尝演《红楼梦葬花》，为潇湘妃子，珠笠雲肩，荷花锄，亭亭而出，曼声应节，幽咽缠绵，至“这些时拾翠精神，都变做了伤春证候”句，如听春鹃，如闻秋猿，不数“一声河满”矣。余目之曰“幽艳”。尝论红豆村樵《红楼梦传奇》盛传于世，而余独心折荆石山民所撰《红楼梦散套》为当行作者，後来陈厚甫在珠江按谱填词，命题皆佳，（余最爱《画蔷》一出，《绣鸳》一出情景亦妙）而词曲徒砌金粉，绝少性灵，与不知谁何所撰袖珍本四册者同为无足重轻。故歌楼惟仲雲涧本传习最多，散套则有自谱工尺，故旗亭间亦歌之，然琐琐余子，无堪称作。潇湘馆主人者，虽有佳品，非过于秾即失之劲，盖冷艳幽香，固自与夭桃郁李不同。惟眉仙差能近似耳。《疗妒羹》小青题曲一出，为小桐擅场，惜不令眉仙演之。三和堂主者曰：叶老四，太湖人，其弟子在眉仙前者，有皖人丁春喜，字梅卿，後别居浣香堂，其面目性情皆与眉仙绝相似，安详静穆，对之令人躁释矜平。晋宋人所谓“春日携双柑，斗酒听黄鹂”可以为俗耳针砭，诗肠鼓吹，正谓斯人。当时评者以春喜为《诗品》中神品所云“不着一字，尽得风流”者也。吾闻其语，未见其人。每对眉仙，辄起虎贲之思。（四喜部。韩家潭三和堂，双寿移居石头胡同椿年堂，春喜移居浣香堂） 
　　（丁酉初夏，余在通州书眉仙此传，装潢讫，入都即授之，而眉仙己别居石头胡同椿年堂矣，为之一快。传中写出幽忧情状，自谓颇能绘影绘声，不忍弃置，仍使张之壁间。时琯霞亦已脱籍，仍居春和堂。凡眉仙一辈人，皆自立门户矣，惟小桐屡有成说，卒不能自拔。古乐府曰“泻水置平地，各自东西南北流”，“杂花生树，群莺乱飞”，飘茵堕溷，各有因缘，命也如此，夫复何言？） 
　　陈玉琴，字小雲，此碧桃花也，拟之《石头记》中人，极似宝琴，眉目肌理，意态言笑，无一不媚，而安雅闲逸，温涧缜密，有时神明焕发，光照四尘，对之如坐春风，如饮醇醪，古人称温柔，惟小雲足当此二字。比德于玉，无愧璧人。好从文士游，讲论申旦，娓娓不倦，风韵固自不凡。其同家数亦好从文士游，盖俱为碧雲弟子。碧雲当日温文尔雅，妙擅清誉。二人同师，家法固在也。《玉簪记》茶叙问病，雨初演之，能状其痴情一点；小雲演之，则慧心四英，可谓各得妙姑之一体。小雲之为人，癯不露骨，丰不余肉，香而不腻，圆而不甜，风流蕴藉，无纤毫俗韵，将来此中人福泽，当以小雲为最，他人不及也。昔无锡清微道人所居曰“福慧双修庵”，人间天上二者难兼，若小雲者，其庶几乎？妙雲吴人，小雲皖人，其父机匠也。碧雲既南归，妙雲仍处深山堂，小雲别居辉山堂，即四顺堂旧宅也。自南中迎其父母，偕新妇来，并携幼伶七八辈，正拟聘师起科班，而小雲遽中法。丁酉冬，夜有筦库吏及户曹掾招转饷官饮其家，从者误触巡城御史车，遂并逮小雲付秋曹，以所司钱谷出纳事群饮聚谋，祸且不测。或为宛转维持，始得从薄谴，坐以吸食鸦片烟，论城旦舂徒迁安。（此狱，山东司承谳诸郎官有曾为侍御史者，颇以恶诡作剧供笑乐，当之者几不能堪。迁安尉刘君鼎勋，河南人，平日玉楼金埒，踪迹颇勤，金铃十万，余乃以故意望之，杜牧湖州十年乞官上笺者，亦具有因缘也。）然已狼藉如薛幼芳矣。时同坐系者，有伍兰凤，字韵秋。张绪当年亦佳伶也。先是四顺堂以男女混杂，累北部尉，及丞罢官，越一年而小雲又及于难。或谓宅相不吉，理或然与？然余所评福泽之说遂已不验，天下事不可料如此。噫！（三庆部。寓韩家潭深山堂，玉琴移居辉山堂，妙雲仍居深山堂） 
