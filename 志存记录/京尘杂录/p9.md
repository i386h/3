<!-- { "loadSidebar": true } -->
　　吴金凤，更名今凤，字桐仙。聪颖特达文而又儒，近日文人所称“吴下阿凤”是也。其师小雲，名法庆，故四喜部名辈。桐仙既入春台部，遂有出蓝之誉，风格洒然，谈谐笔札，色色精妙，所与游多当世文士。性复苦溺於学，故朱蓝湛染，厥功甚深，又能出其馀以教其弟子。弟子曰小桐，《长安看花记》所推为压卷牡丹花者也。所居曰“玉连环室”，又有竹如意斋，插架皆精册帙，几案间错列旧铜瓷器数事，咸苍润有古色，过其门者或闻琴声泠泠出户外，皆曰：“此中有人。”诸名士以春秋佳日，集其家，阄题分牌，桐仙必与参一席。墨痕淋漓襟袖间，与酒痕相间也。尤工绘事，师袁琴甫，学瓯香馆写生法，作没骨折枝花卉，殊有生趣。而酬应过繁，忽遽中往往金静川、安次香诸君为之捉刀，故外间兰亭颇多临本，然非曹洪倩人之比也。所以韵语楚楚有致，暇复倚声学填长短句，亦自可诵。每于觥筹交错之时，偶出一语，指事类情，一坐尽倾。好从诸文士游，诸文士亦乐与之游也。以故，年逾弱冠，而寻春车马，犹烂其盈门云。先达中，乙丑一科人赏识桐仙者最多，往往以门生畜之。学作小楷，书殿试卷子，高积盈尺，我辈过夏举人且逊其勤苦。行草书亦皆秀润流利，不似“时过然後学”者。兹事虽关人工，殆亦由天授也。王子猷性爱竹，所居辄植之，曰：“何可一日无此君。”东坡居士诗：“宁可食无肉，不可居无竹。无肉令人瘦，无竹令人俗。”吴大帝言：“顾公在坐，使人不乐。”而晋人又言：“坐无车，公不乐。”人亦可以审所自处矣。若桐仙者，可封潇洒侯，菖蒲下拜，甘蕉许弹，坐对此君，自尔翛然意远。（春喜部。寓五道庙春泉堂，移居陕西巷延陵光裕堂） 
　　（桐仙先画《对菊图》，自题五绝句，和者甚众，後又画《三友图》征诗，自迭前韵为倡，诸题咏者尚多和其自题《对菊图》五诗韵云。周太史艾衫为作小品四六文序，工致秀韵，雅称才人吐属，以冷金笺书之，作《麻姑仙坛记》楷法，精妙绝伦。丁酉，桐仙乞题於余，未及命笔而难作。明年春，出戍湖南，友人为我料理行李者，遽收入箧衍，间关万里，相随来五溪，人不识桐仙者，一展册，如见其人。此亦香火因缘也，影里画中，如何如何。） 
　　王常桂，字蕊仙。壬癸之间，与韵香、冠卿鼎足而立，名在第二，目之曰蕊榜。是时韵香为广大教化主，是国香也，以韵胜；蕊仙，牡丹也，为艳品；冠卿，梅也，为清品。冠卿，清不知秋，无复人间烟火气，标格过蕊仙，而风度不及；然蕊仙所以逊韵香者，亦正以美而艳为累，不得不让上界仙人出一头地耳。蕊仙丰容盛鬋，严妆袨饰，往复进退，光动左右，求之凡女子，殆无其匹。想见当日王明君结束，提琵琶出汉宫，上殿辞别，光艳照人时。唐人呼太真为“解语花”，又曰“海棠睡未足”，而元微之《会真记》之状莺莺，则曰“娇羞融冶，力不能运肢体”。写美人浓艳凝香，千载下犹令人神往，不意蕊仙乃以一身备之。当日於锦绣万花谷中，如火如荼，压倒群芳，独占春光九十，使观者沈酣其中，目不给赏，岂浪得名哉！（春台部。寓李铁拐斜街馀庆堂，移居臧家桥玉皇庙槐庆堂） 
　　庄福宝，字春山，三庆部郁大庆弟子也。後乃自居玉照堂，色艺不过中人，而语言妙天下。其为觞纠酒录也，座中无虑数十人，人各有性情，有面目，有技艺，有志趣，有喜忌，或动或静，或默或语，帬屐杂遝，觵斝横飞。春山从容酬畣，或迎其意以发之，或导其意以远之，或如其意以偿之，或助其意以足之，莫不欣然开口而笑，各得其意以去。信乎春山为如意珠，虽取诸其怀而予之，不是过也。有时名流燕集，洗砚磨墨，折笺蘸笔，选香而添，掷花而润。当之者往往如张长史见担夫与公主争道，忽悟草书意势，触处洞然，风发泉涌，汩汩其来，不可方物矣。又如说平话、斗险语，径路既绝，风雲未通，诸名士方且摇玉柄麈尾、擎铁如意，瞪目哆口如木鸡，春山往往於辞理将屈之时，如谢道韫施青丝步障为小郎解围，或竟如玉环妃子见皇帝博道已失径，放玉色猧子乱局，一笑而罢。生平对客，不为危言激论，而对之者未尝不意也消。谈言微中，可以解纷，春山有焉。曩家居时，见父执叶教习星曹书赠六篷船中人集句，云：“秋菊有佳色，春兰如美人。”今日国香服媚，非韵香莫足当之。至若东篱把酒，坐对南山，伴柴桑旧宰，独占秋光，翛然世外，绝无点尘，幽香逸韵，自足千古，春山庶几近之矣。文盛堂弟子在春山以前者，有萧玉林，字雪珊，後别居文林堂。予不及识其人，闻其色艺俱佳，当年与梅卿、浣霞、竹春、秋棠诸郎，皆诗品中人。老辈中论道光初年人物，必举及之。其得名在春山先，固不愧卢前王後也。尔来脸玉犹润，喉珠不圆，退处玉照堂中，日倾三蕉，自取毛醄。惟二三旧相识，招邀谈燕，筹花喝月，媵谑贡欢，相与倾倒。暇或与其侪偶中知已数人，沈李浮瓜，亲戚情话，如说开元天宝盛时，不复锦巴缠头，作曩日狡狯事。即或偶遇後生年少，兴高采烈，揎袖脱帽，汹汹拳拳，不过付之一笑。唐人咏班倢妤曰：“总向春园裏，花间笑语声。”其超然远引，不欲多上人，为不可及也。郑秋江尝谓《莺花小谱》有曰：“反舌已声乾，舞东风、兴未阑，筵前笑语司空惯。”刻毒哉斯言！闻之者能无痛哭？予识春山最迟，问其年，曰“二十”。呜呼！乾隆年间魏长生年廿七，始自蜀来京师耳。比其入双清部，享盛名，已当壮年。今日成功者退，乃在弱冠时，否者群起而姗笑之，乌知阿婆三五少年时，亦曾东涂西抹来哉？噫！（三庆部，寓大外廊营口文盛堂；郁福实，出居王照堂，初在王广福斜街，後移居石头胡同；玉林出居文林堂。） 
　　张双庆，字莲航，扬州人。初入京，在宝善堂，与小天禄、天寿、天然同居，隶嵩祝部，後入玉庆堂，亦隶嵩祝。其师吕胖子，故春台部小凤、小翠之师也。莲舫既聪颖异常儿，又得名师循循善诱，演《失约日月图》一出，声名即大噪。辛卯百花生日，即脱弟子籍，距客岁冬日长至登场，甫三月耳。後辈小蟾、小香皆十五岁自立门户，梨园中拟之少年科第，弱冠衡文，令人艳说。如张东之，跪奉千佛名经，顶礼膜拜，慨然有成佛生天之想。以视莲航，乃又如李长源，以神童侍禁籞，总角婉娈，即厕身玉堂，读中秘书，恩遇无与为比，是真天仙化人，飞行绝迹，又非下界尘凡所敢望其肩背者矣。莲航以道光十年二月来都下，期年而业成名立，家室完好。畜弟子三人，有齿长于其师者。师徒跳荡嬉戏，笑声日吃吃不休。是时莲舫年才十三耳。求之古名将中，如淮阴少年，一旦登坛拜将，将百万兵指挥如意，一军皆惊；无论李广不侯、自叹数奇者徘徊仰企，歆羡无已；即百战功成，图画凌烟，河山带砺，爰及苗裔，而劳逸难易，迥乎不侔。盖此事自有天授，殆非人力所能与矣。其居室在小安南营，曰“莲舫堂”，即长春旧室也。余识之稍迟，以阿芙蓉故，弢光敛采，几如李夫人转面向壁时，令人不禁有美人迟暮之感。然长身玉立，意思翛然，神采清澈，有蔬笋味而无酒肉气，如铁梗海棠，虽届春泞，终不与芍药肥浓同争俗艳，固犹不失为清品也。初出师时，在三庆园演剧，方盛暑，部中人戏谓莲舫：“盍饷我辈西瓜消渴？”则笑而应曰：“诺。”百余人恣啖，顷刻尽卅余千。时甫自维扬逆其母至，大駴曰：“费金钱虽无几，然此儿如此豪举，吾恐其它日难为继也。”至今歌楼中犹能道其事。当日豪华跌荡，光辉四英，彼委琐龌龊儿，对之能无颜汗？（嵩祝部。寓韩家潭宝善堂，转入小李纱帽胡同玉庆堂，出师後自居小安南营莲舫堂） 
　　天禄，檀姓，或云默斋教授之孙也。元时有歌伎真真，自言“建宁人”，西山後裔。姚牧庵为翰林学士承旨，於玉堂开宴日见之，为白丞相三宝奴，落其籍，以妻小史黄康明德之。後门户{艹灵}替，遂乃往往有此，可为浩叹。今天禄与殷采芝、陈四同掌春台班事，闻人言：“给孤寺西夹道望江会馆，亦天禄掌馆。”则其部署固自可观。顺林者，字砚香（或作艳香），禄族人也。幼随其父入都，居国安堂，与天禄所居国香堂为辈行。二人皆名门，而後起殊无足数者。天禄有女曰芙蓉，明慧艳冶，有长安丽人之目，都人士闻声倾想，红襟小燕入幕窥帘，思窃比西家宋玉者，以千方百计得玉香为快婿。於归之夕，催妆却扇，喜可知也。於时日下，群公衮衮，识两家者咸会丰玉堂、国香堂，两地笙歌灯火，极一时之盛，花天月地，又添一段佳话矣。先是，天禄畜一弟子，学唱武小生，颇秀慧。一日酒楼演剧，座中有入觐刺史，怪其神情不类优儿，有所枨触，亟还寓召之来，细诘姓氏里居及坠落之由，则从子八九岁时迷失道，为人略卖者也。刺史大恚恨，鸣之官，禄多方夤缘，乃得薄谴论城旦舂。岁满复归京城，依然傅粉登场，聚徒教歌舞，意气扬扬，甚自得也。余尝有诗云：“茵溷无端堕落悲，幼芳狼藉有银儿。酒边更读王郎曲，天禄生还喜可知。”昔宋南渡时，伎薛幼芳为朱道学文公先生所窘，无他辞，但曰：“不可以吾污士大夫。”乾隆间陈渼碧被逮，荷校以徇，逐还四川。而国初苏州王紫稼重入都，谒龚太常，竟为江南枝御史杖杀。薄命遭逢，又有幸不幸焉。顾黄公有《读梅村王郎曲题杂感绝句》，自注序述王郎事甚详。所云“广柳纷纷赴盛京”，又云“争拍冰轮上马行”，皆指顺治丁酉科场事，吴汉槎诸君东戍宁古塔者而言也。旧与天禄齐名者天寿，徐娘虽老，风韵犹存。今出临红氍毹，固犹在天禄之上也。顺林近日惟与旧相识数人往来，偶携弟子赴歌楼，亦不复酬应，盖已鬑鬑颇有须矣。（天禄在春台部，寓朱家胡同国香堂；顺林在三庆部，寓百顺胡同国安堂。） 
