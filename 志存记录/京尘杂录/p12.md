<!-- { "loadSidebar": true } -->
　　福龄，字春波，郁大庆犹子也。自春山出居玉照堂後，文盛堂“门前冷落车马稀”矣。既得春波，门风复振，格局秀整，神采焕发，桃花靧面，光艳照人。尤不可及者，长眉入鬓，时露异彩，如春雨初霁，远山新沐，浓翠欲滴。昔隋殿脚女三十人，惟吴绛仙善画长眉，打浆踏歌者群相仿效。有司日给螺子黛五斛，绛仙独得波斯真品，炀帝目之曰“秀色可餐”。坐对春波，仿佛想其媚妩，曹子建感甄赋曰“修眉连娟”，《西厢记》北曲惊艳曰“宫样眉儿新月偃，侵入鬓边”。若春波者，固天之生是使独，非京兆尹所能点染，更无事乞灵於颊上添毫手也。龚小玉尝谓春波之眉、鸾仙之目，使合为一人，当其秋波一转，能令天下铁石肝肠人一齐心荡。善哉！可为知言。史邦卿、瞿宗吉辈填《沁园春》词连篇累牍，固犹未免在温柔乡中为门外汉也。（顾梁汾《登雨花台词》“如此江山，刚换得才子、几篇词赋”可为片言居要。）春波之为人，温克沉默，不苟言笑，其意穆然以深，不屑屑求人怜，亦未尝高自位置。自命不作第二流，而人亦自不能竟度外置之。锺夫人自是闺房之秀，斯人谓矣。三庆部近日玉筍环生，望之如瑶林琼树，要当以春波为翘楚。性情极似藕香榭中惜春。碧玉初年，身量未足，亦正如此。或言春波似藕官，亦近之。在群芳中，当是素馨花，皑皑如雪，皎皎如水，又复清而能腴，洁而能隽，岂凡卉中所能有其色香味？同人尝集福兴居之醉乡深处，坐中有秋芙绝缨错舄，语笑喧豗。秋芙自命酒人，欲矜大户，动以陈元龙湖海间豪气压人，淋漓酣嬉颠倒，如项王巨鹿之敌章邯，诸侯皆从壁上观；如光武昆阳之破寻邑，雷雨大作，屋瓦皆飞。意气之盛，几几乎有不可一世之概。一鼓作气，狂态尽露，莫可禁遏。不逾时，玉山自倒，非人推矣。春波微笑不言，而杯到不停。《三国志注》称“邴原饮至一石，容色逾庄”、“黄叔度汪汪如千顷波，澄之不清，淆之不浊”，古人所难，今复见之，可谓善《易》者不言《易》矣。雨初饮亦甚豪，以出冠卿门下，偁酒世家，倾翻北斗，吸尽西江，有此雄概。然“酒酣喝月使倒行”以当春波，固犹是中驷耳。冠卿每叹曰：“当让此子出一头地。”（三庆部。寓大外廊营文盛堂郁）
　　爱龄，字小香，亦後来之秀也。演《邯郸梦》为打番儿罕，绯缨绣袍，结束为装，舞双枪如梨花因风而起，观者光摇银海，万目万口，啧啧称叹。公孙大娘舞剑器浑脱，浏漓顿挫，有此妙手。三庆部如意《打桃园》，掣大刀，旋转如风，擅一时技击名，不足敌小香也。吾在保定，尝见三台部双禄卖艺，拳棒刀枪，色色俱妙。最後舞流星，风驰电掣，乃如五色舍利，大放光明，普照世界，叹为绝伎。小香不及双禄之兼擅，双禄亦逊小香之专精也。使二人见面，各出所长，正当爽然自失耳。小香偶亦裹头作天魔舞，歌喉颇嘹亮，然究非所长。虽习武小生，而对人宛转如意，无介胄容，亦无脂粉态。大抵柔媚是吴儿本色，小香则别饶清致，秀外慧中，茶筵酒座，芗泽微闻，其风味如佛手柑，清夜静对妙香，可以忘言。纱厨窣地，桃笙腻滑，执<分瓜>瓠斝，品梅花雪水，但觉清气袭人，不知身在瑶台第几层矣。古称可人，又曰可儿，小香有焉。潇湘馆中紫鹃也。闻小蟾言：曾有伧父，以多金啖小香，屡逼之，小香如墨翟守宋，不穷於应，最後且恚且胁，不胜其嬲，痛哭而罢。後来之秀，守身如玉，岂寻常迭被铺床者，所敢望其肩背哉？（爱龄在三庆部，寓韩家潭敬义堂，移居香雪堂；如意在三庆部；双禄在保定三台部。）
　　（常州陈少逸《品花宝鉴》第二十三回，有“兰保侮”一条，其智有足多者，然以视小香，固有上下床之别。宋人蔡友古词有《洞仙歌》一阕，有绘声绘影之手，其结句云“我只为相思特来，者度更休推，後回相见”。吾尝见友人慕秋芙者，如文园令病消渴，愿得金茎仙掌一滴露，网设鸿离，轨濡雉鷕，狐绥绥，虎耽耽，整冠昧李下之嫌，盗铃慰桑中之喜，然而鄂君未举夫翠被，神君犹隔夫绡帐，扑朔迷离，是耶非耶！虽自命秦宫一生花里活，其如三生石上无一笑缘何。唐张籍乐府曰：“还君明珠双泪垂，恨不相逢未嫁时。”夫乃叹有情人都成眷属之方，此愿固未易偿也。“覯闵既多，受侮不少”，鄙人从旁盱衡久之，不忍其訽，乃录友古词，书折迭扇子贻之。见者莫不绝倒，爱我者或箴我：“奈何作此虐谑，毋乃绮语罪过？”虽然，区区之心，但祝回头，敢辞饶舌？歌以谇之，谇予不顾，吾末如之何也已矣。）
　　（小香与小蟾交最契。丙申秋，小香出敬义堂，方绸缪居室，小蟾适於重阳前有西江之行，春源堂舍宇器用尽，举畀小香。今雪香堂中一切位置，皆仍小蟾之旧也。小蟾落籍时，年十五，小香亦十五岁，自立门户。小蟾不畜弟子，今小香有弟子二人矣。以齿则师徒固相若也，嬉戏跳荡，嚣嘑喧呶，无家人礼，如魏叔子所传万安卖酒者郭节然。尝与友人论之，小蟾如蒋虎臣、梁山舟早赋遂初；小香则如侯官老儒，食报隔世。弱冠巍科，出掌文衡，文福兼隆，殆由天授。能使老师宿儒艳说其事，羡极泣下。梨园中又添一段佳话也。）
　　小秀兰，胡姓，初字韫香，更名香吏，春晖堂方三林弟子也。以其与小桐同名，故称小以别之。儿遂乃已知名，俯仰身世，小桐能不怃然。柳五儿为芙蓉女儿後身，此儿仿佛遇之。其人有鸾仙之修整而不，有冠卿之秀澈而不冷，清而和，朗而厚，置之瑶林琪树中，风骨端凝，意态俊爽，可称东海秀影。予昔於《看花记》中品之曰：“其姿致如牵牛花，墙角篱根，娟娟一朵，点缀秋光，凉翠欲滴。秀色可餐，如当椎牛行炙之後，餍饫肥甘，忽进蔬笋一柈，入口脆美，清快无比。又如妃子酒後啖荔枝过量，浆热体烦，得玉鱼含唇舌间，凉沁牙齿，顿觉举体清适。如苏易简月夜解酲，自称冰壶先生，不数金茎解渴。”是时与香吏殊落落，但见其局度安详，不兢不絿，不吴不敖，谓其得清气多，故其言如此，实未足以尽香吏也。宜黄符雪樵於香吏极所醉心，始予不谓然，久乃信非阿其所好者。香吏近学弄笔作小楷，画兰蕙并有可观，孳孳汲汲，如将不及，从诸文人问字，龂龂如也，可云有志之士。（三庆部。寓韩家潭春晖堂）
　　秀莲，字花君，扬州人，桐仙得意弟子也。光裕堂先有天然、天秀，不久皆散去。後来者曰三秀。三秀者，秀兰、秀芸、秀莲也。秀莲入门最後而最慧。意态爽闿，言笑举止，并皆洒落，无委琐气。所般皆小生剧，先是同师者有学《渔阳掺挝》，为祢正平骂阿瞒，伊吾久之。花君从旁窃听，则已尽得其节拍，扬袍振袂而出，神情态度，参以己意，妙合自然，虽素所习不啻也。有伧父挠之，不令般演而罢。桐仙乃竭一夜之力，篝灯按谱，摹仿为岳雲骂秦桧剧，命名曰《快人心》，词曲宾白，料诨爨弄，悉与《渔阳掺挝》异，非依样胡卢也。桐仙以一夕成之，花君即以一夕习之。明日入戏园，登场般演，耳目一新。观者方啧啧叹新剧之妙，不知乃其师徒夜来灯下所为也。是时小桐方久享盛名，而余独称许秀芸为後来第一人，固未知花君也。桐仙为覼缕述其事，且乞立传。是夕，张镫呼酒，命秀莲奏其伎，曰：“努力博周郎一顾，将以实吾言之非谬也。”有所誉必有试，桐仙盖非偶然，因即桐仙所书节略，为润色之如此。（春台部，寓陕西巷廷陵光裕堂；天然、天秀，俱寓春台部光裕堂。）
　　（天然，昔在光裕堂，未免恃宠而骄，桐仙亦无如之何。天然颇挥霍，所得金钱，辄随手散尽，其师亦不得稽其出内也。桐仙惩往事，驭小桐辈颇严。又有阍人沈二司钱穀，钩会甚密，故诸小郎殊局蹐。惟待花君多所宽假，起居一切得自如，丈夫爱怜少子，今亦有然矣。桐仙举动洒脱，略似魏晋间人，大有王夷甫口不言钱之意。落拓殊不治家人生产，几几乎如绛侯问刑名不知、钱穀不知。又极慕赵明诚之为人，欲学其居大学时典衣买书故事，每入琉璃厂肆，所见法书名画，钟鼎彝鬲杂然满载以归。或货郎负骨董造其家门，意有所向，费辄不赀，不问度支能给与否。室中质帖常数十纸。肃霜告寒，光裕堂中诸郎始谋授衣，岁习以为常。曩年在春台部十子中，目之曰“书呆子”。京华尘土，涅而不缁。王茂宏无事举扇相障，以视逐金弹工数钱者，相去何可以由旬计？然小桐谋脱籍，桐仙居奇货，昂其直，索人千金，故事久弗就。而秀芸之归咏霓堂，小霞亦费千三百缗。余许为後来第一人，力赞之，且为屏当部署，乃得成交云。古之人有言曰：“惟俭可以养廉。”旨哉言？）
　　鸿喜，字雨香，其师檀天禄，春台部掌班也。天禄少负盛名，缘事论城旦。归京师，复理旧业，得鸿喜，宛转如意，姿首清洒，而意趣秾郁，如茉莉花。每当夏夜，湘帘不卷，碧纱四垂，柳稍晴碧，捧出圆月，美人浴罢，携小蒲葵扇子，著西洋夏布衫，花影满身。纳凉已足，就曲栏花下，设麋鹿竹小榻，八尺红藤簟，开奁对镜，重理晚妆，以豆青瓷合装茉莉蕊，攒结大胡蜨二支，次第安戴鬓旁，补插鱼子兰一丛，乌雲堆雪，微掺金粟，顷之媚香四溢，真乃竟体兰芳矣。坐对雨香，有此风味。天禄同族者曰顺林，居国安堂，有弟子小翠，字碧生；小凤，字次香，皆不及鸿喜。又保定有金福、银福，即顺林之徒小兰、小桂也。（鸿喜在春台部，寓朱家胡同国香堂；小翠、小凤、小兰、小桂俱在三庆部，寓百顺胡同国安堂；小兰、小桂後出居保定，易名金福、银福，在三喜部，寓唐家胡同。）
　　小五福，曹石麟弟子也，演《瞎子捉奸》，弹琵琶丁丁然，旖旎融冶，“梨花一枝春带雨”，态殊似之。石麟本亦裹头人，今改唱小生，兼工技击，声容俱胜於畴昔，每日大轴子（《竹枝词》注“轴”音“纣”）。石麟必与胖双秀两两登场，此三庆部持门生旦也。胖双秀不习昆腔，而发声遒亮，直可遏雲，《祭塔》一出，尤擅盛场，每当酒绿灯红时听之，觉韩娥雍门之歌，今犹在耳。开元末许和子入宫，名永新，能变新声，高秋朗月，台殿清虚，喉转一声，响传九陌，此之谓矣。双秀与郁大庆居文盛堂，所教多佳弟子。而双秀、寿林俱尚分包银。人生遭际，菀瘁不齐，大抵如斯矣。（余昔所见《四进士》剧，般渔蚬姝双者次香，悬揣是寿林，恐未必然。）秀昔与方竹春同演《十全福》，为妙玉，云极佳。惜吾未及见。（或云演《十全福》扮妙玉者乃胖双喜，非双秀也。）竹春即胡秀兰，香吏之师，今春晖堂主者也。（三庆部。寓石头胡同春福堂）
