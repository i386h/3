<!-- { "loadSidebar": true } -->
《鸦片事略》　　（清）李圭 著 


　　●卷上 


　　鸦片为中国漏，为百姓鸩毒，固尽人知之。而其于郡县流行之本末，禁令弛张之互用，与夫英人以售鸦片而兴戎乞抚，又以恶鸦片而设会劝禁：三百年来之事，则未必尽人知之。用就见闻所及，或采自他书，或录诸邮报，荟萃成此，附以外国往来文牍，曰“鸦片事略”。 

　　考亚细亚洲南境，有国曰印度，汉书所谓身毒，又称天竺者也。广袤四千余里，东界缅甸，西界阿富汗、俾路芝，南际大海，北迄葱岭，东北界廓尔喀、哲孟雄、布鲁克巴诸部落，密迩三藏。国区为五。地形入海之处为南印度；温都士坦古称中印度，其厄纳特为四方适中之地；孟加剌为东印度，其会城曰加尔格达；西印度跨恒河，与阿富汗、俾路芝接壤；克什米耳为北印度，即古之罽宾国。西北距英吉利，水程约二万里，东南距粤省，不及万里。国朝见据于英吉利，英设总督驻焉。 

　　印度属英本末译附： 

　　印度幅员居中国三之二。在昔，其国物产之备，文字之盛，制造之精，中国而外，无与比伦。国内部落，各为君长。明中叶，有部长名巴白者，霸于诸部，自立为帝，号其朝曰：“泰麦”。万历间，有英京伦敦商贾数人，合资创贸易公司于印度，以通商东土，曰：“印度公司”，英君给以凭照，准在东土通商，不许他商继迹。初仅于印度滨海数处，购地造屋，若村落然，不数年贸易日盛。嗣因印人时与构难，英君又准其在印用兵自卫，于是购兵船，举官长，练兵丁，筑炮台，规模渐扩。 

　　时印度泰麦朝犹盛，无可乘之隙，而英人亦尚安分也。其后，国势渐衰，部落相继作乱，英公司自卫之兵因此而增。其在印度之荷兰国人，法兰西国人亦皆以兵自卫。诸部长相争，多求助于西人，西人立功恒索地以酬，最著者英人也，辟地故日大。 

　　乾隆间，泰麦之君为英人所攻，不敌出走，继将辨嘉霸夏亚利撤诸地永属于公司。公司且与之立约，每年取银八百万两，泰麦几不国，英竟以一贸易公司称霸印度。时英君虽不自兼其国，而虑公司尾大，亦遣大臣驻其地以箝制之，又调军士数队戍焉，俸饷仰给于公司，又命于伦敦设署为印度公司总署，凡事由署议定，然后传令于印度。自是公司之权，年大一年。其邻地失睦与之战，有不降服者，或索地，或与盟，使类于属国。咸丰七年，公司所属兵已二十有六万人，年中度支需银九千五百万两。是年，土人作乱，与英人构难，欲尽逐英人。英人之居内地者多遭骈戮，曩得境土岌岌可危，英人并力死战，经年卒使其归服。然公司之权，亦由是而日替，盖平是乱，英君力也。 

　　事后，英君下令其地不再属于公司，而为英之藩属，公司原设之员，亦皆隶于国君。英君遂兼有印度，称印度皇帝焉。夫此公司也，基于贸易之事，卒以二万里外之大国献之，虽曰人事，岂非天哉！ 

　　其地，东南两境产“波毕”，即罂粟花也。取其浆，抟为块，曰鸦片，今所谓洋药也。泰西人纪载之书：罂粟初产埃及国，周威烈王时，希腊人以其汁取入药品食之，能安神止痛多眠忘忧。隋唐之世，阿剌伯人自立为天方国，重希人医学，希人名罂粟汁曰“阿扁”，阿人遂变扁音为芙蓉，波斯人又音变为片，故有阿芙蓉、阿片之名。明人医学入门云：“鸦片一名阿芙蓉”，始见“鸦片”二字。盖自印度南洋展转传至中国，复变阿音为鸦也。成化时，中国得其取汁之法。嘉靖初，其法益精。泰西化学家谓鸦片内有一质曰“醉质”，食之令人多眠，盖醉去也。渐久惯受醉质，则成瘾；既得瘾，过时不食，全体废弛；食则复初，而精神日耗，死则随之。阿剌伯既广种植，土耳其、波斯诸国效之，欧罗巴洲各国亦种此印度种。最后，其种有二十五，而堪用者甚少。产土耳其、波斯多白花白子；产印度者两种：一亦白花白子，一红花黑子。平原所植，俱白花；出喜马拉山俱红花。法国人以其子榨油香美，颇好之；英人亦用其浆为药材；印人则取干块为饼，嚼食款客；南洋诸岛有生食者；俾路芝以西各部酋皆酷嗜之，亦生食也。明末，苏门答腊人变生食为吸食。其法：先取浆蒸熟，滤去渣滓，复煮和菸草叶为丸，置竹管就火吸食。回教严酒禁而酷嗜鸦片。近二十年，美国因旅居华人吸食者众，亦有习食成瘾者。印人亦多习食，毒物蔓延遂及天下，而中国受祸为独钜。欧洲近今不种，阿剌伯、土耳其诸国，俗尚因循，故所产不加多，而印度得英人督率，榨浆抟块，以机器代人力，遂年增一年。其来中国者，名有四：产迈尔洼部而由孟买出海口者曰“白皮”，乃印度官中自种，箱百六七十枚至二百枚，重百斤，今所谓小土，即小洋药也；产孟加剌部之派托拿者曰“公班”；宾乃斯者曰“剌班”，一曰“姑”，乃英吉利官中所种，箱四十枚，重百二十斤，则皆由加尔格达城出海口，今所谓大土，即大洋药也；其他，波斯所产曰“新山”，又曰“红肉”；土耳其所产曰“金花”，亦俱为小土也。 

　　英人初有印地，岁征其税，后见流入中国，吸食渐众，销路日畅，于是印度人之操其业者，莫不争种。印酋英官见获利之钜也，咸命官经理其事，不许民间私种。英于孟买，加尔格达两海口，设关榷税，箱纳英金六十磅。前明万历十七年，定阿片每十斤税银二钱，是为中国征税之始。康熙二十三年，海禁弛，南洋鸦片列入药材，每斤征税银三分。其时，沿海居民，得南洋吸食法而益精思之，煮土成膏，镶竹为管，就灯吸食其烟。不数年，流行各省，甚至开馆卖烟。雍正中，定兴贩鸦片烟者，照收买违禁货物例，枷号一月，发近边充军；私开鸦片烟馆引诱良家子弟者，照邪教惑众律，拟绞监候，为从，杖一百，流三千里；船户、地保、邻佑人等，俱杖一百，徒三年；兵役人等藉端需索，计赃照枉法律治罪；失察之汛口地方文武各官，并不行监察之海关监督，均交部严加议处，尚未及吸食者罪名。乾隆二十年税则，仍载鸦片一斤估价五钱，似征税如故也。 

　　嘉庆十五年三月，京师广甯门盘获杨姓身藏鸦片六盒，请交刑部审办。得旨：“鸦片烟性最酷烈，食此者能骤长精神，恣其所欲，久之遂致戕贼身命，大为风俗人心之害，本干例禁，该犯杨姓胆敢携带进城，实属藐法，著即交刑部严审办理。惟此项鸦片，近闻购食者颇多，奸商牟利贩卖，接踵而来。崇文门专管税务，仅于所属口岸地方稽察，恐尚未能周到，仍著步军统领、五城御史于各门禁严密访查，一有缉获，即当按律惩治，并将其烟物毁弃。至闽粤出产之地，并著该督抚关差查禁，断其来源。毋得视为具文，任其偷漏。”二十年三月，谕粤督蒋攸钅舌等奏：“酌定查禁鸦片烟章程。请于西洋货船到澳门时，先行查验，并明立赏罚，使地方知所惩劝。”等语，“鸦片烟一项，流毒甚炽，多由夷船夹带而来。嗣后西洋货船到澳门时，自应按船查验，杜绝来源。至奥省行销鸦片烟，积弊已久，地方官皆有失察处分，恐伊等瞻顾因循，查拿不力。嗣后有拿获鸦片烟之案，除查明地方委员等有得规故纵情事应严参办理处，其仅止失察者，概行宽免处分。至所请获兴贩烟斤自二百斤至五千斤以上，分别纪录加级及送部引见，并军民人等拿获奖赏，以及诬良治罪之处，俱著照该督等所请行。”自是入口者，率暗中偷运，价值益增。洋船初尚泊于澳门，继且移之黄埔，皆于货物交易时，夹带私售。 

　　道光元年，查出叶恒澍夹带鸦片之案。奉旨重申前禁：“凡洋船至粤，先令行商出具所进黄埔货船并无鸦片甘结，方准开舱验货。其行商容隐，事后查出，加等治罪：开馆者议绞，贩卖者充军，吸食者杖徒。”自此鸦片趸船尽徙于零丁洋。其地水路四达，凡闽、浙、天津之泛海者就地交易，销数之畅如故。何则科条加重，贩者、吸者罪皆不及于死，而有瘾者顷刻无烟，即有性命之忧，是以甘心触犯，购求愈切，奸贩乘其所急，得以居奇。胥役包庇，关津卖放，皆由此起。逮趸船移零丁洋后，而鸦片愈矜贵，价值愈抬高矣。 

　　二年二月，御史黄中模奏请严禁海洋偷漏银两一折，谕广东督抚：“洋商与外夷勾通贩卖鸦片烟，重为风俗之害，皆由海关利其重税，隐忍不发，以至流传甚广。著该督抚密访海关监督有无收受黑烟重税，据实奏闻。并通饬各省关隘，一体严密查拿。”两广总督阮元奉廷旨密查，奏请暂事羁縻，徐图禁绝。三年八月，定失察鸦片烟条例：“鸦片烟一项，流毒甚炽，总由地方官查拿不力所致。向来地方官，止有严参贿纵之例，并无议处失察之条。且止查禁海口洋船，而于民间私熬鸦片，未经议及，条例尚未周备。嗣后如有洋船夹带鸦片烟进口，并奸民私种罂粟，煎熬烟膏，开设烟馆，文职地方官及巡查委员如能自行拿获究办，免其议处。其有得规故纵者，仍照旧例革职。若止系失于觉察，按其鸦片多寡，一百斤以上者该管大员罚俸一年，一千斤以上者降一级留任，五千斤以上者降一级调用。武职失察处分，亦照文职画一办理。其文武官拿获烟斤，议叙均著照旧例行。”惜其时趸船已改泊急水门、金星门等处，勾结内地奸民，往来传送。于是鸦片之来，每年骤增至数万箱。 

　　洋商易货无多，辄载银出洋回国，内地银荒日甚。朝廷忧之。 

　　十年六月，定《查禁内地行销鸦片章程》。十六年，太常寺少卿许乃济上言：“近日鸦片之禁愈严，而食者愈多，几遍天下。盖法令者，胥役棍徒之所藉以为利，愈峻则胥役之贿赂愈丰，棍徒之计谋愈巧。臣愚以为匪徒之畏法，不如其骛利，且逞其鬼蜮伎俩，则法令亦有时而穷。究之，食鸦片者率皆浮惰无志不足轻重之辈，亦有逾耆艾而食之者，不尽促人寿命。 

　　海内生齿日繁，断无耗减户口之虞。而岁竭中国之脂膏，则不可不早为之计。闭关不可，徒法不行，计惟仍用旧制，照药材纳税，但只准以货易货，不得用银购买，应将纹银番洋一体严禁偷漏。又官员士子兵丁，不得漫无区别，犯者应请立加斥革，免其罪名。该管上司及统辖各官，有知而故纵者，仍分别查议。 

　　似此变通办理，庶足以杜漏卮，而裕国计。”奉旨交疆臣会议。 

