<!-- { "loadSidebar": true } -->

　　○高子宪约 

　　卷十五之三 
　　高子宪约。今已世远年湮。只将当格言看。然而字字箴规言言药石可云立言不朽。体此言而行诸事。即立德立功之不朽。吾知民命既立。帝心白简指日荣升跻身显爵。血食享以千秋。簪缨绵于数代矣。尚祈实心仿行。当作座右铭可也。 
　　一课农桑。须中心诚恳。欲开民衣食之源。赏勤警惰。使民兴起毌得徒事虚文。差人下乡。反滋民害。 
　　一兴教化。教化自身而出。非以虚文。故曰民不从其令而从其好。为人上者。敬以持身。廉以励操。肃以御下。民自观而化之。更须彰善瘅恶。树之风声。孝子顺孙。义夫节妇。必表扬之。乡绅耆德必尊礼之。邑中经明行修。令誉着闻者。必稽考其实。闻之巡抚御史。疏荐于朝以补乡举里选之废典而不孝不悌及一切关人伦伤风俗者则必置之法。如是久之。而教化自兴。 
　　一育人才。朔望临学宫必以圣贤明训为诸生谆切教诲俊秀之士必令读四书五经小学近思录性理纲目。以端其心术。正其识见。为　国家有用之才。 
　　一乡约为教化内一要事。但县官不以诚心行之。徒成虚文。而约正约副等。反为民害。果有力行者。必敦请邑中德行乡绅。或孝廉贡士。为民钦服者主其事。而约正副等以供奔走。乡约行则一乡之善恶无所逃盗息民安。风移俗易。皆得之于此。有记善簿记恶簿。又须有改过簿。许令自新。 
　　一乡饮巨典。不得滥及匪人。 
　　一义学务选读书端人。 
　　一学宫敝坏。即申详修理。境内凡有古先圣贤。及祀典所载山川祠宇敝坏者实时修理。完好者仍要扫除洁净。关锁祠门。不得容人堆积杂物。坐卧作践。 
　　一积贮民之大命丰无所储。荒无所赈。尚可称民父母乎。必须随宜设法。使一县积谷。足备一县赈济。岂独活民。即以弭乱州县之功在苍赤。庆流子孙。端系于此。【原注罚锾原为积谷】 
　　一社仓是救民良法。各乡劝缙绅及各家自造仓廒。自放自收。不可以官府与之。其法量人户种田多少人口多少以二分息。于青黄不接时借贷。又必二三十户连名保借。欠者即同保内人户摊赔。小荒减利。中荒捐利大荒连本米下熟征催。官府给与印信文簿。为究治奸顽使之可久。 
　　一境内有荒芜田土。宜竭力开垦。流移人民。宜竭力招抚。 
　　一境内有陂池宜浚者。及时开浚。圩岸宜筑者及时修筑。城垣颓塌桥梁毁坏者。及时整理。高原污下。所宜树木。及时种植。 
　　一仓谷主守。须择殷富谨厚者。量以礼待。每年交盘更换。勿令偏累倾家但令接管者照数交收。勿令吏书参与。以滋需索。及时敛散。出陈易新。皆县官躬亲。 
　　一养济院近来竟成弊薮茕独不沾实惠。皆由吏胥添捏诡名。混冒。须是州县官据其陈告者。审实给以面貌本牌。仍不时查核。分别革留。凡男妇犯重罪。或游荡倾家。及有子孙子侄可养者不得混收以妨无告。 
　　一州县极贫待毙之民。大约可计每岁动支预备仓谷城中四门择寺观宽绰者煮粥。每人米五合。即可苟延残喘自十月十五日起。正月十五日止。孤老有粮不许混冒。约费百余石耳。设诚行之。利济不少。当委任得人稽查出纳。无成虚文。 
　　一佐贰不得令擅受民词。擅出牌票。衙役尤宜箝朿。佐贰之害民。即令之害民也。 
　　一勾摄止差里长非真正强盗人命巨恶不得滥差皂快下乡以滋诈扰。是造福小民第一义。【原注原被各差一证似便妥】 
　　一吏书门皂嫟之纵之皆县令也众胥役分其利一县令受其名愚者不知往往迷而不悟何也。所当猛省。 
　　一善人者一方元气民间有孝子悌弟其上也。次则仗义好施者次则终身自守。不作非为者必须访实各书所长匾额表其门免其杂泛差役以为民劝。 
　　一恶人者良民蟊贼蟊贼去而良民始安凡天罡地煞打行把棍之类访其首恶重治。仍籍之于官。使禁其党类。一有党类诈害良民者。并其首治之。 
　　一讼师教唆起灭。破民家。坏民俗。一段机械变诈。无识者竞以为能。浸淫入于其术而不觉。不复顾天理人心为何物矣。所当访实悉榜其名于申明亭。审出刁诬词状之人。并拏重治。【原注状上写代书人某自不敢欺】 
　　一刑杖竹篦。不得重一斤。务要削平棱节。不许打在一处。不许打腿湾桚指不得过两时。非强盗人命。不轻用夹棍。夹不得过两时。 
　　一堂上须要肃清。不得容吏书皂快门役拥立左右。致奸弊出于意外。 
　　一每日所行事。须立一簿。逐件登记。完者勾之。一月内事必于三月内了。使吏书不得延挨索诈。上司事亦不至沉阁取咎。 
　　一私衙要关防严密多有清谨官为妻子僮仆亲戚所坏。交通衙役私出官票。暗骗民财。时宜觉察。 
　　一保甲所以弭盗安民。今本县开报保长时。既餍饱吏胥一番。而棍徒充当保长。又诈害良民无已。竟使善法皆成厉政团练乡兵亦然徒滋扰害而已。既不可惩噎而废食。岂可不循名而责实。要在贤者着实举行。周密防备。 
　　一武备不但地方保卫。亦官府自身保卫。昔人作县。猝遇大盗诈作承差突入县庭。拔刃劫库。县官给以库银大锭。不堪发用。为批票取之大户。所佥大户。皆民壮之骁勇者。诸人知令有急。皆襁砖石而入。遂擒羣盗。使非抡选平时。安能应变仓卒。故据各州县民壮弓兵。汰其老弱。实其虚冒。尽足以募壮士练精兵。备不虞也。 
　　一盗贼地方大害。必有窝家必与捕快交通。平日当密访窝家。及通盗捕快。置之于法。一有生发即行严捕。必擒获而后已乃不肖有司。护盗如子。既欲邀盗息民安之誉。又避上司地方多盗之责。往往深怒失主呈告。反责捕快诈诬。所当痛戒。 
　　一强窃盗到官。县官即刻自审。勿轻用刑。只严急起赃。赃真然后具招。勿轻信扳诬而容捕快先拷。勿先发佐贰审问。 
　　一赌博为盗贼之源。必须严禁民间开场赌博者。责令两邻首。告不肯者同罪。 
　　一白莲天主等教。自古倡乱之首务要密察访。严驱逐。无致遗害地方。 
　　一花鼓淫戏诲淫实甚。尤为民俗大害。务须密访查拿。立予严惩庶风俗可端。人心可正。 
　　一州县官表率一方。宜先简俭以挽侈靡之俗。即宴会名刺不可以为小事。漫从流俗。当照宪规。刊刻小约。与本地缙绅彼此遵行。节财用于易忽。移风俗于不觉矣。 

　　○训俗条约（裕鲁山中丞刻木） 

　　卷十五之四 

　　裕中丞示谕 

　　△裕中丞示谕 

　　为训勉风俗。以端趋向事。照得三吴为文物大邦。士庶军民之知礼义爱身家者。奚可偻指。祗因商贾辐辏。习染多歧。平居以相衒为能。积久遂因仍成俗。其力量不能供挥霍者。又各出其机械变诈。以求取胜于人。于是温饱之家。大半搘撑门面。矫诬之辈。甚且干犯刑章。不知守仆守诚。生人大要。克勤克俭。衣食本原。富家固祖业所遣。穷人亦筋力所趁。丝粟来处不易。暴殄岂不可惜。本部院自十四年陈臬以来。屡为吾民出示晓谕。总以正人心厚风俗为当务之急。迩日莠稂渐戢。讼狱渐清。士习民风。渐有起色。可见吾民非不率教。惟习焉不察。遂无所信从。本部院钦奉　　圣恩简巡兹土。尤愿吾民共臻醇朴。庶几共享升平。明儒吕叔简先生云。节俭无非美俗。奢华尽是邪心。前部院汤文正公云。衣食之原。在于勤俭。又前部院陈文恭公有风俗条约于吴郡民生最为有益。今就前贤意指斟酌现在情形编为八条。除出示徧贴。务期家喻户晓外。特再刊刷成册。分给上庶军民。愿我士庶军民人等。尊长戒其卑幼。师傅戒其生徒。夫男戒其妇女。老成者戒其后生。贤智者戒其愚鲁。而神衿明理之家。更宜身先作则。严切防闲。式化乡里。以期风移俗易。家给人足。本部院有厚望焉。 
　　一嫁娶必应及时也。男大当婚。女大必嫁。在为父母者。固应尽其尊长之义而儿女各有配合。亦可自成室家。周礼合男女于仲春。定纯币于五两。原欲其早为完礼。不致愆期也。苏俗男女两家。自行聘以至过门。但以夸多鬬靡为事。礼或不备。难以成婚。其计妆奁则金珠彩币必求充篚盈箱。其重迎娶。则花轿珠灯必欲填街塞巷。于是有索开门钱者。有索盘头费者种种陋习。不可枚举尤可笑者。两家力量不支相约掩人耳目。更有强抢硬娶之案。且有悔亲改适之人。无非侈习贪心。阶之为祸。至于不能措办贻误终身。则亦意中所恒有。抑思此等见识。为门楣乎。为儿女乎。因办婚嫁彼此伤情害义。计较缁铢。大户人家不屑也。择婿为择衣履乎。择媳为择妆奁乎。天下有志气。有作用人。谁赖嫁娶资财。以为基业。彼无资财之家。独非儿女乎。儿大女长。任其旷怨。为父母者。抑何忍也。本部院殊所不解。自今以后。须知能了婚嫁。不在饰观。亲戚友朋。悉相劝勉。不论家贫家富。各量其力以行。切勿以浮文末节之不齐。而致吉日良辰之坐误。为儿女完大礼。即为儿女种福田。傥有怙习不悛。因而致讼。本部院必加惩处。不能为执迷不悟者宽也 
　　一丧葬不得踰制也。论语论孝。谓生事之以礼。死葬之以礼。祭之以礼。礼有一定仪制。如　大清通礼所载。自王公以至庶官庶民。自始死以至卒奠卒哭。皆以尊卑上下制为常经。古人居丧。谓之守制。言不得逾法制也。今苏俗丧葬不甚援据一定礼制。往往铭旌功布。僭越崇仪。石兽丰碑。酿成讼案。已属不成事体。而其尤可怪者。经忏之外复用僧道唱曲演歌。谓死者乐观戏文。谓生前确有罪孽。飞铙舞钹。吹竹弹丝。含玉未寒。而宫商递奏。麻衣如雪。而男女混淆。荡礼忘哀。莫此为甚。至于出殡必备列仪仗。安葬则酷信阴阳。中人之家。停棺不瘗者。不知凡几。问其原委非缺盘头脚力。即为风鉴谬谈。抑知入土为安。岂得有心弃置。若谓子孙求福。转致窀穸无时。是反不如孤独茕黎尚得官为□敛。本部院迭经出示劝令棺骸早葬。阖省谅有见闻。若夫冢制高卑。石器多寡。通礼所载。各有明文。士大夫循礼饰终。足遂显扬之愿。何必穷工极巧。僭越虚靡以致为饰观瞻。多延岁月。查律载托故停柩。经年不葬者。杖八十。其居丧之家修斋设醮。若男女混淆者。家长杖八十。僧道同罪还俗。又例载民间。丧葬有用丝竹。演唱佛戏者。照违　制律治罪各等语今为吾民反复劝谕。无非欲尔等循分自安。尔等明发有怀。岂不知礼不过惑于习俗。以为非此恐贻笑柄耳。要知通礼颁自　朝廷。官民悉应遵守。嗣后务各捐除旧染。依礼而行。凡礼所不载者。毌或妄增益。 
