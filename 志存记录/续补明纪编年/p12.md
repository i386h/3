<!-- { "loadSidebar": true } -->
　　御史李模上言：『今日诸臣能刻刻自认先帝之罪臣，方能纪常勒卤，为陛下之功臣。且拥立之事，皇上既不以得位为利，诸臣又何以定策为功乎？至于镇将，事先帝，未闻效桑榆之收；事陛下，又未闻〔有〕汗马之绩。按其身亦在戴罪之例，名实何容轻假？若夫经纶有体，勿因大僚而过繁；拜下宜严，勿以泰交而稍越；繁缨可惜，勿因近侍而稍宽』。吏科马嘉植上言：『立国本：一、改葬梓宫；一、迎养国母；一、访求东宫、二王；一、祭告燕山陵寝』。末言『尊养原非乐受，富贵岂所相期？茅茨虽陋可勿翦也，有以劳人费财导者勿听；经武之外可概节也，有以处优晏衎进者勿听』。刑部侍郎贺世奇上言：『刑赏宜慎。如吴三桂奋勇血战，李、郭同功，拜爵方无愧邑。若夫口头报国，岂其遂是干城？河上拥兵，曷不以之敌忾？恩数已盈，勳名不立，冒滥莫甚』！疏上，俱报闻。
　　释高墙罪宗七十五案，凡三百四十一名为庶人。
　　湖广巡按御史黄澍同承天守备太监何志孔入朝，求召对。既入见，澍面纠马士英权奸误国，泪随语下。士英奏辨，志孔复前佐■〈氵豆寸〉；秉笔太监韩赞周叱退之。士英恐上动怒，因以金币馈福邸旧阍田成、张执中等白上曰：『主上非马公不得立；兹逐马公，天下皆议主上背恩矣』。上默然，即赐谕留。■〈氵豆寸〉复连上十疏，言『自古未有奸臣在朝，而将帅能成功于外者』！又曰『附逆之人与荐逆之人皆有贼心，乞悬诸日月以除魍魉』。上不得已，屡谕趋其赴楚。
　　马士英疏请诛逆，言从逆诸臣，强半尽是正人君子之流。礼科袁彭年驳之曰：『从逆姓名传播不一，恐佥人乘间，阳为正人口实、阴为逆党解嘲；甚且借今日讨逆之微词，为异日翻案之转语。且从来善类所归，闲杂匪德。东京盛名，岂无逃死之张俭？元佑锢籍，亦有巧免之王章。岂因邺宫一姓之恶，遂毁铜台全部之音？惟是温公一信蔡京，而绍述之祸旋起；唐室一进逢吉，而兴复之业不终。孔子曰：「君子而不仁者有矣夫，未有小人而仁者也」！历观往事，斯言诚千古定案也；今日何独疑之』。
　　建安王府镇国中尉吏部候考朱统■〈金类〉疏参姜曰广定策时有逆谋；礼科给事袁彭年驳奏曰：『祖制中尉奏请，必先具启亲王参详可否，然后给批賫奏；若候考吏部则与外吏等，应从通政司封进。今何径何窦，直达御前不问』？吏部熊汝霖奏言：『统■〈金类〉含血喷人，不顾拔舌；如此不驳，朝廷设立言官何用』？通政使刘士祯亦言：『曰广劲骨赣性，守正不阿；居乡、立朝，皆有公论。统■〈金类〉何人？扬波喷血、掩耳盗铃；飞章越奏，不由职司，此真奸险之尤！岂可容于圣世』？皆不报。
　　太常卿李沾自陈定策时夺争状，因论吕大器怀二心。吕大器疏参马士英卖官鬻爵；有旨予告去。
　　遣太监王肇基督催闽、浙金花银两。肇基原名坤，即崇祯朝肆恶淮、扬者。大学士高弘图谏止之。
　　予大学士高弘图请告去。先是，章正宸争中旨陞张有誉、朱统■〈金类〉纠姜曰广及争用阮大铖诸票拟，俱不称旨，发改票；再拟，再发改。弘图力争曰：『臣死不敢将顺』。后具疏请乞，故有是命。
　　陞李沾左都御史、晋抚宁侯朱国弼保国公，皆以定策功也。改授朱统■〈金类〉行人，以疏逐姜曰广也。
　　赦从逆来归兵科给事中时敏开屯大瞿山。
　　赐北京殉难文臣二十二人、勋臣一人、戚臣一人祭葬、赠荫、祠谥有差：阁臣范景文谥「文贞」、大学士倪元璐谥「文正」、都御史李邦华谥「忠文」、兵部侍郎王家彦谥「忠端」、刑部尚书孟兆祥谥「忠贞」、右都御史施邦曜谥「忠介」、大理寺卿凌义渠谥「忠靖」、太常少卿吴麟征谥「忠节」、左春坊周凤翔谥「文节」、左谕德马世奇谥「文忠」、左中允刘理顺谥「文正」、太仆卿申佳胤谥「节愍」、简讨汪伟谥「文烈」、户科给事吴甘来谥「忠节」、御史陈良谟谥「忠愍」、御史陈纯德谥「恭节」、御史王章谥「忠烈」、吏部员外许直谥「忠节」、兵部郎中成德谥「忠毅」、主事金铉谥「忠节」、观政进士孟章明谥「节愍」、惠安伯张庆臻谥「忠武」、襄城伯李国桢谥「贞武」、驸马都尉巩永固谥「贞愍」，立祠南京，赐名「旌忠」。又赠死节诸生许琰官，从祀功臣庙中。
　　六月，大清传檄至济宁，令所过地方官民出郭迎接，违者以抗师治罪。
　　兴平伯高杰上言：『目今大势，守江北以保江南，人人言之。然从曹、单渡，则黄河无险；自颍、归入，则凤、泗可虑：犹或曰有长江天堑在耳。若何而据上游？若何而防海道？岂止瓜、仪、浦、釆为江南门户已乎？伏乞和盘打算，定断速行；中兴大业，庶有可观』。
　　宁南侯左良玉报称副将苏荐、游击朱国强斩贼四百余级，获伪官江一洪，献俘京师。
　　建阳知县苏芬捐俸造火器，募勇士朱千筋、刘铁臂等，三请勤王。疏曰：『幸而邀天之幸，迅扫狂氛，指日奏凯，社稷之福；否则，惟有断脰决腹、一瞑而万世不视，以明国家养士三百年之报，亦无负职三十年读书之志』。识者壮之。广西巡抚方震孺、松江知府陈亨、给事中李维樾、佥都御史李光泰先后各捐饷募兵入卫。
　　时献贼在川陷涪、泸，顺流破重庆。巡抚龙文光及旧抚陈士奇、重庆推官王行俭俱死之，瑞王、蜀王满门遇害。总兵赵光远降贼，士英犹请降敕奖之。
　　吏科给事中章正宸上言：『两月以来，闻大吏锡鞶矣，不闻献俘；闻武臣私斗矣，不闻公战；闻老成引遯矣，不闻敌忾；闻诸生卷堂矣，不闻请缨。如此而曰是兴朝气象，臣虽愚、知其未也。计惟有进取为第一义；进取不锐，则守御必不坚。宜亟檄江北四镇分渡河、淮，联络诸路齐心协力，互为后援；使两京血脉通，而后塞井陉、绝孟津、据武关以攻陇右，则贼不难旦夕殄也』。
　　封太后弟邹存义为大兴伯。封福府千户常应俊为襄卫伯，青浦知县陈爊为中书舍人，王锋弟王镛、子王无党世袭锦衣指挥使。应俊本革工；值上出亡，负之行雪中数十里，脱于难。与镛、爊、无党，俱扈卫有功者也。
　　兵科给事中陈子龙疏请慎名器：『陛下间关南返，从官几何？今天位既登，来者何众！人夸翼赞之功、家切从龙之念，一为轻滥，后将无极！惟陛下慎持之。果系服劳有功，但当赏之金帛，不应授以爵位，以贻曹风「不称」之讥、犯大易「负乘」之戒』。又言『爵人宜公。如计臣之特用也，计臣清端敏练，百僚所服。但古制爵人于朝，与众共之。墨敕斜封，覆辙可监。万一异日有奸邪乘间、左右先容，铨司不及议、宰辅不及知，而竟以内降出之。臣等不争，则幸门日开；臣等争之，则已有前例。立国之始，臣愿陛下慎持之也』。疏入，俱不听。
　　陞祁彪佳为佥都御史，巡抚苏松。户科钱增疏请修水利。苏松巡按周元泰上言：刘家河急宜开浚。工部主事叶国华亦疏请浚吴淞。俱有旨：该抚察议。
　　八月，命锦衣都督冯可宗遣役缉事。袁彭年上言：『厂卫之兴废，世运之治乱因之。先帝亦尝任厂卫访缉矣，乃当世决无不营而得之官、中外〔自〕有不胫而走之贿。故逃网之方，即从密网之地而布；作奸之事，又资发奸之人以行。不可不革』。疏入，谪浙江按察司照磨。
　　太妃来自河南。谕户、工二部：限三日内搜括万金，以给赏赐。
　　太监诸朝进请给工料钱粮约数十万，工部、工科并疏请节省；不听。诏选内员宫女，闾巷骚然。科道李维樾、陈子龙、朱国昌各疏谏，俱不听。
　　以中允卫胤文兼兵科给事中，监兴平伯军。以辽蓟总督王永吉经略山东、河北，兵部尚书张缙彦总督河南劝农。
　　罢浙江巡抚黄鸣俊，降浙江巡按任天成；以许都余党复叛处分未定也。先是，许都变起东阳，两浙汹汹；前任按巡召光先受计绍兴推官陈子龙诱斩之。光先为光斗弟，故与阮大铖有世仇，又首劾大铖，士英故借诱降激变，并议光先之罪而陷之，朝右无敢直言者。苏松巡抚祁彪佳独言『许都之变突发，东阳、义乌、浦江皆无坚城，光先事竣出境，闻变遄还，一切调兵、措饷皆其拮据；不一月而元凶授首，两浙复安。乃今奉旨推求，夫弄兵揭竿至于破城据邑，其罪岂不当死？当日兵威所迫，贼已穷蹙而后乞命，与阵擒无异，非诱降也。设诛锄不力，养虎遗患；后来国难方张，又不知作何举动矣！岂可反以激变罪之』？于是大铖等切齿彪佳，因而御史张孙振论劾祁彪佳贪奸，且定策有异议。彪佳因罢去。
　　起越其杰巡抚河南。其杰乡科罢闲；以士英妹夫故起之。
　　封福建总兵官郑芝龙南安伯。以钦案杨维垣为通政使，从朱国弼荐也。
　　礼科沈胤培请立中宫。
　　大理寺卿郑瑄疏荐苏松兵备程珣。会珣与乡官彭歌祥妾杜氏通情，事败互讦闻于士英，即批重处。杜赠珣诗有云：『为怜贵客芳心辞，欲访仙郎帆影迟』。时共传之。
　　召降贼锦衣都督刘侨至京，仍补原官；以重贿士英也。
　　加淮抚田仰兵部尚书，世袭锦衣。时刘泽清大兴土木，造宅淮安，极其壮丽，四时之室俱备，僭拟皇居；休卒淮上，无意北往。仰与其事，故屡为请饷。
　　马士英请免府县童生应试，上户纳银六两、中户四两、下户三两以助军兴，竟赴院试。溧阳知县李思谟不令童生纳银，特降三级。又开纳事例。时为之语曰：『中书随地有，都督满街走；监纪多如羊，职方贱似狗。荫起千年尘，拔贡一呈首。扫尽江南钱，填塞马家口』。
　　奉化布衣方翼明抗疏「政祈克终」；着刑部问罪。又布衣何光显疏请诛马士英、刘孔昭；诏戮于市，籍其家。
　　史可法上言：『大仇在目，一兵不加。臣备员督师，死不塞责。北来塘报，清必南窥；宗社安危，决于此日。我即卑官菲食、枕戈待旦，尚恐无济；今睹庙堂作用、百执精神，殊未尽然。忆皇上初见臣等，言及先帝，则泪下沾襟；次谒孝陵，则泪痕满袖。皇天后土，实式监临。曾几何时，顿忘前事！先帝崩于贼、恭皇帝亦崩于贼，此千古未有之变、未有之仇。庶民之家父兄被杀，尚思穴胸断脰得而甘心；朝廷顾可漠置！今宜速行讨贼，严责四镇灭贼剿敌，庶人心可救、天意可回耳。陛下嗣承大统，原与前代不同；诸臣但有罪之当诛，实无功之足录。今恩外加恩，纷纷未已；武臣腰玉，直等寻常。名器滥觞，于斯为极！以后似宜慎重，端待真正战功；庶行间猛将劲兵，有所激励也』。上报闻。可法遂进兵抵白洋河。
　　十月朔，命铸弘光钱。
