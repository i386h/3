<!-- { "loadSidebar": true } -->
　　十年（丁丑）春正月，常熟县民张从儒讦奏前礼部右侍郎钱谦益、科臣瞿式耜；谓二臣『喜怒操人才进退之权，贿赂握江南死生之柄。三党九族无不诈之人，兴贩通番无不为之事；甚至侵国帑、谤朝廷、危社稷。止因门生故旧列于要津，鸣冤无地；官干豪奴满于道路，泄忿何从』！奏上，温体仁拟旨，逮钱谦益、瞿式耜下刑部狱。先是，奸民陈履谦争产，求二官关说不允怀恨，遂唆从儒讦奏。既奉旨提问，履谦等得志，遂捏造「款曹、和温」等虚词，多方吓诈。款曹者，谓谦益尝作故太监王安祠记，曹化淳出王安门，宜款之；和温者，谓温与谦益有隙，宜和之。曹化淳访知之，愤发其奸。至是，刑部尚书郑三俊审出真情，陈履谦、张从儒各打一百棍，立枷三月死；谦等寻释归。
　　贼老回回、闯塌天等各数十股分扰江北；应天巡抚张国维驻师京口，沿江营火，夜烛数十里。仪真、六合人民俱倚担而立。
　　二月，左良玉大破贼于舒城、六安，连战三捷。既而贼潜窜大山中，张国维檄左良玉入山搜捕。良玉既立功，骄蹇不奉调发，纵兵焚劫。国维三檄之，始自舒城进发，贼已饱掠出境。廷臣核之，革良玉职，杀贼自赎。
　　遣廷臣趋各省逋赋。
　　三月，太仓州监生陆文声陈风俗之弊，皆原于士子；太仓庶吉士张溥、前临川知县张釆倡复社，以乱天下。命南直提学倪元珙查究。元珙回奏，极言文声之妄。称『东吴精进之学，复社为最着。大都诚心质行、讲艺谈经，互相琢磨；文必先正、品必贤良，无惭名教。大都陆文声有憾于娄东，故借复社为名耳』。上责其蒙饰，降光禄寺录事。
　　四月，谕百官求直言。给事中李如灿上言：『国家祖制，千古称善。自军不用而兵设，民始不得安其身；自屯不耕而饷兴，农始不得有其食。有兵不练，兵增而饷益匮；有饷不核，饷多而兵愈冒。比者核实之使四出，而掊克屡闻、占冒不减；可谓有政事乎？魏呈润、詹尔选、李化龙、刘宗周皆以一鸣辄斥，今下明诏求直言，倘赦其前愚、收之左右，是直言不求而自至也。若夫辅成君道，尤在朝臣；今此瞻彼顾、结党徇私，又何怪水旱、盗贼之屡见哉』！上怒，下如灿于狱。左谕德黄道周上言：『陛下下诏求直言，而建言者辄斥；清刑狱，而下狱者旋闻。大臣虽清强，曾何益理乱之数』！上不怿，切责之。
　　新安卫千户杨光先疏参陈启新并及温体仁，舁棺自随。谓『启新荷皇上独断，拔之泥淖之中、置之言路之首，宜致皇上为商周。启新为筑说，乃鄙夫既得、患失心生，称量利害、口与言违，正世俗所谓「说真方、卖假药」之小人也。按启新原疏所指诸大病根，今当首申前议，以拯斯民；何受事以来，绝无一字谈及？何当日在局外，则自谓傍观最清；一入局中，顿鹘突也！臣今所言清屯、赎锾，皆启新未结之局、皆启新分内之事。如启新不知弊源，是为不智；知而不言，是为不忠。人臣不忠，罪当死；不智而以浮词诳皇上骗美官，亦当死。启新本太仓州军士，尝充漕司书办。前启新五千余言，不出破「情面」二字。而原任山西布政樊良枢是其刑司服役之故主，则特疏引荐；情面乎？不情面乎？最可骇者，书办被杀，何关国体重轻？何与谏垣名节？乃以申明赏罚，为胡尔仪等请恤；非贪其一千四百金之贿，何耶？今胡尔仪见在关臣衙门供役，而启新谓之已死；是与指鹿为马何异？启新罪不容于死矣！至若首辅温体仁，自与启新不同：治国、平天下是其责，持危扶颠是其任，休休有容是其量。体仁柄国以来，边骑两薄都城、流贼各省延蔓，平治之绩安在？国危于上而不求所以安、民怨于下而不思所以恤，扶持之责安在？忠告之言不受、睚眦之怨不忘，休休之量安在？三者无一，诚殆哉一个臣也。惟有引罪以去，庶几不误人国；乃悠悠忽忽，一利不兴、一害不除，腼颜恋栈，若不断送尽天下苍生不已也』。上责其渎陈。陈启新疏辨，有旨：责其军国大事，竟无一言陈奏；着降二级，照旧供职。工部主事朱国寿疏参陈启新『何物么么？巧假灭祖、叛圣、坑儒乱世之言，遂骗六垣之长。启新久为漕运刑司书手，兔狡蝇营之丑、舞文弄智之奸。谓武举也，矮矮孱夫，无赳赳之壮气；谓文士也，录写椽役，可是蔼蔼之吉人？以不文、不武之书手，而大言无忌，才品何在？治行何在？乡评公议又何在？竟俨然垣长也！前奉明旨：「启新自破格特用后，军国大事竟无一言。陈启新着降二级」。大哉皇言！已窥破启新之假骗矣』。有旨：责其踵袭陈奏。杨光先屡疏参陈启新，上怒其恣意乱政，廷杖、戍辽东。
　　四月，抚宁侯朱国弼劾温体仁私左都御史唐世济；又劾体仁受霍维华贿，令唐世济发端。上慰谕体仁，夺国弼侯爵，世济亦戍边。
　　总监高起潜行部，永平道刘景耀、关内道杨于国俱耻行属体，上疏求免。上谓：『总监原以总督体统行事，罢于国、降景耀一级』。以后监司皆莫敢争。
　　闰四月，大旱；久祈不雨。圣谕责臣罪己曰：『帝德好生，降罚必有所致；久祈不应，乃朕躬之悃诚未足上达、朝廷之德泽不能下沾。如张官设吏，原为治国安民。今出仕专为身谋、居官有同贸易，催钱粮先比火耗、完正额又欲羡余。甚至已经蠲免，悖旨私征；才议缮修，乘机自润。或召买不给价值、或驿递诡名轿抬；或差派则卖富殃贫、或理谳则以直为枉。阿堵违心，则敲朴任意；囊橐既富，则解网念工。抚按之荐劾失真，要津之毁誉倒置。又如勳戚不知厌足，纵贪横于京畿；乡宦灭弃防维，肆侵凌于闾里。纳无赖为爪牙，受奸民之投献。不肖官吏，畏势而曲承；积恶衙蠹，生端而勾引。嗟此小民，谁能安枕！似此种种，足干天和。积过良深，所以挽回不易；都着洗涤肺肝，共竭悃诚，仰祈天意』！
　　群盗盘踞江北，廷议大发兵。计臣苦于无饷，兵部尚书杨嗣昌建议，因改粮为均输，以济军食。因加赋二万两；下诏曰：『暂累吾民一年，除此腹心大患』。
　　六月，大学士温体仁引疾免；赐金币，遣行人护归。初，体仁以摘发钱谦益受主知，遂入相。时上英明，愤廷臣苞苴无状。体仁惟斤斤自守，不殖货贿；故上始终信之。
　　至是，庇私党、排异己，举朝为仇，攻者无虚日；故免归。
　　七月，以史可法为右佥都御史，巡抚安、庐、池、太等处军务。时以寇患，故创设。
　　工部员外郎方玺上言：『皇上亲擒魏忠贤而手刃之，岂溺情阉竖者；不过以外廷诸臣无一可用，而借才及之。况人臣苟知报答，何论内外！内臣既徼兹旷典，孰不欲弃捐顶踵以酬我皇上者，不必鳃鳃过计也』。给事中何楷驳其通内呈身，吏部请削其籍；上手改降三级，调外。
　　八月，以薛国观入阁办事。
　　十月，定东宫官属。先是，黄道周自陈「七不如」；谓品行不如刘宗周，至性不如倪元璐，远见深虑不如魏呈润，犯颜敢谏不如詹尔选，老成足备顾问不如陈继儒，朴心醇行不如李如灿、傅朝佑，文章气节不如钱谦益、郑鄤。有旨：责其『颠倒是非；甚至蔑伦杖母、名教罪人，犹曰不如，是何肺肠？着回将话来』！于是道周复疏辨谓：『臣与郑鄤同为庶常时，文震孟疏论魏忠贤，郑鄤抗疏，任之削籍入山；每以臣为怯，臣心愧之也。每执笔不能明白，辄思郑鄤。以为不如，真不如也。盖以此自砭，亦以此分规，非为累臣地也』。上念道周起废不久，有旨不究。至是，定东宫官属；右谕德项煜、编修杨廷麟交让道周，阁臣以道周有「不如郑鄤」语，谓其意见偏，寝之。给事中冯元飈言『道周忠足以动圣监，而不能得执政之心，恐天下后世有以议阁臣之得失也』。不听。
　　十一月，兵部尚书杨嗣昌请限剿贼之期，令各抚镇分任断截要害地方，提兵合剿。从之。
　　十一年（戊寅）春正月，近畿任丘、清苑等州县各有司多不法，上内访知，逮入。责抚按不先劾为溺职；近几如此，远地可知。命部院申饬。
　　裁南京冗员八十九员。
　　左良玉、陈洪范大破贼于郧西。
　　二月，河南巡按张任学改都督佥事总兵官，镇守河南。先是，任学觊得巡抚，且欲荐丹阳知县张放；因极诋诸镇兵不足恃，盛称文吏有奇才，可御寇。及承兹命，意大沮悔。
　　上御经筵毕，召诸臣问保举、考选，孰为得人？少詹黄道周对：『树人如树木，须养之数十年。近来人才远不及古，况摧残之后，必深加培养』。又曰：『立朝之才存乎心术，治边之才存乎形势。先年督、抚未按形势，随贼奔走；事既不效，辄谓兵饷不足。其实新旧饷约千二百万，可养四十万之师；今宁、锦三协师仅十六万，似不烦别求剿寇之用也』。
　　庶子黄景昉请宥郑三俊。上曰：『三俊蒙徇，虽清何济』？会南京应天府丞徐石麒亦上言郑三俊清节，上因释之。三俊为司寇，敝衣一箧，爨烟不给，以拟狱轻得罪。上亦素知之，故得放还。
　　城芦沟，名拱极城。太监督役，掠涂人为工；民力为惫。
　　三月，户部主事张缙彦上言：『臣任清涧知县，于兵情、贼势亲见有素；盖贼之得势在流、失势在止，长技在分、穷计在合，乘时在秋夏、失时在冬春。昔大贼王嘉胤破河南据其城，曹文诏夺门斫杀而嘉胤歼；李老柴破中都据其城，练国事督兵攻围而老柴擒；神一元破宁塞据其城，左光先与战而一元死；谭雄破安塞据其城，王承恩等攻围而谭雄诛：此皆守而不去，故速死也。过天星、老回回等所破城邑无算，官军未至，旋即奔逸：此皆流而不居，故缓死也。贼入晋、豫，分头成部；自秦至汝、雒以至江北，无处不被贼。岂贼真有数十百万？盖分股以披其党牵制我兵，故见多也。前总督驱天下之贼尽入汉中、出栈道关，正可一鼓而灭；乃以招安致败，不可复收。古人以八日而平贼数万者，利其合也。夏、秋之间，刍粮尽在场圃，足为士马之资；冬、春非破城攻堡，不能得食，官兵促之则尤易：故时有利、不利也。今欲破贼，惟在乱其所长而使之短、破其所得而使之失；直截以攻之，分为两军：一追、一驻，贼当之必破矣。敌党虽众，大都观望；其先倡者，不过一、二支。故尽一股则论赏，不必事平汇叙；纵一股即论罚，不许报级塞责。诚如此，贼不望风而靡，未之有也』。上是之。
　　上御左顺门，召考选诸臣，问兵食计。曾就义对曰：『百姓之困，皆由吏之不廉；使守、令俱廉，即稍从加派以济军兴，未为不可』。上拔第一。未几，即有剿饷、练饷之加。
