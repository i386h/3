<!-- { "loadSidebar": true } -->
　　十一月，左都御史刘宗周上言六事：『一建道揆：京师首善，请立书院，以昭圣明致治之本。一贞法守：请立焚锦衣刑具，一切狱词专听法司。一崇国体：大臣自三品以上犯罪者，宜令九卿详会，乃付司寇；司寇议辟，乃得收系。此于戮辱之中，不忘礼遇之意。一清伏奸：凡匿名文书，请一切立毁。一惩官邪：京师士大夫与外官交际愈多愈巧，臣必风闻弹劾之。一饬吏治：吏治之败，无如催科、火耗、词讼、赎锾，已复为长例矣。至于营陞、谢荐，巡方御史尤甚。请以风宪受赃之律，为回道考察之第一义』。上是之。
　　召大学士王应熊入朝。已而陛见请老，许之；赐金币还。先是，周延儒知己渐有异议，故荐以自代，资为援也。已而上知其非，故赐还。
　　闰十一月，下诏罪己。
　　下礼科给事姜埰于理。时有匿名书二十四气之说，隐诋朝士。埰上言：『诽语腾谤，必大奸巨憨恶言官而思中之；谓不重其罪，不能激皇上之怒。箝言官之口后，将争效塞蝉，壅蔽天听，谁为皇上言之哉』？上怒，立置狱。
　　召廷臣于中左门，问用督、抚之宜。都御史刘宗周对曰：『使贪、使诈，此最误事。为督、抚者，须先极廉』。上曰：『亦须论才』。又问御敌；御史杨若桥举西洋人汤若望习火器。宗周曰：『唐、宋以前，并无火器；自有火器，辄依为劲，误专在此』。上色不怿曰：『火器终为中国长技』。命宗周退。时姜垓、熊开元俱系狱，宗周又进请释之；曰：『厂卫不可轻信，是朝廷有私刑也』。上遽怒，仰视屋梁曰：『厂卫俱是朝廷，何公、何私』？宗周抗论不屈；都御史金光宸言宗周无他意。上益怒，宗周免冠谢。始命退。既而，姜垓、熊开元廷杖，刘宗周削籍，金光宸降调；廷臣疏救，不听。
　　给事中陈燕翼上言：『兵饷皆缘朝廷无刚正之臣，而利臣获进也。陛下设厂卫，即因厂卫为介绍；托近侍，即因近侍为援引。陛下筹兵、措饷不遗余力，而此辈平日所辇输以得官者，皆陛下之兵；所满载而侯代者，即陛下之饷也。必左右大臣发愤改图，庶几挽积习而强国本』。
　　十六年（癸未）春正月，左良玉率众二十万避贼东下，沿江纵掠。时降兵、叛将所在蜂拥，俱冒左兵攻剽；南都大震。留守诸军尽列沿江两岸，不问为兵、为贼，皆击之。良玉列状上兵部自白，兵稍戢，群贼始散。
　　三月，闯贼袭杀革里眼、左金王，并其众。时群贼俱归闯贼，听其约束，惟革里眼恃其众不相下。闯贼置酒宴左、革，杀之席上（革里眼名贺一龙）。
　　闯贼屯襄阳，命罗汝才攻郧阳久不下，多死。汝才所部怨闯贼。
　　改礼部仪制主事吴昌时为吏部文选主事，署郎中事。昌时好结纳，通太监王化民等，欲转铨司。吏部尚书郑三俊问乡人徐石麒，答曰：『君子也』。三俊遂荐于上。盖石麒畏昌时深机，故誉之；而三俊不知。
　　例转给事中范士髦等四人、御史陈荩等六人。故事：例转科一、道二。文选主事吴昌时特广其数，意胁台省，为驱除地也。
　　免直隶、山东残破州、县去年田租。
　　四月，闯贼数十骑突入汝才营；汝才卧未起，入帐中斩其头，汝才一军皆譁。闯贼以大队兵胁之，七日乃定，所部多散亡。汝才，延安人；多智而狡。初隶高迎祥，后合献忠；又合自成，折节下之。闯兵长于攻、罗兵长于战，相倚为用。汝才嗜声色，每破城邑，择子女之美者，后房数百、女乐数部。所至，珍食山积，酣燕歌舞。闯贼每噱之曰：『酒色之徒也』。以山东人玄珪为谋主，每事取决焉；闯贼并杀珪。
　　御史祁彪佳劾吴昌时紊制弄权，御史徐殿臣、贺登选各疏参之。
　　五月，召巡抚保定右都御史徐标入对；标曰：『臣自江淮来，数千里见城陷处，荡然一空；即有完城，仅余四壁。蓬蒿满路，鸡犬无声，曾不见一耕者；皇上何以致治乎』？上欷歔泣下。标又曰：『天下以边疆为门户；门户固，则堂奥安。其要致备内治，重守、令；守、令贤，则政简刑清，而盗自息』。上善之。标受事不久，而数数召见；盖闵念饥民，欲得其详也。
　　以魏藻德入阁办事。
　　命勳臣子弟骑射。
　　吏部尚书郑三俊自引咎罢；以误荐吴昌时也。大学士周延儒放归。给事中郝絅复参吏部郎中吴昌时、礼部郎中周仲琏『窃权附势、纳贿行私；内阁票拟机密，每事先知。总之，延儒天下之罪人，而昌时、仲琏又延儒之罪人也』。御史蒋拱宸、何纶亦交劾之。
　　闯贼攻袁时中，杀之；小袁营遂灭。
　　六月，召见桐城诸生蒋臣于中左门。臣言钞法曰：『经费之条，银钱钞三分用之，纳银买钞者以九钱七分为一金；民间不用，以违法论。不出五年，天下之金钱尽归内帑矣』。给事中马嘉植疏争之。
　　七月，召山东兵备雷演祚与山东总督范志完面质于中左门。先是，演祚入朝，面奏志完在山东纵兵淫掠及金银鞍马行贿，上命逮讯。至是逮至，面质。上问行贿京师状；演祚历历有指。上问演祚曰：『尔言称功颂德、遍于班联者谁也』？演祚曰：『周延儒招权纳贿，如起废、清狱、蠲租自以为功，考选科道尽收门下。凡求总兵、巡抚，必先通贿幕客董廷献，然后得之』。上怒，即命逮董廷献。又问志完鞍马何所馈？志完谢无有。上斥其妄。因问御史吴履中：『尔在天津，察志完云何』？履中对如演祚言。寻诛志完。
　　以史可法为南京兵部尚书。
　　发帑金四十万贮富新仓，出陈纳新，毋得轻重。
　　出千金资太医院疗疫。时京师大疫，自春徂秋，死亡略尽。又出金二万，下巡城御史收殡。
　　戒廷臣私谒内侍。果有事，朝房商之。
　　上自讯吴昌时于中左门，拷掠至折胫乃止。征周延儒听勘。初，延儒再召时，庶吉士张溥、马世奇以公论感动之，故其所举措，尽反前事；向之所排，更援而进之，上亦虚己以听。溥既没，世奇远权势不入都；延儒左右皆昌时辈，故以至于败。
　　八月，谕入觐官荐将才。
　　九月，擢山东漕运副使方岳贡为左都副御史。岳贡上言四事：清言路以收人心，定推迁以养廉耻，责吏治于荒残，储将才于部伍。上是之。寻进东阁大学士。
　　十月，上自用铜锡木器，屏金银；命文武诸臣各崇省约，士庶不得衣锦绣珠玉。
　　十一月，谕臣民助饷立功者录之。
　　十二月，诛吏部文选司郎中吴昌时。前大学士周延儒有罪，赐死。延儒当中外交讧，无能为上画一筹。然受主眷深，故其罢内监、撤厂卫，诸璫日夜乘间媒孽，上俱不信，延儒益忽之。迨视师行边，上意稍移；而诸当乃尽发其蒙蔽状，上始信之。至是，吴昌时事发，圣怒遂不可回矣。
　　十七年（甲申）春正月朔，大风霾；占曰：风从干起，主暴兵破城。
　　凤阳地震。
　　李自成称王于西安，僭国号曰顺，改元永昌。劫掠河东绦州，一路俱陷。
　　自成投伪牒于兵部约战，言三月十日至。兵部执投牒者，斩之。
　　上忧寇，临朝而叹曰：『卿等无为朕分忧哉』？大学士李建泰进曰：『主忧如此，臣敢不竭力！愿以家财佐军，北召甘肃、宁夏之兵，外连羗部，召募忠勇，剿寇立功；否亦内守西河，扼吭延安，使贼不得东渡』。上悦曰：『卿若行，朕当仿古推轮行之』。
　　癸丑夜，星入月中；占曰：国破君亡。
　　乙卯，李建泰出师。上以特牲告庙，廷授节剑、法驾；御正阳门设宴作乐，亲赐卮酒。曰：『先生之去，如朕亲行』。建泰顿首起行，上目送之。是日，大风扬沙；占曰：不利行师。建泰肩舆不数武，杆折；识者忧之。建泰出都，恃有家财佐军。道闻山西烽火甚急，家已破；进退失措，逗遛畿内。
　　二月朔，上视朝。忽得伪封启之，其词甚悖；末云：『限三月望日至顺天，会同馆缴』。一时相顾失色。
　　李自成陷蒲州及汾州。
　　怀庆不守，福王出奔，与太妃相失，遂至卫辉依潞王。
　　自成至太原，巡抚蔡懋德遣骁将牛勇、朱孔训出战；孔训炮伤、牛勇阵死，一军皆没，城中夺气。贼移檄远近，有云：『君非甚暗孤立，而炀蔽恒多；臣尽行私比党，而公忠绝少。甚至贿通公府，朝廷之威福日移；利入戚绅，闾左之脂膏尽竭』。又云：『公侯皆食肉纨裤，而倚为腹心；宦官悉齕糠犬豚，而借其耳目。狱囚累累，士无报礼之心；征敛重重，民有偕亡之恨』。人读之，多为扼腕。蔡懋德知事必不支，写遗表间道奏京师。八日，风沙大起，贼乘风夜登城；懋德暨中军盛应时策马赴敌死。应时誓死，先已自杀其妻子。赵布政、毛副使及府、县各官四十六员咸死之。
　　李自成至黎城。
　　上下罪己诏。诏甫下，贼前锋已至大安驿。议京师城守。
　　督辅李建泰兵过东光不戢，士民闭城拒守。建泰怒，留攻三日破之。
　　真定知府丘茂华叛，降贼。先是，茂华闻警，遣家人出城；总督徐标执茂华下狱。标麾下中军伺标登城，尽守御，劫标城外杀之，出茂华。茂华遂檄属县叛，待贼。贼数骑入城，收帑籍。近京三百里，寂然无言者。
　　进魏藻德礼部尚书、文渊阁大学士，总督河道屯练。进方岳贡户部尚书兼兵部尚书、文渊阁大学士，总督漕运屯练，往济宁。会有言各官不可令出，出即潜逃；遂止藻德等不遣。
　　征天下勤王。命府部大臣各条战守事宜。都御史李邦华、少詹项煜、左庶子李明睿各言南迁及东宫迁抚南京；上骤览之，怒甚。曰：『诸臣平日所言若何？今国家至此，无一忠臣、义士为朝廷分忧，而谋乃若此！夫国君死社稷，乃古今之正；朕志已定，毋复多言』。给事中吴麟征请弃山海关外，召吴三桂入卫。廷臣皆以弃地非策，不敢主其议。陕西总督余应桂上言：『贼众号百万，非天下全力注之不可；请调左良玉、吴三桂并高杰、唐通、周遇吉、黄得功、曹友义、马科、张天禄、马岱、刘泽清、土国宝、刘良佐、葛汝芝及副将丘磊、惠登相、王光恩、孔希贤、金守亮等会师真、保之间。督辅之外，加一督师；如史可法、王永吉其人者，赐以尚方，悬以公侯之赏以鼓励之，庶贼可灭也』。
　　大学士陈演乞休；许之。先是，上忧秦寇，演谓无足虑。至是不自安，故求去。
