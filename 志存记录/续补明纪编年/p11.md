<!-- { "loadSidebar": true } -->
　　京城汹汹，早有官民劝进。劝进表文有云：『比尧、舜而多武功，迈汤、武而无惭德』之句；出自才笔，一时相传为士林之羞。贼既受朝贺，即命毁太庙神主，迁太祖神主于历代帝王庙中。贼每陞御座，辄目眩头晕，见白衣人数丈者前立。命铸永昌钱，字不成文；又铸九玺不成。又命改阁为天佑等名，改六部尚书为政府。明朝制度，任意纷更，识者已知其终于贼矣。
　　既而，吴三桂率兵入关。报至，军民鼎沸。先是，三桂军众行迟，十六日入关，二十日抵丰润，京师陷矣。三桂闻变愤甚，顿兵山海，走清朝乞师，而后长驱以入。贼急，胁三桂父骧作书招三桂，复賫银四万两，遣唐通犒之；别以贼兵二万守关。三桂佯受其金而出不意，尽行斫杀，贼将负重伤逃归。三桂致书绝父曰：『儿以父荫，熟闻义训，得待罪戎行；日夜励志，冀得一当，以酬圣眷。属边警方急，宁远巨镇为国门户，沦陷几尽。儿方力图恢复，以为李贼猖狂，不久即当扑灭。恐往反道路两失事机，故尔暂稽时日；不意我国无人，望风而靡。吾父督理御营，势非小弱；巍巍万雉，何至一、二日内便已失堕！使儿卷甲赴阙，事已后期，可悲可恨。侧闻圣主晏驾，臣民戮辱，不胜眦裂。犹意吾父素负忠义，大势虽去，犹当奋槌一击，誓不俱生；不则，刎颈阙下以殉国难，使儿缟素号恸，仗甲复仇，不济则以死继之，岂非忠孝媲美乎？何乃隐忍偷生，训以非义；既无孝宽御寇之才，复媿平原骂贼之勇！父既不能为忠臣，儿亦安能为孝子乎？儿与父诀，请自今日。父不早图，贼虽置父鼎俎旁以诱三桂，不顾也』。自成怒，尽戮吴骧家口三十余人。三桂痛哭誓师，令其兵皆薙发，刻期剿贼，军声大振，大败贼于一片石。
　　二十六日，贼狼狈还京，诛陈演及成国、定国诸勳戚。二十八日，悉众西行，辎重无算；或曰太子、二王，挟之俱出。二十九日，焚宫殿，后队亦尽去。
　　五月初一日，大清定鼎，谥先帝为怀宗端皇帝、周皇后为烈皇后。明遂南。
　　●赧皇帝
　　崇祯十七年三月二十三日，南京府部科道等官闻京师陷、上殉社稷，大小惊惶；齐集中军都督魏国公徐弘基第，推戴讨贼。时惠王、桂王道远难至，潞王、福王、周世孙各避贼至淮安。凤阳总督马士英移书兵部尚书史可法及署礼部侍郎吕大器，请以伦序立福王。盖以福王，神宗之孙、光宗之侄、大行皇帝之兄也。可法、大器持不可。四月二十七日，众官复集朝内，议不决。吏科给事中李沾奋袂厉声曰：『今日有异议者，以死殉之』。诚意伯刘孔昭、司礼太监韩赞周复持之，遂以福王告庙。众议监国，御史祁彪佳言监国名极正，益彰贤德；且示谦让，使海内知无因以得位之心。俟发丧，择吉登大宝为当。孔昭请即正位，礼部、魏国皆然之。遂定五月初一日迎王入京，以守备府为行宫。初四日监国，十五日即位，诏以明年为弘光元年。
　　以史可法、马士英、高弘图、姜曰广、王铎俱入阁办事，改张慎言吏部尚书、吕大器吏部左侍郎、李沾太常寺少卿、郭维经应天府府丞、韩赞周司礼监秉笔，余各加恩有差。
　　设淮徐、扬滁、凤泗、庐和为四镇，以靖南伯黄得功、总兵官高杰、刘泽清、刘良佐分辖之。每镇额兵三万人，本色米二十万、折色银四十万。调郑鸿逵、黄蜚充总兵官，各率所部兵守镇江。史可法请督师江北。进黄得功靖南侯，封高杰兴平伯、刘泽清东平伯、刘良佐广昌伯。高杰，降贼也；称翻山鹞。旧与闯贼同伙，有骁勇名。闯嬖妾邢氏貌美，属杰护内营；杰与邢通，挈之来降。初隶洪承畴及孙传庭，后调赴李建泰军前；未至，闻建泰兵溃，遂率兵南下，大肆劫掠。抵扬州，欲入；扬人畏惧，为之罢市，登陴死守。杰攻之，多杀掠。淮抚黄家瑞、守道马鸣騄集众议事，进士郑元勳与杰善，登城言于当事，请放高兵入城。众怒譁，指元勳为高党，寸斩之城楼。杰恨，攻益力。史可法曲解之，始移驻瓜洲。及设四镇，杰卒驻扬，泽清驻淮、良佐驻凤泗、黄得功驻庐。得功心薄之，因提兵争淮、扬，与杰战不胜。朝廷闻之，陞万元吉太仆少卿，监江北军解之，始各罢兵。隶杰于史可法标下，为前部总兵官。
　　吏部尚书张慎言条议北来诸臣虽屈膝腼颜，事或胁从，情非委顺；如能自拔南来，酌定用之之法。因荐原任督师大学士吴牲、吏部尚书郑三俊。有旨：赦牲罪陛见，三俊候另议。三月三日早朝，诚意伯刘孔昭于多官前大骂慎言曰：『雪耻除凶，防江、防河，举朝全副精神宜注于此。乃今日讲推官、明日讲陞官，结党行私。所荐吴牲有悖成宪，不可不诛』。御史王孙蕃讦孔昭曰：『先帝裁文操江、归武操江，亦未见作何事业；且吏部职司用人，除推官、陞官外，别无职掌』。喧争殿上。高弘图言：『塚臣自有本末，何遽殿争』？众始退。明日，孔昭补疏纠参慎言，且疏求去。李沾言：『孔昭拥戴有功，文臣启事屡登、武臣封爵未定，所以有殿上之争』。高弘图、姜曰广亦言：『文武各有职掌，用人乃慎言事；孔昭一手握定，臣等皆赘员矣。天子之贵，贵于叔孙；今坐视宸陛几若讼庭，愧死无地，请赐罢斥』。奉旨：『两解之，各慰留』。
　　六月，命礼部铸国玺，以金代之。
　　史可法、马士英奏报清兵南下。先是，吴三桂逐贼西遁，大清定鼎燕京；至是移谕江南，削发投顺。故可法以闻。封吴三桂蓟国公，世袭。遣使沈廷扬海运米十万石、银五万济其军。
　　上先帝谥号思宗烈皇帝（忻诚伯赵之龙言「思」非美字，寻易为「毅」）。尊建文为惠宗让皇帝、景泰为代宗景皇帝；复懿文太子为孝康皇帝。上皇考为恭皇帝，立专庙。密谕河南参将王之纲，迎圣母于河南郭家塞常守义家。
　　加原任都督陈弘范太子太保、左懋第兵部侍郎，奉使燕京，经理河北。
　　贼破郡县，各署伪官；自贼西遁，各杀伪来归。德州诸生谢陛与原任辽抚黎玉田、御史卢世■〈榷，氵代木〉、贡生马元录等，杀伪防御阎杰十八人。淮扬漕抚路振飞、巡按王燮擒原任河南参议伪官吕弼周、王富，率士民射杀之；又擒伪官胡来贺、宋自成、李魁春，沈之河；又擒癸未进士武愫解京。宿迁百姓擒伪将董学礼，杀之。济宁都司李允和杀伪官刘浚、尹宗衡、张简行、傅龙等九人，解京献俘。开封府推官陈潜夫、塞勇李遇知、刘洪起等，各杀伪官南附：不一而足。上嘉之，各有奖谕。
　　大学士马士英荐钦定逆案阮大铖知兵，有旨赐冠带陛见，举朝大骇。高弘图请下九卿会议；士英曰：『会议，则大铖必不得用』。弘图曰：『臣非阻大铖，旧制京堂必会议，乃于大铖更光明』。士英曰：『臣非受其贿，何所不光明』？因复为大铖奏辨曰：『魏忠贤之逆，非闯贼可比。且弘图、曰广诸人于所爱而登之，则曰先帝原无成心也；于所忌而锢之，则曰先帝定案不可翻也。欺罔莫甚』！姜曰广亦奏曰：『今日钦案掀翻，遂使先帝十七年之定力顿付逝波，陛下数日前之明诏竟同覆雨。梓宫未冷，增龙驭之凄凉；制墨未干，骇四方之观听。惜哉维新，遂有此举』。郭维经亦奏曰：『案成先帝之手，今「实录」将修，若将此案抹杀不书，赫赫英灵，恐有余恫；非陛下所以待先帝。若书之，而与今日起用大铖对照，则显显令旨，未免少愆；并非辅臣所以爱陛下也』。吕大器亦奏曰：『先帝血食未寒，爰书凛若日星。士英悍然不顾，请用大铖；不惟视吏部如刍狗，抑且视陛下为弁髦』。给事罗万象亦奏曰：『辅臣荐用大铖，或以愧世之无知兵者；然而大铖实未知兵，恐「燕子笺」「春灯谜」，即枕上之阴符、袖中之黄石也』。御史詹兆恒亦奏曰：『陛下跸御龙江，痛心先帝，与诸臣抱头号哭；百姓闻之，莫不洒血搥胸，愿思一报。今梓宫夜雨，一坏未干；太子诸王，六尺安在？国仇未复，而忽召见大铖，还以冠带，岂不上伤在天之灵、下短忠义之气』？怀远侯常延龄、太仆少卿万元吉、御史张良弼、王孙蕃、左光先、兵部郎中尹民兴等皆连疏纠，俱不听。既而大铖召对，具联络、控扼、进取、接应四策，又陈长江两合、三要、十四隙，俱称旨；竟用为江防兵部尚书。
　　起刘宗周都察院左都御史。吏部尚书张慎言乞休去。
　　刘宗周三抗疏论时事，不署衔，止称草莽孤臣。首言大铖进退，关系江左兴亡。又言讨贼之法有四：『一据形势：江左偏安，请进而东扼徐淮、北控豫州，西顾荆襄，渐恢渐进，秦、晋、燕、齐当必响应。一重藩屏：路振飞坐守淮城，以家眷浮舟于远地，是倡之逃也；于是镇臣刘泽清、高杰尤而效之。按军法临阵脱逃者斩；臣谓一抚、二镇皆可斩也。一慎爵赏：将悍兵骄，已非一日。宜分别各帅之封赏，孰应孰滥；轻则量收、重则并夺。军功既核，无不用命。夫以左帅恢复焉而封，高、刘败逃也而亦封，又谁为不封者？武臣既滥，文臣随之；外廷既滥，中璫从之：臣恐天下闻而解体也。一核旧官：燕京既破，有受伪官而逃者、有在封守而逃者、有在使命而逃者，于法皆不赦。至于伪命南下，徘徊于顺逆之间，实繁有徒；尤当显示诛绝。至罪废诸臣，量从昭雪，自应援遗诏而及之；乃一概竟用新恩，「三年无改」之谓何？嗟乎已矣！先帝十七年之忧勤，念念可以对皇天、泣后土；一旦身殉社稷，罹古今未有之惨，而食报于臣工乃如此之薄』！刘泽清、高杰等公疏纠宗周称草莽孤臣，有不臣之心。劝上亲征，以摇动帝祚；夺诸将封，以激变军心。不仁、不智，获罪名教。疏列黄得功名，得功又疏辨实不与闻。廷议欲谴高、刘，而莫可谁何；欲罢宗周，而难违清议。史可法因疏两解之曰：『朝廷论是非、疆臣论功罪，各不相碍』。既而宗周予告去。过吴，连见振飞捷奏，因悔谓钱谦益曰：『参两镇过责淮抚，是予激也』。人服其无私。
