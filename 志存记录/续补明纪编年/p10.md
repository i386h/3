<!-- { "loadSidebar": true } -->
　　辛亥，改殡先帝后。出梓宫二，以丹漆殡先帝、黝漆殡先后。加帝翼善冠、衮玉、渗金靴，后袍带亦如之。
　　诸臣闻变，大学士范景文死之。初，贼犯都城，景文知事不可为，叹曰：『身为大臣，不能从疆场、少树功伐，虽死奚益』？十八日召对，已不食三日矣；饮泣入告，声不能续。翼日城陷，景文望阙再拜，自经。家人解之，乃赋诗二首，潜赴龙泉巷古井死。其妾亦自经。户部尚书兼侍读学士倪元璐闻变，叹曰：『国家至此，臣死有余辜』。乃衣冠向阙北谢天子、南谢母，索酒招二友为别于汉寿亭侯像前。题几案曰：『南都尚可为；死，吾分也』。谓家人曰：『慎勿棺衾，以志吾痛。即欲殓，必大行殓，方收吾尸』。遂缢死。三日后，贼突入，见颜色如生，惊避去。一门殉节共十有三人。左都御史李邦华闻变，叹曰：『主辱臣死，臣之分也，夫复何辞。但得为东宫导一去路，死无憾矣！势不可为矣』！乃题阁门曰：『堂堂丈夫，圣贤为徒；忠孝大节，矢死靡他』。乃走文丞相祠，再拜自经。贼至，见其冠带危坐，争前执之；知其死，惊避去。副都御史施邦曜闻变，恸哭题诗于几曰；『愧无半策匡时难，但有微躯报主恩』。遂自经。仆解之后苏，邦曜叱曰：『若知大义，毋久留我』！乃更饮药而卒。大理卿凌义渠闻难，以首触柱，流血被面；尽焚其生平所着述，服绯正笏，望阙拜，复南向拜。遗书上其父，有曰：『尽忠即所以尽孝，能死庶不辱父』。乃系帛奋身，绝吭而死。兵部右侍郎王家彦，贼犯城都，奉命守德胜门；城陷，自投城下，不死，折臂足。其仆掖入民舍，自缢死。贼燔民舍，焚其一臂，余体仆收归。刑部右侍郎孟兆祥奉命守正阳门，贼至，死于门下。妻何氏亦死。子进士章明，收葬父尸；亟归，别其妻王氏曰：『吾不忍大人独死，当死从之』。王氏曰：『君死，妾亦死』。章明以头跄地曰：『谢夫人。然夫人须先死』！乃遣其家人尽出，章明视妻缢，取笔大书壁曰：『有侮吾夫妇尸者，吾必为厉鬼杀之』。妻气绝，取一扉置上，加绯服；又取一扉置妻左，亦服绯自缢。嘱婢曰：『吾死，亦置扉上』。遂死。左谕德马世奇，是日方早食，闻变，曰：『是当死』。家人曰：『奈太夫人何』？世奇曰：『正恐辱太夫人耳』！遂作书别母。侍妾朱氏、李氏盛服前，世奇曰：『若辞我去耶』？二妾言：『主人尽节，吾二人亦欲尽节』。拜辞已，并入堂自缢。世奇亦自缢，家人救之复苏，告曰：『闻圣驾已南幸矣，可为从亡计』！世奇不应，睹二妾已死，笑曰：『若少年，遂能死乎』！乃朝服捧敕，北面再拜，焚冠带于庭，以司经局印置案上，嘱仆曰：『上如出幸，以此上行在；否则，投之吏部』。复南拜母，端坐引颈自缢死。左中允刘理顺闻变，题于壁曰：『成仁取义，孔孟所传；文信践之，余何不然』？酌酒自尽。其妻万氏、妾李氏及子孝廉并婢仆十八人阖门缢死。贼多河南人，至其居曰：『此吾乡杞县刘状元，居乡厚德，奉李将军令护卫，公何遽死也』！数百人下拜，泣涕而去。时谓臣死君、妻死夫、子死父、仆死主，一家殉难者以刘状元为最。太常少卿吴麟征，城陷时，传天子蒙尘，有劝公南归者，不应；同官招之降贼，怒挥之户外，遂自经。家人救之苏，泣而请曰：『明旦待祝孝廉至，可一诀』。麟征许之。祝渊晨至，麟征酌酒慷慨与别，曰：『山河破碎，不死何为』！相对泣数行下。因作书诀家人曰：『祖宗二百七十年宗社，一旦有失，身居谏垣，无所匡救，法应褫服；殓时用角巾青衫，覆以单衾、藉以布蓆足矣。茫茫泉路，咽咽寸心，所以瞑于目者，又不在乎此也。罪臣吴麟征绝笔』。书毕，投缳死之。渊为视含殓，乃去。左庶子周凤翔，帝崩，梓宫暴露东华门外，凤翔赴哭恸绝；归寓，遗书诀父曰：『男今日幸不亏辱此身贻两大人羞，吾事毕矣！罔极之思，无以为报，矢之来生』。复作诗一首，有『碧血九重依圣主，白头二老泣忠魂』之句。向阙再拜，自缢；二妾从之，俱死。简讨汪伟闻贼渐近都城，遗书友人曰：『京师单弱，不惟不能战，亦不能守；一死外，无他计也』。及贼犯阙，累日不食。妻耿氏从容语曰：『苟事不测，请从君死』。城陷，伟趋吴给事甘来所，约同殉难。归与妻呼酒命酌，因大书前人语于壁曰：『志不可屈，身不可降；夫妇同死，节义成双』！为两缳于梁间，伟以便就右、耿氏就左；既皆缢，耿氏复抑曰：『止止！虽在颠沛，夫妇之序不可失也』。复解缳正左右序而死。户部给事中吴甘来，贼薄京师，兄礼部员外泰来至寓执甘来手泣曰：『事势至此，奈何』？甘来曰：『有死，无二义也』。城陷，传闻驾南出，甘来曰：『上明且决，必不轻出』。家人进饮食，却之。有劝潜遁者，甘来曰：『今不能调兵杀贼，顾欲苟全求活耶』？遂作书，以后事属其兄弟。简几上有疏草在，曰：『留此恐彰君过』。取火焚之。兄子家仪奔至，甘来相与恸哭，曰：『我不死，无以见志；汝父死，无以终养。古者兄弟同难，必存其一。使皇上在，则土木袁彬、逊国程济皆可为也。否则，求真人于白水、起斟鄩于有仍，是我虽死犹生也。努力勉之』？遂冠带北向拜者五、南向拜者四、赋绝命诗一首，引佩带自缢死。御史王章巡城至阜城门，贼缘堞而上，从人骇走；贼持刃问曰：『降否』？章叱之曰：『不降』？贼以刃筑其膝仆地，遂遇害。章子之拭，后亦死难于闽甚烈，与章同。御史陈良谟闻变，痛饮作诗，为缳于梁，欲自缢；妾时氏有娠，良谋谓之曰：『吾年踰五十无子，幸有娠；尚生男，可延陈氏血食，勉之』！时氏曰：『主人死，妾将谁依？与其为贼辱，不如无子。请先死，以绝君念』！遂入投缳。良谟别作一缳，与之同尽。御史陈纯德，时提督北直学校，行部至易水，试士未竟。闻都城贼警，即戎装入都；不数日城陷，自缢。御史赵譔巡视中城，捕贼谍杀之。城陷，贼获譔，譔瞑目大骂；贼怒，杀于白帽衚衕。太仆寺丞申佳胤闻城陷，投井死。吏部员外许直，城陷，传天子南迁，有劝其扈跸偕行者；直唯之。既而出门一望，曰：『当此四面干戈，驾将焉往』？比闻帝崩，号恸几绝。旁解慰者辄曰：『亲老子幼』。直曰：『有兄在，吾无忧也』。是夜，为书报其父，作诗六章，有『丹心未雪生前恨，青节空留死后声』之句。起拜阙，已复拜父，自缢死；一手持绳尾、一手上握，神色如生。兵部郎中成德，报贼急，即致书同年马世奇曰：『主忧臣辱，我等不能匡救，贻祸至此！惟有一死以报国耳。君常忠孝夙禀，宜有同心也』。及帝崩，德以鸡酒哭奠梓宫前；贼怒，露刃胁视之，不为动。归寓，跪母张氏前恸哭。母曰：『我知之矣』！入室，自缢死。妻张氏亦死。一子六岁，扑杀之；然后自杀。兵部员外金铉，贼攻城急，跪母章氏前曰：『儿世受国恩，义在必死。得一僻地可以藏母，幸速去』！母曰：『尔受国恩，我独不受国恩乎？事急，庑下井是吾死所』。铉痛哭，即辞母往视事。丁未，归至御河桥，闻城陷，望寓再拜，即投入御河；从人拯救，铉啮其臂，急赴深处。时河浅，俯首泥泞死之。家人报至，母章氏亦投井死，妾王氏亦随死。其弟诸生錝哭曰：『母死，我必从死；然母未归土，未敢死也』。遂棺殓其母。既葬三日，复投井而死。光禄寺署丞于腾蛟，自冠带，呼妻亦衣命服，同缢死。襄城伯李国桢闻贼舁帝后梓宫于东华门外设厂，百官过者莫敢进视；国桢泥首去帻，踉跄奔赴，跪梓宫前大哭。贼执国桢见自成，复大哭，以头触阶，流血被面；贼众持之，自成以好语诱国桢，使降。国桢曰：『有三事，尔从我即降。一、祖宗陵寝不可发；一、须葬先帝以天子礼；一、太子、二王不可害』。自成悉诺之。扶出，贼欲诱其降，因以天子礼葬先帝于田贵妃墓；惟国桢一人斩衰徒步往葬。至陵襄事毕，恸哭作诗数章，遂于帝后寝前自缢，死之。新乐侯刘文炳，贼破外城，文炳叹曰：『身为戚臣，义不受辱，不可不与国同难』。其女弟适李，未三十而寡；文炳召之归。城陷，与弟左都督文耀择一大井，驱子孙男女及其妹十六人，尽投其中；纵火焚赐第，火燃，俱投火死。祖母瀛国太夫人，即帝外祖母也，年九十余；亦投井死。驸马巩永固杀其爱马、焚其弓刀铠仗，大书于壁曰：『世受国恩，身不可辱』。时安乐公主先囊以黄绳，缚子女五人于柱，命外举火，遂自刭。惠安伯张庆臻闻城陷，尽散财物与亲戚，置酒一家聚饮，积薪四围，合家燔死。宣城伯卫时春闻变，合家赴井死，无一存者。锦衣卫都指挥王国兴闻变，自缢死。锦衣卫指挥同知李若珪守崇文门，城陷，作绝命词云：『死矣即为今日事，悲哉何必后人知』。自缢死。锦衣卫千户高文采，城陷，一家十七人俱自杀，尸狼籍于路。顺天府知府陈贞达自尽。副司马使姚成、中书舍人宋天显皆自尽。中书舍人滕之所、阮文贵、经历张应选，咸投御河死。阳和卫经历毛维张，不屈死。百户王某，周钟寓其家，百户劝钟死，钟不应，出门欲降；百户挽钟带至断，钟不听，百户自缢。儒士张世禧二子懋赏、懋官父子，俱自经。顺天府学教官五人，同缢明伦堂上。长洲生员许琰闻京师之变，悲号欲绝，遍体书「崇祯圣上」四字，绝粒七日而死。布衣汤文琼闻变，书其身曰：『位非文丞相之位，心存文丞相之心』。见先帝梓宫过，恸哭触石死。贼既窃据，一时诸臣尽节稍不决烈，即被其拘执于朝，极刑拷掠，迫胁献金；陈演献至银三万两、金三千两、珠三斗。其余多寡不同，俱不免有献；献不满意，仍复受刑；受刑不过，魏操德自勒死、方岳贡不食死、丘瑜自缢死。丘瑜未被执前，即书绝命词；有云：『百岁春光强半过，匡时力短愧鸣珂；诗书万卷都无用，惟有先贤正气歌』。既被执后死，浪传从贼，事与愿违，君子惜之。庶吉士魏学濂临死有绝命词云：『忠孝千古事，于我只家风；一死轻鸿毛，临难须从容。有血洒微躯，官卑非侍中；有舌且存之，并逊常山公。因约同志友，延颈受霜锋。不能张空拳，与彼争雌雄；不能奉龙种，再造成奇功。死且有余罪，何敢言丹忠！所痛母垂白，七十仍尸饔；未葬凡五丧，留与子侄封。人生谁百年，寿夭死所同。我比兄与弟，我年独为丰；高堂无复悲，譬不生阿侬；辞母却就父，死生犹西东；骸骨虽不归，即瘗此诗筒。墓木有拱时，清韵入楸松』。君子读之，多哀其意而原其心焉。
　　贼兵充塞街巷，恣意淫掠；惟殉难诸臣家，贼戒不敢骚搅。贯城罪囚，一时尽放。
