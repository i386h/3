<!-- { "loadSidebar": true } -->
　　寇薄宁武关，传檄五日不下，且屠。总兵周遇吉悉力拒守，大炮击伤万余人。会火药尽，或言贼势重，可款也；遇吉曰：『战三日，杀贼且万；若辈何怯耶？然胜之，一军皆为忠义；万一不支，缚我以献，若辈可无恙』！于是开门奋击，杀贼数千人。贼惧欲遁，或谓贼策曰：『我众彼寡，但使主客分别，以十击一，蔑不胜矣。请去帽为识，见戴帽击之。递出战，不二日可歼矣』。贼引兵复进，脱帽递战，我兵大败。遇吉阖室自焚，挥短刀力斗，被流矢，见执；贼缚于市，磔焉。遂屠武宁，婴稚不遗。李自成既杀遇吉，叹曰：『使守将尽周将军，吾安得至此』！
　　寇犯大同，兵民皆欲降，命城守不应。总兵朱三乐自刎，巡抚卫景瑗、督粮郎中徐有声、朱家仕俱死之。文学李若葵阖家九人自缢，先题曰「一门完节」。
　　三月，宣府告急；命镇朔将军王承胤侦寇所向。
　　督师李建泰上书：『请驾南迁，愿奉太子先行』。上召对平台；谕阁臣曰：『李建泰有疏，劝朕南迁。国君死社稷，朕将何往』！大学士范景文、都御史李邦华、少詹项煜请先奉太子抚军江南；给事中光时亨大声曰：『奉太子往南诸臣，意欲何为？将欲为唐肃宗灵武故事乎』？景文等遂不敢言。上复问战守之策，众臣默然。上叹曰：『朕非亡国之君，诸臣尽亡国之臣尔』！遂拂袖起。
　　钦天监奏帝星下移。
　　诏封吴三桂平西伯、左良玉宁南伯、黄得功靖南伯，其余俱各陞一级。
　　始弃宁远，征吴三桂、王永吉率兵入卫。又召唐通、刘泽清率兵入卫。泽清前命移镇彰德，因纵掠临清，南奔；惟唐通以八千人入卫，守居庸。
　　贼犯保定，李建泰已病，中军郭中杰缒城降贼。贼入城，建泰被执。御史金毓峒守西门，贼执之。入三皇庙见贼帅，毓峒奋拳殴贼帅仆之，跃入井中死。妻王氏，自经。从侄振孙以武举效力行间，登城射贼。城陷，众解戎衣自匿；振孙衣裲裆，大呼曰：『我金御史侄也』。贼支解之。毓峒子婴、子妇陈年十八，与其祖母张、母杨、嫂常一时尽投于井，侍婢四人亦从下。
　　李自成长驱向宣府。宣府叛将白广恩贻总兵姜镶书，约降。监视太监杜勳绯袍八驺，郊迎三十里。巡抚朱之冯劳军守城，无一应者；三命之，咸叩头曰：『愿中丞听军民纳款』。之冯独行巡城，见大炮，曰：『汝曹试发之，可杀数百人；贼虽杀我，无恨矣』。众又不应。之冯不得已，自起燃火；兵民竞抱其手。之冯愤甚，乃夺士卒刃自刎。军民遂迎降于贼。
　　上按籍令勋戚、大璫助饷。遣太监徐高谕嘉定伯周奎为倡，奎谢无有。高泣谕再三，奎漫词以对。高悱然起曰：『外戚如此，国事去矣，多金何益』！奎不得已，奏捐万金。上少之，勒其二万。奎密书皇后求助，后勉应以五千金；奎匿二千金，仅输三千金。太监曹化淳、王永祚助至三万、五万。王之心最富，上面谕之，仅输万金。诸内官各大书于门曰：『此房急卖』。后贼拷王之心，追十五万；周奎抄现银五十二万。
　　丙申，大风霾，昼晦。
　　贼警益逼，有劝上南迁者；上怒曰：『卿等平日专营门户，今日死守，夫复何言』！
　　上召对，以举朝无人，常泣下。廷臣长策，惟闭门止出入；余无一筹。给九门守者人百钱。召前太监曹化淳守城。
　　南京孝陵夜哭。
　　贼自柳沟抵居庸关，总兵唐通、太监杜之秩迎降。抚臣何谦伪死私遁，总兵马岱自杀。时京师以西诸郡县望风瓦解，将吏或降、或遁。伪权将军移檄至京云：『十八日至幽州会同馆暂缴』；京师大震。
　　贼陷昌平州，诸军皆降。总兵李守鑅骂贼不屈，手格杀数人，人不能执；诸贼围之，守鑅引刀自刎。贼焚十二陵享殿，传檄至京师。先是，上知寇警益急，从吴麟征请徙宁远疏，飞檄趋吴三桂入关。三桂徒五十万众，日行数十里；是日始及关，贼骑已过昌平矣。
　　上御殿，召考选诸臣问裕饷安人。滋阳知县黄国琦对中旨，授给事中；余以次对。未及半，秘封入；上览之色变，即起入。诸臣立候移刻，命俱退；始知为昌平失守也。是夜，贼直犯平则门，竟夜焚掠，火光烛天。京师内外，雉堞凡十五万四千有奇；时登陴守城，止羸弱五、六万人，守陴不充。又无炊具，市饭为餐；饷久阙，仅人给百钱，无不解体。
　　贼久窥畿辅空虚，潜遣其党辇金钱毡■〈山上〈厂剡〉下〉，饰为大贾，列肆于都门；更遣奸党挟赀充衙门掾吏，专刺阴事，纤悉必知。都中日遣拨马探之，贼党即指示告贼；贼掠之入营，厚贿结之，拨马多降贼，无一骑还者。
　　上早朝，召对诸臣而泣，俛首书御案十二字，以示司礼监王之心；寻拭去。须臾，贼大至；方报过芦沟桥，俄报攻平则、彰义等门矣。城外三大营皆溃降，火车、巨炮、蒺藜、鹿角皆为贼有。贼反炮攻城，轰声震地。诸臣方侍班，襄城伯李国桢匹马驰阙下，汗浃沾衣；内侍呵止之，国桢曰：『此何时也！君臣即求相见，不可多得矣』。上召入，因奏守军不用命，鞭一人起、一人复卧如故。上因命内臣俱守城；诸内臣譁曰：『诸文武何为』？且言『官止内操，我甲械俱无，奈何』！亦有曰：『我辈月食五十万，傚死固当』。乃请如己已所派数俱乘城，凡数千人。上括中外库金二十万犒军。是日细民有痛哭输金者，或三百金、或四百金，各授锦衣卫千户。
　　丙午，寇攻城，炮声不绝，流矢雨集。贼仰语守兵曰：『亟开门！否则屠矣』。守者惧，空炮向外不实铅子，徒以硝焰鸣之；犹挥手示贼退，乃发。李自成对彰义门设座，晋王、代王左右席地坐。太监杜勳侍其下，因呼『城上人莫射，我杜勳也；可缒下一人以语』。守者曰：『留一人下为质，请公上』。勳曰：『我杜勳无所畏，何质为』？提督太监王承恩缒之上，因入大内，盛称『贼势重，皇上可自为计』。守陵太监申之秀自昌平降贼，亦缒上入见，备述贼犯上不道语，请逊位。上怒叱之。诸内臣请留勳，勳曰：『有秦、晋二王为质；不反，则二王不免矣』。乃纵之出，仍缒下。勳语守璫王则尧等曰：『吾党富贵自在也』。初，闻勳殉难，赠司礼监，荫锦衣，立祠；至是，方知其从贼为逆也。
　　上下诏亲征，召驸马巩永固谋以家丁护太子南行。对曰：『臣等安敢私蓄家丁；即有之，何足当贼』！乃罢。 
　　申刻，彰义门启，李自成率群贼大队疾驱入，沿途杀掠。大学士蒋德璟宿会馆，被创。上亟召阁臣入，曰：『卿等知外城破乎』？曰：『不知』。上曰：『事亟矣！今出何策』？俱曰：『陞下之福，自当无虑。如其不利，臣等巷战，誓不负国』。命退。是夕，上不能寝。内城陷，一阉奔告；上曰：『大营兵安在？李国桢安在』？答曰：『大营兵散矣，皇上宜急走』。其人即出，呼之不应。上即同王承恩幸南宫，登万寿山，望烽火烛天。徘徊踰时，回干清宫，朱书谕内阁。命成国公朱纯臣提督内外诸军事，夹辅东宫。内臣持至阁。因命进酒，连沃数觥；叹曰：『苦我民尔』！以太子、永王、定王分送外戚周、田二氏。语皇后曰：『大事去矣』！各泣下。宫人环泣，上挥去，令各为计。皇后顿首曰：『妾侍陛下十有八年，幸不听一语，至有今日』。拊太子、二王恸甚，遣之出；后自经。召公主至（年十五），叹曰：『尔何生我家』！左袖掩面，右手挥刃断左臂，未殊死，手栗而止。命袁贵妃自经；系绝复苏，上拔剑刃其肩。又刃所御妃嫔数人。召王承恩对饮；少顷，易靴出中南门，手持三眼枪，杂内竖数十人，皆骑而持斧，出东华门。内监守城疑有内变，施矢石相向。时成国公朱纯臣守齐化门，因至其第，阍人辞焉；上太息而去。走安定门，门坚不可启，天且曙矣。上御前殿，鸣钟集百官，无一至者。遂仍回南宫，登万寿山之灵寿亭，自经。亭新成，所阅内操处也。太监王承恩对缢。上披发，御蓝衣；跣左足，右朱履。衣前御书曰：『朕自登极十七年，逆贼直逼京师。虽朕薄德匪躬，上干天咎；然皆诸臣之误朕也。朕死，无面目见祖宗于地下；去朕冠冕，以发覆面，任贼分裂朕尸，勿伤百姓一人』！又书一行：『百官俱赴东宫行在』；犹谓阁臣已得朱书也。不知内侍持朱谕至阁，阁臣已散，置几上而返；文武群臣，并无一人知者。先是，大内有秘室，鐍键甚严。相传刘诚意藏秘记于内，非大变，戒勿启。至是，事急启之，得绘图三轴。末一轴，图像酷肖圣容，身穿白背心，右足跣，披发中悬；于今无异，诚天数也。
　　丁未昧爽，天忽雨，俄微雪。城陷，贼骑塞巷；投矢，令人持归闭门得免死。于是俱门书「顺民」。贼经象房桥，群象哀鸣，泪下如雨。
　　太子走诣周奎第，奎卧未起，叩门不得入；同走匿内官外舍。初，上之出至南宫也，使人诣懿安皇后所，劝后自裁；仓卒不得达。宫中既乱，懿安皇后青衣蒙头，徒步走入成国公第。尚衣监何新入宫见长公主断肩仆地，与宫人救之而苏。公主曰：『父皇赐我死，我何敢偷生』！何新曰：『贼已将入，恐受其辱；且至国丈府避之』。乃负之出。既而贼入，宫人魏氏大呼曰：『贼入大内，我辈必遭所污。有志者，早为计』。遂跃入御河死。顷间从死者一、二百人。
　　自成入至承天门，顾盼自得，弯弓指门榜语诸贼曰：『我一矢中其字，必一统』。射之不中，中「天」字下；自成愕然。贼党牛金星趋进曰：『中其下，当中分天下』。
　　自成喜，投弓而笑。太监王德化以内员三百人先迎德胜门，令仍旧任；各监局印官迎，亦如之。自成入宫，问帝所在，大索不得。乃下令：献帝者，赏万金、封伯爵；匿者夷族。
　　明日午刻，始得先帝凶问于煤山。自成令以双扉舁帝后于东华门侧，敛以柳棺、覆以蓬厂，莫有敢往哭者。
　　自成登皇极殿，据黼座。牛金星檄召百官，期二十一日俱集于朝。贼党入宫，太监杜之秩等每率党前导；自成责其背主当斩，秩等叩首曰：『识天命，故至此』。自成叱去之。
　　贼分宫嫔各三十人，牛金星、军师宋献策亦各数人。宫人费氏年十六，投眢井。贼钩出之，见其姿容，争相夺。费氏绐曰：『我长公主也，若不得无礼！必告汝主』。群贼拥见自成，自成令内官审之，非是；赏部校罗贼，令携出。费氏复绐曰：『我实天潢之胤，义难苟合；惟将军择吉成礼，死生惟命』。贼喜，置酒极欢。费氏怀利刃，俟贼醉，断其喉；因自刎。自成大惊，命收葬之。
　　内臣献太子，自成留之西宫，封为宋王；太子不为屈。
