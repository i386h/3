<!-- { "loadSidebar": true } -->
　　高杰妻邢氏率子元爵请恤。史可法请以杰部将李本身为提督；有旨：『兴平伯有子，朕岂以兵马汛地，遽授他人？加监军卫胤文兵部尚书，总督杰军；所部将士，仍听邢氏统辖』。既而，再请加本身太子太保左都督，提督本镇赴归德。黄得功闻高杰被害，复来争扬州；史可法驰归镇抚之。请旨，上谕曰：『大臣当先国事，而后私憾。得功若向扬州，致高营兵将弃汛东顾，设清兵乘隙渡河，罪将谁任？诸藩当恪守臣节，不必任意』！又谕史可法：『卿既归扬解谕黄得功回汛，何必与孤儿寡妇争构？河上防御，责成王永吉、卫胤文料理』。刘良佐见杰死，欲并其众；疏称：溃兵不宜授本身提督。刘泽清、黄得功、刘良佐又合奏：『高杰从无寸功，骄奢淫杀，上天默除大患；史可法乃欲其子承袭，又欲李本身为提督，何是肺肠？倘误听加恩太重，臣等实不能相安矣』。九江总督袁继咸疏奏：兴平伯有可念之劳。诏赠杰太子太保，许其子袭爵，再荫一子锦衣卫百户；从优祭葬。
　　汀州贼阎王猪婆盘据帘子洞，劫掠横行；福建巡抚张肯堂亲征之。宁化知县于华玉不得于乡绅，愿抚贼自效。既往，贼横几不免，遂许以官，与数百人偕来；肯堂给劄，命华玉率之勤王。至浙东，各散去；华玉亦削发为僧。
　　通政使杨维垣疏请重定钦案，吏部尚书张捷又奏请表章三案诸臣。于是刘廷元、吕纯如、王德完、黄克赞、王永光、杨所修、章光岳、徐大化、范济世各予谥荫、祭葬；徐杨先、刘廷宣、许鼎臣、岳骏声、徐卿伯、姜麟各赠官，与祭葬；王绍徽、徐兆魁、乔应甲、陆澄源各复原官。而唐世济、水佳胤、杨兆升、吴孔嘉、郎如闇、周昌晋、袁洪勳、徐复扬、陈以瑞等先后起用。
　　杨维垣又请重颁「三朝要典」；言『张差疯颠，强坐为刺客者，王之釆也；李可灼红丸，谓之行鸩者，孙慎行也；李选侍移宫，造以垂帘之谤者，杨涟也。刘鸿训、文震孟只快驱除异己、不顾诬谤君父，此「要典」必须重颁也』。袁弘勋又请追论焚「要典」诸臣罪。左良玉力言「要典」治乱所关，勿听邪言，致兴大狱；袁继咸亦言「要典」不必重疏。有旨：『皇祖妣、皇考无妄之诬，岂可不雪？事在青史，非存宿憾。群臣当体朕意』！
　　陞杨维垣都察院副都御史。陞阮大铖兵部尚书，赐蟒服。
　　中书舍人林翘疏称：『正月初六日雷声自北至西，占在赵、晋之野有兵；日在庚寅，主口角妖言』。翘，江浦人，善星术。马士英在戍日，卜其大用。至是，士英神其术，固荐授中书。寻躐一品武衔，蟒玉趋事。
　　弃妖僧大悲于市，以诈冒定王也。大悲系齐庶宗。
　　两淮运司解粮渡江，镇江都督郑彩截留之；诏谕彩勿擅。
　　普录众臣迎驾之劳，补指挥、千户等官。
　　丙申，召内臣五十三人进宫演戏饮酒。上醉后纵淫，童女有淫死者。
　　荣泽县郭村于十一日午刻忽现大城，堞门毕具；一时方隐（天官家谓：广莫之气成城郭，今河西苑无人烟）。
　　殿宇鼎新，辅臣、内臣俱赐银币，荫有差。
　　甲辰，复召内监进宫演戏。
　　刘泽清奏：清兵攻邳州，推官沈伶之守四十日，乃退。
　　二月，工科李清请修先帝「实录」并易庙号及定东宫、定王之谥。
　　户部尚书张有誉请以酒税助饷；不允。
　　袁继咸报郧镇重围。刑部梁云构奏：全蜀已无完土。
　　输纳富人，授翰林待诏等官。太监李国辅请往浙江云雾山开采；上命驰驿去。科臣吴适疏争之，不听。
　　礼臣管绍宁请谥皇太子「献愍」、永王曰「悼」、定王曰「哀」，改谥先帝「毅宗烈皇帝」。
　　命礼部广选淑女。
　　陞瞿式耜佥都御史，巡抚广西。
　　刘良佐等合词荐起朱大典为兵部侍郎。戎政兵部尚书张国维予告归。御史张孙振劾在告礼部尚书顾锡畴险邪，有沾秩宗；命致仕去。以其请削温体仁谥而谥文震孟也。
　　时自二月以来，日月色甚赤。钦天监占候以闻。
　　三月甲申朔，有传称皇太子至自金华，从石城门入；送止兴善寺，寻移寓锦衣都督同知冯可宗家。传文武官识认，俱莫能辨。先是，传吴三桂拥太子离永平，阴逸之民间，遂浮海而南。八月抵淮上，闻定王之沉，惧弗敢留，前至扬州。鸿胪寺少卿高梦箕家人高成、穆虎挟之渡江，因栖于苏，复转于杭。太子不堪羁旅，渐露贵倨，遂为路人所指。高梦箕惧祸及己，乃赴京密奏。于是遣内竖李继周，持御札召之。至是，至。都人闻太子至，踊跃趋谒；文武投职名者，络绎不绝。最后太监卢九德至，礼倨，太子呼名呵之；卢不觉叩头曰：『奴无礼，小爷保重』。觳觫辞出。随有旨谕文武官，不许私谒。是夜，移太子入内。己丑，会审太子于大明门外。太子东向倨坐，一官置禁城图于前；问之，答曰：『此北京宫殿也』。太子指承华宫曰：『此我所居』；指坤宁宫曰：『此我娘娘所居』。一官前问曰：『公主今何在』？太子曰：『不知，想已死矣』。一官问：『公主同宫女早叩周国舅门』？太子曰：『同宫女叩国舅者，我也』。刘正宗曰：『我是讲官，汝识否』？太子一视，不应。正宗又问讲读先后；太子曰：『忘之矣』。正宗更多辞以折之。太子笑而不应，曰：『汝以为伪，即伪可耳』。诸臣无可如何，遂以肩舆送入中城。先是，杨维垣扬言驸马王昺侄孙王之明貌类太子；故兵科戴英袭其言，奏称『王之明伪假太子，质以先帝曾携之中左门不答，问以嘉定伯姓名而不答，其伪无疑。然稚年何以办此，必有大奸人挟为奇货；宜敕法司根究』。刑部遂捕高成、穆虎严讯，五毒备至，至死不承假冒。穆虎曰：『我家主是忠臣，直言奏闻，一字非谬；我等何得畏死背义』。高梦箕复上书自明，并逮治之。马士英疏奏：『太子一事，其言虽似，而疑处甚多。既为东宫幸脱虎口，不即到官说明，却走绍兴；一可疑也。东宫厚质凝重，此人机辨百出；二可疑也。公主现养周奎家，而云已死；三可疑也。左懋第在北，北中亦有假太子事；懋第密书贻蔡奕琛，念（？）奕琛抄腾进览。是太子不死于贼，即死于清兵之手矣。原日讲官方拱干系狱，可出令辨之。如其假冒，当付法司，臣民共见而弃之；如真东宫，则祈取入深宫，留养别院，不可分封于外，以启奸人之心』。辛卯，复会审太子于午门，出原讲官方拱干于狱辨识之。太子仍倨坐，众拥拱干至。王铎指示太子曰：『此何人』？太子曰：『方先生』。拱干疑似，不敢质言真伪。张孙振曰：『汝是王之明』！太子曰：『我南来从不曾言太子，汝不认罢了，何必坐名改姓！汝等不尝在皇考之朝乎？何一旦蒙面至此』。众官有赧者、有恨者，莫之敢决。仍送还狱。十五戊戌，复会审太子于朝。左都李沾呼『王之明』，不应；喝问『何不应』？太子曰：『何不呼明之王』！沾喝上桚，太子号呼皇天上帝，声彻于内。士英传催放桚，沾复好言问之。太子曰：『汝令校尉嘱我，校尉自能言之，何必我言；前日追我何处，追者自知，何必问我』。高倬见其言切，急令扶出。将出朝，旧东宫伴读丘致中捧持大恸。上闻，即令擒下，发镇抚司严讯。有题诗于皇城者云：『百神护跸贼中来，会见前星闭复开。海上扶苏原未死，狱中病已又奚猜！安危定自关宗社，忠义何曾到鼎台。烈烈大行何处遇？普天空向棘圜哀』。
　　皇考恭皇帝，改谥孝皇帝。
　　冯可宗讯高梦箕，梦箕列自此来来历甚详，假冒欺隐至死不认；爰书故久之未定。御史陈言奏：『愚民观听易惑，道路籍籍，皆以诸臣有意〔倾〕先帝之血胤』。有旨：『王之明好生护养，勿轻加刑，以招民谤』。
