<!-- { "loadSidebar": true } -->
　　宁南侯左良玉疏参马士英曰：『窃见逆贼马士英，出自苗种、性本凶顽。先帝皇太子至京，道路汹传，陛下屡发矜慈；士英以真为假，必欲置之死地。臣前两疏，望皇上从容审处，以存先帝一线。不意士英奸谋日甚，臣自此义不与奸贼共天日矣。臣已提师在途，将士眦目指发，皆欲食其肉。臣恐百万之众发而难收，震惊宫阙；且声其罪状，正告陛下，仰祗刚断，与天下共弃之。自先帝之变，人人号泣。士英利灾擅权，事事与先帝为仇。逆案先帝手定者，士英首翻之；〔要典〕先帝手焚者，士英复修之。「思宗」改谥「毅宗」，明示先帝不足思，以绝天下报雪之心：罪不容于死者，一也。国家提衡文武全恃名器，士英卖官鬻爵，殆无虚刻；致都门有「职方贱如狗，都督满街走」之谣：罪不容于死者，二也。阁臣司票拟、政事归六部，士英占握兵柄不放，是弁髦太祖法度；又引腹心阮大铖为添设尚书，以济其篡弑之谋。两子枭獍，各操重兵，司马昭复生于今日：罪不容于死者，三也。陛下选立中宫，典礼攸关。士英择其尤者以充下陈，罪通于天；而又私买歌女寄于阮大铖家，希图进选，计乱中宫，阴谋叵测：罪不容于死者，四也。陛下恭俭仁明，士英百计诳惑。进优童艳女，损伤圣德；每对人言，恶则归君：罪不容于死者，五也。国家遭此大变，须宽仁慈爱以收人心。士英乃睚眦杀人，将生平不快之人一网打尽：罪不容于死者，六也。又募死士窜伏皇城，诡名禁军，以观陛下动静，曰废立由我：罪不容于死者，七也。先帝殉难，皇子幸存。士英乃与大铖一手拏定，抹煞的确诚认之方拱干，而信串通朋谋之刘正宗，不畏天道神明，不畏二祖列宗，不畏天下公议，不畏万古纲常。忍以先帝已立十七年之嗣君，四海讴歌讼狱所归者，付诸幽囚；天昏地惨，神人共愤。凡有血气，皆欲寸磔士英、大铖以谢先帝。此非臣之私言，诸将士之言也；非独臣标将士之言，天下忠臣义士、愚夫愚妇之公言也。伏乞陛下立将士英等肆诸朝市，传首四方，用抒公愤。臣谨束兵计刻以待，不禁大被疾呼，激切以闻』。又传檄云：『盖闻大义之垂，炳于星日；无礼之逐，严于鹰鸇。天地有至公，臣民不可罔也。奸臣马士英者，根原赤身、种类蓝面。昔冒九死之罪，业已侨妾作妓、屠发为僧；重荷三代之恩，徒尔狐窟白门、狼吞泗上。会当国家多难之日，侈言拥戴劝进之功。以今上历数之归，为私家携赠之物；窃弄威福，炀蔽聪明。持兵力以胁人，致天子闭目拱手；张伪旨以讋俗，俾丘民重足寒心。本为报仇而立君，乃事事与先帝为仇，不祗矫诬圣德；初因民愿而立主，乃事事拂民之愿，何由奠丽民生！幻蜃蔽天，妖谶障日。卖官必先姻娅，试看七十老囚、三木败类，居然节钺监军；渔色罔识君亲，托言六宫备选、二八红颜，变为桑间濮上。苏、松、常、镇，横征之使肆行；檇李、会稽，妙选之音日下。江南无夜安之枕，言马家便尔杀人；北斗有朝彗之心，谓英名实应图谶。除诰命赠荫之余无朝政，自私怨旧仇而外无功能。类此之为，何其亟也。而乃冰山发焰、鳄水兴波，群小充斥于朝端、贤良窜逐于崖谷。同己者，罪同夷虏、行列猪豭如阮大铖、张孙振、袁弘勋等数十憨恶，皆引之为羽翼，以张杀人媚人之〔赤〕帜；异己者，德并苏、黄、才媲房、杜如刘宗周、姜曰广、高弘图等数十大节，皆诬之朋党，以快虺如蛇如之狼心。道路有口，空怜「职方如狗、都督满街」之谣；神明谁欺？最痛「立君由我，杀人何妨」之句。呜呼！江汉长流、潇湘尽竹，罄此之罪，岂有极欤？若鲍鱼蓄而日羶、若火木重而愈烈。放崔、魏之瘈狗，遽敢灭伦；收闯、献之猕猴，教以升木。用腹心出镇，太尉朱泚之故智，几几殆有甚马；募死士入宫，宇文化及之所为，人人而知之矣。是诚河山为之削色、日月倏以无光！又况皇嗣幽囚、列祖怨恫，海内怀忠之臣，谁不愿食其肉；故国向风之士，咸思操盾其家。本藩先帝旧臣、招讨重任，频年痛心疾首，愿为鼎边鸡犬以无从；此日履地戴天，誓与君侧豺狼而并命。在昔陶八州靖石头之难，大义于今炳然；迄乎韩蕲王除苗氏之奸，臣职如斯乃尽。是用砺兵秣马，讨贼兴师；当郑畋讨贼之军，忆裴度闭邪之语。谓朝中奸党尽去，则诸贼不讨自平；倘左右凶恶未除，则河北虽平无用。三军之士，戮力同仇；申明仁义之声闻，首严焚戮之隐祸。不敢妄杀一人以伤天心，不敢荒忽一日以忘王室。义旗所指，正明为人臣子，不忘君父之心；天意中兴，必有间世英灵，矢翼皇明之运。兹告先帝，揭此心肝。愿斩贼臣之首，以复九京；还收阮奴之党，以报四望。倘惑于邪说、诖误流言，或受奸人之指挥、或树义兵之仇敌，本藩一腔热血，郁为轮囷离奇；势必百万雄师，化作蛟螭妖孽。玉石俱焚之祸，近在日前；水火无情之时，追维心痛。故敬布苦衷，愿言共事。呜呼！朝无直臣，谁斥李林甫之奸邪；国有同心，尚怀郑虎臣之素志。我祖宗三百年养士之德，岂其决裂于佥壬；大明朝十五国忠义之心，正宜暴白于忠魂。速张殪虎之机，勿作逋猿之薮！然董卓之腹，膏溢三旬；籍元载之厨，椒盈八百。国士尽快，中外甘心。谨檄』。
　　决从逆贼臣光时亨、周钟、武愫于市；周镳、雷演祚勒于自尽。余尽革职放还。
　　设坛太平门外，百官素服望祭先帝。时阮大铖后至，哭呼先帝而来曰：『致先帝殉社稷者，东林诸臣也；不尽杀东林诸臣，不足以谢先帝。今陈名夏、徐汧等俱北走矣』！马士英急止之曰：『徐九一现有人在』。
　　礼部请恤甲申殉难诸臣。有旨：『阁部大僚谋国无能，致兹颠覆；虽殉节堪怜，赠恤已渥。先帝斩焉不永，诸臣延世加恩，臣谊何安？通着另议』。
　　史可法自劾师久无功。阮大铖荐马锡总兵〔官〕，仍莅京营。锡即士英长子，以白衣径仕。
　　张捷言左懋第抗节清庭，请优其母兄并马绍愉家属。
　　左佥都郭维经告病去，江中遭寇甚惨，人皆惜之。或云阮大铖密遣兵劫之也。
　　黄得功上言：『东宫未必假冒，先帝之子即皇上之子，未有不明不白、混然雷同；将人臣之义谓何？恐在廷诸臣谄徇者多、抗颜者少；即明白认识，亦不敢出头取祸也』
　　。有旨：『王之明假冒来历，系亲口供吐；有何逢迎，不必悬揣过虑』。
　　琉球国遣使入贡，请袭封。命给事陈燕翼、行人韩元勳各给一品服前去。
　　谕刑部：『穆虎若非奸人，岂敢挟王之明冒认东宫？正月、二月，所成何局？往闽、往楚，欲干何事？岂高梦箕一人所办？主使附逆，实繁有徒；着法司穷治』。马士英意在姜、黄辈，故严旨究问。左良玉疏请保全东宫曰：『东宫之来，吴三桂实有符验，史可法明知之而不敢言。满朝诸臣，但知逢君，不惜大体。前者李贼逆乱，尚锡王封，不忍遽加刑害；何至一家反视为仇？明知穷究并无别情，必欲辗转诛求，遂使皇上忘屋乌之德、臣下绝委裘之义。普天同怨，皇上独与二、三奸臣保守天下，无是理也。亲亲而仁民，愿皇上省之』。有旨：『东宫果真，当不失王封；但王之明被穆虎使冒太子，正在根究奸党。其吴三封、史可法等语，尤系讹传。法司将审明略节，宣谕该藩』。
　　原任中允李明睿泛海南归，上嘉之。
　　童氏自称旧妃，自越其杰所解至；上命付锦衣卫监候。初，上为郡王，娶妃黄氏，早逝。既为世子，继妃李氏，洛阳遭变又亡。嗣王之岁，相传即封氏为妃，曾生一子不育。已而遭乱播迁，太妃与妃各依人自活。太妃之南，陈潜夫奏童氏故在；上弗召。至是，自诣其杰所。其杰不敢隐，解至南。上弗善，故系狱。氏在狱，细书入宫日月、相离情事甚悉。冯可宗达上，上弃之弗见。刘良佐疏言：『王之明、童氏两案未协舆论，恳求曲全两朝彝伦』！有旨：『童氏妖妇，冒认结发；王之明系驸马王昺侄孙避难南来，冒认东宫，妄图不轨，正在严究。朕与先帝素无嫌怨，不得已从群臣之请，勉承重寄；岂有利天下之心，害其血胤？举朝文武，谁非先帝旧臣？谁不如卿？肯讹心至此。法司官即将两案刊布，以息群疑』。
　　太监田成选到淑女程氏。
　　吏部恭报剪除群贼，加马士英太保、王铎少傅。
　　史可法恭请诏见，面言东宫处分，以息群嚣。有旨：『西警方急，卿专心料理；待奏凯后见』。可法叹曰：『「奏凯」二字，谈何容易；面君不知何日矣』！
　　清兵至范家塞，总兵王之纲邀巡按凌駉南避，駉不听。清陷睢州，巡按御史凌駉被执，不屈；投印水中，与其侄润生自缢。遗书豫王曰：『慎无渡江；若渡江，则扬子江头凌御史，即钱塘江头伍相国也』。清帅厚敛之。事闻，赠兵部。
　　乙卯，马士英告退，有旨慰留。
　　四月癸丑朔，马士英请更铸各衙门印，去「南京」〔二〕字；其旧印悉行缴入。先是，管绍宁私寓失去部印；士英庇之，故有此请。
　　左良玉反兵东下，请除君侧之恶。又移檄远近，以讨马士英。其略云：『马士英者，蛮獠无知，贪狼背义；挟异人为奇货，私嫪毒以种奸。欺虾蟆之不闻，恣鹿马以任意；不难屠灭皇宗，遂敢刑戮太子。效胡濴之名访邋遢，既不使之遯于荒野；踵钱宁之即讯大千，又不容其毙于深宫。群小罗织，比燕啄而已深；中犴幽囚，视雀探而更惨。李沾威栲，何如崔季舒拳殴；王铎喝招，有甚朱友恭塞谤。岂先帝不足复留种，既沉其弟、又灭其兄；将小朝自有一番人，既削其臣、并剪其主。嗟乎！安金藏之不作，丙定侯之已亡。附会成群，谁曰吾君之子；依违欲了，咸称的系他人。临江之当乳虎，是可忍也；子舆之遇毒■〈虫酉〉，尚何言哉！良玉受恩故主、爵忝通侯，宁无食蕊之恩，讵忘结草之报！愿同义士，共讨天仇。严虎豹之亟驱，风云气愤；矢鹰鸇之必逐，日月光昭。郿坞丰盈，应有燃脐之祸；渐台高拥，难逃切舌之灾』。檄下，远近相传，惟京中噤口。
　　王永吉报清兵已过河，自归德以达象山七、八百里无一兵敢守。扬州、邳、徐，势同鼎沸。
　　黔兵杀掠徽境，徽人汪爵率众御之，杀其凶首数人。诏擒爵抵罪；御史黄耳鼎请赦，不允。
　　百姓王诏奏镇兵避清南迁，占夺民房、民物。
　　御史袁〔弘勳〕请追三案诸臣得罪孝宁太后先庄妃者。
　　清兵分路至亳州砀山。
