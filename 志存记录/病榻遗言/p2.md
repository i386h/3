<!-- { "loadSidebar": true } -->
　　辛未正月，上有疾，不视朝。会福建巡按御史杜化中参论福建将官金科、朱珏，则赃罪重大。先该巡按论劾，兵部覆行巡抚衙门勘问。国朝二百年来，曾未有巡按所劾行巡抚勘问之理，而巡抚何宽受二犯贿，乃不属按察司而属运使问，亦曾未有运使问刑之理。二犯遂得轻纵，然尚未结，又各持金送总兵戚继光接受，遂为奏行取赴京听用。随准兵部咨行福建巡抚衙门，将金科、朱珏督发赴浙江，听副将胡守仁督同选兵完日，统领往边，纳贿招权，支吾卖法，情罪甚重。荆人见奏，面如死灰，颡有泚郁郁咨嗟不已曰：“戚总兵已站不住了，南兵不必选罢。”连日皆然，予不知所谓，因访之，则此事乃荆人之为也。荆人久招纳戚继光，受其四时馈献，金银宝玩不啻数万计，皆取诸军饷为之者。又差心腹头目钱珮等四五人，日在荆人宅听用，喘息相通，倏忽而至，荆人极力庇护。凡朝廷机密动静，与士夫向背，一言一动，当时即知之，此人所共知者。金科、朱珏富甚，久以贿投戚继光门下，前被论时即纳贿求解，而继光遂引入荆人家，各馈千金。荆人特令兵部覆行巡抚勘问，而又作书何宽令其出脱，而继光仍复取用，实皆荆人展转为之。及见化中奏，以为化中知其底蕴也，故皇急如此。然化中河南人，荆人疑我知之，而不知此乃隆庆二年事，吾尚家居，则何由知也。又恐有人因而大发其事，日夜不宁，既力嘱兵部题覆将继光开豁不问，二犯胡乱了事。而何宽则当吏部题覆，荆人不得已，先餂予曰：“化中事公不知耶？”予曰：“此事在予家居时，化中在万里外，吾何以知？”荆人曰：“吾始以为公知也。连日熟观公动静，公寔不知矣。今乃敢以情告二将，皆可用，吾故扶持之欲得用也。前兵部覆巡抚勘乃吾意，吾亦曾有书与何宽，今若如化中言，吾何颜面？愿公曲处。”予曰：“彼既有言，何以竟不问？今只令听勘，勘来便好也。”遂如此处。荆人虽幸了此事，而踪迹已露，心愈不安，而谋我又愈甚。令其密党布散流言于南北，欲趁上病不理事，好嗾保下毒手陷我，其计无所不至矣。 

　　东宫出阁讲学，故事：阁臣止看视三日，以后更不复入。予以为东宫幼，而讲官亦皆新人，无惯熟者，今只委之讲官，而吾更不在侧，于心未安。乃上疏请东宫讲学：“故事，阁臣止看视三日，后不复入。臣窃惟东宫在幼，讲官皆新从事，恐有事未妥者，何人处之？臣切愿入侍，而故典未有未奉明旨，既不敢以擅入，而惓惓之心又甚不容己。为此谨题，望皇上容臣等五日一叩讲筵看视，少尽愚臣劝进之忠，盖旧日所无之事而特起者也。上允之。乃荆人遂捏一旨，嗾保奏上曰：“东宫幼小，还着阁臣每日轮流一员看视才好。”上曰：“也罢。”保遂出旨行之。上止知为保所拟，而不知乃荆人之为。盖荆人为此有二意：一则欲于上前见得我五日之请为疏慢，一则欲外人见我请五日，而上乃欲每日如此，是我疏慢，是上意不然，我做此模样，使人疑望揣摩，好动手我也。而又日轮一人，不是通往，则彼得以独与保为谋计更为便也。于是，凡荆人入看之日，则保必出，在文华殿东小房与荆人密语，屏左右，远立不得听闻，直至东宫出乃已，日为常，各讲官无不见之。荆人既使徒党造言，招邀南北言官论我，然迄无应者。而楚人少卿曾省吾者，荆人幕宾用事者也，为力更甚。省吾有门人曹大埜为给事中，省吾乃以荆人意嗾大埜曰：“上病甚，不省人事，事皆冯太监主行。而冯太监者，即张相公也。张望君举事甚切，君诚以此时劾高老，事必济。张秉政，必大用，君可永享富贵。”又尚宝刘奋庸者，躁急孟浪人也，俸浅而求速化甚力，屡托乡人为言，予甚薄之，以是有怨言，而省吾亦遂收与共举事。于是，三人日相聚为谋。会当外补科官，而荆人即传示大野曰：“闻高老欲升君佥事矣。”于是，奋庸即上疏陈事，暗论我而不明言，以引其端。大埜即日上本劾我十大不忠，谓比秦桧、严嵩更甚，而五日一叩之说，即为首件，应荆人之谋也。时上病甚，见疏大怒，命处治大埜。司礼监拟旨：“曹大埜这厮排陷辅臣，着降调外任。”而保驰与荆人商量，荆人遂抹去“这厮排陷辅臣及降”字，而改曰：“曹大埜妄言，调外任。”盖既不能护庇，则姑为轻缓之辞，且以示人，谓上不甚为我怒也。拟上，上颔之，遂发行。而荆人则封一帖告我曰：“曹大埜是赵大洲乡人，闻此事是大洲所为。”盖欲掩己而推以与人，为先入之说惑我也。又曰：“闻大洲布散流言于南北，今北果有矣。恐南亦有之，公不可不防。”盖渠既散言南北，不止北者推与大洲，倘南亦有言者，则遂以为果大洲为之，有言在先也。又忽差人报我曰：“闻大理寺有一官上本论高爷矣。”盖乱我也，而竟无之。乃予则只上疏力求去，而人情骇愕，汹汹愤激，不平之甚。乃是日六科公本一，独本三十三，道公本一，九卿公本一，太常寺等衙门公本一，一日并上，劾大埜诬陷元辅，而恐我必不肯留劝，上特加信任，勿令去。上曰：“说的是。”而我本两上，上恳留不允。予自念曰：“上病甚，我求去非宜，且屡言不止，徒苦圣怀，更非宜。吾今当以君父为急，乃何有于此辈哉！”遂出视事。而言官有两疏劾刘奋庸、曹大埜朋谋诬陷者，事甚悉，乞重处。予当吏部覆本，予乃即上疏救之，乞留大埜而免究奋庸。上不允，大埜仍调外任，而奋庸降一级调外任。于是大野既为人所嗾所卖，失意怏怏甚，遂向人说：“是省吾所谋，乃致我如此。”而又自诣吾门洗雪曰：“此事非大埜本意，有人令我为者，公当自知也。”而其事遂明，缙绅无不知矣。 

　　于是御史张集独本劾曹大埜倾陷辅臣，内有曰：“昔赵高矫杀李斯，而贻秦祸甚烈。又先帝时，严嵩纳天下之贿，厚结中官为心腹，俾彰己之忠，而媒蘖夏言之傲，遂使夏言受诛而已。独蒙眷中外蒙蔽离间者二十余年，而后事发，则天下困穷已甚。”盖指荆人冯保之事言也。荆人见本面赤气促，良久奋起大言曰：“这御史如何比皇上为秦二世？予遂拟票该衙门知道。”以上荆人恐本出，则交通冯保害我之事。有话说起，引惹事端，必有乘其后而大发之者。何以收拾，且又欲借以威众，乃嗾保收本不发，而令散本内官至阁曰：“万岁爷爷说张集如何比我为秦二世？”予顾荆人曰：“公昨日有此言。”荆人默然，而又使保宣言曰：“上怒本在御前意叵测，将欲廷杖为民矣。”又曰：“廷杖时我便问他，今日谁是赵高？喧传内外，而张集则日在朝房听拿，买南蛇胆，买棺木，分付后事，谓必死矣。”有荆人门客问曰：“这事如何了”。荆人曰：“再困他几日，使他尝此滋味也。”予知其诈，乃令中书官入文书房问张集本安在？文书官曰：“在此收贮，上通未见。”问如何下落？曰：“留不发矣。冯公公说再困他几日，使他尝此滋味也。”而内外之言，若合符节然。集既朝房听处，而人情汹汹益甚，且其本虽未发，而其揭帖已流传各衙门，皆知其说矣。而曹大埜怨曾省吾之说，又日腾播于是，言官皆攘臂切齿，欲论荆人，发其奸谋。乃荆人密党郎中王篆谓荆人曰：“张集一日不了，则添一日说话。”见今人情如此，而尚可激之乎？于是，荆人即使篆入朝房谓集曰：“张相公致意君第归家，本已不下无事矣。”集始归，然踪迹大露不可掩，人情愤恨愈甚。科道各相约，具本劾荆人交通冯保，嗾使言官诬陷首相，旦夕且上，荆人窘甚，惶急无以为计。 

　　予闻之，乃茫然曰：“上病甚，若闻荆人害我事必盛怒。兹时也，安可以怒圣怀？且他人事，有阁臣处之。荆人害我，则何人为处？必上自处也。今水浆不入口而能处乎？安可以苦圣心？人臣杀身以成其君，则为之今，宁吾受人害，事不得白，何足言者？而安可以戚我君？”于是，约科官吴文佳、周良臣、刘浑成、王璇至朝房谕之曰：“闻台省将欲有言，此必不可。上病甚，一闻此说，将何如处？愿诸君当以君父为重，吾宁受害，宁事不白，特鸿毛耳，而安可以此时苦圣心乎？且此说为我白也，如但有一言，则吾即日去之矣。”说甚丁宁恳侧，四人遂编告省台，使寝其事，而荆人不知也。乃是日薄暮，荆人亵衣至吾前园中，请见予，问公可言，荆人嗫嚅数四，始言曰：“曹大埜事谓我不与知，亦不敢如此说，今事已如此，愿公赦吾之罪。”予举手曰：“天地鬼神祖宗先帝之灵在上，我平日如何厚公，公今日乃如此，为何负心如此？”荆人曰：“以此责我，我将何辞？但愿公赦吾之罪，吾必痛自惩改，若再敢负心，吾有七子，当一日而死。”予曰：“昨姚旷封送秘帖与冯保，不图吾见，问之则曰：‘遗诏耳’，我当国事当我行，公奈何瞒我，而自送遗诏与保乎？且封帖厚且半寸，皆何所言，安知中非谋我之事乎？”荆人俛首曰：“公以此责我，我何地自容？今但愿赦罪容改过耳。”予曰：“公不须困心，兹科道啧啧有言，吾已托四科官遍告力止之矣。吴文佳、周良臣皆楚人，用此二人者，欲其告公知也。乃未告公知耶已矣，何言吴周皆其幕宾？”二人闻予言，吴往告周曰：“未知止得众言官否？若止不住而吾先言之，恐是非弄在吾身上，不必告罢遂已。”既荆人闻吾言，则憾二人。于是，吴又卖周而自造荆人诉曰：“吾欲言而周止之，吾二人共闻不敢独告耳。”遂大恨周，吾去后即出周为南昌知府。荆人虽幸目前风波暂止，然事既败露，终有发时，必去我而后可。于是，稍收敛形迹，而为谋则愈深矣。 

