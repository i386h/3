<!-- { "loadSidebar": true } -->
　　曲江春宴録春游之家以脂粉作红餤竿上成双挑挂夹杂画带前引车马
　　繋煎饼
　　拾遗记江东俗号正月二十日为天穿日以红缕繋煎饼饵置屋上谓之补天穿李白诗云一枚煎饼补天穿
　　酿梨春
　　白氏六帖杭州俗酿酒趁梨花时熟号梨花春
　　赐桺圈
　　唐史李适为学士凡天子飨食游豫帷宰相及学士得从春幸梨园并渭水禊除则赐细桺圈辟疠
　　羮锦带
　　荆湖近事荆渚间有花名锦带其花条生如郁李仁春末开花红白如锦初生叶柔脆可食老杜诗云滑忆雕胡饭香闻锦带羮
　　怜草色
　　长庆集杭州春望诗谁开湖寺西南路草緑裙腰一道斜自注云孤山寺在湖洲中草緑时望如裙腰又东坡诗云春入西湖到处花裙腰芳草抱山斜王介甫诗云遥怜草色裙腰緑湖寺西南一径开
　　望杏花
　　四民月令清明节令蚕妾理蚕室是月也杏花盛又云杏花生种百谷宋子京诗云催耕并及杏花时蜀主孟昶劝农诏云望杏敦耕瞻蒲劝穑王元长策秀才文云杏花菖叶耕获不愆
　　看菖叶
　　吕氏春秋冬至后五旬七日菖叶生盖菖者百草之先生也于是始耕又云菖始生于是耕储光羲诗云蒲叶日以长杏花日以滋农人要看此贵不违天时
　　种辰
　　齐民要术二月辰日宜种山谷诗云夏栽醉竹余千个春粪辰满百区
　　栽杂木
　　泛胜书栽树正月为上时二月为中时三月为下时然枣鸡口槐兎目桑虾蟇眼榆负癅散其余杂木防耳防趄各有时凡种栽并揷皆用此等形象
　　游蜀江
　　杜氏壶中赘録蜀中风俗旧以二月二日为踏青节都人士女络绎游赏缇幕歌酒散在四郊歴政郡守虑有强暴之虞乃分遣戍兵于冈阜坡塜之上立马张旗望之后乖崖公帅蜀廼曰虑有他虞不若聚之为乐乃于是日自万里桥以锦绣器皿结防舫十数与郡僚属官分乗之妓乐数船歌吹前导命曰游江于是郡人士女骈于八九里间纵观如堵抵寳歴寺桥出防于寺内寺前剏一蚕市纵民交易嬉游欢乐倍于往岁薄暮方回
　　售农用
　　四川记同州以二月二日与八日为市四逺村民毕集应蚕农所用以至车檐椽木果树器用杂物皆至其直千缗至万缗者郡守就子城东北隅龙兴寺前立山棚设幄幕声乐以宴劳将吏累日而后罢
　　鬻蚕器
　　栾城文蚕市诗序云眉人以二月望日鬻蚕器谓之蚕市焉东坡先生诗云蜀人衣食常苦艰蜀人行乐不知还十夫耕农万夫食一年辛苦一春闲闲时尚以蚕为市共牵辛苦遂欣欢又张仲殊词云成都好蚕市趁遨游夜放笙歌喧紫陌春邀灯火上红楼车马溢瀛州人散后茧馆喜绸缪柳叶已饶烟黛细桑条何似玉纎柔立马看风流
　　騐岁草
　　黄帝问师旷曰吾欲苦乐善心可知否对曰岁欲甘甘草先生荠是也岁欲苦苦草先生葶苈是也岁欲雨雨草先生藕是也岁欲旱旱草先生蒺藜是也岁欲流流草先生蓬是也岁欲恶恶草先生水藻是也岁欲病病草先生艾是也皆以孟春占之
　　占雨雾
　　占书正月朔雨春旱人食一升二日雨人食二升三日雨人食三升四日雨人食四升五日雨主大熟五日内雾谷伤民饥元日雾岁必饥
　　禳鸟
　　荆楚岁时记正月夜多鸟度家家槌床打户捩狗耳灭灯烛以禳之中记云此乌名姑获一名天帝女一名隠飞鸟一名夜游好取人女子养之有小儿之家即以血防其衣以为志故世人号鸟荆湖弥多斯言信矣
　　饮雨水
　　本草正月雨水夫妻各饮一杯还房获时有子神助也
　　去妖邪
　　西京杂记贾佩兰云在宫中时正月上辰出池邉盥濯食蓬饵以去妖邪
　　辟官事
　　厯书二月上丑日取土泥蚕屋宜蚕上辰日取道中土泥门应辟官事
　　照百
　　荆楚岁时记正月未日夜芦茝火照井厠百皆走



　　岁时广记卷一
　　钦定四库全书
　　岁时广记卷二
　　宋　陈元靓　撰
　　夏
　　礼记乡饮酒曰南方曰夏夏之为言假也养之长之假之仁也太经曰夏者物之修长也董仲舒策曰阳常居大夏以生育长养为事淮南子曰夏为衡衡者所以平万物也前汉律厯志曰太阳者南方南任也阳气任养物于时为夏夏假也物假大乃宣平火炎上礼者齐齐者平故为衡也月令曰夏三月其日丙丁其帝炎帝其神祝融其虫羽其音征其数七其味苦其臭焦其祀灶祭先肺孟夏月
　　礼记月令曰孟夏之月日在毕昬翼中旦婺女中律中中【音仲】吕蝼蝈鸣蚯蚓出王生苦菜秀靡草死麦秋至孝经纬曰谷雨后十五日斗指巽为立夏后十五日斗指已为小满
　　三统厯曰立夏为四月节小满为四月中气小满者言物长于此小得盈满
　　周书时训曰立夏之日蝼蝈鸣后五日蚯蚓出后五日王生小满之日苦菜秀后五日靡草死后五日麦秋至
　　白虎通德论曰四月律谓之中吕何言阳气极将彼故复中难之也晋志云吕者助也谓阳气盛长阴助成功也
　　晋乐志曰四月之辰谓之己巳者起也物至此时毕尽而起也
　　夏小正曰四月昴则见
　　诗七月曰四月秀葽注云不荣而实曰秀葽草也西京杂记曰阳徳用事则和气皆阳建已之月是也故谓之正阳之月
　　又曰四月阳虽用事而阳不独存此月纯阳疑于无隂故亦谓之隂月
　　纂要曰四月曰首夏维夏
　　文选注郑曰四月为除月
　　月令曰孟夏行秋令则苦雨数来五谷不滋四鄙入保行冬令则草木蚤枯后乃大水败其城郭行春令则蝗虫为灾暴风来格秀草不实
　　仲夏月
　　月令曰仲夏之月日在东井昏亢中旦危中律中防賔小暑至螳螂生防始鸣反舌无声鹿角解蝉始鸣半夏生木堇荣
　　孝经纬曰小满后十五日斗指丙为芒种后十五日斗指午为夏至
　　三统厯曰芒种为五月节夏至为五月中气芒种者言有芒之谷可稼种也
　　周书时训曰芒种之日螳螂生后五日防始鸣后五日反舌无声夏至之日鹿角解后五日蝉始鸣后五日半夏生
　　白虎通德论曰五月律谓之防賔何防者下也賔者敬也言阳气上极隂气始賔敬之也
　　晋乐志曰五月之辰谓之午午者长也大也言物皆长大也
　　夏小正曰五月参则见良蜩鸣初昏大火中注云大火心星名也
　　诗七月曰五月鸣蜩又曰五月斯螽动股注云蜩螗也斯螽蚣蝑也
　　吴子夜四时歌曰郁蒸仲暑月
　　东坡诗云飞龙御月作秋凉注云谓五月也
　　月令曰仲夏行冬令则雹涷伤谷道路不通暴兵来至行春令则五谷晚熟百螣时起其国乃饥行秋令则草木零落果实早成民殃于疫
　　季夏月
　　月令曰季夏之月日在桺昏火中旦奎中律中林钟温风始至蟋蟀居壁鹰乃学习腐草为萤土润溽暑大雨时行
　　孝经纬曰夏至后十五日斗指丁为小暑后十五日斗指未为大暑
　　三统厯曰小暑为六月节大暑为六月中气小暑大暑者就极热之中分为小大月初为小月半为大
　　周书时训曰小暑之日温风至后五日蟋蟀居壁后五日鹰乃学习大暑之日腐草为萤后五日土润溽暑后五日大雨时行
　　白虎通徳论曰六月律谓之林钟何林者众也万物成熟种众多
　　晋乐志曰六月之辰谓之未未者味也谓时万物向成有滋味也
　　夏小正曰六月鹰始挚
　　诗七月曰六月莎鸡振羽又曰六月食郁及薁注云郁棣属薁蘡薁也
　　纂要曰六月曰徂暑
　　月令曰季夏行春令则谷实鲜落国多风欬民乃迁徙行秋令则丘隰水潦禾稼不熟乃多女灾行冬令则风寒不时鹰隼蚤鸷四鄙入保
　　黄梅雨
　　风土记夏至雨名黄梅雨霑衣服皆败黤四时纂要云梅熟而雨曰梅雨又闽人以立夏后逢庚日为入梅芒种后逢壬日为出梅农人以得梅雨乃宜耕稼故谚云雨不梅无米炊碎録又云芒种后逢壬入梅前半月为梅雨后半月为时雨遇雷雹谓之断梅数説未知孰是又陈氏手记云梅雨水洗疮疥灭瘢痕入酱令易熟沾衣便腐澣垢如灰汁有异他水江淮以南地气卑湿五月上旬连下旬尤甚梅雨壊衣当以梅叶汤洗之余并不脱杜甫诗云南京犀浦道四月熟黄梅湛湛长江去细雨来欧阳公诗云春寒欲尽黄梅雨东坡诗云不趁青梅尝煮酒要看细雨湿黄梅又云佳节连梅雨又云怕见黄梅雨细时严维诗云梅天一雨清
　　送梅雨
　　埤雅今江湘二浙四五月间梅欲黄落则水润土溽柱磉皆汗蒸郁成雨谓之梅雨自江以南三月雨谓之迎梅五月雨谓之送梅林逋诗云石枕凉生菌阁虚已应梅润入图书
　　濯枝雨
　　风土记仲夏雨濯枝荡川注云此节常有大雨名曰濯枝雨
　　畱客雨
　　陆机要览昔羽山有神人焉逍遥于中岳与左元放共游蓟子训所坐欲起子训欲畱之一日之中三雨今呼五月三雨亦为畱客雨
　　香雨
　　李贺四月词依微香雨青氛氲腻叶蟠花照曲门
　　暴涷雨
　　尔雅暴雨谓之涷雨郭璞注云江东呼夏月暴雨为涷雨离骚经云令飘风兮先驱使涷雨兮洗尘【涷音东】
　　海飓风
　　南越志熙安间多飓风飓风者具四方之风也常以五六月发未至时鸡犬为之不鸣国史补云南海有飓风四面而至倒屋拔木每数年一作郑熊番禺杂记云飓风将有微风细雨先缓后急谓之链风又有石尤风亦飓之韩文公诗云雷威固已加飓势仍相借又云飓风有时作掀簸真差事又云峡山逢飓风雷电助撞捽【飓音具】
　　落梅风
　　风俗通五月有落梅风江南以为信风李白诗云天长信风吹日出宿雾散
　　黄雀风
　　风土记南中六月则有东南长风止时海鱼化为黄雀故俗名黄雀风
　　麦黄水
　　水衡记黄河水四月名麦黄水
　　瓜蔓水
　　水衡记黄河水五月名蔓水生蔓也东坡诗云河水渺緜瓜蔓流
　　山矾水
　　水衡记黄河水六月名山矾水
　　麦熟秋
　　月令章句百谷各以初生为春熟为秋故麦以孟夏为秋山谷诗云生物趋功日夜流园林才夏麦先秋赵师民诗云麦秋晨气润槐夏午隂凉
　　分龙节
　　图经池州俗以五月二十九三十日为分龙节雨则多大水闽人以夏至后为分龙雨各有方
　　龙生日
　　岳州风土记五月十三日谓之龙生日栽竹多茂盛又前辈作苍筠云筠每岁惟五月十三日独醉或为人迎置他处不知也当时谚曰此君经年常清斋一日不斋醉如泥有时倒载过晋地茫然乗坠俱不知宋子京种竹诗云隂地围墙植翠筠疎枝茂叶与时新赖逢醉日终无损正似徳全于酒人晏元献公诗云竹醉人还醉蚕眠我亦眠又云苒苒渭濵族萧萧尘外姿如能乐封植何必醉中移又东坡诗云竹是当年醉日栽
　　竹迷日
　　笋谱民间説竹有生日即五月十三日移竹宜用此日或隂雨土虚则鞭行明年笋茎交至一云竹迷日栽竹年年生笋刘延世竹迷日种竹诗云梅蒸方过有余润竹醉由来自古云掘地聊栽数竿玉开帘还当一溪云然则竹迷亦此日也陈简斋种竹诗云何须俟迷日可笑世俗情
　　樱笋厨
　　唐辇下岁时记四月十五日自堂厨至百司厨通谓之樱笋厨又韩偓樱桃诗注云秦中谓三月为樱笋时陈后山诗云春事无多樱笋来又古词云水竹旧院落樱笋新蔬果
　　临水宴
