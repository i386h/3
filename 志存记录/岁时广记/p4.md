<!-- { "loadSidebar": true } -->
　　前汉班固传武帝建章宫承露盘上有仙人掌承露和玉屑饮之金茎铜柱也神农本草云繁露水是秋露繁浓时也作盘以收之煎令稠可食之延年不饥汉武帝时东方朔得露青黄二露各盛五合帝赐羣臣老者皆少病者皆除东方朔曰日初出处露皆如糖可食后武帝立金茎作仙人掌承露盘取云表之露服食以求仙文选子坚西都赋云抗仙掌以承露擢双立之金茎张平子西京赋云承云表之清露
　　青女霜
　　淮南子秋三月也气不藏百虫蛰青女廼出以降霜雪注云青女乃天神青腰玉女主霜雪也杜甫诗云飞霜任青女赐被隔南宫山谷诗云姮娥携青女一笑粲万瓦李商隠诗云青女素娥俱耐冷月中霜里鬬婵娟吕夷简诗云花愁青女再飞霜
　　蓼花风
　　月令章句仲秋白霜节盲风至郑云疾风也秦人谓之蓼花风梁文帝初秋诗云盲风度函谷坠露下芳枝
　　裂叶风
　　洞宴记裂叶风乃八月风也
　　离合风
　　陆机要覧列子御风而行常以立春日归于八荒立秋日游于风穴风至则草木皆生去则草木揺落谓之离合风
　　鲤鱼风
　　提要録鲤鱼风乃九月风也李贺诗云楼前流水江陵道鲤鱼风起芙蓉老又古词云瑞霞成绮映舴艋棹轻鲤鱼风起
　　黄雀雨
　　提要録九月雨为黄雀雨罗鄂州词云九月江南秋色黄雀雨鲤鱼风
　　豆花雨
　　荆楚歳时记豆花雨乃八月雨也
　　荻苗水
　　水衡记黄河水七八月名荻苗水荻花正开也
　　登髙水
　　水衡记黄河水九月名登髙水
　　一叶落
　　淮南子一叶落而天下知秋韩文公诗云淮南悲叶落今我亦伤秋唐人诗云山僧不解数甲子一叶落知天下秋韦苏州诗云新秋一叶飞
　　草木衰
　　文选宋玉九辩悲哉秋之为气也萧瑟兮草木摇落而变衰憭栗兮若在逺行登山临水兮送将归泬寥兮天高而气清寂防兮收潦而水清李白诗云深秋宋玉悲老杜诗云揺落深知宋玉悲陈简斋诗云宋玉有文悲落木
　　警鹤鸣
　　风土记鸣鹤戒露白鹤也此鸟性警至八月白露降即鸣而相警东坡诗云由来警露鹤
　　石雁飞
　　南康记平固县覆笥山上有湖中有石雁浮在湖上毎至秋飞鸣如时也
　　鳜鱼肥
　　海録碎事楝木华而石首至秋风起而鳜鱼肥
　　蟋蟀吟
　　天宝遗事毎秋时宫中妃妾皆以小金笼闭蟋蟀寘枕函畔夜听其声民间争效之
　　亲灯火
　　昌黎文韩退之送子阿符读书城南诗云时秋积雨霁新凉入郊墟灯火稍可亲简编可卷舒
　　围棋局
　　西京杂记戚夫人侍儿贾佩兰言宫中八月四日出雕房北户竹下围碁胜者终年多富负者终年多病取丝缕就北辰星求长命乃免
　　献菊酒
　　唐书李适为学士凡天子飨防游豫唯宰相及学士得从秋登慈恩浮图献菊花酒称寿
　　思莼鲈
　　晋文苑传张翰字季鹰呉郡人为齐王冏东曹掾见秋风起思呉中菰米莼羮鲈鱼鲙叹云人生贵得适志何能羁宦数百里外以要名爵乎乃叹曰秋风起兮木叶飞呉江水清鲈鱼肥遂命驾而归后齐王败人皆谓之见机又海物异名记云江南人作鲙名郎官鲙言因张翰得名东坡诗云浮世功名食与眠季鹰直得水中仙不须更説知机早直为鲈鱼也自贤又送人归呉有词云更有鲈鱼堪切鲙山谷诗云东归止为鲈鱼鲙未敢知言许季鹰王荆公诗云慷慨秋风起悲歌不为鲈
　　收兎毫
　　墨薮笔取崇山绝仭中兎毛八九月收之笔头长一寸管长五寸锋齐腰彊者挥襟作之屈曲真草皆须尽一身之力而送之
　　騐美玉
　　地镜经八月中草不死有叶枝下垂者必有美玉又云八月后草不死者亦有玉
　　防艾杖
　　文昌杂録唐歳时节物八月一日有防艾杖卢公范馈饷仪云防艾杖以棃枝为之及银盏中有朱砂银枝子也
　　厌儿疾
　　荆楚歳时记八月十日四民以朱防小儿头名为天灸以厌疾也
　　取栢露
　　续齐谐记郄绍八月朝入华山见一童子以五防嚢承取柏叶下露皆如珠子且云赤松先生取以明目今人八月朝作露华明是也又荆楚歳时记云四民以锦防为眼明嚢云赤松子以八月嚢承栢树露为宜眼后世以金箔为之逓相饷遗
　　结丝嚢
　　隋唐嘉话八月五日明皇生辰号千秋节王公戚里进金镜士庶结承露丝嚢相遗又述仙记云八月作五明嚢承百草露以洗眼
　　登南楼
　　晋史庾亮亮镇武昌诸佐史殷浩之徒秋夜乗月共登南楼俄而亮至诸人将起避之亮徐曰诸君少住老子于此兴复不浅便据胡牀与浩等谈咏竟夕其坦率如此陶侃曰亮非惟风流兼有为政之实也老杜诗云月静庾公楼
　　懐故里
　　提要录王粲观秋月懐弟妹故里而伤神老杜诗云晓莺工迸泪秋月解伤神注云春莺秋月人所赏玩而莺所工者在于迸人之泪月所解者在于伤人之神乱离疾病之所感也
　　悲游子
　　南史江淹过灞陵秋深叶脱乃叹曰向眼风物寥落祗悲游子故园之思老杜诗云风物悲游子江山忆故人
　　叹谪仙
　　文粹李白秋兴歌我觉秋兴逸谁云秋兴悲贺知章见之曰是子谪仙人也
　　赏白莲
　　天宝遗事明皇八月太液池有千叶白莲数枝盛开帝与贵戚宴赏左右皆叹羡久之帝指贵妃示左右曰争如我解语花古词云翠葢盈盈红粉面叶底荷花解语
　　水晶宫
　　渔隠丛话呉兴谓之水晶宫而不载之图经惟呉兴集有之刺史杨汉公九月十五夜絶句云江南地暖少严风九月炎凉正得中溪上玉楼楼上月清光合在水晶宫疑因此而得名也














　　歳时广记卷三
　　钦定四库全书
　　嵗时广记卷四
　　宋　陈元靓　撰
　　冬
　　礼记乡饮酒曰北方曰冬冬之为言中也中者藏也管子曰冬者隂气毕下故万物成尸子曰冬为信淮南子曰冬为权权者所以权万物也权正而不失万物乃藏前汉律厯志曰大隂者北方北伏也阳气伏于下于时为冬冬终也物终藏乃可称水润下智者谋谋者重故为权也又月令曰冬三月其日壬癸其帝颛顼其神防其虫介其音羽其数其味咸其臭朽其祀行祭先肾
　　孟冬月
　　礼记月令曰孟冬之月日在尾昬危中旦七星中律中应钟水始氷地始冻雉入大水为蜃虹藏不见天气上腾地气下降天地不通闭塞而成冬
　　孝经纬曰霜降后十五日斗指干为立冬后十五日斗指亥为小雪
　　三统厯曰立冬为十月节小雪为十月中气小雪大雪者以霜雨凝结而雪十月犹小十一月转大
　　周书时训曰立冬之日水始氷后五日地始冻后五日雉入大水小雪之日虹藏不见后五日闭塞而成冬白虎通徳论曰十月律谓之应钟何钟动也言万物应阳而动下藏也
　　晋乐志曰十月之辰谓为亥亥者劾也言时隂气劾杀万物也
　　夏小正曰十月黑鸟浴黒鸟乌也浴也者谓飞乍上乍下也
　　诗七月十月陨萚又曰十月蟋蟀入我牀下又曰十月获稻又曰十月纳禾稼又曰十月涤
　　左传庄公十六年公父定叔出奔卫三年而复之使以十月入曰良月也就盈数焉
　　西京杂记曰隂徳用事则和气皆隂建亥之月是也故谓之正隂之月又曰四月阳虽用事而阳独不存此月纯阳疑于无隂故亦谓之隂月
　　欧阳公词云十月小春梅蘂绽
　　纂要曰十月曰上冬
　　月令曰孟冬行春令则冻闭不宻地气上泄民多流亡行夏令则国多暴风方冬不寒蛰虫复出行秋令则霜雪不时小兵时起土地侵削
　　仲冬月
　　月令曰仲冬之月日在斗昏东壁中旦轸中律中黄钟氷益壮地始坼鹖旦不鸣虎始交芒始生荔挺出蚯蚓结麋角解水泉动
　　孝经纬曰小雪后十五日斗指壬为大雪后十五日斗指子为冬至
　　三统厯曰大雪为十一月节冬至为十一月中气周书时训曰大雪之日鹖鸟不鸣后五日虎始交后五日荔挺出冬至之日蚯蚓结后五日麋角解后五日水泉动
　　白虎通徳论曰十一月律谓之黄钟何黄中和之色也钟动也言阳气动于黄泉之下动养万物也
　　晋乐志曰十一月之辰谓之子子者孳也谓阳气至此更孳生也
　　夏小正曰十一月王狩言王狩之时也冬猎为狩吕氏春秋曰仲冬命之曰畅月注云畅充也
　　月令曰仲冬行夏令则其国乃旱氛雾雷乃声行秋令则天时雨汁瓜瓠不成国有大兵行春令则蝗虫为败水泉咸竭民多疥疠
　　季冬月
　　月令曰季冬之月日在婺女昏娄中旦氐中律中大吕雁北乡鹊始巢雉鸲鸡乳征鸟厉疾氷方盛水泽腹坚日穷于次月穷于纪星回于天数将几终歳且更始孝经纬曰冬至后十五日斗指癸为小寒后十五日斗指丑为大寒
　　三统厯曰小寒为十二月节大寒为十二月中气小寒大寒者十二月极寒之时相对为大小月初寒为小月半寒为大
　　周书时训曰小寒之日雁北向又五日鹊始巢又五日雉始雊雁不北向民不怀生鹊不始巢国不安宁雉不始雊国乃大水大寒之日鸡始乳又五日鸷鸟厉疾又五日水泽腹坚鸡不始乳淫女乱男鸷鸟不厉国不除兵水泽不腹坚言乃不从
　　白虎通徳论曰十二月律谓之大吕何大大也吕者拒也言阳气欲出隂不许也吕之为言拒者旅抑拒难之也
　　晋乐志曰十二月之辰谓之丑丑者纽也言终始之际故以纽结为名也
　　夏小正曰十二月驹贲驹蚁也贲者走于地中也纂要曰十二月曰暮冬亦曰杪冬涂月暮节暮歳穷稔穷纪
　　月令曰季冬行秋令则白露蚤降介虫为妖四鄙入保行春令则胎夭多伤国多固疾命之曰逆行夏令则水潦败国时雪不降氷冻消释
　　一色云
　　韩诗外传凡草木花多五出雪花独六出雪花曰霙雪云曰同云同谓云隂与天同为一色也故诗云上天同云雨雪雰雰
　　一丈冻
　　郭义恭广志北方地寒氷厚三尺地冻一丈
　　千里雪
　　楚词层氷峨峨飞雪千里王逸注云北极常寒也东坡诗云峨眉山西雪千里谢爕雨雪曲云峨峨六尺氷飘飘千里雪
　　千年氷
　　杜阳编顺宗即位年拘弥国贡常坚氷云其国有大凝山其中有氷千年不释及赍至京师洁冷如故虽盛暑赫日终不消嚼之与中国氷冻无异又神异经云北方有层氷万里厚百丈又尸子曰朔方之寒氷厚六尺北极左右有不释之氷又汉五行志云元和间琅邪井氷厚丈余
　　绀碧霜
　　拾遗记广延国霜色绀碧又云嵰州霜绀色汉武帝内传曰仙家上药有霜绀雪
　　入液雨
　　琐碎録闽俗立冬后逢壬日谓之入液至小雪出液得雨谓之液雨无雨则主来年旱谚云液雨不流箨髙田不要作又谓之药雨百虫饮此水而蛰林公弁诗云液雨初生小院寒
　　复槽水
　　水衡记黄河水十月名复槽水落复故道也
　　蹙凌水
　　水衡记黄河水十一月十二月名蹙凌水氷断后结蹙起成层也
　　宝砚炉
　　天宝遗事内库有七宝研炉一所曲尽其巧每冬寒研冻置于炉上砚冻自消不劳置火帝常用之
　　暖玉鞍
　　天宝遗事岐王有玉鞍一面毎至冬月则用之虽天气严寒此鞍在座下如有温火之气
　　暖金盒
　　裴铏传竒进士张无颇遇袁天罡女袁大娘授药以暖金盒盛之曰寒时但出此盒则一室暄暖不假炉炭矣金盒乃广利王宫中之宝
　　却寒帘
