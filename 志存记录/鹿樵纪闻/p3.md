<!-- { "loadSidebar": true } -->
　　午刻，集梨园演剧，福王与诸内官杂坐酣饮，三鼓，同后宫宦竖跨马出聚宝门，奔太平，投黄得功。刘孔昭斩关遁，马士英欲随众降，又恐不免，壬辰黎明，饰其母为太妃，以黔兵自卫，奔广德。辰刻，百姓出故太子于狱，拥至武英殿，取福王所遗冠服加之，叩头呼万岁。擒王铎至，群击之，须发立尽。张捷恐祸及，走鸡鸣寺，以佛幡自缢。杨维垣杀其二妾，置三棺中堂，旁殓二妾，虚其中，题杨维垣之柩，而遁。

　　癸已，文武集中府会议，无言及立君者；太学徐瑜谒赵之龙，请奉太子即位，之龙立斩之。是夜，豫王至江宁，营于天坛。丙申昧爽，赵之龙启门率群臣迎降。

　　丁酉，豫王入城，李峤独先发，王骂之。诸降官以太子至，土降阶而迎，赐坐于右。刘良佐被擒，请取福王以自赎；王发三百人同往，且召黄得功。时得功奉福王走芜湖就斌卿，而斌卿已遁；良佐至，得功自刎，福王窘急，伏中军翁之祺舟，降将苏养性、田雄搜得之，之棋投水死，良佐拘福王东还。丙午，福王乘小轿，衣蓝袍，首披包头，油扇障面，太妃及金妃骑驴，随良佐至江宁，百姓夹道唾骂，甚有投瓦砾者。入内守备府，见豫王叩首，王坐受之；命设宴，坐于太子下，诸降官皆侍。酒半，豫王问曰：“汝先帝自有太子，汝不奉遗诏，擅自僭立，何居？”又曰：“汝既僭立，惟纵酒色，听奸臣纳贿报复，不遣一兵讨贼，何居？”

　　又曰：“汝先帝止有太子，逃难远来，汝既不让位，又反磨灭之，于心何忍？”

　　又曰：“我兵尚在扬州，汝何故便走？”福王汗流沾襟，终无一语。宴罢，羁候于江宁县署。豫王命旧臣就视之，惟何楷、柳昌祚二人往，福王嘻笑自如，但问马士英何在？后人有诗叹之曰：“乘舆不惜殉山河，率土悲号志枕戈，最是江南称乐国，一年赢得圣颜酡。”

　　论曰：世或言福王读书少，未能亲决章奏。故内阉外壬得相倚为奸。其平居饮食宴乐时，或狂走宫苑，如失心状；至如娈童季女，方药纵淫，皆传闻之过。

　　此言或然。要之，汉阿斗之类也，即史高诸公在朝，犹难辅之，况易以马阮乎？

　　元夕手自张灯，韩赞周进曰：“天下事正难措手，何亲此琐屑之务？”福王曰：“天下事，有老马在，何虑？”陈洪范还，言王师必至，士英恶之，曰：“贼犹未灭，北兵不无后虑，岂能投鞭问渡？且赤壁三万，淝水八千，一战而安江左；有四镇在，何用多言？”刘泽清镇淮安，与田仰酣饮，或问守御，答曰：“我为扶立福王而来，此地但供我息师，设或有事，我自择一善处去耳！”呜呼，承大变之后，而上下泄沓，清歌于漏舟之中，痛饮于焚屋之下，而不知覆溺之将及也，可哀也哉！

　　◎史可法殉扬可法字宪之，一字道邻，大兴籍，祥符人；祖应元，黄平知州，有惠政；父从质，母尹氏，梦文信国入其舍而生可法，幼时即以孝闻。崇祯戊辰进士，历仕至副使，分巡安庆，池州监江北诸军。可法短小精悍，面黑，目烁烁有光；廉信，与下均劳苦，能得士死力，以故所至有功，累升至南大司马。

　　甲申夏，与留都诸臣共立福王，为马士英所忌。以大学士督师江北，开府扬州，首请分设四镇，征士刘成谏曰：“四镇兵半盗贼，余（疑阙）非有恩义联结，知慕节概，树功勋，流后世者也！主弱必叛，敌强必降；主敌两弱，则专制自为，而互相兼并，胜则大自封。小挟王，不胜者复溃溢而为盗。今内无劲将亲兵足以弹压，而欲倚此四人以防敌，足犹使狼守户，虎来未必能拒，而主人先不得动摇手足矣！苟行是，公必悔之。”可法不听。前商邱令梁以樟亦献书可法曰：“守江非策也，公今以河南山东为江南屏蔽，仿唐宋节度招讨使之制，于山东设一大藩，经理全省，以图北直；于河南设一大藩，经理全省，以图山陕；择大臣才兼文武者任之，厚集兵饷，假以便宜，于济宁、归德，设行在以备巡幸，示天下不忘中原，如此克复可期。若弃二省而守江北，则形势已屈，即欲偏安，不可得矣！

　　又四镇咸跋扈，宜使分不宜使合，务别其忠顺强梗之情以懋劝之，而阁部大树兵以自强，乃可制也。“可法心然其策，然卒不能用。

　　扬州富庶甲天下，至于四镇争欲驻兵。高杰先至，大肆杀掠，扬人大惧，登陴拒守，杰攻之浃月，可法驰檄往谕，三镇皆敛兵顺命，惟杰尤骄悍难制，可法乃身往谕之。杰素惮可法，闻其来，即夜掘坎千百，埋暴骸，旦日谒可法，辞色俱变，汗流浃背；可法坦怀待之，偏裨皆接以温语，杰喜过望。然自是心易可法，用己甲士防卫，文籍必取视而后行；可法夷然，为具疏屯其众于瓜洲，杰又大喜。

　　杰去而扬州始安。

　　其年冬，国朝发兵南下，传示江南臣民，摄政王又赐可法书，略云：“君父之仇，不共戴天！闯贼手毒君亲，中国臣民，不闻加遗一矢。本朝念夙好，弃小嫌，严整貔貅，驱除枭獍；入京之日，首崇怀宗帝后谥号，卜葬山陵，悉如典礼。

　　仁人君子，宜如何感恩图报！乃乘贼寇稽诛，王师暂息，即欲雄据江南，享渔人之利。独不闻春秋之义，君杀贼不讨，不书即位乎？且国家定鼎燕都，乃取之于闯贼，非取之于贵国。诸君子果能炳机烛理，切念故主，厚爱贤王，宜令削号归藩，国家当待以虞宾，永绥福位。南国安危，在此一举。毋贪瞬息之荣，为乱贼所笑！“

　　可法答书曰：“我大行皇帝敬天法祖，勤政爱民，特为庸臣所误，致有闯贼之变。法待罪南枢，救援不及，即肆法市朝，以为泄泄之戒，岂足谢先帝哉？闻变之日，留都臣子，欲悉东南之甲，立殄凶仇，而二三老臣，谓国破君亡，社稷为重，相与迎立今上。今上非他，神宗之孙，光宗之侄，大行皇帝之兄也。即位之日，即令法视师江北，始知我大将军吴三桂借兵破贼，扫清宫禁。贵国入都，即为先皇帝发丧成礼，普天之下，孰不感激？谨于今八月薄具筐篚，遣使犒师，请命鸿裁，连兵西讨。是以王师既发，复次江淮，乃辱明谕，引春秋之义，来相诘责。夫春秋所言，特为列国君薨，世子应立，有贼不讨，不忍死其君父者立说耳！若赤县共主，身殉社稷；青宫皇子，重罹惨变；而犹拘牵不即位之说，坐昧大一统之义，何以维系人心，号召忠义？本朝正统相承，传世十六，存亡继绝，仁恩遐被。贵国不忘旧好，殴除逆乱，兵以义动，万世瞻仰；若乃乘我内难，窥我幅员，足以义始而以利终也。语云：”树德务滋，除恶务尽。‘今逆贼尚稽天诛，正图报复；伏乞树同仇之义，全始终之德，会师进讨，共枭逆贼之头，以泄神人之愤，则贵国义声照耀千古矣！本朝报德，惟力是视。至法身陷大难，所以不及从先帝者，实惟社稷之故。《传》曰：“竭股肱之力，继以忠贞。’自处今日，惟有鞠躬致命，自尽臣节，不知其他。惟贵国实昭鉴之。”

　　高杰既屯瓜洲，可法益推诚待之，导以君臣大义，久之，杰大感悟，奉约束，上表帅师北征。可法出巡清江浦，遣官屯田开封，为经略中原计。舟次鹤镇，闻王师入宿迁，进自白洋河，令总兵刘肇基往援，王师还攻邳州，肇基复援之，王师还。乙酉正月，高杰进至雎州，为许定国所杀。可法如徐州，抚定其众，于是大梁以南皆不守。四月，王师深入，可法方移军泗州护祖陵，而左兵东下，士英悉撤江北兵西御，并召可法。可法争之不能得，乃渡江入援。抵燕子矶，闻左兵已破，急还趋天长，忽报盱眙、泗州皆溃，大将侯方严全军战没，遂一旦奔还扬州，则城中讹传定国兵将至，歼高氏部曲，于是高营兵先溃。可法啮血为书，请救于朝，又檄各镇兵，无一应者。俄而王师至，屯班竹园，可法率诸文武分陴拒守。阅二日，总兵李栖凤、监军副使高歧凤拔营出降，城遂破。可法出遗疏授家丁，又为书上其母，拔刀自刎，未殊；左右负之出小东门，遇北骑，大呼曰：“史可法在此。”执见豫王，王欲降之，不顺而死。

　　同时死事者：知府任民育，字时泽，济宁人；同知曲从直，违东人；王缵爵，鄞县人；知县周志畏，鄞县人；罗伏龙，新喻人，受代甫三日，盐运使杨振熙，临海人；监饷知县吴道正，余姚人；县丞王志端，孝丰人；副将汪恩诚，字纯一，贵池人；幕客卢渭，字渭生，长洲诸生，即上书留可法，言秦桧在内，李纲在外，宋终不竞者也。又遵义知府何刚，字悫人，上海人，崇祯庚子举人，素抱济世之志，好交天下豪俊。十七年正月，入都上书，陈天下大计，庄烈帝壮其言，授职方主事，募兵金华。福王立，复至南京上书，时不能用，令以其兵隶史可法，可法得之大喜，刚亦幸遇知己。士英恶之，出为遵义知府，刚不忍去，卒与可法同死。又庶吉士何尔埙，崇德人，癸未进士。初陷贼中，贼败，南归谒可法，请从赎罪，可法留参军事。时其父之屏方督学福建，尔埙断一指寄故人祝渊曰：“君归语我父母，悉出私财畀我饷军，我他日不归，即以指葬可也。”从高杰北征，杰死，流寓祥符，遇妇人自言福王妃，尔埙因守臣附疏以进，斥其妄言，逮之，可法为救免，亦与可法同死。

　　◎高黄二镇黄得功号虎山，开原卫人，本姓王，早孤，与母徐居。少负奇气，胆力过人，性嗜酒，年十二，母酿酒熟，窃饮至尽。母责之，笑曰：“偿易事耳！”时辽事方急，得功持刀杂行伍中，出斩二首，得赏，归奉母曰：“以偿酒也。”总兵黄惟正以为养子，因冒姓黄。尝乘醉匹马裸身挥双刀，逐蒙古数十骑，歼其大半，军中称为黄闯子。初授把总，从惟正援蓟门，战大沙河，以寡敌众，再遇皆捷；从援抚甯，战索罗岭，斩获过当，追奔至双望，复滦州永平；又战马头山，功最，升参将。自将援畿辅，战良乡涿州，累胜，进副总兵，分管京卫营。十年春，贼犯安庆，逼风阳，自请率禁军扫荡。十一年春，从熊文灿破贼于舞阳。其年秋，又从破马光玉于浙川，加总兵衔。京师警，以步兵勤王，大战吴桥却敌，加宫保。

　　十三年，从卢九德破贼于板石畈，降革里眼。十四年，以总兵驻定远，护凤泗陵。

　　与刘良佐救桐城，大破张献忠于鲍家岭，追至潜山，得功面伤矢，气愈奋，转战十余日，斩贼将闯世王、三鹞子，又单骑逐献忠，几获之，先后斩首级六千，救回难民数万。寻受命讨永城，俘叛将刘超，加太傅。明年，移庐州，封靖南伯。

　　福王立，加太师，进爵为侯。与刘良佐、刘泽清、高杰分守江北，号四镇。

