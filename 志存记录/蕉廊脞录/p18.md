<!-- { "loadSidebar": true } -->
　　○永宪录《永宪录》六卷，江都萧撰。卷首纪祖宗创造制度，卷一纪康熙六十一年事，卷二纪雍正元年事，卷三纪雍正二年事，卷四纪雍正三年事，卷五纪雍正四年事，卷六纪雍正五年至六年二月以前事。钞本每叶中缝有“吟栀仙馆”四字，惟一卷书“周氏小郎馆”，盖两家合钞本也。此钞本先大父旧藏，同治七年自太原南归，行河洛间时，积潦数百里，车行至艰，载书之车屡覆，往往堕泥淖中，夏抵杭州，发箧则书为水厄，多朽腐不可收拾，此本文字亦大半残缺，其可辨识者十之六七耳。余尝摘录其自叙文，曰：恭惟圣祖仁皇帝，聪明□□□□文武，享国六十有一年，深仁厚泽，沦浃万方。我世宗宪皇帝继□□统，峻德丰功，殊恩异惠，不崇朝而遍海宇，重熙累洽，□□□□。小臣伏处草茅，生逢圣世，每思歌咏□□。皇史实录，所未得见。岁壬寅□□□恭载□□□授受之时，适阅邸钞，因略记大端。既伏读登极诏，引孔子三年无改之义，且有永遵成宪不敢更张之旨。故复搜集甲辰及戊申二月以前事，备谅阴后三年，而实见我世宗宪皇帝宁人敷治，事事必推本于先帝；成模大烈，善则归君之美。孝思所至，蟠际上下，日月合璧，五星连珠，而天昭其瑞，河清五省，谷秀九歧，而地启其祥；百岁骈登，三男并育，而人臻其庆。千古未有之事，萃于千古未见之时。且草野遗贤，尽搜罗而在列；积赋浮租，悉蠲除以更始。明良喜起，物阜民安，何其至哉！若夫放流诛殛，圣代岂废兵刑，彼天潢觊觎之萌，由十年储位之虚，愚氓浮议，□□□一二奸顽造作无稽，以污人圣德惑众，闻究之雾□□□世宗宪皇帝之光明正大，昭然亿万臣民之心目，亦诸人之自绝于天耳。□□因时变易，罔非监于先世旧章，今上皇帝复加裁酌，必曰奕祖攸行，此圣祖仁皇帝所以垂法万世也。集既成，其中残失良多，以俟多闻者续之。或曰：“不慎，其以僭妄取戾欤？”小臣曰：然然否否。生太平之世，饮和食德，皆当不忘累朝之盛美，况丁未秋，有一切诏旨许官吏纪载刊刻共晓之令，遂窃取以有斯编，奉扬诏意，名为永宪云。其凡例附后。乾隆十七年岁在壬申，嘉平上浣，江都草泽臣萧拜手恭纪。

　　按是书世鲜传本，缪艺风前辈得残本一卷，刻入丛书，欲得余家残本补之。时客海上，未暇归检藏籍，后数年而艺风殁矣。钞本缺字太多，今掇拾记此，以存概略云。

　　○杭州古志杭州古志，北宋图经无考，至南宋而有临安三志。

　　乾道志十五卷，惟寿松堂孙氏藏宋椠残本三卷，采入《四库全书》，其后凡三刻：仁和丁氏《武林掌故丛编》本、仁和孙氏影宋本、会稽章氏四川刻本。

　　淳志，存者仅六卷，见阮文达《四库未收书目》，胡书农学士从《永乐大典》录出，厘为十六卷，于寺观独详，见学士《崇雅堂诗集》自注。丁氏《武林掌故丛编》本八卷，题曰《淳临安志辑逸》，盖原稿经乱又佚其半矣。

　　咸淳志百卷传钞本，得九十六卷，则钱塘汪氏振绮堂影宋刻本也。

　　○松月堂目下旧见顺德李仲约侍郎藏《松月堂目下旧见》六册，钞本，不著编辑人。侍郎据书中“康熙三十五年二月三十日随上亲征”及“先考皇八子”云云，定为廉亲王允祀之子。允祀，于雍正四年命圈禁高墙，改名阿其那者也。书中纪载，首国初创业主帅，次天聪年主帅，次顺治年主帅以及议政大臣、参赞大臣、随征明大臣，次康熙年议政大臣、参赞大臣，雍正年议政大臣、参赞大臣、军机大臣。乾隆年议政大臣、参赞大臣、军机大臣，次宗人府，次领侍卫内大臣，次散秩内大臣，次内阁，次翰林院，皆详著爵秩姓名，及任事年月。议政、参赞以下，并详其升、授、署、调、降、革、薨、卒，汉人或注其籍贯。天潢贵胄能秉笔纪述，至为难能，而其书不传，可叹也！

　　《目下旧见》首叶载诗一首，云：“可喟当年一念差，因何流落帝王家，我本西方一衲子，黄袍换却紫袈裟。”盖世祖之作。旧时传世祖弃臣民，实遁迹为僧，疑为齐东野人语。吴梅村清凉山赞佛诗，相传咏世祖端敬皇后董鄂氏事，有指《目下旧见》所载诗为证者。细绎词意，疑是世祖未升遐之前所作语，若禅悟，不可臆断也。

　　○绣谷亭熏习录吴尺凫《绣谷亭熏习录》稿本，旧藏瞿氏清吟阁。庚辛劫后，丁松生得集部稿本二册，起楚辞，终明人别集，凡二百一十余种，惟缺总集。《清吟阁书目》亦为丁氏所得。据书目，《绣谷亭熏习录》八册，此当是原书第六、七册。近岁丁氏书散出，湘潭袁伯夔得之。仁和家印臣昌绶又得经部《易》类一册，乃与集部并为校刊。《易》类凡一百五种，原册内有附记一纸，备载子目：《易》一百二十九、《书》三十、《诗》三十一、《春秋》五十九、《周礼》十三、《仪礼》十、《礼记》二十三、《三礼》六、《乐》八，是《易》类尚缺二十余种，似为未成之稿。同里先正遗书放纷，断璧残，弥可珍惜。印臣好右〔古〕勤学，尤有足多者。

　　○订讹类编湘潭叶奂彬吏部藏杭堇浦先生《订讹类编》六卷，其目曰义讹、事讹、字讹、句讹、书讹、人讹、天文讹、地理讹、岁时讹、世代讹、鬼神讹、礼制讹、称名讹、服食讹、动物讹、植物讹、杂物讹，凡十七类。自序言：“丙寅春，海宁门人范鸣远鹤年邀予作观海之游，因寄其听涛楼者几半载，爰出是编与老友俞正之楷共相订质，暇时遂次而编辑之。”按：是书无刊本，旧藏汉阳叶氏平安馆，奂彬将梓行之，长沙变乱之余，此事遂废。

　　○句余土音全谢山《句余土音》三卷，嘉庆间广州有刻本。癸丑，吴兴刘承贞一得钞本八册，分为三十二卷，鄞人陈铭海星涯注。铭海，诸生，性嗜书，手钞乡先辈诗文集盈箧，卒年七十七，著《鸥雨山庄诗草》，见光绪《鄞县志。艺文》七。注文极繁富，不免博而不精之弊。卷一至卷二十八，皆甬上故事及咏四明土物；卷二十九，为拟薤露词，凡七十五首；卷三十至三十二，为甬上杂歌，皆为明季忠义而作，江东风节，照灼千古。甬上一隅，遗闻轶事可传者如此之众，以今古，当何如耶？

　　○郝莲所选清人诗杭州驻防旗人郝莲，字青门，号饭山，自号石甑山樵，著《说饼斋吟草》。丁氏《杭郡诗三辑》采其诗，误作钱塘人。近乌程刘翰怡得其所选国朝人诗凡五十六册，盖从朱氏结一庐散出者，与华阳王雪岑所藏二十册，纸墨一色，皆精钞本，搜采极博。余从两家借观，综其所采诸书凡三十八种，皆总集也，编次体例尚未尽善。窥其选录之旨，实主阐幽。卷首以亭林为之冠，明季遗老甄录最夥，或系小传，遗闻轶事往往而在。起国初，讫乾嘉间。详于山泽而略于台阁，以诗存人，用意良厚。每卷尾间，自记校读岁月，始于庚寅，讫于乙未，用力可谓勤矣。翰怡欲为剑龙之合，余谋诸雪岑，慨然诺之，亦文字中一重公案也。

　　余记此后两月，复得三六桥都护所刊《柳营诗传》云：“青门善画耽吟，终身不娶，蓄书数万卷，著《西湖竹枝词》、《说饼斋集》，嘉庆初浙江布政南昌刘钅式为刊诗一卷。”

　　郝氏诗选中有朱彬儒、龚蓝田、张元麒三人诗，皆杭人，为《诗辑》、《续辑》、《三辑》所未经搜及者，亟录存之。

　　朱彬儒字钱湖，钱塘人。《冬日同郝青门俞蕈香游龙门岭》：“探奇须绝顶，双屐蹑层云；木落山逾瘦，涧深泉不闻。偶逢樵牧侣，暂与鹿糜群；目极苍茫际，前峰正夕曛。”《仲春作》：“鸣榔惊晓梦，新水溢方塘；日暖花如醉，春晴草亦香。湘帘笼翡翠，芳砌睡鸳鸯；无事研书坐，莺啼昼渐长。”

　　龚蓝田字是璋，号半聋，钱塘布衣，精篆刻。《送别吴子亻亚思归里》：“寒风欺瘦骨，怅望白云留；纵有千尊酒，难销万斛愁。覆巢危已甚，结隐念应休；料得高堂在，相怜戒远游。”《送刘子小山》：“千山连抱水环围，听唱骊歌送客归；惆怅别情谁得似，江南江北雁分飞。”

　　张元麒字孔书，号朴庵，钱塘人，喜吟咏，善饮酒。忆三十年前朝夕过从，嗣出，各为饥驱，而朴庵两遭回禄，四丧其妻，年五十甫得子，居室又遭煨烬，于是席卷一空，潜居江口，旋闻病殁。余与蕈香往访，尽日不得其居址，盖其耿介之性耻于干人，寄居外家，邻里不知其姓。其后屡询居人，言其外家亦已迁移，不识又在何处，不特其诗稿不可得，即其子亦不可知。兹于旧箧中得其寄怀诗一首录后。《秋日寄怀诸友》：“忆自论交久，怜予见日疏；岂因鸿雁少，不寄一行书。别后秋将晚，相思月落余；问君重九日，把酒意何如？”

　　右三人皆穷巷癯儒，姓名不出里，郝氏以故旧之交，录其数什，幸而获存，不可听其湮没也。

　　又《续辑》卷三十二，有陶ひ，钱塘人，字两峰；郝选作磐，钱塘布衣，字净蘅，有《两峰草堂诗钞》。《三辑》卷十九，有陆蘅，字文水，钱塘人；郝选作钱塘举人，有《螺峰草堂集》。

　　○明诗纪事陈松山给事田辑《明诗纪事》百余卷，所收明人别集五百余种、总集二百余种。国变后，贫不能出都，乃以此七百余种之书全售于日本人。先是，张菊生闻陈书至沪，将筹二千金购之，未及议值，而先为东人所得。惜哉！

　　○南宋宝四年登科录庄芝阶舍人家藏《宝四年登科录》，榜首为文信国，而陆秀夫、谢枋得并列二甲。天水将亡，而是科人才独盛，黄芗泉先生尝为长歌咏之。按录中凡六百一人，其最著者：二甲第三人罗掎，庐陵人，饶双峰高弟；四甲第四十一人柴随亨，与其兄弟隐于榉林九祭之间，人称柴氏四隐；四甲第八十一人陆梦发，官太府寺丞，有《乌衣集》；四甲一百五人黄震；四甲第一百十七人舒岳祥，学者称阆风先生；五甲第三十八人薛，有《云泉集》；五甲第一百二十一人胡三省；五甲第一百七十人陈著，有《本堂集》。是科覆考检点试卷官为王应麟。录首载六月一日准敕依格赐进士期集钱一千二百贯文、小录钱五百贯文；七月一日准省札，为期集所支用不敷，再给降题名小录钱一千七百贯文，并见诗注。劫火以后，此录不知尚在人间否？

