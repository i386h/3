<!-- { "loadSidebar": true } -->
　　○胡林翼临终异闻益阳胡文忠公薨于军，罗少村观察祜从文忠久，哭之恸。将敛，少村以手按文忠胸间，虽微冷而与肢体异，久之若翕翕动，力持勿遽敛，犹冀其复苏也。至三日，折弁回，文忠疾亟时奏请开缺之折，奉朱批：“湖北巡抚著李续宜暂行署理，接统各军。”少村乃附文忠耳大声读之。文忠平日两目光如电，至是忽大张，若微颔之者，侍者骇走，旋一瞑不复视。少村再按心间，则方寸寒于冰铁矣。文忠血诚谋国，耿耿寸丹，死而不死，必待亲闻谕旨付托有人而后瞑也。

　　○胡林翼论战守两信胡文忠公在黔日，先大父与吴文节公合疏保之，其后往来书牍甚夥。亲笔数通，在晋阳日，为陆紫英携去。今检得二通，为文忠集中所遗者，录之如左。

　　文云：仲匀老伯大人阁下：奉手谕，感诵不能去手，敬想钧候万福，勋望日隆，至以为慰。制置全蜀，其地吏治民情，殆不如秦地之淳美。黔中之祸，迄无定局，边防虚糜，殊少良将。窃谓近年大局，自以求将才为先务。大寇未平，民且狡起戎心，一盗夜呼，千人骇辟，篝火狐鸣，所在皆是。求将于已乱之国，是所谓亡羊而补牢也。求将于未乱之国，是所谓未雨绸缪也。蜀人多聪明伶俐之士，颇少负固不拔之概。以全省之大，必有奇才。老伯之慧眼求之，必有应召而至者矣。椎鲁质直，不爱钱，不怕死，庶几得之。至吏治之颓，实兵祸之所由起。老伯大人明于天人之际，卓识远猷，曲成不遗，在外近四十年，封疆老臣，中外一人而已，殆如裴晋公之于唐，韩忠献之于宋，庸浅如侄，不必赞词。

　　楚边不必设防，徒糜饷糈。与其设防于边，而日久懈生，终不可战，不如物色良将于督标，另置选锋，严立课程，日夜训练，一旦有警，随机应变。平时有藜藿不采之威，临事有折冲千里之势，计无有切于此者矣。

　　时局所虑，在无将无饷，而实则两患仍在当事之非才，譬之草木均可为药，惜无尝百草之人详其性、审其味，而因病处方耳。又尝试之始，必猝然遇毒，因而自悔其初心，则视天下无可为之事。圣贤豪杰，睿知过于常人，然古无不受欺、不吃亏之豪杰也。仙佛尚有魔劫，况以身任天下者哉？军兴六年矣，凡天下之财，如盐课、厘金、牙帖、捐输，均可济饷，有人经理以开其生财之道，行间诸将能尚廉耻、敦气节、力战制贼以节其流，则数年内浪费之财岂尚不足耶？

　　湖北兵政、吏治、人才，殆难言状，而兵勇之怯懦，将备之虚骄，亦一时无两。目下城贼之食将绝，倘无他变，或可幸成。秦饷为襄阳土匪猝起，久不到营。隆贶至厚，无如匪不满千，府县自溃，秀帅发兵又溃。昨以南岸千二百人援剿，或有济乎？驺从入蜀，必先求者，侄之饷耳。

　　迪庵与侄之水师敢战，人能言之，老伯亦素信任而不疑。侄之立志，必使营哨之官尽廉洁，不私一钱，其章程所定薪水，又实足以养其廉，而兼有爱士之余力。扩充此义，楚军可以大强，亦可以久而不弱。然此时积欠近三十万，强兵与弱兵，廉将与贪将，混而同之；或且轩轾而偏私之，是则天时人事之不可以理解者矣。幼读李忠定传，辄愤不能食，今则晓然于命之所在，乃转坦然矣。

　　武汉若复，肃清境内，尚有所待。侄意欲添舟以载陆师，如杜征南、王龙骧之迹。古人以舟兼陆。如平淮夷而赋江汉之诗，及汉之楼船，横海下濑，勾践之习流，夫差之余皇，吕蒙之伏精兵冒白衣，皆未尝不登岸也。若得水师之专水战者八千人，分为两翼，得陆师之习陆战者万二千人，分为两部，各以一留后，以一东征，陆军亦载于舟中，水师先导，陆师突起击之，出不意而攻不备，吴会之地必可速胜。舟中携三月米钱薪煤，则陆师可三月不匮，水师所携亦如此。惟三月之火药炮子各须三十万斤，而陆师之坐船必须另造，大不易易耳。其必分两班者，凡战久，必多伤、必疲，两班则力不疲，而战守胥有赖耳。且深入与贼战，可幸大胜，贼必坚守不出以老我师，以逞其故智。我仍登舟以归，贼知班师矣，必他计而改途，后之留守者改为征兵，飘忽千里，岂非将军从天而下耶！多方亟疲之法，莫捷于此。即使无功，亦使贼多备而虞我力争上游，则于吴越之事必纾。

　　如此计不可为，则非节节打通不可。窃料贼之坚守已成惯技，非三五年所能蒇事，而天下之财力竭矣，东南之贼党多矣，吴越之祸端又必日亟。

　　惟侄之从事，除黔中外，从戎已三年，绝无三日之余粮，足以从吾所志。上年欠饷太久，一溃了事。本年又欠至数十万，军心尚坚，军政尚有律，然心弥苦矣。安得粤西始事之时之饷假我三四十万金，得以添船添勇，为此大举？亦不过空言无补耳。以老伯知己之感，故敢发其狂愚，以备异日之采择。

　　侄师久无功，心迹不能自见，即欲自陈，惴惴然恐其不情中朝大老。自黔中作守后，音驿不时，不惟不敢，亦不暇伸纸作书。意绪万端，词不能择，尚乞鉴恕。

　　愚侄胡林翼顿首又一通云：仲匀老伯大人钧座：时局艰难，一年之中祸变若此，读手谕如读刘子政、屈灵均文字，抑塞悲愤，忧思悃恳。

　　皖南北军情已另疏前函中。金陵、苏、常及分犯严州之贼，均已并力西犯，若知沪渎之兵不足顾忌，而镇江、扬州之兵固守尚自恐不赡，故得悉数西犯而无复忌惮矣。

　　鄂饷自蜀、吴阻兵，商贾不通，积欠甚钜。近年疆臣，非复大公无我，仁爱鄂民如老伯之在秦在蜀时也。且各省亦均为京饷迫切，自顾不暇，惠不及邻。时实然也，固不足责。惟水陆亦万人，欠饷三百万，以饥军御强寇，如履春冰临白日，一生危殆，固在意中。天末孤臣，一身不足惜，独惜以偾事被恶声，而东南七省均将同流合污，为贼所沦胥而成一片耳。刻下援贼耽耽，日伺吾衅，军出杂沓，批答甚烦。前月大病，尚不得死，活亦赘耳。手此载请钧安。

　　林翼顿首○荣禄倾陷沈桂芬沈文定在枢廷最久，兼管译署，值外交艰棘之秋。日本侵我琉球之案，俄罗斯还我伊犁之案，台臣讲官交章论列，咸咎总理衙门之失机。文定承文文忠、宝文靖后，一意持重。东朝惮于发难，德宗正在冲龄，不得已之苦衷，固不能归罪文定一人也。其持躬清介，为同朝所无。外吏馈赠，多却而不受。所居东厂胡同邸第，门外不容旋马。入朝从未乘坐大轿，与后来风气迥不侔矣。

　　然其官户部时，以持正几为荣文忠禄所倾。厥后文忠入政府，孝钦显皇后恩礼有加，后亦稍稍恶之，尝因病请假。比疾亟，孝钦一日语善化曰：“荣禄用心太过，有时有偏处，我从前几受伊欺蒙。”善化因从容请太后详言之，太后曰：“荣禄在内务府时，屡言沈桂芬之坏处，且言不将沈桂芬调开不好办事，吾亦疑沈桂芬太迂谨。一日贵州巡抚出缺，适沈桂芬未入直，我有旨放沈桂芬为贵州巡抚。而宝、李鸿藻坚不承旨，谓本朝从无以军机大臣、尚书出任巡抚者。沈桂芬在军机多年，并无坏处，臣等皆深知之。如太后不收回成命，臣等万不能下去。碰头者再，我乃允许之。此事实为荣禄欺我也。”善化尝与荣泛论旧日枢臣，荣颇诋吴江。甚矣，大臣之忮刻也。

　　○崇绮等谋废立崇公绮谢病不出者二十余年，己亥有旨将召用，日与静海相国密谋废立事。一日相约至荣相宅，荣直枢廷未归，二公坐以俟。荣相归，二公袖一稿，以东朝有废立意告荣，且授汉霍光事相证，冀荣赞助之。荣曰：“此何等事，而两君卤莽为之乎？且不虑外人干涉乎？”二公意未已。荣遽拂衣入内，二公乃踉跄去。其后，庆亲王以李文忠询各国公使语上闻，此议始寝。

　　○载沣今上宣统之初，以醇亲王载沣为监国摄政王。所有摄政王礼节，经廷臣会议，奏请奉旨准行，凡十六条。府第定于西苑中海，划出集灵囿一带，并于三所作为平日休息之地。命铸金章，钤于谕旨。

　　○召见枢臣赐坐自十一月二十一日起，即在养心殿召见枢臣赐坐，惟梁敦彦不赐坐。召见毕即看书，至懋勤殿选用书籍。

　　○隆裕与宣统隆裕皇太后移居长春宫东暖阁，上居西暖阁，便于照料。俟召见事竣，上仍至养心殿传膳休息。两宫甚为亲爱。

　　○光绪临终奇兆景庙上仙之前数日，忽命匠人将瀛台旧设之杌凳锯其足若干寸，语侍臣云：“将为若辈之用。”顷召见，礼节例需用矮凳，一时未备。惟内务府大臣知前日之事，猛忆及之，遂取以应用，亦奇兆矣。

　　○扃留中密摺孝钦显皇后训政时，凡臣工密奏留中者，扃数箧，其钥匙自带，嗣于病中付隆裕皇太后收藏。顷已由摄政王请钥匙下，将于暇时一一披阅。另备二箧，存储近日要件。其钥匙，亦自行佩带云。

　　○李文田疏请起用奕顺德李文诚公于光绪二十年七月顺天学政任满还直南斋。时边事日亟，公与同直陆公润庠、张公百熙、陆公宝忠，联衔奏请起用恭忠亲王，略曰：倭患之贻误于前日者不足言矣，此际前茅失利，藩篱全溃，疆臣无囊底之智，当轴穷发踪之方，上无以酬浩荡之施，外无以塞台谏之劾。推原其故，毋亦当国者处疏远之地而怀疑畏之罪也。夫同一李鸿章，何以前时所向有功，今日一筹莫展？同一倭国，何以往时犯台湾而不利，今日战高丽而无前？外朝诸臣皆病政府非才，不知以今日事势揆之，固然其无足怪也。夫以礼亲王世铎之才思平庸，其不足以驱驾李鸿章亦明矣。领袖如此，余人之退听者可知；政府之执政权者如此，总署之禀承政府者又可知。一旦事会艰危，计维仰禀宸谟，规避担荷，救过不暇，何论立功。此次军务，遂至仰烦宸廑，添派大臣会议。夫既增派，则政府安用？政府尚不足恃，会议又安有权？无惑乎其无功也。疆臣视政府为避趋，政府又听疆臣为进退，两相推诿，即互相贻误。究其用意，避处分焉而已。一归宸断，庶隐然自立于无过之地，纵有降谪，为罪亦轻。此其为计甚工，而不知国家已阴受其病也，然而势使之然也。

　　夫事势至今日，无人不知恭亲王之当弃瑕录用矣。然而政府不敢言，前日不言而今言，是自求祸也；外廷不敢言，以为言之未必用，且罪在不测也。夫时事至艰危，而犹避不测之罪，是国家养士终无食报之日也，养士又安用哉？

