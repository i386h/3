<!-- { "loadSidebar": true } -->
　　○梁履祥云不学不悦海宁梁伊湄履祥，笃信朱子之学，案头置考亭全集，正襟循览，日有程课。及门问曰：“学几时才到悦地？”答曰：“即学即悦，无两候也。畏难不悦，俗学不悦。外此，虽学佛老者，亦有得心之时，况吾道之精微广大乎？君之不悦，正坐不学；反于学外求悦，不亦左乎？”闻者叹为至言。

　　○曾国藩家训凡家道所以可久者，不恃一时之官爵，而恃长远之家规；不恃一二人之骤发，而恃大众之维持。

　　老亲旧眷，贫贱族党，不可怠慢。待贫者，亦与富者一般。当盛时预作衰时之想，自有深固之基矣。

　　处此时世，负此重名，总以钱少产薄为妙。一则平日免于觊觎，仓卒免于抢掠；二则子弟略见窘态，不至一味奢侈。

　　处兹乱世，钱愈多则患愈大。每年足敷一年之用，便是天下之大富，人间之大福。家中要得兴旺，全靠出贤子弟。若子弟不贤不才，虽多积银、积钱、积谷、积产、积衣、积书，总是枉然。

　　吾家现虽鼎盛，不可忘寒士家风味，子弟力戒傲惰。戒傲，以不大声骂仆从为首；戒惰，以不晏起为首。

　　以养生六事勖儿辈：一曰、饭后千步；一曰、将睡洗脚；一曰、胸无恼怒；一曰、静坐有常时；一曰、习射有常时；一曰、黎明吃白饭一碗，不沾点菜。皆闻诸老人，累试毫无流弊者。

　　有福不可享尽，有势不可使尽。福不多享，总以俭字为主。少用仆婢，少花银钱，自然惜福矣。势不多使，少管闲事，少断是非，无感者亦无怕者，自然悠久矣。（曾文正公家训）

　　○曾国藩不忮不求两诗《曾文正公家书》垂训子弟精理名言，殆不胜记，独其将赴天津示二子书中不忮、不求二诗，尝书之当座右铭。诗曰：善莫大于恕，德莫凶于妒。妒者妾妇行，琐琐奚比数。己拙忌人能，己塞忌人遇。己若无事功，忌人得成务。己若无党援，忌人得多助。势位苟相敌，畏逼又相恶。己无好闻望，忌人文名著。己无贤子孙，忌人后嗣裕。争名日夜奔，争利东西骛，但期一身荣，不惜他人污。闻灾或欣幸，闻祸或悦豫，问渠何以然，不自知其故。尔室神来格，高明鬼所顾，天道常好还，嫉人还自误。幽明丛诟忌，乖气相回互，重者灾汝身，轻亦减汝祚。我今告后生，悚然大觉悟，终身让人道，曾不失寸步；终身祝人善，曾不失尺布。消除嫉妒心，普天零甘露，家家获吉祥，我亦无恐怖。

　　知足天地宽，贪得宇宙隘。岂无过人资，多欲为患害。在约每思丰，居困常求泰。富求千乘车，贵求万钉带，未得求速偿，既得求勿坏。芬馨比椒兰，磐固方太岱，求荣不知厌，志亢神愈忄太。岁燠有时寒，日明有时晦，时来多善缘，运去生灾怪。诸福不可期，百殃纷来会，片言动招尤，举足便有碍。戚戚抱殷忧，精爽日凋瘵，矫首望八荒，乾坤一何大。安荣无遽欣，患难毋遽憝，君看十人中，八九无依赖。人穷多过我，我穷犹可耐，而况处夷途，奚事生嗟忾。于世少所求，俯仰有馀快，俟命堪终古，曾不愿乎外。

　　○左宗棠家书左子异方伯寄赠《文襄公家书》印本，录其最切要语：既读圣贤书，必先求识字。所谓识字者，非仅如近世汉学云云也。识得一字，即行一字，方是善学。终日读书，而所行不逮一村农野夫，乃能言之鹦鹉耳，纵能掇巍科、跻通显，于世何益，于家何益？非惟无益，且有害也。冯钝吟云：“子弟得一文人，不如得一长者；得一贵仕，不如得一良农。文人得一时之浮名，长者培数世之元气；贵仕不及三世，良农可及百年。务实学之君子，必敦实行”。此等字，识得数个足矣。科名亦有定数，能文章者得之，不能文章者亦得之；有道德者得之，无行谊者亦得之。均可得也，则盍期蓄道德而能文章乎？此志当立。

　　丈夫事业，非刚莫济。所谓刚者，非气矜之谓，色厉之谓。任人所不能任，为人所不能为，忍人所不能忍。志向一定，并力赴之，无少夹杂，无稍游移，必有所就。以柔德而成者，吾见罕矣。

　　近来时事日坏，都由人才不佳。人才之少，由于专心做时下科名之学者多，留心本原之学者少。且人生精力有限，尽用之科名之学，到一旦大事当前，心神耗尽，胆气薄弱，反不如乡里粗才，尚能集事，尚有担当。试看近时人才，有一从八股出身者否？八股愈做得入格，人才愈见庸下。此我阅历有得之言，非好骂时下自命为文人学士者也。

　　我生平于仕宦一事，最无系恋慕爱之意，亦不以仕宦望子弟。谚云“富贵怕见开花”。我一书生，忝窃至此。从枯寂至显荣，不过数年，可谓速化之至，绚烂之极，正衰歇之征。惟当尽心尽力上报国恩，下拯黎庶，做我一生应做之事，为尔等留些许地步。尔等更能蕴蓄培养，较之寒素子弟加倍勤苦力学，则诗书世泽，或犹可引之弗替，不至一旦澌灭殆尽也。

　　古人经济学问，都在萧闲寂寞中练习出来。积之既久，一旦事权到手，随时举而措之，有一二桩大节目事办得妥当，便足名世。目今人称之为才子，为名士，为佳公子，皆谀词，不足信。即令真是才子、名士、佳公子，亦极无足取耳。

　　吾湘于咸丰初年首倡忠义，至今二十余载，流风未沫，诸英杰乘时树绩，各有所成，为自来未有盛事。此时正宜韬光匿采，加以蕴酿，冀后时俊民辈出，以护我梓桑，为国干辅。不宜更事铺张，来谗慝之口，而坏老辈朴愿之风也。

　　吾平生志在务本，耕读而外，别无所尚。三试礼部，既无意仕进，时值危乱，乃以戎幕起家。厥后以不求闻达之人，上动天鉴，建节锡封，忝窃非分，嗣复以乙科入阁，在家世为未有之殊荣，在国家为特见之旷典，此岂天下拟议所能到，此生梦想所能期？子孙能学吾之耕读为业，务本为怀，吾心慰矣。若必谓功名事业，高官显爵，无忝乃祖，此岂可期必之事，亦岂数见之事哉？或且以科名为门户计，为利禄计，则并耕读务本之素志而忘之，是谓不肖矣。

　　○王先谦之立身为学长沙王葵园师，尝与人书云：“平生愿为读书人，不欲貌袭名士；愿为正人，不欲貌袭道学；愿为建言之人，不欲貌袭直谏。”先生立身本末，为学大指，数语尽之矣。

　　○袁昶记张之洞与左宗棠袁忠节公《小沤巢日记》云：“孝达督部出诗四卷枉示，某对公言：”此安石碎金，故当流传世间。‘公笑曰：“那得便尔，殆不过陶公木屑耳！’忆壬午年谒左文襄时，以病在告，予对言：”公晚境可务自全，正宜如裴晋公放意机衡外，收身矢石间耳。‘文襄蹴然改容，云：“吾安敢望裴公！今虱政府，殆不过束缚酬知己，蹉跎效小忠而已。且吾位为宰执，岂容依阿浮沉，专务自全。子言非也。’两公之于诙谐中出庄语，箭锋相直皆此类。”

　　○弛张贵因时孟子为滕画策二，或皮币将事，或效死勿去。魏绛之谋，传称五利，汉过不先，亦师老氏柔能刚之谊，以息事宁人为用。其利败之几，未可以一言定。一策决也，苟利社稷，贵因时弛张耳。吾观至元十二年世祖与宋议和，独松关守将杀使者廉希贤，激世祖之怒，而宋社旋墟。天聪六年，我太宗文皇帝与明修好，赐大同巡抚沈书，议互市；明人治罪，绝边市，有以激王师之怒，而明社遂移。绝之未知其利，通之不闻其害（班固上疏），两国兵交，聘问之使，往来其间，利败之几，岂一端尽哉！（袁忠节跋胡忠简遗象研拓文书后）

　　○袁昶贻书袁忠节公在京曹日，才名甚盛，而实笃志于身心性命之学。余尝闻其绪论，心折之。一日以书贻余曰：“方今九流混浊，人才衰少之会，必得笃实慈祥有大根器者，起而相摩相荡，乃足以消世变而引善机。君以太邱蝉嫣之门地，负沉深笃雅之姿，天之予君者厚，则所以自待者自不应薄。区区之窃望于先生者，重远之学，阔大之规，而非所望于刻雕众形无实之言也。窃谓近代名流之学，非所以期高流，其唯潜斋先生、沈端恪之遗书乎！”余服膺斯语，而汩于世法，未由实践，愧负良友多矣。

　　○袁昶论学忠节师事刘融斋先生，服膺其说，屡见于文字中。其论为学之方，尤足为后学准的。尝见其与宗人敬斋观察书牍卅余通，录其二则，云：为学之方，鄙意以为两汉至今，风气屡变。凡前人立一宗旨，皆有致用方略，不可偏废。正须集长去短，博采兼收，如九流有九流之用。西汉人主阴阳五行，多喜黄老；东汉人多主训诂；陆子静、王文成用曹溪宗旨；国朝诸老，先多讲考证，皆各有派头，各有方略。至于北宋义理之学，又元和以来，降及虞道园、归熙甫，至近代方氏、姚氏为古文之学，尤为学术穿线统宗之处。近年论经济之学，以曾文正为正轨，左文襄才气优于问学，似不逮远甚。论经义，以陈兰甫为正轨。论古文，以姚姬传氏为正轨。此三家之书，子弟能熟读，亦可以束身自立，独往独来于浊世之中。若夫经师家法门径，亦不可不知其梗概。文笔之事，去病求利，亦吾身之甲胄干橹也。

　　夙昔雅信曾文正公云：“功业之事，天命居其七，人力居其三。学问之事，人力居其七，天命居其三。”此知命之谈也。盖功业之来，全视乎时，读子云《解嘲篇》，可知其理。仕途亦由命定，不可强求。惟学问尽其在我，可以自我为政。第成器与否，亦视根器之大小，年力之修短为衡。古今学者如牛毛，成者如麟角，可太息也。我辈年已□□，去者如此，来者可知。功业二字，不必寓之梦寐，徒劳烦扰矣，惟力学以希炳烛之明，其可乎！

　　○袁昶书牍二则中材以下，非有盘根错节之遇，贫贱忧戚淬厉玉成之境，鲜有能自立者。如于北溟宰罗城，郝浴穷居尚阳堡，使之困心衡虑，体认本来面目，刊落浮华，鞭辟入里，乃得治心养气工夫，而后德慧术智生焉。若置之丰腆安逸之地，愚者固靡然结习，贤者亦筋骨不坚，最为败坏人才之具。

　　分一日光阴，以其日力精力之半游心于无为法，以其半程功于有为法，动与静交相养，智与愉交相养，藏修息游，量力而动。如是则和理日济，荣卫之间，血气融通，蠲除烦苛，精气不竭，而应务不穷。（袁忠节公书牍）

　　○陈豪训子语接物处事，随固不可，激亦不宜，郭有道贞不绝俗；吾又尝刻小印文，曰“夷惠之间”，可知吾之志也。然此中却顺实有贞力，否则随俗而靡矣。又曰：于己，则是之中求其或有未是；于人，则不是之中求其亦有是。古人尝谓诸葛公三代下一人，其教子只“澹泊宁静”四字。又曰：才须学也，才赋于天，学勉于人，可以自主。

