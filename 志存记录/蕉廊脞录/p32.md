<!-- { "loadSidebar": true } -->
　　一为春庭花，自唐朝传来。台上凡十二人，列坐于地，一人击羯鼓，诸乐齐作，又四人作二列，束带佩剑，披绣衣，立而舞，乃击大鼓。既而四人拱立，乐止。少顷，乐再作，复盘旋良久乃退。

　　一为兰陵王，亦唐朝乐。北朝兰陵王长恭，美容仪，常被假面临敌，击周师于金墉城下，齐人壮之，拟其指奋战之状作此舞也。一武士被赤甲，戴面具危冠舞蹈出，旁十二人吹管击鼓以应节。手执鞭，长裾曳地，盘辟作战状，久之亦徐徐而退。

　　即此，知其国保存古制之一端矣。

　　○日本藏中国古籍日本维新而后，学制更改，而保存故籍所在都有。黎莼斋所刊《古逸丛书》，得入中土，夫人而知之矣。余至东京，所见帝国图书馆有宋本《广韵》、《姓解》，即黎氏景刊本也；又有唐人写经卷数种。馆中阅览室中国书最多，有伏案就钞者二人，一钞《古诗源》，一钞《曝书亭集》也。早稻田大学书库，见唐写礼记皇侃疏丧服小记卷子，极精。

　　嘉纳治五郎之外舅竹添光鸿，字渐卿，号并井，尤竺耆经箸，著《左氏会笺》，所藏宋元椠本，有：淳化三年校进本《毛诗正义》，卷首列李沆、贾黄中、张齐贤、李等衔名，绍兴九年绍兴府雕造，又唐卷子本《汉书。扬雄传》一卷，自反《离骚》以下至卷终止，纸色如黄麻，书体与唐写经相似。

　　○陈声异梦同年陈蓉曙声，甲辰十二月朔夜梦与古今人合试于保和殿，论一、策一、赋一、五言二十韵诗一，忘其题。须臾榜发，宋潜溪第一，吴草庐第二，蓉曙名列二十四，余名列四十八，丙戌同年尚有天津徐菊人，其名次不复记忆，元、明以后名人多与其列。余辈皆衣冠集于旧翰林院，宣诏谢恩，如庶吉士授职。礼毕颁赐，蓉曙得赐金，余赐表里，联骑而归。蓉曙有诗记异。

　　○记梦二则辛丑夏五月西安寓斋，患腹疾，极委顿，病愈，两次梦见戴文节公。一在桥边，匆匆相遇，余问：“见夏穗卿否？”公曰：“未见。”一在公室中，着貂马褂也。

　　辛丑三月十二夜，梦至一处，有大桥，桥有垣，门上题“东镜塘桥”四字。过桥，又至一处，室极宽，无人，后乃见吴佩葱在焉，为人检拾满地字纸。
