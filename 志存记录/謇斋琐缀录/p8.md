<!-- { "loadSidebar": true } -->
　　内阁诸老，自解、胡以来，皆东西分坐小杌子及两小板凳，无交椅、公座之设。天顺间，李文达公欲循品秩设公座如部堂之仪，彭、吕二先生对以往时驾尝幸此中座，今尚有御赞寿星及宝训在上，谁敢背而坐？英庙闻之，乃赐孔子铜像置阁中，而月给香烛。阁老每晨入，必一揖，冬至、正旦则翰林合属官皆诣圣像前行四拜礼，学士以上拜于阁中，余则列拜于阶下。盖禁中尊止宝座，无敢面南，故自阁老而下，皆坐杌子。 
　　共一簿，列衔佥字，谓之「公会簿」，亦不敢如外衙门称「公座」。其公会，惟学士以上止各书姓于衔下，且佥一花字，而讲读以次至东、西诰敕房书办等官，虽阶三品者，亦各具衔列姓名，日画卯酉。讲读以下花字，率出新进一手代书，故多潦草。正统中，王玉修撰尝嗔代书不整，曰：「小轻薄。」自后无肯代其书者。他日，复见其名下皆白，乃赭然曰：「代书也罢。」李公初入阁，忽覩公会簿无一花字可观，笑谓翰林先生皆不善花字，彭可斋对曰：「此惟一人代书耳，岂不善哉？」是时，惟陈缉熙好代书，缉熙去后，始各自书。 
　　成化中，始赐内阁两连椅，藉之以褥。又赐漆床锦绮衾褥三副，以便休息。阁门则夏秋悬朱筠帘，冬春紫毡帘，皆司设监内史以时供张，恩何渥也。 
　　正统以来，经筵每日讲毕，上必曰：「先生吃酒饭。」阁老与四讲官皆承旨，叩头，乃退。成化丙戌，刘主静入阁，遽托中贵献言：「今后酒饭皆以常例赐，毋烦玉音。」自是俨然而进，默然而退，君臣之间，舍此无一语接，而「先生」之称亦不复闻。久而左右无复知讲官之为重，未必不自此始。况主静云宋论以欧公不得首相， （「况主静云宋论以欧公不得首相」，「主静」下「云」字似衍文。） 故主濮议以取悦，盖以私意度人可乎？「毋烦玉音」，其亦取悦之谓欤！ 
　　按：「经筵讲毕宴酒饭而必称先生，此皇储隆礼师傅，谦恭之盛节也。胡主静务为谄谀，献言「毋烦玉音」，自是君臣废言于进讲之际，「先生」不称于设宴之时，况令储君有慢师之愆，讲臣失尊贵之体，皆由一言始也。信乎，逢迎取悦，殆非大臣之道矣。 
　　英庙实录稿初成，总裁诸先生揭公会簿，议择数老成者检阅校正之， （「议择数老成者检阅校正之」，原无「择」字，据明朱当□〈氵眄〉国朝典故本补。） 与者皆以朱笔点其名。时刘主静先生独先指程编修敏政名，以希合李文达公，公不允。既而，主静又谓此编修年虽小，其实聪明，公勉从点之。主静退，公谓左右曰：「君子爱人以德，何必尔也。」遽命刮去其点，乃出示众。 
　　吏科都给事中樊景瞻， （「吏科都给事中樊景瞻」，原无「樊」字，据明朱当□〈氵眄〉国朝典故本补。） 仪状魁伟，应对捷给。英庙深喜之，有意大用，累将使命。一日，复遣勘事于外郡，召至榻前，谕之曰：「此回即升。」及竣事还，攀髯不及矣。其同年御史田宾，先是按蜀，坐赃贪，逮系锦衣狱，祸不可测， （「祸不可测」，原缺「祸」字，据明朱当□〈氵眄〉国朝典故本补。） 适遇赦为民。一日同饮，语及前事，景瞻感念呜咽流涕，宾厉声曰：「若非此变，汝则好矣，我将如何？」众皆噱然，景瞻亦不觉启齿。中庸曰：「天地之大，人犹有所憾。」其此之谓欤！ 
　　成化己丑春，吏部尚书李秉执中罢。初，执中与王宏公度俱以刚简质直得誉。坐废，再起巡抚。一日，左都、大司马缺，方难其人。时佥都叶盛与中镇守广东，以寇盗弗靖，欲脱其地，适因议事赴京，舟次河西。托其乡友兵科给事王汝霖、礼科都给事张宁为保留计。二给事合科道议举执中补左都，公度补大司马，与中堪入阁。御史吕洪谓二公可举，与中誉颇损，恐未宜，遂止举王、李。其疏中谓：「上言大臣德政，虽律有禁，然荐贤为国，终无私意。」时人评讥：「若尔，则强奸人命，皆可自首。」与中亦得易镇宣府。而宁等又欲合举岳正复入阁，意得扳附荣进，王、李果德之。会举清黄，首排羣议，举宁堪任佥都，正堪兵部侍郎。朝廷觉其朋比，怒，不允。升宁、正知府以去，公度寻谢病归。执中又被科道合举补冢宰。 
　　时少宰崔克让、尹同仁皆不悦，事多异同。执中性粗疏，原籍有一巡检任满，军囚数不足，赂考功主事刘道求升，而为郎中张宇中所沮，如例拟付文选司对品调除， （「如例拟付文选司对品调除」，「付」原作「行」，据明朱当□〈氵眄〉国朝典故本改。） 道因谮宇中不公。执中不察，大诋于堂上，宇中挺身抱案面质，扬言：「必如此为公，如此为私，今此私乎？公乎？若尔信谗枉是非，我等何以尽职？」喧忿不止。二少宰皆呼：「张郎中，汝言信是，且罢。」执中色失气沮，再三柔声谓：「张郎中，我已知悔。」由是传笑中外。 
　　御史康永韶 （「御史康永韶」，「康」原作「张」，据明朱当□〈氵眄〉国朝典故本改。） ，初以能星命医卜出入执中门，得选御史。戊子冬，彗出，永韶奉执中意向，合众请汰京官，且劾姚宗伯、商阁老、程司马、马司徒当罢。执中阴主之。遂覆请会都御史考劾京官，其大臣曾被劾者，宜听自陈。以是司徒罢边，员外退边，诟执中，谓我独可消天变邪？而姚宗伯诸公皆见留，因衔执中。执中不恤，惟择美职饵科道以自护，至朝除给舍，暮辄造贺。今尚书有造给舍门者，自执中始。况所推举，亦多偏徇，清议不题。 
　　御史戴用乃建言：「方面缺，宜照正统间例，许在廷三品以上大臣各举所知。」诏从之。且谕：「在京四品以上官，吏部具缺，朕自擢用。」而御史刘辟以九年将满，惧无举主，夤夜走执中所，出肺肝相示，合数知己，力诋用所言，请归推举之柄于吏部，至谓人君处九重，焉能辨臣下贤否？语多侵内阁。未几，吏部又黜朝觐官甚伙。彭彦充、彦实以姻家佥事邓秀、刘伦正皆与黜，意怏怏。二少宰又日夜露执中之短于相知者。给事萧彦庄因欲具劾，彦充从臾之，疏下多官会勘。二少宰对欵承伏，且曰：「吾二人尝谏之，奈不见听何？」执中坐罢，竟与朝觐所黜者同辞。人谓执中为彗星扫人兼自扫矣。 （「人谓执中为彗星扫人兼自扫矣」，「兼」原作「当」，据明朱当□〈氵眄〉国朝典故本改。） 
　　时彦庄疏有执中暗结御史等语，朝廷骇之，谕令指名。彦庄惧构怨，迟疑。有旨切责，乃指刘辟等。而丘布政陵憾彦庄见劾褫职，讦彦庄尝使山西，嗔其奉承不至，遂俱逮下锦衣狱。科道素比执中者喧谤。王大理同节向意冢宰，因嗾彦庄。彭阁老听彦实等谮，合计罢执中，阁老内不自安，称病。予惧贻祸乡郡，请商阁老急以崔补冢宰，庶慰科道北人之心，以解王、彭二公之谤，商诺之。翼日，崔果升。崔又托予白阁老，转同仁于左，而调礼侍叶与中补右。既而，彦庄降驿丞，辟与御史冯晖、吴远降州判，刑部主事吴智亦讦永韶调知县，智调通判。呜呼！祸福无不自己求之者，斯辈之谓欤！ 
　　成化七、八年间，朝廷以姚冢宰大章、陆司寇瑜颇致谤议，图代者。太监覃勤乘间荐王理卿槩、伊少宰旻，上颔之，覃密报王、尹。入朝，道诘王曰：「昨有人到宅上，其言亦可信乎？」王曰：「无也。」伊质以覃所报，王悟，曰：「恭喜，予何敢望？」是时外议多拟王代姚，而商阁老亦衔旻谤姚，属意于王。旻惧，百方经营。及是，喜得覃语，故诘王，以沮其来。癸巳春二月，姚没，适商公以妻丧在告。旻亟叩覃，毋俟商出。覃乃引东厂刺事韦太监入奏，以外议人望皆归于旻，遂谕内阁拟旨。彭阁老谓：「崔恭在南京，亦可取来。」司礼诸太监曰：「只举在此者。」彭乃曰：「此则无如旻。」遂拟升冢宰，并叶盛少宰转左。彭又曰：「右侍郎亦即可补？」诸太监曰：「从先生举。」万循吉曰：「礼侍刘吉好。」怀太监谓：「渠礼仪纔熟，且莫动。」先是，彭与万私议：「尹、叶二人若递转，则有右缺，可处尹正言。」万曰：「正言是好。」至是，万乃举刘，不允，逐已之。既而，彭间见语予，谢之曰：「直何敢望。」他日，万复语予曰：「日者我本欲举先生，又恐朝廷不肯遽升首部，故拟转刘，而以先生补刘缺，庶几可允。不意内中不肯动刘，然此缺尚在。」予曰：「过蒙周虑，但礼侍直亦不敢望也。」 
　　成化丁亥二月，奏准在京三品以上官员子孙许一人送监读书，照例出身，有志科举者，听。若大臣果有勋劳于国，出自特恩录用子孙者，不在此限。 
　　按：国初因前代任子之制，文官一品至七品皆得荫子一人，以世其禄，备载于诸司职掌。凡职官子孙荫叙，正一品子于正五品叙用，从一品子于从五品叙用，二品以下以是为差。后乃渐为限制，惟三品以上及死王事者乃得录荫，于是我朝任子无复前代之滥矣。然国初必须试经书，能通大义，然后授以职事。其有不通者，发回习学再试，故恩溥而无滥。近日则惟论父任台崇，或善钻刺，即得京美职，虽曳白有所弗论矣。 
　　商阁老罢职家居，甫十载，成化丁亥被召再起。初，未有复职之命。至日，众窃谓难称职名。及陛见，方巾丝绦，青布圆领，自称原籍，为民臣商辂行取到京。见闻者谓其妥帖。一日，士夫家会宴，优人呈东窗事犯之戏。中见岳武穆械系下狱之状，艴然呵止之，盖伤于时者也。 
　　成化丙申秋七月初旬，京师黑眚见。时方巷细民家，男女夜多露宿，忽见一物负黑气一片而来，或自户牗入，虽密室亦无不有。至则人昏迷，或手足或头脸，或腹背被伤出黄水，醒始觉伤，亦不甚痛。数日遍城惊扰，暮夜各操刃张灯自防，见有黑气来， （「见有黑气来」，「气」原作「声」，据明历代小史本改。） 辄鸣金击鼓以逐之。予始不信，一夕二鼓时，予家后赁房者王二之幼子啼哭，其夫妇大喊：「救人！」予惊起，隔墙呵叱问之，答云：「有人。」且云：「取火取刀来。」少顷乃息。次日使人审其详，云一物坐其妇胸上，冰冷，妇惊起，乃被夺其提孩，力与互争。其夫慌忙觅刀，不得，乃启门得邻居火，怪始弃去。初此怪起于城西北，人莫敢言。及各城皆有被伤者，始各诉于该城兵马司，巡城御史拘审有验，乃具以闻，止云：「不知被何物所伤。」然多有见者，云黑而小，金睛修尾，状类犬狸，盖不啻二十余枚，兼旬始息。 
