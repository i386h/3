<!-- { "loadSidebar": true } -->
　　盗贼源委、不可不知、酒肆娼门赌室、其招聚之由、窑场寺庙孤庄、其隐窝之处、壮年僧道乞儿、其窥探之人、各处闲懒游民、其合伙之辈、夫盗也、设从天降地出、斯无奈彼何矣、彼岂能不与人同里而居、朝夕相见乎、彼生理经营、里人宁不见闻乎、所与交游姓名面貌、里人宁不识乎、纵令孤庄、彼岂无亲戚宗族朋友之往来、其行藏能尽涂人耳目乎、乍贫乍富潜出潜归或消阻闭藏、或毫雄自诧、言动不同、状貌自别、葢谁为盗、谁不为盗、里人办若白黑、日蹑足附耳谈之矣、然而不以闻官者何、彼为盗与我分毫无干、我发盗、其祸旦夕立至者也、故上之责成也严、则里人畏吾法而不敢畏盗、盗虽雠里人、而不敢雠法、里人不畏盗、则盗无所容、盗虽雠里人、岂能尽雠一里之人哉、以是知舍乡甲法、虽圣人无弭盗之术矣、今陈其畧如左、 
　　一禁游惰之民、各安生理、夫不农不商、不工不佣、而游手妆身、乱混闲谈、捕鸟鬪鸡、弹丝蹴踘、此何物也、世未有身恶勤劳、口恣甘脆、不遂所欲而不为盗者、以后不分贫富人家、但有此等子弟、乡甲尽数报官、官为分别乡庄编次、汇置一册号曰弃民簿言天地间之弃物也、谕令乡甲察其动止、如知改悔、由乡甲耆具报声明、现在作何营生、随时查察约束、淮于册内除名、如不改悔、交地保看管、凡差使往来、罚充摃役、该地但有失事、即于此辈根求、不但妨奸、亦驱民务本之一法也、 
　　二严流寓之民、夫流来寄住、皆贫无赖之人、未有不僦人房屋、佃人庄田、依人窑场者、房主地主、先查来历、更择保人、编入庄头、自行管理、仍各造册送官、但有防范不严、地方失事、获盗之日、审系谁家居住者、不分盗窃曾否知情分赃、俱以容隐匪人治罪、有能早知而逐出本家者、犯后免其并究、早知而捕送到官者、俱照获盗重赏、 
　　三逐强壮之丐、除瞽目跛足、及七十以上男妇、十三以下小儿不禁外、其游食僧道、乞食壮丁、或强宿寺观、住持无奈容留、或暂寄窑场、主人不敢诃逐或三五团坐门前、动求斗米疋布、或瞑目硬索饭食不遂、便出恶声、官吏懵不诘奸、闾阎谁不惧祸、为过计者之说曰、此辈不宜驱逐、聚结反为大患、嗟夫、彼不生于空桑、宁无原来籍址、除佣佃经营、习土安业、及失迷乡贯者、听其寄住外、其余一一清还原籍、僧道则令本土住持收管焚修、壮男则令本土里族收管着业、或有司别立安设闲民之法、凶年离散一番、丰年查归一番、律不有发还原籍之条乎、强壮乞人、每郡邑、率不过百人耳、即邻境未肯通行、而严督保甲、不令容留、但系境内失事者、先坐容留之主、则此辈无潜踪之所矣、 
　　四重捕获之赏、诸色人等、但有于刼所杀贼一名、照例免罪外、其有生捕一名系窃者、审实赏银五两、系强者审实赏银十两、获久盗大盗一名者、赏银二十两、获强盗三名以上者、除赏外、仍鼓乐花红送匾、五名者、申给义勇顶戴、专管廵捕、永免本身差役、其银即悬于州县门前、朝发暮收、获盗得实者、准其径取、 
　　五禁淫赌之徒、凡系棍徒、必皆成群合伙、寺庙赌博、或开场之家、收打头钱者、乡甲指实密报、除问罪外、枷号游街拘当苦役、仍重赏告人、娼优之家、但有不识姓名男子、使钱宽绰、情状张皇、即密报有司、审寔则一体重赏、贪财容隐者、事发一体重究、 
　　六缉窝盗之主、夫盗之去住无常、而窝之居住有定、盗之踪迹犹密、而窝之举动甚彰、盗之势大、而窝之势孤、语曰、除蜂摘窝、故窝禁不可以不严也、或曰云集鸟散、亦有无窝者、曰固也、无窝之家、其盗必近、岂能刼掠良久之时、分赃扰攘之后、一更五更之间、自三十里外而来、出三十里外而止乎、故窝能首盗者免罪、获盗者除免罪外、一盗准一盗之赏、诸人能获窝得实者、一窝准十盗之赏、 
　　七宽首盗之令、州县平日下令、凡系父母妻子、及期亲尊长兄弟、但肯首盗、追还财物者、与盗自首同、不犯奸杀俱准免罪、嗣后责令严加管束、如敢再犯、报明乡甲禀官、从重究治、保甲邻里密揭报盗者□获盗之赏、隐忍不首者、盗犯之日、即将容隐之本家、及期亲尊长兄弟等、与本甲邻佑、跟提比较、盗获方准释放、 
　　八密远僻之防、郊关村落、人烟辏集、保甲一严、盗自绝止、惟深山穷谷、人迹罕至、虽无可刼之家、多集行刼之辈、除有庄田、势难迁移、乡党稔知、实系良善之民者、听其孤庄、仍编于保甲之内、倘该庄著名窝藏奸匪、乡甲耆不能约束者、即于邻近庄内、立一团长、令其挨家三三相保、团长统之、一家为盗、两家同首、不首者、别经发觉、团长申呈、两家与盗同罪、其结山为寨者、就立寨长、以保甲法统之、仍以礼义化之、负固为盗者、或招抚而散处之、或堑其山谷、不与民通、或夷井伐木、不使安居、甚者以兵剿擒之、 
　　九清边鄙之民、三界首间、民同里而分属、彼诘则窜名于此郡、此拘则迯身于彼邑、三处之法、不得加焉、而守令互私其奸宄以雠邻、此盗薮也、凡系边境、两下共立乡甲、彼此会行法令、公设保正、凡有盗废、即许所在绑□送官、所在有司、但有回护留难者、申呈合报上司、官吏提究参处、 
　　十练乡甲之兵、豫省民间、多置刀鎗、为防夜之具、积习相沿、不可胜禁、然用以御盗贼、人可知兵、若持以逞鬪殴、俗益滋悍、古者训练二字、原属相依为用、今若于乡保户中久住之家、年二十以上、年五十以下、除佣作者、贫无衣食者、有占役者、不用外、余于十月纳禾之后、三月未农之前、将各壮丁、在城分为四面、在乡分为八聚、官募各项教师、分为十二人、各给工食、使教习之、或两保三保、共觅一人、令其一二处教习弓矢、一二处教习鎗刀、一二处教习鞭棍、一二处教习击掷、每处分为两队、隔日分番、朝食而来、夕食而散、远近酌量、务在十里之内、计一年之后、即可不用教师、令其调艺互习、彼此相传、有司分地定期、亲临观其技艺、或东面与西面、角短长、或南聚与北聚、比生熟、一年赏次能者、二年赏上能、罚不能者、三年罚寡能者、四年而人皆知兵矣、然后各归保甲、自行练习、仍责成约正、随时训戒、非擒盗操演、不许擅用、如是则人人有勇知方、风声所树、四境咸知、将盗怀投死之惧、安敢公然行刦耶、是举也、可以攻战、可以城守、乱时保聚以防家、募时倡率以勤王、至弭盗犹余事耳、 
　　十一责保护之疏、乡甲之内、属乡甲耆者、听其挨查出入、乡甲之外、属房主地主者、听其访问、但有为盗窝盗、听其举报到官、但有失盗、听其率领各甲救护、一甲共置铜锣一面、各家预买大爆竹存贮、其中甲人等、除六十岁以上、十八岁以下、免其救护外、其余壮丁、遇有盗贼打刦、一闻本家施放爆竹、甲中实时鸣锣、村众齐往救护、凡家有铜盆响器、均可敲以助势、但于盗所生获、或扎死强盗一名者、州县官花红鼓乐、迎至公堂、银杯虎酒三杯、当时赏银十两、仍给帖一张、免其本身差役、如获贼一名者、赏银三两、以次按所获名数虎加、 
　　十二明夜廵之法、夜禁之令、以一更三点禁人行、五更三点放人行、禁后放前、凡有行人、除公务急速、疾病生产死葬、执有灯亮者、不禁外、如无灯亮夜行、不分士夫及面目生熟、俱要拘留送问、诸人不夜行、则夜行者必盗矣、盗见无人夜行、难以影射、亦不敢夜行矣、至于夜廵门前可缓而宅后为急、葢门前多空房、无可盗之物、门前系通衢、无隐身之处、盗所从入、宅后常十九也、奈何专击拆于通衢哉、至于集镇乡村、亦当轮流廵夜、即不出户、要须彻夜有声、使知人犬非睡熟也、 

　　●札各州县劝捐义仓木身 

　　本府莅任以来、察看各属田地、向无水利、以资灌溉、禾苗收获、全仗雨晹、且滨临黄河、若值伏秋盛涨、冲决堤防、便成泽国、历经受患、逃亡四散、至今民气未蘓、是天时地利、既不足恃、必湏尽人事以筹之、无如民间积习、鲜务盖藏、纵遇丰年、怠惰者恣意花销、固不复思前虑后、即勤俭者收有余谷、悉粜以易钱置产、不图耕九余三、故偶逢荒岁、贫者不免为饿莩、富者亦一无积蓄、言念及此实切隐忧、适阅、邸报、调任安徽抚院陶、现于安河劝设义仓筹议章程具奏、业奉谕旨允准在案、细绎所议各条、法良意羙、既不经官吏之手、又毋庸出借之烦、积少成多、施者无吝、各保各境、人孰无情、果能仿照力行、尤与本地情形、大有禆益、兹本府刊印告示若干道、签发该州县遍贴村镇、以发其端、至于办理得宜、全在亲民之官、设法劝勉、尽心区画、使知官为此举、系属念切民生、断不致蹈前此社仓等弊、有名无实、谆切晓谕、开心见诚、以示民信、方可观感而兴、若膜外视之、徒以一示了事、无谕捐输之人、不能踊跃、恐并公正之司事、亦必畏累不前、而欲义仓之成也、其可得乎、吾人稽古入官、务湏于地方大利惟怀永图、乃不负生平所学、以本府纳粟之员、禀承先训、尚不甘于暴弃、况所属各牧令、多由科第出身、学有经术、人之欲善、谁不如我、窃于贤牧令有厚望焉、均各遵照、并将如何兴、办缘由禀复、 

　　●劝捐义仓告示 

　　本府奉命来守是邦、察看该地旷野平原、向无塘堰河渠、可蓄水以资灌溉、惟仗雨晹时若、天锡丰年、设于夏秋之间、经时亢旱、目覩禾、苗枯槁、拯救无方、此天时之不足恃者也、且滨临大河、若值秋泛盛涨、一经冲决、侵没为殃、宁睢二州县、固当首冲、其余各邑、亦虞波及、此地利之不足恃者也、稽查志乘、谘访情形、从前水旱频仍、流离失所、至今补苴刁敝、元气未充、本府念切民生、时怀忧惧、窃思我朝厚德深仁、凡遇水旱偏灾、无不发帑开仓、优加赈济、苐国有定制、官家例赈、岂能久逮频施、尔百姓等若不思患预防、窃恐前辙复蹈、后时失所、兹阅邸报安徽抚部、院陶现于安河劝设丰备义仓筹议章程、奏奉谕旨允准在案、其事集掖成裘、行之尚易、其效□荒助赈、利则无穷、用特辑录、开列于后、尔百姓务湏各按村庄、仿照办理、众擎易举、踊跃输将、积存丰年之有余、筹备凶岁之不足、贫者如暂置外府、富者可广助亲邻、寔有禆益、均各□□、 
