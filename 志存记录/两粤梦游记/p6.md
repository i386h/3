<!-- { "loadSidebar": true } -->
　　两粤梦游一编，吾六世祖涑庵公宦游两粤事迹，亲记手泽也。公自粤游归，隐迹尧峰，幽栖岩阿。傍筑纯阳阁，又近姑苏台旧址，往来于灵岩香泾穹窿山谷赤松子采芝处。又有渔蓑樵笠、云袖霞裳，皆深沈奇士，日以琴歌诗酒相与啸傲其间。公临终云：裣虽无冠带，剩我本来面目亦可。今之结茅息影之所，即葬我身足矣云云。后子庵公恪遵奉安。所遗是编，传已七叶。前蒙新安许子（讳楚）首为之序；其后起顽陆子、圣征何子、铭果吴子、青田陈子、竹庵冯子并讳演侄者诸君子亦各题序。但是编有残损字迹，幸存澐来公钞本校补。钟自顾菲材，又惭无识；每一开卷，未尝不垂泪沾襟。当春秋祭扫，徘徊松下，而不能去，幼时怀吊诗有「先世丹青亚，后代何贫蹇」句。嘻！天若无亏，石可不炼；海如长涸，鸟可停衔。公之劳迹，望君子之能扬；传得手编，期后人之克守：庶不沦吾祖之苦志也，幸矣！

　　七世孙钟跋。  
江变纪略卷一

　　徐世溥撰

