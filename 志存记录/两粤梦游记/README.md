<!-- { "loadSidebar": true } -->
两粤梦游记


叙一
叙二
叙三
叙四
叙五
叙六
叙七
两粤梦游记
跋
江变纪略卷一
江变纪略卷二
 
 
叙一

　　天之生才，何代无有！在士大夫之生逢其时，有幸有不幸耳。不幸而当国家蒙难、夫马多艰、危急存亡之际，内沮宵人、外绝同气，职非心膂、位拥虚名，虽武侯之志匡汉鼎、王导之功扶晋祚，岳岳棱棱，赤心劲骨，将焉用之；徒使壮士寒心、英流饮泣而已！然君子之福，莫大乎不与小人同富贵、竞名誉。正以小人之谋毒君子者，实无事不成就君子；未几而身败名灭，富贵亦随之俱尽，仅刻昼一怙势倾险之小人而出，乃天下事始更有不忍言者。吾甚有感于涑庵先生之梦游笔记也。

　　先生自崇祯庚辰应烈皇帝征辟之典，简牧永宁；寻台臬以干才推毂，调繁刺全。时闯逆凶陷三楚，岭外危疆，势多鼠首。独先生乃心王室，控戢巢猺，逆氛望风敛甲而去；有百粤睢阳之称。洎量移佐琼，晋阶宪副，调停悍帅、庇恤残黎，心枯力竭，危苦万状。先是，上在潜邸，避兵过州，深藉拥护。践祚之日，念先生勋德，出中旨召赴殿廷，擢贰冏；侃侃建议，多为五虎攒足。虽抚全之命，中外欢呼，实党人以危地相出；空拳秉钺，涌涕受命。诸帅方挟进勋爵，昼夜荒宴，兵无编训，饷恃掠取；及闻北兵南徇，溃营宵遁而已。先生方谢病在告，疾趋行在，告北兵随至；乘舆播迁，先生已拔刀自刎，为夏弁坚夺，拥之登舟，孑身东下。嗟乎！脱豺狼之窟、乞锋镝之生，讵先生之得已哉！使当时朝无党人、镇有良将，藉舂陵之景运，授公旄钺，与何、堵诸君子戮力安攘，焉知灵武、建康之事，不复得见于今日乎！

　　虽然，以予观先生，尚未为不幸也。使居恒而当朝廷清宴之日，由守牧而历跻中丞，不过博一富贵显荣之人，如三蝉四贵而止矣。安得老铁寒松，巩国难于蛮烟瘴海之间，壮志士之悲歌者哉！宋黄文节云：吾人临大节而不夺，只是不俗。惟先生之为不俗之人，先生之真不俗之梦矣。

　　新安旅亭社盟小弟许楚拜书于鹅城之一觉道院。  
　 
叙二

　　予与涑庵，同应征书、同驱百粤、同膺祸患，其滨死烟峦瘴海、稠戈密垒之中而栉风沐雨、忍饥耐暑以苟幸无罪，盖无之而不同也者。然则予与涑庵，皆梦中人也。同在梦中，迷而不悟，而涑庵独为拈出其邯郸一觉乎！缅怀十数年中，国势如飘风、人心如骇浪，事且岌岌；而行在诸君子，顾乃为蜗争、为蚁斗，门分户列，议论嚣然，以成败为儿戏。予思援手而不得，亦付之无可如何，流涕太息而已矣。涑庵行不避难，一旦把中丞钺，出镇永地；完残补弊，劳苦万状。至于骄兵悍帅，黾勉支吾，而岭右迄亦少延秋毫，皆中丞力也。及涑庵谢病，而遂不支。九关虎豹，岂不以人重哉？

　　今读其梦游一编，大抵应变者什之七、靖乱者什之三；才敏而识深、锋铦而机利，故节解理断，奏刀砉然。其自守土以迄抚绥，无或有棘其手者；雅歌投壶，而有封狼居胥之意，隐若敌国矣。万里归来，经纶尽捐；乃复理前梦，如杨柳外晓风残月，乍明乍灭，当无问黄粱之熟与未也。夫蕉中之鹿、槐国之蚁，千古沉沉，谁为唤醒？阅是编而乃知风尘劳攘，举皆酣呓枕中，总非实相；苟得其解，亦可以洒然而雪释矣。

　　虽然，因梦得觉，觉亦是梦，天下事何常之有！涑庵以醒眼澄观世外，升沈往复，终当有定，弱流方浅，夫将耸身瑶岛，为汗漫之游；而予顾沾沾焉涑庵话畴昔、商甘苦，亦几于痴人说梦矣。

　　年社弟晚庵陆世廉题。  
　 
叙三

　　般若经云：三千大千世界中如梦如幻、如响如像、如阳焰、如变化事、如寻杳城。呜呼！一念心起，三千性相一时起；一念心灭，三千性相一时灭。人生梦耳，何事足挂人齿！虽然，予上下古今，世间唯忠义感愤、艰苦历试之际，其赤胆丹衷如鱼肠干将，或化为虎、或化为龙，射牛斗、耀霄汉，一段不可磨灭之精气，固亘天地间也。

　　涑庵应诏握符，始州郡藩臬，既秉钺雄镇。值鼎湖乌号，宗社不绝如线。寻阅中外交讧，金戈铁马倥偬震撼，公等碌喙瞠目袖手之交，能咄叱风云，指顾患难，出生入死、出死入生，屠坦解牛，砉然恤然无一棘手；此无他，唯心镜澄澈，一尘不染，如嗢钵罗、奔荼利、俱母陀种种名华出自波淖中一滓不着，故迎刃辄解。衣絮缊，掉臂丛棘中，而能脱然无罣碍若此；此何莫非忠义感愤，艰苦历试所余也。

　　嗟乎！涑庵炼金者，黑浊气竭，黄白次之；黄白气竭，青白次之；至青白竭，而紫白乃成；质之至精者，未有不经锻炼而成者也。今涑庵锻炼成矣，何异六祖在梅碓杵之时，立地大悟三解脱、六神通、七等觉是。夫悟则俱悟；经云：若梦、若觉，要于见闻知法中，有觉慧转。由斯起染，由斯起净，总于梦觉分之矣。予故为涑庵述般若偈曰：一切有为法，如梦幻泡影，如露亦如电，应作如是观。

　　社弟何谦贞识。  
　 
叙四

　　我侪埋首芸窗，便作邯郸，计其进退。古人矢志忼慨，即有真精神感召。其问及跳入大枕中，得意耶？失意耶？失中有得耶？得中有失耶？皆梦也。当其沉沉酣呓，谁知失得；迨蘧然一觉，始拍案叫曰：嘻！是乃其为梦也已？嗟乎！人生何事非梦，梦幻已；乃梦觉而向人说梦，又为人解梦，不亦幻中之幻乎！予曰：非幻也，真也。于何征之？于吾年社伯涑庵征之。

　　涑庵少负不羁之才，每当旗鼓相向、人所棘手莫措者，涑庵独游刃有余；人所手忙脚乱、一队难整者，涑庵独投壶雅歌而八面皆锋。■〈艹盇〉由才大而机敏，故目无全牛，一往而奏刀砉然也。及应明诏，涑庵先着祖鞭，晚庵次之，予最后。两翁后先应命入粤，而予区区小草，凉倒莫支。自后三人亦石公所云同床各梦，不相干矣。忽遭■〈氵顷〉洞，睠怀知己，亦每每梦断关山。颠倒十余年间，两翁复先后归来，相与握手，殷勤慰劳苦者，亦恍如梦中人说梦中事。

　　一日过涑庵斋，出一编示予曰：此我十二年中两粤梦游录也。予读之，不禁泪数行下。非泣其茹荼饮血于岭崖烟瘴中，滨万死而得一生也；非泣其枕戈擐甲于虎狼窟穴内，痛定转生痛也。泣其有才如此，而不获展于河清海宴之日，又不早抒于车攻马同之秋，而乃抒于矢尽兵穷之会！迄今想其仗钺时，虽鼓气竭，而热血犹腥于海峤一块土也。使移此于河清海宴、车攻马同之日，有不勒燕然而绘麟阁者乎？且两者相较，孰难而孰易也！呜呼！其真梦耶！幻耶！然在他人为幻，而在涑庵则犹是游刃有余，犹是投壶雅歌，直举万重戈矛荆棘，一以诗坛酒垒镇之而已矣。则非涑庵不能为梦，而非是梦不足以见涑庵。果真也，非幻也，请以唤醒说梦者。

　　年社弟铭果氏吴迪题。  
　 

叙五

　　涑庵先生记其在两粤时事，命曰梦游。陈子受而读之，慨然叹曰：国家治乱成败之故，何其古今一辙乎！

　　方先生之守一州也，位在下僚。然是时纪纲尚出于一旦，多大吏之贤者。赞之襄之，虽间有异己，争之辄胜，故能发摅志意，卓有建立；泽被遐迩，称道弗衰。及其后为御史中丞，秉旄钺，通显甚矣。乃阴挠其权、显掣其肘者，旁见迭出；大声疾呼，褎如充耳。所以艰难拮据，卒鲜成功。逮于奉身引退，而事遂不可为；斯可叹息也已！先生此编，于阴挠其权、显掣其肘者，皆微见而不详。盖不欲以过归人，有忠厚之旨。而叙述之词，亦类取质直，不加润色；则又见其无聊抑郁、触绪纷来，不愿以言语文字擅长也。介之推不云乎？身将隐，焉文之；先生有焉。后之览者，使不能得言外之意而求之文字之间，则于先生之所谓梦游者犹未梦见，何足与观古今成败治乱之故！爰识之简端，以请质诸先生。

　　虞山后学陈鹤征识。  
叙六

　　天下治平，分符出宰，一中材之士能办之。惟当国祚欲迁、汉鼎将移之日，巨寇临冲、强藩争据，而乘间窃发者触处戈矛，剖腹藏珠者婪贪亡命，首鼠孤遁者阴阳煽惑。士生其间，而欲安上全下，犯难不危、历险无毙，岂不难哉？此非有大识量、大学术、大才智者弗能。

　　吾友马涑庵，于烈宗朝为粤西州守，以才优转东琼郡牧。际泣鼎湖，晋元南渡，从龙附凤，晋阶中丞。其间蹈豺虎穴者凡几，堕蛟螭壑者凡几，历魑魅魍魉之交者凡几，存危旦暮，生死呼吸；而卒能翛然杖履，扁舟还吴，亲戚故旧，卮酒慰劳，极平生欢。予每强之述别后行踪，涑翁笑曰：此梦游耳，何足言！浮白浇之尽醉，掀髯谈故，数年情事如在一日；予不胜敛服。嗟乎！今人中有如是识量、如是学术、如是才智其人耶？唐之裴、郭，宋之富、郑、寇莱，庶其匹与！若夫公等碌喙所谓因人成事者，其何可同日语哉！强请笔之记而题之序。

　　竹庵弟冯瑄。  
　 
叙七

　　吾人看破梦觉关头，便是学问得力处；以此治心、以此治世，天空云净，绝无尘碍。涑庵兄以征辟起家，致位中丞；能出其生平学问，扬历中外十有余年。国家板荡日，置身于惊涛骇浪中，而卒至蹈险而若丧、履危而无恙！斯何异梦中境界，千变万化，靡所不有；蘧然一觉，仍见本来面目也。归来问旷，花晨月夕，斗棋赌酒，与二三知己抗谈往事，悲歌慷慨，是真能看破梦觉关头者。试取两粤游记读之，治心治世，学问具在此矣。

　　弟演拜书。  
　 
两粤梦游记

　　吴县马光涑庵撰

