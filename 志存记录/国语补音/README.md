<!-- { "loadSidebar": true } -->
　　钦定四库全书　　　　　史部五
　　国语补音　　　　　　　杂史类
　　提要
　　【臣】等谨按国语补音三卷唐人旧本宋宋庠补葺庠字公序安陆人徙居雍邱天圣二年进士第一厯官检校太尉平章事枢密使封莒国公以司空致仕諡文宪事迹具宋史本传自汉以来注国语者凡贾逵王肃虞翻唐固韦昭孔晁六家然皆无音宋时相传有音一卷不著名氏庠以其中鄯州字推之知出唐人然简畧殊甚乃采经典释文及説文集韵等书补成此编观目録前列二十一篇之名详注诸本标题之异同后列补音三卷夹注其下曰庠自撰附于末知其初本附韦昭注后后人以昭注世多传本遂抄出别行明人刋本又散附各句之下间多脱误盖非其旧此本犹从宋本録出其例存唐人旧音于前旧音所遗及但用直音而阙反切者随字増入皆以补注二字别之其释正文者大书其字夹注其音其释韦时句者亦大书其字而冠以注字为别较陆徳明经典释文以朱墨分别经注辗转传写遂至混合为一者颇便省览自记称旧本参差不一最后得其同年宋缄本大体为详因取公私书十五六本与参互考证以定是编其辨证最为详核惜其前二十一卷全佚仅存此音也又庠此音实全收唐人旧本而附益其説故谓之补诸家着録惟署庠名殊为失考今仍标唐人于前以存其实焉乾隆四十四年六月恭校上
　　总纂官【臣】纪昀【臣】陆钖熊【臣】孙士毅
　　总　校　官　【臣】陆　费　墀

　　国语补音原目
　　周语上第一
　　周语中第二
　　周语下第三
　　鲁语上第四
　　鲁语下第五
　　齐语第六
　　晋语第七【或于国语次行别题晋语一下复曰武公案此卷唯载武公一节其余尽记献公骊姬事则后人妄加明矣】
　　晋语第八【此亦于卷外题晋语二下复标曰献公诸本不一】
　　晋语第九【卷外并题曰晋语三自此以下至第十五皆如此】
　　晋语第十
　　晋语第十一【此卷题曰襄公】
　　晋语第十二【此卷题曰厉公】
　　晋语第十三【此卷题曰悼公】
　　晋语第十四
　　晋语第十五【此卷题曰昭公】
　　郑语第十六【或题曰郑桓第十六】
　　楚语上第十七
　　楚语下第十八
　　吴语第十九
　　越语上第二十
　　越语下第二十一
　　补音三卷【庠自撰附于末】
　　案诸本题卷次叙各异或有先题国语卷第几作一行次又别题曰某语次下又别题曰某公疑皆后人以意妄自标目然不能得其定本未知孰是庠家旧藏此书亦防差不一天圣初有宗人同年生缄假庠此书最有条例因取官私所藏凡十五六本校缄之书其间虽或鲁鱼而缄本大体为详又题号诸篇较若画一并不着卷字但曰某语第几其间唯一国有一篇或二三篇则加上中下以为别然不知此目兴自何世及何人论次决非丘明所自造葢厯世儒者各有章句并擅为部第莫可知已唯此本题卷不与诸家类今辄据以为正云














　　国语补音原序
　　按班固蓺文志种别六经其春秋家有国语二十一篇注左丘明着至汉司马子长撰史记遂据国语世本战国防以成其书当汉世左秘而未行又不立于学官故此书亦弗显惟上贤达识之士好而尊之俗儒弗识也逮东汉左渐布名儒始悟向来公谷肤近之说而多归左氏及杜元凯研精训诂木铎天下古今真谬之学一旦氷释虽国语亦从而大行葢其书竝出丘明自魏晋以后书録所题皆曰春秋外国语是则左为内国语为外二书相辅以成大业凡事详于内者畧于外备于外者简于内先儒孔晁亦以为然自郑众贾逵王肃虞翻唐固章昭之徒竝治其章句申之注释为六经流亚非复诸子之伦自余名儒硕士好是学者不可胜纪厯世离乱经籍亡逸今此书惟韦氏所解于世诸家章句遂无存者然观韦氏所叙以郑众贾逵虞翻唐固为主而增损之故其注备而有体可谓一家之名学惟唐文人柳子厚作非国语二篇攟摭左氏意外微细以为诋訾然未足掩其鸿美左篇今完然与经籍竝行无损也庸何伤于道因略记前世名儒学姓氏别之
　　后汉大司农郑众字仲师作国语章句亡其篇数汉侍中贾逵字景伯作左氏春秋及国语解诂五十一篇左三十篇国语二十一篇隋志云二十卷唐已亡
　　魏中领军王肃字子雍作春秋外国语章句一卷隋志云梁有二十二卷唐志亦云二十二卷
　　吴侍御史虞翻字仲翔注春秋外国语二十一卷吴尚书仆射唐固字子正注春秋外国语二十一卷吴中书仆射侍中髙陵亭侯韦昭字嗣注春秋外国语二十一卷隋志云二十二卷唐志二十一卷与今见行篇次同
　　晋五经博士孔晁注春秋外国语二十卷唐志二十
　　一卷
　　右按古今卷第多不同或云二十一篇或二十二或二十卷然据班志最先出贾逵次之皆云二十一篇此实旧书之定数其后或互有损益葢诸儒章句烦简不同析简并篇自名其学葢不足疑也要之蓺文志为审矣又按先儒未有为国语音者葢外内文多相涉字音亦通故也然近世旧音一篇不着撰人名氏寻其说乃唐人也何以证之据解犬戎树惇引鄯州羌为说夫改善鄯国为州自唐始耳然其音简陋不足名书但其间时出异闻义均鸡肋庠因暇辄记其所阙不觉盈篇今因旧本而广之凡成三卷其字音反切除存本说外悉以陆德明经释文为主亦将稽旧学除臆说也惟陆音不载者则以说文字书集韵等附益之号曰国语补音其间阙疑请俟鸿博非敢之达识姑以示儿曹云宋庠序

　　钦定四库全书
　　国语补音卷一
　　宋　宋庠　撰
　　周语上第一
