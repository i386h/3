<!-- { "loadSidebar": true } -->
　　沈质文卿居太仓，家甚贫，以授徒为生。一夕，寒不成寐，穿窬者穿其壁，文卿知之，口占云：“风寒月黑夜迢迢，辜负劳心此一遭。只有破书三四束，也堪将去教儿曹。”穿壁者一笑而去。视“世上如今半君似”之句，颇为优柔矣。 

　　张倬，山阴人。景泰初，为昆山学训。年未三十，以聪敏闻。典史姜某体肥，尝戏张云：“二十三岁小先生。”倬应云：“四五百斤肥典史。”有玙僧会者，尝对客云：“儒教虽正，不如佛学之博。如僧人多能读儒书，儒人不能通释典是也。本朝能通释典者，宋景濂一人而已。”倬云：“譬如饮食，人可食者，狗亦能食之；狗可食者，人决不食之矣。”此虽一时戏言，亦自可取。 

　　东西长安门通五府各部处总门，京师市井人谓之孔圣门，其有识者则曰拱辰门。然亦非也，本名公生门。予官南京时，于一铺额见之，近语兵部同寮，以为无意义，多哗之。问之工部官，以予为然。众乃服。 

　　吏人称外郎者，古有中郎、外郎，皆台省官，故僭拟以尊之。医人称郎中，镊工称待诏，磨工称博士，师巫称太保，茶酒称院使，皆然。此元时旧习也，国初有禁。 

　　锁钥云者，以其形如籥耳。今锁有圆身者，古制也。方身锁，近世所为，唐人云“银钥收金锁合”，误以开锁是为钥。开锁具自名钥匙，亦云锁匙。 

　　●卷三 

　　本朝六卿之设，虽祖周官，而六部之名，实沿唐制。但唐之六部为尚书省之属曹，本朝六部为六尚书之公署。唐以为省名，今以为官名，为不同耳。唐尚书省之制，都堂在中，尚书令、左右仆射、左右丞各一人居之。吏、户、礼三部在东，兵、刑、工三部在西。每部尚书、左右侍郎各一人，各统四司。六部之外，又有左右二司。每司各有郎中、员外郎，分理庶务。署覆文案，则有主事。今之六部，特尚书一省之官，户、刑二部属司比唐制加多耳。又如唐中书省，有令，有侍郎，中书舍人，通事舍人，官属颇多。今革中书省，止存中书舍人而已。唐门下省有给事中等官，今革门下省，改通政司，止存其属给事中，分六科而已。唐御史台有御史大夫、御史中丞，其属有三院：台院，侍御史隶焉；殿院，殿中侍御史隶焉；察院，监察御史隶焉。今改御史台为都察院，革侍御史、殿中御史，止存监察御史，分道理事。特唐三院之一耳。唐有学士院、翰林院、集贤院、宏文馆，今皆革去，止存翰林院。其余诸司，减省于唐，不能悉数。好议者辄谓本朝官制冗滥，其亦未之考邪。 

　　国初欲建都凤阳，其城池九门：正南曰洪武，南之左曰南左甲第，右曰前右甲第，北之东曰北左甲第，西曰后右甲第，正东曰独山，东之左曰长春，右曰朝阳，正西曰涂山。后定鼎金陵，乃设中都留守司于此。金陵本六朝所都，本朝拓其旧址而大之，东尽钟山之麓，城池周回九十六里。立门十三：南曰正阳，南之西曰通济，又西曰聚宝，西南曰三山、曰石城，北曰太平，北之西曰神策、曰金川、曰钟阜，东曰朝阳，西曰清凉，西之北曰定淮、曰仪凤。后塞钟阜、仪凤二门。其外城，则因山控江，周回一百八十里。别为十六门：“曰麒麟，曰仙鹤，曰姚坊，曰高桥，曰沧波，曰双桥，曰夹冈，曰上方，曰凤台，曰大驯象，曰大安德，曰小安德，曰江东，曰佛宁，曰上元，曰观音。永乐十七年，改北平为北京。十九年，营建宫殿。寻拓其故城规制，周回四十里。凡九门：正南曰正阳，南之左曰崇文，右曰宣武，北之东曰安定，西曰德胜，东之南曰朝阳，北曰东直，西之南曰阜城，北曰西直。然其时尚称行在。正统七年，诸司题署，始去“行在”字，旧都诸司印文皆增“南京”字。而两京之制，于是定矣。 

　　昆山本古娄县，梁大同初改今名。其山在今松江府华亭县界，晋陆氏兄弟机、云生其下，皆有文学，时人比之昆山片玉，故名。唐吴郡太守赵居贞奏割昆山、嘉兴、海盐三县地立华亭县，山始分属焉。今为松江九峰之一。昆山县治北之山，自名马鞍。《县志》引刘澄之《扬州记》甚明。或有称玉峰者，盖拟之耳。然昆山之神，载在祀典，其祠旧在马鞍山东偏，又似以马鞍为昆山者。 

　　皇陵初建时，量度界限，将筑周垣，所司奏民家坟墓在旁者当外徙。高皇云：“此坟墓皆吾家旧邻里，不必外徙。”至今坟在陵域者，春秋祭扫，听民出入无禁。此言闻之凤阳尹杜长云。于此可见帝皇气象，包含偏覆，自异于寻常万万也。 

　　南京通政司门下有一红牌，书曰“奏事使”。云洪武间，凡有欲奏事不得至御前者，取此牌执之，可以直入内府，各门守卫等官不敢阻当。国初通达下情如此。成化初年，南京通政司官遇告状，有所知名则不受，甚者挞而逐之。祖宗之法，盖荡然矣。 

　　南京各部皂隶，俱戴漆巾，惟礼部无之。诸司前门俱有牌额，惟兵部无之。云洪武中，逻卒常阴伺诸司得失，礼部皂隶尝昼寝，兵部夜无巡警，皆被逻者取去，故至今犹然。吏部后有敬亭者，仁庙为皇太子监国时，吏部选官，谓之敬选。故云。 

　　永乐七年，太监郑和、王景宏、侯显等统率官兵二万七千有奇，驾宝船四十八艘，赍奉诏旨赏赐，历东南诸蕃，以通西洋。是岁九月，由太仓刘家港开船出海，所历诸蕃地面，曰占城国，曰灵山，曰昆仑山，曰宾童龙国，曰真腊国，曰暹罗国，曰假马里丁，曰交阑山，曰爪哇国，曰旧港，曰重迦逻，曰吉里地闷，曰满刺加国，曰麻逸冻，曰甏坑，曰东西竺，曰龙牙加邈，曰九州山，曰阿鲁，曰淡洋，曰苏门答剌，曰花面王，曰龙屿，曰翠岚屿，曰锡兰山，曰溜山洋，曰大葛阑，曰阿枝国，曰榜葛剌，曰卜剌哇，曰竹步，曰木骨都东，曰阿丹，曰剌撒，曰佐法儿国，曰忽鲁谟斯，曰天方，曰琉球，曰三岛国，曰浡泥国，曰苏禄国。至永乐二十二年八月十五日，诏书停止。诸蕃风俗土产，详见太仓费信所上《星槎胜监览》。 

　　罗修撰伦上疏论阁老南阳李公夺情事，调泉州市舶提举。章编修懋、黄编修仲昭、庄检讨昶皆上疏论元夕观灯事，章调知临武，黄调知湘潭，庄调桂阳州判官。李公殁后，淳安商公复入阁，言于上，皆得复其官。于是罗为南京翰林修撰，章、黄皆为南京大理评事，庄为南京行人司副。适庐陵陈公文亦卒，士人有为诗悼之者，末二句云：“九原若见南阳李，为道罗生已复官。盖章、黄、庄三人之谪，实出上意；而罗之谪，李公不能无意。故云。先是，大臣遭父母丧夺情起复者，比比皆是。至是，始著为令，皆终丧三年。夺情起复者，亦间有之。实出朝廷勉留，非复前时之滥。是则罗生一疏之力也。 

　　宣德间，大理寺卿胡概巡抚南直隶，用法严峻。凡豪右之家素为民害者，悉被籍其产，徙置远方。虽若过甚，而小民怨气一时得伸。周文襄继之，一意宽厚，富家大户颇被帡幪。有告讦者，亦不轻理。一讦者面斥公曰：“大人如何不学胡卿？使我下情不能上达。”公从容语之曰：“胡卿敕书令其祛除民害，我敕书只令抚安军民，朝廷委任不同。”温颜遣之，人服其量。 

　　尝有有临刑以三覆奏得免，或问当此时自觉心神何如？云：“已昏然无所知。但记身坐屋脊上，下见一人面缚，我妻子亲识皆在其旁。少顷报至，才得下屋。”盖上屋者其魂，所见面缚者其身也。观此，则世俗落魂之说，信有之矣。 

　　文皇兵至济南，城未下，以箭书射城中促降。时国子监生济阳高贤宁适在城中，乃作《周公辅成王论》射城外，乞罢兵。未几城下，贤宁被执，云“此即作论秀才。”文皇曰：“好人也。”欲官之，固辞。其友纪纲劝令就职，贤宁曰：“君是学校弃才，我已食廪有年，不可也。”纲言于上，全其志而遣之，年九十七而终。盖纲前时被黜生，故云“弃才”。于是见贤宁守身之节，文皇待士之度，两得之矣。 

　　吴下每有乡村小夫，语言应对，全不务实。问其里居，如安亭则曰安溪，茜泾则曰茜溪。石浦则曰石川，芝塘则曰芝川，疁塘则曰疁溪，涂松则曰松溪。但取新美，不知失其义理。盖亭乃汉制乡都之名，如华亭、夷亭、望亭，皆古名。塘、浦，乃吴中水道之名。川与溪，则水出两山之间大而驶者，如蜀之东西川、越之剡溪，婺之兰溪、湖之苕等溪是矣。苏、松之地，平畴千里，塘浦浜港经纬其间。通潮处，其水以时长落；无潮处，其水平漫如常。与彼异矣。必欲以川溪名之，亦未为不可。但亭与塘、浦，其名传自古昔，初非朝歌、胜母之可憎，柏人、彭亡之可忌。不知何辱于此辈而必欲更之邪！ 

　　江西民俗勤俭，每事各有节制之法，然亦各有一名。如吃饭，先一碗不许吃菜，第二碗才以菜助之，名曰“斋打底”。馔品，好买猪杂脏，名曰“狗静坐”，以其无骨可遗也。劝酒果品，以木雕刻彩色饰之，中惟时果一品可食，名曰“子孙果盒。”献神牲品，赁于食店，献毕还之，名曰“人没分”。节俭至此，可谓极矣。学生读书人，各独坐一木榻，不许设长凳，恐其睡也，名曰“没得睡”。此法可取。 

　　壹贰叁肆伍陆柒捌玖拾阡陌等字，相传始于国初刑部尚书开济，然宋边实《昆山志》已有之。盖钱谷之数用本字，则奸人得以盗改，故易此以关防之耳。 

　　正统间，南直隶提督学校御史庐陵孙先生鼎，笃信力行之士，言行政事，足以表仪士类。每阅诸生试卷，虽盛暑若灯下，必衣冠焚香，朗诵而去取之。侍者劝便服，先生曰：“士子一生功名富贵，发轫于此。此时岂无神明在上？各家祖宗之灵，森列左右，亦未可知。小子岂敢不敬？”故事，士子中小试赴举者，插花挂红，鼓乐道送。时睿皇北狩之报方至，先生语诸生云：“天子蒙尘在外，正臣子泣血尝胆之时。吾不敢陷诸生于非礼，花红鼓乐，今皆不用。”乃亲送至察院前门而还。至今人能道之。 

　　凡小说记载，多朝贵及名公之事，大抵好事者得之传闻，未必皆实。如以“旧女婿为新女婿”、“大姨夫作小姨夫”之句为欧公者，后世娶妻妹辄据以为口实。尝考公年谱，公初娶胥氏，翰林学士偃之女；继娶杨氏，集贤院学士谏论大夫大雅之女；三娶薛氏，资政殿学士、户部侍郎奎之女。《行状》、《墓志》皆同，是知此说好事者为之也。此犹未为害事，若某《诗话》记司马温公私狎营妓，王荆公以诗戏之，其为污染名德甚矣。盖温公固不为此，荆公端人，追之戏之，恐亦非其所屑为也。辟而不信为宜。 

