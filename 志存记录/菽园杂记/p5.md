<!-- { "loadSidebar": true } -->
　　侄，本妻兄弟之女。古者诸侯之女，嫁与诸侯，以姊侄从。《左传》云“侄其从姑”是已。今人称兄弟之子为侄，不知误自何时？唐狄仁杰谏武后云：“姑侄与母子熟亲”？始见于此。然犹称武姓之子为侄，对姑而言之耳。此字随俗称呼则可，若施之文章，不若称从子、族子之类之为愈也。 

　　欧阳公言馂馅之讹，最为可笔。今俗吏于移文中，如价直之直作值，枪刀之枪作鎗，案桌作案棹，交倚作交椅，此类甚多。使欧公见之，当更绝倒也。 

　　唐制，尚书省其属有六尚书，即令六部是己。故唐人结衔云“尚书某部某官”。其称尚书者，省名也。本朝六尚书，乃六部官名。六部之属曰某清吏司，各有郎中主之，员外郎、主事为佐。今人书衔，往往蹈袭古式，称“尚书某部某官”者，不讲时制，而专尚虚夸故也。大抵古人结衔多实，今人多夸。如唐、宋人于本衔之外书“赐紫金鱼袋”，或“实食若干户”之类，盖其常得服用者。近时京官使外国，摄盛而行者，则终身书“赐一品服。”尝与修《一统志》者，则书“国志总裁”。前任南京国子监祭酒，后任在京祭酒者，则曰“两京国子祭酒。”有尝为美官，而外补左迁革职者，犹书“前某官”。盖眷恋未能舍也。此虽细事，亦足以观人品矣。 

　　自三代而下，搢绅、介胄判为二途者久矣。然综理纲维，其事武士未之能专也。故历代握兵者，必皆文武兼资之才。近代若宋之安抚司、元之行省，皆总州郡兵民之政。国朝建置之初，一切右武，如五军都督官高六部尚书一阶；在外都司卫所，比布政司、府、州官亦然。然什伍之兵，官军之食，修固城隍，缮完兵器之财，皆自府、州县而出，岂可判而为二哉？故国初委任权力，重在武臣，事无不济；承平日久，无用武事，则其势自有不可行者矣。今天下兵政不立，兵威不振，正坐此也。使当时谋国者为善后之计，每都司卫所正官俱设文职一员，佐贰乃用武职，除民事不预。凡军中事，宜与布政使司及府、州官会同行事，庶乎其可也。然律令有变乱成法之戒，谁得而议之。 

　　当涂民邵某，业合韦，事母孝。母病瞽，日佣归，必买市食以奉母。一日邵出，其妻得蚊螬虫数枚，炙以奉姑，绐云：“所亲佳馈也。”姑食而美，乃留二三啖其子。子见之，失声痛哭，母被惊，双目忽开明如平时。邵欲逐其妻。母曰：“非妇毒我，我目当再明。天使妇以此医我也。”邵乃留之终身。 

　　洪武中，京民史某与一友为火计。史妻有美姿，友心图之。尝同商于外，史溺水死，其妻无子女，寡居。持服既终，其友求为配，许之。居数年，与生二子。一日，雨骤至，积潦满庭。一虾蟆避水上阶，其子戏之，杖柢之落水。后夫语妻云：“史某死时，亦犹是耳。”妻问故，乃知后夫图之也。翌日，俟其出，既杀其二子，走诉于朝。高皇赏其烈，乃置后夫于法而旌异之。好事者为作《虾蟆传》，以扬其善，今不传。 

　　国初，江岸善崩，土人谓有水兽曰猪婆龙者搜抉其下而然。适朝廷访求其故，人以猪与国姓同音，讳之，乃嫁祸于鼋。上以鼋与元同音，益恶之，于是下令捕鼋。大江中，鼋无大小，索捕殆尽。老鼋逃捕者，不上滩浅，则以炙猪为饵钓之。众力掣不能起，有老渔云：“此盖四足爬土石为力耳。当以翁穿底，贯钓缗而下，翁罩其头，必用前二足推拒，从而并力掣之，则足浮而起矣。”如其言，果然。猪婆龙，云四足而长尾，有鳞甲，疑即鼋也，未知是否。闻鼋之大者能食人，是亦可恶。然搜抉江岸，非其罪也。夫以高皇之聪明神智，人言一迁就，祸及无辜如此。则朋党狱兴之时，人之死于迁就者，可胜言哉！ 

　　正统初，南畿提学彭御史勖，尝以永乐间纂修《五经》、《四书大全》讨论欠精，诸儒之说，有与《集注》背驰者，尝删正自为一书，欲缮写以戏，或以《大全序》出自御制而止。以今观之，诚有如彭公之见者，盖订正经籍，所以明道，不当以是自沮也。 

　　洪武中，京城一校尉之妻有美姿，日倚门自衒。有少年眷之，因与目成。日暮，少年入其家，匿之床下。五夜，促其夫入直，行不二三步，复还，以衣覆其妻，拥塞得所而去。少年闻之，既与狎，且问云：“汝夫爱汝若是乎？”妇言其夫平昔相爱之详。明发别去，复以暮期。及期，少年挟利刃以入，一接后，绝妇吭而去。家人莫知其故，报其夫，归，乃摭拾素有仇者一二人讼于官。一人不胜锻炼，辄自诬服。少年不忍其冤，自首伏罪云：“吾见其夫笃爱若是，而此妇忍负之，是以杀之。”法司具状上请，上云：“能杀不义，此义人也。”遂赦之。高皇尝微行至三山街，见老妪门有坐榻，假坐移时，问妪为何许人？妪以苏人对。又问：“张士诚在苏何如？”妪云：“大明皇帝起手时，张王自知非真命天子，全城归附。苏人不受兵戈之苦，至今感德。”问其姓氏而去。翌旦，语朝臣云：“张士诚于苏人，初无深仁厚德，昨见苏州一老妇，深感其恩。何京师千万人无此一妇也？”洪武二十四年后，填实京师，多起取苏松人者以此。 

　　后生新进议论政事，最宜慎重，盖经籍中所得者义理耳。祖宗旧章，朝廷新例，使或见之未真，知之未悉，万一所言乖谬，非但诒笑于人而已。尝记初登第后，闻数同年谈论都御史李公侃禁约娼妇事，或问：“何以使之改业不犯？”同年李钊云：“必黥刺其面，使无可欲，则自不为此也。”众皆称善，予亦窃识之久矣。近得《皇明祖训》观之，《首章》有云：“子孙做皇帝时，止守《律》与《大诰》，并不用黥刺剕劓阉割之刑。臣下敢有奏用此刑者，文武群臣即时劾奏，将犯人凌迟，全家处死。”为之毛骨竦然。此议事以制，圣人不能不为学古入官者告，而本朝法制诸书，不可不遍观而博识也。 

　　高皇一日遣小内使至翰林，看何人在院。时危素太朴当直，对内使云：“老臣危素。”内使复命，上默然。翌日传旨：“令素余阙庙烧香。”盖余、危，皆元臣，余为元死节。盖厌其自称老臣，故以愧之。 

　　南京国子监，日有鸱鸮鸣于林间，祭酒周先生洪谟恶之，令监生能捕逐者放假三日，一时跅驰之士多得放假，人目为“鸱鸮公”以讥之。其后刘先生俊为祭酒，好食蚯蚓，监生名之曰“蚯蚓子”，以为鸱鸮公之对。 

　　予尝题墨竹，以竹为草，或云：“草以岁为枯荣，竹耐久不雕，草何足以当之？”予时亦无定见。后见《山海经》，叙山之草木，每以竹为草属，始自喜有据。又见晋人论草木之有竹，犹鸟兽之有鱼，自是天地间一种。此说亦奇。 

　　洪武中，大臣为三公者，皆开国功臣，三孤亦无备员。如刘伯温、汪广洋，宁封伯爵，而不以公孤加之，其慎重可知矣。永乐中，惟姚广孝为少师。洪熙、宣德以至正统间，大臣为三孤者，亦不过蹇忠定公义、夏忠靖公原吉、黄忠宣公福、黄文简公淮数人及内阁三杨公而已。至景泰中，有以少傅兼太子少师，以少保兼太子太傅，以太子太保兼尚书、都御史，以太子少师、少傅、少保兼侍郎、副都御史、大理卿、通政使，又有尚书、侍郎兼詹事府詹事等官。公孤师少，在朝不下二三十员。尚书每部二员，侍郎每部三四员，都御史员数，又有甚焉。名爵之滥，未有甚于此时者矣。故当时谣曰：“满朝升保傅，一部两尚书。侍郎都御史，多似柳穿鱼。” 

　　景泰间，南京夹冈门外一家娶妇，及门，肃妇入，空轿也。婿家疑为所赚，诉于法司，拘舁夫及从者鞫之，众证云：“妇已登轿矣。”法司不能决，乃令遍求之，得之荒冢中。问之，妇云：“中途歇轿，二人掖吾入门，时吾已昏然。且有物蔽面，不知其详。至天明，始惊在林墓中耳。” 

　　江西南丰县一寺中佛阁有鬼出没，人不敢登。徐生者，素不检，朋辈使夜登焉。且与约曰：“先置一物于阁，翌旦持以为信，则众设酒饮之；否则有罚”。及暮，生饮至醉而登，不持兵刃，惟拾瓦砾自卫而已。一更后，果有数鬼入自其牖，方上梁坐，生大呼，投瓦砾击之，鬼出牖去。生观其所往，则皆入墙下水穴中，私识之而卧。翌旦，日高未起，众疑其死矣。乃从容持信物而下，众醵饮之。明日，率家僮掘其处。得白金一窖，六十余斤。佛阁自是无鬼。 

　　寮友孙司务譓，徐州萧县人。尝言正统间，其里人王某女出嫁，中途下车自便，忽大风扬尘，吹女上空，须臾不见。里人讹言鬼神摄去。父母亲族，号哭不已。是日，落五十里外人家桑树上，问知为某村某家女，被风括去。叩其空中何见？云：“但闻耳边风声霍霍，他无所见。身愈上，风愈寒，体颤不可忍。”其家盖旧识也，翌日送归，乃复成婚。 

　　予之齿者去其角，傅之翼者两其足。或云有齿无角，若犬豕似矣。牛羊有角，未尝无齿也。角当作，谓鸟咮，讹为角耳。盖以为兽予之角，则无鸟之咮；鸟傅之翼，则无兽之四足。翼足互言鸟兽，齿角不当专以兽言。此说有理，但考之韵书，甪无释鸟咮义，不知何所据也。 

　　成化壬辰岁，陕西陇州雨雹，大者如牛马头，次者如碗，小者如鹅卵。人与牛羊马驴被打死甚多，禾苗尽坏。 

　　华亭民有母再醮后生一子。母殁之日，二子争欲葬之。质之官，知县某判其状云：“生前再醮，终无恋子之心；死后归坟，难见先夫之面。宜令后子收葬。”松庭叔父传道其事云。 

　　●卷四 

　　景泰皇帝即位于正统十四年九月六日，今上时已在储位矣。明年为景泰元年，上皇还自北庭，居南宫。又明年，册己子为皇太子，更封今上为沂王。未几，太子薨，灾异迭见。今南京吏侍章公纶时为仪制郎中，应诏陈言修德弭灾十四事。内敦孝义一事，尤为剀切。大意谓太上皇帝君临天下十有四年，陛下向尝亲受册封为臣子，是天下之父也。至以天位授陛下，尊为太上皇，是天下之至尊也。每月朔望及岁时节旦，宜率群臣朝见于延安门，以极遵崇之道。至于储位，不可久虚。宜推同气犹子之义，诏沂王复正储位，则和气充牣，欢声洋溢，天心自回，灾异自弭。疏入，上大怒，逮系诏狱。榜掠五日，体无完肤，欲置之死。天忽大风雨沙，狱遂少缓，得不死。初，御中钟同尝讽礼部言此事，因并逮之。明年，南京大理少卿廖公庄亦继公有言，诏庭箠八十，几死；且并箠公暨同，同死狱中。天顺元年，诏首释公，擢为礼部右侍郎，寻改南京礼部，转今官。 

