<!-- { "loadSidebar": true } -->
　　尝闻一医者云：“酒不宜冷饮。”颇忽之，谓其未知丹溪之论而云然耳。数年后，秋间病利，致此医治之，云：“公莫非多饮凉酒乎？”予实告以遵信丹溪之言，暑中常冷饮醇酒。医云：“丹溪知热酒之为害，而不知冷酒之害尤甚矣。”予因其言而思之，热酒固能伤肺，然行气和血之功居多；冷酒于肺无伤，而胃性恶寒，多饮之必致郁滞其气。而为亭饮，盖不冷不热，适其中和，斯无患害。古人有温酒、暖酒之名，有以也。 

　　宋祥兴二年己卯，元主忽必烈灭宋，大兴彼教，任番僧拊迂等灭道教。十月二十日，尽焚道藏经书。是日，火焚其庙悯忠等寺一十三处，其徒被火焚死者八十三人，雷震死想埋等一十九人，及张伯淳、王磐等五人。北方奉彼教者，以非时雷震为惧，每年至是日，拜天谢过，出《岁时类纪》。此事若信有之，神异甚矣！但恐是道家者流附会之说。 

　　今人以正、五、九月，新官不宜上任。俗吏信之，而见道明者固不忌也。或云：宋尚道教，正、五、九月禁屠宰，新官上任，祭告应祀神坛，必用宰杀，故忌之。今人多不知其原，遂有吉凶禁忌之疑。此说有理。然其事非始于宋，始于唐高祖武德二年正月甲子诏天下每年正、五、九月，并不行刑，所在公私，宜断屠杀。意者宋因之而益严耳。详见《挥麈新录》。 

　　古称肩舆、腰舆、板舆、笋舆、兜子，即今轿也。洪武、永乐间，大臣无乘轿者，观两京诸司仪门外各有上马台可知矣。或云乘轿始于宣德间，成化间始有禁例：文职三品以上得乘轿，四品以下乘马。宋儒谓乘轿以人代畜，于理不宜，固是正论。然南中亦有无驴马雇觅外，纵有之，山岭陡峻局促外，非马驴所能行。两人肩一轿，便捷之甚，此又当从民便，不可以执一论也。 

　　《诸司职掌》，是唐、宋以来旧书，本朝因而损益之。洪武二十三年，改户、刑二部所属皆为浙江等十二部，后又改六部，子部为清吏司。然今衙门名目，制度改革，官员品秩，事体更易，又多与国初不同，亦多该载未尽者。衙门名目不同，如吏部所属文选等四清吏司，旧云选部、司封等部；鸿胪寺旧云仪礼司之类是也。制度改革不同，如北平都、布、按三司，今改为顺天府，并直隶府卫，承天门待诏、观察使、中都国子监、回回钦天监、五军断事司、蒙古卫，今皆裁革。旧有左右春坊而无詹事府之类是也。官员品秩不同，如六科都给事中正八品，左右给事中从八品，给事中、行人司正俱九品，各衙门司务、行人司行人皆未入流之类是也。事体更易不同，如兵部之整点军士，飞报声息，旧属司马部，今属职方清吏司之类是也。该载未尽者，如兵部之将官、将军、勇士之类是也。必得删订增广成书，使一代之制，粲然明白，垂之万世，而足征可也。 

　　酇有二音，一则旰切，一才何切，皆地名。才何者，县属沛国，萧何初封邑。则旰者，县属南阳，萧何子孙所封也。杨震三鳣事，音当作鱓，若作本字，则其鱼长一二丈，鹳雀岂能兼致乎？近见一诗有“只恐留侯笑酇侯”之句，一诗以三鳣押入天字韵，皆失之矣。 

　　尝闻父老云：太宗初无入承大统之意。袁珙之相，有以启之。近见姚少师广孝撰珙《墓志》有云：洪武间，上在潜邸，闻先生名，遣使以币礼聘焉。既拜受，即沐浴戒行李而起。及见上，大悦，于是肃恭而前，面对圣容，俯仰左右，一目而尽得矣。先生再拜稽首而言曰：“圣上，太平天子也。龙形而凤姿，天广地阔，日丽中天，重瞳龙髯，二肘若肉印之状。龙行虎步，声如钟，实乃苍生真主，太平天子也。年交四十，髯须长过于脐，即登宝位时。”上虽听其说而未全信。居无何，先生辞还故里。洪武三十五年壬午六月十七日，上诞膺天箓，嗣登大宝。因感先生昔言之验，于是敕遣内侍驿召至京，拜太常寺丞，授承直郎，待以特礼，赐冠服鞍马，文绮钞锭及居第在京，以便其老。珙别有《纪》云：“洪武二十三年九月，敬蒙燕府差人取至北平。”观此，则知太宗之有大志久矣。珙之相，特决之耳。珙，字廷玉，号柳庄，鄞人。相术之妙，详见九灵山人戴良所著《传》。 

　　河南、湖广之俗，树衰将死，以沸汤灌之，令浃洽，即复茂盛，名曰灸树。种竹成林者，时车水灌之，故其竹不衰。 

　　宋朝崇信道教，当时宫观寺院，少有不赐名额，神鬼少有不封爵号者。如上虞曹娥立庙表曰“始自汉世”，亦足以示劝矣。宋大观四年八月封为灵孝夫人，政和五年十一月封为灵孝昭顺夫人，淳祐六年六月封为灵孝昭顺纯懿夫人，又封娥父为和应侯，母为庆善夫人，各有封敕尚存。予尝谓当时中书省官一半岁月，与神鬼干事；其代言之臣，尤为孟浪。如汉碑言娥父盱，能按节歌舞，婆娑乐神。婆娑，盖舞貌。其封和应侯敕乃云：“尔迎婆娑之神，至于溺死。”不亦可笑乎！本朝著令，有司春秋致祭神主曰“汉孝女曹娥之神”，革去前代封爵，名正言顺，真可谓万世法矣。然娥之孝，岂待爵号显哉？今其江、其镇、其馆驿、盐场、坝堰、急递铺之类，皆以曹娥为名，盖将历万世而不泯矣。 

　　旧制，军职疾故，子弟年十五，得承袭官职者，比试武艺而官之；试不中者，不得辄入选。老而无子者，月给全俸；早亡而妻守寡者，月给俸二石；子患残疾不能承袭者，月支俸三石。十年内有子，仍袭祖职；十年后有子，不准袭，令为民。无子而有孤女者，月给俸五石，年至十五住支，名曰优养。故官子弟，年幼未袭者亦给全俸，名曰优给。在任犯罪监故，子弟应优给者，月给半俸；出幼即承袭者免调别卫，年二十以上者俱调卫，仍支全俸。至永乐间，凡以奉天征讨得功者，子弟俱容至十六岁承袭，且免比试武艺。子患残疾者，给全俸终身；十年后有子俱准承袭。父犯罪监故，子承袭者，不拘年之长幼，一例免调卫。孤女优养者，不拘出幼，至适人始住给。凡事优厚于旧，名曰新官，而以开国功臣名曰旧官。予官武选时，尝窃以为高皇起布衣，得天下于群雄之手；文皇起藩邸，得天下于一家之亲。其难易固当有辨，而待功臣之典厚薄如此。揆之治体，似未稳当。尝欲建白其事而一之，使法制适均，事迹不显。未久，外升而止。 

　　宁波奉化县有鲒■〈鱼奇〉巡检司，初不解其名义。考之志书，引颜师古云：鲒，音结，蚌也。长一寸，广二分，有小蟹在其腹中。埼，钜依反，曲岸也，其中多鲒，故以名。今埼作■〈鱼奇〉，韵书并无，因印文之误耳。 

　　梁山伯、祝英台事，自幼闻之，以其无稽不之道也。近览《宁波志》，梁、祝皆东晋人，梁家会稽，祝家上虞，尝同学。祝先归，梁后过上虞寻访之，始知为女。归乃告父母，欲娶之，而祝已许马氏子矣，梁怅然若有所失。后三年，梁为鄞令，病死，遗言葬清道山下。又明年，祝适马氏，过其处，风涛大作，舟不能进。祝乃造梁冢，失声哀恸，忽地裂，祝投而死焉。马氏闻其事于朝，丞相谢安请封为义妇。和帝时，梁复显灵异，效劳于国，封为义忠，有司立庙于鄞云。吴中有花蝴蝶，橘蠹所化也，妇孺以梁山伯、祝英台呼之。 

　　世传■〈元荅〉吉太后寓怀庆时，恶闻蛙声。传旨谕之，蛙不复鸣。及僧法衍禁蛙池事，盖皆后人附会之说耳。吾昆城半山桥人家，夏月不设蚊帐，而终夜无蚊。余杭抵富阳各县，皆深山茂林中，暑月不闻蝉鸣。渡江至萧山界，则蝉声满耳。触类而长之，乃知蛙事之妄也。 

　　骆宾王《灵隐寺诗》有“待入天台路，看予渡石桥”之句。释之者云：赤城山上有石桥悬渡，石屏风横截其上。赤城山，即天台山之一也。又引顾凯之云：天台石桥，广不盈尺，长数十步，至滑，下临绝冥六涧。尝问之天台人，亦极夸其幽迥奇绝，似非人世所有者。壬子七月十八日，与潘佥宪应昌乘兴往观，跋涉岭涧，行三十余里，至其处，路极险僻。盖天台诸山之水，自西北流者，中分二派，一下自南，一下自东，皆会于此。当二水之冲，有石隐隐横亘其下者三。横石之外，石势直下，壁立数丈，飞瀑下泻，其声如雷，而石桥正当其前。桥之两端抵涧两崖，约长数十步，其上中隆而旁杀，若■〈马蒙〉背然。其下齐平如截，桥之下，石势壁立而下者又数丈。飞瀑出其下，■〈贲攴〉激震怒，势益湍急。自此而下。其深莫测矣。始信其幽怪奇绝，诚非人间所有。又以知石桥本在山下深涧中，彼以为悬渡赤城山上，石屏风横截其上者，皆妄也。应昌生长天台，亦未之到，则台人所云，其中方广寺为罗汉出没之处，皆谬妄不足信矣。 

　　雁荡山之胜，著闻古今，然其地险远，至者绝少。弘治庚戌十月，按部乐清，尝一至焉。荡在山之绝顶，中多葭苇，每深秋鸿雁来集，故名。山僧亦不能到其处，闻之樵者云然耳。山下有东西二谷：东谷有剪刀峰、瀑布泉，颇奇，大龙湫在其上；西谷有常云峰，在马鞍岭之东，展旗、石屏、天柱、玉女、卓笔诸峰，皆奇峭耸直，高插天半，而不沾寸土。其北最高且大，横亘数十里，石理如涌浪，名平霞嶂。灵岩寺在诸峰巑岏中。于此独立四顾，心自惊悸，清气砭骨，似非人世，令人眷恋裴回，不忍舍去。回视西湖飞来等峰，便觉尘俗无余韵矣。平霞嶂西一洞，中有石，下垂泉，涓涓出二窍中，名象鼻泉。古今题咏颇多，别有《游雁荡山记》 

　　宋建炎初，孔子四十八代孙袭衍圣公端友扈驾南渡。端友殁，子玠袭封，始寓衢州。绍兴六年，诏权以衢州学为家庙，赐田五顷。孙搢文、远万、春洙，六十年间俱袭封。淳祐乙卯，郡守孙子秀请于朝，以城北闲地建孔氏家庙，规制视祖庭。丙子毁于盗，洙遂即其家以祀。元至元十九年，有诏孔氏子孙寓衢者赴阙，洙及弟演、子楷入觐，奉问劳奖谕，授国子祭酒浙东提学，以宋政和年所降袭封铜印纳于朝。其封爵逊于曲阜，弟袭焉。 

　　浙江王都指挥泽，尝宿嘉兴天宁寺，既去，有僧入其卧处，见一蛇蟠榻上，乃阖门而出。俄而二健卒趋至，取其所遗金带去。盖即僧所见蛇也。 

