<!-- { "loadSidebar": true } -->
　　吏部尚书历城尹公旻罢后，朝士多指其招权纳赂之迹，甚者上章乞籍其家赀之半，赈济山东饥民。公之富，未必如是之甚也。其所以失士大夫之心者，直以待人不诚耳。如各部司属官之贤能者，每向人称道之，以示其知人；及推举时，乃先掌科掌道官。若举部属，亦先出入中官之门者，平日所称道者反不与。又尝记户科给事中李孟旸，奉使山西回，见代州等处要地武备不饬，奏乞设整饬兵备副使，以专其责。兵部覆奏，已，得旨俞允。及咨吏部，乃寝而不行。后察之，副使该于刑部年深郎中内以次升用，一乡人凯觎京职，不欲外升。欲越次他升，又恐机泄，故止。凯觎京职者，不久果升大理丞。后坐其党，调外任。 

　　吴中有鬼善淫，凡怀春之女，多被污。与之善者，金帛首饰，皆为盗致。吾昆真义民家一女将被污，女曰：“泾西某家女貌美，何不往彼而来此？”鬼云：“彼女心正。”女怒曰：“吾心独不正耶？”遂去，更不复来。乃知邪不干正之说有以也。 

　　苏城商人蔡某，尝泊舟京口。见一客长躯伟貌，须髯被腹，髭长数寸，蔽口。窃计其有碍饮食，乃邀入食肆以观之。客临食，脱帽，拔髻中二簪绾其髭插入两鬓，长歠大嚼，旁若无人。食已，谢去，曰：“感君厚情，何以为报？”令舟中取一木棍授之，云：“倘舟行有人侵侮，当以此示之，云胡子老官压惊棍在此，彼必退去。”后行江中，猝遇暴客，蔡如其言，果不犯而去。如是者再。始知其为暴客之渠魁，威信素行于人故也。蔡后死九江，客闻之，赙以白金，遣人护丧至京口而去。 

　　钞字，韵书平去二声，皆为略取写录之义，无以为楮币之名者。今之钞，即古之布。《诗》云“抱布贸丝”、《周礼》“宅不毛者有里布”是也。但古以皮，故曰皮币。今以楮，故曰楮币耳。宋有交子、会子、关子、钱引、度牒、公据等名，皆所以权变钱货，以趋省便。然皆不言其制。惟入中盐粮有盐钞，钞之名始见《宋史》，盖即今盐引也。今文移中有关子，僧道簪剃有度牒，乡试举人投礼部有公据，茶盐等货俱有引，皆公文耳。《金史》记交钞之制，外为阑，作花纹，其衡书贯例，外书禁条，阑下备书经由行换之法及其印章花押。一贯至五十贯，名大钞。一百文至七百文，名小钞。以七年为限，纳旧易新。《元史》记钞之文云：以十计者四，曰一十文、二十文、三十文、五十文；以百计者三，曰一百文、二百文、五百文；以贯计者二，曰一贯文、二贯文。然皆不详其尺寸之制。今之钞，盖始于金，而元承其制，本朝沿袭之欤。闻洪熙、宣德间，犹有百文钞，今但有一贯文者，每贯直银三厘、钱二文，非复国初之直矣。其制以桑楮皮为之，竖长一官尺，横八寸，额上横作楷书，云“大明通行宝钞”，中作楷书“一贯”二字，字下图一贯钱形，左右作叠篆各四字，云“大明宝钞”“天下通行”，其下楷书钞法禁例，上下钤户部印，四围花纹阑。 

　　镯，音蜀，又音浊。《周礼》“古人以金镯节鼓。”注云：钲也，形如小钟。韵书又云温器。今人名臂环为镯，音浊，盖方言也。近考之，蠋，桑虫，一名■〈虫厄〉，《尔雅》“■〈虫厄〉乌蠋”，《诗》“革金厄”。注云：金厄，接辔之环，形似乌蠋，以金为之。今女人金银臂环累累，有节而拳曲，正如蠋形。镯，当作蠋。音虽少异，其义甚明。 

　　里人曾孟源尝夜行，有水当涉，遇一旧识，云：“吾负汝过。”孟源喜从之。及上其身，忽悟云：“此人已死，安得在此！必鬼欲迷我耳。”乃坚附其背，既登岸，负者云：“可以下矣。”孟源附之益坚，忽变为一板，抱至民家，叩门乞火烛之，乃炎焦棺板也，劈而焚之。深以为不祥，自分必死，然竟无恙。后年逾七十而终。 

　　●卷九 

　　陈宗训者，太宜人之伯父。涉猎书史，事母尽孝。每饮食亲友家，遇时新品味，母未尝，必托以疾忌，不一下箸。翌旦，必入城市，买以奉母。或远方难得之物，可怀者，必怀归。母心乐之，至老不衰。太宜人事先祖母，曲尽孝谨，有自来矣。 

　　雎鸠，扬雄、许慎以为白厥，郭璞以江东人谓之鹗，陆机以幽州人谓之鸷。黄公绍讥其皆以意求之，断以为即今之杜鹃，云：“自蜀人作《华阳国志》，妄称望帝所化，遂有杜鹃、杜宇之名。而雎鸠、王雎，世反不识。”此正以五十步笑百步者也。惟朱子《诗传》云“状类凫鹥”，最为得之。今吴音讹呼雎为竖。婚礼，好事者必求鸳鸯王雎，以备名件，盖非尚珍异。鸳鸯，取其匹而有思；王雎，以其挚而有别也。 

　　文武诸司之设，各有正官主之。如五军都督府，则左右都督；通政司，则通政使；大理、太常、鸿胪、光禄等寺，则各寺卿；国子监，则祭酒；太医院，则本院使；钦天监，则本监正；上林苑监，则左右监正是也。近年各以尊官处之；中军都督府英国公张懋，右军都督府保国公朱永，皆太子太傅；左军都督府定西侯蒋琬，前军都督府新宁伯谭祜，后军都督府襄城侯李瑾，皆太子太保；通政使司张文质，太常寺刘岌，鸿胪寺施纯，皆太子少保、礼部尚书；大理寺，工部尚书杜铭；光禄寺艾福，国子监邱濬，钦天监康永韶，皆礼部侍郎；太医院则通政使蒋宗武，上林苑监则右通政李孜省。此亦制度之一变也。成化乙巳记。 

　　《癸辛杂识》云：“官品有金紫银青之目。盖金至于紫，银至于青，为绝品也。”此说殆非。盖金银谓印，青紫谓绶，或谓所佩鱼袋及服色耳。古人有金章紫绶紫袍，今时文武极品官，俱无金印，印亦无绶。又紫为禁色，臣下无敢服者。惟四品以上，绯袍金带；七品以上，青袍银带。此即金紫银青之遗制也。 

　　巡抚官，永乐间已有之，然仅设于要处耳。洪熙、宣德初年，添设渐多，侍郎、通政、大理寺卿，惟其人，不皆都御史也。景泰以来，悉置都御史。初意盖以御史在外，多浮薄不逊，以此轧之耳。以今计之，亦太盛矣。苏松等处，凤阳等处，宣府等处，顺天等府，保定等府，延绥等处，甘肃等处，河南、山东、山西、辽东、大同、宁夏、陕西、湖广、江西、两广、云南、四川、贵州、福建，凡二十人。内署衔不同者，两广曰“总督军务”，苏松等处曰“总理粮储”，凤阳等处曰“总督漕运”，辽东、湖广、云南皆曰“赞理军务”，山西曰“提督雁门等关”，保定曰“提督紫荆等关”，顺天等府曰“整饬蓟州等处兵备”。余止称巡抚，郧阳等处曰“抚治”，盖主流民也。凡推举各边及腹里干涉军务者，吏、兵二部会同；干涉钱粮流民者，吏、户二部会同；惟总督漕运者，吏、户、兵三部会同。江西、福建、山东地方，有事则设，事宁则革之。 

　　各处总兵官印文，辽东曰“征虏前将军”，宣府曰“镇朔将军”，大同曰“征西前将军”，延绥曰“靖虏副将军”，宁夏曰“征西将军”，甘肃曰“平羌将军”，云南曰“征南将军”，两广曰“征蛮将军”，湖广曰“平蛮将军”，皆柳叶篆。漕运总兵无将军名目，其印曰“漕运之印”，叠篆文。若陕西止称“镇守官”，贵州、蓟州等处，虽名总兵，俱无将军印。 

　　永乐间，平江伯陈公瑄把总海运粮储，共一百万石，时未有总兵之名。十三年，里河漕运加至五百万石，统各处一百七十余卫。后以湖广、浙江、河南、山东各都司所属茶陵、临山、彰德、济南等卫地远，省之，每岁上运四百万石。洪熙元年，始充总兵官督运，镇守淮安，此设总兵之始也。宣德四年，同工书黄福计议于徐州等处立仓，令官军接运，六年挂“漕运之印。”八年公薨，以都督佥事王瑜、都指挥佥事吴亮充左、右副总兵同管。正统四年，专以马兴充总兵，汤节充参将。此设参将之始也。景泰二年，设左佥都御史王同管，此文臣总督漕运之始也。 

　　钦天监官，例不致仕，老死而后已。天文生由科目出仕者，只于本衙门任用，不令出任府州县官。盖有深意存焉。太医院官无考满依资格升职者，盖此流医药有效，则奉特旨升官故也。近年吏部考察京职，钦天监官年六十以上者俱勒令休致，罢革传奉冗官，则太医院官皆在其列。计无所出，则请旨去留。由是权移他手，而贤否混淆矣。 

　　乡民有子患疮疹，备牲酒祷神，语拙，不能致词，乃要其妇翁祷之。翁之孙适亦患此疾，翁乃对神私语，为其孙祷。时婿拜于后，怪其词不扬，膝行听之，知其然，未敢言也。俄而翁之孙愈，婿之子亡。婿由是甚怨之，以其情诉于人，人以为笑。成化间，一巡抚都御史被讼于朝，其亲有官给事中者，巡抚乃以重赂托之赂中官求援，给事以为己物奉以求进，是由得升吏部侍郎，而巡抚竟坐法戍边死。又兵部尚书缺人，一兵部侍郎欲得之，其亲家有为刑部尚书者素稔中官，遂托之纳赂。尚书之为己谋，亦如给事，于是去刑而迁兵。侍郎知之，恚恨，疽发项死。此二人与妇翁之御其婿者甚类，皆可笑也。 

　　南京妓女刘引静，幼为一商所眷，商死，刘为持服，岁时修斋设祭，哭泣甚哀，日以女工自养，誓不接客，家人不能夺其志也。商家后凋落，且能推所有以周其妻子。有富翁闻其贤，欲娶焉，刘不从而止。京师郭七公子者，故定襄伯登之从子也。尝昵一妓，方妙年，公子死，即削发解足纨为尼。屠宝石，京师大贾也。尝以罪发遣辽东充军，家破，无可托者，以白金万两寄所昵妓家，后数年赦回，以所寄还之，封识如故。世有处贵富之地，而淫亵无耻；当变故之时，而贪昧忘义者多矣。孰知风尘之中，有此卓异者？人性之皆善，岂不信哉！然则观人者，未可以其类也。 

　　朝廷近建三官庙，规制宏丽，像肖庄严，其费皆出内帑，不烦有司。工成日，内府各内官及文武诸司大臣俱往瞻礼。盖上承母后意，而群臣将顺之也。兵书涞水张公问予三官所由始？尝考之汉熹平间，汉中有张修为太平道，张角、张鲁为五斗米道，而鲁尤盛。盖自其祖陵、父衡造符书于蜀鹤鸣山，制鬼卒祭酒等号。有疾者，令其自书氏名及服罪之意，作三道，其一上之天，著山上：其一埋之地；其一沈之水。谓之天地水三官。三官之名，实始于此。予既以复张公，且为评云：“水为五行之一，生于天而附于地，非外天地而为物也。今以水与天地并列，已为不通之论。若其使民服罪之书，水官者沈之水，地官者埋之地，似矣。天官者，既云上之天，则置之云霄之上可也，却云著之山上。然则山非地乎？其诬惑蚩蚩之民甚矣！” 

