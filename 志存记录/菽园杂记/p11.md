<!-- { "loadSidebar": true } -->
　　为人上者言动不可不谨，否则下人承讹踵误，不胜其弊矣。丁酉岁，予有考牧之役，至迁安，适同年刘御史廷珪按其地，遣人招饮。予戏语云：“馔有驴板肠即赴。”盖京师朋辈相戏，各有指斥风土所讳以为诟者。如苏浙云盐豆，江西云腊鸡，湖广云干鱼之类是已。河南人讳偷驴，廷珪南卫辉人，而旧传有“西风一阵板肠香”之句，故以戏之。日暮归，县官率吏人捧熟馔以进，问之，云：“闻公嗜驴板肠，故以奉也。”予以实告而遣之。既而自悔，自是不敢戏言。 

　　尝登峄山，山僧作水饭为供，食一蔬，味佳，问之，云“张留儿菜。”令采观之，乃商陆也。余姚人每言其乡水族有弹涂，味甚美。详问其状，乃吾乡所谓望潮郎耳。此物吾乡极贫者亦不食，彼以为珍味。商陆在吾乡牛羊亦不食，彼以为旨蓄。正犹河豚在吴中为珍异，直沽渔人刳其肝而弃之。时鱼尤吴人所珍，而江西人以为瘟鱼，不食。世之遇不遇，岂惟人为然，夫物亦有然者矣。 

　　兵部侍郎王伟，先任职方郎中，用少保于公荐升是职。未几，伺于公过误密奏之。景皇帝信任于公方专，召入，以伟奏授之，公叩头谢罪。上曰：“吾自知卿，卿勿憾也。”公既出，伟下堂迎问曰：“今日圣谕为何？”公曰：“姑入语之。”既入，复请，乃笑曰：“老夫有不是处，贤弟当面言之，未敢不从也，何忍至此！”乃出奏示之，伟局无地。君臣相与如此，谁得而间之。此于公所以得成安社稷之功也。 

　　常朝，诸司奏事御前，事当准行者，上以“是”字答之。成化十六七年间，上病舌涩，每答“是”字苦之。鸿胪卿施纯彦厚揣知之，阴献计于近侍，云：“‘是’字不便，请以‘照例’字易之。”上得此甚喜，问计所出，近侍以纯对。由是得拜礼部侍郎，掌寺事，寻升尚书，加太子少保。纯，京师人，成化丙戌进士。长躯伟干，音吐洪亮。初任户科给事中，迁鸿胪少卿。未二十年，骤升至此。可谓际遇之隆矣。人有为之语云：“两字得尚书，何用万言书。” 

　　天顺间，乡人陈锜鼎夫为职方郎中，尝谈及时事，云：“近得叶与中奏保巡按广西御史吴祯巡抚其地，时叶公总督广东西军务，举祯，欲分任其责也。因问祯之为人，鼎夫云：‘一利口耳。’与中以诚待物，宜有此举，异日必为此人累也。”予窃记之。后祯得位，结构广人，百计谤叶，李阁老惑之。时因言官尝荐叶入朝，仅移节宣府，而祯不久亦败矣。予于是服鼎夫之先见云。近闻于少保荐王伟为侍郎，时商状元尝密言其非所宜荐，然疏已入矣。既而，于公有不惬意时，每自叹云：“先见不如商大朴。”大朴，商公旧字也。 

　　夷人党护族类，固其习性同然，而回回尤甚。尝闻景泰间，京师隆福寺落成，纵民入观。寺僧方集殿上，一回回忽持斧上殿，杀僧二人，伤者二三人，即时执送法司鞫问，云：“见寺中新作轮藏，其下推转者皆刻我教门人像。悯其经年推运辛苦，仇而杀之，无别故也。”奏上，命斩于市。予谓斯人之冒犯刑辟，固出至愚，然其义气所发，虽死不顾。中国之人一遇利害，至有挤其同类以自全者，较之斯人之激于义而蔽于愚，其可哀怜也哉！ 

　　浯谿、峿台、■〈广外吾内〉亭，皆在今永州祁阳县治南五里。唐元结次山爱其胜异，遂家其处。命名制字，皆始于结字，从水，从山，从■〈广外吾内〉，皆曰吾者，旌吾独有也。今按峿、■〈广外吾内〉字，韵书无之，盖制自次山。浯，本琅琊水名，古有此字。湘江之谿，命名曰浯，则自次山耳。 

　　陈祭酒询，字汝同，松江人。善饮酒，酒酣耳热，胸中有不平事，每对客发之；人有过，面语之，不少贷者。在翰林时，尝忤权贵，出为安陆知州。同寮饯之，或倡为酒令，各用二字分合，以韵相协，以诗书一句终之。陈学士循云：“轰字三个车，余斗字成斜。车车车，远上寒山石径斜。”高学士穀云：“品字三个口，水酉字成酒。口口口，劝君更尽一杯酒。”陈云：“矗字三个直，黑出字成黜。直直直，焉往而不三黜。” 

　　尝闻河内县丞韩肇云：“一人病耳痒，命镊工爬剔之，耳中出彩帛碎屑，终亦无恙。”予不之信也。近尚书涞水张公患疮在告，予往问候，云：“一日闲坐，忽臀肉作痒，搔之，觉有物在指下，摘之，抽出肉红一线五六寸。初疑是筋，详视之，实线也。方怪之，俄而觉痛，疮遂作矣。”即此推之，则耳中碎帛亦或不诬。此皆理之不可晓者。 

　　永乐五年，会议北京合用粮饷。虽本处岁有征税及屯田子粒，并黄河一路漕运，然未能周急，必藉海运然后足用。见在海船数少，每岁装运不过五六十万石。且未设衙门专领，事不归一，莫若于苏州之太仓专设海道都漕运使司，设左、右运使各一员从二品，同知二员从三品，副使四员从四品，经历司照磨所品级官吏，俱照布政司例。本司堂上官，于文武中择公勤廉干者以充其职，行移与布政司同。各处卫所见有海船并出海官军，俱属提调，以时点检，如法整治。奏上，太宗有再议之旨，遂不行。 

　　菘菜，北方种之。初年半为芜菁，二年菘种都绝。芜菁，南方种之亦然。盖菘之不生北土，犹橘之变于淮北也。此说见《苏州志》。按：菘菜即白菜，今京师每秋末，比屋腌藏以御冬。其名箭干者，不亚苏州所产。闻之老者云：永乐间，南方花木蔬菜，种之皆不发生，发生者亦不盛。近来南方蔬菜，无一不有，非复昔时矣。橘不逾淮，貉不逾汶，雊鸽不逾济，此成说也。今吴菘之盛生于燕，不复变而为芜菁，岂在昔未得种艺之法，而今得之邪？抑亦气运之变，物类随之而美邪？将非橘柚之可比邪？ 

　　东里杨先生尝见昆山屈昉送行诗有佳句，默识其名。一日，知昆山县罗永年以事上京投谒，东里问昆山有屈昉，何如人？永年茫然无以对。东里云：’士人尚不知邪？”永年惭赧而退。及还任，乃求昉，识之，未几，有诏举经明行修之士，永年乃以昉应诏，除南海县丞，卒官。前辈留心人物如此。 

　　今人有丧，翦帛以授吊客，谓之发孝。大抵京师人家发孝，主于勾引祭赙之赀；江南人家发孝，主于勾引人光贲送丧。士大人家亦有为之者，此非礼之礼也。杨文贞公遗戒子孙不用此，最是。 

　　朱文公先生，本号晦庵，今人称考亭者。亭，本前代一御史筑于其考墓旁，故名。岁久亭废，韦斋爱其山水，尝欲即其废址作书院而不果，文公后作考亭书院，以成先志，非别号也。 

　　开元钱文，或读作“开通元宝”，或作“开元通宝”，本唐高祖武德四年所铸，非明皇开元年间铸也。今钱背间有新月痕，人遂以为始铸钱时，工人呈蜡样，杨贵妃玩视之，因有指甲痕。此盖不知典故者，因明皇年号与钱文偶同，而附会其说耳。 

　　●卷七 

　　予为庠生时，尝以家难赴■〈朔上心下〉前巡抚崔庄敏公。公以“瞽瞍杀人，舜窃负而逃，遵海滨而处。当是时也，爱亲之心胜，其于直不直何暇计哉”一节为题，命作讲义。公初读破题，喜。及读至结尾，有云：“使叶公而知此，其肯以证父攘羊之为直；使汉高而知此，其肯贪天下而分羹于敌国哉！”乃益喜，称赏之。予时亦以为偶有新得也。近得杨廉夫乐府有《桮羹词》，郑子美文集有《索羹论》，乃知此义古人先得之矣。郑《论》云：“项羽置太公于俎上，告高祖而杀之。高祖于此所宜卑辞请降，迎归其父。然后以项羽既弑其君，又欲杀人之父以挟其子，兴师问罪，与之决胜负于一战，定成败于万全，未晚也。岂可大言无当，索父之羹，以吾亲之重，为天下之一掷哉！向非项羽有妇人之仁，高祖有项伯之援，则太公烹于俎上矣。项羽既杀太公，分羹高祖，然后布告天下，谓高祖不顾其父，挟人杀之而食其羹，兴师问罪，则高祖负杀父之名，此身且将无所容于天地之间，又安能与之争天下哉！项羽既不知出此，反惑于为天下者不顾其家之言，使太公幸而获免，高祖因之成事，天下遂以高祖为得计，索羹为名言。紊纲常之义，失轻重之权矣。”末乃引《孟子》答桃应之问结之，此前人所未道也。 

　　本朝中官，自正统以来，专权擅政者，固尝有之。而伤害忠良，势倾中外，莫如太监王振。然宣德年间，朝廷起取花木鸟兽及诸珍异之好，内官接迹道路，骚扰甚矣。自振秉内政，未尝轻差一人出外，十四年间，军民得以休息。是虽圣君贤相治效所在，而内官之权，振实揽之，不使泛滥四及，天下阴受其惠多矣。此亦不可掩也。 

　　杨文定公溥在内阁时，其子来自石首，备言所过州县官迎送馈遗之勤。南京吏部侍郎范公理，时知江陵县，颇不为礼，公闻而异之。后廉知其贤，即荐知德安府，其为县才八月而已。商文毅公辂自内阁罢官归，工部侍郎杜公谦时为主事，治水吕梁，遇之独厚。商后被召复职，每汲引之。白恭敏公圭任浙江布政使，过徐州洪，家人与水手相殴，主事袁规收其仪仗，恳请而解。未几，召为工部侍郎，袁不自安，而公未尝形于辞色。少保于公谦为兵部尚书时，叶文庄公在兵科，屡劾之。后丧偶，请于为《志墓》，慨然成之。李文达公之于文庄，闻人赞其议己，则深衔之，且抑之。至其没，文庄始得入为礼部。其不同如此。 

　　江南巡抚大臣，惟周文襄公忱最有名。盖公才识固优于人，其留心公事，亦非人所能及。闻公有一册历，自记日行事，纤悉不遗。每日阴晴风雨，亦必详记。如云某日午前晴，午后阴，某日东风，某日西风，某日昼夜雨。人初不知其故。一日，民有告粮船失风者，公诘其失船为何日、午前午后、东风西风。其人不能知而妄对，公一一语其实。其人惊服，诈遂不得行。于是知公之风雨必记，盖亦公事，非漫书也。 

　　还元水者，腊月以空瓶，不拘大小，细布缄其口，引之以索，浸粪厕中。日久，粪汁渗入，瓶满自沈，取埋土中。二三年，化为清水，略无臭气。凡毒疮初发时，取一碗饮之，其毒自散。此法闻之沈通埋先生，尝试之，有效。 

　　凡咽喉初觉壅塞，一时无药，以纸绞探鼻中，或嗅皂角末，<贲页>嚏数次，可散热毒。仍以李树近根皮磨水涂喉外，良愈。 

