<!-- { "loadSidebar": true } -->
　　折叠扇、一名撒扇，盖收则折叠，用则撒开。或写作“箑”者，非是。箑，即团扇也。团扇可以遮面，故又谓之“便面”。观前人题咏及图画中可见已。闻撒扇自宋时已有之，或云始永乐中，因朝鲜国进松扇，上喜其卷舒之便，命工如式为之。南方女人皆用团扇，惟妓女用撒扇。近年良家女妇，亦有用撒扇者。此亦可见风俗日趋于薄也。 

　　岳季方能画葡萄，尝作《画葡萄说》。近于宣府李士常家，见其自书一通，笔画清劲不俗。其言葡萄本中国名果，重自上古，神农九种，功力为最。世谓得之大宛归种汉宫，皆未之考。意者初不经见，而博望、贰师之所得者，又将特异，遂附会之，此说有见。又云：“其干癯者廉也，节坚者刚也，枝弱者谦也，叶多荫者仁也，蔓□不附者和也，实中果可啖者才也，味甘平无毒入药力胜者用也，屈伸以时者道也。其德之全有如此者。”予谓中果入药分才用，似未稳。屈伸以时，人亦难之。盖京师种葡萄者，冬则盘屈其干而庇覆之，春则发其庇而引之架上，故云。然此盖或种于庭，或种于园，所种不多，故为之屈伸如此。若山西及甘凉等处深山大谷中，遍地皆是，谁复屈之伸之。 

　　“皇宋第十六飞龙，元朝降封瀛国公。元君召公尚公主，时承锡宴明光宫。酒酣伸手扒金柱，化为龙爪惊天容。元君含笑语群臣，凤雏宁与凡禽同。侍臣献谋将见除，公主泣泪沾酥胸。幸脱虎口走方外，易名合尊沙漠中。是时明宗在沙漠，缔交合尊情颇浓。合尊之妻夜生子，明宗隔帐闻笙镛。乞归行宫养为嗣，皇考崩时年甫童。元君降诏移南海，五年乃归居九重。忆昔宋祖受周禅，仁义绰有三代风。至今儿孙主沙漠，吁嗟赵氏何其隆。”此诗旧录于乡人过指挥。问其所从来，云得之上虞布衣袁铉，未知何人作也。后于王元直学正家，阅福建□□县志书，始知为闽人俞应则所作。若其事，则备载钱塘瞿宗吉《归田诗话》及袁忠彻《符台外稿》。然忠彻以此为虞伯生作，则非也，玩味诗中“至今儿孙主沙漠”之句，似言元君避归沙漠后事。应则，其国初人欤？ 

　　本朝自己巳之变，各边防守之寄，益周于前。如各方面有险要者，俱设镇守太监、总兵官、巡抚都御史各一员，下人名为三堂。宣府、大同、辽东、陕西三边镇守、协守、分守、游击等官，其制尤为缜密。但近来添设尤多，姑举北直隶言之，如蓟州、永平、山海等处，密云、口北等处，居庸关等处，各有镇守内官；鲇鱼石等营，黄崖口等营，台头营、山海等处，永平太平寨青山营，娥眉山营，遵化滦阳等关，刘家口等处，黄花镇，紫荆关，倒马关，凡二十四处，各有守备内官，武官称是。夫武官分布要害，遇有警急，各任其责。内官之设，既非令典，今以数百里之地，其多如许。况此辈原无禄食，太平之时，日费颇丰，不免取诸所部，孰敢谁何？万一事起不测，折冲御侮，必赖将臣，彼亦无能为也。或犯吏议，朝廷又多原之。军力之疲敝，军政之不修，有由然矣。 

　　朝廷盛礼，庆成宴其一也。而礼官多因时迁就，不惬公论，识者不能无议焉。成化间，泰和杨导叔简为尚宝卿，有以六品七品位其上者，叔简贻书叶文庄公，有云：“庆成之宴，非所以酬讲读之劳，荣有事也；中左之序，非所以彰弹劾之能，念骏奔也。而票名之设，戾于告示，亦愚弄贤士矣。暗定之计，形于手本，岂非尊礼势要乎？以经筵为讲读之官，则符宝所司，盖实密务。况其间有去翰林而任春坊者，以给、舍为近侍之列，则尚宝正官，实非外属，又其间有正七品从七品之异乎？不肖承之近侍廿载有余，每以司丞列于银台棘寺之亚，今以正卿班于经筵给事之后，岂有司仓卒所致而不加思乎？事有因时损益者，必不悖朝廷莫如爵之训；礼有缘人情起者，岂亦恃君子无所争而为。”云云。叔简与文庄素厚而必贻之书者，亦庶几其能行之乎。 

　　城隍之在祀典，古无之。后世以高城深池，捍外卫内，必有神主之，始有祠事。惑于理者，衣冠而肖之，加以爵号，前代因袭，其来久矣。洪武元年，各处城隍神，皆有监察司民之封，府曰公，州曰侯，县曰伯，且有制词，盖其时皇祖尚未有定见。三年，乃正祀典，诏天下城隍神主，止称“某府城隍之神”、“某州城隍之神”、“某县城隍之神”。前时爵号，一切革去。未几，又令各处城隍庙内屏去闲杂神道。城隍神旧有泥塑像在正中者，以水浸之。泥在正中壁上，却画云山图。神像在两廊者，泥在两廊壁上。此令一行，千古之陋习为之一新。惜乎！今之有司多不达此，往往塑为衣冠之像，甚者又为夫人以配之。习俗之难变，愚夫之难晓，遂使《皇祖明训》托之空言，可罪也哉！ 

　　释迦生周昭王二十四年四月八日。中国人奉佛教者，于是日祀其神。周正建子，四月即今之二月也。今以夏正四月八日为佛生日，非也。此说出臞仙，最为有见。然今朝中以四月八日为佛节，赐百官吃不落荚，莫有觉其非者。 

　　天顺七年二月十二日，兵部奉特旨，遣使臣下旱西洋，曰哈列地面，曰撒马儿罕地面，曰哈失哈儿地面，曰阿速地面，曰土鲁番地面，曰哈密地面，曰癿加思兰处，各正、副使一员，皆外夷人仕中朝者，或大通事，或都督、或都指挥等官，皆有主名矣。居无几何，寝而不行。或云李文达公之力也。此事一行，朝廷爵赏靡费，固不可言。而沿途军民劳苦损费，亦何纪极！况异时启衅，又未可知。使此事果自李公而止，正所谓仁人之言也。 

　　诸司官御前承旨，皆曰阿，其声引长。《老子》云：“唯之与阿，相去几何？”则阿为应辞，其来远矣。 

　　京营之制，国初止有五军营。五军者，中军、左掖、右掖、左哨、右哨也。此外有曰大营，曰围子手，曰幼官舍人营，曰十二营，皆五军营之支分。每营各有坐营把总官，多寡不等。永乐初，始以龙旗宝纛下三千小达子立三千营，内有坐营、管操、上直、披明甲等官。又有随侍营，则三千营之支分也。亦有坐营官以统之。神机营，永乐中征交阯，得其神机火箭之法，因立是营，亦有中军、左右掖、左右哨，各有坐营、把司、把牌官。又有曰五千下者，永乐中得都督谭广马五千匹，今所谓谭家马者，即此。别有坐营把司官统之。此则神机营之支分也。已上旧名三大营。至成化初年，以言者议选取三大营精兵，设立团营十二，曰奋武，曰耀武，曰练武，曰显武，曰敢勇，曰果勇，曰效勇，曰鼓勇，曰立威，曰伸威，曰杨威，曰振威，每营各有坐营把总官统之。遇出征，即量调以行。三大营所存无几，名曰老家儿口，备营造差拨等用。十二团营精兵，在京各卫并在外各都司所属，及南北直隶卫所，共二十五万，分为春、秋二班，团操听调。此京营制度之大略也。 

　　平江侯陈公豫镇守临清，日馆客作诗，有“檐前络纬啼”之句。侯谓草虫不可言啼，遂疏之。不知“络纬啼，李太白已道之矣。客终无以自明，二人盖未尝读李诗故也。成化间，有吏建言时事，礼科给事中忌之，以激励风俗之“厉”不从“力”，参送法司问罪。不知厉本古字，《汉书》凡云风厉、勉厉，皆不从力。此吏亦不能自明，二人盖未尝读《汉书》故也。兵科给事中阅兵部题本，以伎不从“女”，呼吏笞之。翌旦，有不平者，令受笞吏执韵书以进，乃赧颜慰遣之。此盖识俗字不识古字故也。凡遇人文字，所见未的，辄疵议之，后能无悔也乎？ 

　　青州生员古清，恃才妄作，凌虐乡里。死葬后，人发其尸支解之，悬于林木。濬县王都宪越之父，既葬被发，而丧其元。求之不得，乃刻木以代而葬之。后食酱至瓮底，其元在焉，王以是终身不食酱。尝闻之僚长张文谨云。 

　　尝闻火鸡食火，犀食棘刺，野羊刳腹取脂，脂复生。又见《列子》等书，言昆吾之剑，切玉如泥，火浣之布入火愈鲜，不灰之木火蓺不坏。皆未之信。近日满刺加国贡火鸡，躯大于鹤，毛羽杂生，好食燃炭。驾部员外郎张汝弼亲见之。甘肃之西有饕羊，取脂复生。闻之高阳伯李文及彼处奏事人云。然犀之食棘刺，则予所亲见也。火浣布，友人凌季行有一缕如指，不灰木译□刘楩有束带，以火验之。信然。由是观之，切玉之剑，盖或有之，特未之见耳。 

　　闻都御史朱公英云：“广东海鲨变虎，近海处人多掘岸为坡，候其生前二足缘坡而上，则袭取食之；若四足俱上坡，则能食人而不可制矣。”又闻按察使孔公镛云：“广西蚺蛇，其大者，皮甲鳞皴，杂生苔藓，与山石无辨。獐鹿误从摩痒，则掉尾绞而吞之。土人取其胆，则转腹令取，略不伤啮；后复遇人取胆，仍转腹以瘢示之。人知其然，亦不复害也。” 

　　十三道御史与六部各司平行文移，谓之手本。御史有欠谨厚者，颇以言路自恃，署名宇文寸许。一郎官厌之，贻之口占云：“诸葛大名垂宇宙，今人名大欲何如？虽于事体无妨碍，只恐文房费墨多。”诸司传闻，以为谈笑。大书之风，由是稍息。或云郎官为王兵侍伟。 

　　阅部旧簿书，正统、景泰间会议，五府、六部、都察院、大理寺、通政司之外，有阁老及掌科，无掌道官。今有十三道，而阁老不与。闻始自李文达公上请而然。各道与议，不知始何时。景泰间，各边镇守、巡抚官会本奏事，及兵部覆奏，皆以总兵官为首；今皆首内臣。天顺以前，公侯伯都督管营者，止称坐营官。总兵之名，乃下人私相称谓，移文中无之。其以总兵自称，则近年始。及汪直用事时，边方事皆令兵部与总兵官计议，则总兵之称，又出自御笔矣。盖内阁大臣，非止养望而已，庙堂谋议，非所辱也。御史职主纠察，一与会议，虽谬误，不复可言矣。拉使与议，殆以箝其口耳。各边总兵挂将军印，奉制敕，得专生杀之柄，宜非他官之所当先。今朝鲜国王咨文，惟咨辽东总兵官是已。律中所谓总兵官，盖指挂印征进者。若京师六军，总于天子，非臣下所得而专制也。此皆故事之因时而异者，然一成而不可变矣。 

