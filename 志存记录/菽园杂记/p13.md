<!-- { "loadSidebar": true } -->
　　天顺间，太监曹吉祥、忠国公石亨用事，势焰炙手可热。文人武士，出入其门，以盗有名器者，不可胜数。京师有贺三老者，吉祥从子都督钦之妻父也。见钦声势日盛，独不踵其门。钦尝欲为求一官，力辞不可。干面胡同口一卖饼小家，生女美而艳，都督石彪欲取为妾，父母乐从之，女独不肯，乃已。未几，石氏败，彪弃市，曹钦谋反，凡连姻及所亲者诛窜殆尽，三老独免。 

　　京师有妇女嫁外京人为妻妾者，初看时，以美者出拜；及临娶，以丑者换之，名曰：“戳包儿”。有过门信宿，盗其所有逃去者，名曰“拿殃儿”。此特里奸邪耳。又有幼男诈为女子，傅粉缠足，其态逼真。过门时，乘其不意，即逸去。成化间，尝有嫁一监生者，适无衅可逸。及暮，近之，乃男子也。执于官，并其媒罗之。有男诈为女师者，京城内外人家，留教针指。后至真定一生家，生往狎之，力辞不许。生强之，乃男子，遂系之于官，械送京师法司，奏置极刑。此皆所谓人妖也。 

　　鮠鱼字一作蛔，味美而子有毒，不减河鲀子，食之能杀人。闻蛇亦能化鳖，凡鳖在旱地得者，不宜食，下水则无毒矣。 

　　驸马都尉，本秦、汉官。汉有奉车都尉，主车舆；驸马都尉，主驸马；骑都尉，主羽林骑。是谓三都尉。今止称驸马，省文耳。然唐人云：“戚里旧知何驸马。”今人数列侯云“公侯驸马伯”。盖诗词文移取便无妨，若君前奏对，自当称驸马都尉。今谒陵陛辞复命，皆云“驸马臣某”，盖承袭谬误，莫之正耳。” 

　　成化庚子，山西石州民家生一猪。二头二尾八足，共一脊，生即死。王主事禄公差至其地，尝闻之知州云。尝与郑介庵会饮，介庵问鱼馁肉败，不直曰鱼烂肉腐而云然，何如？予不能对，因请教，曰：“鱼之烂自内始，如腹之馁，肉之腐自外入，如军之败。”请问何出？云：“不知所出，尝闻之先辈张伯绪如此。”后读程沙随《思问录》，中具此说，始知出于程。尝见晦庵先生称沙随为程丈，盖前辈也。《思问录》于《论》、《孟》多所发明。 

　　同寮刘时雍言其乡一女染奇病，每中夜，有物来与交，日渐羸惫，医莫能治。闻一道士能祛邪，请治之。道士求二童男，淋浴更衣，各授以剑，作咒语，噀水使舞。舞将终，叱之去。二童趋出，投水中，久之不起，众危之。逾半日，水忽涌起，二童共持一大蛇头出。头微有角，盖蛟类也。二童仆地，久而始苏。女是夜始安寝，病不复作矣。道士由是名誉大振。后有人召之，竟不验。或疑其犯淫污自坏也。夫蛟，恶物也。昔周子隐、许旌阳皆尝斩蛟，疑天地间自有此等神术，人能至诚感神，则神物为之诃护，而其术以行。不然，则深渊之底，蛟龙之所蟠据，人虽气正而才武，非其素履熟由之地，而亡生以徇之，鲜有不堕其牙颊者矣，安望其能捉髑髅而出哉！ 

　　翰林编修张元祯尝建言，选六科给事中，不必拘体貌长大，惟当以器识远大，学问该博，文章优赡者充之。其言最当。徒以不拘体貌一言有碍，竟托之空言而已。盖六科系近侍官，兼主奏对，必选体貌端厚，语言的确者，以壮观班行，表仪朝宁。但在前居此地者，体貌非不端厚，而其器识学问文章，往往过人。盖出自精选，号为得人，如姚夔、叶盛、林聪、尹旼、张宁辈是已。以后则专以体貌为主，而其所重者反不之计，所谓出题考选，亦不过虚应故事耳。揆其所以，其时典选者相继多北人，大率专主体貌，则其类得以并进。况学识兼备者，必思举其职，而屡有纠弹，不若安静简默者之易制也。盐山王忠肃公素有重望，亦进一二乡里之劣者，则其余不足责矣。使为吏部者，以公天下为心，不阴厚乡里。遇缺，选其体貌丰伟、音吐正当者五倍其数，试其奏议弹文数篇，若场屋时文，则不以试。每五六人中，择其优者一人奏上，如此而不得人，吾未之信也。 

　　同寮吴味道处之，遂昌人。尝言其家人看稻庄所，夜吹笛以自娱，忽有大面矬人倚石而听之，次夜亦然。家人知其为鬼物，然未敢发也。至三夜，乃然炭坐处，烧铁箸炭中，取笛吹之。其物复来，乃出其不意，取箸刺之，急趋水旁去。诘旦，踪迹之，见一大虾蟆死水旁，刺痕在其颔下。 

　　近时言官言宫闱事，尝受挫辱。自是事无大小，噤不敢言。有孙御医者，素善谑，人问生疥何以愈之？曰：“请六科给事中餂之。”问故，曰：“不语唾可治疥也。”昆山有徐生，善写竹，尝游京师。吏科有知者，请写竹于壁。写毕，欲题其上云“朝阳鸣凤”。或云：“恐致人口语，不若易以‘舞凤’。”或又以为不可，乃以彩凤易之。有从旁语云：“鸣也鸣不成，舞也舞不成。不如好衣服，摇摆过日可也。”众哄堂一笑而散，闻此等嘲谑，固言路之不幸，亦非国家之幸也。 

　　土兵之名，在宋尝有之，本朝未有也。成化二年，延绥守臣言营堡兵少，而延安，庆阳府州县边民多骁勇耐寒，习见胡骑，敢于战斗。若选作士兵，练习调用，必能奋力，各护其家，有不待驱使者。兵部奏请敕御史往，会官点选，如延安之绥德州、葭州、府谷、神木、米脂、吴堡、清涧、安定、安寨、保安、庆阳之宁州、环县，选其民丁之壮者，编成什伍，号为土兵。原点民壮，亦改此名。其优恤之法：每名量免户租六石，常存二丁贴其力役；五石以下者，存三丁；三石以下者，存四丁。于时得壮丁五千余名，委官训练听调。此陕西土兵之所由始也。 

　　成化十六年四月初二日，云南丽江军民府巨津州雪山移动。十七年六月十九日戌时，大理府地震有声，民物摇动，二次而止。鹤庆军民府本日亥时，满川地震，至天明，约有一百余次，次日午时止廨舍墙垣俱倒。压死军民囚犯皂隶二十余人，伤者数多；乡村民屋倒塌一半，压死男妇不知其数。丽江军民府通安州，本日戌时地震，人皆偃仆，墙垣多倾。以后昼夜徐动约有八九十次，至二十四日卯时方止。各处奏报地震，无岁无之，而云南之山移地震，盖所罕闻者，故记之。 

　　●卷八 

　　袭封衍圣公，每岁赴京朝贺，沿途水陆驿传，起中马站船廪给。回日，无马快船装送。而张真人往回水陆起上马站船廪给，且有马快船之从。盖其时方崇道教，而内官梁芳、左道李孜省辈方用事，故致隆于其所尊如此。予闻之，颇不平，言于尚书余公，欲优厚之，公慨然曰：“是义举也。”即日奏允。自是衍圣公往回陆路得起上等马，回日应付马快船装送，于吾道实有光云。时成化十六年三月初五日也。 

　　近有中官怙宠市恩，以结人心。腾骧左右等四卫勇士小厮及养马军，奏乞悉给以胖袄袴，事不下议部，即可之。时固安王公复为工部尚书，余肃敏问之曰：“府库衣袴之富如此，先生何议不及此，使恩出斯人乎？”王公曰：“祖宗之制，边方有警，应调京军出征，则以此给之，使其不劳缝制，得以克日起行。京卫军士守卫守城者，无调遣之急，岁给与布匹、绵花，使军妻各自缝制，以省有司劳费。此良法美意之所在也。今四卫军士，既给以布花，而又加此，非惟失预备非常之初意，且使恩出内竖，其于国体胥失之矣。”余公服其言。 

　　每读《春秋左氏传》，列国大夫或论事，或谏君，动辄陈古制度，如指诸掌。公父文伯之母，虽一妇人，而其叙王后亲织元紞以下云云，本末不遗如此，则当时学士从可知矣。于此不惟见古之人才皆有用之学，亦可以占先生教化之盛矣。今吏部每选考试监生作经义，有不能记本题者，任意书平日所记文字塞白，名曰“请客文章”，亦得除授有司一职云。此风自宣德以来，已有之矣。夫时文与古义，虽大不伦，而姑恤之政，盖无有甚于此者。呜呼！使此辈而寄以民事，欲民之弗病，得乎？ 

　　嵇昭，苏州昆山人，正统六年任知滦州。涉猎古今，莅民得体，尤善楷书。十三年以外艰去，至今不忘其善。此《永平府志?名宦》条所载。然昆山未闻有此人，岂其先流寓他处，出身籍贯，犹书所自与？记以备考。 

　　广陵之墟有五子庙，云是五代时群盗尝结义兄弟，流劫江、淮间，衣食丰足，皆以不及养其父母为憾，乃求一贫妪为母，事之甚孝。凡所举动，惟命是从。因此为善，乡人异之。殁后且有灵异，因为立庙。吴中祭五通神者，必有所谓太妈，疑即此鬼也。噫！人莫不善于为盗，而亦有风木之思，天理之在人心，固未尝泯也。况非其真母，而皆能循其教，卒化为善，不亦尤可取乎！世有亲在而不遵其教，亲殁富贵而不思者，视五子能无愧乎？ 

　　延安、绥德之境，有黄河一曲，俗名河套。其地约广七八百里，夷人时窃人其中，久之乃去。叶文庄公为礼部侍郎时，尝因言者欲筑立城堡，耕守其地，奉命往勘。大意谓其地沙深水少，难以驻牧；春迟霜早，不可耕种。其议遂寝。然闻之，昔张仁愿筑三受降城，正在此地。前时夷人巢穴其中，春深才去。近时关中大饥，流民入其中求活者甚众，逾年才复业。则是非不可以驻牧耕种也。当再询其所以。 

　　《周礼》春祭马祖，夏祭先牧，秋祭马社，冬祭马步。其文甚明。今北方府、州、县官凡有马政者，每岁祭马神庙，而主祭者皆不知所祭之神。尝在定州，适知州送马神胙，因问所祭马神何称？云：“称马明王之神。”及师生入揖，问之，亦然。盖此礼之不讲久矣。但不知太仆寺致祭如何？未及问也。 

　　天妃之名，其来久矣。古人帝天而后地，以水为妃。然则天妃者，泛言水神也。元海漕时，蒲田林氏女有灵江海中，人称为天妃。此正犹称岐伯张道陵为天师，极其尊崇之辞耳。或云：水，阴类。故凡水神皆塑妇人像，而拟以名人，如湘江以舜妃，鼓堆以尧后。盖世俗不知山水之神不可以形像求之，而谬为此也。 

　　翰林院、尚宝司、六科官，其先常朝俱在奉天门上御座左右侍立，故云近侍；今皆在门下御道左右。云是太宗晚年有疾，用女官扶持上下，因退避居下，今遂为定位。六科本与尚宝司相邻，今工部委官制衣处犹称六科廊是也。永乐间失火，迁出午门，今遂为定居。 

