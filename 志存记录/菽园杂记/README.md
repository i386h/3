<!-- { "loadSidebar": true } -->
菽园杂记　　明 陆容 

　　●卷一 

　　朝廷每端午节，赐朝官吃糕粽于午门外，酒数行而出。文职大臣仍从驾幸后苑观武臣射柳，事毕皆出。上迎母后幸内沼，看划龙船，炮声不绝。盖宣德以来故事也。丙戌岁，炮声无闻，人疑之，后闻供奉者云，是日，内官奏放炮，上止之云：“酸子闻之，便有许多议论也。上之顾恤人言如此，可以仰见圣德矣。” 

　　奉天门常朝，御座后内官持一小扇扇，金黄绢以裹之。尝闻一老将军云：“非扇也，其名卓影辟邪”。永乐间，外国所进。但闻其名，不知为何物也。 

　　尝闻尚衣缝人云：“上近体衣，俱松江三梭布所制。”本朝家法如此。“太庙红纻丝拜茵，立脚处乃红布。”其品节又如此。今富贵家佻■〈亻达〉子弟，乃有以纻丝绫段为袴者，暴殄过分，甚矣！ 

　　近见洪武四年御试录，总提调中书省官二人，读卷官、祭酒、博士、给事中、修撰各一人，监试官御史二人，掌卷受卷弥封官各主事一人，对读官司丞编修二人，搜检怀挟、监门巡绰所镇抚各一人，礼部提调宣尚书二人。次御试策题。又次恩荣次第云。洪武四年二月十九日廷试。二十日午门外唱名，张挂黄榜，奉天殿钦听宣论。同日除授职名，于奉天门谢恩。二十二日赐宴于中书省，二十三日国子学谒先圣、行释菜礼。第一甲三名，赐进士及第，第一名授员外郎，第二名、第三名授主事；第二甲一十七名，赐进士出身，俱授主事；第三甲一百名，赐同进士出身，俱授县丞。姓名下籍状，与今式同。国初制度简略如此。今《进士登科录》，首录礼部官奏殿试日期，合请读卷及执事官员数，进士出身等第。圣旨俞允，谓之玉音。次录读卷、提调、监试、受卷、弥封、掌卷、巡绰、印卷、供给各官职名。又次灵三月一日诸贡士赴内府殿试。上御奉天殿，亲试策问。三日早，文武百官朝服，锦衣卫设卤簿于丹陛丹墀内，上御奉天殿，鸿胪寺官传制唱名，礼部官捧黄榜，鼓乐导出长安左门外；张挂毕，顺天府官用伞盖仪从，送状元归第。四日，赐宴于礼部；宴毕，赴鸿胪寺习仪。五日，赐状元朝服冠带及进士宝钞。六日，状元率诸进士上表谢恩。七日，状元诸进士诣先师孔子庙行释菜礼。礼部奏请，命工部于国子监立石题名。朝廷或有事，则殿试移他日，谓之恩荣次第。又次录进士甲第：第一甲三人，赐进士及第；第二甲若干人，赐进士出身；第三甲若干人，赐同进士出身。每人名下，名具家状。最后录第一甲三人所对策，其家状式，姓名下云：“贯某府某州某县某籍某生，治某经，字某，行几，年几岁，某月某日生。曾祖某，祖某，父某，母某氏。祖父母、父母俱存曰重庆，下父母俱存曰具庆，下父存母故曰严侍，下父故母存曰慈侍，下父母俱故曰永感，下兄某，弟某，娶某氏，某处乡试第几名，会试第几名。” 

　　予奉命犒师宁夏，内府乙字库关领军士冬衣，见内官手持数珠一串，色类象骨而红润过之。问其所制，云：“太宗皇帝白沟河大战，阵亡军士积骸遍野。上念之，命收其头骨，规成数珠，分赐内官念佛，冀其轮回。又有头骨深大者，则以盛净水供佛，名天灵碗。”皆胡僧之教也。 

　　予使迹所及，历赵、秦、伊、周四王府。朝见日，皆有宴。惟秦王亲宴于承运门，品馔丰盛，余皆长史陪宴，宾馆成礼而已。闻秦王之母太妃陈氏，贤而且严，每朝使至，必令王出宴云。非惟见尔敬重朝廷好言好事，亦得见闻。若在宫中，不过与妇人相接而已。实有何益，酒肴已具，必令人舁入观之；如不佳，典膳厨役皆受挞辱。王之所以无失礼宾客者，由太妃之贤也。 

　　各镇戍、镇守内官，竞以所在土物进奉，谓之孝顺。陕西有木，实名榅桲，肉色似桃，而上下平正如柿。其气甚香，其味酸涩。以蜜制之，岁为进贡。然终非佳味也。太监王敏、镇守陕西时，始奏能之，省费颇多。敏，本汉府军余，善蹋鞠，宣庙爱而阉之。常熟知县郭南，上虞人。虞山出软栗，民有献南者，南亟命种者悉拔去，云：“异日必有以此殃害常熟之民者。”其为民远虑如此，因类记之。 

　　环、庆之墟有盐池，产盐皆方块如骰子，色莹然明彻，盖即所谓水晶盐也。池底又有盐根如石，土人取之，规为盘盂。凡煮肉贮其中抄匀，皆有盐味；用之年久，则日渐销薄。甘肃灵夏之地，又有青、黄、红盐三种，皆生池中。 

　　陕西布政司，本唐宰相府。前堂屏扆后有方石池，中刻波浪纹，云是宰相冰果之器；后堂檐下有一石池，中地稍高，四周有走水渠，云是宰相用以割羊。又有钉官石，石理中断钉历历可见，云唐举子以此自占。凡钉入者，终身利达；不入者不利。往往有验云。 

　　“焚书只是要人愚，人未愚时国已墟。惟有一人愚不得，又从黄石授兵书。”此《焚书坑诗》。不知何人所作，家君常诵之。坑在骊山下，即坑儒谷是也。 

　　正统己巳，车驾蒙尘，敌势甚炽，群情骚然。太监金英集廷臣议其事，众嗫嚅久之，翰林徐珵元玉谓宜南迁，英甚不以为然。适兵部尚书于谦奏欲斩倡南迁之议者，众心遂决。景皇帝既即位，意欲易储。一日，语英曰：“七月初二日，东宫生日也。”英叩头云：“东宫生日是十一月初二日。”上为之默然。盖上所言者谓怀献，英所言者谓今上也。意与献陵之对正相似。珵后改名有贞。 

　　陕西环县界，有唐时木波、合道等城遗址，志书以为范文正公守环时所筑。尝考之，唐德宗兴元十三年二月，集方渠、合道、木波三城，邠宁节度使杨朝晟之力也。文正公或因其旧址而修筑之，故云。 

　　温泉在临潼县骊山北麓，即唐之华清宫故址。山上有玉女祠，乃其发源处。唐时每岁临幸，宫殿壮丽，今惟此池存焉。上覆屋数楹，四周甃以甓石，其水寒暖适调，清彻可鉴丝发。汤泉若句容、宣府、遵化等处亦有之，其佳胜宜莫如此。然以官府掌之，非贵宦无由得沿；其外别引泉，为男女混堂二处，则居民共之。 

　　居庸关外抵宣府驿递官，皆百户为之，陕西环县以北抵宁夏亦然，盖其地无府、州、县故也。然居庸以北，水甘美，谷菜皆多；环县之北皆碱地，其水味苦，饮之或至泄利。驿官于冬月取雪实窖中，化水以供上官。寻常使客，罕能得也。 

　　吾苏陈僖敏公镒为都御史巡抚陕西时，用法宽平，临事简易。数年间，雨旸时若，年谷屡登，民信爱之，以其美髯鬣，呼为胡子爷爷。尝以议事还朝，民讹传得代遮道借留者数千人。公谕以当复来，始稍稍散去。及其复来，焚香迎候亦然。民父母及身有疾者，发愿为公舁轿，则不事医药祈祷，辄愈。一出行台，人争舁之，虽禁之不息也。及公去，有画像事之者，其得民如此。代公者欲惩其弊而济之以猛，识者亦以为宜，然民虽阳畏，而阴实怒之。且旱潦相仍，边事日作，非复昔时之气象矣。故善论公者，以为非但其德有以惠乎民，而其福之庇乎民者亦博矣。 

　　陕西都指挥司整，幼尝结数恶少为义弟兄，一人受挫，则共力复仇。整尝系杀一人于都市歌楼，主家执之不力，被脱去，乃执其与刘某于官，究整所在，刘曰：“我实杀之，非整也。”众证为整，刘自认益坚。法司不能夺，乃论死，后得末减，发充辽东三万卫军。整德之，每岁供其军赀。时整有老母，故刘诬代之。古之侠士，不能过也。 

　　太监牛玉之败，南京六科给事中王徽等因上疏言宦官干政专权、置立私宅等事，皆祖宗时所无，请一切禁革之。其言谠直，切中时弊。徽等各调任远州判官。天下之士，莫不慕其风采。徽字尚文，南京人。丙戌岁，予犒师宁夏，过宁州，闻判官李某，数中人问及此事，李云：“始谋于王渊志默，志默恐同寮有进止者，乃焚香告天以为盟。奏本则各草一通，俱送尚文，以备采取。若为首，则六科以次列名，不容退避。盖旧规也。”志默，绍兴山阴人，谪四川茂州判官。予以此举徽擅其名，而渊之力居多，故表著之。 

　　陕西城中旧无水道，井亦不多，居民日汲水西门外。参政余公子俊知西安府时，以为关中险要之地，使城闭数日，民何以生？始凿渠城中，引灞、浐水从东入西出，环甃其下以通水，其上仍为平地，迤逦作井口使民得以就汲。此永世之利也。 

　　西岳华山、西镇吴山皆在陕西境内，载在祀典。而西安又有五岳庙。陈僖敏巡抚时，既不能毁，而又奏请重修之，失礼甚矣。况劳民伤财，在所得已。此不学之过也。 

　　《水东日记》云：“世称警悟有局干人曰乖觉，于兵部奏内常用之，然未见所出。”乃引韩退之、罗隐“乖角”字，以为与今乖觉意正相反。盖奏词移文间，用方言时语，不必一一有出也。今之所谓乖，即古之所谓黠、黠岂美德哉。韵书训乖云：戾也，背也，离也。凡乖者，必与人背离。如与人相约谏君，劾奸死难，稍计利害则避而违之以自全，反谓不违者为痴。此正所谓乖角耳。 

　　正统丙辰状元周旋，温州永嘉人。闻阁老预定第一甲三人候读卷时，问同在内诸公云：“周旋仪貌如何？”或以丰美对，阁老喜。及传胪，不类所闻。盖丰美者，严州周瑄，听之不真而误对耳。天顺庚辰，曹钦反，连捕其党冯益损之甚急。一星士冯益谦之就逮，亦弃市。盖二人皆宁波人，且同名，故有此误。人之祸福，固非偶然。然亦有如此者，所谓命也。 

　　庆阳西北行二百五十里为环县，县之城北枕山麓，周围三里许，编民余四百户，而城居者仅数十家。戍兵僦屋，闾巷不能容，至假学宫居之。其土沙瘠，其水味苦，乍饮之，病脾泄出。赵大夫沟者，味甘，然去城十余里。岁祀先师，则取酿酒，不可以给日用也。驿廪稍供稻米，盖买诸庆阳，粟一斗得稻米一升。薪木则贾诸开城。开城亦小邑，去环八十里，地有美薪，其愈环可知矣。其古迹，则灵武台在焉，唐肃宗以太子即位其处。城之南有唐时木波、合道等城，遗址尚存。居数日，校官率举业弟子五六人执经请益，咸谨朴。使之析义理，皆颇能之；与谈古今及他文事类莫能知。尝与索韵书，遍城中不可得。盖其地僻陋，无贤师友。校官来师者，各以所通经授弟子。或不久去，则贸贸焉无能成其终者。无惑乎人才之难也。 

