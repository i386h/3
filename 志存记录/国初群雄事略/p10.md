<!-- { "loadSidebar": true } -->
    三月丁未，徐寿辉伪将许甲攻衡州，洞官黄安抚败之。伪将陶九陷瑞州，总管禹苏福、万户张岳败之。甲子，伪将项普略陷饶州路，遂陷徽州、信州。
    壬辰正月，湖广陷，秃坚不花由江州遁还。二月，普颜不花将兵往江州，至石头渡，遇贼，战败，江西行省平章政事即怀省印遁走。普颜不花还，与章伯颜定城守之计。后数日，道童始自南昌民家来归。三月，贼众来围城，凡两月，民无离志，因夺击，败贼，走之。（《元史 道童传》）
    《饶志》：彭翼达、项普略破吉安路。彭翼达即彭和尚，一名妖彭。（《平胡录》）
    闰三月乙酉，徐寿辉伪将陈普文陷吉安路，乡民罗明远起义兵复之。
    闰月十三日，蕲、黄红巾自江州直抵庐陵，攻破吉安，乡民罗明远复之。（《平胡录》）
    已而，陈普文反兵复陷其城。（《太祖实录》）
    丁酉，湖广行省参知政事铁杰以湖南兵复岳州。
    四月乙卯，铁杰及万户陶梦桢复武昌、汉阳，寻再陷。
    辛未，荆门知州聂炳复荆门州。
    炳知荆门州才半岁，淮、汉贼起，荆门不守。炳出募士兵，得众七万，复荆门。又与四川行省平章咬住复江陵，其功居多。（《元史，忠义传》）
    五月己卯，咬住复中兴路。
    野峻台升四川行省参政，与平章咬住讨贼。贼方据巴东县，攻拔之，于归、峡等州，进拔枝江、松滋两县，乘胜趋江陵，据清水门，与贼战三时顷，咬住军止百步外不救，贼飞枪刺之，遂死。（《元史 忠义传》）
    七月庚辰，饶、徽贼犯昱岭关，陷杭州路。
    贼攻昱岭关，镇抚桂完泽再战关下，皆胜。寻与其妻弟全德皆被执，反缚于树，临以白刃。完泽呼德曰：“全舅，男子汉即死，不可听贼。”因大骂。贼怒，剖二人之腹而死。（《元史 忠义传》）
    贼犯余杭，江浙行省参知政事樊执敬调兵出战，皆不利，贼至，执敬遽上马率众出，中途与贼遇，射死七人。贼填咽街巷纵火，众溃，执敬奋刀斫贼，中枪而堕，从仆田也先驰救之，亦中枪死。（《元史 忠义传》）
    壬辰秋，蕲、黄徐寿辉贼党攻破昱岭关，径抵余杭县。七月初十日，入杭州城，伪帅项、蔡、杨、苏，一屯明庆寺，一屯北关门妙行寺，称“弥勒佛出世”以惑众。浙省参政樊时中执敬死于天水桥，宝哥与妻同溺于西湖。其贼不杀不淫，招民投附者注姓名于簿，籍府库金银，悉辇以去。至二十六日，浙西廉访使自绍兴率盐场灶丁过江，同罗木营官军克复城池，贼遂溃散。三平章定定逃往嘉兴，郎中脱脱过江南，越数日，携省印来会，权署省事，至是，亦回。四平章教化自湖州统军归，举火焚城，残伤殆尽。附贼充伪职者范县尹等，明正典刑，里豪施尊礼、顾八为迎敌官军，呙于市，家产悉没县官，明庆、妙行亦然。省都事以下，坐失守城池，罢黜不叙；省官复任如故。朝廷法度既堕，刑赏失宜，欲天下太平，不可复得矣！（《辍耕录》）
    董搏霄率兵攻杭州，遂复徽州。
    抟霄从江浙平章教化移军援江南，遂渡江至湖州德清县，而贼已陷杭州。抟霄曰：“贼皆野人，见杭城子女玉帛，必纵欲，不暇为备，宜急攻之。今若退保湖州，贼乘势直趋京口，则江南不可为矣。”拔剑誓诸将，遂进兵杭城。贼迎敌至盐桥，凡七战。追杀至清河坊，贼奔接待寺，塞其门而焚之，遂复杭州。徽、饶贼复自昱岭关寇于潜。抟霄以临安、新溪为入杭要路，分兵守之，而进兵叫口及虎槛，遇贼，大破之，遂复于潜。既又复昌化县及昱岭关，降贼将潘大渊二千人。贼复攻独松、百丈、幽岭三关，抟霄乃先以兵守多溪，扼三关要路，而分三军出三关，会兵捣贼巢，遂乘胜复安吉，克广德。有蕲贼与饶、池诸贼复陷徽州，贼中有道士能作十二里雾。抟霄以兵击之，已而妖雾开豁，诸伏兵皆起，袭贼后，斩首数万级，获道士，焚其妖书而斩之。遂平徽州。（《元史 董抟霄传》）
    七月，红巾陷钱塘。九月，陷吴兴、延陵。十月，陷江阴州。州大姓许晋，字德昭，与其子如璋聚无赖恶少，资以饮食。贼四散抄掠，诱使深入，殪而埋之。战于城北之祥符寺，父子皆死。（《辍耕录》）
    徐寿辉伪将王善、康寿四、江二蛮等陷福安、宁德等县。赵普胜、周驴等据池阳、太平诸州郡。
    贼自邵武间道逼福宁，知州王伯颜与监州阿撒都剌分扼险阻。贼帅王善俄拥众直压州西门，伯颜麾下惟白挺市儿数百人。贼以长枪舂马，马仆，见执。善说伯颜降，为我尹此州。伯颜嚼舌出血，巽善面，唾骂之，挺颈受刃。头断，涌白液如乳。明年州有僧林德诚起兵讨贼，望空呼曰：“王州尹宜率阴兵助我。”贼方祀神，睹红衣军来，以为伪帅康将军，亟往迎之，无有也，四面皆青衣官军。贼大败，斩其酋江二蛮，福宁遂平。（《元史 忠义传》）
    八月，安陆贼将俞君正复陷荆门州，知州聂炳死之。贼将党仲达复陷岳州。
    俞君正合兵来攻荆门，炳率孤军昼夜血战，城陷，被执，极口骂不绝。贼以刀抉其齿尽，乃断左臂而支解之。未几，贼陷潜江县，达鲁花赤明安达尔擒其将刘万户，进营芦袱，贼众奄至，其家歼焉。（《元史 忠义传》）
    襄阳路达鲁花赤孛罗帖木儿率义兵进次潜江县，枭贼将刘万户、许堂主等。贼大至，与战抵暮，咬住等军各当一面，不能救。孛罗帖木儿被重创，见执，骂贼遇害，一家死者二十有八人。（《元史 忠义传》）
    九月乙亥，俞君正复陷中兴路，咬住领兵与战于楼台，败绩，奔松滋，本路判官上都死之。
    癸未，中兴义士范忠偕荆门僧李智，率义兵复中兴路，俞君正败走。
    江西平章星吉与贼战于湖口，死之。
    星吉至江东，诏令守江州。时江州已陷，贼据池阳，号百万。吉募兵得三千人，溯江而上。四月，复池州，又复桐陵，败贼于白马湾，追及于白湄，擒其伪相周驴，夺船六百艘，死者蔽江，江水为赤。乃命诸将分道讨贼，复贵池、石埭、建德诸县。时贼久围安庆，焚营解去。进复湖口县，克江州，命王惟恭栅小孤山，而自驻番阳口，缀江湖要冲以图恢复。时湖广已陷，江西被围，淮、浙亦多故，转战六月余，兵食俱竭。九月二十日，贼取芦苇编为大筏，杜上下流，纵火夹攻，我军殊死战，且尽，星吉从子伯不花将亲兵数千人亦死。贼射星吉，中目，仆舟中。贼素闻其名，舁置密室中。至旦少苏，馈以食，星吉斥之，不复食，凡九日，忽自力起，北面再拜而绝。九月二十九日也。（《元史 星吉传》、宋濂《星吉公神道碑》）
    江浙行省平章卜颜帖木儿救安庆，贼解围去。
    徐寿辉兵侵江东、西，诏江浙行省平章政事卜颜帖木儿讨之。时星吉、蛮子海牙皆驻太平，宿留不进。卜颜帖木儿乃与俱前，复铜陵、池州，遂遣将分讨，而自驻池口，以防遏上流。江州再陷，星吉死之。蛮子海牙与威顺王军俱溃而东。安庆被围益急，卜颜帖木儿即大发帑藏以周之，溃军皆大集，安庆之围遂解。（《元史 卜颜帖未儿传》）
    冬十一月，贼悉众寇安庆，水陆并进，上万户蒙古丑厮连破之，轻舟往追，中流矢卒，是月二十九日也。先是丑厮镇江阴，时海内无事，州人王逄谓曰：“太岁在辰，侯当保障一方，战胜，后恐不利。”已而果然。（《梧溪集》）
    按；星吉之死，《元史续编》、《平胡录》载在十一月。今以《星吉神道碑》正之。
    冬，徽州陷，常万户张珍引兵伏横林，连败之，乘胜深入，常悉平。
    至正十三年癸巳（治平三年）三月，卜颜帖木儿复江州。
    三月，贼众十万攻池州，卜颜帖木儿命诸将分番与战，大败之，乘胜率舟师以进。五月，与战于望江，又战小孤山及彭泽，又战龙开河，皆破走之，进复江州。（《元史 卜颜帖木儿传》）
    五月辛未，江西行省左丞相亦怜真班、江浙行省左丞老老引兵取道自信州，元帅韩邦彦、哈迷取道由徽州、浮梁，同复饶州，蕲、黄等贼望风皆奔溃。
    六月，答失八都鲁克复安陆府。
    七月壬申，湖广行省参知政事阿鲁辉复武昌及汉阳府。江浙行省平章卜颜帖木儿复蕲州。
    七月，卜颜帖木儿进兵攻蕲州，擒伪帅鲁普泰，遂克其城。进兵道士袱，焚其栅，抵兰溪口，歼黄连寨贼巢。分兵平两巴河，于是江路始通。（《元史 卜颜帖木儿传》）
    十月丁未，广西元帅甄崇福复道州，诛贼将周伯颜。
    十二月，江浙平章卜颜帖木儿等击徐寿辉于蕲水，败之，寿辉遁走。
    十一月，卜颜帖木儿与蛮子海牙、四川行省参知政事哈临秃、左丞桑秃失里、西宁王牙罕沙军合，而湖广左丞伯颜不花等军皆会。十二月，分道进攻蕲水县，拔其伪都，获伪将相而下四百人，徐寿辉仅以身免。（《元史 卜颜帖木儿传》）
    星吉大夫以舟师自安庆征湖广，至湖口，适与蕲、黄红巾遇，风势不利，败绩，死之。红巾遂顺江而下，攻安庆，为义兵所破，大败南还。既而，蛮子海牙中丞复总水军义军南征，破黄连大寨，徐贞逸等遁入黄梅山中及沔阳湖中。官军尽复武昌等处。未几，尽抽军下据庐州，官军势退，而贼势复炽矣。亦怜真班丞相以马步军由江东援江西，至龙兴，逾月而卒。左丞火尔赤总其兵，攻临江，复瑞州，进攻袁州，与欧军相持，数年不决，后卒败亡。（《庚申外史》）
    伪将王善陷福州府，巡检刘浚败死。浚子健起兵，诛善。
    江西贼帅王善寇闽，破罗源，分两道攻福州。连江县宁善乡巡检刘浚拒之辰山。俄闻福州陷，众多溃去。浚帅其子健进兵，遇贼于中麻，鏖战三时顷，浚中箭堕马，健下马掖之，俱被擒。浚戟手大骂，贼斫其手指尽，次两腕与足。浚骂弥厉，遂割其喉舌而死。健亦以死拒贼，善义之，舍健使瘗父尸。健归，请兵于帅府，弗听。尽散家赀，结死士百人，诈为工商流丐，入贼中。夜半，发火大噪，贼惊扰，自相屠戮，健手斩杀其父者张破四，并擒善及寇首陈伯祥来献，磔之。（《元史 忠义传》、《龙飞纪略》）
    至正十四年甲午（治平四年）三月，江西左丞相亦怜真班卒。
    江西自道童政治懈弛，亦怜真班至，风采一新，盗贼谋归款。至是卒，所部为之丧气。（《元史续编》）
    十二月，诏威顺王宽彻普化还镇湖广。
