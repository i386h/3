<!-- { "loadSidebar": true } -->
    初，宿州闵子乡人马公，素刚直，重然诺，爱人喜施，避仇定远，与子兴为刎颈交。马公有季女，甚爱之，尝言术者谓此女当大贵。及遇乱，谋还宿州起兵应子兴，以女托子兴，曰：“幸公善抚视。”子兴与其妻张氏抚之如己子。已而，马公死，上时未有室，子兴与张氏谋曰：“昔马公与吾相善，以女托我，然视众人中未有当吾意者。”因言上度量豁达，有智略，可妻之。张氏曰：“吾意亦如此。”子兴意遂决，乃以女妻上。即孝慈高皇后。（《太祖实录》）
    按：滁阳王夫人张氏，次夫人亦张氏。张来仪作《庙碑》，尝言初劝滁阳馆高帝于贰室者，次夫人也。滁阳被械，携二子从高帝奔告鲁淮者，亦次夫人也。厥后女为帝妃，生三王、二公主。人知滁阳能识真主于鱼服之中，不知皆其次夫人启之也。且仓卒之中，能奔告鲁淮以免其夫，斯可谓贤明妇人矣！《实录》但云子兴夫人张氏，遂殁次夫人之贤，余故表而出之，据此滁阳夫人生三子，皆与帝不协，而次夫人独能知帝，又以其女相托，则当时周旋侧陋，次夫人之功多矣。滁阳事，实高帝手藁以授来仪，宜其不殁次夫人之德也。
    太祖领兵攻五河。二月初六日，复取定远县，攻南宿、大店、固镇。十六日至濠州，元帅贾鲁兵围之，至九月退。
    按：《元史》十二年八月，贾鲁从脱脱平徐州。九月，脱脱班师，命鲁追余党，分兵攻濠州。次年五月卒于军中。鲁誓师曰：“吾顿兵于濠七月矣！”则俞本所记贾鲁围濠自二月至九月者误也。或别将之师，非贾鲁耳。
    元帅郭子兴与诸将有隙。
    王为人勇悍善战，时军帅四人名位皆在王上。王素刚直，不屈人下，每遇事，四人目语难，而王剖决通敏，数以非语侵之，众故含忿。（《庙碑》）
    王志气雄暴，列诸雄之上。其雄有四：俞、鲁、孙、潘，出于农，其性粗直，谋智和同，独与王异。王少出外而多居内，每视事，四雄者每待王，久不至，则四人专主之。三五日乃一会，会则四雄瞠目视王，四雄言有不当，王出言相侵，四雄亦姑忍之。王久乃觉，谓上曰：“诸人若是奈何？”上曰：“不过会简而至是耳。”王曰：“然。”明日出与会，三日后复如初。彼此防疑不相安矣。（《皇明本纪》）
    按：《碑》云四人名位在王上。而《本纪》则云王列诸雄之上。当以《庙碑》为是。
    九月，脱脱平徐州，彭大、赵君用率芝麻李余党奔濠州。脱脱命贾鲁追击之。
    未几，客军首帅彭、赵以兵来驻濠，二姓皆僭称王，王等遂为所制。（《庙碑》）
    遇徐州乱雄败，其残雄趋濠梁，合势共守。时残雄势本受制，不料俞、孙、潘、郭反屈节以事之。未旬月，来人各受制。后因彭、赵僭称王号，势在鲁淮，赵称名而已。（《皇明本纪》）
    是年九月，元兵复徐州，徐帅彭早住、赵君用率余众奔濠，德崖等纳之。二人本以穷蹙来奔，德崖等四人与子兴反屈己下之，事皆禀命，遂为所制。早住颇有智数，揽权专决，均用但唯唯而已。（《太祖实录》）
    按：《实录》癸巳夏五月后书云：“彭、赵二帅既据濠州，挟德崖等为己用。是冬，早住自称鲁淮王，均用称永义王。”所谓“是冬”者，癸巳之冬也。《滁阳王庙碑》及《皇明本纪》记二姓僭称，是在壬辰奔濠之时，与《实录》异。以高帝《纪梦》考之，则云：“明年，元将贾鲁死，城围解。予归乡里，收残民数百献之，上官以我为镇抚。当年冬，彭、赵僭称，部下多凌辱人。”所谓“当年冬”者，亦癸巳之冬也。以时势言之，二姓虽草草僭王，亦当在元兵解围之后，而不在自徐奔濠之日。或当以《实录》为正耳。又按：《元史 顺帝纪》：“辛卯八月，萧县李二及老彭、赵君用攻陷徐州。”“老彭”者，早住之父彭大也。芝麻李既败，则彭大当与君用俱奔濠。《实录》不书彭大而书早住，又书于甲午六月上取滁阳之后，云：“未逾月，彭、赵遣人邀上守盱、泗，上辞弗往。未几，二人自相吞并，早住亦亡，惟君用专兵柄”云。又按；《顺帝纪》于丁酉年书“赵君用及彭大之子早住同据淮安，赵僭称永义王，彭僭称鲁淮王。”则丁酉岁早住尚在。以理度之，癸巳之夏与君用吞并而亡者，乃彭大，非早住也。《实录》于早住既亡之后，记上使人说君用及赂其左右，以解子兴。而《庙碑》与《天潢玉牒》俱云：“彭、赵东屯泗州，挟王以往，遣人赂彭、赵，得纵归。”则又早住不死之明证也。二姓僭称之事，在壬辰、癸巳间者，诸书载之甚确。而《顺帝纪》又载于丁酉岁者，盖彭大既亡之后，早住与君用同陷盱、泗，同据淮安，君用仍僭称永义，而早住袭其父之旧，仍称鲁淮，故《元史》又从而记之也。《元史》称彭大之子早住，其意甚明，修《太祖实录》者，殆未及考耳。己亥岁，君用杀毛贵，旋为续继祖所杀，独早住不知其所终。而丙午岁梅思祖以淮安降，上谕之曰：“汝等多故赵君用部曲，往往皆授重名，继归张氏，复食其禄。”则数年之内，君用辈披猖淮、泗间，略可想见。惜纪载、阙如，无从援据耳。姑书此，以订《实录》之误。
    赵君用谋杀子兴，太祖救之。
    王既为彭、赵所制，一日，众挟赵势拘王于狱，将害之。皇上自军驰归。或曰：“勿往。”曰：“再生父母有难，可不赴乎！”遂入王家。明日，彭帅闻，遣人释王以归。（《庙碑》）
    滁阳王奉鲁淮而轻赵，俞、鲁、孙、潘恃赵威，于市衢擒王。上出淮北，闻王被擒，急趋归。友人止之曰：“尔主被擒，亦欲擒尔，且勿归。”上曰：“再生之恩，有难不入，何丈夫之为也！”即入，见其家止存妇女，诸子弟皆匿。上曰：“舍人安在？”诸妇人佯言不知。上曰：“我家人也，释疑从我谋。”询知舍人所在，乃以实告。上曰：“主君厚彭薄赵，祸必自赵，欲脱此难，非彭不可。”明旦，以次夫人携二子往告彭。彭怒曰：“孰敢如是？”乃呼左右点兵搜强。上亦返舍，去长服，被坚执锐，与诸人同围孙氏宅，缘舍上，掀椽揭瓦，诸军杀其祖父、母，于晦窟中得见滁阳王，钳足系颈，肌肉浮伤，令人负归。（《皇明本纪》）
    太祖攻怀远县及安丰。
    十月，太祖破元平章月乞察儿营，克焦山陈章营，攻塔岗，招安壮丁。
    十二月，贾鲁复围濠州。
    壬辰冬，元将贾鲁与月哥察儿围濠城，城中极力拒守。
    至正十三年癸巳，太祖克凯里、萧县寨。
    四月，攻宋山寨，克含山县，攻平塘营，克灵璧县、虹县。
    夏五月壬午，贾鲁卒，元兵解围去。
    脱脱平徐州，命鲁追余党，分攻濠州。鲁誓师曰：“吾奉旨统八卫汉军，顿兵于濠七月矣！必以今巳、午时取城，然后食。”鲁麾马进抵城下，忽头眩下马，且戒兵马勿散，病愈亟，竟卒于军中。十三年五月王午也。（《元史 贾鲁传》）
    按：俞本记：五月大败贾鲁，六月海子口搭浮桥攻贾鲁于藕塘下营。今考五月贾鲁已卒，此云“攻贾鲁于藕塘下营。”或鲁之残兵也。
    濠州乏粮。
    上谒友人，得盐数引，乃泛舟以盐易于怀远，将粮数十石，以给王家。（《皇明本纪》）
    六月丙申，以太祖为镇抚。
    夏，上还故里，收元卒七百献王，王就令将之。（《庙碑》）
    时濠州自元兵退，军士多死伤。上乃归乡里募兵得七百余人以还。子兴喜，以上为镇抚。（《太祖实录》）
    当时予虽在微卒，尝观帅首之作为，度之既久，甚非良谋。明年春，元将贾鲁死，城围解，予归乡里收残民献之于上官，授我为镇抚。（《纪梦》）
    七月，再克定远县。
    至正十四年甲午五月，升太祖为总管，克全椒县。
    六月，降元义兵三千人。
    夏，上染末疾未瘥。王闻元义兵欲归，将说之，左右无可使，特过寝门，示意趑趄，因请扶疾往，卒说降之，得其精卒三千。（《庙碑》）
    彭、赵二雄以力御众，部下皆凌辱人。上以七百人让他人统之，惟拔徐达等二十四人南略定远，中途染疾而归，半月乃醒。瘥方三日，滁阳王扶筇过门，啧啧有声。上卧闻之，问傍人曰：“王适扶筇而过，声意恨惋，胡为若是？”答曰：“远方有兵，声言欲降，犹豫未决。王知友人在其中，令人往说，奈何家无可行者，故惋恨耳。”上乃扶病诣王寝室。王曰：“妆来何为？”曰：“闻他方有欲归者，未定行人，欲扶病往视。”王曰：“汝病方瘥，未可行。”上知王意，决行不辞，王许之。遂入定远，以计缚其帅首，收壮士三千人。七日后，东破元将老张营，得精兵二万。练未及旬，率而南入滁阳。（《皇明本纪》）
    当年冬，彭、赵僭称，部下者多凌辱人。予识彼非道，弃数百人，内率二十四名锐者，南游定远。忽有义旅来归者三千，练率之。六月，取潢涧山，破义兵营，得军二万余，入滁阳，葺城以守之。（《纪梦》）
    朕居扰攘之间，遂入行伍，为人调用者三年。俄而，匹马单戈，日行百里，有兵三千，效顺于我。于是乎帅而南征。（《御制阅江楼记》）
    太祖招安城口张寨。
    是时，郭元帅之兵虽据定远县，前有义丁城口张寨不能进，后有元兵不能退。乃集将士问曰：“城口张寨深为吾患，尔等能招降，即领寨兵。”上请往，郭曰：“汝未能。”次日又问，上请往，云：“令必来。”郭曰：“往需何物？用几人？”上曰：“唯执旗单骑耳。”次日，单骑至门，寨主领马步兵百余出，问曰：“汝为谁？来此云何？”上曰：“郭元帅部下朱总管有密报。”即邀入寨。上诡曰：“今夜达兵劫寨，奉元帅命来报，须谨备。”张曰：“汝何由知？”上臼：“哨获达军知之。”因以天道人事说之，张喜。是夜，达军果来劫寨，已有备，人马掳获大半。张曰：“郭元帅好人也，其何以报？非汝，几败我事，偕汝往见之。”上曰：“不宜迟。元帅见汝当重赏，必令汝守此寨。”张即具本寨兵马、钱粮数目，随上至。元帅大劳之，授以名爵，令上赍榜安本寨军民。遂令其精锐从元帅攻河州新塘，克三汊河、阳泉保住达鲁花赤营，克徐仓官寨。（俞本《纪事录》）
    克泗州、盱眙。
    己酉，盱眙县陷。庚戌，陷徐州，官军溃。
    贼陷盱眙，又陷泗州，官军皆溃。命刑部尚书向鲁于海宁州等处募兵，讨泗州贼。（《续通鉴》）
