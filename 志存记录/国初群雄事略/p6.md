<!-- { "loadSidebar": true } -->
    九月癸卯，刘福通以兵援田丰，至火星埠，扩廓帖木儿遣关保邀击，大破之。
    十一月乙巳，扩廓帖木儿复益都，田丰等伏诛。
    扩廓帖木儿既总兵柄，身率士卒，誓必复仇，人心亦思自奋。围城益急，贼悉力拒守，乃以壮士穴地通道而入，遂克之。执其渠魁陈蹂头等二百余人献阙下，而取田丰、王士诚之心以祭其父，余党皆就诛。即遣关保以兵取莒州，于是，山东悉平。（《元史 顺帝纪》、《察罕帖木儿传》）
    十二月，元将扩廓帖木儿遣尹焕章来献马。
    先是，察罕驻兵汴梁，太祖尝遣使通好。既而察罕亦以书来聘。太祖以前所遣使不返，不之答。至是，察罕死，扩廓帖木儿乃遣焕章送我使者白海道还，因以马来献。（《太祖实录》）
    龙凤九年癸卯（至正二十三年），太祖即吴王位于金陵。
    正月乙巳，大宁陷。
    关先生余党复自高丽还，寇上都，孛罗帖木儿击降之。
    丙寅，大明遣中书省都事汪河送尹焕章归汴，以书报扩廓帖木儿。
    书略曰：“阁下先王奋起中原，英勇智谋，过于群雄，闻而未识。是以前岁遣人直抵大梁，实欲纵观，非敢纳交也。不意先王捐馆，阁下意气相期，遣送使者，涉海而来，深有推结之意。自今以往，信使继踵，商贾不绝，无有彼此，是所愿也。”（《太祖实录》）
    二月癸酉，张士诚将吕珍攻刘福通等于安丰，入其城，杀福通等。
    先是，韩林儿建都亳州。答失八都鲁围亳州，林儿遁于安丰。刘福通陷汴梁，乃自安丰迎其主居之以为都。察罕破汴梁，福通奉其主遁归，兵势日蹙，以安丰来附。至是，为珍所杀。（刘辰《国初事迹》）
    三月辛丑，太祖率右丞徐达、参政常遇春等击安丰，克之。
    时吕珍杀刘福通而据其城，闻大军至，极力拒守。庐州左君弼出兵来助珍，遇春击破之，珍与君弼皆遁走。太祖乃还，命达移师围庐州，七月乃还。（《太祖实录》）
    癸卯春，张士诚围安丰，福通请救，太祖亲援之。先遣常遇春至安丰，士诚遂解围。福通奉林儿弃安丰遁于滁州居之，士诚兵复入安丰守之。丙午三月，太祖取安丰。先是安丰被围请援，太祖救之。太史刘基谏曰：“不宜轻出，假使救出来，当发付何处？”不听。径过庐州，平章左君弼不出迎。及安丰兵解，回攻庐州，三月不克。后太祖谓刘基曰：“我不当为安丰之行。使陈友谅乘我之出，直捣金陵，我进无所成，退无所归。友谅不攻建康，而围南昌，此计之下者也。”（刘辰《国初事迹》）
    太祖至安丰击吕珍，破之，珍弃城走。太祖遂以宋主韩林儿还金陵。诸将议于中书省设御座奉林儿，刘基曰：“彼牧竖耳，奉之何为！”密陈天命所在，太祖意悟。会陈友谅来入寇，遂议征讨，不果奉。（高岱《鸿猷录》）
    安丰被张氏围困，城中人相食，有尸埋于地而腐者，亦掘而食之，或以井底泥为丸，用人油而食之者。小明王在城中号泣，安阳奕刘太保等饥饿无措，遣人求救，太祖亲率大兵援之，大败张氏。军士每名各赍白米二斗，积于东门外，以救城中饥者。邀请小明王及母、妹并臣刘太保率领五奕宫军弃城，悉诣庐州营中。太祖设銮驾伞扇，迎驻滁州，创造宫殿居之，易其左右宦侍，待之甚厚。（俞本《纪事录》）
    是年三月十四日，小明王内降制书，赠我太祖三代：曾祖考九四公资德大夫、江西等处行中书省右丞、上护军、司空、吴国公，曾祖妣侯氏吴国夫人；祖考初一公光禄大夫、江南等处行中书省平章政事、上柱国、司徒、吴国公，祖妣王氏吴国夫人；考五四公开府仪同三司、上柱国、录军国重事、中书右丞相、太尉、吴国公，妣陈氏吴国夫人。（《龙凤事迹》）
    据《实录》，刘福通为吕珍所杀。《国初事迹》则云，福通奉林儿遁于滁州。《庚申外史》则云：“丙午冬，与小明王俱沉于瓜州。二说未知孰信。《史乘考误》以刘辰所记为非，然《洪武实录》多舛误，又讳言龙凤事，吾亦未敢以为信也。又按：《诚意伯行状》载，不奉小明王事在庚子年。以时势考之，恐未必然。高岱记于癸卯安丰遁退之后，与《国初事迹》“不当轻救”之言相合。所谓陈友谅入寇者，非庚子龙湾之役，而癸卯南昌之役也，似为近之。第云：太祖奉林儿还金陵，丙午殂于金陵，则承小说家之讹耳。
    龙凤十年甲辰（至正二十四年），小明王在滁州。
    春正月丙寅，李善长、徐达等奉太祖为吴王。
    时群臣以太祖功德日隆，屡表劝进，太祖不许，群臣固请不已，乃即吴王位。（《太祖实录》）
    是岁二月，授陶安黄州府知府。十二月，授安鄱阳府知府。其札付俱称龙凤十年皇帝圣旨，吴王令旨。（《陶学士文集》）
    龙凤十一年乙巳（至正二十五年），小明王在滁州。
    龙凤十二年丙午（至正二十六年），小明王在滁州。
    是年，太祖平伪周，先有《榜》谕曰：“皇帝圣旨，吴王令旨，总兵官准中书省咨，敬奉令旨。”“敬此，除敬遵外，咨请施行，准此，合行备出榜文晓谕，敬奉令旨事意施行。龙凤十二年五月二十一日本州判官许仕杰赍到。”（祝允明《九朝野记》）
    十二月，宋主小明王韩林儿殂。
    丙午岁，廖永忠沉韩林儿于瓜埠。太祖恶永忠之不义，后赐死。（《通鉴博论》）
    先是，小明王驻安丰，为张士诚攻围，乘黑风暴雨而出，居于滁州。至是，朱镇抚具舟楫迎归建康，小明王与刘太保至瓜州渡，遇风浪掀舟没，刘太保、小明王俱亡。（《庚申外史》）
    龙凤十二年冬十二月，宋主殂。丁未，我太祖称吴元年，至正之二十七年也。（陆深《平胡录》）
    按：《史乘考误》载《国初事迹》云：“丙午三月，太祖取林儿安置。”今据《国初事迹》云：“丙午三月，太祖取安丰。”无“安置”之语，诸本皆然，此《考误》之误也。
    丁未（至正二十七年，乃小明王龙凤之十三年），改为吴元年。
    小明王既亡，是时群臣皆上言：“一代之兴，必有一代之制作，今新城既建，宫阙制度亦宜早定。”太祖以国之所重，莫先庙社，遂定议以丁未为吴元年，命有司营建庙社，立宫室。（《太祖实录》）
    高岱论曰：韩林儿在宋，未足方义帝、更始，其赤眉之盆子乎？我圣祖之开创，于宋无毫发藉，以和阳一命，奉之终身。至安丰之围，尺书告急，即亲将赴援，不从刘基之谏，不惜陈寇之侵，卒以脱林儿于虎口。林儿不死不改元，下令犹以皇帝圣旨先之，恐汉高之于义帝、光武之于更始未必能若是也。呜呼！明之德其可谓至德也已矣。
    李文凤论曰：秦氏暴虐，陈胜、吴广斩竿揭木以为天下先。虽寻就覆亡，后之议者犹曰秦民之汤、武也。胡元非我族类，重以庚申不君，民不聊生。韩氏父子、君臣起义，号召天下，天下云合响应。群雄并争，不谋而同。然当是时，据河南，荡山东，躏赵、魏，跞上都，入辽东，略关西，下江南，大抵尽宋之将帅，不谓之中国之汤、武不可也。天命有德，真人龙兴，定鼎建业，处汉、吴二强寇之间，东西扫荡，从容指挥。元之不能以匹马、只轮临江左者，以有宋为捍蔽也。韩氏君臣非特有功于中国，其亦大有功于我明也乎！草泽崛起，不无凭依鬼怪与夫暴戾纠纷之气象。然建国十有余年，其间所以能自立，要必有可纪者，惜载籍泯泯，莫究万一。得则为王，失则为虏。悲夫！
    ●卷二
    ○滁阳王
    王名子兴，姓郭氏，濠州定远县人，其先曹州人也。至正壬辰二月起兵，乙未三月卒于和阳。洪武元年追封滁阳王。
    至正十二年壬辰二月乙亥，定远人郭子兴及孙德崖、俞某、鲁某、潘某等起兵，自称元帅，攻拔濠州，据其城守之。
    初，王父少好术数，常从异人游，得其书。年长未娶，南游定远，邑人神其术，叩之必验。邑中富翁家有瞽女，王父过其门，翁以女命求卜。曰：“此贵人也！”翁曰：“此女瞽，未配。”王父曰：“翁能不鄙我乎，则妻之。”翁曰：“诺。”既娶，不数年，家日赡，生子三、女一，王中子也。始生，父卜之喜，谓人曰：“是儿异日非常，必大吾家。”既长，兄弟皆善殖产。元末，民间有造言者，王误信之甚笃，遂散家财，阴结宾客。至正壬辰，汝、颍兵起，王识天下当变，乃召所结宾客子弟，拔濠梁据之。（《滁阳王庙碑》洪武十七年，承直郎、太常司丞臣张来仪奉敕撰）
    先是至正十一年辛卯五月，颍州妖人刘福通作乱，陷颍州。八月，萧县芝麻李及彭大、赵君用攻陷徐州，及十二年正月，定远县富民郭姓者聚众烧香，称亳州制节元帅，十一日起定远，二月二十六日克濠州，三月初二日克曹县。（俞本《皇明纪事录》）
    闰三月甲戌，大明太祖高皇帝起义入濠州。
    时皇上潜居民间，为讹言所逼，惧祸将及，遂挺身入濠梁。抵其城，为门者所执，将欲加害。人以告王，王亲驰活之，抚之麾下。间召与浯，异之，取为亲兵。（《庙碑》）
    壬辰，二月二十七日，陷濠州而拒守之，哨掠四乡，焚烧庐舍。不两月，越境犯他邑，所过亦然。胡帅彻里不花率骑三千营城南三十里，逡巡不进，四掠良民，以绛系首，称为乱民以献功。于是，良民受害，呼亲唤旧，相继入城，合势共守。予当是时尚潜草野，托身缁流。于是，祷于伽蓝，容予倡义，遂决入濠城。以壬辰闰三月初一日至城门，门者不由分诉，执而欲斩之。良久得释，被收为步卒。入伍几两月，除为亲兵，终岁如之。（《纪梦》、《高皇帝御制文集》）
    闰三月一日晨旦，太祖抵濠城，守者缚而欲斩之。有人报于首雄，良久得免，收入步伍。几月，拔长九夫。首雄，滁阳王郭子兴也。既长九夫，王常召与言论，久之，王知太祖非可久屈，收为家人，亲待同子弟。（《皇明本纪》）
    太祖赘于郭元帅义女马氏
    皇上居元帅府数月，王谓曰：“汝单居，当为汝婚。”王暮归，与夫人饮食，语及斯事，次夫人忽惋惜谓王曰：“方今兵乱，正当收召豪杰，是子举止异常，若不抚于家，反使为他人之亲，是失智也。”王悟，遂以女妻之。孝慈皇后是也。（《庙碑》）
