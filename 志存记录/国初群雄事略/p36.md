<!-- { "loadSidebar": true } -->
    书曰：“曩者尹焕章来，随遣汪河报礼，至今不还。予思阁下之意，当此之时，孛罗提精兵往云中，与京师密迩，其势必先挟天子，阁下恐在其号令中，故力与之竞。若归使者，必泄其谋，故留而不遣。独不念春秋、战国豪杰之主，平居则讲信修睦，朝聘以时。如季扎至鲁，请观周乐，韩起来聘，因知周礼，未闻有拘留之典也。有事则远交近攻，合从连衡，以恤邻国，以保宗社。至于观兵约战，使命往来，犹惧后期相误，亦未闻有拘留者。古人诚信相待如此。惟春秋有郑告绝于楚，楚人执良霄；汉累伐匈奴，匈奴拘苏武。此夷狄报怨之浅见，岂意阁下反效之？予亦不以此介意。予尝言，齐有十二山河，桓公因之以九合诸侯。秦有百二山河，周、汉据之以一统天下。三晋表里山河，晋文以之世主霸业。幽燕北有居庸，南阻三关，天下都会，此四要之地，阁下兼得而跨有之，当留意于此。乃阁下自以智高势大，傲然不答，亦不复留心于此。方且千里裹粮，远争江淮之利，是阁下弃我旧好，而生新衅也。兵势既分，未免力弱，是以孛罗虽死，余孽跳梁于西北，凤翔、鹿台之兵，合党而东出，俞宝拒战于乐安，王仁逃归于东齐，幽燕无腹心之托，若加以南面之兵，四面并起，当如之何？此皆中原将士来归者所说，岂不详于使臣复命之辞。阁下拘使臣果何益哉？意者阁下不过欲挟天子令诸侯，以效魏武，终移汉祚。然魏武能使公孙康擒袁尚以复辽东，使马超疑韩遂以定关中，皇后太子如在掌握中，方能伪定中原。阁下自度能垂绅笏，决此数事，恐皆出魏武下矣。且古之为国者，不独君能断于上，臣亦善谋于下。汉王在成皋，待楚使以草具，待亚父使以太牢，从陈平之计也。礼虽有厚薄，未尝敢拘留也。拘留之意，虽出阁下所主，亦可见谋臣又出陈平之下矣。事皆如此，魏武之业岂得成哉？倘能幡然改辙，续我旧好，还我使臣，救灾恤患，各保疆宇，则地利犹可守，后患犹可缓，为阁下利岂浅浅哉？如或不然，我则整舟楫，乘春水之便，命襄阳之师，经唐、邓之交，北趋嵩、汝，以安陆、沔阳之兵掠德安，向信、息，使安丰、濠、泗之将自陈、汝，捣汴梁，徐、邳之军取济宁，淮安之军约王信海道舟师，会俞宝同入山东，加以张、李及天保奴腹心之疾，此时阁下之境，必至土崩瓦解。是拘使者之计，不足为利，而反足以为害矣。惟阁下与众君子同谋之，毋徒独断，以遗后悔。”（《太祖实录》）
    十月，扩廓帖木儿遣其弟脱因帖木儿及貊高、完哲等驻兵济南，以控制山东。
    扩廓由怀庆屯彰德。彰德蓄积粮草十万，坐食之。帝始疑扩廓有异志，曰：“扩廓之出，为清肃江淮也。不清肃江淮，而结怨关中。关中之战，雌雄未决，而复移兵彰德，岂欲窥我京师耶？”又怒其后及太子曰：“汝母子误我天下！”太子致被捶击，走而免。朝廷屡促扩廓南征，不得已，命母弟脱因帖木儿及貊高、完仲宜驻兵济宁邹县等县。名为保障山东，且以塞南军入北之路。（《庚申外史》）
    皇太子之奔太原也，欲用唐肃宗灵武故事，因而自立。扩廓帖木儿与孛兰奚等不从。及还京师，皇后奇氏传旨，令扩廓帖木儿以重兵拥太子入城，欲胁帝禅之位。扩廓帖木儿知其意，比至京城三十里，即散遣其军。由是皇太子心衔之。及是，屡趣其出师江淮，扩廓帖木儿第遣其弟及部将以兵往山东，而西兵终不解。帝又下诏和解之，顾乃戕杀诏使天保奴等，而跋扈之迹成矣。（《元史 察罕帖木儿传》）
    至正二十七年丁未正月，李思齐、张良弼、脱烈伯自会于含元殿基，推李思齐为盟主，同拒扩廓帖木儿。
    甲辰，太祖遣使与扩廓帖木儿书。
    书曰：“盖闻有匡天下之志者，必有容天下之量，然后能成安天下之功。使其规模狭隘，执见不广，其为量也小矣，又何能成安天下之功哉？予自起义以来，拓地江左，阁下之先王以兴复为名，提兵河北，相去辽远，各天一涯。继闻令先王去世，阁下克成其功，一旦以尹焕章赍书致礼，跋涉而来，使予踊跃兴起，乃知阁下能行令先王未行之事，岂不为之快然，用遣汪河致礼同往，为死者吊，生者庆，初非无故也。及汪河去而不还，予初不能无疑。然久而自释者，政以此时孛罗跋扈，倒持国柄，元之兴替，在其掌握。故阁下以静御动，一则恐起天下豪杰之心，二则恐出孛罗自为之后。汪河之留，似有说矣。兹历岁久，终不见还，乃知阁下执见不广，度量不弘，何自信其始，而不信其终耶？予请复以古人之事言之：昔春秋之世，诸侯分治，亦有以社稷为重，生灵为念者，故朝聘以时，会盟以道。且如鲁襄公即位之始，卫使子叔，晋使知武子来聘，襄公亦以季武子如卫，穆叔如晋，此交好之间，未尝执其使者。齐桓公伐楚，楚使行人来聘，师乃次于陉，此交兵之际，亦未尝执其使者。古人岂不思一介之使，不过将诚导意，所拘者小，所失者大也。况阁下控守之地，东连齐、岱，西距秦、陇，北接幽、蓟，南抵长河，地非不远，兵非不多。所虑者张思道操刃于潼关，李思齐抗衡于秦陇，俞宝之兵蓄变于肘腋，王信之众生衅于近郊。恐阁下自以功成名遂，安如泰山，置之不闻，坐使诸雄连结，祸机一发，首尾莫救，此深为阁下惜也。所以数四遣人，喋喋奉书渎听者，是予欲尽一得之愚于阁下，阁下何为自矜，拘使不答？间者祸起山东，兵连秦塞，幽、并溷挠，鼎沸不宁。此皆予前日屡告之言，为阁下今日明验，阁下何不取鉴焉？抑又闻古之立事业者，必取士之多闻博学以广其才，深谋远虑以益其智。今阁下用兵中原，殆及十载，幕下岂无其人乎？使有其人，不知以卫、晋之使于鲁也为何如？鲁之复命于卫、晋也为何如？设曰各尽其礼，则当磊磊落落，竭忠言于阁下，执此为法，即遣能使，刻日将命以汪河、钱祯等还，岂惟不失前盟，亦可取信于天下。如其不然，是又开我南方之兵端，为彼后门之战患，祸网日婴，恶贯日积，强敌日增，仇雠不解。阁下虽深谋如莽、操，诡计如懿、温，英雄满前，何以取胜！古云：功被天下，守之以逊；富有四海，守之以谦。况其为臣者乎！阁下其深思之。”（《太祖实录》）
    二月，扩廓帖木儿遣左丞李二来侵徐州，大明指挥傅友德击败之，生擒李二。
    徐达围苏州，太祖命指挥傅友德特领马军三百，与徐州陆参政出哨济宁，以警中原。（《国初事迹》）
    四月，上语侍臣曰：“静观元臣，依违者十八九，假恢复为名，惟扩廓帖木儿耳。又为诸将所沮，势不能展，久不进兵，必生疑间。况其下皆四集之民，师老众溃，将不过一匹夫耳。而彼尚拘我信使，挠我边境，岂识时务者哉！”（《太祖实录》）
    是月，遣使遗河南扩廓帖木儿、陈州谭右丞、貊高、脱因帖木儿等纱罗、葛布有差。（《太祖实录》）
    八月丙午，诏命皇太子总天下兵马，扩廓帖木儿领本部军马，肃清江淮，李思齐等分兵进取，共济时艰。扩廓帖木儿不肯受分兵之命，貊高、关保等皆叛，诏黜其兵权，就命貊高讨之。壬子，为皇太子立大抚军院，总制天下军马，专备扩廓帖木儿。
    二十七年，扩廓增兵入关，日求决战，张、李军、颇不支，使人求助于朝廷。朝廷因命左丞袁焕、知院安定臣、中丞明安帖木儿传旨，令两家罢兵。孙翥进密计曰：“我西事垂成，不可误听息兵之旨。且袁焕贪人也，此非其本意。可令在京藏吏，私贿其家，则袁必助我。”袁果私布意于扩廓曰：“不除张、李，终为丞相后患。”于是攻张、李益急。七月，翥、恒复进计曰：“关中四军，李思齐最强，思齐破，则三军自下矣。今关中兵将，彼此相持不决，所畏者，惟貊高耳。宜急抽貊高一军，疾趋河中，自河中渡河捣凤翔，覆思齐巢穴，则渭北之军一战可降，此唐庄宗破汴梁之策也。”扩廓即日从其计。貊高部将多孛罗之党，行至卫辉，夜聚谋曰：“朝廷用我敌南军，今李思齐乃官军也，以官军杀官军如何？”于是，河西平章、船张知院、沙刘参政拔剑誓众曰：“不必多言，五鼓罢，扶貊高作总兵。不从，则杀作血城以去。”八月六日，天未明，如其言以叛。貊高即使首领官胡安之控告于朝廷，使谢雪儿北夺彰德，伪为使人以入，杀扩廓守将范国瑛，沙刘西夺怀庆，守将黄瑞觉之，闭城不得入。朝廷方议夺扩廓兵柄，见貊高奏至，大喜，升貊高知院，兼平章，总河北军。且诏扩廓率潼关以东兵下淮南，李思齐等四军出武关下襄汉，貊高率河北军与也速及脱因帖木儿、完者仲宜兵下淮东。然脱因帖木儿尽劫掠山东以西民畜，西聚卫辉。扩廓尽率河、雒民兵，北渡怀庆。貊高惧扩廓兄弟夹攻，亦尽劫掠卫辉民畜，北入彰德。朝廷无如之何。有帖临沙、伯元臣、李国凤者，进谋于太子，于是开大抚军院于京师。天下兵马，省、台、部、院，皆受节制。以貊高首倡大义，所部将士皆赐号“忠义功臣”。（《庚申外史》）
    九月戊戌，太祖又以书遗扩廓帖木儿。
    书曰：“曩者累遣使，皆被拘留，未审阁下雅意若何？今都事李节思归，特遣人送去；所拘使者亦望发还。方今天下豪杰，如萌芽之发，尚未长成，阁下如存大义，宜整师旅，听命于朝，令四境贡赋入京，或时赴朝廷与君共议大事，以安天下可也。不然，名为臣子，而朝廷之权专于军门，纵此心自以为忠，安能免于人议？若犹豫不决，恐变生部属，事有难言。阁下果忠于君，当以赤心事之；若有他图，速宜坚兵以固境土。予近于九月初八日削平姑苏张氏，江南已定。东连大海，西抵巴蜀，南及岭广。止有闽中一区，已遣偏师征讨，旦夕必下。即日诸军屯驻在内，居闲养锐。阁下如欲借力，但遣一使至，即时调发应援。薄有金织文绮四端，用见远意。”（《太祖实录》）
    十月壬子，诏落扩廓帖木儿太傅、中书左丞相并诸兼职事，依前河南王，以汝州为食邑，与弟脱因帖木儿同居河南府，而以河南府为梁王食邑。凡所总诸军，命诸将分领之。扩廓帖木儿既受诏，即退军屯于泽州。
    十一月，扩廓帖木儿自怀庆北据泽州。
    十二月，大明大军至济南，元平章忽林台、詹同脱因帖木儿先驱人民引军遁去。
