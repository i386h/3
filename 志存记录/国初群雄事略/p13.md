<!-- { "loadSidebar": true } -->
    溥以其弟汉二被执，又闻友谅失九江，势孤不能支，溥遂与同知郭敬、总管孟兴、元帅孙德寿等遣万户罗康荣奉书来降，上命各复其官，仍守建昌。壬戌，溥复遣检校刘巨川以南丰州及临川、金溪等八县来献。后从克武昌，升资善大夫、中书右丞。洪武元年，兼副詹事，从大将军平山东、河南、燕、冀、陕西，赐文币七表里。三年，论功行赏，升河南行省平章，食禄而不视事，子孙世袭指挥同知。十一年，定诸臣岁禄之数，溥每岁七百五十石，于江西官田内给与，与李伯升、潘元明禄同。（《太祖实录》）
    九月二十二日，攻湖广，徐达令右丞薛蹂儿领士卒焚汉阳城沿江舟楫。次日攻城，友谅登黄鹤楼袖手观之，令闭门坚守。达等未备攻具，自寅至午，不克，遂焚城外房屋，大军遂退。二十三日，达领大军船只驻襄、沔，以竹编巨篓，贮砖石于内，填塞坝口，出水高丈余，阔十丈，令桑院判领快船三百余只哨鄂州，至青滩而回，大船旋驻三江口。十一月，大军复上江州，大败五王之兵，杀死被擒者数万。（俞本《纪事录》）
    十月戊子，太祖命理问谷继先攻陈友谅兴国路石榴山寨，克之，获寨首严院使及其官属。
    十一月己未，太祖命平章吴宏等率兵取抚州，邓克明降，复叛，被获诛之。
    邓克明新淦人，自少无赖，恣横乡里。红巾寇陷临江，克明与其弟志明亦聚众而起，依贼帅陈普文，据县之修德、钦风、太子、玉笥四乡，遂陷抚之乐安、崇仁、宜黄等县，自称元帅。陈友谅发兵掠新淦，克明率众归之。友谅以克明为右丞，志明知州事。克明复转掠永丰、宁都、石城、汀州、宁化等县，遂陷建昌，破杉关，掠光泽，道顺昌，以攻建宁，不克，还兵据抚州。是冬，吴宏等率兵取抚州，宏遣人招之。邓愈驻兵临川之平塘，克明欲走新淦，不果，乃伪请降。愈察其诈，潜以兵夜袭破其城，克明乃出降。愈遣志明还新淦，收其故部曲，送克明见上于九江，中途逃归新淦，仍肆劫掠。壬寅正月，上至龙兴城，克明惧不自安，乃诈为商贾，乘小舟至龙兴城下，潜使人觇伺可否为去就。事觉，被执，并获克明，因送建康。是岁，大都督朱文正遣志明从征赣州，志明乃据麻岭、沙坑、牛陂为寨，拒命不行。甲辰八月，常遇春、邓愈计平之，执志明送建康，与克明俱伏诛。克明兄弟凶暴残忍，御众无纪律，所过荼毒，人以邓贼称之。（《太祖实录》）
    十二月己亥，陈友谅行省丞相胡廷瑞、子章祝宗遣宣使郑仁杰诣九江约降。
    友谅洪都守将胡均美使其子纳款，请禁止若干事，上初有难色，刘基自后踢所坐胡床，上意悟，许之。均美遂以城降。（《诚意伯刘基本传》）
    太祖班师，以右相国徐达总大军船只仍驻三江口。
    至正二十二年壬寅（大义三年）正月庚申，大明取江西龙兴诸路。时江西诸路皆陈友谅所据。
    正月乙卯，上以胡廷瑞来降，遂伐九江，如龙兴。辛酉，上至龙兴，胡廷瑞、祝宗暨左丞张民瞻、参政廖永坚、枢密同佥康泰、左右司郎中潘有庆等候迎，谒于新城门外，上慰劳之，俾各仍旧官。壬戌，上入城。（《太祖实录》）
    戊辰，建昌王溥、饶州吴宏各率众来见，袁州欧普祥遣其子文广来见，令普祥仍以本部守袁州。
    王溥以建昌降，率将士赴京居住，自备军食，不支官粮。上令溥于聚宝门外南街住，置立牌楼，号其街曰“宰相街”以宠之。后溥为事毁之。又江西伪丞相胡廷瑞以南昌降，上入城，拜其母以安之。（《国初事迹》）
    至正十九年，上遣帐下卫士何必聚往探江西，时袁州守将欧平章年已老，其动静占知之。上问：“汝到袁州有何为记？”答曰：“欧平章门有二石狮，吾断其尾尖。”后克袁州，果然。（俞本《纪事录》）
    癸酉，守吉安土军元帅孙本立、曾万中与其弟粹中来降。乙亥，陈友谅平章彭时中以龙泉降。
    本立，庐陵人，少无赖，不事产业。红巾乱，起义兵，从元守臣纳速儿丁守吉安。万中兄弟亦聚兵吉水，陈友谅遣其将熊天瑞攻吉安，纳速儿丁战败遁去，万中兄弟与本立遂降。天瑞乃并其军，使其婿徐指挥、吴员外、马断事等与本立、万中同守吉安。本立居徐下，心常不悦。上至龙兴，乃诈与徐谋，请假犒师名，往觇兵势，徐从之。遂与万中、粹中见上纳款。上以本立为江西行省参政，授以银印，万中为都元帅，粹中为行军指挥，俾还守吉安。二月己丑，孙本立等还吉安，秘其纳款事。徐指挥稍觉，谋邀本立等饮，就图之。徐有爱将泄其语于官妓，妓以告本立，本立乃邀徐、吴、马三人至其家，与其属皆登楼，剧饮使醉，而潜去其梯，本立手刃杀之。遂遣人来报，上其军民钱粮之数。（《太祖实录》）
    彭时中纳友谅所授银印，上命复其职，别以行省印授之。（《太祖实录》）
    三月癸亥，祝宗、康泰叛，攻陷洪都府。
    四月甲午，大明右丞徐达等复取洪都。
    祝宗走新淦，依邓志明，志明函其首来献。康泰走广信，追兵获送建康。上以其为胡廷瑞之甥，特宥之。（《太祖实录》）
    癸巳，陈友谅将熊天瑞寇吉安，大明守将孙本立战败走永新。天瑞复攻破永新，执本立至赣州杀之。友谅使其知院饶鼎臣守吉安。
    天瑞，荆州人。初以乐工乘乱聚兵，从徐寿辉攻掠江、湘间。后以陈友谅命攻陷临江、吉安，又攻赣州，凡四越月下其城。友谅命加参政，守赣州，兼统吉安、南安、韶州诸州郡。孙本立之降于我也，遣侄士安攻赣之兴国县，为天瑞子元震所败，天瑞因攻本立，杀之，复据吉安，遣其第三子劫掠山寨，获货财牛羊而归。乃造战舰，扬言欲领兵东下，署其帜曰“无敌”。自称金紫光禄大夫、司徒、平章军国重事兼侍卫亲军都指挥使。岁癸卯，陈友谅攻江西，檄天瑞以兵来援，天瑞坐观成败，不应命。及友谅败死，乃佯遣其子元震赴援。已而，与彭时中争万安地，以兵相攻。又欲图取广东，乃于南雄造战舰，遣元震攻掠程乡、兴宁、长乐山寨，遂陷韶州，命部将袁仁仲守之。壬辰春，战舰成，率兵数万进攻广州，何贞以兵逆于胥江，一鼓而破，意广东可不战而下。忽天昼晦，大雨如注，雷震其樯，舟不能进。天瑞仰天祝曰：“广州非予所有，则天为霁明，当即日还师。”祝已，天果霁，乃归赣。是年，以兵攻湖南桂阳山寨，皆俘获之以归。王师克临江，天瑞始惧，遣元震筑垒太壶头为备御计。九月，王师至赣，天瑞闭城拒守，常遇春、邓愈乃浚壕立栅以困之。十月，元震窃出觇兵势，遇春亦从数骑出，猝与相遇，元震不知其为遇春也，过之。及遇春还，元震始觉，来袭遇春，遇春遣壮士挥双刀击之，元震奋铁挝以拒，且斗且却，遇春曰：“壮男子也，舍之。”乙巳正月，天瑞援绝粮尽，遣元震出降，天瑞亦肉袒诣军门，遇春送之建康。元震本姓田氏，为天瑞养子，遇春喜其才勇，荐之，授指挥，后复姓田氏。（《太祖实录 熊天瑞本传》）
    鼎臣剽悍有胆略，所至毒害，人呼为饶大胆。陈友谅既灭，鼎臣乃守吉安。甲辰八月，常遇春、邓愈兵次吉安，遇春遣人谓之曰：“吾今往取赣，可出城一言而去。”鼎臣不敢出，遣其幼子出见。遇春命坐而饮之，又赠以衣服遣归，曰：“归语而父，将欲何为？匿而不见，吾往矣，不能为尔留，可善自为计。”鼎臣即夜弃城走安福。遇春遂复吉安。鼎臣既走安福，与其党刘颠等仍肆剽掠，邓愈自赣还兵讨之，久不下。乙巳六月，复命元帅王国宝会参政何文辉、黄彬讨之，鼎臣弃城走茶陵，复合浦阳群盗于南峰山寨，与友谅将刘平章寇掠益甚。十一月，国宝出邀击，鼎臣中弩死，余党皆溃散。（《太祖实录》）
    五月，陈友谅复侵安庆，大明守将院判赵伯中遁。
    九月，大明元帅徐达领兵复平安庆，修城堑，命将士守之，友谅夜遁。
    十二月，大明朱文正率兵取吉安，饶鼎臣出走，遂以参政刘齐、陈海同李明道、曾万中、粹中共守之。
    至正二十三年癸卯（大义四年）四月壬戌，陈友谅复大举兵围洪都。
    友谅忿其疆土日蹙，乃作大舰来攻。舰高数丈，外饰以丹漆，上下三级，级置走马棚，下设板房为蔽，置橹数十其中，上下人语不相闻。橹箱皆裹以铁，载其家属、百官，空国而来。洪都城始瞰大江，上既定洪都，命移城去江三十步。友谅巨舰至，不复得近，乃以兵围城，其气甚盛。都督朱文正乃与诸将分城拒守。丙寅，陈友谅兵攻洪都之抚州门，其兵各载竹盾如箕状，以御矢石，极力来攻，城坏三十余丈。邓愈以火铳击退其兵，随竖木栅。敌争栅，朱文正督诸将死战，且战且集，通夕城完。（《太祖实录》）
    友谅亲率“高梢子”战船，兵号六十万围南昌，用云梯等攻具百道进击。朱文正城上发炮石、擂木、火箭，无不破之。（《国初事迹》）
    五月己巳，陈友谅将知院蒋必胜、饶鼎臣等复陷吉安。
    李明道与曾万中兄弟不协，明道因潜约必胜兵至城下，明道举火为应，开西门纳之。陈海、万中皆被杀，执参政刘齐、知府朱叔华，曾粹中亡走，经其仇家黄如渊里中。如渊本万中部曲，怨万中兄弟虐其家，叛投鼎臣，执粹中送鼎臣，杀之。必胜胁降齐等，齐等不屈。必胜又破临江，执同知赵天麟，亦不屈，俱送友谅。友谅以三人徇洪都城下，仍以明道同鼎臣等守吉安。（《太祖实录》）
    甲辰二月，李明道被获，送武昌伏诛。明道，丰城人。家富于赀，乘乱起兵，附徐寿辉，后附陈友谅。及见获于胡大海，上命为行省参政，令与曾万中等守吉安，复叛附友谅。友谅亡，明道走归丰城，剪其须髯，逃匿武宁山中，有茶客识之，缚送武昌。上数其反覆之罪，戮于鲇鱼口沙上。明道有畜犬，为我军携至武昌，见明道被戮，嗥鸣不已，衔聚其肉，跑沙瘗之。上义此犬，命衾葬明道。（《太祖实录 李明道本传》）
    癸酉，陈友谅兵陷无为州，知州董曾死之。
    寇逼其降，曾抗言不屈，遂缚之，沉于江。（《太祖实录》）
    六月辛亥，陈友谅攻洪都，守将赵德胜死之。
