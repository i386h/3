<!-- { "loadSidebar": true } -->
    徐寿辉起蕲水，玉珍与里中父老谋避兵，父老曰：“足下素刚直，能集壮勇，保全乡里，是所望也。”玉珍于是招集乡人，得千余，屯于青山，结栅自固，众推玉珍为屯长。（《明玉珍本传》）
    重庆号眼子，先沔阳人，瞎一目，为巡司弓兵牌子头，随倪蛮子为盗。（《草木子》）
    至正十三年癸巳（天完治平三年）十一月，徐寿辉以明玉珍为征虏大元帅。
    癸巳冬，徐寿辉使人招玉珍曰：“予起兵举义，期逐胡虏，以靖中夏。若归，共图大事；不来，且先诛之。”玉珍惧，且欲保乡里，不得已从焉。寿辉待以殊礼，授统兵征虏大元帅，仍领所部，益兵俾镇沔阳。时元将哈林秃为患洞庭，玉珍与连战湖中，为流矢中右目。（《明氏实录》）
    寿辉攻陷荆、湖州郡，遣人招玉珍曰：“早降，共富贵；不来，举兵屠之。”玉珍惧，遂降寿辉，俾为元帅，益兵俾镇沔阳。与元将哈麻秃连战湖中，流矢中右目。（《太祖实录 明玉珍本传》）《平夏录》云：“人呼为瞎子。”
    按：《明氏实录》纪寿辉招玉珍在癸巳十一月，但云：“寿辉都汉阳，玉珍归之。”则误也。寿辉以壬辰春陷汉阳。癸巳五月，阿鲁辉复汉阳。乙未七月，倪文俊复陷之。至丙申冬，寿辉方都汉阳。癸巳十一月，尚在蕲也。玉珍之归天完，定在辰、巳两年，其详不可考矣。
    至正十七年丁酉（天完治平七年）二月，倪文俊陷峡州，破辘轳关。明玉珍又进陷川蜀诸郡，因据守之。
    二月甲戌，倪文俊陷峡州。诏以高宝为四川行省参知政事，将兵取中兴，不克。贼遂破辘轳关。是岁，倪文俊陷川蜀诸郡，命伪元帅明玉珍守据之。（《元史 顺帝纪》）
    玉珍既镇沔阳。甲午秋，沔阳水涝连岁，民采芰鱼而食。乙未夏，玉珍将兵万余，驾斗船五十艘，上夔府哨粮。时夷陵属天完参政姜珏镇守，玉珍溯流至巫峡贸粮，皆满载，蜀人亦不知扰也。丙申冬，玉珍自巫峡将还，先是元四川行省右丞相完者都镇重庆募兵，辰州人杨汉者，元义兵元帅也，以精兵五千屯西平寨。丁酉春三月，汉以兵至重庆，屯江北，完者都诱汉来谒，席间杀之，欲并其军。汉将士谋复仇，不克，乃掳船下流，适遇玉珍于巫峡，诉其事，且言：“重庆城中兵备单弱，完者都与左丞相哈麻秃两不相下，若回船出其不意攻之，取重庆如反掌耳。”玉珍犹豫未决。万户戴寿曰：“鸟困投林，人困投人，且明公备兵沔阳，为民也；哨粮于蜀，亦为民也。不若分船为二，以其半载粮还沔以济荒，以其半因汉兵以攻重庆，事济则据之，不济则掠其财物以归，何损也？且此兵之出，窥陇、蜀，据上流，保荆、襄，开粮道，一举二得，幸勿他虑。”玉珍从之，遂率兵至重庆。时蜀中承平日久，忽斗船大集，远近骚动，完者都夜遁果州，哈麻秃出战，被执。父老迎玉珍入城，玉珍禁止侵掠，城中按堵如故。旁近降者，络绎不绝。遣使献哈麻秃于寿辉。是岁秋，寿辉以玉珍为陇蜀省右丞。（《明氏实录》）
    丁酉春，倪文俊陷峡州，令玉珍以斗船五千艘掠粮川、峡间。时四川行省右丞完者都、左丞哈麻秃募兵重庆，义兵元帅杨汉闻之，率兵五千自西平寨至重庆，屯兵江北，单骑入谒。完者都欲图其兵，置酒饮汉，酒酣，欲杀之。汉觉，脱身走归营，将士皆怒，遂放船下峡，投玉珍。玉珍因之袭破重庆。（《太祖实录 明玉珍本传》）
    按：《实录本传》载哨粮事在丁酉春。又云：杨汉走归。与《平夏录》、《明氏实录》互异，俟更考之。
    十二月丙戌，徐寿辉将明玉珍据重庆路。
    初，倪文俊陷川蜀，命玉珍守御。文俊死，玉珍遂自据成都。（《元史续编》）
    是年九月，玉珍访求儒硕，有陈隐君者，居五峰山中，玉珍以万户告身招之，不至。（《明氏事迹》）
    至正十八年戊戌（天完治平八年）二月，明玉珍遣兵劫乌牛山寨，袭破嘉定城，又亲率众攻克大佛寨。自是蜀中诸郡县皆下，尽有川蜀之地。
    戊戌春，完者都自果州率兵至嘉定，屯于大佛寺（一名凌云寺），规复重庆。玉珍遣义弟明三领兵御之。明三者，黄陂人也。智勇过人，玉珍宠爱之，妻以弟妇，称为明三（一曰三奴），后复姓名曰万胜。明三攻嘉定，夜遣军人陈夜眼缘城劫乌牛山寨，捣嘉定城，皆破之。惟大佛寨未下，相持越半载，玉珍亲率兵攻之，旬日，完者都兵内溃，入之。赵资者，行省参政也，与完者都、平章郎革歹同守嘉定，明三陷嘉定，时完者都、郎革歹先遁，惟资守大佛。明三执资妻于江岸以招资，资嘻曰：“痴妇胡不死，汝不见平章妇乎！”平章妇者，郎革歹妻，城陷时赴水死。语毕，以强弩射杀妻，复欲射其子，为众拥去，乃止。已而大佛陷，资亦遁。三人者会于龙州，谋兴复，为游兵执至重庆。玉珍欲用之，馆之治平寺，使人谕意，三人曰：“国破家亡，祈速死耳！”玉珍犹欲生之，时传赵参政兵将至，遂同斩于大十字街。蜀人谓之“三忠”。玉珍以礼葬之。（《平夏录》）
    春二月，完者都自果州来，会蜀省平章郎革歹、参政赵资率兵屯嘉定州，谋取重庆。玉珍遣义弟明三领兵溯流围攻嘉定，未克，相守半载，玉珍兵驻泸州。己亥，玉珍亲领兵至嘉定围之，令明三率锐兵直趋成都。时元行省平章买奴、参政韩叔亨为青城（一作青中）贼所执，城中窘迫，惟都事薛元理署省事，守省兵皆新募者，闻明兵至，皆惊溃。明三领兵入省中，虏郎革歹、赵资妻子，顺流而归。郎革歹妻谓舟中人曰：“吾家祖宗三世，受羊皮宣命，吾为平章夫人，义不受辱。”自投于江。明三以赵资妻见玉珍，玉珍待之以礼，曰：“执政乃吾中国人，何故反为胡虏守战。夫人能招使降，当裂土以赠。”翌日，两军会战，玉珍驱资妻子临阵，谓资曰：“妾与锁儿受擒于此，明公甚以礼待，参政念结发之情，救母子之命。”言既号泣。其子亦大呼。两军观者泪下。资驻马执弓厉声曰：“痴妇不死何待！”乃引弓发矢中其胸，殪之。又欲射其子，众以盾护之，乃免。玉珍挥兵勇进，分左右二翼袭之，元兵大败，遂生擒完者都、郎革歹、赵资至重庆，戮于大十字街，以礼葬之。（《明氏实录》）
    按：《实录本传》及《平夏录》不载玉珍遣明三攻成都事，又皆载于戊戌年而不及己亥，皆纪载之阙略也。又按：《元史 顺帝纪》：“辛丑五月癸丑，四川明玉珍陷嘉定等路，李思齐遣兵击败之。”《实录本传》载在戊戌岁，则相去四年矣。玉珍之绝友谅称陇蜀王在庚子岁，而《元史》记于壬寅五月。其称帝改元在壬寅岁，而《元史》记于癸卯正月。至玉珍之攻陷云南在癸卯十二月，而《元史》记于壬寅之三月，其错互不一如此。盖《元史》修于我洪武元、二两年，陇蜀未入职方之时，而《实录》则平夏之后，本其载记而存之也。断当以《明氏实录》为正。
    至正十九年己亥（天完治十九年）秋，明玉珍遣使贡于徐寿辉。
    时陈友谅矫寿辉命使玉珍会兵建康。（《平夏录》）
    十二月，陈友谅以江州为都，迎伪主徐寿辉居之，自称汉王。
    至正二十年庚子（天完治平十年）闰五月戊午，陈友谅弑其主徐寿辉于采石。
    明玉珍为徐寿辉立庙，绝陈友谅不与通，遂自称陇蜀王。
    庚子夏，友谅弑寿辉自立，玉珍曰：“陈友谅、倪文俊同在徐朝为臣子，今弑逆，予当讨之。”遂令莫仁寿领兵守夔关，绝不与通。立寿辉庙于城南，春秋奉祀。众推玉珍为陇蜀王。（《平夏录》）
    玉珍攻四川，陷成都，杀戮既尽，退居重庆。陈矫徐命使会兵建康。既而愤陈之弑逆，竟引兵归，曰：“汝能为帝，我岂不能帝耶！”据有全蜀之地，绝不与陈通。（《草木子》）
    二十二年五月辛未，明玉珍据成都自称陇蜀王，遣伪将杨尚书守重庆，分兵寇龙州、青州，犯兴元、巩昌等路。（《元史 顺帝纪》）
    玉珍为陇蜀王，因下令曰：“胡元运去，中国豪杰并起而逐之。予本乡农，因乱为众所推，殆自为保，岂为图人。迩者，义兵一起，群丑底宁，湖、湘向化。顾兹蜀地，久被青巾之乱，莫有为之剪除者。予奉天诛罪，岂能自安，已经殄殁凶徒，幸尔坐收全蜀。是乃天意，夫岂人谋。方今图为画一之规，与民共享太平之治。诚恐百姓不知，以予为争地杀人之师，非吊民伐罪之举，予取尔蜀于青巾之手，非取诸元。尔辈亦当复见中华文明之化，不可安于胡元之陋习也。更宜洗心从治，慎勿取恶招尤。”（《明氏实录》）
    至正二十一年辛丑四月，玉珍以刘祯为参谋。
    戊戌岁，玉珍攻完者都，道出泸州，宣使刘泽民曰：“此间有刘祯者，字维周，历官大名路经历，元进士也。有文章，能政事，避青巾李喜之乱，隐居方山，盍往见焉？”玉珍曰：“可与俱来。”泽民曰：“此可就见，不可坐致也。”明日，遂往见之，与语时事，玉珍喜曰：“吾得一孔明也。”延至舟中，即舟中拜为理问官，朝夕图议，预谋政事。至是，擢为王国参谋。朝夕侍讲书史，裁决政务。祯屏人从容说玉珍曰：“今天下大乱，中原无主。西蜀形胜之地，沃野千里，东有瞿塘可以达江左，北有剑门可以窥陇右。自遭青巾之虐，民物凋耗，明公加意抚绥，民幸苏息，人心归附，天命可知。且陈友谅弑主自立，明公必不肯听命也。此时若不称大号以系人心，部下将士皆四方之人，或思其乡土而去，明公尚难以自保全蜀，况欲图天下乎？”弗听。明日，祯又言，戴寿、张文炳力赞之。声息已彰于外，说服者多，玉珍不得已，乃咨谋于众，其议始定。（《平夏录》、《明氏实录》）
    至正二十二年壬寅（夏天统元年）春三月己酉，玉珍自称皇帝，即位于重庆，国号大夏，纪元天统，立妻彭氏为皇后，子升为皇太子。
    壬寅三月己酉，明玉珍称帝于重庆。（《太祖实录》）
    二十三年癸卯正月壬寅朔，四月，明玉珍僭称皇帝，建国号曰大夏，纪元曰天统。（《元史 顺帝纪》）
