<!-- { "loadSidebar": true } -->
    书曰：“曩因天革元命，四海鼎沸，群雄角逐，涂炭生民。朕以一旅之众，徙淮渡江，姑孰之捷，尔实在焉。时朕未知天命所向，无必取天下之心，凡遇元臣忠于所事者，未尝不悯其劳而惜其无成也。朕赖天地之灵，将士一心，旌旗所指，靡不服从。今天下已定，南极朱崖，北际燕云，一时豪杰，顺天爱民，悉来归我。独河东渠帅拥众北奔，比之关中诸人稍为崛强，然其顺天爱民，筹算之良，殆不若李思齐矣。大将军徐达，未至吐蕃，蜂屯蚁聚，复来攻城，战败俘擒之余，有若孤犭屯。故破竹之势，直指川蜀，云南、六诏使者相望，交趾、占城万里修贡，高丽称藩，航海来庭。于是卢龙戍卒，登、莱、浙东并海舟师，咸欲奋迅，一造辽沈。朕闻尔总其众，不忍重扰，特命使者告以朕意。使还，略不得其要领，岂以辽海之远，我师不能至欤？抑人谋不决，故首鼠两端欤？不然，必以曩时来归，未尽宾主之欢，谓朕不能虚怀耶？何相忘之深也！昔窦融以河西归汉，功居诸将之右，朕独不能为辽东故人留意乎？兹遣人再往，从违彼此，明白以告。哲人知几，毋贻后悔。”（《太祖实录》）
    洪武四年辛亥六月，太祖遣断事官黄俦赍书谕纳哈出。
    书曰：“前者万户黄俦回，闻将军威镇辽左，英资如是，足以保定一方。然既往不复，君子岂不察欤？昔在赵宋，君主天下，立纲陈纪，黎庶奠安。逮至末年，权纲解纽，故元太祖兴于朔方，世祖入主中国，此皆天道，非人力所能强为也。元之疆宇非不广，人民非不多，甲兵非不众，城郭非不坚。一旦红巾起于汝、颍，群盗遍满中原，其间盗名字者凡数人：小明王称帝于亳，徐真一称帝于蕲，陈友谅称帝于九江，张九四称王于姑苏，明升称帝于西蜀。彼四帝一王，皆拥甲兵；有二十万者，有二十五万者，有十五万者，有十万者，相与割据中夏，逾二十年。朕本淮民，为群雄所逼，因集众御乱，遂渡江与将军会于太平。比待他俘，特加礼遇，且知将军为名家，故纵北归，今又十七年矣。近年以来，朕见群雄无成，调兵四出，北定中原，南定闽、越，东取方氏，西收巴蜀，四帝一王，皆为我俘虏。惟元昏君奔北自亡，华夷悉定，天下大安，此天命，非人力也。贤人君子，宜必知之。近闻将军居金山，大张威令。吾兵亦守辽左，与将军旌旗相望。将军若能遣使通旧日之问，贡献良马，姑容就彼顺其水草，犹可自逞一方。不然，胡无百年之运，大厦既倾，非一木可支，衅之后先，惟将军自思之。”俦至金山，纳哈出拘不遣。（《太祖实录》）
    是月，元平章洪保保、马彦谋杀指挥同知刘益，右丞张良佐等擒彦杀之，保保走纳哈出营。良佐以其事来闻，上书中书省曰：“本卫地方辽远，僻处海隅，肘腋之间，皆为敌境。元子章高家奴固守辽阳山寨，知院哈喇张屯驻沈阳古城，开元则有丞相也先不花之兵，金山则有太尉纳哈出之众，互为声援。今洪保保逃往其营，必有构兵之衅。”（《太祖实录》）
    七月，上以刘益之变而元臣纳哈出等未附，以马云、叶旺为定辽都卫都指挥使，总辖辽东诸卫军马。
    洪武七年甲寅十一月，纳哈出复引兵寇辽阳，千户吴寿等击走之。
    洪武八年乙卯，纳哈出寇辽东，都指挥使叶旺大败其兵。
    乙卯十二月，纳哈出寇辽东。先是，上敕辽东都同曰：“今天寒冰结，虏必乘势入寇，宜坚壁清野以待之，慎勿与战，使其进无所得，退有后虑，伏军阻险，扼其归路，虏可坐致也。至是，果入寇，都指挥使马云等探知纳哈出将至，命盖州卫指挥吴立、张良佐、房皓等严兵城守。虏至，坚壁勿与战，及纳哈出至，见城中备御严，不敢攻，乃越盖州城径趋金州。时金州城垣未完，军士寡少，指挥韦富、王胜等闻虏至，督励士卒，分守诸城门，选精锐登城以御之。纳哈出部将乃剌吾自恃其锐勇，率数百骑，竟至城下挑战，城上发弩射之，乃剌吾被伤闷绝，遂获之，虏势大沮。富等复纵兵出击，纳哈出不利，虑援兵且至，引兵退走。以盖州有备，不敢经其城，乃由城南十里外沿柞河遁归。都指挥叶旺策其将退，先引兵趋柞河，自连云岛至窟驼寨十余里，缘河叠冰为墙，以水淋之，经宿皆凝冱，隐然如城，藏钉板于沙中，设陷马阱于平地，伏兵以待之，命老弱卷旗登两山间，戒以闻炮即竖旗。马云于城中亦立一大旗，令定辽前卫指挥周鹗及吴立等严兵以候，四顾寂若无人。已而，虏兵至，旺等候其过城南，炮发，伏兵四起，两山旌旗蔽空，鼓声雷动，矢石雨下，纳哈出怆惶北奔，趋连云岛，遇冰城，马不能前，皆陷入阱中，遂大溃。云于城中亦出兵追击，至将军山毕栗河，斩戮虏人马及冻死者甚众。旺等复乘胜逐至猪儿峪，获其士马无算，纳哈出仅以身免。旺等相庆曰：“非主上明见万里，授以神算，何能有此！”旺遣人送乃剌吾至京师，群臣请戮之，上不许，命为镇抚，赐以妻妾、田宅。（《太祖实录》）
    洪武十一年戊午八月，太祖遣使赍诏往金山，谕纳哈出。
    诏曰：“人生天地间，能观天地变化之机，知时识势而不失者，乃为杰丈夫。古人有云：活千人者其后必封。尔为元臣，忠则忠矣，何乃违天道，昧人事，而失德若是耶？昔者，尔被擒于江东，朕特纵尔归，此朕顺人心而生全尔也。大抵人蹈患难者，孰不欲脱患难而全其身？当时尔在俘囚之中，果愿死乎？生乎？若以此心度之，则必不敢肆其残忍矣。凡两军之间，有力不及汝者，被尔拘囚之，尔能以己之受患欲脱之心推及俘囚，尔必大昌，福及后嗣矣。尔乃不能以己心推之，尽杀勿顾，如去年冬尔将兵寇我辽境，回军之日，弃卒多矣，朕皆生全之，未尝轻杀一人。曩者，万户黄俦捧朕命而往，岂俦之所愿哉，实由朕命不得已也。且其人尝有恩于尔，何期尔不思好生恶死之情，一旦杀之，尔之患难为俦所生，俦之身为尔所杀。人可欺，天不可欺，天心监尔，祸将归焉。今尔与朕守边将士，旌旗相望，略较胜负，彼此相当，矢石之下，罹害者众。然已往之事不咎，未来者可不思乎？自今以往，若能通一介之使，雪前日之愆，朕亦不较。不然，必致生缚。于此之时，何面目以见朕？谕至，其审思之。”（《太祖实录》）
    十二月，诏谕故元丞相哈剌章、蛮子驴儿、纳哈出等，曰：“自有元多事，群臣有弃君亲而自苟全者，有抗朝命而自为者。目击耳闻，实非一人。卿等独奋忠仗义，卫君深塞，岁月如流，倏然十有一年。今闻尔君因疾而崩，在卿等可谓有终有始，良臣之名播矣。或闻欲立新君，其亲王有三，卿等正在犹豫之间。此三人皆元之嫡派，卿等诚坚忠贞之意，毋抑尊而扶卑，理应自长而至幼，此乃人伦正而天道顺也。若有贤愚之别，礼难备拘，从贤则吉。夫当流离之际，而为臣者，犹能竭力为之，不绝有元之祀，美声盈人耳，岂不难哉！苟或不然，尊卑贤愚，置之弗沦，但以立君为名，而内自有专生杀之威，则非人臣之道矣。况同类颉颃，彼此疑猜，当此之际，卿等富贵如风中之烛，命如草杪之霜，深可虑也。”（《太祖实录》）
    洪武十九年丙寅十二月，太祖命立沿边诸卫以备胡。
    上谕宋国公冯胜曰：“纳哈出据金山，数侵扰辽东，宜于大宁诸边隘，分兵置卫以控制之。”（《太祖实录》）
    洪武二十年丁卯正月癸丑，太祖命宋国公冯胜为征虏大将军，颍国公傅友德、永昌侯蓝玉为左右副将军，前军都督高皓参赞军务，率师二十万北伐。
    上谕胜等曰：“虏情诡诈，未易得其虚实，汝等慎无轻进，且驻师通州，遣人觇其出没。虏若在庆州，宜以轻骑，掩其不备。若克庆州，则以全师径捣金山，纳哈出不意吾师之至，必可擒矣。”既而，上复遣前所获番将乃剌吾北还，以书谕纳哈出及毛阃、撒里达温、蛮子、晃失台、和尚、伯兰等曰：“昔者天更元运，华夏奋争，朕自甲辰春，亲定荆、楚，归遣诸将，东平吴、越。洪武初，遂命中山武宁王、开平忠武王率甲士渡江越淮，以定中原，元君北奔深塞。于是息民于华夏，诸夷附者莫不奠安，今二十年矣。惟尔纳哈出等聚兵，愈出没不常意较胜负。由是乃刺吾留而未遣，今有年矣。朕推人心，谁无父母之念，夫妇之情，故特命其生还，以全骨肉之爱。且闻其善战，今遣北归，更益尔战将，他日再较胜负，尔心以为何如？呜呼！天之改物，气运变迁，果人事之必然耶？抑天道之使然耶？兹命仪礼司官前佥院蛮子、镇抚张允恭送乃剌吾抵尔所在，使者未审可还乎？余不多及。”（《太祖实录》）
    三月，冯胜等师出松亭关，筑大宁、宽河、会州、富峪四城，遂提兵驻于大宁。
    五月丙寅，上遣使赍敕谕大将军宋国公冯胜等曰：“往者庆州之捷，俘虏赴京者，皆云胡已北行，辽东送来降者，所陈亦同。五月五日，得军中遣至降胡。又云纳哈出弃金山巢穴，营于新泰州，去辽阳千八百里。朕计群胡虽起营北行，似若远遁，尚恐诡谋窃发，尤不可不为之备。况今天象水火相犯，迨至八月，天象屡有变异，卿宜严军令，整行伍，远斥候，以逸待劳，则必有当之者矣。”（《太祖实录》）
    五月庚午，冯胜留兵五万守大宁，率大军趋金山。
    辛未，上复遣使密敕大将军宋国公冯胜等曰：“前日以天象之变，戒卿等军中之事，严为之备，今观所征，其咎在虏，揆之人事，正与天合。宜乘机进取，不可稽缓。朕计纳哈出去金山未远，以兵促之，势必来降。且胡主谓我得志，无意穷追，必顺逐水草，往来黑山、鱼海之间，乘其趑趄，攻其无备，虏众可尽图也。”（《太祖实录》）
    六月丁酉，冯胜等进师金山之西。
    胜等至辽河之东，获纳哈出屯卒三百余人，马四十余匹，遂进师驻金山之西。是时，乃剌吾还至松花河见纳哈出，纳哈出大惊曰：“吾谓汝死矣，今日乃复得相见。”执手劳问殷勤。乃剌吾因谕纳哈出朝廷所以送还之意。纳哈出喜，即遣其左丞刘探马赤、参政张德裕随使者张允恭等至胜军献马，欲因以觇我，胜遣人送赴京师。既而，纳哈出送乃剌吾至漠北，虏主欲杀之，左右谏曰：“乃剌吾久被俘囚，今获生还，奈何杀之？”因得免还纳哈出所，备以朝廷抚恤之恩语其众。由是虏众多有降意。（《太祖实录》）
    癸卯，师逾金山至女直苦屯，纳哈出部将全国公观童来降。
    丁未，纳哈出来约降，大将军胜遣右副将军蓝玉至纳哈出营，尽降其众。
