<!-- { "loadSidebar": true } -->
    友定，姓陈氏，一名有定，字安国，福州福清县人，徙汀之清流。至正壬辰，寇起应募，署为巡检，累官福建行省平章政事，据守邵武、建宁、延平、福州、兴化、泉、漳、汀、潮诸路。洪武元年，被执，不屈，就诛。
    至正十二年壬辰，清流人陈友定应募击贼，破之，以为明溪寨巡检。
    友定，世农业，为人沈勇，喜游侠，乡人畏服之。壬辰兵起，所在骚动。汀州府判蔡公安至清流募民兵，友定以壮士见，公安与语，奇之，令统所集民兵署为黄土寨巡检。（《太祖实录友定本传》）
    友定，清流明溪人。幼孤，佣于橘州富室罗氏。虽病头疮，其状魁岸，有志略。即采樵为戏，辄设队伍。罗翁奇之，将以为婿。其妻不悦，呼为“疮头郎。”因失鹅而奔宿于邻舍王氏之门，其家梦虎踞门，得友定，大异之，乞于罗翁，妻以女。俾习商贩，辄折其赀，大困，充明溪驿卒。壬辰，寇起，宁化曹柳顺据曹坊，拥众数万，其党八十余突来明溪索马，众莫敢拒。友定被酒半酣，谕众绐而尽杀之。柳顺怒，率步骑千余将屠明溪。友定发老孺登寨，誓其侣赖政、孙通、胡璃等五百人乘柳顺营，自驰击之，斩获过当，遂迫屠曹坊，擒柳顺以归。事闻，授明溪寨巡检。（郭造卿撰《陈友定传》）
    陈友定从福建佥都元帅吴按滩不花讨汀、延、邵、建诸山寨，以功授清流县主簿，寻升县尹。
    寻升清流县尉，邻寇数十，皆所划平，升延平路总管。（郭撰《友定传》）
    吴按滩不花，将乐人，红巾寇据邵武，募义兵克复之，授福建行省参政。（《八闽通志》）
    至正十八年戊戌五月，陈友谅遣康泰、赵琮、邓克明等以兵陷邵武路。十一月，陈友谅兵陷汀州路，进攻清流，陈友定击却之。
    戊戌十一月癸卯，陈友谅将邓克明陷汀州。越庚子，进国清流，友定驻兵于县前平安寨，间道夜袭，大败之，追至宁化，清流以复。友定乃缮崆峡岭关寨及南北寨，守之。（郭撰《友定传》）
    至正十九年己亥十一月戊申，陈友谅兵陷杉关，友定力战，友谅兵乃退。
    岁己亥，陈友谅遣康泰取邵武，邓克明攻汀州，转略延平、将乐诸处。行省乃授友定汀州路总管以御之，战于黄土，获其将邓益，克明遁去。元拜友定行省参政。（《太祖实录陈友定本传》）
    秋，福建运粮数十万至京师。
    先是，朝廷以张士诚内附，封为太尉，且以岁饥，遣使徵海运。士诚据浙西，有粮；万国珍据浙东，有舡。两家相攻，粮竟不至。赖福建滨海，又为王土，独能运粮至京师。由是，京师民始再活。（《庚申外史》）
    后癸卯四月，守漳州右丞罗良遣僚佐由海道运粮抵辽东，以给行在军。诏授光禄大夫、封晋国公，仍守漳州。良遂设南诏屯田万户府。
    伍宗尧，清流人。元末盗起，邑人推宗尧为长。至正庚子，邓克明来侵清流，宗尧与其子四人率兵决战，皆死之，寇亦退去。（《八闽通志》）
    至正二十一年辛丑，邓克明复取汀州，进攻建宁，不克而还。友定遂复汀州，开分省守御，升左丞。
    辛丑岁，克明转掠永丰、宁都、石城、汀州宁化等县，遂陷宁昌，破杉关，掠光、泽，道顺昌以攻建宁，不克，还兵据抚州。是冬，大明将邓愈逼抚州。（《太祖实录》）
    邓克明皆胡廷瑞复陷邵武、延平，攻建宁，城西北立数十砦，以铁炮、火箭、云车、机弩攻突不少息，凡十有八旬，城中食且尽。平章完者帖木儿谓非陈总管不可解。八月壬辰，友定奉檄偕行，驰数十骑，突围入战，众欢呼曰：“陈总管来，吾属生矣！”友定叱守将阮德柔开北门，焚橄榄山砦，还夺水南砦，败之于菱角塘，万安州贼践溺者千余人，孙通等寻复建阳、崇安、浦城诸县。友定寻复邵武郡县，贼散走，辄遮杀之，度三关以遁。安抚使李国凤上其功第一，升福建行省参知政事。（郭《传》）
    按《元史 顺帝纪》壬寅五月，友定复汀州，称参知政事。则知《宝录》辛丑升左丞者误也，当以复建宁功升参知政事耳。郭《传》纪复建宁在壬寅岁，则又误矣。当依《宝录》载在辛丑为正。考予愈及克明本传则知之矣。
    至正二十二年壬寅（天完治平四年）五月乙巳朔，福建行省参知政事陈友定复汀州。
    壬寅五月，友定复汀州，凿九龙滩石，通舟楫，以运汀粮。（郭《传》）
    友定自延平南引兵，水陆并进，一由顺昌出将乐，一溯延平溪而上清流，会攻汀州，克其城。友定既复汀州，遂有据福建之志，威迫平章燕只不华。所收郡县仓库，悉入为家赀，收官僚以为臣妾，有不从者，必行诛窜，威镇闽中。（《秘阁元龟政要》）
    至正二十四年甲辰（天完治平六年），又置分省于延平，以友定为平章。
    于是闽中八郡皆友定所守。（《太祖实录》）
    先是十六年，置福建行中书省，及二十六年复置福建行枢密院。至是，天下大乱，福建诸路及广东潮州俱平章陈友定据而守之。
    建宁，十七年改建宁路总管府。二十二年立建宁分省，既而陈友定据之，复废分省。泉州，十八年立泉州分省，二十二年西域那兀那纳等窃据其地，二十六陈友定取之。漳州，二十二年漳州行中书分省右丞罗良据其地，二十六年陈友定取之。汀州、延平、邵武俱二十二年为陈友定所据。（《八闽通志》）
    至正二十五年乙巳二月己丑，元福建行省平章陈友定来侵处州。
    友定犯处州，大明参政胡琛往援，友定闻琛至，遁去。琛追至浦城，击败守将岳元帅，遂下浦城。（《太祖实录》）
    四月己丑，大明参军胡琛攻克建宁之松溪，获陈友定守将张子玉而还。
    五月，胡琛言：“近克松溪，获张子玉，余众败奔崇安，请发广信、抚州、建昌三路兵并攻之，因规取八闽。”上曰：“子玉骁将，今为我擒，彼必丧胆，乘势攻之，必无不克。”命指挥朱亮祖由铅山，建昌左丞王溥由杉关会琛进兵。（《太祖实录》）
    六月壬子，大明指挥朱亮祖等克崇安，进攻赶超要，参军胡琛被执，死之。
    时陈友定将阮德柔婴城固守，亮祖欲攻之，琛视氛不利，亮祖迫琛使进。德柔兵屯锦江，逼琛阵后，亮祖督战益急，琛不获已，进击之，破其二栅。德柔尽率精锐，围琛军数重。日已暮，琛突围而出，德柔伏兵忽起，琛马蹶被执，送于友定。友定初甚敬礼之，会元使至，督迫，遂遇害。（《太祖实录》）
    友定赴建宁，遣阮德柔兵四万屯锦江，绕琛背以断归路。琛破其二寨，友定率牙将赖政等二千余人突与琛战，德柔逆兵夹攻，琛马蹙被执，颇宽遇之。琛为具道上威德，并道天命所在，援窦融归汉事以感之。友定笑曰：“己既被执，而且诱人不忠，何耶？”太祖遣使以良马、金币赎琛，会元使至，督逼之，遂杀琛并其使。（郭撰《友定传》）
    按：《实录》“琛为德柔兵所执。”而《神道碑》及《行述》俱云：“琛破其二寨，友定惧，帅精锐围我营，公突阵与决战，马蹶被执。”盖《碑》与《行述》所纪为详，而《实录》从其略也。郭《传》载此战尤核。
    至正二十六年丙午，陈友定平兴化、泉州二路。
    丙午岁，兴化林珙与惠安陈同、柳伯顺仇杀，引番阿巫那及亦思巴奚兵，攻劫累年。时伯顺据兴化，行省檄友定讨捕番寇，遂拥兵南下。四月，阿巫那党白牌、马合谋、金阿里等攻兴化迎真门，友定之子宗海已领兵夜入城中。明日，开西、南二门，纵兵而出，白牌等见城门骤开，已疑，及见兵出，旗服鲜明，步伐整肃，益恐。亦思巴奚所恃者，弓箭、刀牌。宗海兵直前抟执之，亦思巴奚大败，僵尸数千，追擒白牌等杀之，余众奔溃。所在农民以锄挺击攀杀，惟逸四骑去。是日，友定师至，抚集军民，完复路治，声势赫然。伯顺在城中，听令，而同及珙皆敛兵奉约束。先是，泉州赛甫丁据福州路，战败，余众航海还据泉州，故有阿巫那之乱。友定命宗海督伯顺及同等兵合珙水军，并攻泉州，友定自以师继之。五月，克泉州，擒阿巫那等。至是，兴、泉三郡始免亦思巴奚之祸。（吴源《至正近说》，郭撰《友定传》同）
    八月戊寅，元以李国凤为中书左丞，陈友定为福建行省平章政事。
    八月，晋行省平章，修城池，缮守备，分遣诸将各守郡县。（郭撰《友定传》）
    九月，陈友定陷漳州路。
    长汀人罗良，授漳州总管，与友定素有却。九月，友定使至漳，良独不下，乃以书责友定，友定大怒，益发兵攻之。良使三千人操强弓毒矢，伏江东以待之，诫有警，勿轻移。一夜，友定以兵千人夜攻海仓寨，扬言夺海州，乘潮直下。千夫长张右古等违良节制，悉兵赴之，友定兵遂渡柳营江，士卒惊溃，良迎战于马岐山，败绩，遂围城。环攻旬月，良誓死以守，城中矢石俱尽。良尝诛百夫长卢清，其子善徵在幕下，延友定入城，良与巷战，死之，友定遂据漳州。以其地势完固，乃凿山以泄之，而缩城之西北。凡平闽诸寨三百余，奄有潮州，以行省郎中王翰德望素着，表授潮州总管兼循、梅、惠州。（郭撰《友定传》）
    友定既为平章，发兵讨省内未服者，远近闻风献城，无敢角者，惟良卓然不屈，以书责之，曰：“足下为参政，国之大臣也。汀州之复，乃其职耳，可以功高自恣耶？燕只平章，足下之僚长也，可以威而迫之耶？夫非其君命而得郡邑者，人人皆得而诛之矣。今郡邑之长，君命也，固不可以加﹃；百司之职，君役也，固不可以加窜。足下破郡邑为家赀，驱官僚为臣妾，口言为国，心实私耳。跬步之际，真伪甚明，不知足下将为郭子仪乎？将为曹孟德乎？”友定得书大怒，益兵攻漳州，檄曰：“早降则终享富贵，不降则噍类无遗。”（《袭飞纪略》，《鸿猷录》同）
    至正丙午，省丞陈友定命总制郡事。理问张某改筑东、西、北三面，亲旧基小二千余丈，独南一面仍其旧，浚河三百五十九丈。
    王翰，庐州人，江浙行省郎中，元亡，屏居永福山中，洪武中，以荐被徵，自裁。（并《八闽通志》）
    按：罗良事不见正史，俟更考之。
    十二月，陈友定将建宁阮德柔遣使来纳款。
    诏德柔以原官守郡，德柔卒为友定所并。（见《章溢传》）
    至正二十七年丁未五月戊寅，元以空名宣敕遣付福建行省平章政事曲出、陈友定同验有功者给之。
