<!-- { "loadSidebar": true } -->

    国初群雄事略 明 钱谦益
    ●序
    序录开国群雄，首滁阳、亳都者，何也？志创业也。数月而馆甥，期年而别将，脱真龙于鱼服之中，而借以风雷，傅之羽翼。滁阳之于圣祖，其亦天造草昧，有开必先者乎！元失其鹿，斩木揭竿，鱼书狐呼之徒，汝、颍先鸣，淮、徐响应，濠城遥借声势，因缘起事，而滁阳位又在四雄之下。彭、赵，徐城之逋寇也，俨然踞坐堂皇，指挥奔走，所谓微乎微者也。滁阳既殁，孤军无倚，假滦城之虚名，嘘崖山之余烬，用以部署东南，号令天下。定台城，开吴国，建帝王万世之业。日月出而爝火熄，于是龙凤之君臣事业，风销烟灭，杳然荡为穷尘，而沦为灰劫矣。嗟夫！安丰之擐甲，宁逆耳于青田；瓜步之胶舟，终归狱于德庆。汉祖天授，不讳受命于牧羊；光武中兴，聊复称帝于铜马。用是系以年月，疏其终始，仿司马迁《楚汉月表》之意，俾后世有观焉。昔张衡上书谓：“更始居位，光武初为其部将，然后即真。宜以更始之号，建于光武之初。”然则龙凤之号，或亦高皇帝之所不废也。次伪天完，次伪汉，次伪夏，志割据也。次东吴，次庆元，志盗窃也。天命不僭，夷狄有君，故以扩阔、陈友定终焉。于乎！有元非暴虐之世，庚申非亡国之君也，惟其聪明自用，优柔不断，权分椒涂，政出奸佞。宠赂于焉滋章，纪纲为之委替。沙河之溃师，费以亿万，而败将归踞于台端；高邮之围寇，功在漏刻，而大军立卸于城下。省院之驳议未决，而航海之宝贿直达于宫中；江淮之壁垒方新，而旷林之干戈相寻于阃外。驯至抚军之院，朝设而夕罢；讲解之书，此奉而彼格。南讨之诏旨甫出河北，而北征之师旅已捣燕南。然后仰观乾象，而喟然知事之不可为也，宁有及乎！《诗》不云乎：“殷鉴不远，在夏后之世。”后之人主读仪鉴之诗，而以庚申为前车，虽与天无极可也。
    书成后之十六年涂月朔，旧史官钱谦益谨叙
    ●卷一
    ○宋小明王
    王名林儿，姓韩氏，其父山童，栾城人。至正十五年二月，刘福通等迎立即位于亳，建国号曰宋，改元龙凤，又号小明王。在位凡十有二年，丙午冬十二月殁于瓜埠。
    至正十一年辛卯五月辛亥，颍州妖人刘福通作乱，以红巾为号，陷颍州。
    初，栾城人韩山童，祖父以白莲会烧香惑众，谪徙广平永年县。至山童，倡言天下大乱，弥勒佛下生，河南及江淮愚民皆翕然信之。福通与杜遵道、罗文素、盛文郁、王显忠、韩咬儿等复鼓妖言，谓山童实宋徽宗八世孙，当为中国主。福通等杀白马、黑牛，誓告天地，欲同起兵为乱。事觉，县官捕之急，福通遂反。山童就擒，其妻杨氏，其子韩林儿逃之武安。（《元史 顺帝本纪》）
    先是，至正庚寅间，参议贾鲁，以当承平之世，欲立事功，首劝丞相脱脱开河北水田，造至正交钞，皆不克行。及河决南行，又劝脱脱求禹故道，开使北流，身专其任。濒河起集丁夫二十六万余人，朝廷所降食钱，官吏多不尽支，河夫多怨。韩山童等因挟诈，凿石人，止一眼，镌其背曰：“莫道石人一只眼，此物一出天下反。”预当开河道埋之。掘者得之，遂惊乱。是时，天下承平已久，法度宽纵，贫富不均，多乐从乱。不旬月，众殆数万人。（叶子奇《草木子》）
    先是，庚寅岁，河南、北童谣云：“石人一只眼，挑动黄河天下反。”及鲁治河，果于黄陵冈得石人，一眼，而汝、颍妖寇遂乘时而起。（胡粹中《元史续编》）
    至正十一年，濮州遂安童谣云：“挖了石佛眼，当时木子反。”是年秋，芝麻李称王。
    五月，颍州红军起，号为香军，盖以烧香礼弥勒得名也。其始出赵州栾城韩学究家，已而河、淮、襄、陕之民，翕然从之。故荆、汉、许、汝、山东、丰、沛以及两淮红军皆起应之。起颍上者，推杜遵道为首，破成皋，据仓粟，从者数十万，陷汝宁、光、息、信阳。起蕲、黄者，宗彭莹玉和尚，推徐贞逸为首，陷德安、沔阳、安陆、武昌、江陵、江西诸郡。起湘、汉者，推布王三、孟海马为首。布王三号北锁红军，奄有唐、邓、南阳、嵩、汝、河南府；孟海马号南锁红军，奄有均、房、襄阳、荆门、归、峡。起丰、沛者，推芝麻李为首。（《庚申外史》）
    韩山童诈称徽宗九世孙，伪诏略曰：“蕴玉玺于海东，取精兵于日本。贫极江南，富夸塞北。”盖以宋广王走崖山，丞相陈宜中走倭。托此说以动摇天下，当时贫者从乱如归。朝廷发兵诛之，虽即擒获，而乱阶成矣。（《草木子》）
    十二年五月，监察御史彻彻帖木儿等言：“河南群盗辄引亡宋故号以为口实，宜以瀛国公子和尚赵完普及亲属徙沙州安置，禁勿与人交通。”从之。（《元史》）
    壬申，命同知枢密院事秃赤以兵讨刘福通，授以分枢密院印。
    朝廷闻红巾起，命枢密院同知赫厮、秃赤领阿速军六千，并各支汉军，讨颍上红军。阿速者，绿睛回回也，素号精悍，善骑射，与河南行省徐左丞俱进军。三将沉湎酒色，军士但以剽掠为务。赫厮军马望见红军阵大，扬鞭曰：“阿卜！”阿卜者，言走也。于是所部皆走。至今淮人传以为笑。其后，赫厮死于上蔡，徐左丞为朝廷所诛。阿速军不习水土，病死者过半。（《庚申外史》）
    刘福通据成皋，攻破罗山、上蔡、真阳、确山，遂犯舞阳、叶县等处。
    六月，汴梁路同知黄头守项城县，被执，不屈死。时尚乘卿那海戍项城，谓子伯忽都、侄阿剌不花等曰：“狂贼新执黄头，势悍突甚，与其坐毙，孰若进讨。苟天未厌乱，吾一门不忝卞尚书矣。”伯、阿等曰：“大人誓许国，儿辈何爱死！”遂力战，多所杀获，卒以援绝，咸死之。七月，安东万户朵哥、千户高安童并中流矢死颍州。（王逢《死节诗后序》）
    西台御史张桓谢职居确山县，贼久知桓名，袭获之，罗拜，请为帅。弗听。囚六日，仰天詈叱，屡唾贼面。贼知终不可屈，遂刺之。（《元史》）
    妻孥九人并遇害。（王逢《序》）
    八月丙戌，萧县李二及老彭、赵君用反，攻陷徐州。（赵君用，《太祖实录》作赵均用。）
    李二号芝麻李，亦以烧香聚众而反。芝麻李，邳州人也。值岁饥，其家惟芝麻一仓，尽以济人，故得此名。贾鲁挑黄河，所在废业，芝麻李与邻人赵君用谋起事，曰：“朝廷多事，百姓贫苦无告，吾闻颍上香军起，官军无如之何，此男子取富贵之秋也！”君用者，赵社长也。谓李曰：“我所知某人、某人可用，燕城南彭二勇悍，有胆略，我当为汝致之。”乃往，入门见其方砺斧斤，问之曰：“汝将何为？”彭二应曰：“官府不足靠，日夜伺州县赈济，饥无所得，将伐薪入城换米吃耳。”君用呵之曰：“好男子，何处不得一顿饱饭吃耶！汝能从我，岂但衣食而已，富贵由汝。”彭二即解其意，应曰：“其中有芝麻李乎？”君用曰：“然。”遂引见芝麻李，因得八人，歃血同盟。八月十日，伪为挑河夫，夜投徐城。留城中，门卒拒之，曰：“我挑河夫也。借一宿何伤？”其半因突入，其半在外。夜四更，城内四火，城外亦四火应之。既而复合为一，城内外呐喊相应，城内四人夺军仗斩关，城外四人突入，同声叫杀。民皆束手从命。天明，树大旗募人为军，从之者近十余万。造浮桥四出掠地，奄有徐州近县及宿州五河、虹县、丰、沛、灵璧，西并安丰、濠、泗。事闻，朝廷省吏抱牍题曰“谋反事”。脱脱观其牍，改题曰：“河南汉人谋反事。”识者知元不复能有天下矣！河南汉人可尽诛乎！其后，张士诚起淮海，赵明远起徐州，毛贵起山东，明元帅起四川。独本朝龙兴淮南，即以建康为天下根本。先是，童谣曰：“富汉莫起楼，贫汉莫起屋，但看羊儿年，便是吴家国。”迨本朝定都建康，筑郊坛于南门，郊天受命，改至正二十七年为吴元年，实丁未也，岂不验哉！（《庚申外史》）
    蕲州罗田县徐贞一，名寿辉，与麻城人邹普胜等以妖术阴谋聚众，遂举兵为乱，亦以红巾为号。九月，刘福通陷汝宁府及息州、光州，众至十万。
    福通攻汝宁。九月，汝宁知府完哲、府判福禄获图连抗十日，城垂陷，仰天呼曰：“臣等义不辱！”竟投水中。（王逄《诗序》）
    壬子，命御史大夫也先帖木儿知枢密院事，及卫王宽彻哥总率大军出征河南妖寇。
    汝、颍之间妖寇聚众反，以红巾为号，襄、樊、唐、邓皆起而应之。脱脱乃奏以弟也先帖木儿为知枢密院事，将诸卫军十余万讨之。（《元史 脱脱传》）
    十月，命知枢密院事老章以兵同也先帖木儿讨河南。
    十二月辛丑，也先帖木儿复上蔡县，擒韩咬儿等至京师，诛之。
    十二月，宣徽院使帖木儿、河南万户察罕，相继鏖死南阳卧龙冈下。（王逄《诗序》）
    是月，布王三陷邓州、南阳。（《庚申外史》）
    至正十二年壬辰正月，命逯鲁曾为淮东添设元帅，统领两淮所募盐丁五千讨徐州。
    淮东元帅逯善之上言：“官军不习水土，宜募场下盐丁，可以攻城。”又有淮东豪民王宣亦上言：“盐丁本野夫，不如募城墅し勇惯捷者，可以攻城。”前后各得三万人，皆黄衣、黄帽，号曰黄军。脱脱用以攻徐州，一鼓克之。（《庚申外史》）
    正月，孟海马陷襄阳，徐真逸陷湖广。（《庚申外史》）
    二月乙亥朔，定远人郭子兴、孙德崖及俞某、鲁某、潘某等起兵，自称元帅，攻拔濠州，据其城守之。
    是年正月，定远县富民郭姓者，烧香聚众，称亳州制节元帅，起定远县。二月二十六日克濠州，三月初二日克曹县。（俞本《皇明记事录》）
    三月壬子，河南左丞相太不花克复南阳等处。
    太不花，弘吉剌氏。时老章出师久无效，诏太不花将兵往代之。未期月，平南阳、汝宁、唐、随，又下安陆、德安等路，军声大振。（《元史 太不花传》）
    脱脱调太尉阿吉剌攻汝宁。汝宁红军惧，退保亳州。阿吉剌攻平汝宁城。（《庚申外史》）
    辛酉，命亲王阿儿麻以兵讨商州等处贼，以巩卜班知行枢密院事。
    赫厮既死，朝廷别命平章巩卜班为将，领侍卫汉军，合爱马鞑靼军，合数万众屯汝宁沙河岸，日夜沉溺酒色，醉卧不醒。敌人偷营，遽失大将所在。次日阅死人，得其尸死人中，军遂退数百里，屯项城县。（《庚申外史》）
