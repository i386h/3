<!-- { "loadSidebar": true } -->
    谕曰：“昔帝王之得天下，当大功垂成之际，尤必广示恩信，虽素相仇敌者，亦皆收而并用之，所以法天地之量，而成混一之业也，朕自起兵淮右，收揽群雄，平定华夏，惟西北边备未撤，盖以汝守孤城，保其余众，远处沙漠，朕甚念之。是用特与湔涤，示兹至怀，必能知时达变，慨然来归。其部下将帅及各部流移军士，多我中土之人，果能革心从顺，文武智谋，当一一用之。有愿还乡者听，其贺宗哲、孙翥、赵恒等，朕悉涵容，皆所不计。投机之会，间不容发。朕言不再，其审图之。”（高皇帝《御制文集》）
    十二月，元将王保保侵兰州。
    保保知大军南还，以兵袭兰州，指挥张温拒守，保保进攻不利，乃引去。（《太祖实录》）
    洪武三年庚戌正月，元兵犯兰州。
    正月初三日夜半，有马衔山民王黑子叩临洮城门，报曰：“元小总兵军马已围兰州，指挥俞光被擒，哨兵将至矣。”指挥韦正登城设备，达旦，哨果至，闻有备而回。元兵攻兰州，百计不能克，兵众食乏，互相杀食，主将不能禁。三月，大将军达、右副将军和、左副将军愈督兵四十万援之。
    癸巳，太祖以王保保为西北边患，命徐达为征虏大将军，李文忠为左副将军，往征沙漠。
    上曰：“王保保方以兵临边，今舍彼而取元主，失缓急之宜。吾欲分兵为二道：大将军自潼关出西安，捣定西，以取王保保；左副将军出居庸，入沙漠，以追元主。使其彼此自救，不暇应援。元主远居沙漠，不意我师之至，如孤豚之遇猛虎，取之必矣。”诸将受命而行。时王保保驻兵安定县之西，入侵兰州，无所得而去，乃纵游兵，四出被其扰。（《太祖实录》）
    三月戊午，大将军达师至定西。
    王保保退屯车道岘。达进兵沈儿峪，遣左副将军邓愈直抵其垒，立栅以逼之。（《太祖实录》）
    兵至定西乾沟，达谕将士曰：“我在此安营，元兵必弃围赴战。及彼至，吾已息兵二日，与战必胜矣。”居二日，小总兵果留围城之兵，率部下赴敌。达令陕西运粮相继，元兵食愈乏。四月初五日，达令各卫士卒轮昼夜惊扰之，元兵饥甚而不得息。初七日夜，不令军士扰之，俟元兵睡熟，选将士造其中军劫之。元兵大溃，小总兵遁去，部下将帅悉擒至兴元斩之，士卒派录各卫，随征成都。（俞朱《纪事录》）
    四月，王保保走和林。
    大将军驻沈儿峪口，与保保隔深沟而垒，日数交战。保保发兵千余，由间道从东山下潜劫东南垒，东南一垒皆惊扰，达亲率兵击之，乃退。明日，力战，大败保保兵于川北乱冢间，擒元剡王、文济王及国公阎思孝、平章韩札儿、虎林赤、严奉先、李景昌、察罕不花等一千八百六十五人。保保仅与妻子数人从古城北遁去，至黄河，得浮木以渡，遂由宁夏奔和林。爱猷识理达腊复任以事。（《太祖实录》）
    丙戌，元帝殂于应昌。
    五月癸卯，大明兵袭应昌府，皇孙买的里八剌及后妃并宝玉皆被获，皇太子爱猷识礼达腊从十数骑遁。
    洪武四年辛亥九月丙辰，册故元太傅、中书右丞相、河南王王保保女弟为秦王爽妃。
    时妃有外王父丧，上命廷臣议之。礼部尚书陶凯奏：“大功以下，虽庶人亦可成婚，况王妃无服。”上遂令中使及女史往谕妃家，行纳征发册礼。册曰：“朕君天下，封诸子为王，必选名家贤女为之妃。今朕第二子秦王爽年已长成，选尔王氏，昔元太傅、中书右丞相、河南王之妹，授以金册，为王之妃。尔其谨遵妇道，以助我邦家。敬哉！”（《太祖实录》）
    按：保保姓王氏，为李察罕之甥。今秦王妃曰“选尔王氏”，知为保保本生妹也。曰“有外王父丧”者，盖即察罕之父梁王阿鲁温也。
    洪武五年壬子正月，太祖遣征虏大将军徐达、左副将军李文忠、征西将军冯胜，率师征王保保。
    上御武楼与诸将论边事，徐达曰：“王保保出没边境，遁居和林，宜剿绝之，得兵十万足矣。”上曰：“兵须十五万，分三道以进。大将军由中路出雁门，扬言趋和林，而实迟重，致其来击之，必可破也。左副将军由东路自居庸出应昌，掩其不备；征西将军由西路出金、兰，取甘肃，以疑其势。卿等宜益思戒慎，不可轻敌。”（《太祖实录》）
    二月，蓝玉兵至土剌河，与王保保遇，击败其众，保保遁去。
    五月，徐达兵至岭北，与虏战，失利，敛兵守塞。
    先是，洪武元年，刘基乞归将行，言于上曰：“扩廓帖木儿虽可取，然未可轻，愿圣明留意。”其后定西失利，扩廓帖木儿竟北走沙漠。（《太祖实录 刘基本传》）
    洪武三十年六月，敕谕晋王今上曰：“吾用兵一世，指挥诸将，未尝败北，致伤士卒，正欲养锐，以观时变。夫何诸将日请深入沙漠，不免疲兵于和林，此盖轻信无谋，以致伤生数万。”（《太祖实录》）
    高帝谓天下一家，尚有三事未了：一、少传国玺，一、王保保未擒，一、元太子无音问。分三路出讨至漠北，大败，死者前后约四十余万人。（《草木子余录》）
    按：《实录》云“伤生数万”，《草木子》则云“四十余万”。盖通前后征胡而言。
    洪武六年癸丑六月，王保保遣兵寇雁门。
    保保兵据南、北二山，守关指挥吴均拒却之。（《太祖实录》）
    十一月，大将军徐达击王保保兵于大同北。
    是月，上遣使谕大将军达等曰：“近闻王保保欲来求和，必非实意。其步将普贤奴、乃儿不花、魁的斤等各将人马，恐假此来扰我边，须多伏精兵，盛为之备。近术士张铁冠言子月有战，卿等未可即还。”时达等还自朔州，至代县，闻王保保兵至大同北，即率师往击之。至猫儿庄，遇大雪，退营雁塔堡，遣裨将掩捕怀柔胡骑，至三角村，擒武平章、康同佥，获马八千余匹而还。（《太祖实录》）
    洪武七年甲寅九月，太祖遣崇礼侯买的里八剌北归。复遗其父爱猷识里达腊织金、文绮锦衣各一袭。
    洪武八年乙卯八月，故元将王保保卒。
    保保自定西之败走和林，爱猷识理达腊复任以事，后从徙金山之北，至是卒于哈剌那海之衙庭。其妻毛氏亦自经死。（《太祖实录》）
    后二十一年四月，蓝玉兵至捕鱼儿海，詹事院同知脱因帖木儿将逃，失马，窜伏深草间，擒之。七月，与枢密院知院托台谋叛，托台发其事。命玉逮问，擒之于蓟州。脱因帖木儿者，王保保之弟也。以其同知詹事院，故又称为詹同云。（《太祖实录》）
    元灭，其臣拥兵不降者，惟扩廓帖木儿。太祖尝获其家属，厚恩以招徕之，终不至。一日，大会诸将，问曰：“我朝谁为好男子？”或对曰：“常遇春。领兵不过十万，所向克捷，此好男子也。”上曰：“未若王保保，斯所谓好男子也。”其后，民间每相诮曰：“常西边拿得王保保来耶！”至今遂成谚语。（姚福《清溪漫笔》）
    野史断曰：平定江淮，大事也。庚申帝漫尔而付之扩廓，扩廓亦漫尔而受命，其根本已非矣。而又庚申帝宣淫于上，扩廓肆愚于下，上淫而下愚，上虐而下暗，处则昧经邦之大计，出则昧兵家之神机。及大兵一动，君臣俱及其祸，岂不宜哉！（《庚中外史》）
    高岱论曰：扩廓强捍善用兵，以逋逃垂尽之势，犹能转战千里，屡挫不衰。中山自入中原，未尝少衄，独陇右之克甚艰，至多斩杀其部曲。暨其运终祚讫，远遁沙漠，而不为亡国之俘。我太祖激厉诸将，尝曰：“王保保，天下奇男子也！”岂非深羡之耶。（《鸿猷录》）
    ●卷十二
    ○海西侯纳哈出
    纳哈出，木华黎裔孙也。至正乙未，被我师所擒，纵之北还，官至署丞相，封开元王。洪武十九年五月归降，九月封海西侯，食禄二千石，赐铁券。二十一年七月辛丑，卒于武昌舟中。
    至正十五年乙未，大明兵克太平，执其万户纳哈出。
    十二月，大明太祖高皇帝释元万户纳哈出，遣之北归。
    上初获纳哈出，以为元世臣子孙，待之甚厚。纳哈出居常郁郁不乐，上遣降将万户黄俦察其去就，俦见纳哈出言上所以待遇之意。纳哈出曰：“荷主公不杀，诚难为报。然我北人，终不能忘本。”俦以告上，上曰：“吾固知其心也。”谓徐达等曰：“纳哈出，元之世臣，心在北归，今强留之，非人情也。不如遣之还。”达等以为虏心难测，若舍之去，恐贻后患，不如杀之。上曰：“无故而杀之，非义。吾意已决，姑遣之。”因召纳哈出及降臣张御史谓之曰：“为人臣者，各为其主，况汝有父母、妻子之思念，遣归，仍从汝主于北。”因资而遣之，纳哈出等辞谢而去。（《太祖实录》）
    洪武二年己酉四月，太祖遣使以书与元主，又以书谕纳哈出。
    上闻元将纳哈出拥兵据辽阳为边患，乃遣使以书与元主曰：“朕闻自昔有国家者，必知天命去留之机，审人事成败之势，进可以有为，退可以自保，此理之必然。曩者，君之祖宗起自北方，奄有中土，兵强事举，华夷咸服。及君嗣位之时，中外犹安，兵甲非不众，人材非不盛，一旦多故，天下鼎沸，处置乖方，力莫能御，以致豪杰分争，生民涂炭。朕本淮右布衣，不忍坐视，因人心之所向，遂仗义兴兵，群雄所据之地，悉为我有，君亦知天命所在，逊于沙漠。朕师非不能尽力穷追，以君知时通变，于心有所不忍。近闻兵扰边陲，民罹锋镝，岂君之故将妄为生事耶？亦君失算而使然耶？若果不知自省，而犹为此举，则是不能识机度势，恐非君之福也。朕今为君熟计，当限地朔漠，修德顺天，效宋世南渡之后，保守其方，弗绝其祀，毋为轻动，自贻厥祸。”又以书谕纳哈出曰：“将军昔自江左辞还，不通音问，十五年矣。近闻戍守辽阳，士马强盛，可谓有志之士，甚为之喜。兹因使通元君，道经营垒，望令人送达。所遣内臣，至将军营，即令其还。书不多及。”
    洪武三年庚戌五月，太祖遣使复以书谕纳哈出。
