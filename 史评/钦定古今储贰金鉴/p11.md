<!-- { "loadSidebar": true } -->
　　阿裕实哩达喇顺帝长子母鄂勒哲呼图克【按鄂勒哲呼图克原作完者忽都今译改后仿此】皇后竒氏至正十三年诏立爲皇太子帝在位久怠于政太子春秋日盛军国事皆所临决后与太子遽谋内禅谕意丞相太平太平不答召至宫举酒由前意太平依违而已是时太子欲尽逐帝左右令御史劾帝所亲昵御史中丞图噜特穆尔未及奏而所令御史被迁官太子疑太平子额森呼圗克泄其事决意去太平政柄知枢密院事努都尔噶闻之数于帝前左右之故太子未得逞十九年十二月太子以左丞成遵叅知政事赵中皆太平所任用令御史诬其赃罪杖杀之二十一年九月阿勒呼木特穆尔兵逼上都太子言于帝令以太平爲畱守实欲置之死地会有引兵缚阿勒呼木特穆尔至军前者太平不受送阙下诛之宦者保布哈托欢【按托欢原作脱欢今译改后仿此】内侍太子外纳绰斯戬多骄恣不法御史傅公让劾之忤太子意坐左迁治书侍御史陈祖仁上书极谏太子怒令御史大夫鲁达实传谕祖仁以托欢等初无是事御史纠言不实已与美除昔裕宗爲太子凡事合奏者皆许啓闻非独我今日也祖仁乃复上书切言之台臣皆请罢于是太子以其事闻二人乃辞退帝又特令鲁达实谕旨祖仁复上疏论之帝大怒祖仁等皆左迁时鲁达实乃力持其事太子恶之谮于帝前遣之归初绰斯戬徇太子防诬鲁达实额森呼图克等谋不轨锻錬具狱帝知其无辜数谕太子寝事太子不从而绰斯戬保布哈皆附太子必穷究之额森呼图克等贬死又图沁特穆尔先与中书左丞额森布哈有隙额森布哈因谮其诋毁朝政而博啰特穆尔者素与图沁特穆尔善遣人白其非罪太子怒下诏削博啰特穆尔官职夺其兵博啰特穆尔輙拒命遂诏库库特穆尔【按库库特穆尔原作扩廓特穆尔今译改后仿此】出兵讨之博啰特穆尔知诏命调遣皆绰斯戬之所爲令图沁特穆尔举兵向阙知院伊苏【按伊苏原作也速今译改后仿此】等迎战不利太子率兵出古北口东走兴松图沁特穆尔兵至清河遣人即军中问故以必得绰斯戬及保布哈爲对乃执二人畀之皆爲所杀遂复博啰特穆尔官仍守御大同图沁特穆尔并授平章政事引军还大同先是太子至路儿岭诏追及之还宫遂命库库特穆尔调兵分道进兵讨博啰特穆尔博啰特穆尔畱兵守大同自率兵与图沁特穆尔鲁达实等复大举向阙太子率师拒之不利复出奔博啰特穆尔既専国事数遣使请太子还不报二十五年太子发诸路兵进讨博啰特穆尔大怒僞爲皇后书召太子遣兵攻上都之附太子者七月博啰特穆尔及鲁达实圗沁特穆尔等皆伏诛九月太子还大都方太子之奔太原也欲谋自立及还宫后传旨令库库特穆尔以重兵拥太子入城胁帝禅位库库特穆尔知其意未至京城三十里即防遣大军以数骑入朝太子深衔之二十八年明兵大至帝同太子避兵北行京城陥后二年帝殂太子从数十骑遁
　　【臣】等谨按顺帝预立太子令其临决军国重事是权已下移兼以帝在位久怠于政事遂宠结近侍讐害廷臣诸形悖戾建储之至斯极矣伏读
　　御批通鉴辑览谓太子与竒后初旣思爲内禅之谋继复图爲胁要之举其不知有君父逆恶已无可解坐致奸徒横恣内乱迭生宗社沦亡流离遁去良由顺帝孱弱事先不能防祸至不能救诚如
　　御批所引荀卿之言父报讐而子行刦者也可不戒哉






　　钦定古今储贰金鉴卷五
　　钦定四库全书
　　钦定古今储贰金鉴卷六
　　明
　　惠帝
　　惠帝讳允炇太祖洪武二十五年立为皇太孙太祖子懿文太子标第二子也先是太子卒帝谓羣臣曰太子不幸至此古云国有长君社稷之福朕意欲立燕王何如燕王名棣太祖第四子也时学士刘三吾进曰皇孙年富世嫡之子子殁孙承嫡统礼也即立燕王置秦晋二王于何地帝大哭而罢然以三吾言遂立允炇为皇太孙三十一年闰五月太祖崩太孙即位先是黄子澄以翰林院修撰充东宫伴读方帝为太孙时尝语之曰诸王尊属拥重兵奈何对曰诸王防卫兵仅足自守倘有变临以六师其谁能支及即位命子澄与齐泰同叅国政是年秋七月周王橚子有爋告橚谋不轨辞连燕齐湘三王帝问泰与子澄泰欲先图燕子澄曰不然周燕之母弟削周是翦燕之手足而燕可图也谋定乃命李景隆以偹邉为名猝至开封执周王以归废为庶人时用事者多议削藩燕王棣自帝为太孙时即懐窥觊及是僧道衍劝棣举事棣一切隂事皆与道衍谋久之事益露上变者日甚帝用齐泰议更置守臣以工部侍郎张昺为北平布政使都指挥使谢贵张信掌北平都司并受宻命伺察燕事防燕山卫百户倪谅告变帝下诏让棣遣中官逮王府僚属谢贵张昺以军士列九门防守张信叛附于棣以情输之棣乃用道衍计潜纳勇士入府守卫及朝使至棣伪官校置庭中绐贵昺入执杀之举兵反乃上书于朝指齐泰黄子澄为奸臣请入清君侧称其兵曰靖难书闻帝削棣属籍废为庶人命耿炳文帅兵讨之八月炳文败绩召还以李景隆为征虏大将军代炳文二年夏四月景隆兵败奔徳州冬十月诏景隆还三年冬棣大举南犯四年六月棣兵渡江犯京师谷王橞及李景隆迎降京师防宫中火起帝不知所终
　　【臣】等谨按明祖以名都大邑封诸子致燕王恃其强盛骨肉相残遂成簒逆之祸论者知其误于建藩而不知更误于立孙也恵帝以柔懦之姿仔肩重器设果在位永年其措施逺不如成祖当时太祖盖预料及之乃狃于经生之言虽属意长君不敢轻违古制其实立孙本非经训且建储宻议亦非廷臣所宜防预明祖心知其不可顾委曲迁就不得已而立之真所谓徒博虚名而昧于逺虑者也
　　御批通鉴辑览谓神器当择贤而畀燕王素称才武明祖自当内断于心付托得人可弭他日骨肉之衅况父子世及本三代以下之常经既知长君为社稷之福复有何疑豫向廷臣婉转曲询三吾不过乐太孙寛厚乃敢伪托礼文隂挠大计罪不容诛明祖不知慎始虑终轻于授受当断不断实阶之厉敬诵之下仰见
　　皇上洞灼几防穷原探本为从来史论所未及至太孙在东宫时即以诸王尊属拥重兵为虑嗣位以后轻信齐泰黄子澄诸人自速覆败诚不知度徳量力者燕王隂险猜忌当太孙未立时即萌觊觎迨削藩议起更得借以有辞遂致躬行簒夺肆意诛戕殊无人理
　　御批于燕王之罪不稍寛假而建文之柔闇失徳齐黄之辅导无术咎无可辞要其致乱之故实由明祖轻易建储自贻伊戚
　　御批以建储建藩二事皆必不可行为天下后世计至
　　深逺矣
　　仁宗
　　成祖永乐二年夏四月立子髙炽为皇太子封髙煦为汉王髙燧为赵王帝初起兵髙煦常从战有功帝喜以为类己髙煦亦以此自负谋夺嫡及议建储邱福等言髙煦有功宜立独金忠力争以为不可帝召解缙问之缙称皇太子仁孝天下归心帝不应缙又顿首曰好圣孙谓皇孙瞻基也复问黄淮伊昌隆对与缙同帝意乃决七年二月帝北廵命吏部尚书蹇义兵部尚书金忠右春坊大学士黄淮右谕徳杨士竒辅太子监国诏惟文武除拜邉军调发上请行在自余常务悉啓太子处分九年十一月立长孙瞻基为皇太孙十一年帝如北京皇太孙从仍命皇太子监国太子遣使迎稍缓帝入髙煦譛悉徴东宫官属下诏狱杨士竒杨溥金问皆坐系特宥士竒复职时兵部尚书兼詹事金忠以勲旧不问宻令审察太子事忠言无有帝怒忠免冠顿首愿举家连坐保之以故太子得无废而宫僚杨溥黄淮等亦获全十五年三月汉王髙煦有罪将废为庶人皇太子力救得免徙封乐安帝北廵复命皇太子监国十六年秋宦寺黄俨等党赵王髙燧隂谋夺嫡譛太子擅赦罪人帝怒下赞善梁潜司谏周冕于狱杀之二十年春帝自将征额鲁特命皇太子监国九月帝还京师太子屡遭谗搆帝以杨士竒辅导无状下锦衣狱礼部尚书吕震壻张鹏朝防失仪太子宥之帝怒震命与吏部尚书兼詹事蹇义同下狱罪义不匡正也寻皆防之二十二年春正月复诏北征大学士杨荣金防孜从杨士竒等畱京辅太子秋七月帝有疾至榆木川崩八月太子髙炽即位是为仁宗在位一年崩太子瞻基即位是为宣宗宣徳元年汉王髙煦反帝亲征髙煦自徙国乐安益怨望帝即位与其党日夜造军器籍丁壮为兵破狱出死囚厚养之集旁近无赖子弟及逋逃赐金币编队甲夺府州县官民畜马立五军四哨除授尚书都督侍郎遣人约山东都督蔪荣为助期先取济南然后犯阙御史李濬家居变姓名诣京白其事髙煦遣亲信入京约英国公张辅为内应辅立絷以闻帝遣中官赐高煦书髙煦盛兵见之遣百户陈刚赍奏至索诛奸臣多所指斥帝与夏原吉张辅定议亲征帝至乐安髙煦降帝以廷臣劾章示之令为书召诸子同归京师筑室西安门内谓之逍遥城并其诸子锢之以预谋诛死者六百四十余人戍邉者一千五百余人后数年寕王权上书请赦髙煦不从一日帝徃视之髙煦伸足勾帝仆于地帝大怒命舁铜缸覆之缸重三百觔髙煦顶负之輙动乃令积炭于上燃之逾时火炽铜镕髙煦死诸子亦死【臣】等谨按成祖以英鸷之姿入承大统起事之初深器髙煦以为类己本无知人先见及乎即位建储不内断于心顾与廷臣展转定计虽太子仁孝与好圣孙之对出于公论然储位重器本非可宣言册立集羣议而用之也成祖每值廵行即勅太子监国事权所系讵免擅専髙煦入譛于前髙燧进防于后屡撄帝怒谴及宫僚成祖于父子之间几不能谅其心迹幸太子贤孝辅佐有人得以濒危即安否则迹涉嫌疑未有不遭诬搆者伏读
　　御批通鉴辑覧谓立储已鲜善全监国尤易招疑衅即摠师以出大事固可由行在亲裁庻务亦可简重臣分理何必令在潜勿用之人摠摄朝政使媒孽者借以有词允为古今至鉴至髙煦赋性凶顽当仁宗监国时逆迹已着頼太子营救得免乃夺嫡之念未尝一日忘洎乎洪熈短祚宣徳改元即显然谋叛可云稔恶不悛
　　御批谓太子不念譛害之恶曲示包容虽称大度然国典所在岂容叅以私情坐使枭獍性成他日逍遥见系身陨铜釭则先朝姑息实贻之害所以厚责太子者至当不易由成祖建储伊始机事不密髙煦窥测有素是以潜蓄异谋厯数十年曽不少息成祖既明立太子又预立太孙自谓贻谋甚善不知两朝之乱即基于此
　　御批谓太孙名号惟唐髙宗之立重照尝一用之彼时武氏专政事出宫闱岂可防为典要况建文之鍳匪遥成祖尤不宜循革除故事若逆料髙煦他日必为不靖预正名分以杜之则已既蔑成命而萌逆志又安禁其子之不效尤
　　圣人立论之精垂训之切诚万世所宜法守也
　　光宗
