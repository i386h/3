<!-- { "loadSidebar": true } -->
　　【臣】等谨按汉高以布衣取天下不再传而诸吕祸作宗社防危良由惠帝仁弱无靖乱才也苐高祖为汉王时早立子盈为太子名分已定胡可轻易且吕后与起事诸臣始终保防如周昌张良叔孙通之辈皆抗词力争虽高祖偏宠戚姬欲立赵王如意而卒不可得也史记商山四皓之説
　　御批通鉴辑览谓其事不足深信且引杜牧诗四皓安刘是灭刘以为咏古引而未发盖高祖称知人其论王陵陈平周勃及呉王濞于数十年之后乃如观火岂有不知己子之理惠帝柔懦不足以承重器帝盖早已见及故欲易之
　　御制诗屡咏其事向使高祖不亟亟于建储之举于诸子中徐择贤而立之则亦必无屡欲易储之事乃始则拘于元嗣之建继复狃于羣议之争储位一定党翼渐成母后专权遂不可制
　　御批谓当日设废惠而立文吕与薄亦必不相和然文帝必能调停其间无吕氏之祸而刘氏安矣故见惠之不可是帝之明终不牵爱犹帝之正而迟回于嫡庶之虚名使汉室有防危之实祸则帝之失大哉
　　圣言盱衡徃事精确不易以高祖雄才大略不能弭乱
　　于未萌建储之弊可不戒哉
　　太子荣【梁王附】
　　景帝四年立栗姬子荣为皇太子馆陶公主有女欲与太子为妃栗姬妬以帝后宫诸羙人皆因长公主见得贵幸故怨怒不许公主欲与王夫人子胶东王彻王夫人许之由是公主日谗栗姬而誉彻之羙帝亦自贤之王夫人知帝嗛栗姬隂使人请立栗姬为皇后帝怒曰是乃所宜言耶并废太子为临江王太傅窦婴等力争之不得栗姬亦以恚恨死于是诏立王夫人为皇后胶东王彻为皇太子中二年徴临江王荣下吏荣自杀梁王武窦太后少子也有宠于帝方上未立太子时王来朝上与晏饮从容言曰千秋万岁后传于王王辞谢虽知非至言然心内喜又以至亲有功得赐天子警跸宠信羊胜公孙诡二人多竒计竒説王求为汉嗣防太子荣废太后因置酒谓帝曰安车大驾用梁王为寄帝跪席举身曰诺罢酒召诸大臣问曰太后言如是何谓也皆曰太后意欲立梁王为帝太子袁盎力争之太后议格梁王由此怨盎乃与胜诡谋隂使人刺杀盎及他议臣十余人于是天子意梁逐贼果梁所为遣田叔徃按捕胜诡胜诡匿王后宫内史韩安国泣諌令胜诡自杀出之时太后忧梁事不食日夜泣不止帝亦患之田叔等还至覇昌廏悉烧梁狱辞帝使谒太后曰梁王不知也为之者幸臣羊胜公孙诡之属耳谨已伏诛梁王无恙也太后立起坐餐气平复梁王因上书请朝伏斧质阙下谢罪太后帝大喜相泣复如故梁王归国意忽忽不乐以中六年卒后三年帝崩太子彻即位是为武帝【臣】等谨按建储重事景帝不慎之于始辄意为废置子荣为太子初无失徳特以宫闱私隙谮慝交乘废黜不终死于诏狱良由明立太子倾侧之徒逞其谗搆冀国本动揺因以为利人主不加深察堕其术中误矣梁王以介弟之亲晏语从容许以传位厥后僭恣日萌求为汉嗣不得遂聴羊胜公孙诡之言刺杀大臣隂图泄忿迨梁狱已具帝犹不忍加诛罪归臣下虽太后偏爱少子亦帝启宠兆衅酿成其失也曩非梁王归国即以忧死他日乱端曷有底乎
　　御批通鉴辑览谓景帝以传位为戏言致王妄生觊觎即剪桐之误亦不可比类所以罪景帝而诫后世者深矣
　　戾太子据
　　武帝元狩元年立子据为皇太子初卫夫人生子据立为后据始生上喜为立禖及冠就宫上为立博望苑通宾客故多以异端进者元鼎四年纳史良娣产男进号史皇孙太子既长上嫌其材能少不类己皇后太子常不自安上觉之属大将军卫青谕以无他意上毎行幸常以后事付太子太子尝谒后移日乃出黄门苏文告上曰太子与宫人戏上益太子宫人太子知之衔文文与小黄门常融等微伺太子过辄増加白之上尝少不平使融召太子融言太子有喜色上黙然及太子至上察其貌有涕泣处而佯笑语上知其情乃诛融是时方士及诸神巫多聚京师女巫徃来宫中上偶昼寝梦木人数千持杖欲击上上惊寤体因是不平时江充用事充与太子卫氏有隙恐上晏驾后为太子所诛防巫蛊事起充因此为奸是时上春秋高意多所恶以左右皆为蛊道呪诅穷治其事充典治巫蛊既知上意白言宫中有蛊气入宫掘地上使案道侯韩説等助充充遂至太子宫掘蛊得桐木人时上疾避暑甘泉宫独皇后太子在太子召问少傅石徳徳惧并诛因讽太子矫制收充等治之且谓上疾在甘泉皇后及家吏请问皆不报上存亡未可知而奸臣如此太子将不念扶苏事耶太子曰吾人子安得擅诛不如归谢幸得无罪将徃甘泉充持之急太子不知所出遂从徳计使客为使者收捕充等韩説疑有诈不肯受诏客格杀説太子使舎人持节夜入宫白后发中廏车载射士出武库兵发长乐宫卫卒告令百官曰江充反廼斩充以徇苏以亡归甘泉言状上曰太子必惧又忿充等故有此变使使召太子使者不敢进归报云太子反已成欲斩臣臣逃归上大怒赐丞相玺书曰捕斩反者自有赏罚坚闭城门毋令反者得出太子宣言帝病困疑有变上于是从甘泉来幸西建章宫诏发三辅近县兵丞相将之太子亦矫制赦长安中都官囚徒命石徳及宾客张光等分将召防北军使者任安与节令发兵安拜受节入闭门不出太子引兵敺市人数万至长乐西阙下逢丞相军合战五日死者数万人长安中扰乱言太子反以故众不肯附太子兵败南犇覆盎城门司直田仁部闭城门以为太子父子之亲不欲急之太子得出亡诏收后玺绶后自杀上怒甚羣下忧惧不知所出壶关三老茂上书讼其枉劝帝亟罢兵无令太子久亡书奏帝稍解然尚未显言赦之也太子亡东至湖匿泉鸠里主人卖屦给之事觉吏围捕太子太子距户自经死皇孙二人皆遇害吏民以巫蛊相告者案验多不实上颇知太子惶恐无他意防高寝郎田千秋上急变讼太子寃曰子弄父兵罪当笞天子之子过误杀人当何罪哉臣尝梦见一白头翁教臣言上大感寤立拜千秋为大鸿胪而族灭江充家焚苏文于横桥上上怜太子无辜乃作思子宫为归来望思之台于湖天下悲之太子有遗孙名病已史皇孙子后即位为孝宣帝追諡太子为戾太子史良娣为戾夫人并改塟焉
　　【臣】等谨案戾太子初生武帝为之立禖宠爱备至及长冝慎选师傅辅以道义乃不数嵗立为太子任其延揽宾客招接异端曽无正人为之匡救奚恠其材能之不类也迨夫憸壬搆衅访黩频闻常融已败露于前犹复轻聴江充谮言恣其倾挤遂至巫蛊狱兴事连宫掖太子不思负罪引慝顾从石徳之计矫制称戈迹同叛逆兵败身亡贻笑万世虽太子愚闇自速厥辜亦帝建储不慎实阶之厉也夫知子宜莫若父武帝不知太子之不才而遽立之既立矣不择人而辅导之及宵小离间多方谗毁陷于罪戾复不察其情而善处之转因壶关三老田千秋之言始知感悟何见之晚也
　　御批通鉴辑览以江充餂觑武帝易储之萌故乘机窃发壶关三老知武帝有略悔之意故上书辩寃冀太子复位居其首功田千秋所称白头翁之言尤属荒诞
　　圣人持论洞鉴隠防然则建立储位小人必借以为揣摩倾陷之资虽英察如武帝者亦为所惑骨肉之间不能相保百世后可以憬然悟矣
　　东汉
　　东海王彊
　　东汉光武建武二年立子彊为皇太子母郭氏为后十七年后废彊常慼慼不自安郅郓説其辞位以奉母从之数因左右及诸王陈其恳诚愿备藩国光武不忍迟回者数载乃许焉十九年封为东海王而立东海王阳为太子二十八年王就国帝以彊废不以过去就有礼优以大封兼食鲁郡合二十九县赐虎贲旄头设钟虡之县拟于乘舆彊临之国数上书让还东海又因太子固辞帝不许深嘉叹之以所上章宣示公卿复以鲁灵光殿犹存诏彊都鲁中元元年入朝留京师明年春帝崩山阳王荆诈为大鸿胪郭况书与王言其无罪而废及郭后黜辱劝令东归起兵举大事王得书惶怖执其使上之是年冬归国后以永平元年薨諡恭王
　　【臣】等谨按光武中兴首立子彊不闻稍有过恶乃以郭后宠衰遭废致彊慼慼不安屡陈避位虽光武迟回再四卒有改封东海之事然则即位之初建立太子仅属虚文迨隂后有子即彊不自请岂能久于其位乎幸子彊始终退让得以自全否则山阳王荆一书售其诈伪有不交相猜忌者乎若子彊者可谓善处危疑之际惜乎光武立与废两失之矣
　　三国呉
　　废太子和
　　呉孙权赤乌五年立子和为太子霸为鲁王权特爱覇与太子同宫礼秩如一羣臣多以为言权乃命分宫别僚二子由是有隙卫将军全琮遣其子寄事覇丞相陆逊非之寄终阿附覇轻为交搆时覇曲意交结名士尝自诣偏将军朱绩不纳于是宾客侍从仇党疑贰举国中分权长女适全琮少女适朱据全公主与王夫人有隙防权欲立王夫人为后公主阻之恐太子立怨己心不自安数谮毁太子权寝疾遣太子祷于长沙桓王庙太子妃叔父张休居近庙邀太子过所居全公主使人觇视因言太子不在庙中专就妃家计议又言王夫人见上寝疾有喜色权由是怒夫人忧死太子宠日衰覇党杨竺全寄从而毁之权惑焉陆逊上疏屡谏权不悦太子太傅吾粲请出覇镇夏口令杨竺等不得在京师又数以消息语陆逊覇与竺共谮之权怒诛粲数遣使责问逊逊愤恚卒初潘夫人有宠于权生少子亮权爱之全公主既与太子和有隙欲豫自结数称亮羙权以覇结党害其兄心亦恶之遂有废和立亮之意然犹沉吟者歴年乃幽太子和骠骑朱据諌不聴据与尚书仆射屈晃率诸将吏泥首自防诣阙请和权见恶之各杖一百放之遂废和为庶人徙故鄣赐覇死杀竺寄等寻亦赐据死赤乌十三年立子亮为太子明年立潘夫人为后权颇悟和之无罪欲召还全公主及侍中孙峻等固争乃止立和为南阳王使居长沙权殂亮即位先是太傅诸葛恪有徙都之意或言恪欲迎和立之后恪被诛孙峻收和印绶遣使赐和死和妾何氏生子皓诸姬子徳谦俊何抚育之皆頼以全
　　【臣】等谨按太子与藩臣礼秩至异权宠爱鲁王覇令与太子和同宫又以羣臣之言为之别置僚属其预立储位奚为者覇隂有防幸之心故外结朝臣以图自固及王夫人被谗忧死太子宠衰而覇党复竞谮之吁可畏矣特是权既钟爱覇何以必预立和后知覇图害其兄赐覇死矣何又废和而立亮观其择储立嗣以母妃之宠为废置宗祏重计何视犹奕碁也权殂亮立而和复以蜚语被诛非以曽为太子之故致不相容乎然则权之始终荧惑不能庇其两子实当日建储之失耳

　　钦定古今储贰金鉴卷一
　　钦定四库全书
　　钦定古今储贰金鉴卷二
　　晋
　　惠帝
