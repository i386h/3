<!-- { "loadSidebar": true } -->
　　御批辑览引而申之曰一人元良万邦以贞高祖既不早见及此行一不义圣人不为太宗能无深疚斯言可以
　　折衷古来聚讼之纷纭矣
　　太子承干【魏王泰附】
　　唐武徳九年太宗即位冬十月立子承干为皇太子承干长孙皇后出始封常山郡王后徙封中山太宗即位时年甫八嵗立为皇太子贞观四年诏讼不决者聴于东宫上啓委太子裁防不服然后奏闻每行幸则令监国承干好声色防畋居宫中与羣小相防狎餙非辨给时东宫官属若于志宁孔頴达令狐徳棻张元素赵
　　智等皆天下选承干寖礼法数有规争太宗必厚赐金帛以厉其心然承干卒不悛宠昵宦官治宫室妨农功役使仆御不许畨休私引突厥入宫尝怒志寕言切直遣张师政纥干承基往刺之时志寜方居母防寝处苫块二人入见不忍杀乃去太宗诏太子用库物有司勿为限制于是承干发取无度张元素諌曰恩防未及六旬用物已逾七万骄奢无艺孰有过此伏惟居安思危日慎一日又以乆不见賔友上书切諌承干恶之夜令户奴以檛伺击几殆时魏王泰有美名帝爱重之而承干有躄疾过恶屡闻惧见废与泰交恶泰亦谋夺长各私树党承干隂令人称泰府典籖诣元武门上封事帝省其书言泰罪状帝怒捕之不获汉王元昌所为多不法帝数谴责之由是怨望承干与之善常襞毡为铠列丹帜勒部阵与元昌分统大呼撃刺为乐不用命者抶之至死谓左右曰我作天子当肆吾欲有諌者我杀之隂遣刺客纥干承基等谋杀魏王泰不克遂与元昌侯君集李安年赵节杜荷喢臂血为誓谋以兵入西宫十七年齐王祐反事连承基系狱当死即上变告帝敇大理中书门下参鞫之反形已具诏废承干为庻人幽之元昌赐自尽君集安节荷等皆伏诛承干既获罪魏王泰入侍帝靣许立为太子长孙无忌固请立晋王治帝谓侍臣曰昨青雀【泰小字】投我懐云臣今日始得为陛下子臣惟有一子当杀之传位晋王朕甚怜之諌议大夫禇遂良曰陛下失言安有为天下主而杀其爱子授国晋王者乎陛下昔以承干为太子复宠爱泰嫡庶不明纷纭至此今若必立泰非别置晋王不可帝流涕曰吾不能也泰恐帝立晋王谓之曰汝善元昌得无及乎晋王忧形于色帝怪问之以状对帝怃然始悔立泰之言谓长孙无忌房元龄李世勣禇遂良曰我三子一弟所为如是我心诚无聊赖因自投于牀取佩刀自向无忌等夺刀以授晋王请帝所欲立帝曰我欲立晋王无忌曰谨奉诏帝乃使晋王拜谢曰舅许汝矣即御太极殿立晋王治为皇太子是为高宗帝谓侍臣曰我若立泰是太子之位可以经营而得自今太子失道藩王窥伺者皆两弃之传诸子孙永为后法乃降泰爵东莱郡王幽之北苑寻改王顺阳居均州之郧乡帝复疑太子柔弱密谓长孙无忌曰雉奴【高宗小子】懦恐不能守社稷呉王恪英果类我欲立之何如无忌曰太子长厚守文良主储副至重岂可数易帝乃止高宗即位诏泰开府置僚属车服羞膳异等薨于郧乡
　　【臣】等谨案承干立为太子年甫八嵗史称其敏惠识大体当日东宫僚属品望文学均极天下之选辅导规箴不遗余力宜其徳行懋修克膺神器之重也乃年既寖长过恶日闻嫉正若雠隂圗戕害甚且踵齐州之覆辙结汉王之隂谋卒至废徙而不悟何欤葢太宗即位之初未及改元遽册太子其时方在弱龄质性未漓尚无失徳厥后狎昵羣小声色慢游辨给之才足以餙非忠正之诤不闻纳牖如孔頴达于志寜诸臣太宗厚赐金帛冀以愧厉其心而怙过弥甚至泰以文辞被宠滋其骄溢几有匹嫡之嫌遂至各树朋党互相倾轧
　　御批通鉴辑览谓承干之废虽不尽由泰之搆谗然其觊觎已非一日至于杀爱子以要宠则肺肝如掲太宗以两弃处之可谓得当然承干辈之防墙与建成元吉如同一辙幸未至元武门之甚耳
　　明训昭然使万世益凛天道好还之诫而太宗建储早计以致太子不终藩臣窥伺岂非自贻伊戚乎迨晋王既正储位复以柔懦为疑胸无卓见
　　御批以太宗既不审定于前乃欲屡易于后且此何事而与其臣谋之卒至髙宗立而有武氏之祸唐室几亡或以无忌为能安嫡不知其实为罪魁
　　至论抉微信非管蠡所能窥测者矣
　　懿徳太子重润
　　髙宗永淳元年立重润为皇太孙重润中宗子韦后所生本名重照避武后讳改焉中宗为太子时生于东宫髙宗喜甚乳月满为大赦天下是嵗立为皇太孙开府置官属帝问吏部侍裴敬彛郎中王方庆对曰礼有嫡子无嫡孙汉魏太子在子但封王晋立愍懐子为皇太孙齐立文惠子为皇太孙皆居东宫今有太子又立太孙于古无有帝曰自我作古若何对曰礼君子抱孙不抱子孙可以为王父尸者昭穆同也陛下肇建皇孙本支千亿之庆帝悦诏议官属敬彛等奏置师傅友文学祭酒左右长史东西曹掾主簿管记司録六曹等官加王府一级既而帝疑其非法卒不补授将封嵩山召太子赴东都以太孙留守京师及中宗迁房州太孙府废贬为庻人幽之帝复位封邵王大足元年张易之兄弟得幸武后或譛重润与其女弟永防郡主及主婿窃议后怒杖杀之年十九重润秀容仪以孝友称死非其罪人皆悼惜神龙初追赠皇太子及諡
　　【臣】等谨案自汉魏以后未有太子尚在青宫而复立太孙者高宗屡建储位鲜能保终至立中宗为太子时已歴三变宜其怵然为戒矣乃犹不鍳于前辙复开太孙府以置官僚一时议礼诸臣如裴敬彛王方庆辈心识其非不能坚持力诤转依违附防以孙为王父尸之文曲行将顺迨诏议官属帝亦以非法为疑而竟无有匡正之者迄乎中宗之世重润已废复封武氏之猜忍已深谗譛乗间搆之卒遭非命揆溯祸源葢不始于封邵王之时而实开于立太孙之日也高宗既不克保其子复延及其孙所谓燕诒者安在是则周乱唐纪虽天稔厥祸岂非繋于人谋之不善哉
　　节愍太子重俊
　　中宗神龙二年七月立子重俊为皇太子重俊中宗第三子后宫所生始封义兴郡王改封卫王至是立为皇太子重俊性明果然未有贤师傅举事多不法秘书监杨璬太常卿武崇训并为太子賔客二人皆主婿年少无学术惟以狗马蹴踘相戏昵左庻子姚珽数上书诤导右庶子平贞慎又献孝经义飬徳传以讽重俊皆优纳而不克用时武三思挟韦后势将图逆深忌重俊崇训又三思子尚安乐公主常敎主凌辱重俊以非韦氏出呼之为奴或劝主请废重俊为王自为皇太女重俊不胜恚忿景龙元年七月率左羽林大将军李多祚右羽林将军李思冲李承况独孤袆之沙咤忠义等矫制发羽林兵三百余人杀三思崇训于其第使左金吾大将军成王千里分兵守宫城诸门自率兵趋肃章门斩闗而入索韦后安乐公主所在又昭容上官婉儿素与三思通扣閤索之后挟帝驰赴元武门楼召左羽林将军刘仁景等率留军飞骑拒之多祚兵不得进帝据槛谓多祚所将千骑曰汝辈皆朕宿卫之士何忽为乱若能归顺斩贼者有赏于是千骑倒戈斩多祚等余党遂溃重俊奔终南山遣果毅赵思慎率轻骑追之重俊至鄠县西为左右所杀诏殊首朝堂献太庙并祭三思崇训之柩睿宗立加赠諡初重俊被害官属莫敢视惟永和丞嘉朂觧衣裹首号哭时人义之宗楚客怒収付狱贬兴平丞卒
　　【臣】等谨案史言中宗亲遭母后之难而躬自蹈之葢武氏之后继以韦氏祸乱接踵可谓极矣中宗有子四人皆不得其死而嗣亦不传论者谓自絶于天故天秽其徳而絶之殆不为过当重俊之立在神龙复辟之年其时武后已殁凶焰幸熄宜前星之得安其位也乃以武三思之忮忌安乐公主之欺凌遂致愤激称兵铤而走险无异戾园之斩江充而奔窜之余至于殊首朝堂告祭三思父子之柩则其祸为尤甚计立储以及陨身甫届一朞耳重润之譛死武氏为之重俊之兵死韦氏成之而要皆中宗失道不能持魁柄以遏乱萌故飬痈屡溃而不知警悟使非临淄戡定纂承大统则唐祚不几于中絶耶
　　太子瑛
　　元宗开元三年正月立子瑛为皇太子瑛元宗第三子母赵丽妃始封真定郡王进封郢王至是立为皇太子七年诏太子诸王入国学行齿胄礼明年瑛加元服见太庙十六年纳妃薛氏初瑛母本伎人善歌舞帝在潞得幸及即位擢妃父元礼兄常奴皆至大官而鄂王瑶母皇甫徳仪光王琚母刘才人亦帝在临淄邸时以色选及武惠妃宠幸倾后宫生寿王瑁爱与诸子异等太子及二王母寖见疎簿瑛与瑶琚等以母氏失职颇怏怏惠妃女咸宜公主壻杨洄揣妃防常伺太子短以告惠妃妃诉于帝且泣帝大怒召宰相议废之张九龄諌曰陛下享国日乆子孙蕃衍天下方深庆幸今三子不闻有过奈何一旦废弃之乎且太子国本不可轻揺陛下必欲为此臣不敢奉诏帝黙然惠妃宻使宫奴谓九龄曰有废必有兴公为之援宰相可长处九龄叱之以其语奏闻帝为动容故太子得不废俄而九龄罢李林甫专国数称夀王之美以阿妃意妃深徳之二十五年四月杨洄复搆瑛兄弟三人与太子妃兄薛锈异谋惠妃使人诡召太子二王曰宫中有贼请介以入瑛从之妃白帝曰太子二王谋反已甲而来矣帝使中人视之如其言遽召宰相议李林甫对曰此陛下家事非臣等所宜预帝意乃决并废为庶人寻赐死天下寃之号三庶人其年惠妃数见庻人为祟因大病召巫祈请且射行刑者瘗之讫不觧妃死祟乃止
　　【臣】等谨案明皇即政初年励精圗治开元之际几致太平及天寳中以溺于嬖爱穷极泰侈遂至窜身失国论者谓贵妃杨氏实为女戎不知武惠妃擅宠后宫恣行蛊媚已在杨氏之先明皇始以瑛母得幸立为太子继而太子与鄂光二王之母渐见踈薄惠妃母子宠絶等伦而掩防之谗半夜之泣浸润乎其间重以奸相险诐曲加倾陷虽以张九龄之持正不阿侃侃陈诤几于力可回天迨身既罢斥而事卒不可为矣夫以储位之故构煽交乗致明皇一日而杀三子是惠妃帏闼之祸更烈于太真而明皇爱憎屡移不思所以保全其子三庶人之狱天下衔寃固不待安史乱逆而国势已岌岌乎殆矣可不慎哉可不戒哉
　　庄恪太子永
　　文宗太和六年十月立子永为皇太子永文宗长子母王徳妃初封鲁王帝以永年防宜得贤辅因召王傅和元亮问事元亮以卒史进不知书一不能对帝谓宰相曰王质性可教宜择贤士大夫为官属不可复用元亮辈于是以户部侍郎庾敬休兼王传太常卿郑肃兼长史户部郎中李践方兼司马初帝以晋王谨愿欲建为储贰未几晋王薨帝哀悼甚不复议东宫事乆之乃有是命开成三年诏宫臣诣崇明门谒朔望侍读偶日入对太子稍事燕游不能循法度保傅戒告不纳又母爱弛杨贤妃方幸数譛之帝怒御延英殿引见羣臣议废黜羣臣顿首言太子春秋盛可俟改过且国本至重愿加寛宥御史中丞狄兼謩涕泣固诤帝未决翌日羣臣又连章论救意稍觧诏太子归少阳院以中人防视诛幸昵数十人敕侍读窦宗直周敬慎仍诣院授经然永终不能自白其谗而行已亦不加脩也是年暴薨帝悔之明年诏以陈王为太子尝宴防宁殿俳儿縁橦有一人环走其下忧怖若狂问之乃其父也帝感泣谓左右曰朕富有天下反不能全一儿乎遂召敎坊刘楚材宫人张十二等数人责之曰构害太子皆尔曹也立命杀之
