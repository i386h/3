<!-- { "loadSidebar": true } -->
　　皇祖谓非无道亡国被弑之君皆宜入庙者义在此但引而未发予小子敢不敬申其义乎盖自洪武建庙南京以来北京祖之所祀者寥寥【明洪武六年始建　　歴代帝王庙于南京崇祀者三皇五帝夏禹王商汤王周文王武王汉髙祖光武帝隋髙祖唐髙祖太宗宋太祖元世祖十九帝已而罢周文王隋髙祖唐髙祖之祀嘉靖九年罢南京庙祀建　　歴代帝王庙于北京至二十四年又罢元世祖之祀】及我
　　世祖定鼎燕京
　　幼龄即位百度毕举尔时议礼之臣于议
　　歴代帝王庙位次亦颇有所出入【我　　世祖定鼎燕京因明代祀典顺治二年増祀
　　辽太祖金太祖金世宗元太祖明太祖凡五帝】而我
　　皇祖之谕亦因近
　　大事之际在康熙六十一年十一月诸臣未能仰遵圣意其出入亦颇不伦【防典载康熙六十一年　　皇祖谕防凡帝王在位除无道被弑亡国之主外尽宜入庙崇祀尔时廷臣不能仰体　　圣意详细讨论且疏奏在十一月　　大事前数日所议増祀夏商以来帝王一百四十三位并汉之桓灵皆入之实不伦矣】予小子于昨嵗阅大清通礼始悉其事因命大学士九卿更议増祀而以仲春躬祀入所増
　　神主于庙【昨歳因阅大清通礼见崇祀　　歴代帝王位次有不惬于懐者如汉之阑入桓灵而于前后五代全未议及因敕大学士九卿等更议増祀晋元帝以来二十五帝而于桓灵则彻出之以昭公论今歳仲春入神主于庙躬礼致祭详见礼成述事诗并序】予尝论之洪武之去辽金而
　　祀元世祖犹有一统帝系之公至嘉靖之去元世祖则是狃于中外之见而置一统帝系于不问矣若
　　顺治初之入辽金而去前五代则尔时议礼诸臣亦未免有
　　左袒之意孰若我
　　皇祖之大公至明昭示千古为一定不易之善举哉夫天下者天下人之天下也非南北中外所得私舜东夷文王西夷岂可以东西别之乎正统必有所系故予于通鉴辑览之书大书特书一遵春秋不敢有所轩轾于其间【予于歴代通鉴辑览一书自隆古以至本朝四千五百余年于南北朝及宋元辽金正统偏安　　天命人心系属存亡之际大书特书必公必平如南宋自徳祐以前尚有疆域可慿至临安既破帝防见俘宋统始絶故自丙子三月以前为宋帝防徳祐二年三月以后为元世祖至元十三年至于元顺帝北迁沙漠委弃中原则自至正二十八年八月以后正统乃归之明为洪武元年至我朝　　世祖定鼎京师在甲申五月维时明福王尚监国南京故通鉴辑览仍书明以别之直至乙酉五月大清兵下江南福王就执始书明亡折衷义例惟严惟谨一遵春秋之法无所容心曲徇于其间也】以为一时之议虽权万古之论不可欺也然则
　　歴代帝王之祀果即非如配享
　　先师孔子漠无旌别彰瘅于其间乎曰不然也
　　歴代帝王胥祀于景徳之殿其有徳无徳若南若北曰中曰外是一家非一家章章如昭昭如孰可以为法孰可以为戒万世之后入
　　庙而祀者孰不憬然而思惕然而惧耶是即不明示旌别彰瘅而已寓旌别彰瘅于无穷矣其有不憬然思惕然惧者则是无道之伦必不能入此
　　庙矣呜呼可不惧哉可不惧哉虽然予更有后言焉葢宜入庙与不宜入诚昭然应知惧而我大清国子子孙孙祈天永命所以绵万禩无疆之庥者更当以不入斯庙为棘安不忘危治不忘乱用慎苞桑之固思及此有不忍言而又有不忍不言者世世子孙其尚凛难谌之戒乎















　　钦定古今储贰金鉴
　　凡例
　　一是书裒辑自周代以迄元明凡册立储贰义闗鉴戒者备胪事实谨列按语于后
　　一采辑专据正史核实徴信谨遵
　　御批资治通鉴纲目
　　御批通鉴辑览以定折衷
　　一自春秋以后诸侯王建立世子事迹虽多可采但系诸侯世子非储贰可比拟按语中畧叙概不列入专条
　　一厯代偏据一隅僣窃尊号如十六国春秋十国春秋所载与得统继序者不同亦从阙畧
　　一正史内如宋之太弟明之太孙皆闗炯戒谨一体附载
　　一辽金元三史内人名地名皆经奉
　　防改译谨遵照书写仍于每卷人名地名初见处分注
　　原作某字以便披览















　　钦定四库全书　　　　　史部十五
　　钦定古今储贰金鉴目録　　史评类
　　卷一
　　周
　　平王
　　王子带
　　汉
　　惠帝
　　太子荣【梁王附】
　　戾太子据
　　东汉
　　东海王彊
　　三国呉
　　废太子和
　　卷二
　　晋
　　惠帝
　　愍怀太子遹
　　宋
　　元凶劭【濬附】
　　南齐
　　武帝
　　梁
　　昭明太子统
　　卷三
　　北魏
　　太子晃
　　废太子恂
　　北齐
　　废帝
　　北周
　　宣帝
　　隋
　　废太子　【蜀王秀附勇】
　　卷四
　　唐
　　隐太子建成【齐王元吉附】
　　太子承干【魏王泰附】
　　懿徳太子重润
　　节愍太子重俊
　　太子瑛
　　庄恪太子永
　　卷五
　　宋
　　太宗
　　元
　　裕宗
　　阿裕实哩达喇
　　卷六
　　明
　　惠帝
　　仁宗
　　光宗











　　钦定四库全书
　　钦定古今储贰金鉴
　　提要
　　【臣】等谨案
　　钦定古今储贰金鉴六卷乾隆四十八年
　　特命
　　诸皇子同军机大臣及
　　上书房总师傅等取厯代册立太子事迹冇闗鉴诫者按代纂辑自周讫于前明得三十有三事又附见五亊而自春秋以后诸侯王建立世子亊非储贰可比者间叙其概于按语中而不入正条其他偏据窃位无闗统绪之正并略而不论若宋之太弟明之太孙尤足为万世炯鉴则备论之纪亊取之正史论断衷诸资治通鉴纲目
　　御批及通鉴辑览
　　御批卷首恭载节奉
　　谕防如羣书之有纲要焉伏见我
　　国家万年垂统
　　睿虑深长
　　家法相承不亊建储册立
　　皇上准今酌古备览前代覆辙灼知建储一事断
　　不可行屡颁
　　宸谕深切着明伏读
　　御制职官表聨句诗注于詹事府条下云自古书生拘迂之见动以建储为国本其实皆自为日后身家之计无禆国是诚以立储之后宵小乗间伺衅酿为乱阶其弊有不可胜言者朕于此往复熟筹知之甚审我子孙当敬凛此训奉为万年法守
　　圣训煌煌日星昭揭证以是编所载往迹既晓然
　　于前事之当惩益以知
　　圣朝贻谟宏逺实为绵福祚而基万年之要道也
　　乾隆四十九年十月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀












　　钦定四库全书
　　钦定古今储贰金鉴卷一
　　周
　　平王
　　周幽王元年立子宜臼为太子宜臼母申后姜氏三年纳褒姒初宣王之时童謡曰檿弧箕服实亡周国于是王闻之有夫妇鬻是器者王使执而戮之府之小妾生女而非王子也惧而弃之为弧服者方逃于道收之以奔于褒后褒姁有狱请入此女于王以赎罪是为褒姒王爱纳之生子伯服时虢石父为卿用事姒与之比谮废申后并黜太子王遂立褒姒为后而易伯服为太子宜臼出奔申十一年王求故太子于申欲杀之申侯弗与召犬戎攻王杀王于骊山下掠褒姒尽取周赂而去于是诸侯即申侯迎立宜臼是为平王元年避犬戎之难东徙洛邑
　　【臣】等谨按建立储贰三代以来踵行故事变故相仍未有能力除其者周平王以冡嗣而遭谗废外假强援入承宗绪渐致犬戎内逼周辙东迁论者谓檿弧箕服祸机先兆实嬖宠易储有以致之而未足以尽致变之由也向使幽王无明立太子之事则褒姒何所庸其搆诬虢父何所施其倾轧申侯何所挟以为重犬戎何所借以为资盘石苞桑未易动也幽王狃于储贰之建即位初年早立元嗣及宠褒姒生伯服辄信谗废黜欲求故太子杀之不子其子孰甚焉平王贪天位而弃人伦假手仇讐甘心弑逆杨水一诗心迹显然可谓不父其父矣设核平王之心以定平王之罪其不可神器明甚特平王之废非其罪而幽王建立之初未能早见及此遂至身陨国危宗周不振则当日建储之失也春秋时若晋申生楚商臣皆以列国世子身罹谗慝致召衅端其他兄弟倾夺嫡庶分争者不可胜纪然则有国家者欲冺祸乱之萌于建储一事所宜深戒
　　圣训煌煌可为万世法矣
　　王子带
　　王子带惠王子母陈妫太子郑之弟也有宠于后王以后故将废郑而立之齐侯帅诸侯防太子于首止以定其位惠王崩太子恶其难惧不得立因使告于齐齐复盟于洮而位始定是为襄王三年带以诸戎入防秦晋伐之王以戎难致讨带奔齐齐使仲孙湫入聘且言带事归复命曰王怒未怠不十年弗召也十六年王以富辰言召带归京师带通于狄后隗氏王朁隗氏頽叔桃子奉带以狄师攻王王出适郑带遂僭立以隗氏居于温十有七年晋侯次于阳樊以右师围温左师逆王王入取带杀之于隰城
　　【臣】等谨按襄王为太子时偪于母弟之宠頼诸侯盟首止而位乃定及惠王崩犹惧不得立复盟诸侯于洮而后即位盖继体若是之难也夫惠王果有意叔带固当内防于衷畀以嗣位不待欲废太子始谋立之设以太子郑可继宗祧虽母后偏宠岂宜轻易观其废弃曽不旋踵知建立太子徒循具文也储位至重既不审慎于前又欲移易于后是躬启后世以争端所以襄王即位歴十余年而其乱未已也齐立襄而桓公霸晋杀带而文公复霸徒使天王废立政由诸侯主柄焉得不移国势焉得不替后之鉴古者可不知所惧乎
　　汉
　　惠帝
　　汉高帝为汉王时立子盈为太子即位后七年以定陶戚姬所生子如意为代王九年徙为赵王初戚姬有宠尝从上之关东日夜啼泣欲立其子如意吕后年长希见益疎上以太子仁弱如意类己留赵王于长安欲废太子立之大臣固争皆莫能得御史大夫周昌廷争之彊乃罢吕后闻之跪谢昌曰微君太子防废十二年上居长安疾甚愈欲易太子张良諌不聴叔孙通諌曰晋献公以骊姬故废太子国乱数十年秦以未定扶苏自使灭祀今必欲废嫡而立少臣愿先伏诛以颈血汚地帝曰公罢矣吾直戏耳时上破黥布归置酒太子侍东园公等四人从年皆八十余须眉皓白衣冠甚伟上怪之四人前对各言姓名上乃大惊曰吾求公等数岁今何自从吾儿游乎因召戚姬指示四人者曰吾欲易之彼四人辅之羽翼已成难动矣上知羣心皆不附赵王乃不易太子明年帝崩太子盈即位是为惠帝元年冬太后令永巷囚戚夫人髠钳衣赭衣令春召赵王使者三及赵相周昌曰高帝属臣赵王闻太后欲诛之臣不敢遣王亦病不能奉诏太后怒召昌至复召赵王王来帝迎入宫自挟与赵王饮食起居太后欲杀之不得间帝晨出射赵王少不能早起太后使人酖杀之遂防戚夫人手足去眼煇耳饮瘖药使居厠中命曰人彘召帝视之帝惊大哭因病岁余不能起使人谓太后曰此非人所为臣为太后子终不能治天下遂日饮为滛乐不聴政惠帝崩太后临朝称制赵王后諡隠王
