<!-- { "loadSidebar": true } -->
    辽帝皆有一二字简便徽号，当时为臣下所称，后世亦即以此别之为某帝，初不称庙谥也。如太祖曰天皇帝，太宗曰嗣圣皇帝，世宗曰天授皇帝，穆宗曰天顺皇帝，景宗曰天赞皇帝，圣宗曰天辅皇帝，道宗曰天皇帝，末帝曰天祚皇帝，皆于初即位时，群臣上尊号，即有此二字。甚至皇后亦另有徽称，如太祖后曰地皇后，圣宗后曰齐天皇后，道宗后曰懿德皇后是也。其后耶律僭位，亦号天锡皇帝。耶律达实（旧名大石。）亦号天皇帝，达实殁，其后塔布布延（旧名塔不烟。）称制，亦号感天皇后。其女布沙堪（旧名普速完。）称制，亦号承天太后。此亦一代之制也。按元制，每帝亦有国语徽称，如太祖曰成吉斯（旧作成吉思。）皇帝，世祖曰色辰（旧作薛禅。）皇帝，成宗曰鄂勒哲图（旧作完泽笃。）皇帝，武宗曰库鲁克（旧作曲律。）皇帝，仁宗曰布延图（旧作普颜笃。）皇帝，英宗曰格根（旧作格坚。）皇帝，文宗曰济雅图（旧作札牙笃。）皇帝是也。但元制系以国语为尊奉之称，辽制则不用契丹语而以汉字尊称，故不同耳。
    ○辽后族皆姓萧氏
    辽后族皆姓萧氏。《后妃传》引耶律俨所修实录，谓其先本伊苏巴里氏，（旧作乙室拔里氏。）太祖慕汉高祖，故称刘氏，以伊苏巴里比萧相国，遂为萧氏。又谓太祖舒鲁后（旧作述律后。）兄子名萧翰，妹复为太宗皇后，故后族皆以萧为姓云。是实录以后族姓萧为太祖所赐，而《国语解》谓其说不合，故陈大任不取。又《外戚表序》云，契丹外戚，其先曰二舒敏氏：（旧作二审密氏。）曰巴里，（旧作拔里。）曰伊苏济勒。（旧作乙室巳。）太祖娶舒鲁氏。大同元年，太宗自汴将归，留外戚小汉为汴州节度使，赐姓名萧翰，由是巴里、舒鲁、伊苏济勒三族皆为萧姓。是赐姓又自太宗始。按薛居正《五代史 萧翰传》。翰父阿巴，有妹为安巴坚后，翰妹又为德光后。德光入汴，将命翰为宣武军节度使，契丹本无汉名，乃赐姓名萧翰，自是翰族皆姓萧。《欧史》亦谓德光欲留萧翰于汴，使李崧为制姓名曰萧翰，于是始姓萧云。是后族姓萧，实太宗所赐也。既为太宗所赐，何以太祖之高、曾、祖、父四代妣已俱称萧？盖皆后人所追氏也，而诸外戚之姓萧者可类推矣。萧氏于辽最贵，世与宰相之选，统辽一代任国事者，惟耶律与萧二族而已。
    ○辽正后所生太子多不吉
    辽太祖三子，皆舒鲁后所生。长名贝，（旧名倍。）已立为太子，后得东丹国，册为人皇王主之。太祖崩，让位于其弟太宗，（德光）身自归东丹，寻浮海适唐，赐姓名李赞华，为唐末帝所害。（后以子世宗登极，追谥义宗。）太宗崩，世宗（贝子，时为永康王。）以从子入嗣。世宗崩，穆宗（太宗子）以从弟入嗣。穆宗崩，景宗（世宗子）又以从子入嗣。皆未先为皇太子也。惟景宗后萧燕燕正位中宫后，始生圣宗。圣宗以冢嫡嗣位，享国四十九年，令名遐福，最称贤主，此为古今来正后所生储君继体者之第一，然未即位以前年尚幼，却未立为皇太子。兴宗（圣宗子）则由皇太子嗣位，而其母耨斤本宫人也。道宗母系仁懿萧后，然道宗生于兴宗藩邸，仁懿尚未为后。道宗宣懿萧后，则既册为后始生子，寻立为皇太子，后被伊逊（旧名乙辛。）所谮，母子皆不得其死。天祚帝系为太子时，元妃萧氏所生，亦尚未为后也。
    ○辽官世选之例
    辽初功臣无世袭，而有世选之例。盖世袭则听其子孙自为承袭，世选则于其子孙内量才授之。兴宗诏，世选之官，从各部耆旧择材能者用之是也。其高下亦有等差。《外戚表序》云，后族萧氏，世预北宰相之选。按《辽 本纪》，太祖四年，以后兄萧达鲁（旧名阿布齐。）为北府宰相，后族为相自此始。然《萧塔喇噶（旧名塔剌葛。）传》，其祖当安禄山来攻时，战败之，为北府宰相，世预其选，则世选官本契丹旧制，不自辽太祖始也。《萧思温传》，为北府宰相，上命世预其选。《萧和斯（旧名护斯。）传》，官北院枢密使，仍命世预宰相选。辞曰：“臣子孙贤否未可知，得一客省使足矣。”又道宗诏，北院枢密使耶律伊逊，（旧名乙辛。）同母兄弟世预北、南院枢密使之选，异母兄弟世预额尔奇木（旧作夷离堇。）之选。太保查刺，世预突吕不部节度使之选。耶律辖哩（旧名谐理。）征宋有功，世预节度使之选。萧达鲁（旧名敌鲁。）善医，世预太医选。此可见辽代世选官之制，功大者世选大官，功小者世选小官，褒功而兼量才也。
    按辽之世选官，与元时四集赛（旧作四怯薛。）相同。如穆呼哩（旧名木华黎。）子孙安图，（旧名安童。）哈喇哈斯（旧名哈喇哈孙。）累世皆为宰相。阿噜（旧名阿鲁图。）自言，我博尔济（旧名博尔术。）后裔，岂以丞相为难得耶。是元时丞相多取于四集赛之家，与辽之世选宰相，大略相同也。
    ○辽族多好文学
    辽太祖起朔漠，而长子人皇玉贝已工诗善画，聚书万卷，起书楼于西宫，又藏书于医巫闾山绝顶。其所作《田园乐诗》，为世传诵。画本国人物，如射骑、猎雪骑、千鹿图，皆入宋秘府。其让位于弟德光，反见疑而浮海适唐也，刻诗海上曰：“小山压大山，大山全无力。羞见故乡人，从此投外国。”情词凄惋，言短意长，已深有合于风人之旨矣。平王隆先亦博学能诗，有《阆苑集》行世。其他宗室内亦多以文学著称，如耶律国留善属文，坐罪在狱，赋《寤寐歌》，世竞称之。其弟资忠亦能诗，使高丽被留，有所著号《西亭集》。耶律庶成善辽、汉文，尤工诗。耶律富鲁（旧名蒲鲁。）为牌印郎君，应诏赋诗，立成以进。其父庶箴尝寄《戒谕诗》，富鲁答以赋，时称典雅。耶律韩留工诗，重熙中，诏进《述怀诗》，帝嘉叹。耶律辰嘉努（旧名陈家奴。）遇太后生辰进诗，太后嘉奖。皇太子射鹿，辰嘉努又应诏进诗，帝嘉之，解衣以赐。耶律良，重熙中从猎秋山，进《秋猎赋》。清宁中，上幸鸭子河，良作《捕鱼赋》。尝请编御制诗文曰《清宁集》，上亦命良诗为《庆会集》，亲制序赐之。耶律孟简六岁能赋《晓天星月诗》，后以太子无辜被害，以诗伤之，无意仕进，作《放怀诗》二十首。耶律古裕（旧名谷欲。）工文章，兴宗命为诗友。此皆宗室之能文者。又耶律纽斡哩（旧名袤履。）工画，坐事犯罪，写圣宗御容以献，得减死。后使宋，宋主赐宴，瓶花隔面，未得其真，陛辞仅一视，默写之，及出境，以示饯者，骇其神妙。此又宗室之以画著名者也。
    ○辽燕京
    京师本唐范阳节度使治，府曰幽州，军曰卢龙。辽太宗会同元年，晋主石敬瑭遣赵莹以幽、蓟、瀛、莫、涿、檀、顺、妫、儒，新、武、云、应、朔、寰、蔚十六州来献，乃诏以幽州为南京。三年三月，至南京，备法驾，入自拱辰门，御元和殿，行入阁礼。又御昭庆殿，宴南京群臣。按石晋才以地来归，太宗驾至，即有拱辰、元和、昭庆等名，则非辽所建之宫殿可知也。是年冬，始诏燕京建凉殿于西南堞。建一凉殿尚特书于本纪，更可知太宗初入时，并未别有改筑，盖幽州自安、史叛乱已称大燕，后历为强藩所据，唐末刘仁恭僭大号于此，必久有宫殿名，辽但仍其旧耳。圣宗统和二十四年，改南京宣教门为元和门，外三门，一为南端，左掖为万春，右掖为千秋。开泰元年，又改幽都府为析津府，幽都县为宛平县。太平五年，驻跸南京，幸内果园宴。时值千龄节，燕民以年谷丰熟，车驾适至，争以土物来献。上礼高年，惠鳏寡，赐饮。至夕，六街灯火如昼，士庶嬉游，上亦微行观之。盖辽以巡幸为主，有东西南北四楼曰捺钵，又有春水、秋山，岁时游猎，从未有久驻燕京者，是年偶度岁于此，故以为仅事也。今其基址亦有可约略者。《辽史 地理志》谓，城方三十六里，崇三丈，衡广一丈五尺。八门，东曰安东、迎春，南曰开阳、丹凤，西曰显西、清晋，北曰通天、拱辰。大内在西南隅，其所改之元和门及南端、万春、千秋等门，则大内之门也。悯忠寺有李匡威所立之碑，曰大燕城内东南隅有悯忠寺，是唐藩镇牙城本在悯忠寺之西。《辽志》云，大内在西南隅。宋王曾记契丹事，亦云燕京子城就罗郭西南为之。是辽之南京即唐幽州镇之旧治，确有明证。金初因之，宋钦宗至金，馆于燕山东南悯忠寺，此寺犹在东南也。海陵始扩东、南二面而大之，（详见《金筑燕京》条内。）元世祖又广其西、北面截其东、南，（详见《元筑都城》条内。）明徐达又截其西北，成祖建都，则又广之于东，（详见《明筑都城》条内。）盖至是凡数改矣。惟王曾记自卢沟河至幽州六十里，今卢沟桥至京不过三十里，辽、金之燕京尚在西北面，其去卢沟宜近，乃较远于今，何也？盖今卢沟桥乃金章宗时始建，辽时卢沟河尚未有桥，其渡河之处或尚在南，故至幽州六十里耳。
    ○金广燕京
    金太祖、太宗有天下，其建都仍在上京，未尝至燕也。熙宗始诏卢彦伦营造燕京宫室。（《彦伦传》）海陵欲迁都于燕，天德三年，乃诏广燕城，建宫室，依汴京制度，遣丞相张浩、张通古等调诸路夫匠修筑，有司以图来上，并阴阳五姓所宜，海陵曰：“吉凶在德不在地，使桀、纣居之，虽善地何益？尧、它队之，何以卜为？”（本纪）是时张浩举苏保衡分督工役，又景州刺史李石护役皇城。（见《浩》、《石》各本传。）运一木之费至二十万，举一车之力至五百人，宫殿皆饰以黄金五彩，一殿之成，以亿万计。（见《续通鉴纲目》。）贞元元年来都之，以迁都诏中外，改燕京为中都，府曰大兴。以京城隙地赐朝官，寻又征其钱。赐营建夫匠帛。（本纪）今按《蔡传》，有两燕王墓。旧在东城外，海陵广京城，墓在城内，相传为燕王及太子丹之葬，独考其非是，乃汉刘建及刘嘉之葬也。大定九年，诏改葬于城外。又《刘传》，南苑有唐碑，书贞元十年御史大夫刘怦葬，世宗见之曰：“苑中不宜有墓。”刘家本怦后，诏赐怦钱三百贯，令改葬于城外。据此二传，可见海陵筑城时，于辽故城之东南二面皆大为增广，故两燕王及刘怦墓，旧时皆在城外者，悉围入城中，至大定始迁出也。
    ○元筑燕京
