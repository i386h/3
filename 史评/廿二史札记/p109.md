<!-- { "loadSidebar": true } -->
    《西峰谈话》谓，历朝止一后，元时始有三宫之制。正后必鸿吉哩氏，（旧作弘吉剌氏。）太祖时以其佐命功多，约世世为婚姻，犹辽代之于萧氏也。其余两宫则采之他族，亦曰二宫皇后，三宫皇后。明朝仿之，虽不并称皇后，而选一后必并立三宫，异日虽或别立皇贵妃，而初选之东、西二宫其尊如故云。案元代每朝称皇后者实不止三宫，有至七八人数十人者。今据《元史 后妃表》，太祖朝称皇后者共二十三人，曰布尔特格勒津，（旧名孛儿台旭真。）曰和拉衮，（旧名忽鲁浑。）曰果勒济雅坦，（旧名阔里桀坦。）曰托果斯，（旧名脱忽思。）曰特默伦，（旧名帖木伦。）曰额琳沁巴勒，（旧名亦怜真八剌。）曰巴延呼图克，（旧名不颜浑秃。）此七位为大鄂尔多。（旧作斡耳朵，言大行帐所在也。辽制，天子所居置宫卫，崩则徙后妃宫帐以奉陵寝，曰斡鲁朵。元之斡耳朵，盖即辽之遗制也。）曰呼兰，（旧名忽兰。）曰哈勒巴津，（旧名哈儿八真。）曰伊实琳沁，（旧名亦乞剌真。）曰托欢彻尔，（旧名脱忽茶儿。）此四位为第二鄂尔多。曰伊苏，（旧名也速。）曰和拉哈剌，（旧名忽鲁哈喇。）曰阿齐兰，（旧名阿失伦。）曰图勒古尔，（旧名秃儿哈剌。）曰彻尔，（旧名察儿。）曰阿实克默色，（旧名阿昔迷失。）曰鄂勒哲呼图克，（旧名完者忽都。）此七位为第三鄂尔多。曰伊苏肯，（旧名也速干。）曰珲塔噶，（旧名忽答罕。）曰哈达，（旧名哈答。）曰鄂勒哲和斯，（旧名斡者忽思。）曰雅尔，（旧名燕里。）此五位为第四鄂尔多。金宣宗请和，以卫绍王公主归于太祖，是为公主皇后。（见《金史》。）此又一后也。太宗朝称皇后者，有巴喇噶沁皇后，（旧名孛剌合真。）昂辉二皇后，（旧名昂灰。）克勒奇库塔纳三皇后，（旧名乞里吉忽帖尼。）又有塔纳奇纳六皇后，（旧名秃纳奇纳。）定宗皇后惟乌拉海额实（旧名斡兀立海迷失。）一人。宪宗朝称皇后者五人，曰呼尔察，（旧名火里差。）曰呼图克，（旧名忽台。）曰约索尔，（旧名也速儿。）曰楚巴，（旧名出卑。）曰莽赉呼图克。（旧名明里忽都鲁。）世祖朝称皇后者八人，曰图古哩克大皇后，（旧名帖古伦。）为大鄂尔多。次曰彻伯尔，（旧名察必。）曰诺尔布，（旧名南必。）为第二鄂尔多。曰塔喇海，（旧名塔剌海。）曰诺术欢，（旧名奴罕。）为第三鄂尔多。曰巴延乌真，（旧名伯要兀真。）曰库库伦，（旧名阔阔伦。）为第四鄂尔多。又有苏哈达实皇后，（旧名速歌答思。）后常世守世祖之鄂尔多者。成宗朝称皇后者，曰布尔罕，（旧名卜鲁罕。）曰克勒奇库塔纳，（旧名乞里吉忽帖尼。）其元妃实里达赖（旧名失怜答里。）以早薨故不称后，至大中始追谥。武宗朝称皇后者三人，曰珍格，（旧名真哥。）曰苏喀实哩，（旧名速哥失里。）曰鄂勒哲。（旧名完者歹。）其明宗母伊奇哩氏，（旧作亦乞烈氏。）文宗母唐古氏，（旧作唐兀氏。）本皆妃子不称后，后因子为帝，始追谥。仁宗朝称皇后者二人，曰阿南达实哩，曰达尔玛实哩。（旧名答里麻失里。）英宗朝称皇后者三人，曰苏喀巴拉，（旧名速哥八剌。）曰雅本呼图克鲁，（旧名牙八忽都鲁。）曰多尔济巴勒。（旧名朵儿只班。）泰定帝朝称皇后者十人，曰巴拜哈斯，（旧名八不罕。）曰额琳沁巴勒，（旧名亦怜真八剌。）曰呼喇，（旧名忽剌。）曰伊苏，（旧名也速。）曰萨都巴拉，（旧名撒答八剌。）曰布延库哩页额实，（旧名卜颜怯里迷失。）曰实喇特穆尔，（旧名失烈帖木儿。）曰塔纳，（旧名铁你。）曰巴罕，（旧名必罕。）曰苏喀达喇。（旧名速哥答里。）明宗朝称皇后者七人，曰温绰欢，（旧名按出罕。）曰伊埒实克，（旧名月鲁沙。）曰布颜呼图，（旧名不颜忽都。）曰班布尔实，（旧名八不沙。）曰伊苏，（旧名野苏。）曰托果斯。（旧名脱忽思。）文宗朝皇后惟布达实哩（旧名卜答失里。）一人。宁宗皇后惟塔哩雅图默色。（旧名答里也忒迷失。）顺帝朝称皇后者，曰喇特纳实哩，（旧名答纳失里。）曰巴延呼图克，（旧名伯颜忽都。）曰鄂勒哲呼图克。（旧名完者忽都，高丽人奇氏。）可见元代每帝皇后本无定数，西峰所云三宫之制犹未为得实也。然细考《元史》及《经世大典》诸书，则并称皇后中，嫡庶仍自有别。如太祖之布尔特格勒津则称大皇后，太宗之巴喇噶沁则称正宫皇后，世祖之图古哩克亦称大皇后，顺帝之巴颜呼图克皇后死，奇皇后见其衣服敝陋，笑曰：“正宫皇后何至服御如此！”又至正二十五年，诏立次皇后奇氏为皇后，改奇氏为肃良合氏。又《别的因传》，幼从祖母康里氏在三皇后宫。是同称皇后，又有正宫及大皇后、次皇后、三皇后之分也。正宫皇后必有册宝，其余则无，《元史》表、志、《后妃传》可证。
    ○元帝子称太子者不一
    古来储君始称太子，元制则帝子多以太子称，不必继体也。《元史 宗室世系表》，太祖六子，长卓沁太子，（旧名术赤。）次察罕台太子，（旧名察罕。）次太宗皇帝，次图类，（旧名拖雷，即睿宗也。）次五乌拉齐，（旧名兀鲁赤。）无嗣，次六科尔戬太子。（旧名阔烈坚。）太宗七子，长定宗，次库腾太子，（旧名阔端。）次库春太子，（旧名阔出。）其余俱称大王。定宗三子，惟诺果（旧名脑忽。）称太子，余称大王。世祖立珍戬（旧名真金。）为皇太子，余俱称王。泰定帝四子，皇太子阿尔济雅巴（旧名阿里吉八。）之外，又有锡锡太子，（旧名小薛。）允丹藏布太子。（旧名允丹藏卜。）文宗三子，皇太子喇特纳达喇之外，（旧名阿剌忒答剌。）余为雅克特古斯太子，（旧名燕帖古思。）太平讷太子。更以诸传考之，《艾穆传》，从四太子南伐，谓图类也。《按扎儿传》，帝率皇弟四太子征潞州，亦谓图类也。《高诺尔传》，（旧名高闹儿。）从库春（旧名阔出。）太子出征，其子元长又从太子托欢（旧名脱欢。）征交趾。《苏克（旧名速哥。）传》，其子长罕、玉吕从兀鲁赤太子出征。《脱忽怜传》，从噶玛拉太子（旧名甘麻剌。）征海都。诸所谓太子者，皆非储君也。可见是时皇子通称太子，更以表传参证之。大概国初时，正宫皇后所生，虽非冢嫡，亦称太子，其余则称王。中叶以后，则非正宫所生亦称太子，而命为继体者，则称皇太子。
    ○元帝后皆不讳名
    元代帝后生前皆无徽称，臣下得直呼其名，盖国俗朴，无中国繁文也。莽赉扣殂于蜀，（旧名蒙哥。）郝经上世祖书，谓蒙哥罕无故进兵于蜀，今已崩逝，大正宜迎蒙哥罕炅舆，收皇帝玺。蒙哥即宪宗也，其时尚未有谥号，故臣下皆以名呼。《曹元用传》，累朝皇后既崩者，未有谥号，犹各以名呼之，元用言后为天下母，岂可名呼？又《逯鲁曾传》，时以武宗皇后珍格（旧名真哥。）无子，欲以明宗母、文宗母配享，鲁曾曰：“珍格皇后在武宗朝已膺玉册，安得不为立主配食。”是臣下称皇后亦呼其名也。又世祖太子珍戬，（旧名真金。）顺帝忽都皇后生子亦名珍戬，尤觉太无忌讳。（案北俗本无讳名之例。辽兴宗时，萧罕嘉努疏言，太祖之考夷离堇，至今犹以名呼，于是始追尊玄、德二祖。盖北俗朴，本不讳名也。）
    ○元封子弟驸马于各部
    元太祖、太宗征讨诸国，得一地即封子弟一人镇之，亦有封及驸马者。如太祖子卓沁（术赤。）分封西北，其地极远，去京师数万里，驿骑急行二百余日方至。又赐按陈以可木儿、温都儿等地，赐火忽以哈老温等地。宪宗之立，诸王来会者，西方有伯尔克托、噶特穆尔儿哥、脱哈帖木儿等，（旧作别儿哥、脱哈帖木儿。）东方有伊克、托欢、伊逊克、阿齐台、塔齐尔、伯勒格台等，（旧作也古、脱忽、亦孙哥、按只带、塔察儿、别里古带。）皆太祖、太宗子孙分封于外者也。宪宗又分迁诸王于各部，如格丹（旧名合丹。）分于巴实伯里，（旧名别石八里。）蔑里（旧名默埒。）分于雅尔达实河，（旧作叶儿的实河。）海都分于哈里雅尔，（旧作海押立。）伯尔克（旧名别儿哥。）分于库尔哲，（旧作曲儿只。）托克托（旧名脱脱。）分于额密埒，（旧作密立。）此皆见于《元史》者。而《明史 外国传》又记哈密则威武王纳忽里封地也，西宁则驸马章古封地也，哈梅里则诸王纳失里封地也，撒马儿罕则驸马帖木儿封地也，别失八里则诸王合丹封地也。盖其宗亲已遍于朔漠矣。及取中原后，诸王之分封于外者，又各予以内地分邑，如汉、唐食邑之制，所收之赋曰五户丝，每五户出丝一斤，以供其俸。先是太祖欲以诸州民户分赐诸王贵戚，耶律楚材以为不便，乃命各位下止设达鲁噶齐，（旧作达鲁花赤，谓掌印官也。）而朝廷置官吏，收其租税以给之。其后世祖平宋后，亦仿此例以给诸王。如安远王分邑，隶建宁者七县，隶汀州者三县，听其自置达鲁噶齐是也。（成宗赐晋王也孙铁木儿南郑县六万五千户，世祖诸王子也先铁木儿诏安县，脱欢之子不答失里宁德县，忽都鲁之子南安县，爱牙赤之子光泽县，各一万三千六百有四户。又赐湘宁王迭里哥儿湘乡县六万五千户。而诸王分地则以流官为达鲁噶齐，各位所置者为副。）海都封于哈里雅尔，而内地亦有食邑，海都叛后不复给。海都死，其子察八儿穷蹙来降，世祖先有旨，诸王皆太祖子孙，其分地应得之五户丝，藏之，俟彼来降赐之，至是仍以赐察八儿。元之待宗可谓厚矣。《明史》谓元太祖平西域，封子弟为王，元亡，各自割据，不相统属。然其子孙散布于西北者甚多，故中原虽失，而塞外苗裔仍不绝。此一代封建之制，所以为后嗣计者，至深远也。
    ○元代叛王
