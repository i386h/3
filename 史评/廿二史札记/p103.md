<!-- { "loadSidebar": true } -->
    赐姓本姓于汉初，《北史 李宏传》所谓，项伯不同项羽，汉高赐姓刘氏，秦贞父能死难，魏武赐姓曹氏是也。其后罕有行之者，惟西魏宇文泰当国时，因魏初统国三十六，大姓九十九，已多绝灭，乃以诸将功高者为三十六国后，其次为九十九姓后，赐姓之广自此始。如杨忠赐姓普六茹氏，赵贵赐姓乙弗氏，寇和赐姓若引氏，耿豪赐姓和嵇氏，辛威赐姓普屯氏，樊深赐姓万纽于氏，周摇赐姓车非氏，李楷赐姓独孤氏，郭衍赐姓叱罗氏，侯植魏赐姓侯伏氏，又赐姓贺屯氏是也。（静帝时诏各复本姓。）其有倚为腹心者，则赐以皇族之姓，如薛端、薛善及叱罗协皆赐姓宇文氏是也。故周武帝命李宏修《皇室谱》，分为《帝系》、《疏属》及《赐姓》三篇。隋因之，如杨义臣本姓尉迟，文帝因其父战死，乃赐姓杨，编之属籍。唐初亦用其制，如罗艺、高开道、杜伏威、胡大恩皆赐姓李氏是也。唐末赐姓更多，如李克用、李茂贞、李顺节等皆附于皇族，或藉其用，或畏其逼，不得已也。金末亦多有赐姓者，财力既殚，爵赏又滥，不足以系人心，故设此劝功。然后制亦不同，有赐本国大姓者，如东永昌赐姓温都氏，（旧作温敦。）包世显、包长寿、包疙疸赐姓乌库哩氏、（旧作乌古论。）多隆乌（旧名睹令狐。）赐姓哈萨喇氏，（旧作禾速嘉。）何定赐姓必喇氏，（旧作必兰。）马福德、马柏寿赐姓瓜尔嘉氏，（旧作夹谷。）杨沃衍赐姓乌凌阿氏，（旧作乌林答。）资禄赐姓女奚烈氏，李辛赐姓温撒氏是也。其功多或力大，可恃以为援者，则竟赐以皇族之姓，如郭仲元、郭阿怜、李霆、梁佐、李咬住、国用安、张甫皆赐姓完彦氏是也。其附入属籍之处又有差等，以千人败敌三千者，赐及缌麻以上；败二千人者，赐及大功以上；败千人者，赐止其家。
    ○通惠河不始于郭守敬
    京师至通州闸河，本元时郭守敬所开。《守敬传》，大都运粮河不用一亩泉旧源，别引北山白浮泉水，西折而南，经瓮山泊，自西水门入城，环汇于积水潭，复东折而南，出南水门，合入旧运粮河。每十里置一闸，比至通州，凡为闸七，置斗门互为提阏，以过舟止水。元世祖命速行之，丞相以下皆亲操畚锸，工既成，帝还自上都，过积水潭，见舳舻蔽水，大悦，赐名曰通惠河。此元所创，至今为永利者也。然此河不自守敬始。《金史 韩玉传》，泰和中，玉建言开通州潞水漕渠，船运至都。工既成，玉升两阶。是此河实自玉始。《守敬传》所云不用一亩泉者，盖玉所开河本用一亩泉为源，而守敬乃用白浮泉耳。守敬建闸，往往得旧时砖石故址，当即玉遗迹也。盖燕都自金宣宗迁汴后，迨元世祖至元十一年始来都之，其间荒废者已四五十年，旧时河道久已湮没，守敬得其遗址而开之，遂独擅其名耳。
    ○海陵荒淫
    海陵荒淫，最为丑秽，身为帝王，采取美艳，何求不得，乃专于宗族亲戚中恣为奸乱，甚至杀其父杀其夫而纳之，此千古所未有也。《金史》所载，除一后三妃外，诸嬖幸有名字者已二十余人。凡宗室被杀者皆纳其妇女，曹王宗敏妻阿兰，（旧名阿懒。）海陵叔母也；宗磐子阿固岱（旧名阿虎迭。）妻阿里库，（旧名阿里虎。）从嫂也；其女重节，则从侄女也；宗本子萨尔拉（旧名莎鲁刺。）妻，宗固子呼喇勒（旧名胡里刺。）妻，和色哩（旧名胡失来。）妻，秉德弟嘉里（旧名纟里。）妻，皆从嫂也；寿宁县主实库，（旧名什古。）宗望女也，静乐县主布拉（旧名蒲剌。）及锡纳，（旧名习。）宗弼女也，实古尔，（旧名师姑儿。）宗隽女也，皆从姊妹；混同郡君苏和卓（旧名莎里古真。）及其妹伊都，（旧名余都。）宗本女也，皆再从姊妹；鼐喇古，（旧名奈剌忽。）皇太后表兄张定安妻也，富尔和卓，（旧名蒲鲁古只。）丽妃妹也，海陵皆私之。其纳之宫中者，则封为妃嫔，在外则分属于诸妃位下出入。鼐喇古出入元妃位，富尔和卓出入丽妃位，苏和卓、伊都出入贵妃位，实库、重节出入昭妃位，布拉、实古尔出入淑妃位。锡纳夫素赫，（旧名稍喝。）苏将和卓夫苏色，（旧名撒速。）皆为近侍，每值宿，海陵谓之曰：“尔妻年少，遇尔值宿，不可令宿于家。”每召入，海陵亲候廊下，立久则坐于侍婢高实古（旧名高师姑。）膝上。高实古曰：“天子何劳苦如是。”海陵曰：“我固以天子为易得耳，此等期会乃难得也。”苏和卓在外淫佚，海陵责之曰：“尔爱娱乐，有丰富伟岸如我者乎？”然亦不之罪也。此外如沈璋妻，为太子光英保母，及耶律彻妻侯氏，皆以入宫侍皇后而奸之者也。节度使乌达（旧名乌古带。）之妻定格，（旧名定哥。）与海陵有私，海陵即位，使定格杀其夫而纳之者也。秘书监文之妻实格，（旧名石哥。）海陵使文出之，而纳于宫中者也。萧拱妻色特尔（旧名择特懒。）之妹曰密，（旧名弥勒。）海陵使拱迎之于汴，既入宫，非处女，遂以疑杀拱，而以拱妻妻文，既又以密之命召拱妻入宫而乱之者也。亦有先宠幸而后杀之者，阿里库既入，海陵又私其女重节，阿里库责重节，遂缢杀阿里库。又萧唐古特（旧名堂古带。）妻扎巴，（旧名察八。）既入宫，封昭媛。时唐古特为护卫，札巴使侍女遗以杂佩，海陵遂手刃札巴，以徇于宫。每幸妇人，则教坊奏乐，撤帷帐，或妃嫔列坐，率意乱之，以为笑乐。幸室女不得遂，则使元妃以手左右之。女使辟拉（旧名辟懒。）有娠，欲幸之，则以麝香水揉腹而坠其胎。甚至徒单皇太后侍婢高福娘，亦与淫乱，使伺太后动静，福娘增饰语言，遂成弑逆之祸。此皆载在《后妃传》后者。海陵之恶固不足道，然著其大者可矣，此等中之丑亦琐琐书之，毋乃秽史乎！按本纪，世宗尝曰：“海陵以近习掌记注，故当时行事实录不载，当访求书之。”又《贾益谦传》，当时禁近能暴海陵蛰恶者，辄得美迁，故史官修实录，不免附会云。然则《金史》所载，皆世宗时编订者也。
    ○海陵兼齐文宣隋炀帝之恶
    海陵在位，盖兼齐文宣、隋炀帝之恶而更过之。《北齐书》称文宣狂暴，尝奸其嫂文襄后，凡高氏妇女无亲疏皆与之乱，或以赐左右。彭城王■母尔朱氏，其父神武之庶妻也，欲之不从，则手刃之。皇后李氏之妹嫁元昂，帝数幸之，欲纳为昭仪，则以鸣镝射杀昂。斯固已灭绝伦理，然以海陵视之，奚啻十倍。隋炀帝弑父杀兄弟，海陵则弑君弑母，杀伯叔兄弟及宗室数百人，炀帝犹不若是之惨也。然以其权谲刚厉之资，智足以饰非，威足以驭下，其时国运方强，使仅守其故业，虽淫恣乱伦，或尚不至陨踣。正如齐显祖强记威断，群下不敢为非，所谓主昏于上，政清于下者。乃又大举伐宋，空其国以争人之国，与隋炀之征高丽如出一辙，此所以土崩瓦解，自速灭亡也。《隋书》记炀帝征高丽，总征天下兵皆会涿郡。又发江淮水手一万，弩手三万，岭南排镩手三万，河南、淮南、江南造戎车五万两，送高阳载衣甲。又发江淮民夫及船，运黎阳及洛口仓米至涿。其陆路夫役往来者亦常数十万人，昼夜不绝，死者相枕，臭秽盈路。东莱海口造船，官吏督役，日夜立水中，腰以下皆生蛆，死者十三四。耕稼失时，民不聊生，于是天下大乱，帝亦被害于扬州。而海陵之伐宋也，尽起诸路招讨司及明安穆昆军，年二十以上，五十以下，虽亲老丁少亦不得留侍。所造军器，皆赋于民，箭翎一尺至千钱，村落间往往椎生牛以供筋革，至于鸟鹊狗彘无不被累。籍民马，在东者给西军，在西者给东军，死者不绝于道。所至刍粟无给，有司以为请，海陵曰：“民间储蓄尚多，今禾稼满野，可就牧田中。”共调马五十六万匹，官七品者准留一匹，其上以是为差，富民有调至五六十匹者，仍令养饲以俟。由是盗贼并起，大者连城邑，小者保山泽，或以十数骑张旗帜而行，官军莫敢近。海陵又恶闻盗贼，言者辄罪之。将士自军中亡归者，相属于道。东海张旺、徐元等反于南，契丹伊喇斡罕（旧名移剌窝斡。）等反于北，曷苏馆明安福寿、东京穆昆金住等，始授甲于大名，键顿部亡归，公言于路曰：“我辈往东京，立新天子矣！”海陵自将三十二总管，兵至瓜州，为其下所弑，与隋炀之被害亦如出一辙。自古大兵大役，未有不民怨沸腾，丧国亡身者。海陵既竭天下之力，先筑燕京，次营汴京，工役甫毕，又兴此大众，以极无道之主，行此大肆虐之事，岂有不自速其毙者。《金史》一一书之，所以垂戒千载也。
    按石虎起河桥于炅昌津，采石为之，石无大小，辄随流去，用工五百余万而不成。又发雍、洛、秦、并州十六万人，城长安未央宫。性好猎，体重不能跨鞍，造猎车千乘，辕长三丈，高一丈八尺，置高一丈七尺，格兽车四十乘，立三级行楼于其上。自炅昌津南至荥阳，东极阳都，使御史监察其中禽兽，有犯者以大辟论。御史因之作威，有美女好牛马者，求之不得，便诬以犯兽，死者百余家。又发诸州二十六万人，修洛阳宫。发百姓牛二万头，配朔州。增置女官二十四等，东宫十二等。诸侯王九等，发百姓女年二十以下十三以上三万人，以充之，郡县乘此夺人妇女九千余人，其子石宣又私令采亦及万，缢死者三千余人。又发近郡男女十六万，车十万乘，运土筑华林苑及长墙于邺北。命子宣出猎，建天子旌旗，戎卒十八万，出金明门。石虎升凌霄观望之，笑曰：“我家父子如是，自非天崩地陷，夫复何忧？”宣校猎既遍，又令石韬出猎，亦如之。后宣杀韬，虎又杀宣，极惨酷。其子石世、石冲、石遵、石鉴等皆不得其死。冉闵乘乱诛诸羯，于是赵人悉入城，羯人悉出城。闵下令，赵人斩一羯，文官进位三等，武职悉拜牙门，一日之中，斩首数万，羯人无贵贱男女少长皆死，凡二十余万，亦有高鼻多须而滥死者。虎十三子，五人为冉闵所杀，八人皆自相残害。（《晋书》载记）此又隋炀帝、金海陵以前之最无道者也。
    ○金中叶以后宰相不与兵事
