<!-- { "loadSidebar": true } -->
    元封诸王于西北，固收宗支蕃衍之效，然多有据地叛乱者。其见于本纪者，世祖时，诸王乃颜反，帝自将讨擒之。已而其党哈丹、秃鲁又叛，再出师败之。而诸王中有海都者尤强盛，屡称兵内犯，诏以安童佐皇子北平王那木罕镇北边。诸王昔里吉劫北平王，拘安童，胁宗王以叛。帝命伯颜讨之，虽败其兵而海都仍逸去。故常命皇子镇北边以备之，成宗及晋王、武宗为皇子时，皆守边十余年，未尝帖服也。此外见于各列传者，《土土哈传》，有叛王脱脱木、失烈吉及铁哥，皆为土土哈所败。又擒叛王哈儿鲁，诛叛王兀塔海。又败叛王火鲁哈孙于兀鲁灰之地。夜渡贵烈河，败叛王哈丹。又《阿沙不花传》，有叛王纳牙等，为阿沙不花所败。《伯颜传》，有诸王明里铁木儿，从海都叛，伯颜以书喻之，明里铁木儿感泣来归。《阿术传》，有叛王昔剌木，为阿术所败。《阿剌罕传》，有世祖母弟阿里不哥构兵。《塔出传》，有叛王曲迭儿，为塔出所败。《暗伯传》，有叛王哈鲁，为暗伯所擒。《昔班传》，有火和大王叛，为昔班所败。《玉哇失传》，有诸王和林及失剌等叛。《麦里传》，有诸王霍忽叛，掠河西，麦里击败之。《忽林出传》，有叛王斡罗斯等，为忽林出所败。《失剌拔都儿传》，有叛王脱脱，为失剌拔都儿所擒。《洪重喜传》，有叛王八剌哈赤，为重喜所败。《刘国杰传》，有诸王脱脱木反，国杰袭败之。《孔元传》，有叛王失里木等，元出兵败之于兀速洋。《刘哈剌八都鲁传》，有叛王昔里吉及脱忽，皆战败被擒。（盖即劫北平王者。）《汪惟正传》，有叛王土鲁，叛据六盘山，为惟正所擒。《忙哥撒儿传》，有叛王察哈台，为忙哥撒儿所诛。《铁哥传》，有叛王塔不台。《月赤察传》，有叛王灭里铁木儿，屯于金山，武宗为皇子镇北边时，出其不意，以师压之，灭里乃降。成宗元贞二年，犹有诸王都哇、彻彻秃潜师袭火儿哈秃之地，又叛王秃麦、干鲁思等犯边。直至元贞九年，海都子察八儿及都哇明里帖木儿等相聚谋曰：“昔我太祖，艰难以成帝业。我子孙乃自相残杀，是隳祖宗之业也。今镇边者皆吾世祖之孙，吾与谁争哉！不若遣使请命罢兵，通一家之好。”乃遣使来，帝许之，于是诸王皆罢兵入朝。（《床兀儿传》）诸王入朝，大宴时，脱脱即席陈西北诸王始终离合之迹，去逆效顺之义，听者倾服。（《脱脱传》）此元一代分封诸王得失之林也。《王思廉传》，帝亲征乃颜时，思廉谓段贞曰：“诸王反，由地大故也。汉晁错削地之议，实为良图。”贞以闻，帝嘉之。其时博罗欢亦谓，太祖分封诸王，其地与户以二十分为率，忙兀、兀鲁、扎剌儿、弘吉剌、亦其列思五部共得十一，乃颜独得其九，故最强。然则众建而分其势，又析圭分土时所当早计欤！
    ○各朝国书
    后魏太武帝造新书千余，诏曰：“在昔帝轩辕，创制造物，乃命仓颉，因鸟兽之迹，以立文字。自兹以降，随时改作，故篆、隶、草、楷，并行于世。然经历久远，传习多失其真，非所以示轨则于来世也。今制定文字，世所用者，颁下远近，永为楷式。”天兴四年，又集博士儒生，比众经文字，义类相从，凡四万余字，号曰《众文经》。是皆因书籍文字传写讹谬，特为刊正，以昭划一，使天下通行，而非另创一体，以便其国俗所用也。自辽太祖始造契丹字，而夏、金、元以来遂仿之，各有国书，今摘叙于后。《辽史》，神册五年春，始制契丹大字。案陶宗仪《书史会要》云，辽太祖用汉人教，以隶书之半增损之，制契丹字数千，以代刻木。又《永乐大典》引《纪异录》云，渤海既平，乃制契丹大字三千余言。则制字应在天显元年也。
    赵元昊自制蕃书，命野利仁荣演绎之，成十二卷，字形体方整，类八分，而书颇重复，教国人纪事用蕃书。又绎《孝经》、《尔雅》、《四言杂字》为蕃语。《完颜希尹传》，女直初无文字，及获契丹、汉人，始通契丹、汉字。金主遂命古绅（旧史名谷神。）依仿汉人楷字，因契丹字制度，合本国语，制女直字行之。后又制女直小字，谓古绅所制为大字云。（《缔达传》，是时女直字设学校，命讹离剌等教之，其后纳合椿年、纥石烈良弼皆由此致相位，而温罕缔达最号精深。）《元史》，世祖始命西僧帕克斯巴（旧史名八巴思。）制蒙古新字，诏曰：“我国家肇基朔方，制用文字，皆取汉楷及辉和字以达本朝之言。考诸辽、金及遐方诸国，例各有字。今命国师帕克斯巴创蒙古新字，颁行诸路，译写一切文字，期于顺言达事而已。”号帕克斯巴为大宝法王。其字凡千余，大要以谐声为主。（世祖以国师西番人，言语不通，命迦鲁纳答思从国师习其法及言与字，期年皆通，以畏吾字译西天西番经论。此盖未制蒙古字以前，犹借用畏吾字也。）
    ●卷三十
    ○元初用兵多有天助
    元太宗时，使皇子蒙哥（今名莽赉扣，即宪宗。）征钦察，其酋八赤蛮逃于海岛。蒙哥亟进师，适大风刮海水去，甚浅可渡，蒙哥喜曰：“此天开道也。”进擒八赤蛮，囚之。八赤蛮曰：“水回期且至，宜早还。”蒙哥即班师，而水已至，后军有浮渡者。（见《宪宗纪》。）太宗又使弟拖雷入宋武休关，渡汉江而北，至禹山。金完颜合达等拒战，北兵袭之，金恒山公武仙一军殊死斗，北骑退走。追奔之际，忽大雾四塞，合达命收军，顷之雾散乃前，则前有一大涧，阔数里，非此雾则北兵人马满中矣。（《金史 完颜合达传》）宪宗即位之八年二月，伐宋，师次于河，适河冰合，以土覆之遂渡。（《宪宗纪》）世祖时，遣伯颜（今名巴延。）伐宋，军至钱塘江，观潮，遂驻沙岸。杭人方以为潮至当尽溺，乃潮不至者二日。（《伯颜传》）可见兴王之运，山川效炅也。
    ○元世祖嗜利黩武
    元世祖混一天下，定官制，立纪纲，兼能听刘秉忠、姚枢、许衡等之言，留意治道，固属开国英主，然其嗜利黩武之心则根于天性，终其身未尝稍变，《元史》纪传所载可见也。中统三年，即以财赋之任委阿合马。兴铁冶，增盐税，小有成效，拜平章中书政事。又立制国用司，以阿合马领使事。已复罢制国用司，立尚书省，以阿合马平章尚书省事。奏括天下户口，下至药材榷茶，亦纤屑不遗，其所设施，专以掊克敛财为事。史天泽、安童等争之，崔斌等劾之，皆不能胜。以理算陷江淮行省平章阿里伯、右丞燕铁木儿于死。有秦长卿者，欲发其奸，反为所噬，毙于狱。擢用私人，不由部选。以其子忽辛及抹速忽分据财赋重地，并援引奸党郝祯、耿仁等骤升同列，阴与交通，专事蒙蔽。逋赋不蠲，征敛愈急，内通货贿，外示刑威，天下之人无不思食其肉。有益都千户王著发义愤击杀之，阿合马之奸始上闻。虽命剖棺戮尸，而流毒海内已二十年矣。阿合马既死，又用卢世荣，亦以增多岁入为能，盐铁、榷酤、商税、田课，凡可以罔利者，益务搜括。奏用阿合马之党，皆列要职。凡肆恶二年，御史大夫玉速帖木儿尽发其奸，始诏诛之。未几，又用桑哥，再立尚书省，改行中书为行尚书省，六部为尚书六部。恃其得君，尝拳殴参政杨宽、郭佑及台吏王良弼，皆诬奏至死。遂以丞相领尚书兼统制使，以沙不丁为江淮左丞，乌马儿为参政。奏遣忻都阿散等十二人理算六省钱谷，天下骚然。佞谀者方为之请立碑记功。桑哥又奏笞监察御史四人，自后御史入省，部掾令史皆与抗礼，台纲尽废。铨调内外官，宣敕亦付尚书，由是以刑爵为贩卖。自至元二十四年至二十八年，为也先帖木儿所劾，始伏诛。统计帝在位三十余年，几与此三人者相为终始，此其嗜利贪得，牢固而不可破也。自高丽臣服，即招谕日本，日本不通。先平耽罗，继而有事于南宋，攻襄、樊，攻涪、渝，以至下江淮，降宋主，追二王于闽广，先后凡十余年。甫讫事，又议征日本。命阿塔海、范文虎、忻都、洪茶邱等率兵十万出海，飓风破舟，文虎等择舟之坚好者先归，尽弃其兵于山岛。日本兵来，凡蒙古、高丽人尽杀，谓新附军为唐人，不杀而奴之，其得脱归仅于阎等三人。帝大怒，欲再征日本，遣王积翁先往招谕，为舟人杀于途，始终不得要领乃止。而其时又兴安南之役、占城之役、缅国之役、爪哇之役。安南凡三征，其国王陈日煊父子终逃匿不获，最后师还，几为所邀截，从间道始得归。缅国凡两征，亦丧师七千，仅取其成。其征占城也，舟为风涛所碎者十之七八，至岸者攻克其木城，而国主已逃，官军深入，亦为所截，力战得归。其征爪哇也，初至战屡捷，为所绐，遣使入谕，其国主杀使而逃，亦不得其要领，遂旋师。统计中统、至元三十余年，无岁不用兵。当其初视宋为敌国，恐不能必克，尚有慎重之意，遣使议和。及既平宋，遂视战胜攻取为常事，几欲尽天所覆悉主悉臣，以称雄于千古。甫定域中，即规海外。初以骄兵图胜，继以愤兵致败。犹不觉悟，思再奋天威，迄崩而后止。此其好大喜功，穷兵黩武，至老而不悔者也。由是二者观之，内用聚敛之臣，视民财如土苴，外兴无名之师，戕民命如草芥，以常理而论，有一于此即足以丧国亡身。乃是时虽民不聊生，反者数十百起，而终能以次平定。盖兴王之运，所谓气盛而物之小大毕浮，故恣其所为，而不至倾覆。始知三代以下，国之兴亡，全系天命，非必有道者得天下，无道者失天下也。
    案元自太祖起兵，灭国四十，降西夏，取金中都，又攻西域，至东印度国遇角端始还。太宗继之，灭金，侵宋，西征钦察，去中国三万余里。迨宪宗，又命世祖征大理，兀良合台征交趾。至世祖时，用兵已四十余年，世祖即位又攻讨三十余年。自古用兵，未有如是久者。
    ○元诸帝多不习汉文
