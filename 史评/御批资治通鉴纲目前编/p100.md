<!-- { "loadSidebar": true } -->
　　左氏曰楚子自武城使公子成以汝隂之田求成于郑郑叛晋子驷从楚子盟于武城晋侯将伐郑范文子曰若逞吾愿诸侯皆叛晋可以逞若唯郑叛晋国之忧可立俟也【杜氏曰晋厉公无道三郤骄故欲使诸侯叛冀惧而思德】栾武子曰不可以当吾世而失诸侯四月晋师起栾书将中军士燮佐之郤锜将上军荀偃佐之韩厥将下军郤至佐新军郑人闻有晋师使告于楚姚句耳与往楚子救郑司马将中军【子反】令尹将左【子重】右尹子辛将右过申子反入见申叔时曰师其何如对曰德刑详义礼信战之器也德以施惠刑以正邪详以事神义以建利礼以顺时信以守物民生厚而德正用利而事节时顺而物成上下和睦周旋不逆求无不具各知其极是以神降之福时无灾害民生敦厖和同以听莫不尽力以从上命致死以补其阙此战之所由克也今楚内弃其民而外絶其好渎齐盟而食话言奸时以动而疲民以逞民不知信进退罪也人恤所底其谁致死子其勉之吾不复见子矣姚句耳先归子驷问焉对曰其行速过险而不整速则失志不整防列将何以战惧不可用也五月晋师济河闻楚师将至范文子曰我伪逃楚可以纾忧夫合诸侯非吾所能也以遗能者我若羣臣辑睦以事君多矣武子不可六月晋楚遇于鄢陵范文子不欲战郤至曰韩之战惠公不振旅箕之役先轸不反命邲之师荀伯不复从皆晋之耻也子亦见先君之事矣今我辟楚又益耻也文子曰先君之亟战也有故秦狄齐楚皆彊不尽力子孙将弱今三彊服矣敌楚而已唯圣人能外内无患自非圣人外宁必有内忧盍释楚以为外惧乎甲午晦楚晨压晋军而陈军吏患之范匄趋进曰塞井夷灶陈于军中而防行首晋楚唯天所授何患焉文子执戈逐之曰国之存亡天也童子何知焉栾书曰楚师轻窕固垒而待之三日必退退而击之必获胜焉郤至曰楚有六间不可失也其二卿相恶王卒以旧郑陈而不整蛮军而不陈陈不违晦在陈而嚻合而加嚻各顾其后莫有鬬心旧不必良以犯天忌我必克之楚子登巢车以望晋军子重使太宰伯州犂侍于后曰骋而左右何也曰召军吏也皆聚于中军矣曰合谋也张幕矣曰防卜于先君也彻幕矣曰将发命也甚嚻且尘上矣曰将塞井夷灶而为行也皆乘矣左右执兵而下矣曰听誓也战乎曰未可知也乘而左右皆下矣曰战祷也伯州犂以公卒吿苗贲皇在晋侯之侧亦以王卒告曰楚之良在其中军而已请分良以击其左右而三军萃于王卒必大败之公筮之吉曰南国防射其元王中厥目从之歩御晋厉公栾鍼为右彭名御楚子潘党为右石首御郑成公唐茍为右栾范以其族夹公行吕锜射楚子中目楚子召养由基与之两矢使射吕锜中项伏弢以一矢复命郤至三遇楚子之卒见楚子必下免胄而趋风楚子使工尹襄问之以弓曰方事之殷有韎韦之跗注君子也识见不谷而趋无乃伤乎郤至见客免胄曰君之外臣至从寡君之戎事不敢拜命敢告不宁君命之辱三肃使者而退晋韩厥从郑伯其御曰速从之其御屡顾不在马可及也韩厥曰不可以再辱国君乃止郤至从郑伯其右曰谍辂之余从之乘而俘以下郤至曰伤国君有刑亦止石首内旌于弢中唐茍谓石首曰子以君免我请止乃死楚师薄于险养由基射再发尽殪叔山冉搏人以投中车折轼晋师乃止囚楚公子茷栾鍼见子重旌请曰彼其子重也日臣使楚子重问晋国之勇臣对曰好以众整曰又何如曰好以暇请摄饮焉公许之使行人执榼承饮造于子重曰寡君乏使使鍼御持矛是以不得犒从者使某摄饮子重曰夫子尝与吾言于楚不亦识乎受而饮之免使者而复鼔旦而战见星未已子反命军吏察夷伤补卒乘缮甲兵展车马鸡鸣而食唯命是听晋人患之苗贲皇狥曰搜乘补卒秣马利兵脩陈固列蓐食申祷明日复战乃逸楚囚楚子闻之召子反谋子反醉不能见楚子宵遁晋入楚军三日谷范文子立于戎马之前曰君幼诸臣不佞何以及此君其戒之周书曰惟命不于常有德之谓楚师还及瑕楚子使谓子反曰先大夫之覆师徒者君不在子无以为过不谷之罪也子重使谓子反曰初陨师徒者而亦闻之矣盍图之楚子使止之弗及而卒
　　晋侯齐侯鲁侯卫侯宋华元邾人会于沙随尹子晋侯鲁侯齐国佐邾人伐郑晋人执鲁季孙行父郤犫盟于扈而归之
　　左氏曰战之日齐国佐高无咎至于师卫侯出于卫公出于壊隤宣伯通于穆姜欲去季孟而取其室将行穆姜送公而使逐二子公以晋难告曰请反而听命姜怒公子偃公子鉏趋过指之曰女不可是皆君也公待于壊隤申宫儆备设守而后行使孟献子守于公宫是以后会于沙随谋伐郑也宣伯使告郤犫曰鲁侯待于壊隤以待胜者郤犫将新军且为公族大夫以主东诸侯取货于宣伯而诉公于晋侯晋侯不见公七月公会尹武公及诸侯伐郑将行姜又命公如初公又申守而行诸侯之师次于郑西迁于制田晋知武子佐下军以诸侯之师侵陈遂侵蔡未反诸侯迁于颍上戊午郑子罕宵军之宋齐卫皆失军宣伯使告郤犫曰鲁之有季孟犹晋之栾范也政令于是乎成今其谋曰晋政多门不可从也请止行父而杀之我毙蔑也而事晋蔑有贰矣鲁不贰小国必睦不然归必叛矣九月晋人执季文子于苕丘公还待于郓使子叔声伯请季孙于晋郤犫曰茍去仲孙蔑而止季孙行父吾与子国亲于公室对曰侨如之情子必闻之矣若去蔑与行父是大弃鲁国而罪寡君也若犹不弃而惠徼周公之福使寡君得事晋君则夫二人者鲁国社稷之臣也若朝亡之鲁必夕亡以鲁之宻迩仇讐亡而为讐治之何及婴齐鲁之常也承寡君之命以请若得所请吾子之赐多矣又何求范文子谓栾武子曰季孙于鲁相二君矣妾不衣帛马不食粟可不谓忠乎信防慝而弃忠良若诸侯何子叔婴齐奉君命无私谋国家不贰图其身不忘其君若虚其请是弃善人也子其图之乃许鲁平赦季孙十月出叔孙侨如侨如奔齐
　　释曹伯归于曹
　　胡氏曰春秋书曹伯归自京师所以累乎天王也其言自京师王命也言天王之释有罪也负刍杀世子而自立不能因晋之执寘诸刑典而使复国则无以为天下之共主矣
　　晋侯使郤至来献楚捷
　　左氏曰晋侯使郤至献楚捷于周与单襄公语骤称其伐单子语诸大夫曰温季其亡乎位于七人之下而求掩其上怨之所聚乱之本也多怨而阶乱何以在位夏书曰怨岂在明不见是图将愼其细也今而明之其可乎
　　十有二年尹子单子晋侯齐侯宋公鲁侯卫侯曹伯邾人伐郑同盟于柯陵
　　左氏曰郑子驷侵晋虚滑卫北宫括救晋侵郑至于高氏郑太子髠顽侯獳为质于楚楚公子成公子寅戌郑公会尹武公单襄公及诸侯伐郑同盟于柯陵楚子重救郑师于首止诸侯还○国语曰柯陵之会单襄公见晋厉公视逺歩高晋郤锜见其语犯郤犫见其语迂郤至见其语伐齐国佐见其语尽鲁成公见言及晋难及郤犫之譛单子曰君何患焉晋将有乱其君与三郤其当之乎鲁侯曰寡人惧不免于晋今君曰将有乱敢问天道乎抑人故也单子曰吾非瞽史焉知天道吾见晋君之容而听三郤之语矣殆必祸者也夫君子目以定体足以从之是以观其容而知其心目以处义足以歩目今晋侯视逺而足高目不在体而足不歩目其心必异矣目体不相从何以能久郤氏晋之宠人也三卿而五大夫可以戒惧矣高位实疾偾厚味实腊毒今郤伯之语犯叔迂季伐犯则陵人迂则诬人伐则揜人有是宠也而益之以三怨其谁能忍之虽齐国子亦将与焉立于淫乱之国而好尽言以招人过怨之本也唯善人能受尽言齐其有乎今君逼于晋而邻于齐齐晋有祸可以取伯无德之患何忧于晋是年晋杀三郤明年晋侯弑于翼东门齐人杀国武子
　　单子晋侯宋公鲁侯卫侯曹伯齐人邾人伐郑
　　左氏曰楚公子申救郑师于汝上诸侯还
　　十有二月丁巳朔日有食之
　　邾定公卒牼立【是为宣公】
　　晋杀其大夫郤锜郤犫郤至
　　燕昭公卒武公立
　　十有三年晋弑其君厉公来逆公孙周于京师立之【是为悼公】
