<!-- { "loadSidebar": true } -->
　　十有五年齐田白伐鲁取一城【年表作取都】
　　十有六年日有食之
　　王命晋韩啓章赵浣伐齐入长城
　　大事记曰按外纪王命韩赵伐齐入长城是时三晋自通王室亦如列国特未赐命耳后汉志济北国有长城至东海史记蘓代説燕王曰齐有长城巨防巨防即防门在平隂
　　鲁元公卒子显嗣【是为穆公显世本作衍】
　　齐田汾败晋赵氏于平邑获其将韩举取平邑齐田庄子卒子和代【是为太公】
　　礼记曰陈庄子死赴于鲁鲁人欲勿哭缪公召县子而问焉县子曰古之大夫束脩之问不出竟虽欲哭之安得而哭之今之大夫交政于中国虽欲勿哭焉得而弗哭且臣闻之哭有二道有爱而哭之有畏而哭之公曰然然则如之何而可县子曰请哭诸异姓之庙于是与哭诸县氏○大事记曰和田太公也史记索隠曰按汲冢纪年田庄子卒明年立悼子悼子卒乃次立和是庄子后有悼子盖歴年无几所以世本及史记不得録也【履祥按礼记所载则田庄子之卒当在鲁穆公立之后而大事记书在前一年今姑改书于是年而悼子之有无长短又有所不暇考也】
　　十有七年鲁侯尊礼孔伋
　　孟子曰缪公亟见于子思曰古千乗之国以友士何如子思不悦曰古之人有言曰事之云乎岂曰友之云乎又曰缪公之于子思也亟问亟餽鼎肉子思不悦于卒也摽使者出诸大门之外北靣稽首再拜而不受曰今而后知君之犬马畜伋盖自是防无餽也
　　鲁侯以公仪休为相泄栁申详为臣
　　董仲舒曰公仪子相鲁入其家见织帛怒而出其妻食于舎而茹葵愠而防其葵曰吾已食禄又夺园夫红女利乎○孟子曰昔者鲁缪公无人乎子思之侧则不能安子思泄栁申详无人乎缪公之侧则不能安其身
　　秦初令吏帯劒
　　大事记曰佩玉三代也佩劒秦也秦与三代之分无他观其所佩而已矣秦记七年又书百姓初帯劒
　　晋魏斯伐秦筑临晋元里
　　大事记曰临晋按前汉地里志故大荔秦灭之更名臣瓒曰旧説秦筑髙垒以临晋国故曰临晋元里失其地皆魏文侯伐秦所取筑而守之也秦孝公所谓厉躁简公出子之不寜三晋攻夺我河西地此类是也【史记正义曰临晋故城在同州冯翊县西南二里元里故城在同州登城县界】
　　晋韩武子卒子防代【是为景侯】赵献子卒子籍代【是为烈侯】
　　十有八年晋魏斯击宋使乐羊伐中山克之使其子击守中山
　　外纪曰魏文侯尝借道于赵攻中山赵不许赵利曰魏攻中山而不能取则魏罢而赵重魏防中山必不能越赵而守是用兵者魏而得地者赵也君不如许之彼知君利之必将辍行君不如借之道而示不得已也○大事记曰按史记战国防韩诗外传古史乐羊攻中山其子在中山悬之以示羊羊不顾中山烹而为之羮羊啜之尽一杯中山知其忍下之文侯赏其功而疑其心文侯爱少子挚使太子击守中山赵仓唐傅之居三年往来之使不通仓唐使于文侯以诗讽之文侯乃出少子挚封之中山而复太子击○通鉴曰文侯伐中山克之以封其子击他日问于羣臣曰我何如主皆曰仁君任座曰君得中山不以封君之弟而以封君之子何谓仁君文侯怒任座趋出次问翟璜对曰仁君也文侯曰何以知之对曰君仁则臣直向者任座之言直是以知之文侯悦使璜召座而反之亲下堂迎之以为上客○大事记曰文侯子武侯之世赵世家书与中山战于房子是时盖已复国其后与诸国并称王则其势又强矣意者若郑庄公克许虽有其地而不絶其祀所以能复兴欤索隠之説亦然
　　【履祥按魏之攻中山也赵利已防其不能越赵而守之赵可以得地魏文侯亦岂不能察此故虽利其地以封其子亦必存中山以示赵而固子也此异时中山所以复彊与】
　　秦堑洛城重泉
　　大事记曰洛城失其地重泉属冯翊括地志云重泉城在同州蒲城县东南四十五里本纪书于七年【今按洛城盖以上洛水为名上雒漆沮也】
　　齐田和伐鲁取成
　　大事记曰淳于髠曰鲁穆公之时公仪子为政子栁子思为臣鲁之削滋甚质诸孟子皆非是穆公亟见于子思曰古千乗之国以友士子思不悦曰古之人有言曰事之云乎岂曰友之云乎是穆公欲友子思而不可得也况敢臣之乎以台无餽之事观之悦贤不能举故不能飬无惑乎鲁之削也穆公虽不能终用子思然尊贤尚徳之意当时所罕而公仪之亷俭亦得相小国之道以鲁之弱﨑岖于强暴之间竟能与战国相终始未必非其君相之力也
　　【履祥按鲁自三家四分公室而鲁君无民乆矣孔子相鲁亦季氏暂授之政而寻自取之哀公既死于外而悼公之立反卑于三家三十八年而至于元公元公之世齐田正炽鲁于是乎失莒失安阳又失都则元公之世削已甚矣穆公立于失都之后二年而失郕则田氏之烈未戢也不知公仪子之为相其时三家之势何如公仪子诸贤所以防之者何防然自失成之后又十五年而失最而韩又来救则诸贤所以交邻固国者必有道矣又四年而败齐于平陆又四年而为齐所破又十年而穆公卒卒之四年而伐齐入阳闗则鲁之势其相为胜负者未为甚削也然自穆公之立以来凡百六十余年而始亡则诸贤所与立者亦必有道矣不然则以鲁之弱一日不可存况于百六十年乎】
　　秦初租禾
　　大事记曰秦不用周礼所谓初租禾者变其国之旧制耳其増其损不可知也
　　晋魏斯伐秦至郑而还筑洛隂合阳
　　大事记曰郑盖长安之郑乃桓公所始封非新郑也史记正义曰雒漆沮水也雒隂城在水南合阳洽水之北括地志云合阳故城在同州河西县南三里雒隂在同州西
　　楚简卒子当嗣【是为声】
　　晋韩防伐郑取雍丘
　　史记正义曰雍丘今汴州县也古杞国
　　郑城京
　　大事记曰备韩也括地志云京县故城在郑州荥阳县东南二十里
　　十有九年晋魏斯受经于卜子夏友田子方敬叚干木【史记年表在此年世家在安王二年通鉴縂在二十三年】
　　通鉴曰魏文侯以卜子夏田子方为师每过叚干木之庐必式四方贤士多归之子击出遭田子方于道下车伏谒子方不为礼击怒谓子方曰富贵者骄人乎贫贱者骄人乎子方曰亦贫贱者骄人耳富贵者安敢骄人国君而骄人则失其国大夫而骄人则失其家失其国家者未闻有以国家待之者也夫士贫贱言不用行不合则纳履而去安往而不得贫贱哉击乃谢之○大事记曰文侯受子夏经艺客叚干木过其闾未尝不轼也史记以田子方为文侯师説苑载翟璜谓子方曰公孙成进子夏而君师之进叚干木而君友之进先生而君敬之盖得其实○吕氏春秋曰魏文侯过叚干木之闾而轼之其仆曰君胡为轼曰叚干木贤者也未尝肯以已易寡人也吾安敢不轼叚干木光乎徳寡人光乎地叚干木富乎义寡人富乎财吾安敢骄之于是君请相之叚干木不肯受乃致禄百万而时往舘之国人皆喜居无几何秦欲攻魏司马唐谏曰叚干木贤者也而魏礼之天下莫不闻无乃不可加兵乎秦君以为然乃不敢攻
　　郑人伐晋韩氏败韩兵取负黍
　　大事记曰括地志云负黍在洛州阳城西三十七里今属河南府
　　齐侯郑伯防于西城【齐宣公郑繻公】
　　齐田和伐卫取毋丘
　　大事记曰毋音贯即古贯国在曹州济隂县南五十六里
　　晋魏斯以吴起为西河守西门豹为邺令上地守李悝作尽地力之教及平籴法着法经
　　通鉴曰吴起者卫人仕于鲁齐人伐鲁鲁人欲以为将起取齐女鲁人疑之起杀妻以求将大破齐师或谮之曰起始事鲁参母死不奔丧曽参絶之又杀妻以求为将起残忍薄行人也起恐得罪闻魏文侯贤乃往归之文侯问诸李克克曰起贪而好色然用兵司马穰苴弗能过也于是文侯以为将击秦防五城起之为将卧不设席行不骑乗亲褁赢粮与士卒最下者同衣食分劳苦卒有病疽者起为吮之卒母闻而哭之或问之对曰往年吴公吮其父其父战不还踵遂死于敌吴公今又吮其子妾不知其死所矣是以哭之○大事记曰吴起事文侯为将防秦五城乃以为西河守以拒秦李悝为上地守【外纪载李悝事于威烈王十四年今并见于此】下令曰人有狐疑之讼令射的中者胜不中者负令下而人皆习射及与秦人战大败之文侯以邺为忧任西门豹守邺而河内称治按前汉晋志杜佑通典李悝为魏文侯作尽地力之教以为地方百里提封九万顷除山泽邑居三分去一为田六百万畮治田勤谨则畮益三斗不勤则损亦如之地方百里之増减輙为粟百八十万石又曰籴甚贵伤民甚贱伤农民伤则离散农伤则国贫善平籴者必谨观嵗有上中下孰上孰其収自四余四百石上籴三而舎一中孰自三余三百石上籴二而舎一下孰自倍余百石上则籴一使民适足贾平则止小饥则发小孰之所敛中饥则发中孰之所敛大饥则发上孰之所敛而粜之又撰次诸国法着法经以为政莫急于盗贼故始于盗律盗贼须劾捕故着囚捕二篇其轻狡越城博戏借假不亷淫侈逾制以为杂律一篇终以具律具其加减凡六篇商君受之以相秦具律今之名例律也
　　二十有一年晋魏斯以魏成为相
　　通鉴曰文侯谓李克曰先生有言家贫思良妻国乱思良相今所置非成则璜二子何如对曰居视其所亲富视其所与逹视其所举穷视其所不为贫视其所不取五者足以定之矣文侯曰先生就舎吾之相定矣李克出翟璜曰闻君召先生而卜相果谁为之克曰魏成璜忿然曰西河守吴起臣所进也君内以邺为忧臣进西门豹君欲伐中山臣进乐羊中山已防无使守之臣进先生君之子无傅臣进屈侯鲋以耳目之所睹记臣何负于魏成克曰子之言克于君者岂将比周以求大官哉君问相于克克之对如是所以知君之必相魏成者成食禄千钟什九在外什一在内是以东得卜子夏田子方叚干木此三人者君皆师之子所进五人者君皆臣之子恶得与魏成比也璜再拜曰鄙人失对愿卒为弟子
　　齐宣公卒子贷嗣【是为康公】
　　齐田防以廪丘叛田氏
　　大事记曰史记世家年表皆书田防以廪丘反防非叛齐也叛田氏也
　　晋赵籍以公仲连为相
　　史记曰赵烈侯好音谓公仲连曰寡人有爱可以贵之乎连曰富之可贵之则否君曰然郑歌者枪石二人吾赐之田人万畆连诺而不与烈侯屡问连乃称疾不朝番吾君谓连曰君实好善而未知所持公仲亦有进士乎连曰未也曰牛畜荀欣徐越皆可连进之畜侍以仁义烈侯逌然明日欣侍以举贤使能明日越侍以节财俭用察度功徳所与无不充君説乃谓连曰歌者之田且止以畜为师欣为中尉越为内史赐连衣二袭【大事记曰旧作相国公仲连相国非当时之官后人追书也年表书此事于威烈王二十四年以番吾君之言逆数公仲初相之嵗当载于此】
　　二十有二年宋昭公卒子购由嗣【是为悼公】
　　大事记曰按外纪昭公尝出亡谓其御曰吾被服而立侍御者数十人无不曰吾君丽也吾发言动事朝臣数百人无不曰吾君圣也内外不见吾过失是以亡也乃改操易行二年而羙闻于宋宋人迎而复之
　　戊寅二十有三年九鼎震
