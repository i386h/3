<!-- { "loadSidebar": true } -->
　　总论【古史通畧曰大舜有大焉善与人同乐取诸人以为善虽有大智之资而好问好察迩言闻一善言见一善行若决江河沛然莫之能御也故能明于庶物察于人伦由仁义行业业而致孝孳孳而为善由是尧闻之聪明将使嗣位歴试诸难谨徽五典则五典克从而无违教纳于百揆则百揆时叙而无违事宾于四门则四门穆穆而无凶人讴歌狱讼归之而无异辞朝觐防同归之而无异意迨其既陟帝位也谓奉天之道所当先也故在璿玑玉衡以齐七政谓事神之礼所当讲也故类于上帝禋于六宗望于山川徧于羣神四凶未去则去之远方十六相未举则举之在朝四岳之咨则曰明四目达四聪十二牧之咨则曰食哉惟时柔远能迩若夫九官之命则命禹以宅百揆命稷以播百谷命契以敷五教命臯陶以明五刑垂益分掌虞工之事命防分典礼乐之职以至纳言之官则命龙任之当时设官内外相维敷纳以言明试以功则责实之法既严于始三载考绩三考黜陟幽明则责成之法尤严于终然舜之为治虽有资于人而实本乎天也咨汝二十有二人则曰钦哉惟时亮天功无旷庶官则曰天工人其代之天叙有典则勑五典而使益厚天叙有礼则庸五礼而使益明天命有徳而五服之章以示其赏天讨有罪而五刑之用以示其罚是以一时之间法度彰礼乐着徳洽民心而有司之不犯恩被动植而海隅之苍生共惟帝臣内则比屋之可封外则四夷之来王不事诏而万物成不下席而天下治孔子以为恭己南面无为而天下治者此其时也当时大治犹有庶顽防説之未化苗民负固而不服得以梗圣人之治自常情处之非诛之以严刑则必置之于度外而舜不忍为故其化庶顽也既以纳言命龙于先又以纳言咨禹于后侯以明挞以记而使之知所愧耻格则承否则威而使之有所劝惩必欲其并生斯世咸臻太和而后已其待苗也首迁其君而不服又从而分北之既分北其民而不服始命禹以徂征之及徂征之命犹违而文徳之教诞敷卒至于干羽舞于两阶而来格见于七旬则普天之下尽归泰和之中矣由是功成作乐堂上之乐奏而祖考之来格堂下之乐奏而鸟兽之跄跄至于箫韶九成则鳯凰亦为之来仪至治之应有如此者而君臣之间未尝以己治自足犹且以保治相勉克艰之戒大禹陈之警戒无虞罔失法度伯益陈之兢兢业业一日二日万几臯陶又陈之至舜之作歌也亦曰敇天之命惟时惟几臣言之而君听之君唱之而臣和之君臣之间夫岂为是私忧过计哉盖当泰之时而审复隍之戒居豫之时而存介石之心圣贤保治于无穷其道固如此也后世孔子称颂其徳不能自已载于鲁语则曰韶尽美矣又尽善也载于礼记则曰徳为圣人尊为天子富有四海之内宗庙享之子孙保之大徳必得其位必得其禄必得其名必得其寿又曰后世虽有作者虞舜弗可及也子民如父母有憯怛之爱有忠利之教亲而尊威而爱富而有礼惠而能散甫刑云徳威惟畏徳明惟明非虞舜其孰能如此乎至于季札见舞韶箾者亦曰徳至矣功大矣如天之无不覆如地之无不载虽甚盛徳其蔑以加于此矣】
　　史论【静轩周氏曰明君以求言为急圣学以得贤为要不求言则聪明必为之壅蔽不得贤则政事必为之堕弛故谏诤辅弼之臣非人臣之利乃社稷之福也人君之所当重也帝舜以生知安行之圣非学知利行之质不以己之聪明为聪明而必求人之聪明不以己之贤圣为贤圣而必求人之贤圣立诽谤之木于国都虽言涉诽谤不罪也岂若后世有诽谤妖言之令乎曰舜好问而好察迩言执其两端用其中于民其恭己无为而天下自治矣弹五之琴歌南风之诗气象何从容也观其南风之薰可以解吾民之愠惟恐民之不安生息而致忿怒也南风之时可以阜吾民之财惟恐民之不乐生息而致贫窭也民已安矣而犹以为未安治已至矣而犹以为未至圣人不自满足谦尊而愈光之意可见矣鸣呼视听求贤自辅而又歌解愠阜财之诗一举而听言求贤恤民之事皆在其中宜乎恭己无为垂衣裳而天下治也圣人道大徳宏有如是哉】
　　总论【太史公曰学者多称五帝尚矣然尚书独载尧以来而百家言黄帝其文不雅驯荐绅先生难言之孔子所宰予问五帝徳及帝系姓儒者或不余尝西至崆峒北过涿鹿东渐于海南浮江淮矣至长老皆各往往称黄帝尧舜之处风教固殊焉总之不离古文者近是予观春秋国语其发明五帝徳帝系姓章矣顾第弗深考其所表见皆不虚书缺有间矣其轶乃时时见于他説非好学深思心知其意固难为浅见寡闻道也余并论次择其言尤雅者故着为本纪书首以便学者观矣】
　　总论【刘氏恕曰六经惟春秋及易彖象文言説卦序卦杂卦仲尼所作诗书仲尼所删定皆不称三皇五帝三王易下系曰古者包牺氏之王天下也包牺氏没神农氏作神农氏没黄帝尧舜氏作继世更王而无三五之数或以包牺至舜为五帝孔子未甞道学者不可附防臆説也管子称明一者皇察道者帝通徳者王谋得兵胜者伯孔颖达曰管子书或是后人所録非本书也庄子列子皆寓言诞妄秦汉学者采其文辞论议故竞称三皇五帝而不知古无其人仲尼未尝道也梁武帝以伏羲神农燧人为三皇黄帝少昊帝喾帝摰帝尧为五帝舜非三皇亦非五帝与三王为四代其指不通歴世纷纷莫知定论也】











　　御批资治通鉴纲目前编卷首
<史部,史评类,御批资治通鉴纲目前编>
　　钦定四库全书
　　御批资治通鉴纲目前编卷一
　　陶唐氏帝尧【罗氏路史曰尧生于母家伊侯之国后徙耆故曰伊耆氏年十有三佐鄞封植受封于陶通鉴外纪曰年十五长十尺受封唐年十六即天子位耆左氏传作祁汉史曰伊氏】
　　书曰粤若稽古帝尧曰放勲【粤起语若稽追记之辞古崇之也尧名古者世质虽天子不讳其名放大也放勲者总名其德业之大也一曰放如推而放诸之放谓推广以成其功也圣人亦善推其所为而已意与下文二章相应二字本史官称尧之语后世因以为尧称焉】钦明文思安安允恭克让光被四表格于上下【此叙尧之徳也钦诚敬也明精明也文文理也经纬天地曰文谓其弥纶天地之道伦理明顺焕乎其有文章也思言其运量裁处意思周宻所谓其智如神也安安旧説止其所止然二字气象自别盖其盛德从容之极难以形容故以安安言之恭让钦之接于人也谓之允克则其至诚之发真实气象又自不同光被四表言其发越覆冐之盛格于上下言其充塞感通之极也史臣叙尧之德而以钦为首此圣人之心法也允恭以下即四德之推恭让者钦之发被四表者明文之着格于上下则思之感通也朱子常言圣人之心精明纯粹而已则钦明二字已足以尽圣人之德矣而又曰文思陈文蔚曰兼语其用也文者明之用思者钦之用钦明即惟精惟一文思即允执厥中也子王子曰钦明文思犹言仁义礼智】克明俊德以亲九族九族既睦平章百姓
　　百姓昭明协和万邦黎民于变时雍【明推明也俊德大学作峻盖其得乎天而出乎其类者即上文所叙之德也平者和同之章者品节之百姓者帝畿之民昭明则民心风俗之俱新也万邦诸侯也协考比也如协时月如国语司民协孤终司徒协旅之协皆考比之义和调齐也万邦诸侯岂无贤庸之不齐圣人朝觐廵省考礼正刑一德黜幽陟明皆所以协和之也黎民黒首之民举天下生灵之众也上文纪圣德之盛此章纪治化之序圣人治天下其机有二一则盛德发越自然感化一则布政施化推而广之也】
　　甲辰元载乃命羲和【邵子皇极经世书系之元年又东汉志晋志皆引春秋文防钩曰唐尧即位羲和立象仪则是命羲和帝尧即位之初政也又按国语楚观射父曰少皥之衰也九黎乱德颛顼受之乃命南正重司天以属神命北正黎司地以属民尧复育重黎之后不忘旧职使复典之以至夏商故重黎氏世叙天地而别其分主杨子曰羲近重和近黎韦昭曰即羲氏和氏也】
　　乃命羲和钦若昊天厯象日月星辰敬授人时【羲和二氏也厯纪数之书也言天者所谓尧厯也象者观天之器后篇所谓玑衡之属是也言天者谓浑仪实始于此上古以来因时作事而厯法盖未傋帝尧始为厯象之制定其财成辅相之节以授其民遂为后世常行之凖焉朱子曰此所命盖羲伯和伯下文分命其仲叔履祥按尚书大传舜廵四岳祀泰山霍山皆奏羲伯之乐华山山奏和伯之乐其方与时与二氏所掌者合则羲伯和伯当有其人盖四子分职必有二伯总之不然厯法无所统矣】分命羲仲宅嵎夷曰旸谷寅賔出日平秩东作日中星鸟以殷仲春厥民析鸟兽孳尾申命羲叔宅南交【刘氏云宅南日交陈氏云宅南交曰明都】平秩南讹【史记索隠作为】敬致日永星火以正仲夏厥民因鸟兽希革分命和仲宅西曰昧谷寅饯纳日平秩西成宵中星虚以殷仲秋厥民夷鸟兽毛毨申命和叔宅朔方曰幽都平在朔易日短星昴以正仲冬厥民隩鸟兽氄毛【宅度也蔡邕石经作度朱子云宅度古文通厯法以日行起度以日出入方隅定晷刻气候宅嵎夷南交西朔方出纳敬致皆所以定卯酉子午之中推日道出入之方候朝夕之景及致日中之景寅敬宾饯谨其事也永短中星皆自是推然中星又所以定日度也宅嵎夷曰谷周礼所谓日东则景夕多风之地也南交日南则景短多暑之地也昧谷日西则景朝多隂之地也幽都日北则景长多寒之地也四方地势不同风气亦异各有宜也故测候之际因度其所宜为授时之节所谓平秩东作南讹西成朔易者也易如周官所谓一易再易三易作讹成易皆谓民事各以方异辞耳平秩史记依今文作便程其义尤明日宵永短与中星连言者初分而候中星以星之初见为昼夜之分又分折四中以得日度之的以日宵之中立二分以永短之极立二至参之民生析因夷隩而为四时之政鸟兽孳尾等语则候之物生此厯家七十二候之法所由起也此皆授羲和以作厯之纲要四子分为四节毎节自作讹成易以上分方自日宵永短以下分时】
　　二载定闰法
