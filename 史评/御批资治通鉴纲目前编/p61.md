<!-- { "loadSidebar": true } -->
　　召诰篇曰惟二月既望【林氏曰汉志曰周公摄政七年二月乙亥朔庚寅望】越六日乙未王朝歩自周则至于丰惟太保先周公相宅【传曰于已望后六日乙未成王自镐京至丰以迁都事告文王庙太保三公官名召公也】○淮南子曰武王克殷欲筑宫于五行之山【许氏曰今太行山也】周公曰不可夫五行之山固塞险阻之地也使我德能覆之则天下纳其贡职者廽也使我有暴乱之行则天下之伐我难矣○左氏曰武王克商迁九鼎于雒邑○史记曰武王徴九牧之君登豳之阜以望商邑武王至于周自夜不寐周公旦即王所曰曷为不寐王曰告女维天不飨殷自发未生于今六十年麋鹿在牧蜚鸿满野天不享殷乃今有成今我未定天保何暇寐日夜劳来定我西土我维显服及德方明自洛汭延于伊汭居易毋固其有
　　夏之居我南望三涂北望岳鄙顾詹有河粤詹洛伊毋逺天室营周居于洛邑而后去【按文多不觧亦出逸周书】○又曰成王使召公复营洛邑如武王之意周公复卜申视卒营筑曰此天下之中四方入贡道里均【它书又曰使有德易以兴无德易以亡】○周官大司徒篇曰以土圭之灋测土深正日景以求地中日至之景尺有五寸谓之地中天地之所合也四时之所交也风雨之所防也隂阳之所和也然则百物阜安乃建王国焉制其畿方千里而封树之【郑司农曰土圭之长尺有五寸以夏至之日立八尺之表其景适与土圭等谓之地中今颍川阳城地为然郑康成曰凡日景于地千里而差一寸地与星辰四游升降于三万里之中景尺有五寸者南戴日下万五千里是以半之得地之中也履祥按二郑之说本周髀之法详见周髀筭经然天有嵗差故古今日景亦自微差尺有五寸之景周在洛阳汉在阳城唐在浚仪宋在岳台】
　　三月戊申太保至于洛卜宅
　　召诰曰越若来三月惟丙午朏【朱子曰朏明也月三日明生之名林氏曰汉志曰是年三月甲辰朔三日丙午与上既望同意刘谏议曰越与粤同粤若发语声也来三月犹言明月也】越三日戊申太保朝至于洛卜宅厥既得卜则经营【传曰三月五日也叶氏曰周官太卜国大迁大师则贞传曰经营规度其城郭郊庙朝市之位处王氏曰经其南北而四营之也】越三日庚戌太保乃以庶殷攻位于洛汭越五日甲寅位成【传曰洛汭洛水之北疏曰庚戌三月七日甲寅三月十一日也庶殷言本是殷民也叶氏曰攻位者辟荆棘平髙下以定所经营之位也】
　　乙卯周公至于洛丁巳用牲于郊戊午社于新邑
　　召诰曰若翼日乙卯周公朝至于洛则达观于新邑营【传曰翼明也疏曰十二日也苏氏曰徧观所营也朱子曰按后篇是日再卜】越三日丁巳用牲于郊牛二【传曰吿立郊位于天以后稷配故牛二】越翼日戊午乃社于新邑牛一羊一豕一【传曰告立社稷之位用太牢也社稷共牢疏曰十五日也礼成庙则衅之此其衅之礼与庙有土木之功故郊社先成而衅之朱子曰此间当有告卜语】
　　甲子周公朝用书命庶殷侯甸男邦伯
