<!-- { "loadSidebar": true } -->
　　辨疑【雪肤见曰外纪载诸侯共工氏与祝融氏战不胜而怒乃头触不周山崩天柱折地维缺女娲乃链五色石以补天以愚肤见不周山既云天柱必千仞之高也共工氏之身虽长不过一丈而已其力虽大亦不过百钧而已岂能以头触其山而崩之又若女娲补天之説尤甚谬也若夫宫室之破漏器物之毁缺衣服之破坏冠履之弊穿皆可补之至若天有轻清之气积于上去地之遥不知几千万丈也女娲虽君临天下不过一妇人耳岂能飞身万丈之高链石以补之乎且天乃一元之气恢恢浩浩覆焘无垠从何处以补之耶此盖列子寓言之妄与其断鼇足以立四极聚灰以止滔水皆虚谬之辞汉晋南北朝儒者宗其文辞以为实事盖弗穷其理也观者不可不察】
　　炎帝神农氏
　　【少典氏之君娶于有蟜氏之女曰安登生二子焉长曰石年育于姜水故以姜为姓以火徳代伏羲氏治天下故曰炎帝其起本于烈山又号烈山氏亦曰连山氏其初国伊继国耆合而称之故又号曰伊耆氏】音释【育于姜水育养也按一统志凤翔府寳鸡县南七里有姜氏城城南有姜水帝王世纪炎帝神农氏母有蟜氏女登为少典妃游华阳感神而生炎帝长于姜水即此其起本于烈山烈当作厉按一统志厉山在徳安府随州城东北百八十里礼记祭法云厉山氏之有天下也其子曰农能殖百谷注云厉山氏炎帝也起于厉山西汉志注随故厉国也皇甫谧云今随之厉乡荆州记山有二穴云是神农所生遂即此地为神农社常年祀之】
　　都陈迁曲阜○初蓺五谷尝百草
　　【古者民茹草木之实食禽兽之肉而未知耕稼炎帝因天时相地宜斵木为耜揉木为耒始教民蓺五谷而农事兴焉民有疾病未知药石炎帝始味草木之滋察其寒温平热之性辨其君臣佐使之义尝一日而遇七十毒神而化之遂作方书以疗民疾而医道立矣复察水泉甘苦令人知所避就由是民居安食力而无天札之患天下宜之故号神农氏】音释【斵木为耜揉木为耒斵竹角切削之也耜详子切田器所以起土者揉忍尤切调顺也耒耜之柄也无夭札之患夭伊鸟切短折也札侧八切左传注夭死曰札】
　　始为日中之市
　　【炎帝之世其俗朴重端慤不忿争而财足无制令而民从威厉而不杀法省而不烦始列廛于国日中为市致天下之民聚天下之货交易而退各得其所】音释【列廛于国日中为市廛呈延切市中空地一曰居也説文一亩半一家之居也市贸易居货之所也又贸易曰市】
　　以火纪官
　　【因火徳王故以火纪官为火师春官为大火夏官为鹑火秋官为西火冬官为北火中官为中火】音释【夏官为鹑火广韵鹑火星名其次在己楚之分野楚辞惜誓篇晦庵集注南方七宿曰鹑首鹑尾鹑火盖鹑鸟无尾故以翼为尾云】
　　在位百四十年崩于长沙之茶乡
　　【炎帝之世诸侯夙沙氏叛不用帝命其臣箕文谏而被杀炎帝益脩厥徳夙沙之民自攻其君而来归其地于是南至交趾北至幽都东至谷西至三危莫不从其化也○帝传八世至榆罔而亡】音释【崩于长沙之茶乡长沙地名按一统志本禹贡荆州之域周为长沙地秦置长沙郡汉为长沙国唐为长沙府至本朝因之属湖广道茶乡亦地名在长沙府城南四百八十里汉置茶陵县宋置茶陵军元陞为州至本朝复为县属长沙府南至交趾交趾地名按一统志古南交之地秦属象郡汉置交趾郡唐为安南都护府元为安南国至本朝因之置府县于其间厥后冦孽黎利攻刼郡邑朝廷讨之黎利来降诏封安南王至今朝贡不絶北至幽都幽都地名按一统志禹贡冀州之域高阳氏谓之幽陵陶唐曰幽都周武王封召公奭于燕即此汉为涿郡唐为幽州元为大兴府至本朝改为顺天府号北直东至谷淮南子曰谷日出之所西至三危三危山名按一统志在沙州城东南二十里其山三峯峭絶因名舜窜三苗于此今属陜西行都司】
　　帝临魁
　　【神农氏纳莽水氏之女曰听詙生临魁是为炎帝在位八十年子承立】
　　帝承
　　【帝临魁子在位六十年子明立】
　　帝明
　　【帝承之子在位四十九年子宜立】
　　帝宜
　　【帝明之子又曰帝直在位四十五年子来立】
　　帝来
　　【帝宜之子亦曰帝克在位四十八年子里立】
　　帝里
　　【帝来之子又曰帝居在位四十三年帝里生节茎节茎生克及戏节茎克戏皆不在帝位克生子榆罔立】
　　帝榆罔
　　【帝里之曾孙也居于空桑为政束急务乗人而鬭其捷于是诸侯擕贰其臣蚩尤作乱帝遂居于涿鹿有熊国君曰公孙轩辕实懋圣徳诸侯归之帝之五十五年诸侯尊轩辕为天子降封帝于潞神农氏遂亡○炎帝别子曰柱有圣徳佐帝播种五谷后世徳之祀以为稷有子曰庆甲或云尝嗣炎帝云○戏生器器生祝融为黄帝司徒祝融生术嚣术嚣生勾龙为颛顼后土能平九州辨土地之宜以教兆民后世祀之以配社勾龙生垂垂为尧共工寔生伯夷封于吕为舜四岳其后吕尚周封于齐】音释【诸侯携贰广韵携贰离心也居于涿鹿涿鹿山名按一统志在直保安州城西南九十里一名独鹿山涿水出焉黄帝破蚩尤于涿鹿即此降封帝于潞降犹贬也潞邑名按一统志禹贡冀州之域商为黎国周为赤狄潞子国后周置潞州唐以后仍旧至本朝因之以上党县省入属山西道播种五谷播补过切布也种之仲切蓺也夏煚云五谷者黍稷稻菽麦也垂为共工书注共工官名盖古之世官族也为舜四岳书注四岳官名一人而总四岳诸侯之事也】
　　史论【静轩周氏曰天之立君以为民也君之立国以行保民之政也自三皇讫箓五帝迭兴民物虽伙代有制作然而茹草木之实食禽兽之肉自若也炎帝初王天下即兴忧民之心斵木为耜揉木为耒教民树蓺五谷躬亲畎畆春耕夏耘秋收冬藏之农事兴矣然天时寒燠不常黎民疾病难免须仗药石庶几延生殊不知草木有寒温平热之性君臣佐使之义炎帝始味其滋察其性分寒温平热为四等辨君臣佐使为二区一日之间逢毒七十皆能化之而无侵害由是方书以兴医道以立民有疾疢皆可疗治炎帝忧世救民之功用何其切哉夫以五谷既树而民食已足药石既攻而民生已赖斯世斯民熈熈然咸乐于春台之中仁夀之域泽及当时恩垂万世至于今尚赖帝无穷之徳是知圣人一心即天地其洪纎高下飞潜动植无一物不遂其生育之成无一民不遂其长养之性一至公至仁之心也天即圣人也圣人即天也夫何间然之有】
　　总论【雪肤见曰按大易繋辞有曰古者伏羲氏之王天下也仰则观象于天俯则观法于地旁观鸟兽之文与地之宜近取诸身远取诸物于是始作八卦以通神明之徳以类万物之情先正谓造化之秘泄于此圣道之统始于此矣神农氏斵木为耜揉木为耒以教天下之耕日中为市以教天下之民尝百草治医药以济人之疾后世医农商技所由而兴斯民生养之道畧备于此时也着外纪者载伏羲人首蛇身神农人身牛首殊不知天地开辟自盘古之后有天地人三皇氏兄弟相继而立凡一百五十世合四万五千六百年当此混茫之时初无此等异相之人羲农二圣乃继天立极之君开物成务之祖顾乃有此怪异之貌乎史载伏羲在位一百一十四年神农在位一百四十年当时天下诸侯北面而朝咸遵其制度禀其命令也岂有蛇身牛首之怪异者坐天位之上主宰天下乎此不足信也明矣】
　　黄帝有熊氏
　　【初神农氏母弟世嗣少典氏为诸侯帝榆罔之代少典国君之妃曰附寳者感电光绕斗而有身生帝于轩辕之丘因名轩辕姓公孙轩辕生而神灵弱而能言幼而狥齐长而敦敏成而聪明国于有熊故号有熊氏长于姬水故又以姬为姓】音释【黄帝有熊氏索隐云按有土徳之瑞土色黄故称黄帝犹神农火徳王而称炎帝然也号有熊氏者以其本是有熊国君之子故也世嗣少典氏为诸侯索隐曰少典者诸侯国号非人名也又按国语云少典娶有蟜氏女而生炎帝然则炎帝亦少典之子炎黄二帝虽则承帝王代纪中间凡隔八帝五百余年若以少典是其父名岂黄帝经五百余年而始代炎帝后为天子乎何其年之长也又按秦本纪云颛顼氏之裔孙曰女脩吞鸟之卵而生大业大业娶少典氏而生柏翳明少典是国号非人名也黄帝即少典氏后代之子孙贾逵亦以左传髙阳氏有才子八人亦谓其后代子孙而称为子是也生帝于轩辕之丘因名轩辕姓公孙按一统志轩辕丘在开封府新郑县境古有熊氏之国黄帝生于此故名索隐曰按皇甫谧云黄帝生于夀丘长于姬水因以为姓都轩辕之丘因以为名又以为号是本姓公孙长居姬水因改姓姬也弱而能言索隐曰弱谓幼弱时也盖未合能言之时而黄帝即言所以为神异也潘岳有哀弱子篇其子未七旬曰弱幼而狥齐徐广曰墨子曰年逾十五则聪明心虑无不狥通矣骃案狥疾齐速也言圣徳幼而齐速也索隐曰斯文未明今按狥齐皆徳也书曰聪明齐圣左传曰子虽齐圣齐谓圣徳齐肃又按孔子家语及大戴礼并作叡齐一本作慧齐叡慧皆智也大史公采大戴礼而为此纪今彼文无作狥者史记旧本亦有作濬齐盖古字假借狥为濬濬深也义亦并通国于有熊皇甫谧曰有熊地名今河南新郑是】
　　及炎帝战于阪泉
　　【神农氏衰诸侯相侵伐炎帝榆罔弗能征于是轩辕习用干戈以征不享诸侯咸来宾从榆罔欲侵陵诸侯诸侯益叛之轩辕脩徳振兵治五气蓺五种抚万民度四方教熊罴貔貅防虎以与榆罔战于阪泉之野三战然后得其志】音释【神农氏衰索隐曰衰谓神农氏后代子孙道徳衰薄非指炎帝之时即班固所谓参虚皇甫谧所云帝榆罔是也习用干戈以征不享释文云干楯也戈防也王子年拾遗记曰伏羲造干戈以饰武此干戈之始也则兵器起于太昊矣吕氏春秋云蚩尤造五兵此其一也习用干戈以征诸侯之不朝享者本或作亭亭直也以征诸侯之不直也治五气王肃曰五气五行之气也谓春甲乙木气夏丙丁火气之属是也蓺五种索隐云蓺音艺种也树也五种即五谷也种朱用反抚万民度四方王肃曰度四方而安抚也教熊罴貔貅防虎广韵云熊胡容切兽似豕山居冬蛰也罴逋眉切兽似熊黄白色貔蒲麋反执夷豹属貅虚尤切猛兽豹属防敕朱切似狸白色虎火五切西方猛兽也尔雅曰此六者猛兽可以教战周礼有服不氏掌教扰猛兽即古服牛乘马亦其类也及帝战于阪泉之野春秋传曰我所欲曰及故战有弗获己者而汲汲欲焉服防曰阪泉地名在上谷郡】
　　诛蚩尤于涿鹿
