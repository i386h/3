<!-- { "loadSidebar": true } -->
　　二十有五年王崩子猛践位景王王室乱刘子单子以王猛居于皇秋入于王城冬王子猛卒【是为悼王】母弟匄立
　　左氏曰王子朝賔起有宠于景王王与賔孟説之欲立之刘献公之庶子伯蚠事单穆公恶賔孟之为人也愿杀之又恶王子朝之言以为乱愿去之景王既杀子猛之傅下门子【国语倂注补入】賔孟适郊见雄鸡自断其尾问侍者曰惮其牺也遽归告王曰鸡其惮为人用乎人异于是人牺实难已牺何害王弗应夏四月王田北山使公卿皆从将杀单子刘子王有心疾崩于荣锜氏刘子挚卒单子立刘蚠五月见王遂攻賔起杀之盟羣王子于单氏景王王子朝因旧官百工之防职秩者与灵景之族以作乱刘子奔扬单子逆悼王于庄宫以归王子还夜取王以如庄宫单子出王子还与召庄公谋曰不杀单旗不防刘子如刘单子奔平畤羣王子追之单子杀还及羣子子朝奔京伐之京人奔山刘子入于王城巩简公败绩于京甘平公亦败焉单子欲告急于晋以王如平畤次于皇刘子如刘单子使王子处守于王城盟百工于平宫鄩肸伐皇大败获鄩肸焚诸王城之市司徒丑以王师败绩于前城百工叛伐单氏之宫败焉反伐之冬十月晋籍谈荀跞帅九州之戎及焦瑕温原之师以纳王于王城单子刘蚠以王师败绩于郊前城人败陆浑于社十一月王子猛卒立其母弟王子匄敬王即位馆于子旅氏十二月晋籍谈荀跞贾辛司马督帅师军于隂于侯氏于谿泉次于社王师军于汜于解次于任人晋人济师取前城军其东南王师伐京毁其西南
　　十有二月癸卯朔日有食之
　　卫端木赐生
　　壬午敬王元年蔡悼侯卒于楚弟申立【是为昭侯】呉败顿胡沈蔡陈许之师于鸡父胡子髠沈子逞灭获陈夏齧
　　左氏曰呉人伐州来楚防越帅师及诸侯之师奔命救州来呉人御诸钟离子瑕卒楚师呉公子光曰诸侯从于楚者众而皆小国也不获已来胡沈之君幼而狂陈大夫壮而顽顿与许蔡疾楚政楚令尹死帅贱政令不一若分师先犯胡沈与陈必先奔诸侯之师揺楚必大奔请先者去备薄威后者敦陈整旅呉子从之战于鸡父三国败获胡沈之君及陈大夫楚师大奔
　　王居狄泉尹氏立王子朝地震
　　左氏曰正月壬寅二师围郊郊鄩溃晋师在平隂王师在泽邑王使告间庚戍还夏四月单子取訾刘子取墙人直人六月王子朝入于尹尹圉诱刘佗杀之单子刘子伐尹单子先至而败刘子还召伯奂南宫极以成周人戍尹单子刘子樊齐以王如刘王子朝入于王城次于左巷鄩罗纳诸庄宫尹辛败刘师于唐取西闱攻蒯蒯溃八月丁酉南宫极震苌谓刘文公曰君其勉之周之亡也其三川震今西王之大臣亦震天弃之矣东王必大克
　　二年王在狄泉王子朝入于邬
　　左氏曰召简公南宫嚚以甘桓公见王子朝刘子谓苌曰甘氏又往矣对曰何害纣有亿兆夷人亦有离徳余有乱臣十人同心同徳此周所以兴也君其务徳无患无人王子朝入于邬
　　晋侯使士景伯来郑伯如晋
　　左氏曰三月晋侯使士景伯涖问周故士伯立于干祭而问于介众晋人乃辞王子朝不纳其使郑伯如晋子大叔相见范献子献子曰若王室何对曰老夫其国家不能恤敢及王室抑人亦有言曰嫠不恤其纬而忧宗周之陨为将及焉今王室实蠢蠢焉吾小国惧矣然大国之忧也诗曰缾之罄矣惟罍之耻王室之不宁晋之耻也乃征防诸侯期以明年十月王子朝用成周之寳珪于河津人得诸河上隂不侫以温人南侵拘得玉者取将卖之则为石王定而献之
　　五月乙未朔日有食之
　　呉灭巢
　　三年晋赵鞅宋乐大心鲁叔诣卫北宫喜郑防吉曹人邾人滕人薛人小邾人防于黄父
　　左氏曰谋王室也赵简子令诸侯之大夫输王粟具戍人曰明年将纳王宋乐大心曰我不输粟我于周为客若之何使客晋士伯曰自践土以来宋何役之不防而何盟之不同曰同恤王室子焉得辟之右师不敢对受牒而退
　　鲁侯攻其大夫季孙意如不克出奔齐宋元公如晋卒于曲棘子头曼嗣【是为景公】
　　左氏曰季平子以季姒之譛杀申夜姑公若为之请不得怨平子季郈之鸡闘季氏介其鸡郈氏为之金距平子怒益宫于郈氏故郈昭伯亦怨平子臧防为防于臧氏而迯于季氏臧氏执旃平子怒拘臧氏老将禘于襄公万者二人其众万于季氏大夫遂怨平子公若献弓于公为与之出射于外而谋去季氏公为告公果公贲侍人僚柤告公公以戈惧之又使言公曰非小人之所及也公果自言公以告臧孙臧孙以难告郈孙郈孙以可劝告子家懿伯懿伯曰谗人以君徼幸事若不克君受其名不可为也舍民数世以求克事不可必也且政在焉其难圗也公退之辞曰臣与闻命矣言若泄臣不获死乃舘于公叔孙昭子如阚公居于长府九月戊戌伐季氏杀公之于门遂入之平子登台而请曰君不察臣之罪使有司讨臣以干戈臣请待于沂上以察罪弗许请囚于费弗许请以五乘亡弗许子家子曰君其许之政自之出隐民多取食焉日入慝作弗可知也同求将合君必悔之弗聼郈孙曰必杀之公使郈孙逆孟懿子叔孙氏司马鬷戾言于其众曰我家臣也不敢知国凡有季氏与无于我孰利皆曰无季氏是无叔孙氏也鬷戾曰然则救诸帅徒以往公徒释甲执冰而踞遂逐之孟氏使登西北隅以望季氏见叔孙氏之旌以告孟氏执郈昭伯杀之遂伐公徒子家子曰诸臣伪劫君者而负罪以出君止意如之事君也不敢不改公曰余不忍也遂孙于齐齐侯曰自莒疆以西请致千社寡人将帅敝赋以从执事唯命是聼君之忧寡人之忧也公喜子家子曰天禄不再天若胙君不过周公以鲁足矣失鲁而以千社为臣谁与之立且齐君无信不如早之晋弗从臧昭伯率从者将盟载书曰戮力壹心好恶同之缱绻从公无通外内公命示子家子子家子曰如此吾不可以盟羁也不佞不能与二三子同心而以为皆有罪或欲通外内且欲去君二三子好亡而恶定焉可同也防君于难罪孰大焉通外内而去君君将速入弗通何为而何守焉乃不与盟昭子自阚归见平子平子稽颡曰子若我何昭子曰人谁不死子以逐君成名不亦伤乎平子曰若使意如得改事君所谓生死而肉骨也昭子从公于齐与公言子家子命适公舘者执之公与昭子言于幄内曰将安众而纳公公徒将杀昭子伏诸道左师展告公公使昭子自铸归平子有异志冬十月辛酉昭子齐于其寝使祝宗祈死戊辰卒左师展将以公乘马而归公徒执之宋元公为公故如晋卒于曲棘
　　孔子如齐
　　史记曰昭公二十五年甲申孔子年三十五而昭公奔齐鲁乱于是适齐为高昭子家臣以通乎景公【有闻韶问政二事】公欲封以尼谿之田晏婴不可公惑之孔子遂行反乎鲁○论语曰齐景公待孔子曰若季氏则吾不能以季孟之间待之曰吾老矣不能用也孔子行
　　【履祥按晏婴贤者也夫子亦每贤之今景公将封孔子而晏子不可其必有意史记载其沮止之语后夹谷之防史记亦谓晏子与有谋焉朱子皆削不取或疑晏子心虽正而其学墨固自有不相为谋者与然论晏子者惟当以夫子之言为正他书未可尽信也当是时晋楚皆以贿失诸侯齐故伯国诸侯亦且归之而景公不能用孔子惜哉】
　　四年王使单子如晋王次于滑晋知跞赵鞅以师至王入于成周尹氏召伯毛伯以王子朝奔楚
　　左氏曰徃年冬尹氏渉于巩焚东訾弗克夏四月单子如晋告急五月刘人败王城之师于尸氏王城人刘人战于施谷刘师败绩刘子以王出王城人焚刘王宿于禇氏次于滑晋知跞赵鞅帅师纳王使女寛守阙塞十月王起师于滑遂次于尸晋师克巩召伯盈逐王子朝王子朝及召氏之族毛伯得尹氏固南宫嚚奉周之典籍以奔楚隂忌奔莒以叛召伯逆王于尸及刘子单子盟遂军圉泽次于隄上王入于成周盟于襄宫晋师使成公般戍周而还王入于庄宫王子朝使告于诸侯曰昔武王克殷成王靖四方康王息民并建母弟以蕃屏周亦曰吾无专享文武之功且为后人之迷败倾覆而溺入于难则振救之至于夷王王愆于厥身诸侯莫不并走其望以祈王身至于厉王王心戾虐万民弗忍居王于彘诸侯释位以间王政宣王有志而后效官至于幽王天不吊周王昬不若用愆厥位擕王奸命诸侯替之而建王嗣用迁郏鄏则是兄弟之能用力于王室也至于惠王天不靖周生頽祸心施于叔带惠襄辟难越去王都则有晋郑咸黜不端以绥定王家则是兄弟之能率先王之命也在定王六年秦人降妖曰周其有頿王亦克能脩其职诸侯服享二世共职王室其有间王位诸侯不图而受其乱灾至于灵王生而有頿王甚神圣无恶于诸侯灵王景王克终其世今王室乱单旗刘狄剥乱天下壹行不若谓先王何常之有唯余心所命其谁敢讨之帅羣不吊之人以行乱于王室侵欲无厌防求无度贯渎鬼神慢弃刑法倍奸齐盟傲狠威仪矫诬先王晋为不道是摄是賛思肆其罔极兹不谷震荡播越窜在荆蛮未有攸底若我一二兄弟甥舅奨顺天法无助狡猾以从先王之命毋速天罚赦圗不谷则所愿也敢尽布其腹心及先王之经而诸侯实深圗之昔先王之命曰王后无适则择立长年钧以徳徳钧以卜王不立爱公卿无私古之制也穆后及太子夀早夭即世单刘賛私立少以间先王亦唯伯仲叔季图之闵马父闻子朝之辞曰文辞以行礼也子朝干景之命逺晋之大以专其志无礼甚矣文辞何为
　　楚平卒子壬嗣【是为昭】
　　左氏曰楚平卒令尹子常欲立子西曰太子壬弱其母非适也子建实聘之子西长而好善立长则顺建善则治子西怒曰是乱国而恶君王也国有外援不可渎也王有适嗣不可乱也败亲速雠乱嗣不祥我受其名赂吾以天下吾滋不从也楚国何为必杀令尹乃立昭五年呉子使季札聘于晋呉弑其君僚诸樊之子光立【是为阖闾】
　　左氏曰呉子欲因楚防而伐之使公子掩余烛庸帅师围潜使延州来季子聘于上国遂聘于晋以观诸侯楚莠尹然工尹麇帅师救潜左司马沈尹戍帅都君子与王马之属以济师左尹郤宛工尹夀帅师至于潜呉师不能退呉公子光曰此时也弗可失也告鱄设诸曰上国有言不索何获我王嗣也吾欲求之事克季子虽至不吾废也鱄设诸曰王可弑也母老子弱是无若我何光曰我尔身也夏四月光伏甲于堀室而享呉子呉子使甲坐于道及其门门堦户席皆亲也夹之以铍羞者献体改服于门外执羞者坐行而入执铍者夹承之光伪足疾入于堀室鱄设诸寘剑于鱼中以进遂弑呉子铍交于胷阖庐以其子为卿季子至曰茍先君无废祀民人无废主社稷有奉国家无倾乃吾君也吾谁敢怨哀死事生以待天命非我生乱立者从之先人之道也复命哭墓复位而待
　　【履祥按僚称国以弑春秋不以光为贼也呉诸樊兄弟相传凡以为季子尔季子不立则国固诸樊之子之国也僚恃余祭以结国人而立固已非矣春秋不以弑罪归光则季子亦难以弑罪讐光也然季子逊国而光弑君为季子者终于上国不亦可乎复命哭墓复位而待亦防于过矣】
　　晋士鞅宋乐祁犂卫北宫喜曹人邾人滕人防于扈
