<!-- { "loadSidebar": true } -->
　　大雅常武之诗曰赫赫明明王命卿士南仲大祖大师皇父整我六师以修我戎既敬既戒惠此南国【集传曰宣王自将以伐淮北之夷诗人美之卿士即皇父之官南仲周大将大祖始祖也大师皇父之兼官我宣王自我戎兵器也王命卿士之谓南仲爲大祖兼大师而字皇父者整治其从行之六军修其戎事以除淮夷之乱而惠此南方之国必言南仲大祖称其世功以美大之】王谓尹氏命程伯休父左右陈行戒我师旅率彼淮浦省此徐土不留不处三事就绪【集传曰尹氏吉甫也盖爲内史掌防命卿大夫也程伯休父周大夫三事未详或曰三农之事也言王诏尹氏防命程伯休父爲司马使之左右陈其行列循淮浦而省徐州之土盖伐淮北徐州之夷也上章既命皇父而此章又命程伯休父盖王亲命大师以三公治其军事而使内史命司马以六卿副之耳】赫赫业业有严天子王舒保作匪绍匪游徐方绎骚震惊徐方如雷如霆徐方震惊【集传曰赫赫显也业业大也严威也天子自将其威可畏王舒保作未详其义或曰舒徐保安作行也言王师舒徐而安行也绍紏紧也游遨游绎连络骚扰动也夷厉以来周室衰弱至是而天子自将以征不庭其师始出不疾不迟而徐方之人皆已震动如雷霆作于其上不遑安矣】王奋厥武如震如怒进厥虎臣阚如虓虎铺敦淮濆仍执丑虏截彼淮浦王师之所【集传曰进鼓而进之也阚奋怒之貌虓虎之自怒也铺布也布其师旅也敦厚也厚集其陈也仍就也老子曰攘臂而仍之截截然不可犯之貌】王旅啴啴如飞如翰如江如汉如山之苞如川之流緜緜翼翼不测不克濯征徐国【集传曰啴啴众盛貌翰羽苞本也如飞如翰疾也如江如汉众也如山不可动也如川不可御也緜緜不可絶也翼翼不可乱也不测不可知也不克不可胜也濯大也】王犹允塞徐方既来徐方既同天子之功四方既平徐方来庭徐方不回王曰还归【集传曰犹道庭朝回违还归班师而归也前篇召公帅师以出归告成功故备载其褒赏之词此篇王实亲行故于卒章反复其辞以归功于天子言王道甚大而逺方懐之非独兵威然也序所谓因以爲戒者是也】
　　鲁真公薨弟敖立【是爲武公】
　　世家曰魏公防卒子厉公擢立厉公卒弟献公具立献公卒子眞公濞立
　　曹公子苏弑其君幽伯而自立【是爲戴伯】
　　三年齐武公薨子无忌嗣【是爲厉公】
　　五年晋僖侯薨子籍嗣【是爲献侯】
　　六年大旱【大纪连年书旱】
　　大雅云汉之诗曰倬彼云汉昭回于天王曰于乎何辜今之人天降防乱饥馑荐臻靡神不举靡爱斯牲圭璧既卒宁莫我听【集传曰旧説以爲宣王承厉王之烈内有拨乱之志遇烖而惧侧身修行欲消去之天下喜于王化复行百姓见忧故仍叔作此诗以美之云汉天河也昭光回转也言其光随天而转也荐荐通重也靡神不举所谓国有凶荒则索鬼神而祭之也圭璧礼神之玉卒尽也宁犹何也言云汉者夜晴则天河明故述王仰诉于天之词如此】旱既大甚蕴隆虫虫不殄禋祀自郊徂宫上下奠瘗靡神不宗后稷不克上帝不临耗斁下土宁丁我躬【集传曰蕴蓄隆盛虫虫热气也郊祀天地宫宗庙也上祭天下祭地奠其礼其物宗尊也克胜也言后稷欲救此旱灾而不能胜也稷以亲言帝以尊言丁当也何以当我之身而有是灾也或曰与其耗斁下土宁使灾害当我身也亦通】旱既大甚则不可推兢兢业业如霆如雷周余黎民靡有孑遗昊天上帝则不我遗胡不相畏先祖于摧【集传曰推去也兢兢恐也业业危也如霆如雷畏之甚也孑无右臂貌言大乱之后周之余民无复有半身之遗者而上天又降旱灾使我亦不见遗也摧灭也言先祖之祀将自此而灭也】旱既大甚则不可沮赫赫炎炎云我无所大命近止靡瞻靡顾羣公先正则不我助父母先祖胡宁忍予【集传曰沮止也无所无所容也大命近止死将至也瞻仰顾望也羣公先正月令所谓雩祀百辟卿士之有益于民者以祈谷实者也于羣公先正但言其不见助至父母先祖则以恩望之矣所谓垂涕泣而道之也】旱既大甚涤涤山川旱魃爲虐如惔如焚我心惮暑忧心如熏羣公先正则不我闻昊天上帝宁俾我遯【集传曰涤涤言山无木川无水如涤而除之也遯逃也言天又不肯使我得逃遯而去也】旱既大甚黾勉畏去胡宁瘨我以旱不知其故祈年孔夙方社不莫昊天上帝则不我虞敬恭明神宜无悔怒【集传曰黾勉畏去出无所之也瘨病曾也祈年孟春祈谷于上帝孟冬祈来年于天宗是也方祭四方也社祭土神也虞度也言天曾不度我之心如我之敬事明神宜可以无恨怒也】旱既大甚散无友纪鞫哉庶正疚哉冡宰趣马师氏膳夫左右靡人不周无不能止瞻印昊天云如何里【集传曰友纪犹言纲纪或曰友疑作有庶正众官之长冡宰又众长之长也趣马掌马之官师氏掌以兵守王门者膳夫掌食之官岁凶年谷不登则趣马不秣师氏弛其兵驰道不除祭事不县膳夫彻膳左右布而不修大夫不食梁士饮酒不乐周救也无不能止言诸臣无有一人不周救百姓者无有自言不能而遂止不爲也里忧也与汉书无俚之俚同聊赖之意】瞻卬昊天有嘒其星大夫君子昭假无赢大命近止无弃尔成何求爲我以戾庶正瞻卬昊天曷惠其宁【集传曰久旱而仰天以望雨则有嘒然之明星未有雨徴也然羣臣竭其精诚而助王以昭假于天者已无余矣虽今死亡将近然不可以弃其前功当益求所以昭假者而修之固非求爲我之一身而已乃所以定众正也于是语终又仰天而诉之曰果何时而惠我以安宁乎张子曰不敢斥言雨者畏惧之甚且不敢必云尔】
　　秦仲伐西戎死之王命其子庄伐戎破之
　　秦纪曰西戎杀秦仲秦仲立二十三年死于戎有子五人其长者曰庄公周宣王乃召庄公昆弟五人与兵七千使伐西戎破之于是复予秦仲后及其先大骆地犬丘并有之爲西垂大夫庄公居其故西犬丘○秦国风无衣之诗曰岂曰无衣与子同袍王于兴师修我戈矛与子同仇【集传曰袍襺也戈长六尺六寸矛长二丈王于兴师以天子之命而兴师也秦人相谓曰岂以子之无衣而与子同袍乎盖以王于兴师则将修我戈矛而与子同仇也秦人之俗大抵尚气槩先勇力忘生轻死故见于诗如此】岂曰无衣与子同泽王于兴师修我矛防与子偕作【集传曰泽里衣也以其亲肤近于垢泽故谓之泽防车防也长丈六尺】岂曰无衣与子同裳王于兴师修我甲兵与子偕行
　　楚熊霜卒弟熊狥立
　　世家曰楚熊霜元年周宣王初立卒三弟争立仲雪死叔堪亡避难于濮而少弟季狥立是爲熊狥
　　十有二年鲁侯来朝以其子括与戏见王王以戏爲鲁太子鲁武公薨戏立【是爲懿公】王不籍千畆
　　史记曰十二年鲁武公来朝宣王不修籍于千畆○国语曰鲁武公以括与戏见王王立戏【史记曰武公九年与长子括少子戏西朝周宣王宣王爱戏欲立戏爲太子】樊仲山甫谏曰不可立也不顺必犯犯王命必诛故出令不可不顺也令之不行政之不立行而不顺民将弃上夫下事上少事长所以爲顺也今天子立诸侯而建其少是教逆也若鲁从之而诸侯效之王命将有所壅若不从而诛之是自诛王命也是事也诛亦失不诛亦失天子其图之王卒立之○又曰宣王不籍千亩虢文公谏曰不可夫民之大事在农上帝之粢盛于是乎出民之蕃庶于是乎生事之共给于是乎在和协辑睦于是乎兴财用蕃殖于是乎始敦厐纯固于是乎成是故稷爲大官古者大史顺时土阳瘅【丁佐反】坟盈土气震发农祥晨正日月底于天庙【韦昭曰农祥房星也立春之日晨中于午农事之候故曰农祥天庙营室也孟春日月防于营室】土乃脉发先时九日太史告稷曰自今至于初吉阳气俱烝土膏其动弗震弗渝脉其满谷乃不殖稷以告王曰史帅阳官以命我司事曰距今九日土其俱动王其祗祓监农不易王乃使司徒咸戒公卿百吏庶民司空除坛于籍命农大夫咸戒农用先时五日瞽告有协风至王即齐宫百官御事各即其齐三日王乃淳濯飨醴及期郁人荐鬯犠人荐醴王祼鬯飨醴乃行百吏庶民毕从及籍后稷监之膳夫农正陈籍礼大史赞王王敬从之王耕一墢【鉢伐二音】班三之庶人终于千畒其后稷省功大史监之司徒省民大师监之毕宰夫陈飨膳宰监之膳夫赞王王歆大牢班尝之庶人终食是日也瞽帅音官以省风土廪于籍东南钟而藏之而时布之于农稷则徧诫百姓纪农恊功曰隂阳分布震雷出滞土不备垦辟在司宼乃命其旅日狥农师一之农正再之后稷三之司空四之司徒五之太保六之太师七之太史八之宗伯九之王则大狥耨获亦如之民用莫不震动恪恭于农修其疆畔日服其镈不解于时财用不乏民用和同是时也王事惟农是务无有求利于其官以于农功三时务农而一时讲武故征则有威守则有财若是则能媚于神而和于民矣则享祀时至而布施优裕也今天子欲修先王之绪而弃其大功匮神之祀而困民之财将何以求福用民王弗听
　　齐胡公子弑厉公齐人诛之而立厉公之子赤【是爲文公】诛弑君者七十人
　　世家曰厉公暴虐故胡公子复入齐齐人欲立之乃与攻杀厉公胡公子亦战死齐人乃立厉公子赤爲君是爲文公而诛杀厉公者七十人
　　十有五年卫厘侯薨少子和嗣【是爲武公】
　　世家曰厘侯卒太子共伯余立共伯弟和有宠于厘侯多予之赂和以其赂赂士攻共伯于墓上共伯入厘侯羡自杀卫人因葬之厘侯旁諡曰共伯而立和爲卫侯是爲武公武公修康叔之政百姓和集○稽古录曰卫僖侯薨大子共伯早死立其弟和○诗序曰柏舟共姜自誓也卫世子共伯蚤死其妻守义父母欲夺而嫁之誓而弗许故作是诗以絶之诗曰泛彼柏舟在彼中河髧彼两髦实维我仪之死矢靡他母也天只不谅人只【集传曰髧发垂貌两髦剪髪夹匈子事父母之饰亲死然后去之葢指共伯也我共姜自我也仪匹也言柏舟则在彼中河两髦则实我之匹虽至于死誓无它心母之于我覆育之恩如天罔极而何其不谅我之心乎不及父者疑独母在或非父意耳】泛彼柏舟在彼河侧髧彼两髦实维我特之死矢靡慝母也天只不谅人只○古史曰武公贤者卫人谓之睿圣武公夺适之事未可遽以诬之且诗序言共伯蚤死初无簒夺之文故史迁所载疑而不録○子王子曰武公少年夺适之罪晩年进修之功功罪自不相掩然武公少时必有俊迈之姿钟爱于其父好施养士士以是置共伯于死以成武公之立则或有之爲法受恶武公不能无罪其后共姜坚自誓之操武公亦有修革之学复康叔之政输定难之忠晩年所至称爲睿圣是眞有不可及者君子尚论固难以老少相掩也
　　十有六年晋献侯薨子费生嗣徙都于绛【是爲穆侯○史记凡穆字或作缪】
　　十有八年蔡夷侯薨子所事嗣【是爲僖侯】
　　二十有一年鲁懿公兄括之子伯御弑其君懿公而自立
　　二十有二年王后姜氏谏王【外纪系此年】
