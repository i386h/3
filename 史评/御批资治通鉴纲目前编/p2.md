<!-- { "loadSidebar": true } -->
　　【出于汾脽握大象持化权挥五丁之士驱隂阳反山川居无恒处而迹躔于蜀】音释【出于汾脽出犹生也汾脽谓汾隂脽上也按一统志汾隂古地名汉置县属河东郡宋改荣河县而本朝因之属平阳府苏林曰脽音谁如淳曰脽者河东岸特堆堀长四五里广一里余高十丈汾隂县治脽之上也】
　　句彊氏
　　谯明氏
　　涿光氏
　　钩阵氏
　　黄神氏
　　神氏音释【臼许切】
　　犂灵氏
　　大騩氏音释【騩京媚切】
　　鬼騩氏
　　弇兹氏音释【弇沽三切】
　　泰逢氏
　　冉相氏
　　盖盈氏
　　大敦氏
　　灵阳氏
　　巫常氏
　　泰壹氏
　　【是为皇人调大鸿之气正神明之位盖范无形尝无味要防久视操法揽而长存者】
　　空桑氏音释【帝王世纪云陈留县南一十五里有空桑城即空桑氏所都伊尹亦生于此】神民氏
　　【又曰神皇盖使神民异业精气通行者】
　　徛帝氏
　　次民氏
　　【次民之世穴处终矣】
　　因提纪【因提者其世咸有制作俾后人可因以利时也有号有世凡十三氏】
　　辰放氏
　　【古初之人卉服蔽体辰放氏作教民木茹皮以御风霜绹髪閐首以去灵而人从之命之曰衣皮之民四世】音释【卉服蔽体孟康曰卉服岛夷之服注卉音毁蔽犹遮也木茹皮居辇切两手取也茹而预切相牵引貌绹髪閐首绹徒刀切绞之也閐未详音切疑字之讹也以去灵雨去除之也诗定之方中篇灵雨既零注灵善也灵雨者方春时也】
　　蜀山氏
　　【蜀之为国肇自人皇其始蚕丛拍濩鱼鳬三君各数百歳同号蜀山蚕丛居瞿上鱼鳬治导江逮蒲泽俾明时人氓椎结左言不知文字亊莫克最后望帝杜宇云】音释【居瞿上居犹聚也瞿上古城名按一统志在成都府双流县东一十八里乃蚕丛氏所都治导江治理之也导江古邑名按一统志本汉都安县唐改导江县元省入灌县属成都府逮蒲泽逮及之也蒲泽古邑名按一统志本汉堂阳城晋置蒲泽县宋省入南宫县属眞定府人氓椎结左言氓眉庚切民也亦作甿周礼注甿犹懵懵无知貌服防曰椎一作魋今兵士作椎头结也索隐曰魋追反结音计谓为髻一撮似椎而结之故字从结案魋结二字依字读之亦通夷人俗本被髪今蜀民同其风俗但魋其髪而结之左犹戾也毛晃曰人道以右为尊故非正之言曰左言望帝杜宇九域志杜宇古蜀主也号望帝蜀尝大水宇与居人避水于长平山后鼈灵开峡治水人得陆处宇禅位与之自居西山得道升天】
　　豗傀氏音释【豗呼回切一作虺傀始回切亦作瑰】
　　【传六世】
　　浑沌氏
　　【七世】
　　东戸氏
　　【子思子曰东戸氏之熈载也绍荒屯遗美好垂精拱黙而九寰以承流当是之时禽兽成羣竹木遂长道上顔行而不拾遗耕者余饩宿之陇首其歌乐而无謡其哭哀而无声盖至徳之世也十七世】音释【熈载书舜典有能奋庸熈帝之载注熈广也舜言有能奋起事功以广帝尧之事者九寰以承流九寰犹言九州也释名寰天子封畿内县也董仲舒防郡守县令民之师帅所以承流而宣化也道上顔行而不拾遗道犹路也汉书注早行曰顔家语孔子与闻鲁政道不拾遗注拾取也遗失也耕者余饩宿之陇首余食之賸也饩许意切馈客生食及刍米也陇力董切丘垄也顔师古曰田中高处也亦作陇】
　　皇覃氏
　　【又曰离光氏春秋命厯序曰皇覃氏之世也在而不治官天地府万物信乎无假是故死生同兆而不可相陵七世】
　　启统氏
　　【三世】
　　吉夷氏
　　【传四世】
　　几蘧氏
　　【亢仓子曰凡蘧氏之在天下也不治而不乱狥耳目内通而外乎心知天下之人惟知母不知父鹑居鷇饮而不求不誉画则旅行夜则类处及其死也槀舁风化而已命之曰知生之民天下盖不足治也】音释【鹑居鷇饮杜甫朝享太庙赋圣人鹑居鷇饮注鹑防鸟也鷇鸟子欲出者言圣人如鹑鸟之居无常处而饮食如鷇之待哺而活也槀舁风化槀古老切説文水茎为槀舁云俱切説文共举也诗序风以动之教以化之】
　　韦氏
　　【四世】
　　有巢氏
　　【二世説见后】
　　燧人氏
　　【八世説见后】
　　庸成氏
　　【羣玉之山平阿无隘四彻中绳庸成氏之所守先王之册府也八世】音释【羣玉之山云云先王之册府穆天子天子西登昆仑见西王母癸巳至于羣玉之山先王之所谓防府注羣玉山西王母所居者册与防通言往古帝王以为藏书之府所谓藏书防之山也故秘书省谓之防府】
　　轩辕氏
　　【作于空桑之北绍物开智见转蓬而制乘车横木为轩直木为辕故号轩辕氏】
　　祝融氏
　　【又曰祝诵氏是时天下治和万物咸若祝融听弇州之鸣鸟以为乐歌谐神明而和人声以火施化亦号赤帝故后世火官因以为号都于郐葬衡山之阳】音释【都于郐説文天子所宫曰都郐古邑名按一綂志禹贡豫州之域周封黄帝后于此为郐国春秋时为郑武公之国名曰新郑秦属颍川郡汉置新郑县至本朝因之属河南钧州葬衡山之阳按一綂志衡山在衡州府衡山县西三十里五岳之一也寰宇记云宿当翼轸度应机衡故曰衡山舜南巡狩至南岳即此】
　　太昊伏羲氏
　　【十五世説见后】
　　史皇氏
　　【仓帝名颉有睿徳生而能书及长登阳虚之山临于扈洛水之汭灵负书丹甲青文仓帝受之遂穷天地之变仰观奎星圆曲之势俯察文鸟羽山川掌指而剏文字文字成天为雨粟鬼为夜哭居阳武而葬利乡】音释【登阳虚之山登犹升也按一綂志阳虚山在河南府永宁县西五十里一名阳峪黄帝时仓颉随帝南巡登阳虚之山即此临于扈洛水之汭临説文自上涖下也扈山名按一綂志在西安府洛南县西北一百里世黄帝时有凤啣图至此山帝拜受之洛水在洛南县北五里发源冢岭山东流入河南卢氏县界入于河汭儒税切孔安国曰水北曰汭杜预曰水之隈曲为汭灵负书丹甲青文帝王世纪大禹治水时神丹甲青文负书出于洛水禹因则之以序九畴居阳武而葬利乡按一统志阳武古邑名秦为博浪沙地汉置阳武县属河南郡至本朝因之属开封府利乡未详出处】
　　柏皇氏
　　中央氏
　　大庭氏
　　栗陆氏
　　昆连氏
　　赫胥氏
　　葛天氏
　　尊卢氏
　　昊英氏
　　有巢氏
　　朱襄氏
　　隂康氏
　　无怀氏
　　女皇氏
　　炎帝神农氏
　　【八世説见后】
　　考证【愚按旧自史皇氏至无懐氏皆在太昊伏羲氏之前四明陈氏以为轩辕祝融当在太昊伏羲前余各系于太昊之后今从之】
　　疏仡纪【疏以知远仡以审断仁义道徳之所用也其世则自黄帝以讫于周】
　　考证【右盖三皇以来有天下者之号但载籍不纪莫知姓名年代所都之处然则人皇以后岂得谓无帝王邪今采四明陈氏世编增纂而分注之庶几学者得有考焉而胡氏皇王大纪以有巢燧人二氏继人皇氏之后今从之次于左云】
　　有巢氏
　　【太古之民穴居野处抟生咀华与物相友无有妎伤之心逮乎后世人民机智而物始为敌爪牙角毒槩不足以胜禽兽有圣者作构木为巢教民居之以避其害未知稼穑食草木之食未有火化饮禽兽之血而茹其毛先取其皮蔽前后取而蔽后号曰有巢氏之民】音释【抟生咀华礼记曲礼篇毋饭注抟徒官切揑聚也郑氏曰毋抟饭为欲饱不谦也韩愈进学解含英咀华注咀再吕切咀嚼也无有妎伤妎胡计切妬也又音害构木为巢构五豆切架也巢説文鸟在上曰巢在穴曰窠即陈桱所谓聚薪柴以居也教民居之以避其害皇王大纪曰有巢氏之时乃教民为橹巢夏暑居之穴地为营堀冬寒居之未知稼穑书无逸篇先知稼穑之艰难注种曰稼敛曰穑食草木之食夏煚曰草木之食谓橡栗之属是也】史论【静轩周氏曰太古之时民物虽伙而犹穴居野处与物相友无有妎伤及有巢之世机智渐生民物相妬焉有巢氏受命而兴深闵民物为害由是涣起宸断研精殚思构木为巢教民居之而禽兽之毒始无以施其忧民之心深矣夏暑之极架木而为橹巢冬寒之极穴居而为营窟其仁民之意切矣然而未知稼穑食草木之食末有火化饮禽兽之血而民生自尔其繁息也未有粒食茹禽兽之毛未有衣服蔽禽兽之皮而民生自尔其安恬也孟子曰人之所以异于禽兽者几希观太古之时穴居野处与物相友类本相同然而友爱之心则一也至有巢之民与物为敌固又异于太古之民矣使无圣人者出创制立法构巢以居则民必为禽兽所伤而无噍类焉此圣人所以有功于民物有功于后世而非私智穿凿者所可伯仲其万一也圣人之功用何其宏长乎噫】
　　燧人氏
　　【自有巢氏教民巢居然犹未知熟食也及燧人氏作观星辰而察五行知空有火丽木则明于是鑚木取火教民以烹餁而民利之故号燧人氏以为燧者火之所生也乃别五木以改火顺四时而遂天之意山是火之功用矣时未有文字燧人氏始作结绳之政立传教之台为日中之市兴交易之道人情以遂故又谓之遂皇有四佐焉曰明由必育成博陨丘是已】音释【鑚木取火鑚祖算切所以穿物也周礼注春取榆桞之火夏取枣杏之火夏季取桑柘之火秋取柞楢之火冬取槐檀之火教民以烹餁以用也烹普庚切煑也餁而甚切烹调生熟之节也燧者火之所生燧火烬或曰取火之木也盖鑚火各异木是以鑚燧为鑚木出火故曰火之所生也始作结绳之政始初也朱氏附録曰上古未有文字大事则大结其绳小亊则小结其绳以记之也今溪洞诸蛮犹有此又有刻板以为记者】
　　史论【静轩周氏曰有一代兴王之君必立一代兴王之治是时民虽巢居穴处然犹茹毛饮血熟肉犹未知也烹餁尚未谙也燧人氏作有见于此观星辰之高下察五行之运动知空有火丽木则明由是鑚山间之木取空中之火教茹毛饮血之民为烹餁熟食之俗而火之功用大矣民之利益多矣値斯之际书契未兴文字未作燧人氏作结绳之政立传教之台为日中之市兴交易之道民用自此而通民财由之而遂君明臣良四佐并出有明由以裁成君徳有必育以辅相君道成博寅亮乎天工陨丘賛襄乎治化天子雍雍黙黙居南面以听天下贤相从从容容拱北面以理天下苍生熈熈皥皥咸服役以安天下呜呼虽三皇之时民物淳厚然亦能弗扰之而已是知君者盂也民者水也盂方则水方盂圆则水圆上焉不正安能使下之正乎故人君当正己以率物人臣当正心以事上上下正而天下一归于正矣天下正斯世奚有不治哉】
　　总论【五峯胡氏曰鸿荒之时亦犹日之夜月之晦时之冬焉生消升降终而复始于穆天命不已而成四时之造化于皇羣圣体是以为三纲之礼乐亊本乎道道藏于事天生人人成天三皇尸其体五帝妙其用禹汤文武成其功孔子孟轲传其学轲之死虽未有得其传者惟皇上帝降于下民若有恒性何莫由斯道也】
　　总论【临江梁氏曰天地既分而后有民物民物既众而后有帝王然书契未兴之先虽有三皇何从而考其曰盘古氏天皇氏地皇氏人皇氏有巢氏燧人氏皆传闻其名而已矣】
　　五帝纪
