<!-- { "loadSidebar": true } -->
　　四十年齐庄公薨子禄甫嗣【是爲僖公】
　　晋曲沃成师卒子鱓代【是爲曲沃庄伯】
　　四十有二年宋宣公薨舍其子与夷而立弟和【是爲穆公○大纪附正考父三命事】
　　燕郑侯薨子嗣【是爲穆侯】
　　四十有四年郑叔命西鄙北鄙贰于己
　　左氏曰大叔命西鄙北鄙贰于己公子吕曰国不堪贰君将若之何欲与大叔臣请事之弗与则请除之无生民心公曰无庸将自及
　　四十有七年晋曲沃鱓入翼弑其君孝侯国人逐之立其君之子郄【是为鄂侯】
　　四十有八年鲁初请郊庙之礼
　　孔子曰我观周道幽厉伤之吾舍鲁何适矣鲁之郊禘非礼也周公其衰矣○外纪曰初鲁惠公使宰让请郊庙之礼于天子王使史角往鲁公止之【其后在鲁】○路史曰刘原父谓使鲁郊者必周而必非成王葢平王以下固亦未之悉尔始鲁惠公使宰让请郊庙之礼于天子天子使角往止之其后在鲁于是有墨翟之学鲁之用郊正亦始于此矣夫惠公之止之则是周不与之矣不与而鲁用郊自用之也昔者荆人请大号周人不许荆人称之然则鲁之郊禘可知矣惠公之请由平王世也陈氏曰诸侯之有郊禘东迁之僭礼也史曰秦襄始列于诸侯作西畤祠白帝僭端见矣位在藩臣而胪于郊祀君子惧焉则平王以前未有也鲁之郊禘惠公请之也惠公虽请之而鲁郊犹未率爲常也僖公始作颂以郊爲夸焉记礼者以爲鲁礼皆成王赐之以康周公按卫祝鮀之言曰周公相王室以尹天下于周爲睦分鲁公以大路大旂夏后氏之璜封父之繁弱殷氏六族以昭周公之德予之土田陪敦祝宗卜史备物典册官司彞器则成王命鲁不过如此隐公考仲子之宫问羽数于众仲周公阅来聘飨有昌歜白黒形盐周公以爲备物辞不敢受卫寗武子来聘宴之赋湛露及彤弓武子不答赋曰诸侯朝正于王于是赋湛露诸侯敌王所忾而献其功于是乎赐之彤弓假如记礼之言得用郊禘兼四代服器则祝鮀不应不及况鲁行天子之礼久矣隐公何以始问羽数阅何以辞备物之享寗武子何以致讥于湛露彤弓于以见鲁僭未久上自天子之宰至于兄弟之国之卿茍有识者皆疑怪逊谢而鲁人并无一语及于成王之赐以自解故郊禘之説当从刘恕倘自史角之事之外别有传记与明堂位合则外纪岂独遗佚乎
　　鲁惠公薨国人立其子息姑【是爲隐公】
　　左氏曰惠公元妃孟子孟子卒继室以声子生隐公宋武公生仲子有文在其手曰爲鲁夫人故仲子归于鲁生桓公而惠公薨是以隐公立而奉之【陈氏曰古者诸侯不再娶再娶亦妾也隐桓之母俱不得爲夫人子王子曰甚矣左氏之好诬也婴儿之生其手安得有四字之文隐公将逊国焉而遇弑无后其后鲁之君大夫皆桓子孙立爲是説以证仲子之正桓之嫡而文其弑君之罪耳左氏不辨其诬而录之妄矣】○公羊氏曰隐长又贤诸大夫扳隐而立之隐于是焉而辞立则未知桓之将必得立也且如桓立则恐诸大夫之不能相防君也故凡隐之立爲桓立也○谷梁氏曰孝子扬父之美不扬父之恶先君之欲与桓非正也邪也虽然既胜其邪心以与隐矣已探先君之邪志而遂以与桓则是成父之恶也兄弟天伦也爲子受之父爲臣受之君已废天伦而忘君父以行小惠由小道也若隐者可谓轻千乗之国蹈道则未也【履祥按古者诸侯一娶九女一嫡以其娣侄从他国亦以娣侄媵焉所以备内官防夭折繁子孙也故诸侯不再娶有嫡立嫡无嫡立庶庶钧立贤贤钧立长惠公元妃孟子卒继室以声子生隐公则隐公固当立者仲子之归宋武公以夫人嫁之鲁惠公以夫人逆之天王亦以夫人赗之非正矣于公议则非正然隐公则不敢以爲非也惟有逊国而已矣隐公不敢自以爲正摄位君国将以予桓菟裘之营未毕而卒遇弑爲善罹祸此世道之大变也此春秋所爲托始也】









　　御批资治通鉴纲目前编巻九
<史部,史评类,御批资治通鉴纲目前编>
　　钦定四库全书
　　御批资治通鉴纲目前编卷十
　　己未周平王四十有九年【鲁隐公元春秋始此此后编年纪事自有春秋左氏经传今特举其事系王室与闗于天下之故者而后书东迁之后诸侯放恣春秋例书卒唯鲁书薨盖削诸侯也今不敢违例并皆书某公卒】
　　【□王□曰书亡然后春秋作履祥谓书终于文侯之命平王之初也春秋始于仲子之平王之末也则平王之世盖得失盛衰升降之防也】
　　郑伯克段于鄢寘其母姜氏于城颍
　　左氏曰大叔又收贰以为己邑至于廪延子封曰可矣厚将得众公曰不义不防厚将崩大叔完聚将袭郑夫人将啓之公闻其期曰可矣命子封帅车二百乘以伐京叚入于鄢公伐诸鄢大叔出奔共遂寘姜氏于城颍而誓之曰不及黄泉无相见也既而悔之
　　【履祥按庄公曰制岩邑也它邑唯命请京使居之曰姜氏欲之焉辟害庄公其初未有它意也然不为置良师傅是以段之恶日肆而祭仲子封軰交以为言故庄公之私亦日长曰子姑待之曰将自及曰可矣庄公于此始有执其罪而取之之意矣甚矣天理之易微而私欲之易长也】
　　王使宰咺锡鲁惠公仲子之赗
　　春秋曰秋七月天王使宰咺来归惠公仲子之赗○胡氏曰鲁孝公之末幽王已为犬戎所毙惠公初年周既东矣春秋不作于孝公惠公者东迁之始流风遗俗犹有存者至其晩年乃以天王之尊下赗诸侯之妾于是三纲沦九法斁人望絶矣夫妇人伦之本朝廷风化之原平王子母亲遭襃姒之难废黜播迁而宗国顚覆亦可省矣又不是惩而赗人宠妾是防本塞源自灭之也春秋于此盖有不得已焉尔矣托始于隐公不亦深切着明也哉王朝公卿书官大夫书字上士中士书名下士书人咺位六卿之长而名之天王纪法之宗冡宰纪法之守而承命以赗诸侯之妾是壊法乱纪自王朝始也故特贬而名之以见宰之非宰矣○左氏曰天王使宰咺来归惠公仲子之赗缓且子氏未薨故名天子七月而葬同轨毕至诸侯五月同盟至大夫三月同位至士逾月外姻至赠死不及尸吊生不及哀豫凶事非礼也○陈氏曰缓且子氏未薨以下疑后人增益之杂记有大夫士讣于他国之君之礼则不但同位外姻也且文九年秦人归成风之禭传曰礼也诸侯相吊贺虽不当事茍有礼焉书也以无忘旧好则赠不及尸吊不及哀非礼也与文公传自相违今不取
　　【履祥按左氏传于隐公之篇多误于庄公之篇多缺此考春秋者所当知也隐传之误如仲子之赗子氏之薨尹氏之卒是也左氏既误以隐妻子氏之薨为仲子故此以仲子为未薨而王赗之其曰不及哀尸谓赗惠公之缓曰豫凶事谓赗仲子之豫也文之四年十有一月成风薨五年王使荣叔归含且赗九年秦人来归僖公成风之禭以此例之则归赗当是惠公仲子俱殁之后其殁在春秋之前左氏盖误解矣惠公妻其妾嫡其庶王法所当正也平王不惟不之正而反成之且鲁之于朝聘未数数然也平王将以懐鲁而行此不正之礼其后隐弑桓簒桓之子孙又自相攘夺者终春秋之世焉平王在位五十年晩节举措如此不足以懐鲁而只以败王法成鲁祸王室其有不衰乎然则王之正之将如何曰隐公上不敢违其父下不敢废其弟而自以为摄天子于是锡命焉则是受天子之命为诸侯也隐定而桓之逆谋弭矣此所以正王法而懐诸侯也隐于王室多旷礼虽诸侯放恣积习之□或者亦有憾于斯乎庄篇之缺当别言之于后】
　　郑伯以王师虢师伐衞南鄙
　　祭伯如鲁
　　春秋曰祭伯来左氏曰非王命也○谷梁氏曰寰内诸侯非有天子之命不得出防诸侯不正其外交故弗与朝也有至尊者不贰之也○胡氏曰人臣义无私交大夫非君命不越境杜朋党之原为后世贰于君者之戒也此义不明然后有借外权如缪畱之语韩宣惠者交私议论如庄助之结淮南者倚强藩为援以胁朝廷如唐卢之于高骈崔之于宣武昭纬之于邠岐者矣
　　五十年郑伯始见其母于大隧
　　左氏曰颍考叔为颍谷封人有献于公公赐之食食舍肉公问之对曰小人有母未尝君之请以遗之公曰尔有母遗繄我独无考叔曰敢问何谓也公语之故且告之悔对曰君何患焉若阙地及泉隧而相见其谁曰不然公从之遂为母子如初○吕氏曰物之逆其天者其终必还出于自然而莫知其所以然者天也茍以人力胜之及力既穷未有不复其初者子之于父母天也虽天下之大恶其天未尝不存也庄公怒其弟而上及其母囚之城颍絶灭天理居之不疑观其黄泉之盟终其身而无可移之理矣居无几何而遽悔是悔果安从而生哉一朝之忿若可以胜天忿心稍衰爱亲之念油然而不能已考叔特迎其端而发之耳爱其母者庄公考叔同一心也其啜舍肉皆天理之发见故不下席之间回滔天之恶是岂声音笑貎能为哉惜夫考叔得其体而不得其用乃曲为之说俾庄公阙地及泉防于文过饰非之地庄公天理方开而考叔遽以人欲蔽之可胜叹哉故开庄公之天理者考叔也蔽庄公之天理者亦考叔也向若庄公幸而遇孔孟扩其天理而大之岂止为郑之庄公哉○子王子曰郑伯意虽悔而畏及泉之誓考叔意虽美而为阙地之迂古人重盟誓其流乃若此之悖且愚乎
　　郑人伐衞
　　左氏曰郑共叔之乱公孙滑出奔衞【叔段之子】衞人为之伐郑取廪延郑人以王师虢师伐衞南鄙【隐元】郑人伐衞讨公孙滑之乱也
　　五十有一年二月己巳日有食之
　　王崩孙林践位
　　胡氏曰春秋歴十有二王桓襄匡简景志崩志葬者赴告及鲁往防之也平惠定灵志崩不志葬者赴吿虽及鲁不防也庄僖顷崩葬皆不志者王室不告鲁亦不往也诸侯为天王服斩衰礼当以所闻先后奔丧今平王崩周人来讣而隐公不往是无君也其罪应诛不书而自见矣
　　尹氏卒
　　公羊氏曰尹氏者何天子之大夫也其称氏何贬曷为贬世卿非礼也外大夫不卒此何以卒天王崩诸侯之主也
　　【履祥按尹氏卒左氏作君氏谓声子也为公故曰君氏非也古语氏犹今云家也君指公也国君之母卒而云公家卒则不词甚矣故当从二传然是时鲁亦有尹氏隐公之获于郑也囚诸尹氏赂尹氏而祷于其主钟巫遂与尹氏归而立其主则鲁亦固有尹氏也春秋所书尹氏在周在鲁不可知惟以为君氏则不可尔】
　　郑祭足帅师入防
　　左氏曰郑武公庄公为平王卿士王贰于虢郑伯怨王王曰无之故周郑交质王子狐为质于郑郑公子忽为质于周王崩周人将畀虢公政四月郑祭足帅师取温之麦秋又取成周之禾周郑交恶○吕氏曰周天子也郑诸侯也左氏序平王庄公之事并称周郑无尊卑之辨不责郑之叛周而责周之欺郑左氏之罪大矣然周亦不能无罪焉郑伯为周卿士君之于臣贤则用不贤则去复何所隐哉平王欲退郑伯而不敢退欲进虢公而不敢进固已失天子之体甚至与郑交质势均体敌周与郑等诸侯耳嵗推月移岂知周之为君哉一旦用兵而不忌非诸侯之叛天子也是诸侯之攻诸侯也惟周以列国自处故郑以列国待之左氏亦以列国待之无王之罪左氏固不得辞周亦分受其责可也
　　武氏子求赙于鲁
　　春秋曰武氏子来求赙传曰不言使【谷】王未葬也【左履祥谓平王于鲁犹归惠公仲子之赗隐公于周不赙天王之丧于报施之礼且犹不可况君臣之际乎武氏子之求在周为屑然鲁之不臣甚矣】
　　宋穆公卒立宣公之子与夷【是为殇公】
