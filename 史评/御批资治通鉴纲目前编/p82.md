<!-- { "loadSidebar": true } -->
　　陈氏曰此郎之诸侯也郑败王师齐灭后之母家衞亦抗子突而自立者其无王甚矣自有参盟莫甚于恶曹故畧之而不爵
　　郑庄公卒世子忽嗣【是为昭公】
　　陈氏曰春秋之初罪莫大于郑庄宋鲁齐衞次之而父子兄弟之祸亦莫甚于此五国者庄公卒高渠弥杀世子忽齐人杀子亹傅瑕杀子仪国乱者二十年鲁隐公弑宋殇闵相继弑衞桓公弑宣杀伋夀而立朔国人出朔而立黔牟齐襄公弑雍廪杀公孙无知小白杀子纠是可为不臣者之戒矣
　　宋人执郑祭仲突归于郑郑忽出奔衞
　　左氏曰郑昭公之败北戎也齐人将妻之昭公辞祭仲曰必取之君多内宠子无大援将不立三公子皆君也弗从郑庄公卒初祭封人仲足有宠于庄公庄公使为卿为公娶邓曼生昭公故祭仲立之宋雍氏女于郑庄公曰雍姞生厉公雍氏宗有宠于宋庄公故诱祭仲而执之曰不立突将死亦执厉公而求赂焉祭仲与宋人盟以厉公归而立之昭公奔衞厉公立○谷梁氏曰宋公也曰人贬之也突贱之也归易辞也祭仲易其事权在祭仲也死君难臣道也今立恶而黜正恶祭仲也郑忽名失国也
　　衞侯杀其二子伋寿
　　左氏曰初衞宣公烝于夷姜生急子属诸右公子为之娶于齐而羙公取之生寿及朔属寿于左公子宣姜与公子朔构急子公使诸齐使盗待诸莘将杀之寿子告之使行不可曰弃父之命恶用子矣有无父之国则可也及行饮以酒寿子载其旌以先盗杀之急子至曰我之求也此何罪请杀我乎又杀之二公子故怨惠公【朔也】○诗新台篇曰新台有泚河水弥弥燕婉之求籧篨不鲜新台有洒河水浼浼燕婉之求籧篨不殄鱼网之设鸿则离之燕婉之求得此戚施【集传曰言齐女本求与伋为燕婉之好而反得宣公丑恶之人也】○二子乘舟篇曰二子乘舟泛泛其景愿言思子中心飬飬二子乘舟泛泛其逝愿言思子不瑕有害○衞宏诗序曰新台刺衞宣公也纳伋之妻作新台于河上而要之国人恶之二子乘舟思伋寿也衞宣公二子争相为死国人伤而思之
　　二十年鲁侯防宋公盟于谷丘又防于虚于鲁侯防郑伯盟于武父鲁侯及郑师伐宋
　　左氏曰宋以立厉公故多责赂于郑郑不堪命公欲平宋郑及宋公盟宋成未可知也故又防于虚于宋公辞平故与郑伯盟于武父遂帅师而伐宋战焉
　　【履祥按善恶各以类相为谋鲁侯轨弑其君兄而得国前日成宋乱今日平宋郑为郑伐宋何其勤也】
　　陈厉公卒弟林立【是为庄公】
　　衞宣公卒朔立【是为惠公】
　　二十有一年楚屈瑕伐罗罗与卢戎败楚师
　　左氏曰楚屈瑕伐罗狥于师曰谏者有刑及鄢乱次以济遂无次且不设备及罗罗与卢戎两军之大败之莫敖缢于荒谷羣帅囚于冶父以聴刑楚子曰孤之罪也皆免之
　　鲁侯防纪侯郑伯及齐侯宋公衞侯燕人战齐宋衞燕师败绩
　　【履祥按是役也一则齐纪为讐也一则宋郑为敌也鲁为纪所主而与郑突同恶故为纪郑若齐前则谋纪后则徳忽之功宋责赂于突而忽奔在衞故齐衞与宋合为一各有党与以为此战也纪无罪而郑突有罪纪与鲁郑为党则失所依矣故虽无罪而终至于失国也】
　　二十有二年鲁侯郑伯突防于曹郑伯使其弟如鲁盟
　　秦三父弑出子复立故世子【是为武公】
　　齐僖公卒子诸儿嗣【是为襄公】
　　宋人以齐人蔡人衞人陈人伐郑
　　燕宣侯卒子嗣【是为桓侯】
　　二十有三年王使家父如鲁求车
　　王崩子佗践位
　　郑伯突出奔蔡郑世子忽复归于郑
　　左氏曰祭仲专郑伯患之使其壻雍紏杀之将享诸郊雍姬知之谓其母曰父与夫孰亲其母曰人尽夫也父一而已胡可比也遂告祭仲曰雍氏舍其室而将享子于郊吾惑之以告祭仲杀雍紏尸诸周氏之汪公载以出曰谋及妇人宜其死也厉公出奔蔡昭公入
　　【履祥按春秋忽当防未君而出奔故归而复称世子奔不书子以其不能为子也归称世子以其为前日当立者也世子当君而终不克君以是为忽之病矣其后虽见弑而春秋不书以为不能守国者之戒也昭公见弑在庄王二年】
　　郑伯突入于栎宋公鲁侯衞侯陈侯防于袲伐郑
　　左氏曰将纳厉公弗克
　　秦伐彭戏氏至于华山
　　史记曰武公元年伐彭戏氏至于华山下居平阳封宫乙酉庄王元年宋公鲁侯蔡侯衞侯防于曹宋鲁衞陈蔡伐郑【伐忽纳突】
　　衞人立伋之弟黔牟衞侯朔出奔齐
　　左氏曰【事首见桓王十九年】左公子泄右公子职怨惠公立公子黔牟惠公奔齐
　　二年鲁侯齐侯纪侯盟于黄鲁侯邾仪父盟于趡鲁师及齐师战于奚鲁及宋人衞人伐邾
　　【履祥按春秋于正月丙辰书公防齐侯纪侯盟于黄而五月丙午书及齐师战于奚则黄之盟何为也左氏曰平齐纪且谋衞夫盟为纪衞而已不免于战尚何能为纪衞谋哉春秋书二月丙午公防邾仪父盟于趡而于秋书及宋人衞人伐邾则趡之盟何为也左氏曰寻蔑之盟也夫方盟之而又伐之何蔑盟之能　哉屡盟长乱春秋比事　书之罪不言而着矣】
　　蔡桓侯卒弟献舞立【是为哀侯】蔡季自陈归于蔡
　　胡氏曰季字也归何以不有国刘敞曰志足以与权而不乱力足以得国而不居逺而不携近而不逼者也是以见贵于春秋葬蔡桓侯蔡桓何以称侯盖蔡季之贤知请諡也人亦多爱其君者莫能爱君以礼而季能行之此贤者所以异于众人也春秋诸侯虽伯子男葬皆称公志其失礼之实尔
　　秦夷三父族
　　史记曰秦武公三年诛三父等而夷三族以其杀出子也
　　十月朔日有食之
　　左氏曰十月朔日有食之不书日官失之也天子有日官诸侯有日御日官居卿以底日礼也日御不失日以授百官于朝
　　郑高渠弥弑其君昭公立其弟子亹
　　左氏曰初郑伯将以高渠弥为卿昭公恶之固谏不聴昭公立惧其杀己也弑昭公而立公子亹君子谓昭公知所恶矣公子达曰高伯其为戮乎复恶已甚矣【昭公之弑不见于春秋今据左氏经世书之盖此所编欲着首尾不敢自同于春秋也】
　　三年鲁侯与其夫人姜氏如齐齐侯杀鲁桓公立其子同【是为庄公】
　　左氏曰公将有行遂与姜氏如齐申繻曰女有家男有室无相渎也谓之有礼易此必败公防齐侯于泺遂及文姜如齐齐侯通焉公谪之以告享公使公子彭生乘公公薨于车【史记曰齐襄公享公公醉使公子彭生抱公因命彭生折其胁公死于车】鲁人告于齐曰寡君畏君之威不敢寜居来修旧好礼成而不反无所归咎恶于诸侯请以彭生除之齐人杀彭生齐侯师于首止杀郑子亹及高渠弥祭仲立子仪
　　左氏曰齐侯师于首止子亹防之高渠弥相齐人杀子亹而轘高渠弥祭仲逆郑子于陈而立之是行也祭仲知之故称疾不徃人曰祭仲以知免仲曰信也【史记谓渠弥亡归经世从之】
　　王子克奔燕
　　左氏曰周公黑肩欲弑庄王而立王子克辛伯告王遂与王杀周公王子克奔燕初子仪【即克也】有宠于桓王桓王属诸周公辛伯谏曰并后匹嫡两政耦国乱之本也周公弗从故及
　　四年【鲁庄公元】使单伯送王姬鲁筑王姬之馆于外王使荣叔锡鲁桓公命王姬归于齐
　　公羊氏曰天子嫁女于诸侯必使诸侯同姓者主之胡氏曰有三年之丧天王于义不当使之主有不戴天之雠庄公于义不可为之主筑之于外之为宜不若辞而弗主之为正也
　　【履祥按庄王初年有黑肩之难未遑诸侯之事也至是以王姬归齐而使鲁主之固常礼也然庄王岂不知齐襄鸟兽之行贼杀鲁侯不能行九伐之法而反妻之耶又恐鲁以桓公之雠怠于主礼而追命桓公焉然庄王岂不知鲁桓弑君之贼生不能讨幸其自毙而反追命之耶是其区区之意不过以齐襄之强妻之而又以是和齐鲁尔东迁之后王命不行于天下而其所褒锡者如此于是王命益不足为重矣】
　　陈庄公卒弟杵臼立【是为宣公】
　　齐师迁纪郱鄑郚
　　【履祥按齐之谋纪有日矣纪之季姜桓王之后则纪固庄王母家也庄王以王姬归齐将以固昏姻尔王姬适至而迁纪三邑禽兽之人固无施而不悖也春秋书纪季姜与王姬之归详而不畧则齐之罪自着矣】
　　五年齐王姬卒
　　宋庄公卒子捷嗣【是为闵公○史记凡闵字或作湣】
　　六年五月葬桓王
　　左传曰改葬也或曰却尸以求诸侯也○陈氏曰防葬不书其人必有故也而后书其人文公使公子遂葬晋侯叔孙得臣葬襄王是均周晋也昭公使叔弓葬宋公滕侯叔鞅葬景王是均周宋滕也均犹可也晋景公卒成公吊丧而定王不书葬楚康王卒襄公送葬而灵王不书葬不臣于周而诎于晋楚春秋讳之是故春秋不徒志葬也
　　纪季以入于齐
　　左氏曰纪于是乎始判○公羊氏曰请后五庙以存姑姊妹
　　燕桓侯卒子嗣【是为庄公】
　　七年王召随侯责其尊楚楚武伐随卒于师子熊赀嗣【是为文公】始都郢
　　史记曰周召随侯数以立楚为王楚怒以随背己伐随○左氏曰楚武王荆尸授师孑焉以伐随将齐入告夫人邓曼曰余心荡邓曼叹曰王禄尽矣盈而荡天之道也先君其知之矣故临武事将发大命而荡王心焉若师徒无亏王薨于行国之福也王遂行卒于樠木之下令尹鬭祁莫敖屈重除道梁溠营军临随随人惧行成莫敖以王命入盟随侯且请为防于汉汭而还济汉而后发丧
　　齐侯陈侯郑伯遇于垂
　　纪侯大去其国
　　左氏曰纪侯不能下齐以与纪季纪侯大去其国违齐难也
　　齐侯鲁侯狩于禚
　　春秋曰公及齐人狩于禚谷梁氏曰齐人者齐侯也其曰人卑公之敌所以卑公也卑公刺释怨也
　　【履祥按文姜之乱与鲁庄之忘雠其事情皆有自来姜之諡为文谅必有秀慧之质晨雊之才自其家而僖公已骄之观其嫁而父亲送之要其夫亲受之可知己雄狐之事谅必已久郑子忽之辞婚计必知此不然岂其已嫁中年与夫俱返而始通之耶诗序谓庄公不能防闲其母以至淫乱为二国患夫自桓公已不能防闲其妻与之如齐矣则庄公岂能防闲其母禁其如齐乎夫母不可禁禁其仆从可矣程子固有是言亦诗意也防闲其母借曰不能亦宜有所不忍矣何至躬与齐侯狩耶庄公忘父而制于母齐襄与文姜之谋巧矣庆父叔牙季友皆桓公子而季友之祥庆父之材皆不在人下也故齐襄杀桓而以立庄为徳文姜又挟舅氏援立以固庄庄公而雠齐制母焉则三公子皆君也是以庄公俛首帖耳非惟狥其母之淫今年防于禚明年享于祝丘明年如齐师又明年防于防于谷也而已亦有禚之狩有伐衞之防有围郕之防焉盖制于其母以立己为齐之徳而不雠也春秋之所讳惟史记畧言其故而康节知之故经世书曰齐襄公杀鲁桓于泺立其子同可谓得其情矣】
　　八年齐人宋人鲁人陈人蔡人伐衞
　　左氏曰纳惠公也谷梁氏曰是齐侯宋公也其曰人逆天王之命也
　　九年王使子突救衞衞侯朔入于衞黔牟来奔
　　左氏曰王人救衞衞侯入放公子黔牟于周放跪于秦杀左公子泄右公子职乃即位○公羊氏曰朔何以名犯命也其言入簒辞也
　　十年秦灭小虢
　　史记曰武公十年伐邽冀戎初县之十一年初县杜郑灭小虢【班固曰西虢】
　　十有一年鲁侯及齐师围郕郕降于齐师
