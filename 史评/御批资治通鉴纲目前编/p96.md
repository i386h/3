<!-- { "loadSidebar": true } -->
　　国语曰定王八年使刘康公聘于鲁发币于大夫季文子孟献子皆俭叔孙宣子东门子家皆侈归王问鲁大夫孰贤对曰季孟其长处鲁乎叔孙东门其亡乎若家不亡身必不免王曰何故对曰臣闻之为臣必臣为君必君寛肃宣惠君也敬恪恭俭臣也寛所以保本也肃所以济时也宣所以教施也惠所以和民也本有保则必固时动而济则无败功教施而宣则徧惠以和民则阜若本固而功成施徧而民阜乃可以长保民矣其何事不彻敬所以承命也恪所以守业也恭所以给事也俭所以足用也以敬承命则不违以恪守业则不懈以恭给事则寛于死以俭足用则逺于忧若承命不违守业不懈寛于死而逺于忧则可以上下无隙矣其何任不堪上作事而彻下能堪其任所以为令闻长世也今夫二子者俭其能足用矣用足则族可以庇二子者侈侈则不恤匮匮而不恤忧必及之若是则必广其身且夫人臣而侈国家弗堪亡之道也王曰防何对曰东门之位不若叔孙而泰侈焉不可以事二君叔孙之位不若季孟而亦泰侈焉不可以事三君若皆蚤世犹可若登年以载其毒必亡十六年鲁宣公卒赴者未及东门氏来告乱子家奔齐简王十一年鲁叔孙宣伯亦奔齐
　　楚子伐郑
　　左氏曰楚子伐郑晋士防救郑逐楚师于颍北诸侯之师戍郑
　　九年楚子陈侯郑伯盟于辰陵
　　左氏曰楚子伐郑及栎子良曰晋楚不务徳而兵争与其来者可也晋楚无信我焉得有信乃从楚夏盟于辰陵陈郑服也
　　楚人杀陈夏征舒楚子入陈纳公孙寜仪行父于陈迎灵公子午于晋而立之【是为成公】
　　左氏曰楚子为陈夏氏乱故伐陈谓陈人无动将讨于少西氏遂入陈杀夏征舒因县陈陈侯在晋申叔时使于齐反曰夏征舒弑其君其罪大矣讨而戮之君之义也抑人有言曰牵牛以蹊人之田而夺之牛牵牛以蹊者信有罪矣而夺之牛罚已重矣诸侯之从也曰讨有罪也今县陈贪其富也以讨召诸侯而以贪归之无乃不可乎楚子曰善哉吾未之闻也反之可乎对曰吾侪小人所谓取诸其懐而与之也乃复封陈○胡氏曰公孙寜仪行父从君于昏宣淫于朝诛杀諌臣使其君见弑盖致乱之臣也而又使陈人用之故春秋外二人于陈而特书纳纳者不受而强纳之者也为楚荘者宜如何潴征舒之宫封泄冶之墓尸孔寜仪行父于朝谋于陈众定其君而去其庶防乎
　　甲子十年楚子围郑
　　左氏曰厉之役郑伯逃归自是楚未得志焉郑既受盟于辰陵又徼事于晋春楚子围郑旬有七日国人大临楚子退师郑人修城进复围之三月克之入自皇门至于逵路郑伯肉袒牵羊以逆曰孤不天不能事君使君懐怒以及敝邑孤之罪也敢不唯命是听其俘诸江南以实海滨亦唯命其翦以赐诸侯使臣妾之亦唯命若惠頋前好徼福于厉宣桓武不冺其社稷使改事君夷于九县君之惠也孤之愿也非所敢望也敢布腹心君实圗之左右曰不可许也得国无赦楚荘曰其君能下人必能信用其民矣庸可防乎退三十里而许之平潘尩入盟子良出质
　　【履祥按楚荘之于郑围之甚久然入而不取也故春秋罪其围而不罪其入以楚荘为善于此矣】晋荀林父帅师及楚子战于邲晋师败绩
　　左氏曰晋师救郑荀林父将中军先縠佐之士防将上军郤克佐之赵朔将下军栾书佐之赵括赵婴齐为中军大夫巩朔韩穿为上军大夫荀首赵同为下军大夫韩厥为司马及河闻郑既及楚平桓子欲还曰无及于郑而勦民焉用之随武子曰善防闻用师观衅而动徳刑政事典礼不易不可敌也楚军讨郑怒其贰而哀其卑伐叛刑也柔服徳也昔嵗入陈今兹入郑民不罢劳君无怨讟政有经矣荆尸而举商农工贾不败其业而卒乗辑睦事不奸矣军行右辕左追蓐前茅虑无中权后劲百官象物而动军政不戒而备能用典矣其君之举也内姓选于亲外姓选于旧举不失徳赏不失劳老有加惠旅有施舍君子小人物有服章贵有常尊贱有等威礼不逆矣徳立刑行政成事时典从礼顺若之何敌之见可而进知难而退军之善政也兼弱攻昧武之善经也子姑整军而经武乎犹有弱而昧者何必楚彘子曰不可晋所以霸师武臣力也今失诸侯不可谓力有敌而不从不可谓武由我失霸不如死且成师以出闻敌强而退非夫也以中军佐济知荘子曰此师殆哉果遇必败彘子尸之虽免而归必有大咎韩献子谓桓子曰彘子以偏师陷子罪大矣子为元帅师不用命谁之罪也失属亡师为罪已重不如进也事之不防恶有所分与其专罪六人同之不犹愈乎师遂济楚子北师次于郔沈尹将中军子重将左子反将右将饮马于河而归闻晋师既济欲还嬖人伍参欲战令尹孙叔敖弗欲曰昔岁入陈今兹入郑不无事矣战而不防参之肉其足食乎南辕反斾伍参言于楚子曰晋之从政者新未能行令其佐先縠刚愎不仁未肯用命其三帅者专行不获听而无上众谁适从此行也晋师必败且君而逃臣若社稷何楚子病之告令尹改乗辕而北次于管以待之晋师在敖鄗之间郑皇戍使如晋师曰郑之从楚社稷之故也未有贰心楚师骤胜而骄其师老矣而不设备子击之郑师为承楚师必败彘子曰败楚服郑于此在矣栾武子曰楚自克庸以来其君无日不讨国人而训之于民生之不易祸至之无日戒惧之不可以怠在军无日不讨军实而申儆之于胜之不可保纣之百克而卒无后训之以若敖蚡冒筚路蓝缕以啓山林箴之曰民生在勤勤则不匮不可谓骄先大夫子犯有言曰师直为壮曲为老我则不徳而徼怨于楚我曲楚直不可谓老其君之戎分为二广广有一卒卒偏之两右广初驾数及日中左则受之以至于昬内官序当其夜以待不虞不可谓无备子良郑之良也师叔楚之崇也师叔入盟子良在楚楚郑亲矣来劝我战我克则来不克遂徃以我卜也郑不可从赵括赵同曰率师以来唯敌是求克敌得属又何俟必从彘子赵荘子曰栾伯善哉实其言必长晋国楚少宰如晋师曰寡君少遭闵凶不能文闻二先君之出入此行也将郑是训定岂敢求罪于晋二三子无淹久随季对曰昔平王命我先君文侯曰与郑夹辅周室毋废王命今郑不率寡君使羣臣问诸郑岂敢辱候人彘子以为謟使赵括更之曰行人失辞寡君使羣臣迁大国之迹于郑曰无辟敌羣臣无所逃命楚子又求成于晋晋人许之盟有日矣楚许伯御乐伯摄叔为右以致晋师晋人逐之晋魏锜求公族未得而怒欲败晋师请致师弗许请使许之遂徃请战而还楚潘党逐之赵旃求卿未得且怒于失楚之致师者请挑战弗许请召盟许之郤献子曰二憾徃矣弗备必败彘子曰郑人劝战弗敢从也楚人求成弗能好也师无成命多备何为士季曰若二子怒楚楚人乗我丧师无日矣不如备之楚之无恶除备而盟若以恶来有备不败且虽诸侯相见军卫不彻警也彘子不可士季使巩朔韩穿帅七覆于敖前赵婴齐使其徒具舟于河赵旃夜至楚军席于军门之外使其徒入之乙卯楚子乗左广以逐赵旃旃弃车而走林屈荡搏之逢大夫授旃绥以免晋人惧二子之怒楚师也使軘车逆之潘党望其尘使骋而告曰晋师至矣楚人亦惧楚子之入晋军也遂出陈孙叔曰进之寜我薄人无人薄我遂疾进师车驰卒奔乗晋军桓子不知所为鼓于军中曰先济者有赏中军下军争舟舟中之指可掬也晋师右移上军未动工尹齐将右拒卒以逐下军楚子使告唐惠侯使潘党率游阙四十乗从唐侯以为左拒以从上军驹伯曰待诸乎随季曰楚师方壮若萃于我吾师必尽不如收而去之分谤生民不亦可乎殿其卒而退不败楚熊负覊囚知防知荘子以其族反之下军之士多从之曰不以人子吾子其可得乎射连尹襄老载其尸射公子谷臣囚之以二者还及昬楚师军于邲晋之余师不能军宵济亦终夜有声楚重至于邲遂次于衡雍潘党曰君盍筑武军而収晋尸以为京观臣闻克敌必示子孙以无忘武功楚子曰夫文止戈为武夫武禁暴戢兵保大定功安民和众豊财者也故使子孙无忘其章今我使二国暴骨暴矣观兵以威诸侯兵不戢矣暴而不戢安能保大犹有晋在焉得定功所违民欲犹多民何安焉无徳而强争诸侯何以和众利人之防而安人之乱以为己荣何以丰财武有七徳我无一焉何以示子孙其为先君宫告成事而已武非吾功也古者明王伐不敬取其鲸鲵而封之以为大戮于是乎有京观以惩淫慝今罪无所而民皆尽忠以死君命又何以为京观乎祀于河作先君宫告成事而还晋师归桓子请死晋侯欲许之士贞子諌曰城濮之役晋师三日谷文公犹有忧色曰得臣犹在忧未歇也困兽犹鬬况国相乎及楚杀子玉曰莫余毒也已是晋再克而楚再败也楚是以再世不竞今天或者大警晋也而又杀林父以重楚胜无乃久不竞乎林父之事君也进思尽忠退思补过社稷之卫也夫其败也如日月之食焉何损于明晋侯使复其位明年晋杀其大夫先縠【即彘子也】
　　晋屠岸贾杀赵朔于下宫
　　史记曰晋景公时赵盾卒子朔嗣朔娶晋成公姊【是为荘姬】屠岸贾者始有宠于灵公至景公之三年贾为司宼乃治灵公之贼徧告诸将曰盾虽不知犹为贼首以臣弑君子孙在朝何以惩罪请诛之韩厥曰灵公遇贼赵盾在外吾先君以为无罪故不诛今诛其后非先君之意妄诛谓之乱臣有大事而君不闻是无君也贾不听韩厥告赵朔趣亡朔不肯曰子必不絶赵祀朔死不恨厥许诺贾擅与诸将攻赵氏于下宫杀赵朔朔妻有遗腹走公宫匿朔客公孙杵臼谓朔友程婴曰胡不死程婴曰朔之妇有遗腹幸而男吾奉之即女也吾徐死耳居无何而朔妇生男屠岸贾闻之索于宫中夫人置儿绔中祝曰赵宗灭乎若号即不灭若无声及索儿竟无声已脱程婴谓公孙杵臼曰今一索不得后必且复索之柰何杵臼曰立孤与死孰难程婴曰死易立孤难耳杵臼曰赵氏先君遇子厚子彊为其难者吾为其易者请先死乃二人谋取他人婴儿负之衣以文葆匿山中【新序即程婴子】程婴出谬谓诸将曰谁能与我千金吾告赵氏孤处诸将许之随攻公孙杵臼杵臼谬曰小人程婴昔下宫之难不能死与我谋匿赵孤今又卖之乎诸将遂杀杵臼与孤儿以为赵氏孤已死然赵氏真孤乃在程婴卒与俱匿山中居十五年韩厥具以实告于是景公乃与韩厥谋召赵氏孤儿匿之宫中名曰武【赵氏之祸左氏谓赵婴通于赵荘姬原屏放诸齐荘姬以是怨原屏谮杀之而赵氏灭武从姬氏育于宫中史记则谓屠岸贾讨灵公之贼杀朔与婴齐同括而赵氏灭程婴杵臼匿赵氏二説不同而史记之説人多不信以左氏所不载也独邵氏经世厯书之履祥按屠岸贾杀赵朔自一事赵荘姬谮杀同括又一事但史记以为杀朔而尽灭同括婴齐则传闻之失遂与左氏谬戾尔】
　　楚子灭萧
　　左氏曰楚子伐萧宋华椒以蔡人救萧萧人囚熊相宜僚及公子丙楚子曰勿杀吾退萧人杀之怒遂围萧萧溃○胡氏曰楚荘假于讨贼而灭陈春秋以讨贼之义重也末减而书入恶其贰已而入郑春秋以退师之情恕也末减而书围至是肆其强暴灭无罪之国其志已盈虽欲赦之不得也故传称萧溃经以灭书断其罪也晋人宋人衞人曹人同盟于清邱宋师伐陈卫人救陈
　　左氏曰晋原縠宋华椒卫孔逹曹人同盟于清邱曰恤病讨贰于是卿不书不实其言也宋为盟故伐陈卫人救之孔逹曰先君有约言焉若大国讨我则死之
　　十有一年楚子伐宋
