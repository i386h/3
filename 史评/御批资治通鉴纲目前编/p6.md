<!-- { "loadSidebar": true } -->
　　【帝作冕垂旒充纩为衣黄裳以象天地之正色旁观翚翟草木之华乃染五采为文章以表贵贱于是衮冕衣裳之制兴】音释【作冕旒説文曰冕冠有旒也旒也旒垂玉也释名云冕之言俛也后仰前俯主于恭也旒垂玉过目所以蔽明也周礼王五冕图云衮冕十二旒以则天数缫玉五采前后各用玉百四十四王祀昊天五帝先王朝觐诸侯则服之舆服志云冕昏广七寸长尺二寸前圆后方前垂四寸后垂三寸旁观翚翟草木之华旁犹侧也翚呼回切飞举貌翟徒的切山雉也尔雅云伊洛而南素质五采皆备成章曰翚又翚衣后服也礼记作袆当为读如翚翟雉名也刻绘而画之着于衣服以为饰因以为名按周礼王后六服图有袆衣褕狄阙狄释云袆当为翚即翚雉其色也妇人尚专一徳无所兼衣裳相连其色不异祭先王则后服袆衣以从之防当为摇狄当为翟则揺雉其色青也上二翟并刻绘为雄形而五采画之后从王祭先公之服也阙与屈音相近其色赤亦刻绘为雄形不画之故名阙狄或以无正文直意量之也从王祭羣小祀则服之袆于归反于是衮冕衣服之制兴説文衮龙衣事始曰黄帝作畵象日月星辰于衣上以似天故有裳龙之颂黄帝内传曰帝伐蚩尤乃服衮冕至舜始备十二章书称予欲观古人之象日月星辰山龙华虫作会宗彜藻火粉米黼黻絺绣以五采彰施于五色作服是也周登日月于太常九章而已余五服俱周制也通典曰上古衣毛后代以麻易之先知为上以制衣后知为下以制裳易曰黄帝垂衣裳而天下治世本曰胡曹作衣宋曰黄帝臣吕氏春秋亦云淮南子曰伯余初作衣许愼注云黄帝臣也一云伯余黄帝也世本又云伯余制衣裳孟诜锦带前书曰十纪合雒纪四始教人食鸟兽衣其皮毛家语五帝徳篇孔子曰黄帝始垂衣裳】
　　作器用
　　【帝命寗封为陶正赤将为本正以利器用挥作弓夷牟作矢以威天下岐伯作鼓吹铙角灵鞞神钲以扬徳建武】音释【挥作弓夷牟作矢太白隂经曰庖牺氏木为弓剡木为矢易系辞神农氏没黄帝尧舜氏作木为剡木为矢弧矢之利以威天下盖取诸暌山海经曰少昊生般始制弓矢世本又曰牟夷作矢挥作弓宋云牟夷挥皆黄帝臣也郭璞曰弓矢一器而作者两人于理可疑以般为是岐伯作鼓吹铙角灵鞞神钲唐乐志云鼔吹本军容黄帝战涿鹿以为警卫也王幼学曰鼔吹音律管熏之乐也本北狄马上之声汉以后以为鼓吹亦军中乐于马上奏之唐制鼔吹有五部吹音尺伪反铙尼交切如铃无舌有秉周礼以金铙止鼓也角吹器也徐广车服仪制曰角前书记所不载或云本出羌胡一云出于越黄帝内传曰女请帝制角二十四以警象通礼义纂曰蚩尤师蝄蝄与黄帝战帝命始吹角作龙鸣以御之盖角肇于黄帝氏也谷俭角赋夫角盖黄帝防羣臣于泰山作清角之音号令之限度也军中置之以司昏晓故角为军容也鞞逋眉切唐韵曰鼙骑上鼓鼙裨也裨助鼓节亦作鞞今军行马上所击是也黄帝内传曰女请帝制鼓鼙以当雷霆是则黄帝制之以伐蚩尤也吕氏春秋曰帝警令倕作鼙鼓之乐又云倕作鞞以节鼓也钲之盈切内传曰女请帝铸钲铙以拟雹之声今之铜锣是其遗制也】
　　作舟车
　　【帝命共鼓化狐刳木为舟剡木为楫以济不通邑夷法斗之周旋魁方杓直以擕龙角作大辂以行四方由是车制备服牛乗马引重致远而天下利矣】音释【作舟车淮南子曰见窍木浮而知为舟吕氏春秋曰虞姁音调作物理论曰化狐作舟墨子曰工倕作山海经曰番虞作束晢发防记曰伯益作世本曰共鼔化狐作注云并黄帝之臣也拾遗记曰轩皇变束桴以造舟楫黄帝内传帝既斩蚩尤乃剏舟楫易系辞曰黄帝刳木为舟剡木为楫盖以黄帝为是又淮南子説山训曰见飞蓬转而知为车又记轮训曰古者肩担背负之勤而为之剡轮建舆驾马服牛民以致远而不劳通典曰上古圣人观蓬转而为轮轮行可载因物知生复为之舆舆轮相承流运罔极任重致远以利天下此车之始也世本曰奚仲造车山海经曰番虞生奚仲奚仲生吉光是始以木为车郭璞注云世本曰奚仲造车此云吉光明其父子创意也古史考曰黄帝作车引重致远其后少昊时驾牛禹时奚仲驾马今按系辞言黄帝服牛乗马引重致远盖取诸随是则车造自黄帝始奚仲但改制之妙也刳木为舟剡木为楫刳空胡切虚其中也剡以冉切削也楫音集説文所以进舟者亦作檝作大辂説文云大辂玉辂也天子祀天所乗辂本作路陆佃云天子五辂其玉辂一曰大辂言于金辂为大贾逵曰谓之路言行路也】
　　作合宫
　　【帝广宫室之制遂作合宫祀上帝接万灵而敷教焉】音释【广宫室之制苏氏演义云宫中也言处都邑之中也又曰宫方也为宫必以雉堞方正也风俗通曰室其外也宫其内也易曰上古穴居野处后世圣人易之以宫室上栋下宇以待风雨谓黄帝也白虎通曰黄帝作宫室以避寒暑此宫室之始也】
　　作货币
　　【帝范金为货制金刀立五币设九棘之利为轻重之法以制国用而货币行矣】音释【范金为货范房啖切以模铸金也礼记范金合土亦作范郑康成曰金玉曰货布帛曰贿广韵曰货者化也变化交易之物故字从化制金刀食货志货寳于金利于刀故曰金刀如淳曰名钱为刀以其利于民也莽造错刀盖身形如刀以黄金错其文曰一刀直五千错涂也】
　　作内经
　　【帝以人之生也负隂而抱阳食味而被色寒暑荡之于外喜怒攻之于内夭昬凶札君民代有乃上穷下际察五气立五运洞性命纪隂阳咨于岐伯而作内经复命俞跗岐伯雷公察明堂究息脉巫彭桐君处方饵而人得以尽年】音释【察五气五气谓五行之气即所谓湿凉寒燥温是也立五运五运谓甲巳土乙庚金丙辛水丁壬木戊癸火也】
　　命元妃西陵氏教民蚕
　　【西陵氏之女嫘祖为帝元妃始教民育蚕治丝茧以供衣服而天下无皴瘃之患后世祀为先蚕】音释【无皴瘃之患皴七旬切皵也瘃涉玉切寒也赵充国传瘃堕之患顔师古曰因寒瘃而堕指也】
　　画野分州经土设井
　　【帝内行刀锯外用甲兵制阵法设旗麾天下有不顺者从而征之平者去之披山通道未尝宁居东至于海西至于空峒南至于江北逐荤粥合符釡山而邑于涿鹿之阿迁徙无常处以师兵为营衞于是画野分州得百里之国万区命匠营国邑置左右太监监于万国万国以和遂经土设井以塞争端立步制亩以防不足使八家为井井开四道而分八宅井一为隣隣三为朋朋三为里里五为邑邑十为都都十为师师十为州分之于井而计于州则地着而数详】音释【披山通道徐广云披地本亦作陂字盖当为诐诐者旁其边之谓也披语诚合今世然古今不必同也索隐曰披音如字谓披山林草木而行以通道也徐广音诐恐稍纡也西至于空峒按一统志崆峒山名在陜西肃州衞城东南六十里旧属归禄县史记黄帝披山通道西至崆峒谓此北逐荤粥匈奴传曰唐虞以上有山戎猃狁荤粥居于北蛮索隐曰匈奴别名也唐虞已上曰山戎亦曰薰粥夏曰淳维殷曰鬼方周曰玁狁汉曰匈奴合符釡山符信也契也説文符之为言扶也两相符合而不差也古者以竹为之故字从竹后世诈伪蜂起以竹易得之物不足为之防于是有铜铁金银铸为物象而用之汉文帝初与郡国为铜虎符竹使符应劭曰铜虎符长六寸第一至五国家发兵遣使至郡合符符合乃听受之竹使符以竹箭五枚长五寸旁鑴篆书亦一至五出入徴发用之张晏曰符以代古之珪璋从简易也顔师古曰与郡国为符各分一半右留京师左以与之此汉制也唐高祖入长安罢隋竹使符班银莬符其后改为铜鱼木契朝廷徴发下敕书契鱼都督郡府参验皆合然后遣之索隐曰合诸侯符契圭瑞而朝之于釡山犹禹防诸侯于涂山然也又按郭子横洞记称东方朔云东海大明之墟有釡山山出瑞云应王者之符命如尧符有赤云之祥之类盖黄帝黄云之瑞故曰合符应于釡山也置左右大监监于万国正义云上监去声下监平声则地着而数详地着犹言土著也着直畧切谓着土地而有常居非行国随畜牧迁徙者比也】
　　屈轶生于庭凤皇巢于阁麒麟游于囿
　　【帝顺天地之纪幽明之占死生之説存亡之难时播百谷草木淳化鸟兽虫蛾旁罗日月星辰水波土石金玉劳勤心力耳目节用水火财物由是民不习伪官不怀私市不预价城郭不闭见利不争风时若人无夭扎物无疵厉虎豹不妄噬鸷鸟不妄裔夷之人罔不来享有草生于庭佞人入则指之名曰屈轶凤皇巢于阿阁麒麟游于苑囿焉】音释【幽明之占东莱吕氏曰正义云幽隂明阳也占数也言隂阳五行黄帝占数而知之此文见大戴礼存亡之难索隐曰存亡犹安危也易曰危者安其位亡者保其存是也难犹説也凡事是非未尽假以往来之词则曰难又上文有死生之説故此云存亡之难所以韩非著书有説林説难也时播百谷草木句絶王肃曰时是也播种之也淳化鸟兽虫蛾索隐曰蛾音牛绮反一作蚁蚁言淳化广被及之旁罗日月星辰水波土石金玉徐广曰波一作沃索隐曰旁非一方罗广布也今按大戴礼作歴离离即罗也言帝徳旁罗日月星辰水波及至土石金玉谓日月扬光海水不波山不藏珍皆是帝徳广被也物无疵厉疵疾资切病也厉鬼疫也】
　　在位百年崩于荆山之阳
　　【帝采首山之铜铸三鼎于荆山之阳八月既望鼎成崩焉年百十有一歳塟桥山其臣左彻感思取衣冠几杖而庙祀之帅诸侯羣臣歳时朝焉】音释【采首山之铜铸三鼎于荆山之阳按一统志首山在开封府襄城县西南五里史记申公曰天下名山八而三在夷狄五在中国皆黄帝所尝游首山其一也或谓黄帝陵葬于首山者荆山在河南府阌乡县南二十五里近有铸鼎原昔轩辕采首阳之铜铸鼎于此塟桥山按一统志桥山在延安府中部县北下有沮水或云水从山底经过如桥故名】
　　帝子二十有五人
　　【帝元妃西陵氏之女曰嫘祖生昌意嚣龙苗二妃方累氏之女曰节生休及清三妃彤鱼氏之女生挥及夷彭四妃曰嫫母貎恶徳充生苍林禺阳其众妾之子十六人总四妃之子为二十有五其得姓者十有四人别为十二姓曰神已滕箴任荀嬉姞儇依二姬二酉及有虞氏有天下封帝后为侯伯者十有九焉○或云休嬉姓黄帝之崩诸侯尊休为帝号有鸿氏无思无为不虑不图而臻至治在位四十七年而崩葬于雍有子曰白民曰嘻嘻生季格格生帝魁白民销姓降居于夷其别子为防风氏○又曰帝鸿氏有别子曰缙云氏不才子曰混沌缙云氏娶士敬氏之女曰炎融寔生驩兠尧放之崇山驩兠生三苗尧窜之三危三苗氏有弟曰饕餮○又曰苍林生始均是为北狄之祖】音释【嫘祖嫘力追切嚣嚣晓平声得姓者十有四人生人以来得姓之始实由于此塟于雍雍地名按一统志禹贡雍州之域周为召穆公采邑秦置雍县汉属右扶风唐改曰凤翔县至本朝因之属凤翔府有弟曰饕餮饕他刀切贪财也餮他结切贪食也是为北狄之祖狄北方之夷也陈殷曰金元之祖起于沙漠出在北方自称为黄帝之后吾不知其然否此云是为北狄之祖似乎有所据矣】
