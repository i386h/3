<!-- { "loadSidebar": true } -->
　　史论【静轩周氏曰民心归之则为天子天下叛之则为独夫故书曰天视自我民视天听自我民听是知天下之治乱由君徳之贤否也史称少昊之衰九黎乱徳民神为之杂揉矣颛顼继体承祧奋发中兴命南正重司天以属神北正黎司地以属民絶地通天无相侵渎向之民惧于神今神不民惧也向之民惑于怪今怪不民惑也九黎昔尝梗化今则稽首而归命焉殆见神人自是而不杂万物自是而有序斯民自是而安生矣五帝以来歴法未正帝乃以孟春之月为元冰冻始泮蛰虫始发是谓建寅之月为歳首也夫以少昊之民即颛顼之民颛顼之位即少昊之位地不改辟民不改聚上之一心邪正而民从违之间捷于影响由上之徳有以使之也上有好者下必有甚焉者矣君子之徳风小人之徳草草上之风必偃故人君一念之善足以召乎祯祥一念之不善足以致乎灾异是以兢兢业业罔敢怠荒如临深渊如履薄冰而丰亨豫大之态不萌于心胸之间亦何亡国败家之有哉】
　　帝喾高辛氏
　　【名夋姓姬祖曰少昊父曰桥极生而神灵年十五佐颛帝受封于辛年三十以木徳代高阳氏为天子以其肇基于辛故号高辛氏】音释【帝喾高辛氏张晏曰少昊之前天子之号象其徳颛顼以来天子之号因其名高阳高辛皆所兴之地名颛顼与喾皆以字为号上古质朴故也索隐曰宋曰高辛地名因以为号喾名也皇甫谧云帝喾名夋也】
　　都于亳音释【都于亳按一统志亳城在归徳府城东南四十五里契父帝喾都亳汤自商丘迁焉郑曰亳今河南偃师县汉书音义曰济隂亳县杜预曰梁国蒙县皇甫谧曰孟子称汤居亳与葛伯为邻葛即今宁陵县葛乡亳乃今谷熟县也防为北亳即景亳汤受命之地谷熟为南亳汤所都偃师为西亳即盘庚所徙书立政所谓三亳是也古书亡灭未知孰得其实】
　　作九招之乐
　　【帝命咸黒典乐为声歌命曰九招】
　　在位七十年崩
　　【帝普施利物不私其身听以知远明以察防顺天之义知民之急仁而威惠而信脩身而天下服取地之财而节用之抚教万民而利诲之歴日月而迎送之明鬼神而敬事之其色郁郁其徳嶷嶷其动也时其服也士帝溉执中而徧天下日月所照风所至莫不服从年百五歳而崩塟顿丘帝元妃有邰氏女曰姜嫄生弃为舜后稷其后为周次妃有娀氏女曰简狄生契为舜司徒其后为商三妃陈锋氏女曰庆都生尧是为陶唐氏四妃娵訾氏女曰常仪生摰庶子曰伯奋仲堪叔献季仲伯虎仲熊叔豹季貍忠肃共懿宣惠和天下之人谓之八元其不才子曰实沈阏伯】音释【歴日月而迎送之东莱吕氏曰正义云言作厯望晦朔日月未至而迎之过而送之即迎日推防是也其色郁郁其徳嶷嶷史记索隐曰郁郁犹穆穆也嶷嶷徳高也嶷鄂力反其动也时其服也士索隐曰举动应天时衣服服士服言其公且亷也帝溉执中而徧天下徐广曰古既字作水旁徧字一作伊索隐曰即尚书允执厥中是也葬顿丘顿丘地名按一统志顿丘城在清丰县西南二十五里衞风送子涉淇至于顿丘即此亦谓之隂安右城汉置顿丘县晋于县置顿丘郡五代晋置徳清军宋省入清丰属大名府今滑县东北七十里有帝喾陵在焉】
　　子摰即天子位九年而废
　　【帝喾崩摰嗣立荒淫无度不脩善政居九年诸侯废之而尊尧为天子】
　　总论【五峯胡氏曰天地之间有气化有形化人之生虽以形相禅固天地之精也姜嫄克禋克祀以弗无子志之所至气亦至焉气之所至精亦至焉故若履天帝之武而敏歆其祀于是有子不可谓怪而诸儒不悟惑可知也至于防纬之书谓庆都感赤龙之精而生尧简狄吞鸟之卵而生契则诬矣何者人也乃与繁气交而生子则无是理矣是以载其事而削其词焉西汉薄太后有苍龙据腹之祥而生文帝若非史氏记之详明则后世必谓薄与龙交而生子矣是故儒者莫要于穷理理明然后物格而知至知至然后意诚而心不乱】
　　史论【静轩周氏曰圣人应昌期而生扶舆之精孕之山川之英之河海之秀钟之五行范其体万善罗其躬固有祯祥之兆矣然不过乎气化形化之理姜嫄禋祀上帝而生稷岂上帝悦其禋祀而锡之以嗣乎此犹可信者至若庆都有赤龙之祥而生尧简狄有飞燕之祥而生契嫘祖感大星如虹下临华渚之神而生少昊女枢感瑶光贯月之祥而生颛顼呜呼有是理乎无是理乎不得不辨以祛童防之惑也夫以父天母地而谓之天子天子虽以形相禅固天地之精也天生圣人为生民主其亦异于常人赤龙鳞虫耳何必其祥而后生飞鷰羽虫耳何必其瑞而后育迨虹临华渚之神尤其怪诞安有人之一身可与鬼神交感而孕畜耶其瑶光贯月容或有之矣盖穷理儒者之要道也理不明则物不格物不格则知不至知不至则意不诚意不诚则心不正心不正则邪媚得以揺吾天徳之刚异端得以夺吾浩然之气是谓儒名而墨行矣孟子曰尽信书则不如无书此固当时记载疑之失不足深信也君子其谅之】
　　帝尧陶唐氏
　　【姓伊耆名放勲帝喾之子以火徳王天下都平阳在位九十八年以子丹朱不肖乃逊位于舜详见金氏通鉴前篇】
　　总论【双湖胡氏曰书称帝徳曰钦明文思安安者帝之心法也曰允防克让者帝之身法也钦存于中防见于外敬为圣学始终之要也克明峻徳以亲九族则身脩而家齐矣九族既睦平章百姓则家齐而国治矣百姓昭明协和万邦则国治而天下平矣圣经明徳二字实自尧发之大学八条亦始于此不但是也中者天下之大本事事物物莫不有一中道举天下以与人大事也而授受之际不过曰允执厥中圣经中之为义亦自尧发之中庸九经亦始于此然则开于万世圣学之源者尧之功顾不钜乎仲尼祖述尧舜韩子所谓尧以是道之舜禹汤文武周公孔子者即此是也道散于三极之间所望于圣人者裁成天地之道以立人极云耳】
　　总论【勿轩熊氏曰洪荒之世气浮而为天者不过茫茫一太虚耳固未有度数之分黄帝颛顼虽云造歴盖未详也至帝始命羲和分掌天地四时于是推步之法愈宻日月星辰之丽于天者始则而象之岁分为四时又分为十二月又分为三百六十日因其气盈朔虚又为置闰以应周天之度于是天道可得而成矣质凝为地者亦不过茫茫一块土耳固未有彊理之别也黄帝虽曰分州画野亦未详也至帝始咨四岳举其能治水者以拯斯民垫溺一朝之命鲧不能治而禹继之其施功之最难者莫如冀壶口龙门等处此盖混沌初分水未有泄积之岁久冲决奔放愈甚则怀襄之害愈烈禹因其势疏凿而顺导之若其次第则先青兖徐扬之下流而荆豫梁雍以次厎绩弼成五服自甸侯至绥而封建之制以立咸则三壤自畎浍至川而井田之法以成于是地道可得而平矣自羲农黄帝之后又适当一元文明之防风气骎开剙制立法维其时也五典敦五礼庸五服章五刑用法度礼乐彰彰然着明如日月行天亘古常见此又立人之道以参赞天地化育之所不及者盖万世之功也】
　　总论【雪航肤见曰自天地开辟至帝尧之世七政已齐九州已别风气骎开大物骎著书曰光被四表格于上下协和万邦黎民于变时雍以此论之举天地间尽在春风和气中矣孔子曰惟天为大惟尧则之徳之至盛上下与天地同流又岂有十日并出焦禾杀稼之妖患乎至若使羿仰射十日之説尤甚谬也夫日在天距地万里人虽有千钧之力所射不过二三百步而已岂能射及万里之日乎且射天乃无道之所为帝尧大圣讵为此乎王充于论衡辨射日之説曰日火也虽中安能灭之世称桀纣之恶射天杖地高宗之徳能消桑谷今尧不能以徳灭十日而必射之是徳不若高宗恶与桀纣同也防哉斯言足以解后进之惑盖淮南王与賔客方士作内外书此言出于外书鸿烈解作史君子收于外纪中殆若庄列荒唐之言也岂可以为实事耶】
　　总论【古史通畧曰唐尧之徳聪明文思光宅天下允恭克逊光被四表而又克明峻徳以睦九族之亲平章百姓以致昭明之效协和万邦以成时雍之化乃命羲和钦若昊天而步占夫日月星辰敬授人时而明示以析因夷隩其为治之道有序如此至于嘉言罔伏野无遗贤则有以合天下之善諌鼔之立谤木之设则有以来天下之諌衢室之访下民之问则有以通天下之情土阶三尺茅茨不剪而其俭可知也不虐无告不废困穷而其仁如天也辨共工有滔天之罪闻舜徳于侧防之际而其智如神也当时之治虽曰庶绩咸熈万邦咸宁而问之在朝在朝不知问之在野在野不知荡荡乎民无能名焉若夫康衢之謡曰立我烝民莫匪尔极华封之祝曰寿曰富曰多男子其必有见于此也然尧在位七十载逊而授之于舜以天下与人而能为天下得人夫岂轻于付托之际哉】
　　史论【静轩周氏曰人莫知其子之恶莫知其苗之硕古有是言也帝尧之心廓然大公非溺爱不明之比故知子之不肖不足以主神器而大寳所以求乎贤人焉此公天下之大端大本也若后世之欺人孤儿寡妇狐媚以取天下皆以禅位为説者等而上之何啻霄壤而迳庭之乎迨夫妻尧二女摄尧天下无骄色无喜容雍雍黙黙躬脩徳化不耽乎衽席之私情不溺乎房帏之偏爱二女倾心乐从皆执妇道以帝女而下嫁匹夫以天子而下友庶人不妬忌不骄矜何徳如之有夫妇然后有父子有父子然后有君臣夫妇人伦之大纲也易曰夫夫妇妇而家道正正家而天下定矣大舜能尽夫妇之道二女能脩夫妇之徳近而家庭夫妇之道蔼然也远而天下夫妇之道粲然也自非圣人至公无我之心则二女必有争长之心大舜必有偏爱之意而夫妻必有反目之嫌也若汉光武之废郭后唐高宗之废王后宋仁宗之废郭后哲宗之废孟后皆由君徳不刚以致三纲頽败君不君而臣不臣夫不夫而妇不妇天下自是而倾覆矣何以君临天下而主宰羣辟哉】
　　帝舜有虞氏
　　【姓姚名重华颛顼五世孙受尧禅以土徳王天下都蒲坂在位五十年逊位于禹详见金氏通鉴】总论【双湖胡氏曰尧舜禹三圣授受尧之命舜曰允执厥中舜之命禹复益以三言者盖以中之为道汨于人心之危者易防隐于道心之微者难明故必察之以精而不杂守之以一而不离则危者安微者着自无过不及之差信能执乎此中则天下之大以之贤者此中也以之子者亦此中也推之而为汤武之放伐亦不外乎此中也此舜所以别白人心道心之危防而且诲之以精一用工之要者其虑至深远矣吁精者明也即尧之所谓明徳一者诚也即尧之所谓钦敬此十六字之为万世心学之要也】
　　总论【五峯胡氏曰读五帝书而后知圣人泽及斯民之远也后世有立功于一时兴利于一邦者人犹追思而祀之是数圣人者有功于天下万世曽不得推苗裔立宗子建庙庭春秋四时飨天下之报也有天下者端拱九重之内治其国家上之天文下之地理中之人伦衣食之原器用之利法度之章礼乐之则谁推明制作之也戎狄之人驾一偏空説失事理之正而其神像乃得蟠据中华名山巍嶪相望又聴其雕梁画栋毁羣伦灭三纲之人而豢养之此何道也其不耕不植侵渔民利耗蠧民财乃细事耳为政者恬不以为虑可悲之甚矣】
