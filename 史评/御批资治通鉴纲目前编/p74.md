<!-- { "loadSidebar": true } -->
　　国语曰厉王説荣夷公芮良夫曰王室其将卑乎夫荣公好专利而不知大难夫利百物之所生也天地之所载也而或专之其害多矣天地百物皆将取焉胡可专也所怨甚多而不避大难以是教王王能乆乎夫王人者将导利而布之上下者也使神人百物无不得其极犹日怵惕惧怨之来也故颂曰思文后稷克配彼天立我烝民莫匪尔极大雅曰陈锡载周是不布利而惧难乎故能载周以至于今今王学专利其可乎匹夫专利犹谓之盗王而行之其归鲜矣荣公若用周必败既而荣公爲卿士诸侯不享【史记曰厉王即位三十年好利近荣夷公芮良夫谏不听卒以荣公爲卿士用事】○墨子曰厉王染于公长父荣夷终
　　三十有一年秦侯卒子公伯嗣
　　楚熊延卒子熊勇嗣
　　世家曰熊渠长子母康早死熊渠卒中子熊挚红立其弟熊延弑而代立
　　三十有三年杀言者
　　国语曰厉王虐【大纪有曰时荆楚宼于南玁狁宼于北淮夷宼于东命虢公征之不克徴敛数起虐用其民民不堪命聚议而兴谤】召公告曰民不堪命矣王怒得卫巫使监谤者以告则杀之【史记又曰其谤鲜矣诸侯不朝三十四年王益严】国人莫敢言道路以目王喜告召公曰吾能弭谤矣乃不敢言召公曰是鄣之也防民之口甚于防川川壅而溃伤人必多民亦如之是故爲川决之使导爲民者宣之使言故天子听政使公卿至于列士献诗瞽献典史献书师箴赋蒙诵百工谏庶人传语近臣尽规亲戚补察瞽史教诲耆艾修之而后王斟酌焉是以事行而不悖民之有口也犹土之有山川也财用于是乎出犹其有原隰衍沃也衣食于是乎生口之宣言也善败于是乎兴行善而备败所以阜财用衣食者也夫民虑之于心而宣之于口成而行之胡可壅也若壅其口其与能几何王弗听于是国人莫敢出言三年乃流王于彘
　　三十有四年秦公伯卒子仲嗣
　　三十冇六年西戎反灭犬丘大骆之族
　　史记曰秦仲立三年周厉王无道诸侯或叛之西戎反王室灭犬丘大骆之族
　　三十有七年国人叛袭王王出居于彘召公周公行政是爲共和太子靖匿于召公之家
　　本纪曰国莫敢出言三年乃相与畔袭厉王王出奔于彘厉王太子靖匿召公之家国人闻之乃围之召公曰昔吾骤谏王王不从以及此难也今杀王太子王其以我爲雠而怼怒乎夫事君者险而不怼怒而不怨况事王乎乃以其子代王太子【国语大同小异】太子竟得脱召公周公二相行政号曰共和【按庄子竹书纪年及稽古录皆作共伯和庄子司马注其事尤详云其伯名和修其行好贤人诸侯皆以爲贤周厉王之难天子旷絶诸侯皆请以爲天子共伯不听即于王位十四年大旱屋焚卜于太阳兆曰厉王爲崇召公乃立宣王共伯复归于宗逍遥得意共山之首共丘山今在河内共县西鲁连子云共伯后归于国得意共山之首纪年云共伯和即于王位孟康注古今人表谓入爲三公○按此事经传皆不言及今从史记】
　　庚申三十有八年共和行政【史记自是事始有年稽古录称共和九年】
　　晋靖侯薨子司徒嗣【是爲僖侯】
　　四十有一年蔡武侯薨子嗣【是爲夷侯】
　　楚熊勇卒弟熊严立
　　甲子四十有二年王在彘
　　四十有四年曹夷伯薨弟彊立【是爲幽伯】
　　四十有七年陈幽公薨子孝嗣【是爲僖公】
　　四十有八年宋僖公薨子覸嗣【是爲惠公】
　　五十有一年王死于彘周召二伯立太子靖
　　左氏曰至于厉王王心厉虐万民弗忍居王于彘诸侯释位以间王政宣王有志而后效官○本纪曰宣王即位二相辅之修政法文武成康之遗风诸侯复宗周【履祥按周自夷王王政不纲厉王初立诸侯畏之荆楚自去王号三十年间天下无他故其后好利用荣夷公又以监谤而杀言者虽芮良夫召穆公交有陈谏又皆有大雅之刺以感王心而皆不听卒以流亡身死于彘彘在河汾之间诗所谓汾王是也嗜好用舎之间可不谨诸赖诸大臣弥缝其间王室不坠卒立宣王相之粲然复兴盖其时周室尚可振也至幽王再祸而宗周爲墟讫不复振悲夫】
　　楚熊严卒子熊霜嗣
　　甲戌宣王元年以秦仲爲大夫诛西戎以尹吉甫爲将北伐玁狁至于太原
　　秦纪曰周宣王即位【徐广曰秦仲之十八年】乃以秦仲爲大夫诛西戎○小雅六月之诗曰六月栖栖戎车既饬四牡骙骙载是常服玁狁孔炽我是用急王于出征以匡王国【集传曰六月癸未之月也栖栖犹皇皇不安之貌骙骙强貌常服戎事之常服以韎韦爲弁又以爲衣而素裳白舄也玁狁即北狄也司马法冬夏不兴师今六月出师者以玁狁甚炽其事危急不得已而王命于是出征以正王国也】比物四骊闲之维则维此六月既成我服我服既成于三十里王于出征以佐天子【集传曰比物齐其力也凡大事毛马而颁之军事物马而颁之毛马齐其色物马齐其力也三十里一舎也师行日三十里既比其物而曰四骊则其色又齐可以见马之有余矣闲习之而皆中法则又可以见教之有素矣于是此月之中既成我服即日引道不徐不疾尽舍而止又见其应变之速从事之敏而不失其常度王命于此而出征欲其有以敌王所忾而佐天子耳】四牡修广其大有颙薄伐玁狁以奏肤公有严有翼共武之服共武之服以定王国【集传曰颙大貌奏荐肤大公功严威翼敬也共与供同言将帅皆严敬以共武事也】玁狁匪茹整居焦获侵镐及方至于泾阳织文鸟章白斾央央元戎十乗以先啓行【集传曰茹度整齐也焦获镐方皆地名焦未详所在获郭璞以爲瓠中则今在耀州三原县也镐刘向以爲千里之镐则非镐京之镐矣亦未详所在方疑即朔方泾阳泾水之北在丰镐之西北言其深入爲宼织帜字同鸟章鸟隼之章白斾继旐者也央央鲜明貌戎戎车军之前锋啓开行道犹言发程也言玁狁不自度量深入爲宼如此是以建此旌旗选锋鋭进声其罪而致讨马直而壮律而臧有所不战战必胜矣】戎车既安如轾如轩四牡既佶既佶且闲薄伐玁狁至于太原文武吉甫万邦爲宪【集传曰轾车之覆而前轩车之却而后凡车从后视之如轾从前视之如轩然后适调也佶壮徤貌太原地名亦曰大卤今在太原府阳曲县至于太原言逐出之而已不穷追也先王治戎狄之法如此吉甫尹吉甫此时大将也非文无以附众非武无以威敌能文能武则万邦以之爲法也】吉甫燕喜既多受祉来归自镐我行永久饮御诸友炰鼈脍鲤侯谁在矣张仲孝友【集传曰御进侯维也张仲吉甫之友也此言吉甫燕饮喜乐多受福祉盖以其归自镐而行永久也是以饮酒进馔于朋友而孝友之张仲在焉言其所与燕者之贤所以贤吉甫而善是燕也】○朱子曰成康既没周室寝衰八世而厉王胡暴虐周人逐之出居于彘玁狁内侵逼近京邑王崩子宣王靖即位命尹吉甫帅师伐之有功而归诗人作歌以叙其事
　　燕惠侯薨子庄嗣【是爲僖侯】
　　二年以方叔爲将南征荆蛮
　　采芑之诗曰薄言采芑于彼新田于此菑亩方叔涖止其车三千师干之试方叔率止乗其四骐四骐翼翼路车有奭簟笰鱼服钩膺鞗革【集传曰芑即今苦□菜军行采之人马皆可食田一岁曰菑二岁曰新田三岁曰畬方叔宣王卿士受命爲将者其车三千法当用三十万众葢兵车一乗甲士三人歩卒七十二人又二十五人将重车在后凡百人也此极其盛而言未必实有此数也师众干扞试肄习也言众且练也率总率之也翼翼顺序貌奭赤貌簟笰以方文竹簟爲车蔽也鱼兽名似猪东海有之其皮可爲弓鞬矢服钩膺马娄颔有钩而在膺有樊有缨樊马大帯缨鞅也鞗辔也革辔首也马辔所把之外有余而垂者也宣王之时蛮荆背叛王命方叔南征军行采芑而食故赋其事以起兴曰薄言采芑则于彼新田于此菑亩矣方叔涖止则其车三千师干之试矣又遂言其车马之美以见军容之盛】薄言采芑于彼新田于此中乡方叔涖止其车三千旂旐央央方叔率止约軧错衡八鸾玱玱服其命服朱芾斯皇有玱葱珩【集传曰中乡民居其田尤治约束軝毂也以皮纒束兵车之毂而朱之也错文也铃在镳曰鸾马口两旁各一四马故八也玱玱声也命服天子所命之服朱芾黄朱之芾皇犹煌煌玱玉声葱苍色如葱珩佩首横玉礼三命赤芾葱珩】彼飞隼其飞戾天亦集爰止方叔涖止其车三千师千之试方叔率止钲人伐鼔陈师鞠旅显允方叔伐鼓渊渊振旅阗阗【集传曰疾飞貌隼鹞属急疾之鸟钲铙也镯也伐撃也钲以静之鼔以动之钲鼔各有人而言钲人伐鼔互文也告也二千五百人爲师五百人爲旅此言将战陈其师旅而誓告之陈师告旅亦互文渊渊鼔声平和不暴怒也谓战时进士众也振止旅众也言战罢而止其众以入也阗阗亦鼔声或曰盛貌程子曰振旅亦以鼔行金止言隼飞戾天而亦集于所止以兴师旅之盛而进退有节如下文所云】蠢尔蛮荆大邦爲雠方叔元老克壮其犹方叔率止执讯获丑戎车啴啴啴啴焞焞如霆如雷显允方叔征伐玁狁蛮荆来威【集传曰蠢动而无知之貌蛮荆荆州之蛮大邦犹言中国元大犹谋也言方叔虽老而谋则壮也啴啴众也焞焞盛也霆疾雷也方叔盖尝与于北伐之功者是以蛮荆闻其名而皆来畏服也】
　　命召虎征淮夷
　　大雅江汉之诗曰江汉浮浮武夫滔滔匪安匪游淮夷来求既出我车既设我匪安匪舒淮夷来铺【集传曰宣王命召穆公平淮南之夷诗人美之浮浮水盛貌滔滔顺流貌淮夷夷在淮上者铺陈也陈师以伐之此章总叙其事言行者莫敢安徐而曰吾之来也惟淮夷是求是伐耳】江汉汤汤武夫洸洸经营四方告成于王四方既平王国庶定时靡有争王心载宁【集传曰洸洸武貌庶幸也此章言既伐而成功】江汉之浒王命召虎式辟四方彻我疆土匪疚匪棘王国来极于疆于理至于南海【集传曰虎召穆公名也辟与辟同彻井其田也疚病棘急也极中之表也居中而爲四方所取正也言江汉既平王又命召公辟四方之侵地而治其疆界非病之非急之但使其来取正于王国而已于是遂疆理之尽南海而止也】王命召虎来旬来宣文武受命召公维翰无曰予小子召公是似肇敏戎公用锡尔祉【集传曰句徧宣布也自江汉之浒言之故曰来召公召康公奭也翰干也予小子王自称肇开戎女公功也又言王命召虎来此江汉之浒徧治其事以布王命而曰昔文武受命惟召公爲桢干今女无曰以予小子之故也但自爲嗣女召公之事耳能开敏女功则我当锡女以祉福如下章所云也】厘尔圭瓉秬鬯一卣告于文人锡山土田于周受命自召祖命虎拜稽首天子万年【集传曰厘赐卣尊也文人先祖之有文德者谓文王也周岐周也召祖穆公之祖康公也此叙王锡召公防命之词言锡尔圭瓉秬鬯者使之以祀其先祖又告于文人而锡之山川土田以广其封邑盖古者爵人必于祖庙示不敢专也又使往受命于岐周从其祖康公受命于文王之所以宠异之而召公拜稽首以受王命之防书也人臣受恩无可以报谢但言使君夀考而已】虎拜稽首对扬王休作召公考天子万寿明明天子令闻不已矢其文德洽此四国【集传曰穆公既受赐遂答称天子之美命作康公之庙器而勒王防命之词以考其成且祝天子以万夀也既又美其君之令闻而进之以不已劝其君以文徳而不欲其极意于武功古人爱君之心于此可见矣】
　　王伐淮徐
