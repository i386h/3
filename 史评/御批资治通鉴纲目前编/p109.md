<!-- { "loadSidebar": true } -->
　　左氏曰郑子产作丘赋国人谤之曰其父死于路已为虿尾以令于国国将若之何子寛以告子产曰茍利社稷死生以之且吾闻为善者不改其度故能有济也民不可逞度不可改诗曰礼义不愆何恤于人言吾不迁矣浑罕曰国氏其先亡乎君子作法于凉其敝犹贪作法于贪敝将若之何姬在列者蔡及曹滕其先亡乎偪而无礼郑先卫亡偪而无法政不率法而制于心民各有心何上之有
　　鲁有若生
　　甲子八年鲁舍中军
　　左氏曰卑公室也初作中军三分公室而各有其一季氏尽征之叔孙氏臣其子弟孟氏取其半焉及其舍之也四分公室季氏择二二子各一皆尽征之而贡于公公如晋自郊劳至于赠贿无失礼晋侯谓女叔齐曰鲁侯不亦善于礼乎对曰是仪也不可谓礼礼所以守其国行其政令无失其民者也今政令在家不能取也有子家覊弗能用也公室四分民食于他难将及身不恤其所礼之本末将于此乎在而屑屑焉习仪以亟言善于礼不亦逺乎
　　秦景公卒子嗣【是为哀公】
　　楚子蔡侯陈侯许男顿子沈子徐人越人伐呉
　　左氏曰呉早设备楚无功而还○陈氏曰初书越而称人越骤张也通呉以疲楚者晋谋之失也通越以困呉者楚谋之失也
　　孔子志于学
　　论语曰子曰吾十有五而志于学○朱子曰古者十五而入大学心之所之谓之志此所谓学即大学之道志乎此则念念在此而为之不厌矣
　　九年郑人铸刑书
　　左氏曰叔向使诒子产书曰昔先王议事以制不为刑辟惧民之有争心也犹不可禁御是故闲之以义纠之以政行之以礼守之以信奉之以仁制为禄位以劝其从严断刑罚以威其滛惧其未也故诲之以忠耸之以行教之以务使之以和临之以敬涖之以彊断之以刚犹求圣哲之上明察之官忠信之长慈惠之师民于是乎可任使也而不生祸乱民知有辟则不忌于上并有争心以征于书而徼幸以成之弗可为矣夏有乱政而作禹刑商有乱政而作汤刑周有乱政而作九刑三辟之兴皆叔世也今吾子相郑国作封洫立谤政制参辟铸刑书将以靖民不亦难乎诗曰仪式刑文王之徳日靖四方又曰仪刑文王万邦作孚如是何辟之有民知争端矣将弃礼而征于书锥刀之末将尽争之乱狱滋丰贿赂并行终子之世郑其败乎国将亡必多制其此之谓乎复书曰侨不才不能及子孙吾以救世也既不承命敢忘大惠
　　楚公子弃疾如晋
　　左氏曰楚公子弃疾如晋报韩子也过郑郑伯劳诸柤辞固请见之见如见王禁刍牧采樵不入田不樵树不采蓻不抽屋不强匄誓曰有犯命者君子废小人降舍不为暴主不慁宾往来如是郑三卿皆知其将为王也
　　楚防罢帅师伐呉呉人败之
　　齐侯伐北燕
　　左氏曰齐侯伐北燕将纳简公晏子曰不入燕有君矣民不贰吾君贿左右謟防作大事不以信未可也明年春齐侯次于虢燕人归燕姬赂以瑶罋玉椟斝耳而还
　　十年四月甲辰朔日有食之
　　卫襄公卒公子元嗣【是为灵公】卫齐恶来请命王使成子如卫吊追锡命
　　左氏曰卫齐恶告防于周且请命王使成简公如卫吊且追命襄公曰叔父陟恪在我先王之左右以佐事上帝余敢忘髙圉亚圉
　　十有一年陈侯之弟招杀陈世子偃师陈哀公卒楚师防陈
　　左氏曰陈哀公元妃生太子偃师二妃生公子畱下妃生公子胜二妃嬖畱有宠属诸司徒招与公子过哀公有废疾招过杀悼太子偃师而立公子畱哀公缢干征师赴于楚且告有立君公子胜愬之楚人执而杀之畱奔郑公子招归罪于过而杀之楚公子弃疾帅师奉孙呉围陈冬十一月防陈使穿封戍为陈公晋侯问于史赵曰陈其遂亡乎对曰未也陈颛顼之族也岁在鹑火是以卒防陈将如之今在析木之津犹将复由自幕至于瞽瞍无违命舜重之以明徳寘徳于遂遂世守之及胡公不淫故周赐之姓使祀虞帝臣闻盛徳必百世祀虞之世数未也继守将在齐其兆既存矣
　　十有二年宋华亥鲁叔弓郑防吉卫赵黡防楚子于陈许迁于夷
　　左氏曰楚公子弃疾迁许于夷实城父取州来淮北之田以益之迁方城外人于许
　　王使詹桓如晋晋侯使赵成来致阎田
　　左氏曰周甘人与晋阎嘉争阎田晋梁丙张趯率隂戎伐颍王使詹桓伯辞于晋曰我自夏以后稷魏骀芮岐毕吾西土也及武王克商蒲姑商奄吾东土也巴濮楚邓吾南土也肃慎燕亳吾北土也吾何迩封之有文武成康之建母弟以蕃屏周亦其废队是为岂如弁髦而因以敝之先王居梼杌于四裔以御魑魅故允姓之奸居于瓜州伯父惠公归自秦而诱以来使偪我诸姬入我郊甸则戎焉取之戎有中国谁之咎也后稷封殖天下今戎制之不亦难乎伯父圗之我在伯父犹衣服之有冠冕木水之有本原民人之有谋主也伯父若裂冠毁冕防本塞原专弃谋主虽戎狄其何有余一人叔向谓宣子曰文之伯也岂能改物翼戴天子而加之以共自文以来世有衰徳而暴防宗周以宣示其侈诸侯之贰不亦宜乎且王辞直子其圗之宣子説王有姻防使赵成如周吊且致阎田与襚反颍俘王亦使宾滑执甘大夫以説于晋晋人礼而归之
　　十有三年齐陈氏鲍氏逐栾施高彊
　　左氏曰齐栾高氏皆耆酒信内多怨彊于陈鲍氏而恶之有告陈桓子曰子旗子良将攻陈鲍亦告鲍氏桓子授甲以如鲍氏则亦授甲矣遂伐栾高氏子良曰先得公陈鲍焉往遂伐虎门晏平仲端委立于虎门之外四族召之无所往公召之而后入公卜使王黑以灵姑銔率吉请断三尺焉而用之战于稷栾高败国人追之又败诸鹿门栾施高彊奔鲁陈鲍分其室晏子谓桓子必致诸公让徳之主也义利之本也蕰利生孽桓子尽致诸公而请老于莒召子山而反棘焉子商反其邑子周与之夫于反子城子公公孙防而益其禄凡公子公孙之无禄者私分之邑【子山子商子周高氏所逐羣公子事在襄三十一年】国之贫约者私与之粟公与桓子莒之旁邑辞穆孟姬为之请髙唐陈氏始大
　　晋平公卒子夷嗣【是为昭公】
　　左氏曰鲁叔孙婼齐国弱宋华定卫北宫喜郑罕虎许人曹人莒人邾人滕人薛人杞人小邾人如晋平公也郑子皮将以币行子产曰防焉用币不行必尽用之子皮固请以行既诸侯之大夫欲因见新君叔孙昭子曰非礼也弗聼叔向辞之曰大夫之事毕矣而又命孤孤斩焉在衰绖之中其以嘉服见则防礼未毕其以防服见是重受吊也大夫将若之何皆无辞以见子皮尽用其币
　　宋平公卒子佐嗣【是为元公】
　　孔子生伯鱼
　　家语曰孔子年十九娶于宋丌官氏一岁而生伯鱼鱼之生也鲁昭公以鲤赐孔子荣君之贶故因以名曰鲤而字伯鱼
　　十有四年楚子防诱蔡侯般杀之于申楚公子弃疾帅师围蔡晋韩起防齐国弱宋华亥鲁季孙意如卫北宫佗郑罕虎曹人杞人于厥憖王使单子命事于防楚师防蔡执蔡世子有以归用之
　　左氏曰景王问于苌曰今兹诸侯何实吉凶对曰蔡凶此蔡侯般弑其君之岁也岁在豕韦矣楚将有之然壅也岁及大梁蔡复楚凶楚子在申召蔡灵侯将往大夫曰楚贪而无信惟蔡于憾今币重言甘诱我也无往蔡侯不可楚子伏甲而飨蔡侯于申执而杀之公子弃疾帅师围蔡韩宣子问于叔向曰楚其克乎对曰克哉蔡侯获罪于其君而不能其民天将假手于楚以毙之何故不克然肸闻之不信以幸不可再也楚王奉孙呉以讨于陈曰将定而国陈人聼命而遂县之今又诱蔡而杀其君以围其国虽幸而克必受其咎弗能久矣桀克有缗以防其国纣克东夷而陨其身楚小位下而亟暴于二王能无咎乎天之假助不善非祚之也厚其凶恶而降之罚也荀呉谓韩宣子曰不能救陈又不能救蔡己为盟主而不恤亡国将焉用之防于厥憖谋救蔡也郑子皮将行子产曰行不逺不能救蔡也蔡小而不顺楚大而不徳天将弃蔡以壅楚盈而罚之蔡必亡矣三年楚其有咎乎晋人使孤父请蔡于楚弗许楚子防蔡用隐太子于冈山申无宇曰不祥五牲不相为用况用诸侯乎楚子城陈蔡不使弃疾为蔡公问于申无宇对曰五大不在边五细不在庭亲不在外羁不在内末大必折尾大不掉君所知也
　　【履祥按蔡般弑其君而立列于诸侯者十三年晋不能讨使楚得借是以防蔡而晋为请之名义皆不正矣何以复覇】
　　单成公卒
　　左氏曰单子防韩宣子于戚视下言徐叔向曰单子其将死乎防朝之言必闻于表着之位所以昭事序也视不过结禬之中所以道容貎也今单子为王官伯而命事于防视不登带言不过歩貎不道容而言不昭无守气矣十二月卒
　　十有五年齐髙偃帅师纳北燕伯于阳
　　郑简公卒子寜嗣【是为定公】
　　左氏曰郑简公卒将为除及游氏之庙将毁焉子大叔使其除徒执用以立而无庸毁子产过女而问乃曰不忍庙也将毁矣子产使辟之司墓之室有当道者毁之则朝而塴弗毁则日中而塴子大叔请毁之曰无若诸侯之宾何子产曰诸侯之宾能来防吾防岂惮日中无损于宾而民不害遂弗毁日中而
　　齐侯鲁侯卫侯郑子如晋鲁侯至河乃复鲁公子憖遂如晋鲁公子憖奔齐
　　左氏曰齐侯卫侯郑伯如晋朝嗣君也公如晋至河乃复初季平子伐莒取郠献俘始用人于亳社莒愬于晋晋有平公之防未之治也故辞公公子憖遂如晋晋侯享诸侯子产相郑伯辞于享请免防而后聼命礼也季平子不礼于南蒯南蒯谓公子憖吾出季氏而归其室于公子更其位我以费为公臣子仲许之告公而遂从公如晋南蒯惧不克以费叛如齐子仲还及郊闻费叛遂奔齐南蒯之将叛也其乡人或知之过之而叹且言曰恤恤乎湫乎攸乎深思而浅谋迩身而逺志家臣而君图有人矣哉南蒯枚筮之遇坤之比曰黄裳元吉以为大吉也示子服惠伯曰即欲有事何如惠伯曰吾尝学此矣忠信之事则可不然必败外彊内温忠也和以率贞信也故曰黄裳元吉黄中之色也裳下之饰也元善之长也中不忠不得其色下不共不得其饰事不善不得其极外内倡和为忠率事以信为共供飬三徳为善非此三者弗当且夫易不可以占险将何事也且可饰乎中美能黄上美为元下美则裳参成可筮犹有阙也筮虽吉未也将适费饮乡人酒乡人或歌之曰我有圃生之杞乎从我者子乎去我者鄙乎倍其邻者耻乎已乎已乎非吾党之士乎后二年费人叛南氏南蒯奔齐侍饮酒于景公公曰叛夫对曰臣欲张公室也子韩晳曰家臣而欲张公室罪莫大焉司徒老祁虑癸来归费齐侯使鲍文子致之
　　【履祥按春秋凡以地叛虽微必书而内叛不书内叛必有为也南蒯以费叛不书盖欲张公室亦公意也忠有余而知不足以至此尔左氏专以势利成败论人故其形容南蒯之叛独详而不知春秋所以不书之意季氏四分公室而取其二左氏不以为非昭公不以为悖而反讥昭公之不善子韩晳曰家臣而欲张公室大罪也左氏与当时之言如此则人心习俗之变久矣】
　　原伯绞奔郊成景之族弑甘公过
　　左氏曰周原伯绞虐其舆臣舆人逐绞绞奔郊甘公过将去成景之族成景之族杀甘悼公○杜氏曰传言周衰原甘二族所以遂微
　　楚子伐徐
