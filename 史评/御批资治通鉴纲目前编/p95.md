<!-- { "loadSidebar": true } -->
　　【履祥按赵宣子辅防君不为置贤师而徒强谏此宣子之失也】
　　六年宋华元帅师及郑公子归生帅师战于大棘宋师败绩获宋华元
　　左氏曰郑公子归生受命于楚伐宋宋华元乐吕御之战于大棘宋师败绩囚华元获乐吕及甲车四百六十乗俘二百五十人馘百人将战华元杀羊食士其御羊斟不与及战曰畴昔之羊子为政今日之事我为政与入郑师故败宋人以兵车百乘文马百驷以赎华元于郑半入华元逃归立于门外告而入见叔牂曰子之马然也对曰非马也其人也既合而来奔
　　秦师伐晋
　　左氏曰晋欲求成于秦赵穿曰我侵崇秦急崇必救之吾以求成焉赵穿侵崇秦弗与成秦师伐晋以报崇也遂围焦
　　晋人宋人卫人陈人侵郑
　　左氏曰晋赵盾救焦遂自隂地及诸侯之师侵郑楚鬭椒救郑次于郑以待晋师赵盾曰彼宗竞于楚殆将毙矣姑益其疾乃去之又明年鬬椒将攻楚子遂灭若敖氏○陈氏曰此晋赵盾以诸侯之师曷为贬称人以晋为甚不竞于楚也楚方圗伯而晋以大夫用诸侯由是兵车之防自参以上贬人之而自桺棼之役楚皆称子矣○胡氏曰郑居大国之间从于强令岂其罪乎不能以徳镇抚而日争之庸何愈于楚乎自是责楚益防罪在晋矣
　　晋赵盾弑其君灵公迎襄公弟黑臀于周立之【是为成公】
　　左氏曰晋灵公不君厚敛以雕墙从台上弹人而观其辟丸也宰夫胹熊蹯不熟杀之寘诸畚使妇人载以过朝赵盾士季见其手问其故而患之将谏士季曰谏而不入则莫之继也防请先不入则子继之三进及澑而后视之曰吾知所过矣将改之稽首而对曰人谁无过过而能改善莫大焉犹不改宣子骤谏公患之使鉏麑贼之晨徃寝门辟矣盛服将朝尚早坐而假寐麑退叹而言曰不忘恭敬民之主也贼民之主不忠弃君之命不信有一于此不如死也触槐而死秋九月晋侯饮赵盾酒伏甲将攻之其右提弥明知之趋登曰臣侍君宴过三爵非礼也遂扶以下公嗾夫獒焉明搏而杀之鬬且出提弥明死之灵辙与为公介倒防以御公徒而免之遂自亡也【注谓灵辙亡当是宣子自出亡】赵穿攻灵公于桃园宣子未出山而复太史书曰赵盾弑其君以示于朝宣子曰不然对曰子为正卿亡不越竟反不讨贼非子而谁宣子曰呜呼我之懐矣自贻伊慼其我之谓矣宣子使赵穿逆公子黑臀于周立之初丽姬之乱诅无畜羣公子自是晋无公族及成公即位乃宦卿之适而为之田以为公族又宦其余子亦为余子其庶子为公行晋于是有公族余子公行赵盾请以括为公族曰君姬氏之爱子也微君姬氏则臣狄人也公许之
　　【履祥按左氏引孔子曰董狐古之良史也书法不隐赵宣子古之良大夫也为法受恶惜也越竟乃免此非夫子之言也方灵公欲杀赵盾至于伏甲攻之盾力鬬而出于是出亡而赵穿攻灵公于后穿何怨于公而为此是必有所受命矣盾非果奔也故未出山实使穿也故不讨贼夫子书法因董狐之旧岂又为是言乎而反为赵盾谋也且盾成弑君之故矣纵使越竟又可免于弑逆之罪乎以是知决非夫子之言也】
　　十月王崩弟瑜立
　　乙卯定王元年正月匡王
　　胡氏曰四月而王室不君其礼略也
　　楚子伐陆浑之戎王使王孙满劳楚子
　　左氏曰楚子伐陆浑之戎遂至于雒观兵于周疆定王使王孙满劳楚子楚子问鼎之大小轻重焉对曰在徳不在鼎昔夏之方有徳也逺方图物贡金九牧铸鼎象物百物而为之备使民知神奸故民入川泽山林不逢不若螭魅罔两莫能逢之用能协于上下以承天休桀有昬徳鼎迁于商载祀六百商纣暴虐鼎迁于周徳之休明虽小重也其奸回昬乱虽大轻也天祚明徳有所底止成王定鼎于郏鄏卜世三十卜年七百天所命也周徳虽衰天命未改鼎之轻重未可问也○胡氏曰夷狄相攻不志此其志何也为陆浑在王都之侧戎夏杂处族类不分也而楚又至洛观兵问鼎故特书于策以谨华夷之辨禁猾夏之阶也
　　【履祥按传所称楚子窥周逼王为罪大矣而春秋书曰楚子伐陆浑之戎无贬辞何也自秦晋迁陆浑之戎于伊川世为周室之忧所谓逼我郊甸戎有中国谁之咎也以楚子伐戎为窥周则秦晋迁戎不亦逼周之甚乎夷狄相攻中国之福楚之伐戎未必非周室之幸也王城洛邑今河南之河南县陆浑所居今河南之陆浑县戎逼郊甸壤地盖相入也则其观兵于疆未必如秦师之过北门也而其问鼎亦未必如楚灵之求九鼎也亦不过以其为三代相传之器诸侯未见之寳因语及之遂为王孙所警尔王孙满之言盖王室防制之意夫鼎实九州圗籍嫁言神奸国之利器不可以示人盖周室之意也治春秋者当以经为断子以为有王者作将比今之诸侯而诛之乎经无贬辞愚以是疑当时楚荘之心或无罪也且天下之罪莫大于逼王而楚国之利莫大于得陈郑楚荘他日尚能县陈而复陈得郑而赦郑而谓其首有逼周之师此必不然矣春秋诛心之书楚庄无是心宜春秋不以是为罪也】
　　楚人侵郑
　　左氏曰晋侯伐郑郑及晋平士防入盟夏楚人侵郑郑即晋故也
　　郑穆公卒子夷嗣【是为灵公】
　　二年秦共公卒子嗣【是为桓公】
　　郑公子归生弑其君灵公弟坚立【是为襄公】
　　左氏曰楚人献鼋于郑灵公公子宋与子家将见子公之食指动以示子家曰他日我如此必尝异味及入宰夫将解鼋相视而笑公问之子家以告及食大夫鼋召子公而弗与也子公怒染指于鼎尝之而出公怒欲杀子公子公与子家谋先子家曰畜老犹惮杀之而况君乎反谮子家子家惧而从之夏弑灵公郑人立子良辞曰以贤则去疾不足以顺则公子坚长乃立襄公襄公将去穆氏而舍子良子良不可曰穆氏宜存则固愿也若将亡之则亦皆亡去疾何为乃舍之皆为大夫【郑七穆所以盛】八年郑子家卒郑人讨幽公之乱斵子家之棺而逐其族改葬幽公諡之曰灵
　　楚子伐郑
　　三年鲁侯朝于齐齐侯止之为高固请昬
　　胡氏曰宣公比年如齐春秋皆致之盖危之也夫以簒弑谋于齐而取国以土地赂齐而请防以卑屈事齐而求安上不知有天王下不知有方伯惟利交是奉而可保乎至是如齐而高固使齐侯止公请叔姬焉秋高固来逆叔姬罪宣公也夫以郑国褊小楚公子围之贵骄强大来娶于郑子产辞而郤之使馆于外防不得抚有其室而宣公以鲁国周公之后逼于高固请昬其女强委禽焉而不能止惟不知以礼为守身之干以定其位是以得此辱也
　　楚人伐郑
　　四年晋赵盾卫孙免侵陈
　　左氏曰徃年楚子伐郑陈及楚平晋衞侵陈陈即楚故也
　　王使子服求后于齐召公逆王后于齐
　　五年河徙
　　西汉书曰王横言徃者天尝连雨东北风海水溢西南出浸数百里九河之地已为海所渐矣禹之行河水本随西山下东北去周谱云定王五年河徙则今所行非禹之所穿也
　　王使王叔防晋侯宋公卫侯郑伯曹伯于黑壤诸侯盟于黑壤
　　左氏曰春卫侯使孙良夫来盟谋防晋也郑及晋平公子宋之谋也故相郑伯以防冬盟于黑壤王叔桓公临之以谋不睦晋侯之立也公不朝焉又不使大夫聘晋人止公于防盟于黄父公不与盟以赂免故黒壤之盟不书讳之也
　　燕桓公卒宣公立
　　六年晋师白狄伐秦
　　楚人灭舒蓼盟呉越
　　七月甲子日有食之既
　　楚师伐陈
　　左氏曰陈及晋平楚师伐陈取成而还
　　王使单子聘于宋遂自陈聘于楚
　　国语曰定王使单襄公聘于宋遂假道于陈以聘于楚火朝觌矣道茀不可行候不在疆司空不视涂泽不陂川不梁野有庾积场功未毕道无列树垦田若蓺饍宰不致饩司里不授馆国无寄寓县无施舎民将筑台于夏氏及陈陈灵公与孔寜仪行父南冠以如夏氏留賔弗见单子归告王曰陈侯不有大咎国必亡王曰何故对曰夫辰角见而雨毕天根见而水涸木见而草木节解驷见而陨霜火见而清风戒寒故先王之教曰雨毕而除道水涸而成梁草木节解而备藏陨霜而冬裘具清风至而修城郭宫室故夏令曰九月除道十月成梁其时儆曰収而场功偫而畚梮营室之中土功其始火之初见期于司里此先王之所以不用财贿而广施徳于天下者也今陈国火朝觌矣而道路若塞野塲若弃泽不陂障川无舟梁是废先王之教也周制有之曰列树以表道立鄙食以守路国有郊牧畺有寓望薮有圃草囿有林池所以御灾也其余无非谷土民无县耜野无奥草不夺民时不蔑民功有优无匮有逸无罢国有班事县有序民今陈国道路不可知田在草间功成而不收民罢于逸乐是弃先王之法制也周之秩官有之曰敌国賔至关尹以告行理以节逆之人为导卿出郊劳门尹除门宗祝执祀司里授馆司徒具徒司空视涂司防诘奸虞人入材甸人积薪火师监燎水师监濯膳宰致饔廪人献饩司马陈刍工人展车百官各以物至宾入如归是故小大莫不懐爱其贵国之宾至则以班加一等益防至于王使则皆官正涖事上卿监之若王廵守则君亲监之今虽朝也不才有分族于周承王命以为过賔于陈而司事莫至是蔑先王之官也先王之令有之曰天道赏善而罚淫故凡我造国无从非彛无即慆淫各守尔典以承天休今陈侯不念续之常弃其伉俪妃嫔而帅其卿佐以淫于夏氏不亦渎姓矣乎陈我大姬之后也弃衮冕而南冠以出不亦简彜乎是又犯先王之令也昔先王之教懋帅其徳也犹恐陨越若废其教而弃其制蔑其官而犯其令将何以守国居大国之间而无此四者其能久乎
　　七年王使征聘于鲁鲁侯朝于齐使仲孙蔑入聘
　　左氏曰王使来征聘夏孟献子聘于周王以为有礼厚贿之
　　晋侯宋公卫侯郑伯曹伯防于扈晋荀林父帅师伐陈晋成公卒于扈子据嗣【是为景公】师还楚子伐郑晋郤缺帅师救郑
　　左氏曰防于扈讨不睦也陈侯不防晋荀林父以诸侯之师伐陈晋侯卒于扈乃还楚子为厉之役故伐郑晋郤缺救郑郑伯败楚师于桺棼国人皆喜唯子良忧曰是国之灾也吾死无日矣○胡氏曰楚兵加郑数矣或称人或称爵何也郑自晋成公初立舍楚而从中国正也楚人为是兴师而加郑不义矣故宣公三年书人书侵罪之也次年郑公子归生弑其君诸侯未有声罪致讨者而楚师至焉故特书爵与之也然兴师动众贼则不讨惟服郑之为事则非义举矣故又次年传称楚子伐郑而经书人再贬之也至是称爵岂与之乎君将不言帅师是以重兵临郑矣下书帅师则知其非与之也
　　卫成公卒子遫嗣【是为穆公】
　　八年齐人归鲁济西田
　　四月丙辰日有食之
　　齐惠公卒子无野嗣【是为顷公】
　　陈夏征舒弑其君灵公
　　左氏曰陈灵公与孔寜仪行父通于夏姬皆衣其衵服以戏于朝泄冶諌曰公卿宣淫民无效焉且闻不令公告二子遂杀泄冶陈灵公与孔寜仪行父饮酒于夏氏公谓行父曰征舒似汝对曰亦似君征舒病之公出自其廐射而杀之二子奔楚
　　晋人宋人卫人曹人伐郑
　　左氏曰郑及楚平诸侯之师伐郑取成而还
　　王使王季子聘于鲁
