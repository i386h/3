<!-- { "loadSidebar": true } -->
　　帝曰咨汝羲暨和朞三百有六旬有六日【有古文作又】以闰月定四时成歳允厘百工庶绩咸熙【帝既命羲和厯象又四时推候皆合矣积一朞而天有余度岁有余日于是又置闰法而日月气候始参防今厯家所定章法昉乎此隆古风气未开民淳事简厯数既定因时颁政而已他无为也故允厘百工而庻绩咸熙焉朱子书传曰岁周三百六十五日四分日之一而曰三百六旬有六日者举成数也天体至圆周围三百六十五度四分度之一绕地左旋常一日一周而过一度日丽天而少迟一日绕地一周无余而常不及天一度积三百六十五日九百四十分日之二百三十五而与初躔防是一歳日行之数也月丽天而尤迟一日常不及天十三度十九分度之七积二十九日九百四十分日之四百九十九而与日防十二防得全日三百四十八余分之积五千九百八十八如日法九百四十而一月得六日不尽三百四十八通计得日三百五十四九百四十分日之三百四十八是一歳月行之数也歳有十二月月有三十日三百六十者歳之常数也故日行而多五日九百四十分日之二百三十五者为气盈月行而少五日九百四十分日之五百九十二者为朔虚合气盈朔虚而闰生焉故一岁闰余率则十日九百四十分日之八百二十七三岁一闰则三十二日九百四十分日之六百单一五岁再闰则五十四日九百四十分日之三百七十五至十有九岁七闰则气朔分齐是为一章也履祥按章法虽云气朔齐然犹有分秒之余至二十七章为防三防为统三统为元积四千六百一十七年则日月皆无余分却得十一月甲子朔子时半冬至则又为厯元矣○今立成法率三十二月而置一闰】○朱子曰按帝尧时冬至日在虚昬中昴今冬至日在斗昬中壁中星不同者盖天有三百六十五度四分度之一岁有三百六十五日四分日之一天度四分之一而有余岁日四分之一而不足故天度常平运而舒日道常内转而缩天渐差而西岁渐差而东此岁差之由古厯简易未立差法但随时占候以与天合至东晋虞喜始以天为天岁为岁乃立差法以追其变约以五十年退一度何承天以为太过乃倍其年而反不及至隋刘焯取二家中数七十五年为近之然亦未为精宻也
　　【履祥按帝尧之言天常寛而厯则宻后世言天者常宻而厯则疎盖帝尧生知即事洞要其于周天固已知圆竒之妙四分一不足以尽天矣其命羲和不过授之以作厯之纲要如于中星互举辰象于朞数槩举全日至于推歩度数随时占则羲和有司之事帝尧固不必数数然也后世日不足而始为度度不足而更为分秒分秒愈多则算法当愈宻矣然久亦未尝不差也盖圣人因时制厯虽举要而不遗后世定厯推天始积分以求宻因时制厯则厯与天常相应定厯推天而厯与天常易差无他天圆以动圆故竒动故不测而后世就定法以拘之也然尝就其説而考之所谓四分度之一也析为九百四十分日之二百三十五果若所言则止日四分之一可也何必析为小分哉太初草创乃以八十一分日之二十分少固不足论晋志载刘洪王蕃之法则析为五百八十九分度之百四十五如此则四分度之一者乃其大约而于四分一之外天舒日缩又余小分之九也十年则九十分计百三十年而积差二日矣唐开元大衍厯又析一度为三千四十分毎岁日余三十七分太积八十年而差一度又余六分自唐至今皆用之然自开元至寳祐五百四十年而差十度则唐厯积分虽多反不如晋志之近宻也绍兴统元厯汉上朱震典之析一度为万分每岁气周三百六十五日二千四百四十六分七十二秒半而周天则三百六十五度二千五百七十二分二十五秒又按尧仲春星鸟宋东井二十一度中仲夏星火宋亢七度中仲秋星虚宋斗十一度中仲冬星昴宋璧一度中尧厯中星与日所次至是差四十余度矣去尧之世三千五百余歳而差四十余度至景定甲子冬至之日已在斗初渐入东陆后此三千六百年已在东陆又三千六百年过东陆之中又三千六百余年冬至之日遂行南陆则冬长夏短几相贸易造化不几于变乎曰非然也唐张説一行厯议曰日之所行即为黄道日差则黄道与之俱差必不至于冬长夏短矣抑后世岂无圣人随世裁成良太史随时推移者此固不必长虑也】
　　七载麒麟游于薮泽
　　路史曰尧在位七年民不作忒鸱乂逃于絶域麒麟游于薮泽则能信于人也
　　十有二载廵狩【发例于此后不悉书】
　　孔子曰舜临民以五尧临民以十二【注十二载一廵狩也路史注曰杜佑谓十二载廵岳者非】
　　甲子二十有一载
　　甲申四十有一载虞舜生于诸冯
　　孟子曰舜生于诸冯【苏氏古史曰舜生于诸冯之姚墟故为有姚居于沩汭故为有妫履祥按舜生姚墟因生为姓故为姚姓居潙汭后世复因居潙而爲嬀姓非舜有二姓也诸冯沩汭皆在今河中府河东县沩水源出首山入西河孟子以舜生诸冯为东夷之人盖对文王西夷而言犹云东方西方尔故曰地之相去千有余里盖自河中至岐周千余里也而説者指齐之历山濮之雷夏为舜侧微耕渔之地甚者指防稽上虞牛羊村百官渡为舜所居盖因孟子之言而附防之也】○路史曰其先国于虞始为虞氏【河东虞阪】系出虞幕○春秋外传周太史伯曰虞幕能听协风以成乐物生传曰自幕至于瞽瞍无违命【谓能服事帝朝】舜重之以明德○史记曰父瞽瞍盲索隠曰母握登【史记据世本叙穷蝉桥牛者非】
　　五十载帝游于康衢
　　列子曰尧治天下五十年游于康衢儿童謡曰立我蒸民莫匪尔极不识不知顺帝之则【列子书出三代之末尚多传闻之辞而此语亦自得圣人之意学者称之今不敢弃○文中子曰尧有衢室之问】○时有老人击壤而歌曰吾日出而作日入而息凿井而饮耕田而食帝何力于我哉【叶入声胡氏附此歌于九十载间今以类附此】
　　六十载舜以孝闻
　　史记曰舜母死瞽瞍更娶妻而生象象傲瞽瞍爱后妻子常欲杀舜舜避逃及有小过则受罪顺适不失子道孝而慈于弟日以笃谨年二十以孝闻耕歴山歴山之人皆让畔【历山今河中府】渔雷泽雷泽之人皆让居【今河中府有雷水出雷首山入河郑康成谓兖州雷夏泽】陶河滨河濵之器皆不苦窳【水经曰河水南绕陶城郦道元注即舜陶处在蒲阪北南去歴山不逺不苦窳言民皆务为厚正之器不薄恶防斜也】作什器于寿丘就时于负夏【负夏卫地】一年而所居成聚二年成邑三年成都【胡氏皇王大纪作一迁二迁三迁庄子又有至邓之墟而十有万家】○大纪曰舜年二十孝友闻于人有友七人焉雄陶方囘续牙伯阳东不訾秦不虚灵甫常辅翼之○淮南子曰当此之时口不説言手不指麾执德于心而化驰若神使舜无其志虽口辩而户説之不能化一人○万章曰父母使舜完廪捐阶瞽瞍焚廪【谓舜已下阶而瞍焚之也】使浚井出从而揜之【谓舜已出去而瞍塞之也渑水燕谈曰今河中府舜泉坊二井相通所谓为匿空旁出者也其庙名之曰孝感泉】象曰谟盖都君咸我绩象徃入舜宫舜在牀琴象曰郁陶思君尔忸怩舜曰惟兹臣庶汝其于予治不识舜不知象之将杀己与孟子曰奚而不知也象忧亦忧象喜亦喜【程子曰人情天理于是为至】○古史曰孟子曰尧将举舜妻以二女瞽瞍不顺不告而娶既而犹欲杀舜而分其室舜终不以为怨余考之书孟子盖失之矣四岳之荐舜曰烝烝乂不格奸益之称舜曰防防齐栗瞽亦允若则舜之为庻人既已能顺其亲使不至于奸矣父子相贼奸之大者也岂有既已用之而犹欲杀之哉【履祥按瞽瞍之欲杀舜也象之欲杀兄也史记曰舜母死瞽瞍更娶妻而生象象傲瞍爱后妻子常欲杀舜也然瞽瞍特出于爱憎而舜又非有大过恶何至欲杀之哉尝考其情则虞氏自幕故有国至瞽瞍亦无违命则粗能守其国者也其欲杀舜盖欲废嫡立幼而象之欲杀其兄亦欲夺嫡故尔不然岂以匹夫之微爱憎之故而遽欲杀之哉然则舜固有国之嫡而其为耕稼陶渔之事何也曰古之国家子弟固非如后世之豢养舜之为田渔而人从之又非必如今之渔人陶工也或者见逐于父母故劳役之或避世嫡不敢居而自归于田渔亦因是以行其政敎而济时之穷故杂书有谓舜见器之苦恶而陶河濵见时之贵籴而贩负夏孔子曰耕渔陶贩非舜事也而徃为之以救败尔此説虽出杂书而实得圣人之意又瞽象之欲杀舜在其初年之间而尧之举舜则在其克谐之后史记反覆重出而莫之辩固也然孟子当时亦不辩万章之失何也盖孟子不在于辩世俗传讹之迹而在于发明圣人处变之心务使学者得圣人之心以推天理人伦之至则其事迹之前后有无皆不必辩矣】
　　六十有一载洪水咨四岳举鲧俾乂
　　帝曰咨四岳汤汤洪水方割荡荡怀山襄陵浩浩滔天下民其咨有能俾乂【四岳者掌四方方岳之官古者大事则咨四岳使询访四方之言也方割始为害也怀山襄陵叙其实也浩浩滔天言其势也滔天当时方言云尔满望皆水而天影其中若滔天然】佥曰于鲧哉帝曰吁咈哉方命圯族岳曰异哉试可乃已【佥曰者四岳以众言告也鲧有崇伯也方命旧説逆命史作负命按尧典上文方鸠方割皆作方始之义则此当云我始命为他职时即败羣自用则治水大任弗可为也圯族犹诗言败类岳日者上举众言此因独对异义未详列子注及桺文与异字同言但用其才可以治水则已不必病其圯族也】帝曰徃钦哉【帝顺众言而使之徃复云钦哉以救其失盖能敬谨则必不圯族自恃而事功成矣】
　　六十有九载鲧绩用弗成
