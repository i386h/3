<!-- { "loadSidebar": true } -->
　　禹贡【夏史叙禹平水土之功总以贡名识其成也每州有赋有贡有篚而贡则夏后氏田赋之总名也故以为名禹贡叙水土之事在唐虞之际禹谟叙功谟之事则在有虞之时旧皆名夏书以夏史之所述也夫子定书升禹谟于虞书以着三圣相传之道冠禹贡于夏书以明大禹有天下之本也】禹敷土随山刋木奠髙山大川【敷如敷治之敷有布置周徧之义禹治九州非一手足之为烈亦布置规画之有道耳随山刋木禹功之始奠髙山大川禹功之终其始洪水泛滥草木繁兴禽兽逼人种艺无地禹于是随山刋木使益掌火烈山泽而焚之奏庶鲜食且使民居髙种艺以给粒食又以升髙望逺规画防导其后怀襄之患悉定则又定其髙山大川以为每州表镇望祀之典焉此禹功之终也乂古者州域既广国小而多地无定名凡禹贡所书山川皆因山以名其地非谓专导其山也此读禹贡之凡例今表见于此云】冀州【冀为帝都故为九州之首不言所至春秋王者无外之义也九州豫为中帝畿实跨冀豫然自唐虞都冀天下遂指冀为中州如楚词谓中州为冀州是也声教自冀四逹则自冀以北所及固广矣此异日并幽所以分也冀之为州三面皆河水患特甚盖河自昆仑东北流阻隂山一带则折而南流为冀西河至华隂又折而东流为冀南河至大伾折而北流为冀东河自西河出孟门之上南河壅砥柱之西东河旋淤大陆之野此冀州水患所以为甚也而兖在冀东又为下流之冲故先冀而及兖自禹载壶口治梁岐辟龙门疏砥柱猪大陆而冀之患息播为九河使之北流酾为灉漯使之东杀通于淮泗使之甚则可以南泄于是兖之患平而青徐次第皆平矣冀州之境今之河东燕云辽西河北四路皆是】既载壶口【载始事也壶口山名在今隰州吉乡县冀雍之交夹河而南皆山也壶口盖受河之口龙门则河南出之门也】治梁及岐【梁吕梁山也在今石州离石县北吕不韦谓吕梁未辟河出孟门之上春秋梁山崩传谓壅河三日不流水经注谓吕梁之山岩孱岫纡涧曲崖深巨石崇竦壁立千仞河流激荡震天动地盖大禹所辟以通河也孟门亦在石州今有孟门关岐狐岐山也在今汾州介休县胜水所出统为西山古河迳之险阨治二山以广河道也旧説雍之梁岐者非九州凡山之言治者或水道之冲有疏辟之功也或表山以该水士也言艺者剪其蓊鬰与民种艺也传所谓以启山林也言旅者祭之以为其州之镇望记所谓民所瞻仰取材出云为雨者也】既脩太原至于岳阳【修治也记曰禹能修鲧之功蔡氏谓因其旧而修之也太原在今太原府楡次县郑渔仲谓乃今平定军按平定军亦本以太原府广阳乐平二县置尔雅髙平曰原河东视天下最髙率多山险今太原府亦险阻但楡次与平定诸处为髙平尔岳即太岳今晋州霍邑县霍泰山也山南曰阳今晋州岳阳县也汾水出太原诸山经晋州蔡氏谓此条为治汾水而言然禹经理水土濬畎浍画井疆物土宜凡事盖并手皆作不独汾也】覃怀底绩至于衡漳【覃大也怀地名太行为河北脊其山脊诸州皆山险至太行山尽头地始平广田皆腴美俗谓小江南古所谓覃怀也即今怀州其地亦有怀水入河衡漳即今漳河有两源其一出今平定军乐平县少山者曰清漳其一出潞州长子县发鸠山者曰浊漳沈存中谓凡二水合流而有文者皆名漳道元以浊漳为衡水以清漳东南流而浊漳横入之也按唐志冀州以衡水名县而漳水在县治之南一里洺州旧清漳名县而其地有衡漳渎则非二名也漳河本入河自河徙之后漳自至今沧州清池县入海唐时有请以漳水傋四渎者以其独逹于海也○禹治冀州载壶口治梁岐则冀之西河患息修太原至岳阳则冀之中郊甸治覃怀底绩至衡漳则冀之东南水土平至于恒卫岛夷则冀之东北皆可知矣此神禹治冀之次第也】厥土惟白壤【此辩地也白其色也无块曰坏言其性也顔师古谓柔土曰壤周官大司徒辩十有二壤之名物而知其种以敎稼穑树艺而草人又有粪种之法亦因其色性而名异所谓先王物土之宜而制其利者也先王辩地敎民不失其宜故五谷熟而民人育】厥赋惟上上错厥田惟中中【赋者田所岀谷米兵车皆是也禹贡田赋上中下三分而三之中又三之为九等以人功之有多寡也其实则皆什一诸州先田而后赋以赋之出于田也冀州先赋而后曰以赋之不专出于田也冀为帝都地大人众天子所自治乡遂正军羡卒必雄于外服粟米黍秸并与漆林杂物并征之亦不别立贡篚总其数之入为九州第一但圣人取民不尽其力又有时错出于次等河东太行地势全体皆石土载其上但壤性柔细故其地为九州第五】恒卫既从大陆既作【恒水名出恒岳之北谷合于滱而入易卫出真定府灵寿县古入河今合于滹沱古书谓舜分卫水以北为并州又按滹沱河出恒岳诸谷而卫水与之合流恐恒卫既从即滹沱为是大陆尔雅在九薮之数今邢州钜鹿犹有广河泽唐杜佑李吉甫谓今邢赵三州皆大陆之土按地説大河东北流过洚水千里至大陆为地腹盖古河本穿西山之麓以北流既出枯浲西山势断地势平广脊上诸水钟汇于此为薮河水泛溢又盘洄其间是为大陆沈存中谓大陆皆浊泥所堙今为平土矣又按禹贡诸州山泽地水皆叙厥田之上贡篚包匦皆叙田赋之下末惟言入都水道耳冀为帝都不别出贡篚固矣而恒卫大陆复叙于田赋之下何也此非治水施功之例亦言入都水道因以见其成功尔盖冀为帝都而自平阳四逹甸服之外东北最逺又限以太行之脊其北境侯采则自恒卫入河其东偏则自大陆入河其东北岛夷则自碣石入河也】岛夷皮服夹右碣石入于河【岛夷海岛之夷冀东北边之国如辽潼朝鲜之地不附庸于青而径属于冀者也其贡皮服尔雅所谓东北方之文皮者夹旁行也右碣石负海之山也碣石有二故有左右之名旧以右为太行山之右非也右碣石在平州石城县南旧为大河入海之处今河徙海沦碣石去岸五百里矣其山顶踵皆石顶又有大石如柱世名天桥柱云其左碣石唐通典云在髙丽界中】济河惟兖州【济古文作泲兖州西北界河东南跨泲其时黄河北流泲入河而南溢以东又北东入海尔雅所谓泲河之间为兖州自周定王五年河决而东汉孝文时河决东郡武帝元光中继决瓠子又决于馆陶遂分为屯氏河元帝时大河分流而屯河塞其后又决于平原而下流与漯一王莽末河遂行漯川泲水亦不复南出后世代有河决之患其后遂行泲水故道则兖州之境土无非河患沦徙之地汉王横言往者天尝连雨东北风海水溢西南出浸数百里九河之地已为海所渐则兖州之境北已海沦西又河徙南则泲洑其川泽源委咸非其旧矣今河北东路大名开德恩博德濵棣沧永静京东之泲濮京西之滑小海以东距于营平皆故兖之地也】九河既道【河至大伾折而北流则兖当其东又地平旷无髙山之限而当河势之冲禹于是播为九河以杀其势尔雅所谓徒骇太史马颊覆釡胡苏简洁钩盘鬲津是也言地理者多谓徒骇即滹沱在今沧州之清池马颊钩盘在今德州之平昌胡苏在今沧州之临津覆釡在今瀛州之乐寿鬲津在今沧州之无棣简即今大名之涧沟洁在今沧州之南皮按河自大伾北流过大陆以北方播为九而今于魏瀛德棣之间便求其故迹逺矣据王横所言大风海溢即今小海碣石古河入海之处在今海中五百余里则九河之地沦为小海久矣况自河徙之后经流既息枝流尚可寻乎】雷夏既泽【今濮州雷泽县西北雷夏陂东西二十里南北十五里计古雷夏必大于今】灉沮会同【晁氏曰尔雅水自河出为灉泲出为濋沮有楚音二水河泲之别也然则河迁泲洑则灉沮不可复寻矣説者以为濮耀二水古入雷泽一説灉即汳水张明谓禹开隂沟以通河泗许氏谓汳受隂沟至防为灉水东入于泗即汳也汳今作汴沮即今濉水首受荥泽过应天今入南清河古时黄河亦入此路但经称防同古当合入泲后世导之入淮入泗尔】桑土既蚕是降丘宅土【兖土宜桑后世所谓桑间亦一证也今水平桑长而蚕事兴矣兖土无山洪水则民居髙丘今土平而降丘宅土矣】厥土黑坟【坟谓土性起发也】厥草惟繇厥木惟条【九州土田连举惟兖徐扬三州又入草木一条盖三州皆东方下流之地洪水泛滥草木不生至是始繇茂条长也】厥田惟中下厥赋贞作十有三载乃同【田第六赋第九贞字本下下字也古篆凡重字者或于上字下添二兖赋下下篆从下二或误作正通为贞又篆文贞字作与下下相类因以致误学者不知古文説多不通兖地平下被害特甚水患虽平而水道居多人民鲜少盖十有三年而治田兴赋始同他州】厥贡漆丝厥篚织文【黑卤之地宜漆桑土宜丝篚者币帛之类以篚盛贡之织文者织丝成文也】浮于济漯逹于河【此兖入都水道也泲入河而南出故浮泲可以逹河史记禹酾二渠引河其一漯也薛氏谓古漯自今开德府朝城县受河而东入海故浮漯可以逹河西汉末河并行漯川其后河徙而漯亦不复存矣】海岱惟青州【青州于中国为正东故名从东方之色其地东北跨海西南距岱岱即泰山是名岱宗在今袭庆府奉符县西北三十里其山特起东方为中国水口表镇连延而生诸山北即原山汶出其西淄出其东东即防艾为沂水诸源又东潍山潍水所出西南即泗水所出青州之地即今青齐济南淄潍登莱宻东跨海西髙丽北跨河西辽东但小海所沦则青之北境亦非全壤不独兖州为然】嵎夷既略【首书嵎夷诸州无此例也但青州实跨海而有东夷兼尧命羲仲宅嵎夷以侯正东之景故特表于前或云即今登州之地略者经略之也】潍淄其道【潍出今宻州莒县东北潍山至潍州昌邑入海淄出今淄州淄川县东南原山今入北清河】厥土白坟海滨广斥【滨古文作濒青之土色白而性坟起其海濒之地则广大而斥卤可煮为盐故齐有鱼盐之利今登州千里长沙是其地】厥田惟上下【九州冀田第一青徐即次之后世所谓秦得百二齐得十二亦言其地利之饶非独形势也百二十二犹言百倍十倍】厥赋中上【田第三赋第四】厥贡盐絺海物惟错岱畎丝枲铅松怪石莱夷作牧【盐广斥所出絺细葛布也海物非一种皆杂贡之岱畎泰山之谷其所出丝枲枲麻也铅黑锡松泰山之名材怪石异石也如今莱之温石可为器今青州黑山红丝石红黄相参文如林木或如月晕如白如云霞如花卉即古怪石也淄川梓桐山石门涧石色若青金纹如铜屑理极细宻亦竒石但不如红丝石之坚凡此诸品皆可为器用今取以为砚莱夷莱山夷俗地宜畜牧亦取其畜以贡今莱州之东是其地】厥篚檿丝【檿山桑也其丝坚韧宜弦琴瑟故篚以贡之一説通上文谓莱夷贡檿丝盖今莱人犹谓之山茧云】浮于汶逹于济【汶水出今袭庆府莱芜县原山古入泲今入北清河兖州浮泲达河故青州止书达泲则达河可知】海岱及淮惟徐州【东至海北至岱南被淮今袭庆泗沂淮扬涟水海郓宿西接单陈蔡颍之地】淮沂其乂防羽其艺【淮出今唐州桐栢山行千七百里至海州入海徐之水以沂名者非一其出兖州泗水县尼丘山过鲁城南入泗者曽防浴沂之沂也今海州沭阳县有沂河口者周礼沂沭之沂也出沂州新泰县艾山西南至淮阳下邳入泗者此沂为最大即禹贡之沂也防山在今沂州费县羽山在今海州朐山县艺种艺也淮沂之水既平则防羽之墟皆可种艺矣】大野既猪东原底平【大野即钜野泽在今济州钜野县唐钜野属郓州石晋时混于梁山泺郓今东平府即东原之地大野之水既猪则东原之地底平】厥土赤埴坟草木渐包【埴细而粘若今陶器之泥考工记抟埴老子埏埴是也渐包古文作蔪包】厥田惟上中厥赋中中【徐土粘埴而坟起故田视九州为第二当时生聚人工未及故赋第五】厥贡惟土五色【贡土五色用以立社逸周书曰建太社于国中其壝东青土南赤土西白土北骊土中央舋以黄土将建诸侯则凿取其方之土包以黄土苴以白茅以为侯社】羽畎夏翟【羽畎羽山之谷夏五色翟雉也左传注南方曰翟雉古者车服旌旄以雉羽为饰羽山出夏翟山以此得名】峄阳孤桐【峄山在兖州邹县名邹峄山九域志以为峄山在淮阳下邳所谓峄阳者是山南曰阳孤桐者特生之桐也桐性虚特生于山阳则清虚特异贡之以为琴瑟后世难得则取凡桐之旧者为之谓桐不百年则木之生气不尽木生气尽而后能与天地隂阳之气相应也】泗滨浮磬【泗水之滨浮生之石可以为磬如今砚石之取子石者盖石根不着岩崖而自特生者故谓之浮今下邳犹有石磬山乃其遗迹又宿州亦有灵壁石但浮生者不可得耳】淮夷蠙珠暨鱼【淮出唐州其百余里内尚浅而多潭有蠙珠潭今其地凡十四潭而不复生珠矣鱼即淮白鱼若蠙珠玉磬古今风气不同盖不常有】厥篚纎缟【黑赤色沈括谓今深紫类皁者是古人以为上衣纎黑经白纬者缟素缯也记有虞氏缟衣而养老又古者祥而缟禫而纎】浮于淮泗逹于河【古文尚书作逹于菏説文引书亦作菏今俗本误作河尔泗出兖州泗水县陪尾山有四源故谓之泗菏泽与泲水相连而泗水上可以通菏下可以入淮徐州浮淮入泗自泗逹菏青州书逹于泲则逹河可知故徐州书逹于菏则达泲可知河泲泗淮在古必有相通之道禹所以杀河流使之可以南泄通南北使之可以朝贡灌输后世河徙而南会于菏泽汇于钜野分为南清河并行于泗以入淮盖亦其故道也】淮海惟扬州【北至淮东南至海即今淮南江南东西二浙之地福建广东亦属焉】彭蠡既猪阳鸟攸居【彭蠡今鄱阳湖自洪宫亭受江西岭北江东诸水在江饶南康兴国之间至池州湖口入江汉志所谓湖汉九水者即是也禹猪彭蠡废其旁地为芦苇以傋浸淫故阳鸟居之阳鸟鴈也如汉筑河隄去河各二十五里以防泛滥其后民颇居作其间故河水涨溢之时动成漂没以此知神禹废彭蠡之滨以居阳鸟其为民防患之意盖深】三江既入震泽底定【震泽今太湖三江太湖之下三江入海者一説吴松江七十里分流为三入海中为松江东南为东江北为娄江吴越春秋所谓三江之口是也一説太湖之下元有三江吴松乃其一陈述古在浙西尝寻故道开其一以泄白水之患盖后世故道多湮虽松江尚存然亦浅故浙西岁有白水太湖谓之震泽者震动也今湖翻是也在今湖州乌程之北北入常州无锡晋陵东入苏州吴江县周回六百五十四里按旧三江之説不一其可据者二一説谓古名汉为北江江为中江则彭蠡之水为南江至扬虽已合为一然以其三水合流谓之三江犹洞庭九水俱汇谓之九江也范蠡所谓吴之与越三江环之民无所移谓俱在大江之南尔今通州福山镇犹名三江渡是也然三江既以彭蠡为一则上文既出彭蠡不应下文又出三江且经文二既字对举皆本效之辞彭蠡既猪矣则阳鸟攸居三江既入矣则震泽底定是三江者乃震泽下流之三江也北方之水河为大故凡水名皆以河为总称南方之水江为大故凡水名皆以江为总称然则三江之江不必疑为大江之江也今按扬州之境岭至郴防北枝趋敷浅原水皆东流又自建岭一枝转而北趋介衢为歙岭亘宣而抵建康其阎脊以西之水皆西流是俱汇为彭蠡其冈脊以东之水南则浙江北则震泽也彭蠡之水不猪则今江西江东诸州之水为扬西偏之患震泽之水不泄则今浙西诸州之水为扬东偏之患扬虽北边淮而于徐已书乂虽中贯江而于荆已书朝宗独大江之南西偏莫大于彭蠡东偏莫大于震泽二患既平则扬之土田皆治矣故特举二湖以见扬之告成若其南偏率是山险浙亦山溪计不劳施功故余不书也】篠簜既敷厥草惟天厥木惟乔【篠箭竹簜阔节竹也尔雅东南之美者有防稽之竹箭焉】厥土惟涂泥厥田惟下下厥赋下上上错【扬江湖之区下流之地其土涂泥而其田反居第九古人尚黍稷田杂五种故虽水潦旱干而各有所收涂泥之土其田独宜稻不利他种故第为最下厥赋第七又有时杂出于七等之上则人功亦稍脩矣自唐以来则江淮之田号为天下最漕饷皆仰给于东南】厥贡惟金三品瑶琨篠簜齿革羽毛惟木岛夷卉服【三品金银铜也瑶石之美似玉古有瑶爵今玛瑙水晶寿山石皆可为杯器盖瑶之类琨今昆山石是篠以为矢箭簜以为管仪礼簜在建鼓之间是也齿象齿革犀兕之皮羽翟雉毛旄牛尾古为扬贡今岭海之间有之凡此皆为器服车甲旌旗繁缨之饰惟木惟与也木豫章之属岛夷海岛之夷卉服草服也如今黄草蕉布之类】厥篚织贝【慱物续志曰闽中多木绵植之数千株采其华纺以为布名吉贝南史言林邑等国出吉贝木薛氏云织贝今木绵也或曰织贝即岛夷所贡如今南海诸畨皆以木绵为服谓之撘布其细者则名吉贝】厥包橘柚锡贡【小曰橘大曰柚惟荆扬有之逾淮而北则为枳橘颂所谓受命不迁者也沈存中谓本草柚皮甘今所谓柚其皮极苦而橙皮甘古之柚盖橙云锡贡锡命则贡圣人不常以口腹之味扰民也】沿于江海逹于淮泗【徐州已言淮泗逹菏故此但言逹于淮泗】荆及衡阳惟荆州【北抵荆山南跨衡山以南荆山在今襄阳府南漳县衡山在今衡州之北九十里属潭州湘潭县荆州即今荆湖南北路北接京西西侵防峡南控广西】江汉朝宗于海【蔡氏曰江汉合流于荆去海尚逺然水道已安下流无壅奔趋于海犹诸侯之朝宗于王也】九江孔殷【九江洞庭也孔殷甚得其中也朱子谓国初胡秘直近世晁詹事陈冠之皆以九江为洞庭按江海经亦云洞庭沅澧之水潇湘之泉是为九江今按禹贡东至于澧过九江则是古者澧先入江而后九江入也澧当在九江数外今考朱子文集及汉史及江陵新志更定九江源委一曰潇江出道州营道县九疑山亦名营水过零陵下与湘江合二曰湘江出静江府兴安县阳海山东北名铧觜东北至潭州入洞庭三日蒸江出衡州衡阳县西防衡山诸源而下合于湘以其水气特盛故名为蒸旧説不在九江之数朱子文集言九江云湖南有蒸湘之属而记文亦云蒸湘之会今入于此四曰澬江出武冈军唐糺山又名邵陵江亦名益阳江至益阳县西北入洞庭五曰沅江出沅州西蛮界中至辰州与酉江合据西汉志则沅水出牂柯郡界故且兰县山东北流二千五百三十里至益阳入洞庭且兰今属播州是与牂柯江隔岭而分者也六曰渐江出索县东流与沅合七曰溆江出辰州溆浦县鄜梁山西流与沅合八曰辰江出辰州西南蛮界中东流与酉合九曰酉江出会溪城西山中至辰州东合沅辰北流至鼎州东入洞庭此九江也但郴江亦一州之水其源出岭至郴城下始胜舟又五十里与东江合而始大北入湘江旧皆不在九江之数但不知其与渐溆二水孰为大小今不敢更有升降已上九江防为洞庭计禹时九江入江防合未甚广故未有洞庭之名其后会聚日广方八百里而洞庭山遂在其中故因山得名云今所谓荆湖南北路自是而分】沱潜既道【尔雅江出为沱汉出为潜今江陵府松滋县南枝江县北江分三十余所下流复合曰笊篱江公安县有沱潜港此沱之证也潜出今江陵府潜江县汉志谓华容有夏水首受江东入海説者以为潜水华容今监利县北即潜江县】云土梦作乂【旧云梦土作乂太宗得古本尚书改焉江北为云左氏所谓济江入于云中沈存中郑渔仲谓今监利玉沙景陵等处是江南为梦左氏所谓田于江南之梦沈郑谓今公安石首建宁等处是然二氏之説皆在今江陵府之境但今德安府有云梦县而荆门之长林县岳州之巴陵县亦皆有云梦司马相如谓云梦方八百里其所连亘固广楚之薮泽不一后人既以云梦兼称故所在薮泽皆谓云梦尔又按荆州之地中间卑湿江汉至此支分沮洳故薮泽为广今枝分为沱潜者既道则其沮洳为云者皆为平土为梦者皆可作乂矣】厥土惟涂泥厥田惟下中厥赋上下【荆扬之土皆涂泥性止宜稻故田为第八视扬稍髙尔今世谓江陵为鱼稻之乡其余类此然而赋入第三以近中土人功脩也】厥贡羽毛齿革惟金三品杶榦栝柏【荆贡畧与扬同羽毛齿革所谓利尽南海也金次于扬而木加焉杶古文作杻尔雅杻一名檍郭璞谓材中车辋榦栝也材中弓弩之榦周官所谓荆之榦是也栝桧也扬止言木荆又傋言羣材】砺砥砮丹【砺砥石可用磨者粗曰砺细曰砥今郢石是也砮者石可以为矢镞今思播有之周初肃慎氏贡楉矢石砮家语孔子尝以对陈侯石砮之问苏氏谓孔子不近取诸荆梁而逺取之肃慎则荆梁之不贡此久矣丹朱砂也今辰锦所出光明砂及溪洞老鵶井所出尤佳】惟箘簵楛三邦底贡厥名【箘簵竹也赵宣子所谓箘簵之劲楛其本坚小而直陆玑谓叶如荆而赤茎似蓍三物皆中矢笴三邦所贡又为名材三邦之名不传考工记曰妢胡之笴郑氏谓胡子之国在楚之旁者唐志零陵贡葛笴盖此类云】包匦菁茅【菁茅一茅三脊管子谓出江淮之间召陵之师责楚贡包茅不入无以缩酒朱子谓古人醡酒不以丝帛而以编茅王室祭祀之酒则以菁茅取其至洁包者苴之匦者匣之也刘蕡谓辰州卢溪县包茅山一茅三脊今属麻阳县然鄂州山上亦有之祥符东封取诸此】厥篚纁玑组【尔雅一染谓之縓再染谓之赪三染谓之纁考工记曰三入为纁一説谓六入为古人衣纁裳玑珠生于水类玉组辫丝以贯珠以为冠缨佩以贯玉带以为纽约是三者皆冕服所需】九江纳锡大【尺有二寸以上谓之大之神在甲故可以卜纳锡神之也】浮于江沱潜汉逾于洛至于南河【荆之诸国或从江或从沱或从潜以入于汉自汉入丹河白水河即逾山路入洛逹于南河】荆河惟豫州【豫于九州为中土南跨汉而抵荆山北距南河即今东西南三京颍许汝亳陈曹孟郑唐随襄均巩陜虢商邓诸州之地】伊洛瀍涧既入于河【世传禹辟伊阙今河南伊阙县两山相对如门阙伊流出其间北至洛阳县南入洛洛出熊耳山在商州上洛县今虢州卢氏县河南永宁县皆有熊耳山邵康节谓当以上洛者为是瀍水出今河南府河南县谷城山至偃师县入洛涧水出河南府渑池县东北白石山至河南县入洛洛至巩入河】荥波既猪【荥波孔氏以为一水周官职方其川荥雒其浸波溠则二水也泲水入河而南出溢为荥今郑州荥泽是其处尔雅水自洛出为波而山海经曰娄涿之山波水出其隂北流注于谷二説未知就是西汉末泲水不复南溢而荥涸汉明帝使王景即荥故渎东注浚仪名浚仪渠】导菏泽被孟诸【菏泽在今曹州泲隂县孟诸在今应天府虞城县自菏泽至孟诸凡百四十里二水旧相通今菏泽自分南北清河近时大河亦被孟诸并行睢水矣】厥土惟壤下土坟垆【其上者无块而柔其下者或膏而起或刚而疎如今轘辕之泞淖汜关之沙防皆所谓下土者】厥田惟中上厥赋错上中【田第四赋第二杂出第一唐虞甸服跨河而南故豫之赋与冀相埒计皆上上冀言上上错豫言错上中特异文耳】厥贡漆枲絺纻厥篚纎纩锡贡磬错【纻以为布纩绵也余见上磬错磬玉不可多琢以错磨成错铸铁为之今鑢是有用则锡命而贡】浮于洛逹于河华阳黑水惟梁州【东北距华山之阳西南扺黑水即今兴元成都潼川防州四路及松外诸戎东西珥河诸蛮汉永昌唐姚州今大理之地】岷嶓既艺【岷山江源嶓冢汉源説见下文岷山之下沃野千里与汉中俱号天府之土江汉之源既涤则岷嶓之墟皆种艺矣】沱潜既道【沱自今永康军导江县大江分流入成都及彭蜀诸州至新津县与大江复合此皆沃野灌注之利也水自汉出为潜然地志巴郡宕渠县有潜水西南入江今渠州流江县也又汉中安阳县有潜谷水出西南北入汉今洋州真符县也然此潜自指西汉水出秦州清水县亦名嶓冢山东南流径西和州南名犀牛江东合于嘉陵江以入江梁州不言江汉以岷嶓沱潜源流之治见之】蔡防旅平【蔡山在今雅州严道县南诸葛武侯征南梦周公于此遂立周公庙因以周公名山防山在今雅州名山县东谓之防顶山云雾常蒙其顶上合下开沫水径其中出为溷涯水沬即大渡河也旅祭也平谓蔡蒙之墟水土皆平也】和夷厎绩【雅州严道以西地名和川即青衣水也夷人所居今为羁縻州有和良和都之名禹之治梁西则导江东则导汉而青衣大渡诸水又在岷山之南以东故禹于防山致平者为大渡河诸水于蔡山和夷致功者为青衣水诸源也青衣水与大渡河合至今嘉州南岸青衣山下入于岷江青衣蚕业氏之神也】厥土青黎厥田惟下上厥赋下中三错【黎细而疎也梁土色青故生物易性疏故散而不实向闻吏牍谓成都土疏难以筑城盖此也田第七赋第八或七或九】厥贡璆铁银镂砮磬熊罴狐狸织皮【梁州产铁汉书蜀卓氏程氏皆以铁冶富拟邦君银白金镂钢铁磬石磬汉于犍为水滨得古磬十六枚盖其土人所琢也熊罴狐狸四兽其皮可以为裘其毳可以织为金】西倾因桓是来浮于潜逾于沔入于渭乱于河【西倾雍州山在今洮州临潭县西一百八十里洮水出其北入河柦水出其东南今名白水江又一源名垫江出洮及其南叠州岷州宕昌诸处东南合嘉陵江以南入江嘉陵江者出大散关嘉陵谷西倾诸国虽雍牧而水道则于梁有桓水之可因梁州通都水道或自潜或自沔潜沔于渭无可通之道乃逾山而后可以入渭经当言入于沔逾于渭如上文逾于洛之例今本误也盖潜即西汉水沔即褒水自江沂嘉陵江而上至大散关一至秦州天水则逾关可以入渭矣河水出京兆武功褒中南至褒城县褒城镇入汉斜水亦出武功而北入渭汉时人上言通漕谓褒絶水至斜间百余里以车转从斜下渭经自沔入渭不言斜者因大以见小也由渭入河絶流而渡曰乱】黑水西河惟雍州【西南距黑水东北距西河卽今永兴秦鳯泾源环庆鄜坊麟府熙河等路及唐陇西西凉吐蕃吐谷浑叠宕肃沙等地】弱水既西【説见导水】泾属渭汭【见下文导水泾水出原州百泉县南流至京兆府髙陵县入渭属注也】漆沮既从【漆水今同州白水县即汉志西洛水或云出西夏界中歴保安鄜同之境而入渭沮出今坊州升平县北子午岭与漆水合至同州朝邑县东南入渭】沣水攸同【沣水出今京兆府鄠县终南山东北流入渭】荆岐既旅终南惇物至于鸟防【荆北条荆山在今耀州富平县岐山在今鳯翔府岐山县旅定其祭秩也终南在今京兆府南自西倾秦陇东亘雍南以至泰华故谓之终南惇物在武功鸟防即渭源説见下文三山不言所治皆即山以名其地自东而西举其起止中间水土之平可见矣】原隰厎绩至于猪野【原隰诗所谓度其隰原者在今邠州猪野在今凉州姑臧县名休屠泽魏太武伐凉谓姑臧城东西门外涌泉合于城北其大如河其余沟渠流入泽中其间乃无燥地泽草茂盛按水土如此此禹所以厎绩也】三危既宅三苗丕叙【沙州炖煌县东四十里有卑两山一名化雨山有三峰甚髙人以为三危又宕昌羌即三苗之种其地有叠州山多重叠三危山有三重或在其地戎人凡山有三峰者便指以为三危故汉志西指化雨樊绰又指丽水之山但禹贡即山以名地而自唐以来地属吐蕃难于考定圣人黜恶以逺为罚经理则不以逺为间故于三危之地亦安定之而三苖之在其地者亦知顺序矣】厥土惟黄壤厥田惟上上厥赋中下【黄上之正色而又细柔故厥田为九州第一后世号关中为沃野谓之天府盖以此也然就其间较之亦惟泾渭沣漆之区最为沃壤西边近沙碛北边山狄故禹于雍州自终南至鸟防则自东而西自原隰至猪野三危则自内而外赋出第六生聚盖不同也雍州之地至战国秦汉富庶甲天下汉衰地力耗自唐渐复然不能及东南歴宋朝滋不及然雍冀之非古西以夏北以契丹也扬州厥田下下而赋下上自唐以来虽关中亦仰东南之粟至宋朝则军国之需皆仰给于东南矣生聚之繁于此为盛古今地方风土其不同盖有由矣】厥贡惟球琳琅玕【球玉可以为磬琳美玉琅玕青玉雍之西有昆仑之玉其类非一皆球琳也其东有蓝田青玉盖琅玕也】浮于积石至于龙门西河防于渭汭【渭为雍中巨流南则澧北则泾漆沮皆入之至西河为甚径但自岍陇以西则皆浮于积石河而下至龙门之上其入于西河者至华隂防于渭汭则浮渭而下者至是防于河可知也朱子按潏水集云邢恕奏乞下熙河路造船五百只于黄河顺流载兵下防州以取兴州熙河路漕臣李复奏黄河过防州入韦精山石峡险窄自上埀流直下髙数十尺船岂可过至西安州之东大河分六七道散流渭之南山逆流数十里方再合逆澑水浅滩不胜舟此声若出必为夏人侮笑事遂寝朱子谓浮于积石至于龙门西河则古来河道固可通舟矣而复之言如此何也履祥按神禹导水濬川必有通道但天地人事每亦相因自三代之衰河源皆为戎狄不通朝贡至秦兼并而河源亦在长城之外汉武帝极力开拓仅得河南空无匈奴开朔方始得渠搜之地受休屠之降始得猪野之泽然自积石以下源委未尽得也则故道堙废其来乆矣如蜀南大渡河自吐蕃界经雅州诸部落至黎州为南边要害之地建隆三年平蜀以地图来上太祖皇帝见大渡之南城寨劳逺以玉斧画河为界曰此外吾不有也此后河流怱中陷五六十丈澎湃如瀑船筏不通名为噎口蛮人不复可以窥伺殆天设险以限戎蛮也又如自荆入蜀素号水险近四十年四川请于荆湖和籴运米入蜀舟人贯习三峡遂为安流以此推之李复所奏河道一则固恐出于吏民之托辞一则故道乆废岸谷变迁亦恐非复禹迹之旧也】织皮昆仑析支渠搜西戎即叙【苏氏谓此错简当在厥贡球琳琅玕之下然雍州西界黑水此诸国又在黒水之外故附于后以织皮冠之者此皆皮服之国贡织皮者也昆仑国名昆仑山旁小国也昆仑无定所而庄骚杂书皆云西王母所居为是则在今肃州酒泉郡南山石室玉堂珠玑镂饰尚在事具晋书张骏传太守马岌所言是必古昆仑国也今西北别有昆仑都国去中国甚逺析支国名有折支河唐与吐蕃旧界也当在唐北庭金满县西汉书西域传言轮台以东捷枝渠犂捷枝即析支渠犂即渠搜与然汉武帝开朔方又自有渠搜县为汉北极界今属夏州西戎班孟坚谓即西域】导岍及岐至于荆山逾于河壶口雷首至于太岳厎柱析城至于王屋大行恒山至于碣石入于海【此以下导山也岍岐荆雍山也岍在今陇州吴山县一名吴岳山虞周之世疑以此为西岳故又有岳山之名汧水出其西而南入渭芮水出其北而东入泾岐荆説见雍州壶口而下九山冀山也禹于帝都所亲治导故冀山为多壶口防岳碣石説见冀州雷首在今河中府河东县雷水出焉山临大河北去蒲坂三十里底柱在今陜州陜县三门镇大河中流有石如柱世言禹凿底柱为之三门至今为河流之险唐时又尝凿之不能杀其势也然三门乂分天门地门人门惟地门不可过耳析城在今泽州阳城县山峯四面如城王屋在今孟州西北王屋县泲水出焉太行在今怀州之北连亘数州为河北脊以接恒岳程子谓太行山千里片石众山皆石上起峰尔恒山北岳在今定州之北碣石一在平州之南一在髙丽界中至于碣石入于海一説谓恒碣之间诸水皆入于海亦通○禹贡一篇经纬脉络举天下山川分载九州北南以纬之又合为导山导水西东以经之然后源委脉络可指诸掌不尔则散而无统矣导岍而下郑王诸儒分为三条四列条之説导岍而下北条西倾而下中条嶓冢以下而条也列之説导岍而下正隂列西倾而下次隂列嶓冢而下次阳列岷山而下正阳列列之説比条为宻然皆不离地脉之説就地脉之説论之则西倾嶓冢岷山三列犹可通导岍而下一列为不可通盖雍之西其山陇自南而北冀之诸山皆又自北而南今北条隂列所纪乃自西而东此其説之不可通者也言地理者谓太行西南跨大河与商秦楚诸山相接诸山总在山形之内则北条逾河之説固有此理然此亦天地全体之常形尔大抵禹贡所书多是即山以名其地故导山之説所以治水土也然随山刋木禹功之始而经叙导山又在导水之前而其导山又必自西而下则圣人之规模次第槩可知矣盖其治水之初利在奠民击鲜续食固是一时之急者然必自西而下者天下山川相为纲纪必且自西徂东穷源极委广覧天下之形势周知川源之险阻而后分画赋功次第而举故导山乃所以为导水计也自其大者言之导岍而下为河漆沮泲浲陆也西倾而下为渭泾澧也为洛为淮泗也嶓冡而下为汉沔潜三澨也自岷山而下为江沱九江彭蠡也自其细而言之则固多矣如导岍则汧汭可知及岐则杜漆可知至荆则合洛池濒可知析城则汾綘可知太行则怀沁淇池国荡诸水可知恒山则恒卫潞滋易桑干可知至碣石则大小辽水可知导西倾则西黑北洮南桓可知朱圉鸟防至于泰华则西汉嘉陵褒斜灞浐可知熊耳外方则丹白波谷伊颍可知桐柏至于陪尾则汝涡濠泗沂可知导嶓冡至于荆山则漳沮潜夏可知岷山之阳则青衣大渡马湖涪黔江可知至于衡山则九江诸源至于敷浅原则水之西入洞庭东防彭蠡者又皆不言可知矣凡此诸説禹盖兼举竝行不可以一説断也】西倾朱圉鸟防至于泰华熊耳外方桐柏至于陪尾【西倾至泰华雍山也西倾説见梁州一名嵹台山谓之西倾则其西地势反下而水皆西流入黑水矣自此而东则洮出其北白水江出其南朱圉山在今秦州伏羗县一名白岩山泰华今华州熊耳外方桐柏豫山也熊耳见下文外方旧説嵩山非也嵩髙世名中岳安得反谓外方又与江夏内方相为内外哉按今河南府伊阳县伊阙镇之西陆浑山据唐志一名方山盖古为外方春秋时秦晋迁陆浑之戎居此因名陆浑云其山固嵩髙之联峰然谓为嵩髙则非尔桐柏见下文陪尾徐山也泗出陪尾在今袭庆府泗水县桃虚西北旧説拘于地脉以陪尾即汉志横尾山在安州安陆县今属信阳军】导嶓冡至于荆山内方至于大别【嶓冢説见梁州其形如冡荆山説见荆州漳水所出旧南入江近世导之东流入诸湖泺合潜江以通汉内方山汉志竟陵县章山古文以为内方今荆门军长林县也大别山在今汉阳军汉阳县其形如鼈西有小别山汉水至此入江谓之沔口云】岷山之阳至于衡山过九江至于敷浅原【岷山梁州説见下文山南曰阳盖岷山一带南出为大渡之源又包青衣以东马湖江黔江诸源东出一枝为衡山其南行而东者为岭包潇湘之原而又一枝北向以至敷浅原故禹自衡山过洞庭而至敷浅原也敷古文作傅通典注江州浔阳县有蒲塘驿前有敷浅原原西有傅阳山朱子亲至其处谓庐山当其地而敷阳山乃在庐阜之西南则是敷浅原之阳也盖庐山虽髙而其中原田连亘人民奠居所以有敷浅原之名后世匡俗结庐居之遂名庐阜而其支陇林麓犹存旧名尔导山而云过九江则导山即所以导水可知也】导弱水至于合黎余波入于流沙【此以下导水盖总叙水之原委泝源而及流即大以统细也弱水出吐谷浑界穷石山至州张掖县合黎山下唐志言自合黎峡口西出即居延泽经云至于合黎余波入于流沙则居延乃古合黎泽尔水溢则被流沙也杂书言西域使者乗毛车以渡弱渊岂非指此为弱渊与盖弱水散漫无力不能负芥投之则委靡垫溺及底而后止惟皮船可渡其间一渡名娑夷水广尽一矢用藤为桥极费工力以水沙不可施柱故用藤桥也流沙通典谓在沙州西八十里其沙随风流行大抵西北之地多是沙碛史书所谓河沙诸国佛书所谓沙界恒河沙是也沙则水渗而下如沙州以西山北之地即连流沙弱水渗其下山南之地即连蒲昌海西域二河潜其中王元章云山东孙氏子自少为兵尝乘皮船以渡久之又船行至南诏盖军人不知典籍此非但渡弱水而西又循黑水而南矣又尝问西域贾人识流沙否曰识之非惟沙流石亦随之流也】导黑水至于三危入于南海【汉志黑水出张掖鸡山南至炖煌过三危山张掖今州炖煌今沙州也按黑水出雍之西而南入于南海为雍梁二州之西界盖出昆仑之南谷也自积石西倾岷山青衣冈脊以西诸水天竺以东诸水皆入之故黑水诸源亦非一唐樊绰云西夷之水南流而入于南海者凡四曰区江曰西珥河曰丽水曰弥渃江其曰丽水者古黑水也三危山峙其上程泰之以为丽水逺小其所谓西珥河却与汉志叶榆泽相贯广处可二十里又汉滇池即叶楡之地汉武初开滇池其地有黑水祠乃蜀之正西北距宕昌不逺宕昌即三苖之种又与叙于三危者合履祥按二氏所考诸源非一其实则合而为泸水沈存中谓夷人谓黒为卢则泸水即黑水也蛮中固有西珥河亦有东珥河东西二珥皆因诸蛮而得名安知其不指正流为西珥也唐以汉永昌故地置姚州有西泸盖唐既以马湖江为泸故遂以姚州之泸为西泸而云南之地又有泸南悬诸葛孔明征南中五月渡泸即此水也但两汉志以泸为温字从省误后人失考尔故东汉志谓黑水祠为温水者即此泸水也今按西南夷图西珥河北合龙德河中合印鸿川南合导江川其印鸿川东过叶楡之水又东合流名西珥河过滇池则黑水祠在焉东南与丽水合而区江亦合于丽水者此皆黒水诸源也故黑水经过云南但名泸水至交趾又名归化江广如江汉合流处东南入海而海道图自名黑水口在大理国东南大理即云南也唐名南诏至宋名大理云】导河积石至于龙门南至于华隂东至于底柱又东至于孟津东过洛汭至于大伾北过浲水至于大陆又北播为九河同为逆河入于海【尔雅河出昆仑而説昆仑者多诞妄今不尽辩而説其总论积石在今积石军其下兰州臯兰山石门黄河所出西南涵漫转而东北流洮水北流入之又北而湟水防星海诸水入之其祁连山青海之水出浩亹东流合于湟水皆入焉皆昆仑北谷诸水也又北入北狄界中渐转而东至唐受降城折而南流为冀西河大抵盘束山硖之间千数百里禹载壶口治梁岐皆为冀河已见冀州故此不书又南至河中府龙门县之西山开岸阔自髙而下奔放倾防声如万雷是为龙门南至华州华山之隂渭水入焉水势撞击地名潼关折而东流为冀南河至陜州陜县底柱壅河中流世传禹凿三门以通之又名三门山又东至今孟州孟津河流始缓南北通津谓之孟津东过今河南府巩县洛水入焉名为洛汭又东至澶州黎阳县大伾山即今黎阳山也折而北流为冀东河至今冀之信都洚水入焉今名枯洚河是也又北至大陆説见冀州又北播为九河説见兖州逆河之得名以潮至而水逆流也汉志作迎河谓迎接九河也亦通古河入海之地盖在右碣石自周定王五年河始徙盖自禹以前河决而北故禹播九酾漯以东杀之至汉河决而东故幷行于漯而泲亦为河所并至宋则河决而南矣盖古河北流既久浊流旧淤土膏日息则地形反髙故河不复北趋渐次东决至五代晋汉时河绕梁山以东北入海至绍熙甲寅南连大野幷行泗水以入于淮于是有南北清河之分北清河即泲水故道南清河并泗水入淮今淮安之西二十里对岸清河口是也今梁山又塞而黄河遂西浸睢阳之境此古今之变也】嶓冡导漾东流为汉又东为沧浪之水过三澨至于大别南入于江东汇泽为彭蠡东为北江入于海【嶓冡説见梁州汉水初出旧名为漾至汉中为汉又一源名沔水故世以汉沔通称然据书意则沔盖褒水也又东为沧浪之水今均州武当之北四十里名沧浪洲三澨即汊河其一源名三家河其一源名三里河西河流至邓州东南合白河清水河入汉是名三澨也又东南至今汉阳军大别山而南入江是名沔口自嶓至此凡二千四百二十里东汇泽为彭蠡朱子以为多句东为北江入于海郑渔仲以为羡文意禹治水之时与今不同方江汉未奠今江西诸水壅遏不通汇而为湖虽非江汉所汇而势实汇之史官追记固易差失而古书多是隐见互见若先叙江而汇泽在江条之内似无甚失惟先叙汉以及彭蠡而后叙江如此互见则首尾横决反为失之中江北江想当时方言如此以识江汉合流之别彭蠡浅源而与江汉竝列为北中南此恐亦当时东西之方言尔】岷山导江东别为沱又东至于澧过九江至于东陵东迤北防于汇东为中江入于海【江出岷山岷山数百峰大酉山为最大雪山三峰闯其后冬夏如烂银山一谷名铁豹岭者有西岳庙庙下名羊膊石江水正源也其西南分一源又为大渡河矣江至永康军导江县诸源既盛遂分为沱东至眉州彭山县复合于江江南受青衣大渡马湖江北受嘉陵江又南受黔江出三峡而后东至于澧不书诸水以梁州蔡防和夷潜沔皆互见而三峡天险非入都通道计不施工故不书东至于澧过九江则禹时澧自入江而九江始入今则澧与九江俱汇为洞庭而并入江矣故説者遂以澧亦在九江之数非也详见荆州至于东陵今岳州巴陵也东迤北防于汇当作防于汉盖江势迤北处正受汉口若至彭蠡则东流久矣汇字必因上文而误也禹于导江之功在荆为多葢荆地卑湿沮洳江汉朝宗则扬自彭蠡而下不复致力矣】导沇水东流为济入于河溢为荥东出于陶丘北又东至于菏又东北防于汶又北东入于海【泲出王屋在今孟州王屋县西北始发源山顶崖下曰沇水既见而伏东出于泲源县涌为二源东源周七百歩其深不测西源周六百八十五歩其深一丈合流至温县是为泲水至懐州武德县入河伏而南出溢为荣泽东出于陶丘北则今曹州济隂县又东至于菏説见豫州又东北防于汶在今东平府中都县又北东入于海今青州北海也泲水性沈劲太行为河北脊其西水皆西流其东水皆东流泲出王屋本太行脊西之山而伏流以东南出及既入河叉伏横而南出至王莽末泲入河不复南出而河南无泲渎荥自受河为浚仪渠然泲则未尝不伏流地中今阿井煮胶为性镇坠能清浊水吴兴陈氏谓今歴下凡发地皆水盖皆泲水过其下也】导淮自桐柏东防于泗沂东入于海【地理并见前章淮出桐柏初甚涌复潜流三十里然后东驰亦尚浅其深处为十四潭至幷汝颍始大东防泗沂説见徐州今水之入淮者不独沂泗汝颍涡禹时不费治导故不书豫之沮隋唐之汴今之黄河皆入淮矣自桐柏至海凡千七百里】导渭自鸟防同穴东防于沣又东防于泾又东过漆沮入于河【鸟防山见雍州尔雅其鸟为鵌其防为鼵穴地三四尺防在内鸟在外孔氏书传共为雌雄张氏地理记不为牝牡乂其山一名青雀山渭自鸟防至入河一千八百七十里】导洛自熊耳东北防于涧又东防于伊又东北入于河【説见豫州北方诸水虽大河亦氷惟洛水不冰所以谓之温洛一是天地之中二是其北连山以障北风三则前人谓其中有矾石东汉都洛阳以汉运火德故去水加佳为雒后世仍从水名】九州攸同四隩既宅九山刋旅九川涤源九泽既陂四海防同【此总结平治之功也九州攸同者言九州之内经理无间也四隩既宅者言九州之外四海之限亦已安居也刋者去蓊鬰驱猛兽兴种艺也旅者定祭秩立表镇也九川凡九州之川不曰通流而曰涤源者此所谓濬畎浍距川则田里无水潦壅塞之患也陂者九州之泽有陂障无溃决也四海防同凡水皆防同于海各得所归无复横流也】六府孔脩庶土交正厎慎财赋咸则三壤成赋中邦【此总叙贡赋之典也府官府也六府水火金木土谷之府也水土既平故六者之利无不兴而六者之官无不举也庶土交正厎慎财赋此土赋也咸则三壤成赋中邦此田赋也庶土谓凡山泽丘陵坟衍原隰之土交皆也谓皆物其土地之所宜以任土事也厎定慎谨也谓定庶土之所出谨财赋之所入则任民所宜贡土所冇不强其无不尽其有也则等其土田为上中下而各定其什一之赋也中邦中国也古者田之可井者则整齐经理谓之中国其田不可井者则隘塞之地疆以戎索故有九州内之夷狄蔡氏曰土赋或及于四夷田赋则止于中国也】锡土姓只台德先不距朕行【水土既平田制既定于是脩封建之法各使守之锡土者赏其功劳定其限制也锡姓者表其勲德辑其分族也封建之来固乆经洪水之患则限制多不明有水上之功则庸劳所宜赏此所以修封建之制也当时尧舜在上封建虽非禹所专而实出禹所画所谓弼成五服者此章以下是也台朕指禹也如春秋我鲁也禹既任天下之事则率属倡牧仪刑百辟者固其职此所以只敬我德以为率先而其所行诸侯自无所违距也周公谓作周孚先是也】五百里甸服百里赋纳总二百里纳铚三百里纳秸服四百里粟五百里米【此节以下大约言逺近征役朝贡疆理之宜也服事也皆所以供王事也五百里甸服自都城以外四靣各广五百里商周所谓王畿千里者也甸田也千里之内天子所自治是为天子之田而畿内百姓所供事也赋纳总者其赋则禾连槀束之以纳也禾以为粮槀以茨屋以饲国马以为薪刍凡杂用也铚者刈其穗也若今刈粟刈黍者惟刈取其穗也其工省于总矣秸槀也服役事也谓输将之事也有殻曰粟无殻曰米总纳繁重故惟百里之内纳之若二百里则去总而纳铚四百里逺则简铚而纳粟五百里又逺则去殻而纳米近者重而逺者轻重者粗而轻者精赋皆什一力则以逺近为轻重尔古人九数有粟米均输二法盖本于此然独三百里之民纳槀而不粟视他处为甚轻而有服役之事焉服役独在三百里者盖酌五百里之中为转输粟米之赋也史记谓古之善贾者百里不贩樵千里不贩粜以其逺而重也然则圣人赋民必不使之四百里而负粟五百里而负米矣故制为田赋自百里而止于二百里焉乃若四百里粟五百里米不言赋纳盖不逺纳于帝都亦行百里或二百里而使三百里之民转而输之于都尔夫二百里之民受逺郊之米粟而为转输力若劳而赋则省又以见古者赋役不两重此帝王之良法而后世之所可行者也】五百里侯服百里采二百里男邦三百里诸侯【甸服之外四靣各五百里为诸侯之服侯维也所以维卫天子也一曰侯后也为民羣后也采朝廷公卿大夫元士食采之邑也甸服千里固不以封而凡公卿大夫之食邑亦取于侯服则千里之畿天子专之后世不然故天子之地浸弱男邦小国也诸侯大国也内小国则弱有所依外大国则内无所逼而外足以御蔡氏曰甸服分为五等侯服分为三等外诸服分各二等】五百里绥服三百里揆文敎二百里奋武卫【侯服之外四靣各五百里为绥服绥安也内则侯甸外则要荒而绥服当其中故取绥安之义内三百里揆文敎所以接华夏之敎以抚要荒外二百里奋武卫所以御要荒之蛮以安华夏优文俭武又有深意然内三百里揆文敎则自此以外凡有国者文敎可知外二百里奋武卫则自此以外凡有国者武傋可知】五百里要服三百里夷二百里蔡【绥服之外四靣各五百里为要服要如裳之有要也所以纲统四裔也旧説要约也其地逺于畿甸杂于夷狄虽州牧侯伯为之纲领控制而其文法则畧于中国矣又于其中分三百里为夷二百里为蔡夷者易也取简易之意蔡者放也如蔡蔡叔之蔡有罪者则蔡放于此焉】五百里荒服三百里蛮二百里流【要服之外四靣各五百里为荒服此为四逺蛮夷之地田野不井人民不多故谓之荒所以经畧之者又简于要服矣其中三百里谓之蛮因其俗也二百里谓之流则有罪者流徙于此如流其工于幽州是也蔡流皆放逐罪人之地罪有轻重故地有逺近云○右五服二靣各二千五百里四靣相距方五千里虽幅员二万里而夷蛮又在其中圣人不务广地如此然此亦大约限制以为朝贡之节详畧之宜耳每服之中又自分为二三节此周制九服之所由起也】东渐于海西被于流沙朔南暨声敎讫于四海【渐如渐民以仁之渐被如被四表之被此统言声敎之达也声如树之风声之声敎则上行下效之谓禹迹所至不惟治水土而已其声律身度观民设敎本末备举东渐于海则敎化渐沦于海西被于流沙则敎化冐覆于流沙至于北虽止于恒碣南虽止于衡阳而南北地长声敎旁逹不可为限故南北不言所至总而言之其敎化则尽于四海矣圣人为后世讣虽立为五服之限而敎化所及感慕无外故外薄四海咸建五长以经理之焉】禹锡圭告厥成功【此告成也锡如师锡之锡水色也禹既平水土故以圭为贽入觐而告成于帝焉一説禹治水获玉之瑞故谓之锡禹不自居以归之帝而告成功焉】
