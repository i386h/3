<!-- { "loadSidebar": true } -->
　　总论【双湖胡氏曰天地肇判邃古遐邈厥详曷闻孔子定书断自唐虞他经则自周礼外惟易繋辞称古者包羲氏王天下包羲氏没神农氏作神农氏没黄帝尧舜氏作如斯而已家语记孔子答宰我问五帝徳答季康子问五帝及春秋内外传于黄帝尧舜间又有少昊颛顼帝喾焉大戴礼亦有五帝徳篇其帝世皆取自黄帝次颛顼高辛尧舜与宰我所问合司马氏史记纪五帝又与大戴礼宰我所问合意其本此二书也然皆缺而未备善乎胡氏之论曰皇者初冒天下者也帝王主宰天下者也自燧人而上即三皇之世也包羲神农黄帝尧舜是五君者有先天地开辟之仁后天地制作之义民到于今受其赐故孔子称之黄帝之后少昊颛顼高辛虽尝帝天下孔子所以越而遗之必称尧舜者以三君居位仅可持其世而已未尝有制作贻万世故也则五帝之名实定矣今愚本之易参之胡氏以定五帝之世亦庶几仲尼之意云耳】
　　太昊伏羲氏
　　【太昊之母居于华胥之渚履巨人迹意有所动虹且绕之因而始娠生帝于成纪以木徳继天而王故风姓有圣徳象日月之明故曰太昊】音释【居于华胥之渚居犹处也渚肿庾切小渊也华胥未详何谓按一统志西安府蓝田县西三十里有华胥氏陵乃上古国君或疑即此处按史记伏羲母曰华胥履大人迹于雷泽而生帝于成纪蛇身人首二説未知孰是生帝于成纪按一统志成纪地名伏羲所生于此汉置成纪县属天水郡晋以后皆因之至本朝省入秦州属巩昌府以木徳继天而王故风姓家语云古之王者易代改号取法五行更旺相生先起于木太昊首以木徳王天下索隐曰木徳春令故易称帝出乎震月令孟春其帝太昊是也王去声治也国语云风者天地之正气鼓动万物之谓又王者之声教也伏羲以木徳王天下故以风为姓也】
　　作都于陈音释【作都于陈作造也都犹总也天子居于天下总防之所故曰都也陈邑名按一统志古为伏羲所都周封舜后于此为陈国汉置陈县后魏置陈郡后周改陈州唐以后仍旧至本朝因之属开封府】
　　教民佃渔畜牧以充庖厨
　　【人生之始也与禽兽无异知有母而不知其父知有爱而不知其礼卧则呿呿起则吁吁饥则求食饱则弃余茹毛饮血而衣皮革太昊始作网罟以佃以渔以赡民用故曰伏羲氏养牺牲以充庖厨故又曰庖牺氏】音释【卧则呿呿起则吁吁呿丘居切卧声又开口也即庄子所谓口呿而不合也吁虚于切叹声也以佃以渔佃亭年切猎兽也渔语居切捕鱼也养牺牲以充庖厨陈殷曰牛羊豕曰牲牺色纯者也宰杀之所曰庖烹餁之所曰厨】
　　画八卦造书契
　　【太昊徳合上下天应以鸟兽文章地应以河图洛书于是仰观象于天俯观法于地中观万物之宜始画八卦卦有三爻因而重之为卦六十有四以通神明之徳作书契以代结绳之政书制有六一曰象形二曰假借三曰指亊四曰防意五曰转注六曰谐声使天下义理必归文字天下文字必归六书】音释【河图洛书孔安国曰河图者伏羲氏王天下龙马出河遂则其文以画八卦洛书者禹治水神负文而列于背有数至九禹遂因而第之以成九类春秋纬乃云河以通干出天苞洛之流坤吐地符河龙图发洛书感河图有九篇洛书有六篇始画八卦八卦谓乾坤离坎震巽艮兑也作书契以代结绳之政书契谓刻木画字也代更替也结绳之政注见前篇书制有六一曰象形二曰假借三曰指亊四曰防意五曰转注六曰谐声郑氏曰书画字也一曰象形谓日月形体而为之也二曰防意谓武信之类人言为信止戈为武防合人意也三曰转注谓考老之类建类一首文意相受左右相注故为转注也四曰处事谓上下之类人在一上为上人在一下为下各有其处事得其宜故曰处事也五曰假借谓令长之类一字两用也六曰谐声谓形声一也如江河之类皆以水为形以工可为声也】
　　作甲厯
　　【起于甲寅支干相配为十二辰六甲而天道周矣歳以是纪而年不乱月以是纪而时不易昼夜以是纪而人知度东西南北以是纪而方不惑】
　　制嫁娶
　　【上古男女无别太昊始制嫁娶以俪皮为礼正姓氏通媒妁以重人伦之本而民始不渎】音释【制嫁娶以俪皮为礼释名以女从夫曰嫁取女为妻曰娶俪偶数也上古未有布帛衣鸟兽皮故以为之礼后世纳币本于此也正姓氏通媒妁陈殷曰姓者统其祖考之所自出氏者别其子孙之所自分説文媒谋也谋合二姓也周礼注媒之为言谋也谋合异类使成亲也説文妁酌也斟酌二姓以合配偶也】
　　以龙纪官
　　【太昊因龙马负图出于河之瑞始名官而以龙纪号曰龙师命朱襄为飞龙氏造书契昊英为潜龙氏造甲厯大庭为居龙氏治屋庐浑沌为降龙氏驱民害隂康为土龙氏治田里栗陆为水龙氏繁滋草木疏导泉源又命五官春官为青龙氏又曰苍龙夏官为赤龙氏秋官为白龙氏冬官为黒龙氏中官为黄龙氏于是共工为上相柏皇为下相朱襄昊英常居左右栗陆居北赫胥居南昆连居西葛天居东隂康居下分理宇内而政化大洽】音释【因龙马负图出于河之瑞孔安国云龙马者天地之精其为形也马身而龙鳞故谓之龙马高八尺五寸类骆有翼蹈水不没圣人在位负图出于孟河之中焉】
　　造琴瑟
　　【太昊作荒乐歌扶徕咏罔罟以镇天下之人命曰立基斵桐为琴绳丝为弦弦二十有七命之曰离徽以通神明之贶以合天人之和絙桑为三十六弦之瑟以修身理性反其天眞而乐音自是兴焉】音释【造琴瑟琴瑟俱乐器世本曰伏羲氏削桐为琴靣圆法天底平象地龙池八寸通八风凤池四寸象四时五象五行长七尺二寸以脩身理性反天眞也达灵成性象物昭功也广韵曰瑟琴类庖羲所作长七尺二寸广一尺八寸本五十弦后折而用其半】
　　在位百十五年崩
　　【葬于陈传十五氏】音释【崩礼记天子死曰崩王者尊居民上其死如从天坠地故曰崩葬于陈按一统志伏羲氏陵在陈州城北三里至本朝祀典有祭】
　　女娲氏
　　【与太昊同母生而神灵佐太昊正婚姻以重万民之判是为神媒太昊没共工氏作乱振滔洪水以祸天下女娲氏与共工氏较卒灭共工氏而诛之以治天下都于中皇之山是为女皇命臣随作笙簧以通殊风娥陵制都良筦以一天下之音用五十弦之瑟于泽丘以郊天侑神听之极悲乃破为二十五弦以抑其情而乐乃和治百三十载而没】音释【作笙簧以通殊风笙乐器笙中金叶曰簧严氏曰笙以匏为之十三管列匏中而施簧管中吹笙则鼓动其簧以发声也殊异也别也于泽丘以郊天侑神泽丘谓泽中之方丘也羣书考索曰古者祀天于南郊而地上之圆丘者南郊之丘也丘圆而高所以象天此所谓为高必因丘陵也祭地于北郊而泽中之方丘者北郊之丘也丘方而下所以象地此所谓为下必因川泽也泰坛南郊之坛也以之燔柴泰折北郊之折也以之瘗埋言泰坛则自然之丘言泰折则人为之坛也祭礼必于自然之丘所以致敬燔瘗必于人为之坛所以尽宗庙之礼侑配食也】
　　柏皇氏
　　【其治世也为而不有应而不永居于皇人之山】
　　中央氏
　　【亦曰中皇氏】
　　大庭氏
　　【其膺録也三辰增辉五凤异色都于曲阜故鲁有大庭氏之库亦曰朱顔氏】
　　栗陆氏
　　【其为政也敖愎自用民始擕叛其臣东里子谏而被杀天下益贰栗陆遂亡】
　　骊连氏
　　【亦曰昆连氏】
　　浑沌氏
　　【亦曰混敦氏】
　　赫胥氏
　　【其为治也尊民而重事方是之时人居不知所为行不知所之鼓腹而游含哺而嬉昼动夕息渴饮饥食莫知作善而作恶也】
　　尊卢氏
　　【其立政也官天地府万物革天下之故而世用宁治居嵹台之阳】
　　昊英氏
　　【其居位也人民少而草木鸟兽繁盖衣薪之代也又曰子英氏】
　　有巢氏
　　【昔在上古人多禽兽之难圣人教之巢居人获安焉及其久也木处而顚有圣人教之编槿而庐缉藋而扉塓涂茨翳以违其祸以其革有巢之化故亦号有巢氏是曰古皇盖屋庐之始也】音释【编槿而庐槿居忍切木名庐陵如切舎也缉藋而扉藋杜吊切草名扉芳防切户扉也塓涂茨翳塓莫歴切湿泥也涂同都切抹之也茨疾资切茅茨也翳于计切障之也】
　　朱襄氏
　　【其时恒风振荡果木不实朱襄命士达作五之瑟以来隂气定羣生而天下治又曰子襄氏】
　　葛天氏
　　【其治世也不言而信不化而行荡荡乎无能名之俗以熈熈其作乐也三人操牛尾投足以歌八阕一曰载民二曰鸟三曰遂草木四曰奋五谷五曰谨天常六曰达帝功七曰依地徳八曰总万物之极是谓广乐】
　　隂康氏
　　【其时水渎不疏隂凝而易閟人鬰于内腠理殢着而多重膇隂康思所以利其关节乃制舞焉治于华原】音释【隂凝而易閟凝急陵切结也聚也閟兵媚切闭也幽也腠理殢着而多重膇腠千侯切肤理也殢徒计徒结二切隐蔽貌膇未详音义治于华原按一统志华原邑名秦为内史地汉置华原县元省入耀州本朝因之属西安府】
　　无怀氏
　　【其抚世也以道存生以徳安形其民甘食而乐居怀土而重生形有动作心无好恶鸡犬之音相闻民至老死不相往来命之曰无怀氏之民】
　　考证【世传伏羲之后凡十五氏为天子而后神农氏作况太昊命官而十五氏多预焉则是皆佐伏羲为治之臣也岂当时各君一方以理民如后世诸侯之国邪○按此亦以本易系辞包羲氏没神农氏作而言耳】
　　共工氏
　　【太昊之没共工氏曰康回者髦身朱髪任智自神俶乱天常窃保冀方自谓水徳乃以水纪官师虞于湛乐淫泆其身欲壅防百川隳高堙卑以害天下皇天弗福庶民弗助女娲氏戮之共工氏遂亡】音释【俶乱天常俶尺竹切始也天常即五常也隳高堙卑隳呼回切毁也本作堕堙伊眞切塞也】
　　总论【定守陈氏曰易曰古者包羲氏之王天下也河出图洛出书则而书之始作八卦以通神明之徳以类万物之情因而重之为六十有四又幽賛于神明而生蓍参天两地而倚数观变于隂阳而立卦教民决嫌疑定犹豫使不迷于吉凶悔吝之涂盖非特为万世文字之祖实开物成务之学也造化之秘泄于此圣道之统亦始于此矣】
　　史论【静轩周氏曰八卦既画书契始成罢结绳之政明吉凶之理由是政事益明吉凶已判此固圣人忧天下之大经大法也然而夫妇有别纲常有叙而教化可明胡文定公曰夫妇人伦之本风化之原治国之首务也上古之时男女无别夫妇茍合渎礼乱伦伏羲有见于此乃制嫁娶之仪以俪皮为礼正其姓氏通其媒妁淫奔之事氷消茍合之风瓦解天下之为男女者始知非父母之命媒妁之言则终身不能求通而鑚穴相窥逾墙相从之事少沮矣虽然礼始于谨夫妇为宫室辨内外自三代之时未免有鹑奔之失故诗三百篇存而弗削欲以警乎后世也奈之何礼义乖违亷耻道防近代以来淫风荐盛有夫未亡而与人私通夫已亡而改容再嫁求其断臂剔目以示信者百无一二呜呼世有古今心无古今上古此人心也中古此人心也近世亦此人心也古今人心安有异乎所以然者私欲之心胜天理之心亡得乎此则失乎彼耳人心至明岂可不知从一而终之道哉】
