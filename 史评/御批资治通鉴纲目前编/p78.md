<!-- { "loadSidebar": true } -->
　　左氏曰我周之东迁晋郑焉依【大纪谓郑武公收其父散兵东迎平王于申】○史记年表曰平王元年东徙雒邑○本纪曰平王立东迁于雒邑辟戎宼平王之时周室衰防诸侯强并弱齐楚秦晋始大政由方伯○秦纪曰周辟犬戎难东徙雒邑襄公以兵送周平王平王封襄公爲诸侯赐之岐以西之地曰戎无道侵夺我岐丰之地秦能攻逐即有其地与誓封爵之襄公于是始国与诸侯通使聘享之礼○经世曰平王锡晋文秦襄命秦分岐西晋分河内○书文侯之命篇曰王若曰父义和丕显文武克慎明德昭升于上敷闻在下惟时上帝集厥命于文王【德指行而言明指知而言一説谨德指行而言明德指知而言吕氏曰文武之精蕴平王何足以知之其言乃若知本原者葢生长保之间老师宿儒之传尚无差也平王徒举其语而不能察尔降是则异端并作言帝王者始支矣蔡氏曰同姓故称父文侯名仇义和其字不名尊之也愚按晋侯初名仇师服以爲异今曰义和或其后改之也父犹尚父之谓葢尊之也】亦惟先正克左右昭事厥辟越小大谋猷罔不率从肆先祖懐在位【先正指文武之臣小大谋猷犹云文武之道大者小者肆遂懐安也言文武以大德受命亦惟先正之臣又能左右之昭事之凡小大谟烈皆遵守而不失遂使成康以下先王得安厥位】呜呼闵予小子嗣造天丕愆殄资泽于下民侵戎我国家纯即我御事罔或耆夀俊在厥服予则罔克曰惟祖惟父其伊恤朕躬呜呼有绩予一人永绥在位【造作愆谴殄絶纯大伊谁也平王自言嗣位之初自造天之大谴言父死国败由已致之惟资泽竭于下民故犬戎得以侵伐我国家之大此戎祸之由也适我执事之人无有耆夀俊杰之在职者而予又无克乱之才惟曰诸侯之在我祖父列者其谁恤我乎呜呼使有能致绩于予一人者则可以安吾位矣章内两呜呼大乱之余不觉叹伤之意也】父义和汝克昭乃显祖汝肇刑文武用防绍乃辟追孝于前文人汝多修扞我于艰若汝予嘉【乃祖唐叔也肇始刑法也谓文侯能昭光唐叔之功文武之道已坠而自文侯始能刑法之用防合诸侯立已以绍周之綂使追孝于前文人汝多能修补扞卫我于艰危之交若汝文侯予所深嘉葢平王望诸侯而不至故深有感于文侯也当时秦郑卫皆来救而此独归于晋曰用防绍乃辟必文侯首倡大义防合之也】王曰父义和其归视尔师宁尔邦用赉尔秬鬯一卣彤弓一彤矢百卢弓一卢矢百马四匹父往哉柔逺能迩惠康小民无荒宁简恤尔都用成尔显德【秬黑黍鬯香草用黑黍爲酒酿以香草卣中尊诸侯受锡命当告于祖庙故锡之弓矢乘马皆所以赏之简谓阅士恤谓爱民】○大纪曰赐以河内附庸晋于是始大○苏氏曰予读文侯篇知东周之不复兴也宗周倾覆祸败极矣平王宜若卫文公越句践然今其书乃施施焉与平康之世无异春秋传曰厉王之祸诸侯释位以间王政宣王有志而后效官读文侯之命知平王之无志也○吕氏曰风气之推移治道之开塞必于其防而观之此篇作于东迁之初由此而上则爲成康爲文武由此而下则爲春秋爲战国乃消长升降之交防也故法语旧典尚有一二未泯而陵迟倾堕之意亦已见于辞命之间矣平王东迁之初大雠未报王畧未复正君臣坐薪尝胆之时奔亡之余仅得茍安乃君臣释然自以爲足曰父义和其归视尔师宁尔邦兵已罢矣曰用赉尔秬鬯一卣彤卢弓一矢百马四匹功已报矣曰父往哉柔逺能迩惠康小民无荒宁教之以平世之政军旅不复讲矣曰简恤尔都用成尔显徳勉之以本邦之治王室无复事矣呜呼周之君臣如此周其终于东乎
　　【履祥按东迁之君臣皆非有中兴之才志平王颓堕前儒固论之矣当是时定难立君惟秦晋郑卫四国耳秦襄公与西戎世爲不共戴天之雠其势亦不两立其与戎力战固亦爲已不独爲王室也平王以岐丰之地予之使之自取当时犬戎盘据岐丰之郊平王不得不以许秦秦亦不得不取之然西戎方炽父子力战二十一年而始得之固不暇东畧矣观其胪于郊祀则无王之心固可见也周室都洛则晋居河北表里山河是爲屏辅文侯固忠贤然其前有殇叔之难其后有曲沃之封晋之始替实自是始平王所望于文侯者亦固不以兴复期之则其委任可知矣平王申出郑武公娶于申武公当桓公败亡之时收合余众已不能全又散爲南郑而武公以婚姻之故迎王于申立之东取虢郐以爲已国此其志愿已足矣独卫武公之贤足以有爲然观平王戌申之志则其依郑之心可推也想其柄任在于郑武所以终平王之世郑伯父子世于其职卫武虽贤其柄任未必在是况周自中叶以后其公卿之士大率可以守常而短于制变当是时厉幽再世失民而犬戎之祸又炽类非诸公所能独办自四国之外又未有至者或谓平王当时何不奉辞伐罪以讨不至之国则王威可以振是不然当时周室之大患在犬戎而不在诸侯而召戎之大罪又在申侯而不在诸侯也制戎固不暇矣平王懐申侯全已之功又依郑武申好之国舍申不伐则何以伐其余诸侯而令之哉东迁君臣事势如此此所以不复中兴也】
　　秦祠上帝于西畤【畤者峙土爲髙也】
　　史记曰秦用駵驹黄牛羝羊各三祠上帝西畤【年表曰立西畤祠白帝】○太史公曰余读至犬戎败幽王周东徙洛邑秦襄公始封爲诸侯作西畤用事上帝僭端见矣礼曰天子祭天地诸侯祭其域内名山大川今秦杂戎翟之俗先暴戾后仁义位在藩臣而胪于郊祀君子惧焉
　　二年鲁孝公薨子弗湟嗣【是爲惠公】
　　四年燕顷侯薨子嗣【是爲哀侯】
　　五年秦襄公伐戎至岐薨子嗣【是爲文公○太宗时秦襄公冡壊得铜鼎状方而四足铬曰天王迁洛岐酆锡公秦之幽宫鼎藏于中】
　　宋戴公薨子司空嗣【是爲武公】
　　诗序曰自防子至于戴公其间礼乐废壊有正考甫者得商颂十二篇于周之大师以那爲首
　　六年燕哀侯薨子郑侯嗣
　　七年楚若敖卒子熊坎嗣【是爲霄敖】
　　九年蔡僖侯薨子兴嗣【是爲共侯】
　　秦东徙汧渭之防
　　史记曰秦襄公十二年伐戎至岐卒生文公文公元年居西垂宫三年文公以兵七百人东猎四年至汧渭之防曰昔周邑我先秦嬴于此后卒获爲诸侯乃卜居之占曰吉即营邑之
　　十有一年蔡共侯薨子嗣【是爲戴侯】
　　曹惠伯薨子石甫嗣其弟武弑之而自立【是爲穆公】十有三年卫武公薨子扬嗣【是爲庄公】
　　楚左史倚相曰昔卫武公年数九十有五矣犹箴儆于国曰自卿以下至于师长士茍在朝者无谓我老耄而舍我必恭恪于朝朝夕以交戒我闻一二之言必诵志而纳之以训道我在舆有旅贲之规位宁有官师之典倚几有诵训之諌居寝有暬御之箴临事有瞽史之道宴居有师工之诵史不失书曚不失诵以训御之于是乎作懿戒以自儆也及其没也谓之叡圣武公【懿即今大雅抑诗也韦昭曰懿读爲抑侯包曰卫武公行年九十有五犹使人日诵是诗而不离于侧董氏曰序説爲刺厉王者误矣】
　　楚霄敖卒子熊眴嗣【是爲蚡冒】
　　十有四年曹穆公薨子终生嗣【是爲桓公】
　　十有五年秦作鄜畤
　　史记曰秦文公梦黄蛇自天下属地其口止于鄜衍文公问史敦敦曰此上帝之徴君其祠之于是作鄜畤用三牲郊祭白帝焉
　　十有六年陈平公薨子圉嗣【是爲文公】
　　十有八年秦初有史以纪事
　　秦纪曰秦文公十三年初有史以纪事民多化者○陈氏曰秦自秦仲至文公而后始有史僻逺晩兴者也至于史法亦不尽循周制晋竹书曲沃庄伯十一年十一月则用夏正爲岁首【本注云庄伯之十一年十一月隐公之元年正月也见左传后序】而秦谱至宣公初志闰月又改厯矣
　　二十有一年秦伯大败戎师收岐西之地自岐以东归于王
　　本纪曰秦文公十六年以兵伐戎戎败走于是文公收周余民有之地至岐岐以东献之周
　　蔡戴侯薨子者父嗣【是爲宣侯】
　　二十有三年宋武公薨子力嗣【是爲宣公】
　　二十有五年晋文侯薨子伯嗣【是爲昭侯】
　　秦初有三族之罪
　　二十有六年晋侯封其叔父成师于曲沃
　　左氏曰晋始乱故封桓叔于曲沃靖侯之孙栾宾傅之师服曰吾闻国家之立也本大而末小是以能固故天子建国诸侯立家卿置侧室【注众子也得立此官】大夫冇贰宗士有子弟今晋甸侯也而建国本既弱矣其能乆乎诗扬之水篇曰扬之水白石凿凿素衣朱襮从子于沃既见君子云何不乐扬之水白石皓皓素衣朱绣从子于鹄既见君子云何其忧扬之水白石粼粼我闻有命不敢以告人【集传曰晋昭侯封桓叔于曲沃其后沃盛强而晋防弱国人将叛而归之】○椒聊篇曰椒聊之实蕃衍盈升彼其之子硕大无朋椒聊且逺条且椒聊之实蕃衍盈匊彼其之子硕大且笃椒聊且逺条且【陈与可曰椒指晋昭也彼其之子指曲沃也聊微畧之语也谓椒之微小其蕃衍不过盈升而已而彼其之子则硕大无朋椒之聊小乎其能逺条乎以比晋昭之微弱而曲沃之硕大如此晋其能久逺乎序义失之】
　　陈文公薨子鲍嗣【是爲桓公】
　　二十有七年郑武公薨子寤生嗣【是爲庄公】
　　二十有八年郑伯封其弟于京
　　左氏曰初郑武公娶于申曰武姜生庄公及共叔庄公寤生惊姜氏故名寤生恶之爱欲立之亟请于武公弗许及庄公即位爲之请制公曰制岩邑也虢叔死焉佗邑唯命请京使居之谓之京城大叔祭仲曰都城过百雉国之害也先王之制大都不过参国之一中五之一小九之一今京不度非制也君将不堪公曰姜氏欲之焉辟害对曰姜氏何厌之有不如早爲之所无使滋蔓蔓难图也蔓草犹不可除况君之宠弟乎公曰多行不义必自毙子姑待之【庄公初意本美然不能处之祭仲只论利害不明义理庄公因此乃有养成其恶之意】
　　三十年卫公子州吁阻兵
　　左氏曰卫庄公娶于齐曰庄姜美而无子卫人所爲赋硕人也戴嬀生桓公庄姜以爲己子公子州吁嬖人之子也有宠而好兵公弗禁庄姜恶之石碏谏曰臣闻爱子教之以义方弗纳于邪骄奢淫泆所自邪也四者之来宠禄过也【爲父者本非欲纳其子于邪爲宠过而骄此子之所由邪也】将立州吁乃定之矣若犹未也阶之爲祸夫宠而不骄骄而能降降而不憾憾而能眕者鲜矣【眕重也】且夫贱妨贵少陵长逺间亲新间旧小加大淫破义所谓六逆也君义臣行父慈子孝兄爱弟敬所谓六顺也去顺效逆所以速祸也君人者将祸是务去而速之母乃不可乎弗听其子厚与州吁游禁之不可桓公立乃老
　　楚蚡冐卒弟熊通弑太子而自立【是爲武王】
　　世家曰蚡冐十七年卒弟熊通弑蚡冐子而代立是爲楚武王【其僭王在春秋之世语见世家】
　　三十有二年晋大臣潘父弑其君昭侯纳曲沃成师不克国人立昭侯之子平【是爲孝侯】潘父伏诛
　　世家曰昭侯元年成师封曲沃号爲桓叔是时年五十八矣好德晋国之众皆附焉君子曰晋之乱其在曲沃矣末大于本而得民心不乱何待至是晋大臣潘父弑其君昭侯而迎曲沃桓叔桓叔欲入晋晋人发兵攻之桓叔败还归曲沃晋人共立昭侯子平爲君是爲孝侯诛潘父【子平经世大纪皆作弟世家稽古录作子爲是】
　　三十有六年卫庄公薨子完嗣【是爲桓公】
　　三十有八年卫州吁出奔
　　世家曰桓公二年弟州吁骄奢桓公绌之州吁出奔
