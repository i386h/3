<!-- { "loadSidebar": true } -->
　　发明【春秋庄九年书公及齐大夫盟于蔇君子讥公之释父怨亲仇讐成二年书公防楚公子婴齐于蜀君子讥其中国诸侯降班失列下与夷狄大夫防也然而春秋所最重者父母之讐所最谨者统系之辨高宗惑贼桧之邪谋恃和盟之陋防忘亲释怨尊居单名义甚悖盖汉亦曽和单于不过赐之以玉帛妻之以公主唐亦尝和突厥不过遗之以嵗币加之以可汗五代石敬塘借兵契丹称臣奉贡此非一统之主君子犹且讥之宋自真宗订盟耶律南兄北弟仅克比肩高宗受命中兴天下共主言地则多于敬瑭言名则正于晋氏而乃君父于金茍焉无耻胡铨尝曰以祖宗之天下为金人之天下以祖宗之位为金国藩臣之位陛下一屈膝则祖宗庙社之灵辱于异姓祖宗数百年之赤子委之敌国且称藩奉贡云者非其有而得之如刘豫张邦昌之徒则志得意满举天下而臣之甘心焉高宗所居者祖宗之位所守者祖宗之业祖宗土地不能恢复父母讐耻不能报偿易怨而为恩忘哀而作喜贬国为邑自卑尊人虽至愚者弗克忍为高宗乐而行之是诚何心哉观之誓表尤可惭郝是盖天地晦防日月薄蚀足为上而首为下其屈辱亦已甚矣将何顔面以处臣民之上将何诰以谒祖宗坟陵则虽帝有江南奚足贵耶纲目直书于册不再贬而其失自见】广义【呜呼用奸臣杀良将甘心降敌而忘父兄母妻之大讐者此高宗之素志也君子奚独罪桧哉纲目大书奉表称臣于金者所以遗其万年之臭也人以南渡为中兴谬矣】
　　遣使割唐邓商秦之地以畀金
　　【京西割唐邓二州陜西割啇秦之半止存上津豊阳天水三县及陇西成纪余地弃和尚方山二原以大防关为界于是宋仅有两浙两淮江东西湖南北西蜀福建广东西十五路而京西南路止有襄阳一府陜西路止有阶成和鳯四州凡有府州军监一百八十五县七百三金旣画界建五京置十四总管府凡十九路其间防府九节镇三十六守御郡二十二刺史郡七十三军十有六县六百三十二○初邵隆在商州十年披荆榛瓦砾以为治招徕流防屡败金人终不肯离商而去值和议成割商与金隆尝怏怏徙知金州尝以兵出敌境秦桧恨之徙知叙州桧隂使人酖之】
　　发明【宋人求和于金者必有所利而为之焉奉表称臣极甘屈辱而金人未闻有一毫利宋反为割地以附益之且唐邓商秦宋之故土高宗即位十五年未能复侵疆之咫尺而乃弃其四州割以陷敌则是敌不忘一族而得四州之地也是时宋之境内仅有十五路而金之境内乃有十九路由此观之三分天下金有其二宋得其一耳自是以后偷安一隅粉饰太平讳言兵事宋之所谓中兴之业者止于如此而已矣岂不深可哀哉天下未一讐耻未雪而先为自画之计高宗诚五覇之罪人也纲目特书于防所以恶其释父怨亲仇讐之意云】
　　秦桧杀故少保枢密副使武昌公岳飞
　　【已暮而飞狱不成一日桧手书小纸付狱即报飞死矣年三十九云与张宪皆弃市于鹏等从坐者六人籍飞家资徙之岭南于是薛仁辅李若朴何彦猷皆被黜布衣刘允升上书讼飞寃下大理狱死凡傅成其狱者皆进秩洪皓在金以蜡书奏金人所畏服者惟飞至以父呼之及闻其死诸将酌酒相贺飞事亲孝家无姬侍吴玠素服飞愿与交欢饰名姝遗之飞曰主上宵旰岂大将安乐时耶却不受玠益敬服帝欲为飞营第飞辞曰金兵未退何以家为或谓天下何时太平飞曰文臣不爱钱武臣不惜死天下太平矣卒有取民麻一缕以束刍者立斩以狥卒夜宿民间门愿纳无敢入者军号冻死不折屋饿死不掳掠卒有疾飞躬为调药诸将逺戍飞遣妻问劳其家死事者哭之而育其孤或以子婚其女凡有颁犒均给军吏秋毫不私善以少击众尝以八百人破群盗王善等五十万众于南薰门以八千人破曹成十万众于桂岭其战乌珠于颍昌则以背嵬八百于朱仙镇则以五百皆破其众十余万凡有所举尽召诸统制与谋谋定而后战故有胜无败猝遇敌不动故敌为之语曰撼山易撼岳家军难张俊尝问用兵之术飞曰仁信智勇阙一不可飞好贤礼士览经史雅歌投壶恂恂如书生每辞官必曰将士効力飞何功之有然忠愤激烈议论持正不少挫于人卒以此得祸焉史臣曰西汉而下若韩彭绛灌之为将代不乏人求其文武全器仁智并施如岳飞者一代岂多见哉而卒死于秦桧之手盖飞与桧势不两立使飞得志则金讐可复宋耻可雪桧得志则飞有死而已昔檀道济曰自壊汝万里长城高宗忍自弃其中原故忍杀飞呜呼寃哉】
　　发明【甚矣小人之心残忍而酷暴也欲执国命则志在欺主欲行私意则志在妨贤盖不欺主则权势有不可专不妨贤则私意有不可遂赵高欲专权则矫诏以杀扶蘓秦桧欲和金则矫诏以杀岳飞皆异世而同符者也然旣称臣于金又割地以畀金所求必遂无愿不从宜乎金之报聘也何待次年始有册帝归丧之事耶则知割地称臣犹未足以快敌旣杀岳飞金人相庆始遣报使南北弭兵则贼桧之与金为一可见矣呜呼贼桧奸邪固不足责高宗忘讐事敌挈全国以付秦桧任其所为弗与之较欲称臣则从其称臣欲割地则聼其割地欲杀岳飞则顺其杀飞黄帝尧舜垂衣裳而天下治岂若是之无为乎杀者杀无罪也书杀而不去其官所以明其无罪耳考之前史皆以杀飞为文纲目归狱于桧变文直书秦桧杀故少保枢密副使武昌公岳飞具官书爵桧岂得而擅杀之乎原情定罪立法谨严然后是非正曲直分贼桧之欺君僣窃之罪不容掩矣凡若此类防君子莫能修之】
　　广义【此何以书秦桧杀书秦桧杀者所以着贼桧专杀无君之心也然则于岳飞书故少保枢密副使武昌公者何书此者所以复其衔以申万古之寃也】
　　【壬戌】十二年【金皇统二年】春二月进封建国公瑗为普安郡王【封崇国公璩为恩平郡王】
　　诏诸州脩学宫○何铸还自金
　　【初萧毅至临安帝曰朕有天下而养不及亲徽宗无及矣今立信誓明言归我大后朕不耻和不然朕不惮用兵及何铸曹勋徃帝召至内殿谕之曰朕北望庭闱无泪可挥卿见金主当曰慈亲之在上国一老人耳在本国则所系甚重以至诚説之庶彼有感铸至金首以太后为请金主曰先朝业已如此岂可輙改曹勋再三恳请金主乃许之遂遣铸还许归徽宗及郑后邢后之丧与帝母韦氏】
　　三月放齐安王士防于建州
　　【秦桧恶其救岳飞也】
　　四川宣抚副使胡世将卒以郑刚中代之
　　【刚中节制诸将极严每入谒必先庭揖然后就坐吴璘陞少师语主阍吏乞讲钓敌之礼刚中曰少师虽尊犹都统制尔倘变常礼是废军容璘皇恐聴命】
　　夏四月金使人以衮冕来册帝
　　【金遣左宣徽使刘筈以衮冕圭册册帝为大宋皇帝】
　　发明【宋于金则书奉表称臣金于宋则书以衮冕来册帝中国仅同藩位足上首下至是极矣贬中国之鸿名受他人之封号悲夫纲目书此盖亦有不得已焉者可哀也哉】
　　广义【分注云册帝为大宋皇帝噫金人向尝册刘豫为大齐皇帝今其册命与豫同者刘豫高宗也胡铨之言验矣】
　　五月初置场于盱眙
　　【其后又置于光州枣阳安豊军金亦置埸于寿邓州鳯翔府】
　　六月安置王庶于道州○何铸罢
　　【秦桧以铸不傅防岳飞之狱怨之讽万俟卨论其过欲窜诸岭表帝不许遂出知徽州后复责授秘书少监徽州居住】
　　八月以万俟卨参知政事○金人归徽宗皇帝显肃皇后郑氏及懿节皇后邢氏之丧
　　【丧至帝易缌服奉安龙徳别宫】
　　发明【春秋之法凡书归者请而得之也来归者心服而归之也高宗备受屈辱而父母不得生还徒以哀丐于金仅归昔者灵輌抑不知父母旅魂抱恨泉壤亦已乆矣诗云永言孝思孝思维则使高宗茍能明此则必汗颜恚愤而思必报其讐岂肯茍且而已哉则是高宗惟冀和议速成而不知大讐必报也纲目书此乃深贬之】
　　皇太后韦氏至自金
　　【后有知虑初闻金人许还三梓宫后恐其反覆呼役者毕集然后起攅宫时方暑金人惮行后虑有他变乃阳称疾须秋凉进发已而称贷于金使得黄金三千两以犒其众由是途中无虞帝至临平奉迎见后喜极而泣后至临安入居慈寕宫】
　　九月以孟忠厚为枢密使
　　【充攅宫总防使】
　　大赦加秦桧太师封魏国公
　　【以和好成也】
　　发明【加不宜加也书曰任官惟贤才左右惟其人臣为上为徳为下为民其难其慎惟和惟一古先哲王之用贤必防小人必任君子而秦桧总权罔上辱国姤贤安可以国公加之乎噫高宗以和议甫成肆赦加爵殊不知所失亦已多矣安有明哲之君忍耻臣仇甘于自欺而尚可以论人道哉直书于册深讥之也】
　　遣使如金
　　【沈昭逺贺生辰杨愿贺正旦贺礼俱用金茶器千两银酒器万两锦绮千匹金循契丹例不欲两接使人故并遣使嵗如之】
　　冬十月攅徽宗皇帝显肃皇后于永固陵以懿节皇后附
　　【寻改陵曰永裕在防稽】
　　以程克俊签书枢密院事○进封秦桧为秦魏两国公辞不拜
　　【以太后曰銮推恩也桧以封两国与蔡京同故辞】
　　发明【凡前代专权之臣纲目书其自为相国自加九锡复辞不受者所以见其矫伪欺世之罪至于贼桧之事则书进封秦桧为秦魏两国公而能辞不拜者何哉桧以封两国与蔡京同所以辞之故纲目因而书以辞不拜耳然而桧不受而直书不拜则直暴怒峻却之而已此书法所以异于前代也呜呼乱臣贼子至于专权无君极矣孰知于专权无君之中又有已甚焉者其视晋宋齐梁为愈下矣世变至此可叹也哉】
　　十一月张俊免
　　【初俊赞秦桧成和议约尽罢诸将独以兵权归俊及和议定诸将罢而俊无去意桧讽台臣江邈论之遂罢为镇洮崇信等军节度使充醴泉观使进封清河群王奉朝请】
　　刘光世卒
　　【光世在诸将中最先进律身不严驭军无法不肯为国任事尝入对言愿竭力以报国他日史官书臣功第一帝曰卿不可徒为空言当见之行事建炎初结内侍康履以自固又早解兵柄与时浮沉不为秦桧所忌故能窃荣以终其身方之韩岳不逮逺矣】
　　徽猷阁待制致仕尹焞卒
　　【焞质直宏毅实体力行程頥尝以鲁许之且曰我死而不失其正者尹氏子也】
　　发明【纲目于刘光世尹焞之卒一削其官一具其官则二人之贤否书法之予夺可见矣君子宜细观之】
　　诏秘书少监秦熺修日歴
　　【秦桧无子取妻兄王焕孽子熺养之南省擢为第一桧以为嫌进士陈诚之防专主和议乃以为首熺次之歴官秘书少监桧自知不为士论所与乃以熺领国史自桧再相凡诏书章疏稍及桧者率更易焚弃因以太后北还为己功自领其事使著作郎王杨英周执羔上之】
　　广义【分注云秦桧自知不为士论所与乃以其子领国史而掩其恶桧能掩于当时其能掩于后世也秦熺掩之而他史则不为之掩也纲目据其实而书之者甚桧之恶也】
　　孟忠厚罢
　　【忠厚始以外戚贵显然能避权势不以私干朝廷秦桧忠厚之僚壻也未尝亲附世以此重之至是山陵毕桧讽台谏引故事外戚不豫政罢之】
　　十二月陜西大旱
　　【初陜西连嵗不雨至是泾渭防浐皆竭民无以食多饿死者】
