<!-- { "loadSidebar": true } -->
　　发明【正月书有天书见是月书得天书半载之间而天书两见者何耶夫天者理而已矣至公无我景徳以前此天也此君也祥符以后亦此天也亦此君也景徳以前何待真宗之甚倨祥符以后何待真宗之甚恭乎其妄矫诬不言可验宋人至无谓者莫甚于加尊号之事然前史犹载其所上之号曰崇文广武仪天尊道寳应章感圣明仁孝皇帝至纲目止书羣臣上帝尊号而不着其词者正以淫名无实故特削之耳自后加尊号者皆仿此】
　　广义【呜呼上有好者下必有甚焉者矣今真宗之好祥瑞而献瑞之徒何其多也如其果出于天则天乃狥君之欲者耳谓之天可乎若真宗者其欺天罔人之尤者也】
　　作玉清昭应宫
　　【奉天书也知制诰王曾都虞候张旻皆上疏谏不听】
　　冬十月帝封泰山禅社首大赦
　　【帝发京师以玉辂载天书先道凡十七日至泰山王钦若等献芝草三万八千余夲斋戒三日登山道经险峻降辇歩进卤簿仪卫列于山下享昊天上帝于圜台陈天书于左以太祖太宗配命羣臣享五方帝及诸神于山下封祀坛帝饮福酒摄中书令王旦跪称曰天赐皇帝太乙神笔周而复始永绥兆人三献】
　　【毕封金玉匮王旦奉玉匮置于石防摄太尉冯拯奉金匮以降将作监领徒封防帝登圜台阅视讫还御幄宰相率从官称贺明旦禅祭皇地祗于社首山如封祀仪礼毕御夀昌殿受羣臣朝贺大赦天下文武并进秩令开封府及所过州军考送举人赐天下酺三日改干封县为奉符县大宴穆清殿又宴泰山父老于殿门】
　　发明【上书正月大赦此书冬十月大赦一年之内两颁赦宥则其玩法原奸莫此为甚焉纲目自汉元以后凡赦之无事义者皆不书而此屡书之者所以着其纵侈无度忘忧肆赦云尔】广义【大抵封禅之昉于嬴政之狂妄初非唐虞三代之盛事也何真宗决欲行之而不顾邪其意惟欲欺诳契丹是以不顾礼义而为之耳孔子曰吾谁欺欺天乎真宗天且欺矣况人乎哉且当是时朝廷与契丹通好使轺往来不絶于道未闻契丹以封禅而遣使来贺是亦契丹之不可欺也书之于册贻笑千古】
　　十一月帝过曲阜谒孔子加諡圣文宣王
　　【帝幸曲阜县谒孔子庙酌献再拜近臣分奠七十二弟子遂幸孔林加諡孔子曰圣文宣王祭以太牢】
　　【赐钱三十万帛三百匹又追諡齐太公望为昭烈武成王周文公旦为文宪王太公立庙青州周公立庙曲阜寻复追封孔子庙配享从祀者顔回为兖国公闵损曾参及汉儒左丘明以下为郡公侯伯】发明【真宗自正月以来书得天书二书议封禅一书作玉清昭应宫一书封泰山一纷纷制作无一尽善独此过曲阜谒孔子之事颇协舆情而帝胷中之泾渭亦明矣盖由其天理萌动之机自有不可得而汩没者也圣人遗范取重于万世岂不于斯可见哉纲目特掲而书之所以不没其善耳】
　　广义【真宗祀孔子太公追封从祀诸贤者非其夲心也盖以天书封禅而连及之耳不然何于十月封禅而十一月遂行此礼乎噫圣贤因封禅而得享斯礼者是亦道之不幸也】
　　还宫
　　【帝还群臣争颂功徳惟进士孙籍献书言封禅帝王之盛事愿陛下谨于盈成不可遂自满假知制诰周起亦上言天下之势常患恬于安逸而忽于兢畏愿毋以告成为恃帝皆纳之】
　　【己酉】二年春二月以方士王中正为左武卫将军
　　【先是汀州人王防言于南康遇道人姓赵氏授以丹术及小镮神剑盖司命真君也是为圣祖宦者刘承珪以闻赐防名中正得对龙圗阁既东封加圣祖号为司命天尊授中正以官恩遇甚厚】
　　发明【汉以方士栾大为五利将军纲目讥之盖以方士为左武卫将军则非其义矣凡群臣封为将军皆不书而此特书之者所以着其失也事有不待贬黜据事直书而恶自见者此类是也】广义【自古邪不可以干正真宗于小人无稽之言闻即信之则其中之黯黮盖可知矣书曰无】
　　【稽之言弗听真宗何足以知之】
　　三月朔日食○夏四月升州大火陜西旱蝗
　　发明【书曰惟上帝不常作善降之百祥作不善降之百殃尔惟徳防小万邦惟庆尔惟不徳冈大坠厥宗真宗东封西祀粉饰太平而日食大火旱蝗继书于策呜呼日食君道之亏大火旱蝗民灾之甚灾异迭见而反谓之太平抑不知宋世所谓灾异者果何事耶宋之君臣逸豫如是尚可与论治道哉噫天变之告戒审矣纲目之垂法严矣】
　　○三司使丁谓上封禅祥瑞圗
　　【丁谓上封禅祥瑞图示百官于朝堂自封禅之后士大夫争奏符瑞献賛颂崔立独言水发徐兖旱连江淮无为烈风金陵大火是天所以戒骄矜也而中外多上云雾草木之瑞此何足为治道言哉不省】发明【君子可欺以其方难防以非其道是时水发徐兖旱连江淮无为烈风金陵大火灾异之多莫此为甚真宗所目击者苟少有人心则于焉而变矣丁谓乃上祥瑞之圗帝复不省甘于自欺亦可谓寄生之君耳虽然丁谓前书上会计录此书上祥瑞圗盖会计之上犹可恕焉祥瑞之上其恶甚矣诛谓之心其与秦赵髙指鹿为马隋髙徳孺指野鸟为鸾以欺其主者何异哉比而观之其恶自见】
　　五月代州地震○冬十二月契丹隆绪母萧氏死【萧氏有机谋善驭大臣得其死力每入防亲被甲督战及通好亦出其谋然性残忍多杀戮与韩徳让通专擅国政赐徳让性耶律改名隆运拜大承相封晋王萧氏死未几徳让亦死契丹赐地陪葬陵旁】
　　罢制举诸科
　　【上封事者言两汉贤良多因灾变以询访阙政今国家受瑞建封不当复设遂诏罢制举】
　　发明【制举诸科祖宗求贤之善政宜遵而不宜罢也顷因谀臣之言诏革先朝之制此何义耶两汉贤良固多因灾变以询访阙政抑不知真宗之世灾变方殷阙政不少曷为罢之当时舜询于刍荛禹拜昌言亦因惧灾变访阙政而若是乎此谬妄之言乌足深信分注备于下意有在矣故纲目特书曰罢以明其不宜罢也】
　　【庚戌】三年春二月交州将李公蕴杀其主黎至忠遣使入贡诏封公蕴为交阯郡王
　　【至忠苛虐国人不附大校李公蕴为至忠亲任乃逐至忠出城而杀之其二弟明提明昶争立公蕴又杀之自称留后遣使奉贡帝曰黎桓不义而得之公蕴又效尤焉甚可恶也然蛮俗何足责哉其用桓故事授以官爵赐之器币】
　　发明【交州自丁氏窃据以来不数十年凡易三姓其祸惨矣黎桓以臣而篡位于丁璿公蕴亦以臣而簒位于至忠然黎氏自淳化四年受封迄今父子相继十有八年而国亡岂非天理之昭报乎然何以不书弑而书杀盖至忠杀兄而袭位则足以杀其躯而已矣虽然乱臣贼子不可不讨故又书杀其主以正其罪于乎当时天下一统非春秋之世礼乐征伐自天子出却乃纵其乱贼不能讨伐而反封之以爵殊不知三纲沦而九法斁矣赏罚何从而正哉纲目备书于册所以交罪之尔】
　　赎吕端第赐其家
　　【端诸子多不同处旧第已质于人帝闻之出内库钱赎还之令其聚居端长子蕃言负人息钱甚多帝别赐内库金帛俾偿之蕃弟荀与西京差遣仍令内侍省置簿为掌僦课给其家诏枢宻院察其妄费王旦曰陛下推恩旧臣始终委曲至矣】
　　发明【吕端辅佐太宗有致治太平之功不幸子孙贫寠质其故庐真宗虽能悯子孙之贫赎而赐之然所以录用其后而赈恤之者殊未之闻也他时既不可质惟有毁之而已故纲日止书赎第之事而他无可书盖亦重为之惜也其与唐赎魏徴第同意】
　　夏五月契丹伐回鹘破肃州俘其民而去
　　【先是契丹将萧托云伐回鹘入甘州降其王伊啰勒至是托云复破肃州尽俘其民修土隗口故城以实之】
　　髙丽康肇弑其主诵立诵兄询而相之
　　【契丹主隆绪谓羣臣曰康肇弑君诵而立询因而相之大逆也宜发兵问其罪群臣皆曰可萧廸里曰国家连嵗征讨士卒抗敝况陛下在谅隂年谷不登创痍未复岛夷小国城垒完固胜不为武万一失利恐贻后悔不如遣一介之使彼问其故彼若伏罪则已不然俟服除嵗丰举兵未晚不聼】发明【弑者下杀上之名直书弑其主诵正名定罪也立诵兄询何欤与闻乎故也安有贼不讨而亟于自立岂得末减其罪哉纲目严君臣之分立上下之防如此故曰防君子莫能修之】
　　秋旱蝗○九月内侍江守恩有罪诛
　　【守恩擅取民田麦穗杖杀军士狱成抵法太常博士俞献卿抗章论救坐贬帝甞谓辅臣曰前代内臣恃恩恣横蠧政害物朕深以为戒故于班秩赐予不使过分有罪未甞矜贷王旦等曰前代事迹昭然足为】
　　【鉴陛下言及此社稷之福也】
　　发明【恃恩恣横蠧政害物此内侍之故态也真宗干刚独断不惑羣议其亦明而有守者乎易曰荷校灭耳凶言小人恶极而不可解罪大而不可赦云尔守恩擅取民田杖杀军士狱成抵法固】
　　【其宜也故纲日特书有罪诛所以深絶之权其轻重而书见君子之心得好恶之正矣】
　　冬十一月契丹伐髙丽执康肇诛之王询奔平州【契丹主隆绪伐髙丽先遣髙正韩杞问询询奉表乞罢师不许十一月契丹军渡鸭绿江康肇帅众御之战败退保铜州契丹进击肇分兵为三营肇居其中契丹耶律达鲁击破之擒肇及副将李立追亡数十里铜霍贵宁等州降契丹萧巴雅尔等攻开京询弃城走平州契丹遂焚开京宫室府库民庐俱尽契丹兵还诸降城复归髙丽】
　　发明【声罪致讨曰伐正其典型曰诛契丹兴师曷为予之春秋之法乱臣贼子人人得而诛之康肇弑君大恶也王询自立大逆也君不君臣不臣三纲絶矣髙丽不能讨悖逆之臣天子不能行吊伐之典乱臣贼子何以惩究契丹兴有名之师讨叛乱之贼故书伐书诛以予之予在契丹则罪在中国矣纲目急于讨贼之意其严矣哉】
　　广义【契丹虽盛终非仁义之师焚掠殆尽果何谓哉宜乎降城之复叛也国之兴师可以鉴矣】
　　十二月夏州饥
　　【西夏管内饥赵徳明表求粟百万朝议不知所出或言徳明方纳欵而敢渝誓请降诏责之王旦曰第诏徳明云已敇有司具粟百万于京师其遣众来取徳明得诏惭曰朝廷有人】
　　发明【凡外灾告则书夏州乃李氏所据然曷为不书夏饥而书夏州饥不成之为列国也夏州】
　　【李氏根夲之地今既饥焉则其业亦殆矣哉纲目特书于册所以着其穷迫之意云】
　　【辛亥】四年春二月帝祭后土于汾隂大赦
