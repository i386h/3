<!-- { "loadSidebar": true } -->
　　【厚帅大军次于湟命高永年将左军别将张诚将右军自将中军约宗噶尔川置阵临宗水倚北山希斯罗斯张黄屋建大斾乘高指呼望中军旗鼔争赴之厚麾游骑登山攻其北亲帅强弩迎射羌退走右军济水击之大风沙翳目不得视遂大败斩首四千三百余级俘三千余人罗斯以一骑驰去其母兹公主与诸酋开城门以降厚计罗斯必且走青唐将夜追之童贯以为不能及遂止师下青唐知罗斯留一宿去贯始悔之厚将大军趋廓州羌酋喇实钧凌结以众降遂入廓州诏加京司空封爵而超拜厚武胜军节度观察留后史臣曰吐蕃之裔守防西塞为不侵之臣固甞宣力王家奋击夏虏而王安石主王韶章惇主王赡蔡京主王厚三用师其国嘉勒氏子孙无罪而就覆亡功虽讫成边患不息及金人得秦陇乃能求其后而续其血食不较胜于宋哉】
　　广义【奸臣固宠荣身未始不以侥幸边功为事殊不知功虽成而国用随困譬犹刲股充饥饥虽充而身亦陨其为身谋也愚矣哉】
　　置京西北路交子所
　　【蔡京请置京西北路专切管干通行交子所仿川峡路立伪造法通情转用并隣人不告者皆罪之私造交子纸者罪以徒配已而令诸路更用钱引凖新様印制四川如旧法惟闽浙湖广不行钱引赵挺之以为闽乃京乡里故得免焉】
　　六月圗熙宁元丰功臣于显谟阁
　　广义【抑观功臣图形于阁有自来矣在两汉则有宣帝之麒麟明帝之云台在李唐则有太宗之凌烟呜呼功臣得预于是者岂偶然哉非攻城畧地则谋猷赞画是皆有不世之功无前之绩故人君思念不忘所以圗之于既徃而勉之于方来也今也徽宗作此显谟一阁而图画熙宁元丰功臣者意安在邪岂不曰熙丰间有功之臣莫加于王安石吕惠卿章惇蔡确之辈彼司马二苏欧阳韩富周程张载之徒无足多者以是有功之臣而绘之于阁正欲使我后嗣子孙皆得恪守成宪国日以富兵日以强而传之万世不替矣噫徽宗用心若此宜乎嫓美汉唐之君而辉耀今古夫何汉唐之君生荣死哀而有宗制之称徽宗委身沙漠而有昏徳之号盖汉唐之所图者兴王之业徽宗之所图者亡国之事此成败之所以不同也】
　　○以王安石配享孔子
　　【辟雍初成诏荆国公王安石孟轲以来一人而已其以配享孔子位次孟轲吏部尚书何执中请开学殿使都人纵观】
　　发明【呜呼时丁否运正学不明上有隂柔之主下有隂柔之臣正如大易系词丰之上六曰丰其屋蔀其家闚其戸其无人三歳不觌凶曰以隂柔居丰极处动终明极而反暗者也故为丰大其屋而反以自蔽之象无人不觌亦言障蔽之深其凶甚矣安石以天变不足畏祖宗不足法人言不足惜愚诳人主又以春秋为防烂不列于学官其欺天罔人莫此为甚擢发不足以数其罪也岂非圣门之讐隙乎虽以之配享魑魅犹为不宜况我夫子在天之灵安肯与邪僻小人防于一堂之上而享此非礼之祭哉纲目书以王安石配享孔子乃所以深贬之耳】
　　广义【呜呼吾夫子徳侔天地道贯古今纳汚藏疾无所不容自古帝王莫不由之而兴背之而亡所谓顺天者昌逆天者亡是也特以有徳无位故得专二百四十二年春秋之权观夫春秋一经断自圣心起自特笔如化工之妙随物付形随事立义此其志也彼左氏浮夸公谷想像纷纷先儒之説皆未能造其蕴奥其大要则周子所谓春秋正王道明大法为后世王者而修也信乎为世之要典经世之大法有天下者不可不崇信此经也夫何以荆公执抝之偏处己以妾妇之道要君及乎当国则违众圣经贡举不以取士庠序不以设官经筵不以进讲其叛此经而讐于吾夫子也甚矣噫岂惟是哉吾夫子迅雷风烈必变安石则曰天变不足畏吾夫子以武王周公善继善述安石则曰祖宗不足法吾夫子以圣言为可畏安石则曰人言不足惜凡若此者安徃而不悖吾夫子之道哉今徽宗以安石配享孔子则于孔子固无所玷而于王氏亦无所荣而徽宗则徒遗万年之臭也此又读史者之所当知】
　　置书画算学
　　【书学习篆草三体明説文字説尔雅博雅方言説文则令书篆字着音训余书皆设问答以所解义观其能通书意与否画学以不放前人而物之情态形色俱若自然笔韵简高为工算学以九章周髀及假设疑数为算问仍并歴算三式天文书为本科其生皆占经以试其取士法畧如太学上舍三等推恩以通仕登仕将仕郎为次】
　　广义【盖闻人君之学以修身为本以齐治为末本末具举则为君之能事毕矣未闻以书画算学为急务也使是学为致治之本则唐虞三代不世出之君当先为之矣又何待于宋之徽宗乎特书于册所以讥徽宗用意之失也】
　　重定党人刻石朝堂
　　【诏重定元祐元符党人及上书邪等者合为一籍通三百九人刻石于朝堂余并出籍自今毋得复弹奏户部尚书刘拯言汉唐失政皆自朋党始今日指前日之人为党焉知后日不以今日为党乎大抵人之过恶自有公论何必悉拘于籍而禁锢之哉蔡京大不怿风台臣劾之出知蕲州】
　　发明【重定者不宜定也恶已甚也宋之所谓党人者皆一时之君子既非有蠧政害民之事又非有挟私报怨之愆何以谓之党人而疾之之深耶盖君子有朋而无党小人有党而无朋然反以君子为党者非公平正大之事也良由小人之心欲防君子而难其名必目之为党人则济济多士皆罗网中而小人之私意方遂耳殊不知正人天地之纪伐天地之纪则国未有不败亡者徽宗茍能知此悔过自新可也夫何沈溺于豫弗克稍悟惜哉客死五国夫乃非天报乎一书再书深讥之也】
　　广义【小人之害君子直欲其声销影沈没世无闻然后已然而诸贤流芳百世蔡京遗臭万年者其皆出于此乎呜呼君子小人义利之间学者不可不辨之早而决之力也】
　　秋七月复行方田法○八月许将罢
　　【将居政府十年不能有所建明中丞朱谔收将旧谢章表析文句以为谤且谓将在元祐则尽更元丰之所守居绍圣则隂匿元祐之所为遂罢知河南府谔蔡京之党也】
　　邦潘叠三州蕃落来降
　　【秦鳯招纳司言阶州生蕃纳土得邦潘叠三州计二千五百里大小首领一百二十人诏本路经畧胡宗回加枢宻直学士渭州郭景修为西上閤门使然所奏皆诞妄】
　　九月以赵挺之吴居厚为门下中书侍郎张康国邓洵武为尚书左右丞
　　【绍圣中蔡京治役法荐康国为属及京当国定党籍议绍述康国皆预宻谋故京引援之甚力自福建转运判官不三嵗入翰林为承防遂拜左丞】
　　以胡师文为户部侍郎
　　【初东南六路粮斛自江浙起纲至于淮甸以及真楚泗为仓七以聚蓄军储复自楚泗置汴纲般运上京以江淮发运使董之故常有六百万石以供京师而诸仓常有数年之积州郡告歉则折上价谓之额斛计本州嵗额以仓储代输京师谓之代发复于丰熟以中价收籴谷贱则官籴不至伤农饥歉则令民纳钱民以为便本钱嵗增兵食有余其法良善及蔡京当国始求羡财以供侈费于是以其姻家胡师文为发运使以籴本数百万缗充贡入为户部侍郎自是继者效无时冇进献而本钱竭矣本竭则不能增籴储积空而输般之法瓌矣】
　　广义【安石变法以羡财而民以贫蔡京变法以羡财而国以困奸臣误国如出一律为人君者盍亦致谨于大学理财云】
　　罢科举法
　　【时虽设辟雍太学以待士之升贡者然州县犹以科举贡士蔡京以为言遂诏天下取士悉由学校升贡其州郡发解凡试礼部法并罢而每嵗试上舍生则差知举如礼部法云】
　　冬十二月复封孔子后为衍圣公
　　广义【徽宗复封孔子之后为衍圣公者何也无非尊敬之也盖其意以为尊敬圣人不若使圣人之后绵长与天地相为悠乆不亦善乎噫徽宗尊敬圣人可谓至矣独不思尊敬圣人者止欲行其道也苟不能行其道则与不尊不敬者等耳恶在其为尊敬哉厥后身亡金人者非不尊敬也不行其道故也】
　　○是岁大蝗
　　发明【曰大蝗言其甚也不举其地为天下记灾也人谋不感召天变徽宗以灾为玩粉饰太平岂不惜哉盖畏天灾重民命见王者之心矣忽天灾而不惧轻民命而不图国之亡无日矣何足与论治道乎纲目所以谨而书之也】
　　○安惇卒
　　广义【安惇以小人致位通显故于其卒而不衔之也不衘贬之也】
　　○以陶节夫经制陜西河东五路
　　【初蔡京任节夫帅鄜延节夫诞妄特甚毎进筑一城寨即奏云此西人要害必争之地未一年自常调迁至枢宻直学士然未尝遣一骑一卒出塞盖与敌战则有胜负独进筑则无虞又皆远灵武数百里之地敌所不争故皆得就功论赏而京力主之奏使经制五路】
　　【乙酉】四年春正月蔡卞罢
　　【卞居心倾邪一意妇翁王安石所行为至当以兄京晚达而位在上致已不得相故二府政事时有不合至是京请以童贯为制置使卞言不宜用宦者必误边计京于帝前诋卞卞求去遂出知河南府】
　　以童贯为熙河兰湟秦鳯路经畧安抚制置使
　　发明【童贯前既命监洮西军今又以为熙河兰湟秦鳯路经畧安抚制置使则是边将大柄皆一宦者专之也直笔书之宋室为无人矣岂不甚可媿哉】
　　广义【考之汴宋中叶之患莫甚于西边曩有韩范二公所以西忧为之少弭然其才识少有不及二公者固不足以当此又况刑余腐身菽麦不分者乎昔晋文公得原问守于勃鞮尚贻识者之笑今徽宗用童贯为诸路安抚使则又甚于晋文之问勃鞮也宜乎见鄙于君子以为千古之嗤】
　　○二月以张康国知枢密院事刘逵同知院事何执中为尚书左丞○闰月铸夹锡铁钱
　　【自太祖以来闽蜀陜西多用铁钱每十文当铜钱一文至是河东转运判官洪中孚言辽夏以铁钱为兵器若杂以铅锡则脆而不可用请改铸之乃诏置陜西河东河北京西十八监铸当二夹铁钱】广义【钱之通于民者便民之用也以铜为之者欲其坚久也杂以铅銕者脆而不可用也徽宗此举为辽夏设也非便中国之民也纲目书此所以着其意边功也】
　　三月以赵挺之为尚书石仆射兼中书侍郎○黎峒王江蛮内附
　　【时蔡京开边知桂州王祖道欲乘时邀利乃诱王江酋杨晟免等使纳土夸言向慕者百二十峒五千九百家十余万口】
　　广义【徽宗一好开边其臣王祖道即能投其所好以邀功然则为人上者乌可不谨其所好哉】
　　复银州○窜知庆州曽孝序于岭南
　　【初孝序察访湖北过阙蔡京畏孝序见帝言舒亶事密遣客以美官啖之孝序不从又与京论讲议司事曰天下之财贵于通流取民膏血以聚京师恐非太平法京衔之遂出知庆州至是京行结籴俵籴之法尽括民财充数孝序上疏曰民力殚矣一有逃移谁与守邦京益怒遣御史宋圣宠劾其私事追逮其家人鍜链无所得但言约日出师防误军期除名窜岭表】
　　发明【贾山曰天子之尊立辅弼之臣者恐骄也赏直谏之士者恐不得闻其过也学问至于刍荛者求善无餍也商人庶人诽谤已而改之从善无不听也曽孝序以言事切直见忤蔡京遂遭窜逐则是当时黜陟之权尽归蔡京徽宗不过拱手而已岂不深可惜哉然而善言沮抑谀言日闻天下其不至于乱者防希矣故书窜孝序而以无罪例书其义可见】
　　夏人寇泾阳遂诱吐蕃围宣威城执知鄯州髙永年杀之诏贬王厚为郢州防御使
