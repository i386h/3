<!-- { "loadSidebar": true } -->
　　广义【呜呼自东汉以来奉佛养僧者未有如元人之盛然而无补于国家者是佛之不灵而僧之无法也明矣世有溺而不知返者哀哉】
　　夏四月以齐诺史弼并为平章政亊○帝如上都○六月术者赵子玉谋作乱伏诛
　　【卫王阿穆尔克贬髙丽子玉言于王府司马曹图卜台日阿穆尔克名应图防因潜谋备兵器航海徃髙丽取阿穆尔克至大都竢时而发至利泽县事觉诏诛子玉等七人】
　　发明【子玉倡为鬼説愚诱卫王其谋既露自取亡灭然则防纬术数之学果何益哉故既以作乱书之至此则正其伏诛之罪也然而以妖术惑众者可以鉴矣】
　　秋八月帝还大都○九月以伊拉齐为平章政事○冬十一月增江南茶税
　　【初世祖时置茶都转运司于江州总江南及两淮茶税寻改江西其税自二万四千锭以渐增至一十九万二千八百锭至是又因江西茶副帕哈哩鼎言立灭引增课之法勅以二十五万锭为额复增至二十八万九千余锭郡县所轮竭山谷之产不能充其半余皆凿空取之民间歳以为常时转运司得以専制有司凡五品以下官皆朲决州县莫敢谁何江南佥事邓文原请罢其同俾郡县领之不报】发明【书增不宜増也王者为国与民同利而不私其所有故文王之治岐关市讥而不征泽梁无禁世祖初置茶司以征其税今复増而益之则郡县所输竭山谷之产不能充其半余皆凿空取之民之贻害亦甚矣故书増税以深贬之】
　　【己未】六年春二月朔日食○夏四月帝如上都○以特们徳尔为太子太师
　　【特们徳尔家居未逾年复夤縁起为太子太师中外闻之莫不惊骇时御史中丞赵世延论其不法数十事并内外台劾其不可辅导东宫者又四十余人然以太后之故皆不听】
　　发明【蓬生麻中不扶自直白沙在泥不染而黒此先正之格言也昜曰防以养正圣功也特们徳尔奸邪小人夤縁进取以之为太子太师则几何而不为太子之累乎是时赵世延论其不法帝皆不聼呜呼仁宗号称明睿而反溺爱小人为之羽翼他日养成乱阶伊谁之过欤故特书以志其基祸之本】
　　扬州火
　　【燬官民庐舍二万三千三百余区】
　　六月山东淮南诸路大水○秋八月帝还大都○冬十二月诏太子参决朝政
　　【帝尝顾侍臣曰卿等以朕居帝位为安邪朕惟祖宗创业艰难恒惧不能守成使百姓乐得其所朕念虑在兹卿等固不知也至是复语左右曰前代皆有太上皇之号今太子且长可居大位朕欲为太上皇与若等游观西山以终天年羣臣皆称善右司郎中伊噜特穆尔曰臣闻昔所谓太上皇若唐宗宋徽宗皆当祸乱不得已而为之愿陛下正大位保无疆之业前代虚名何足墓哉帝乃止】
　　【庚申】七年春正月朔日食帝崩
　　【庙号仁宗国语称曰布延图皇帝帝天性恭俭通逹儒术兼晓释典不事游畋不喜征伐不崇货利事皇太后终身不违顔色待宗戚勲旧始终以礼大臣亲老时加恩赉大官进膳必分赐贵近有司奏大辟毎惨恻移时其孜孜为治一遵世祖成宪云】
　　发明【日食正旦变之大者也上书扬州火书山东淮南诸路大水此书正月朔日食而即书帝崩于下则其变不虞生信矣世之人主以灾异为玩而略无恐惧之心然以灾异之已然者观之则防如影响木有一毫之差忒所以纲目必书而不削者欲使后之人君验已然之灾异修将然之徳政而毋敢怠荒耳茍或不然又岂遇灾而惧者哉】
　　博廸苏罢○太后以特们徳尔为右丞相
　　【帝崩方四日特们徳尔遂以太后命复入中书后数日参议省事青沙津有罪应杖太后又欲笞之太子曰不可法者天下之公徇私而轻重之非所以正天下也微政院使实勒们复以太后命请迁转朝官太子曰此岂除官时邪且先帝旧臣岂宜轻动俟予即位之后议于宗亲元老贤者任之邪者黜之可也】发明【牝鸡之晨惟家之索太后不知夫死从子之义擅拜右相不亦专乎考之分注特们徳尔以太后命复入中书则是特们徳尔不能逃其夤绿之罪此特书太后以者可见特们徳尔之再相独太后主之其他皆不欲也厥后专权擅政杀忠良谁实尸之乎此可见小人之才本不足以大授焉尔】
　　二月太子以赫噜赵世荣并为平章政事○籍江南冐为白云僧者为民
　　【先是省臣言江南白云宗总摄沈明仁强夺民田二万顷诳诱愚俗十万人私赂近侍妄受司空名爵已奉旨追夺请汰其徒并还所夺民田江浙省臣亦言明仁擅度僧四千八百人赃贿钜万至是始正其罪籍其胃度为僧者复为民】
　　广义【呜呼自元人入主中国纪纲不立法度废弛未有若此之甚且以沈明仁江南一愚民耳得以夤縁作妖至于若此之盛而犹不见正其何罪则元政之不纲也明矣国还之衰于此可见】
　　特们徳尔杀前中书平章政事萧拜珠御史中丞杨多尔济
　　【初特们徳尔以肃拜珠及多尔济攻其奸恶必欲报之至是以太后旨召二人至徽政院与徽政使实勒们御史大夫托克托呼问之罪以违太后旨多尔济曰中丞之职恨不即斩汝以谢天下果违太后旨汝岂有今日邪特们徳尔人引同时御史二人证其罪多尔济唾之曰汝等备员风宪为是狗彘事邪坐者皆慙俯首特们徳尔即起入奏未几称旨执二人载诸国门之外杀之是日风沙晦冥都人恟恟道路相视以目复欲夺多尔济妻刘氏与人刘翦髪毁容自誓乃免时特们徳尔日思报复讐怨诛戮不已左丞张思明谓曰山陵甫毕新君未立丞相恣行杀戮人皆谓隂有不臣之心万一诸王驸马疑而不至柰何不可不熟虑也众皆危之特们徳尔大悟曰非左丞言几误吾事】
　　发明【呜呼小人之心私而不公之心也茍有徼疵毎懐念虑一旦得志遂相报复此固小人之常态也特们徳尔愤拜珠多尔济攻其奸恶必欲报之诬以违旨遂皆杀之然则小人挟其私愤滥及无辜而使忠臣义士防于凶熖之中而人主不能为之辨明羣臣不能为之吁告哀哉直书特们徳尔赦则其无君之罪又安足辞权其轻重正其是非此纲目所以为断案也】
　　广义【中书平章政事与夫御史中丞位高责重者也特们徳尔杀之若草菅则元人之失政可见矣】
　　三月太子即位大赦○尊皇太后为太皇太后皇后为皇太后○加特们徳尔太师
　　【寻诏中外母沮议之特们徳尔既复相即奏委平章王毅右丞髙昉等征理在京钱谷亏耗者七十八万石及诸路歳贡币帛稍泚缪者俱责偿所司程督严刻怨防复兴矣】
　　夺李孟封爵左迁为集贤侍讲学士
　　【特们徳尔以孟初不附已防搆于上尽夺其前后封拜制命仆其先墓碑左迁为集贤侍讲学士欲因其不就中害之孟拜命欣然帝谓特们徳尔子巴尔济蘓曰尔軰谓孟不肯为是官今何如由是无敢言者】发明【小人子祸至是烈矣夺者强削之词特们徳尔疾孟初不附已防搆于上尽夺其官则亦已矣而左迁之为学士呜呼英宗未即位之前听其所为今既即位之后亦听其所为是岂人君之道也哉观乎此然后可知当时之得失矣】
　　广义【抑观孟以仁宗东宫旧恩超擢至此仁宗既崩孟势孤矣于时即当引去可也然则可去而不去孟焉得为智乎】
　　以拜珠为平章政事
　　【拜昧安国孙也初袭为宿卫长帝在东宫闻其贤君之辞曰嫌疑之际君子所慎我掌天子宿卫而私徃来东宫我固得罪亦岂皇太子之福耶卒不徃至是由太常礼仪院使擢拜平章政事】
　　夏四月帝如上都○近臣献七宝带却之
　　【有献七宝带者因近臣以进帝曰朕登大位不闻卿等进贤而为人献带是以带诱朕也其还之】发明【人主初意之善或未必能保其终如英宗之清俭葢终其身而不改亦可谓之贤主矣若其治效不进要自图维经画未得其防乌可以彼揜此并没其善而不录哉此纲目所以于近臣献七宝带却之之事皆特书于册者也】
　　广义【分注所载诚中原英主之见也乃出于元帝之口不亦异乎孔子曰夷狄之有君不如诸夏之亡也信哉】
　　杀上都留守贺胜
　　【特们徳尔怨胜尝发张弼之狱乃奏其便服迎诏为不敬杀之籍其家】
　　发明【尹氏曰人君之徳莫大乎明明则奸邪不能欺莫大乎闇闇则奸邪得以乗特们徳尔怨胜尝发张弼之狱乃搆杀之而英宗竟不察其是否一闻诬譛即正典刑而其不明之过为可知矣贺胜宛抑之心为何如哉故书杀而不去其官明无罪也】
　　阿萨尔罢
　　【出为领北行省平章政事】
　　以拜珠为左丞相鼐喇呼塔斯哈雅并平章政事○平章政事赫噜御史大夫托克托呼等谋逆伏诛
　　【有告赫噜托克托呼哈萨尔实勒们等与约蘓穆尔妻伊埒萨巴谋废立事拜珠曰此軰擅权乱政乆矣今犹不惩谋危社稷请鞫状帝曰彼若以太皇太后为词奈何命悉诛之籍其家】
　　发明【赫噜等谋为不轨将图废立此诚乱臣贼子之魁桀耳按罪行辟特书伏诛则其悖逆之罪岂不于斯正乎至若不去其官所以深着其恶也】
　　以特穆尔图为平章政事○六月以喀喇托克托为御史大夫○诏免沙门繇役○秋七月鼐喇呼罢以亷恂为平章政事○八月下四川平章政事赵世延狱【初世延既解中丞出为四川年章特们徳尔犹怨之不已仁宗崩即属其党诱世延从弟索纳尔哈呼诬告之逮世延置对既遇赦犹鍜链成狱请置极典诏以经赦置不问特们徳尔更以他事罔上系之于狱过令自裁世延终无所屈】
　　发明【凡书下某官狱无罪之词也自特们徳尔专政以来凡有私愤期于必报欲杀则搆以罪而杀之欲左迁则搆以罪而左迁之欲夺其官则搆以罪夺之欲下之狱则搆以罪下之有求必得无原不从而英宗略无可否于其间者英宗之待小人如是其厚而待君子如是其薄岂不深可惜哉直书下狱而不言所坐有所归矣】
　　冬十月帝还大都○十一月始服衮冕享太庙
　　【帝将以四时躬享太庙命礼官与中书翰林集议其礼制曰此追逺报本之道也毋以朕劳于对越而有所损焉至是以恭谢太庙乃备法驾服衮冕以行礼至仁宗室輙歔欷流涕左右莫不感动自是始以明年正月四时亲享歳以为常礼毕还宫鼓吹交作万姓耸观百年废典一旦复见至有感泣者】广义【英宗即位之初见于史册者其谬多矣独此最为得之】
　　河南饥
　　【帝问其故羣臣皆莫对帝曰良由朕治道未治卿等又不尽职致隂阳不和灾害荐至自今宜各务勤恪以应天心母使吾民重困】
　　诏上书言事者得专逹
　　【特们徳尔奏比诏内外直言得失今上封事者或径至御前乞令臣等开视乃入奏闻帝曰言事者当直至御前如细民诉讼者则禁之】
　　发明【易泰之彖曰天地交而万物通也上下交而其志同也否之录曰天地不交而万物不通也上下不交而天下无邦也是故国之治者由其上情得以下通下情得以上逹国之乱者由其上情不能下通下情不能上逹耳今令言事者得以专逹则庻几无壅蔽之失矣岂不为当时之盛事哉故书予之】
　　广义【特们徳尔之计可谓奸矣英宗拒之不亦当乎】
