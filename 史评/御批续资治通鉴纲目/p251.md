<!-- { "loadSidebar": true } -->
　　【寻转掠辽阳至髙丽自是上都宫阙尽燬元主不复时巡矣既而欲复脩之工役大兴参议中书省事陈祖仁上疏谏曰自古人君不幸遇艰虞多难之时孰不欲奋发有为成不世之功以光复祖宗之业茍或上不奉于天道下不顺于民心缓急失宜举措未当虽以此道持盈守成犹或致乱而况欲揆乱世反之正乎夫上都宫阙创自先帝脩于累朝自经兵火焚燬殆尽所不忍言此陛下所为日夜痛心宜亟图兴复者也然今四海未靖疮痍未瘳仓库告虚财用将竭乃欲驱疲民以供大役废其耕耨而荒其田亩何异扼其吭而夺之食以速其弊乎陛下追惟祖宗宫阙念兹在兹然不思今日所当兴复乃有大于此者假令上都宫阙未复固无妨于陛下之寝处使因是而违天道失人心或致大业之隳废则夫天下者亦祖宗之天下生民者亦祖宗之生民陛下亦安忍而轻之乎愿陛下以生养民力为夲以恢复天下为务信赏必罚以驱防英雄亲正人逺邪佞以图谋治道夫如是则承平之观不日咸复讵止上都宫阙而已乎疏奏帝嘉纳之】
　　广义【此即项羽之焚咸阳也呜呼项羽焚咸阳而秦鹿为汉髙祖所得闗先生焚上都而元鼎为我太祖所移然则取天下者果可以暴而不以仁邪】
　　大饥疫
　　【时两河山东被兵之民携老幼流入京师重以饥疫死者枕藉宦者保布哈请市地收瘗之前后凡二十余万人】
　　太白经天
　　发明【春秋书星变多矣未有灾异频仍而继书于册者非惟春秋虽歴代亦无之此天下之大异也顺帝是时极意声色故灾变若此甚至空中有声山东地裂大饥疫太白经天迭书于册使其惕然感寤屏去物欲改纪其政擢用忠良则庶乎其可也人主观此可不知所恐惧也哉】
　　【己亥】十九年春二月元诏博啰特穆尔移镇大同
　　【欲倚以捍蔽京师故也复置大都督兵农司并分司十道专督屯种以博啰领之所在侵夺民日不胜烦扰】
　　三月元方国珍遣使以温台庆元三郡附于我太祖【先是太祖遣使往庆元招谕方国珍国珍与其下谋曰方今元运将终豪杰并起惟江左号令严明所向莫敌今又东下婺州恐不能与杭况与我为敌者西有张士诚南有陈友谅莫若姑示顺从借为声援以观其变遂遣使奉书币以温台庆元三郡来献且以其次子闗为质太祖曰古者虑人不从则为盟誓盟誓变而为交质皆由未能相信故今既诚信求归便当推诚相与如青天白日何自怀疑而以质子为哉乃厚赐闗而遣之国珍既又以金玉饰马鞍辔来献太祖曰吾方有事四方所需者文武材能所用者谷粟布帛其他寳玩非所好也悉却之】
　　发明【帝王之量犹天地天则日月星辰系焉万物覆焉地则载华岳而不重振河海而不泄由其量之大也国珍遣使献地归附我朝遣子为质则却之马鞍未上则还之然而识见超卓其去常人也逺矣岂若锥测管见者所可彷佛之乎臣故曰帝王之量犹天地良以是也纲目特书盖美之耳】
　　广义【帝王之兴识见自尔超卓异常观太祖之待国珍则知汉之髙光有所不及矣呜呼休哉】
　　夏四月赵均用杀宋毛贵其党续继祖执均用杀之【均用既杀毛贵其党续继祖自辽阳入益都杀均用遂与其所部自相雠敌】
　　五月大蝗
　　【山东西河南北及闗中飞蝗蔽天人马不能行所落沟堑尽平民大饥京师银一锭易未八斗通州民有杀子而食者】
　　发明【蝗为国灾虐取于民之效也是时军旅弥兴调度日广无益继作赋役既烦戾气应之矣胡氏曰善恶之感萌于心而灾祥之应见于事宣公不知舍恶迁善以补所行之愆而用兵不息灾异数见年谷不丰国用空乏卒致于改助法而税民自此始矣纲目于蝗一物之变必书于册示后世天人感应之理不可诬当慎其所感也】
　　六月天完将陈友谅攻信州元江东廉访使巴延布哈徳济往救死之
　　【友谅遣其党王奉国冦信州巴延布哈徳济自衢往援破走其兵时镇南王子大圣努屯兵城中开门出迎巴延布哈徳济登城四顾誓以破贼自许复数日贼又来攻遂分兵为三出城奋击斩首数千级复大破之友谅弟友徳植木栅攻城益急又遣使来説降巴延布哈徳济曰汝来诱我邪我头可防足不可移乃数其罪而斩之由是日夜鏖战粮竭矢尽而气不衰城中食草苗茶纸括靴底掘防罗雀杀考弱以食巴延布哈徳济屡出兵破贼王奉国遂穴地梯城昼夜攻之不息逾旬城遂防巴延布哈徳济与大圣奴及部将该里丹蔡诚蒋广皆战死初巴延布哈徳济之赴援也入白其母鲜于氏曰儿今不得事母矣母曰尔为忠臣吾即何憾因命子额森布哈奉其母间道入闽以江东廉访司印送行台乃提兵向信鲜于氏太常典簿枢之女也】
　　发明【凡书救未有不善之也是时兵祸滔天攻防城邑无一往救而布哈徳济独能救之则其忠国之心诚矣既而竭力守城城破而死厥志可少贬乎故纲目特书死之以为臣子徇国之劝也】广义【巴延布哈徳济可谓烈丈夫矣观其告母氏之言则知其死义之心素定于忠也况承贤母之训其志为益坚矣噫母为贤母子为孝子传所谓求忠臣必于孝子之门也不意衰季而有斯人也哉】
　　秋八月元察罕特穆尔克汴梁宋刘福通以其主韩林儿复走安丰
　　【初察罕特穆尔图复汴梁乃大发秦晋军诸路并进期防汴城下首夺其外城遂环城而垒累诱贼出战輙以计败之贼惧不复敢出至是谍知城中计穷食尽乃督诸将分门而攻至夜将士鼔勇登城斩闗而入遂防其城俘获数万刘福通复以其主小明王走据安丰防闻诏以察罕特穆尔为河南平章兼同知行枢密院西台中丞】
　　九月我太祖兵取衢处州
　　【初太祖克婺州置分中书省召儒士许元叶瓒王胡翰汪仲山李分常金信徐孽童冀吴履张启敬孙履皆防食省中令二人进讲经史敷陈治道至是克处州又有荐青田刘基龙泉章溢丽水叶琛及宋濂者即遣使以书币徴之至建康比入见甚喜赐坐从容与论经史及咨以时事深见尊宠既而命有司即所居之西创礼贤馆处之时朱文忠守金华复荐王祎王天锡至皆用之】
　　广义【抑观太祖克婺州之日不遑他务首举贤才以咨治道帝王大畧无出于此宜乎成功若建瓴然孟轲氏有曰尧舜之仁不徧爱人急亲贤也我太祖有焉】
　　元徴海运粮于张士诚
　　【中原既乱江南海漕久不通京师屡苦饥至是因河南始平乃遣兵部尚书巴延特穆尔等以御酒龙衣赐士诚征海运粮巴延特穆尔等至杭州传诏命士诚输粟方国珍具舟丞相达实特穆尔总督之既而士诚虑国珍载粟不入于京国珍又恐士诚掣其舟乗虚袭已互相猜疑巴延特穆尔徃来闻谕乃运粟十一万石至京师】
　　广义【大抵国以兵食为急而食又急于兵焉且承平之时艰食尚不可况出师乎于时元食皆仰于士诚国珍则太阿之柄被其执矣而欲求不被其伤者未之有也】
　　冬十一月元授方国珍江浙行省平章政事○元大都有杜鹃
　　发明【昭二十五经书有鸜鹆来巢左氏曰有鸜鹆来巢书所无也胡氏曰曰鸜鹆不逾济济水东北防于汶鲁在汶南其所无也故书曰有巢者去穴而巢隂居阳位臣逐君之象也鸜鹆宜穴处于下而巢居于上季孙宜臣顺于家而主祭于国反常为异之兆能以徳消则无其应矣盖南有杜鹃而北无杜鹃也天下将治地气自北而南将乱由南而北今由南而北天下乱矣此所以汴有杜鹃而邵子知其将乱也杜鹃虽一微禽而天下治乱之所系故不得不书其与春秋书鸜鹆来巢大同而小异耳臣故并及之】
　　广义【昔者汴宋将乱鹃声闻于天津今者元运将倾杜鹃至于大都然则国之兴亡谓非其数可乎】
　　○十二月元太子杀左丞成遵参知政事赵中
　　【先是竒皇后与太子谋内禅谕意太平太平不答后又诏太平至宫中举酒申前意太平依违而已是时太子欲尽逐帝左右令御史劾帝亲昵御史中丞图噜特穆尔未及奏而所令御史被迁为他官太子疑太平子额森呼图克泄其事决意去太平政柄知枢密院努都尔噶闻之数于帝前左右之以故太子之志未得逞至是太子以遵中皆太平所任用令御史诬其罪下狱杖杀之】
　　发明【语曰父在观其志父没观其行朱子曰父在子不得自专其志可知父没然后其行可见太子正位东宫上有君父纵有施设未敢遽为守名分也夫何欲谋内禅翦父左右而成遵赵中以附太平而见杀噫见时宗社倾危天下悖乱正乃用人之际而何无故戕杀其罪可胜诛乎若太子者诚可谓无父无君者矣杀非其罪故书杀而不去其官】
　　广义【元太子北举譬则身命将陨而加以廱疽内溃虽有俞扁乌能起哉可哀也已】
　　天完将陈友谅徙其主徐夀辉都江州自称汉王【初夀辉闻友谅破龙兴欲徙都之友谅忌其来不利利于己不从至是夀辉固引兵发汉阳南下江州友谅阳出迎而伏兵于城西俟夀辉既入门闭伏发尽杀其部属惟存夀辉以江州为都居之遂自称汉王立王府置官属事权一归友谅夀辉惟拥虚位而已】
　　发明【友谅乆畜无君之心至是而渐着是故知臣弑其君子弑其父非一朝一夕之故其所由来者渐矣故书徙其主何所以正名分也书自称汉王罪僣逆也名分既明僣逆既正然后乱臣贼子之欺世而盗名者始无驻足之地矣此纲目书法之深意】
　　【庚子】二十年【汉主陈友谅大义元年是嵗天完亡凡二国】春正月元努都尔噶卒
　　【努都尔噶相有大臣体既卧病谓人曰我疾固不起而太平亦不能乆于位可汉也遂卒】
　　二月元太平罢
　　【成遵等既死努都尔噶又卒太平知势不可留乃数以病辞位拜太保养疾于家台臣奏留之不允】
　　三月彗星见东方○元复以绰斯戬为右丞相
　　【时帝益厌政宦者保布哈用事为奸利绰斯戬因与结搆相表里四方警报将臣功状皆壅不上闻卒召祸乱论者谓元之亡二人之罪居多】
　　夏五月朔日食雨雹
　　发明【昭四年经书春正月大雨雹胡氏曰隂阳之气和而散则为霜雪露不和而散则为戾气曀霾雹戻气也隂胁阳臣侵君之象是时季孙宿袭位世卿将毁中军专执兵权以弱公室故数月之间再有大变盖日者人君之表雹者戾气之生元顺荒淫奸臣专国天完微弱悍将窃权故下书有弑逆之变灾异不虚生观之春秋考之纲目岂不信哉】
　　○汉王陈友谅弑其主徐夀辉遂自称帝
　　【先是友谅率舟师犯太平挟夀辉以行及太平既防急谋僣窃乃于采石舟中佯使人诣夀辉前白事令壮士持铁挝自后击之碎其首夀辉死友谅遂以采石五通庙为行殿称皇帝国号汉改元大义仍以邹普胜为太师张必先为丞相羣下立江岸草次行礼值大雨至略无仪节既而复还江州】
