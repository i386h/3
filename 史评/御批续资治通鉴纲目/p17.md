<!-- { "loadSidebar": true } -->
　　【继迁既杀曹光实遂围三族砦砦将折裕勒宻杀监军使与继迁合仁朗行及绥州请益兵留月余俟报时继迁乗胜进攻抚宁砦仁朗闻之喜曰戎人常乌合宼边胜则进败则走不可穷其巢穴今继迁啸聚数万尽鋭以攻孤垒抚宁小而固非旬浃所能破我俟其困以大兵临之分遣彊弩三百邀其归路必成禽矣部署已定仁朗欲示闲暇纵酒摴蒱侁等因媒蘖之帝闻三族已防大怒徴仁朗还下御史狱劾问请益兵及防三族状仁朗对曰银绥夏三州兵皆以城守为辞不遣三族去绥州逺非元诏所救也臣已定擒继迁防会诏至不果因言继迁得羌戎情愿优诏懐来或以厚利啖部落酋长令圗之不尔他日大为边患帝愈怒特贷死窜商州是月侁等出银州北破实哩诸砦枭其代州刺史折罗裕勒麟州诸蕃请纳马赎罪助讨继迁侁遂与所部兵入浊轮川斩贼首五千级继迁及裕勒宻遁时诏郭守文与侁同领边事守文复与知夏州尹宪击盐城诸畨焚千余帐由是银麟夏三州畨百二十五族悉内附戸万六千余】
　　○秋九月废楚王元佐为庶人
　　【元佐帝长子少聪警貎类帝帝钟爱之廷美迁房州元佐尝力救及廷美死遂发狂疾至以小过操梃刄伤侍人疾少间帝为赦天下会重九召诸王宴射苑中元佐以新瘥不预及诸王宴归暮过元佐元佐恚曰若等侍上宴我独不预是弃我也因发忿被酒夜纵火焚其宫帝大怒废为庶人均州安置宋琪率百官三上表请留之京师帝许之行至黄山召还居于南宫】
　　发明【秦王之死不厌众心虽五尺童子皆知其枉也元佐初无大恶特因秦王之死遂发狂疾乃秉彛好徳之良心耳太宗君徳不明而以纵火焚宫之事輙加废黜虽以羣臣力谏其意稍解而终以不免故纲目不书楚王元佐废而书废楚王元佐所以着太宗昏蔽之失虽其亲子尚不能隠而致废黜云尔呜呼储贰之重宗祧所系近在官庭之内而暧昧若此则四海之广匹夫之贱欲望其察情寛宥盖亦戛戛乎其难矣宜乎书法如此讥其不明也】
　　广义【元佐之废岂其罪哉皆太宗不孝不友不慈所以致之也使太宗能念昭宪之顾命安忍处弟处子之若是耶噫赵普逢君之恶其流毒一至于此可恶也已】
　　右羽林统军周保权卒○遣使如髙丽
　　【时议伐契丹以髙丽与之接壤数为所侵命韩国华赍诏谕令发兵西防髙丽迁延未即奉诏国华屡移檄督之得报发兵乃还】
　　冬十二月朔日食○宋琪柴禹锡免
　　【初诏广宫城禹锡有别第在表识内上言愿易官邸帝不恱禹锡又隂结琪为琪请卢多逊旧第帝亦鄙之广南转运使王延范琪妻髙氏亲也将谋不轨知广州徐林复宻奏之帝因琪禹锡入对问延范何如人琪禹锡未知其端盛言延范彊明忠干帝意其交通不欲暴其状诏琪诙谐无大臣体罢守刑部尚书】
　　【降禹锡为左骁卫大将军延范及其党与皆伏诛】
　　南康军大雨雪江水氷
　　【雪厚三尺江水氷合可胜厚载】
　　发明【庚辰大雨雪春秋谨之盖大雨雪者隂沴之发江水氷者隂气之凝不曰雨雪而必曰大雨雪言大则所以志其盛而异之也不曰水氷而必曰江水氷言江则所以举其难而异之也隂阳】
　　【运动有常而无忒凡失其度人为感之也今阳失节而隂气纵西夏之乱兆矣契丹之抗萌矣纲目灾异必书虽不言其事应而事应具存惟明于天人相感之际响应之理则见君子所书之意矣】
　　【丙戍】三年春正月以曹彬田重进潘美等为都部署将兵伐契丹
　　【初贺懐浦将兵屯三交好议边事与其子知雄州令圗上言契丹主少母后専政宠幸用事请乗其衅以取燕蓟帝信之以曹彬为幽州道行营都部署崔彦进副之米信为西北道都部署杜彦圭副之出雄州田重进为定州路都部署出飞狐潘美为云应朔等州都部署杨业副之出鴈门】
　　发明【声罪致讨曰伐契丹前拒宋师势成逼处然且中国之地乆为割裂礼宜克复故变文而书伐下书诸将进取有功皆喜之之意也】
　　李至罢
　　【至上疏谏伐契丹因固请解机务帝许之】
　　二月李继迁降契丹
　　【契丹以为定难节度使都督夏州诸军事】
　　三月曹彬取涿州
　　【彬趋涿州遣先锋将李继隆破契丹兵取固安新城二县进攻涿州克之杀其相和卓敌兵复集米信独以麾下三百人接战被围数重信持大刀大呼突围而出会彬遣兵至遂败契丹兵于新城东北】
　　田重进败契丹兵于飞狐
　　【重进出飞狐南遇契丹兵击破之契丹西南靣招安使大鹏翼率众来拒重进阵于东胜负未决命部将荆嗣出其西乗暮薄崖以短兵接战契丹兵投崖而下衂散甚众居数日复遣骑挑战势颇张重进召嗣以五百骑御之契丹兵二万余力不敌时谭延美屯小沼嗣请延美列队平川别遣二百人执白帜于道侧嗣以所部疾驱徃鬪契丹兵见旗帜绵亘疑大军继至欲遁去重进乗之契丹兵奔溃生擒大鹏翼飞】
　　【狐灵邱皆降】
　　潘美取寰朔应云州
　　【美自西径入与契丹兵遇追至寰州破之刺史赵彦章以城降进围朔州节度副使赵希賛亦举城降遂转攻应云州皆克之】
　　岐公陈洪进卒○夏四月田重进取蔚州○五月曹彬引兵退与契丹耶律休格战于岐沟败绩
　　【初诸将陛辞帝谓曰潘美但先趋云朔卿等以十万众声言取幽州且持重缓行不得贪利敌闻大兵至必悉众救范阳不暇援山后矣及彬等乗胜而前所至克防每防奏闻帝讶其进军之速彬既次涿契丹南京留守耶律休格兵少不敢出战夜则令轻骑掠其单弱以脇余众昼则以精锐张其势又设伏林莽以絶粮道彬居涿旬日食尽退师雄州以援粮饷帝闻之曰岂有敌人在前反退军以援刍粮失防之甚也亟遣使止彬勿前急引师缘白沟河与米信军接潘美尽畧山后地会重进东下合势以取幽州彬部下诸将闻美重进累防耻握重兵不能有所攻取谋议蜂起彬不得已乃裹粮与米信复趋涿州休格闻之以轻兵来薄伺蓐食则击离伍单出者由是军士自救不暇结方阵堑地两边而行时方炎暑军渇乏井漉淖而饮凡四日始得至涿士卒困乏粮又将尽会契丹主隆绪与其太后自駞罗口将大兵应援趋涿州彬信复引退休格因出兵蹑之战于岐沟闗彬信败走无复行伍夜渡拒马河休格引精兵追及溺】
　　【者不可胜计彬信南趋易州方频沙河而防闻休格引兵复至惊溃死者过半沙河为之不流弃戈甲如邱山休格请乗胜畧地至河为界太后不从引兵还燕封休格为宋国王帝闻之召彬信及崔彦进等还令田重进屯定州潘美还代州徙云应朔寰四州吏民及吐谷浑部族分寘河东京西帝悔谓张齐贤等曰卿等共睹朕自今复作如此事否】
　　发明【宋自用兵所向克防曹彬有涿州之胜田重进有飞狐之胜潘美有寰朔之胜田重进有蔚州之胜使岐沟之师不败则幽蓟之地可指日而复也曹彬名将而有退军援粮之失遂致王师败衂肝脑涂地此固彬之失防然亦天数非人力所及也太宗亲征自髙梁之败而无成功诸将吊伐因岐沟之败而事中辍幽蓟之地从兹不可复矣于乎惜哉纲目书此皆惜之之意也】广义【中国之与夷狄自开辟以来兴废不一要皆各守其土字各保其人民者也帝中国者惟在慎固封守绥抚得宜斯边圉宁而外患弭若自守不足强与之争则未获其利先受其敝抑尝考其所自矣其在唐虞也有曰荤粥在夏曰淳维在商曰鬼方在周曰玁狁秦曰匈奴汉曰冐顿唐曰突厥而五代及宋则曰契丹其部不异而名殊者世代别也是虽秦皇汉武亦无如之何矣今太宗出师屡防将以太宗屈指可歼何其用意之差别而措置之乖方哉观其对齐贤等之语殆亦噬脐无及者矣易曰不利为防利御防若太宗者可谓不占者也】
　　契丹复陷蔚寰州
　　【契丹耶律色珍将兵十万至定安西贺令圗遇之败绩南奔色珍追及战于五台死者数万人明日攻防蔚州令圗与潘美帅师往救与色珍战于飞狐又败于是浑源应州将皆弃城走色珍乗胜入寰州杀其守城吏卒千余】
　　潘美副将杨业进兵击契丹败绩转战至陈家谷死之契丹复陷云应朔诸城
　　【潘美既败于飞狐议引兵防云应寰朔吏民内徙时耶律色珍已陷寰州兵势甚盛杨业欲避其锋但领兵出达实路直入石碣谷防军王侁等以为畏懦欲从鴈门北川中而徃业不可侁曰君侯素号无敌今逗挠不战得非有他志乎业曰业非避死盖时有未利徒杀士卒而功不立今君责业以不死当为诸公先引兵出实特廸路趋朔州将行泣谓美曰此行必不利业太原降将分当死上不之杀宠以连帅授之兵柄非纵敌不击盖欲伺便以立尺寸功报国家耳今诸君责业避敌尚敢自爱乎因指陈家谷口曰诸君幸于此张歩兵彊弩以相援也业转战当至此可夹击之不然无遗类矣美遂与侁帅麾下阵于谷口色珍闻业且至遣副部署萧达兰伏兵于路业至色珍拥众为战势业麾帜而进色珍佯败伏兵四起色珍还兵前战业大败退趋狼牙村侁自寅至已不得业报使登托啰克台望之无所见以为契丹败走欲争其功即领兵离谷口美不能制乃缘交河西南而进行二十里闻业败即麾兵却走贺懐浦败没业且战且行自午至暮果至谷口望见无人拊膺大恸再率麾下力战身被数十创士卒殆尽犹手刄数十百人马重伤不能进匿深林中耶律希达望见袍影射之业堕马被擒其子廷玉死焉业因太息曰上遇我厚期讨贼捍边以报而反为奸臣所迫致王师败绩何面目求活耶乃不食三日死业既败麾下尚百余人业谓曰汝等各有父母妻子与我俱死无益也可走还报天子众感激皆战死无一生还者于是云应朔州及诸城将吏闻业死悉弃城走色珍复防其地事闻帝深痛惜诏赠业太尉削美三任除侁名】发明【杨业之死非战之不善也非谋之不深也非力之不勇也所恨者以寡敌众而为奸臣所防耳夫以潘美之为主将不能制一王侁去留任意无如之何独不记业临行之言乎然则潘美亦不能逭其责矣使谷口之兵少驻则杨业安得而败亡哉故纲目直书死之以着其节】
　　六月朔日食○以辛仲甫参知政事○秋七月贬曹彬
　　为右骁卫上将军
　　【治其违诏失律罪也崔彦进米信以下贬官有差初米信军溃独李继隆所部成列而还田重进亦全军不败诏以重进为马歩军都虞候继隆为马军都虞候知定州】
　　发明【前书曹彬败绩固有罪矣然是时诸将争功谋议蜂起使他人处此必归罪偏裨以自解惟曹彬直任违诏之责故纲目亦正名书之若曹彬者亦可谓之贤矣如唐贬郭子仪为左仆射其义亦同】
　　以张齐贤知代州
　　【帝以杨业死访近臣可知代州者时齐贤以言争颇忤帝意因请行乃命与潘美同领缘边兵马】
　　八月以王沔张宏为枢宻副使○冬十二月契丹隆绪大举入宼瀛州部署刘廷让与战败绩契丹诱执知雄
　　州贺令圗遂掠邢深德州
