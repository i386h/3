<!-- { "loadSidebar": true } -->
　　【初世祖立国史院首命王鹗脩辽金二史宋亡又命史臣通脩三史延祐天厯之间屡诏脩之以义例未定竟不能成至是命托克托为总裁特穆尔达实张起岩欧阳吕思诚掲奚斯为总裁官脩之或欲如晋书例以宋为世纪而辽金为载纪或又谓辽立国先于宋五十年宋南渡后尝称臣于金以为不可待制王理者祖脩端之说着三史正统论欲以辽金为北史太祖至靖康为宋史建炎以后为南宋史一时士论非不知宋为正统然终以元承金金承辽之故疑之各持论不决诏辽金宋各为史凡再阅嵗书成上之发凡举例论赞表奏多属笔焉】
　　广义【大抵宋为正统其义昭矣于时史官奉诏脩三史者非无定论也奈以身仕其朝故各致其隆而不统焉其亦因人成事者也读者知之】
　　夏四月朔日食○帝如上都○秋七月汴梁大水【自四月至是月霖不止中牟扶沟尉氏洧州荣阳泛水河隂凡七县皆大水】
　　八月帝还大都○冬十月亲祀太庙
　　【帝行礼至寜宗室问曰朕寜宗兄也理当拜否太常博士刘闻对曰寜宗虽弟其为帝时陛下为臣春秋时鲁僖公闵公兄也闵公先为君宗庙之祭未闻僖公不拜陛下当拜乃拜之】
　　十二月以伯勒齐尔布哈为左丞相特穆尔布哈罢○徴清江处士杜本不至
　　【本在武宗时尝被召至京师即归隐武夷山中文宗闻其名徴之不起迨托克托荐之召为翰林待制兼国史院编修官使者趣至杭州称疾固辞又徴处士鄂勒哲图济尔噶朗董立李孝光张枢枢辞不至以鄂勒哲图济尔噶朗为翰林待制立脩譔孝光著作郎或疑其太优右丞相特穆尔达实曰隐士无求于朝廷朝廷有求于隐士区区名爵何足吝惜识者诵之】
　　发明【书不至何美杜本也杜本洁身乱伦曷为美之盖杜本躬逢盛世甘于不仕而非伪隐以徼名者可谓知有其道而不知有其势者焉或以为讥则过矣顺帝纷纷制作独此差强人意书之所以不没其善也】
　　【甲申】四年春正月诏定守令黜陟之法
　　【六事备者升一等四事备者减一资三事备者平迁六事俱不备者降一等】
　　河决曹州
　　【发丁夫万五千八百塞之是月又决汴梁】
　　二月以贺惟一为平章政事
　　【既而以为御史大夫故事台省正官非国姓不可惟一固辞诏赐姓名曰太平】
　　闰月托克托兼领宣政院事
　　【时诸山主僧请复僧司且曰为郡县所苦如坐地狱托克托曰复僧司何异地狱中复置地狱邪】广义【呜呼元人之国败坏不可收拾者过于奉佛宠僧也托克托拒僧请何其深切时病欤】
　　三月以纳琳为平章政事○夏四月帝如上都○五月托克托罗阿噜图为右丞相
　　【托克托辞相位帝问谁可代者以阿噜图对遂召用之封托克托为王阿噜图既为相议除一人为刑部尚书或难之曰此人柔软非刑部所可用阿噜图曰选侩子邪若选侩子须用强壮人尚书详谳刑狱不枉人坏法即是好官何用强壮者为其为治知体如此】
　　秋七月温州地震海溢○八月帝还大都○九月朔日食○冬十月令民入粟补官
　　【备赈济也有匿奸罪而输粟得七品杂流者为怨家所告有司议输粟例无有过不与之文中书右司郎中成遵以为卖官鬻爵已非令典况又卖与奸淫之人其何以为治必夺其敕还其粟着为令乃可从之时有议赃吏遭丧不许归须竟其狱者遵曰恶人固可怒然与人伦孰重国家以孝理天下寜失罪人不可使天下有无亲之吏议遂寝】
　　发明【爵者国之公器非可卖也而卖之粟者民之命脉非可入也而入之于以见用度奢侈之患为如何哉其曰令民入粟补官则经费不足充用之意又自不言可见矣其与汉武之买爵赎罪者又何差殊之有乎顺帝费出无经国用日竭而乃区区令入民间之粟以补朝廷之官其谋亦陋矣故书讥之】
　　【乙酉】五年春正月蓟州地震○夏四月帝如上都○五月翰林学士承防库库卒
　　【初库库知经筵日劝帝就学帝欲宠以师礼固辞不可帝常欲观画库库取比干图以进一日帝览宋徽宗画称善库库进曰徽宗多能惟一事不能帝问一事谓何对曰独不能为君尔身辱国破皆由不能为君所致凡为人主贵能为君他非所尚也其随事规諌皆类此尝谓人曰天下事宰相当言宰相不得言则台臣言之台臣不敢言则经筵言之备位经筵得言人所不敢言于天子之前志愿足矣故于时政得失有当匡救者未尝缄默至是卒】
　　发明【库库直道匡君每事讽諌畧无避讳此诚元室之良臣也故纲目特书其官以为后世人臣事君尽忠者之劝耳】
　　广义【纲目于库库之卒月之而又衔之者重其人品之正也】
　　秋七月衮布巴勒为平章政事○河决济隂
　　【漂官民庐舍殆尽】
　　八月帝还大都○九月朔日食○遣使巡行天下【时诸道奉使者皆与台諌交相揜蔽惟巡京畿道西台中丞鼎鼎集贤侍讲学士苏天爵纠举无所避凡兴革者七百八十三事纠劾九百四十三人都人称天爵为包拯天爵亦竟以忤时相罢去】
　　【丙戌】六年春二月朔日食○山东地震○夏四月帝如上都○五月陜西饥
　　【行酒禁】
　　盗窃太庙神主
　　发明【盗窃太庙神主至是三见纲目则元人之怠缓不恭益甚矣夫以宗庙之中所守者至严所入者亦鲜所谓盗者安能驾空乘虚而进窃祖宗之神主乎此亦元人无意于宗庙所守怠缓盗得乘之焉耳呜呼宗庙神主为盗所窃而茫然无知莫重者宗庙而宗庙既轻则天下复有何事重于此哉元人之罪于斯甚矣】
　　○六月罗天麟等兵起破汀州
　　【天麟及陈积万陷长汀命江浙行省右丞呼图克布哈合兵进讨未几其徒罗徳用杀天麟积万来降】
　　云南夷死可伐作乱○秋七月多尔齐巴勒为右丞【时有善音乐得幸者帝命为崇文监丞防政多尔济巴勒拟一人以进帝怒曰选法尽由中书邪多尔济巴勒奏曰用幸臣居清选恐后世以此议陛下今选他人臣实有罪他省臣无与焉帝悦陞右丞】
　　八月帝还大都○冬十二月靖州猺吴天保作乱【时湖广猺俱乱而天保势尤炽冦陷黔阳武冈溆浦诸郡县湖广右丞实保率师讨之寻败没天保遂有众六万余未几广西峒猺亦乘隙入冦】
　　是嵗河决
　　【尚书李防请躬祀郊庙近正人逺佞邪以崇阳抑阴不聴】
　　阿噜图罢
　　【先是伯勒齐尔布哈与阿噜图谋挤托克托阿噜图曰我辈亦有退休之日人将谓我何伯勒齐尔布哈屡与言终不从乃风御史劾奏阿哈图不宜居相位阿噜图闻之即辞避出城所亲为之不平请见上自陈阿噜图曰我博尔济世裔岂以丞相为难得邪但上命我不敢辞今御史劾我我即宜去御史台乃世祖所建我与御史抗即与世祖抗矣汝等勿复言阿噜图博尔济四世孙也】
　　广义【抑观阿噜图贤相也今其罢去则国事日非盖可知矣】
　　【丁亥】七年春正月朔日食
　　【是日大寒而风朝官仆者数人】
　　发明【日食正旦此天下之大变也自灾异日寻至是益甚矣顺帝不悛故特以是警告之后五年而方国珍李三徐夀辉等倡乱自是盗贼横行元室遂灭孰谓果无天道乎即纲目之所书验至正之政事治乱可以识矣】
　　伯勒齐尔布哈为右丞相寻罢○以盖苗为防知政事【时大臣以两京驰道狭隘奏毁民田庐广之已遣使督治盖苗言驰道创自至元初何今日独以为狭力辨其不可乃止又欲出宿卫士为郡长官俾以养贫苗曰郡长所以牧民岂养贫之地果不能自存赐之钱可也若任郡守必择贤而后可议遂寝又欲与角觝者钱万贯苗曰诸处告饥不防赈防力戏何功获此重赏乎于是丞相谓僚佐曰所以引盖君至此欲其相助也乃每事沮抗如此后有公务毋白防政苗闻即欲引去适有旨拜江南行台御史中丞丞相怒不解比至复除甘肃行省左丞】
　　以宦者拜特穆尔为司徒
　　发明【司徒周官六卿之职而当时至贵之爵以至贵之爵加于至贱之人不几乎有负且乘之讥乎夫以爵所以待有功禄所以养有徳劳其为国尽心也且如拜特穆尔不过阍寺小人初无才徳可取司徒之职又岂阍寺之所宜居耶噫以阉奴而任司徒之职名器既滥纪纲逆施而天下安有不亡者哉纲目书以宦者拜特穆尔为司徒文无贬词乃所以深贬之尔此直书示贬之意也学者试思之】
　　二月山东地震
　　【坏城郭有声如雷三月东平又震河水动摇】
　　夏四月复以伯勒齐尔布哈为右丞相以特穆尔逹实为左丞相伯勒齐尔布哈寻罢
　　【帝尝问特穆尔达实为治何先对曰法祖宗又问王文统竒才也恨不得如斯人者用之对曰世祖有尧舜之资文统不告以王道而乃尚伯术要近利世祖之罪人也使今有文统正当逺之又何足取乎】
　　河东大旱
　　【民多饥死】
　　帝如上都○六月放太师满济勒噶台于西寜
　　【伯勒齐尔布哈以憾谮满济勒噶台徙西寜州其子托克托请与俱行时相欲倾之因有告变者移于西域萨克苏之地御史大夫额淋沁巴勒曰托克托父子无过何迫之于险遂召还甘肃寻卒】发明【满济勒噶台无罪者也曷放之因伯勒齐尔布哈之谮耳夫人君之徳莫大乎至明明以照奸则百邪不能蔽满济勒噶台国之元老持正不阿初无过恶纵有浮言独不能为之加察乎呜呼顺帝之待大臣奚翅鹰犬受谗而罢轻如厮役又岂优礼大臣之道哉纲目书放而不去其官所以明其无罪尔若顺帝乎何诛】
　　复以太平为平章政事○秋九月帝还大都○特穆尔达实卒以多尔济为左丞相○冬十月沿江兵起【两淮运使宋文瓒言江隂通防江海之门户而镇江真州次之国初设万户以镇其地今戍将非人致贼舰往来无常集庆花山贼才三十六人官军万数不能进讨反为所败后竟假手盐徒虽能成功岂不贻笑逺近宜亟选智勇以图后功不然则东南五省财赋恐非国家有矣不聴】
　　赐大承天防圣寺田
　　【以山东地十六万二千余顷赐之为永业】
　　发明【是时天下汹汹民穷盗起此正元顺临深履薄夙兴夜寐以迓续天命之时夫何不是之虑赐田僧刹以徼福利噫国以民为本今而民困饥寒而未闻赈防救荒之事赐之寺田又岂可以益于国乎且民不赈而赈僧国不治而治寺烛理之君惟当务之为急安得先于不急之务也哉故直书讥之】
　　广义【是举也譬诸乆病尫羸之人而加以酒色之损其能不陨厥躯者鲜矣】
　　十一月以多尔济为右丞相太平为左丞相
　　【先是多尔济为左丞相请于帝曰臣借先臣之防蚤袭国王昧于国家之理今备位宰相非得太平不足与共事至是遂拜太平左丞相多尔济右丞相时顺江酋长乐孙求内附请立宣抚司及置郡县省臣将许之右司都事归旸曰既设郡县有事不救则孤来附之意救之则疲中国而事外夷所谓获虚名而受实祸也与左丞吕思诚抗辨甚力太平问其防安出旸曰可授其酋长宣抚勿责其贡税使者赐金帛遣归足矣卒从旸言】
　　诏选台阁名臣出为守令
　　【以连年水旱民多失业选台阁名臣二十六人出为守令许民间利害实封呈省时魏中立荐韩镛为尧州路总管尧俗尚鬼镛至凡境内淫祠悉毁之人初大骇已而叹服选民俊秀入学求尊宿有学行者为五经师朔朢幅巾深衣以谒先圣每月考课以示劝勉由是人人自力于学】
　　广义【此举最为有得】
