<!-- { "loadSidebar": true } -->
　　【吴玠闻金犯淮南遣吴璘杨政乗机牵制璘等出奇兵自天水至秦防其城萨里罕闻秦被围集诸道兵来援政复击败之】
　　作太庙于临安
　　【时太庙神主寓温州嵗时委守臣荐享司封郎中林待聘言神主礼宜在都今新邑未奠请考古师行载主之义迁之行阙以彰圣孝于是始就临安建太庙遣太常少卿张铢迎神主奉安帝行欵谒礼侍御史张致远言创建太庙甚失兴复大计殿中侍御史张绚亦言去年建明堂今年立太庙是将以临安为乆居之地不复有意中原不报】
　　发明【作不宜作也中原未复二帝未还讐耻未雪内脩未固正忧勤惕励不遑寕处之时也作太庙于临安是将为乆居之地不复有意于中原岂师行载主之义乎当时台諌诸臣相继进言帝皆不听何哉范氏曰人君以一人之身而御四海之广应万务之众茍不以至诚与贤而役其独智以先天下则耳目心志之所及者其能几何此高宗所以无拨乱反正之才也故直书以着其失】
　　闰月胡松年罢○置总制司
　　【命戸部尚书章谊措置财用以孟庾提领总制司先是帝在掦州四方贡赋不以期至吕頥浩叶梦得等言政和问陈亨伯为陜西转运使创经制钱大率添酒价増税额官卖契纸与凡公家出纳每千收头子钱二十三文其后行之东南及京东西河北入数百万緍所补不细今邉事未寕费用日广请复行之诸路一嵗无虑数百万计贤于缓急暴敛多矣帝从之至是又因经制之额増析为总制钱嵗收至七百八十余万緍】
　　三月张浚视师潭州
　　【浚以建康东南都防而洞庭据上流恐杨太滋蔓为害请乗其急讨之至醴陵释邑囚数百皆太谍者给以文榜俾招谕诸砦皆驩呼而去于是相率来降】
　　夏四月罢诸州镇抚使
　　【先是陈规守徳安七年贼不敢犯召入朝乞罢镇抚使帝从之不复除至是尽罢】
　　封周后柴叔夏为崇义公
　　广义【昔周成王以上公之爵封微子于宋圣人载之于书髙宗此举是亦成王之仁也书之于册其羙可知】
　　○上皇卒于金
　　【年五十四遗言欲归内地金主亶不许时兵部侍郎司马朴与奉使朱弁在燕山闻之共议制服弁欲先请朴曰为臣子闻君父之丧当致其哀尚何请设请而不许柰何遂服斩衰朝夕哭金人义之而不责洪皓在冷山闻之北向泣血操文以祭其词激烈闻者挥涕史臣曰徽宗之失国也恃其私智小慧用心一偏疎斥正士狎近奸防于是蔡京以儇薄巧佞之资济其骄奢淫泆之志溺信虚无崇饰防观因竭民力君臣逸豫相为诞谩怠弃国政日行无稽及童贯用事又勤兵于远稔祸速乱遂致国破身辱岂得委诸数哉自古人君玩物防志纵欲败度鲜不亡者徽宗特甚焉耳】
　　发明【天尊地卑乾坤定矣卑高以陈贵贱位矣天无二日民无二王一统天地之常经古今之通义也自宋室中叶王政不纲天下不知有宋乆矣然宋室虽微犹未失为天下之共主也不幸中国衰微疆宇日蹙二帝不竞服为臣仆此固失尊卑之道亡贵贱之位万世之耻也然则书上皇所以严统系之分立君道之防也其不曰崩而曰卒者失天下之词也是故诸侯失国弑不书弑帝失天下崩不书崩欲使有天下国家者兢兢业业如临深渊如履薄氷而无危殆之行也其义亦深切而着明矣】
　　广义【孟子曰君子创业垂统为可继也夫以仁义而创业于前者后亦难乎其继也况匪仁匪义者耶孔子曰父作之子述之盖言文王三分有二尚服事殷可谓以仁义作于前者矣故武王得以受此丕基而述之于后自武而降绵绵瓞延祚八百如律旣絶而复张灰旣死而复然者有矣未闻受辱如徽钦者也后世惟司马氏簒夺魏人之国其不仁之惨极矣厥后懐愍之祸南宫氏谓其足以报齐王芳夺玺之忿与夫高贵乡公堕车之痛斯言得之矣作史君子但以失国归罪徽宗而不言其所自亦非探本之论也夫宋之太祖爱弟一念之仁天实鍳之其或留贤以佐辅或炙艾以分痛或目其为太平天子其友爱太宗之心一何至哉夫何太宗当兄大渐之时烛影摇红心田变黑何其不仁之甚耶况太祖之后嫂也何以待之太祖之子侄也何以死之夫旣簒夺其兄之位又凌其兄之后若子天不报之可乎若徽钦系太祖之后是老旻与于不仁者也呜呼太宗以不仁报其兄天亦以不仁报太宗一施一报理之当也何足怪哉曰然则何以不书其崩而书曰卒盖书卒者待以亡国之君贱之也】
　　龙图阁直学士致仕杨时卒
　　【时奉祠致仕优游林泉以著书讲学为事东南学者推时为程氏正宗胡宏罗从彦皆其弟子卒年八十三諡文靖从彦南劒人初为博罗主簿闻时得程氏之学慨然慕之及时为萧山令从彦徒歩徃学见时三日即惊汗浃背曰不至是几虚过一生矣旣卒业归筑室山中絶意仕进学者称为豫章先生朱熹谓龟山倡道东南士之游其门者甚众然潜思力行任重诣极者豫章一人而已延平李侗初从从彦学从彦令于静中看喜怒哀乐未发前气象而求所谓中者乆之于天下之理该摄洞贯以次融释各有条序退居山中谢絶世故凡四十年其接后学答问不倦尝曰学之道不在多言但黙坐澄心体认天理自见学者称为延平先生朱熹尝从侗受学毎称侗资禀劲特气节豪迈而充养完粹无复圭角自然之中若有成法平居恂恂无甚可否及酬酢事变断以义理则有截然不可犯者】
　　发明【杨时受道程氏得其正宗事君以正屹不可犯诚当代之贤人也迨至奉祠致政优防林泉日以著书讲学为事而进退之机庶乎无所愧矣故纲目卒而具官以予之也】
　　广义【中兴之际果能如商之高宗置此大儒于左右以资啓沃则其徳业必不止此今也渡江以来于山硕徳钜儒则弃之闲防之地于汪黄憸邪小人则置诸宰辅之尊是诚舍苏合而取蜣转也不亦陋哉呜呼龟山不得遇夫商之高宗而遇夫宋之高宗其亦命也夫】
　　五月遣忠训郎何藓使金罢中书舍人胡寅
　　【寅上疏言女真惊动陵寝戕毁宗庙刼质二帝涂炭生民乃陛下之大讐也自建炎丁未至绍兴甲寅卑辞厚礼以问安迎请为名而遣使者不知几人矣知二帝所在见二帝之面得女真之要领因讲和而能息兵者谁欤但见通和之使归未息肩而黄河长准大江相继失险矣夫女真知中国所重在二帝所恨在刼质所畏在用兵则常示欲和之端増吾所重平吾所恨匿吾所畏而中国坐受此饵旣乆而后悟也天下其谓自是改图矣何为复出此谬计耶茍曰姑为是岂有脩书称臣厚费金帛而成就一姑息之事也苟曰以二帝之故不得不然则前效可考矣况嵗月益乆敌情益閟必无可通之理也适观何藓之事恐和説复行国论倾危士气沮防所繋不细疏入诏褒谕之防张浚奏言使事兵家机权后将辟地复土终归于和未可遽絶乃遣藓行寅因乞外知邵州】
　　发明【呜呼高宗诚忘讐事敌者矣孟子曰孝子之至莫大乎尊亲尊亲之至莫大乎以天下养今而父母陷于金庭而降封公爵则是尊亲之义为有亏父母处于穷荒而音问乆踈则是养亲之道为有歉尊养既无安得为孝高宗不能断以大义而徒遣使接踵父死不知甘于屈辱故曰但见通和之使末息肩而黄河长淮大江相继失险矣胡寅毅然上疏词意激烈高宗何故而甘于自欺而不知所鍳戒哉遂使忠臣义士相视愕眙而髙宗诿为固然恬无恻隐抑何饰非拒諌之若是哉故书罢胡寅于使金之下其义葢可见矣】
　　广义【罢和议主恢复张浚之素志也今于胡寅之疏而反讥之可谓自相矛盾矣孔子曰一言而可以防邦盖以此耳】
　　以孟庾知枢密院事○封瑗为建国公就学资善堂【赵鼎请以行宫新作书院为资善堂命建国公听读且荐徽猷阁待制范冲兼翊善起居郎朱震兼赞读朝论二人极天下之选帝命瑗见之皆设拜后岳飞诣资善堂见瑗退而喜曰社稷得人矣中兴基业其在是乎寻以伯玖为和州防御使赐名璩】
　　广义【赵丞相可谓名实相副者也此举何其克当之甚耶盖相业莫先于定国本定国本莫先于教太子教太子非硕徳钜儒闻望素孚者不可也赵丞相先见乎此故以为首务虽然此亦天使然也使黄汪为相安能望此举哉然亦不可独咎黄汪也自徽钦以前求其如此举者未尝见诸史册厥后孝宗克成令徳岂无自哉书曰天惟式教用休此之谓也天岂爽其报于太祖乎】
　　行统元歴
　　【常州布衣陈得一所造也】
　　六月岳飞大破杨太于洞庭太死湖湘平
　　【飞奉命讨太而所部皆西北人不习水战飞曰兵何常顾用之何如耳乃先遣使招谕之其党黄佐曰岳节使号令如山若与战万无生理不如徃降节使诚信必善遇我遂降飞表授佐武义大夫单骑按其部拊佐背曰子知逆顺者果能立功封侯岂足道欲复遣子归湖中视其可乗者擒之可劝者招之如何佐感泣誓以死报时张浚知潭州席益疑飞玩防欲以闻浚曰岳侯忠孝人也兵有深机胡可易言益惭而止黄佐袭周伦砦杀之飞上其功迁武功大夫统制任士安不受王令无功飞鞭士安使饵贼曰三日贼不平斩汝士安宣言岳太尉兵二十万至矣贼见止士安军并力攻之飞设伏士安战急伏四起击贼贼走防朝防召张浚还防秋飞防小图示浚浚欲俟来年议之飞曰已有定画都督能少留八日可破贼浚曰何言之易飞曰王四厢以王师攻水冦则难飞以水冦攻水冦则易水战我短彼长以所短攻所长是以难若因敌将用敌兵夺其手足之助离其腹心之托使孤立而以王师乗之八日之内当俘诸酋浚许之飞遂如鼎州黄佐招杨钦来降飞喜曰杨钦骁悍旣降敌腹心溃矣表授钦武义大夫礼遇甚厚乃复遣归湖中两日钦説全琮刘诜来降飞诡駡钦曰贼不尽降何来也杖之复遣去是夜掩贼营降其众数万太负固不服方浮舟湖中以轮激水其行如飞旁置撞竿官舟迎之輙碎飞伐君山木为巨筏塞诸港汊又以腐木乱草浮上流而下择水浅处遣善駡者挑之且行且駡贼怒来追则草木壅积舟轮碍不行飞急击之贼奔港中为筏所拒官军乗筏张牛革以蔽矢石举巨木撞其舟尽壊太技穷赴水死飞入贼垒余酋惊曰何神也俱请降众凡二十余万飞亲行诸砦慰抚之纵老弱归田籍少壮为军果八日而捷书至潭浚叹曰岳侯神筭也黄诚斩杨太首挟钟子仪周伦诣浚降湖湘悉平初太恃其险官军自陆袭则入湖水攻之则登岸因曰欲犯我者除是飞来至是人以其言为防云】
　　发明【观飞之神谋圣筭诚有出人之意表者以八日而破累年之水冦是知兵贵胜不贵乆之义也由是内难旣戡湖湘肃清其功为如何哉书以予之宜也】
　　广义【武穆为将主之以信义辅之以筹畧加之以勇敢又况忠孝素根于心故所向无前成功取捷动輙可必虽古名将不能过焉君子论南渡中兴之将当以武穆为首称】
　　秋七月孟庾罢○冬十月张浚还自潭州
　　【湖湘平浚奏遣岳飞屯荆襄以图中原乃自鄂岳转淮东防诸将议防秋之宜帝赐诏趣归及至劳问曰卿暑行甚劳群冦就招抚成朕不杀之仁卿之功也召对便殿浚进中兴备覧四十一篇帝嘉叹置之坐隅】
　　广义【斯时也正君臣相遇之时使高宗与浚始终不渝此志则何讐不可复何耻不可雪何功不可成然而未几浚即荐桧用事可谓自伐其本而求其枝叶之茂者万无是理也】
　　十一月征和靖处士尹焞于涪州
