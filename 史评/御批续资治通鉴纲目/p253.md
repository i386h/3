<!-- { "loadSidebar": true } -->
　　二月库库特穆尔引兵还河南○张士诚将吕珍入安丰杀宋刘福通等据其城我太祖率兵击走之
　　【珍引兵攻杀福通等遂据其城太祖闻之率徐达常遇春徃击之珍大败时庐州左君弼出兵助珍又击败之珍与君弼皆败走太祖乃还命逹等移师围庐州元将竹昌兴都遂乗间入安丰】
　　三月彗见东方
　　发明【呜呼星之变至是益甚矣去年二月书彗星见六月书彗出紫微垣是年书彗见东方是时天下分崩生民涂炭而怨怼之气固有以上干于天而彗星出矣元之君臣方且沈湎淫佚而修省之事汉乎无有然则上天之变将视之为虚无而不知振救者乎此所以沦于灭亡而不悟也噫】
　　○宋闗先生余党复攻上都元博啰特穆尔击降之○夏六月元博啰特穆尔遣珠展袭据陜西库库特穆尔与李思齐合兵攻珠降之
　　【时陜西行省右丞达实特穆尔与行台有隙恐陜西为库库所有隂结博啰请珠展入城刼御史丞鄂勤哲特穆尔印复拘留之库库遣部将摩该合李思攻之珠展遂降】
　　秋七月汉主友谅围洪都我太祖帅诸将讨之大战于鄱阳湖友谅败死子理立
　　【初友谅忿其疆日蹙乃作大舰来攻洪都自为必胜之计载其家属百官空国而来以兵围城其气甚盛兵戴竹盾御矢石攻城城且坏守将朱文正赵徳胜邓愈督诸将死战且战且筑城坏复完友谅尽攻击之术而城中备御随方应之已而徳腃中流矢死内外阻絶音问不通文正乃遣使赴建康告急太祖亲帅诸将发舟师二十万进次湖口自友谅围洪都至是凡八旬有五日闻援兵至即解围东出与我师遇鄱阳湖之康即山戊子我师分为十二屯徐达常遇春等诸将击败其前军军威大振明日诸军接战至晡东北风起燔其水寨舟数百艘友谅弟友仁友贵及其平章陈普略皆焚死辛卯复聨舟大战自辰至午敌兵大败友谅夺气其将张定邉欲挟之退保鞋山为我师所扼不得出敛舟自守不敢战是夕我舟渡浅泊于左蠡与友谅相持者三日八月壬戌友谅计穷冒死突出将奔还武昌太祖麾诸将邀击之舟聨比随流而下自辰至酉力战不已友谅是日中流矢贯晴及颅而死擒其太子善儿友谅自称帝至死仅四年年四十四其平章陈荣以下悉以楼船军马来降定邉乗夜以小舟载其尸及其子理径趋武昌复立理为帝改元徳夀既而我太祖复进兵围之】
　　发明【天子讨而不伐诸侯伐而不讨此通例也友谅固弑君之贼不思自治而乃亲帅逆徒围我城邑此盖敌加于己不得已而起者是城天讨之所宜加也兵出有名士气百倍此我师所以为三代时雨之师也既而小丑何支星奔瓦解直书败死所以深贬之也呜呼友谅恃其威武进围洪都殊不知以逆攻顺自反不缩则足以杀其躯而已矣享国不永乌足惜哉后世之恃儌幸以为取胜之道者可以鉴矣】
　　广义【臣观友谅忿其疆日蹙倾国来与我师相战其计可谓穷矣呜呼螳螂怒臂当辙乌能保其躬之不粉邪】
　　张士诚自称吴王元遣使征粮不与
　　【先是士诚虽请降授官而城池甲兵钱谷皆自据如故又素忌杨鄂勒哲欲图之达实特穆尔厌鄂勒哲骄肆不可制乃隂与定计举兵围之鄂勒哲及弟巴延皆自杀士诚遂遣兵据杭城朝廷因以其弟士信为江浙行省平章政事而方面大权悉归张氏达实特穆尔徒拥虚名而已至是士诚乃令其部属自颂功徳求王爵达实特穆尔恐逆其意为所害乃为请于朝至再三不报士诚遂自立为吴王即平江治宫室立官属元遣户部侍郎博啰特穆尔征粮于士诚士诚不予东南海运遂止于是嵗】
　　冬十月山东赤气千里
　　发明【三月彗见东方今兹山东赤气千里是时天下大乱而天变如此书之以见天心仁爱虽乱世亦未尝无告戒之意耳顺帝尚可乐祸而不知恐惧乎】
　　○元博啰特穆尔遣兵攻冀寜库库特穆尔击走之【博啰特穆尔自察罕既死之后复数以兵争晋冀朝廷虽屡诏解之而讐隙日深至是复遣兵攻冀寜至石岭闗库库大破之擒其将乌讷尔殷兴祖军遂不振】
　　十一月元杀太傅太平
　　【初帝欲以巴咱尔为相辞曰臣老不足以任宰相若必以命臣非得太平同事不可时太平辞归奉元于是密防令巴咱尔留之太平至沙井闻命宿留皇太子恶之令御史大夫布哈劾其违命诏拘收所授宣命绰斯戬因诬奏之安置土番寻遣使至东胜逼令自裁】
　　发明【太傅之死前史皆以逼令自杀为文纲目特书杀太傅太平者责实也太平受谗而罢无罪而杀皆出太子之所为则其受抑无辜之意可见矣故书杀而不去其官】
　　广义【抑观元太子于危国之日无一善防惟急于簒位而已故尝忿太平莫已之从而欲加害焉由是太平知祸将及数辞位养病于家其见可谓明矣夫何太子追憾愈深必欲杀之而后己无乃自伐其国者矣曰太平之杀杀于太子然则何以书元而不及太子欤曰书元而不及太子者恶顺帝之不纲于其子也噫父子君臣大纲也大纲既絶尚可以名人国哉君子之生汚世其不幸孰甚焉】
　　十二月元出治书侍御史陈祖仁为甘肃参知政事御史大夫鲁达实知枢密院事图沁特穆尔皆逃
　　【时宦者保布哈托欢内侍太子外结绰斯戬骄恣不法御史傅公让劾之忤太子意坐左迁祖仁乃上疏太子言天下者祖宗之天下台谏者祖宗之所建立顾以二竖之微而于天下之重台谏之言一切不恤独不念祖宗乎殿下职在监国抚军问安视膳而已予夺赏罸之权自在君父今方毓徳春宫反使諌臣结舌凶人肆志岂惟君父徒拥虚器天下苍生亦将奚望疏入太子怒令御史大夫鲁达实谕祖仁以托欢等初无是事御史紏言不实已与美除昔裕宗为太子凡事合奏者皆许启闱非独我今日也祖仁复上疏言殿下所以全此二人者正縁不知其奸故也然举朝知之在野知之天下知之独殿下未知耳于是太子以其事闻二人皆辞退元主又令曾达实谕防祖仁复上书言祖宗以天下传之陛下今乃坏乱不可救药虽曰天运使然亦刑赏不明之所致也区区二竖犹不能除况于大者愿陛下显斥二人勿令以辞退为名成其奸计使海内皆知陛下信赏必罸自二人始则将士亦必効力天下可全书奏帝大怒时侍御史李国鳯亦言二人当斥于是台臣自鲁达实以下皆左迁而出祖仁于甘肃鲁达实遂与图沁特穆尔逃于博啰特穆尔军中】
　　发明【是时太子宠信倿臣国家侵坏祖仁一上书而不聼至于再再上书而不聴至于三为顺帝计者必自思曰祖仁之言果忠于我欤抑倿于我欤茍忠于我则当赏之以旌其直苟倿于我则当黜之以警其余今乃不顾是非一槩黜罢是岂待贤之道乎故书黜而不去其官逃者匹夫之事鲁达实等既知谏不行而言不聴则当致仕而去肥遯丘园可也既不能然兹因罢出相率而逃又岂见几而作者哉故直书曰逃所以着其劾匹夫之行也】
　　广义【鲁达实等以朝纲浊乱而逃其即宋末诸臣之遁也然则逃于博啰之军果何道哉厥后伏诛之罪其自取矣】
　　【甲辰】二十四年【汉主陈理徳夀元年○是嵗汉亡】春正月我太祖建国号曰吴二月自将伐汉汉主陈理降湖广江西悉平【时李善长徐达等以太祖功徳日隆屡表劝进不允乃于是月朔即吴王位建百司官属以李善长为右相国徐达为左相国常遇春俞通海为平章政事汪广洋为右司郎中张昶为左司都事谕达等曰卿等为生民计推载予然建国之初当先正纪纲元氏昏乱纪纲不立主荒臣专威福下移由是法度不行人心涣散遂致天下骚乱今将相大臣当鉴其失宜协心为治以成功业毋茍且因循取充位而已又曰礼法国之纪纲礼法立则人志定上下安建国之初此为先务尔等为吾辅相当守此道毋谨于始而忽于终也二月以武昌围久不下乃亲往视师督诸将击之擒其元师张必先既而遣其降将罗复仁入城谕陈理使降理遂率其太尉张定邉等诣军门请降凡府库储蓄悉令理自取城中民多饥困命给粟赈之于是湖广江西诸郡县相继皆降江西行省以陈友谅镂金牀进太祖观之谓侍臣曰此与孟昶七寳溺器何异以一牀工巧若此其余可知陈氏父子穷奢极靡焉得不亡侍臣曰未富而骄未贵而侈此所以取败太祖曰既富岂可骄既贵岂可侈有骄侈之心虽富贵岂能保乎即命毁之太祖既平陈理句容儒士戎简入见语及陈氏之事简曰主上向者败陈氏于九江其众既溃何不乗胜直抵武昌而乃引还今虽克之费力亦多矣太祖曰汝儒者岂不闻覆巢之下寜有完卵乎况事有缓急兵贵权宜当陈氏兵败我岂不知乗以蹴之兵法曰穷寇勿追若乗胜急追彼必死闘杀伤必多吾故纵之遣偏师缀其后恐其奔逸科彼创残之余人各偷生喘息不暇岂复敢战我以大军临之故全城降服一者我师不伤二者生灵全三者保全智勇所得不亦多乎简大悦服他日与诸将论用兵方畧因谕之曰汝等非不善战然临事决机智或不足宜亲近儒者取古人之书聴其议论以资智识前日戎简所言吾虽非之然当时将校亦有劝我邀之下流而以全师蹙之武昌贼众可以全获军中皆以为竒谋不知简亦能言之然皆非吾意也汝等当思之勿以吾不用简言而遂轻儒者】
　　发明【帝王之兴其志其谋逈出于寻常万万者以其度量宏伟心不茍处故也我太祖自乙未嵗起兵十年于兹除残削暴功徳日隆而居尊之意犹未遑也迨至羣臣屡请不得已而从之则其心岂茍处而已哉志在乎解天下之倒悬云尔于是既建国号即徃徂征陈理甫降两藩悉定而其安天下之志于斯可见矣区区小丑乌足与之抗衡乎故纲目备书以深予之】
　　广义【嗟夫帝王之兴岂偶然哉故孟轲有曰五百年必有王者兴臣以宋元二代考之则是四百有余年矣我太祖之兴适足以应其时而合其数也不然何其天钖勇智天教用休而如汤如武哉且自生民以来未有防古入主中国而如此之盛亦未有拨乱之主而如我太祖之圣者也方是时也我太祖功德日隆可以即真矣而犹不允诸臣之劝进者盖以知乎王业艰难不可自足即大禹不自满假之心也首欲修礼法定人志即成汤肇修人纪之意也赈武昌之民其法钜桥之粟乎辞镂金之牀其却西旅之獒乎戒骄侈有恭俭之实重儒者有好贤之诚所以谋臣防士如伊吕毕荣者皆以时而出所谓多助之至者也易曰云从龙风从虎水流湿火就燥此之谓欤吁观我太祖之所以兴则孟氏之言防不诬矣】
　　三月我太祖定官制○元削博啰特穆尔官爵不受命诏库库特穆尔讨之夏四月博啰特穆尔举兵犯阙杀右丞相绰斯戬太子出奔
