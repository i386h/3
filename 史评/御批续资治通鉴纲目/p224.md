<!-- { "loadSidebar": true } -->
　　发明【宋徽宣和四年户部献户二千八十八万二千三百五十八口四千六百七十三万四千七百八十四至是户口之数户一千三百一十九万六千二百有六口五千八百八十三万四千七百一十有一自宣和壬寅至至元庚寅一百六十余年较之宣和不能三分之二夫有盛必有衰固天地盈虚之数故易曰日盈则昃月盈则食天地盈虚与时消息然则乱离之祸可胜言哉世祖方以丰亨豫大之骄自恃而无一毫勤卹民隠之心天下生灵能几何耶是以后之人君不可不知恐惧尔】
　　大水
　　【江南民流者四十五万余人凡发粟五十八万赈之】
　　【辛卯】二十八年春正月僧格及谔尔根萨里叶李以罪免【天下以僧格钩考钱谷之故中外骚动延臣莫敢言者集贤直学士赵孟頫谓奉御彻尔曰僧格罪恶甚矣我等不言他日何以辞其责公为上所亲信捐一旦之命为万姓除残贼仁者事也时帝畋漷北彻尔乘间入言之词语激烈帝怒谓其毁诋大臣命卫士批其颊血涌口鼻委顿地上少间复呼而问之辩愈力曰臣与僧格无讐所以力数其罪而不顾身者正为国家计耳茍畏圣怒而不言则奸臣何时除民害何时息帝大悟召慱果密问之对曰僧格壅蔽聪明紊乱朝政有言者即诬杀之今百姓失业盗贼蜂起召乱在旦夕非亟诛之恐为陛下忧时廷臣之言者益众遂诏台省相与辩驳之僧格辞屈帝曰僧格为恶始终四年台臣岂不知之知而不言当得何罪御史杜思敬曰夺官追俸惟上所裁遂斥罢台臣之乆任者免僧格等官命彻尔率卫士三百人籍僧格家得珍寳如内藏之半谔尔根萨里以连坐亦籍其赀帝问僧格为政如此何故无一言对曰臣未尝不言顾言不用耳叶李与僧格同事一无所匡正亦坐免久之得以疾请南还掦州学政李淦上言叶李本一黥徒方受上简知即以举僧格为第一事致以非罪诛贬大臣遣使四出钩考钱谷民怨而盗发天怒而地震水灾洊至人皆知僧格用羣小之罪而不知叶李举僧格之罪宜斩李以谢天下书闻帝矍然曰朕素以叶李刚介宁有是邪今召淦诣京师置薱淦至而李巳卒遂擢淦江阴路教授以旌其直】
　　广义【世祖既任世荣又任僧格信有罪矣然能因彻尔以免僧格又其从諌之美也不察乎此则元运之倾岂待惠宗之世而后见哉】
　　二月罢徴理司
　　【诏下之日百姓相庆而各路钩考犹未尽罢既而御史言钩考钱谷自中统至今余三十年阿哈玛特僧格当国设法已极而其党公取贿赂民不能堪不如罢之便诏从之仍命取昔逋负钱谷文牍聚置一室非上命而窃视者罪之】
　　发明【世祖自用僧格等以经理天下之财置徴理司以聚敛天下之赀天下之民怨入骨髓诚不敢言而敢怒者也世祖一旦惕然觉悟免僧格等罢徴理司而天下为之一快不亦美乎语曰过则勿惮改又曰过而不改是谓过矣使汉武不有□台之悔世祖不有徴理之忧则其不为秦政项籍者几希矣故书以罪免一以见僧格之恶一以见世祖之明也其义岂不明切哉】
　　以鄂勒质为尚书右丞相博果密平章政事
　　【初僧格欲杀杨居寛郭祐刑部尚书博果密争之不得僧格深忌之谓其妻曰他日籍我家者必此人也因其退食责以不入曹治事欲加之罪遂以疾免乆之复起为翰林学士承防至是帝欲用为相谓之曰朕过听僧格致天下不安今虽悔之已无及朕识卿幼时使从学政欲备今日之用博果密曰朝廷勲旧齿爵居臣右者尚多今不次用臣无以服众帝曰然则孰可曰太子詹事鄂勒哲可昔籍阿哈玛特家其赂近臣皆有簿籍唯无鄂勒哲名尝言僧格为相必败国事今果如其言是以知其可乃拜鄂勒哲尚书右承相博果密平章政事】
　　广义【世祖去僧格用鄂勒哲博果密深得亲贤远佞之礼使其事事皆然虽中原英主何以过之直书于册其羙可知】
　　帝如上都○三月踣僧格辅政碑
　　【初帝命翰林学士阎复撰文复至是已改亷访使亦坐免】
　　夏五月逮西僧嘉木掦喇勒智下狱寻释之
　　【嘉木扬喇勒智发宋诸陵大臣冢墓攘取金寳珠玉无算私庇平民不输赋者二万三千户田土称是及受美女寳物之献藏匿未露者尤多至是坐侵盗官遣遣使逮问追治之籍其妻孥田畆台省诸臣皆言宜诛之以谢天下帝不聴命释之给还其所籍】
　　发明【有罪必刑有功必赏此善治国者之大闭也西僧贪婪无厌秽徳彰闻其罪甚矣既逮下狱何释不谏此盖姑息之心胜耳世祖于一西僧敬之如神明而亲之如手足抑不知何益于国何利于民乎直书于册深讥之也】
　　复徴刘因为集贤学士辞不至
　　【因以疾固辞帝闻之曰古有所谓不召之臣其斯人之徒欤遂不疆致之】
　　广义【刘因以道自尊世祖能遂其志可谓两得矣】
　　下僧格狱逮其党约苏穆尔诛之
　　【崔或言僧格当国四年中外百官鲜有不以贿而得者昆弟故旧妻族皆授要官羙地惟以欺蔽九重朘削百姓为事宜令两省严加考覈凡入其党者并除名为民从之湖广平章政事约苏穆尔僧格妻党也尤为不法逮至京师籍其家赀黄金至四千两遂诏下僧格狱系约苏穆尔还湖广诛之初约苏穆尔因人言湖广初附时郡县长吏吏胥富人北屋敛银将轮之官银已具而事中止即下令责民自实使者旁午随地置狱株连蔓引备极惨酷民以拷掠痩死者载道所获不赀约苏穆尔悉取之使至永州判官乌克逊泽婉曲以利害晓之卒无所扰既见钩考日急天下骚动叹曰民不堪命矣自上计行省约苏穆尔怒曰郡国钱粮无不増羡永州何独不然此直孙府判倚其才辨慢我亟拘系之欲置于死至是因僧格败始得释】
　　罢尚书省命右丞相鄂勒哲等入中书○颁行至元新格
　　【元初未有注守百司断理狱讼循用金律颇伤严刻右丞何荣祖世业吏而荣祖尤所通习初以公规治民御盗理财等十事辑为一书名曰至元新格至是奏颁行之】
　　秋七月僧格伏诛
　　发明【僧格等以倾险憸邪専擅朝政世祖因之擢用既乃桀骜悖逆邀功生利惟其所欲无不如意至是亦不能免此固罪盈恶积之报也夫小人在元更起迭仆一皆聴其所为未有能正其罪者今僧格独以伏诛书之于册若足少伸元人不平之气然能诛之于见免之后而不能诛之于未免之前则其烕令不振固自若也虽然僧格本以下之于狱而乃杀之尔纲目直书其伏诛者既以正僧格之罪又以明当时小人病国虐民者皆当加此刑耳此又书法之深意也】
　　广义【自古兴利之徒难乎免于诛戮此卜式所以欲烹羊也岂直僧格哉】
　　○八月平阳地震
　　【坏民居万八百余区压死百五十人】
　　九月以咱希鲁鼎为平章政事○遣使招谕琉球【琉球在闽海之东地小而险汉唐以来不通中国海船副万户杨祥请以兵往伐之既而闽人吴志斗自言熟知海道宜先招谕之不从然后用兵未晚乃以祥充宣抚使阮鉴兵部员外郎志斗礼部员外郎往招谕之明年祥等不至而还志斗卒于行初志斗尝斥祥诞妄要功人疑为祥所杀诏福建行省按问会赦不竟其事】
　　冬十月以舒苏徳济为平章政事○遣礼部尚书张立道使安南徴其王入朝
　　【托欢等既还帝怒安南不已欲再伐之适日烜死予日燇袭位博果密曰彼山海小夷以天威临之宁不震惧兽穷则噬势使之然今若遣使谕之彼宜无不奉命遂以礼部尚书张立道尝使安南有功复使往征其王入朝】
　　十二月蠲瀛国公田租
　　【宣政院臣言宋全太后灜国公母子已为僧尼有地三百六十顷乞如例免征其租从之】
　　诏议科取之法
　　【中书省臣言江南在宋时徭役为名七十有余一切未徴今诸王嵗赐官吏俸禄多不给宜令江南如宋时诸名征赋尽输之至是因何荣祖言召各省任钱杀之臣至京师杂议科取之法】
　　【壬辰】二十九年春正月朔日食
　　【免朝贺】
　　发明【日食三朝国之大变也诗云十月之交朔日辛卯日有食之亦孔之丑彼月而□此日而□今此下民亦孔之哀苏氏以为此日不宜亏而今亦亏是乱亡之兆也今而于建寅岁首之月而日食遽形则天变之昭然讵不可信乎是时虐政甫除工役未息民之怨对之气犹未尽消也观天变而验人心其义盖可见矣】
　　开通惠河以郭守敬领都水监事
　　【初守敬言水利十有一事其一欲导昌平县白浮村神山水过双塔榆河引一畆玉泉诸水入城汇于积水潭从东折而南入旧河每千里置一牐以时蓄泄帝称善复置都水监命守敬领之丞相以下皆亲操畚锸为之倡置牐之处往往于地中得旧时甎木人服其识逾年毕工自是免都民陆挽之劳公私便之帝自上都还过积水潭见舳舻蔽水大悦赐名曰通恵】
　　发明【呜呼开通惠河至是两见纲目矣时天下汹汹斯民炭正收人心以迓续天命之时而乃恣行无益以劳其民乎诗云或燕燕居息或尽瘁事国或息偃在牀或不已于行此言后使之不均也世祖之开恵河役民力其不在兹乎上书日食下书开通惠河则世祖以天变为泛常而不省责可见矣】
　　诏江南避乱者令复业
　　【江南福建诸路连嵗盗起居民多入山谷自保时群盗皆以次就平江西左丞高兴言乞诏谕复叶诏从之】
　　二月以伊克穆苏史弼高兴并为福建行省平章政事将兵撃爪哇
　　【初右丞孟淇使爪哇爪哇黥其面使还帝怒命伊克穆苏及史弼等将兵三万伐之时爪哇国王为邻境葛郎国所杀其婿土罕必阁耶迎弼求捄弼等遂并取葛郎国王以归既而土罕必阁耶复叛弼等力战却之得还死者三千余人有司计其俘获货贝直五十余万帝以其亡失太多及治其纵土罕必阁耶之罪弼与伊克穆苏没家赀三之一唯兴以不与议得免】
　　发明【世祖混一以来灾异迭见而不悟天下怨恨而不知土水之役继兴征伐之劳复作民不堪命国如何哉特书曰击深贬之也】
　　三月诛僧格党尼雅斯拉鼎等
　　【初僧格败尼雅斯拉默埒寳都王巨济等俱建下狱至是御史台言其党比僧格恣为不法理筭江南钱谷极其酷虐民嫁妻卖女殃及亲邻维掦钱塘受祸最惨无辜死者五百余人天下之人莫不思食其肉今三人既已伏辜乞诛之以谢天下帝以实都长于理财欲释之博果密力争不可日中凡七奏卒并诛之】
　　敏珠尔多卜丹罢以特尔格琳沁并为平章政事【敏珠尔多卜丹请复尙书省领右三部博果密曰阿哈玛特僧格相继误国身诛家防前鉴未远柰何又欲效之乎事遂寝至是以乆居其任免犹与议省事特尔格为司农事逹噜噶齐从猎巴雅尔之地猎者射兎误中驼帝怒命诛之特尔格曰杀人偿畜刑太重帝曰误耶史官必书亟释之庾人有盗秔罪应死特尔格曰臣鞫其人母病盗以养母耳请贷其死至是进平章政事以病足聴肩舆上殿】
　　帝如上都○徴集贤学士杨恭懿参议中书省事辞不至【恭懿奉元人至元初与许衡俱被召屡辞不起太子珍戬令有司以汉聘四皓故事聘之至京师与定科举之议及考正厯法厯成授集贤学士兼太史院事即辞归自是复屡召之皆不起至是监察御史啇琥上书荐天下名士若胡祗遹王恽陈天祥等十余人而恭懿与马诏起恭懿参议中书省事亦辞不至寻亦卒】
