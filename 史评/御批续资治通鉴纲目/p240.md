<!-- { "loadSidebar": true } -->
　　【命阿荣赵世安督工台臣监造于是南台御史言陛下龙潜建业居民困于供给幸而获覩今日莫不跂望非常之恩今夺民时毁民居以剙佛寺台臣表正百官委以监造岂其礼哉昔汉高祖复丰沛两县光武免南阳税三年今不务此而隆重佛教何以慰斯民之望且佛教慈悲方便今尊佛氏而害生民无乃违其教乎书奏为免台臣监役】
　　发明【甚矣乱臣贼子之欺世也既窃其位志骄意满肆为兴作夸耀于人其志僣矣图卜特穆尔居建康今而竭其财力营建僧刹以为龙翔于此庆集于此而建寺以夸示于民呜呼伤败彛伦灭絶天理幸而袭位欲葢弥张由君子观之岂不甚为可耻乎纲目特书于册所以深贬之尔】广义【图卜特穆尔袭位之初即奉佛教其用意差别矣岂久安长治之象哉吁春秋责备贤者君子于元何诛】
　　诏修经世大典
　　【勅翰林国史院同奎章阁学士采辑本朝故事凖唐宋防要为经世大典】
　　冬十月征故中书省臣托多王士熈等十二人于贬所放归田里○十一月湖广徭贼寇邉
　　【凡二百八十余处】
　　十二月以西僧年扎克防喇实为帝师
　　【帝师至上命朝臣一品以下咸郊迎大臣俯伏进觞帝师不为动惟国子祭酒富珠哩翀举觞立进曰帝师释迦之徒天下僧人师也予孔子之徒天下儒人师也请各不为礼帝师笑而起举觞卒饮众为之栗然】
　　发明【若是乎元人之无识也西僧虽贤不过释教所祟奉耳所谓帝师者必其有道徳之可尊有防矩之可法父子能亲君臣能义夫妇能别长防能序朋友能信首出庻物车乎为一世之楷范然后可为帝者之师也今防喇实以寂灭之教愚诳流俗诚清朝之所厌弃者以为帝何何其谬哉故纲目直书以着其失】
　　广义【昔梁武帝三舍身于同防寺为奴饿死台城今以西僧为帝师则是愿为其弟子也奴与弟子其分虽殊而其所以事之之义一而已矣梁之武帝元之文宗其愚一也且朱子纲目有书曰国师者而尹氏发明曰谓之国师于以见举国之人皆师之矣今而曰帝师殆有甚焉呜呼自东汉以来奉佛之笃者莫如梁武帝元文宗然而梁祚之不长元运之不永是佛之不灵也明矣使其有灵而故短梁之祚促元之运则是佛之行曾黒白之不分有是理哉】















　　御批续资治通鉴纲目卷二十五
<史部,史评类,御批续资治通鉴纲目>
　　钦定四库全书
　　御批续资治通鉴纲目卷二十六
　　【起庚午元文宗至顺元年尽壬辰元顺帝至正十二年】凡二十三年
　　【庚午】文宗皇帝至顺元年春二月立明宗子伊埓哲伯为鄜王
　　发明【文宗杀兄而夺之国徒以封其幼子为王之日不亦晚乎虽然此盖天理萌动之机有不可得而泯没者耳宋太祖簒周之国则命子孙世袭崇义公元文宗簒兄之位则立其子为鄜王是皆其真情难掩非纳交要誉之心也身为天子而使兄之子孙贱处下僚又岂无恻隐警惕之心哉故纲目特书于防所以予其能悔耳】
　　○以鄂博哈雅为平章政事○平章政事多尔济以罪免
　　【台臣言其紊乱铨选贪汚着闻也】
　　以巴延知枢密院事罢置左丞相
　　【以雅克特穆尔有大功欲独相以尊异之乃诏谕中书省曰昔世祖尝以宰相一人总领庶务故政治出于一雅克特穆尔为右丞相巴延知枢密院事左丞相其勿复置】
　　三月云南诸王图沁反遣豫王喇特纳实哩督诸将往
　　讨之
　　【图沁及万戸布呼阿哈等叛攻陷中庆路杀廉访司官寻自称云南王以布呼为丞相阿哈等为平章等官立城栅焚仓库以拒命诏以竒珠为云南平章政事特穆尔布哈为云南左丞及中尚卿苏尔约苏从喇特纳实哩由八番进讨之】
　　夏四月饥○皇后鸿吉哩氏杀明宗皇后班布尔实【皇后与宦者拜珠谋杀之】
　　发明【夫者妻之表率君者臣之模范上行下效捷于影响此理之必然也文宗既杀其兄皇后复杀其嫂文宗隐忍纵其杀之者盖由己不能正所以不能正其妻使明宗夫妻无故而俱杀然则文宗夫妻岂不忍心害理者乎故纲目直书皇后杀明宗皇后所以明其敌体而不可擅杀之意着矣】
　　广义【鸿吉哩氏得以杀明宗后者效颦于文宗也文宗之贻毒可胜言哉】
　　五月帝如上都○以伊拉齐为平章政事○杀知枢密院库春贝托克托穆尔等十二人籍其家
　　【库春贝托克托穆尔通政使济尔噶朗以雅克特穆尔权势崇重欲谋诛之页特密实托密以变告按问并弃市籍其家】
　　发明【凡处于昏乱之朝鲜有得其死者以库春贝托克托穆尔等善事其君献可替否亦且不保其终则其余可知矣是时雅克特穆尔诬证其罪而文宗按问既皆弃市又籍其家政刑若此君臣俱任其责此固纲目书杀而不去其官之意也】
　　云南宣慰使禄余等叛附于图沁诏遣诸王温都逊特穆尔会诸路兵进讨之
　　【初云南宣慰使土官禄余以讨图沁之功授行省防知政事至是叛附于图沁罗罗诸蛮因相继作乱平章特穆尔布哈被害诏诸王温都逊特穆尔将江浙河南江西三省兵二万与湖广省臣托欢并讨之】
　　将作院使索珠等有罪诛
　　【特们徳尔子索珠观音努壻伊埒哈雅坐怨望造符箓咒诅事连刑部尚书乌讷尔前御史大夫博啰上都留守乌纳尔俱伏诛】
　　发明【孟子曰君子之泽五世而斩小人之泽亦五世而斩特们徳尔奸邪误国而索珠乃其嫡子渐染父恶固非一日而其流风余韵尚有存者安可使之食禄于朝乎既而以符箓咒诅大肆怨望然后从而刑之不亦晚乎此盖欺罔天下之通患必待徴于色发于声然后喻耳纲目特书伏诛所以正其诬罔之罪也】
　　秋闰七月赵世延罢
　　【御史葛明诚言世延年逾七十固位茍容请斥归田里诏中书议雅克特穆尔言世延向陈致仕不允所请御史之言盖不知有旨也帝曰如御史言世延固难任中书矣其仍任以翰林奎章之职】
　　诏加孔子父母及顔回曾参孔伋孟轲程颢程颐封爵【孔子父叔梁纥为启圣王母顔氏启圣王夫人顔子兖国复圣公曾子郕国宗圣公子思沂国述圣公孟子邹国亚圣公程颢豫国公颐洛国公】
　　江南大水
　　【江浙湖广尤甚没民田五万一百八十顷民饥者四十余万户】
　　八月帝还大都○大寜地震○始亲祀南郊
　　【帝始服大裘衮冕亲祀昊天上帝于南郊以太祖配享盖自世祖至是凡七世而南郊亲祀之礼始克举焉】
　　广义【书曰始者以见前此皆使人摄之也呜呼元人于天且慢之况其他乎特书于册所以表文宗为铁中铮铮佣中皎皎者也】
　　冬十二月诏以汉董仲舒从祀孔子庙
　　【位列七十二子下】
　　发明【书曰佑贤辅道显忠遂良兼弱攻昧取乱侮亡推亡固存邦乃其昌文帝纷纷制作未皆合礼独崇儒一事深合时宜如前书诏加孔子父母及顔回曾参孔伋孟轲程颢程颐封爵此书诏以董仲舒从祀孔子庙此皆佑贤辅徳显忠遂良之深意也纲目特书亦所以不没其善云尔】广义【是年七月既加先圣父母诸贤之爵至是又诏仲舒从祀孔子庙何其两举皆得其当哉使无奉佛之非则文宗庶乎其得矣】
　　立燕王喇特纳达喇为太子
　　【辛未】二年春正月太子喇特纳达喇卒○二月初立广教总管府
　　【凡十六所以掌天下僧尼之政秩正三品府设达噜噶齐总管同知府事判官各一员】
　　以巴咱尔为平章政事○三月司徒锡沙陈符谶【锡沙言陶景胡笳曲有负扆飞天歴终是甲辰君之语暗合陛下生年纪号实受命之符乞録付史馆颁示中外诏翰林集贤诸儒臣议咸以谓唐开元间薛让进武后鼎铭云上天降监方建隆基为宗受命之符姚崇表贺宋司马光言其采偶就之文以为符瑞此小臣之谄而宰相实之是侮其君也今景之曲虽于生年纪号若偶合者然陛下应天顺人绍隆正统无待于旁引曲说以为符命从其所言恐启谶纬之端非所以定民志也事遂寝】
　　发明【临之六三曰甘临无攸利既忧之无咎朱子曰阴柔不中正而居下之上为以甘说临人之象其占固无所利然能忧而改之则无咎也勉人迁善为教深矣盖人臣莫善于引君于正莫不善于逢君于邪司徒之职非小矣而乃以符谶上之是谓逢君于恶不祥莫甚于此矣岂非甘说临人之意乎甘说临人徒为失己则亦何益之有哉据事直书其义自见】
　　广义【文宗聴諌符谶之非宋之真宗殆不如也】
　　浙西水旱
　　【诸路饥民八十万余户】
　　夏四月武陟地震
　　【逾月不止】
　　遣喇特纳实哩等略定云南引兵还
　　【喇特纳实哩及各省兵十余万众进擒布呼阿哈斩之乌防东川诸夷皆欵服遂复中庆路遣使献捷言叛者或诛或降虽已略定余党逃窜山谷不能必其不反侧乞分兵镇遏之余皆遣还诏从之】
　　五月帝如上都○六月翰林学士吴澄卒
　　【澄防定间谢病归临川四方从学者恒数百人著书至将终不辍有易春秋礼记纂言及校定皇极经世书大戴礼等书卒赠临川郡公諡文正】
　　发明【吴澄潜心好学笃志力行著书立言羽翼吾道诚当代之大儒也故卒而具官以深予之】广义【澄居乱世而未尝辱己其周于徳者欤纲目于其卒而月之者重其作人也】
　　秋七月封巴延为浚寜王○八月朔日食○帝还大都○江浙水
　　【坏田十八万八千七百三十八顷】
　　诏皇子古噜达喇出居雅克特穆尔家
　　【更名雅克特古斯】
　　九月禄余复冦云南冬十月都元帅齐喇撃走之【禄余既窜伏寻出收召余党列行营六十所复作乱冦顺元等路云南省臣遣都事诺海往招之遇害既而防古都元帅齐喇潜师击破贼砦杀五百余人图沁之弟必里克图库图齐举家皆死获图沁弟二人子三人诛之禄余遁去余党悉平】
　　十一月朔日食○诏养雅克特穆尔子塔喇海为子【赐居第赀产】
　　发明【前书诏皇子出居雅克特穆尔家此书养雅克特穆尔之子为子其轻重倒置而纪纲为之大紊矣安有己之子出居于外而人之子反养之于内乎文宗知雅克特穆尔助己之功而不知其所以败坏国家之故知有奸臣而不知有公法也呜呼一渠凶不能翦芟不惟官之抑且宠之尚乌足与论人道哉合前后之书法观之则其深疾当时切矣】
　　【壬申】三年夏四月诸王伊噜特穆尔谋反伏诛
　　【安西王阿南逹之子伊噜特穆尔与辉和尔裕勒珍达实班第喇实班第必喇特纳实哩沙津阿古齐谋不轨事觉皆伏诛】
　　五月帝如上都○禁加封淫祠
　　【太常博士王瓒言诸路请加封神庙滥及淫祠按礼经以劳定国以死勤事能御大灾能捍大患则祀之其非祀典之神自后不许从之】
　　广义【淫祠蛊惑民志固所当禁然止禁其加封亦不能毁未为得也王瓒按礼经以劳定国以死勤事能御大灾能捍大患则祀之其非祀典之神不许可谓明矣然不知西方佛教曾以劳定国乎曽以死勤事乎大灾能御乎大患能捍乎四者无一能之而当时崇奉之极者莫佛为甚王瓒能言此而不能言彼者何其明于此而暗于彼邪不然瓒必受其蛊惑而与之俱也或者不敢非上所好而括囊以保其位焉三者有其一臣不知其所见矣】
　　云南饥
　　【诏蠲本省田租三年】
　　六月严起复之禁
