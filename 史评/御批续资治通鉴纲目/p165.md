<!-- { "loadSidebar": true } -->
　　【熹毎进讲务积诚意以感动帝心以平日所论著敷陈开析坦然明白可举而行讲毕有可以开益帝徳者罄竭无隠帝亦虚心嘉纳焉至是以黄度之去因讲毕奏疏极言陛下即位未能旬月而进退宰臣移易台谏皆出陛下之独断中外咸谓左右或窃其柄臣恐主威下移求治反乱矣疏入伲胄大怒使优人峩冠阔防象大儒献于帝前因乗间言熹迂阔不可用帝方倚任伲胄乃出御批云悯卿耆艾恐难立讲已除卿宫观赵汝愚防御笔见帝且諌且拜帝不省汝愚因求罢政不许越二日伲胄使其党封内批付熹熹即附奏谢遂行中书舍人陈傅良封还録黄起居郎刘光祖起居舍人邓驲御史呉猎吏部侍郎孙逢吉登闻鼓院游仲鸿交章留熹皆不报傅良光祖亦坐罢工部侍郎黄艾因侍讲问逐熹之骤帝曰始除熹经筵耳今乃事事欲与闻艾力辨其故帝不聼熹登第五十年仕于外仅九考立朝才四十六日进讲者七知无不言既去伲胄益无所忌惮矣】
　　发明【若是乎君子之道难行也朱子在朝积诚讽谏罄竭无隠帝亦虚心嘉纳庶几有行道之基也兹因正人渐逐而乃上疏条陈激怒侂胄摈斥经筵呜呼君子所学者正道所行者正事其事君以正乃其分耳不意见忤权佞从中沮之使道既不行复为黜罢然则君子之于小人何薫莸氷炭之相反也自假内批而君子不能措手足矣宋之世何治日常少而乱日常多哉特书内批而皆不去其官则惜君子而罪小人之意为可见】
　　广义【丞相留正之罢以内批待制文公之罢以内批羣奸谢深甫等进亦以内批厥后进伲胄罢龟年亦以内批则知宁宗虽处天位要亦韩氏之厮役耳噫宁宗闇弱而伲胄穷凶极恶如此宁不斩宋之国脉而召玉津之祸乎】
　　十一月以韩侂胄兼枢密都承防
　　【初诏侂胄可特迁二官侂胄觊觎节钺意不满力辞乃止迁一官为宜州观察使怨赵汝愚益深至是特迁都承防】
　　诏行孝宗皇帝丧三年
　　【先是有司请于易月之外用漆纱浅黄之制朱熹在讲筵奏言自汉文短防厯代因之天子遂无三年之防为父且然则嫡孙承重可知人纪废壊三纲不明千有余年莫能厘正夀皇圣帝至性自天易月之外犹执通丧朝衣朝冠皆用大布所宜着在方册为万世法桯陛下以世嫡承大统承重之服着在礼律宜遵夀皇已行之法一时仓卒不及详议遂用漆纱浅黄之服使夀皇已行之礼举而复坠臣窃痛之然既往之事不及追改启殡发引礼当复用初防之服至是诏遵用三年之制中外百官皆以凉衫视事盖用熹言也】
　　葬永阜陵○十二月内批罢吏部侍郎兼侍讲彭龟年进韩侂胄一官
　　【侂胄权势日重龟年上疏条奏其奸请去之且云陛下逐朱熹太暴故欲陛下亦亟去此小人母使天下人谓陛下去君子易去小人难于是龟年伲胄俱请祠帝欲两罢其职陈骙进曰以阁门去经筵何以示天下既而内批龟年与郡侂胄进一官与在京官观给事中林大中中书舍人楼钥缴奏以为非是不聼给是伲胄愈横】
　　发明【鲁齐许氏曰人君处亿兆之上所操者予夺进退赏罚生杀之权不幸见欺以非为是以是为非其害可胜慨耶是时侂胄权势日重龟年上疏条陈既而两皆请祠当辨是否然则罢侂胄而用龟年于法则宜罢龟年而用侂胄于义则悖夫何于龟年则罢其职于伲胄则进一官公道之心果安在哉由是予夺赏罚之权乱而伲胄愈横难制矣纲目书此盖亦不得已之意也吁】
　　陈骙罢以余端礼知枢密院事京镗参知政事郑侨同知枢密院事
　　【骙与赵汝愚素不恊未尝同堂语及争彭龟年事韩侂胄语人曰彭侍郎不贪好官故也元枢亦欲为好人耶故罢之而引京镗居政府以闲汝愚汝愚孤立于朝天子亦无所倚信】
　　以赵彦逾为四川制置使
　　【工部尚书赵彦逾以有功于帝室冀赵汝愚引居政府及附蜀帅大怒遂与韩侂胄合因陛辞疏廷臣姓名于帝指为汝愚之党且曰老奴今去不惜为陛下言之由是帝亦疑汝愚矣】
　　【乙邜】宁宗皇帝庆元元年【金明昌六年】春正月白虹贯日以李沐为右正言二月罢右丞相赵汝愚
　　【韩侂胄欲逐汝愚而难其名谋于京镗镗曰彼宗姓也诬以谋危社稷则一网打尽矣侂胄然之以秘书监李沭尝有怨于汝愚引为右正言使奏汝愚以同姓居相位将不利于社稷乞罢其政以尊安天位杜塞奸源是日汝愚出浙江亭待罪遂以观文殿大学士出知福州谢深甫等论汝愚冐居相位今既罢免不当加以书殿隆名帅藩重寄乞令奉祠请咎命提举洞霄宫直学士院郑湜草制词有曰顷我家之多难頼硕辅之精忠特危定倾安社稷以为悦任公竭节利国家无不为坐无贬词亦免官兵部侍郎章頴侍经帏帝曰諌官有言赵汝愚者乡等谓何同列漫无可否頴奏曰天地变迁人情危疑加以敌人嫚侮国势未安未可轻退大臣愿降诏宣谕汝愚毋聼其去国子祭酒李祥言去嵗国遭大戚中外汹汹留正弃宰相而去官僚几欲解防军民皆将为乱两宫隔絶国防无主汝愚以枢臣独不避殒身防族之祸奉太皇太后命翊陛下以登九五勋劳着于社稷精忠贯于天地乃卒受黯黮而去天下后世其谓何知临安府徐谊素为汝愚所噐凡有政务悉多谘访之谊随事禆助不避形迹又尝劝汝愚早退及豫防侂胄之奸侂胄尤怨之及是与国子博士杨简亦抗谕留汝愚李沐劾为党皆斥之】
　　发明【灾异必书重天变也白虹者妖气所凝侂胄之谓也日者人君之表宁宗之谓也以白虹而贯日以妖气而侵阳况当即位纪元之始其意岂不明且切欤宋之君臣未见其有忧勤修省之心而侂胄小人反挟私忿以相报复官李沐之奸邪诬汝愚之谋逆宁宗不察是非罢其相位岂不深可哀哉汝愚不能制伲胄而卒为侂胄所制讵非臣不密则失身之騐乎明乎此然后可论纲目之书法矣】
　　三月朔日食
　　广义【二月赵汝愚郑湜章頴李祥徐谊杨简诸贤之罢三月即有日食之变况乎正月白虹贯日所以着伲胄凶恶之兆也上天垂戒近且昭矣宁宗恬不知省未闻其求直言言阙失之事方且滋伲胄之暴斥逐正人靡所不为迹其所以为君又徽钦之不若也徽钦特以金人方炽而宁宗则遇金人始衰故其事有不同耳虽然防古之祸未必不基于宁宗也】
　　○夏四月安置大府寺丞吕祖俭于韶州
　　【祖俭上书诉赵汝愚之忠并论朱熹老儒彭龟年旧学李祥老成不当罢斥语侵韩伲胄有防祖俭朋比罔上送韶州安置中书舍人邓驲缴奏祖俭不当贬不从楼钥因进读论及之伲胄语人曰复有论救祖俭者当处以新州众乃不敢言或谓侂胄曰自赵丞相去天下已切齿今又投祖俭瘴乡不幸或死则怨于重伲胄始改送吉州祖俭尝曰因世变有所摧折失其素履者固不足言因世变而意气有所加者亦私心也竟死吉州】
　　以余端礼为右丞相郑侨参知政事京镗知枢密院事谢深甫签书院事○流太学生杨宏中等六人
　　【宏中与周端朝张衜林仲麟蒋傅徐范六人伏阙上书言近者諌官李沐谕罢赵汝愚中外咨愤而李沐以为父老懽呼防蔽天聼一至于此陛下独不念去嵗之事乎人情惊疑变在朝夕是时假非汝愚出死力定大议虽百李沐罔知攸济当国家多难汝愚立枢府本兵柄指挥操纵何向不可不以此时为利今上下安妥乃有异意乎章頴李祥杨简发于中激力辨其非即遭斥逐六舘之士拂膺愤怨李沐自知邪正不两立思欲尽覆正人以便其私必托朋党以罔陛下之聼臣恐君子小人消长之机于此一判则靖康已然之騐何堪再见于今日邪伏愿陛下念汝愚之忠勤察祥简之非党灼李沐之回邪窜沐以谢天下还祥等以收士心疏上诏宏中等罔乱上书扇揺国是悉送五百里外编管宏中衜仲麟范皆福州人端朝温州人传信州人传久居太学忠鲠有闻扣阍之事皆其属藁】
　　发明【传曰好直而恶枉天下之至情然人每失其正者心有所倚而不能自克也汝愚被防而贬人神之所共愤然伲胄权倾人主满朝侧目无敢忤逆唯吕祖俭正明汝愚之寃于前杨宏中等暴白汝愚之寃于后激怒权奸遂背窜逐呜呼公论不行而邪说暴横君子不幸而处于昬曀之时也详书于防其义自见】
　　广义【呜呼君子不幸而处污世鲜有不罹其祸者也自暴秦坑儒之后其间亡国之事或诬指朋党或禁锢党人未闻有流太学生之名也惟宋之徽髙二宗居此恶声而不疑焉昔徽宗放太学生邓肃于田里惑于蔡京也高宗杀太学生陈东惑于黄潜善也邓肃之放陈东之死虽由于蔡京潜善然犹禀命于徽宗至于宏中等之流宁宗出自己见始有甚于徽髙也嗟夫太学者董子所谓贤士之所关也人君培飬之则国以之兴戕贼之则国以之亡自古国之兴亡皆由乎此况乎士之未遇者其平日涵飬薫陶孰不欲正君而善俗修政而立事辨义利之分明邪正之异茍于国事危迫之秋而不正言之则视君父为途人实自负于作飬也恶在其学为忠与孝哉彼宏中等非不知祸随于言诚以情激于中不能自已是以但知在已之纳忠而不虞君父之加罪也然则宁宗之流六君子六君子非所忧也而国无仁贤宁宗实可忧矣】
　　六月右正言刘徳秀乞考核邪正真伪遂罢国子司业汪逵等
　　【自程颢程頥传孔孟千载之学其徒杨时傅之罗从彦从彦传之李侗朱熹师侗致知力行其学大振流俗丑正多不便之遂有道学之名隂以功诋及韩伲胄用事士大夫素为清议所摈者乃敎以凡相与异者皆道学之人也隂疏姓名授之俾以次斥逐或又为言以道学目之则又何罪当名曰伪学盖谓贪黩放肆乃人真情亷洁好修者皆伪耳由是有伪学之目善类皆不自安至是徳秀上言邪正之辨无过于真与伪而已彼口道先王之言而行如市人所不为在兴王之所必斥也昔孝宗意规复首务核实凡言行相违者未尝不深知其奸臣愿陛下以孝宗为法考核真伪以辨邪正诏下其章由是博士孙元卿袁爕国子正陈武皆罢汪逵入剳子辨之徳秀以逵为狂言亦被斥中丞何澹急欲执政亦上疏言专门之学流而为伪空虚短拙文诈沽名愿风厉学者専师孔子不必自相标榜诏榜于朝堂既而吏部郎官□师旦复请考核真伪被迁左司员外郎又有张贵模者指论太极图亦被赏擢澹复上疏言在朝之臣大臣既孰知其邪迹然亦不敢白发以招报复之祸望明诏大臣去其所当去者】
　　发明【易曰方以类聚物以羣分吉凶生矣伲胄得志诬防善良巧立滛名簧惑主聴由是刘徳秀之徒希求固宠羽翼成风而遂有邪正真伪之言呜呼以正为邪以邪为正以真为伪以伪为真君子受祸博矣汪逵等上疏辨论遂皆罢黜然则正人何雠于国而见絶之深乎此小人之心邪欲既炽末流无穷骎骎乎不至于败国亡家而不已其祸何烈哉是以人主谨于取舍毋使君子小人杂遝于清明之朝焉耳纲目书此其亦垂戒来世云】
　　广义【自古国于天地间者未有无正学扶持之而能独立者也无正学则天理销人欲炽人将相戕相贼如禽兽之相搏相噬者焉欲为君而臣弑之欲为父而子弑之人类之防盖有不难者矣故曰君不君臣不臣父不父子不子虽有粟吾得而食诸彼三代之学所以明人伦者其意盖虑此也今宁宗之朝太学生流之国子官罢之则是居中国去人伦无君子之谓也尚可以名人国哉大易丰之上六有曰丰其屋蔀其家□其户閴其无人三嵗不觌凶此之谓欤】
　　加韩侂胄保宁节度使○冬十一月窜故相赵汝愚于永州汝愚至衡州暴卒
