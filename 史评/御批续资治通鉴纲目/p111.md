<!-- { "loadSidebar": true } -->
　　【帝自如青城都人日出迎驾而尼玛哈留不遣太学生徐揆上书请帝还宫金人取而杀之乌竒迈得帝降表遂废帝及太上皇帝为庶人知枢密院事刘彦宗请复立赵氏不许丙寅金人堑南薰门路人心大恐丁夘金人令翰林承防呉幵吏部尚书莫俦入城令推立异姓堪为人主者且邀上皇出城孙傅曰吾惟知吾君可帝中国尔若立异姓吾当死之上表金人请立赵氏不报京城廵检范琼逼上皇与太后御犊车出宫郓王楷及诸妃公主驸马及六宫有位号者皆行独元祐皇后孟氏以废居私第获免初金人以内侍邓述所具诸王皇孙妃主名檄开封尹徐秉哲尽取之秉哲令坊巷五家为保毋得藏匿前后凡得三千余人秉哲悉令衣袂相聨属而往金人逼帝及上皇易服若水抱帝而哭诋金人以恶声金人曳若水出击之败面气结仆地尼玛哈令铁骑十余守视曰必使李侍郎无恙若水絶不食或勉之曰事无可为者公今日顺从明日富贵矣若水叹曰天无二日若水寜有二主哉其仆亦慰解之曰公父母春秋髙若少屈冀得一归觐若水叱之曰吾不复顾家矣金人又逼上皇召皇后太子孙傅留太子不遣统制呉革欲以所募士防服卫太子溃围而出傅不从而密谋匿之民间别求状类太子者及宦者二人杀之并斩十数死囚持首送之绐金人曰宦者欲窃太子出都人争闘杀伤误中太子因帅兵讨定斩其为乱者以献茍不已则以死继之越五日无肯承其事者呉幵莫俦督胁甚急范琼恐变生以危言詟卫士遂拥皇后太子共车而出傅曰吾为太子傅当同死生遂以留守事付王时雍从太子出百官军吏奔随太子号哭太子亦呼云百姓救我哭声震天至南薰门范琼力止傅金守门者曰所欲得太子留守何预傅曰我宋之大臣且太子傅也当死从遂宿门下以待命若水在金营旬日尼玛哈召问立异姓状若水因骂之为剧贼尼玛哈令拥之去若水反顾骂益甚谓其仆曰我为国死职尔奈并累若属何又骂不絶口监军挝破其唇噀血骂愈切至以刄裂颈防舌而死金人相与言曰辽国之亡死义者十数南朝惟李侍郎一人吕中曰李若水尝主车驾出城者也使其不死亦在误国之数惟其一死明白昭晰故误国之罪释而言忠义者称焉】
　　发明【风霾云雾皆隂逆怨气交并所致也是时宋室哀防兵戎满野风霾云雾四塞穹苍特以着其昏暄惨恻之象耳纲目书金刼上皇后妃太子等于大风霾云雾四塞之下则其义固自可见葢金举号讥其残暴也刼者强执之词贬而斥之也宋庭诸臣依阿忍耻无一死义者独李若水知宋臣之不可降于金人大骂不屈捐躯狗国虽云无补志可尚已当时宰执岂不愧哉宜乎金笑其无人也故纲目特书以着其节】
　　金人大括金帛杀戸部尚书梅执礼等
　　【时金人邀索金帛毎曰和议已定但所需满数则奉天子还阙梅执礼及礼部侍郎陈知质刑部侍郎程振给事中安秩皆主根索四人哀民力已困相与谋曰金人所欲无艺极虽铜鐡亦不能给盍以军法结罪傥窒其求而宦者挟宿怨语金人曰城中百万户所取未百一但许民持金银换米麦当有出者已而果然金人怒呼四人责之执礼等曰天子防尘臣民皆愿致死虽肝脑不计于金银何有哉顾比屋枵空无以塞命尔金人问官长何在振恐执礼获罪遽前曰皆官长也金人怒先取其副胡舜陟等各杖之百趋四人杀之而枭其首士庶莫不陨涕愤叹】
　　发明【书大括金帛着金兵之贪婪无厌也杀杀无罪也夫以金兵之暴贻祸至此皆由宋室不能自立而使无辜之民困于诛索忠义之士辱于刀锯岂非奸邪误国专主和议之所致乎是时金人軰大索金帛执礼等正言辨论皆罹杖杀不亦悲夫中国不幸而为金人专制擅其生杀陵虐大臣可胜叹哉故特具官而书杀既嘉执礼之不辱又恶金人之贪残也其垂世立法之意深矣】
　　康王构次于济州
　　【王有众八万分屯济诸州高阳关路安抚使黄潜善总管杨惟忠亦以部兵数千至东平王遣真定总管王渊以三千人入衞宗庙金人闻之遣甲士及中书舎人张徴赍蜡诏自汴京至命王以兵付副帅而还京王问计于左右后军统制张俊曰此金人诈谋尔今大王居外此天授岂可徒往因请进兵王遂如济州既而金人谋以五千骑取康王吕好问闻之遣人以书白王曰大王之兵度能击则邀击之不然即宜逺避】
　　发明【观此则康王诚无意救君父之难者矣是时车驾防尘宗社震恐此正臣子愤惋激切奋不顾身之日也四方征镇拥兵自固未闻有勤王之师康王有兵八万战将数员又非力寡不敌之比当断以大义奬率三军北向一决子弟之衞父兄亦职分之宜然耳康王何故去年次东平今年次济州优柔不断坐失事机安忍视君父宗社之危而不急救之乎孟子曰无恻隠之心非人也呜呼君父受辱理宜恻隠今而拥兵不救是无恻隠之心矣故直书次于济州所以深讥之也】
　　金人议立异姓执孙傅张叔夜及御史中丞秦桧【呉幵莫俦复召百官议立异姓众莫敢出声相视久之计无所出王时雍问于幵俦二人防言敌意在张邦昌时雍未以为然适尚书员外郎宋齐愈至自金营众问金人意所主齐愈取片纸书张邦昌三字示之时雍乃决遂以邦昌姓名入议状张叔夜不肯署状金人执叔夜及孙傅置军中尼玛哈召叔夜绐之曰孙傅不立异姓已杀之公年老大家岂可与傅同死叔夜曰世受国恩义当与之存亡今日之事有死而已金人皆义之大常寺簿张浚开封士曹赵鼎司门员外郎胡寅皆逃入太学不书名唐恪书名仰药而死已而时雍复集百官诸秘书省至即闭省门以兵环之俾范琼谕众以立邦昌意众唯唯时雍先署状以率百官御史马仲独奋曰吾曹职为争臣岂容坐视乃与御史呉给约中丞秦桧共为议状愿复嗣君以安四方且论邦昌当上皇时蠧国乱政以致社稷倾危金人怒执桧去呉幵莫俦持状诸军前邦昌入居尚书省】
　　发明【凡书执者执无罪也力屈而被执也上书金人议立异姓下书执孙傅等则傅等不助金人之意可见矣噫宋室至是无可为者举天下之大聼命于金人要天子出盟则天子往刼宗戚至军则宗戚行括金帛则杀庭臣立异姓则执台諌而其间絶无有倡鸣大义与之一决者然则宋室之弱益可见矣金人之强于斯极矣纲目垂戒亦深切矣】
　　三月金立张邦昌为楚帝閤门宣賛舎人呉革率众讨邦昌不克而死
　　【金人劝进邦昌始欲引决或曰相公不前死城外今欲涂炭一城邪适金人奉册宝至邦昌北向拜舞受册即位号大楚遂升文徳殿设位御床西受贺遣閤门传令勿拜王时雍率百官遽拜邦昌但东面拱立閤门寅賛舎人呉革耻屈节异姓率内亲事宫数百人皆先杀其妻孥焚所居举义金水门外范琼诈与合谋令悉弃兵仗乃从后袭之杀百余人捕革并其子杀之又擒斩十余人是日风霾日晕无光百官沮邦昌亦变色唯时雍呉幵莫俦范琼等欣然以为有佐命功邦昌心不安拜官皆加权字以时雍权知枢密院事领尚书省幵权同知枢密院事俦权签书院事吕好问权领门下省徐秉哲权领中书省邦昌见百官称予手诏曰手书虽不改元而百官文移必去年号好问所行文书称靖康二年百官犹未以帝礼事邦昌唯时雍毎言事称臣启陛下又劝邦昌坐紫宸垂拱殿以见金使好问争之乃止时雍复议肆赦好问曰四壁之外皆非我有将谁赦邪乃止赦城中而选郎官为四方密谕使及金人将还邦昌请营祖之服柘袍张红葢所过设香案起居时雍秉哲幵俦皆从士庶观者无不感怆】
　　发明【金举号斥之也斥金则斥邦昌矣邦昌君父于君茍焉无耻是与金为一矣故书金立为帝所以明其不宜立也邦昌簒逆举朝和之举天下和之是无一人知义者独呉革耻屈节异姓奋志起兵从者仅数百人可谓防之防者矣然书爵书讨书死者所以正逆贼之罪褒死节之义为后世劝也虽不克而死然声大义于天下使邦昌之罪益以暴着其有功于宋为如何哉其与书汉刘崇起兵讨莾不克而死义同君子宜合前后观之】
　　广义【甚矣天下之不可茍得也非功徳兼隆泽被生民普天率土之愿戴者不可也故舜以天下与禹以禹有地平天成之功禹以天下让臯陶以臯陶有民协于中之徳汤徳日新故万邦惟懐文徳缉熈故西土怙冐迨夫二周分治世道日衰为君者君道废弛为臣者臣节凌夷乱臣贼子接迹当世是以弑君如鲁桓逐嫡如郑厉者肩摩袂属下至秦汉魏晋隋唐五代或即位未几而遽灭其君或折节下士而居摄尊位或奸雄自逞而挟制天子或把握政柄而弑君立君簒夺相寻裂为南北亦有负托孤之寄而窃移其鼎者享国不永而祸及其子孙甚则至于以贼党而敢行簒逆以异姓而入继大统屈身外邦而骄人于中国者有之毁伤其□而冐居于黄屋者有之是皆无功无徳于民惟以诈力相高负乗南面故天之报之使其国祚不长而各罹厥祸其间惟汉唐除暴乱以立国而功徳庶及于民故其子孙各能享国久长然亦得此失彼治不古若而见讥于君子也多矣呜呼民生有欲无主则争君人者治其争乱而富有四海者也非天攸命厥位乌可苟焉以得哉且贫人窭子骤攫一金亦云命矣况天位之尊者邪昔景让之母家素贫偶得金于頺垣中乃曰无故而得身之灾也今邦昌则当思曰我为宋臣不能死敌死有余辜安忍无故而受敌人之立窃君之神器也耶又安知是非一定而不伏僣逆之诛耶陋哉邦昌之见其亦异乎景母之见矣】
