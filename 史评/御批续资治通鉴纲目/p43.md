<!-- { "loadSidebar": true } -->
　　【云州即云中也契丹建为西京大同府于是契丹境内凡五京六州军城百五十六县二百九部族五千二属国六十东至于海西至金山暨于流沙北至胪朐河南至白沟幅员万里】
　　十二月册元昊为夏国主
　　【余靖使还知契丹已与夏和帝乃遣尚书员外郎张子奭克册礼使册元昊为夏国主仍赐对衣黄金帯银鞍勒马银二万两绢二万匹茶三万斤册以漆书竹册籍以锦金涂银印文曰夏国主印约称臣奉正朔改所赐勅书为诏而不名许自置官属使至京就驿贸卖宴坐朶殿使至其国相见用賔客礼置场于保安军及髙平砦第不通青盐命国子博士髙良夫等防夏人画疆界然朝使往止留馆宥州终不复至兴灵而元昊帝其国中自若也】
　　发明【宋以仁义为本而国势恒病于不振何者以方兴之师而不能克乆疲之辽以全盛之师而不能制蕞尔之夏陵夷而至于宣靖建绍以后浸不足道也岂非积弱之势有以致之耶昔孟子告齐宣王曰诗云王赫斯怒爰整其旅以遏徂莒以笃周祜以对于天下此文王之勇也书曰天降下民作之君作之师惟曰其助上帝宠之四方有罪无罪惟我在天下曷敢有越厥志一人衡行于天下武王耻之此武王之勇也是时元昊虽臣而称帝自若所陷城邑不能复取而反赠以王爵赐以银绢失策甚矣观元昊不欲臣宋之意契丹请为讨贼之言岂不见讥于外邦哉或者以元昊小丑不足与较呜呼义当为而不为则过于弱义不当为而为之则失于强元昊父事宋朝臣事契丹则有轻宋之心在义之所当伐而不可逭者茍行姑息则是失国之体骄敌之情其如国法何哉此姑息元昊是非之防也】
　　环州种世衡卒
　　【环原间敏珠尔宻藏康努卜三族最大其北有二川交通西界宣抚使范仲淹议筑古细腰城防其路命世衡及知原州蒋偕董其事世衡时知环州方卧病檄至即将所部甲士昼夜兴筑城成而卒世衡善抚士卒得人死力教土人习弧矢以佐官军吏民有谋某事辞某事者咸使之射从其中否而与夺之坐过失者亦用此得赎吏农工啇无不乐射在邉数年积毅通货所至不烦县官益兵増馈而武功自振夏戎闻属羌不可诱土人皆善射乃不复以环为意及卒青涧及环人皆画像祠之】
　　【乙酉】五年春正月罢杜衍范仲淹富弼以贾昌朝同平章事兼枢宻使宋庠参知政事王贻永为枢宻使吴育庞籍为副使
　　【仲淹弼既出宣抚攻者益众二人在朝所为亦稍沮止衍独左右之衍好荐引贤士而抑侥幸羣小咸怨衍壻蘓舜钦易简子也能文章论议稍侵权贵时监进奏院循例祠神以伎乐娱賔集贤校理王益柔曙之子也于席上戏作傲歌御史中丞王拱辰闻之以二人皆仲淹所荐而舜钦又衍壻欲因是倾衍及仲淹乃讽御史鱼周询刘元瑜举劾其事拱辰及张方平列状请诛益柔章得象无所可否贾昌朝隂主之韩琦言于帝曰益柔狂语何足深计方平等皆陛下近臣今西陲用兵大事何限俱不为陛下论列而同状攻一王益柔此其意可见矣帝感悟乃止黜益柔监复州酒税而除舜钦名同席被斥者十余人皆知名之士拱辰喜曰吾一举网尽矣舜钦既得罪衍由是不安求去不许防谏官钱明逸论仲淹弼更张纲纪纷扰国经凡所推荐多挟朋党陈执中复譛衍庇二人帝不悦遂并黜之衍罢知充州仲淹知邠州弼知郓州衍清介有大节其去也君子惜之】
　　发明【礼曰为人君者谨其好恶而已矣其臣果忠耶虽有浮言而勿去其臣果佞耶虽有誉言而必去斯得好恶之公也今杜衍等因羣吠纷纭同日罢职然三人素着忠直仁宗所目击者而且信谗摈弃茍平日所不知者其能免于黜逐哉纲目不书杜衍等罢而书罢杜衍等其义可见耳吁】广义【仲淹之服西夏富弼之使契丹其丰功伟绩岂惟当时之罕及亦后世之所难能也何仁宗一听谗人而遽罢二公耶况乎二公无罪可征特指其与杜祁公为朋比而去之耳意若仁宗者可谓自壊其万里长城者也其不智孰甚焉】
　　罢磨勘防子新法○三月罢枢宻副使韩琦
　　【范仲淹富弼罢去琦不能独居上疏辨析且言近日臣僚多务攻击忠良取抉私忿不报初陜西四路总管郑戬遣静邉砦主刘沪著作佐郎董士亷城水洛以通秦渭援兵知渭州尹洙以为前此屡困于贼者正由城砦多而兵势分也今又益城不可奏罢其役防戬罢而沪等督役如故洙不平以张忠代之沪不受代洙乃谕裨将狄青往械沪及士亷下吏而罢水洛之役戬论奏不已琦是洙而朝议右戬竟徙洙知庆州释沪等狱而复城水洛琦乃请外遂出知扬州河东转运使欧阳修上防曰杜衍范仲淹韩琦富弼天下皆知其有可用之贤而不闻其有可罢之罪自古小人谗害其识不逺欲广陷良善则指为朋党欲动揺大臣则诬以専权葢去一善人而众善人尚在则未为小人之利欲尽去之则善人少过唯指为朋党则可尽逐自古大臣被主知防信任则难以他事动揺唯有専权是上之所恶方可倾之夫正士在朝羣邪所忌谋臣不用敌国之福也窃为陛下惜之羣邪益忌修因致修罪左迁知滁州洙博学有识度以为自唐以来文格卑弱至栁开始为古文而世未知宗尚乃与穆修复振起之为文简而有法元昊反洙未尝不在兵间故于西事尤为练习未几卒】
　　发明【礼曰大臣不可不敬也是民之表也迩臣不可不慎也是民之道也韩琦愤正人之悉去救尹洙之直言谏之不行琦力请外仁宗无辨出知扬州则于敬大臣之心为益疏矣泾渭何由而别哉纲目具官而书罢所以明其不宜罢也】
　　广义【范仲淹富弼韩琦一时罢去则宋国可谓空虚矣乌得不起契丹西夏之侮哉所谓国必自伐而后人伐之也奚足怪哉】
　　罢科举新法
　　【范仲淹既去执政以新定科举入学预试为不便且言诗赋声病易考而策论汗漫难知祖宗以来莫之有改且得人尝多矣帝下其议有司请如旧法乃诏前所更令悉罢之】
　　发明【科举之法国之得实才者莫切于此士之期进用者亦莫切于此诚治世之良规保邦之要法也自唐以诗赋取士虽亦求贤之国未免浮哗之失宋去唐未逺因之不革犹未尽善惟范仲淹定以策论则庶防有性理之学焉仲淹去国朝议罢之岂不深可叹哉上书罢磨勘防子新法此书罢科举新法皆惜之之意也】
　　夏四月朔日食○五月夏人归石元孙
　　【谏官御史奏元孙军败不死为国辱请斩于塞下以示西人贾昌朝独引春秋谷臣知防故事请赦之因人对又袖出魏于禁传以奏曰前代将臣覆没而还多不加罪帝乃贷元孙编管全州子弟尝受阵亡恩泽者并追夺之】
　　发明【元孙之事当以台谏之言为是而以宰相之言为非是时元昊反叛邉城未复正宜明君臣之义辨逆顺之理今石元孙以总管败没于贼不能死义罪逆当诛况台谏论奏尤为明切仁宗乃惑贾昌朝之言从而赦之是使偷生之徒横行于天下而诛乱讨逆之法亦不必立矣故纲目于此书夏人归石元孙以深贬之呜呼失节之臣犹且赦之况下于失节者乎纲目不书赦免犹为中国讳之也】
　　章得象罢
　　【得象在中书畏逺名势宗党亲戚一切抑而不进然亦无所建明御史孙抗数论之得象乃上章求去遂出知陈州】
　　广义【既已罢黜诸贤则得象之才徳果有出于诸贤之右者哉罢去宜矣】
　　以陈执中同平章事兼枢宻使吴育参知政事丁度为枢宻副使
　　【未几执中与贾昌朝言西夏来庭乞免兼枢宻使从之】
　　冬十月罢转运兼按察使○十一月罢京东安抚使富弼
　　【滁州狂人孔直温谋反伏诛搜其家得石介书时介已死宣防南院使夏竦言介诈死乃弼遣介结契丹起兵期以一路兵为内应请发介棺騐之诏下充州访介存亡杜衍以阖族保介必死提刑吕居简亦言无故发棺何以示后始获免遂罢弼安抚使伐孙复监防州税介子孙覊管他州】
　　发明【甚矣小人之心至酷而不恕也茍有中伤君子者则必投间抵隙务致倾防而后已是时夏竦深憾石介词连富弼诬以谋通契丹之事呜呼弼以赤心报国帝所深知安有潜结北敌如夏竦所云哉茍富弼欲反不于出使之时迨至今日而复懐疑贰耶此理甚明无可疑者信谗而罢非其罪矣故书罢而不去其官】
　　【丙戌】六年春三月朔日食○秋八月以吴育为枢宻副使丁度参知政事
　　【育在政府遇事敢言时知永静军何绶疑通判江中立譛巳因诬以罪迫令自杀育欲坐绶死贾昌朝不可遂争议帝前殿中皆失色育论辩不已曰臣所辩者职也顾力不胜愿罢臣职知审刑院髙若讷附昌朝议绶竟减死一等帝以昌朝故乃命育与度易位谓近臣曰吴育刚正可用第嫉恶太过耳】
　　【丁亥】七年春二月大旱诏求直言贾昌朝吴育免
　　【昌朝育议不协论者多不直昌朝时方悯雨昌朝引汉册免三公故事乞罢御史中丞髙若讷上言大臣喧争为不肃故雨不时若于是昌朝出判大名育出知许州】
　　发明【人君所敬者天所宝者民不能敬天而灾咎之来必矣不能保民而四海之叛必矣古之善治天下者未始不以敬天勤民为心焉呉元年六月久旱我太祖皇帝日减膳素食宫中皆然既而大雨羣臣请复膳曰亢阳为灾实吾不徳所致今虽得雨然苗稼焦损必多纵肉食奚能甘味得乎民心则得乎天心今欲弭天灾但谨于修巳诚以爱民庶可荅天之眷大哉王言万世之鉴仁宗因大旱诏求直言其于敬天勤民之心诚庶几矣宰相所以燮理隂阳隂阳不和咎将谁执故书昌朝吴育免于下以明其可免者也臣故敢并及之】
　　以夏竦同平章事寻改授枢宻使
　　【竦制下谏官御史交章言大臣和则政事修竦前在闗中与首相陈执中论议不合今不可使共事故改之】
　　以文彦博参知政事髙若讷为枢宻副使○帝祷于西太乙宫是日雨
　　【帝出祷于太乙宫日方炎赫帝葢不御及还而雨大浃】
　　发明【春秋书六月雨志喜雨也上书大旱诏求直言此书帝祷于太乙宫是日雨则仁宗勤民之心益见矣是日雨者言天感应之速也是故人君不敬天则已茍或敬之而天必随应捷如影响世岂可以常事忽天变乎直书于册所以深美之也】
　　冬十一月贝州卒王则据城反以明镐为河北安抚使【初涿人王则以嵗饥流至贝州自卖为人牧羊后宣毅军为小校贝冀俗尚妖幻相与习五龙滴泪等经及诸图防书言释迦佛衰谢弥勒佛当持世妖人争信事之州吏张峦卜吉主其谋党与连徳齐诸州约以明年正旦断澶州浮梁作乱防其党以书谒北京留守贾昌朝事觉被报则故不待期亟以冬至日反时知州张得一方与官属谒天庆观则率其徒刼库兵执得一囚之从通判董元亨索库钥元亨厉声骂贼贼遂杀之又杀司理王奬等兵马都监田斌以从卒巷战不胜而出城扉阖提等刑狱田京等缒城出保南闗入骁徤营抚士卒凡有欲应贼者京以计尽诛之由是营兵在外者皆慑服南闗得不陷则僣称东平王建国曰安阳改元得圣旗帜号令率以佛为称城以一楼为一州书州名补其徒为知州每面置一总管然缒城下者曰众于是令民伍伍为保一人缒余悉斩事闻以知开封府明镐为体量安抚使而诏贝州有能获贼者授诸卫上将军镐至贝州民汪文庆等自城上系书射镐帐约为内应夜垂絙以引官军入城者数百人贼觉率众拒战官军不利乃与文庆等复缒而出】
