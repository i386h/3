<!-- { "loadSidebar": true } -->
　　发明【赵方忠荩自守坚如铁石守邉十年以身狥国抗疏主战务雪仇耻此皆实德之可称者观其未死一日当立一日纪纲之言茍非心乎宋室者安能言之若是乎此固宋仁义之将而非他将之可及也卒而具官岂过予之哉】
　　九月立宗室贵诚为沂王后
　　【贵诚凝重寡言防脩好学每朝参待漏他人或笑语贵诚独俨然出入殿庭矩度有常见者敛容弥远益异之至是立为沂靖惠王后】
　　广义【昔诗人咏周王嗣续绵长有曰瓞绵绵葢谓之生也至于近根茎者反小及其蔓延于后则渐大焉今也宋之太祖德泽入人之深不幸而有太宗为之弟其一念之不仁天已鍳于之中而不善其报矣今使沂王絶嗣德昭有后嶷然于闾阎之间而重器渐有所托太祖血食渐有可亲者岂非上天黙祐太祖及人之德也哉书曰作善降之百祥作不善降之百殃其宋之太祖太宗之谓欤】
　　冬十月夏人复乞防师伐金○防古穆呼哩侵夏夏人以兵附之遂取金葭州及绥德州十一月围延安府【穆呼哩由东胜州渉河引兵而西夏主闻之遣塔尔海监府等宴穆呼哩于河南且遣塔海甘布将兵五万属焉十月穆呼哩引兵东行入葭州金将王公佐遁穆呼哩以石天应权行台守葭而自将兵攻绥德破马克戎两寨夏遣玛尔布徃防之玛尔布问穆呼哩相见之仪穆呼哩曰汝主见我主卽其礼也玛尔布曰未受命不敢卽拜因引众去至是穆呼哩攻延安玛尔布始贽马而拜金帅哈逹与纳哈塔迈珠御之哈逹以兵三万陈于城东防古将防古布哈先以骑士三千趋之约半夜伏发穆呼哩乃命军士衘枚潜进伏于城东两谷间明日防古布哈望见金兵佯弃旗鼔走金兵追之穆呼哩出伏乘其后鼓鼙震天金兵大乱穆呼哩追杀七千余人哈逹走入延安城坚壁不出穆呼哩以城池坚深猝不可防乃留军围之而自将兵南攻鄜坊等州】
　　四川宣抚使安丙卒诏以崔与之为四川制置使尽护蜀军
　　【丙在四川以攻为守威功甚着朝廷頼之及卒诏与之尽护四蜀之师与之开诚布公拊循将士人人悦服军政复立】
　　张林叛降防古穆呼哩以林行山东东路都元帅李福自胶西逃归
　　【李全旣并将涟水忠义益骄悍轻朝廷及游金山作佛事以荐国殇知镇江府乔行简方舟逆全大合乐以享之全归语其徒曰江南佳丽无比须与若等一到始造舭舟谋争舟楫之利焉胶西当登宁海之冲百货辐辏全使其兄福守之为窟宅计时互市始通北人尤重南货价増十倍全诱啇人至山阳以舟浮其货而中分之自淮转海逹于胶西福又具车辇之而税其半乃听徃诸郡贸易车夫皆督办于张林林不能堪林财计仰六盐塲福恃弟有恩于林欲分其半林许福恣取盐而不分埸福怒曰若背恩邪待与都统提兵取君头耳林惧其党李马儿説林归防古林遂以京东诸郡请降于防古穆呼哩以林行山东东路益都沧景濵隶等州都元帅府事福狼狈走还楚州林犹遗贾渉书言非已叛实由李福也】发明【张林自金来归此背主降人已属叛臣今无故而复降防古则又背宋而去观小人之进退失据何其反覆之若是乎故直书叛以着其不赦之罪盖林之叛皆李福兄弟相激而成今张林作乱不能捕获奉头防窜忠安在耶逃者匹夫之事以将帅之尊下效匹夫之行书逃归不明深贬之也福等旣激林反又从而逃之又岂事君之道也哉噫此纲目之所以为纲目而非君子莫能脩之者矣】
　　广义【自古争利之臣鲜有不败其国事者贾渉得无罪乎】
　　十二月郑昭先罢○闰月遣使如防古
　　【通好也防古寻遣使来报】
　　【壬午】十五年【金元光元年】春正月朔受恭膺天命寳于大庆殿大赦
　　【初镇江都统翟朝宗得玺于金师献于朝旣而赵拱又得玉印文与玺同而加大朝廷喜受之行庆贺礼大赦贾渉遗书弥远谓天意隐而难知人事切而易见当思今日人事尚未有可荅天意弥远不怿】发明【书曰无敎逸欲有邦兢兢业业一日二日万几无旷庻官天工人其代之言天子当以勤俭率诸侯不可以逸欲导之也今宁宗以得一玺一印而受贺大赦不亦愧乎时天下分土字折惟宋立国江左少延中国之正统值斯之际明赏罚聚人才储糗粮邉备尚恐弗及而乃区区得一玺印御殿受贺肆赦天下而行此骄奢之事耶噫弥远专国阿顺茍容当时诸臣罔敢可否惟贾渉遗书之词深切时政弥远不聴讵不惜哉直书于册不再贬而其义自见】
　　二月李全复泗州○金人复入宼夏五月淮兵袭败之【金主以朝廷絶嵗币国用以困乃命元帅左监军额图克行元帅事节制三路军马同签书枢宻院事时全副之由寿进渡淮败官军于高塘市攻固始县破庐州将焦思忠兵旣而获生口言全之侄青受宋诏与全兵相拒全匿其事五月额尔克引还距淮二十里诸军将渡全矫称密诏诸军且留収淮南麦遂下令人获三石以给军众惑之留三日额尔克谓曰今淮水浅狭可以远济若値暴涨宋乘其后将不得完归矣全力拒之是夕大明日淮水暴涨乃为桥渡军官军袭之全兵大败桥壊全以轻舟先济士卒皆覆没金之兵财由是大竭金主诏数全罪而诛之】
　　进封子竑为济国公以贵诚为邵州防御使
　　【竑好鼓琴史弥远买美人善鼓琴者纳诸竑而厚抚其家使瞷竑动息美人知书慧黠竑嬖之时杨皇后专国政弥远用事久宰执侍从台谏藩阃皆所引荐莫敢谁何权势熏灼竑心不能平尝书杨后及弥远之事于几上曰弥远当决配八千里又尝指宫壁舆地图琼厓曰吾他日得志置史弥远于此又尝呼弥远为新恩以他日非新州则恩州也弥远闻之大惧思以处竑而竑不知眞德秀时兼宫敎谏竑曰皇太子若能孝于慈母而敬大臣则天命归之矣否则深可虑也竑不听一日弥远为其父浩饭僧净慈寺与国子学録郑清之登慧日阁屏人语曰皇子不堪负荷闻后沂邸者甚贤今欲择讲官君其善训导之事成弥远之坐卽君坐也然言出于弥远之口入于君之耳若一语泄吾与君皆族矣清之曰不敢乃以清之兼魏惠宪王府学教授清之日教贵诚为文又购高宗御书俾习焉清之谒弥远卽示以贵诚诗文翰墨誉之不容口弥远尝问清之曰吾闻皇侄之贤已熟大要竟如何清之曰其人之贤更仆不能数然一言以断之曰不凡弥远颔之再三策立之意益坚乃日媒孽竑之失言于帝觊帝废竑立贵诚而帝不悟其意】
　　知济南府种赟讨张林林败走李全入青州据之发明【奉词伐罪曰讨张林叛降防古人神共惯然朝廷无讨伐之师远近无倡义之将则乱臣贼子终无所惩乎种赟仗义兴师奉词伐罪则斯举诚为义战矣故书讨以予之李全不能合兵讨贼而乃乘问据城其罪滋甚盖入者逆而不顺之词据者得非其有之谓曰入曰据深贬之也纲日是非之权衡此类是矣】
　　○六月愈应符卒○秋七月金平阳公胡天作降防古【时穆呼哩狥青龙堡天作遂降】
　　八月长星见西方
　　【防古耶律楚材谓其主曰女眞将易主矣】
　　发明【厯观自春秋以至纲目二千余年以来其所书灾异未有无其应者可见天道之与人心不可忽也当嘉定壬子之嵗而长星见于西方是时江表粗安敌势甫息而长星之出不亦诬乎盖明年而金主卒再逾年而帝崩史弥远行废立之事此非世之大变耶故谨而志之可见天变之来有徐有速但有徐速之不同未有有其变而无其应者在乎人君脩为何如耳茍以天变为玩而忽之则日积月累奚有不丧邦者哉噫其垂训也切矣】
　　九月大名忠义彭义斌复京东州县严实将晁海以青崖崓降○以宣绘参知政事程卓同知枢密院事薛极签书院事○冬十月防古穆呼哩取金河中以石天应权河东闗陜行台
　　【穆呼哩所过州县皆下时金于牛心寨侨治吉州事穆呼哩自隰州攻之知州杨贞令妻孥先坠崖已从之皆死穆呼哩入寨留兵守之且使防古布哈引游骑出秦陇以为声援及视山川夷险而自将兵下孟州晋阳霍邑等寨召石天应谓之曰河中为河东要郡择守非君不可乃以天应权行台平阳太原吉隰等帅并受节制穆呼哩遂趋长安使元哈纳台布哈屯守之遣昻吉将兵断潼闗】
　　金王庭玉取曹州杀防古石珪○十一月防古穆呼哩取金同州节度使完顔额尔布克死之
　　发明【死节必书嘉全义也盖死节人臣之当然何以书劝善也能知纲目所书之意然后可与论褒善贬恶之权衡矣】
　　○十二月以李全为保宁节度使京东河北镇抚副使【初全有战功史弥远欲加全官贾渉止之及加节钺渉叹曰朝廷但知官爵可以得其心宁知骄则将至于不可劝邪】
　　防古特穆津屠黙哷城灭囘囘国大掠痕都斯坦国而还
　　【先是防古主遣子卓沁察罕台乌格台图垒分攻鄂托罗尔玉龙哈实等城而自将攻都哩木及巴喇勒台城克之遂围塔尔哈寨防之进薄回回国其王委国而去逃匿海屿不旬日庾死防古主遂次痕都斯坦国铁门闗侍卫见一兽鹿形马尾绿色而独角能为人言谓之曰汝君冝早回防古主怪之以问耶律楚材对曰此兽名角端解四夷语是恶杀之象今大军征西已四年盖上天恶杀遣之告陛下愿承天心宥此数国人命实无疆之福防古遂大掠痕都斯坦而还】
　　发明【君子所最谨者仁暴之办若夫曰戎曰狄曰赤狄白狄之类春秋初未尝罪之也防古特穆津前已书称帝矣然于其国则止书防古于其名则止书特穆津至其卒也书姓书名书死纯以暴戾罪之此纲目之所以为纲目非君子莫能脩之盖入者逆而不顺之词屠者残暴不仁之词灭者已甚之词掠者恶之之词此皆所以贬而罪之学者能深究其书法之防始可与言纲日矣下书穆呼哩死于解州其义仿此】
　　广义【分注载角端之兽考之经典质之子史虽无其实然则楚材以是而諌防古者亦可谓因事纳忠也】
　　【癸未】十六年【金元光二年】春正月金元帅都监侯小叔取河中杀防古石天应
　　【穆呼哩攻鳯翔府昼夜苦战四十余日不下将由河中北还金元帅右都监侯小叔袭河中破之杀石天应焚浮桥而退穆呼哩以天应子乌格代领其众初金主命元帅都监阿噜岱守河中阿噜岱恇怯不能军竭民膏血为浚筑之计及绛州破阿噜岱益惧驰奏河中孤城不可守有防亲视果不可守则弃之无至资敌阿噜岱遂弃河中烧民居官舍一二日而尽寻有言河中重镇国家基夲所在设为敌人所据则大河之险我不得专恃矣金主命有司复脩葺之终不能成故随守随防】
　　发明【河中金之故地侯小叔得之何不书复盖金之先世借凭陵之威据中国之地故虽已失而用兵力以复之特书曰取不予其复故地也此纲目维持正统之深意而非常史之可比矣】
　　三月防古穆呼哩死于解州
　　【穆呼哩自河中帅师还至解州闻喜县疾笃谓弟岱逊曰我为国家助成大业干戈垂四十年无复遗恨所恨者汴京未下耳汝等勉之言乞而卒年五十四穆呼哩雄勇善谋与愽尔济慱勒呼齐拉衮俱以忠勇事其主号都尔本库鲁克犹华言四杰也防古主军尝失利防天大雪失牙帐所在卧草泽中穆呼哩与愽尔济张毡蔽之自暮逹晓竟不移足慱尔济从征伐立功甚多极见亲遇位终右万户愽勒呼身更百战竟死于陈位终第一千户齐拉衮功□与三人者等四人之子孙皆领宿卫号四集赛出官则为辅相焉】
　　夏五月防古初置逹噜噶齐监治郡县
