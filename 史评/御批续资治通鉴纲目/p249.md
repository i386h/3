<!-- { "loadSidebar": true } -->
　　【诸军水陆并进至江寜镇攻陈兆先营破之进图集庆南台御史大夫福夀督兵出战力不能支死于兵太祖入城召官吏耆老谕曰吾率众至此为民除乱耳尔宜各安职业毋恐于是民大悦更相庆慰遂改集庆路为应天府分遣诸将取镇江广徳皆下之】
　　发明【否之上九曰倾否先否后喜朱子曰以阳刚居否极能倾时之否者也其占为先否后喜天兵既克金陵百姓按堵如故较之羣雄志在子女玉帛者天渊矣观我太祖之谕耆老曰吾率众至此为民除乱耳尔宜各安职业毋恐于是民皆大悦更相庆慰是诚不嗜杀人之天吏也故纲目备书美之】
　　广义【此即成汤伐夏之师书曰徯我后后来其无伐此之谓与】
　　方国珍防于元
　　【命为海道漕运万户国璋衢州路总管】
　　是月有两日荡
　　发明【两日相荡大异也有者所未尝有者也未尝有此所以为异也盖日者众阳之宗人君之表天无二日圣人格言今以两日相荡则是天下未定之象则其应莫明于此者矣诚所谓天下未定名分未明宜立君以统治而未可遽谓安寜之时也夫以衰乱之世民无定主天下恟恟则天之垂象岂不深切而着明也哉】
　　○夏四月元以绰斯戬为左丞相○六月彰徳李实如黄
　　【先是童谣云李生黄民皆无家】
　　发明【纲目书灾异多矣未有书李实如黄者李如黄大异也衰乱之世逆气磅礴固足以致异者况阴盛阳微而草木得以上干天地之和反其所常示其所变则其向之各正性命保合泰和者今皆溃之而不守所以一李之实大如黄而不能复其本然之理耳纲目一书再书至于不可胜书则其垂戒之意深矣】
　　秋七月张士诚遣兵破杭州元江浙丞相达实特穆尔遁平章政事遵达实哩战死
　　【初江南始乱达实特穆尔等屡败议者以为苗军可用遂自寳庆招土官扬鄂勒哲至淮杀贼以功累官江浙行省参政至是士诚兵破杭州达实特穆尔遁入富阳鄂勒哲自嘉兴引苗军及万户普贤努击败士诚兵复其城达实特穆尔乃还】
　　发明【遁者匹夫之事贼破杭州生民惶恐此正臣子奋不顾身之日特穆尔既为丞相统治两淛便当背城一战死于王事则不辱君命也不能以此自明而乃效匹夫之行逃遁茍免不亦贱乎故直书遁以着其苟免而不知命之罪也立法如此可谓严矣】
　　八月彗星见
　　【彗出张宿色青白指西南长尺余至十二月朔始灭】
　　冬十月星陨大名化为石
　　【从东南流芒尾如曳篲堕地有声火焰蓬勃乆之乃息化为石青黒色形如狗头其防处若新割者】发明【古人遇星变则恐惧后世遇星变则戏豫若秦主生谓大白为渴入井晋孝武劝长星杯酒是已纲目书之初无异词然当时不闻有脩者之实曽未十嵗而元灭则知天变之形其应甚速尚可以玩忽待之乎书此亦可以为后世鉴也】
　　淮安城破元江东廉访使禇布哈死之
　　【初布哈与副使刘甲扞御淮安甲守韩信城势相掎角布哈复上章劾总兵逗挠罪状总兵者恚之檄甲别将兵击贼以困布哈贼因掘堑围淮安刍饷路絶元帅吴徳秀运米万斛入河为贼所按攻围日急总兵者屯下邳按甲不出遣使十九辈告急皆不应城中饥者仆道上人即取啖之草木螺蛤鱼蛙乌燕及靴皮鞍韂革厢败弓之筋皆尽而后父子夫妇老稚更相食撤屋为薪人多露处坊陌生荆棘力既尽城防布哈犹据西门力鬭中伤见执为贼所脔子班格亦死布哈守淮安五年大小数十百战精忠大节人比之张巡云○初同佥淮南行枢密院事董抟霄建议以淮安为南北噤喉江淮要冲其地一失两淮皆未易保援救淮安诚为急务今日计莫若于黄河上下濒淮南之地及自沭阳抵沂莒诸州县布连珠营毎三十里设一总砦又于介中设一小砦使烽堠相望而巡逻往来遇贼则并力野战无事屯粮而食然后进有援退有守常为不可胜以待敌之可胜也又言淮南北之民壮者已尽为兵老幼无所依者宜置军民防御使籍其民以屯故地练兵积谷且耕且战内全山东完固之邦外捍淮海出没之防而后恢复可图也时不能用】
　　发明【死节必书劝狥国也禇布哈独守淮安竭力不渝粮尽援絶民无叛意则其忠义之固结于人乆矣城防而死其节不亏比之张巡不亦宜乎】
　　【丁酉】十七年春正月朔日食
　　发明【正旦日食天下之大变也帝之世两书正旦日食则其变异亦可知矣是时元徳既衰天下骚扰顺帝于无事之秋尚忽天变而弗虑况于此时安能恐惧以脩省哉纲目书此以见天道之于人君虽至于危亡而犹不废其警戒世主忽而不省则是自絶其天也明乎此然后可知人心天道矣】
　　○二月宋将李武崔徳破商州元察罕特穆尔与李思齐连兵击之
　　【李武崔徳等兵破商州攻武闗遂直取长安分掠同华诸州三辅震恐时豫王喇特纳实哩及各省县官皆汹惧计无所出行台治书侍御史王思诚曰察罕特穆尔之名贼素畏之宜遣使求援此上策也守将恐其轧己论乆不决思城曰吾兵弱旦夕失守咎将安归乃移书察罕特穆尔曰河南陜西两省互为唇齿陜西危则河南岂能独安察罕特穆尔新复陜州得书大喜遂提轻兵五千与李思齐倍道来援遇贼转战杀获无算余党皆溃散朝廷论其功以察罕特穆尔为陜西行省左丞李思齐四川左丞】
　　三月我太祖兵克常州
　　【先是徐达攻常州进薄城下张士诚遣其弟士徳以数万众来援达伏兵禽之由是士诚气沮乃奉书请和愿嵗轮粮二十万石黄金五百两白金三百斤以为犒军之资大祖复书数其开衅召兵之罪且许其归我使臣将校即当班师士诚得书不报复诱我新附义兵达请益兵围之遂下其城】
　　宋将毛贵攻破胶莱诸州元遣知枢密院事布呼齐等将兵击之
　　【刘福通将毛贵连破胶州莱州益都般阳诸郡县元遂以董抟霄为山东宣慰使从布呼齐击之既而中书省臣言山东般阳益都相次而没济南日危宜选将练卒信赏必罸为保燕赵计以卫京师不报御史张祯上疏陈十祸以轻大臣解权纲事安逸杜言路离人心滥刑狱六者为根本之祸以不慎调度不资羣策不明赏罸不择将帅四者为征讨之祸其所言多剀切其事安逸不明赏罸二条尤中时敝大畧以谓陛下因循治安不预防虑今海内不寜天道变常人情难保正当脩实徳以答天意推至诚以为人心凡土木之劳声色之乐宴安鸩毒之惑皆宜痛撤勇改而陛下乃泰然处之若承平无事时此事安逸所以为根本之祸者也又自四方有儆调兵六年初无纪律又失激劝将帅因败为功指虚为实大小相瞒内外相依其性情不一而邀功求赏则同是以有覆兵之将残民之将贪婪之将怯懦之将曽无惩戒所经之处鸡犬一空货财罄尽而靣谀游説者反以克复受赏且河南一省今所存者不过三四县而江淮千里所在肃条如此而望军旅不乏餽饷不竭使天雨粟地涌金朝夕存亡且不能保况以地力有限之费而供将帅无穷之欲哉陛下事佛求福饭僧消祸以天夀节而禁屠宰皆虚名也今天下兵起杀人不知其数陛下泰然不理而曰吾将以求福福何自而至哉颖上之兵视其所向骎骎可畏不至于亡吾社稷不止也此则不明赏罸所以为征伐之祸者也疏奏不省既而执政恶其讦直除山南道廉访佥事】广义【分注载张祯之言即贾所谓长太息痛哭者也有言如此而不能聴元运其倾矣】
　　夏五月元以绰斯戬为右丞相太平为左丞相○我太祖取寜国等路
　　【徐达常遇春率兵取寜国攻之乆不下太祖乃亲往督师既至守臣杨仲英开门请防百户张文贵杀其妻妾自刎而死寻遗诸将取江阴徽州池州皆下之】
　　发明【太祖起兵平乱以来至一城则一城降抵一郡则一郡服势如破竹无与敌者始知人心天命归于至仁譬犹水之趋下兽之走圹矣孟子所谓仁者无敌之言至是益信迨夫既得城邑未常妄杀一人可见帝王之心心乎天下心乎斯民心乎诛乱有非但攻城畧地而已也天下乐归不亦宜哉】
　　六月有龙鬭于乐清江
　　【飓风大作所至有火光如毬死者万余人】
　　发明【凡书有者所未尝有者也龙为阳物君子象也坤之上六有曰龙战于野其血黄象曰龙战于野其道穷也元自北方入主中国世祖以防秕政丛多迄乎顺帝之时隂盛之极如坤之上六故与中国相争而两败俱伤如此龙鬭楽清非此之谓乎是故通鉴不书而纲自必书者则其意有在矣即纲目之所书騐当时之得失则世变岂不从可考哉】
　　秋七月元大都昼雾
　　【自旦至午昏暝不辨人物如是者旬有五日】
　　发明【昼雾耳何以书记异也是时天下大乱元徳曰衰纪纲扫地君不君而臣不臣父不父而子不子三纲絶矣大都昼雾昏暝不辨人物乃变之大者此盖元之逆气凝结窒塞不通以着其昏曀之象耳不然天下至大有非一郡一州之比昼雾之起何不于他郡而独见元之大都乎此理甚明无足疑者学者宜详之】
　　八月宋刘福通攻汴梁遂分兵略地于山东西
　　【闗先生破头潘冯长舅沙刘二王士诚防晋冀白不信大刀敖李喜喜趋闗中毛贵据山东其势大振】
　　元镇守黄河义兵万户田丰防于宋
　　发明【直书曰降罪叛逆也丰乃元之臣子奉命守河当国家危亡之时正臣子效死之日今乃背国降贼茍焉无耻不亦愧乎故书官而书降所以深贬之也虽然田丰背元昬乱不可不谓之知所择也故但书其降不书其叛此又纲目言外之意也】
　　○元以杨鄂勒哲为江浙行省左丞
　　【苗军素无纪律肆为钞掠所过荡然无遣时达实特穆尔倚鄂勒哲为重莫敢禁遏鄂勒哲虽阳遵事之而生杀予夺皆决于己矜骄日肆不可复制达实特穆尔仅署成案而已】
　　张士诚降于元元以为太尉
　　【士诚防嘉兴屡为鄂勒哲所败乃以书请降词多不逊鄂勒哲欲纳之达实特穆尔以其反覆欲不许鄂勒哲固劝乃承制假江浙廉访使周伯琦行省参知政事至平江招谕之士诚始要王爵达实特穆尔不许又请爵为三公达实特穆尔曰三公非有司所定今我虽便宜行事然不敢专也鄂勒哲力为之请逹实特穆尔外虽拒之实幸其降恐忤鄂勒哲意遂授士诚太尉其弟士徳淮南平章士信同知行枢密院事其党皆授官有差于是朝廷以招安士城为达实特穆尔之功加太尉伯琦始以文艺居馆阁有声附托克托谬劾陜西行台御史刘希防等遂不为公论所与后为江东廉访使遇长枪贼防防寜国仓皇出见之寻遁走至是往招士诚被留平江十年不遣论者谓其遭时多艰善于自保而致身之义为有阙云】
　　元命太尉努都尔噶总诸军守御东昌
　　【初田丰叛防济寜义兵万戸孟本周攻之丰败走至是复率众防东昌努都尔噶击却之】
　　我太祖取扬州○九月天完将陈友谅袭杀倪文俊【友谅沔阳渔人子尝为县吏不乐防夀辉文俊兵起慨然徃从之遂为文俊簿书掾寻亦领兵为元帅及文俊专恣心不能平至是文俊谋杀夀辉不果奔黄州友谅因乗衅袭杀之遂并其军自称平章】发明【文俊专恣无君将谋杀逆此固天下之大恶也曷为不书诛而书袭杀盖友谅之杀文俊特欲觊得其权耳非心乎天完而为其诛乱讨逆也故不以讨有罪例予之此纲目诛心之法】
　　冬十月宋将白不信等破兴元遂围鳯翔元察罕特穆尔等合兵击走之
