<!-- { "loadSidebar": true } -->
　　发明【鲁城中城春秋讥之盖城非春秋所贵经世安民视道之得失不倚城郭沟池以为固也哲宗信章楶之狂谋筑城以偪夏于乎抑末矣孟子曰城非不高也池非不深也兵革非不坚利也米粟非不多也委而去之是地利不如人和也治天下者在乎行仁政以得民心推恩信以服小国则外无侵陵之患内无旰食之忧不能以理自明而乃筑城偪夏人心不固城将奚为况于农事方殷之时而又轻役大众爱民之君岂若是哉直书于防交罪之也】
　　夏五月潞公文彦博卒
　　【彦博逮事四朝任将相五十年名闻四夷平居接物谦下尊徳乐善如恐不及其在洛也洛人卲雍程颢兄弟皆以道自重賔接之如布衣交立朝端重公忠直谅临事果防有大臣之风功成退居朝野倚重卒年九十二追复太师諡忠烈】
　　六月朔日食○秋八月彗星见西方
　　发明【是时新法纵横人民愁苦日食彗见天戒昭昭而反虚内事外恬不之惧其诬天罔人若此网目书之亦所以见当时不知警惧之意也保邦没身顾不幸哉】
　　○鄜延经畧使吕惠卿复宥州
　　【惠卿乞诸路出兵乘便讨击诏河东环庆并听惠卿期约惠卿遂遣将官王愍攻破宥州寻又奏筑威戎威羗二城加惠卿银青光禄大夫时章惇肆开边隙故诸道兴役进筑屡被爵赏】
　　冬十月以邢恕为御史中丞追贬王珪为万安军司户参军
　　【初恕久斥外心懐愤恨自河阳间道谒蔡确于邓州将绪成太后王珪废立事以明确与已定防功谋已定而无司马光左验防光子康赴阙过河阳恕乃绐康手书称确功既而梁焘以谏议召过河阳恕复颂确功于焘且出康书为证既而恕帅中山置酒诱高遵裕之子士京曰公知元祐间独不与先公推恩否士京曰不知又问有兄弟无士京曰有兄士充已死恕曰此乃传王珪语言之人也当时王珪为相欲立徐王遣士充传道言语于禁中公知否士京曰不知恕因防以官爵曰不可言不知为公作此事第勿以语人士京庸暗从之至是章惇蔡卞将甘心元祐诸贤引恕自助遂召还三迁为中丞恕遂以北齐娄太后宫名宣训尝废孙少帝立子演设为司马光语范祖禹曰方今主少国疑宣训事犹可虑又令王棫为高士京作奏言父遵裕临死屏左右谓士京曰神宗弥留之际王珪遣士充来问曰不知皇太后欲立谁我叱士充去之事遂已防给事中叶祖洽亦以王珪于册立时有异论于是诏追贬珪为万安军司户赠遵裕奉国军节度使】
　　广义【邪人中伤善类虽言动食息之间其一念之烈无乎不在书曰凶人为不善亦惟日不足其邢恕之谓乎险矣哉】
　　十一月梁焘卒于化州○编管程頥于涪州
　　【頥时放归田里帝一日与辅臣语及元祐政事曰程頥妄自尊大在经筵多不逊于是言者论頥与司马光同恶相济削籍窜涪州河南尹李清臣即日迫遣欲入内别叔母不许明日赆以银一百两頥亦不受】广义【伊川放归田里哲宗日与羣小狎侮似或可以相忘于吾道也何忽焉兴此恶念而自絶于天哉此桀纣之所不为而哲宗乃居之不疑尚可以人道目之乎厥后宗社沦于沙漠未必不为害正之报也哉】
　　复立市易务○十二月刘摰卒于新州
　　发明【防极而否城复于隍小人内而君子外阳道消而隂道长此不可有为之时也君子之处斯世既飨君爵既食君禄虽遇小人之难亦所不辞王珪以诬防而追贬其爵程頥以正直而编管涪州梁焘刘摰一谪化州一谪新州皆相继卒于贬所岂不深可惜哉小人疾害善良有同讐隙哲宗亦可谓寄生之君耳故必书卒于其地者所以正焘摰之终罪哲宗之闇也】
　　【戊寅】元符元年春正月得秦玺于咸阳
　　【咸阳县民段义于刘银村修舍得古玉印其文曰受命于天既夀永昌上之诏蔡京等辨验京以为秦玺遂命曰天授传国受命寳帝御大庆殿受寳行朝防礼诏赐义绢二百匹授右班殿直】
　　发明【以天瑞纪元乃汉武之失先儒尹氏论之详矣眞宗惑天书之妄而遂有大中祥符之号哲宗得咸阳之玺遂有元符之名甚失古人即位纪元之意其所由来者渐矣后世不知其义改号纷纷遂着为令何其谬哉纲目直书于册不曰改号而已在其中非羙之也正所以讥其失尔不然一玺微物何足书乎】
　　广义【传国玺者秦之前以金银为方寸玺秦得和氏璧乃以玉为之在六玺之外李斯篆其文曰受命于天既夀永昌号曰传国玺汉高定三秦子婴献之王莾簒逆就元后取之莾败李宪得之李松入长安斩宪取玺送上更始更始以奉赤眉赤眉立刘盆子盆子奉上光武后董卓作乱掌玺者投诸井中孙坚入洛讨卓见井中有五色光坚浚井得玺袁术僣逆乃拘坚妻夺之术死为徐璆所得以上献帝然而汉以传魏魏以传晋后刘曜入洛阳执懐帝取玺曜又为石勒所得冉闵灭勒得玺闵败玺存于闵大将军蒋榦其后谢尚得之于榦以晋穆帝永和八年还建康晋元兴三年又为桓僣逆而得败刘裕得之齐萧道成簒宋复得玺萧衍簒齐为梁又得之其后盗窃玺而归之于齐又其后陈得之于梁隋得之于陈而秦王世民又得之于窦建徳妻曹氏厥后唐昭宣帝四年遣使奉册寳如朱梁则是温得之矣又云晋得传国寳者乃唐僖宗广明元年黄巢入长安魏州僧得传国寳以为常玉将粥之或识其为传国寳乃诣行台献之后梁主又为盗窃之以迎唐而石晋防唐唐主从珂携传国寳登武楼自焚死呜呼玺至此盖已亡矣由是后之得国者各自为之故晋作受命寳其文曰受天明命惟徳永昌周又更作二寳今纲目大书元符元年春正月得秦玺于咸阳者何哉所以深着蔡京愚惑哲宗之罪也噫秦玺之文如此宜其享国长久何至二世而亡假令其玺之眞亦智者之所不贵况其伪者乎故纲目不惟月之而又地之者讥其愚也善乎王孙满对楚子曰在徳不在鼎臣亦曰在徳不在玺后之得国者盍亦知所以贵者云】
　　三月下文彦博子及甫于同文舘狱遂锢刘摰梁焘子孙于岭南以蔡京为翰林学士承防安惇为御史中丞【彦愽之子及甫居防于洛服除恐不得京官扺书邢恕曰改月遂除入朝之计未可必当涂猜忌于鹰扬者益深其徒实繁司马昭之心路人所知也济之以粉昆必欲以眇躬为甘心快意之地可为寒心其谓司马昭者指吕大防独当国久粉昆世谓驸马都尉为粉侯韩嘉彦尚主其兄忠彦则粉昆也恕以书示蔡确之弟硕至是恕令确子渭上书讼摰等防其父隂圗不軓谋危宗社引及甫书为证章惇蔡卞因是欲杀摰及梁焘王岩叟等以为摰有废立意遂置狱于同文舘令蔡京安惇杂治逮问及甫及甫因诡言其父彦博称摰为司马昭粉则以王岩叟靣白昆则梁焘字况之况犹兄也京惇因组织万端将防诸人以族罪奏摰等大逆不道死有余责不治无以示天下帝曰元祐人果如是乎京惇对曰诚有是心特反形未具尔防摰焘已卒于贬所京等奏上不及考验乃下诏禁锢摰焘子孙于岭南勒停岩叟诸子官职京觊求执政故治狱极意罗织元祐诸贤既成而曾布忌京宻言于帝曰蔡卞备位丞辖京不可以同升遂止进承旨京布由是有隙】
　　发明【观此则小人朋邪害正昏夜乞哀之情着矣是时诸贤既殁子孙仅存一二奸邪尚懐罗织君子之道何其否哉故纲目上书下狱禁锢之事下书以蔡京安惇为学士中丞则是事为二人之所搆可见纲目之修狥名责实而已】
　　章惇蔡卞请追废宣仁圣烈皇后不果行
　　【惇卞恐元祐旧臣一旦复起日夜与邢恕等谋且结内侍郝随为助媒糵宣仁尝欲危帝之事旣贬王珪又起同文舘狱又诬司马光刘挚梁焘吕大防等结主宣仁阁内侍陈衍谋废立时衍已先得罪配朱厓又以内侍张士良尝与衍同主后閤自郴州召还使蔡京安惇杂治之以实其説京等列鼎镬刀锯于前谓之曰言有即还旧职无则就刑士良仰天大哭曰太皇太后不可诬天地神只不可欺乞就戮京等鍜链无所得乃奏衍防隔两宫斥随龙内侍刘瑗等于外以翦除人主腹心羽翼为大逆不道处死帝颇惑之至是惇卞自作诏书请废宣仁为庻人皇太后方寝闻之遽起谓帝曰吾日侍崇庆天日在上此语曷从出且帝必如此亦何有于我帝感悟取惇卞奏就烛焚之郝随觇知之宻语惇卞明日惇卞再具状坚请施行帝怒曰卿等不欲朕入英宗庙乎抵其奏于地事得寝】
　　广义【分注载惇卞自作诏书欲废宣仁母后则其穷凶极恶岂在莾卓曹瞒之下乎汴宋所以倾頺不复振者盖以此耳】
　　夏四月林希免
　　【初章惇疑曽布在枢府间已使希为贰以相伺察希日为布所诱且恨惇不引为执政渐有怨隙邢恕承惇意论免之】
　　秋七月再窜范祖禹刘安世于化梅州祖禹寻卒【初章惇怨范祖禹刘安世尤深必欲置诸死地至是讽蔡京并防二人以罪诏徙祖禹于化州安世于梅州安世至贬所章惇将必寘之死隂令杀陈衍使者过梅脇安世使自裁使者不忍而止惇又擢土豪为转运判官使杀之判官承意疾驰未至梅三十里呕血而死安世获免祖禹平居恂恂口不言人过遇事则别白是非不少借隐长于劝讲论谏不啻数十万言开陈治道辨释事宜平易明白洞见底蕴虽贾谊陆贽不是过也】
　　发明【呜呼小人忌刻诋毁欺君罔上之心至是益甚矣文彦博等既被贬黜客死遐荒复拘子孙下狱禁锢惇卞私心未足恶念愈张离间哲宗请废太后幸而哲宗稍悟奸谋不行柰何复嫉祖禹安世再窜他州此皆小人已甚之事愈废愈烈而浸不可遏耳然禁锢再窜请废宣仁大抵皆惇卞之所为何独于请废宣仁则斥其名原情定罪也宣仁英宗之后神宗之母哲宗祖母正名定分则惇卞安可请废哲宗安敢擅废乎故于禁锢再窜之事则讳其名而于请废宣仁则斥其名也】
　　京师地震○冬十月夏人防平夏城章楶大败之获其将威明阿宻
　　【夏人围平夏章楶御之获其勇将威明阿宻西寿监军穆尔塔布斩获甚众夏人震骇捷至帝御紫宸殿受贺楶在泾原日久尝言夏嗜利畏威不有惩艾边不得休息宜稍取其土疆如古削地之制以固吾圉然后诸路出兵择要害不一再举势将自蹙矣章惇与楶同宗言多见采由是创州一城砦九屡败夏人而诸路多建城砦以逼夏及平夏之捷夏人不复振】
　　发明【夏称人贬之也冦者贼之之词获者贱之之词所以内宋而外夏也夏人轻举大众入防平夏不为无罪曲在夏而直在宋矣师以直为壮以曲为馁故斥名而曰获此固书法之深意也】
　　二年春三月辽人为夏请和
　　【夏人求援于辽辽主遣签书枢宻院事萧徳崇来为夏人议和仍献玉帯诏郭知章报之复书谓若果出至诚深悔谢罪当徐度所宜开以自新之路】
　　发明【夏人自平夏之役师徒挠败心防气沮然不能卑词厚礼请和中朝而反求援契丹将谋抗拒则是手足倒置而不知去就之方矣故书辽人为夏请和以见夏不能请而辽为请之也虽然救灾防隣春秋所贵宋以愤兵之故逓相报伐辽能为夏请和所以见其有救灾防隣之意深予之也故特进而称人予在契丹则责在中国矣】
　　夏五月置西安州
　　【即宁摩奎新城从经畧使章楶请也】
　　六月河决内黄
　　【河决内黄口东流断絶吴安持等三十人降责有差以元祐间主囘河东流之议也】
　　秋七月洮西安抚使王赡取吐蕃邈川青唐降其酋辖戬
