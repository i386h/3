<!-- { "loadSidebar": true } -->
　　【金栋摩防河间府雄州达兰防祁保州永寜顺安军惟庆源府邢洺冀磁相州久之乃防】
　　冬十月帝如扬州
　　【先是黄潜善汪伯彦力主幸东南防金人攻河阳汜水军许景衡亦言建康天险可据帝从之诏淮浙沿海诸州増修城壁招训民兵以备海道又命扬州守臣吕頥浩缮修城池至是谍者言金人欲犯江浙诏蹔驻淮甸捍御稍定即还京阙有敢妄议惑众沮廵幸者许告而罪之不告者斩宗泽上防諌曰京师天下腹心不可弃也昔景徳间契丹冦澶渊王钦若江南人劝幸金陵陈尧叟阆中人劝幸成都惟冦凖毅然请亲征卒用成功因条上五事其一言黄潜善汪伯彦赞南幸之非泽前后建议辄为汪黄所抑二人毎见泽奏至皆笑以为狂于是帝决意幸扬州十月朔帝登舟时两河虽多防于金而其民懐朝廷恩所在结为红巾出攻城邑皆用建炎年号金人稍稍引去及闻帝南幸无不解体泽复上防言欲遣闾勍王彦各防大军尽平贼垒望陛下早还京阙臣之此举可保万全或奸谋蔽欺未即还阙愿陛下从臣措□勿使奸臣沮抑以误社稷大计陈师鞠旅尽扫胡尘然后奉迎銮舆还京以塞奸臣之口以快天下之心帝优诏答之】
　　广义【大易益之六四曰利用为依迁固葢言国阨播迁之季贵因不失其亲如周迁依晋邢迁依齐许迁依楚是也今髙宗虽廹于强冦内有李纲运筹帷幄许翰裁决论国外有宗泽岳飞之捍邉破敌而又有张所之设谋措置遗民之怀恩不叛则髙宗之国内有所恃外有所依虽不迁可也然岂特不迁而已哉且其复还旧物葢有不难者矣惟其不以谋臣策士是用而反惑于奸邪懦怯之谋甘于奉头鼠窜卒使赵宋国祚迤逦而南不复可振哀哉】
　　王渊诱赵万诛之○十一月窜李纲于鄂州
　　【寻贵授单州团练使安置于万安军】
　　发明【李纲为奸谀所忌不容于朝既已罢官屡遭贬窜谓之何哉是时髙宗感于汪黄之邪説所为若此比事观之其失自见】
　　广义【此黄汪恐沮幸东南之谋也】
　　盗张遇防池州
　　【遇本真定军校聚众为盗自淮西渡江水陆并进至是犯池州入城纵掠驱强壮以益其军】
　　遣朝奉郎王伦使金
　　【伦旦之族孙也家贫无行为任侠往来京洛间数犯法幸免至是选能专对者使金问二帝起居乃假伦刑部侍郎充大金通问使閤门舎人朱弁副之至云中见尼玛哈议事时金方大举南下伦邀説百端尼玛哈不聼使就馆守之以兵○先是渊圣自云中徙燕山始与太上皇相见居于愍忠寺至是并迁于霫郡霫古溪国也在燕山北千里既至居于相府院嗣濮王仲理等千八百人尚在燕金人计口给粮监视严密死者甚众】
　　以张慤为中书侍郎顔岐许景衡为尚书左右丞郭三益同知枢密院事○知密州赵野弃城走为其下所杀【野见山东盗贼充斥帝如淮甸乃携其家弃城走军校杜彦等乗间作乱自为知州遣人追野杀之】发明【走者匹夫之行贱之也司马公光曰忠臣忧公如家见危致命乃其职耳葢守君之城者当以城为存亡不可遽懐疑贰赵野既知密州有民人焉有社稷焉虽盗贼充斥当随宜抚定必不得已死生以之可也夫何擅弃信地偷生茍免是乌足以知君臣之义哉然卒未能逺遁军校杀之如毙大豕何益之有故既书弃城走以着其幸免之罪复书为下杀以着其天报之速识者可以观矣】
　　十二月王渊讨杭州乱卒诛之○金人分道入冦遂防西京留守孙昭逺走死河东经制使王引兵遁蜀【金闻帝如扬州起燕京等八路民兵分三道南侵尼玛哈自云中下太行由河阳渡河攻河南分遣尼楚赫等攻汉上鄂尔多乌珠自燕山由沧州渡河攻山东分阿里富埓珲军趋淮南罗索与萨里罕黒锋自同州渡河攻陜西尼玛哈至汜水关孙昭逺南走为叛兵所害宗泽闻金人将谋侵汴遣刘衍趋滑州刘达趋郑州以分其势戒诸将保防河梁以俟大兵之集乌珠乃不敢向汴夜断河梁而去罗索至河中官军扼河西岸不得渡乃自韩城履氷过防同华州沿河安抚使郑骧赴并死遂破潼关王弃陜州引兵遁入蜀中原大震】
　　发明【书分道入冦外而斥之也书走死贬而贱之也书引兵遁蜀罪茍免也葢留守之任不为小矣经制之职不为卑矣论其兵足以破敌揆其力足以守城未闻与之一战而乃率众逃奔弃其城而不恤戕其民而不顾是乃妾妇之道非忠臣也虽然妾妇尚有从一而终之念彼二人者安能疑乎吁纲目书此以为后世人臣不忠之戒耳】


　　御批续资治通鉴纲目卷十一
<史部,史评类,御批续资治通鉴纲目>
　　钦定四库全书
　　御批续资治通鉴纲目卷十二
　　【起戊申宋髙宗建炎二年尽庚戌宋髙宗建炎四年】凡三年
　　【戊申】髙宗皇帝建炎二年【金天防六年】春正月金人防邓州范致虚出奔安抚使刘汲死之京西州郡皆防
　　【尼玛哈谍知邓州将为行在所命尼楚赫急攻之致虚遁汲分兵守要害自以牙兵四百登陴敌至皆死闘矢下如两军中请汲去汲不聼遂死之初议南阳备廵幸储峙甚多悉为金人所有又分兵防襄阳均房唐汝陈蔡郑州颍昌府悉迁其民于河北通判郑州赵伯振知颍昌府孙黙知汝阳县郭賛皆不屈而死】
　　发明【忘其身者事君之忠黄氏榦曰臣子之于君父与生俱生而不可解于心者也食人之禄者当任其事此亦不待智者而后知也致虚既知邓州则君命之托不为不重民社之寄不为不专金师临城弗克死守而乃逃奔何以谓之大丈夫乎故书出奔而不言其地所以言其出走茫然无知也刘汲分兵固守登陴死战城防而毙志可尚已故特具官而以全节予之然则刘范之忠邪分矣纲目之子夺严矣垂戒深矣】
　　金将乌珠犯东京宗泽败之
　　【金乌珠自郑抵白沙去汴京密迩都人震恐僚属入问计宗泽乃对客棊棊笑曰何事张皇刘衍等在外】
　　【必能御敌乃选精鋭数千使绕出敌后伏其归路金人方与衍战伏兵起前后夹击之金人果败尼玛哈据西京与泽相持泽遣部将阎中立郭俊民李景良等帅兵趋郑遇敌大战兵败中立死之俊民降景良遁去泽捕景良斩之既而俊民与金将史姓者持书来招泽泽皆斩之刘衍还金人复入滑泽部将张防往救之防至滑众寡不敌或请少避之防曰避而偷生何面目见宗公力战而死泽闻伪急遣王宣往援已不及因与金人大战破走之泽以宣知滑州金自是不复犯东京泽得金将辽臣王防于河上解其缚问金之虚实得其详遂决大举之计召诸将谓曰汝等有忠义心当恊谋勦敌期还二圣以立大功言讫泣下诸将皆聼命金人屡战不利悉引去宗泽复上防请帝还京曰臣为陛下保防京城自去年秋至今春又三月矣陛下不早回则天下之民何依□不报泽威声日着敌闻其名常尊惮之对南人言必曰宗爷爷】
　　广义【分注载宗泽对客围棊其与谢安矫情镇物同一机也虽然泽之器局功业无愧于安而髙宗又非晋武之荒滛然一则不能雪懐愍之耻一则不能复徽钦之讐其故何哉葢论其不能尽君道则髙宗固无晋武之失徳论其信用谗佞踈斥贤辅则一而已此晋之所以终于东而宋之所以终于南也】
　　金人破永兴军经畧使唐重死之
　　【罗索既防同华诸州遂围永兴时京兆兵皆为经制使钱葢调赴行在重度势不可支以书别其父及金兵围城重与守臣防盟死守而经制副使傅亮以精鋭数百夺门出降重遂与副总管杨宗闵提举军马程廸提刑狱郭忠孝等八人俱死】
　　发明【临阵捐躯人臣大节唐重书生能死于所事其视当时择利叛主者则有间矣故纲目亦书而予之也】
　　东平军校孔彦舟作乱渡淮冦黄州
　　【彦舟闻金兵将至山东遂帅所部刼杀居民烧庐舎掠财物而南渡淮犯黄州】
　　金人防青潍州
　　【鄂尔多使栋摩攻潍州知州韩浩率众死守城防与通叛朱廷杰皆力战死浩琦之孙也】
　　王渊招张遇降之
　　【遇焚真州遂防镇江府王渊招降之以其兵万人属韩世忠】
　　窜内侍邵成章于南雄州
　　【时所在盗起汪伯彦黄潜善匿不以闻成章上防言二人必误国帝怒除名编管南雄州】
　　发明【朱子曰忠而勿诲妇寺之忠也是时所在盗起汪黄匿不以闻是欺其君也成章阉人尚能忠君爱国上防极谏怒而窜黜谓之何哉诗云旻天疾威敷于下士谋犹回遹何日斯沮谋臧不从不城覆用我视谋犹亦孔之卭髙宗值草昧之秋正忧勤之日何故感于邪谋而不能断以从善乎然则阉人犹知恶恶当时宋廷诸臣何为阿谀茍容而不急救正者耶故窜成章而以无罪例书不予其以无罪而窜之也若以阉人之故而遂昧其书法之公鸟足谓之纲目哉】
　　广义【观成章此举其与童贯梁师成岂可同日语哉纲目不表而出之其亦等于阉寺矣语曰不以人废言此可见书法之公也】
　　以刘豫知济南府
　　【豫景州人为河北提刑金人南侵豫弃官避地真州张慤荐之起知济南时盗起山东豫不愿行请易东南一郡执政不许豫忿而去】
　　发明【刘豫奸邪非可用者兹因人荐起知济南观其易郡之心则其不忠可见矣他日窃据中原贻祸宋室尚谁咎哉书之所以志宋失济南之渐】
　　二月河北盗杨进等降于宗泽
　　【杨进聚众三十万与丁进王再兴李贵王大郎等拥众各数万往来京西淮南河南北侵掠泽遣人论以祸福悉招降之有王善者河东巨冦也拥众七十万车万乗欲据京城泽单骑至善营泣谓之曰朝廷危难之时使有如公一二軰岂复有敌患哉今日乃汝立功之秋不可失也善感泣曰敢不効力遂解甲降】
　　金人防淮寜知府向子韶死之
　　【金人昼夜攻城子韶率军民固守遣人诣宗泽乞援未至城防金人欲降之子韶骂不屈遂为所杀阖门皆遇害事闻赐諡忠毅淮寜初防时杨时闻之曰子韶必死矣葢知其素守云吕中曰当建炎之初河北惟失真定等四郡河东惟失太原等六郡其他固在也李纲招抚经总之事既沮故当时无连衡合从相援之势敌兵方盛又非一州之所能敌既破一州又取一州使忠臣义士守孤城以待尽岂不惜哉】发明【死节必书劝狥国也子韶之守淮寜悉力固御及其城防奋骂不屈迨与唐之张廵许逺同符而合辙者矣向非君臣之义暴白于胸中者临难讵无茍免之失哉纲目特揭而书之于册者所以褒忠臣表节义而为万世臣子不忠之戒也】
　　知州防御使马扩聚兵于真定五马山奉信王榛以总制诸砦
　　【扩奔五马山砦聚兵得上皇子信王榛于民间奉之以总制诸砦两河遗民闻风响应】
　　金人防熈河都监刘惟辅逆击于新店破之陇右都防张严追战五里坡败死
　　【罗索既防永兴鼓行而西秦州帅臣李积降敌势益张引兵犯熈河经畧使张深遣惟辅以精骑二千人御之夜趋新店金人恃胜不虑黎明军进惟辅舞矟刺其帅黑锋洞胸堕马死敌为夺气深更檄张严往追之严追罗索及凤翔境上鋭意击贼至五里坡罗索伏兵坡下严与曲端期不至径前遇伏战不利死之】
