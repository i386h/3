<!-- { "loadSidebar": true } -->
　　发明【自立党禁小人盈朝天下否矣蔡京因张觷之言遂荐杨时召为舘阁是葢天理民彛随处发见不终泯没云尔使其奋革前习鼎新事业悉访贤才与之共政则天下容或未乱也惜乎徒能召时而不改故辙可胜憾哉纲目书此亦所以不没其善】
　　广义【山硕徳重望英才正学虽夷裔之国尚尊慕之况中土邪夫何徽宗昧于求贤溺于私昵众贤在野羣小满朝今者一得山即当置诸左右如尹如说则太甲髙宗之事业不难矣既名曰召止以为郎惜哉且蔡京之于贤人君子非不知不好也特以利欲之私蔽固已深虽有贤圣在焉譬诸泰山峙目雷电轰耳而亦不见不闻也今而直抵无可奈何之地始以山为荐此可见小人之于天理未甞有所冺灭也吁使山为郎固无所损使其为相亦无所益而宋之宗社幸与不幸寔在于贤人君子之用与不用何如耳有天下者可不戒哉】
　　【庚子】二年春正月罢道学○林灵素有罪放归田里【灵素初与道士王允诚共为神怪之事后忌其相轧毒杀允诚遂専用事及都城水帝遣灵素厌胜方歩虚城上役夫争举挺将撃之走而免帝始厌之然横恣愈不悛道遇皇太子弗敛避太子入诉于帝帝怒以灵素为太虚大夫斥还故里命江端本通判温州察之端本亷得其居处过制罪诏徙置楚州命下而灵素已死遗奏至犹以侍从礼葬焉】
　　发明【灵素奸伪小人既号以通真逹灵先生又宠锡无比葢亦可愧之甚矣及其道遇太子亦弗敛避乃始贬之不亦晚乎夫小人不足道也其如国法何哉书曰有罪放归田里所以着徽宗之失而非予其能罚有罪也然帝于方士始虽为其所罔及防于罪则亦徃徃取而罚之如王仔昔林灵素之类皆在所不赦是又帝之明断也呜呼兹其所以不没其善也欤使推是心以治京黼则亦何徃而不善哉惜乎尚明于他而独暗于此耳】
　　广义【异端之害虽曰易以惑人实系乎时君世主之贤否也今焉无他事而遽罢之者必其见侮于灵素多矣徽宗似难以语人者也故分注载灵素益肆横恣道遇皇太子弗敛避太子防于帝帝怒以灵素斥还故里其意葢可见矣呜呼灵素肆侮于宋也甚矣虽使厥躯寸斩邪徒殛死犹不足以谢天下今其死也反以礼葬则不惟失讨贼之义而适以遂贼之计矣惜哉】
　　二月遣赵良嗣使金
　　【先是呼庆自金还具道金主言并持其书来请别遣使时童贯宻受防图燕因建议遣右文殿脩撰赵良嗣徃仍以市马为名其实约攻辽以取燕云之地】
　　○三月辽复遣使如金议册礼金不许
　　【先是辽遣萧实讷埓持册藁如金金遣乌凌阿赞谟持册副本报辽辽以金所定大圣二字与先世称号同遣实讷埓徃议金主怒谓其臣曰辽人屡败遣使求成惟饰虚词以为缓师之计当议进兵乃令咸州路綂军司治军旅脩器械将以四月进师令色克留兵一千镇守栋摩以余兵来防于浑河和议遂絶】广义【臣前所谓金之求册者伪也今果以之而絶和议焉金人之计如是而辽人其可当乎】
　　夏五月金侵辽上京留守耶律托卜嘉以城降
　　【金主自将攻辽以辽使萧实讷埓宋使赵良嗣从遣降者马乙持诏谕城中使速降辽主猎于呼图哩巴山闻金举兵命耶律拜萨巴等选精兵三千以济师五月金主进攻且谓实讷埓赵良嗣曰汝可观吾用兵以卜去就遂临城督战诸军鼓噪而进自旦及已栋摩以麾下先登克其外城留守托卜嘉以城降良嗣等奉觞为夀皆称万嵗金主乃还】
　　发明【潜师入境曰侵凡降讥也以城降甚讥之说苑曰食其食者死其事受其禄者毕其能托卜嘉为辽内族受命留守城非不坚兵非不多弗克死守而乃迎降其罪甚矣故大书曰以城降则见其上京之兵足以拒敌而托卜嘉偷生苟免则非力屈而降者比矣纲目书此以为后世人臣不忠之戒耳于托卜嘉乎何诛】
　　六月诏蔡京致仕
　　【京专政日乆公论益不与帝亦厌薄之子攸权势既与父相轧浮薄者复间焉由是父子各立门戸遂为仇敌攸别居睗第一日诣京京正与客语使避之攸甫入遽起握父手为眕视状曰大人脉势舒缓体中得无有不适乎京曰无之攸曰禁中方有公事即辞去客窃窥见以问京京曰君固不解此邪此儿欲以为吾疾而罢我耳阅数日果以太师鲁国公致仕仍朝朔望】
　　发明【凡书致仕予知止也此予之欤曰非也致仕者人臣知止之称诏其致仕则非知止者焉分注言京専政日乆公论不与帝亦厌薄况父子各立门戸遂为仇敌则是君臣父子之间慙徳多矣语曰君不君臣不臣父不父子不子虽有粟吾得而食诸三纲既絶彛伦亦废虽禄之以天下不能一朝居也恶在其能经纶天下宰正百官者哉直书诏致仕则贪位慕禄眷眷不舍之意可见矣】广义【观分注备载蔡京致仕之由其逆理违天莫有过于蔡京父子也今焉蔡京之子既叛其父京独不叛其君邪昔齐景公问政于孔子孔子曰君君臣臣父父子子公曰善哉信如君不君臣不臣父不父子不子虽有粟吾得而食诸故后世莫不贤景公者以其笃信圣言而为政事之根本也今蔡京得君如此之専行乎恶政如彼其乆攸为亲子尚不能处而致其叛逆如此其于君臣也何有哉徽宗不此之察而被其蛊惑是犹与豺狼同处而望其驯于我也其不为伊吞防者几希矣】
　　复僧寺额
　　【寻又复徳士为僧】
　　发明【徽宗惑于方士废斥浮屠既而稍悟甫罪林灵素等即复僧寺额皆不顾理之是否惟务相反而已纲目合而书之识者可以观矣】
　　广义【呜呼异端之害莫过于僧与道也故有忿其秽汚而除之者一见于元魏再见于五代之周由东汉以迄于今舍此而未闻如魏如周者焉故程子曰昔之入人也乗其迷暗今之入人也因其髙明不其谅哉纲目前书罢道学放灵素君子幸焉未几而遂复僧寺额者譬诸一盗出而一盗入也然欲保其赀货之不失者难矣哉宋室不竞良可惜耳】
　　秋八月金人来议攻辽及歳币遣马政报之
　　【赵良嗣谓金主曰燕本汉地欲夹攻辽使金取中京大定府宋取燕京析津府金主许之遂议嵗币金主因以手札付良嗣约金兵自平地松林趋古北口宋兵自白沟夹攻不然不能从因遣贝勒偕良嗣还以致其言帝使马政报聘书云大宋皇帝致书于大金皇帝逺承示书致罚契丹当如来约已差童贯勒兵相应彼此兵不得过闗嵗币之数同于辽】
　　发明【敌人无厌之求至是见矣其初议攻辽必及嵗币则异时觊觎之心讵可遏乎明哲之君熟思审处察其来意必善絶之以防凭陵之患可也惜乎徽宗利人土地骎骎无已不顾礼义屈已要盟岂不深可叹哉是故谨始虑终谋国之善策作事谋始应变之良徽宗之通金由其不能谋始所以未免虑终观纲目之所书可以占宋事之隆替矣】
　　广义【分注载徽宗致书于大金皇帝约共攻辽及许嵗币与辽同者呜呼宋殇公不能正卫人之罪而反紏之以伐无罪之郑春秋恶之况辽素通好于宋无罪可伐金为辽之属国乃叛君者耳金可伐而辽不可伐也明矣今反助之而与攻辽何哉畏其强而俛首聼命焉耳正艺祖所谓吾平生不欺善怕恶今其嗣孙乃怕恶欺善者也艺祖曷得不兴而嗣孙曷得不亡乎及许嵗币与辽同者是以踵弱国之末筭其志不亦卑乎呜呼汉以金缯奉匈奴贾傅薄之虑患深也他日金人愈肆其强指以嵗币为口实而索燕云之租税者此其验也曰然则事已如此为徽宗计者奈何曰辽虽弱而不可攻金虽强而不能伐惟当致书絶皇帝之辞交邻无嵗币之许内脩徳政外辑邉疆礼贤士用良将俟其有过然后传诏天下徐兴问罪之师蔑不胜矣何金之可畏哉若曰金果脩徳而如汤如武我诚有所不逮必如孟子所谓凿池筑城与民守之是也舍此而求他计末之难矣抑观徽宗此举其失有三助强邻而伐无罪之国不仁也敌人而与之盟不义也许夷人以嵗币不智也失此三者国本揺矣可不虑哉】
　　以余深为少傅○冬十月朔日食○加内侍梁师成太尉
　　【师成黠慧习文法初领睿思殿文字外库主出外传上防政和中渐得幸因窜名进士籍中累迁至河东节度使遂加太尉时帝留意礼文符瑞之事师成善逢迎希恩宠帝命处殿中凡御书号令皆出其手多择善书吏习仿帝书杂诏防以出外庭莫能辨师成实不能文而髙自摽榜自言苏轼出于是天下禁诵苏文其尺牍在人间者皆毁去师成诉于帝曰先臣何罪自是轼之文乃稍出以翰墨为己任四方儁秀名士必招致门下徃徃遭防汚多置书画卷轴于外舍邀宾客纵观得其题识合意者輙宻加汲引执政侍从可阶而升王黼以父事之称为恩府先生蔡京父子亦謟附焉都人目为隠相所领职局至数十百阶至开府仪同三司布衣朱梦说上书论宦寺权太重诏编管于池州】
　　发明【凡书加不当加也太尉三公之职内侍刑余小人以三公之职加刑余小人此徽宗所以渎乱名器也呜呼宋室宦者之祸相寻于无穷乌得而不乱哉是时乱根尚在而代者已踵其后故书加梁师成太尉则是一童贯未去一童贯已生矣祸乱果何时而弭乎吁其与唐以程元振为骠骑大将军同意】
　　广义【观分注载师成之事则知其黠慧无能出其右者也不能书而窃御书以重其权不能文而窃苏文以钓其誉彼徽宗特其掌中之木偶耳其亦可笑也哉】
　　睦州人方腊作乱
　　【睦州清溪民方腊世居县堨村托左道以惑众初唐永徽中睦州女子陈硕真反自称文佳皇帝故其地相传有天子基腊因得凭藉以自信县境梓桐幇源诸洞皆落山谷幽险处民物繁伙有漆楮杉材之饶富商巨贾多往来腊有漆园造作局屡酷取之腊怨而未敢发时吴中困于朱勔花石之扰比屋致怨太学生邓萧进诗讽谏帝不聼放肃归田里勔益横腊因民不忍隠聚贫乏游手之徒以朱勔为名起作乱自号圣公建元永乐置官吏将帅以巾饰为别自红巾而上凡六等无弓矢介胄惟以鬼神诡秘事相扇訹焚室庐掠金帛子女诱脇良民为兵人安于太平不识金革闻金皷声即敛手聼命不旬日聚众至数万两浙都监蔡遵顔坦击之皆败死于息坑】
　　发明【呜呼宋室自此乱矣方腊作乱自往年萌孽至是始书于防腊虽破灭而宋江金人侵伐之谋接踵而起宋遂不支傥以徽钦昏滛相继为亡宋之主则方腊之乱实起于重和初年是时徽宗失徳既形祸已若此然则逆气所钟妖孽乗之尚复何说之有哉不书防睦歙杭州防婺处州防衢州防秀州如入无人之境然则花石之害民其流之弊至是甚矣识者可以察之后之有天下者可不戒诸】
