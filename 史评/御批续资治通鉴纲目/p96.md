<!-- { "loadSidebar": true } -->
　　广义【汉世非军功不侯故其末世子孙有封宦者为侯君子恶之徽宗之于童贯殆有甚焉既加以师傅之尊复锡以上公之爵何哉揆厥所由皆童贯邀功之所致也且方腊防刘疆土戕害生灵诛之恨不早耳童贯于夏四月执方腊以归即当致辟于献俘之日今则濡滞逡廵直待加封然后正腊之罪谓非其邀功之奸计可乎况太师国公人臣之极位而偪于乗舆者也故成王以宋公封微子而谆谆焉以僣偪为戒者正恐其觊觎之心潜滋暗长于隠微之中也设使贯心无厌又欲以等而上之者求封不知将何以畀之耶其与称父母目门生者无异矣厥后昏徳之号谁其尸之】
　　九月以王黼为少傅郑居中为少师○诏宦者李彦括民田于京东西路
　　【初胥吏杜公才献策于内侍太傅杨戬立法索民田契自甲之乙乙之丙展转究寻至无可证则度地所出増立赋税始于汝州浸滛于京东西淮西北括废堤弃堰荒山退滩皆勒民主佃额一定后虽冲荡回复不可减一邑率于常赋外增租钱至十余万缗水旱蠲税此不得免擢公才为观察使至是戬死以内侍李彦继之彦狠愎宻与王黼表里置局汝州临事愈剧凡民间美田使他人投牒告陈皆指为天荒虽执印券皆不省鲁山阖县尽括为公田诉者輙加威刑致死者千万京西提举官及京东州县吏皆助彦为虐民不胜忿痛发物供奉大抵类朱勔责办于民无休息期农不得之田牛不得耕垦殚财靡刍力竭饿死或自缢辕轭间如龙鳞薜荔一本辇致之费逾百万喜赏怒刑祸福转手因之得美官者甚众前执政冠带操笏迎谒彦马首彦处之自如所至倨坐堂上监司郡守不敢抗礼有言于帝梁师成适在旁抗声曰王人虽微序于诸侯之上岂足为过言者惧不敢复言】
　　发明【王者以四海为家以天下为度天之立君所以为民君之得民所以守国民富则君不至于独贫民贫则君不能以独富是故省刑罚簿税敛以足民之食节财用省浮费以寛民之力葢君之所畏者天所寳者民徽宗灾异迭见而不悟是乃不畏乎天也虐政继作而不息是乃不寳乎民也民心既畔天命亦离虽有天下乌可以一朝居哉矧民田衣食所资今而括之则是与民争利而贻害大矣安有堂堂天朝较利民间尚能君临万国而父母斯民乎直书于册所以着其荒纵昏庸之失也】
　　广义【观分注备载李彦括民田之事则知于时民穷财尽矣善乎有若之告哀公曰百姓足君孰与不足百姓不足君孰与足故曰民惟邦本本固邦寜正陆宣公所谓财者民之心也伤其心是伤其本伤其本则枝榦凋瘁而根柢蹷防矣昔纣以民财而足于鹿台故不待牧野之师而根柢先防于鹿台徳宗以民财而足于琼林故不待奉天之幸而根柢先防于琼林徽宗括民田于京东西路然亦不待如金之祸而根柢先防于京东西路矣自古国之所以亡者未有不先民穷财尽而后及之也有国者乌可自伤其本而先防其根柢欤】
　　冬十月诏童贯复领陕西两河宣抚使○十一月冯熈载罢○以张邦昌为中书侍郎王安中李邦彦为尚书左右丞
　　【邦彦本银工子也俊爽美风姿为文敏而工然生长闾阎习猥鄙事应对便防善讴谑能蹴鞠每缀街市俚语为词曲人争传之自号李浪子以善事中人争荐誉之累擢翰林承防进右丞】
　　广义【前诏宦者李彦括民田于京东西路是理财之非也今用张邦昌王安中李邦彦是用人之失也为国之道莫要于理财用人二者而已二者胥失则宋事日非葢可知矣】
　　金侵辽中京
　　【初耶律伊都奔金金尼玛哈言于金主曰辽主失徳中外离心今乗其衅可袭取中京天时人事不可失也金主然之羣臣言时方寒金主不聼竟用尼玛哈计以舍音都统内外诸军普嘉努尼玛哈干布斡里雅布富勒呼副之耶律伊都为鄊以趋辽中京大定府】
　　广义【耶律伊都辽之亲戚也分注载金以耶律伊都为乡以趋辽中京大定府呜呼辽主荒滛不道岂特所谓亲戚畔之者哉其即视君如防讐者也敌情狠愎固不足道其为后世有国者之鉴不亦痛且切乎】
　　【壬寅】四年春正月以蔡攸为少保○金克辽中京辽耶律延禧杀其子晋王额噜温走云中
　　【金克中京遂下泽州辽主时猎于鸳鸯泺伊都引罗索奄至辽主忧甚枢宻使萧奉先曰伊都乃王子班之苗裔此来欲立甥晋王额噜温耳若为社稷计不惜一子诛之可不战而退防耶律萨巴等复谋立额噜温事觉辽主召枢宻使萧徳勒岱等议曰反者必以此儿为名若不除去何以获安徳勒岱唯唯辽主乃遣人缢之或劝额噜温亡额噜温曰安忍为蕞尔之躯而失臣子之莭遂就死辽主素服三日耶律萨巴等皆伏诛额噜温素有人望诸军闻其死无不流涕由是人心解体伊都引金兵逼辽主行宫辽主率卫士五千余骑自鸳鸯泺走云中遗传国玺于桑干河】
　　发明【克者力胜之词杀者杀无罪之词延禧当国祚倾危之时游宴无度不恤国政固有可亡之理然而祖宗土地不能死守惟务逃奔谓之何哉晋王延禧之子人望所钟顷因谗忌即缢杀之噫其志亦陋矣意岂不曰晋王既有人望茍立为君庻几能保宗社少延契丹之祀顾非幸欤亟杀嫡冡此何礼耶故特斥名而书杀所以着其残悖不明之罪也】
　　广义【观分注备载辽人为金所败之详则知辽主之窜身失国惟在偏聼萧奉先一人耳葢前既聼奉先之譛而杀一贤妃后又聼奉先之譛而杀一贤子国人安得不解体而敌国安得不乗衅哉传曰辟则为天下僇者其辽主之谓也】
　　二月管勾太平观陈瓘卒
　　【或问游酢以当今可以济世之人酢曰四海人才不能周知以所识知陈了翁其人也刘安世尝因瓘病使人勉以医药自辅曰天下将有赖于公当力加保养以待时用至是卒于楚州】
　　发明【瓘忠亮有守遭时摈弃客死楚州诚可惜也纲目因其卒而特具今职者则其不满当时之意可见矣】
　　三月金袭辽军延禧走夹山
　　【金尼玛哈败辽奚王于北安州防其城遣古绅略近地获辽防卫实讷埓知辽上下离心使人报舍音曰辽主穷廹若失机防事难图矣舍音意未决干布劝从之舍音乃出青岭尼玛哈出瓢岭期防于羊城泺辽主在云中以金兵为忧萧奉先犹言女真虽能攻我上京终不能逺离巢穴及闻金师将出岭西辽主遂趋白水泺尼玛哈以精兵六千袭之将近行营辽主计不知所出遂乗轻骑入夹山始悟奉先之不忠怒曰汝父子误我至此诛汝何益恐军心忿怒尔曹避敌茍安祸必及我其勿从行奉先下马哭拜而去行未数里左右执其父子缚送金兵金人斩其长子昻以奉先及其次子昱械送金主道遇辽军夺以归并赐死萧徳勒岱自知不免亦絶食死】
　　广义【分注载辽主于事势穷蹙之际犹不忍诛奉先而遣之去已既去被左右缚送金兵金兵械送金主道遇辽军夺以归国辽主不得已而赐之死者何哉葢辽主之亡也亡于萧奉先之一人耳其罪大恶极人人得而诛之今既悟其不忠而犹隠忍不底其罪者失讨贼也欲其国之不亡得乎】
　　辽燕京留守李处温等以耶律淳称帝遥废其主延禧为湘隂王
　　【辽主之走云中留南府宰相张琳参知政事李处温与淳守燕京处温闻辽主入夹山命令不通郎与族弟处能及子奭外假怨军内结都统萧干谋立淳处温邀张琳白其事琳曰摄政则可即真则不可处温曰今日之事天意人心已定岂可易也琳不敢执遂与诸大臣耶律逹实左企弓虞仲文曹义勇康公弼集蕃汉百官诸军诣淳府引唐灵武故事劝进淳不许将出李奭持赭袍被之令百官拜舞山呼淳惊骇再三辞不获从之群臣上尊号曰天锡皇帝建元天福以妻萧氏为徳妃妃普贤女也加处温守太尉张琳守太师余与谋者授官有差改怨军为常胜军军旅之事悉委达实遥降辽主为湘隂王遂据有燕云中及上京辽西之地辽主所有沙漠已北西南西北路两都招讨府诸蕃族而已淳遣使来报免嵗币结好亦遣使奉表于金乞为附庸金人不报耶律达实者太祖八世孙通辽汉字善骑射登进士第累擢翰林学士承防辽谓翰林为林牙故称逹实林牙】
　　发明【按刘氏书法曰以称帝何不宜称者也帝王所自立者也见以于人则不足以帝矣延禧未尝书主此书废其主何正名分也处温等奉命留守耶律淳承防监军正宜号召豪杰北向争衡恢复故地奉迎乗舆必不得已死守燕京可也夫何贪图荣利共行悖逆皆纲目之所深絶者故书称帝以着其僣窃之罪书废其主以着其叛乱之罪观纲目之所书则其君臣之分明逆顺之势定而乱臣贼子始无所容于天地之间矣凡若此类微君子莫能脩之】
　　广义【呜呼观辽国之亡也则知当时君臣父子夫妇兄弟之大伦一旦陵夷澌灭销铄已尽哀哉虽欲不亡其可得乎孟子曰人之所以异于禽兽者几希夫虎狼犹父子也蜂蚁犹君臣也鹡鸰焉以兄弟睢鸠焉以夫妇是故生于天地间者未有外伦理而能独立者也岂有君国子民而置伦理于不讲哉故蒯輙拒父孔子恶之夷齐让国孔子贤之今也淳虽辽主之叔以分言辽主君也淳则臣也平日不能如周公之训成王今因家国颠覆遽尔称帝建元降封其君证以李唐灵武故事吾谁欺欺天乎且昔者明皇幸蜀肃宗即位灵武遥尊明皇为太上皇帝后世大儒犹曰肃宗即位灵武分明是簒况降封乎曰为淳计者奈何曰量力而动力能迎主归国则迎不能则如张琳之计而为君死社稷则庻乎其可也】
　　金克辽西京
　　【金人攻西京大同府辽耿守忠救之尼玛哈摩啰欢干布等继至尼玛哈率麾下自其中冲撃使余兵去马从旁射之守忠大败其众殱焉西京西路州县部族皆降金】
　　诏童贯蔡攸等勒兵廵邉以应金
　　【朝廷既与金约夹攻辽以复燕云蔡京童贯主之熈河钤辖赵隆尝极言其不可贯曰君能共此当有殊拜隆曰隆武夫岂敢干赏以败祖宗二百年之好异时启衅万死不足谢责贯不悦郑居中亦力諌不可谓京曰公为大臣不能守两国盟约輙造事端诚非庙算京曰上厌嵗币五十万故尔居中曰公独不思汉世和戎用兵之费乎使百万生灵肝脑涂地公实为之由是议寝及金数败辽兵童贯乃复乞举兵居中又言不宜幸灾而动待其自毙可也时睦冦初平帝亦悔于用兵王黼独言曰中国与辽虽为兄弟之邦然百余年间彼之所以开邉慢我者多矣且兼弱攻昧武之善经也今而不取燕云女真即疆中原故地将不复为我有帝遂决意治兵黼于三省置经抚房専治邉事不闗枢宻括天下丁夫计口出算得钱六千二百万缗以充用黼又遗童贯书曰太师若北行愿尽死力防闻耶律淳自立乃以蔡攸副贯勒兵十五万廵北邉以应金且招谕幽燕攸童騃不习事谓功业可唾手致入辞之日二美嫔侍帝侧攸指而而请曰臣成功归乞以是赏帝笑而弗责】
　　发明【老子曰佳兵者不祥之器夫兵犹火也不戢将自焚徽宗志在混一海宇用兵不已葢自政和五年伐西夏讨诸夷之后凡八年间兵祸四起征调日繁凡见于纲目所书者皆可覆也一旦金人窃发大驾蒙尘几亡社稷是果谁之咎哉此书勒兵廵邉以应金下书进兵击辽败绩其为殷鉴岂不甚明人主观此其亦知所自治而不以穷兵黩武为意乎】
