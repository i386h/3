<!-- { "loadSidebar": true } -->
　　以陈宜中知枢宻院事曾渊子同知院事文及翁签书院事倪普同签书院事○遣元行人郝经还经至燕卒【元主复使经弟行枢宻院都事庸等来问经所在诏遣总管佑以礼送经归经道病元主勑尚医近侍迎劳至燕卒諡文忠经为人尚气节为学务有用及被留撰续后汉书及易春秋外传诸书从者皆通于学书佐茍宗道后亦至子祭酒】
　　贾似道有罪免
　　【陈宜中初附似道得骤登政府及堂吏翁应龙自军中以都督府印还宜中问似道所在应龙以不知对宜中意其已死即上疏乞诛似道以正误国之罪太皇太后曰似道勤劳三朝安忍以一朝之罪失待大臣之礼诏授似道醴泉观使罢平章都督凡似道诸不防民之政次第除之以公田给还田主令率其祖户为兵放还诸窜谪人】
　　发明【尝观宋之豢养似道已经三朝爵非不优恩非不溥然而仁贤日亡境上日蹙外患日深边事日急语其相业则杨国忠之流也论其狡诈则李林甫之类言其酷暴则来俊臣之辈也窃又譬之兽焉牛司耕犬司守皆受人之豢养而有耕守之劳以报效似道荷国厚恩弗克补报反行舛政以蠧之则其不逮牛犬可知矣有臣如此不疾加诛而乃仅免其官何其谬哉故纲目特书有罪以深贬之】
　　广义【观分注太皇太后之言似道若无罪者而大书曰有罪者何正天讨也书有罪免者何失讨贼也】
　　右丞相章鉴遁
　　【鉴闻元兵日迫托故径去】
　　发明【书遁何讥鉴也鉴为宋右相不能同死君难却乃遁逃茍免而效匹夫之行则其有愧于是职亦多矣岂临难毋茍免之义哉吁】
　　广义【宰相与君一体而已死生以之未有股肱失而元首独存者也焉有身居宰辅而可以遁名之邪若鉴者小人之末见也奚可负乘相位哉书曰遁者着其丑行也】
　　端明殿学士江淮招讨使汪立信卒于军
　　【立信闻贾似道师溃江汉守臣望风降遁叹曰吾今日犹得死于宋土也乃置酒召宾僚与诀手自为表起居三官与从子书属以家事夜分起步庭中慷慨悲歌握拳抚案者三以是失声三日扼吭而卒后元军至建康金明以其家人免或以立信三防及死告巴延请戮其孥巴延叹息久之曰宋有是人有是言哉使果用之我安得至此命求其家厚防之曰忠臣之家也金明以立信之丧归丹阳】
　　发明【凡卒于军嘉死事也立信忠宋之心始终不渝见忤似道废弃既久一闻诏赴欣然就道事不可为扼吭而死岂非尽忠厥位者乎故纲目具官而书卒于军所以深嘉而亟予之也】广义【贾似道奸臣之首汪立信忠臣之魁忠臣不用奸臣是崇惜哉使徳祐之君长而贤明则用舍未必如是之颠倒而国事决不至此大书江淮招讨使汪立信卒于军所以表其死于王事也何其光明俊伟矣哉】
　　元博尔欢入涟海州
　　【博尔欢军下邳取清河涟海守臣俱以城降】
　　三月陈宜中杀殿前都指挥使韩震
　　【或言震谋刼帝迁都陈宜中欲示非贾似道党乃召震计事伏壮士袖铁椎击杀之震部曲百余人大閧而出射火箭入宫斫嘉防门宜中遣兵逐之遂奔建康】
　　发明【凡书杀杀无罪也宜中专恣之罪不容辞矣当是时国步艰难天下鼎沸宋之臣子正宜痛心疾首不遑寜处之秋也纵使韩震有罪亦当扬于王庭鸣鼓攻之然后合义况无罪可杀而积疑以杀之者乎噫杀一韩震以示非似道之党然其妬功疾能之心特与似道其问不能以寸耳尚可以遂非文过哉斥名书杀宜中虽欲辞名不可得尔】
　　元巴延入建康
　　【建康都统徐旺荣迎巴延入城居之时江东大疫居民乏食巴延开仓赈之且遣医治疾民大悦会元主有诏以时方暑不利行师俟秋再举巴延上言曰百年逋敌已扼其吭少尔迟囘奔播海岛遗后悔矣元主从之诏巴延以行中书省驻建康阿珠分兵驻扬州与博尔欢达春絶宋淮南之援巴延分兵四出知广徳军令狐槩以城降元】
　　诏谕元吕文焕陈奕范文虎使通好息兵○以王爚陈宜中为左右丞相并兼枢宻使都督诸路军马
　　【爚与宜中论事多不合宜中请建督于京檄召诸路军马勤王并令溃军各归所部团结内外兵十七万五千人分厢差官为督给一兵付教场教阅】
　　削章鉴官放归田里
　　【鉴既去太皇太后遣使召还罢相子祠韩震之死鉴明其无他为御史王应龙所劾削一官放归田里鉴居位号寛厚与人多许可时目为满朝欢】
　　复吴潜向士璧官贬窜贾似道党人有差
　　【御史陈过庭潘文卿请窜贾似道并治其党与诏刺配翁应龙于吉阳军罢廖莹中王庭刘良贵陈伯大董朴等官】
　　发明【值天造草昧之时正录功黜过之际故易曰君子以遏恶扬善顺天休命呉潜向士璧皆忠于宋室而为贾似道之防固宜追复其官翁应龙之辈皆同恶相济而为似道之辅法宜贬窜其党今而一褒之一贬之则其赏善罚恶岂不得其正哉大书特书深予之也】
　　广义【贾贼之误宋腹心之痈疽也四体被其憔悴久矣今以陈过庭等之请而治之譬则忿痈疽之甚而欲决去之也痈疽既去而身亦随陨果何益哉曰然则何为而可治其初而已】
　　元军入常州
　　【知常州赵与鉴遁州人王良臣等以城降元】
　　知平江府潜説友叛降元○诏张世杰总都督府诸军世杰分道出兵以拒元
　　【世杰遣其将阎顺李存进军广徳谢洪永进军平江李山进军常州顺遂复广徳军】
　　有二星鬭于中天一星陨
　　发明【事之顺理者不书事之反常者则书且日月星辰自开辟以来未尝不具此常理也至有日月薄蚀三辰失行此固乖气致异亦反常改道耳至若春秋有书星陨如雨者矣纲目有书星流如织者矣然未闻有书二星闘于中天者今当宋季而有二星闘于中天一星陨则其反常特又甚矣意者二星乃宋元之君闘于中天乃争衡之象一星陨则宋亡之兆决耳变不虚生信哉故通鉴不书而纲目特书】
　　○趣五郡镇抚使吕文福将兵入卫文福杀使者叛入江州
　　发明【观吕氏之负国亦已甚矣前书文焕以襄阳叛降又书师夔以江州叛降此书文福叛入江州则一门之悖逆多矣是时朝廷危迫未闻入援迨夫趣之入卫而乃杀使叛降其欺罔无君滔天之罪可胜言哉故直书叛以着其不赦之罪】
　　○临安戒严曾渊子文及翁倪普等弃位而遁诏戒禁之
　　【元兵既近临安戒严于是同知枢宻院事曾渊子左司谏潘文卿右正言李可两浙转运副使许自浙东安抚王霖龙侍从陈坚何梦柱曾希顔等数十人皆遁朝中为之萧然签书枢宻院事文及翁同签书院事倪普讽台谏劾已章未上亟出闗遁太皇太后闻之诏榜朝堂云我朝三百余年待士大夫以礼吾与嗣君遭家多难尔小大臣未尝有出一言以救国者内而庶僚畔官离次外而守令委印弃城耳目之司既不能为吾纠击二三执政又不能倡率羣工方且表里合谋接踵霄遁平日读圣贤书自诿谓何乃于此时作此举措生何目对人死亦何以见先帝天命未改国法尚在其在朝文武官并转二资其负国弃予者令御史台觉察以闻然不能禁也】
　　发明【是时元兵渐迫临安戒严此正主忧臣辱之秋宋庭诸臣当思乐人之乐者忧人之忧食人之食者死人之事身与国为存亡心与君为生死岂有享爵禄于承平畏危难于离乱乎噫此固人心天命之本然在臣子当思大义不可以安危而易节也弃位而遁岂理也哉故上书临安戒严而下书弃位而遁则其临难茍免之意昭然可见矣】
　　广义【呜呼士之仕也犹女之嫁也士既仕而事其君犹女既嫁而事其夫也女背其夫尚干于政况乎为之臣者而弃其君邪平时则饕富贵以荣身临难则图偷生以茍免此皆狗彘不若罪固不容诛者也噫此徒之罪固不容诛然而致此徒之无行者厥有由矣使南宋之君足以纲维乎臣则邪佞者变为忠直謟防者变为骨鲠凡食君之禄者皆颐指而气使虽贪饕如黄潜善者不足虑憸邪如史嵩之者不足忧何忌乎秦桧何惮乎胄何畏乎售奸之贾似道乎惟其国无贤君百邪交进是以一败涂地而不可收拾矣虽然臣下涣散固由乎国之无君而国之所以无君由天也而由乎人哉】
　　元礼部尚书亷希贤等来至独松闗守将张濡杀之【元主遣礼部尚书亷希贤工部侍郎严忠范奉国书来至建康希贤请兵自卫巴延曰行人以言不以兵兵多反致疑耳希贤固请遂以兵五百送之巴延仍下令诸将各守营垒勿得妄有侵掠希贤等至独松闗张濡部曲杀忠范执希贤送临安希贤病创死濡俊之曾孙也朝廷使人移书元军言杀使之事乃边将太后及嗣君实不知当按诛之愿输币请罢兵通好巴延曰彼为诈计视我虚实耳当择人同往观其事体令彼速降乃遣议事官张羽同使人还临安羽至平江被杀】
　　广义【或曰昔者张宣杀苏巴尔罕今张濡杀亷希贤同乎否乎曰不同也曰何由知其不同也曰当苏巴尔罕假道之时防古与宋未有可乘之衅而张宣杀巴尔罕有以启之今此之时元得天下什有八九南宋僻处临安围场中之一鹿耳其能免于元人之猎网乎假使濡不杀其使者又奚能保南宋之不亡乎杀亦亡不杀亦亡杀之聊以舒一时之愤耳彼张宣张濡杀敌使虽同而其实有不同者此也议者不可执一论云】
　　元阿尔哈雅入岳州
　　【岳州安抚使高世杰复防郢复岳三州及上流诸军战船数千艘扼荆江口阿尔哈雅督诸翼水军屯东岸世杰乘夜阵于洞庭湖中阿尔哈雅分道击之世杰败走力屈乃降阿尔哈雅斩世杰以狥岳州总制孟之绍举城降元沙市城监镇司马梦求死之梦求光五世孙也】
　　以陈合同签书枢宻院事○夏四月元阿尔哈雅冦江陵朱禩孙高达以城降荆南州军皆防
　　【初高达解鄂州之围贾似道许以建节后忌而不与达遂怨望至是阿尔哈雅自岳州攻江陵达战累败及元屠沙市达与禩孙及提刑青阳梦炎等遂出降阿尔哈雅入城命禩孙移檄所部归附于是归峡郢复鼎澧辰沅靖随常徳均房施荆门诸郡相继皆降阿尔哈雅承制并复官守江陵捷□元主喜谓近臣曰巴延东下阿尔哈雅孤军守鄂朕常忧之今荆南定吾东兵可无后患矣乃亲作手诏褒之授高达参知政事禩孙至上都死】
　　发明【元人欺孤乘隙君子所耻乃欲自比周武禩孙高达共守江陵不能为宋拒敌恢复乃反以城降敌是皆宋之罪人也直书于册葢亦深诛之尔】
　　以高斯得签书枢宻院事○以福王与芮为浙东安抚大使开府绍兴
　　【有司议建藩屏以彊王室诏以与芮为浙东安抚大使判绍兴开府置长史司马】
　　元阿珠冦真扬州李庭芝遣守将苗再成姜才帅兵御之败绩
　　【元兵东下所过迎降李庭芝率励所部固守扬州阿珠遣李虎持招降榜入城庭芝杀虎焚其榜总制张俊出战持降臣孟之缙书来招降庭芝复焚其书枭俊首于市时出金帛牛酒燕犒将士人人感激自奋及阿珠攻真州苗再成与赵孟锦帅兵大战于老鹳觜败绩阿珠乗胜进趋扬州姜才为三叠阵逆之于三里沟败之阿珠阳退才逐之阿珠反战至扬子桥扬州拨发官雷大震死之两军夹水而阵元张范以十二骑絶渡冲才军才军坚不可动范引郤以诱之才将囘囘跃马出众奋大刀直前向范范反辔迎刺之囘囘应手而仆元立阵者欢声震地才军遂渍阿珠与范追之自相蹂践与防濠水死者甚众流矢中才肩才抜矢挥刀而前元军辟易不敢逼遂以身免元军进薄扬州南门】
