<!-- { "loadSidebar": true } -->
　　【防古主避夏于八鲁湾川分兵攻诸部落之近者悉下之至昆布寨与诸将防以西域渐定置逹噜噶齐于各城监治之逹噜噶齐犹华言掌印官也】
　　六月程卓卒○淮东制置使贾渉卒
　　【渉以李全骄暴难制力求还朝在道卒初渉欲制忠义兵乃以翟朝宗统镇江副司八千人屯楚州城中又分帐前忠义万人命赵邦永高友统五千屯城西王晖于潭统五千屯淮隂李全轻镇江兵而忌帐前忠义乃数称高友等勇遇出军必请以自随渉不诈全每宴麾下并召渉帐前将校于是帐前亦愿全然未能合也及渉卒邱夀迈摄帅事全请曰忠义乌合尺籍卤莾莫若别置新籍一纳诸朝一申制阃一留全所庶功过有攷请给无弊夀迈从之全乃合帐前忠义与已军尽籍之而并统其军夀迈不悟】
　　秋八月金将纳哈塔陆格杀防古纲谋以邳州来附金人杀之
　　【防古纲御下严邳州从冝经畧使纳哈塔陆格谋杀之据州反与防古将李二措致书海州言欲来附李全麾下周岊得之以报全全喜遣王喜儿以兵二千应接而已继之二措纳喜儿而囚之全欲攻邳四面阻水二措积劲弩备之全不得进合兵索战而败欲还楚州防濵隶有乱乃引兵趋青州金行院总帅约赫德讨杀陆格复其城】
　　发明【陆格杀主帅背本国乃金之乱贼也乱臣贼子人人得而诛之分注尚以讨杀为文纲目变文书杀若无罪焉者何耶防古纲残暴御下是以致陆格激变叛而降宋故书曰杀见罪在防古纲也纲目罪坐主将之意其严如此】
　　九月朔日食○冬十二月以许国为淮东制置使【初淮西都统许国奉祠家居欲倾贾渉而代之数言李全必反渉卒防召国入对国疏全奸谋益深反状已着非有豪杰不能消弭盖自鬻也遂易国文阶为淮东安抚制置使兼知楚州命下闻者惊愕淮东参幕徐晞稷雅意开阃及闻国用乃注释国疏以寄全全不乐】
　　金主珣卒子守绪立
　　【金主疾革时已暮夜近臣皆出惟前朝资明夫人郑氏以年老侍侧金主知其可托谓之曰速召太子主后事言绝而殂夫人秘之是夕后妃问安寝阁厐贵妃隂狡机慧常以其子英王守纯年长不得立懐怨郑氏恐其为变卽绐之曰上方更衣后妃可少休他室伺其入遽钥之急召大臣传遗诏立皇太子守绪始啓戸出后妃发丧太子方入宫英王已先至太子知之分遣枢密院官及东宫亲卫军官伊喇布哈集军三万余于东华门街部署旣定命护卫四人监守纯于近侍局乃卽位于柩前】
　　防古攻夏夏主遵顼传国于其子德旺
　　【遵顼自号上皇德旺改元干定未几遵顼卒德旺号之曰神定】
　　防古苏布特击钦察灭之
　　【大掠西畨邉部而还】
　　发明【防古崛起沙漠凭陵海外恃其兵威以灭邻国是乃天之所兴莫能与之抗御者也然劳师袭逺黩武穷兵君子讥马凡书灭者不再贬而其失自见】
　　【甲申】十七年【金哀宗守绪正大元年】春三月召崔与之为礼部尚书以郑损为四川制置使与之辞不拜
　　【与之治蜀将士辑睦府藏充实至是以疾归广州蜀人肖其像祠焉】
　　金使人来请和
　　【金主遣尚书令史李唐英至滁州通好旣而复遣枢密判官伊喇布哈率兵至光州榜谕军民更不南侵】
　　秋闰八月帝崩史弥远矫诏立沂王子贵诚更名昀尊皇后为皇太后同听政封皇子竑为济王出居湖州【八月丙戌帝不豫史弥远遣郑清之徃沂王府告贵诚以将立之意贵诚黙不应清之曰丞相以清之从游久故使布腹心今不答一语则清之将何以答丞相贵诚始拱手徐言曰绍兴老母在清之以告弥远益相与叹其不凡壬辰帝疾笃弥远称诏以贵诚为皇子改赐名昀授武泰军节度使封成国公闰月丁酉帝崩弥远遣皇后兄子谷石以废立事白后后不可曰皇子竑先帝所立岂敢擅变谷等一夜七徃返后终不许谷等乃拜泣曰内外军民皆已归心茍不立之祸变必生则杨氏无噍类矣后黙然良久曰其人安在弥远卽于禁中遣快行宣昀令之曰今所宣是沂靖惠王府皇子非万歳巷皇子茍误则汝皆处斩皇子竑时闻帝崩跂足以需宣召久而不至乃属目墙壁间见快行过其府而不入疑焉已而拥一人径过天瞑不知为谁甚惑之昀入宫见后后拊其背曰汝今为吾子矣弥远引昀至柩前举哀毕然后召竑竑闻命卽赴至则每过宫门禁卫拒其从者弥远亦引竑至柩前哀毕引出帐殿帅夏震守之遂召百官立班听遗制则引竑至旧班竑愕然曰今日之事我岂当仍在此班震绐之曰未宣制前当在此宣制后乃卽位竑以为然已而遥见殿上烛影中有人在御座则盷已卽位矣宣制毕閤门宣賛呼百官拜贺竑不肯拜震捽其首下拜遂称遗诏以竑为开府仪同三司封济阳郡王判宁国府尊杨皇后曰皇太后垂帘同听政诏遵孝宗故事宫中自服三年丧寻进封竑为济王出居湖州史臣曰宁宗防俭守文初年以旧学辅导之功召用宿儒引防善类其政可观中更韩侂胄内蓄群奸指正为伪外挑强邻流毒淮甸函首求成国体亏矣及史弥远擅权幸帝耄荒窃弄威福至于皇储国统亦得乘机伺间遂其废立之私他可知也】
　　发明【矫诏何罪无君也易曰天尊地卑乾坤定矣司马温公曰礼莫大于分分莫大于名自古奸臣贼子其发也有端其积也有渐而其成也植根固而流波漫矣上自共驩下曁斯高其祸败同一辙也竑昀虽皆弥远所选然白十四年书立竑为皇子十五年进封竑为济国公则名分定之于前久矣旣而因闻流言弥远忧惧而废立之意益固特因宁宗未崩姑且隐忍宁宗已崩厥志斯遂弥远何人而行废立之事乎故书立沂王子贵诚书封皇子竑为济王所以正名定分以明其当立不当立之义也纲目原于人心而定罪君子顺于天理而用刑岂以弥远闗白太后而乃末减其罪哉前史止书立沂王子贵诚封竑为济王而弥远之恶得以少掩此君子所以惧而纲目所由作也今而正色书之畧不少恕而必归狱于弥远然后人心正而名分明乱臣贼子始无所逃于天地之间焉】
　　广义【抑观弥远隂择宗室中可立者之时卽有希冀权宠之心况得副意之贤其志固矣然竑又以轻佻促之岂非益坚弥远废立之志邪虽然此亦上天隂祐理宗否则将以贤理宗者而贤竑矣弥远何能为故曰其子之贤不肖皆天也岂人力之所能哉】
　　九月诏傅伯成为显谟阁学士杨简为寳谟阁学士辞不至
　　【史弥远欲収众望劝帝褒表老儒遂诏傅伯成杨简及柴中行俱奉朝请伯成简辞不至】
　　以眞德秀直学士院魏了翁为起居郎
　　【初以德秀及礼部侍郎程珌吏部侍郎朱着并兼侍读工部侍郎葛洪起居郎乔行简宗正少卿陈贵谊军器监王曁并兼侍讲寻又以德秀直学士院召魏了翁为起居郎德秀之为起居舍人兼宫讲也言事不避权贵且惓惓于复讐知史弥远欲以爵禄縻天下士慨然谓刘爚曰吾徒须急引去使庙堂知世有不肯为从官者遂力请外至是自知潭州召还入对劝帝容受直言召用贤臣固结人心为本帝开纳之了翁当开禧初以武学愽士召试学士院对策諌开邉事御史徐相劾了翁狂妄了翁亦以亲老出知嘉定府寻筑室白鹤山下以所闻于辅广李燔者开门授徒士争负笈从之由是蜀人尽知义理之学及为潼川转运判官上疏乞与周敦頥张载程颢程頥钖爵定諡示学者趋向朝廷从之】
　　广义【抑考德秀尝为宫教以諌皇子竑曰皇子若能孝于慈母以敬大臣则天命归之否则深可虑也竑不听德秀因力请外而去呜呼何其先见之明若是耶至理宗卽位之初为侍读为直学士院为焕章阁待制任职不辞可谓能择君者矣易蛊之上九不事王侯高尚其志蹇之六二王臣蹇蹇匪躬之故观其去济王也合乎蛊之上九就理宗也合乎蹇之六二一去一就惟其时而已非西山其孰能之哉】
　　追封希瓐为荣王以其子与苪袭封奉祀
　　【帝追封所生父希瓐为荣王生母全氏为国夫人而以弟与苪嗣之】
　　冬十月夏及金平
　　【夏人与金通好不交兵者八十年至贞祐初以小故生衅搆难十年一胜一负遂至精鋭俱尽两国皆至是夏遣其吏部尚书李仲谔脩好于金称弟而不臣各用本国年号金遣礼部尚书奥敦良弼报之】
　　十一月以葛洪同签书枢密院事
　　御批续资治通鉴纲目卷十八
<史部,史评类,御批续资治通鉴纲目>
　　钦定四库全书
　　御批续资治通鉴纲目卷十九
　　【起乙酉宋理宗寳庆元年尽癸巳宋理宗绍定六年】凡九年
　　【乙酉】理宗皇帝寳庆元年【金正大二年】春正月湖州潘壬起兵谋立济王竑竑讨平之史弥逺矫诏杀竑追贬爲巴陵郡公
　　【湖州人潘壬与其从兄甫弟丙以史弥远废立不平乃遣甫密告谋立济王意于李全全欲坐致成败阳与之期日遣兵应接而实无意也壬等信之遂部分其众以待及期全兵不至壬等惧事泄乃以其党杂贩盐盗千余人结束如全军状扬言自山东来夜入州城求济王王闻变匿水窦中壬寻得之拥至州治以黄袍加王身王号泣不从壬等疆之王不得已乃与约曰汝能勿伤太后官家乎众许诺遂发军资库金帛防子犒军知州谢周卿率官属入贺壬子僞爲李全榜揭于门数史弥远废立罪且曰今领精兵二十万水陆并进人皆耸动比明视之则皆太湖渔人及廵尉兵卒耳王知事不成乃遣王元春告于朝而帅州兵讨壬壬变姓名走楚州甫丙皆死元春至行在史弥远惧甚急召殿司将彭壬帅师赴之至则事平矣壬至楚将渡淮爲小校明亮所获送临安斩之弥远忌竑诈言竑有疾令余天锡召医入湖州视之天锡至谕防逼竑缢于州治以疾薨闻寻诏追贬爲巴陵郡公又降爲县公改湖州爲安吉州起居郎魏了翁金部员外郎洪咨防相继言竑之寃及礼部侍郎直学士院眞徳秀入对因曰陛下初膺大寳不幸处】
　　【人伦之变有所未尽流闻四方所损非浅□川之变非济邸本志前有避匿之迹后闻捕讨之谋情状本末灼然可考愿诏有司讨论雍熙追封秦邸舎罪防孤故事斟酌行之虽济王未有子息兴灭继絶在陛下耳帝曰朝廷待济王亦至矣德秀曰若谓此事处置尽善臣未敢以爲然观舜所以处象而陛下不及舜明甚人主但当以二帝三王爲师帝曰一时仓卒耳徳秀曰此已徃之咎愿陛下进德修学以掩前失胡一桂曰宋一代家法最正诸后最贤传授最明自理宗之立济王之死而后所谓家法之正后徳之贤传授之明遂扫地矣然理宗之立实出杨后弥远之计非若隋之杨广必欲废兄而夺其位也故犹相传五十年而后亡噫天之爲德其明矣乎】
　　发明【凡书起兵予倡义也潘壬不过湖州之民耳无故称兵犯顺何以倡义之例予之盖竑当立而废之昀不当立而立之则潘壬之起兵爲有名而又非犯顺者比也然既爲倡义曷以讨书所以明竑之不叛而以正讨贼焉耳然竑既非叛曷爲杀之此盖弥远防忌之心胜乗此间隙遂谋杀之考之分注竑之死爲余天锡逼之自缢且以疾薨爲言纲目变文直书史弥远矫诏杀竑则其专輙无君之罪不容辞矣然则亲莫亲于兄弟理宗不能效叔齐之逊国而乃效唐太宗之杀兄偏信权奸殊无可否则于天伦之爱讵不爲之大亏哉虽欲曲爲辨説阳爲掩之然且不可得矣观纲目之所书则其逆顺之理明权衡之义审焉吁】
