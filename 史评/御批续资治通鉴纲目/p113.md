<!-- { "loadSidebar": true } -->
　　【论主和误国割地罪也邦彦浔州敏栁州懋英州棁虚中南仲望之邺广南诸州】
　　追贬蔡确蔡卞邢恕等官
　　【诏以宣仁圣烈皇后保祐哲庙有大功而奸臣造言诬谤着于史牒令国史院据实修正播告天下于是蔡确蔡卞邢恕皆追贬之】
　　发明【李邦彦等以主和误国而窜逐蔡确等以诬谤宣仁而追贬此亦拨乱反正之宏纲也故备书予之】
　　签书枢密院事张叔夜自杀于金军
　　【叔夜既北迁道中惟时饮水义不食其粟至白沟御者曰过界河矣叔夜乃矍然起仰天大呼遂不复语明日扼吭而死何防孙傅后从渊圣帝至燕山亦相继卒朝廷闻叔夜死赠开封仪同三司諡忠文吕中曰兵再犯闗勤王之师一无至者叔夜以孤军入卫其忠已足称及北迁之后不食其粟不入其境则始终之义无憾矣】
　　发明【叔夜始终之义吕氏中论之详矣故纲目特具其官以见其不失所守特书自杀以见其不辱其身当时俛首事敌者寜无愧乎】
　　金人防河中府及解绛慈隰诸州
　　【时马忠张换追袭金人于河间黄潜善等复主和议请遣宣义郎傅雱为祈请使又令张邦昌作书贻二酋议仍用靖康誓书画河为界且下令不得下赦文于河东北及河中府追袭兵诏屯大河之南应机进止至是罗索以重兵压河中权府事郝仲连力战外援不至度不能守先自杀其家人已而城防与其子致厚不屈而死】
　　广义【臣观死节之臣而纲目无不予之金罗索以重兵压境而郝仲连实得死节之宜纲目合书曰郝仲连死之今也不然岂仲连之死抑亦有可议者邪曰非也取璧于山索珠于海不无有所遗也纲目岂偏于善善者哉味乎分注其义得矣】
　　以宗泽知襄阳府
　　【泽见帝应天陈兴复大计帝欲留泽黄潜善等沮之故出】
　　广义【黄潜善等即耿南仲之流也宗泽谒见高宗髙宗欲留而被其所沮其为中兴之累也多矣】
　　安置监察御史张所于江州
　　【靖康中所以蜡书昌围募河北兵士民得书喜曰朝廷弃我犹有一张察院能拔而用之应募者十七万人由是所声震河北帝即位遣所按视陵寝所还上言曰河东河北天下之根本昨者误用奸臣之谋始割三镇继割两河其民怨入骨髓至今无不扼掔若因而用之则可借以守否则两河兵民无不系望陛下之事去矣且请帝亟还京城因具言有五利奉宗庙保陵寝一也慰安人心二也系四海之望三也释河北割地之疑四也早有定处而一意于邉防五也夫国之安危在乎兵之彊弱与将相之贤不肖而不在乎都之迁与不迁也诚使兵弱而将士不肖虽渡江而南安能自保帝欲以其事付所防所言黄潜善奸邪不可用恐害新政潜善引去帝留之乃罢所言职安置江州】
　　发明【泰之九三曰无平不陂无往不复艰贞无咎勿恤其孚于食有福程頥子传曰无常安平而不险陂者谓无常泰也无常往而不返者谓隂当复也平者陂往者复则为否矣当知天理之必然方泰之时不敢安逸常艰危其思虑正固其施为如是则可以无咎髙宗处艰难危惧之时正宜聼言求治之日则否可倾而泰可保也奈何宠信奸邪不从谠论是岂艰贞者乎前宗泽力陈兴复大计见沮黄潜善而出守此张所以言事剀切见忤黄潜善而安置则罪之非公可见矣髙宗亲履艰险尚忌忠直安能得无咎而有福哉此君子所以深为髙宗惜也直书于册其义自见】广义【抑观张所所陈还京五利而不欲南渡者其识见髙逺自李纲宗泽而下皆莫能及实中兴之良弼也列于方叔召虎邓冦夫何愧哉惜乎髙宗志于茍安以紫夺朱以郑乱雅扶隂抑阳非正是邪反罪所而用潜善卒至中兴事业不能比迹周宣光武者厥亦有所自也】
　　金人防密单州○六月李纲至行在固辞相位不许【纲至入见涕泗交集帝为动容因奏曰金人不道专以诈谋取胜中国不悟一切堕其计中頼天命未改陛下总师于外为天下所推戴内修外攘还二圣抚万邦贵在陛下与宰相臣自视缺然不足以副委任且臣在道顔岐尝封示论臣章谓臣为金所恶不当为相因力辞帝命岐奉祠并出范宗尹纲辞犹力帝曰朕知卿忠义智畧久矣其勿辞纲顿首泣谢且言昔唐明皇欲相姚崇崇以十事要説皆中一时之病今臣亦以十事仰于天聼陛下度其可行者赐之施行臣乃敢受命一曰议国是谓中国之御四夷能守而后可战能战而后可和而靖康之末皆失之今莫若先自治专以守为防俟吾政事修士气振然后可议大举二曰议廵幸谓车驾不可不一至京师见宗庙以慰都人之心度未可居则为廵幸之计天下形势长安为上襄阳次之建康又次之皆当诏有司预为之备三曰议赦令谓祖宗登极赦令皆有常式前日赦书乃以张邦昌伪赦为法如赦恶逆及罪废官尽复官职皆不可行宜悉改正四曰议僣□谓张邦昌为国大臣不能临难死节而挟金人之势易姓改号宜正典刑垂戒万世五曰议伪命谓国家更大变鲜有仗节死义之士而受伪官者不可胜数若肃宗平贼汚伪命者以六等定罪宜仿之以厉士风六曰议战谓军政久废士气怯惰宜一新纪律信赏必罚以作其气七曰议守谓敌情狡狯势必复来宜于沿河江淮措置控御以扼其冲八曰议本政谓政出多门纲纪紊乱宜一归之中书则朝廷尊九曰议久任谓靖康间进退大臣太速功効蔑着宜慎择而久任之以责成功十曰议修徳谓上始膺天命宜益修孝悌恭俭以副四海之望而致中兴翌日班纲议于朝惟僣逆伪命二事留中不出】
　　发明【书固辞相位所以予其能让也书不许所以予其专任也柔而不能断此髙宗之大也李纲条上十事极论其失固请避位可谓得大臣之体矣故书以予之与唐书韦处厚请避位不许同义】
　　广义【分注载李纲以十事进髙宗自比姚崇何其伟哉史称姚崇宋璟为开元贤相而璟之刚直又过于崇观夫纲之节操乃知其为宋璟之流非崇之所及也况当南渡之时颠沛流离防润金人之吻又非宗平内难之比纲于此时一有忠悃之谋即为奸佞所沮卒致君臣之好不终观此则知其事又难于璟也多矣】
　　以黄潜善为门下侍郎○安置张邦昌于潭州贬放其党有差
　　【李纲以僣逆伪命二事留中言于帝曰二事乃今日刑政之大者邦昌当道君朝在政府者十年渊圣即位首擢为相方国家祸难金人为异姓之谋邦昌如能以死守节推明天下戴宋之意以感动其心敌人未必不悔祸而存赵氏而邦昌方以为得计偃然正位号处宫禁擅降伪诏以止四方勤王之师及知天下之不与乃不得已请元祐太后垂帘聼政而议奉迎邦昌僣逆始末如此而议者不同臣请以春秋之法断之夫春秋之法人臣无将将则必诛赵盾不讨贼则书以弑君今邦昌已僣位号敌退而止勤王之师非特将与不讨贼而已刘盆子以汉宗室为赤眉所立其后以十万众降光武但待之以不死邦昌以臣易君罪大于盆子不得已而自归朝廷既不正其罪又尊崇之此何理也陛下欲建中兴之业而尊崇僣逆之臣以示四方其谁不解体又伪命臣僚一切置而不问何以励天下士大夫之节时执政中有议不同者帝召黄潜善等语之潜善主邦昌甚力帝顾吕好问曰卿昨在围城中知其故以为何如好问附潜善持两端纲言邦昌僣逆岂可留之朝廷使道路指日曰此亦一天子哉因泣拜曰陛下必欲用邦昌第罢臣帝颇感动汪伯彦乃曰李纲气直臣等所不及帝乃出纲奏责授邦昌昭化军节度副使潭州安置并安置王时雍徐秉哲呉幵莫俦李擢孙觌于髙梅永全栁归州而顔愽文王绍以下论罪有差】发明【按宋书张邦昌与金人私通立为楚帝则邦昌之罪大也然郭京之死虽不明其罪犹能为张思政杀之故纲目亦得以正其伏诛之名至于邦昌乃隂谋僣立之而又不正典刑故纲目书安置若无罪焉者以着宋人不能明行天讨之失也夫重莫重于僣逆宋人且不能明之他何所望哉】
　　广义【甚哉李仆射之刚正也观其直言谠论不惟感动其君又能慑服奸议之心至今凛凛犹有生意使潜善伯彦之徒因李公之孤忠劲节率属奉公而賛里玉成其美始终不渝此志如周易否之初六抜芽茹以其彚征吉亨则宋国可谓有人矣其于恢复也何有夫何潜善等志不侔前惟务引君于退怯卒致髙宗中兴之业弗充全美而寄生于一隅谁之过也】
　　赠李若水霍安国刘韐官诏诸路访死节之臣以闻【李纲言近世士大夫寡亷耻不知君臣之义靖康之祸能仗节死义者在内惟李若水在外惟霍安国愿加赠防帝从其请遂赠若水观文殿学士諡忠愍安国延康殿学士韐资政殿学士仍诏有死节者诸路询访以闻】
　　发明【李若水等或特立不屈或梃然不臣从容就死仅若毫芒然而节义之道风化所关固非等闲比也至是书赠其官访其名者所以见当时褒崇之典表其死节之烈为后劝也】广义【呜呼事莫大乎死义也况死君臣之大伦乎髙宗初政首用李仆射之言而褒赠死节之臣是诚激劝人心而为当时之急务大书于册美自见矣】
　　以李纲兼御营使
　　【纲既受命拜谢有防兼克御营使入对言曰今国势不逮靖康间逺甚然而可为者陛下英断于上羣臣辑睦于下庻几中兴可图然非有规模而知先后缓急之序则不能以成功夫外御强敌内销盗贼修军】
　　【政变士风裕邦财寛民力改法省冗官诚号令以感人心信赏罚以作士气择帅臣以任方面选监司郡守以奉行新政俟吾所以自治者政事已修然后可以问罪金人迎还二圣此谓规模也至于当急而先者则在于料理河北河东葢两路国之屛蔽料理稍就然后中原可保而东南可安今河东所失者恒代太原泽潞汾晋河北所失者真定懐衞濬其余诸郡皆为朝廷守两路士民兵将皆推豪杰以为首领多者数万少者不下万人朝廷不因此时置司遣使以大慰抚之分兵以援其危急臣恐粮尽力疲坐受金人之困虽懐忠义之心危廹无告必且愤怨朝廷金人因得抚而用之皆精兵也莫若于河北置招抚司河东置经制司择有材畧者为之使宣谕天子恩徳所以不忍弃两河于敌国之意有能全一州复一郡者以为节度防御团练使如唐之方镇使自为守非惟絶其从敌之心又可资其御敌之力使朝廷永无北顾之忧最今日之先务也帝善其言问谁可任者纲荐张所傅亮亮西人习古兵法纲与语谓可为大将因奏用之纲又立军法五人为伍伍长以牌书同伍四人姓名二十五人为甲甲正以牌书伍长五人姓名百人为队队将以牌书甲正四人姓名五百人为部部将以牌书队将正副十人姓名二千五百人为军统制官以牌书部长正副十人姓名命招置新军及御营司兵以此法团结及诏陜西山东诸路帅臣并依此法互相应援有所呼召使令按牌以遣】
　　子旉生大赦
　　【皇子生故事当肆赦李纲言陛下登极旷荡之恩独遗河北河东及勤王之师夫两河为朝廷坚守而赦令不及人皆谓己弃之何以慰忠臣义士之心勤王之师在道路半年擐甲荷戈冒犯霜露虽未效用亦已劳矣加以疾病死七恩恤不及后有急难何以使人愿因今赦广示徳意帝从之于是人情翕然间有以防书至者金人围守诸郡之兵往往引去】
