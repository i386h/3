<!-- { "loadSidebar": true } -->
　　【金人既防燕京干就奚王府自立为神圣皇帝国号大奚改元天嗣时奚人饥干出卢龙岭攻破景州又败常胜军于石门镇防蓟州防掠燕城其锋锐甚有渉河犯京师之意人情汹汹颇有谋弃燕者已而药师大破其众乗胜穷追过卢龙杀伤大半干遁去寻为其下所杀传首京师诏加药师太尉】
　　金阿古逹死弟乌竒迈立
　　【金主去燕京六月有疾命尼玛哈为都统普嘉努斡鲁副之驻兵云中以备邉而还八月至部堵泺而卒年五十六古伦贝勒舍音等请安班贝勒乌竒迈即位更名晟改元天防以舍音为安班贝勒干布为古伦贝勒相与辅政干布太祖庶长子也九月太祖于海古城西】
　　发明【春秋吴楚之君书卒而不书避其号也阿古达世为辽臣率精锐之兵肆意侵伐其僣号则曰称帝其举兵则曰金人其卒则直书之曰死皆所以仍其国俗之旧而不使其同于中国诸侯之列耳如知乎此始可与论纲目矣】
　　广义【阿古达国王也何以书死葢谨之也】
　　冬十月辽雅里死萧特烈等复立耶律珠拉为帝【珠拉圣宗孙也】
　　诏建平州为泰寜军以张防为节度使
　　【金人闻防叛遣栋摩将三千骑来讨防率兵拒之于营州栋摩以兵少不交锋而退防遂妄以大防闻朝廷拜防节度使犒赏银绢数万】
　　十一月幸王黼第观芝
　　【帝由便门过梁师成家复来黼第因大醉不能语夜漏上五刻乃开龙徳宫复道小门以还内侍十余人执兵接拥是夜诸班禁从皆集教场备不虞几至生变翌日犹不御殿殆半日人心始少安祖宗以来临幸未之有也】
　　发明【凡观讥之也幸王黼第观芝甚讥之方是时金人强悍肆意侵陵既败辽师势益猖獗因纳张防每欲加兵此乃敌国外患临深履薄恐惧脩省之时其君当倚于法家拂士以徳脩国政其臣当责难陈善以礼格君心内用贤才外弭强敌保祖宗之业若弗暇也今乃施施然安于不竞无愤耻自强之志惟无益之物是观是玩及金人入防上下离心顾欲徴兵拒敌不亦晚乎纲目之法制治于未乱保邦于未危是以深恶徽宗之失徳明其义者然后知君子作纲目于一台囿之筑一无益之观必谨而书以重民力以讥废政其弭乱持危固结人心之虑逺矣】
　　金人袭平州张防奔燕山平州人杀金使以拒守【栋摩无功而退金主使斡里雅布督栋摩攻平州防张防闻朝廷犒赐将至喜而迎斡里雅布乗其无备袭之与防战于城东防败宵奔燕山王安中纳而匿之平州都统张忠嗣及张敦固出降金金遣使与敦固入谕城中城中人杀其使者立敦固为都统闭门固守】
　　发明【金称人浸强也政和五年击辽兵于达噜噶城大败之固已强矣然独举其号者始见纲目则本其僣窃之罪明其侵夺之非着王法也宣和元年来聘嘉其慕义乃以人书四年袭辽军恶其叛主复以号举至是伐张防也亦书人者岂许其伐罪而人之乎据中原僣大号偪宋室擅威权其所由来者渐矣其与春秋书楚人伐郑义同后皆仿此】
　　诏杀张防函首以畀金
　　【金人以纳叛来责朝廷初不欲发遣金人索之益急王安中取貎类防者斩其首与之金曰非防也遂欲以兵攻燕安中言必不发遣惧起兵端朝廷不得已令安中缢杀之函其首并防二子送于金于是燕降将及常胜军士皆泣下郭药师曰金人欲防即与若求药师亦将与之乎安中惧因力求罢召为上清寳箓宫使以蔡靖知燕山府事自是降将卒皆解体而金人遂用此兴师矣】
　　发明【凡事顺来者当以逆料逆来者当以顺揆防之背金归宋此固顺来者也为宋计者则必熟思审处意以防之背主归来彼必见恶犹我叛人之归彼亦我之所恶也责人之心责已恕已之心恕人由是拒之而弗纳则彼此相安而衅端絶矣夫何既利其土地而纳之复因其来索而杀之噫何故相率来降以求杀耶嗣此燕之降将叛卒怨愤泣下人无固志金亦借此以为用兵之端岂不深可惜哉国必自伐然后人伐之此之谓也故直书诏杀张防函首畀金所以深罪之耳】广义【呜呼宋人可谓识见短而中情怯者也当张防以平州来归之日君臣同心揆诸已曰张防反覆小人也既叛于辽复叛于金前既以平州降金则平州乃金之所有者也今以之归我则金必讐于我使或加兵而无礼于我我将何以御之度其可御受之可也不可御不受可也今斡里雅布遣人以纳叛来责则直在金而曲在于宋也明矣由是一闻金欲加兵遂杀张防以塞其责此所以示弱于金而金人得以指为他日兴兵之由也臣故曰宋人可谓识见短而中情怯者也】
　　辽珠拉及萧特烈为乱兵所杀○金人来归武朔州【朝廷以山后诸州请于金金主新立将许之尼玛哈自云中至言于金主曰先帝初图宋恊力攻辽故许以燕地宋人既盟之后请加币以求山西诸镇先帝辞其币而复与之盟曰无匿逋逃无扰邉民今宋数路招纳叛亡累疏叛人姓名索之童贯不遣盟未期年今已如此万世守约其可望乎且西鄙未寜割付山西诸郡则诸军失屯据之所将有经畧或难持乆请勿与之金主遂遣使止以武朔二州来归】广义【大凡理势在我则请求得遂理势在彼如请求何观尼玛哈之言则理势之在于金也什其九矣使金不与武朔亦无如之何既与武朔宋其幸焉】
　　【甲辰】六年春正月夏称藩于金金以边地畀之
　　【夏得金书遣巴哩公亮奉誓表请以事辽之礼称藩于金且受割赐之地尼玛哈承制割下寨以北隂山以南伊实伊喇部图噜泺西之地与之自是两国信使不絶】
　　三月金人来索粮不与
　　【金遣使诣宣抚司索赵良嗣所许粮二十万石谭稹曰二十万石岂易致邪良嗣口许岂足慿也遂不与金人由是大怒】
　　发明【敌人之情贪婪无厌是以宜疎而不宜亲宜逺而不宜近也宋以欲速之心共议攻辽之策既许燕租复吝不与则是中国失信于敌人而曲在中国矣昔石敬瑭借兵契丹事之甚谨其后子孙少逆社稷为墟宋殷鉴不逺何以复循故辙乎此葢小人谋国不臧以贻大患衅端既启谁复救哉愚以为清斯濯缨浊斯濯足自取之也吁】
　　广义【书曰朕圣谗说殄行诗曰取彼谮人孔子之逺佞人孟子之恶利口无非虑其为国之害故耳彼赵良嗣者本燕人无行之马植也前既以图燕之下策妄进于朝今又以粮饷之重事轻许于金是则议图燕者良嗣也许粮饷者亦良嗣也嗟乎宋与金终不能解讐释怨而贻祸之烈者由乎徽宗轻信谗人也传曰辟则为天下僇矣信哉】
　　闰月京师河东陜西地震
　　【宫殿门皆揺动有声河东陕西尤甚兰州地及诸山草木悉没入而山下麦苖皆在山上诏右司郎中黄潜善按视潜善不以实闻上意乃安迁潜善为戸部侍郎】
　　夏四月起复李邦彦为尚书左丞
　　【时邦彦居父防才两月】
　　发明【书起复者讥词也非有金革之事夺人之防自夺其防皆非也邦彦奸邪未闻黜逐今乃仍起之为尚书左丞此何义也是时徽宗惑于邦彦之欺蔽所为若此悖礼甚矣比事观之其失自见】
　　六月金人防平州
　　【张敦固出兵与金人战大败州民犹不肯降金主召斡里雅布还下诏招抚栋摩竟克平州执敦固杀之】
　　科免夫钱
　　【自得燕地悉出河北河东山东之力以徃馈官军率十数石致一石才一年三路皆困王黼乃请召京西淮南两浙江南福建荆湖广南措置调夫各数十万并纳免夫钱每夫三十贯委漕臣限督之又诏宗室戚里宰执之家及宫观寺院一例均敷于是徧率天下所得才二千万缗而结怨四海矣】
　　秋七月置玑衡所
　　【王黼言顷得方士玑衡之书足以察七政诏置玑衡所以黼及内侍梁师成领之】
　　发明【是时天下惶惧四海离心宋之君臣正宜更相戒饬一新政令而迓续天命焉顾乃溺于宴安躭于逸乐惟知自奉而不知瘠民科免夫钱而结怨四海矣置玑衡所而朝政愈烦矣故曰禹汤文武以仁得之桀纣幽厉以不仁失之徽宗宠信奸回变更法制日积月累渐迫危亡既无禹汤文武之仁而有桀纣幽厉之暴天下之乱不占可知也君子岂不深为徽宗惜哉备书于册其义见矣】
　　辽延禧复东胜诸州至武州与金人战败走山隂【辽主复渡河居于图鲁卜部耶律逹实自金来归辽主责之曰我在汝如何敢立淳逹实对曰陛下以全国之势不能一拒敌弃国逺遁使黎民涂炭即立十淳皆太祖子孙岂不胜乞命于他人邪辽主无以答赐酒食而赦之金袭辽主营辽主北走玛克实迎辽主至其部事之谨辽主遂得至乌尔古徳哷勒部辽主得耶律达贯及玛克实之兵自谓有天助再谋出兵收复燕云达实谏曰向以全师不谋战备使举国皆为金有国势至此而方求战非计也当飬兵待时而动不可轻举辽主不从遂及于败】
　　发明【凡与讐战皆春秋之所予故变文书复所以嘉其志而乐予之者也夫金辽世讐不共戴天延禧不竞遂失全国今能大振委靡恢复诸州则其中心亦非甘于自弃者盖复讐之义无时焉而少忘也功虽不就其志可尚战而败走庸何伤乎较诸舆榇面服为臣仆岂可同日而语哉此纲目所以特书而亟予之耳】
　　八月谭稹罢复以童贯领枢宻院事两河燕山路宣抚使
　　【初金人以拓防故地云中二千里遗夏止以武朔二州来归至是夏人举兵侵武朔地界谭稹遣兵御之兵数交夏人未即退聼又金人以朝廷纳张防不给粮遂攻应蔚逐守臣朝廷罪稹措置乖方诏致仕以贯代之时辽主延禧在夹山帝欲诱致之始遣一畨僧赍御笔绢书通意及延禧许归遂易书为诏许待以皇弟之礼位燕越二王上筑第千间女乐三百人延禧大喜贯之是行名为代稹交割山后土地其实已约延禧来降自往迎之也】
　　发明【前知童贯之非才罢之而用谭稹此恶谭稹之无畧罢之而用童贯何谬妄之若是耶夫天下祸乱近在目前皆童贯等隂贼于内蔡京等隂贼于外诚王法之所不原者徽宗溺爱不明以为贯优才干复举用之以之领事枢宻以之宣抚邉方而谋臣战将一切摈弃殊不知用贯一日而天下壊乱一日也葢由胸中邪正不分是非无别知有童贯而不知有社稷焉耳徽宗之心何心哉】
　　赦
　　【以复燕云也】
　　九月以白时中为太宰李邦彦为少宰赵野宇文粹中为尚书左右丞蔡懋同知枢宻院事○冬十一月王黼有罪免
　　【黼位元宰每倍曲宴亲为俳优鄙贱之役以献笑取恱太子闻而恶之黼以郓王楷有宠隂为画夺宗之计未成及帝幸其第观芝而黼第与梁师成连墙穿便门往来帝始悟其与师成交结状还宫眷侍顿衰李邦彦素与黼不恊隂结蔡攸共毁之防中丞何防论黼奸邪専横十五事遂诏黼致仕其党胡松年等皆免】
　　广义【分注载诏黼致仕呜呼刑与礼一致也故尚书曰礼刑一物也失礼则入刑葢有罪者加之以刑无罪者待之以礼此古今之通议也且王黼欺君误国其罪不可以缕数既云有罪则当依律抵之乌可以礼去官邪徽宗驭臣而措置颠倒若此譬则遇寒疾不汗而昏溃之甚者也不亡得乎故纲目于分注止载王黼致仕而大书则曰有罪者诛奸佞也】
　　置讲议财利司罢应奉司
