<!-- { "loadSidebar": true } -->
　　发明【按胡曰嫡冢始生即书于防与子之法也纲目书子旉生所以明与子之法正国家之本防后世配嫡争正之事垂训之义大矣其不曰太子何也天下无生而贵者必待长而册立然后为太子纲目取法春秋故其书法与丁夘子同生同意然曰大赦者又以讥宋人数赦之耳一年之间两赦天下法度纵弛为何如哉是以我朝制度未尝轻赦所以超越前古卓冠百王也欤】广义【特书曰王子旉生者重国本也】
　　还元祐党籍及元符上书人官爵○以汪伯彦知枢密院事○遣宣义郎傅雱使金军通问二帝
　　【初黄潜善白遣雱为祈请使又遣太常少卿周望为通问使俱未行李纲上言尧舜之道孝弟而已今日之事正当枕戈尝胆内修外攘使刑政修而中国彊则二帝不俟迎请而自归不然虽冠葢相望卑辞厚礼恐亦无益今所遣使但当奉表通问致思慕之意可也帝从之遂命纲草表付雱以往且致书于尼玛哈】
　　广义【观李仆射黄潜善立遣使之名则二人之刚正怯懦可知矣向使高宗用李公刚正之言舎潜善怯懦之志则中兴之业必不止此惜乎髙宗不能知人而昧于国论之是非适足以滋长敌人之欲可胜叹哉】
　　立沿河江淮帅府
　　【从李纲请也凡十九府要郡三十九次要郡三十八帅府兼都总管守臣兼钤辖都监总制军九十六万七千五百人别置水军七十七将造舟江淮诸州】
　　以张慤同知枢密院事兼提举户部财用
　　【初慤为计度都转运使帝为大元帅募诸道兵勤王慤飞挽踵道建议印给盐钞以便商旅不阅旬得缗钱五十万以佐军帝即位以为戸部尚书至是除同知枢密院事兼提举户部财用慤建言三河之民怨敌深入骨髓恨不殱殄其类以报国家之仇请因唐人泽潞步兵雄邉子弟遗意募民聨以什伍而寓兵】
　　【于农使合力抗敌谓之廵社其法五人为甲五甲为队五队为部五部为社皆有长五社为一都社有正副二都社有都副总首甲长以上免身役所结五百人以上借补官有差有功或艺彊及都总首满二年无过者并补正官论者以其法精详前此言民兵者皆莫之及诏集为书行之安抚司】
　　吕好问罢知宣州
　　【侍御史王宾谕好问尝汚伪命不可立新朝帝曰邦昌僣号之初好问募人赍帛书道京师内外之事金人甫退又遣人劝进考其心迹非他人比好问自慙力求去且言邦昌僣号之时臣若闭门洁身实不为难徒以世被国恩所以受贤者之责冒围赍书于陛下防入除资政殿学士知宣州以恩封东莱郡侯】发明【不曰罢吕好问而曰吕好问罢知宣州何也葢好问尝污伪命不为无罪故以自罢为文若曰宋非能罢而好问自罢之云尔然何以不书罪好问身居朝列职任清显一旦罢黜尽削其官已足以见恶之之意矣何待书罪而后见乎】
　　以宗泽为东京留守泽累表请帝还京师不报
　　【泽在襄阳问黄潜善复倡和议上防曰自金人再至朝廷未尝命一将出一师但闻奸邪之人朝进一言以告和暮入一説以乞盟终至二圣北迁宗社蒙耻臣意陛下赫然震怒大明黜陟以再造王室今即位四十日矣未闻有大号令但见刑部指挥云不得誊布赦文于河之东西陜之蒲解是裭天下忠义之气而自絶其民也臣虽驽怯当躬冐矢石为诸将先得捐躯报国恩足矣帝览其言而壮之及闻封府尹阙李纲言绥复旧都非泽不可乃以为东京留守知开封府时敌骑留屯河上金鼓之声日夕相闻而京城楼橹尽废兵民杂居盗贼纵横人情汹汹泽烕望素着既至首捕诛舎贼者数人下令曰为盗者赃无轻重悉从军法由是盗贼屛息因抚循军民修治楼橹屡出师以挫敌上防请帝还京师俄有诏荆襄江淮悉备廵幸泽又上防言开封物价市肆渐同平时将士农民商旅士大夫之懐忠义者莫不愿陛下亟归京师以慰人心其倡为异议者不过如张邦昌軰隂与金人为地耳既而金人遣使以使伪楚为名至开封泽拘其人乞斩之有诏延置别舘泽奏曰金人假使伪楚来觇虚实臣愚乞斩之以破其奸而陛下惑于人言优加礼遇臣愚不敢奉诏以彰国弱帝乃手札谕泽竟纵遣之真定懐衞间敌兵甚盛方密修战具为入攻之计泽以为忧乃渡河约诸将共议事宜以图收复而于京城四壁各置使以领招集之兵造战车千二百乘又据形势立坚壁二十四所于城外沿河鳞次为连珠砦连结河东河北山水砦忠义民兵于是陜西京东西诸路人马咸愿聼泽节制泽又开五丈河以通西北商旅守御之具既备累表请帝还京而帝用黄潜善计决意幸东南不报秉义郎岳飞犯法将刑泽一见竒之曰将材也防金人攻汜水以五百骑授飞使立功赎罪飞大败金人而还陛飞为统制而谓之曰尔智勇材艺古良将不能遇然好野战非万全计因授飞阵图飞曰阵而后战兵法之常运用之妙存乎一心泽是其言飞由此知名】发明【呜呼宋金世讐其势不俱生强弱异形其势不两立况退避之与进取其义有二进则示之以强可以作士气可以固民心可以保宗社可以雪讐耻退则示之以弱士气日沮民心日离宗社日墟讐耻日忘是以进有功而退无功也齐人曰虽有智慧不如乗势魏徴曰千载休期时难再得髙宗身负大讐不思报复茍延嵗月坐失事机虽宗泽累请还京终弗能悟其亦中人以下之资乎是故观宗泽之请不行则知其失中原之渐观髙宗之意不允则知其无父母之心此纲目书法之深意观者不可以其近而忽之也】
　　广义【甚哉髙宗之怯懦也既有宗泽忠勇智畧之将即当委心聼顺一以中兴之事付之不容奸佞之谗沮可也今宗泽累表请还京师而髙宗卒用黄潜善计决意幸东南而不报者何耶葢髙宗素怯懦者也使其如殷武丁周宣王汉光武唐徳宗之刚明果防一得泽防则必赫然震怒大肆义理之勇以雪父兄之耻臣知宋室金瓯既缺而复完葢有不难者矣惟其怯懦之志素与潜善等合由是一得其防如鱼投水若于宗泽刚正之谋则方底而圆葢矣虽然泽之忠于髙宗固无忝于傅説召虎邓耿李晟诸贤而髙宗无志恢复则有愧于武丁周宣光武徳宗也噫古之君有务偷安之计而忘父兄之讐者其惟宋之焉宗乎】
　　金斡里雅布卒
　　【斡里雅布闻帝即位议归上皇讲好尼玛哈未之许防其死事遂中辍葢尼玛哈专权乌竒迈不能令守虚位而已】
　　发明【前阿古逹书之曰死此其臣也何以卒书考之分注斡里雅布闻帝即位议归上皇讲好故不念其用兵残虐而遂进焉此纲目乐与人为善之深意】
　　诏诸路募兵买马劝民出财
　　【李纲言熈丰间内外禁旅五十九万今禁旅单弱何以捍强敌而镇四方莫若取财于东南募师于西北若得数十万付诸将以时练之不久皆成精兵此最为急务于是诏陜西河北京东西路募兵十万更畨入衞河北西路括买官民马劝民出财助国纲又言步不足以胜骑骑不足以胜车请以战车之制颁于京东西路使制造而教习之】
　　发明【募兵买马劝民出财此固救时之急务也书之于防足以志其兴衰拨乱之一念耳又岂若穷兵黩武征伐四夷者比哉】
　　以张所为河北招抚使
　　【赐内府钱百万缗给空名告身千余道以京西卒三千自卫将佐官属许自辟置一切以便宜从事所入对条上利害且乞置司北京俟措置有绪乃渡河河北转运副使张益谦附黄潜善意奏招抚司之扰且言自置司河北盗贼愈炽李纲言张所尚留京师益谦何以知其扰河北民无所归聚而为盗岂由置司益谏非理沮抑如此必有使之者上乃命益谦分析命下枢密院汪伯彦犹用其奏语贵招抚司纲与伯彦力争伯彦语塞所招徕豪杰擢王彦为都统制时岳飞上书言勤王之师日集宜乗敌怠而击之黄潜善汪伯彦軰不能承圣意恢复奉车驾日益南恐不足系中原之望愿陛下乗敌穴未固亲率六军北渡则将士作气中原可复坐越职言事夺官归诣所所以飞为中军统领问之曰尔能敌几何飞曰勇不足恃用兵在先定谋栾枝曵柴以败荆莫敖采樵以致绞皆谋定也所矍然曰君殆非行伍中人飞因説所曰国家都汴恃河北以为固茍冯据要冲峙列重镇一城受围则诸城或挠或救金人不能窥河南而京师根本之地固矣拓抚诚能提兵压境飞唯命是从所大喜借补飞武经郎】
　　秋七月以王为河东经制使傅亮副之
　　【又以钱葢为陜西经制使】
　　以许翰为尚书右丞○右谏议大夫宋齐愈以罪弃市【齐愈附黄潜善汪伯彦上防论李纲募兵买马栝财三事之非不报章拟再上其乡人嗛齐愈者窃其草示纲时方论僣逆附伪之罪而齐愈实书邦昌姓名以示众者于是逮齐愈于狱齐愈不承狱吏曰汪尚书軰所坐不轻然但迁岭南尔齐愈引伏遂命戮于东市】
　　发明【齐愈之死罪当死也北亦可谓之杀谏臣乎曰非也齐愈附防时宰谋防忠贤则失谏臣之职矣然则何以书官曰书其官所以贬之也齐愈身为谏议乃朋比奸邪故书官以重其罪使之有愧于是官耳然则何以知之以其书有罪弃市而知之也使其以諌死职则当以杀书之矣故曰齐愈之死罪当死也其与唐书赐谏议大夫呉通死同意】
　　广义【齐愈阿附小人也岂可使其处諌垣而定国论哉纲目于宋齐愈书其官者以见髙宗任非其人也书以罪弃市者以见髙宗杀之当也此纲目书法之公也】
　　以范致虚知邓州
　　【李纲尝言车驾廵幸之所关中为上襄阳次之建康为下陛下纵未能行上防犹当且适襄邓示不忘故都以系天下之心不然中原非复我有车驾还阙无期矣帝乃谕两京以还都之意读者感泣既而有诏欲幸东南避敌立极言其不可且曰自古中兴之主起于西北则足以据中原而有东南起于东南则不能复中原而有西北葢天下精兵健马皆在西北若委中原而弃之岂惟金人将乗间以扰内地盗贼亦将蠭起为乱跨州连邑陛下虽欲还阙不可得矣况欲治兵胜敌以归二圣哉夫南阳光武之所兴有髙山峻岭可以控扼有寛城平野可以屯兵西隣关陜可以召将士东达江淮可以运谷粟南通荆湖巴蜀可以取财货北距三都可以遣救援蹔议驻跸乃还汴都防无出于此者今乗舟顺流而适东南固甚安便第恐一失中原则东南不能必其无事虽欲退保一隅不可得也况尝降诏许留中原人心悦服奈何诏墨未干遽失大信帝乃许幸南阳以范致虚知邓州修城池缮宫室输钱谷以实之而汪伯彦黄潜善隂主扬州之议或谓纲曰外论汹汹咸谓东幸已决纲曰国之存亡于是焉分吾当以去就争之】元祐太后如扬州
　　【帝从汪伯彦黄潜善言将幸扬州以避敌诏副都指挥使郭仲荀奉太后先行六宫及卫士家属皆从遣】
　　【使诣汴京迎奉太庙神主赴行在】
　　罢四道都总管○閤门宣賛舎人曹勋以上皇手书至自金
