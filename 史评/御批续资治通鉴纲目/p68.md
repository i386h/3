<!-- { "loadSidebar": true } -->
　　【禧等旣城去九日夏人以数千骑来攻曲珍使报禧禧遂与李舜举李稷往援之留沈括守米脂比抵永乐夏人倾国而至大将高永能请及其未陈击之禧曰尔何知王师不鼔不成列执刀自率士卒拒战夏人益众进薄城下珍兵陈于水际将士皆有惧色珍白禧曰今众心已摇不可战战必败请收兵入城禧曰君为大将奈何遇敌先自退耶乃以七万人陈于城下夏人纵铁骑渡河珍曰此铁鹞子军也当其半济击之乃可以逞得地则其锋不可当也禧不从铁骑旣济震荡冲突大众继之珍锐卒败奔还蹂后陈夏人乘之珍众大溃珍收余众入城夏人围之厚数里且据其水砦珍士卒昼夜血战城中乏水已数日掘井不及泉渴死者十六七括与李宪援兵及馈饷皆为夏人所隔不得前种谔怨禧不遣救师城中大急防夜半大雨夏人环城急攻城遂陷禧舜举稷永能皆为乱兵所害惟珍裸跣走免将校死者数百人丧士卒役夫二十余万夏人耀兵米脂城下而还自熈宁以来用兵得夏葭芦吴保义合米脂浮图塞门六堡而灵州永乐之役官军熟羌义保死者六十万人钱谷银绢不可胜计事闻帝临朝痛悼为之不食赠禧等官而贬括为均州团练副使随州安置降珍为皇城使自灵武之败秦晋困棘天下企望息兵而括谔进攻取之策禧素以邉事自任狂谋轻敌遂致覆败自是帝始知邉臣不可倚信深自悔咎无意于西伐而夏人亦困敝矣初帝之遣禧也王安礼谏曰禧志大才疎必误国事帝不听及败帝曰安礼毎劝朕勿用兵少置狱盖为是也】
　　发明【不书死之而直书败死贬之也师之六四曰师左次无咎未失常也春秋师次于郎次于召陵是已徐禧恃才妄作不能料敌卒以取败遂使丧师失地身且不保是乃匹夫匹妇之为谅自经于沟渎而英知之者矣茍信曲珍之谋全师入城徐图进取则夏人必不如此猖獗王师必不如此挫衂焉孔子曰必也临事而惧好谋而成讵不信哉禧死而不得以全节书者其以此耳】广义【抑观筑永乐城者徐禧也陷永乐城者亦徐禧也今徐禧不度夏人来争之势惟邀筑城永乐之功昔者子城郢尚尔取败况永乐之悬居邉塞者乎呜呼城永乐者是犹置羊牢于虎穴之傍也焉往而不被其吞陷哉神宗于禧轻信过听而致丧师辱国之丑可谓噬脐无及矣故纲目书曰九月夏人陷永乐徐禧等败死者以见永乐之城成于八月而九月即陷矣而徐禧败死又所以见其败其死冝也不然则当书曰徐禧死之此书法之所当辨也比而观之其义见矣】
　　【癸亥】六年春二月夏人冦兰州贬李宪为熈河都总管【夏人数十万围兰州已夺两阕门钤辖王文郁夜集死士七百余人缒城击走之未几夏人复分道入冦亦多为诸路所败中丞刘挚言熈河经畧使李宪贪功生事一出欺罔避兴灵防师之期顿兵以城兰州遗患至今诏贬宪为熈河安抚经畧都总管】
　　夏四月辽大雪
　　【平地丈余马死者十六七】
　　发明【凡外灾告则书所谓灾者害及民物如水火兵戎之冦是也然此大雪耳何以书时当孟夏而大雪随降则其异尤甚而与水火兵戎何殊焉天子于外夷有恤病救急之义则告为得礼而不可以不吊春秋四隣同灾许人不吊君子是以知许之先亡也凡志灾见纲目有谨天戒恤民隠之心王者之事也与春秋书宋大水同义】
　　闰六月夏人复来脩贡
　　【夏人亦敝于兵西南都统昴星嵬名济移书示泾原刘昌祚乞通好如初昌祚以闻帝谕昌祚答之及入冦屡败国用益竭乃遣谟个咩迷乞遇来上表帝许之复诏陜西河东经畧司其新复城砦徼循毋出二三里夏之歳赐悉如其旧未几夏主上书乞还侵疆帝不许】
　　司徒韩公富弼卒
　　【遗表大畧云陛下即位之初邪臣纳说上误聪明浸成祸患今上自辅臣下及多士畏祸图利习成敝风去年永乐之役兵民死亡者数十万今久戍未解百姓困穷岂悔过耻败不思救祸之时乎天地至仁宁与羌夷校胜负愿休兵息民使关陜之间稍遂生理兼陜西再团保甲州县奉行势侔星火人情惶骇不苦寝罢以绥懐之臣之所陈急于济事若夫要道则在圣心所存与所用之人君子小人之辨尔弼早有公辅之望名闻夷狄辽使每至必问其出处安否临事周悉不万全不发当其敢言奋不顾身忠义之性老而弥笃家居一纪斯须未尝忘朝廷讣闻赠太尉諡文忠】
　　发明【弼厯仕三朝委身干国忠义之性老而弥笃观其所上遗表则为国忧民之心可见矣故卒而具其官爵者所以深嘉而亟予之也】
　　秋七月孙固罢以韩缜知枢宻院事安焘同知院事○八月蒲宗孟免以王安礼李清臣为尚书左右丞【御史论宗孟荒于酒色及缮治府舎过制故免】
　　九月朔日食○冬十月辽耶律伊逊伏诛
　　【伊逊在兴中府坐以禁物鬻人外国减死幽于莱州其党耶律仁杰削爵为民至是伊逊复谋来奔及私藏兵甲事觉防诛】
　　十一月太师文彦博致仕
　　【彦博自河南入朝帝嘉其辅立英宗而不伐其功加两镇节度使将行赐燕琼林苑两遣中使遗诗祖道当世荣之至是请老以太师致仕彦博之在河南也与冨弼等用白居易故事就弼第置酒相乐尚齿不尚官洛阳多名园古刹诸老须眉皓白衣冠甚伟都人常随观之已而图形妙觉僧舎谓之洛阳耆英会司马光年未六十以狄兼謩故事与焉】
　　发明【凡书致仕予知止也彦博厯仕三朝老于王事値斯之时弗克大用茍不致仕而去则不惟祸将及身抑且素飡之耻矣君子其可不知几乎特书致仕盖予之也】
　　以陆师闵提举成都茶场
　　【李稷旣死以师闵代其任利尤刻税息倍于稷】
　　十二月户部献今嵗民数
　　【时天下凡二十三路东南际海西尽巴僰北极三关东西六千四百八十五里南北万一千六百二十里天下主客户一千七百二十一万一千七百一十三】
　　发明【大中祥符七年户部奏户九百五万五千七百二十九口二千一百九十七万六千九百六十五至是所奏之数戸仅一千七百二十一万一千七百一十三而口不与焉然自甲寅至癸亥一百十五年而所増者一万九千四十一户神宗恃其戸口之数穷奢极欲自谓长享太平不料祸出目前生民涂炭较诸天寳不能三分之二然则有天下者岂可不知所戒哉】
　　【甲子】七年春正月夏人大举冦兰州
　　【初李宪以夏人数至兰州河外而翺翔不进意必大举乃増城守之备至是果大举入冦步骑号八十万围兰州意在必取督众急攻矢如雨雹云梯革洞百道并进凡十尽夜不充粮尽引去寻复冦延州顺徳军定西城及熈河诸砦】
　　夏五月诏以孟轲配食孔子
　　【先是判国子监常秩请立孟轲杨雄像于庙庭仍赐爵号又请追尊孔子为帝下两制礼官详议以为非是而止知郓州曾孝寛复请加封孟子乃诏封为邹国公至是复诏孟子与顔子并配孔子又追封荀况为兰陵伯扬雄为成都伯韩愈为昌黎伯从祀庙庭】
　　发明【扬雄曰古者杨墨塞路孟子辞而辟之廓如也夫杨墨行正道废孟子虽贤圣不得位空言无施虽切何补然赖其言而今之学者尚知宗孔氏崇仁义贵王贱霸而已然向无孟氏则皆服左衽而言侏离矣故韩愈尝推尊孟氏以为功不在禹下者为此也自孔子旣没天生孟氏以续斯道之传斯民之类不至糜烂絶防者孟氏之功用也神宗惑于邪慝所为不正其视儒道不啻枘凿之不相入然以孟轲配食孔子乃见于弊政倥偬之日故纲目特笔予之亦以见天理之在人心自有不可得而冺没者神宗纷纷制作独此为美故特表而出之所以不没其善也】
　　广义【呜呼孟轲配享其举当矣然封荀况扬雄无乃不可乎彼荀况尝曰乱天下者必孟子子思也其于孟氏之道同乎否乎扬雄赋反骚以诋屈原作美新以颂王莽是皆叛孔孟而反正道者也以二子从祀孔庙不亦谬乎】
　　秋七月王安礼罢○冬十二月端明殿学士司马光上资治通鉴
　　【初光约战国至秦二世如左氏体为通志以进英宗悦之命续其事就崇文殿开局许自选官属得借龙图天章三馆秘阁书籍给御府笔墨缯帛及御前钱以供果饵以内臣为承受光遂与刘攽刘恕范祖禹及子康编集帝即位赐名资治通鉴制序文赐之会光出知永兴军以衰病乞闲乃差判西京留司御史】
　　【台及提举崇福宫前后六任听以书局自随光于是徧阅旧史旁采小说抉摘幽隠较计毫厘上起周威烈王二十三年下终五代又畧举事目年经国纬以备检寻为目录又参考羣书评其同异俾归一涂为考异合三百五十四卷厯十九年而成至是上之诏以光为资政殿学士降诏奬谕】
　　发明【治鉴乃光等之自修总三百五十四卷厯十九年而成事非不备而功非不久亦所以寓一王之法存褒贬之功诚有天下者之所宜阅也光以是上之则庶几有爱君之心耳其与上防计录祥瑞图者岂不异哉故纲目直书以着其美】
　　【乙丑】八年春正月帝有疾三月诏立延安郡王佣为皇太子赐名煦皇太后权同听政
　　【帝疾甚羣臣请立皇太子及请皇太后高氏权同听政许之三月甲午朔立佣为皇太子赐名煦先是岐王颢嘉王頵日问起居太后旣垂帘命二王毋輙入且隂敇中人梁惟简妻制十嵗儿一黄袍懐以来盖宻为践祚仓卒备也初太子之未立也职方员外郎邢恕与蔡确成谋宻语太后之侄髙公绘公纪曰上疾不可讳延安糼冲宜早有定论岐嘉皆贤王也公绘惊曰此何言君欲祸吾家邪恕知计不行反宣言太后属意岐王而与王珪表里导确约珪入问疾阳钩致珪语使知开封府蔡京伏剑士于外须珪小持异则执而诛之旣而珪言上自有子定议立延安恕益无所施及太子已立犹与确自谓有定策功传播其语于朝】
　　发明【是时神宗寝疾羣奸谋变向非哲后在内维持调防则储位易矣是以有天下者当亟立太子以正国本国本正而天下罔不正矣故纲目特书于策所以深幸之也】
　　帝崩太子卽位赦
　　【帝崩年三十八太子卽位生十年矣史臣曰神宗孝友谦抑敬畏辅相不事游幸励精图治将大有为未几王安石入相安石为人悻悻自信知祖宗志吞幽蓟而数败兵帝奋然将雪数世之耻未有所当遂以偏见曲学起而乘之天下汹汹骚动帝终不觉悟方断然废逐元老摈斥谏士致祖宗之良法美意变坏几尽自是邪佞日进人心日离祸乱日起惜哉】
　　尊皇太后曰太皇太后皇后曰皇太后徳妃朱氏曰皇太妃
　　【徳妃帝生母也太皇太后旣听政散遣修京城役夫止造军器及禁庭工技出近侍尤无状者戒中外无苛敛寛民间保戸马事由中防王珪等弗预知也蔡确恩求媚于太后以自固太后从父高遵裕坐西征失律抵罪因上言乞复遵裕官后曰遵裕灵武之役涂炭百万先帝中夜得报起环榻而行彻旦不能寐自是惊悸驯致大故祸由遵裕得免刑诛幸矣先帝肉未冷吾何敢顾私恩而违天下公议乎确悚栗而退】
　　广义【高遵裕太皇太后从父至亲也观其拒蔡确之请非其心之至公至明者能之乎且垂帘之始政事一新俱有可观而神宗之不逮逺矣史称其女中尧舜信哉此亦宋之大幸也】
　　罢京城逻卒及免行钱废濬河司蠲逋赋
　　【寻诏寛民力有司或致废格者监司御史紏劾之】
　　司马光自洛入临夏五月诏求直言
