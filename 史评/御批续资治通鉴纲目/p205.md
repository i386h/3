<!-- { "loadSidebar": true } -->
　　【己巳】五年【防古至元六年】春正月以李庭之为两淮制置大使【兼知扬州时扬州新遭火公私萧然庭芝放民负盐二百余万又凿河四十里入金沙余庆场以省车运始平山堂瞰扬城敌至则构望楼其上张弓弩以射城中庭芝大筑城包之募汴南流民二万余人以实之号武鋭军脩学赈饥民徳之如父母】
　　叶梦鼎上疏乞致仕不待报而去
　　【梦鼎扼于贾似道不得行乃引杜衍故事致仕单车宵遁诏判福州梦鼎不拜】
　　发明【诗云不素餐兮事君敬其事而后食有官守者不得其职则去有言责者不得其言则去是时似道专权势倾朝野宰相虽设徒拥虚名则是官守言责皆不得行君子岂可以虚拘乎前书固辞右丞帝乃不许至是上疏致仕不报即行则其愤疾急退之心已非一日矣缄黙充位岂人臣之事君也哉据事直书其义自见】
　　以马廷鸾江万里参知政事○防古遣史天泽益兵围襄阳
　　【防古括诸路兵以益襄阳之师遣史天泽与宗王大臣往经画之天泽至吕文焕遣使饷以盐茗天泽筑长围起万山包百丈山令南北不相通又筑岘山虎头山为一字城联亘诸堡以立久驻必取之基】
　　防古阿哈玛特请罢御史台及诸道提刑司防古主不许
　　【阿哈玛特理财赋以新立宪台言于防古主曰庶务责成各路钱谷付之转运必绳治之事何由办廉希宪曰立台察内则弹劾奸邪外则察视非常访求民瘼禆益国政无大于此如阿哈玛特所言必使上下专恣贪暴公行然后事可集邪阿哈玛特语塞乃止】
　　二月防古行新字加号西僧帕克斯巴为大寳法王【诏曰国家肇基朔方制用文字皆取汉楷及畏吾字以逹本朝之言考诸辽金及遐方诸国例各有字今文治寖兴字书方缺命国师帕克斯巴创防古新字颁行诸路译冩一切文字期于顺言逹事而已号帕克斯巴为大寳法王其字凡千余大要以谐声为宗】
　　发明【呜呼帕克斯巴何见重于防古也彼固一西域之梵僧耳前既号为国师此复加以王爵何其荣幸若是哉防古之兴帕克斯巴非与有功乃以国师王号尊之此防古之政也实有关风教亦不得尽畧焉是则纲目书法之深意有非常史可比矣】
　　二月防古军围樊遂城鹿门京湖都统张世杰将兵拒之战于赤滩圃败绩
　　【世杰柔之从子从柔戍杞有罪来奔阮思聪见而竒之言于吕文徳文徳召置麾下累功至都统制】
　　以江万里马廷鸾为左右丞相兼枢密使马光祖知枢密院事夏五月光祖罢
　　【廷鸾每见文法益密功赏稽迟将校不出死力于边阃升辟稍越拘挛似道颇疑异已黥堂吏以泄其愤】
　　秋七月夏贵袭防古阿珠于新郢败绩
　　【诏以贵为沿江制置副使援襄樊贵乘春水涨轻兵部粮至襄阳城下惧防古军掩袭仅能与文焕交语而还及秋大霖雨汉水溢贵分遣舟师出没东岸林谷间阿珠谓诸将曰此虚形不可与战宜整舟师以备新城明日贵舟果趣新城至虎尾洲为阿珠所败士卒溺汉水死者甚众范文虎复以舟师援贵至灌子滩亦为阿珠所败文虎以轻舟遁】
　　八月高丽林衍废其主植而立安庆公淐冬十月防古遣兵讨之
　　【淐植弟也为权臣林衍所废立防古主命赵璧行省东京聚兵平壤往问其罪且诏止诛衍余无所问】发明【防古出兵未尝书讨此书讨何予义也是时林衍防扈脇制其君擅行废立乃高丽之乱贼也乱臣贼子人人得而讨之今高丽不能兴讨贼之谋邻国不能兴吊伐之举则是乱臣贼子将暴横而难制矣防古仗义而起兴师问罪则是举为合礼而非穷兵黩武者之可比耳故变文曰讨所以予其讨有罪也】
　　十二月吕文徳卒以范文虎为殿前副都指挥使【文徳以许防古置场为恨每曰误国家者我也因疽发背乞致仕诏授少师封卫国公卒贾似道以其壻范文虎总禁兵】
　　【庚午】六年【防古至元七年】春正月以李庭芝为京湖制置大使督师援襄樊
　　【时夏贵范文虎相继大败及闻庭芝至文虎贻书贾似道曰吾将兵数万入襄阳一战可平但愿无使听命于京阃事成则功归恩相矣似道即命文虎之兵从中制之庭芝屡约进兵文虎但与妓妾嬖幸击鞠饮宴为乐以取旨未至为辞】
　　起复孙虎臣为淮东安抚副使○江万里罢
　　【万里以襄樊为忧屡请益师徃救贾似道不荅万里遂力求去出知福州】
　　防古廉希宪罢
　　【希宪立朝谠正有内侍入朝堂传旨言某事当尔希宪曰此阉宦预政之渐不可啓也入奏杖之防古主尝令希宪受帝师戒希宪对曰臣已受孔子戒矣防古主曰汝孔子亦有戒邪对曰为臣当忠为子当孝孔子之戒如是而已时有诏释大都囚西域人匿賛马丁为怨家所诉系狱亦被原免防古主自开平还怨家复诉之时希宪在告实不预其事乃取堂判补署之曰天威不测岂可幸其独不署以茍免邪遂与左丞相耶律铸俱罢防古主尝问侍臣希宪居家何为阿哈玛特曰日与妻孥宴乐耳帝曰希宪清贫何从宴设阿哈玛特愧而退】
　　以陈宗礼签书枢密院事赵顺孙同签书院事
　　【宫中饮宴名曰排当理宗朝排当之礼多内侍自为之一有排当则必有私事密啓帝即位益盛至出内帑为之宗礼为给事中尝上疏言内侍用心非借排当以侵羡余则假秩筵以奉殷勤不知费几州汗血之劳而供一夕笙歌之乐请禁絶之不报】
　　防古立尚书省以阿哈玛特平章政事
　　【阿哈玛特素多智巧言以功利自效防古主急为富国试以行事颇有成绩又见与史天泽争辩屡有以诎之由是竒其材授以政柄言无不从而不知其专愎益甚矣既立尚书省以为平章政事诏凡铨选吏部定拟资品呈尚书尚书咨中书然后闻阿哈玛特擢用私人不由部拟不咨中书安图以为言防古主问阿哈玛特阿哈玛特言凡事皆委之臣所用之人臣宜自择安图因请自今惟重刑及迁上路总管始属之臣余付阿哈玛特防古主从之阿哈玛特遂请重定条画下诸路括戸口増太原盐课以千锭为常额】
　　三月朔日食○防古以许衡为中书左丞衡固辞不许【衡被征入朝与姚枢详定礼仪时阿哈玛特势倾中外一时大臣多阿附之衡毎与之议必正言不少让已而其子呼逊有同签枢密院之命衡独执奏曰国家事权兵民财三者而已父典民与财子又典兵不可防古主曰卿虑其反邪衡对曰彼虽不反此反道也帝语阿哈玛时由是怨衡亟荐衡为左丞欲因以事中之衡屡入辞免防古主不许】
　　发明【或曰鲁斋以阿哈玛特对防古主直则直矣然深虑之亦可谓危矣曰非也鲁斋之道行于外邦久矣不然孔子何以曰言忠信行笃敬虽蛮貃之邦行矣】
　　夏四月罢直学士院文天祥
　　【贾似道以去要君帝勉留益坚命学士降诏天祥当制时内制相承必先呈稿于相天祥不从似道意不满讽别院改作天祥援杨大年故事亟求解职迁秘书监似道使台官张志立劾罢之】
　　发明【诗曰终其永怀又窘阴雨其车既载乃弃尔辅载输尔载将伯助子是时强敌滔天襄樊久困则其时之大难可知矣似道以去要君度宗勉留益力边事危迫委于固然由是天祥当制不从呈稿似道不满讽官紏劾遂为黜罢呜呼当大难弥兴之时尙不知惧而恶直言斥正士天下大乱宋祚不保又谁咎哉度宗酷信似道凡事任其施为日积月累人心渐失宜其不救败亡之祸也】
　　秋八月诏贾似道十日一朝入朝不拜
　　【似道屡称疾求去帝至涕泣留之不从诏六日一朝一月两赴经筵寻又诏入朝不拜朝退帝必起避席目送之出殿廷始坐继复诏十日一朝时襄樊围急似道日坐葛岭起楼阁亭榭作半闲堂延羽流塑已像其中取宫人叶氏及娼尼有美色者为妾日肆淫乐与故博徒纵博人无敢窥其第者有妾兄来立府门若将入状似道见之防投火中尝与群妾踞地鬭蟋蟀所狎客戏之曰此军国重事耶酷嗜寳玩建多寳阁一日一登玩闻余玠有玉带求之已殉葬矣发其塜取之人有物求不与輙得罪自是或累月不朝虽朝享景灵宫亦不从驾有言边事者輙加贬斥一日帝问曰襄阳之围已三年矣奈何似道对曰北兵已退陛下何从得此言帝曰适有女嫔言之似道诘其人诬以他事赐死由是边事虽日急无敢言者】发明【彼有旨酒又有嘉殽洽比其邻昏姻孔云念我独兮忧心慇慇此言小人得志而怡然不知祸之将及者也是时国歩艰难邉陲多故宋之君臣未闻其有忧祸之实而似道方且今日以去要君明日以去要君然亦未尝果去也粉饰太平讳言邉事是时燕雀处堂母子相安自以为乐突决栋焚不知祸及者耳安有多故之秋而宰相使之十日一朝尙可以为国乎且君尊臣卑万世正礼讵有入朝不拜又可谓之人臣也哉故特书以交贬之】
　　广义【人谓似道至奸臣谓似道至愚葢当宋之处临安也危如一髪之引千钧朝不谋夕反作所乐之事何其愚矣诗曰蜉蝣之羽衣裳楚楚此之谓欤虽然孟子所谓其子之贤不肖皆天也臣亦曰其臣之贤不肖亦天也岂人之所能为哉】
　　冬十月诏范文虎总中外诸军救襄樊○十一月防古城万山
　　【张范军于鹿门以断官军粮道及郢复之援言于史天泽曰今规取襄阳周于围而缓于攻者计待其自毙也然夏贵乘江涨送衣粮入城我无御之者而江陵归峡行旅休卒道出襄阳南者相继也宁有自毙之时乎若筑万山以断其西立栅灌子滩以絶其东则庶几毙之之道也天泽从之遂筑万山徙范军焉自是襄樊道絶】
　　十二月陈宗礼卒
　　【辛未】七年【防古至元八年十一月改国号曰元】春二月大饥
　　【是岁淮浙江西皆饥命官赈贷知抚州黄震大书□粜者籍彊籴者斩不抑米价劝分有方全活甚众】发明【军旅之后必有凶年此胡文定之言也是时公田扰害民怨既久兼之师旅频兴调度日广民之怨愤之气上逹于天而饥馑作矣呜呼忧心惸惸念我无禄民之无辜并其臣仆哀我人斯于何从禄瞻乌爰止于谁之屋国既将亡则无罪之民安能逃乎宋祚岌岌诸路大饥其国之亡于兹决矣宋三百年之基业可胜惜哉纲目书之垂后戒也】
　　防古复立王植为高丽王
　　【赵璧至东京时林衍已死乃言于防古主以兵卫植复国诛衍之子惟茂及其亲属未几衍党斐仲孙等复集余众立植庶族承化侯为王窜入珍岛逾年防古遣忻都讨平之】
　　夏五月防古兵分道冦嘉定诸路
　　【防古诏东道兵围襄阳各道进兵牵制于是秦蜀行省平章政事赛音谔徳齐沙木斯鼎率诸将水陆竝进郑鼎出嘉定汪良臣出重庆札喇布哈出泸州所至顺流纵筏断浮桥获将卒战舰甚众】
　　六月范文虎帅师至鹿门而遁李庭芝自劾请代不许【时汉水溢文虎不得已将卫卒及两淮舟师十万进至鹿门阿珠夹江东西为阵别令一军趋会丹滩犯其前锋诸将顺流鼓噪文虎军逆战不利弃旗鼓铠仗乘夜遁去防古俘其军获战船甲仗不可胜计】发明【书帅师则见文虎力能御敌之意书至鹿门遁则见文虎逃窜茍免之非夫以襄樊危急所宜进救亦必择人事易就绪度宗当削弱之时听谋不审一举败衂文虎轻儇小人浅谋误国宋祚自是益微以至灭亡纲目权其轻重书之于册是否得失了然在目皆可考而知矣岂不深可哀哉】
　　防古以许衡为集贤大学士兼国子祭酒
