<!-- { "loadSidebar": true } -->
　　以哈喇哈斯为右丞相阿固岱为左丞相○八月地震【平阳太原尤甚村堡移徒地裂成渠坏庐舍万八百区人民压死不可胜计诏问致灾之由齐履谦言地为阴而主静妻道臣道子道也三者失其道则地为之不宁弭之之道大臣当返躬责已去专制之威以答天变不可徒为祈禳也时帝寝疾宰臣及中宫专政故履谦言及之而集贤大学士陈天祥亦上书极陈隂阳不和天地不位为时政之弊言尤切直执政者恶之抑不以闻天祥自被召起且一嵗毎以不见帝言郁郁不自释寻复谢病归】
　　广义【考之天祥自上书諌伐西南夷不报遂谢病归以其諌不行也然被召而复起者犹望其君之改也今因地震而犹极諌者非不知向之諌不行也葢以臣子不忍一日而忘君父也至此而复谢病归者知其谏之终不可行也噫天祥之事成宗可谓曲尽其心者矣观者勿以冯妇目之庶有以得天祥之志】
　　九月帝还大都○复以茂巴尔斯为平章政事○遣翰林直学士王约使高丽徴其臣呉祈入朝寻流之安西【昛既复位厚敛滛刑国人羣愬于朝因得其国相吴祈专权离间上父子状诏遣约谕之曰天地间至亲者父子至重者君臣彼小人知自利宁肯为汝家国地邪昛泣谢罪且请子謜还国奸人党与悉从约治遂征祈赴阙鞫之流安西】
　　冬十月诏互迁行省官之久任者
　　【时诸道奉使言行省官久任多与所编民聨姻殊为害政诏互迁之】
　　十二月彗出紫微垣
　　发明【成宗之世彗星三见于纲目前书彗星见次书彗出井入紫微垣此书出紫微垣纲目皆存而不削者所以志当时君臣溺于丰亨之乐置天变于度外忽人言而不恤岂不深可哀哉是以有天下国家者其亡其亡繋于苞桑而常存戒惧不可暂忽也反是天下欲治其可得哉】
　　○诏防古军居山东河南者免戌甘肃
　　【签枢宻院齐诺言防古军戌山东河南者戍甘肃动渉万里毎行必鬻田产甚或卖妻子戍者未归代者当发困苦日甚今边陲无事而虚殚兵力诚为非计乞以近甘肃之兵戍之而山东河南前戍者今有司为赎其田产妻子从之】
　　诏翰林太史院官勿致仕
　　【时诏内外官七十者并听致仕独郭守敬以先朝旧徳朝政多谘之累请谢事不许自是凡翰林太史官不许致仕着为令】
　　广义【人臣四十始仕七十致仕此古今之通典也然则翰林史院虽曰宻勿岂髦荒之人所可居耶勿许致仕者元人不经之失也】
　　【甲辰】八年春正月地震
　　【平阳君甚民居摧毁皇后问平章政事阿锡叶曰灾异如此殆下民所自致即对曰天地永警民何与焉】发明【纲目书地震五十九而成宗之世则有五焉地为阴而主静要道臣道子道也三者夫其道则地为之不宁葢阴阳不和天地不位时政之弊莫明于此者齐履谦陈天祥言之于前阿锡叶言之于后皆论之功直深合至理成宗忽而不晤复而不从岂足谓弭变之道哉君子备尝予册则其深罪当时垂戒后世之意可见矣】
　　二月帝如上都○増置国子生
　　【初増防古生百员至是増置二百员选宿卫大臣子孙充之防后分教于上都】
　　夏五月朔日食○秋九月帝还大都○复巴延等宫以阿里为平章政事
　　【御史杜肯构等言巴延等树党受赇谪戎逺方道路相庆方经数月遽闻召复相位又与原鞫之人列坐朝堂天下皆已巴延梁徳珪巴特玛琳沁为三凶三凶不诛无以谢天下况宻剰卜和车阿里等与之同恶相济浊乱朝纲是以比年灾异屡见虽朝廷存恤之诏累颁而祸乱之源未塞上失其政民受其殃乞将羣凶或斥或诛明正其罪御史中丞何通亦以为言前后章疏十上皆不报】
　　发明【前书巴延等俱坐贼免官则是巴延贪婪之罪不可赦也夫巴延贪婪既不能讨按罪行辟又不能诛卒复巴延官鄂勒哲不问成宗缪政如此曽不自知修言然则书复巴延等官不知前日免之也何为而免今日复之也何为而复参考观之义自见矣】
　　冬十月立哈尚为怀宁王
　　【乙巳】九年春二月建天夀万宁寺
　　【寺中塑秘密佛形像丑怪皇后幸寺见之恶焉以帕障其面而过寻勑毁之】
　　发明【易曰王假有庙致孝享也此言为国者不可不立宗庙以祀其先经曰春秋祭祀以时思之此言为国者不可不时享庙以致其敬是故宗庙书成则罪其慢世祖之时曽毁宋宫为佛寺成宗建天寿万宁寺此岂父作子述之义乎以有用之财建无益之刹其心独无愧耻乎成宗之謟佛极其诚敬宜乎佛为之祐而享乔松之夀也不二年而崩殂敬佛延年反更促夀佛不足信亦可知矣后之人君欲崇尚浮屠者可不知所鉴哉】
　　三月帝如上都○陨霜杀桑
　　【般阳益都河间诸路凡杀桑二百四十一万七千余本】
　　发明【僖三千三年冬经书陨霜不杀草胡氏以为宜杀而不杀天失其道草木犹干犯之此葢君弱臣强之象定元年冬十月经书陨霜杀菽谷梁以为未可以杀而杀举重可杀而不杀举轻其象则刑罚不中之应当时三月序属暮春按礼月令鸣鸠拂其明戴胜降于桑霜不可以降桑不可以杀今而陨霜杀桑四十余万则是阴阳失常而下千上之证也后二年成宗晏驾请王争立国祚几危然其应岂不明且切欤纲目书此不言事应而事应具存欲使后之人君保天明命不敢纵逸云尔】
　　夏四月大同地震
　　【有声如雷壊官民庐舍五千余间压死二千余人】
　　始定郊祀礼
　　【元初代有拜天之礼然皆狥用国俗郊祀之事自平金宋后犹未举行至是哈喇哈斯等宣祈天保民之事有天子亲祀者三曰天曰祖宗曰社稷而祭天尤国之大事也陛下虽未及亲祀宜如宗庙社稷嵗时遣官摄行之制下翰林集以不常及中书谋之以为周礼冬至圆邵礼天夏至方邱礼地西汉元始间始合祭天地厯东汉至宋千有余年分祭合祭讫无定议然时既不同礼乐亦异王莾之制何可法也今当循三代之典祀天南郊而方邱之礼续议以闻又按周作坛壝三成近代増四成以广天文从祀之位今宜去其一成以合阳竒之数每成高八尺一寸以合干之九九坛设丙巳之地以就阳位又古者器用陶匏席用藁鞂以祀天汉唐而后礼乐玉帛日益繁缛宋金多循唐礼今欲修严非革创所能备举宜取唐制损益而行之既而太常复议尊祖配天之仪者臣曰自古汉人有天下率尊祖以配天宗庙已有时享郊止祭天为宜中丞何玮曰严父配天不易之制也不从】
　　广义【抑考防古自宋理宗淳祐六年其得国为定宗贵由元年至宋度宗咸淳七年防古改国号曰元故自贵由至改号凡二十四年又自改号生此凡三十四年通计自贵由元年至此则元之有国以来凡五十八年至是始定郊祀礼者以见前此皆苟且其礼而未尝有以定之也呜呼于天犹且慢之则其乱伦续礼也宜矣元人何足道哉】
　　六月立子徳夀为皇太子○秋七月命兄子阿裕尔巴里巴特喇居懐州
　　【逹尔玛巴拉次子哈尚母弟也】
　　以月津巴特玛琳沁为平章政事○八月给曲阜林庙洒扫户
　　【以尚珍署田五十顷供嵗祀】
　　发明【成宗即位以来制作纷纷未尽合礼独给曲阜林庙洒扫户一节出人意表可见天理之在人心有不可得而我没者于此为尽见矣夫尽特书深予之也】
　　贾胡献寳珠
　　【西域贾人有献珍寳求售者议以六十万锭酧其直省臣有谓左丞尚文者曰此所谓雅库特珠也六十万酧之不为过矣父问何所用之若曰含之可不渴熨而可使目有光文曰一人含之千万人不渴则诚寳也若一宝一济一人则用已防矣吾之所谓宝者米粟是也有之则百姓安无则天下乱以功用较之岂不愈于彼乎】
　　发明【天变迭见灾异频仍此正忧勤惕厉不遑宁处之时也而贾胡首献寳珠大书于册则成宗之志为己荒矣今夫世有好饮之人或因人言或自警省知其有伤生败徳之事强自禁止若将终身不复饮者然未防口埀涎而心燥渴又复肆饮不至于沈湎没身而不止成宗之失不幸类是纲目书此则亦未如之何也已岂不深可戒哉深可惜哉与唐宪时裴均进银器同意】
　　九月帝还大都○冬十二月太子徳夀卒
　　【丙午】十年春正月罢江南白云宗都僧録司
　　【汰其民归州县各寺田悉令输租初南台御史言江南寺观田亩厯年诏免租赋上亏公额下侵民利其所録民户或罹饥窘为其徒者坐视不防乞于秋成之时騐其顷亩减半徴之以备凶嵗推赈其民庶防利害稍均不如费于官府也从之】
　　广义【呜呼世之愿治者孰不以三代之盛望之殊不知三代之时未尝有蠧政害民之事也其养民者惟闻其五十而贡七十而助百亩而彻是也其他未闻焉其教民者惟闻其校以教民庠以养民序以习射是也其他亦未闻焉降自东汉唐宋以及季元缁黄塞道髠秃盈途蠧政害民莫此为甚间有君臣图治动以三代之盛期之者不惟不知其本而且崇长蠧政害民之事是犹欲稼之盛而不去螟蟊螣贼也其可乎哉大书曰春正月罢江南白云宗都僧録司者亦为元人一时之幸也】
　　闰月以彻尔阿萨尔为平章政事○二月帝如上都○夏五月遣髙丽王謜还国复置征东行省
　　【髙丽王昛既卒遂遣謜还仍置行省镇抚之謜寻更名章】
　　秋八月开城地震
　　【先是晋寕冀宁及诸郡地数震至是开城又大震壊王宫及官民庐舍压死五千余人】
　　冬十一月帝还大都十二月有疾
　　【丁未】十一年春正月安西王阿南达及诸王莾赉特穆尔入朝○帝崩
　　【庙号成宗国语称鄂勒哲图皇帝史臣曰帝承天下混一之后善于守成惟其末年连嵗寝疾国家政事内则决于宫阃外则委于大臣其所以不至废坠者则以去世祖未逺成宪具在故也】
　　左丞相阿固岱等谋奉皇后临朝以安西王摄政右丞相哈喇哈斯遣使迎懐宁王哈尚于漠北及弟阿裕尔巴里巴特喇于懐州
　　【后以己尝谋出阿裕尔巴里巴特喇及其母居于怀州恐其兄懐宁王立必报前怨乃命召安西王入京师欲立之而左丞相阿固岱平章赛音谔徳齐巴特玛琳沁巴延及诸王莾赉特穆尔隂谋防哈尚归路奉皇后埀听政立安西王辅之于是阿固岱以祔庙及摄位事集廷臣议之太常卿田忠良博士张升曰制祔庙必书嗣皇帝名今将何书而御史中丞何玮亦执不可阿固岱变色曰制自天降邪公等不畏死敢沮大事玮曰死畏不义尔茍死于义何畏义遂寝时右丞相哈喇哈斯収百司符印封府库称疾守宿掖门内防日数至皆不听众欲害之未敢发怀宁王适遣康王托克托赴京师哈喇哈斯令急还报复遣使南迎阿裕尔巴里巴特喇于懐州】
　　发明【是时成宗既崩储嗣乆阙懐宁王兄弟乃裕宗之子成宗之姓天理人心皆当迎立今皇后有宿憾阿固岱相与协谋则是皆助逆之人也茍非哈喇哈斯潜徃迎之则乱臣贼子之邪谋遂矣纲目书此词繁而不杀则其逆顺之势彰彰明耳然则小人之祸可胜言哉】
　　二月阿裕尔巴里巴特喇至大都诛阿固岱等执阿南达归于上都
