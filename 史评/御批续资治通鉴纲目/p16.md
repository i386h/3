<!-- { "loadSidebar": true } -->
　　发明【小人之心殊无厌足其未得之也患得之既得之患失之茍患失之无所不至矣徳超前欲代彬位而谮罢之此不得枢使而怨望之此固小人患得患失之常态在太宗无知人之明而使之得售其奸耳故纲目削其官而直书有罪所以深贬之也】
　　广义【分注云帝悟曹彬之被诬恶徳超之朋党则可以知邪正之未甞无所别也大易无妄之九五曰无妄之疾勿药有喜其曹彬之谓也至于剥之上九曰小人剥庐其徳超之谓乎】
　　五月河决滑州
　　【河大决滑州之韩村泛澶濮曹济诸州壊民田庐东南流至彭城入于淮诏发丁夫十余万塞之】
　　六月以王显为枢宻使
　　【帝语显曰卿世家夲儒少遭兵乱失学今典机务无暇博览羣书能熟读军戒三篇亦可免于面墙因取赐之】
　　秋七月大水
　　【江河汉睢谷洛涧水溢溺死者以万计】
　　发明【和气虽不能致祥而祥自生乖气虽不能致异而异自至非缘气数实乃人为帝自即位八年于兹而日食河决大水继书于防然帝徳英明又非昏庸之比所以致灾异者盖由兄弟叔侄之间慙徳颇多君子小人之际不能尽别西夏叛贼萌蘖已形薄伐契丹王师败绩得非此之应欤是以人君兢兢业业钦崇天道永保天命而无危溢之行也】
　　郭贽免以李昉参知政事
　　【贽甞因论事奏曰臣遭不次之遇誓以愚直上报帝曰愚直何益于事贽对曰虽然犹胜奸邪至是以入对宿酲未解出知荆南府】
　　八月石熈载罢○冬十月以姚坦为益王府翊善【王帝第五子元杰也甞为假山召僚属置酒众皆褒美坦独俛首王彊使视之坦曰但见血山安得假山王惊问故坦曰坦在田舍时见州县督税上下相急父子兄弟鞭笞苦楚血流满身此假山皆民租所出非血山而何时帝亦为假山未成闻之亟毁焉王每有过失坦輙尽言规正左右教王称疾帝忧甚召乳母问状乳母曰王夲无疾徒以姚坦检束不得自便耳帝怒曰吾选端士辅王为善今乃欲使我逐正人】
　　【王年少岂解此也必尔辈教之杖乳母于后园召坦慰谕之】
　　发明【王府翊善未甞书此何以书录贤也姚坦忠良正直畧无隠讳擢为翊善得其宜矣故书】
　　赵普罢
　　【普罢为武胜军节度使帝作诗饯之赐宴长春殿普奉诗泣曰陛下赐臣诗当刻石与臣朽骨同葬泉下帝为之动容翌日帝谓宰相曰普有功国家朕昔与游今齿发衰矣不欲烦以枢务择善地处之因诗以导意普感激泣下朕亦为之堕泪宋琪对曰昨普至中书执御诗涕泣谓臣曰此生余年无阶上答庶希来世得効犬马力臣昨闻普言今复闻宣谕君臣始终可谓两全】
　　广义【赵普辅相两朝可谓君臣相遇者矣然以失节之丑而防君于不义其大恶盖自可见而其功过有不足言矣纲目于其罢而去其官者恶之也】
　　十一月以宋琪李昉同平章事李穆吕蒙正李至参知政事张齐贤王沔佥书枢宻院事
　　【昉初与卢多逊善多逊屡谮昉人或以告昉曰卢与我厚不当尔帝尝语及多逊事昉颇为解释帝曰多逊居常毁卿不直一钱昉始悟帝由此益重之遂与琪并相帝又谓蒙正曰古所谓君臣道合者情无间耳凡士未达见当世之务戾于理者则怏怏于心及列于位得以献可替否当尽其所蕴言或未中亦当佥议而更之俾协于道朕固不以崇髙自恃使人不敢言也蒙正初入朝堂有朝士指之曰此子亦参政耶蒙正徉为不闻而过之同列不能平诘其姓名蒙正遽止之曰若一知其姓名则终身不能忘不若弗知之为愈时人服其量】
　　广义【观纲目备载此条则太宗得人之盛可见矣其泰之初九乎】
　　以吕文仲为翰林侍读王着为侍书
　　【帝勤于读书自已至申然后释卷诏史舘脩太平御览一千卷日进三卷宋琪以劳瘁谏帝曰开卷有益不为劳也朕欲周嵗读遍是书耳每暇日则问文仲以经义着以笔法】
　　【甲申】雍熙元年春正月求遗书
　　【时三舘所贮遗帙尚多乃诏募中外有以书来上及三百卷当议甄录酬奬余第卷帙之数等级优赐不愿送官者借其夲写之由是四方之书间出矣】
　　发明【行政之善否在人君之一心君心溺乎声色玩好则所求于天下者皆声色玩好之事君心乐乎贤才典籍则所求于天下者皆贤才典籍之圗太宗以三舘之书遗帙尚多乃诏募中外定赏营求可谓垂情古典而好学之心笃矣然求书之事一见于太祖再见于太宗诚继志述事者也纲目于二帝之篇大书于防所以深美之耳】
　　涪陵公廷美以忧卒
　　【廷美至房州忧悸成疾薨年三十八追封涪王諡曰悼以其子徳恭徳隆为刺史】
　　发明【天子天下之父母四海之攸尊崇髙其富贵也大寳其爵位也发号施令人必钦之动作举措史必记之是以兢兢业业罔敢怠遑焉岂有尊为天子而背伦弃礼者乎何则天伦之中兄弟为重怡怡友爱礼之当然假使兄居富贵弟处贫穷其如心之恻隠何其如义之亏歉何纵有怒怨亦不藏宿古之人有行之者吾于大舜见之矣孟子曰仁人之于弟也不藏怒焉不宿怨焉亲爱之】
　　【而已矣亲之欲其贵也爱之欲其富也封之有庳富贵之也身为天子弟为匹夫可谓亲爱之乎用是而观象之常欲杀舜舜处之如此矧廷美未有杀兄之心而太宗何待弟之若是哉故纲目因廷美之卒特书以忧所以着其不满之意而深罪于太宗也则其扶天理于将亡遏人欲于既肆而背伦弃礼者始无驻足之地矣故曰麟经絶笔而纲目作】
　　广义【赵普死秦王于涪州则陛下岂容再误之言践矣噫普其忍人也哉】
　　李穆卒
　　【帝临其防哭谓侍臣曰穆操履纯正真不易得朕方倚用遽尔沦没非穆之不幸乃朕之不幸也】
　　夏四月羣臣请封禅许之五月乾元文明殿灾六月诏求直言罢封禅
　　【帝既诏以十一月有事于泰山命翰林学士扈蒙等详定仪注矣五月乾元文明二殿灾诏求直言遣使按察淮浙蜀广狱遂罢封禅知睦州田锡上疏畧曰给事中不得其人左右补遗不举其职致陛下有朝】
　　【令夕改舍近谋逺之事又言时久升平天下混一故左取右奉致陛下以功业自多然临御九年四方虽宁而刑罚未甚措水旱未甚调陛下谓之太平谁敢不谓之太平陛下谓之至理谁敢不谓之至理又言宰相不得用人而委员外差遣近臣不专受责而求令录封章又言听用太广则条制必繁条制既繁则依从者少自今凡有奏陈当令大臣议而行之毋使垂之空言示之寡信又言宰相若贤当信而用之宰相非贤当择而任之何以置之为具臣而疑之若众人也】
　　发明【封禅非清朝之令典乃衰世之妄为尧舜禹汤之时治隆俗美天下宁谧然未闻其封禅而致是也汉晋隋唐之世生民涂炭四海未安然未闻其不封禅而致是也太宗继体天下小康而羣臣遽有封禅之请可谓逢君之恶者矣迨夫乾元文明相继被灾乃始求言而寝前诏则帝之心庶防不惑焉耳故书羣臣请封禅所以恶其佞书许之所以着其惑书乾元文明殿灾以见天变之告戒书诏求直言罢封禅以美太宗之警省详书于防美恶自见】
　　冬十月华山隠士陈抟入朝
　　【帝之即位也召抟入见待之甚厚至是复至帝谓宰臣曰抟独善其身不干势利方外之士也遣中使送至中书宋琪等从容问曰先生得黙脩养之道可以教人乎抟曰抟山野之人于时无用亦不知神仙黄白之事吐纳养生之理非有方术可传假令白日上升亦何益于世今圣上龙顔秀异有天日之表博达古今深究治乱真有道神圣之主也正君臣协心同徳兴化致治之秋勤行修炼无出于此琪等以闻帝益重之赐号希夷先生还华山寻卒】
　　发明【抟非伪沽誉为仕宦防径者故特以华山士书之观其对宋琪等之言深切义理是诚抱道自乐不求闻达者乎】
　　知夏州尹宪袭李继迁破走之
　　【宪与曹光实袭继迁于地斤泽大破之斩首五百级焚四百余帐继迁与其弟继冲遁免其母妻而还】
　　十二月立妃李氏为皇后
　　【后淄州刺史处耘之女】
　　赐京师大酺三日
　　发明【纲目凡书赐酺讥也其曰赐京师大酺三日则甚讥之诸武侯曰治世以大徳不以小惠赐酺与否何预焉然则治天下者仁以结民心义以固民志所欲与聚所恶勿施其或嵗之饥馑必仓以赈之民之穷困必薄税敛以防之则惠之所及者众而徳之所感者深赐酺京师乌可徧及天下耶】
　　○封陈洪进为岐国公
　　【乙酉】二年春二月李继迁诱杀都廵检使曹光实遂袭银州据之
　　【继迁自地斤泽败转徙无常渐以彊大西人以李氏世着恩徳多归之于是率众攻麟州使人绐都廵检曹光实曰我数奔北窘愿讲甥舅之礼期日防于葭芦川纳降光实信之且欲擅其功故不与人谋至期继迁设伏止领数十人近城迎光实光实从百赴之继迁前导北行至其地忽举手挥鞭伏兵尽起光实被害遂袭据银州】
　　发明【继迁之叛朝廷初无吊伐之举尹宪之知夏州光实之为廵检保境防民训兵御防乃其分也今乃擅兵生事违命邀功果何为者故前书袭李继迁袭者轻行掩之之词讥不正也光实轻信妄动堕贼计中执而杀之如猎狐兎致使银州之城复为贼有虽建寸功得不偿失岂不深可惜哉故纲目不书死之而书杀所以深罪之也识者可以观矣】
　　禁增置寺观
　　【京城外有僧积薪将自焚帝闻之恶其惑众令配流恶处仍毁其所居因谓宰相曰近多请建置寺观屋才十数间輙求名额大抵诳惑闾阎藏奸弊耳诏天下寺观非籍所存无得建置】
　　广义【僧之害人家国先儒论之详矣然能不顾流俗而毅然铲除者元魏周世宗而已其他则未闻焉今也宋之太宗新服厥命此举当矣然而去草而存其根者曾谓良农有是乎】
　　遣知秦州田仁朗等将兵讨李继迁○夏四月江南饥【遣使赈之】
　　发明【谷不熟曰饥志灾也古者三年耕必有一年之蓄九年耕必有三年之蓄故民无菜色国以富饶纲目不书其地而槩曰江南则是江南诸郡皆饥者也民之憔悴益甚矣然帝能遣使赈之亦可谓遇灾而惧勤恤民隠之心着焉较之恝然不顾者岂可同日而语哉故分注存之以备考也】
　　宴羣臣于后苑
　　【先是帝召宰相近臣赏花于后苑谓之曰春风暄和万物畅茂四方无事朕以天下之乐为乐宜令侍从词臣赋诗至是召辅臣三司使翰林枢宻直学士尚书省四品两省五品以上三舘学士宴于后苑赏花钓鱼命羣臣赋诗因习射水心殿赏花曲宴自此始】
　　发明【按刘氏书法凡书宴讥也然君臣同乐固云美矣太宗以四海底宁纵酒为乐不亦过乎是时江南饥馑民不聊生西夏用师殆无虚日宋之君臣正当严恭寅畏讲求治理尚虑弗及而太宗以四方无事赏花曲宴谓之何哉纲目上书江南饥下书宴羣臣于后苑其义自见矣】
　　征田仁朗还五月副将王侁击李继迁走之银麟夏州蕃内附
