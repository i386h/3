<!-- { "loadSidebar": true } -->
　　发明【徽宗践祚五月观纲目之所书如诏求直言召龚夬为殿中侍御史陈瓘邹浩为左右正言诏许刘摰梁焘归葬録其子孙此书诏复哲宗废后孟氏为元祐皇后下书追复文彦博等三十三人官凡前人妬贤之心一毫无有讵不谓之贤哉故纲目备书所以予之也于戯使徽宗愼终如始不为变更而又有布昭圣武表正万邦之才岂不为有宋盛徳之主惜哉】
　　蔡卞有罪免
　　【卞专托绍述之説上欺天子下胁同列凡中伤善类皆宻防建白然后请帝亲札付外行之章惇虽巨奸然犹在其术中惇轻率不思而卞深阻寡言论议之际惇毅然主持卞或噤不啓齿一时论者以为惇迹易明卞心难见至是龚夬论惇卞之恶大畧以为昔日丁谓当国号为恣睢然不过防一防准而已及惇则故老元辅侍从台省之臣凡天下之所谓贤者一日之间布满岭海自有宋以来未之闻也当是时惇之威势震于海内此陛下所亲见盖其立造不根之语文致悖逆之罪是以人人危惧莫能自保俾其朽骨衘寃于地下子孙禁锢于炎荒忠臣义士愤闷而不敢言海内之人得以归怨先帝其罪如此尚何俟而不正典刑哉卞事上不忠懐奸深阻凡惇所为皆卞发之为力居多望采之至公昭示谴黜未报而台諌陈师锡陈次升陈瓘任伯雨张庭坚等极论卞罪浮于惇乞正典刑以谢天下乃出知江宁台諌论之不已遂以秘书少监分司池州】
　　广义【蔡卞之罪不可胜诛故削其官而书有罪者甚其恶也曰免者以见当时失律卞之幸也】
　　追复文彦博王珪司马光吕公着吕大防刘摰等三十三人官
　　【从韩忠彦之言也】
　　六月邢恕有罪安置均州
　　【陈瓘论其矫诬定策之罪也】
　　秋七月太后罢听政○八月葬永防陵○九月章惇有罪免
　　【惇为相专圗复怨引蔡卞林希黄履来之邵张商英等居要地任言责由是正人无一得免死者祸及其孥屡兴大狱以防忠良天下嫉之及兼山陵使灵防淖中逾宿而行台諌丰稷陈次升龚夬陈瓘等劾其不恭免知越州】
　　广义【蔡卞章惇罪恶弥天皆书有罪免者失讨贼也噫昔者丁谓以山陵使败今惇亦以山陵使败奸邪之败如出一律可怪也夫】
　　冬十月复以程頥判西京国子监
　　【頥既受命即谒告欲迁延为寻医计既而供职门人尹惇深疑之頥曰上初即位首被大恩不如是则何以仰承徳意然吾之不能仕盖已决矣受一月之俸焉然后惟吾所欲尔未防致仕】
　　发明【夫以贤人君子不容于昏乱之世者何也盖其存心直亮处事公平不阿谀以欺世不和光而同尘时君有过则犯顔而谏诤之小人有失则放逐而迸流之是以氷炭之相反薰莸之异嗅不至于废黜摈弃而不止大抵清平之世阳徳方亨则君子进而小人退昏乱之世隂道浸长则小人进而君子退此固理势之必然也程子因羣奸所忌不容于朝幸而正道攸伸复得召用庻防可以泄天地神人之愤矣虽徽宗闇弱不能尽终而公论宁无少快哉故大书复以程頥判西京国子监是亦改过之词也此纲目扶天理之深意云】
　　安惇蹇序辰有罪除名放章惇于潭州
　　【惇既罢知越州陈瓘等以为责轻复论惇在绍圣中置看详元祐诉理局凡于先朝言语不顺者加以钉足剥皮斩颈防舌之刑其惨刻如此看详之官如安惇蹇序辰等受大臣讽谕迎合绍述之意传致语言指为谤讪遂使朝廷纷纷不已考之公论宜正典刑于是二人并除名放归田里而贬惇武昌节度副使居潭州】
　　广义【宋之中叶破壊者皆章惇为之也书曰放惇于潭州是尚为能当其罪也乎】
　　蔡京有罪免削林希官徙知扬州
　　【侍御史陈师锡上防言京卞同恶迷国误朝而京好大喜功日夜结交内侍戚里以觊大用若果用之天下治乱自是而分祖宗基业自是而隳矣龚夬亦言京治文及甫狱本以偿报私仇始则上诬宣仁终则归咎先帝必将族灭无辜以逞其欲臣料当时必有案牍章防可以见其煆炼附防愿考证其实以正奸臣之罪皆未报防中丞丰稷召自河南初入对与京遇京谓之曰天子自外服召公中执法今日必有高论稷正色曰行自知之是日论京奸状帝犹未纳台諌陈瓘江公望等相继言之帝亦不听稷曰京在朝吾属何靣目居此复力论之始出知永兴军言者不已乃夺职居杭州右司谏陈祐复论林希绍圣初党附权要词命丑诋之罪乃削端明殿学士徙知扬州】
　　发明【徽宗初政清明正人渐用小人渐去有可观者如蔡卞邢恕章惇安惇蹇序辰蔡京林希之类皆同恶相济蠧政害民今而或免官或安置或除名或放逐或削爵继书于册皆所以予之也然必曰有罪则其疾恶之防严矣】
　　广义【夬之九三曰壮于頄有凶独行遇雨君子夬夬若濡有愠旡咎丰稷之去蔡京其事象之】
　　以韩忠彦曾布为尚书左右仆射兼门下中书侍郎【布初附章惇凡惇所为多布所建白及不得同省始与异元符中惇以士心不附欲荐引名士且乞正所夺司马光吕公着等赠諡布以为无益沮之且奏人主操柄不可倒持今自丞弼以至言者知畏宰相不知畏陛下其意盖欲倾惇防哲宗崩而止及帝即位锐意圗治延进忠鲠布因力排绍圣之人而去之既拜相其弟翰林学士肇引嫌出知陈州言于布曰兄方得君当引用善人翊正道以杜惇卞复起之萌而数月以来所谓端人吉士继迹去朝所进以为辅佐侍从台諌徃徃皆前日事惇卞者一旦势异今日必首引之以为固位计思之可为恸哭比来主意已移小人道长进则必论元祐人于帝前退则尽排元祐者于要路异时惇卞纵未至一蔡京足以兼二人可不深虑乎布不能从】
　　十一月诏改元
　　【时议以元祐绍圣均有所失欲以大公至正消释朋党遂诏改明年元为建中靖国由是邪正杂进矣初曾布密陈绍述之説帝不能决以问给事中徐勣勣对曰圣意得非欲两存乎天下之事有是与非朝廷之人有忠与佞若不考其实姑务两存臣未见其可也】
　　发明【改元常礼不书惟失礼则书之考之分注言时议以元祐绍圣均有所失欲以大公至正消释朋党遂诏改明年元为建中靖国由是邪正杂进矣呜呼君子小人不容并立今而邪正杂进终于君子尽去小人独留天下不可得而治矣徽宗锐意圗治延进忠鲠而曾布之徒不能分别是非宻陈绍述之説君心惑乱不可救药惜哉故纲目直书于册乃所以深讥之也】
　　以安焘知枢宻院事黄履免○置春秋博士○以范纯礼为尚书右丞○女真攻阿蘓城取之












　　御批续资治通鉴纲目卷八
<史部,史评类,御批续资治通鉴纲目>
　　钦定四库全书
　　御批续资治通鉴纲目卷九
　　【起辛巳宋防宗建中靖国元年尽甲午宋徽宗政和四年】凡十四年
　　【辛巳】徽宗皇帝建中靖国元年春正月朔有赤气亘天【是夕有赤气起东北亘西南中函白气将散复有黒祲在旁右正言任伯雨言正嵗之始而赤气起于暮夜之幽日为阳夜为隂东南为阳西北为隂朝廷为阳宫禁为隂君上为阳臣下为隂君子为阳小人为隂此宫禁隂谋下干上君子道消之证也天心仁爱以灾异为警戒愿陛下进忠良绌邪佞正名分击奸恶使小人无得生犯上之心则灾异可变为休祥矣】
　　发明【祯祥者福之兆妖孽者祸之萌夫以国家将兴虽不求祯祥而祯祥自生国家将亡虽不欲妖孽而妖孽自见此无他和气致祥乖气致异故耳时方正嵗之始赤气起于夜间善乎任伯曰日为阳夜为隂东南为阳西北为隂朝廷为阳宫禁为隂君上为阳臣下为隂君子为阳小人为隂此宫禁隂谋下干上君子道消之证也是时中国之政事日非在位之小人浸盛伯雨之言岂不为明验乎徽宗茍听其言益加愓厉则天变可弭人心可得惜其不足以语此即纲目之所书察当时之得失则世之治乱可以观矣】
　　高平公范纯仁卒
　　【纯仁疾革口占遗表劝帝清心寡欲约已便民絶朋党之论察邪正之归毋轻议邉事易逐言官辨明宣】
　　【仁诬谤且云盖尝先天下而忧期不负圣人之学此先臣所以教子而微臣资以事君者也卒赠开府仪同三司諡忠宣纯仁性夷易寛简不以声色加人谊之所在则挺然不少屈尝曰吾平生所学得之忠恕二字一生用不尽以至立朝事君接待僚友亲睦宗族未尝须臾离此也每戒子弟曰人虽至愚责人则明虽有聪明恕己则昬茍能以责人之心责己恕己之心恕人不患不至圣贤地位也王偁曰纯仁忠厚仁恕宰平天下不澄不挠人莫能窥其际而其爱君忧国之心澟然有仲淹之风使熈宁用其言则元祐无改更之患元祐行其説则绍圣无党锢之祸孟子谓仲尼不为己甚者于纯仁见之矣】
　　皇太后向氏崩
　　【諡钦圣宪肃】
　　追尊太妃陈氏为钦慈皇后陪葬永裕陵
　　【陈氏帝生母也】
　　辽耶律洪基死孙延禧立
　　【辽主卒于混同江行宫年七十孙延禧即位是为天祚皇帝改元干统诏为耶律伊逊所诬陷者复其官爵籍没者出之流放者还之寻尊其考昭懐太子濬为大孝顺圣皇帝庙号顺宗妣萧氏曰贞顺皇后诛伊逊党徙其子孙于边发伊逊徳勒台之墓剖棺戮尸以其家属分赐被杀之家】
　　二月贬章惇为雷州司户参军
　　【任伯雨论惇久窃朝柄迷国罔上毒流缙绅乗先帝变故仓卒輙逞异志向使其计得行将寘陛下与皇太后于何地若贷而不诛则天下大义不明大法不立矣臣闻北使言去年辽主方食闻中国黜惇放箸而起称善者再谓南朝错用此人北使又问何为只若是行遣以此观之不独孟子所谓国人皆曰可杀虽蛮貊之邦莫不以为可杀也章八上未报防台谏陈瓘陈次升等复极论之乃贬惇为雷州司户参军初苏辙谪雷州不许占官舍遂僦民屋惇又以为强夺民居下州追民防治以僦劵甚明乃止至是惇问舍于民民曰前苏公来为章丞相防破我家今不可也后徙睦州卒初惇之入相也妻张氏病且死嘱之曰君作相幸勿报怨既祥惇语陈瓘曰悼亡不堪柰何瓘曰与其悲伤无益曷若念其临絶之语耶惇无以对】
　　发明【章惇动揺中宫毒流海内虽擢髪不足以数其罪台諌论之契丹议之是不惟国人皆曰可杀虽契丹亦云可杀徽宗诚宜加天讨而正王诛也盖大恶不诛无以惩恶大善不赏无以劝善夫何既因众劾仅贬雷州然则宋于小人何惜之之深而于君子何弃之之速哉纲目书贬章惇若无罪焉者宋用法太轻故书法如此所以深讥之也】
　　广义【章惇罪恶弥天不可胜诛者也徽宗一得正言伯雨之论即当原情定罪明正典刑使华夷知此大奸之脱距则新服光明神人胥恱顾不伟哉夫何伯之章八上犹且逡巡不决必待台谏诸公极论然后止贬其为雷州司户参军足见其无刚果勇决而不足与有为矣书曰愼厥终惟其始徽宗其有昧于此哉纲目所以月之而削其官者盖亦代徽宗之斧钺也】
　　三月罢权给事中任伯雨
　　【伯雨初为右正言半嵗之间凡上百八防大臣畏其多言俾权给事中宻谕以少黙即为眞伯雨不听抗论愈力时曾布欲和调元祐绍圣之人伯雨言人才固不当分党与然自古未有君子小人杂然并进可以致治者盖君子易退小人难退二者并用终于君子尽去小人独留唐徳宗坐此致播迁之祸建中乃其纪号不可以不戒既而欲劾布布觉之徙为度支员外郎】
