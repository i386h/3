<!-- { "loadSidebar": true } -->
　　发明【孟子曰言无实不祥不祥之实蔽贤者当之夫显忠之放初无所因由上恢复之防见忤秦桧故耳然则恢复之事为时大讳而不足以言矣吁小人之心毒非蛇蝎而毒于蛇蝎威非狼虎而威于狼虎讵不深可畏哉髙宗恭己南靣受制奸谀天下之事浸不可为矣书之所以哀之也】
　　六月金以完顔亮平章政事
　　【亮本名都古噜讷太祖子乌布子为人慓急猜忌残其任数自以己与金主同为太祖孙常懐觊望及为中京留守专立威以压伏小人结明安萧裕毎与论天下事裕倾险揣知其意因曰留守先太师太祖长子徳望如此人心天意宜有所属诚有志举大事愿竭力以从亮喜遂与谋议及入为右丞进平章务揽持权柄用其腹心为省台要职引裕为兵部侍郎】
　　秋七月寛诸郡杂税
　　【帝曰人知取之为取而不知予之为取若稍与展免俟家给人足税敛自然易办于是蠲庐光二州上贡钱未汀漳二州秋税处州三县被水民家防绢卾州旧额绢各一年又蠲四川积贷常平钱三十万缗京西路请佃田租及州县塲务税钱】
　　发明【治国以养民为本养民以寛恤为先自丧乱以来东南之民疲于供馈水旱继作弗克存生帝能恻其懐念特寛杂税然后民得尽力于农畆而仰事俯畜之有余矣诚仁人之量王者之心也纲目特书乃所以不没其善耳】
　　八月汪勃罢以詹大方签书枢宻院事○九月詹大方卒冬十月以余尧弼签书枢宻院事○金乌珠卒【金自尼玛哈死逹兰富勒呼等皆有自为之意乌布独立不能如之何使无乌珠则国势殆矣故其国论功以为尼玛哈后惟乌珠一人耳】
　　十一月窜胡铨于海南
　　【秦桧讽司諌罗汝楫论铨饰非横议窜新州同郡王廷珪尝以诗赠铨坐流辰州新州守张隶承桧旨论铨与客唱酬谤讪怨望诏送海南编管以隶提举湖北常平至官一日卒时洪皓在英州闽人倪詧为守闻隶以巧中迁官取使节欲效之即使人伺隙捕皓家奴寘狱中酿成其罪未及发而詧卒事乃解】
　　十二月金以完顔亮为右丞相
　　【亮生日金主遣近侍局直长大兴国以司马光畵像王陶罕廐马赐之后亦附赐礼物金主闻之怒杖兴国而夺回赐物亮本怀不轨疑畏愈甚】
　　发明【是时亮既畜簒逆之心兹因夺回赐物逆谋益决金主不能鍳之于防惜哉故曰臣弑其君子弑其父非一朝一夕之故其所由来者渐矣由辨之不早辨也故特书以着其基祸之始云】
　　【己巳】十九年【金皇统九年十二月以后废主亮天徳元年】春三月朔日食○夏五月金出完顔亮于行台秋九月复召入平章政事【金主以完顔亮为太保领三省事四月壬申夜大风雨雷电震壊金主寝殿鸱尾有火入寝内烧纬幔金主趋别殿避之越五日有龙闘于榆林河水大风坏民居官舍瓦木人畜皆飘飏十数里死伤者数百人五月以天变肆赦命翰林学士张钧草诏参知政事萧肄摘其语以为诽谤金主杀钧且问谁使为之左丞相宗贤曰都古噜讷使之金主不悦遂出亮亮过中京与留守萧裕定约而去九月至良乡召还莫测其故大恐及至复拜平章谋逆益甚】
　　发明【是时完顔亮逆节旣萌金主因天变之异出之行防其庶几矣夫何行至良乡寻复召用则是促之使叛耳旣懐嫌隙岂宜复用乎易曰乱之所生也则言语以为阶君不密则失臣臣不密则失身几事不密则害成是以君子慎密而不出也金主酷信逆亮疑而复释则是几事不密所以愈益其篡窃之心也是故乱臣贼子要当制之于微其微不谨其盛难制深可畏哉纲目书此垂戒切矣】
　　冬十月金主亶杀其弟胙王常胜遂杀其后费摩氏【金宰臣议迁辽阳渤海之民于燕南近侍高夀星等当迁诉于费摩后后白金主金主怒遂杖平章政事秉徳石丞唐古辨而杀左司郎中萨哈寿星等竟不迁秉徳辨二人怨望遂与大理卿乌达谋废立乌达以告完顔亮一日亮与辨语因问曰若举大事谁可立者辨曰胙王常胜乎问其次曰邓王子阿林亮曰阿林属疎安得立辨曰公岂有意耶亮曰果不得已舍我其谁于是旦夕相与密谋防卫将军特斯疑之以告费摩后后白金主金主怒召辨谓曰尔与亮谋何事将如我何杖之亮因此忌常胜阿林恶特斯防河南兵士孙进作乱自称皇弟阿襌大王而金主之弟止有常胜扎拉亮乘此构常胜扎拉阿林达兰特斯皆杀之金主积怒于后遂亦杀之而召胙王妃萨摩入宫继之又杀乌库哩氏及尔佳氏及张氏】发明【孔子曰不逆诈不亿不信抑亦先觉者是贤乎完顔亮朶颐金鼎縁非一日而所忌者常胜费摩耳兹因亮谮无先觉之明相继而杀谓之何哉盖莫亲于兄弟而杀其弟莫厚于夫妇而杀其后以亲为疎以厚为薄宜乎有以来逆亮之弑也是以国君弃三纲则必有簒夺之祸金主之谓也】
　　十二月金完颜亮弑其主亶而自立
　　【防卫十人长布萨呼图旧受乌布恩图克坦额呼楚克亮姻家亮皆使为内应大兴国尝以罗小蔵属亮得为尚书省令史亮度兴国被杖怨望使罗卜蔵结兴国内应兴国给事寝殿夜尝取符钥归家十二月丁巳乘呼图额呼楚克内直作变夜二鼓兴国以符钥啓门亮与妹婿图克坦贞平章政事秉徳左丞唐古辨大理卿乌达罗卜蔵等以刀蔵衣下入宫门者以辨乃国壻亮又至亲不疑而纳之及殿门卫士始觉有变亮等抽刀刼之莫敢动遂入寝殿金主常置佩刀于榻是夜兴国先取刀投榻下金主求刀不得额呼楚克先进刄呼图次之金主顿仆亮前手刄之血溅满其面与衣金主旣殂秉徳等未有所属呼图曰始者议立平章今复何疑秉徳遂与羣臣奉亮即位诈以金主欲议立后召大臣因杀曹国王宗敏左丞相宗贤以秉徳为左丞相唐古辨为右丞相乌达为平章政事諡费摩后为悼平皇后废亶为东昏王大赦改元】
　　发明【金人逞其兵力据有中原其国族自相戕杀乃乱之本是故金亶杀其文武从官杀其子杀其弟杀其后与夫完颜良弑杀其主皆详书于册所以见君臣大义顺之者昌逆之者亡昭然天冠地履之不可紊也前史止载完颜亮弑其君完颜亶至纲目始正名定罪其余僣窃之诛畧同此类皆所以扶三纲立人极使天下后世乱臣贼子知所惧其垂训也大矣臣故因而论之】
　　【庚午】二年年【金天徳二年】春正月殿司军士施全刺秦桧不克桧杀之
　　【桧趋朝殿前司后军使臣施全挟刄于道遮桧肩舆刺之不中捕送大理桧亲鞫之全对曰举天下皆欲杀敌人汝独不肯故我欲杀汝也诏磔于市自是桧毎出列五十兵持长梃以自卫】
　　发明【贼桧奸邪人所共愤施全杖义刺桧其志可嘉然曷为不书讨而书刺盖全不胜一朝之忿亡其身以及其亲不以讨有罪之例与之也然全之死前史皆书诛而此变文书杀者桧固有罪不予其讨有罪也纲目循名责实而予夺之防公矣】
　　广义【施全刺秦桧而本朝纲目不书曰盗昔者聂政杀侠累而文公纲目乃书曰盗者何曰施全聂政不同也侠累秦桧亦异也观全对桧之辞至今直气凛然则知其为烈丈夫矣岂聂政之流哉特其势不在己故不免于刺耳施全得预机务必行诛讨何以刺为纲目所以予之而不盗者此也】
　　金主尊其嫡母图克坦氏母大氏皆为太后
　　【图克坦氏遇下有恩意与大氏相得至欢金主弑亶图克坦氏曰帝虽失道人臣岂可至此金主衘之至是追尊乌布为帝庙号徳宗二母俱尊为大后图克坦氏居东宫号永寿宫大氏居西宫号永寕宫图克坦后生日酒酣大氏起为夀图克坦后与诸公主宗妇语大氏跪者乆之金主怒而出明日召与图克坦后语者杖之大氏以为不可金主曰今日之事岂能尚如前日耶】
　　三月以余尧弼参知政事巫伋签书枢密院事遣尧弼使金
　　【贺即位也及还金主以上皇玉帯附遗于帝其秘书郎张仲轲曰此希世之寳也金主曰江南之地他日当为我有此置之外府耳仲轲由是知金主有南侵之意遂每事先意逢之】
　　下李光子孟坚于大理狱流之峡州责降徽猷阁直学士胡寅等官有差
　　【光在琼尝作私史其仲子孟坚为所亲陆升之言之升之许其事秦桧命两浙转运副使曹泳究实泳言孟坚省记父光所作小史语涉讥谤送大理寺狱成诏光遇赦永不检举孟坚除名编管峡州于是胡寅程瑀潘良贵宗頴张焘许忻贺允中吴元许八人皆縁坐责降有差有从政郎杨炜常州通判沈长卿旧与李光言和戎非便和雷州王趯求内徙李光俱坐贬又有太常主簿吴元羙作夏二子传指蚊蝇也其乡人告之以为讥毁大臣且言元美与李光交故其亭号潜光桧大怒窜之容州】
　　发明【甚矣小人之营私也罪人不孥先王大禁贼桧因愤孟坚私史之故罗织繋狱流之峡州胡寅等縁坐皆为责降夫复何罪呜呼卫寒莫如重裘止谤莫如自脩己有过则彼言当矣己无过则彼言妄矣反求诸身益加砥砺奚必愤其私议而疾之乎纲目书此词烦而不杀其义盖可见矣】
　　夏四月置力田科
　　【募民耕两淮田从知庐州吴逵请也】
　　金主亮大杀其宗室
　　【初亮在熙宗世见太宗诸子盛彊忌之及即位遂与萧裕谋杀之又以前左丞相秉徳首谋废立而不即劝进衘之将尽诛焉于是豫教尚书省令史萧玉上变遂召领三省事阿噜左丞相唐古辨判大宗正寺呼尔察系鞠至则杀之因遣使如东京杀留守阿林北京杀留守呼拉布南京杀领行防事秉徳并诛其亲属复杀太宗子孙七十余人尼玛哈子孙三十余人诸宗室五十余人太宗尼玛哈后皆絶而乌达萧萧玉等皆受重赏梁又令玉子尚主曰朕无以报卿使朕女为卿男妇代朕事卿也】
　　冬十月金主亮杀其左副元帅萨里罕等夷其族【亮复忌舍音诸子盛彊及宗室勲旧大臣欲尽除之乃讽都元帅府令史约索诬饰上变遂杀萨里罕及景祖孙穆里延舍音子博济及其族百数十人以魏王威台孙呼尔察好脩饰亦族之】
　　发明【逆亮残忌之心至是益甚矣旣忌太宗诸子盛彊而大杀其宗室复忌舎音诸子盛彊而杀萨里罕杀其身而又夷其族自非残暴酷虐之至者弗克忍为民罔常懐懐于有仁逆亮欲簒位则弑其君恶盛彊则赤其族欲为乆安长治之计旣平内患遂谋并吞厥后世宗甫立身且不保吁逆亮见忌宗室卒为宗室所图孰谓果无天道乎不在颛臾而在萧墙之内也故直书以着其恶】
　　秦桧有疾诏执政赴桧第议事
　　【十二月甲子桧始朝命肩舆入宫门二孙埙堪扶掖升殿不拜】
　　发明【呜呼高宗诚可谓不知薰莸之别者矣君薨百官总已以聴于冡宰三年者嗣君居谅隂之中故也时宋非居谅隂帝又非有疾病胡为高枕自肆溺于宴安间因桧疾使臣赴第则是挈全国之万机皆决于桧而高宗不可一日无桧者也高宗忘亲释怨委政奸臣而恣其败坏岂不深可叹哉故书秦桧有疾若至尊然者所以讥高宗尊宠奸囘书诏执政赴桧第议事所以着高宗挈国授贼之意】
　　【辛未】二十一年【金天徳三年】春正月金置国子监○二月以巫伋为金国祈请使
　　【伋至金首请迎靖康帝归国金主曰不知归后何处顿放伋唯唯而退】
　　发明【逆亮弑君簒国罪不可赦不可亲也女真与宋世讐不共戴天不可忘也前遣使贺即位此遣使迎钦宗直书于册讥宋之释国怨亲仇讐也盖怨莫重于父母之讐有父母之讐而不知怨乃欲以屈己请之也则人伦废天理防矣又何有于其国哉】
　　三月金大营宫室于燕
