<!-- { "loadSidebar": true } -->
　　【转运副使朱台符上言畧曰陛下践祚以来彗星一见时雨再愆彗星见者兵之象也时雨愆者泽未流也宜重农以积粟简卒以省费専将帅之任以安边慎守令之选以惠民舍此数事虽有智者不能为计矣又言无名之赏赐不急之造作他费百端动计千万加以教化未甚行亷耻未甚立法有滋章之条吏无恻隐之实背理伤道非为公家忠计者不可一二举也】
　　发明【书曰惟德动天无逺弗届满招损谦受益时乃天道真宗践祚以来彗星一见时雨再愆而帝初政清明非昏懵之比其屡召灾异者是亦天心之仁爱也朱台符曰彗星见者兵之象也时雨愆者泽未流也帝前因彗而诏求直言此因旱而亦求直言可谓有干干惕厉之意而非玩灾忽变者比矣书求直言深予之也】
　　夏六月枢密使兼侍中鲁公曹彬卒
　　【彬疾帝临问因询以契丹事宜彬对曰太祖英武定天下犹经营和好帝曰此事朕当屈节为天下苍生然须执纲纪存大体即久逺之利也又问以后事对曰臣无事可言臣子璨玮材器皆堪为将帝问其优劣对曰璨不如玮及卒帝哭之恸赠中书令追封济阳王諡武惠彬在朝廷未尝忤防亦未尝言人过失位兼将相不以等威自异遇士夫于途必引车避之不名下吏每白事必冠而后见居官俸入给宗族无余积君子谓彬仁恕清慎能保功名守法度为宋良将第一】
　　发明【宋之诸将卒而具其官爵者前有潘美后有曹彬二人而已彬仁恕清慎能保功名史称其为宋良将第一故于其卒而特具官爵以示褒焉】
　　秋七月初给外任官职田
　　【以官庄及逺年逃田充之】
　　以王显为枢密使○以吕文仲等为翰林侍读学士邢昺为侍讲学士
　　【初置翰林侍读侍讲学士设直庐于秘阁以杨徽之夏侯峤及文仲为侍读学士昺为侍讲学士更直召对询访或至中夕寻诏昺与杜镐舒雅孙奭等校定周礼仪礼公羊谷梁春秋传孝经论语尔雅义防】
　　八月杨砺卒○九月朔日食○冬十月契丹隆绪入冦都部署康保裔与战于瀛州死之十二月帝自将御契丹次于大名
　　【契丹主隆绪大举入冦攻遂城城小无备众情危惧守将杨延昭业子也集众登陴固守会大寒汲水灌城上旦悉为氷坚滑不可上契丹乃引去掠祁赵邢洺州时镇定髙阳闗都部署潜拥歩骑八万余畏懦不进闭营自守将校请战者则丑言詈之朝廷间道遣使督潜出兵合击潜不听范廷召忿诟曰公恇怯乃不如一妪钤辖张昭允又屡劝之潜不得已乃分骑八千付廷召仍许出师为援廷召复求援于都部署康保裔保裔即领兵赴之遇敌于瀛州会暮约诘旦合战而廷召潜遁保裔不之觉迟明敌围之数重左右请易甲以遁保裔曰临难毋茍免正吾效死之日也遂决战数十合杀伤甚众兵尽矢絶而援不至保裔殁焉契丹遂自德棣济河掠淄齐十二月帝亲御之以李沆为东京留守命王超等督先锋示以战图遂次大名闻保裔死优诏之赠侍中录其二子一孙又闻诸将告急于潜潜不遣兵而有功者抑不以闻帝大怒召潜还流之房州】
　　发明【契丹主举号斥名贬之也书入冦外之也保裔为宋大将战败而死固其分也观其对左右临难无茍免之言可谓明于君臣之大义顺逆之名分者死得其所宜乎以全节予之也春秋兵伐而书次以次为善救书自将御契丹次于大名深予之也因帝亲征敌人宵遁是知敌人之情弱则侮之勇则怯之耳于乎使继世之君皆能如此则播迁之祸安得复见于靖康也哉】
　　【庚子】三年春正月契丹引还廷召追败之
　　【契丹知帝亲征乃纵掠而去廷召等追败之于莫州斩首万余级尽获所掠余皆遁出境】
　　发明【已去而蹑之之谓追廷召此举诚有功矣故揭而书之以示劝】
　　宋湜卒○益州戍卒作乱推王均为首都廵检使刘绍荣死之均遂防汉州诏以雷有终为川峡招安使将兵讨之
　　【初神卫卒戊益州以都虞候王均董褔分领之福御众有法所部皆优瞻均好饮博军装悉以给费兵马钤辖符昭寿亦骄恣侵虐军士素怨之正月朔旦戍卒赵延顺等八人为乱遂杀昭夀是日益州官吏方贺正旦闻变皆奔窜知州牛冕与转运使张适缒城而去惟都廵检使刘绍荣冐刄格鬬众寡不敌叛卒尚未有主欲奉绍荣绍荣摄弓矢骂曰我本燕人弃敌归朝岂能与尔同逆耶亟见杀我终不负朝廷也监军王泽召王均谓曰汝所部为乱盍自徃招安之叛卒见均至即拥之为主绍荣自经死均遂僣号大蜀改元化顺署置官称以小校张锴为谋主三月均率众攻防汉州进冦緜州不克直趋劔州为知州李士衡所败还保益州帝将发大名闻之以户部使雷有终为川峡招安使李惠石普李守伦并为廵检使给歩骑八千往讨之上官正李继昌等皆焉】
　　发明【推王均为首者均与闻乎故也故罪之惟刘绍荣冒刄格鬬众寡不敌其晓谕贼卒之言君臣之义逆顺之分明矣故书死之以着其节此纲目善恶之劝惩尔】
　　帝至自大名
　　【上之在大名也诏调丁夫十五万修黄河监察御史王济以为劳民请徐图之乃命济驰徃经度还奏省其什六七张齐贤以河决为忧因对并召济入见齐贤请令济署状保河不决济曰河决亦隂阳灾沴所致宰相若能和隂阳弭灾沴为国家致太平河之不决臣亦可保齐贤曰若是则今非太平耶济曰北有强敌西有继迁两河闗右歳被侵扰以陛下神武英畧茍用得其人可以驯致今则未也上动容独留济问以边事退而着备边防十五条以献未防选官判大理寺欲得刚正不囘者上曰王济近之即以命济】广义【书曰帝至自大名者即春秋公至自干侯之意】
　　知蜀州杨怀忠会兵讨王均
　　【怀忠闻王均作乱即调乡丁会诸州廵检兵讨之怀忠入益州焚城北门至三井桥与贼党战数合怀忠不利而退复檄嘉眉等七州合兵再攻益州败之乘胜追贼至州南十五里砦于鸡鸣原以俟王师均亦闭城自固】
　　发明【时王均作乱攻防城邑而乱臣贼子人人得而诛之当时无有奋激起义为天下先者独怀忠亲会诸将以讨叛逆其忠国之心可尚矣故夫书知蜀州杨怀忠会兵讨王均所以深嘉而亟予之也纲目为臣子狥国之劝亦多矣】
　　二月王显罢以周莹王继英知枢宻院事王旦同知院事
　　【初旦为翰林学士尝奏事退帝目送之曰为朕致太平者必此人也】
　　雷有终败绩于益州
　　【有终等至益州时都廵检使张思钧已克复汉州有终遂进壁升仙桥贼出攻砦有终击走之一日均开城伪为遁状有终与上官正石普帅兵径入分剽民财部伍不肃贼闭闗发伏布牀榻于路口官军不得出因为所杀有终等缘堞而坠得免李惠死之官军退保汉州益州城中民皆奔迸四出复为贼党追杀或囚絷之支解族诛以恐众又胁士民之少壮者为兵先刺手背次髠首次黥面给军装令乘城与旧贼党相闲有终署榜招之至则署其衣袂释之日数百人】
　　发明【春秋书王师败绩于茅戎君子谓圣人恶周王失道故以王师自败为文夫长子帅师弟子舆尸虽正亦凶此荀林父所以有邲之败也今雷有终之师素无纪律纵其剽掠是弟子舆尸而又不正也故纲目于此以自败为文若曰有终之师无有能败之者有终自败之云尔夫以全师入蜀无故而败有终之罪岂不甚哉】
　　广义【有终败绩不能无罪易曰师出以律否臧凶盖言师出不以律虽胜亦凶也况不律乎有国者之任帅盍亦知所戒云】
　　三月朔日食○夏四月太子太保吕端卒
　　【諡正惠】
　　六月以向敏中为两河宣抚大使
　　【以大兵之后特命重臣廵慰河北河东访民疾苦】
　　冬十月雷有终复益州王均走死
　　【贼由升仙桥分路袭王师有终帅兵逆击大败之均单骑还城遂撤桥塞门有终与石普进屯于城北分遣将校攻城三靣贼出战屡败然王师每薄城輙会雨城滑不能上九月有终命为洞屋以进均亦对设敌楼以相拒有终遣卒焚之贼由是消沮复筑月城以自固有终令卒蒙氊举燧以入悉焚其望橹机石先遣东西南砦鼓噪攻之有终普分主洞屋而前遂入城大败之均夜与其党二万余突围而遁有终疑有伏遣人纵火城中诘朝执甞受伪署者数百人悉焚杀之时谓寃酷均既走所过断桥塞路焚仓库而去有终遣杨懐忠追至富顺及之大败其众因张旗鸣鼙入城均方在监署中与蛮酋饮其党多醉不能枝梧均乃缢死懐忠取均首及僣伪法物旗旌甲马甚众擒其党六千余人诏进有终懐忠等秩而流牛冕儋州张适连州以翰林学士王钦若知制诰梁颢往安抚之】
　　十一月张齐贤免
　　【齐贤与李沆不相得日南至朝会齐贤被酒失仪遂坐免】
　　广义【被酒失仪小过也遽免大臣大失也观此则知李沆不容齐贤久矣特患无辞以去之故因酒失而免之耳此与氄冠之义畧相似观分注则得其意噫齐贤酒失之免文靖盛徳之累乎】
　　【辛丑】四年春二月诏羣臣子弟补京官者试一经○三月以吕防正向敏中同平章事○王化基罢以王旦参知政事冯拯陈尧叟同知枢宻院事○夏四月回鹘来贡【愿助讨李继迁】
　　发明【是时继迁逆命屡抗王师朝廷无如之何而回鹘絶域小丑尚有愿助讨伐之意故分注因而存之可见天理民彜不以殊俗而不具然纲目止书来贡而不书助讨之事者宋无讨罪之举回鹘之请亦徒然云尔呜呼以继迁之梗化回鹘尚知助讨而不容真宗独能容之何哉此所以来外夷之侮也】
　　以王钦若参知政事○六月汰冗吏
　　【天下凡汰冗吏十九万五千八百余人选曹为清】
　　广义【冗吏之汰为治之先务也纲目月之而又详其实者其予之之意深矣】
　　颁九经于州县学校
　　发明【汰冗吏颁九经皆为国之善政也盖冗吏既汰则所以省浮费而絶奸欺九经既颁则所以明圣道而敦实学为国之政莫善于此故备书予之使真宗慎终如始而不为他技所惑则岂不为令徳之主耶惜乎不足以语此耳吁】
　　○秋八月以张齐贤为泾原诸路经畧使
　　【帝以赵保吉虽入贡而钞刼益甚乃遣齐贤行边齐贤言灵武孤城必难固守徒使军民六七万防于危亡之地通判永兴军何亮复上安边书言灵武地方千里表里山河决不可舍之以资外国帝不能决诏群臣议弃守之宜杨亿言弃之便辅臣咸以灵州乃必争之地茍失之则缘边诸郡皆不可保帝惑之李沆曰保吉未死灵州非朝廷有也莫若遣使宻召州将使部分军民空垒而归如此则闗右之民息肩矣帝不从以王超为西面行营都部署将歩骑六万援灵州齐贤又请募江南丁壮以益戍兵帝曰此不惟人心动揺抑使南方之人逺戍西鄙甚不便也寝其奏富弼曰戌守之兵自古以客军为非便盖不谙边事之艰苦不识山川之险易守则不固战则多败其数虽多未若土兵少而精也真宗不从齐贤之请得守边之防矣】
　　九月赵保吉反陷清逺军
　　【保吉防清逺军都监叚义叛降于保吉都部署杨琼拥兵不救城遂陷保吉势益张大复攻定州懐逺又掠辎重至唐龙镇副都部署曹璨以蕃兵邀击败之】
