<!-- { "loadSidebar": true } -->
　　【凖为相用人不以次同列颇不恱他日除官同列目吏持例簿以进凖曰宰相所以进贤退不肖若用例一吏职耳自澶渊还颇矜其功帝待凖甚厚王钦若深嫉之一日会朝凖先退帝目送之钦若因进曰陛下敬凖为其有社稷功耶帝曰然钦若曰澶渊之役陛下不以为耻而谓有社稷功何也帝愕然曰何故故钦若曰城下之盟春秋耻之澶渊之举以万乗之贵而为城下之盟何耻如之帝愀然不恱钦若曰陛下闻博乎博者输钱欲尽乃罄所有出之谓之孤注陛下防凖之孤注也斯亦危矣由是帝顾凖寖衰竟罢为刑部尚书出知陕州初张咏在成都闻凖入相谓僚属曰防公竒材惜学术不足尔及凖知陜咏适自成都还凖送之郊问曰何以教凖咏徐曰霍光不可不读也凖莫谕其意归取其传读之至不学无术笑曰此张公谓我也未几移凖知天雄军契丹使过大名谓凖曰相公望重何故不在中书凖曰主上以朝廷无事北门鎻钥非凖不可耳】
　　发明【罢凖而不书其故无故而罢也然曷为不具官原情也凖自澶渊之还颇矜其功则不能无过易曰劳而不伐有功而不徳凖实愧焉然凖之矜功不过小疵耳澶渊之役苟无防凖则天下分为南北矣兹因王钦若之谮出知陕州则真宗于听徳之聪有少亏而亦不能无过焉据事直书交讥之也】
　　广义【城下之盟非凖之意真宗意也真宗反听钦若之谮而踈之不亦左乎于时真宗盍思曰向若从钦若金陵之幸则宋之为宋未可知也一闻钦若之谮凖即当逐钦若而褒凖何为罢凖而颠倒是非之若是耶若凖者可亲而不可疎者也至于钦若其可疎而不可亲者欤不有君子其何能国识者重为真宗惜焉】
　　以王旦同平章事赵安仁参知政事
　　【帝谓旦曰防凖多许人官为已恩卿当深戒之】
　　以王钦若陈尧叟知枢密院事韩崇训马知节佥书院事○置诸州常平仓
　　【诏京东西河北东陕西江南淮南两浙皆立常平仓计戸多寡量留上供钱嵗夏秋视市价贱贵量减增粜籴三年以上不粜即回充粮廪易以新粟其后荆湖州陕广南悉置焉】
　　夏五月南平王黎桓死子龙廷杀其兄龙钺而自立【知广州凌策言桓诸子争立众心离叛请发夲道兵讨之帝以桓素修职贡不许遣使谕晓之】发明【龙廷骄悍簒窃骨肉相残在王法之所必讨真宗忽凌防之言则是自絶其纲常耳夫以时者难得而易失功者难成而易败交州中国之地不幸为贼所乗一旦自相攻伐众心离叛不于此时兴师吊伐复其故壤而乃以素修职贡遣使晓谕谓之何哉故纲目必正色书之曰龙廷杀其兄龙不以夷狄之故而末减其罪其扶理遏欲之法严矣】
　　冬十月赵徳明请降诏以为定难节度使
　　【向敏中言徳明屡表归欵复奉誓表请藏盟府帝嘉之乃遣使授徳明检校太师兼侍中充定难军节度使封西平王赐赉甚厚给奉如内地因责子弟入质徳明谓非先世故事不遣惟献驼马谢恩而己未几契丹亦册徳明为夏国王】
　　发明【赵保吉叛服不常真宗讨之而不能克保吉既殁其子嗣位徳明屡表归欵纲目特书请降至此遂诏以为定难节度使则是听其改过自新以恕待人此忠厚之意也而亦纲目予之之意也】
　　葬明徳皇后
　　【丁未】四年春正月帝如西京谒诸陵作太祖神御殿三月
　　还宫
　　【又置国子监于西京】
　　发明【唐懿宗歴拜十六陵纲日非之盖宗庙之祭国典具存而偏谒诸陵此何礼也真宗庸鄙】
　　【若此礼官亦无有能正之者直笔书之其失自见凡祭祀常事合礼则不书】
　　契丹城辽西为中京
　　【辽西幅员千里多大山深谷险阻足以自固唐初置饶乐都督府至是契丹主建都于此仿临潢置宫掖楼阁府库城市实以汉戸号中京】
　　夏四月皇后郭氏崩
　　【諡曰庄穆】
　　五月朔日食○增孔子守茔戸
　　【凡二千戸】
　　六月葬庄穆皇后○冝州军校作乱以曹利用为广南安抚使讨平之
　　【初置冝州刘承规御下严酷军校陈进因众怨鼓噪杀承规推判官卢成均为首僣号南平王据城反陷栁州进围象州诏利用帅兵讨之至象州击进斩之成均率其族来降进党陷贵州利用追讨悉平之】
　　秋七月交州黎龙廷来贡诏封为交阯郡王赐名至忠发明【骨肉相残古今大恶当是之时龙廷有杀兄夺位之罪使宋室有人则当穷治其恶正其弑逆之诛然后人道可立今既不能讨反乃授以爵命则是上无天子下无方伯王纲于以不明国势于以不振矣吁真宗自弃礼法将何以服天下哉故纲目直书以着其悖畔之失】
　　○八月韩崇训罢○权三司使丁谓上景徳防计录【自干徳中诸州支度经费外凡金帛悉送阙下于是利归公上而条禁文簿渐为精宻吏不得售其奸太宗尤留意财用淳化初诏三司每嵗具见管金银钱帛军储等簿以闻至是谓权三司使着会计录以献因条大礼经费以备参较优诏奬之谓机敏有智谋憸狡过人在三司案牍繁委吏久难解者谓一言判之众皆释然】
　　发明【孟子曰有事君人者以事是君为容恱者也小人之心奸憸狡伪务在得君不得乎君则热中故凡所以恱其君者摩顶放踵茍可奉君之欲虽毙其身有所不惜而剥民奉君是为常态窃其荣利于已贻其祸患于君虽至于殒身灭性而亦不悔是以人君宜逺而不宜近宜疎而不宜亲或曰君无以辨言乱旧政臣无以宠利居成功信斯言也丁谓之上防计录似乎尽职而得君殊不知君心之骄实基于此故下书天书见自是以后东封西祀浸不能已实谓有以啓之也所以小人为君心之蠧耳故纲目直书以着其欺蔽之罪】
　　【戊申】大中祥符元年春正月有天书见于承天门大赦改元
　　【帝自闻王钦若言深以澶州之盟为辱常怏怏不乐钦若度帝厌兵因谬进曰陛下以兵取幽蓟乃可涤此耻帝曰河朔生灵始免兵革朕安忍为此可思其次钦若曰惟封禅可以镇服四海夸示外国然自古封禅当得天瑞希世絶伦之事乃可尔既而又曰天瑞安可必得前代盖有以人力为之者惟人主深信而崇奉之以明示天下则与天瑞无异也陛下谓河图洛书果有耶圣人以神道设教耳帝沉思久之曰王旦得无不可乎钦若曰臣喻以圣意宜无不可钦若乃乗间为旦言旦黾勉从之帝尚犹豫防幸秘阁骤问直学士杜镐曰古所谓河出圗洛出书果何事耶镐老儒不测上防漫应之曰此圣人以神道设教尔帝意已决遂召旦饮欢甚赐以樽酒曰归与妻孥共之既归发封则皆美珠也旦悟帝防自是不敢有异议正月乙丑帝谓羣臣曰去冬十一月庚寅夜将半朕方就寝忽室中光曜见神人星冠绛衣告曰来月宜于正殿建黄箓道塲一月当降天书大中祥符三篇朕竦然起对已复无见自十二月朔即斋戒于朝元殿建道塲以伫神贶适皇城司奏有黄帛曵左承天门南鸱尾上令中使视之帛长二丈许缄物如书卷纒以青缕封处隠隠有字盖神人所谓天降之耆也旦等皆再拜称贺帝即歩至承天门瞻望再拜遣二内侍升屋奉之下旦跪进帝再拜受之亲置舆中导至道塲授陈尧叟启封帛上有文曰赵受命兴于宋付于眘居其器守于正世七百九九定帝跪受复命尧叟读之其书黄字三幅词类洪范道徳经始言帝能以至孝至道绍世次论以清净简俭终述世祚延永之意读讫帝复跪奉韫以所缄帛盛以金匮羣臣入贺于崇政殿赐宴帝与辅臣皆蔬食遣官告天地宗庙社稷大赦改元羣臣加恩赐京师酺五日改左承天门为承天祥符置天书仪卫扶侍使有大礼即命宰执近臣兼之钦若之计既行陈尧叟陈彭年丁谓杜镐益以经义附和而天下争言祥瑞矣独龙图阁待制孙奭言于帝日以臣愚所闻天何言哉岂有书也帝黙然】
　　发明【凡书有者所未甞有者也书曰有天书见于承天门深病之也天何言哉安有文字然则小人之逢迎其君真宗之不辨其伪胥失之矣昔汉武以天瑞纪元纲目讥之尹氏曰人君即位书元春秋诸儒论之详矣未有建号纪元之事也自新垣平以候日再中欺文帝于是始有后元之称景帝因之七年而改中元又六年而改后元至武帝遂有建元之号甚失古人即位纪元之意今而宋之小人欺蔽其君伪造天书乃反以大中祥符为名自后纷纷不可胜举书曰大赦改元非美之也正所以讥其失尔不然一札伪书岂祥符乎】
　　广义【天书之丑人人得而非之故今不复详其弊也于时王钦若揣知帝意故先以言餂之继以欲投之所以其言易入而其事易从也然岂特钦若之可罪哉当置真宗于首恶可也乌有堂堂中国之主而甘为诪张为幻之小人邪厥后徽宗有道君之称而父子相继殁于沙漠者谓非真宗之作俑不可也书曰违上所命从厥攸好信哉】
　　三月诏议封禅夏四月以王旦兼封禅大礼使
　　【先是宰相王旦等率文武百官诸军将校官吏藩夷僧道耆夀二万四千三百余人凡五上表请帝封禅帝意未决召丁谓问以经费谓对曰大计有余议乃定命翰林太常详定仪注以王旦为大礼使王钦若等为经度制置使丁谓等计度粮艸既而契丹遣使请嵗币外别假钱币旦曰东封近彼以此探朝廷意耳帝曰何以答之旦曰止当以防物轻之乃于嵗给三十万物内各借三万仍谕次年额内除之契丹得之大慙吕中曰李沆之言至是验矣封禅之议决于丁谓大计有余之一言天书之降成于钦若神道设教之一语虽以王旦之硕徳重望不敢异议防凖之入亦以天书当时极言其非者惟孙奭一人而已】发明【上书诏议封禅下书以王旦兼封禅大礼使则是主是事者王旦也盖将顺其美匡救其恶此人臣事君之常道当时封禅之议决于丁谓大计有余之一言天书之降成于钦若神道设教之一语二人皆憸邪小人固无足责王旦硕徳重望弗克諌止反率羣臣首倡是议何耶盖由美珠之赐固结其心云尔呜呼士君子读圣贤之书不以仁义为利而可壊其心术以利为利哉详书于】
　　【册其义自见】
　　广义【王旦于天书未作之前其相业不无可观一自受赂而賛成天书之后其妄行之事如东封者心为之而不耻人以冯道方之未也必如一乡愿人而后可春秋之责旦其首乎】
　　六月得天书于泰山羣臣上帝尊号
　　【王钦若至干封上言泰山醴泉出锡山苍龙见末几木工董祚于醴泉亭北见黄帛曵林木上有字不能识言于皇城使王居正居正见其上有御名驰告钦若钦若奉至社首跪授中使驰捧诣阙帝御崇政殿趣召羣臣曰朕五月丙子夜复梦向者神人言来月上旬当赐天书于泰山即宻谕钦若等凡有祥异即上闻今果与梦协上天眷祐惟惧不称王旦等再拜称贺乃迎奉含芳园之正殿帝斋戒备法驾诣殿拜受之授陈尧叟啓封其文曰汝崇孝奉吾育民广福锡尔嘉瑞黎庶咸知秘守斯言善解吾意国祚延永夀歴遐嵗读讫复奉以升殿于是羣臣表上尊号曰崇文广武仪天尊道寳应章感圣明仁孝皇帝未几钦若献芝草八千夲赵安仁献五色金玉丹紫芝八千七百余夲诸州上芝草嘉禾瑞木三脊茅等不可称纪九月令有司勿奏大辟案以天书告于太庙】
