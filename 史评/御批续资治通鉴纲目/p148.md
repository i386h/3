<!-- { "loadSidebar": true } -->
　　广义【皓在金国抱印符卧起十五年金人防以美官畧不动心身虽在金心不忘宋常以大讐未复为耻其视子卿之节无愧焉噫子卿归汉而功辉麟阁洪皓归宋而窜死遐方其与子卿不同有如此者君子为之长太息也】
　　进封秦桧为建康郡王加其子熺少师并致仕是夕桧死
　　【桧病帝幸其第问焉无一语惟流涕而已熺奏请代居相位者为谁帝曰此事卿不当与帝还宫命沈虚中草桧及熺制并令致仕熺夜遣埙与右司员外郎林一飞宗正丞郑柟见其党殿中侍御史徐嚞右正言张扶谋请己为相桧卒遗表云愿陛下固邻国之懽盟谨国是之揺动赠申王谥忠献桧居相位十九年倡和误国忘讐斁伦包藏祸心刼制君父隂结内侍及医师王继先伺上防防动静必具知之郡国事惟申省无至上前者性隂险深阻如崖穽不可测同列论事上前未尝力辨但以一二语倾挤之俾帝自怒一时忠臣良将诛锄畧尽其玩钝无耻者率为桧用争以诬防善类为功凡无罪可状者则曰立党沽名曰讪谤曰指斥甚则曰有无君心章疏皆桧自操以授言官识之者曰此老秦笔也晚年残忍尤甚屡兴大狱察事之卒布满京城稍议之者即捕治中以深文如知饶州洪兴祖作程瑀论语解序引不使大臣怨乎不以即以为讥已毁其板编管兴祖于昭州京西运副魏安行尝为镂梓亦编管于钦州其罗织人类此执政惟取备员甫入輙出惟深徳王次翁厯四年始出之立久任之说士淹滞失职有十年不解者然附之则立与擢用开门受赂富敌于国外国珍寳死犹及门桧毎事与帝争胜曹筠言水涨诏逐之桧陞为从官周葵欲言梁汝嘉桧不待帝言即改除之犹是张扶请桧乘金根车吕原中献秦城王气诗其势渐不可制桧既死帝谓杨存中曰朕今日始免防桧逆谋矣朱熹曰绍兴之初贤才并用纪纲复张诸将屡以防告恢复之势盖十八九金人于是始露和议以阻吾计而宰相秦桧归自金庭独以长乐梓宫借口攘却众谋荧惑主聴使和议翕然以定而不可破士大夫狃于积衷之俗见国家无事而桧与其徒皆享成功无后患顾以忘讐忍辱为事理之当然呜呼始则唱邪谋以悮国中则挟敌势以要君使人伦不明人心不正而末流之弊遗君后亲无所不至此桧之罪所以上通于天万死不足赎也】发明【史称贼桧包藏祸心脇制君父戕杀忠良主和误国虽擢髪不足以数其罪也是故虽殒于病悸然不免直书其死者忘亲释怨桧实尸之且又为之相也噫刘豫叛君则书曰死秦桧误国则书曰死皆所以讨乱臣诛贼子之特笔也然则恶恶之情见矣命义之戒严矣士君子择善之致昭矣】
　　广义【或曰秦桧在金金人未尝加以殊恩异礼反从而臣之及其归也髙宗赐以防礼之隆是何徳金而欲忘宋之若是耶否则将以议和以饕富贵也曰非也抑尝考夫奸桧之颠末矣彼于靖康二年二月金人执张叔夜及秦桧以去是年五月叔夜自杀于金军秦桧偷生不死是在金也亦无忠义之事见书则其无君之心盖不待主和议而后见原其所志不过欲为张邦昌刘豫耳盖金人以邦昌之愚立为楚帝刘豫厚赂达兰又得为帝于齐二人之逆罪不容诛矣当夫金人以和议饵宋桧则首倡之故逹兰隂纵其还使主和议以忘宋斯时也逹兰必以立豫者以许桧焉故桧坚执其议而众言不能夺也厥后逹兰所诛桧犹妄想前图所以力阻恢复之谋杀害忠良而不顾焉曰邦昌以僣逆受诛刘豫以武穆计废二人之事皆桧目击者也桧尚欲为是邪知而欲为则谓之愚非奸也曰奸人者富贵利逹迷其心观其用计则奸究其实境则愚然则奸者正所以愚也善乎东莱之论庄公曰始吾以庄公为至险终则以庄公为至拙桧之谓欤且夫桧之心非不知邦昌刘豫之祸也其心以为邦昌刘豫无能为者也使我坚主和议而訹宋以亡之则金人必徳我而与之以国南北惟我与金而已金虽强倘我智力能御亦未必如汴宋之亡不然甘为石晋可也曰何以知其然耶曰当桧纵还之初甞言如欲天下无事须是南自南北自北耳况乎厯观纲目所书或诸将复一州得一防桧必嫉之甚则至欲画淮为界以畀金间有言金人之情者必为之忌讳况于杀武穆之后桧则各遣诸将还镇纵金以取土地一日对髙宗言事金之礼当如髙丽之事本朝则桧之防意盖可见矣幸而天福宋絶其后嗣不得一遂其奸而死桓温曰不能流芳百世亦当遗臭万年其贼桧之谓乎纲目书曰是夕桧死者深憾其幸免于刑戮也】
　　金主亮迎其太后图克坦氏至燕
　　【亮命以大房山云峯寺为山陵遣右丞相布萨思恭等如防宁奉迁太祖太宗梓宫迎图克坦后至流沙河亮亲迎之命左右持杖二束跪太后前曰亮不孝久缺温清愿笞之后掖之曰今庶民有克家子尚且爱之不忍笞我有子如是宁忍笞乎叱杖者退既至居夀康宫亮事之外极恭顺后起则自扶之常从舆辇徒行后所御物或自执之见者以为至孝虽太后亦信其诚】
　　广义【分注载亮事其后之礼得不感动于人耶逆亮狡诈如此虽亲母尚信其诚况髙宗乎】
　　黜秦桧姻党十一月释赵汾及李孟坚王之竒等自便【台諌汤鹏举等累疏言秦桧之奸请逐其亲党诏安置户部侍郎曹泳于新州罢端明殿学士郑仲熊等四人徙侍御史徐嚞正言张扶为他官知建康府王防等六人俱以謟附贪昌罢又窜吕愿中等于逺州秦埙秦焞秦焆等俱以桧党滥科革正之莫及张常先等八人并以告讦滥叨官爵送逺近编管寻释赵汾夺二官与李孟坚王之竒等皆令自便】
　　广义【观于此则知髙宗治桧党于桧死之后者非不知桧之奸也特受其制而不敢为耳即易所谓舆说辐夫妻反目者也哀哉】
　　以魏良臣知政事○十二月复张浚胡寅张九成等二十九人官徙李光胡铨于近州
　　【光移郴州铨移衡州光寻卒】
　　发明【自贼桧搆防善类延及无辜君子之受害亦多矣今而释赵汾等自便复张浚等官徙李光等于近是皆革故鼎新収人心之大机也故备书以予之】
　　二十六年【金正隆元年】春正月追复赵鼎郑刚中等官○二月魏良臣罢○三月罢宰相兼枢宻使
　　【以边事已定也】
　　以万俟卨参知政事○窜东平进士梁勋于逺州【勋上书言金人必举兵宜为之备帝怒编管勋于千里外州军而下诏曰讲和之防断自朕志秦桧但能赞朕而已岂以存亡而渝定议耶近者无知之辈鼓倡浮言以惑众聴至有伪撰诏命召用旧臣抗章公车妄议邉事朕甚骇之自今有此当重寘典宪】
　　发明【设险守国固王公之当然思患预防亦君子之宜然高宗忍耻事讐偷安茍且谓和议可以固守谓江南可以久居而祖宗之中原父母之深恨一切付之以不问但见贺正旦贺生辰贺即位称臣奉贡恬然无耻殊不知金亮之目中乆无江南矣梁勋度金必内侵上书设备是亦思患预防者贬斥于外谓之何哉此高宗所以卒老江南而无必为之志也纲目直书以着其拒諌之失】广义【观分注高宗之诏辞于以见高宗以和议定于中秦桧以和议倡于外高宗得秦桧以济其欲秦桧得高宗以逞其奸故曰二人同心其利断金向来恢复诸諌讵能入哉高宗庸懦无识于是诏盖可见矣】
　　夏五月以沈该万俟卨为左右仆射并同平章事汤思退知枢密院事
　　【初秦桧病笃召董徳元汤思退至卧内属以后事各赠黄金千两徳元虑桧以为自外不敢辞思退虑桧以为期其死不敢受帝闻思退不受以为非桧党遂信任之】
　　六月以程克俊参知政事○靖康帝卒于金
　　发明【鲁昭公薨于干侯胡传曰诸侯失国出奔众矣郑伯突为祭仲所逐入于栎而复国卫侯术为孙寗所逐入于夷仪而复国昭公在外八年终以客死为天下笑故春秋详録其所因以为后世戒钦宗受父之托不能死守社稷服为臣仆三十余年以善而终岂非幸欤然必书靖康帝者不予金之废共主也其不曰崩者已失天下故贬而絶之也为人君者观纲目所书卒于金之义知社稷之无常奉也亦必少警矣呜呼可谓深切而着明矣】
　　○命史馆重脩日歴
　　【以秦熺脩不实也】
　　秋七月彗出井诏求直言○八月程克俊罢以张纲参知政事
　　【纲初为给事中以秦桧用事遂致任卧家者二十余年尝书座右曰以直行己以正立朝以静退高天下其笃守如此】
　　九月以陈诚之同知枢密院事○冬十月复安置观文殿大学士张浚于永州
　　【浚去国二十年天下士无贤不肖莫不倾心慕焉武夫健将言浚者必咨嗟叹息至儿童妇女亦知有张都督金使至必问浚安在惟恐其复用而秦桧惧其正论害己令台臣有所弹劾语必及浚谓为国贼必欲杀之桧死乃复观文殿大学士判洪州时丧母将归塟防星变求直言浚虑敌数年间势必求衅用兵而吾方溺于晏安谓敌可信莫为之备沈该万俟卨居相位尤不厌天下望自以大臣义同休戚不敢以居丧为嫌乃上疏极言沈该万俟汤思退以敌未有衅而浚乃若祸在年嵗间者皆笑其狂台諌汤鹏举凌哲等论浚名在罪籍唱异议以动国是若使归蜀恐或逺方生患复安置永州】
　　发明【君子之事君义而已矣不以用舍而贰其心不以存亡而易其节茍合义死生以之初不计其身家之利害也兹因彗出诏求直言浚条陈时事力诋奸臣见忤沈该之党而乃复贬永州吁旣求直言反忌言者则是以天变为玩戯之物而无警惧之心审矣直书于册不再贬而其义自见】广义【分注载张浚自以大臣义同休戚不敢自隐其贤而必以其道者其忠诚可谓至矣然桧虽死而浚犹罹窜逐亦高宗惧闻恢复之一念也呜呼浚遇高宗其不幸孰甚焉】
　　【丁丑】二十七年【金正隆二年】春二月以汤鹏举参知政事○三月万俟卨卒
　　【卨为相主和固位无异秦桧士论薄之】
　　发明【高宗宰相书卒者仅数人李纲赵鼎书爵万俟卨不书爵卨不人道也何以言之夫宰相爕理隂阳干旋造化股肱元首徳抚匹夷固当公平正大而无一毫偏僻之失斯为宜也卨私憾岳飞以倾之误国主和君臣俱辱高宗茍能按罪行辟则卨岂容但已况其相业无闻如恶张浚言事之类此皆小人所为故纲目于其卒也削去其官以示贬耳若不别其贤否而概书之何以为予夺之权衡哉】
　　夏六月以汤思退为尚书右仆射同平章事
　　发明【死万俟而相汤思退则是鲁卫之政兄弟也又安足以赞襄治道黼黻皇猷哉高宗之命相仅如此则其弗克有为亦可知矣书之乃所以讥之也】
　　○秋八月以汤鹏举知枢密院事○九月张纲罢以陈康伯参知政事○冬十一月汤鹏举免
　　【戊寅】二十八年【金正隆三年】春二月以陈诚之知枢密院事王纶同知院事○三月朔日食○秋七月金以李通参知政事
