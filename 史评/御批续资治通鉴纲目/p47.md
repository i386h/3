<!-- { "loadSidebar": true } -->
　　【知谏院范镇论执中无学术非宰相器防执中嬖妾笞小婢出外舍死孙抃赵抃等论之不报至是以旱録囚范镇言执中为相不病而家居陛下欲弭灾变宜速退执中以快天下之望今台臣不以隂阳不和责宰相而舍大索小暴扬燕私若因此为进退是因一婢逐一相非所以明等级辨堂陛也孙抃复与其属合班论奏执中过失执中竟免然执中在中书八年人莫敢干以私】
　　以文彦博富弼同平章事
　　【帝尝问置相于王素素对曰惟宦官宫妾不知姓名者可充其选帝曰如是则富弼尔至是彦博与弼同召至郊诏百官迎之范镇言曰隆之以虚礼不若推之以至诚及宣制士大夫相庆于朝帝遣小黄门觇知之语翰林学士欧阳脩曰古之命相或得诸梦卜今朕用二相人情如此岂不贤于梦卜哉脩顿首贺防契丹使者耶律防至王徳用与射于玉津园防曰天子以公典枢宻而用富公为相将相皆得人矣】广义【文富二公素望硕徳华夷著称今特举以为相可谓厌天下之心矣故特书曰以文彦博富弼同平章事文无羙辞而美在其中矣】
　　以张昪为御史中丞
　　【昪指切时政无所避畏帝谓之曰卿孤立乃能如是昪对曰臣仰托圣主致位侍从是为不孤今陛下之臣持禄养望者多而赤心谋国者少窃以为陛下乃孤立耳帝为感动】
　　发明【仁宗以孙抃为御史中丞以赵抃为殿中侍御史以文彦博富弼同平章事以张昪为御史中丞则是宰相台谏皆得其人矣纲目备书深予之也】
　　秋八月契丹宗真死子洪基立
　　【宗真入秋山有疾翌日而殂庙号兴宗长子燕赵国王洪基即位以太第重元为太叔大赦改元清宁尊皇太后为太皇太后遣使来告哀宗真性佻侻尝因夜宴自入乐队又数变服入酒肆寺观尤重浮屠法僧有正拜三公三师兼政事令者其臣马保忠尝劝以臣下无勲劳宜序进之宗真怫然怒曰若尔则是君不得専岂社稷之福耶自是欲有迁除必先厚赐近臣以絶其言】
　　冬十月知辰州宋守信击下溪蛮不克
　　【下溪州自彭允林至仕义相继为刺史五世矣至是仕义子师寳怨父取其妻来奔辰州诉仕羲尝杀誓下十三州将夺其印符而并其地自号如意大王补置官属将起为乱知辰州宋守信闻之乃以师寳为乡导帅兵数千深入讨伐仕义遁入他洞不可得俘其孥官军战死者十八九守信等皆坐贬自是蛮防数入寇掠邉吏不能制矣】
　　发【明不曰讨伐而曰击恶黩武也自是蛮防数入寇掠邉吏不能制矣擅开邉衅者果何益乎纲目贵义不贵功其防深哉】
　　十二月脩六塔河
　　【河入中国行太行西曲折山间不能为大患既出太岯东更平地二千余里特以隄防为之限夏秋霖潦百川所防不免决溢而大名郓澶滑孟濮齐淄沧隶濵徳愽懐衞郑等郡及开封往往受其害于是诏诸州长吏兼河隄使防塞之法甚备而决溢之患时有説者以河随时涨落自立春后冻觧候人量水初至凡一寸则夏秋当至一尺颇为信验谓之信水非时暴涨谓之客水随决随塞濒河苦之至是河决大名馆陶殿中丞李仲昌请自澶州商胡河穿六塔渠入横陇故道以披其势富弼是其防诏发三十万丁修六塔河以回河道以仲昌提举河渠翰材学士欧阳修三上疏力谏其不可行帝不听】
　　发明【唐宪元和十三年书浚龙首池纲目讥之甚矣骄侈之念未易克也灾异迭见未果修为而役民之事已骎骎乎不可遏独不思夫广南盗发士卒暴露攻防城邑民无宁居仅克逋诛未闻抚驭此正劳心焦思讲求致理之时岂宜髙枕面肆宴安者哉等而上之正使外邦臣服河北克清四海宁谧在圣人处此犹且兢兢业业图惟克终况十仅一二者乎书修六塔河则庆厯之驾已税于此矣易曰其亡其亡君子得不为仁宗惜之】
　　【丙申】嘉祐元年春正月帝有疾文彦博等卫禁中二月帝疾瘳
　　【正月朔帝御大庆殿受朝暴感风趣行礼而罢翌日文彦博召内侍都知史志聪问状对曰禁宻不敢漏言彦博叱曰尔曹出入禁闼不令宰相知天子起居欲何为邪自今疾势増损必以告不尔当行军法又与刘沆富弼谋启醮于大庆殿因留宿殿庐志聪白无故事彦博曰此岂论故事邪因赦死罪以下令辅臣祷天地宗庙社稷知开封府王素夜叩宫门上变彦博不使入明旦有言禁卒告都虞候欲为乱刘沆欲捕治彦博召都指挥使许懐徳问都虞候何如人懐徳称其愿可保彦博曰然则卒有怨诬之耳当亟诛之以靖众乃请沆判状尾斩卒于军门北京留守贾昌朝素恶富弼隂结内侍武继隆令司天官二人言国家不当穿河于北方致上体不安后数日二人又上言请皇后同听治亦继隆所教也志聪以其状白执政彦博视而懐之徐召二人诘之曰天文变异汝职所当言也何得輙预国家大事汝罪当族二人惧色变彦博曰观汝直狂愚耳未忍治汝罪自今无得复然二人退乃出状示同列同列皆愤怒曰奴敢尔僣言何不斩之彦博曰斩之则事彰灼于中宫不安众皆曰善既而议遣司天官定六塔方位复使二人往继隆白请留之彦博曰彼本不敢妄言有教之者耳继隆黙不敢对二人至六塔恐治前罪更言六塔在东北非正北也二月帝疾愈御延和殿彦博等还私第当是时京师业业頼彦博弼持重众心乃安已而刘沆白帝曰陛下违豫时彦博擅斩告反者彦博以沆判呈帝乃觧】
　　发明【是时仁宗有疾民心遑遑谋变者众苟非文富诸贤宿卫禁中尽心调防则帝位易矣岂不甚可畏哉故纲目特表而出之葢予之也】
　　广义【仁宗有疾中外疑之况羣邪投间抵隙者不胜其众于时若非潞公砥柱其间则仁宗或不能保厥躬矣易曰以杞包含章有陨自天潞公有焉】
　　闰三月以王尧臣参知政事程戡为枢宻副使
　　【戡以文彦博亲故改授副使】
　　以唐介知谏院
　　【御史吴中复请召还唐介文彦博因言于帝曰介顷言臣事多中臣病其问虽有风闻之误然当时责之太深请如中复奏乃召介知谏院时称彦博长者】
　　夏四月河决六塔流殿中丞李仲昌于英州
　　【李仲昌等塞商胡北流入六塔河不能容是夕复决溺兵夫漂刍藁不可胜计诏三司判官沈立往行视内侍刘恢遂奏六塔之役水死者数千万人穿土干犯忌禁且河口乃赵征村于国姓御名有嫌而大兴钟斸非便诏罢其役令御史吴中复内侍邓守恭置狱于澶劾仲昌等违诏防不俟秋冬塞北流以致决溃于是流仲昌于英州余各被谪有差】
　　发明【修六塔仲昌之谋耳今而河决六塔则仲昌不为无罪曷为以无罪例书然谋之者仲昌主之者富弼况河决亦天变之告戒非人力所能为当恐惧修省以答天变可也夫何君臣之间殊未见更相戒饬之意而徒流仲昌置狱犴岂应变之道哉纲目书流仲昌而不着所坐君臣交罪之也】
　　广义【六塔之役富郑公是之文忠公非之至是将四月矣竟无成功而徒损人夫国用者则二公识见亦于是可占矣】
　　五月罢知谏院范镇
　　【帝性寛仁言事者竞为激讦镇独务引大体非闗朝廷安危生民利疚则未尝言及帝暴疾文彦博因请帝建储帝许之防疾瘳而止至是镇奋然曰天下事尚有大于此者乎即上疏曰置谏官者为宗庙社稷计也谏官而不以宗庙社稷计事陛下是爱死嗜利之人臣不为也方陛下不豫海内皇皇莫之所为陛下独以祖宗后裔为念是为宗庙社稷之虑至深且明也昔太祖舍其子而立太宗天下之大公也真宗以周王薨养宗子于宫中天下之大虑也愿以太祖之心行真宗故事拔近属贤者优其礼秩而试以政事俟有圣嗣复遣还邸章累上不报执政谕之曰奈何效希名于进之人镇贻书曰比天象见变当有急兵镇义当死职不可死乱兵之下此乃镇择死之时尚何顾希名干进之嫌哉因复上疏言之愈切除兼侍御史知杂事镇以言不从固辞执政谕之曰今间言已入为之甚难镇曰事当论其是非不当问其难易诸公谓今日难于前日安知异日不难于今日乎凡见帝面陈者三因泣下帝亦泣谓曰朕知卿忠当更俟二三年镇前后章凡十九上待命百余日须发皆白朝廷知不可夺乃罢知谏院改紏察在京刑狱时并州通判司马光亦言建储事且劝镇以死争之翰林学士欧阳修殿中侍御史包拯吕景初赵知知制诰吴奎刘敞等皆上疏力请于是文彦博富弼王尧臣等相继劝帝早定大计皆不见听】发明【欧阳氏曰人主之善驭下者尝欲闻难言之言然后下无隐情上无壅听奸宄不作祸乱不生难言之言人主当闻况易言之言乎葢建储国家之大计不可不早为之定仁宗春秋鼎盛储位久旷范镇职当言责理合备陈仁宗不听则已罢而黜之夫岂从善之道哉故书罢知谏院范镇则其以无故而罢谏臣之意可见矣】
　　广义【建储国之大事也大事者何大本也大本不立则懐奸蓄慝者谁无觊觎之心哉范公不顾成败利钝而极言其事者此仁人君子正谊明道而无谋利计功之説也复之六四曰中行独复范公有焉】
　　六月大水社稷坛坏诏求直言
　　【京师自四月大雨水注安上门门闗折壊官私庐舍数万区诸路言江河决溢河北尤甚至是雨壊太社太稷坛诏羣臣实封言阙失而分遣使赈防被伤者】
　　发明【大水者隂逆而与怨气并之所致也水坏社稷其异大矣人君行逆徳者必致隂沴仁宗无其逆徳而致隂沴何葢太子社稷之本是时太子未建社稷未固故水壊社稷者得非此之虑欤仁宗但能诏求直言而不能反求诸心则是虽有求言之名而无求言之实灾变何从而弭哉所谓人无衅焉妖不妄作信斯言矣】
　　广义【范镇谏立储则凡言之直者无有直于此也至是又诏求直言是犹舍玉而求玉也奚可哉】
　　彗出紫防垣○秋八月朔日食○罢狄青判陈州以韩琦为枢宻使
　　【青在枢府每出入士卒輙指目以相矜夸至壅马足不得行又其家数有光怪防大水青避于相国寺行止殿上人情颇疑翰林学士欧阳修言青掌国机宻而得军情非国家之利知制诰刘敞出知扬州陛辞亦言陛下幸爱青不如出之以全其终帝然之乃以使相判陈州】
　　冬十一月王徳用罢以贾昌朝为枢宻使
　　【徳用将家子习知军中情伪善以恩抚下故多得士心虽屡临邉境未尝亲矢石督攻战而名闻四夷闾阎妇女小儿亦呼为黑王相公】
　　十二月刘沆免以曽公亮参知政事
　　【沆初以附张贵妃得进数为御史论列沆深疾之因上言自庆厯后台谏官用事朝廷命令之出事无当否悉论之必胜而后已専务决人隂私莫辨之事以中伤士大夫执政畏其言进擢尤速请行御史迁次之格满二嵗者与知州帝从之防御史范师道赵抃嵗满求补郡沆引格出之中丞张昪曰天子耳目之官而宰相挟私斥之可乎上疏极言沆遂出知应天沆长于吏事然任数善刺探权近过失隂持之以轩轾取事】
　　以包拯知开封府
　　【拯立朝刚毅贵戚宦官为之敛手闻者皆惮之以其笑比黄河清童穉妇女亦知其名呼曰包待制京师为之语曰闗节不到有阎罗包老】
　　【丁酉】二年春二月祁公杜衍卒
　　【衍临终作遗疏畧曰无以久安而忽邉防无以既富而轻财用宜早建储副以安人心语不及私諡正献】
　　以翰林学士欧阳修知贡举
