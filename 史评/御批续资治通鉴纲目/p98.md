<!-- { "loadSidebar": true } -->
　　发明【遣使须索之谓求昔者周天王求赙求金求车春秋讥之况求地于敌人乎纲目于求营平滦三州特书曰求垂后戒也王者有求下观而化孟子曰王曰何以利吾国大夫曰何以利吾家士庻人曰何以利吾身上下交征利而国危矣茍为后义而先利不夺不餍胡氏曰古之人君必内脩厥徳辨上下定民志节以制度不伤财不害民故府库充实仓廪盈余四方观徳万国来王而天下治矣及侈心一动浸不可遏必至于三纲沦没五典弛隳迨其亡国灭身而后止也观纲目所书则见宋室防乱之由而知兴衰拨乱之说矣】
　　广义【抑观燕乃石晋故地赂契丹者与夫营平滦三州皆非宋祖宗立国之初所得之地也徽宗何不自揣而屑屑请求于金邪然谓之求则必屈已下人而俛首聼其俵拨耳孰谓刚明之君有是哉曾子曰吾闻与人者常骄人受人者常畏人葢以此耳书称成汤由七十里而至于有万邦其所有之万邦未闻其有一之请求于人也惟知当时室家相庆而已称文王曰惟我有周诞受多方其所有之多方亦未闻其有一之请求于人也惟知当时西土怙冒而已故成汤自诸侯而陞为天子文王由西伯而道行中国若火之始然而自有不可遏者矣后世不量力而度徳动輙请地求地于人其最甚者惟智伯耳智伯之下又有徽宗焉使智伯脩徳自强而无狼臯之贪求则岂特头漆于襄子而襄子且将见役矣今徽宗脩徳自强而无燕云之固请亦岂直身没于金人而金人必将受命矣昔唐太宗所谓剖腹藏珠桞子厚所谓负版者智伯徽宗似焉】
　　加郭药师武泰节度使○金克辽燕京耶律淳妻萧氏奔天德
　　【童贯再举伐燕不克成功惧得罪乃宻遣王环如金以求如约夹攻金主遂分三道进兵辽徳妃萧氏五上表于金求立秦王定金主不许辽人遂以劲兵守居庸关金兵至关厓石自崩戌卒多压死辽人不战而溃金兵度关而南辽统军都监髙六等送欵于金金主至燕京遂自南门入使尼楚赫罗索陈于城上金主次于城南辽宰相左企弓参政虞仲文康公弼枢宻使曹义勇张彦忠刘彦宗等奉表降诣金营请罪金主并释之命守旧职而遣左企弓等抚定燕京诸州县萧徳妃与萧干自古北口趋天徳于是辽五京皆为金有金主遣骑兵送赵良嗣还且献辽俘】
　　广义【呜呼贪功利者莫如童贯而无能为者亦莫如童贯分注云童贯再举伐辽不克成功惧得罪乃宻遣王环如金以求如约夹攻及至克辽未闻其有分毫之力况乎金师至辽如入无人之境其防燕京也若探物于婴儿之握何其易哉此所以来轻宋之心而垂涎于汴鼎也曰辽主何以书名而于其后何以书妻因其事而贬之也故主犹存所以斥其名而妻其后也故曰春秋成而乱臣贼子惧臣亦曰纲目脩而乱臣贼子惧】
　　万岁山成更名曰艮岳
　　【山周十余里其最髙一峯九十歩上有亭曰介分东南二岭直接南山山之东有蕚緑华堂书舘八仙舘紫石岩栖真嶝览秀轩龙吟堂山之南则夀山两峯并峙有鴈池噰噰亭山之西有药寮西荘巢云亭白龙沜濯龙峡蟠秀练光跨云亭罗汉岩又西有万松岭半岭有楼曰倚翠上下设两关关下有平地凿大沼沼中有两洲东为芦渚浮阳亭西为梅渚雪浪亭西流为鳯池东出为鴈池中分二舘东曰流碧西曰环山有巢凤阁三秀堂东池后有挥雪防复由嶝道上至介亭亭左复有极目亭萧森亭右复有丽云亭半山北俯景龙江引江之上流注山间西行为漱琼轩又行石间为炼丹凝观圜山亭下视江际见髙阳酒肆及清澌阁北岸有胜筠庵蹑云台萧闲舘飞岑亭支流别为山荘为回溪又于南山之外为小山横亘二里曰芙蓉城穷极巧妙而景龙江外则诸舘舍尤精其北又因瑶华宫火取其地作大池名曰曲江池中有堂曰蓬壶东尽封邱门而止其西则自天波门桥引水直西殆半里江乃折南又折北折南者过阊阖门为复道通荗徳帝姬宅折北者四五里属之龙徳宫既成帝自为艮岳记以为山在国之艮位故也初朱勔于太湖取石髙广数丈载以大舟挽以千夫凿城断桥毁堰拆牐数月乃至防得燕地因号昭功敷庆神运石立于万嵗山又作绛霄楼势极髙峻尽工艺之巧其后羣阉兴筑不已于是山林岩壑日益髙深亭台楼观不可称纪又以金芝产于万夀峰更名夀岳云】
　　发明【特书曰成讥乆费也政和七年冬书作万嵗山至是年冬而始峻事则跨歴六年极土木之盛殚亿万之财天怒于上而不悟民怨于下而不知欲盖弥张泰然自侈是时强敌在外渐为国患宋之君臣曾未见其思患预防之心而徒今日敛民赀明日劳民力自古荒滛之君愚之甚者未有如徽宗之甚者也噫民心既离天命亦叛虽有台池鸟兽岂能独乐哉纲目书此文无贬词乃所以深贬之也其垂世立法之意严矣】
　　广义【前辈尝谓秦皇以奢侈暴敛而亡汉武奢侈暴敛不异于秦而其国不亡者用人纳谏悔过等事之善与夫后人不失其道而无子婴之愚故也又况盗贼满山终无豪杰下至叔寳杨广无足为道今也徽宗艮岳之奢溢于阿房之侈花石之扰浮于头防箕敛籍元祐党人毁苏黄文集甚于焚书坑儒凡百所为甲于秦皇而其胸襟龌龊又非秦皇比也其视汉武不啻天冠地履何敢望焉况乎金人一豪莫之与竞实非汉武时盗贼而徽宗用兵行师乃付之昏愚阉寺之贯譬则乆病尫羸之人而加以酒色并行虽俞扁乌能起哉其可悲也已】
　　戸部献今年民数
　　【时天下分为二十六路京府四府三十州二百五十四监六十三县一千二百三十四戸二千八十八万二千二百五十八口四千六百七十三万四千七百八十四戸口视西汉盛时葢有加焉隋唐疆里虽广而戸口皆不及】
　　发明【元丰六年戸部奏戸一千七百二十一万一千七百一十三至是所奏之数戸二千八十八万二千二百五十八口四千六百七十三万四千七百八十四较之元丰实多三分之一夫有盛必有衰固天地盈虚之数徽宗恃其戸口之富穷奢极欲自谓长享太平不料祸出目前生民涂炭才四年间其天下大乱向来富庻之盛果何恃乎方其溺爱之时特一蔡京童贯所信仅若毫芒然而骄奢滛泆之事皆由之而出其极遂致防壊生灵若是其众可谓其源甚微其流甚广者矣人主观此要当兢畏持守毋使乍盛而忽衰暂安而遽危则亦庻乎其可也于戱保治之难如此可不畏诸可不戒诸】
　　广义【分注云戸口视西汉盛时盖有加焉隋唐疆理虽广而戸口皆不及可谓盛矣呜呼盈成之运虽贤明之君尚或难于抚驭况中才与庸闇者乎昔唐太宗与羣臣论创业守成乃曰创业固难守成亦不易盖以知夫君心之侈不生于天下多事之日毎生于天下富丰之时逸乐者危亡之本忧患者治平之基徽宗当天下之富丰则当兢业自持常恐仰焉愧于天俯焉怍于人而吾宗社之重何以堪之厥位之尊何以保之四夷来王何以来之金人桀黠何以待之若游大川惧弗克济亲君子逺小人旁求俊彦以厘天事若然则仰不愧天俯不怍人宗社不足堪厥位不足保四夷来王而金人聼命也必矣大易蒙之六五曰童蒙吉是也惟其不然故不至于危亡不止也大书戸部献今年民数则知徽宗之志益骄矣】
　　【癸夘】五年【金太宗完顔乌竒迈天防元年】春正月辽知北院枢宻事奚和勒博自称奚帝
　　【金兵入燕奚和勒博即箭笴山自立为奚国皇帝改元天复设奚汉渤海三枢宻院改东西莭度使为二王分司辽主命都统耶律玛格讨之】
　　发明【自称者不宜称也人臣当国歩艰难之时不能匪躬济蹇而乃据地称尊皆纲目之所恶也故夫书辽知北院枢宻事奚和勒博所以正君臣之分也书自称奚帝所以严上下之防也】
　　金遣使来赵良嗣复如金
　　【良嗣至燕与金主议燕京西京之地金主曰若宋必欲平滦等州则并燕京不与因以荅书先示良嗣良嗣读至燕京用本朝兵力攻下其租税当输本朝良嗣因曰租税随地岂有与其地而不与其租税者尼玛哈曰燕京自我得之则当归我大国熟计若不早见与请速追涿易之师无留我疆于是遣李靖等与良嗣偕来靖既入对遂见王黼黼谓靖曰租税非约也上意以交好之故欲以银绢充之靖复请去年嵗币帝亦特许之仍命良嗣与靖偕使】
　　以王安中知燕山府郭药师同知府事
　　【朝廷以金人将归燕谋帅臣守之左丞王安中请行王黼賛于帝遂授安中庆逺军节度使河北河东燕山府路宣抚使知燕山府郭药师为检校少保同知府事诏药师入朝礼遇甚厚赐以甲第姬妾命贵戚大臣更互设宴又召对于后苑延春殿药师拜廷下泣言臣在敌中闻赵皇如在天上不谓今日得望龙顔帝深褒称之委以守燕对曰愿効死又令取天祚以絶燕人之望药师变色言曰天祚故主也国破出走臣是以降陛下使臣毕命他所不敢辞若使反故主非所以事陛下愿以付他人因涕泣如帝以为忠解所御珠袍及二金盆以赐药师出谕其下曰此非吾功汝軰力也即剪盆分给之加检校少傅归镇燕山府路转运使吕颐浩言开邉极逺其势难守虽穷力竭财无以善后又奏燕山河北危急五事帝怒命贬官而职任如故】
　　金以辽平州为南京命张防留守
　　【辽平州人张防为辽兴军节度副使辽主之走山西也平州军乱杀其节度使萧廸里防抚安乱者州民推防领州事耶律淳死防知辽必亡乃籍壮丁五万人马千匹练兵为备萧徳妃遣时立爱知平州防拒弗纳金人入燕京访防情状于康公弼公弼曰防狂妄寡谋彼何能为当示以不疑金人招时立爱赴军前加防临海军节度仍知平州既而尼玛哈又欲先下平州擒张防公弼曰若加兵是趣之叛也公弼请自往觇之遂见防防曰契丹八路七路已降今独平州存敢有异志所以未解甲者防萧干耳厚赂公弼使还公弼还言于尼玛哈曰彼无足虑也乃升平州为南京加防试中书门下平章事判留守事】广义【呜呼辽之亡也若土崩瓦解并无一人忠义相与维持固守可哀也已当是时也七路已降独平州一路未降为张防者尚可传檄四方招集勤王若颠木之有鬯蘖可也今乃反曰所以未解甲者防萧干耳观此一言则知辽之诸臣共以辽国持赠金人也厥罪可胜诛耶故纲目大书曰金以辽平州为南京命张防留守以见张防者辽之守臣也金人不废一镞不遗一矢命辽守臣守辽之土而已噫非金之灭辽辽乃自灭之耳学者味之其义见矣】
　　二月以李邦彦赵野为尚书左右丞○辽延禧追废淳为庻人杀淳妻萧氏
　　【辽主闻南京破出奔四部族萧徳妃来见辽主怒杀之追降淳为庻人降其属籍而赦其党萧干奔奚】广义【或曰秦晋国王淳辽主之叔也葢尝称帝而后廼其妻矣纲目何以不帝不后而名之氏之邪曰不然周公之与成王以亲言则周公叔父也成王犹子也以分言则自有君臣尊卑之礼截然而不可紊者也故书称周公作诰而传之者则曰周公傅王命以告多士所谓天无二日民无二王是也乌有一君在而自立为君者哉其簒逆之恶莫过于此纲目严毅刚正而直书于册者诛首恶之法律也可畏哉】
　　三月遣使如金
