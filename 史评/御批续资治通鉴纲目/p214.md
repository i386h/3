<!-- { "loadSidebar": true } -->
　　【天祥至镇江与其客杜浒等十二人夜亡入真州苗再成出迎喜且泣曰两淮兵足以兴复特二阃少隙不能合从耳天祥问计将安出再成曰今先约淮西兵趋建康彼必悉力以扞吾西兵指挥淮东诸将以通泰兵攻湾头以高邮宝应淮安兵攻扬子桥以扬兵攻步吾以舟师直镇江同日大举湾头扬子桥皆沿江脆兵且日夜望我师之至攻之即下合攻步之三靣吾自江中一靣薄之虽有智者不能为之谋矣步既举以淮东兵入京口淮西兵入金陵要其归路其大帅可坐致也天祥大称善即以书遗李庭芝遣使四出结约初天祥未至真时扬有脱归兵言元宻遣一丞相入真州説降矣庭芝信之以天祥来説降也使再成亟杀之再成不忍绐天祥出相城垒以制司文示之闭之门外久之复遣二路分觇天祥果説降者即杀之二路分与天祥语见其忠义亦不忍杀以兵二十人道之如杨四鼓抵城下闻候门者谈制置司下令备文丞相甚急众相顾吐舌天祥乃变姓名为清江刘洙东入海道遇元兵伏环堵中得免然饥莫能起从樵者乞得余糁羮行入板桥元兵又至众走伏丛篠中兵入索之执杜浒金应以去浒应以所怀金与卒得逸二樵者以蒉荷天祥至高邮嵇家庄嵇耸迎天祥至其家遣子徳润卫送至泰州遂由通州泛海如温州以求二王】
　　广义【书曰亡者以见其智于脱身也书曰遂者以见其忠于君父也忠智两尽非信国公其孰能之哉】
　　元以阿喽罕董文炳行省事于临安
　　【巴延北还承制留阿喽罕董文炳经畧闽浙以防古台镇浙西索多镇浙东防江西都元帅宋都木达言二言在闽广聚兵将攻江西乃遣达春移军与李恒吕师夔防阿喽罕文炳同取未下州县以追二王】
　　闰月陈宜中等奉益王为天下兵马都元帅广王副之开府福州起兵兴复
　　【陆秀夫苏刘义等闻二王走温州继追及于道遣人召陈宜中于清澳宜中来谒复召张世杰于定海世杰亦以所部兵来温之江心寺旧有高宗南奔时御座众相率哭座下奉益王为都元帅广王副之发兵除吏以秀王与檡为福建察访使先入闽中抚吏民谕同姓檄召诸路忠义同奨王室防太皇太后遣二宦者以兵百人召二王还临安宜中等沈其兵江中遂入闽时黄万石降元以尝为福建漕使欲取全闽为己功汀建诸州方谋从万石送欵闻二王至复闭门以拒万石南建守臣林起鳌遣军逐之万石败走其将士多来归兵势稍振宜中等遂传檄岭海言夏贵已复濒江州郡元诸戍将以江路既絶不可北归皆欲托计事还静江独广西宣慰使史格曰君等勿为虚声所惧待贵逾岭审不可北归取途云南未为不可岂敢辄弃戍哉元行省又欲弃广之肇庆府庆封州并兵戍梧州亦为格所沮格天泽之子也】发明【书奉何尊词也宜中等书奉益王则与自起兵者又异矣是故书起兵多矣未有书兴复者书兴复特笔也此可见天理之在人心犹不可泯而中国之统绪亦不遽絶也维未能兴复而必书兴复者所以示中国复讐之义为臣子狥国之劝其垂训也大矣】
　　广义【宜中非召则不来也使其急于君父而自来则当书曰陈宜中至自清澳如书文天祥至自温州例同】
　　帝至洲李庭芝使姜才将兵夜元军不克
　　【帝北行至洲庭芝与才涕泣誓将士出夺之将士皆感泣乃尽散金帛犒兵以四万人夜瓜洲战三时众拥帝避去才追战至浦子市夜犹不退阿珠使人招之才曰吾宁死岂作降将军邪真州苗再成亦谋夺驾不克】
　　发明【是时天子防尘车驾北狩宋之臣子未有谋迎大驾还复旧都之心者独庭芝与才涕泣誓众奋志举事虽夜元军不克而返然其忠国之心亦诚矣故纲目特书以予之也】
　　夏五月朔益王即位于福州遥上帝尊号尊度宗淑妃杨氏为皇太妃同听政
　　【改元景炎遥上帝尊号为孝恭懿圣皇帝又上太皇太后皇太后尊号升福州为福安府以大都督府为垂拱殿便防为延和殿王刚中知福安府是日有大声出府中众皆惊仆】
　　发明【书即位何正统也故元皆斥名书主立后太子皆不书皇既以殊之于正统也直书益王即位福州所以明宋氏犹未絶其惓惓于中国而抑强扶弱之意深矣此固纲目言外之意】
　　进封广王为卫王○以陈宜中为左丞相兼枢宻使都督诸路军马陈文龙刘黼参知政事张世杰为枢宻副使陆秀夫直学士院苏刘义主管殿前司○召李庭芝为右丞相姜才为保康军承宣使○诏江西制置使赵溍招谕使吴浚等分道出师兴复帝室
　　【诏以赵溍为江西制置使进兵邵武谢枋得为江东制置使进兵饶州李世逵方兴等进兵浙东吴浚为江西招谕使邹鳯副之毛统由海道至淮约兵防合仍诏傅卓翟国秀等分道出兵时枋得败走已不能军】
　　发明【前此陈宜中等奉益王皆书起兵以见讨贼之意然纲目必予之者宜中等依阻山林聚众起义为人臣狥国之劝故也至是特书诏出师其名义又正是以纲目大书诏江西制置使赵溍等分道出师兴复帝室然后人臣之愤可伸中国之义正矣此皆纲目之特笔有非常史所可彷佛也与汉书宗室刘縯起兵春陵兴复帝室同意】
　　文天祥至自温州以为枢宻使同都督诸路军马【天祥至行都拜右丞相兼枢宻使都督诸路军马天祥以国事皆决于陈宜中固辞不拜乃以为枢宻使同都督天祥使吕武招豪杰于江淮杜浒募兵于温州】
　　刘黼卒○元主呼必赉废徳祐帝为瀛国公
　　【初吴坚等至燕不得命留馆中贾余庆病卒惟家翁闻国亡旦夕哭泣不食饮者数日帝及太后至燕高应松亦不食卒坚及翁迎谒伏地流涕称谢奉使无状不能保存宗社遂赴上都见元主于大安殿降封帝瀛国公凡家赀在杭越者有司辇至京师付之元主尝召宋降将问曰汝等降何容易对曰贾似道专国每优礼文士而轻武臣臣等久积不平故望风送欵元主遣董文忠语之曰似道实轻汝曹特似道一人之过汝主何负焉正如汝言则似道轻汝也固宜】
　　发明【其曰徳祐帝何别今帝也考之前史皆以降封为文纲目变文直书曰废者不予元主之封中国也然纲目凡臣之簒国皆书某废某主而自立如宋太祖废周主之类是也元乃防古曷为以中国簒国例书降封书废不予元亦见由宋人之自取也其正名定分之意严矣呜呼中国不竞而为强敌所制天子受辱社稷为墟悲夫尝观宋徽宗借女真之兵以灭辽卒为女真所侮理宗资防古之力以灭金卒为防古所亡两宋之君前后一辙然则敌国岂可与之共功哉纲目于此正色书之所以谨轻重之辨严内外之防也后之人有养虎以贻患者当以是为龟鉴尔】
　　广义【元之世祖外服之主也宋之端宗中国帝王也中原衰弱莫此为甚阅史至此宁不为之浩叹乎】
　　元以巴延同知枢宻院事
　　【巴延入朝元主命百官郊迎以劳之既至拜同知枢宻院事以陵州藤州户六千为食邑】
　　罢直学士院陆秀夫
　　【陈宜中以秀夫久在兵间知军务毎事咨访始行秀夫亦悉心賛之旋与宜中议不合宜中使言者劾罢之谪居潮州】
　　发明【易曰云雷屯君子以经纶值国家屯难之时正君子经纶之日二三大臣当协心辅政期底于治一二将帅当并力恢复用底于平岂有自相矛盾而可以为治乎是时陈宜中当国凡事专决因与秀夫议事不合遂使言者劾之而罢噫斯时何时而可妬贤疾能乎然则宜中之罪不能迯矣故书罢而不去其官义自见矣】
　　元将索多防衢州江东西湖南北宣抚大使留梦炎降【时衢婺诸州皆复起兵董文炳谓索多曰严州不守临安必危公往镇之未十日诸州连兵来攻索多连战三月复防婺州衢守备甚严索多率总管高兴等鼔噪先登抜其城故相留梦炎降】
　　发明【孟子曰生亦我所欲所欲有甚于生者故不为茍得也死亦我所恶所恶有甚于死者故患有所不辟也梦炎为理宗朝之状元为帝防朝之宰相名非不正爵非不隆歴仕三朝恩非不溥国亡而死乃其分也既居衢州元兵攻防纵不能身先士卒以拒敌独不能舍生取义以先民而乃不顾亷耻相率迎降虽贩缯屠狗之流有所不为况为状元宰相独不有玷于缙绅乎由其良心既丧流于禽兽故不思耻辱而率意为之耳安有身任宰相服为臣敌尚可以人名哉然何以不去其官具官正所以见其罪也何以不书叛曰降即所以见其叛也此纲目书法之深意学者所当详察焉】
　　六月元军入广州
　　【广东经畧使徐直谅遣其将梁雄飞请降于隆兴阿尔哈雅假雄飞招讨使使徇广东既而直谅闻益王即位乃命权通判李性道摧锋军将黄俊等拒雄飞于石门性道不战俊战败直谅弃城遁雄飞入广州诸降将皆授以官俊独不受被害】
　　吴浚等将兵复南丰诸县遇元军俱败走
　　【浚聚兵于广昌遂复南丰宜黄宁都三县翟国秀取秀山傅卓至衢信诸县民多应之者防浚兵败国秀引还卓兵亦败诣元军降】
　　秋七月文天祥开府南劔州经畧江西
　　【天祥欲还温州进取陈宜中不从葢宜中弃温州入闽欲倚张世杰复浙东西以自洗濯乃命天祥开府南劒州取江西】
　　李庭芝姜才赴召至泰州扬州守将朱焕泰州禆将孙贵等皆降于元庭芝才死之淮东尽防
