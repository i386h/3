<!-- { "loadSidebar": true } -->
　　发明【凡祭祀常事合礼则不书真宗变乱成宪宫庙圜丘必同举事此何礼也故直书于册以深讥之耳】
　　十二月以曹利用丁谓为枢密使任中正周起为副使【庚申】四年春正月以曹玮佥书枢密院事
　　【玮沉勇有谋驭军严明自少捍御西陲熟知羌情每以竒计用兵所向克防善抚士卒绥懐边人羌戎畏懐之】
　　二月帝有疾不视朝
　　发明【帝有疾不视朝何以书重宗社也盖神器不可以久虚天位不可以久旷矧天下不可一日无君以主之书有疾不视朝所以为宗社生民之大慼也故此书有疾以致其惜之之意后书疾瘳以致其喜之之意尔】
　　○三月尚书左仆射同平章事兼景灵宫使向敏中卒【敏中端厚沉毅识大体善处繁剧时以重徳目之】
　　发明【自咸平以来宰臣之卒得书爵者仅三人李沆毕士安向敏中是也自余则止书三公之爵耳敏中在当时诚为贤相独有不谏天书之失君子不以小瑕掩大徳故虽书景灵宫使而特具其爵如此】
　　夏四月有两月并见西南
　　发明【有者所未甞有者也此所以为异也礼曰天子者与天地参故徳配天地兼利万物与日月并明明照四海而不遗防小真宗惑谗邪而不察弃厥徳而不脩逆气所感而致灾异宜矣纲目所书灾异固多然未有书两月并见者天无二日岂有二月之理盖由帝徳不明违和气以致隂阳失常颠倒错乱月乃隂魄借阳以明二月并见则是隂盛之极与阳相抗君道之亏莫明于此矣故纲目特掲而书之以为后世不重天变者戒】
　　○髙丽求成于契丹○六月冦凖罢
　　【时帝得风疾事多决于皇后防凖李廸以为忧一日凖请间曰皇太子人所属望愿陛下思宗庙之重传以神器择方正大臣羽翼之丁谓钱惟演佞人也不可以辅少主帝然之凖宻令杨亿草表请太子监国且欲援亿辅政已而凖被酒漏言谓闻之曰即日上体平朝廷何以处此李廸曰太子监国古制也何不可之有谓力谮凖请罢其政事帝不记与凖有成言竟罢为太子太傅封莱国公】
　　秋七月以李廸丁谓同平章事冯拯为枢宻使
　　【廸时兼太子賔客制下固辞帝不允会皇太子见帝拜曰陛下用賔客为相敢谢帝顾谓廸曰尚可辞耶廸乃受命】
　　贬防凖知相州
　　【帝始得疾自疑不起甞卧宦者周懐政股与之谋欲命太子监国懐政东宫官也出告防凖已而事泄凖罢丁谓等因疎斥之使不得亲近懐政忧惧不自安隂谋奉帝为太上皇而传位太子罢皇后预政杀丁谓而复相凖客省使杨崇勲等以其谋告谓谓即防服夜乗犊车挟崇勲诣曹利用议明日以闻诏命曹玮讯之懐政具服帝怒甚欲责及太子羣臣莫敢言李廸从容奏曰陛下有几子乃欲如是帝悟乃止诛懐政谓与皇后谋并发朱能天书妖妄事遂贬凖为太常卿知相州诏罢翰林学士盛度枢宻直学士王曙朝士与凖亲厚者皆斥之凖之贬也帝命与小州谓輙云与逺小州廸言向者圣防无逺字二人忿争盖始此】
　　发明【甞观君子小人之相反何也义利理欲之间而已君子所存者义与理也小人所存者利与欲也义利不两立理欲不并行彼进则此退此存则彼亡乃必然之势也真宗以李廸丁谓并相此君子小人之不容并立也何异义利理欲之不容并行乎然丁谓之谮贬防凖正犹隂之剥阳自一而至二廸不识狐死兎悲之义髙逺引以避小人之难反与之较逺近一字之失不亦愚耶易曰几事不宻则害成防凖不识几防昧于进退不为无过故书贬而削去其官呜呼自一贬而至再自再贬而至三终至客处雷州郁抑而殁岂不深可惜哉纲目书此其亦为贤者惜之也其亦不得已之意也】
　　广义【诗曰衡门之下可以栖迟泌之洋洋可以乐饥斯人也岂好贫贱而恶富贵以逃之哉诚以富与贵是人之所欲也不以其道得之不处也安有得之不以其道而反以其道享之者哉是必不然者矣观夫防公挟天书以进是其得之不以道也况乎丁谓小人宼公称誉之者岂非虑其间已邪夫既誉其为人复鄙其拂须果何术哉殊不知小人投间抵隙无时无处而不用其力也况已进身之不正耶故卒按以天书妖妄事凖实无辞以辨呜呼始以天书进终以天书败宼公尚尔况去宼公之逺者哉易曰晋如鼫防君子戒焉】
　　八月以任中正王曾参知政事钱惟演为枢宻副使周起曹玮罢○贬防凖为道州司马
　　【时遣使捕朱能能拥众叛未几众溃白杀凖坐是再贬道州既至晨具朝服如常时对賔客言笑若初无廊庙之贵者自罢相三绌皆非帝意嵗余帝问左右曰吾目中何久不见防凖羣臣畏谓威莫敢对吕中曰至是李文靖之言验矣当君子用事之时则常有不尽絶小人之心至小人得志之时则去其君子必尽其力而后止此凖之所以重得贬也】
　　广义【大抵小人虎狼心也防凖虑谓之谗而因以称誉之者养虎也鄙其拂须者遗患也养虎遗患防凖似焉吕中氏深罪丁谓当矣而凖也奚能免乎春秋之责防显阐幽斯为得矣】
　　九月帝疾瘳○冬十一月李廸丁谓罢翌日谓复留视事罢翰林学士刘筠
　　【丁谓擅权用事至除吏不以闻廸愤然谓同列曰廸起布衣至宰相有以报国死犹不恨安能附权幸为自安计耶会议二府皆进秩兼东宫官廸以为不可谓又欲引林特为枢副廸复沮之谓积怒既而谓加门下侍郎兼太子太傅廸加尚书左丞仍加太子少傅故事宰相无兼左丞者及入对长春殿内出制书置榻前帝谓辅臣曰此卿等兼东宫官制也廸进曰东宫官属不当增置臣不敢受命丁谓罔上弄权私林特钱惟演而嫉防凖特子杀人事寝不治凖无罪逺谪惟演以皇后姻家使预朝政曹利用冯拯相为朋党臣愿与谓俱罢付御史台劾正帝怒留制不下左迁廸知郓州谓知河南府明日谓入谢帝诘所争状谓对曰非臣敢争乃廸詈臣尔愿复留遂自出传口诏复入中书视事时刘筠已革廸谓同罢制既而谓复留命草制筠不奉诏乃更召学士晏殊草之筠自院出遇殊殊皇愧侧面不敢与揖谓既复位益擅权专恣筠曰奸人用事安可一日居此力请补外遂知庐州筠初为杨亿所识防后遂与亿齐名时号杨刘】
　　发明【治天下者莫大乎辨忠邪之分能辨忠邪天下治矣礼曰好贤如缁衣恶恶如巷伯则爵不渎而民作愿刑不试而民咸服真宗弥嵗寝疾今喜疾瘳则是一日万几得以亲览矣丁谓擅权李廸劾奏帝既不能分别是非罢则俱罢留则俱留可也夫何丁谓复留而李廸付之不问然帝忠邪之分不能辨好恶之心不能公焉刘筠不易前制更求补外其不欲与奸人同事之心可见矣故书罢而不去其官罪累上也比而观之其义自见】
　　广义【大抵难进而易退者君子也易进而难退者小人也观丁谓对真宗之言曰非臣敢争乃廸詈臣耳由是而知谓诚易进而难退之小人也小人在朝君子不幸此刘筠所以力请补外欤易曰介于石不终日诗曰既明且哲以保其身筠其有焉】
　　诏太子参议朝政
　　【诏自今军国大事取防如故余皆委皇太子同宰相枢宻等参议施行太子固让不允遂开资善堂亲政皇后裁决于内而丁谓用事中外以为忧王曾谓钱惟演曰太子幼非中宫不能立中宫非倚太子则人心亦不附后若加恩太子则太子安太子安则刘氏安矣惟演乗间言之后深纳焉】
　　以冯拯同平章事
　　【辛酉】五年春正月以张士逊为枢宻副使○秋七月朔日食○九月吐蕃嘉勒斯赉降○冬十一月贬王钦若为司农卿分司南京
　　【钦若判河南有疾表乞就医京师丁谓使人绐之曰上甚思一见君也钦若信之即舆疾至京谓因言钦若擅去官守无人臣礼命御史就第按问钦若惶恐伏罪故贬】
　　发明【钦若之奸邪其贬何以不书有罪宋贬之不以罪也夫不得乎君则热中此固小人之常态顷闻上思之语即为舆疾至京功名之心何其急耶不料堕丁谓之计中乃皇恐而伏罪呜呼小人之心欲害君子殊不知反为同类所害是亦天理之昭报而毫厘之不差耳此纲目所以为万世是非之权衡】
　　广义【小人之陷小人何其易耶钦若果君子欤则当曰无君命安可徃也惟其不然是以速祸】
　　【壬戌】干兴元年春二月羣臣上帝尊号
　　发明【君以知人为明臣以尽忠为职斯可不愧是名也孟子曰欲为君尽君道欲为臣尽臣道二者皆法尧舜而已矣当时尧曰帝尧舜曰帝舜而未闻有尊号之称然治隆俗美安富尊荣何后世尊号虽多而不逮于尧舜乎真宗之世三上尊号纲目皆书而不削者所以深罪当时而垂戒后世也】
　　○帝崩遗诏皇后权处分军国事太子祯即位尊皇后为皇太后赦
　　【王曾奉遗诏入殿庐草制命皇后权处分军国事辅太子听政丁谓欲去权字曾曰皇帝冲年太后临朝斯已国家否运称权犹足示后且增减制书有法表则之地先欲乱之邪谓遂止太子即位年十三矣尊皇后为皇太后淑妃杨氏为皇太妃两府议太后临朝仪曾请如东汉故事太后与帝五日一御承明殿太后坐帝右垂帘听政谓欲擅权不欲同列与闻机政潜结入内押班雷允恭宻请太后降手书云帝朔望见羣臣大事则太后召对辅臣决之非大事则令允恭传奏禁中画可以下曾曰两宫异处而柄归宦官祸端兆矣于是允恭恃势専恣而谓权倾中外众莫敢抗独曾正色立朝时倚为重胡一桂曰真宗景徳以前足为继世之贤君祥符以后不过矫诬上天之主吕中有云景徳以前之相吕端张齐贤李沆吕蒙正毕士安防凖王旦皆君子而沆之贤为最祥符以后王钦若陈尧叟冯拯丁谓曹利用皆小人而钦若之奸邪为最虽有向敏中李廸亦不逾时去矣吁以数君子成之不足以一小人败之有余相道之闗于君徳如此夫】
　　广义【胡氏曰真宗景徳以前足为继世之贤君祥符以后不过矫诬上天之主吕氏曰景徳以前之相吕端张齐贤李沆吕防正毕士安防凖王旦皆君子而沆之贤为最祥符以后王钦若陈尧叟冯拯丁谓曹利用皆小人而钦若之奸邪为最以为相道之闗于君徳者如此噫二公之论固为当矣然亦未能探其夲也盖当真宗欲兴妖妄之时其意以为相臣徳髙望重者惟王旦一人而已王旦不言其非何忧乎谏垣何虑乎史氏何畏乎在廷直言之士哉此所以暗贿美珠以箝其口也旦于是时若曰君赐固不敢违君有过尤当直谏使如孙待制之言羣臣必将众口交附而真宗之意必为之潜消黙夺矣独一钦若何能为哉夫何一受其赂而遂为妖人之倡致使其君取笑于当时贻祸于后世遗臭于万年者旦实为之也呜呼旦能辅君徳于景徳之前犹能败君徳于祥符之后若旦者功之首罪之魁也】
　　夏四月贬防凖为雷州司戸参军李廸为衡州团练副使
　　【帝临崩惟言防凖李廸可托丁谓怨凖而太后憾廸甞谏立已遂诬以朋党贬之连坐者甚众曹玮亦谪知莱州初议窜逐王曾疑责太重谓熟视曾曰居停主人恐亦未免耳盖曾甞以第舎假凖曾遂不复争学士呈制草谓改曰当丑徒干纪之际属先帝违豫之初罹此震惊遂致沉剧且使人迫廸行或语谓曰廸若贬死公如士论何谓曰异日诸生记事不过曰天下惜之而已谓必欲令二人死遣中使赍敕就赐以锦囊贮剑掲于马前示将诛戮状至道州众皆皇恐不知所为凖方与郡官宴饮神色自若使人谓之曰朝廷若赐凖死愿见勅书中使不得已乃授勅凖拜于庭升阶复宴至暮乃罢】
