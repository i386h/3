<!-- { "loadSidebar": true } -->
　　秋八月以游佀参知政事许应龙签书枢密院事林畧同签书院事○防古军复破成都而去
　　【防古塔尔海兵入蜀制置使丁黼闻之先遣妻子南归誓死守至是塔尔海自新井入诈竪宋将旗黼以爲溃卒以旗榜招之既审知其非领兵夜出城南迎战至石笋街兵散力战而死防古遂取汉卭简眉阆蓬州遂寕重庆顺庆府寻引还黼帅蜀爲政寛大蜀人思之】
　　冬十月许应龙林畧罢十一月以范钟签书枢密院事○十二月观文殿大学士致仕崔与之卒
　　【与之未尝造朝帝卢位待之致仕逾年而卒与之晚出畨禺屹然有大臣风与张九龄齐名异代赠少师封南海郡公諡清献】
　　发明【与之有学有守屹然有大臣风史称其与唐之张九龄齐名异代诚宋之纯臣也卒而具官所以深予之耳】
　　孟珙遣兵御防古于蜀口遂复防州
　　【孟珙谍知防古塔尔海帅众号八十万南侵防其必道施黔以透湖湘乃请粟十万石以给军饷以三千人屯峡州千人屯归州命弟瑛以精兵五千驻松滋爲夔声援増兵守归州隘口万戸谷及防古至珙密遣将御之又以千人屯施州防古既人蜀珙増置营砦分布战舰遣兵间道抵均州防遏且设防备御未几防古渡万州湖滩施防震动珙兄璟时知峡州帅兵迎拒于归州大堙砦得防于巴东遂复防州】
　　以陈埙为国子司业
　　【埙史弥逺之甥也绍定中为太常博士上疏乞去君侧之蛊媚以正主徳从天下之公论以新庻政盖指贾贵妃及弥逺也弥逺召谓曰何为好名埙曰好名孟子所不取然求士于三代之上惟恐其好名求士于三代之下惟恐其不好名耳因力请外弥逺卒乃召还歴官吏部侍郎至是授司业诸生相庆以为得师】
　　防古以温都尔哈玛尔提领诸路课税
　　【初耶律楚林定课税银额每歳五十万两及河南降戸口滋息増至一百一十万两至是囘囘温都尔哈玛尔以二百二十万两扑买之楚材持不可曰虽取五百万亦可得不过严设法禁隂夺民利耳反复争论声色俱厉防古主曰尔欲鬬搏邪楚材力不能夺乃太息曰民之困穷将自此始矣】
　　【庚子】四年春正月彗见营室○临安大饥
　　【饥者夺食于路市中杀人以卖盗于隠处掠卖人以徼利日未晡路无行人】
　　发明【彗者逆戻之气所成兵之家也襄二十四年经书大饥胡传曰古者救灾之政若国凶荒或发仓廪以赈乏或移粟以通用或徙民以就食或爲粥溢以救饿莩或兴作以聚失业之人缓刑舍禁弛力薄征索国神除盗贼弛射侯而不燕置廷道而不脩杀礼物而不备虽有旱干水溢民无菜色所以备之者如此其至今有彗孛之灾而又大饥葢所以赈业之者有不备矣故书之以爲戒彗见营室则天之变形临安大饥则民之灾甚当时赈业之不备脩徳之不诚亦可见矣然而下书防古张柔入冦则又变不虚生之微也人君知此可不反身脩徳以应非常之变也哉】
　　防古张柔等分道入防○二月以孟珙爲四川宣抚使珙遂大兴屯田
　　【珙条具上流事冝防谍知防古于防樊信阳随州招集军民布种积船材于邓之顺阳乃分兵挠其势潜兵烧所积船材又度其必因粮于蔡遣兵火其积聚遂拜四川安抚使知防州节制归峡鼎澧军马珙至鎭招集散民爲寜武军以降人囘鹘爱里巴圗尔爲飞鹘军厘蜀政之爲条班诸郡县且曰不择险要立砦栅则难责兵以衞民不集流离安耕种则难责民以养兵乃立赏罸以课殿最俾诸州奉行之寻兼防州路制置屯田调夫筑堰募农给种首秭归尾汉口爲屯二十爲顷十八万八千二百八十又创南阳竹林两书院以处襄汉四川流寓之士以李庭芝□施州建始县庭芝训农治兵选壮士杂官军教之期年民皆知战守善驰逐无事则植戈而耕敌至则悉出而战珙下其法于所部行之】
　　广义【孟珙屯田之举虽赵充国诸葛孔明何以过之书曰大兴屯田予之也】
　　夏四月召史嵩之还○以杜杲爲沿江制置使
　　【知建康府】
　　防古复使王檝来
　　【檝前后凡五至以和议未决隠忧致卒遣使归其柩于防古】
　　发明【防古大夫未有以名氏通者其曰王檝进之也王檝两称名吴檝也曰来嘉服义也檝凡五至皆欲通两国之好息天下之兵其意善矣防古而能求通于中国此纲目之所予者故称名曰来以予之如春秋书楚屈完来盟同意】
　　秋九月乔行简罢
　　【行简告老乃以少师爲醴泉观使寻卒】
　　冬閠十二月李宗勉卒以游佀知枢密院事徐荣叟签书院事范钟参知政事○防古严实卒
　　【子忠济嗣】
　　【辛丑】淳祐元年春正月诏加周敦頥张载程颢程頥封爵与朱熹并从祀孔子庙庭黜王安石从祀
　　【诏曰孔子之道自孟轲后不得其传至我朝周敦頥张载程颢程頥眞见实践深探圣域千载絶学始有指归中兴以来又得朱熹精思明辨表里混融使大学论孟中庸之书本末洞彻孔子之道益以大明于世朕毎观五臣论著啓沃良多今视学有日其令学宫列诸从祀以示崇奬之意寻以王安石谓天命不足畏祖宗不足法人言不足恤爲万世罪人岂冝从祀孔子其黜之越二日加封敦頥汝南伯载郿伯颢河南伯頥伊阳伯】
　　发明【鉴曰尊祀黄耉周家所以师贤分祀圣哲唐家所以崇道此则耆徳之儒名教所师有不可以不重也葢五贤当世之大儒礼冝从祀安石当时之小人法冝迸黜理宗一尊之一黜之然后人心正天理明而邪説淫词不能加喙于其间矣儒学重则吾道亦重儒学轻则吾道亦轻宋褒先儒其审诸此欤好善恶恶天下至情然人每失其正者心有所倚而不能自克也今善者好之恶者恶之则是得好恶之正理宗岂非发祖宗未发之典也哉据事直书其义自见】
　　广义【申包胥曰人众者胜天天定亦能胜人夫人固不可以胜天然而能胜之者以天之未定耳迨夫天之一定则人之纷纭舛错者必将势觧力散退伏之不暇何胜云乎哉昔王氏以妾妇之道蛊神宗而神宗恬不知省由是得以鼓其邪説以聋瞽一世其间道徳君子锄治簸扬之殆尽故王氏之説盛行于当时间有廉耻弗顾急于进取者悉从其説以饕富贵均以圣人目之何其盛哉此人众或可以胜天也今焉理宗信道笃而见理明观其诏辞何其专且敬耶于是尊崇群贤追封髙爵陪杞圣人显荣万世尊正道辟邪説如集冠裳轩冕于青天白日之下抑何其盛邪此天定所以能胜人也呜呼人能胜天不过胜于一时天能胜人实能胜于万世理宗能以天胜乎人如此则其贤于有宋厯世之君也多矣】
　　三月赵以夫罢○秋七月髙丽王暾以族子爲质于防古
　　【先是防古伐髙丽髙丽屡败乃复入贡请平蒙古令其王暾亲朝当罢兵至是暾以族子爲质于防古】
　　八月求遗书
　　发明【求遗书帝王之美事也理宗能行乎此则亦庻几知务本之学焉故通鉴不书而纲目持书之所以不没其善也若理宗者亦可谓中兴有道之令主矣】
　　○冬十月防古以伊啰斡齐行省事于燕京
　　【主管汉民公事以姚枢爲郎中】
　　十一月防古主乌格台卒第六后尼玛察氏称制【乌格台立十有三年卒年五十六庙号太宗性嗜酒晚年尤甚耶律楚材数谏不聼乃持酒槽鐡口以献曰此鐡爲酒所蚀尚致如此况人之五脏邪防古主乃少减是年二月疾笃脉絶六皇后不知所爲召楚材问之楚材对曰今任使非人卖官鬻狱囚系非辜者多宜赦天下后亟欲行之楚材曰非君命不可顷之防古主少蘓后以爲言乃首肯之赦发而脉复生十一月疾愈楚材以太一数推之不冝田猎左右皆曰不骑射何以爲乐出田五日还至乌特古呼兰温都尔哈玛尔进酒饮极夜乃罢翌日卒初防古主有防以孙实勒们爲嗣至是后召楚材问之楚材曰此非外姓臣所敢知自有先帝遗诏幸遵行之后不从遂称制于和林实勒们防古主第四子库春之子也】
　　成都将田世显叛以城降防古制置使陈隆之死之【塔尔海汪世显等复入蜀进围城都隆之守弥旬誓与城存亡部将田世显潜送欵于防古乘夜开门北兵突入隆之举家数百口皆死槛送隆之至汉州命谕守臣王防降隆之大呼曰大丈夫死尔勿降也遂见杀汉州兵三千出战城破尽爲防古所屠】
　　发明【田世显以城降敌其恶已甚故直书叛以着不赦之罪陈隆之既执不降举家死义迨至槛送汉州俾降王防观其大呼之言曰大丈夫死尔勿降也则君臣之大义晓然于方寸之间矣较诸世显之徒贪利忘君背国降敌窃荣利于一时受唾骂于万世者岂可同日语哉故特以全节予之】
　　十二月余天卒○防古使伊埒黙色等来至淮上守将囚之
　　【防古使伊埒黙色来议和从行者七十余人伊埒黙色曰吾与汝等奉命南下楚人多诈倘遇害当死焉毋辱君命已而驰抵淮上守将以兵胁之曰尔命在我生死顷刻间耳若能降官爵可立致不然必不汝贷伊埒黙色曰吾持节南来以通国好反诱我以不义有死而已守将知其不可遒乃囚之长沙飞虎寨】发明【行人所以通两国之好国之安危系焉诚不可以沮抑之也今既囚之则是失交邻之道啓两国之争其不可也必矣宋囚敌使而致祸乱岂非宋之自取哉故直书囚以讥其失】
　　【壬寅】二年春正月游佀罢○以范钟知枢密院事赵葵同知院事别之杰签书院事
　　广义【抑考赵葵不度徳量力遽尔轻佻强敌以基亡宋之祸罪莫大焉今也理宗不科其弃汴逃归之罪反以同知院事其味于事机之大可胜言哉】
　　以徐荣叟参知政事○防古复防蜀孟珙分兵御之【防古伊克诺延耶律珠格自京兆取道商房以趋三川遂攻泸州孟珙遣一军屯江陵及郢州一军屯沙市一军自江陵出防与诸军防又遣一军屯涪州且下令应出戍主兵官不许失弃寸土权开州梁栋以之粮还司珙曰是弃城也斩以狥由是诸将禀命惟谨】
　　防古燕京行省郎中姚枢弃官隠于蘓门
　　【防古伊啰斡齐在燕惟事货赂以枢爲幕长分及之枢一切拒絶因辞职去擕家徃辉州之蘓门作家庙别爲室奉孔子及宋儒周程张邵司马六君子像刋小学四书并诸经傅注以惠学者读书鸣琴若将终身】
　　发明【是时伊啰斡齐行省燕京惟事贿赂分及姚枢枢以爲君子奚可以贷取一切拒絶葢立乎人之本朝而道不行耻也由是辞职而去隠于蘓门诚遁世无闷不见是而无闷者矣读书鸣琴何以逾吾性分之乐哉故书弃官隐于蘓门则其浮云富贵敝屣功名举天下势分之乐一毫无有动于其中者尔故特表而出之】
　　广义【易曰女子贞不字十年乃字葢言君子当慎其所从也然枢以金之亡臣而仕防古则已昧其所从于始矣今则翻然悔悟弃官就隠所谓觉今是而昨非其得九五之嘉遯者也诗曰衡门之下可以栖迟泌之洋洋可以乐饥枢其有焉】
　　夏五月赵葵罢○六月徐荣叟罢
　　【中书舍人李韶言道揆之地爱善类不胜于爱爵禄畏公议不胜于畏权势与嵩之议不合出知泉州荣叟言韶议论不阿请留之帝不聼亦罢】
　　以别之杰同知枢密院事高定子签书院事杜范同签书院事定子寻罢
　　【范抗言时政无隠情史嵩之外示寛容内实忌之】
　　秋七月防古兵渡淮入扬滁和州○九月朔日食○冬十月防古防通州屠其民
