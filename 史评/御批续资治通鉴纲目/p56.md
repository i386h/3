<!-- { "loadSidebar": true } -->
　　【光素与王安石厚及行新法贻书开陈再三又与吕恵卿辩论于经筵安石不乐帝欲大用光访之安右安石曰光外托劘上之名内懐附下之实所言尽害政之事所与尽害政之人而欲寘之左右使预国论此消长之机也光才岂能害政但在髙位则异论之人倚以为重韩信立汉赤帜赵卒气夺今用光是与异论者立赤帜也及安石称疾不出帝乃以光为枢宻副使光辞曰陛下所以用臣盖察其狂直庻有补于国家若徒以禄位荣之而不取其言是以天官私非其人也臣徒以禄位自荣而不能救生民之患是盗窃名器以私其身也陛下诚能罢制置条例司追还提举官不行青苗助役法虽不用臣臣受赐多矣青苗之散使者恐其逋负必使贫富相保贫者无可偿则散而之四方富者不能去必责使代偿十年之外贫者既尽富者亦贫常平又废加之以师旅因之以饥馑民之羸者必委死沟壑壮者必聚而为盗贼此事之必至者也疏凡九上帝使谓之曰枢宻兵事也官各有职不当以他事为辞光对曰臣未受命则犹侍从也于事无不可言者防安石复起视事乃下诏允光辞収还敕诰知通进银台司范镇封还诏防者再帝以诏直付光不由门下镇奏曰由臣不才使陛下废法乞解其职许之】
　　广义【纲目书光固辞不拜者所以着其制行之勇也】
　　解韩琦河北安抚使
　　【琦以论青苗不见聴上防请解河北安抚使止领大名府路王安石欲沮琦即从之】
　　发明【君子立心正大操守刚方富贵不能滛贫贱不能移威武不能屈而辞受取予一合于礼不以淫名无谓之宠揺夺其心观于司马光韩琦见之矣光以不革新法固辞枢副之官琦以不改青苗请觧安抚之职此皆行人之所不能行苟非立心正大操守刚方者曷克臻是哉比而观之义自见矣】
　　三月始以防试进士
　　【初同知贡举吕公着在贡院中宻奏言天子临轩策士而用诗赋非举贤求治之意乞出自宸衷以咨访治道至是上御集英殿试进士遂専用策赐叶祖洽以下三百人及第出身祖洽策言祖宗多因循茍简之政陛下即位革而新之得擢第一时直史馆苏轼谓祖洽诋祖宗以媚时君而魁多士何以正风化乃拟荅进士策献之上以示王安石安石言轼才亦髙但所学不正又以不得逞之故其言遂跌荡至此数请绌之】
　　发明【祖洽之策乃阿附安石而抵牾苏轼者也其小人之志见乎】
　　置刑法科
　　【帝因王安石议谋杀刑名疑学者多不通律意遂立刑法科许有官无赃罪者试律令刑统大义断按取其通晓者补刑法官未防选人任子亦试律令始出官或言试刑法世指为俗吏故应者少盖髙科不试人不以为荣乃诏悉试】
　　贬知审官院孙觉知广徳军
　　【帝初即位觉为石正言以言事忤帝意罢去王安石早与觉善将援以为助自知通州召还累改知审官院时吕恵卿用事帝问于觉觉对曰恵卿辩而有才过于人数防特以为利之故屈身安石安石不悟臣窃以为忧帝曰朕亦疑之青苖法行首议者谓周官泉府民之贷者至输息二十而五国事之财用取具焉觉条奏其妄曰成周赊贷特以备民之缓急不可徒与也故以国服为之息然国服之息説者不明郑康成释经乃引王莽计赢受息无过嵗什一为据不应周公取息重于莽时况国用専取具于泉府则冡宰九赋将安用耶圣世宜讲求先王之法不当取疑文虚説以图治安石览之怒始有逐觉意防曽公亮言畿县散青苗钱有追呼抑配之扰安石遣觉行视虚实觉言民实不愿与官相交望赐寝罢遂坐奉诏反覆贬知广徳军】
　　夏四月贬御史中丞吕公着知颍州
　　【青苗法行公着上疏曰自古有为之君未有失人心而能图治亦未有脇之以咸胜之以辩而能得人心者也昔日之所谓贤者今皆以此举为非而主议者一切诋为流俗浮论岂昔皆贤而今皆不肖乎防帝使公着举吕恵卿为御史公着曰恵卿固有才然奸邪不可用王安石以是积怒公着诬其言韩琦欲因人心如赵鞅兴晋阳之甲以逐君侧之奸贬知颍州且命知制诰宋敏求草制明着罪状但求不从但言敷陈失实安石怒命陈升之改其语行之】
　　发明【礼曰为人臣下者有谏而无讪有亡而无疾公而无谄谏而无骄怠则张而相之废则扫而更之谓之社稷之役张方平孙觉皆谏用安石吕公着言青苗之害是乃谏而非讪社稷之后莫大于此神宗曲庇奸回皆罹罢贬呜呼退一小人如是其难去众君子如是其易神宗亦可谓寄生之君耳为人君者在辨是非察臧否举措如此乌足以语治天下之道哉合前后书法观之其伤时之意切矣】
　　赵抃罢
　　【安石持新法益坚抃大悔恨上疏言制置条例司建使者四十余軰騒动天下安石强辩自用诋公论为流俗违众罔民顺非文过近者台谏侍从多以言不聴而去司马光除枢宻不肯拜且事有重轻体有大小财利于事为轻而民心得失为重青苖使者于体为小而禁近耳目之臣用舍为大今去重而取轻失大而得小惧非宗庙社稷之福也奏入恳求去位乃出知杭州抃长厚清脩为政善因俗施教寛猛不同以恵利为本韩琦称为人中仪表已不及也】
　　广义【抑观清献之于安石既启其新法之端于前复抑其新法之于后是犹容盗入室而禁其取也得乎其罢也宜矣】
　　以韩绛参知政事
　　【侍御史陈襄言王安石参预大政首为兴利之説先与知枢宻院事陈升之同领条例司未防升之用是为相而绛继之曽未数月遂预政事则是中书大臣皆以利进乞罢绛新命而求道徳经术之贤以处之庶不害于王政而足以全大臣之节矣不报】
　　以李定为监察御史里行罢知制诰宋敏求苏颂李大临【定少受学于王安石举进士为秀州判官孙觉荐之朝召至京师李常见之问曰君从南方来民谓青苗法如何定曰民便之无不喜者常曰举朝方共争是事君勿为此言定即往白安石且曰定但知据实以言不知京师乃不许安石大喜立荐对帝问青苗事定曰民甚便之于是诸言新法不便者帝皆不聴命定知谏院宰相言前无选人除谏官之比遂拜监察御史里行知制诰宋敏求苏颂吕大临言定不由铨考擢授朝列不縁御史荐寘宪台虽朝廷急于用才度越常格然隳紊法制所益者小所损者大封还制书诏谕数四颂防执奏不已并坐累格诏命落知制诰天下谓之三舍人未防监察御史陈荐言定顷为泾县主簿闻母仇氏死匿不为服定自辩实不知为仇所生故疑不敢服而以侍养辞官曽公亮谓当行进服安石力主之罢荐御史而改定为崇政殿説书监察御史林旦薛昌朝范育复言定不孝之人不宜在劝讲之地并论安石之罪安石又白罢三人定亦不自安求解説书乃检正中书吏房直舍人院】发明【真氏曰人主之心与天地相为流通而善恶吉凶之符甚于影响是时天下皆知青苖之害神宗亦尝闻而知之者李定受学安石力賛新法而擢为御史古之建官惟贤位事惟能岂若是乎宋敏求防愤奸人之进用惧正道之湮防见忤安石遂皆罢黜呜呼君子小人之不容并立如隂阳昼夜毎毎相反信斯言矣此纲目所以为是非之断案也】
　　诏百官坐罪免杖黥着为令
　　【知金州张仲宣坐枉法賍法官援例杖脊黥配海岛判审刑院苏颂言于帝曰古者刑不上夫夫仲宣官五品今黥之使与徒为伍虽其人无可矜所重者污辱衣冠耳帝曰善诏免杖黥而流海外因着为令】广义【颂之所言深为有得即贾傅礼大臣之遗意也其言一入即着为令不亦美乎使谏新法者咸若此则神宗必为宋之令主而王安石抑岂遗臭万年哉】
　　罢监察御史里行程颢张戬右正言李常以谢景温为侍御史知杂事
　　【颢言自古兴治立事未有中外人情交谓不可而能有成者况于排斥忠良沮废公议用贱凌贵以邪奸正者乎正使侥幸小有事成而兴利之臣日进尚徳之风浸衰尤非朝廷之福帝令颢诣中书议安石方怒言者厉色待之颢徐言曰天下事非一家私议愿平气以聴之安石为之媿屈戬与台官王子韶论新法不便乞召还孙觉吕公着戬又上疏论王安石乱法曽公亮陈升之依违不能救正韩绛左右徇从李定以邪谄窃台谏吕恵卿刻薄便给假经术以文奸言岂宜劝讲君侧又诣中书争之安石举扇掩面而笑戬曰戬之狂直宜为公笑然天下之笑公者不少矣陈升之从旁解之戬曰公亦不得为无罪升之有愧色常上言均输青苖敛散取息傅防经义何异王莽猥析周官片言以流毒天下安石遣所亲宻谕意常不为止又言州县散常平钱实不出本勒民出息帝诘安石安石请令常具官吏主名常以非谏官体不奉诏安石既积怒言者而颢防以言不行亦各乞罢乃罢常通判滑州戬知公安县子韶知上元县安石素善颢及是虽不合犹敬其忠信但出为京西路提刑颢固辞乃改签书镇寕节度判官数日之间台谏一空安石以外议纷纷请以姻家谢景温为侍御史知杂事帝从之】
　　发明【是时安石用事排斥忠良沮废公议而君子为之敛迹矣颢论之于前戬劾之于后皆忠于所事者谏不行言不聴复为罢出不已甚乎贾谊曰为人臣者主尔忘身国尔忘家公尔忘私利不茍就害不苟去唯义所在岂以昬乱之世而贬其道以徇人哉景温安右姻党以之居台谏时事可知矣观纲目之所书验当时之得失天下之治乱于斯可见】
　　广义【数日之间台谏一空神宗犹不知省其信安石之深也为何如哉传曰人莫知其子之恶莫知其苗之硕正此类乎】
　　五月诏罢制置条例归中书以吕恵卿兼判司农寺【先是言者皆请罢条例司帝问安石可并入中书否安石言脩条例未毕且臣与韩绛共领是司毎请间奏事今绛在宻院未可倂请缓之至是绛入中书乃降诏以其事还中书又以手札谕安石凡脩条例掾属悉授以官青苗免役农田水利防法付司农寺命吕恵卿掌之】
　　广义【呜呼恵卿韩绛王氏党也一入中书一判司农则新法之根益固矣虽贲获岂能防哉诸贤无以为也】
　　辽立贤良科
　　【令进是科者先以所业十万言进】
　　发明【辽立贤良科曷为书嘉其求贤于国故进之也辽居外夷志切求贤宋乃中华反弃正士是何中外之不一乎语曰夷狄之有君不如诸夏之亡也美在夷狄则罪在中国矣】
　　分审官东西院六月罢知谏院胡宗愈
　　【旧制文选属审官武选属枢宻至是帝与王安石议分审官为东西院东主文西主武以夺枢宻之权且沮文彦博也彦博言于帝曰若是则臣无由与武臣相接何由知其才而委令之哉帝不聴宗愈亦力言其不可且言李定非才帝恶之手诏宗愈潜伏奸意中伤善类罢通判真州】
　　发明【文选属审官院武选属枢宻院乃祖宗之旧制也神宗与安石定议东主文西主武以夺枢宻之权其矫枉无谓可见矣宗愈职当言路力谏其非神宗苟能因言访察别其是否从而用舍之可也夫何遽闻其言怒而罢黜古之求治者岂若此之愎谏哉纲目特书其失自见】
　　以朱夀昌通判河中府
