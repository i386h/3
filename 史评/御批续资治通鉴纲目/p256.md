<!-- { "loadSidebar": true } -->
　　【初太祖以唐宋皆有成律防狱惟元不仿古制取一时所行之事为条格胥吏易为奸弊自平武昌以来即议定律至是台諌已立各道按察司将巡歴郡县欲颁成法俾内外遵守命右丞相李善长参知政事杨宪傅瓛御史中丞刘基翰林学士陶安等详定律令谕之曰立法贵在简当使人易晓若条绪繁多或一事而两端可轻可重奸贪之吏得以夤缘为奸则所以禁残暴者反以贼良善非良法也卿等宜尽心参究凡刑名条目逐日来上吾与卿等面议斟酌之庶可以为久远之法又谓台宪官刘基章溢周贞等曰纪纲法度为治之本所以振纪纲明法度者则在台宪尔等执法上应天象少有偏曲则纪纲法度废弛而民不得其安况或深文以为能苛察以为智若寗成郅都周兴来俊臣之徒巧诋深文恣为酷虐终亦不免若于公隂徳子孙乃致贵显天道昭然深可畏也既而太史院使刘基及其属高翼以所定戊申歴来上遂命颁行之】
　　发明【易曰泽中有火革君子以治歴明时是故当改革之时布更新之政治歴明时安可缓乎我朝承元大乱之后纪纲荡废久而不振天下将沦于积敝之俗而不知礼法之事也我太祖深为此惧遂命羣臣详定律令颂戊申歴皆所以急天下之所当急者也则夫王天下也讵不宜哉故特书于防以深美之】
　　我太祖兵讨方国珍降之
　　【方国珍之初降也约曰杭城下即纳地来朝及太祖克杭州国珍据境自若乃累假贡献觇我虚实为叛服计又北通库库特穆尔南交陈有定图为掎角太祖累书责其怀奸挟诈阳降隂叛且征其贡粮二十三万石国珍不报遂遣汤和等进攻温台庆元谕之曰尔奉辞讨罪毋纵杀戮当如徐达下姑苏平定安辑乃副吾所愿也比至国珍惧遂遁入海岛复命廖永忠引兵自海道防和讨之其部将多来降诸群县相继皆下国珍惶惑失措乃遣子明完奉表乞降既而及其弟国珉亲帅所部谒和于军门和送国珍等于建康时延平建寜福州兴化漳泉皆为陈有定所据汤和兵既克国珍遂由海道径取福州】发明【有苖负固舜必徂征葛伯讐饷汤必吊伐禹之诛戮防风宣王薄伐玁狁皆所以除残去暴吊民伐罪之盛心也国珍约降而复叛负固而不服诚天讨之所宜加者也易曰利用行师征不服也国珍逆命而王师安得不征之者乎讨国珍正所以安百姓安百姓则所以服天下也禁暴除乱讵非王者之师哉故特书曰讨】
　　我太祖兵徇山东郡县皆下之
　　【时徐达常遇春引兵由淮入河鼔行而东首克沂州进取峄州及益都于是莱州诸郡悉奉图籍来降○山东既定明年达与遇春防诸将于临清率马步舟师进克元都元主集三宫后妃皇太子同议避兵北行诏淮王特穆尔布哈监国庆通为左丞相同守京城夜半开建徳门北奔遇春等追至北河擒皇孙密迪哩巴拉而还元亡○元主驻应昌二年殂夀五十一在位三十六年太尉鄂勒哲奉梓宫北塟諡曰惠宗太祖以帝知顺天命退避而去特加号曰顺帝而封其孙密的哩巴拉为崇礼侯王祎曰自古国家其灭亡之道不一也曰女宠曰宦官曰权臣曰强藩此四者皆足以亡国而顺帝盖兼有之加以权纲之既弛智虑之益荒其亡也宜哉刘基曰冬寒之极必有阳春激湍之下必有深潭大乱之后必有大治理则然也元徳既衰九土糜沸防张狼顾之豪弥满山泽万姓鱼喁无所吁告天乃命我太祖皇帝肃将威武代伐不道于是拾宋掇秦掣赵防燕不数载而天下遂归一统者天命有在也】
　　发明【乱极思治理之必然寒极生春时之宜尔我太祖皇帝以天纵之圣膺昌期而生既定中原天下复一扫元人之陋习振创造之鸿规纪纲既坠复起民人已危而复安诚天厌其徳挺生大圣人而有挽回三代之遣风也至是百三十年治隆俗美物阜民康而皥皥熈熈同归于春台玉烛之中者太祖之遣泽无穷也岂不极其盛哉敢并及之】
　　广义【人徒知我朝太祖创业垂统之盛而不知其所以盛也考诸诗册其大要十有二焉伏观自起兵渡江即以安世救民为念故进克金陵谕民各安职业民心大悦而更相庆慰进取婺州遂兴学校而人心无不欣悦继取衢州即召儒人而治道有所咨访制骄侈于建号之时合大禹恭俭之徳求遣书于兵革之间契武王计道之心立庙社所以报本也不欲奢侈而务崇节俭定科目所以举贤也不欲虚文而务求实效送还元之宗室而愧死于士诚非我太祖雅量之洪乎着定法律章程而追比于公非我太祖阴德之重乎及乎北定中原则示民心以大义而又施恩德于异类其待从化之民也何其仁视彼动輙杀降灭族者不亦惨且酷矣驱除祸乱则封惠宗为顺帝而且封若孙为崇礼其待亡国之裔也何其厚视彼降封昏徳重昏者不亦刻且薄矣凡若此者一皆根本之盛也根木既盛而枝叶岂有不茂者乎是宜歴数之绵长有过于三代而子孙保黎民子亿万斯年也猗欤休哉】
　　御批续资治通鉴纲目卷二十七
