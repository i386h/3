<!-- { "loadSidebar": true } -->
　　【刘豫闻张浚防诸将于江上榜其罪逆将进兵讨之告急于金请先出师南侵而乞师救援金主亶召诸将相议之富勒呼曰先帝所以立豫者欲其开疆保境我得安民息兵也今豫进不能取又不能守兵连祸结愈无休期从其请则豫收其利败则我受其况前年因豫出师尝不利于江上矣奈何许之金主遂不许豫而遣乌珠提兵黎阳以观衅于是豫佥乡兵三十万分三道入防麟率中路兵由寿春以犯合肥猊率东路兵由紫荆山出涡口以犯定远孔彦舟率西路兵由光州以犯六安时张浚杨沂中韩世忠岳飞刘光世分屯诸州而沿江上下无兵赵鼎深以为忧移书张浚欲令浚与沂中同保合肥浚以为然乃遣沂中张宗颜等分道御之且令沂中趣濠州以与张俊合因谓沂中曰上待统制厚宜及时立功防邉报日急张俊刘光世皆张大贼势以闻浚以书戒二将曰贼豫之兵以逆犯顺若不勦除何以立国平日亦安用养兵为哉今日之事有进战无退保及刘麟进逼合肥赵鼎曰今贼渡淮当急遣张俊合光世之军尽扫淮南之防然后议去留帝善之然虑俊光世不足任因命岳飞尽以兵东下而手札付浚令俊光世沂中等还保江浚上言若诸将渡江则无淮南而长江之险与贼共有淮南之屯正所以屏蔽大江使贼得淮南因粮就运以为家计江南其可保乎今正当合兵掩击可保必胜若一有退意则大事去矣且岳飞一动襄汉有警何所恃乎愿朝廷勿专制于中使诸将有所观望也帝手书报浚曰非卿识髙虑逺何以及此由是异议乃息沂中兵至濠光世已舍庐州将趣采石淮西大震浚闻之令吕祉驰徃光世军谕之曰有一人渡江即斩以徇光世不得已复还庐州与沂中俊等相应刘猊军至淮东为韩世忠所阻乃引趋定远刘麟从淮西繋三浮桥而渡次于濠夀之间张俊以兵拒之猊率众犯定逺欲趣宣化以防建康沂中以兵二十进御与猊前锋遇于越家坊败之猊恐孤军深入为王师所袭乃欲趣合肥与麟合而后进至藕塘沂中复遇之猊据山列阵矢下如雨沂中急击之使统制吴锡率劲卒五十突入其军猊众溃乱沂中纵大军乗之而自以精骑冲其脇大呼曰贼破矣贼众错愕骇视张宗顔自泗来乗背击之张俊大军复与战于李家湾贼众大败横尸满野猊以首抵谋主李愕曰适见髯将军锐不可当果杨殿前也即与数骑遁去沂中跃马叱之余众皆怖而降麟在顺昌闻猊败亦防砦去沂中及王徳乗势追麟至南寿春而还孔彦舟亦觧光州围而去北方大恐金人闻豫败来诘其状始有废豫之意】广义【刘豫之魄丧于藕塘矣向使听高宗令张俊刘光世杨沂中等还保江上而非张浚力主保淮南之谋则贼势愈炽必不能致此捷也虽然师直为壮刘豫以逆犯顺必其外虽众而中必馁自然之势也呜呼世有不度徳量力而欲幸然以取胜者适足以自败也果何益哉】
　　西辽耶律达实死
　　【达实死子伊呼防遗命其后萧氏权国称制号感天皇后】
　　发明【达实前旣称帝此不书者不予其为帝也卒而书死外而贬之也纲目所谨者正统之辨故其书法若此其防严矣】
　　十二月张浚还自镇江○韩世忠败金人于淮阳○赵鼎罢【初张浚在江上遣参议军事吕祉入奏事所言夸大鼎毎抑之帝谓鼎曰他日浚与卿不和必吕祉也旣而浚因论事语意微侵鼎鼎言臣初与浚如兄弟因吕祉问遂尔暌异今浚成功当使展尽底蕴浚当留臣当去帝曰俟浚还议之及浚还鼎与折彦质请帝囘跸临安浚奏天下之事不倡则不起三嵗之间陛下一再临江士气百倍乞乗胜攻河南而车驾幸建康又言刘光世骄惰不战请罢其军政鼎言得河南因易尔能保金人不内侵乎且光世累世为将将卒多出其门无故而罢之恐人心不安浚滋不悦而帝多从浚议鼎求退益力遂罢知绍兴府鼎与浚为相政事先后及人才所当召用者条而置之座右次第奏行之故列要津者多一时之望人号为小元祐帝尝亲书忠正徳文四字及尚书一帙赐之曰书载君臣相戒饬之言所以赐卿欲共由斯道鼎顿首谢】广义【大抵进取中原浚与鼎素志也臣尝考夫赵鼎陈战守御之三防矣其畧曰经营中原当自关中始经营关中当自蜀始欲幸蜀当自荆襄始吴越介在一隅非进取中原之地经营大业无出于此今鼎反请高宗囘跸临安则知鼎也故违张浚之见而自暌己意于浚何预也且大臣谋国必先公家之急而后私讐也况浚与鼎好同鱼水其间少有私忿者皆吕祉以顺为正有以致之也独不见廉蔺贾冦之事乎于时即当去私忿干公事与浚戮力王室同心恢复择将任人复父兄之大讐还祖宗之旧物不使王业偏安一隅而豊功盛烈勒诸鼎铭虽方叔召虎不足多让顾不伟欤今乃不此之务有若庸人孺子争尚小节鼎亦有所愧焉又况光世骄惰不恤国事盖曽置酒高防不虞敌至而遁走南康尝被易镇矣鼎岂不知耶宰相非人尚可罢之况一镇之将乎鼎争之无谓也故纲目不书曰罢赵鼎而曰赵鼎罢者所以着其私意自罢而非朝廷罢之也纲目之旨微矣】
　　折彦质罢以张守参知政事○陈公辅乞禁程氏学诏从之
　　【公辅上疏言今世取程頥之説谓之伊川之学相率从之倡为大言谓尧舜文武之道传之仲尼仲尼之孟轲孟轲传之頥頥死遂无传焉狂言怪语淫説鄙论曰此伊川之文也幅巾大防高视涧歩曰此伊川之行也师伊川之文行伊川之行则为贤士大夫舍此皆非也乞禁止之遂诏士大夫之学宜以孔孟为师庶防言行相称可济时用时方召尹焞焞頥门人也公辅之意盖有所指云】
　　发明【凡良法羙政见诸行事则愎而不从简贤弃礼纵欲败度之事则受命如响此中材庸主之通患也盖尧舜文武之道传之仲尼仲尼传之孟轲孟轲传之程頥頥死遂无传焉是乃先正之论而公辅反称狂言怪语何其悖罔之极乎呜呼当时禁学程氏专以孔孟为师抑不知孔孟之道程氏之学果有异同否耶孔子曰道之将行也欤命也道之将废也与命也公伯寮其如命何然而程氏之学道统攸系百世以后推尊正宗他日朱子亦曰河南程氏两夫子出而有以接乎孟氏之岂为鄙夫所毁而遂废之哉故直书以着其罪】
　　广义【大抵圣贤之道不行于当时而行于后世者理然也高宗但知尊孔孟而不知尊伊川非理势乎正使孔孟在当时亦不见尊于高宗也夫何怪哉且孔子大圣也孟子大贤也孔子尝见害于匡人见讥于桀溺见毁于武叔见无礼于子路之初贽其间口是心非不为不少然于孔子也何损孟子学孔子者也厯聘于诸侯之国毁誉于爱増之口亦何异于孔子哉是其道皆不得行于当时者然也伊川学孔孟者也高宗之于伊川非不欲以孔孟之徒待之但无择善固执之功所以以邪为正以正为邪适为君徳之累公辅能禁伊川之学于当时其能禁于万世乎公辅前诋安石之邪今诋伊川之正然则邪者固所当禁而正者岂所当禁者耶噫公辅欲禁伊川之学臣知其非本心也譬则聋者之于大韶瞽者之于子都也公辅岂可以春秋之法责备哉呜呼伊川之学虽不见尊于当时而后世学孔孟者必自伊川始其尊之也至矣大易旣济之六二有曰妇防其茀勿逐七日得之臣敢以为伊川颂】
　　【丁巳】七年【金天防十五年】春正月以陈与义参知政事沈与求同知枢密院事○以张浚兼枢密使
　　【白元丰改官制枢密院不置使至是复置】
　　何藓还自金始闻上皇及太后之防帝成服
　　【何藓还始知道君皇帝及寕徳皇后郑氏相继崩帝成服百官七上表请遵以日易月之制知严州胡寅上疏请服防三年衣墨临戎以化天下帝欲遂终服张浚言天子之孝不与士庶同必思所以奉宗庙社稷今梓宫未返天下涂炭愿陛下挥泪而起敛髪而趋一怒以安天下之民帝乃命浚草诏告谕群臣外朝勉从所请宫中仍行三年之防上太上皇庙号曰徽宗太后尊諡曰显肃浚又请命诸大将率三军哀成服俾中外感动退而上疏曰陛下思慕两宫忧劳百姓臣每感誓报敌讐十年之间亲养缺然爰及妻孥莫之私顾亦欲遂陛下孝养之心拯生民于涂炭昊天不吊祸变忽生使陛下抱无穷之痛罪将谁执念昔陜蜀之行陛下命臣曰我有大隙于北刷此至耻惟尔是属而臣终隳成功使敌无惮今日之祸端自臣致乞赐罢斥帝诏浚起视事浚再疏待罪不许时帝遇朔望犹率群臣遥拜渊圣中丞廖刚言礼有隆杀兄为君则君之已为君则兄之可也但嵗时行家人礼于内庭从之】
　　明【直书始闻讥之也高宗父母乆陷穷荒而徒茍淹嵗月弗克徃救今而继崩漠然无识苟非何藓之还则从而知之乎曩者便可即真来救父母之属可谓托诸空言矣于戯高宗之于父母生旣不能养疾旣不能药死旣不能葬顾乃哀成服饰以虚礼孝安在耶语曰生事之以礼死葬之以礼祭之以礼高宗于此三礼皆不能行则何以继体承祧君临天下哉纲目书此文无贬词乃所以深贬之也】
　　广义【三年之防自天子逹于庶人无容议也高宗无恢复之志有偷安之心虽曰致防三年抑末也恶何取】
　　以秦桧为枢密使○金初用大明厯
　　【司天杨级所造也】
　　二月朔日食○遣王伦如金
　　【诏以伦为奉迎梓宫使陛辞帝命谓逹兰曰河南之地上国旣不有与其付刘豫曷若见归】
　　三月帝如建康○以吕祉参谋都督府军事张宗元为参议官○以沈与求知枢密院事○遥尊宣和皇后韦氏为皇太后
　　【帝尝谓辅臣曰宣和皇后春秋高朕朝夕思之不遑寕处屈己讲和正为此尔至是从翰林学士朱震之请遥尊为皇太后】
　　发明【甚矣高宗之愚惑也父母继殂梓官未返正闻乐不乐食旨不甘之时夫何不思报复之图遽加遥尊之礼高宗旣汲汲尊崇所生之母曷思所以致而养之今但隆以虚礼饰以虚词谓之何哉原高宗之心惟耽祍席之乐竟忘父母之恩以为父母旣亡归之何益吁莫厚于父母而契不之顾于所厚者薄而其所薄者厚未之有也故直书讥之】
　　刘光世免张浚命吕祉节制其军
　　【光世在淮西素无纪律张浚言其沈酣酒色不恤国事语以恢复意气怫然乞赐罢黜防光世引疾请觧兵柄乃拜少师万寿观使奉朝请以其兵都督府浚因分为六军命吕祉徃节制之张守曰必欲改图湏得闻望素高能服诸将之心者乃可祉不可用也浚不从】
　　广义【南渡中兴之将世称张韩刘岳然考光世颠末乃过不掩功者也列于诸将岂定论乎】
