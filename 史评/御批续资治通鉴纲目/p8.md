<!-- { "loadSidebar": true } -->
　　【蜀主昶举族与官属至汴率子弟素服待罪阙下宋主御崇元殿备礼见之赐赉甚厚拜昶检校太师兼中书令封秦国公子喆为太寜军节度使从臣亲属授官有差昶寻卒宋主废朝五日追封楚王昶母李氏本唐庄宗宫妾也至汴宋主命肩舆入宫谓之曰国母善自爱无戚戚懐乡土异日当送母归李氏曰妾夲太原人倘得归老并土妾之愿也时宋主有北征意闻其言甚喜及昶卒不肯哭以酒酹地曰汝不死社稷贪生以至今日吾所以忍死者以汝在尔今汝既死吾何用生焉不食数日亦死宋主闻而伤之宋主甞见昶寳装溺器命撞碎之曰以七寳此当以何器贮食所为如是不亡何待】
　　发明【孟防故蜀主耳曷为斥其姓名失地也春秋之法诸侯不生名失地则生而名之比同贱者欲使有国者兢兢业业无危溢之行也前代国君迎降往往灭亡诛戮其祸惨矣孟昶降宋而宋待之有加老死牖下然则宋之俗犹厚也故又书而予之后之亡国之君书卒者义与此同】
　　南汉主杀其招讨使邵廷琄
　　【廷琄屯洸口以待宋师招辑亡叛训士卒脩战备国人赖以少安有投匿名书谮廷琄将圗不轨南汉主信之遣使赐廷琄死士卒排军门见使者诉廷琄无反状请加考验弗许乃相与立庙洸口祠之】发明【甚哉南汉主之戆騃也廷琄以内常侍而为招讨辑亡叛训士卒脩战备兆民赖之是乃阍寺中之忠臣耳虽有投匿名书之谮当严加考究实则诛之否则赦之古之用刑者左右皆曰可杀勿听诸大夫皆曰可杀勿听国人皆曰可杀然后察之见可杀焉然后杀之慎刑之道贵乎如是南汉主闻谮而杀廷琄殊无可否于其间者及士卒拥门诉其无罪而皆不聼悲夫南汉杀廷琄非得计也不过自壊长城尔用贤之际而反忌贤谓之何哉故书杀而不去其官罪累上也】
　　秋八月宋选诸道兵入补禁卫
　　【先是宋主诏殿前侍卫二司各阅所掌兵拣其骁勇者升为上军至是命诸州长吏择本道兵骁勇者送都下以补禁旅之阙又选彊壮卒定为兵様分送诸道召募教习俟其精练即送阙下复立更戌法分遣禁旅戍守边城使往来道路以习勤苦均劳佚自是将不得专其兵而士卒不至于骄惰赵普之谋也】
　　宋置封椿库
　　【宋主平荆湖西蜀收其金帛别为内库贮之号封椿凡嵗终用度之余皆入之以为军旅饥馑之备宋主甞谕近臣曰石晋割幽燕以赂契丹使一方独限外境朕甚悯之欲俟斯库所蓄满三五万遣使谋于彼傥肯以地归于我则以此酬之不然朕当散滞财募勇士以圗攻取也寻又凿大池于京城南号讲武池选精卒习战池中宋主常临观之】
　　发明【按刘氏书法凡书置库讥也曷为讥人主私藏其财而不赈防下民所以讥之昔商纣聚鹿台之财积钜桥之粟民有饥色野有饿莩汉之桓灵卖官钱入私库而终无益于败亡宋置封椿以收金帛以为军旅饥馑之备则是公于民而非私于己者矣此纲目所以书之也】
　　【丙宋干徳四年○是寅歳凡四国一镇】春正月北汉侵宋宋败之于静阳○夏五月宋罢羡余赏格
　　【初三司请诸院主吏有羡余粟及万石刍五万束以上者赏知光化军张全操上言此苟非倍取民租私减军食何以致之乃诏自今勿复施行】
　　发明【羡余乃剥民奉君损下益上甚非清朝之令典也自唐季五代以来习以成风其滋甚兴利之徒往往于常赋之外倍刻聚敛假公营私献之者以为亷干而蒙赏不献者以为阘茸而罹愆是以攘臂侧目争先为之噫羡余之物岂为地中所产取之无穷用之不竭耶罔非渔猎民财常赋既办而多者则为羡余臣受赏而民受殃矣岂不深可痛哉宋主因张全操之言即命罢之可谓能从其善能革其者故特表而出之所以深予之耳】
　　闰月宋求遗书
　　发明【兴王之君其谋谟举措逈出人表盖由其志在天下志在斯民而非防窃狗偷以输目前之安子女玉帛之是乐声音彩色之是耽也宋主之求遗书见于兵乱倥偬之曰垂情古典尤为所难纲目所书千数百年仅克一见不亦美乎我太祖皇帝初起义兵而即求遗书于天下谓宰臣曰金玉虽贵求之易得惟古先圣贤之书精义所萃为难得耳大哉先王言乎此所以应五百年之昌期而倾否为泰乎故纲目特笔于防垂训于无穷耳】
　　○冬十一月宋窦仪卒
　　【初宋主将改元谕宰相曰年号须择前代所未有者及蜀平蜀宫人入内宋主见其镜背有识干徳四年铸者召仪问之仪对曰此必蜀物蜀主王衍甞有此号宋主大恱曰宰相湏用读书人由是益重儒者每对大臣言欲用仪为相赵普忌其刚直陶谷等又相与排之遂中辍】
　　十二月宋两川平
　　【宋主闻两川兵起命客省使丁徳裕领兵徃讨之以康延泽为东川七州招安廵检使时全师雄屯新繁刘光义曹彬进击大破之师雄退屯于郫王全斌王仁赡复攻之师雄走灌口水陆转运使曹翰防仁赡围贼吕翰于嘉州翰弃城走是夕贼还结众围城约以三鼓进攻曹翰谍知之戒掌漏者止击二鼓贼众不集至明而遁追袭大破之全斌复破师雄于灌口师雄走金堂病死其党据铜山推谢行本为主延泽旋防之徳裕等分道招集贼众悉平西南诸夷多请附宋】
　　北汉复取宋辽州○鞑靼入贡于宋
　　【鞑靼夲东北靺鞨之别部唐元和后徙隂山是嵗来贡】
　　【丁宋干徳五年○是卯嵗凡四国一镇】春正月宋王全斌等有罪徴还贬官有差以曹彬为宣徽南院使
　　【宋主自闻蜀兵乱凡使者至各令陈王全斌等不法事因尽得其状乃皆徴还以其初立功不欲属吏但令中书问状全斌等具伏黩货杀降之罪遂责降全斌崇义节度留后崔彦进昭化节度留后王仁瞻右卫大将军以刘光义等亷谨并进爵秩复召吕余庆参知政事仁赡等歴诋诸将冀以自免独曰清亷畏慎不负陛下者曹彬一人尔彬之还也槖中惟圗书衣衾又能戢下于是赏彬特优彬入谢曰诸将皆获罪臣不敢奉诏宋主曰卿有茂功又不矜伐惩劝国之常典可无逊】
　　发明【举直措诸枉则民服举枉错诸直则民不服盖赏罚国之大典不可不慎必然之理也全斌曹彬俱为伐蜀之将而全斌等贬官曹彬蒙赏非厚此而薄彼也徇名责实故耳蜀兵之乱盖由全斌等不修纪律纵军剽掠之所致曹彬清亷畏慎严戢其众今而一贬一赏者所以示其劝惩之至公若槩以罪之岂举直错诸枉之义哉纲目书此词繁而不杀其义见矣】
　　广义【溺于富贵者全斌等而甘于澹泊者曹彬一人而已向非太祖之明安能致劝惩黜陟之当如是哉】
　　二月宋以沈义伦为枢宻副使
　　【义伦为四川转运使随军入蜀独居佛寺蔬食有以珍异献者皆却之及归箧中惟书数卷而已宋主甞问曹彬以官吏善否彬曰臣止监军旅至于采察官吏非所职也固问之曰义伦可用宋主嘉之故有是命】
　　宋罢其殿前都指挥使韩重赟
　　【时有谮重赟私取亲兵为腹心者宋主怒欲诛之赵普谏曰若重赟以防诛人人惧罪谁肯为陛下将者宋主乃止出重赟为彰徳节度使】
　　发明【人君之徳莫大乎明明以照奸则百邪不能蔽其徳不明则百邪随之而入矣宋主因惑防言遂忌宿将使非赵普切谏则重斌遭诛防不能保于乎宋主号称英睿犹且信防而忌下况亚于宋主者乎故纲目具官所以表重赟之不失其职曰罢所以讥宋主之中心不明此纲目所以为万世是非之权衡也欤】
　　三月五星聚奎
　　【周显徳中窦俨与卢多逊杨徽之同为谏官俨善歩星歴甞谓徽之等曰丁卯嵗五星聚奎自此天下太平二拾遗见之俨不与也卒如其言】
　　发明【有太平之基必有太平之象有文明之运必有文明之祥伏羲画卦而河出圗洛出书文王修徳而凤鸣岐山此皆世运亨嘉以兆其隆平之瑞耳五代以降时丁极否否终复泰理之必然故五星聚奎以应太平之治周窦俨之言信不诬矣是以世道之隆替关乎气运之盛衰而非人之私智穿凿所能必也故特掲而书之】
　　广义【抑观宋祖自得国以来其见书于册者美且多矣观其度民田赈诸州视国学谨刑罚讨叛逆求遗书削藩镇之权置常参之官讨乱国则恩及无辜公财利则除去羡余与夫求贤才录功过一皆公平正大之举是诚帝王致治之大节也书曰五星聚奎岂非以其和顺五行而此休徴自至哉洪范汩陈五行帝乃震怒与此正相反也孰谓天人相去之逺哉】
　　夏六月朔日食○秋九月定难节度使李彜兴卒子克叡嗣
　　【彜兴即彜殷也】
　　宋以周保权为右羽林将军
　　【戊宋开寳元年北汉主继元广辰运元年○是嵗凡四国一镇】春二月宋主立宋氏为后
　　【宋主元配贺氏早卒建隆初册继室王氏为后干徳元年殂至是立宋氏为后后左卫上将军偓之女也】发明【夫妇人伦之大纲夫之有妇犹干之有坤也干而无坤则化功不成夫而无妇则生育不遂故春秋传曰夫妇人伦之本风化之原信斯言矣按之分注宋主元配贺氏卒而继立王氏又卒而复立宋氏纲目何不书而此独书耶正名分于始也他日后崩而太宗不成服其罪不言而可知矣其谨防之意亦深切哉】
　　正月宋覆试贡士
　　【知贡举王裕上进士合格者十八人陶谷子邴名在第六宋主谓左右曰闻谷不能训子邴安得登第因诏自今举人凡闗食禄之家悉委中书覆试】
　　夏五月唐以韩熈载爲中书侍郎
　　【熈载显徳中入朝归国唐主景问中国大臣熙载曰赵防检顾视不常不可测也宋主受禅景益重之欲以为相以帷簿不脩而止至是拜中书侍郎】
　　六月宋以董遵诲为通逺军使
　　【遵诲父宗夲仕汉为随州刺史宋主防时往依焉遵诲凭藉父势甞侮之一日谓宋主曰每见城上有紫云如葢又梦登髙台遇黑蛇约长百尺余俄化龙飞腾东北去雷电随之是何祥也宋主皆不对他日论兵遵诲理屈拂衣起宋主乃辞宗夲去及即位遵诲被召伏地请死宋主谕之曰卿尚记曩日紫云黑蛇之事乎遵诲再拜呼万歳俄而部下卒诉其不法十余事遵诲惶恐待罪宋主曰朕方赦过赏功岂宜旧恶邪遵诲母在幽州患难暌离宋主厚赏边民购得之仍加优赐至是以夏州近边授通逺军使遵诲至镇召诸族酋长谕以朝廷威徳众皆感恱后数月复来扰边遵诲率兵深入其境俘斩甚众获羊马数万夷落以定】
　　广义【自古帝王之兴莫不各有神异观紫云黒龙之事则彼吞卵履迹之兆不诬而赵宋之兴也孰御况于遵诲不念旧恶惟结新恩而其量又非凡主之比宋业之兴岂偶然哉】
　　秋七月北汉主钧殂养子继恩立
　　【初世祖女适薛钊生继恩再适何氏生继元二子俱幼孤世祖以钧无子命养为子钧甞谓郭无为曰继恩巽软非济世材恐不能了我家事将奈何无为不对至是病笃召无为付以后事继恩既嗣位怨无为初不助已且恶其专政加守司空外示优礼内实疎之】
　　发明【尹氏曰古人于族类尤重而后世乱之此纲目所以必书其养子者亦是别生分类之意也五代周太祖立子荣其义亦然故并及之】
　　八月宋遣李继勲将兵伐北汉
　　【宋主甞因谍者谓汉主曰君家与周世讐宜不屈今我与尔无所间何为困此一方人也若有志中国宜下太行以决胜负汉主遣谍者报曰河东土地甲兵不足以当中国然我家世非叛者区区守此盖惧汉】
