<!-- { "loadSidebar": true } -->
　　【大祖尝命有司访求古今书籍藏之秘府以资览阅因谓侍臣詹同等曰三皇五帝之书不尽傅于世故后世鲜知其行事汉武帝购求遗书而六经始出唐虞三代之治始可得而见武帝雄才大畧后世罕及至表章六经开阐圣贤之学又有功于后世吾毎于宫中无事輙取孔圣之言观之如节用而爱人使民以时真治国之良规孔子之言诚万世之师也】
　　发明【求遣书帝王之盛事也当衰乱之世人不知学为君者但知辟土开疆是荣为臣者但知富国强兵是务而谓所求遗书崇文学者漠然未知闻也我太祖之求遣书独见于兵乱倥偬之日则其敦本抑末而洪谟伟略逈出前古而三皇五帝之治将复见于今日矣然则太祖垂情古典之心岂不极其盛哉臣故表而出之以为万世法】
　　秋七月朔日食○八月元以陈有定为福建行省平章政事○九月元以方国珍为江浙行省左丞相
　　【其弟国瑛国珉侄明善并为平章政事】
　　有星孛于东北
　　发明【顺帝之时雨雹地震数见纲目旱干为虐相继而起大都杜鹃异之甚也有星孛焉变之甚也考诸列位则国有人焉观诸天时则犹有春顾之心未终弃也若反身修徳信用忠贤灾异之来必可御矣昔高宗肜日雉升鼎耳异亦甚矣克正厥事故能嘉靖殷邦宣王之时旱魃蕴隆灾亦甚矣侧身脩行故能兴衰拨乱此皆以人胜天以徳消变之验也顺帝至是犹不知畏冈克自修惜哉故特书此以为后世鉴】
　　我太祖取湖州诸路
　　【遣徐达常遇春率兵二十万以击张士诚先薄湖州败其将尹义石清擒之遂围其城塞沟港以絶粮道士诚知势急乃亲引兵来援达等与之战于皁林虏其元帅及甲士三千余人以降将吕珍等徇于城下城中大震其左丞张天骐遂举城降时朱文忠以兵攻杭州及绍兴华云龙攻嘉兴皆下之】
　　冬十二月我太祖立宗庙社稷
　　【时郡臣皆言新城既建宫阙制度亦宜早定太祖以国之所重莫先宗庙社稷遂定议以明年为吴元年命有司立庙社建宫室典营缮者以宫室图进见其有雕琢竒丽者即去之谓中书省臣曰昔尧之时茅茨土阶采椽不斵可谓极陋然千古之上称盛徳者必以尧为首后世竞为奢侈极宫室苑囿之娱穷舆马珠玉之玩欲心一纵乱由是起吾尝谓珠玉非寳节俭是寳宫室但取完固而已何必极雕巧以殚天下之力也既而新殿成制皆朴素命博士熊鼎编类古人行事可为鉴戒者书于殿壁又命侍臣书大学衍义于两庑壁间日前代宫室多施绘画予书此以备朝夕观览岂不愈于丹青乎时有言瑞州出文石可以甃地者大祖曰尔不能以节俭之道事予乃导予以侈丽但搆为宫室已觉作者之劳况逺取文石能不厉民乎言者大慙而退寻命协律郎冷谦考正宗庙雅乐音律及钟磬等器既又定乐舞之制文武生各六十四人】
　　发明【易之萃涣皆言王假有庙盖谓王者萃聚天下之道与天下涣散之时其总摄人心无过于建立宗庙使之知所归仰此圣人特于萃涣二卦发其义也是时太祖立国适当萃聚之初而四境初附人无固志又有涣散之疑太祖于此乃能首立宗庙社稷可谓深得萃涣之义矣纲目书之文无美辞而美在其中是岂剽悍祸贼徒知以斩刈屠戮为事者可同日语哉与汉髙帝立宗庙社稷同义】
　　宋主韩林儿卒
　　发明【明玉珍韩林儿皆书主书卒者成之为列国也然玉珍卒书子升立林儿卒不书立何夏有嗣而宋无嗣也无嗣则絶其嗣而宋国亡矣故于其卒而不书其嗣则其义盖可见焉呜呼宋国无嗣而使宗社夷之于人可哀也已如春秋书郭公同意】
　　【丁未】二十七年【夏主明升开熈元年○是嵗张士诚亡】春正月绛州天鼓鸣【其声如空中战鬬者】
　　发明【入纲目以来灾异多矣然未闻书天鼓鸣者天鼓鸣大变也天下之乖戾可知矣诗云昊天不佣降此鞠讻昊天不惠降此大戾君子如届俾民心阕君子如夷恶怒是违呜呼为政不平以召祸乱者人也而诗人以为天实为之者盖无所归咎而归之天也当时元室已亡不絶如线而天意亦为之告戒者则天之至公无私之心可见矣纲目书此以为后鉴于元乎何诛】
　　三月我太祖定文武科取士之法
　　【先是令有司毎嵗举贤才及武勇谋畧通晓天文之士其有兼通书史廉吏亦得荐举得贤者赏滥举及蔽贤者罸至是复下令曰上世帝王创业之际用武以安天下守成之时讲武以威天下至于经纶抚治则在文臣二者不可偏用也古者人生八嵗学礼乐射御书数之文十五学修身齐家治国平天下之道是以周官选举之制曰六徳六行六艺文武兼用贤能并举此三代治化所以盛隆也兹欲上稽古制设文武二科以广求天下之贤其应文举者察之言行以观其徳考之经史以观其业试之书算以观其能防以经史时务以观其政事应武举者先之以谋畧次之以武艺俱求实效不尚虚文然此二者必三年有成有司预为劝谕民间秀士及智勇之人以时勉学俟开举之嵗充贡京师其科目等第各出身有差】发明【易系辞曰天地之大徳曰生圣人之大寳曰位何以守位曰人何以聚人曰财而孔子又曰举贤然则古之圣人未始不欲得人以辅治也是故为政以人才为先立国以多士为美欲得人才而求多士必立取士之法焉我太祖于天下甫定之时所谓求遣书定官制立宗社定科举皆当世之所不行者而太祖行之其汲汲求贤之心可见矣宜乎削平僣乱改革元祚而享一统之盛于亿万斯年也欤特书千册深予之也】
　　夏六月朔日食○秋八月元诏太子总制天下军马置大抚军院
　　【初太子之奔太原也欲援唐肃宗灵武故事自立库库不从及还京竒后遣人谕库库以重兵拥太子入城胁帝禅位库库逆知其意未至京城三十里即散遣其军故太子深衔之及累促出师江淮但遣其弟托音特穆尔及摩该等往山东而与张良弼搆兵不已诏下和解之库库戕杀使臣而防扈之迹渐张朝廷固疑之乃命皇太子以中书令枢密使总制天下兵马其库库特穆尔领本军自潼闗以东肃清江淮李思齐自鳯翔以西进取川蜀以少保国噜为陜西行省左丞相总本部及张良弼孔兴图噜卜等进取襄樊王信固守山东】
　　广义【大抵肃宗灵武之篡固为不道既篡之后则有张巡之将畧子仪之忠勇况李泌为之谋猷賛襄故能克复西京而唐之金瓯得以复完者将相得人故也今焉将相视张巡子仪李泌诸公不啻斥鷃之于大鹏耳干时海内分不可收拾虽欲簒位不可得也其能如肃宗之复还旧物邪徒负恶名其议短矣元之太子可谓下愚不移者也虽然要亦天降倾移故使日昏其徳夫岂偶然之故哉论者以太子为不足责可也】
　　九月我太祖兵克平江执吴王张士诚以归
　　【徐达常遇春兵围平江克之遂执士诚及其官属平章李行素徐义等所部将校及外郡流寓之人凡二十余万并元宗室神保大王黒汉等九人皆送建康士诚在舟中闭目不食比至大祖欲全之而士诚自缢死乃以书遣使送神保大王等还元】
　　发明【僖十九年经书宋人执媵子婴齐君子恶其不盟齐宋不事大国故絶之夫以执之是非决于称人与称爵而见执者则以名与不名知其罪之在也凡书见执于人者悉皆不名而士诚独名是亦有罪焉尔夫以太祖起义为世除残以安天下虽远近征鎭犹相继来归而吴介江淮之间不与我朝之防者十余年及天下甫定又不尊事大国其见执则有由矣书名著其罪也非灭国而见执者比矣此纲目发春秋之意】
　　冬十月元罢库库特穆尔官夺其军命诸将分统之【初太子既受诏竟止不行而分兵之命库库拒不受于是其部将闗保摩该等皆叛之摩该杀卫辉彰徳守将欲进袭怀庆闻库库有备而还乃上疏列其罪状于朝诏以库库拒命宜黜其兵柄遂罢太博左丞相及兼领诸职仍前河南王以汝州为其食邑弟托音特穆尔为集贤学士同居河南其帐前诸军索珠浩尔齐统之河南诸军李克彛统之闗保本部军仍保统之山东诸军伊苏统之山西诸军萨兰托里统之河北诸军摩该统之诏下库库遂退军泽州】
　　我太祖命大将军徐逹等帅师北定中原
　　【太祖既扫除羣雄抚有江南乃遣大将军徐达副将军常遇春率甲士二十五万北伐以定中原驰檄谕齐鲁河洛燕蓟秦晋之人曰自古帝王临御天下抚有区宇汉唐以来正统相承控制中外悉主悉臣粤维宋失其徳咸淳而降国祚倾移元以北方入主中国四海内外冈不臣服此岂人力实乃天授然宋之遣民尚有故宫禾黍之叹自是以后元之臣子不遵祖训废坏纲常有如大徳废长立幼防定以臣弑君天歴以弟酖兄至于弟收兄妻子烝父妾上下相习恬不为怪其于父子君臣夫妇长幼之伦渎乱甚矣夫人君者斯民之宗主朝廷者天下之根本礼义者御世之大防其所为如彼岂可为训于天下后世哉及其后嗣沈荒失君臣之道又加以宰相专权宪台报怨有司毒虐于是人心离叛天下兵起使我中国之民死者肝脑涂地生者骨肉不相保虽因人事相致实天厌其徳而弃之之时也兴衰治乱之迹运若循环自古为然信乎不谬当此时天意弃元中原气盛亿兆之中当降生圣人刬除祸乱恢复中华立纲陈纪收济斯民今一纪于兹未闻有济世安民者徒使尔等战战兢兢处于朝秦暮楚之地诚可矜悯方今河洛闗陜虽有数雄忘中国祖宗之姓反就北方蒙古之名以为美称假元号以济私恃有众以要君阻兵据险互相吞噬反为生民之巨害皆非华夏之主也予本淮右布衣因天下乱为众所推率师渡江居金陵形势之地今十有三年西抵巴蜀东连沧海南控闽越湖湘汉沔两淮徐邳皆入版图奄及南方尽为我有民稍安食稍足兵稍精控执矢目视我中原之民久无所主深用疚心予恭天成命罔敢自安方欲遣兵北伐中原拯生民于涂炭复汉官之威仪虑民人未知反为我讐挈家北走陷溺尤深故先谕告兵至民人勿避予号令严肃无秋毫之犯归我者永安于中华背我者各安于塞外盖沧海横流之日天必生一人焉以为之主用乂我蒸黎尔民其共体之如防古色目虽非中国之人然同生天地之间有能知礼义愿为臣民者与中夏之人抚养无异○复命胡廷瑞率安吉寜国等军南取八闽俟八闽既定遂以其师航海趋广东杨璟率荆湘之众以取广西】
　　发明【呜呼自元业炽盛入主中夏几及百年其间主徳瞀昏世道沦斁三纲絶而五伦弛有如大徳废长立幼泰定以臣弑君天歴以弟酖兄至于收兄妻子烝父妾上下相习恬不为怪此诚天地之大变人神之共愤而其时之民渐染于凟乱之俗久矣盖否极而泰复来剥终而复必见孟子曰五百年必有王者兴其间必有名世者天厌元徳挺生大圣人而为中国臣民之主今而抚有江南未定江北由是命将出师北伐中原伏覩谕民之防则其惓惓于忧世救民之心切矣是诚人神之愤乆屈而复伸治安之运既絶而复续焉耳此盖纲目之所必书而臣愚之所僣论者也】
　　我太祖定律令十一月颁戊申歴
