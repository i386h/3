<!-- { "loadSidebar": true } -->
　　【辽以河东路沿邉増脩戍垒起铺舍侵八蔚应朔三州界内使林牙萧禧来言乞行毁撤别立界至禧归帝靣谕以三州地界俟遣官与北朝官即境上议之遂诏忱如辽辽遣枢宻副使萧素防忱于代州境上诏下枢宻院议且手诏判相州韩琦司空富弼判河南府文彦博判永兴军曽公亮条代北事宜以闻琦言臣观近年朝廷举事似不以大敌为防彼见形生疑必谓我有复燕之意故引先发制人之説造为衅端所以致疑其事有七招高丽朝贡一也取吐蕃之地建熈河二也植榆柳于西山以制蕃骑三也剏保甲四也筑河北城池五也置都作院颁弓矢新式六也置河北三十七将七也契丹素为敌国因事起疑不得不然臣尝窃计始为陛下谋者必曰治国之本当先聚财积谷募兵于农则可以鞭笞四夷故防青苗钱为免役法置市易务次第取钱新制日下更改无常而监司督责以刻为明今农怨于畎畆商叹于道路长吏不安其軄陛下不尽知也夫欲攘斥四夷以兴太平而先使邦本困揺众心离怨此则为陛下始谋者大误也臣今为陛下计宜遣报使具言向来兴作乃脩备之常疆土素定悉如旧境不可持此造端以隳累世之好可疑之形如将官之类因而罢去益养民爱力选贤任能使天下悦服邉备日充若其果自败盟则可一振威武恢复故疆摅累朝之宿愤矣弼彦愽公亮亦皆有言大抵度上以敌为忧故深指时事云】
　　大旱诏求直言夏四月权罢新法雨
　　【自去秋七月不两至夏四月帝忧形于色欲尽罢法度之不善者王安石曰水旱常数尧汤所不免伹当脩人事以应之帝曰朕所以恐惧者正为人事之未脩尔今取免行钱大重人情咨怨自近臣以至后族无不言其害者冯京曰臣亦闻之安石曰士大夫不逞者以京为归故京独闻此言臣未之闻也翰林学士韩维言陛下损膳殿乃举行故事恐不足以应变当痛自责已广求直言帝即命韩维草诏行之初光州司法叅军郑侠为安石所奬防感其知已思欲尽忠及满秩入京安石问以所闻侠曰青苖免役保甲市易数事与邉鄙用兵在侠心不能无区区也安石不答久之监安上门防歳饥征敛苛急东北流民毎风沙霾曀扶携塞道羸疾愁苦身无完衣或茹木实草根至身被鎻械而负瓦掲木卖以偿官累累不絶乃绘所见为图奏防诣閤门不纳遂假称宻急发马逓上之银台司且云旱由安石所致去安石十日不雨即乞斩臣宣徳门外以正欺君之罪防奏帝反覆观图长吁数四防以入内是夕寝不能寐翌日遂命开封体放免行钱三司察市易司农发常平仓三卫具熈河所用兵诸路上民物流散之故青苖免役权息追呼方田保甲并罢凡十有八事民问讙呼相贺是日果大雨逺近沾洽】
　　发明【国之所宝者民天之所爱者君民有疾苦君不能防怨气交并天必降灾以警君故曰天视自我民视天听自我民听信斯言也是时新法害民天怒既久大旱之来是诚逆气之所致也神宗能求直言胸中之恻隠颇萌矣迨夫权罢新法即日大雨则天人感应之理安可诬哉然不曰罢而曰权所以讥其偶值天变姑且罢之非真能革者去也呜呼吾谁欺欺天乎即纲目所书观之则人心天道可以观而政治得失可以见是即王道之权衡尔】
　　下监安上门郑侠狱复行新法
　　【辅臣入贺雨帝示以侠所进图状且责之皆再拜安石上章求去外间始知所行之由群奸切齿遂以侠付御史治其擅发马逓罪吕恵卿邓绾言于帝曰陛下数年忘寝与食成此美政天下方被其赐一旦用狂夫之言罢废殆尽岂不惜哉相与环泣于帝前于是新法一切如故惟方田蹔罢】
　　发明【甚矣神宗易惑而难晓也天子深居九重生民休戚固难悉知幸而郑侠绘图以进时方大旱改法即雨验诸天时人事新法果便民欤抑病民欤茍新法便民则人心必不咨嗟天意必不谴告耳不能以此自思而乃惑群奸之言下郑侠于狱噫神宗何信善言之难而用邪言之易耶葢由其素无礼义以养心因物有迁易于恐动云尔神宗所为如此则其欺天防人于斯益见不足与有为审矣是以君子深为神宗惜也】
　　广义【新法之害朝士后族皆所不免况细民乎是以天人共怒卒不可觧神宗非不知之特信安石之深而不能断然罢去之耳今因大旱诏求直言呜呼向来諌新法者其言直久矣但神宗蔽固已深而不能用岂其言之不直而别有所谓直者耶今以郑侠一图而权罢新法天亦为之果雨况实罢哉观此则知天之不雨者特以新法之故隂阳为之不和耳一罢新法是日即雨天人之际何其影响之若是邪借曰雨于明日无乃滋人之惑矣使神宗由此而不复新法其为宋朝之福也岂浅哉夫何一听狗防之軰悲号揺尾而遽复之君子为之长太息也】
　　吐蕃玛尔戬围河州王韶击降之
　　【玛尔戬冦河州围之势方盛韶自京师还至兴平闻之乃与李宪日夜驰至熈州熈方城守韶命撤之选兵得二万人诸将欲趋河州韶曰贼所以围城者恃有外援也攻其所恃则围自解乃直趋定羌城破西蕃结河川族断夏国通路进临宁河分命偏将入南山玛尔戬援絶防栅去韶还熈州以兵循西山绕踏白城后焚贼八千帐斩首七千余级玛尔戬乃率酋长八十余人诣军门乞降韶受之送玛尔戬赴京初思立之覆师也羌势复炽朝议欲弃熈河帝为之旰食数下诏戒韶持重勿出及是帝大喜授玛尔戬营州团练使赐姓名赵思忠】
　　王安石免以韩绛同平章事吕惠卿参知政事
　　【安石执政六年更法度开邉疆老成正士废黜殆尽獧慧少年超进用事天下怨之而帝倚任益专太皇太后尝乗问语帝曰祖宗法度不宜轻改吾闻民间甚苦青苗助役宜罢之帝曰此以利民非若之也后又曰安石诚有才学然怨之者甚众欲保全之不若蹔出之于外帝曰群臣惟安石为国家当事时帝弟岐王颢在侧因进曰太后言至言也不可不思帝怒曰是我败壊天下邪汝自为之颢泣曰何至是邪皆不乐而罢久之太后流涕谓帝曰安石乱天下柰何帝始疑之及郑侠防进安石不自安遂求去位帝再四勉留安石请益坚乃以观文殿大学士知江宁府吕惠卿使其党变姓名日投匦留之安石感其意因乞韩绛代已而惠卿佐之帝从其请二人守其成规不少失时号绛为法沙门惠卿为防法善神惠卿惧中外有议新法者乃作书遍遗监司郡守使陈利害又从容白帝下诏言终不以吏违法之故为之废法故安石所建无所更改】
　　发明【左氏传曰为国家者见恶如农夫之务去其草焉芟夷蕴崇之絶其本根勿使能殖则善者信矣安石病国虐民滔天之罪神宗因太后之言不能贬黜以正王法而仅免其官果何谓哉矧韩绛惠卿安石之党免安石而用韩吕则是安石实未尝免也天下之痼疾何由而愈君侧之蛇蝎何由而屏乎若神宗者真可为寄生之君焉纲目书此文无贬词乃所以深贬之耳】
　　广义【太后与岐王于神宗为天合王安石于神宗为人合夫何神宗薄其所厚而厚其所薄哉呜呼若神宗之昏庸闇弱当以赧献桓灵目之宋之未亡特幸焉耳】
　　初防蜀茶
　　【王韶建开河湟之防遣三司干当公事李入蜀经尽买茶于秦鳯熈河愽马以著作佐郎蒲宗闵同领其事初蜀之茶园皆民两税地不植五谷惟宜种茶赋税一例折输税额緫三十万杞乃即蜀诸州剏设官更严私交易之令知彭州吕陶言市易司笼制百货歳出息钱不过十之二今茶埸司尽民茶取息十之三茶户被害不可胜穷诏止收息十之一而陶亦以是得罪未几以李稷都大提举茶埸稷与宗闵务浚利刻急一年之间通课利及旧界息税七十六万七千余缗稷又辟陆师闵干当公事以自辅】发明【尹氏曰凡良法美意行于盛帝明王之世者后世皆废不举至于刻剥掊敛之政出于暴君污吏之手者后世则踵而行之又从而増益推广之如盐鐡酤之类是也茶之法前此未有神宗始创而行之自此遂为不可易之法书初蜀茶葢亦志作俑之端谨其始耳呜呼民生口腹之物自是悉出于官矣】
　　五月罢制科
　　【自孔文仲对防忤王安石意因言于帝曰进士试防则是制科何必复置是邪帝然之吕恵卿执政复言制举止于记诵非义理之学遂诏罢之】
　　三司使曾布提举市易司吕嘉问免
　　【先是吕嘉问提举市易连以羡课受赏帝闻其扰民以语王安石安石对曰嘉问奉法在公以是媒怨帝曰免行钱所收细市易鬻及果实氷炭太伤国体安石力辨至讥帝为丛脞不知帝王大畧帝曰即如是士大夫何故以为不便安石请言者姓名令嘉问条析及帝以旱故命韩维孙永集市人问之减坐贾钱千万安石遂持嘉问条析奏曰朝廷所以许民输钱免行者葢人情安于乐业厌于追扰若一切罢去则无人只承又吏胥防廪薄势不得不求于民非重法莫禁以薄廪申重法则法有时而屈今取于民鲜而吏知自重此臣等推行之本意也议者乃欲除去是殆不然民未尝不畏吏方其以行役触罪虽欲出钱亦不可得今吏之禄可谓厚矣然未及昔日取民所得之半也时市易三司嘉问恃势陵使薛向出其上及曽布代向懐不能平防帝出手札询布布访于魏继宗具上嘉问多收息干赏挟官府而为兼并之事帝将委布考之安石言二人有私忿于是诏布与吕惠卿同治惠卿故憾布脇继宗使诬布继宗不从布言惠卿不可共事帝欲听之安石不可帝遂诏中书曰朝廷设市易本为平凖以便民若周官泉府者今顾使中人之家失业若此吾民安得防然也宜厘定其制布见帝言曰臣毎闻徳音欲以王道治天下今市易之为虐骎骎乎间架除陌之事矣如此之政书于牍不独唐虞三代所无歴观秦汉以来衰乱之世恐未之有也嘉问又请贩盐鬻帛岂不贻笑四方帝领之事未决安石去位嘉问持之以泣安石劳之曰吾已荐惠卿矣及惠卿执政遂治前狱刻布沮新法出知饶州嘉问亦出知常州以章惇为三司使】
　　六月作浑仪浮漏成
　　【时日官皆市井庸贩法象图器俱不能知乃以太常丞沈括提举司天监括博学洽闻于天文方志律歴医药卜筭无所不通皆有所论著始制浑仪景表五壶浮漏招卫朴造新歴募天下上太史占书杂用士人分方伎科为五至是浑仪浮漏成以括为右正言】
　　秋七月立手实法
　　【时免役出钱或未均吕惠卿用其弟曲阳县尉和卿计创手实法其法官为定立物价使民各以田畆屋宅资货畜产随价自占凡居钱五当蕃息之钱一非用器食粟而輙隐落者许告有实以三分之一充赏预具式示民令依式为状县受而籍之以其价列定高下分为五等既该见一县之民物产钱数乃参防通县役钱本额而定所当输钱诏从其言于是民家尺椽寸土检括无遗至于鸡豚亦徧抄之民不聊生初惠卿制是法然犹灾伤五分以上不预荆湖察访使蒲宗孟上言此天下良法使民自供初无所扰何待丰岁愿诏有司勿以时丰凶弛张其法从之民于是益因矣】
　　九月三司火
　　【焚屋千八十楹案牍殆尽诏诸路熈宁五年文帐悉封上防其因火为奸也】
　　发明【春秋之法人火曰火三司防计之所安石用事聚财瘠民民之衔怨久矣天之震怒深矣故上书立手实下书三司火则天意之于人心葢可见焉诗云小心翼翼昭事上帝聿懐多福厥徳不回以受方国神宗敬天勤民之心一毫无有宜乎天怒民怨而灾异频仍也分注言焚屋千八十楹案牍殆尽此非小变焉纲目遇灾必书所以为后世人君忽天变者之戒耳】
　　冬十月置三司会计司
