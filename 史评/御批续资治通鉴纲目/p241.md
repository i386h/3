<!-- { "loadSidebar": true } -->
　　【监察御史陈思谦言内外官非文武全材出处系天下安危能拯金革之难者不许夺情起复从之时思谦又言铨衡之弊入仕之门太多黜陟之法太简州郡之任太淹朝省之除太速欲设三防以救四弊一曰至元三十年以后增设衙门冗滥不急者从实减并其外有选法者幷入中书二曰宜防酌古制设辟举之科令三品以下各举所知得材则受赏失实则受罚三曰古者刺史入为三公郎官出宰百里盖使外职识朝廷治体内官知民间利病今后歴县尹有能声善政者受郎官御史歴郡守有竒才异绩者任宪使尚书其余各验资品通迁在内者不得三考连任京官在外者须歴两任乃迁内职绩非出类守不败官者则循以年劳处以常调凡朝缺官员须十二月之上方许迁除帝可其奏命中书议行之○河北道廉访使僧嘉努言自古求忠臣于孝子之门今官于朝十年不省觐者有之非无思亲之心也由朝廷无给假省亲之制而有擅离官次之禁古律诸职官父母在三百里外三年聴一给定省假二十日亲不存者聴一给拜墓假十日以此推之父母在三百里以至万里宜计道里逺近定立假期其应省觐匿不行者坐以罪若诈冒有所规避者与诈奔丧者同科诏廷臣议行之】
　　发明【书曰徳日新万邦惟怀志自满九族乃离文宗因人言而严起复之禁可谓能日新其徳而非志自满者比矣盖夺情非令典起复非美名三年之丧古今通谊夺情而起何义之有此因金革之变礼又岂可施于平日乎文宗既纳臣言即命禁止亦庶几有从善之心矣故特掲而书之】广义【分注载陈思谦僧嘉努之言可谓探本之论矣文宗行之亦其时政之一得也君子幸焉】
　　録用托多王士熈托欢等○秋八月京师陇西地震发明【自至顺至是才三年而纷纷灾异史不絶书夏四月饥江南大水大寜地震浙西水旱武陟地震江浙水十一月朔日食云南饥至是而又有京师陇西地震下又书地震则其灾异之多未有甚于此时者也当时元之君臣曾未见其修省恐惧之实而乃视为无知漠然不悟迨至于亡身而后已岂不深可惜哉纲目详书而不削以为后世不重天变之大戒耳】
　　○帝崩于上都
　　【庙号文宗国语称曰济雅图皇帝】
　　九月地震○冬十月鄜王伊埒哲伯即位
　　【王明宗第二子留居京师帝崩雅克特穆尔诸皇后立皇子雅克特古斯后不从立王时年七嵗百司庶务咸启皇后取进止】
　　以萨题为平章政事○十一月尊皇后为皇太后○鄜王薨
　　【庙号寜宗○王祎曰寜宗之立虽母后权臣利于立幼抑文宗顾命舍其子而立兄子是不可谓非公天下之心也然终不足以掩其弑兄之恶人心天理吁可畏哉】
　　太后遣右丞竒尔济苏迎托欢特穆尔于静江
　　【初太祖取西北诸国阿尔斯兰率众来降乃封为郡王明宗居沙漠纳其裔孙南富鲁氏之女曰玛勒伐生托欢特穆尔至顺初明宗后遇害遂徙之髙丽使居大青岛中寻诏天下言明宗在时素谓非其子移于广西之静江鄜王薨雅克特穆尔请立雅克特古斯皇太后曰子尚幼托欢特穆尔在广西今年十三矣且明宗长子于理当立乃遣竒尔济苏往迎之】
　　广义【抑观太后者乃鸿吉哩氏即文宗之后也向尝杀明宗之后班布尔实后遵文宗顾命舍己子以立鄜王鄜王既薨而已子虽幼在他后孰不欲立己子而得以专权聴政邪后则不然观其言曰吾子尚幼托欢特穆尔在广西今年十三矣且明宗长子于理当立斯言也何其公平广大之若是邪可以善言而出于恶人之口曾谓天理民彜之可泯乎】
　　【癸酉】四年【顺帝元统元年】春三月雅克特穆尔死
　　【雅克特穆尔秉权以来肆行无忌一宴或宰十三马取防定后为夫人前后尚宗室女四十人有交礼三日遽遣归者后房充斥不能尽识一日宴赵世延宅男女列坐见坐隅见一妇甚丽意欲与俱归顾左右曰此为谁对曰太师家人也自后荒淫日甚体羸溺血而死】
　　发明【蛮夷书死盗贼书死雅克特穆尔臣也曷为以死书贬絶之词也文宗簒国杀兄贼也雅克特穆尔为之谋主是亦贼焉耳夫以乱臣贼子生既免于刑戮死而不加贬絶则是正邪错乱贤否混淆不过为元史之旧文耳乌足谓之纲目哉惟其善恶公而予夺正此纲目之所以为纲目非君子莫能修之】
　　广义【君子曰卒小人曰死雅克特穆尔太师之尊纲目去其官而书曰死者小人之也】
　　夏五月京师地震○六月托欢特穆尔即位于上都【初托欢特穆尔至自静江百官具卤簿迎于良乡雅克特穆尔既见并马徐行其陈迎立意托欢特穆尔幼且畏之一无所荅雅克特穆尔疑其意不测故至京久不得立适太师亦言其立则天下乱用是议未能决迁延者数月至雅克特穆尔死皇太后乃与大臣定议立之约后当传于雅克特古斯若武宗仁宗故事】
　　广义【雅克特穆尔不死恐顺帝难乎免于其弑矣况立乎】
　　以巴延为太师右丞相萨敦为太傅左丞相
　　【时有阿勒呼木特穆尔明宗亲臣也言于帝曰天下事重宜委宰相决之庶可责其成功若躬自聴断必负恶名帝然之由是深居宫中每事决于宰相而已无所专焉】
　　广义【昔陶戒舜曰一日二日万几盖言一日二日之间事几之来且至万焉厥后皋陶虽曰万事丛脞而舜则曰勑天之命惟时惟几盖言无时无事而不戒勑也迨至文王于庶言庶狱庶慎独于庶言而不曰罔敢知者以号令出于君不得辞其责也呜呼舜文岂恶逸乐而好勤劳哉恐负上天之托故也厥后周公作无逸以戒成王其皆出于此欤今顺帝以阿勒呼木特穆尔之言遂髙枕深宫付天下于相忘而一聴宰相处分其与二世之任赵髙无异信乎亡国之胎于此矣孔子曰一言可以丧邦此之谓也】
　　大霖
　　【京畿水平地丈余饥民四十余万】
　　江淮旱饿○秋八月立皇后巴约特氏
　　【后雅克特穆尔之女】
　　奎章阁侍书学士虞集谢病归
　　【初御史中丞马祖常求集荐引其乡人龚伯璲集固不从祖常不悦帝之将立也召诸老臣赴上都集亦与焉祖常使人告集曰御史有言矣盖以文宗尝命集书诏言帝非明宗子故祖常以是风集使去集乃谢病归临川集既去侍臣有以旧诏言者帝不怿曰此我家事岂由彼书生邪寻遣使赐酒币召还禁林会疾作竟不至】
　　发明【凡书以病免实也谢病归托也书奎章阁侍书学士谢病归病帝也终纲目书谢病归三皆不得已而托之者也集因马祖常所扼遂谢病归当时之轻是官亦可知矣呜呼君子之于小人势犹氷炭每每相反然而始终不屈于小人者君子之全节也始终欲陷乎君子者小人之邪心也然则君子扼于小人而不能全其志则岂不致其事而去哉纲目书此其不满当时之意深矣】广义【纲目于虞集书其官书谢病归者表其见几明决也】
　　冬十月封萨敦荣王腾吉斯袭封太平王○十一月封巴延为秦王是日秦州山崩地裂
　　发明【书是日何应之速也上书封巴延为秦王下书秦州山崩地裂则巴延之秽恶着矣天意之垂戒昭矣夫以巴延奸邪小人不宜大用元不顾其是非而槩以王爵封之不亦过乎然甫封秦王山崩地裂则巴延恶徳见絶于天而天变应之捷如影响耳他日养成乱阶败坏天下谁实尸之元人但知有巴延而不知有天下遂使奸宄之徒辗转得志病国妨贤由辨之不早辨也纲目书此不再贬而其义自见者此类是矣】
　　广义【秦州山崩地裂于封巴延之日所以兆其弑后杀王之虐也天道之验可畏哉】
　　【甲戌】顺帝元统二年春正月汴梁血
　　【着衣皆赤】
　　鄂博哈雅罢以图卜台为平章政事○三月天毛【彰徳路天毛如线而緑民謡云天线民起怨中原地事必变】
　　发明【雨血毛皆世所不常有者不常有此所以为异也薫子曰国家将有失道之败而天乃先出灾异以谴告之不知自省又出怪异以警惧之尚不知变而败伤乃至此见天心仁爱人君而欲止其乱也惜其以灾为玩恬不知恐所谓上天之告戒者视为气数之末而不求所以弥灾之道是以日积月累天怒民怨而不至于亡不止也呜呼天之告戒岂虚谬云乎哉】
　　水旱疫民饥
　　【时山东大水浙西水早疾疫饥民至五十七万戸】
　　夏四月朔日食○録许衡后○帝如上都○五月萨敦罢六月复以为左丞相
　　【命萨敦仍商量中书省事腾吉斯为左丞相既而腾吉斯辞不拜遂复命萨敦为之寻卒】
　　秋八月赦是日京师地震鸡鸣山崩
　　【以湖广河南自三月不雨至于是月及诸路旱蝗民饥太白屡昼见经天大赦天下是日京师地震鸡鸣山崩陷为池方百里人死者众】
　　发明【朱子曰言但非日食而已而雷电山崩水溢亦灾异之甚者是宜恐惧修省改纪其政而幽王曾莫之惩也盖赦于是日而山崩地震亦见于是日则是顺帝之徳有以见絶于天焉耳使其自此警省日日新又日新于以消天变而回人心则庶乎其可也夫何败徳弃礼日沦汚下而天下自此多事矣岂不深可惜哉纲目特谨而书之垂训大矣】
　　广义【抑观去年顺帝将即位夏五月京师地震既即位而六月京师大霖江淮旱饥秦州山崩地裂今年春正月汴梁血三月天毛水旱疫民饥夏四月朔日食至此又京师地震鸡鸣山崩呜呼人君即位之初而灾变之多者未有甚于顺帝也虽欲不亡得乎】
　　帝还大都○冬十月始以珍格皇后配飨武宗
　　【时议三朝皇后升祔未决巴延以问太常博士逯鲁曾曰先朝既以珍格皇后无子不为立主今所当立者明宗母邪文宗母邪对曰珍格皇后在武宗朝已膺寳册则文明二母皆妾今以无子之故不得立主而以妾母为正是为臣而废其先君之母为子而私尊其先父之妾岂可复蹈慕容垂之失乎集贤学士陈颢素疾鲁曾乃曰唐太宗册曹王明母为后亦二后也奚为不可鲁曾曰尧母帝喾庶妃尧未尝以配喾不法尧舜而法唐太宗邪众服其议而巴延亦是之遂以珍格皇后配武宗擢鲁曾为御史】发明【珍格之事举朝无一敢言者独逯鲁曾正色争之至是复伸前议仅得侑祀故纲目特书其始以志之亦所以着防蔽者之罪也珍格武宗之正后元人以无子之故不为立主而反欲以妾母为正名实紊矣今鲁曾一言后乃配享是乃勇于为义者耳由是正妾之分定而名于是乎正焉如唐书始以防安皇后配享宪宗大同而小异学者试思之】
　　广义【此举得矣】
　　诏举才堪守令者
　　【命台宪部官各举才堪任守令者一人以名闻】
　　【乙亥】至元元年春二月帝畋栁林不果行
　　【帝将田于栁林御史台臣諌曰陛下春秋鼎盛宜思文皇付托之重致天下于隆平今赤县之民供给繁劳农务方兴而驰骋氷雪之地傥有衔橜之变奈宗庙社稷何遂止】
　　三月罢采髙丽媵女
　　【台臣言髙丽首效臣节而近年屡遣人往取媵女至使生女不举女长不嫁乞禁止从之】
　　夏五月帝如上都○六月腾吉斯反伏诛秋七月巴延弑皇后巴延特氏
