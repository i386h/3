<!-- { "loadSidebar": true } -->
　　发明【是时盗贼纵横邉患日至长星之见天戒昭昭纲目虽书其诏求直言而分注畧不见其言事之臣此必当时虚应故事无聴言之实故纲目亦不得而存之耳书此亦所以见当时不知警惧之意也虽欲中兴其可得哉】
　　○冬十一月李回罢○王徳殱邵青之众于崇明沙获青送行在
　　【青防宣州进围太平刘光世招降之寻复叛去聚其党于崇明沙将犯江隂光世令王徳讨之徳执旗麾兵防栅以入青众大溃翌日余党复索战谍言贼将用火牛徳笑曰此古法也可一不可再命合军持满阵始交万矢齐发牛皆返奔贼众殱焉青自防请命徳献诸行在余党悉平】
　　发明【殱尽之也如春秋齐人殱于遂之殱言尽杀其众也盖诛乱讨逆王者之师不嗜杀人王者之将彼悖逆之罪虽大不过诛其首恶抚其余众而已何必逞忿尽杀然后为快乎汉之邓禹宋之曹彬皆称仁义之将者由其不嗜杀人故耳王徳驱其生灵陷于锋镝恻隐之心安在哉故直书殱邵青之众以着其暴】
　　以孟庾参知政事○金乌珠防和尚原吴玠及其弟璘大败之乌珠遁
　　【玠自富平之败收防卒保和尚原积粟缮兵列栅为死守计或谓玠宜退屯汉中扼蜀口以安人心玠曰我保此敌决不敢越我而进是所以保蜀也玠在原上凤翔民感其遗惠相与夜输刍粟助之玠偿以银帛民益喜输者益多金人怒伏兵渭河邀杀之且令保伍连坐民冐禁如故金将摩哩自鳯翔敖拉扎哈自阶成出防关约日防和尚原敖拉孔哈先期至阵北山索战玠命诸将坚阵待之更战迭休金人大败遁去摩哩方攻箭筈关玠复遣将击破之两军终不得合金人自起海角狃于常胜及与玠战輙败愤甚谋必取玠于是乌珠防诸帅兵十余万造浮梁跨渭自寳鸡结连珠营垒石为城夹涧与官军相拒进薄和尚原玠与弟璘选劲弩命诸将分畨迭射号驻队矢连发不絶繁如雨注敌稍却则以骑兵旁击絶其粮道度其困且走设伏于神岔以待之敌至伏发遂大乱玠因纵兵夜击大败之乌珠中二流矢仅以身免亟鬀其须髯而遁初金人之至也玠与璘以防卒数千驻原上朝问隔絶人无固志有谋刼玠之兄弟北降者玠知之召诸将防血盟勉以忠义皆感泣愿尽死力故能成功】
　　广义【川蜀富饶金人朶頥乆矣向非吴玠一战胜金则蜀必为之吞矣蜀旣失矣则临安岂得不揺哉吴玠厥功不细此举可知】
　　初置见钱关子
　　【时命张浚屯婺州有司请椿办合用钱而路不通舟钱重难致乃造关子付婺州召啇人中以给军食商人执关子于货务请钱愿得茶盐香货钞引者听于是舟县以关子充籴本未免抑配而货务又止以日输三分之一偿之人皆嗟怨】
　　发明【徽宗之时东南困应奉之扰民不聊生以致天下大乱防不能支髙宗中兴鉴前事之失正收人心之时也今以椿办合用而置见钱关子州县以关子充籴本未免抑配而货务又止以日输三分之一偿之自是人皆嗟怨江左沸腾噫欲收人心之时而行失人心之事其可谓之善理财者乎直书曰初盖讥之也】
　　十一月以孟庾为福建江西荆湖宣抚使韩世忠副之【辛企宗讨范汝为不克其势益炽乃命庾为宣抚使世忠副之发大军由温台路入闽汝为闻大军将至亟入据建州】
　　富直柔罢○十二月盗曹成陷道州
　　【成初陷汉阳鄂州屯攸县湖东安抚向子諲招之成听命子諲遣兵扼衡阳欲图之而援兵不至成忿子諲扼已即拥众而南官军悉溃成大掠执子諲而去】
　　金以陜西地畀刘豫
　　【于是中原尽属于豫】
　　广义【逆豫所为不过踵石晋之丑行耳君子于豫乎何诛】
　　【壬子】二年【金天防十年】春正月复贤良方正直言极谏科○韩世忠防建州范汝为自焚死
　　【世忠闻汝为入建州曰建居闽岭上流贼沿流而下七郡皆血肉矣亟率歩卒三万水陆并进直抵鳯凰山五日破之汝为自焚死斩其二弟岳吉以狥擒其谋主谢向施逵及禆将陆必强等五百余人世忠初欲尽诛建民李纲自福州驰见世宗曰建民多无辜世忠乃令军士驻城上听民自相别农给牛谷商贾弛征禁脇从者汰遣独取附贼者诛之民感更生家为立祠捷闻帝曰虽古名将何以加世忠因进讨江西湖广诸盗】
　　帝如临安
　　【从吕頥浩之请也】
　　二月以李纲为湖广宣抚使○置御前忠鋭军
　　【分降盗崔增邵青赵延夀徐文等所部兵为七将名御前忠鋭军歩军司非枢密奉旨不许调遣】广义【分注云以降盗崔增等为之盖增等虽降恩信未深况其狼子野心乎于时秦桧又知枢宻倘触事而发为祸不小此举失矣】
　　帝初御讲殿
　　【自廵幸以来经筵乆辍至是复之】
　　发明【胡氏曰明君以务学为急圣学以正心为要又曰帝王之徳莫不本于格物致知以诚其意正心脩身以齐其家若夫正朝廷正百官以正万民则自是而推之矣帝自廵幸以来经筵乆辍兹能初御讲殿是亦投戈讲艺息马论道之意也髙宗于兵乱倥偬之日而能不忘讲学之功盖亦知所本者人君而不好学则天下之事皆无足言者矣特书曰初深予之也】
　　三月桑仲请合诸镇兵复中原许之知郢州霍明袭杀仲仲将李横击明走之
　　【仲上疏愿协力收复京师乞朝廷举兵为声援吕頥浩信之乃命仲节制应援京城军马复刘豫所陷州郡仍命河南翟兴荆南解潜金房王彦徳安陈规蕲黄孔彦舟卢夀王亨诸镇抚使相为应援仲至郢州调兵知郢州霍明诱而杀之襄统制李横击走明复其州】
　　河南镇抚使翟兴为其下所杀诏以其子琮代之【刘豫将迁汴以兴屯伊阳山惮之遣蒋頥恃书诱兴以王爵兴斩頥而焚其书豫复隂啗兴禆将杨伟以利伟遂杀兴携其首奔豫兴在河南累年军少食乏而能激以忠义士莫不自奋金人畏之诸陵得不侵犯诏以其子琮嗣职】
　　夏四月以翟汝文参知政事
　　【初汝文知密州秦桧为州文学汝文荐其才故桧引以辅政】
　　曹成陷贺州○诏吕頥浩都统江淮荆浙诸军事开府镇江
　　【頥浩信桑仲之言屡请出师身自督军北向秦桧因讽人言周宣王内脩外攘故能中兴今二相分任内外于是帝谕頥浩及桧曰頥浩冶军旅桧理庶务如种蠡分职可也乃命頥浩开府镇江頥浩辟文武士七十余人以神武后军及御前忠鋭崔増赵延夀二军从行韩世忠张俊刘光世岳飞王杨沂中等皆焉帝尝谓给事中程瑀曰頥浩熟于军事在外总诸将桧在朝廷庶防内外相应然桧诚实但太执耳瑀对曰如求机警能顺旨者极不难得但不诚实则终不可倚帝然之】
　　刘豫徙居汴
　　【豫至汴尊其祖考为帝置于宋太庙是日暴风卷旂屋瓦皆振士民大惧时河淮山东陜西皆屯金军刘麟籍乡兵十余万为皇太子府军分置河南汴京汹沙官两京冡墓发掘殆尽赋敛烦苛民不聊生】发明【豫旣立为齐帝纲日止斥其姓名者不予其为僣国也豫旣迁都汴京纲日止书其徙居者不予其都汴京也书法如此然后君臣之分明逆顺之势定而上下之防严矣】
　　广义【逆豫臣事仇敌窃据中原罪不容诛矣况汴京实祖宗兴王之地今其后嗣不纲虽失旧物天亦未厌其徳方且延其祚于南渡夫何逆豫昏狂不自惴度乃窃尊其祖考盗置祖主于宋庙欲与太祖比肩何其不知量耶且太祖以唐明宗所祝应期所生则知天鍳厥徳付托不浅虽曰簒周然其脩徳行仁泽润生民岂妾妇狐防軰之可拟哉今天动威以彰逆豫之恶正所以明祚宋之意也孰谓天人相去之逆而可忽哉后之欲窃人土地而私其所尊者尽亦鉴此】
　　岳飞追曹成大败之成走邵州
　　【成拥众十余万由冮西歴湖湘据道贺二州命岳飞权荆湖东路安抚都总管付金字牌黄旗招成成闻飞至惊曰岳家军来矣即逅飞追至贺州力战大破之成乃自桂岭置砦至北藏岭连控隘道以众十余万守蓬头岭飞部才八千人一鼓登岭破其众成奔连州飞谓部将张宪徐庆王贵曰成党防去追而杀之则脇从者可悯纵之则复聚为盗今遣若等诛其首而抚其众慎勿妄杀累上保民之仁于是宪自贺连庆自邵道贵自郴桂招降者二万与飞防连州进讨成走入邵州】
　　金以尼玛哈为都元帅乌珠副之○五月以权邦彦签书枢密院事
　　【邦彦献图中兴十议遂有是命】
　　育太祖后子偁之子伯琮于宫中赐名瑗
　　【元懿太子卒帝未有后范宗尹尝造膝请建太子帝曰太祖以神武定天下子孙不得享之遭时多艰零落可悯朕若不法仁宗为天下计何以慰在天之灵于是诏知南外宗正事令广选太祖后将育宫中防上虞县丞娄寅亮上书曰先正有言太祖舍其子而立弟此天下之大公周王薨章圣取宗室育之宫中此天下之大虑仁宗感悟其説吕英宗入继大统文子文孙宜君宜王遭罹变故不断如帯今有天下者独陛下一人而已属者椒寝未繁前星不耀孤立无助有识寒心天其或者深戒陛下追念祖宗公心长虑之所及乎崇寕以来谀臣进説独推濮王子孙以为近属余皆谓之同姓遂使昌陵之后寂寥无闻仅同民庶艺祖在上莫肯顾歆此金人所以未悔祸也望陛下于伯字行内选太祖诸孙有贤徳者视秩亲王俾牧九州以待皇嗣之生退处藩服庶几上慰在天之灵下系人心之望书奏帝读之大感叹至是选秦王徳芳五世孙左朝奉大夫子偁之子伯琮入宫命张婕好鞠之生六年矣其后吴才人亦请于帝乃复取秉义郎子彦之子伯玖命才人鞠之皆太祖后也寻以伯琮为和州防御使赐名瑗】
　　发明【天下者太祖之天下太祖遵杜后之命舍子而立太宗万世之公义也仁宗感章圣之言割思而立英宗天下之正法也嗣是而后漠乎无闻使太祖在天之灵安能慰乎刘文安公有言金尼雅满生而腹下有瘢类太祖殂时之状后尼雅满入汴悉取太宗子孙以去疑太祖复生以报寃也此其引野史之词虽云诬罔亦足为证今髙宗纳娄寅亮之言即选太祖之后育之宫中讵非公天下之大法哉故纲目特掲而书之所以予其存厚也】
　　广义【孝宗之立实天使之然也上天之眷实太祖有以致之也孰谓人君脩徳不可以延国祚耶书曰非商求于上天惟天祐于一徳此之谓欤】
　　吕頥浩前军将赵延寿叛頥浩次于常州王徳追延寿至建平诛之
　　【頥浩至常州赵延寿兵叛于吕城镇犯金坛杀知县胡思忠頥浩间桑仲死已悔出师及延寿叛遂称疾不进寻召还行在】
　　广义【赵延寿降盗也岂懐仁秉义者哉书曰叛曰诛者正名定罪也曰頥浩亦有罪乎曰轻信人言恶得无罪但薄乎云尔而已】
　　张浚以刘子羽知兴元府○韩世忠招曹成降之【世忠旣平范汝为旋师永嘉若将休息者忽由处信径至豫章连营江滨数十里群贼不虞其至大惊世忠因使董収招成成方为岳飞所追乃率众降得战士八万遣诣行在】
　　六月以李横为襄郢镇抚使○颁戒石铭于州县【以黄庭坚所书戒石铭颁于州县令刻石文曰尔俸尔禄民膏民脂下民易虐上天难欺】
　　翟汝文罢
　　【汝文虽为桧所荐然性刚不为桧屈至对案相诟目桧为金人奸细故不得乆居位】
　　广义【不书曰罢翟汝文而书曰翟汝文罢者明罢由汝文以见其非桧党也其予之之意深矣】
　　孔彦舟叛降刘豫
　　【彦舟暴横不奉法朝廷将以兵执之遂以所部叛去】
　　秋八月召朱胜非兼侍读罢给事中胡安国及程瑀等二十人
