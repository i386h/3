<!-- { "loadSidebar": true } -->
　　【初帝虑中外官吏清浊混淆命官考课号磨勘院至是改为审官院掌审京朝官其幕职州县官别置考课院主之】
　　交州黎桓入贡诏封为交阯郡王
　　【桓遣使来贡并上丁璿让表朝廷惩孙全兴之败许之以桓为静海节度使封交阯郡王寻进封南平王】发明【所贵乎天子者以其奉行天命诛乱讨逆而已交州乃丁氏所据开寳六年丁琏入贡受命为王则是子孙承袭礼之正也丁琏既卒弟璿嗣位部将黎桓欺制其主遂执国政是诚乱臣贼子在王法之所必讨兹因来贡亦加王爵则是交阯之王可以势取而不可以义受也使桓之臣亦效而尤之将何以制哉于乎讨伐不行则乱贼无所惩戒矣纲目上书黎桓入贡下书诏封为王则是中国外夷均以利为利不以义为利也公道何由而伸乎】
　　青神民王小波作乱
　　【初蜀亡其府库之积悉输汴京后任事者竞起功利于常赋外更置博买务禁商贾不得私市布帛蜀地狭民稠耕稼不足以给由是小民贫困兼并者益籴贱贩贵以规利青神民王小波因聚众为乱且曰吾疾贫富不均今为汝均之贫者争附遂攻青神掠彭山杀县令齐元振剖其腹实之以钱恶其诛求无厌】
　　【也贼党由是愈炽旁邑响应】
　　发明【王小波盗耳曷不书之以盗而书之以民耶原情也盖民富则君不致独贫民贫则君不能独富两川民牧竞起功利横征暴敛民不聊生无恒产而无恒心必然之理也故纲目书曰青神民以见民之困于重敛不得已而起之所以罪宋也然罪及于上则乱贼无所惩戒故又书作乱以】
　　【着其悖逆之罪此纲目轻重之权衡耳】
　　三月以何承矩为河北屯田制置使
　　【初承矩至雄州即建屯田之议防黄亦请于河北兴水田乃以承矩为使懋为判官发河北诸州戌兵万八千人给其役开塘泊种稻田民赖其利】
　　发明【河北屯田则且耕且守军有饷而民安居矣是亦奠安土宇之长策也故书】
　　夏五月以钱若水为翰林学士
　　【帝谓侍臣曰学士之职亲切贵重非他官可比朕常恨不得为之又曰士之学古入官遭时得位纡朱拖紫足以为荣矣得不竭诚以报国乎若水对曰髙尚之士不以名位为光宠忠正之士不以穷达易志操其或以爵禄位遇之故而效忠于上中人以下者之所为也帝然之】
　　六月张齐贤罢以吕端参知政事
　　【殿中丞朱贻业与李沆有姻娅甞为其同僚王延徳求补郡沆言于齐贤齐贤以闻帝以延徳甞事晋邸怒其不自陈而干执政召见诘责延徳言未甞有请齐贤不欲援沆为证即自引咎遂坐免】广义【张齐贤不欲援李沆其贤可知矣故书张齐贤罢若齐贤有罪则当书曰罢张齐贤矣余仿此】
　　以向敏中张咏同知银台通进司
　　【二司旧枢宻院至是始以敏中咏同知司事门下主视章奏案牍以稽出入盖给事中之职也】
　　张逊宼准免以柴禹锡知枢宻院事刘昌言同知院事【逊素与准不协一日准与温仲舒并辔晚归有狂民迎马首呼万嵗街使王賔与逊雅相厚因奏民迎准拜呼万嵗准自辨云实与仲舒同行而逊令賔独奏臣因互发其私帝恶之乃左降逊为右领军卫将军出准知青州准既罢帝念之不置语左右曰宼准在青州乐乎左右揣帝意且复召用因对曰陛下思准不少忘闻准日纵酒未知亦念陛下否帝默然】
　　广义【呜呼宼公以无罪左迁而太宗念之不置者是亦天鉴之所在也然而卒沮于左右近习者孟子所谓泄栁申详无人乎缪公之侧则不能安其身者与】
　　秋八月朔日食○九月大水冬十月河决澶州
　　发明【春秋纪灾异而不书祥瑞史外传心之要法也太宗谋国颇臧求治颇切而日食大水河决继书于策者言日食则阳道衰防言大水河决则隂道浸盛隂阳失常其徴可知矣夫乃西蜀扰乱夏州逆命之应】
　　○李昉贾黄中李沆温仲舒罢
　　【自七月初雨至是不止京城庐多壊陈颍宋亳间盗贼并起商旅不行帝以隂阳愆和罪由公府切责昉等曰卿等盈车受俸岂知野有饿莩乎昉等惭惧拜伏遂并罢之】
　　广义【上天示灾变者所谓天心仁爱人君欲其改过自新也太宗归罪臣下其与致大雨退荧惑者异矣人君苟以天变罪其臣而不责诸已而求天之所福者难矣哉】
　　以吕防正同平章事苏易简赵昌言参知政事赵镕向敏中同知枢宻院事
　　【防正甞因召对论及征伐帝曰朕比年征讨盖为民除暴茍好功黩武则天下之人亡尽矣蒙正对曰治国之要在内脩政事则逺人来归自致安静帝然之易简在翰林八年帝待之若賔友旧制欲授台辅必使天下稔其名望而后正位易简以亲老急于进用因亟言时政得失遂入政府自是帝不复有欵接】
　　【意但正色责吏事而已易简悔之时西北用兵枢机之任专主谋议敏中明辨有才畧遇事敏速凡二边道路斥堠走集之所莫不周知帝器之】
　　闰月以陈恕为三司总计使
　　【时复置三司使而罢盐铁戸部度支三司分天下郡县为十道曰河南河东闗西剑南淮南江南东西浙】
　　【东西广南以京东为左计西为右计恕为总计使魏羽为左计使董俨为右计使中分十道以焉而各道则署判官以领其事凡渉计度者三使通议之恕言官司各建政令互出难以经久帝不听】
　　周太后符氏卒
　　发明【符氏者周太宗后也亡国之君未有书卒者此其书何美存厚也于是周亡宋兴余三十年矣然则曷为不书殂周失天下也是故失天下之帝书卒失天下之后书卒此同诸侯大夫之列欲使有国者战战兢兢而无骄泰之行耳纲目一字之权舆严矣哉】
　　○十二月王小波死其党李顺防蜀卭州永康军【西川都廵检使张玘与小波战于江原玘射中小波已而为小波所杀小波亦病创死其党推小波妻弟李顺为帅宼掠州县众至数十万】
　　【甲午】五年春正月李顺陷成都以宦者王继恩为两川招安使讨之
　　【李顺攻防汉彭州乗胜攻成都转运使樊知古知府郭载及官属斩关出奔梓州顺入城据之僭号大蜀王遣其党四出攻刼州县两川大震帝议遣大臣抚谕赵昌言独请发兵急讨无使滋蔓帝从之遣继恩等分路进讨以雷有终为陕路转运使】
　　发明【唐肃宗用李辅国纲目讥之书以宦者王继恩为两川招安使文无贬词然以一宦者而为招安之使亲率六军以行则宋室之卑从可知矣贻是祸者非太宗乎然李顺悖逆法所必讨故不嫌其人之美恶而以讨予之纲目急于讨贼之意深矣】
　　赵保吉宼灵州以李继隆为河西都部署讨之
　　【保吉徙绥州民于平夏部将髙文岯等因众不乐反攻败之保吉复围堡砦掠居民焚积聚遂攻灵州诏】
　　【继隆帅师讨之】
　　饥
　　【先是京西饥浙饥民相率持杖投劵富室取其粟皆坐强盗弃市知秦州张荣独取为首者杖脊余众悉杖以其事闻帝感悟下诏褒之至是遣使十七人分诣诸道廵抚帝谓之曰彼皆平民因饥取糇粮以圗活命尔宜悉从末减不可与强盗同科】
　　发明【鲁宣十四年饥春秋讥之盖古者三年耕余一年之蓄九年耕余三年之食虽有凶旱民无菜色太宗为国务华去实虚内事外而不敦其本府库竭矣仓廪匮矣天降饥馑亦无以振业贫乏矣纲目所以书饥以示后世为国之不可不敦夲也】
　　二月李顺宼劒州都监上官正大败之
　　【顺分遣数万众宼劒门正为监门都监麾下有疲卒数百因勉激以忠义勇气百倍力战以守会成都监军宿翰兵至正与之合迎击贼众大败之斩馘几尽余众三百奔还成都顺怒其惊众尽斩之自此气沮时朝廷闻蜀盗甚盛深以栈道为忧正以孤军力战破贼于是阁道无壅王师得以长驱而进】
　　李顺围梓州
　　【初知梓州张雍闻王小波起即练士卒募强勇为城守计辇绵州金帛以实帑藏命官属治戎器守械悉备至是顺遣其党帅众二十万围梓城中兵才三千雍悉智力御之凡八十日王继恩遣石智颙来援贼兵溃去】
　　三月李继隆入夏州执赵保忠赴京师
　　【保忠闻继隆将至先挈其母与妻子壁野外乃上言与保吉解怨献马乞罢兵帝览奏立遣中使督继隆进军及师压境保吉因夜袭保忠营欲并其众保忠方寝闻难作单骑走还城其指挥使赵光嗣闭之别室开门迎继隆继隆执保忠送汴保吉遁去】
　　夏四月削赵保吉姓名堕夏州城
　　【帝以夏州深在沙漠奸雄因以窃据欲堕其城吕蒙正曰自赫连筑城以来颇为闗右之患若遂废之万世利也乃诏堕之迁其民于绥银】
　　发明【观太宗处李氏兄弟盖由明察有余而刚果不足弗克谨始虑终必徴于色发于声然后喻耳然李氏兄弟反覆之虏必非屈服于宋者太宗既知其状当欵诱京师禁锢终身不使之徃返自如可也夫何前因保吉之叛命保忠徃镇夏州遂使兄弟连衡边患日甚其谋亦末矣及保忠虽执保吉遁去厥后屡降屡叛卒为子孙西顾之忧太宗启之也于乎是时媒蘖已成而乃削其姓名堕其城邑曾是以为弭盗之计耶不过逞其私忿云尔于保吉乎何预故纲目直书以着其失】
　　置起居院
　　【右谏议大夫张佖请置起居院脩左右史之职为起居注与时政记逐月终送史馆以偹脩日歴上嘉之乃置院于禁中命梁周翰等掌其事周翰请以所撰先进御后付史舘从之起居注进御始此】
　　五月王继恩复成都获李顺诛之其党张余复防嘉戎诸州
　　【王继恩师过绵州贼溃走追杀及溺死者甚众遂复绵州遣曹习破贼于老溪进复阆巴蓬劒等州五月至成都破贼十万众斩首三万级获李顺遂复成都其党张余复攻防八州开州监军秦傅序死之诏磔顺等于凤翔市降成都府为益州】
　　赐赵保忠爵宥罪侯
　　【保忠至汴帝诘责而释之责授右千牛卫上将军封宥罪侯】
　　发明【侯乃至贵之爵而加于叛逆之人则宋之是非紊矣壊国家之名器者非太宗乎故书以讥之】
　　秋七月李继迁遣使来贡
　　【继迁献马谢罪又遣弟延信入觐言违叛事出保忠帝召见慰谕之】
　　髙丽请伐契丹诏谕止之
　　【髙丽数为契丹侵掠请击之帝以北边甫寜不欲为外夷开隙诏抚谕之自是不复入贡】
　　八月以王继恩为宣政使
　　【中书以继恩讨蜀宼功欲除宣徽使帝曰朕读前代史不欲令宦官预政宣徽使执政之渐也止可授以他官宰相力言继恩有大功非此不足以赏帝怒深责之乃命学士张洎钱若水议别立宣政使以授之】发明【继恩宦者以之帅兵犹为清朝之耻纵有平宼之功但当优之以金帛而不当任之以爵位也当时宰相阿谀茍容防君不义少有人心者于焉而变矣夫何力陈继恩之功欲除宣徽之使噫长君之恶其罪小逢君之恶其罪大必拟以春秋之法宰相其诛首欤纲目书此文无贬词乃所以深贬之尔】
　　广义【分注载太宗曰朕读前代史不欲使宦官预政宣徽使执政之渐也止可授以他官何其言之当与既而授以宣政使其又谓之何哉且政者正也所以正人之不正也乌有刀锯之贱而能正人之不正邪既拒宣徽复与宣政所谓虑盗入室而又开之以涂也噫欲求盗不入室而资之不】
　　【防者万无是理也太宗其失之矣】
　　以张咏知益州
