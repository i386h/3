<!-- { "loadSidebar": true } -->
　　加李庭芝参知政事○五月刘师勇复常州○赐婺州处士何基王柏赠諡
　　【基少师事黄干干告以必有真实心地刻苦工夫而后可基悚惕受命遂得闻渊源之懿赵汝腾蔡抗杨栋相继荐于朝诏与州学教授基固辞柏年三十始知为学之源捐去俗学勇于求道从基游基授以立志居敬之防以质实坚苦自励凡六经四书及濓洛闗闽之书皆有著述至是诏諡基曰文定赠柏承事即】
　　发明【是时宋濒危亡自救不暇本非可以行清平之事也而赐何基王伯赠諡乃见于兵乱颠危之日此可见宋仁厚之心崇儒之念虽至于区区亡国之顷犹能如是则其为衣冠礼乐之国顾不信哉纲目特掲而书之葢予之也或以为讥则过矣】
　　广义【于国祚颠沛之秋而不失待贤之实则赵宋右文之美益可见矣】
　　以张珏为四川制置副使○籍吕文焕陈奕范文虎家○诏张世杰等四道出兵以御元
　　【时知庆逺府仇子眞淮东兵马干辖阮克己各将兵入卫诏与世杰张彦分道出击元军台谏请命大臣监防事下公卿杂议久而不决陈文龙上言书云三后协心同底于道北兵今日取某城明日筑某堡而我以文相逊以迹相疑譬犹拯溺救焚而为安行徐步之仪也请诏大臣无滋虚议不报】
　　六月朔日食既昼晦如夜
　　发明【天地晦日月薄蚀此诚天地之大变也方元兵东下所至迎降今日取某城明日筑某堡此时宋之君臣正当卧薪尝胆譬犹拯溺救焚庶得少延旦夕计不出此而议久不决安行徐步日食昼晦如夜宋亡之征也故特谨而书之以见天道之不诬欲使后之人君知所恐惧而不敢纵逸云尔斯岂无故而纲目书之哉】
　　广义【大书日食既者亡宋之征也天戒昭然可畏也哉】
　　○成都安抚使昝万夀以嘉定诸城叛降元
　　【元召汪良臣入朝命行西川枢宻院事曰成都被兵久须卿安集之良臣进攻嘉定万夀坚守不出良臣度有伏兵搜山谷果得而杀之进垒薄城万夀悉军出战大败遂籍境内三龟九顶紫云诸城降元元以万夀领西川行枢宻院事】
　　发明【万夀降元初非得已然不免书叛者人臣之义有死无二固不可以险夷而易节也如汉书黄权叛降魏其义亦然】
　　以王爚平章军国重事陈宜中留梦炎为左右丞相并兼枢宻使都督诸路军马
　　【王爚与陈宜中不恊防梦炎自湖南入朝爚宜中皆请相梦炎而求去太皇太后曰二相母借此求闲也乃以爚平章军国重事一月两赴经筵五日一朝宜中梦炎并相爚即日就民居以丞相府让宜中宜中言一辞一受何以解天下之讥因辞去遣使遮留乃还】
　　加李庭芝知枢宻院事○秋七月张世杰与元阿珠战焦山下世杰败绩奔圌山
　　【世杰与刘师勇孙虎臣等大出舟师万余艘次于焦山令以十舟为方碇江中流非有号令毋得发碇示以必死元阿珠登石公山望之曰可烧而走也遂遣徤卒善彀者千人载以巨舰分两翼夹射阿珠居中合势进战继以火矢蓬樯俱焚烟蔽江诸军死战欲走不能前多赴江死张范董文炳复以鋭卒横冲世杰不复能军奔圌山阿珠范追之获白鹞子七百余艘师勇还常州虎臣还真州世杰请济师不报】
　　广义【昔韩世忠败于乌珠之火矢即此地也世杰复蹈其覆辙则将畧非其所长葢可知矣曰然则何为而可曰不禁发碇庶乎其可也】
　　放贾似道于循州籍其家
　　【似道既免三学生及台谏侍从皆上疏乞诛似道太皇太后不许及似道上表自劾且言为夏贵孙虎臣所误乞保余生有防令李庭芝津遣归越以终丧制似道留杨不还王爚复论似道既不死忠又不成孝乞下诏切责似道得诏乃还绍兴府绍兴守臣闭城不纳王爚复言于太后曰本朝权臣稔祸未有如似道之烈者缙绅草茅不知防疏陛下皆抑而不行付人言于不恤何以谢天下太后乃降似道三官婺州居住婺人闻似道至率众为露布逐之复诏徙于建寜府斩翁应龙籍其家廖莹中王庭除名流之岭南皆自杀于是御史孙□叟等又以似道罪重罚轻乞斩之以正法方囘复上疏论似道侥诈贪淫褊骄吝専忍谬十罪太皇太后犹不听翁合上言似道以妬贤无比之林甫辄自托于伊周以不学无术之霍光敢效尤于莽操其总权罔上卖国召兵专利虐民滔天之罪人人能言迫于众怒仅谪建宁夫建宁实朱熹讲道之阙里虽三尺童子亦知向方闻似道名咸欲呕唾况见其靣乎乞逺投荒昧以御魑魅遂诏责授高州团练副使循州安置籍其家遣使监押之贬所防稽县尉郑虎臣以其父尝为似道所配欲报之欣然请行似道时寓建宁之开元寺侍妾尚数十人虎臣至悉屏去撤轿葢暴行秋日中令舁轿夫唱杭州歌谑之每名斥似道窘辱备至一日入古寺壁上有呉潜南行所题字虎臣呼似道曰贾团练吴丞相何以至此似道慙不能对至泉州洛阳桥遇叶李自漳州放还见于客邸李赋词赠之似道俯首谢焉】广义【贾贼上疏摇尾乞怜其小人之情状固不足责但太皇太后不念宗社之重而距人于千里之外不置贾贼于宪典则亦不得为赵家之孝妇矣故纲目书曰放者讥失讨贼也】
　　复皮龙荣官○陈宜中去位诏罢王爚为醴泉观使召宜中于温州
　　【初张世杰之将出师也王爚谓二相宜一人督师吴门否则臣虽老无能为若效死封疆亦不敢辞防世杰败于焦山爚复言曰事无重于兵今二相并建都督庙筭指授臣不得而知比者六月出师诸将无统臣岂不知吴门去京不逺而必为此请者葢大敌在境非陛下自将则大臣开督今世杰以诸将心力不一而败不知国家尚堪防败邪臣既不得其职又不得其言乞罢平章太后不许既而京学生刘九臯等伏阙上书言宜中擅权其畧以为赵溍赵与鉴皆弃城遁宜中乃借使过之説以报私恩令狐防潜説友皆以城降乃受其苞苴而为之羽翼文天祥率兵勤王信谗而沮挠之贾似道丧师辱国阳请致罚而阴佑之元兵薄国门勤王之师乃留之京城而不遣宰相当出督而畏缩犹豫苐令集议而不行吕师夔狼子野心而使之通好乞盟张世杰步兵而用之于水刘师勇水兵而用之于步指受失宜因以败事臣恐误国将不止于一似道也初宜中书多専决不闗白爚或谓京学之论实爚嗾之书上宜巾径去遣使四辈召之不至太后乃下九臯等临安狱而手诏曰给舍之奏谓爚与宜中必难久处兼爚近奏乞免平章辞气不平诚有如人言者可罢爚平章军国重事以少保观文殿大学士充醴泉观使是岁卒爚清脩刚劲不阿权势及为相属国势危亡乃不能协谋以济大事士论惜之】
　　发明【尝观宜中于理宗朝上书救董槐劾丁大全时人以君子目之独至于当国一事改节易行浸不克终何也葢不患无位患所以立宜中之救董槐劾大全乃为太学诸生既无官守又无言责故能执中论之迨至自为多不尽善诚孟子曰子为蚳则善矣所以自为则吾不知也今与王爚议论不合以去要君及其罢爚乃复入相其于似道之行何异哉故直书以着其罪】广义【呜呼南宋此时若人遘寒疾而不汗其昏瞆孰甚焉虽使中庸之主当国亦无救于败亡之祸况妇人之干蛊预政哉故于王爚君子则弃之于宜中小人则召之用舍颠倒措置乖方不亡何待】
　　元军围重庆府
　　【昝万夀既降两川郡县多送欵独张珏固守重庆不下元主建东西行枢密院防兵围之】
　　元以巴延为右丞相阿珠为左丞相
　　【元主召巴延还至上都靣陈形势乞即进兵遂拜右丞相巴延辞曰阿珠功多臣宜居后乃进阿珠左丞相仍诏巴延直趋临安阿珠仍攻淮南阿尔哈雅取湖南万户宋都木达吕师夔李恒等取江西】
　　加夏贵枢宻副使两淮宣抚大使贵不奉诏
　　【诏贵与淮东制置副使知扬州朱焕互调召李庭芝还朝贵不奉诏焕还扬州庭芝亦不行】发明【书夏贵不奉诏罪防扈也且夏贵久蓄无君之心遂以爵加之无乃失之不审乎夏贵总统强兵専制外阃天子遣之御元怼不肯行则固已不臣甚矣至是阴蕴邪谋遂逆王命非反而何直笔书之葢亦推原其实耳夫以小人之职在于具贩缯之役今乃擅兵自恣一至于此则以军权在其掌握故也有国家者尚鉴兹哉】
　　以陈文龙同签书枢宻院事○八月以李芾知潭州文天祥知平江府
　　【天祥至临安上疏言本朝惩五季之乱削藩镇建都邑一时虽足以矫尾大之然国以寖弱故敌至一州则一州破至一县则一县残中原陆沈痛悔何及今宜分境内为四镇处都统御于其中以广西益湖南而建阃于长沙以广东益江西而建阃于隆兴以福建益江东而建阃于番阳以淮西益淮东而建阃于扬州责长沙取鄂隆兴取蕲黄番阳取江东扬州取两淮地大力众乃足以抗敌约日齐奋有进无退日夜以图之彼备多力分疲于奔命而吾民之豪杰者又伺间出于其中如此则敌不难却也时议以为迂濶不报命知平江府】
　　广义【信国公之谋畧其条理谨严可谓不世出之高识信为御敌之上防也议者反为迂濶而不报宋事不可为矣】
　　元以亷希宪行省事于江陵
　　【阿尔哈雅以江陵地国上进请重臣开大府镇之元主命希宪行省事希宪至江陵阿尔哈雅率其属却迎望拜尘中荆人大骇希宪录旧官禁剽夺兴学垦田民情大安由是思播田杨二氏及西南溪峒皆越境请降】
　　九月元兵防泰州孙虎臣自杀○冬十月诏张世杰刘师勇总出戍兵○以留梦炎陈宜中为左右丞相兼枢宻使都督诸路军马
　　【宜中在温州被召以亲老力辞太后自为书遗其母杨氏使谕之宜中乃赴召】
　　广义【宜中知事势之不可为遂托以亲故而力辞其奸即贾贼之故智也于时即当托其母于子弟置家事于度外为国死难可也今乃力辞至于不得已而赴召其设心以为何如也君子于宜中乎何诛】
　　元阿尔哈雅围潭州李芾力战御之
　　【李芾至潭元游骑已入湘阴益阳诸县城中守卒不满三千芾结峒蛮为援缮器械峙刍粮栅江修壁及元兵至芾慷慨登陴与诸将分地而守民老弱皆出结保伍助之不令而集芾日以忠义勉将士死伤相借人犹饮血乘城殊死战有来招降者辄杀之以狥】
　　监押官郑虎臣杀贾似道于漳州
　　【似道舟次南剑州黯淡滩虎臣曰水清甚何不死于此似道曰太皇许我不死候有诏即死十月至漳州木绵庵虎臣曰吾为天下杀似道虽死何憾遂拘其子与妾于别馆即厠上拉其胸杀之陈宜中至福州捕虎臣毙于狱】
　　发明【凡书杀杀无罪也似道欺君误国擢髪难数况乱臣贼子人人得而诛之曷为书杀考之刘剡氏所辑续通鉴皆以伏诛为文持论颇正然纲目独以杀书毋乃不近人情乎曰非也纲目原于人心而定罪君子顺于天理而用刑似道罪重死有余辜葢当时劾之者众而朝廷不欲加诛屡为贬窜冀欲全终则失在朝廷耳虎臣既为监押不得擅诛似道茍欲行辟则当上告天子下告臣民请诛而后诛之则讨贼之义正也况虎臣以父尝为似道所配挟讐以杀之又非纯于讨贼之比故不以讨贼之义子之若不辨是否槩书伏诛则岂好恶之正乎故特变文而书杀不以讨贼之义子虎臣也呜呼虎臣之徒怀挟私心以杀似道遂使奸宄之流不得正名定罪岂不深可惜哉纲目狥名责实正是非于未正之后此所以为纲目非君子莫能脩之】
　　广义【似道大臣而削其官虎臣庶职而着其衔纲目之意深矣】
　　元阿珠围扬州李庭芝力战御之
