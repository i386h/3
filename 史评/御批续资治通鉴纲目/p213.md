<!-- { "loadSidebar": true } -->
　　【初召文天祥知临安府天祥辞不拜请以福王秀王判临安系民望身为少尹以死卫宗庙又乞命吉王信王镇闽广以□兴复俱不许至是宗亲复请太后从之以驸马都尉杨镇及杨淑妃弟亮节俞充容弟如珪提举二王府事】
　　召留梦炎不至以为江东西湖南北宣抚大使○陈宜中请迁都不果行
　　【宜中以元不许和计无所出乃率羣臣入宫请迁都太后不许宜中恸哭以请太后命具装以俟及暮宜中不入太后怒曰吾初不欲迁而大臣数以为请顾欺我邪脱簪珥投之地遂闭阁羣臣请见皆不纳葢宜中实以翌日行仓卒失于奏尔】
　　广义【昔者邢迁依齐许迁依楚周之东迁有晋焉依是以絶律为之再张死灰为之复然若颠木之有曵蘖绵延不至于遽絶者有所依故也今其宋也如倦飞之翼无枝可依纲罗之厄万不可免果何迁之有哉向使宜中于独松闗破之时不沮文天祥张世杰之谋则宋人之国犹或可为不则亦不失君死社稷臣死于君之义耳当时为之一决岂不快哉今宜中所谓迁都者其即贾贼偷生旦夕狐防之见也名曰迁都无都可迁航海而已呜呼奸臣误国卒不可救如此然则有天下者不可不严邪正之辨】
　　元巴延军臯亭山太皇太后遣使奉玺以降右丞相陈宜中夜遁
　　【巴延至长安镇陈宜中违约不往议事巴延乃进次臯亭山阿喽罕董文炳之师皆防游骑至临安府北闗文天祥张世杰请移三宫入海而已帅众背城一战宜中不许白太后遣监察御史杨应奎上传国玺以降巴延受之遣使召宜中出议降事而使囊嘉特奉玺表赴上都应奎既行是夜宜中遁归于温州之清澳】
　　发明【书奉玺以降讥不守也春秋几国灭君死则止书灭或执或迁或杀则皆灭国者之罪或以归或出奔或降于师则皆不能死于其位之罪此固书法不同之意而亦纲目之所本也宋氏失驭元师冞入四方无勤王之众京邑无守御之资太后势穷力屈身为降敌然辱亦甚矣宋祚不竞而社稷坏于一妇人之手悲夫纲目据事直书欲欲曲为隠讳不可得也然则强暴横逆者独无罪乎灭人家国夺人土地毁人宗庙其罪固无待于贬黜而后见况元之灭宋又匪其他灭国者之比书之于册亦以着非常之变哀中国之不幸而巳当时无一死节之臣者陈宜中用事大臣危不能持颠不能扶而乃接踵宵奔可愧之甚故书遁以罪其茍免巴延直书军臯亭山如入无人之境又以见宋室之虚弱如此可胜叹哉吁】
　　广义【分注载文天祥张世杰请移三宫入海而已帅众背城一战其心实欲存宋祀不则死国难而耻于降也陈宜中白太后遣御史杨应奎上传国玺其意实欲饕富贵而甘于降也不然是何应奎既行而是夜即遁矣或曰宜中之逃志恢复也观其恸哭于帝座奉帝于福州无非其志也子何咎之深耶曰江心寺之恸哭奉益王于福州正所以赎此逃之罪耳且文天祥张世杰等忠贯日月动与掣肘厥后不能死国而脱身占城则其平生之志可见矣曰其论丁大全尝为六君子之倡何欤曰当其穷居之时又得众贤之助所以勇于为善此自是一等人品及其謟似道以为鼫防之晋未尝闻一善政则固与前之人品异矣岂可因人之一善而始终许其善因人之一恶而终始论其恶故孔子曰今吾于人也听其言而观其行昔者周穆王为天子命伯冏曰永弼乃后于彛宪何此心之肃恭收敛耶厥后车辙马迹徧于天下何此心之放僻邪侈耶前后一穆王也何始善而终恶耶此可见人心操舍之无常惟圣贤不坐于此宜中岂能免乎故曰天徳王道其要只在谨独】
　　张世杰刘师勇各以所部兵入于海
　　【世杰师勇及苏刘义以不战而降遂去世杰次于定海元石国英使都统卞彪説世彪降世杰以彪来从已俱南也椎牛享之酒半彪从容为言世杰大怒断彪舌磔之于中子山师勇至海上见时事不可为忧愤纵酒卒】
　　吴坚文天祥如元军巴延执天祥遣坚还
　　【杨应奎还言巴延欲执政靣议太后乃以天祥为右丞相兼枢宻使与吴坚偕往天祥辞不拜遂行因説巴延曰北朝若以宋为与国请退兵平江或嘉兴然后议歳币与金帛犒师北朝全兵以还防之上也若欲毁其宗社则淮浙闽广尚多未下利钝未可知兵连祸结必自此始巴延以北诏为辞顾天祥举动不常疑有异志留之军中遣坚还天祥怒数请归曰我之此来为两国大事何故留我巴延曰勿怒君为宋大臣责任非轻今日之事正当与我共之令防古台索多馆伴覊縻之】
　　驸马都尉杨镇等奉益王广王走婺州
　　【杨淑妃秀王与释从行】
　　以家铉翁签书枢宻院事贾余庆同签书院事○元吕师防冦江东谢枋得迎战败绩
　　【枋得与元战于安仁矢尽而败遂奔建宁山中妻子皆被执】
　　发明【是时王室倾危举国降敌而名义尚在枋得独一书生而能率兵拒敌功虽不就其志可嘉然纲目直书之初无贬词何也用兵以拒敌国固非贪忿私欲之举若置国危而不救虽可茍安犹为深耻明乎此则知春秋干时之战虽败犹荣而讨贼之义无一日而可忘矣】
　　二月日中有黑子元巴延遣人入临安封府库收图籍符印
　　【巴延承制以临安为两浙大都督府命防古台范文虎入城治都督府事又令程鹏飞取太皇太后手诏及三省枢宻院檄谕州郡降附执政皆署家翁独不肯鹏飞命缚之翁曰中书无缚执政之理归私第以待命可也乃止巴延进屯湖州市复令吕文焕及范文虎等慰谕太皇太后文焕因入内上表谢而出有曰兹衘北命来抗南师视以犬马报以仇讐非曰子弟攻其父母不得已也尚何言哉巴延令张惠阿喽罕董文炳张范索多等封府库史馆礼寺图书及百司符印告勑罢官府及侍卫军】发明【上书日中有黑子下书巴延遣人入临安此可见天变之于人为有不可得而泯没者观诸天道验诸人事则史之纪事不为空言纲目书之不为无证矣呜呼宋室不竞而使元人得入京都号令宫阙封府库收图籍若固有之殊无阻抑则宋诚可谓无人之国矣安有敌人深入从容进退乌足以与论自强之道哉故直书于册以深贬之】
　　广义【天人一理元兴宋亡其戒昭矣孰谓天人之相去辽邈哉】
　　以贾余庆为右丞相兼枢宻使刘岊同签书枢宻院事与吴坚谢堂家铉翁并充祈请使如元谢堂逃归【余庆凶狡残忍岊狎邪小人皆乘时窃美官谓使毕即归由是罢遣文天祥所部勤王兵堂纳赂于北而遁】
　　发明【春秋之法遁义曰逃逃者匹夫之事是时巴延南下王室微弱今朝廷拜官往使絶域君命勤矣为谢堂计者下令中国大伸儆备立储君以固守亲号召于天下谋御敌之防茍不能然亦当将命至元责以大义死生以之则不辱君命矣不此之顾弃王命而逃归此匹夫之事耳夫义路也礼门也轻弃中国惟讐敌之是惧则不能由是路出入是门故书逃以罪之如春秋书陈侯逃归义同】
　　元人以文天祥北去
　　【巴延尝引天祥与吴坚等同坐天祥靣斥贾余庆卖国且责巴延失信吕文焕从旁谕解之天祥并斥文焕及其侄师孟父子兄弟受国厚恩不能以死报国乃合族为逆尚何言文焕等惭恚巴延遂拘天祥随祈请使北行】
　　浙江潮三日不至
　　【时元军分驻江沙上杭人方幸之潮汐三日不至】
　　发明【浙潮不至何以书记异也浙潮日至乃理之常未有三日不至者三日不至此所以为异也是时元军驻于江沙杭人幸其潮至而潮汐三日不至殆非天意乎前书诸闗兵皆溃可见人心之已去此书浙潮三日不至可见天命之已亡立国者在乎人心天命今二者既失则宋人亦不可有其国矣虽然宋人不能倡义以殄敌人而乃区区幸江潮以殄之呜呼亦末矣潮既不至将何以施也哉】
　　广义【上天亡宋之意何若是之显哉前书日中有黑子此书浙江潮三日不至其可怪也夫】
　　元巴延使范文虎追益王广王不及执杨镇还临安二王遂走温州
　　【巴延闻二王自嘉防门出渡浙江而南遣范文虎将兵追之杨镇得报即还曰我将就死于彼以缓追兵杨亮节等遂负二王及杨淑妃徒步匿山中七日统制张全以兵数十人追及遂同走温州】
　　夏贵以淮西叛降元知镇巢军洪福死之
　　【阿珠屯淮南东道其西道属之万户昻吉尔俾驻和州进攻庐州夏贵以书抵巴延曰愿毋发国力攻夺边城若行都归附边城焉往至是举所部纳欵于元元以贵为淮西安抚使有洪福者贵家僮也从贵积劳知镇巢军贵既北降招福不听使其从子往福斩之元兵攻城久不拔贵至城下好语语福请单骑入城福信之门发而伏兵起执福父子屠城中贵泣杀福于大源大渊謼曰法止诛首谋何乃举家为戮福叱曰以一命报宋朝何至告人求活耶次及福福大骂数贵不忠请身南向死以明不背国闻者流涕】发明【夏贵之仕宋为枢宻副使两淮宣抚大使则其官非卑而禄非薄贵既降元不过为淮西安抚使较之宋职不逮逺甚然何苦偷生而甘为悖逆之贼乎洪福贵之家□从贵积劳得知镇巢主乃叛逆而仆乃死节于贵之心独如何哉噫贵福之逆顺明矣纲目之予夺严矣其旨□矣】
　　元人索宫女内侍及诸乐官
　　【宫女赴水死者以百数】
　　三月元巴延入临安以帝及皇太后全氏福王与芮等北去
　　【巴延自湖州市入城建大将旗鼓率左右翼万户巡临安城观潮于浙江又登狮子峯观临安形胜部分诸将时福王亦自绍兴至巴延深慰之太皇太后及帝欲与相见巴延固辞曰未入朝无相见之礼明日发临安按塔哈等入宫宣诏免牵羊繋颈之礼趣帝及太后入觐太后泣谓帝曰荷天子圣慈活汝宜拜谢礼毕帝与太后肩舆出宫太皇太后以疾留内与芮及沂王乃猷度宗母隆国夫人黄氏并扬镇谢堂高应松庶僚刘襃然三学生等皆行太学生徐应镳与其二男一女同赴井死】
　　发明【呜呼宋室服为臣敌至是益甚矣以者言能左右之易词也考之分注元索宫女而赴水死者以百数葢妇人女子尚知臣敌之为耻甘于自溺而不顾况帝及太后皆天下之父母而反欣然就道恬无愧色泣而拜谢此何礼乎用是而观则帝及太后诚宫人之不若矣宋自徽钦不死社稷而后世子孙每相效尤岂非流风余韵之尚存哉据事直书不再贬而其罪自见】
　　文天祥自镇江亡入真州遂浮海如温州
