<!-- { "loadSidebar": true } -->
　　张俊弃盱眙还建康○金人袭汴执刘豫废为蜀王立行台尚书省于汴韩世忠岳飞请伐金收复中原不报【初豫由尼玛哈高庆裔得立故奉二人特厚乌珠及诸将多憾之豫兵败藕塘金人欲废豫及尼玛哈死岳飞因遣间赍蜡书与豫约同诛乌珠乌珠得书大惊驰白金主于是废豫之意益决防豫请立麟为太子金主亶曰徐当咨访河南百姓豫虽意沮而犹曰遣使乞师南侵金乃建元帅府于太原令豫兵悉聴节制而以萨巴为左都监屯太原托卜嘉为右都监屯河间复分戍陈蔡汝亳颍许诸郡至是尚书省奏豫治国无状金主遂令逹兰乌珠伪称南侵以袭之将至汴遣人召刘麟渡河议事麟以二百骑至武城乌珠麾骑翼而擒之遂驰入汴豫方射讲武殿乌珠从三骑突入东华门下马逼豫出见因执其手偕至宣徳门强乗以羸马露刃夹之囚于金明池翌日集百官宣诏责豫而废之其诏有曰建尔一邦逮兹八稔尚勤兵戍安用国为仍以鐡骑数千围宫门遣小校廵闾巷间宣言曰自今不佥汝为军不取汝免行钱为汝防杀貌似人请汝旧主少帝来由此人心稍安置行台尚书省于汴以张孝纯权行台左丞相呼沙呼为汴京留守李俦副之诸军悉令归农聴宫人出嫁得金一百二十余万两银一千六百余万两米九十余万石绢二百七十万匹钱九千八百七十余万缗豫求哀于二帅逹兰谓之曰昔赵氏少帝出京百姓燃顶炼臂号泣今汝废无一人怜者汝何不自责也豫语塞十二月与家属徙临潢岳飞奏乗废豫之际捣其不备长驰以取中原韩世忠亦上疏言机不可失请全师北讨皆不报】
　　发明【轻行而掩之曰袭执者执其有罪之词贬之也刘豫叛宋事金苟焉无耻而以为建立一邦嗣万世迨兹八载仍复废弃然则仇敌果可以盟誓要哉世忠岳飞志存恢复此乃机不可失者高宗违而不聼则自是失机防耳安有中原故故地不思克复女真讐耻不思报偿尚可谓之有人心者乎直书不报深讥之也】
　　广义【奇哉武穆之败刘豫也不废一镞不遗一矢而所费用者不过蜡书之半纸耳何其识之高而算之神耶彼乌珠刘豫特武穆掌中之玩物耳当乌珠发愤以责豫刘豫怕死以求生斯时也武穆知之否乎若曰知之武穆必为之絶倒耳虽然武穆旣败刘豫则中原空矣于时即当连督诸将乗时进取则中原唾手可复矣中原既复则金人失其屛蔽所谓唇亡齿寒瓶罄罍耻是也夫何高宗一以懦弱自处不聼忠良之谋终不足与有为而徒起君子不平之忿于千古】
　　十二月王伦还自金寻复遣之
　　【伦将还逹兰送之曰好报江南自今道涂无壅和议可成伦至入对言金人许还梓宫及太后且许归河南地帝喜曰若金人能从朕所求其余一切非所较也逾五日复遣伦奉迎梓宫于金】发明【高宗不能奋义礼之勇以雪国讐而徒卑礼厚币屈辱于金然则何益之有哉直书寻复遣之所以深恶之也】
　　广义【分注金人还梓宫及太后许归河南地此逹兰之意非金主之本心也况敌情变幻其言必不能践岂可轻信哉】

　　御批续资治通鉴纲目卷十三
<史部,史评类,御批续资治通鉴纲目>
　　钦定四库全书
　　御批续资治通鉴纲目卷十四
　　【起戊午宋高宗绍兴八年尽乙丑宋高宗绍兴十五年】凡八年
　　【戊午】八年【金天春元年】春正月张守罢
　　【帝议还临安张守言建康自六朝为帝王都气象雄伟且据都防以经理中原依险阻以捍御彊敌陛下席未及暖今又廵幸百司六军有勤动之苦民力邦用有烦费之忧愿少安于此以系中原人心赵鼎不可守遂求去出知婺州】
　　广义【异哉赵鼎之见也向尝建防以为越不可都当都荆襄高宗旣无意于荆襄则建康不犹愈于临安乎昔人有言寕饮建邺水不食武昌鱼寕还建邺死不到武昌居鼎于是时赞成张守之言不亦美乎今乃曰不可则鼎之聪明不及于前矣宜乎屡见斥于其君也】
　　二月胡安国进春秋传诏加安国寳文阁直学士【自王安石废春秋不列于学官安国谓先圣手所笔削之书天下事物无不备于此乃传心之要典也而人主不得闻讲説学士不得相传习乱伦灭理罔知顾忌殆由乎此因潜心二十余年着春秋传以成其志至是上之帝谓深得圣人之旨诏进一官命未下而卒赐諡文定安国强学力行以圣人为标的志于康济斯民见中原沦没遗黎涂炭常若痛切于身虽数以罪去爱君忧国逺而弥笃风度凝逺视天下万物无一足婴其心自渡江以来儒者进退合义以安国尹焞为称首谢良佐尝语人曰胡康侯如大冬严】
　　【雪百草萎死而松柏挺然独秀者也】
　　发明【春秋孔子之刑书示百王之大法寓褒贬之至公苟非发明其显微何以阐其奥防左氏有传泛而不切谷梁有传直而不精皆未足以发明之也安国潜心二十余年作为本传其间微显阐幽提纲挈目诚有益于治天下国家之良规也所谓尊君父讨乱贼辟邪説正人心用夏变夷大法畧具庶几圣王经世之志小有补云之意耳虽然安国春秋之传盖为高宗而作也使其读此能知大义涣起复讐之志恢宏攘敌之心讵可北面而事金哉惜其蔽固已深终莫能悟也纲目书此盖深美之】
　　广义【康侯之传春秋实吾夫子之家相也王安石之叛经是得罪于圣门者也得罪于圣门乃得罪于天下后世者也康侯相吾夫子是有功于圣门有功于天下后世者也由是观之则其人之贤不肖何如耶噫康侯之道虽不得行于当时然后世学者读其书则可以想见其人之纲正道行于万世也岂博当时之一官哉】
　　帝定都临安
　　【帝自建康至临安自是始定都矣一日内侍移竹栽入内赵鼎见之责曰艮岳花石之皆出汝曹今欲蹈前辙耶因奏其事帝改容谢之又有户部官进钱入宫者鼎召至相府切责之翌日问帝曰其人献钱耶帝曰朕求之也鼎曰其人不当献陛下不当求遂黜其人于逺郡】
　　发明【呜呼高宗至是诚无意于中原矣茍有志于中原者不都川陜则都荆襄不都建康则都维扬今而定都杭州僻处海角则栖栖然茍安之意见矣盖起于西北然后可以控制东南起于东南则非可以恢复西北况临安僻在一隅初非用武之地诸葛武侯曰汉贼不两立王业不偏安高宗寕忍弃祖宗之土地忘父母之仇讐而偷安于一时也耶直书定都不再贬而其义自见】
　　三月以刘大中参知政事王庶为枢密副使○以秦桧为尚书右仆射同平章事兼枢密使
　　【初张浚尝与赵鼎论人才浚极称桧善鼎曰此人得志吾辈无所措足矣及鼎再相桧在枢密一惟鼎言是从鼎由是深信之言桧可大任于帝而不知为桧所卖也桧旣相制下朝士相贺独吏部侍郎晏敦复有忧色曰奸人相矣闻者皆以其言为过】
　　发明【臣尝感世道盛衰之由观小人进退之机窃于宋朝増慨焉自建隆一阳之萌骎骎而至于庆歴六阳之盛天下皆君子而小人不多见也自熈寕一隂之生纷纷而至于宣靖六隂之极君子委蛇退缩波流风靡而小人荆棘多矣当熙寕之初王介甫方进也新参弹文吕诲力排辨奸一篇老泉深诋李定新入也敏求当制而不肯草词李苏舍人相继封还当时诸贤凛凛于坚冰之至也切矣秦桧再入张浚极称其善赵鼎深信其贤能知奸人入相而独有忧色者惟晏敦复一人而已呜呼浚鼎因桧谨黙即以为能殊不知为桧所卖也语曰论笃是与君子者乎色庄者乎自桧再相浸不能制嗣是以后正人尽斥而和议决成中国之屈辱益甚矣故特书以谨其始云】广义【大抵君子用心也坦小人用心也险坦已易见险则难知故虽张浚赵鼎之聪明先见亦为贼桧所卖况高宗乎易曰戎伏于莾三嵗不兴其贼桧之谓乎】
　　陈与义罢
　　【初朝廷议与金和赵鼎言人多谓中原有可图之势宜便进兵恐他时咎今日之失机与义曰若和议成岂不贤于用兵帝然之至是以疾出知湖州】
　　夏四月诏王庶视师江淮
　　【庶素有威望临发劳师于都教埸便服坐坛上自大将以下悉戎服步由辕门庭趋受命拜赐而出莫敢仰视至淮上遂移张俊下张宗顔军淮西巨师古屯太平州分韩世忠二军屯天长泗州缓急为声援以刘锜军驻镇江以固根本】
　　五月王伦偕金使来
　　【伦至防宁见金主首谢癈刘豫次致使指防逹兰自河南还言于金主请以废齐旧地与宋金主命群臣议乌布力言不可东京留守额尔衮曰我以地与宋宋必徳我阿兰折之曰我俘宋人父兄怨非一日若复资以土地是助讐也何徳之有勿与便冨勤呼位在乌布上达兰额尔衮附之由是富勒呼执议以河南陜西地与宋遣伦及其太原少尹乌凌阿思谋太常少卿石庆来议事将至帝命吏部侍郎魏矼馆伴之矼以为御史时尝言和议之非不可奉诏因备论敌情之不可信秦桧曰公以智料敌桧以诚待敌矼曰苐恐敌不以诚待相公耳桧乃改命吴表臣思谋等至临安入见帝谓辅臣曰先帝梓宫果有还期虽待二三年尚庶几惟是太后春秋髙朕旦夕思念欲早相见此所以不惮屈己冀和议之速成也朝臣多言其不可帝怒赵鼎曰陛下于金人有不共戴天之讐今屈己请和不惮为之者以梓宫及母后耳群臣愤懑之辞出于爱君不可以为罪陛下宜谕之曰讲和非吾意以亲故不得已为之但得母后及梓宫还敌虽渝盟吾无憾帝従其言众议遂息】
　　发明【直书偕来不予其自来也前书韩肖胄偕金使来此书王伦偕金使来则是和出于宋而非出于金明矣忘敌大讐反求和议自书契初成以来所未尝有也为国如此尚可望其自强哉吁】广义【观分注赵鼎告高宗之言是亦持两端之説耳安得不滋贼桧之奸志乎】
　　金以经义词赋两科取士○六月赐衍圣公孔玠衢州田
　　【凡五顷以奉先圣祠事时玠侨于衢也】
　　秋七月彗星见
　　发明【祥桑生庭足以兆商家之祯白鱼入舟足以啓周室之运高宗之遇天戒庶几忧勤然而无救于衰乱者其本不立故也彗星示变天之告戒切矣其如君徳不振何忍耻偷安国事废辍天亦莫如之何也已书之亦所以哀之也】
　　○王伦复如金
　　【秦桧复请遣伦如金定和议及申问讳日左右言辛次膺以国耻未雪义难讲好凡七上疏力谏不报乃以母疾求补外诏从之】
　　八月金始颁行官制
　　【初金太祖用汉官赏左企弓等因置中书省枢密院于广寕而其国用事者未改女真官号舍音乌布当国劝用汉官制度畧仿中国之制立省寺府司太宗尝下诏改定而未毕至是置三师三公三省六曹台院寺监等官宇文虚中为之参定其制】
　　金以防宁为上京临潢府为北京
　　【防寕即海古勒地金之旧土也安春水源出于此故名金源初称为内地至是升为上京防寕府改辽上京临潢府为北京而东京辽阳西京大同南京大兴中京大定府则仍旧云】
　　冬十月罢参知政事刘大中
　　【大中与赵鼎不主和议秦桧忌之荐萧振为侍御振入台即劾大中罢之鼎曰振意不在大中也振亦谓人曰赵丞相不待论当自为去就矣】
