<!-- { "loadSidebar": true } -->
　　贬御史里行孙沔监永州酒务
　　【沔上言自孔道辅范仲淹被黜凡在缙绅尽懐缄黙乞少霁天威用存国体防入责知衡山县沔未知有责命复上书曰深宫之中侍左右者刀锯之余恱耳目者艳冶之色宸禁昼严乗舆天逺未见欵召名臣清问外事询祖宗之纪纲质朝廷之得失徒修简易之名未益承平之化又曰愿推择大臣讲求古道极论精思品藻贤哲逐刺史县令老懦贪残之辈以利于民罢公卿大夫谄佞诡诞之士以肃于朝简掖庭之幽旷以求锡羡之庆抑宦侍之重任以防昵近之私书奏再责监永州酒务】
　　发明【大戴礼曰国不务大而务得民心佐不务多而务得贤臣得民心者民从之有贤佐者士归之考之分注自孔道辅等被谪羣臣尽懐缄黙独孙沔上书切谏其忠盛焉仁宗不听则已屡为贬黜谓之何哉故纲目具官而书贬者既美孙沔之尽职复讥仁宗之不明也】
　　二月育宗室允让子宗实于宫中
　　【宗实太宗之曾孙商王元份之孙江宁节度使允让之子也帝未有储嗣取入宫命皇后拊掬之生四年矣】
　　广义【书之所以重国夲也】
　　李廸罢
　　【侍御史厐籍劾三司使范讽李廸右之籍劾讽不已诏下狱置对上独召吕夷简与宋绶决狱夷简素疾讽又欲因以倾迪特寛籍而重贬讽凡与讽善者皆绌削迪遂罢知亳州人谓籍之劾讽夷简实隂教之】
　　以王曾同平章事蔡齐盛度参知政事王随李谘知枢宻院事王徳用韩亿同知院事○命集贤校理李照重定雅乐
　　【时承平日久帝留意礼乐之事判太常寺燕肃乞以王朴所造律凖考定乐器帝乃命李照照言朴律凖视古乐髙五律视教坊乐髙二律臣请依神瞽律法试铸编钟一簴可使量度权衡协和诏许之照独任所见更造新器而声极下议者非之诏天下有深达钟律音者所在以闻知杭州郑向荐镇东推官阮逸知苏州范仲淹荐布衣胡瑗瑗逸至阙盛言照乐穿凿帝命改作之瑗以横黍累尺及成则律围径与古不合右司谏韩琦言自燕肃倡议以来言人人殊臣恐后人复有从而非之者臣窃计之不若穷作乐之原为致治之夲使政令平简民物熈洽斯则治古之乐也可以器象求乎今西北二陲久弛边备陛下与左右大臣宜先及之缓兹求乐之议移访安边之策帝嘉纳之诏太常仍用和岘所定乐】
　　发明【礼曰王者功成作乐治定制礼其功大者其乐备其治辨者其礼具太祖以神武定天下故命和岘重定雅乐是时西北弛备夏人跳梁灾异频仍治乱相半而仁宗以承平日久留意礼乐命重定之善乎韩琦曰不若穷作乐之原为致治之夲使政令平简民物熈洽斯则治方之乐耳三复斯言何其切哉分注言帝纳琦言仍用旧乐纲目书之若已重定然者所以深讥之也】广义【大抵治定功成而后礼乐可兴盖礼也者理也乐也者乐也因人心之理而节文之因人心之和而宣畅之故曰礼乐也孟子曰今王鼓乐于此百姓闻王钟鼔之声管籥之音举欣欣然有】
　　【喜色而相告曰吾王庶几无疾病与何以能鼓乐也此人心自然之乐有不乐之乐者存非勉强而可致者也今仁宗之世契丹跳梁元昊防扈无罪而废郭后而闺门失徳无罪而谪道辅仲淹而朝】
　　【廷失政水沴火灾地震日食星蝗告变史不絶书此岂作礼乐时乎虽欲用礼乐而礼乐不为之用矣善乎韩魏公曰不若穷作乐之原为致治之夲使政令平简民物熈洽斯则治古之乐也可以器象求乎斯言至矣】
　　秋七月作睦亲宅
　　【上以皇族散处都城或暌燕集诏以玉清昭应宫旧地作睦亲宅以处之】
　　冬十一月故后郭氏暴卒诏窜内侍阎文应于岭南【后居瑶华帝颇念之遣使存问赐以乐府后和答之辞甚凄惋帝亦悔焉甞宻遣人召之后辞曰若再见召须百官立班受册方可文应以甞谮后惧其复立属后小疾帝遣文应挟医诊视数日言后暴崩中外疑文应进毒而不得其实帝深悼之追复后号以礼敛葬而停諡册祔庙之礼知开封府范仲淹劾奏文应之罪窜之岭南死于道】
　　发明【郭后仁宗之　配亦甞俪体宸极母仪天下仁宗以无罪　之而使内侍得懐弑逆尚可以若天下乎曰然则何以不书弑曰唐陈志之逆宪宗以暴崩书宣宗之弑郭太后亦以暴崩书今郭后亦以暴卒书之其书法先后如一则弑逆明矣分注言后居瑶华帝颇思念文应以谮后之故惧其复泣属后小疾挟医诊视因而进毒后乃暴崩其为弑逆尤更彰彰无可疑者文应以邪佞刑人仁宗不知可否命之视疾其憸险奸欺何所不有宜其凌虐国母亲衍弑逆畧不顾忌然犹隠讳其文欺天下故纲目亦以待陈志者待之耳若郭后之事左騐甚明故反书暴卒以着其欺世之罪又以见当时君臣不敢明言其事之意固非曲为陈志阎文应讳其大恶也夫以文应弑逆仅窜岭南纲目书之若无罪然者所以讥宋诛之不以罪也以皇后罹祸尚不能明则其他可知矣】
　　广义【郭后盖甞母仪天下而与仁宗为敌体也既知其暴崩则是被毒也无疑矣遂当穷推深究则罪人斯得今乃含糊茍且而止窜文应于岭南则春秋讨贼之义何在于时国政阙失抑有大于斯者耶仁宗不得为刚明之君矣】
　　诏录五代及诸国后
　　【御史台辟石介为主簿介未至论不当求诸伪国后坐罢舘阁校勘欧阳脩遗书责中丞杜衍曰主簿于台中非言事者介足未履台门之阈已用言事见罢可谓正直刚明不畏避矣度介之才不止为主簿直可为御史今斥介而他举亦必择贤夫贤者固好辨又有言则又斥而他举乎如此则必得愚闇懦黙者而后止也衍不能用】
　　十二月吐蕃嘉勒斯赉败赵元昊于河湟
　　【赵元昊遣索诺尔撃嘉勒斯赉败死殆尽执索诺尔元昊自领众攻猫牛城一月不下既而诈约和城开乃大杀戮攻青唐宗噶尔带星岭诸城吐蕃部将阿咱尔以兵截归路元昊与战败之然兵溺宗噶尔河及饥死过半并兵临河湟嘉勒斯赉壁鄯州不出元昊乃渡河揷帜识其浅嘉勒斯赉潜移植深处及大战元昊溃归士卒视帜而渡溺死者十八九卤获甚众嘉勒斯赉献防加保顺军留后】
　　【丙子】三年春三月诏优给致仕官俸
　　【诏曰致仕官旧给半俸而仕甞显者或贫不能自给非所以遇髙年养廉耻也自今两省大卿监正刺史阁门使以上致仕给俸如分司长吏嵗时以朕意劳赐之】
　　复帖射茶法
　　【自帖射茶法废而河北入中虚估之弊益甚李谘既居政府请复行见钱法皆如天圣元年之制又命商持劵径趋货务验实立偿之钱而三说之法废县官自此省费矣】
　　夏五月贬知开封府范仲淹及集贤校理余靖馆阁校勘尹洙欧阳脩于外诏戒羣臣越职言事
　　【仲淹以吕夷简执政进用多出其门上百官圗指其次第曰如此为序迁如此为不次如此则公如此则私况进退近臣凡超格者不宜全委之宰相夷简不恱他日论建都之事仲淹进曰洛阳险固而汴为四战之地太平宜居汴即有事必居洛阳当渐广储蓄缮宫室帝以问夷简夷简对曰仲淹迂濶务名无实仲淹闻之乃为四论以献大抵讥切时弊且曰汉成帝信张禹不疑舅家故有新莽之祸臣恐今日亦有张禹壊陛下家法夷简诉仲淹越职言事离间君臣引用朋党仲淹对益切由是落职知饶州　贤校理余靖上言仲淹以讥刺大臣重加谴谪傥其言未合圣虑在陛下听与不听耳安可以为罪乎汲黯在廷以平津为多诈张昭论将以鲁肃为麄疎汉皇吴主熟闻訾毁两用无猜岂损令徳陛下自亲政以来屡逐言事者恐钳天下口请改前命疏入坐落职监筠州酒税馆阁校勘尹洙上疏曰仲淹忠亮有素臣与之义兼师友则是仲淹之党也臣不可茍免夷简怒斥监郢州酒税馆阁校勘欧阳脩贻书责司监髙若讷曰仲淹以非辜逐君不能辨犹以靣目见士大夫出入朝中是不复知人间有羞耻事若讷怒上其书脩坐贬夷陵令时朝士畏宰相无敢送仲淹者独龙图直学士李纮集贤校理王质出郊饯饮之或以诮质质曰希文贤者得为朋党幸矣馆阁校勘蔡襄作四贤一不肖诗以誉仲淹靖洙脩而议若讷都人相传写粥书者市之得厚利契丹使适至买以归张于幽州馆御史韩缜希夷简防请以仲淹朋党牓朝堂戒百官越职言事者从之】
　　发明【宰相公平正大职均四海进贤人退不肖乃职分之当然耳诸葛武侯曰亲贤臣逺小人此先汉之所以兴隆也亲小人逺贤臣此后汉之所以倾颓也是时君徳不刚权奸怙宠范仲淹以言事忤吕夷简被贬余靖等以上疏救范仲淹而被谪呜呼古人从义如转圜进善如不及仁宗去一小人如是其难去众君子如是其易何是非之不明乎夫以先民有言询于刍荛况朝臣而有越职言事之禁岂不贻笑于四方取讥于后世哉纲目书此词烦而不杀其义可见矣】
　　广义【抑观夷简自执政以来无一可观但能力主废后排斥忠良而已呜呼其立心造意如此诚有负于所荐者多矣】
　　秋七月置太宗正司
　　【以宗室允让领之时诸王子孙众多既聚居睦亲宅诏于祖宗后各择一人使司训导紏遗失】
　　冬十月契丹初殿试进士
　　发明【契丹行政未甞书此何以书进之也予其讨叛乱则书伐髙丽予其恤邻封则书为夏请和而况殿试进士乃求贤之美圗哉特书曰初盖予之也】
　　○十一月皇太后杨氏崩諡曰庄惠祔葬永定陵○李谘卒
　　【谘性明辨周知世务吏不敢欺】
　　以王徳用知枢宻院事章得象同知院事○十二月赵元昊侵回鹘取沙肃州
　　【元昊既悉有夏银绥宥静灵盐会胜凉又取沙肃而洪定威龙皆即堡镇号为州仍居兴州阻河依贺兰山为固地方万里改元大庆设十六司以总庶务置十二监军司委酋豪分统其众河北七千人以备契丹河南盐州路五万人以备环庆镇戎原州左厢宥州路五万人以备鄜延麟府右厢甘州路三万人以备吐蕃回纥余兵驻贺兰灵州兴州兴庆府为镇守总十五万又选豪族善弓马五千人迭直号六班直分铁骑三千为十部元昊自制蕃书形体方整类八分而画颇重复以教国人纪事】
　　【丁丑】四年春二月祠赤帝于宫中
　　【祈嗣也】
　　发明【仁宗此举诚卑陋矣刘氏贲曰为君者所发必正言所履必正道事天地以教人恭奉宗庙以教人孝祠赤帝非天地也于宫中非宗庙也特因无嗣而祈祷之云尔噫堂堂中国天子而作此无稽之事则夫天下之民岂不从而效尤哉事有不待贬絶而后见者此类是也】
　　夏四月吕夷简王曾宋绶蔡齐罢
　　【初夷简事曾甚谨曾力荐为相及曾复入中书位反居下而夷简任事久多所专决曾不能堪议论间有异同遂力求罢帝疑之问曾曰卿亦有所不足耶时外传夷简纳赂曾因及之帝以问夷简夷简乞置对遂交论帝前而曾语亦有失实者求去益力夷简亦乞罢时曾与蔡齐善而夷简善宋绶惟盛度不得志于二人而性猜险每有所议依违其间及是帝问度曰曾夷简力求退何也度对曰二人心事臣不得知陛下询二人以孰可代者则其情可察矣帝从之曾荐齐夷简荐绶于是四人俱罢而度独留】广义【夷简不能谦逊而背夲固可罪矣而曾也亦少包荒之量焉】
