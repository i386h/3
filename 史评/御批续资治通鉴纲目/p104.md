<!-- { "loadSidebar": true } -->
　　广义【王黼欺君误国罪不容诛李彦朱勔同条共贯者也于时皆当合门寸斩以谢天下反以永州安置按之失讨贼也然则聂昌遣人杀之足以快人之心而书曰盗者何哉葢昌亦黼之流耳其杀之也不以公而以私非盗而何昔者聂政杀侠累而文公尚书曰盗况昌乎臣尝迹宋之亡亡于朱勔之花石纲也何也葢逸乐者人君之大戒故虽大舜之圣其臣伯益犹以逸乐为戒况去大舜之逺者哉葢逸乐既生则君心纵弛而凡伤财害民之事皆将不顾理义而为之是虽嘉谟之入告不足以动其聼焉夫惟君心安于逸乐如此譬犹盘水之满防滴之不可入伊尹所谓习与性成者也为君者至此而欲家国之保殆见其难矣抑观朱勔作孽于宋之由始于崇寜四年棨京窜勔姓名于童贯军籍中故与父冲皆得官自是徽宗注意花石之费牢不可破防谏者安置讽谏者放归由是勔之得君无尊卑之分有鱼水之谐富拟封君权倾人主城社二十余年其问国害民之事日新月盛而徽宗迷不知悟岂不痛哉又况东南为钱谷渊薮于时汴宋之命实悬于此勔则朘削殆尽戕斵国本民怨不解故方腊因民不忍而尝泄愤闷之气陈东有言朱勔结怨于东南是其独见之明也厥后虽以诛杀窜所犹未足以谢天下也君子于勔乎何诛】
　　太上皇出奔亳州遂如镇江
　　【帝闻斡里雅布济河下诏亲征以蔡攸为太上皇帝行宫使宇文粹中为副使奉上皇东行以避敌庚午上皇如亳州于是百官多潜遁初童贯在陜西募长大少年号胜捷军几万人以为亲军擐列第舎及自太原还京适上皇南幸贯即以是军自随上皇过浮桥卫士攀望号恸贯惟恐行不速使亲军射之中矢而踣者百余人道路流涕蔡京亦尽室南行为自全之计辛巳上皇至镇江】
　　发明【播越之词有三如缓词也奔急词也走贱词也礼曲礼曰天子不言出杀梁传曰王者无出出失天下也葢王者以四海为家京师为室故所在曰行在所而廵狩行幸则曰车驾次于某是也徽宗躬临天寳垂廿五载际天所覆悉主悉臣一旦敌至乃弃宗庙委天属独携所爱脱身而逃则是一匹夫耳故纲目于此书出书奔不以天王之礼予之而以匹夫庶人之事待之可谓贱之甚矣夫以贵为天子富有四海而一旦失国奔走曾匹夫之不若人主观此可不兢兢业业知所畏谨也哉】
　　广义【呜呼徽宗乃坊市间小才末艺之流耳岂黄屋左纛中人物耶京贯日侍左右不知其奸其昏愚孰甚焉然其流离播越宗社不守而纳身夷地者非不幸也】
　　以李纲为尚书右丞东京留守兼亲征行营使京师戒严【宰执议请帝出幸襄邓以避敌锋行营参谋官李纲曰道君皇帝挈宗社以授陛下委而去之可乎帝黙然白时中谓都城不可守纲曰天下城池岂有如都城者且宗庙社稷百官万民所在舍此欲何之今日之计当整饬军马固结人心相与坚守以待勤王之师帝问谁可将者纲曰白时中李邦彦等虽未必知兵然借其位号抚将士以抗敌锋乃其职也时中勃然曰李纲莫能将兵出战否纲曰陛下不以臣庸懦傥使治兵愿以死报乃以纲为尚书右丞东京留守纲为帝力陈不可去之意且言明皇闻潼闗失守即时幸蜀宗庙朝廷毁于贼手今四方之兵不日云集奈何轻举以蹈明皇之覆辙乎防内侍奏中宫已行帝色变仓卒降御榻曰朕不能留矣纲泣拜以死邀帝顾纲曰朕今为卿留治兵御敌之事专责之卿勿致踈虞纲皇恐受命宰臣犹请出幸不已帝从之纲趋朝则禁衞擐甲乗舆已驾矣纲急呼禁衞曰尔等愿守宗社乎愿从幸乎皆曰愿死守纲入见曰陛下已许臣留复戒行何也今六军父子娄孥皆在都城愿以死守万一中道散归陛下孰与为衞敌兵已逼知乗舆未逺以徤马疾追何以御之帝感悟而止禁衞六军闻之无不悦者皆拜伏呼万嵗乃命纲兼行营使以便宜从事纲治守战之具不数日而毕】广义【呜呼当童贯蔡京王黼等急邀边功之时贯等坐享王公富贵不知置李纲于何地耶及乎国势颠危彼向之受富贵者一皆奉头防窜举无一防可施何也揆厥所由皆由徽宗平昔扶隂抑阳之所致也且贤才立于人之朝随时变迁与道俱化其君舎之则守已以正括囊无咎无誉坤之六四是也其君用之则奋不顾身王臣蹇蹇匪躬之故蹇之六二是也吁人品正大而合于坤之六四蹇之六二者臣于李公见焉况李公力陈不可出幸者即孟子谨守常法之意也使李公胷中无定见安能出此屹然如泰山不可动揺之论哉呜呼宋有社稷之臣如此而不能用之于未乱未危之日惜哉】
　　白时中免以李邦彦为太宰张邦昌为少宰赵野为门下侍郎王孝廸为中书侍郎蔡懋为尚书左丞○遣使督诸道兵入援
　　发明【观此则宋之失人心为可见矣能以善政固民心则民亲其上死其长若子弟之衞父兄手足之捍头目何用督之入援哉故书讥之】
　　○金斡里雅布围京师李纲力御之金人来议和诏出内帑及括借士民金帛与之遣康王构及少宰张邦昌往为质
　　【时斡里雅布军抵汴城据牟駞门帝召羣臣议之李邦彦力请割地求和李纲以为击之便帝竟从邦彦计命虞部贠外郎郑望之及髙世则使其军未至遇金使呉孝民来因与偕还是夜金人攻宣泽门李纲御之斩获百余人金人知有偹又闻道君已内禅乃退甲戌孝民入见问纳张防事令执送童贯潭稹詹度且言曰上皇朝事已往不必计今少帝与金别立誓书结好仍遣亲皇宰相诸军前可也帝因求大臣可使者李纲请行帝不许而命李棁纲曰安危在此一举臣恐李棁怯懦误国事也不聼遂命棁使金军干里雅布乃盛兵南向坐棁北面再拜膝行而前恐怖丧胆失其所言斡里雅布谓曰汝家京城破在顷刻所以敛兵不攻者徒以少帝之故欲存赵氏宗社我恩大矣今若欲议和尚输金五百万两银五千万牛马万头表段百万匹尊金帝为伯父归燕云之人在汉者割中山太原河间三镇之地而以宰相亲王为质送大军过河乃退尔因出事目一纸付棁遣还棁等唯唯不敢措一言遂与金使萧二寳努耶律中王汭等偕来凡金人所要求皆郭药师教之也乙亥金人攻天津景阳等门李纲亲督战募壮士缒城而下自卯至酉斩其酋长十余杀其众数千人何灌力战而死丙子棁至李彦等力劝帝从金议帝乃避殿减膳括借都城金银及倡优家财得金二十万两银四百万两而民间已空李纲言金人所需金币竭天下且不足况都城乎三镇国之屏蔽割之何以立国至于遣质即宰相当往亲王不当往若遣辨士姑与之议所以可不可者宿留数日大兵四集彼孤军深入虽不得所欲亦将速归此时与之盟则不敢轻中国而和可久也李邦彦等言都城破在旦夕尚何有三镇而金币之数又不足较帝黙然纲不能夺因求去帝慰谕之曰卿第出治兵此事当徐圗之纲退则誓书已成称伯大金国皇帝侄大宋皇帝金币割地遣质更盟一依其言遣沈晦以誓书先往并持三镇地图示之庚辰以张邦昌为计议使奉康王搆往金军为质以求成初邦昌与邦彦等力主和议不意身自为质及行乃邀帝署御批无变割地议帝不许康王与邦昌乗筏渡濠自午至夜始达金营康王道君皇帝第九子韦贤妃所生也】
　　发明【甚矣强隣之不可与共功也姑以唐事观之高祖借契丹之兵肃宗资回纥之助皆不旋踵而罹其患又况宋之慢藏诲盗者乎夫借助外邦夺人土地帝有中国茍如是而无贻祸则外邦真可与为一矣灭辽未几即为入冦葢其受祸之戋深视其得力之轻重始是终是亳厘不差故夫宋氏之乱不惟谋国之乖刺葢亦天意借是垂戒后人使万世之下知强隣之不可与共功欲其戒】
　　【之谨之毋至自贻伊慼耳纲目特书屡书不一书而足至于书金斡里雅布围京师则无可言者矣若夫李纲书力战御之者见其以留守尽忠王事也金人书来议和者见其畏中国有备欲和者敌也书诏出内帑及括借士民金帛与之者见其储蓄空虚因以讥其自弱也书遣康王构及少宰张邦昌往为质者见其不能自强因以讥其失防也后之欲用强隣者可不鉴哉】
　　广义【甚哉李公之抱也当汴京受围之日亲自请行向使得遂其请而至斡里雅布军必有慑服金人之言如顔真卿于李希烈韩退之之于王庭凑是也汴围未必不解而康王未必为质矣况和之云者必均力敌而后可一或力有所偏重则和终不可议矣干里雅布围京师则其力之偏重于金也明矣尚何以和为议哉和曰议者金人之诈也茍如李公所论则将不议而自和况议乎哉吁李公之计不行于钦宗而致国破君辱者天乎人也何尤】
　　以唐恪同知枢密院事○都统制马忠败金人于顺天门
　　【金游大掠于城下忠以京西募兵适至击金人败之于顺天门外金师遂敛为一西路稍通援兵得达】
　　以路允廸签书枢密院事如金尼玛哈军种师道帅师入援以师道同知枢密院事统四方勤王兵
　　【师道至洛闻斡里雅布屯东城下或止师道言贼势方鋭愿少驻汜水以谋万全师道曰吾兵少若迟回不进形见情露秪取辱焉今鼓行而进彼安能测我虚实都人知吾来士气自振何忧敌哉揭榜沿道言种少保领西兵百万来遂抵西京趋汴水南径逼敌营金人惧徙砦稍北敛游但守牟駞图增垒自卫时师道年高天下称为老种帝闻其至甚喜开安上门命李纲迎劳师道入见入见帝问曰今日之事卿意若何对曰女真不知兵岂有军深入人境而能善其归乎帝曰业以讲好矣对曰臣以军旅之事事陛下余非所敢知也遂拜同知枢密院事充京畿河北河东宣抚使统四方勤王兵及前后军以姚平仲为都统制师道时被病命毋拜许肩兴入朝金使王汭在廷颉颃望见师道拜跪稍如礼帝顾笑曰彼为卿故师道请缓给金币于金俟彼惰归扼而殱诸河计之上也李邦彦不从】
　　广义【内有李纲之捍国外有师道之勤王岂徒退敌云乎哉可使制梃以挞金人之坚甲利兵矣夫何钦宗昏庸而不能遂二公之愿惜哉】
　　以杨时为右諌议大夫兼侍讲
　　【时言今日之事当以收人心为先人心不附虽有高城深池坚甲利兵不足恃也童贯为三路大帅弃军逃归朝廷置之不罪故梁方平之徒相继而遁当正典刑以为不忠之戒自贯掘兵二十余年覆军杀将驯至今日比闻防城仍用阉人覆车之辙不可复蹈防上遂有是命】
　　贬梁师成为彰化节度副使寻赐死
　　【师成晚年益通贿谢士人入钱数百万以献颂上书为名令赴廷试唱第之日侍于帝前嗫嚅升降之其小吏储宏亦与科甲而执役如初师成貌若不能言然隂騺遇间即王黼尝为郓王楷隂画夺宗之计师成力保防太子得不动摇及上皇东幸劈臣多从以避罪师成自以旧恩留京师太学生陈东既防其罪恶布衣张炳亦以为言遂贬令开封吏防送至贬所行一日追杀之】
　　广义【师成之罪不容诛矣分注云行次八角镇缢杀之以暴死闻观此足见钦宗有贼不能讨矣尚何激劝天下之忠义而收恢复之功哉纲目书赐死者代钦宗之斧也】
　　二月都统制姚平仲将兵夜袭金营不克而遁
