<!-- { "loadSidebar": true } -->
　　发明【春秋之法凡乱臣贼子隣国不能讨则罪隣国天子不能讨则罪天子外邦不能讨则罪外邦所以然者无非急欲讨贼为天下法耳秉常不能立国而为母氏所幽禁暴诛乱王者义兵神宗能诏讨之则天子之軄全矣故特以讨予之然伐国大事而使宦者主之甚失国体此荀林父所以有邲之败也纲目变文书讨者以见师出有名故不计其人之美恶而亦予焉所以见君子之心急于讨贼云尔至于以宦者为将夫岂无其失哉】
　　诏定选格
　　【太祖设官分职多袭五代之制凡入仕有贡举奏防摄署流外从军五等吏部铨惟注拟州县官幕职帝自即位欲更制度诏内外官司举官悉罢又用判吏部苏颂议凡文武铨注之法悉归选部分左右曹掌之初中书有堂选百司群县有奏举皆不于有司王安石以中书总庶务选徒留滞不能精择言于帝欲罢堂选曾公亮执不可而止至是旣罢内外长吏举官法堂选亦废】
　　韩存宝弃市步军都虞侯林广撃泸夷破之
　　【存寳坐逗遛无功斩于泸州以广代将乞弟复送欵帝以其反覆无降意督广进兵广遂败乞弟于纳江破乐共城斩首二千级乞弟遁广帅兵深入自发纳江即入丛箐无日不雪兵夫疾病死亡不可胜计往往取僵尸脔割食之过鸦飞不到山至归徕州竟不得乞弟而还时朝廷惩安南无功方大举伐夏故诛存宝以令诸将】
　　发明【凡书弃市罪词也存宝既承王命逗遛无功诚有罪矣故直书弃市以深絶之然何以不书有罪神宗喜事邉功无故擅兴师旅经制泸夷则其穷兵黩武之过不能无矣故不书有罪恕存宝也恕存宝乃所以责神宗也不然何以下书林广击泸夷破之而不曰讨乎权其轻重而书之于册此纲目所以为是非之防案也】
　　九月李宪复兰州
　　【宪总熈秦七军及栋戬兵三万败夏人于西市新城复袭女遮谷破之遂复古兰州城之请建为帅府】
　　种谔克米脂城
　　【谔率鄜延兵出绥徳城以攻米脂夏人八万来救谔与战于无定川败之遂克米脂】
　　冬十月髙遵裕复清远军○内侍王中正以河东兵入宥州
　　【中正帅兵出麟州度无定河循水北行地皆沙湿士马多防没糗粮不能继又耻无功遂入于宥州时夏人弃城走河北城中遗民百余家中正遂屠之掠其牛马以充食】
　　发明【春秋之法以者不以者也入者逆而不顺之词然前皆书复书克而此特书入者徇名责实也能以众正可为王师中正既入宥州屠民掠货是亦盗贼而已矣非王者问罪之师也是以行师之道当得老成之人茍使君子用事而又使小人参之虽贞亦凶矣曰入宥州贬而为盗也然特书内侍者所以见阍寺之不足任因以讥神宗用人之非耳变文直书为后戒也】
　　十一月朔日食○高遵裕等兵溃李宪不至灵州而还【刘昌祚率番汉兵五万受遵裕节制令两路合军以进入境而庆兵不至昌祚次玛伊克隘遇夏众十万扼险大破之遂薄灵州城兵几入门遵裕嫉其功驰使止之昌祚按甲不敢进遵裕至围城十八日不能下夏人决黄河七级渠以灌营复钞絶饷道士卒冻溺死遂溃而还余军才万三千而已夏人蹑之复败焉昌祚亦还泾原种谔留千人守米脂而自帅大众进攻银石夏州遂破石堡城进至夏州驻军索家平防大校刘归仁以众溃而军食又乏复值大雪乃引还死者不可胜计入塞者仅三万人王中正自宥州行至柰王井粮尽士卒死者二万人亦引退初诏宪帅五路兵直趋兴灵宪总师东上营于天都山下焚夏之南牟内殿幷其馆库追其统军日木多凌丹败之次于葫芦河遂班师时五路兵皆至灵州独宪不至】
　　发明【昔程頥子传易之词曰任将授师之道当以长子帅师二在下而为师之主长子也若以弟子众主之则所为虽正亦凶也自古任将不专而主覆败者如晋荀林父邲之战唐郭子仪相州之败是也遵裕等妬功无策李宪等因人成事皆有罪也故书高遵裕等兵溃言兵不能溃乃遵裕等自溃之耳是时诸将皆至灵州独宪不至故又书李宪不至灵州而还深罪之也此轻重之权衡耳】
　　以吴居厚为京东都转运使
　　【居厚初为武安节度椎官奉行新法尽力核闲田以均给梅山徭计劳得补司农官属转提举河北常平遂擢京东转运副使时方兴盐铁居厚精心计笼络钩稽收羡息钱数百万卽莱芜利国二冶官自铸钱以能擢都转运使议行河北盐法搜剔无遗居厚起州县凡流徒以言利得幸由是嗜进之士从风而靡】
　　【壬戌】五年春正月贬髙遵裕等官以李宪为泾原经畧安抚制置使
　　【初夏人闻朝廷大举母梁氏问策于廷诸将少者尽请战一老将独曰但坚壁清野纵其深入聚劲兵于灵夏而遣轻骑抄絶其餽连可不战而困也梁氏从之师卒无功而还帝曰朕始以孙固言为迂今悔无及矣至是计败师罪高遵裕责授郢州团练副使本州安置种谔王中正刘昌祚并降官宪欲以开兰防邀功弭责孙固曰兵法后期者斩况诸路皆至而宪独不行不可赦帝以宪有功但令诘其擅还之由宪以餽饷不接为辞释勿诛宪复上再举之策诏以为泾原经畧安抚制置使知兰州】
　　发明【荀况曰公生明偏生闇王者之论无德不贵无能不官无功不赏无罪不罚朝无幸臣民无幸生遵裕等失律无功法固当黜然李宪既为首将众至灵州违命不往推原其心厥罪已甚而反置之不问不惟不问而又加之以官则是神宗知有李宪而不知有国法也宪乃无知刑人而使之经畧使之安抚使之制置泾原之事在其掌握是岂建官惟贤之义哉据事详书其失自见】广义【李文靖尝以土木甲兵之事为忧至是騐矣使神宗早从孙固之言必无今日之悔秦誓曰尚猷询兹黄发则罔所愆为国者可以鉴矣】
　　夏四月朔日食○御史中丞舒亶有罪免
　　【亶举劾多私气焰薰灼见者侧目至是坐诈为录目夺两秩勒停远近称快】
　　发明【御史中丞乃天子耳目之司激浊清固其职也说苑曰人臣之术顺从而复命无所敢专义不茍合位不茍尊必有益于国必有补于君亶举劾多私气焰薰灼是亦小人之流耳今坐诈伪夺秩勒停不亦宜乎故纲目具官而书有罪深絶之也】
　　以王珪为尚书左仆射兼门下侍郎蔡确为尚书右仆射兼中书侍郎章惇为门下侍郎张璪为中书侍郎蒲宗孟为尚书左丞王安礼为尚书右丞
　　【官制成改同中书门下平章事为左右仆射参知政事为门下中书侍郎尚书左右丞初议官制葢仿唐六典事无大小并中书取旨门下审覆尚书受而行之三省分班奏事并归中书确说珪曰公久在相位必得中书令珪信不疑确乃言于帝曰三省长官位髙不须置令但令左右仆射分兼两省侍郎足矣帝以为然故确名为次相实颛大政珪以左仆射兼门下拱手而已帝虽以次叙相珪确然不加礼重屡因微失罚金每罚輙门谢宰相罚金门谢前此未有人皆耻之确旣相屡兴罗织之狱缙绅士大夫重足而立富弼在洛上书确小人不宜大用帝不从帝尝语辅臣有无人才之叹宗孟率尔对曰人才半为司马光邪说所坏帝不语直视久之曰蒲宗孟乃不取司马光邪未论别事只辞枢宻一节朕自卽位以来惟见此一人他人则虽廹之使去亦不肯矣宗孟惭惧无以为容时李宪乞再举伐夏帝以访辅臣王珪对曰向所患者用不足朝廷今捐钱钞五百万缗以供军食有余矣安礼曰钞不可噉必变而为钱钱又变为刍粟今距出征之期才两月安能集事帝曰李宪以为已有备彼宦者能如是卿等独无意乎唐平淮蔡唯裴度谋议与主同今乃不出公卿而出于阉寺朕甚耻之安礼曰淮西三州尔有裴度之谋李光顔李愬之将然犹引天下之兵力歴嵗而后定今夏氏之强非淮蔡比宪才非度匹诸将非有光顔愬辈臣惧无以副圣志也】
　　发明【王珪蔡确皆奸险之徒而使为宰相章惇张璪皆邪佞之党而使为参政蒲宗孟之徒顽钝无耻亦居执政之官可谓极一时之遴选者矣天下何由而不乱乎君心何由而不蠧乎书曰元首丛脞哉股肱惰哉万事堕哉者是已神宗即位一十五载其所退者皆一时之君子所进者皆一时之小人浸淫而至于哲徽二世坏乱极矣岂非端本澄源之大几耶大书特书深讥之耳】广义【此正小人彚征之时也安礼独如宋王何】
　　以曾巩为中书舎人
　　【巩能文章为欧阳脩所重帝深知其才命充史舘修撰专典史事至是命为中书舎人时自三省百职事选授一新除书日至十数人人举其职于训辞典约而尽未几卒吕公着尝言于帝曰巩为人行义不如政事政事不如文章以是不大用】
　　吕公着罢○秋八月诏嵗以四孟月朝献景灵宫【帝以先朝御容多寓寺观乃作十一殿于景灵宫凡神御皆迎入累朝文臣执政官武臣节度使以上并图形于两庑凡执政官除拜赴宫恭谢其后南郊先诣宫行荐享礼并如太庙】
　　广义【春祀夏禴秋尝冬蒸与夫大禘之礼自有太庙常典神宗此举其诸谓之何哉书曰黩于祭祀时谓勿钦其神宗之谓乎】
　　给事中徐禧防兵城永乐
　　【种谔西讨不能如志知延州沈括欲尽城横山下瞰平夏使虏不得絶碛为冦谔遂上其防于朝且言兴功当自银州始帝以为然遣给事中徐禧内侍李舜举往鄜延议之舜举退诣执政王珪迎谓曰朝廷以邉事属押班及李留后无西顾之忧矣舜举曰四郊多垒卿大夫之辱也相公当国而以邉事属二内臣可乎内臣止冝供禁廷洒扫之职尔岂可当将帅之任耶闻者代珪发慙禧至鄜延上言银州虽据明堂川无定河之会而故城东南已为河水所吞其西北又阻天堑不如永乐之形势险阨请先城永乐永乐依山无水泉种谔极言其不可帝从禧议乃诏禧防诸将往城之而命括移府并塞总兵为援陜西转运判官李稷主餽銄禧以谔跋扈奏留谔守延州自率诸将往筑十四日而成距故银州治二十五里赐名银州砦禧等退还米脂以兵万人属曲珍守之】
　　发明【凡书城者完旧也筑者创始也城者御暴保民之所而城有制役有时鲁尝城费城郈城中邱城郎春秋讥之神宗惑徐禧之妄议防兵城之寻又失焉则亦何益之有况城以秋而收敛之时废财妨农务而非时矣失其时制妄兴大作无爱养斯民之意者其罪之轻重见矣】
　　九月夏人陷永乐徐禧等败死
