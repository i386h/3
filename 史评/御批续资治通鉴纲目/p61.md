<!-- { "loadSidebar": true } -->
　　【梅山峒蛮苏氏旧不通中国其地东接潭南接邵西接辰北接鼎沣章惇招降之籍其民万四千八百余戸其田二十六万四百余畆均定其税使歳一输筑武阳开峡二城置安化县邵州】
　　十二月以陈升之为枢宻使
　　【癸丑】六年春二月王韶克河州
　　【获玛尔戬妻子】
　　以沈起知桂州
　　【自王安石用事始求邉功知邕州萧注喜言兵羡王韶等获高位乃上防言交趾虽奉朝贯实包祸心失今不取必为后忧防交人为占城所败或言其余众不满万取之易诏即以注知桂州经畧之注入朝帝问攻取之防注复以为难度支判官沈起言南交小丑无不可取之理乃以起代注起受防于安石遂一意事攻扰交阯始贰】
　　三月置经义局
　　【训诗书周礼义以王安石提举吕惠卿王雱同脩撰帝欲召程颢预其事安石不可】
　　夏四月朔日食
　　【先是司天奏四月朔日当食帝自三月即避殿减膳降天下罪囚一等至是云隂日不见王安石等进贺】
　　【以为圣徳所感乞御殿复膳从之】
　　文彦愽罢
　　【彦博乆居枢宻以王安石多变旧典言于帝曰朝廷行事务合人心宜兼采众论以静重为先陛下励精求治而人心未安葢更张之过也祖宗法未必皆不可行但有偏而不举之尔安石知为己发奋然排之曰求去民害何为不可若万事隳脞乃西晋之风何益于治及市易司立至果实亦官监卖彦博以为损国体敛民怨致华岳山崩为帝极言之安石曰华山变殆天意为小人发市易之起自为细民乆困以抑兼并尔于官何利焉彦慱求去益力遂以司空河东节度使判河阳徒大名府身虽在外而帝眷有加】
　　置律学
　　【诏士之莅官以法从事今所习非所学宜置律学命官举人皆得入学习律令】
　　以范子渊提举濬河司
　　【河溢北京夏津帝语执政闻京东调夫脩河有壊产者且河决不过占一河之地或西或东利害无所校听其所趋如何王安石曰北流不塞占公私田至多又水散漫久复淀塞昨脩二股费至少而公私田皆出向之泻卤俱为沃壊庸非利乎况调夫已减于去嵗若复葺理隄防则夫愈减矣帝从之乃始置防濬黄河司先有选人李公义者献鐡龙爪泥车法以濬河其法用鐡为爪形系舟尾乗流相继而下一再过水深数尺宦官黄懐信以为可用而患其太轻安石请令懐信公义同议増损乃别置濬川杷其法以巨木长八尺齿长一尺列于木下如杷状以石压之两傍系大船各用滑车绞之挠荡泥沙或谓水深则杷不及底浅则齿碍泥沙人皆知不可用惟安石善其法乃赏懐信而命公义官以杷法下大名令都大提举河隄范子渊与通判知县共试之皆言不可用防子渊以事至京师安石问其故子渊意附防遽曰法诚善苐同官议不合尔安石大悦及置濬河司将自卫州濬至海口差子渊都大提举公议为之属】
　　五月以熊本为梓防察访使
　　【泸人叛诏遣中书检正官熊本察访梓防得以便宜措置诸泸事】
　　六月置军器监
　　【王雱言今天下甲胄弓弩以千万计而无一坚利者莫若更置其法敛数州之所作而聚以为一若今钱监之比择知工事之臣使典其职且募良工为匠师帝颇采雱説置军器监縂内外军器之政以吕惠卿判监事】
　　知南康军周敦頥卒
　　【敦頥道州营道人初因舅郑向任为分宁主簿有狱久不决敦頥至一讯立辩邑人惊曰老吏不如也调南安司理有囚法当不死转运使王逵欲深治之敦頥力与辩逵不听敦頥委手板将弃官去曰如此尚可仕乎杀人以媚人吾不为也逵悟囚得释调桂阳令改知南昌富家大姓黠吏恶少惴惴焉不独以得罪为忧而又以污秽善政为耻歴知南康军年五十七而卒敦頥愽学力行着太极图易通明天理之根原究万物之终始言约而道大文质而义精得孔孟之本原大有功于学者为南安司理时通判程珦以其为学知道使二子颢頥徃受业敦頥毎令寻孔顔乐处所乐何事颢尝曰自再见周茂叔后吟风弄月以归有吾与防也之意侯师圣学于程頥未悟因见敦頥敦頥留与对榻夜谈越三日乃还程頥惊异之曰非从周茂叔来邪其善开发人类此既至南康即筑室于莲花峯下前有溪合于湓江取营道所居濓溪以名之学者称为濓溪先生】
　　发明【周子得孔孟之本原大有功于学者诚当代之大儒也神宗亲小人逺贤人而使之仅处南康弗为大用以终其身岂不深可叹哉故卒而具其官者不惟美周子乃所以讥神宗也】广义【葢尝论之神宗之于濓溪当如成汤之于伊尹武丁之于説先主之于孔明置诸左右近其人以学之不可顷刻之或舍可也今则烦之以州县未闻其一日之在廷然则神宗之朝尚可谓之有人哉及观与神宗之相遇者不过王安石等憸邪之軰而已一时忠良摈斥殆尽况贤如濓溪者奚能见用邪虽然濓溪乐天知命安土敦仁使神宗得以大用于濂溪乎何加不用于濓溪乎何损呜呼在濓溪固无所加损而神宗弃贤之罪不能免焉大易既济之六二有曰妇丧其茀勿逐七日得之臣敢以为濓溪颂焉】
　　大蝗
　　发明【蝗食谷之虫蝗曰大蝗其灾甚矣然不言其地者为天下记异故耳夫以蝗之伤稼其为害大矣宋人察之以闻于朝宋史异之以书于册何也葢蝗隂物也是时神宗上不能脩徳格天下又不能庇其民阳淑消而隂慝长矣此恶气之应然也纲目书物象应欲人主慎所感也其防深哉】
　　秋九月初防武举之士
　　【凡武举试义防于秘阁武艺于殿前司及殿试则又试骑射及防于庭防武艺俱优为右班殿直武艺次优为三班奉軄又次借軄末等三班差役初枢宻院脩武举法不能答防者答兵书墨义王安石曰武举而试墨义何异学究诵书不晓理者无补于事先王収勇力之士皆属于车右者欲以备御侮之用记诵何所施帝从之至是始防武举之士】
　　发明【説苑曰夫有文无武无以威下有武无文民畏不亲文武俱行威徳乃成既成威徳民亲乃服用是而观则知有天下者文武之道可以并用而不可以相无者也宋世未尝防武举之士至神宗而始防之其庻几不忘武事者矣特书曰初葢予之也】
　　吐蕃玛尔戬复入河州王韶破之遂取岷宕洮叠四城帝御殿受贺
　　【韶既复河州降羌复入韶趋击之玛尔戬以其间据河州韶进破格纳木藏城穿露骨山南入洮州境道陿隘释马徒行日至六七玛尔戬留其党守河州自将防官军韶力战破走之河州复平岷州首领摩琳沁以城降韶入之于是宕洮叠三州羌酋皆以城附韶军行五十四日涉千八百里得州五斩首数千级获牛羊马以万计防书至帝御紫宸殿受群臣贺觧所服玉带赐王安石进韶左諌议大夫端明殿学士】发明【入者逆而不顺之词存中国也取者收夺之名声罪伐人而强夺其土地者也鲁取汶阳春秋所罪况非其有而取之乎宋恃大国之兵力非义夺人之土地诚春秋之所耻也神宗骄侈喜功御殿受贺其乐于自欺轻佻满足之心见矣夫王者以天地之心为心行一不义杀一不辜而得天下有所不为何有恃其兵力强夺土地骄矜肆大而可以君临天下哉直书于册不再贬而其失自见】
　　广义【王韶此防神宗喜而受贺由君子观之恶乎取葢羌夷之属地无赋税居无宫室所得者不过牛羊驼马而已抑不知朝廷军费可偿否乎故孟子有曰善战者服上刑辟草莱任土地者次之或曰羌情不义动犯邉陲何以处之曰备御之而已何以伐为用宣王之于猃狁逐之出塞未闻其兴师动众也赵充国之于西羌屯田守备未闻其穷兵黩武也今韶之举乃安石生事之谋暂得一幸神宗即有赐带之喜然不知嗜欲一躭而元气索矣何其见之浅而虑之短邪易曰或之鞶带终朝三禠之此其安石之谓乎】
　　收免行钱
　　【先是京师百物有行官司所须俱以责办下逮贫民浮贩类有陪折吕嘉问请约诸行利入厚薄令纳钱以赋吏禄与免行戸祗应而禁中卖买百货并下杂买塲务仍置市司估物低昻凡内外官司欲占物价则取办焉至是行之】
　　冬十月开直河
　　【时河北流闭已久水或横决散漫常虞壅遏外都水监丞王令图献议于大名第四第五埽等处开脩直河使大河还二股故道王安石主其议言于帝曰开直河则水势分其不可开者以近河每开数尺即见水不容施功尔今苐见水即以濬川杷濬之茍置数千杷则诸河浅淀皆非所患歳可省开濬之费几百千万帝曰果尔甚善乃命范子渊领其事开直河深八尺凡退背鱼肋河则塞之】
　　发明【大戴礼曰上之亲下也如腹心则下之亲上也如赤子之见慈母也上下之相亲如此然后令则从施则行神宗爱民之心一毫无有疲民之事相继而兴行新法则囿民以归于水火矣事征伐则驱民以防于锋镝矣开直河则率民以入于涂炭矣国以民为本茍伤其本则枝叶凋瘁虽有金城汤池孰与为守坚甲利兵孰与为敌乎自古迷而不悟者未有甚于神宗焉纲目凡有所兴作而必书于册者见劳民为重事示后世治天下之大法也】
　　章惇击南江蛮平之置沅州
　　【湖北蛮向永晤舒光银各以其地降惇独田氏有元猛者颇桀鷔惇遣左侍禁李资招谕之被杀因进兵破懿州南江州峒悉平遂置沅州以懿州新城为治所后城徽州蛮酋杨光富亦率其族姓二十三州峒归附因置靖州】
　　行折二钱
　　【自王安石为政始罢铜禁奸民日销钱为器邉关海舶不复讥钱之出国钱日耗张方平因对极论其害请诘问安石举累朝令典一旦削而除之其意安在安石深恶之至是行折二钱除在京及府界外诸路并通行】
　　【甲寅】七年春正月熊本讨泸夷降之
　　【本尝通判戎州习夷中俗及至部以为彼能扰邉者介十二村豪为乡导尔乃以计致百余入枭之泸川其徒股栗愿矢死自赎独柯隂一酋不至本合晏州千九姓之众发黔南义军强弩遣大将王宣等帅以进讨泸悉力旅拒宣败之黄葛下追奔深入柯隂窘迫乞降本受之尽籍丁口土田及其重宝善马归之官以其酋个怒知归徕州其子乞弟为畨部廵检于是淯井长宁乌蛮罗氏鬼主诸夷皆愿世为汉官本帝劳之曰卿不伤财不害民一旦去百年之患至于檄奏详明近时鲜俪擢集贤殿脩撰赐三品服西南用兵自此始】
　　发明【宋自用兵以来未尝书讨此书讨者泸夷久臣中国一旦不朝正王法之所必讨而不原者其余穷兵黩武大不侔矣故变文而书讨所以予其伐有罪也纲目之脩循名责实而已】广义【熊本开邉生事者王韶导之也】
　　二月知河州景思立与吐蕃别将战于踏白城败死三月玛尔戬冦岷州刺史高遵裕击走之
　　【玛尔戬屡破屡败而栋戬别将青宜结果庄之众复数扰河州属蕃时王韶入朝思立与战于踏白城败死玛尔戬势复炽冦岷州遵裕遣包顺击走之】
　　发明【思立死于王事何不书死之而书败死葢内书与则主是战者思立内为曲而外为直也故恕吐蕃而罪思立是以不以全节予之而直书败死以示贬不然纲目何不书吐蕃冦河州而特书知何州景思立与吐蕃别将战于踏白城其义葢可见矣茍不求其实而概以全节予之则是非无别何以谓之纲目哉此防显阐幽之意也】
　　辽使人来议疆事遣太常少卿刘忱报之
