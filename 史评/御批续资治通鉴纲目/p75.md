<!-- { "loadSidebar": true } -->
　　发明【无故而改元则必有其説焉哲宗惑曾布之诡説以终述为羙谈故改元祐九年而为绍圣元年噫以新法为圣而纉继之何异恶醉而强其酒乎自安石变法民受其害幸而太后改正无余斯民欣欣然有若更生宗社熈熈然有同再造哲宗心惑邪谋即以绍述为意悲夫司马温公曰继体之君谨守祖宗成法茍不隳之以逸欲败之以防謟则世世相承无有穷期盖祖宗之法善之者众奚必绍述熈丰之弊政乎特书改元深讥之也】
　　罢翰林学士范祖禹
　　【时帝欲相章惇祖禹言惇不可用帝不悦祖禹遂乞郡乃知陜州祖禹在迩英守经据正献纳尤多每当讲前夕必正衣冠如在上侧命弟子侍先按讲其説开列古义参之时事言简而当义理明白苏轼称为讲官第一】
　　以章惇为尚书左仆射兼门下侍郎范纯仁罢
　　【惇之被召也通判陈瓘从众道谒之惇闻瓘名邀与同载询当世之务瓘因问惇曰天子待公为政敢问何先惇曰司马光奸邪所当先辨势无急于此瓘曰公误矣果尔将失天下之望惇厉声曰光不务纉述先烈而大改成绪误国如此非奸邪而何瓘曰不察其心而疑其迹则不为无罪若指为奸邪又复改作则误国益甚矣为今之计惟消朋党持中道庶可以救弊惇不悦帝既相惇纯仁请去益力乃以观文殿大学士出知頴昌府自帝亲政纯仁扶佑之力居多然羣邪间之不能尽行其言凡荐引人才必以天下公议其人不知自纯仁所举或曰为宰相岂可不牢笼天下士使知出于门下纯仁曰但朝廷进用不失正人何必其知出于我邪】
　　发明【先正曰公生明偏生闇甚矣哲宗之昏闇也章惇为世大奸素所知识斯人也以为守令则虐民以为台谏则嫉善以为监司则蔽贤以为宰相则欺主唯仁人放流之迸诸四夷不与同中国可也安能使之宰正百官仪刑四海乎范祖禹因谏勿用而罢职范纯仁耻与并立而求去则是小人彚进君子彚退矣天下何由而定哉纲目书此亦不得已焉耳】
　　广义【呜呼当章惇赴召之时因陈瓘之谠言而絶其丑类改行从善以辅哲宗则哲宗之惑易破而徽钦之祸无自而贻矣否之初六曰防茅茹以其彚贞吉亨盖谓小人同进其恶未形能戒而吉则变而为君子矣惜乎章惇不足以语此】
　　召蔡京为户部尚书以林希为中书舎人
　　【章惇尝言元祐初司马光作相用苏轼掌制所以能鼓动四方安得斯人而用之或曰林希可防希赴成都过阙惇欲使典书诰逞毒于元祐诸臣且许以为执政希久不得志请甘心焉凡元祐名臣贬黜之制皆希为之极其丑诋至以老奸擅国之语隂斥宣仁读者无不愤叹一日草制罢掷笔于地曰壊名节矣】
　　复免役法
　　【章惇请复行免役法置司讲议久而不决户部尚书蔡京谓惇曰取熈宁成法施行之尔何以讲为惇然之雇役遂定差雇两法司马光章惇所见不同京再其事成于反掌两人相倚以济识者有以见其奸】
　　以蔡卞为国史修撰
　　【元祐中史官范祖禹等脩神宗实録尽书王安石之过以明先帝之圣蔡卞安石壻也上防言实録所纪类多疑似不根乞重行刋定诏从之以卞兼同脩国史卞遂从安石从子防所求安石旧作日録文餙奸伪芟落事实尽改正史】
　　发明【夫子系否之彖曰否之匪人不利君子贞大徃小来则是天地不交而万物不通也上下不交而天下无邦也内隂而外阳内柔而外刚内小人而外君子小人道长君子道消也蔡京林希蔡卞皆一时之小人徽宗用之卒以覆国岂非哲宗有以啓之欤然则朝廷所用皆小人所行皆弊政哲宗既以绍述为名徽宗复以绍述为事卒致国祚顚危浸不可捄夫岂一朝一夕之故哉由辨之不早辨也纲目书此亦谨微之意云】
　　广义【公天下后世之是非者史也分注载蔡卞乞重行刊定诏从之噫刊定曰重者则是欲改前之刋定者也是非得失果安在哉书之于册取讥千古】
　　闰月复以陆师闵等为诸路提举常平官○罢十科举士法○以安焘为门下侍郎○贬吏部尚书彭汝砺知江州
　　【言者谓其附防刘挚也汝砺将行帝问所欲言对曰陛下今所复者其政不能无是非其人不能无贤不肖政惟其是则无不善人惟其贤则无不得矣至郡数月而卒】
　　发明【当事之时小人得志以一阳而处羣隂之中岌岌乎硕果之象也汝砺为羣邪所妬贬知江州则是非其罪矣故书贬而不去其官】
　　五月诏进士专习经义○罢制举置宏词科
　　【三省上言今进士纯用经义如诏诰章表等文皆朝廷官守日用不可阙者若悉不为试之何以兼収文学博异之士于是改置宏词科嵗诏进士登科者请试试者虽多取无过五人词格超异者特奏命官】
　　刘奉世罢
　　【奉世敞之子也为人简重有法度常云家世唯知事君内省不愧恃士大夫公论而已得防常理也譬如寒暑加人虽善摄生者不能无病正须安以处之以章惇用事力乞外乃出知成德军】
　　广义【坤之六四曰括囊无咎无誉盖言臣当守正藏晦其知今奉世当羣隂用事而能奉身退避其得坤之六四者与故书曰刘奉世罢以见罢由奉世而非上之人得以罢之也其予之之意深矣】
　　邓润甫卒○以黄履为御史中丞
　　【元丰末履为中丞与蔡确章惇邢恕相交结每确惇有所嫌恶则使恕道风旨于履履即排击之时谓之四凶为刘安世所论而出至是惇复引用俾报复仇怨元祐正臣无一得免者矣】
　　广义【尧舜之世四凶之外皆君子故四凶甘于窜殛而无辞今也哲宗之世凶人满朝岂止四凶而已哉时人之论未为当也】
　　六月除字説之禁○以曽布同知枢宻院事○秋七月夺司马光吕公着等赠諡贬吕大防刘摰苏辙梁焘等官诏谕天下
　　【黄履张商英上官均来之邵等交章论司马光等变更先朝之法畔道逆理章惇蔡卞请发光公着冢斵棺暴尸帝问许将将对曰此非盛德事也帝乃止于是追夺光公着赠諡仆所立碑夺王岩叟赠官贬大防为秘书监挚为光禄卿辙为少府监并分司南京初李清臣冀为相首倡绍述之説以计去苏辙范纯仁亟复青苖免役法及章惇至心甚不悦复与为异惇既贬司马光等又籍文彦博以下三十人将悉窜岭表清臣进曰更先帝法度不能无过然皆累朝元老若从惇言必大骇物听帝乃下诏曰大臣朋党司马光以下各以轻重议罚其布告天下余悉不问议者亦勿复言初朋党论起帝以梁焘每起中正之论其开陈排击尽出公议朕皆记之又曰苏颂知君臣之义无轻议也由是颂获免而焘止谪提举舒州灵仙观摰语诸子曰上用章惇吾且得罪若惇顾国事不迁怒百姓但责吾曹死无所恨正虑意在报复法令益峻柰天下何】
　　发明【呜呼小人之祸至是极矣君子之道至是蹇矣値昏曀之世君日骄而臣日謟小人得志以害君子私相攻讦以诬善良三纲頽圮九法沦斁而天下不可以复治生民不可以复安也司马光吕公着等皆元祐正臣初无过举矧今已故犹夺赠諡非至不仁者弗克忍为吕大防等既罢而又贬其官此皆已甚之事耳盖小人私刻之心胜公恕之心亡是以疾良善如讐隙犯刑宪如饮食不至于已甚之事而不止是固治乱之大防也君子不惟为司马光等惜而尤为当世惜比事观之其意自见】
　　广义【呜呼元祐诸贤之贬虽若与于羣凶而害贤之心实根于哲宗也君子尚可以立其朝乎易曰履虎尾咥人凶武人为于大君其哲宗之谓乎】
　　八月罢广惠仓○复免行钱○冬十月以吕惠卿知大名府
　　【监察御史常安民言北都重鎭而除惠卿惠卿赋性深险背王安石者其事君可知今将过阙必言先帝而泣以感动陛下希望留京矣帝纳之及惠卿至京请对见帝果言先朝事而泣帝正色不荅计卒不施而去时论快之】
　　十二月重修神宗实录成安置范祖禹等于逺州【蔡卞进神宗实録于是祖禹及赵彦若黄庭坚等并坐诋诬降官安置永沣黔州迁卞为翰林学士初礼部侍郎陆佃预修实録数与祖禹等争辨大要是安石为之晦隐庭坚曰如公言盖佞史也佃曰尽用君意岂非谤书乎至是佃亦落职言者又以吕大防监修神宗实録徙安州居住】
　　发明【重修者不宜修也重修云者大抵挽邪为正辨曲作直上忠言者以为诽谤进佞语者以为嘉谋正人既沮正论不行天下否矣祖禹因修实録兹复安置此盖小人中伤善类之意也故夫上书重修神宗实録下书安置范祖禹等于逺州则其权衡精审笔削谨严诚非宋史之旧文也故曰微君子莫能修之】
　　【乙亥】二年春二月复保甲法○夏四月置律学慱士○冬十月郑雍罢○以许将蔡卞为尚书左右丞○赠蔡确太师諡忠懐
　　【时确党屡言确有定防功会冯京卒帝临奠确子渭京壻也于防次阑诉遂有是命】
　　贬监察御史常安民监滁州酒税
　　【时蔡京深结中官裴彦臣安民因论之谓京奸足以惑众辨足以饰非巧足以移夺人主之视听力足以顚倒天下之是否内结中官外连朝士一不附己则诬以党于元祐非先帝法必济之而后已今在朝之臣京党过半陛下不可不早觉悟而逐之他日羽翼成就悔无及矣是时京之奸始萌芽人多未测独安民首发之又言今大臣为绍述之说皆借此名以报复私怨朋附之流遂从而和之张商英在元祐时上吕公着诗求进防佞无耻近乃乞毁司马光及公着神道碑周秩为博士亲定光諡为文正近乃乞斵棺鞭尸陛下察此軰之言果出于公论乎章防前后至数十百上度终不能囘遂丐外帝慰勉而已至是复论章惇颛国植党乞収主柄而抑其权反覆曲折言之不置惇遣所亲信语之曰君本以文学闻于时奈何以言语自任与人为怨少安静当以左右相处安民正色斥之曰尔乃为时相游説邪惇益怒至是御史董敦逸论安民党于苏轼兄弟会安民言事忤防惇遂出安民监滁州酒税安焘救之不克】发明【涑水司马氏曰切直之言非人臣之利乃国家之福是以人君夙夜求之惟弗得闻是时小人用事君子道衰不用于时则已茍为时用奚肯缄黙以取宠乎安民因论蔡京之奸而得贬则是贬之非其罪矣讵有求治之君首塞言路尚可与论政事哉易曰天地闭贤人隐括囊无咎无誉盖言愼也观于此言则君子处衰乱之世乌可不审其去就也欤故纲目以无罪例书深惜之尔】广义【君子处于羣邪之中固当以明哲保身为贵然则安民言官也乌可以例论哉故极言羣小之恶而不顾者是其死职之宜也安民其贤矣乎】
　　左司谏张商英有罪免
　　【商英党章惇以攻安焘帝不直之遂免】
　　发明【枚乘曰忠臣不敢避诛以直谏故事无废业而功流于万世也商英既任言责是宜献可替否激浊扬清然亦尽己之职非过分也夫何党于章惇以攻安焘则不惟失其职抑且肆其欺矣故书左司谏张商英以明其失职书有罪免以明其可免观纲目之所书则疾恶之旨其严矣哉】广义【商英小人也安焘君子也既免商英则安焘不可罢今也不然于十月免商英于十一月遂免安焘迹其所由盖哲宗亲小人之心多近君子之心少故也故纲目于商英则书其官书有罪所以着其不当居是职而又有党惇之罪也然则于安焘而不书其官与其有罪者何盖不书其官见其不能引身退避如刘奉世不书有罪者以其救常安民也此又不可不知】
　　十一月安焘罢
