<!-- { "loadSidebar": true } -->
　　【逵少范仲淹麾下防官殿前都虞遂同签书枢宻院事知谏院赵亢等交章言祖宗朝枢府叅用武臣如曹彬父子马知节王徳用狄青勲劳为天下所称则可逵黠佞小人岂堪大用不报】
　　夏人寇边环庆经畧使蔡挺击走之
　　【先是夏主谅祚遣吴宗来贺即位宗语不逊诏谅祚惩约宗谅祚不奉诏而出兵秦鳯泾源抄熟户扰边塞杀掠人畜以万计遂冦大顺城环庆经畧使蔡挺使蕃官赵明击之谅祚襄银甲氊帽督战挺先遣强弩列壕外注天下射谅祚中流矢遁去徙冦柔逺挺又使副总管张玉以三千人夜出扰营贼惊溃退屯金汤声言益发十万骑围大顺防朝廷发嵗赐银币知延州陆诜曰朝廷积习姑息敌人侵扰不稍加折诮则国威不立因留止不与移牒宥州问故谅祚遂大沮盘桓塞下因遣使谢罪言边吏擅兴兵行且诛之初谅祚入冦韩琦议停其嵗赐絶其和市遣使问罪文彦博难之举寳元康定时事琦曰谅祚狂童也非有元昊智计而吾之边备过当时逺甚亟诘之必服防陆诜策与琦合而谅祚果归欵帝顾琦曰一如卿料也】
　　秋九月朔日食○诏宰臣举馆职
　　【帝谓中书曰水潦为灾言事者多言不进贤何也欧阳脩曰近年进贤路狭往时进士五人以上皆得试馆职第一人及第不十年即至辅相今第一人两任方得试而第二人以下无复得试往时大臣荐举即召试今止令上簿阙人乃试唯有因差遣例除者半是年劳老病之人此所进贤路狭也帝嘉纳之因命韩琦等四人举士得二十人皆令召试琦等以人多难之帝曰茍贤岂患多也乃先召试十人余须后试当时士人以登台阁陞禁从为显官而不以官之迟速为荣滞故为之语曰寕登瀛不为卿寕抱椠不为监】
　　冬十月以郭逵为陜西四路宣抚使
　　【自吕余庆以叅知政事知成都其后见任执政无守藩者至逵始以同签书枢宻院事出镇兼判渭州】
　　诏礼部三嵗一贡举○十一月帝有疾十二月立子顼为皇太子大赦
　　【时帝久疾韩琦入问起居因进言曰陛下久不视朝愿早建储以安社稷帝颔之琦请帝亲笔指麾帝乃书曰立大大王为皇太子琦曰必颍王也烦圣躬更亲书之帝又批于后曰颍王顼琦即召学士承防张方平至福寕殿草制帝慿几言言不可辨方平复进笔请书其名帝力疾书之太子既立帝因然下涙文彦博退谓琦曰见上顔色否人生至此虽父子亦不能不动也】
　　发明【英宗有疾　亟立太子此亦隆国本安民心之大经也　非韩琦之硕徳重望竭力以匡济之曷克臻此哉特书于册深予之也】
　　【丁未】四年春正月帝崩太子即位大赦
　　【帝崩年三十六史臣曰英宗以明哲之资膺继统之命执心固让若将终身而卒践帝祚及其临政必问故事与古治所宜毎裁决皆出羣臣意表虽以疾疢不大有所为然使后世咏叹至徳何其盛也彼隋晋王广唐魏王泰窥觎神器遂启祸原诚何心哉】
　　广义【英宗让位于受命之初是未知鱼与熊掌之为美也至其传位于子而犹有难色者是不忍舍鱼与熊掌之味也然则尧舜者是不有鱼与熊掌者也故至人无欲】
　　尊皇太后曰太皇太后皇后曰皇太后○以吴奎为枢宻副使○以韩琦为司空兼侍中○二月立皇后向氏【后太尉敏中之曽孙定国留后经之女帝为颍王时纳焉至是册为后】
　　始命公主行见舅姑礼
　　【英宗尝谓帝曰旧制帝女出降輙皆升行以避舅姑之尊义甚无谓朕尝思此寤寐不平岂可以富贵之故屈人伦长纟之序也可诏有司革之防疾不果至是始诏令公主行见舅姑礼着为令】
　　发明【唐徳宗建中元年书始定公主见舅姑礼纲目予之盖自唐太宗朝下嫁公主已异前代尚主之法然其意久而复失有宋之而不不改则知世俗承未易遽革今神宗始定其制可谓善之善者故特书始命公主行见舅姑礼曰始则见前世未尝行之曰见则见公主知尊舅姑神宗此举亦可以为后世法矣】
　　广义【大抵夫妇人伦大纲也有夫妇然后有父子有父子然有君臣臣夫妇者非三纲之大者乎书曰始命者以见前此未尝有此大纲也若神宗者可谓立大纲之主也不贤而能之乎】
　　三月欧阳脩罢
　　【脩既以议濮王典礼为吕诲所诋惟蒋之竒以脩议为是及诲等斥而脩荐之竒为御史众因目为奸邪之竒患焉思所以自解防脩妇弟薛良孺有憾于脩诬脩以帷簿不根之谤逹于中丞彭思永思永以告之竒之竒即上章刻脩脩杜门请推治帝使诘所从来皆辞穷乃黜思永知黄州之竒监道州酒税脩因力求退乃以观文殿学士知亳州】
　　以吴奎参知政事
　　【奎入谢进治説三篇又尝言帝王所职惟在判正邪使君子常居要近小人不得以害之则自治矣帝因言尭时四凶犹在朝金曰四凶虽在不能惑尭之聪明圣人以天下为度未有显过固容包容但不可居居近要地耳帝然之】
　　以司马光为翰林学士固辞不许
　　【光力辞帝曰古之君子或学而不文或文而不学惟董仲舒扬雄兼之卿有文学何辞焉光对曰臣不能为四六帝曰如两汉制诰可也且卿能进士取高第而云不能四六何耶光乃就职】
　　闰月以王安石知江宁府
　　【终英宗之世安石被召未尝起韩维吕公着兄弟更称之帝在颍邸维为记室毎讲説见称辄曰此非维之説维友王安石之説也维迁庶子又荐安石自代帝由是想见其人及即位召之安石不至帝谓辅臣曰安石先帝朝召不起颇以为不恭今又不至果病耶有所要耶曽公亮曰安石真辅相材必不欺防吴奎曰臣尝与安石同领羣牧见其防非自用所为迂阔万一用之必紊纲纪帝不聴命知江寕府众谓安石必辞及诏至即起视事】
　　发明【辞受取与所系甚大圣人于其一介之取与而千驷万钟从可知焉是故欲知君子小人之分当观辞受取与之顷盖由公私之际毫厘之差耳神宗以司马光为学士乃固辞之以王安石知江寕府即起视事于以见君子小人之心势犹冰炭在乎人主熟察而审择之果君子与则用之果小人与则摈之然后君子小人判为二途朝廷正而天下治矣恶有郑声之乱雅乐哉比而观之其义自见】
　　广义【王安石之奸李师中知之韩魏公知之吕诲知之吴奎知之而唐介孙固亦知之独韩维吕公着兄弟不知之也使其知而荐之则韩吕不惟为诸公之罪人而且为万世之罪人也】
　　夏四月以司马光为御史中丞
　　【中丞王陶谋欲易置大臣自规重位因刻韩琦不押文徳殿当朝班为防扈琦闭门侍罪吴奎以陶为过言诏陶与光两易其任奎又言唐徳宗疑大臣信任羣小斥陆贽而以裴延龄等为腹心天下至今称为至闇之主今陶排抑端良不黜无以责大臣展布陶遂言奎附宰相欺天子帝以陶过毁大臣出知陈州而奎亦罢知青州光言陶论宰相不押班未行而罢则中丞不可复为请俟琦押班然后就职复言吴奎名望素重于陶今与并黜恐大臣皆不自安各求引去陛下新即位于四方观聴非宜帝从之奎乃复还中书】
　　秋八月葬永厚陵○京师地震○九月召王安石为翰林学士罢司空侍中韩琦
　　【琦执政三朝或言其専帝颇不悦曽公亮因力荐安石觊以间琦琦求去益力帝不得已以琦为镇安武胜军莭度使司徒兼侍中判相州入对帝泣曰侍中必欲去今日已降制矣然卿去谁可属国者王安石何如琦对曰安石为翰林学士则有余处辅弼之地则不足帝不荅琦早有盛名识量英伟临事喜愠不见于色居相位再决大策以安社稷当是时朝廷多故琦处危疑之际知无不为或曰公所为诚善万一蹉跌岂惟身不自保恐家无所处矣琦叹曰是何言耶人臣当尽力事君死生以之至于成败天也岂可豫忧其不济遂辍不为哉闻者愧服】
　　发明【孔子传姤之彖曰姤之时义大矣哉曰防防之际圣人所谨遯之彖曰遯之时义大矣哉曰隂方浸长处之为难故其时义为尤大也姤以一隂生生遯以二隂浸长故圣人于防隂之道其严如此安石自仁宗末年始见纲目乃姤之时也至是渐进用事非遯之时乎曽公亮力荐安石韩琦遂求罢政可谓得退避之义矣虽然神宗继体守成之初正宜求贤辅治之日而乃弃其老成之人用其浮薄之士则其不足与有为明矣纲目书此以为后世冰霜之戒】
　　广义【用安石罢魏公此泰之终否之初也可不慎哉】
　　吴奎陈升之罢
　　【升之旧名旭避帝嫌名以字行】
　　以吕公弼为枢宻使张方平赵抃参知政事韩绛赵亢为枢宻副使
　　【抃自知成都召知谏院故事近臣召自外州将大用者必更省府及命下大臣以为疑帝曰吾赖其言耳茍欲用之无伤也及入谢帝曰闻卿匹马入蜀以一琴一鹤自随为治简易亦称是乎遂拜参知政事抃感顾知遇朝政有未协者必宻启闻帝嘉其忠恒褒荅之】
　　复以司马光为翰林学士冬十月张方平罢
　　【光论张方平不协物望难居政府帝不从命徙光翰林知通进银台司吕公着封还除目曰光以举职赐罢是为有言责者不得尽其言也诏以告直付閤门公着又言制命不由门下则封驳之职因臣而废愿正臣罪乞解银台司不报未防方平以父丧亦罢方平慷慨有气莭平居未尝以言徇物以色假人所至有政绩然乏公辅之望】
　　青涧守将种谔袭虏夏监军嵬名山遂复绥州
　　【嵬名山部落在故绥州名山弟夷山请降于知青涧城种谔谔使人因夷山以诱名山赂以金盂名山小吏李文喜受之隂许归欵而名山未之知也谔即以闻且欲因取河南地知延州陆诜言以众来降情伪未可知戒谔毋妄动谔持之力诏诜召谔问状且与转运使薛向议纳纳乃共画三策令幕府张穆之入奏穆之因受向指诡言必可成帝意诜不协力徙之秦鳯谔不待命悉起所部兵长驱而进围名山帐名山不得已举众从谔而南得首领三百戸万五千兵万人遂城其地夏人来争谔击败之诜劾谔擅兴之罪欲捕治之未果而徙秦之命至西方用兵自此始】
　　发明【轻行而掩之曰袭讥説也遂者继事之词罪専也然绥州何以书复宋故地也夏人叛逆不为无罪然自仁宗之朝元昊请和姑息既久今而未闻犯边谔当城守而已纵使夏人防扈亦宜请命天子声罪致讨以脩连帅之职可也夫何轻虑浅谋以启边衅遂为西方用兵之端然则谔之责不能免焉纲目贵义不贵功此类是矣】
　　十一月夏人诱杀知保安军杨定等诏韩琦经畧陜西窜种谔于随州
　　【种谔既受嵬名山降夏主谅祚乃诈为防议诱知保安军杨定防杀之边衅复起朝议以谔生事欲弃绥诛谔陜西宣抚主管机宜文字赵卨言虏既杀王官而又弃绥不守示弱已甚且名山举族来归当何以处又移书执政请存绥以张兵势规度大理河川建堡画稼穑之地三十里以处降者不从乃命琦判永兴军经畧陜西琦初言绥不当取及定防被杀复言绥不可弃枢宻以初议诘之琦具论其故卒存绥州时言者交论种谔乃下吏贬其官安置随州】
　　发明【种谔擅开边衅不为无罪曷为书窜而不着坐坐恕之也盖李氏宋之逆竪法固当讨绥州宋之故地义所当复但其専辄为可恶焉虽禾种谔启觉为朝廷耳岂因己利而为之者耶当时议者欲弃绥诛谔呜呼亦过矣此何异唐人维州之议与绥州宋之故地不幸陷于贼穴在宋之人子所必取者得而复弃谓之何哉向微韩琦排众议而保全之则当时之是非无由可决耳吁】
　　十二月夏主谅祚卒子秉常立
