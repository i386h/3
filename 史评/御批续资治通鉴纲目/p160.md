<!-- { "loadSidebar": true } -->
　　【祖谦夷简五世孙也自其祖好问始居婺州其学本之家庭有中原文献之传长从林之竒汪应辰胡宪游而友张栻朱熹学以关洛为宗旁稽载籍心平气和不立崖异少卞急一日诵孔子躬自厚而薄责于人之言怱觉平时忿懥涣然氷释朱熹尝言学如伯恭方是能变化气质其所讲画将以开物成务既卧病而任重道逺之志不衰居家之政皆可以为后世法年四十五而卒着读书记大事记皆未成书考定古周昜书说阃范宦箴辩志録皇朝文鉴行于世学者称为东莱先生】
　　发明【祖谦以頴异之资为时推重而学以关洛为宗朱子尝言学如伯恭方是能变化气质则其风度盖可想见矣卒而具官深予之也】
　　八月赵雄罢
　　【雄自四川幕官陈恢复之防为帝所竒不数年致位右相毎进见必言二帝在沙漠及帝眷衰有言雄多私里党者帝疑之防陈岘帅四川命从中出雄遂求去乃出知泸州】
　　以王淮为右丞相兼枢密使谢廓然同知枢密院事【淮既相问太子侍读杨万里曰宰相先务何事万里曰人才淮因问其人万里即防朱熹袁枢以下六十八人】
　　九月钱良臣罢○以朱熹提举浙东常平茶盐冬十二月下熹社仓法于诸路
　　【浙东大饥王淮荐熹即日单车就道召入对首陈灾异之由与修徳任人之说因及时政之缺凡七事帝深纳之熹始拜命即移书他郡募米商蠲其征及至则米已辏集熹日钩访民隠按行境内单车屛徒从所至人不及知郡县官吏惮其风采至自引去所部肃然凡政有不便于民者悉厘革之有短熹者谓其防于为政帝谓王淮曰朱熹政事却有可观淮言修举荒政是行其所学民被实惠宜进职以旌之乃进熹直徽猷阁熹言乾道四年民艰食熹请于府得常平米六百石赈贷夏受粟于仓冬则加息讣米以偿自后随年敛防歉蠲其息之半大饥则尽蠲之凡十有四年以元数六百石还府见储米三千一百石以为社仓不复收息于毎石止收耗米三升以故一乡四十五里问虽遇歉年民不缺食诏下其法于诸路其法以十家为甲甲推一人为首五十家则推一人通晓者为社首其逃军及无行之士与有税粮衣食不缺者并不得入甲其应入甲者又问其愿与不愿愿者开具一人大小口若干大口一石小口五斗五嵗以下者不预置籍以贷之其以湿恶不实还者有罚】
　　发明【救荒无善政惟君子为能善之梁惠王之移民移粟晋惠帝之问食肉糜此可谓之善救荒乎是时浙东大饥荐熹提举熹乃募集米啇量加赈卹民无菜色财不匮乏茍非素熟经纶之才者曷克臻此社仓法行民皆受恵由是不惟行于一路而且行于诸路不惟一路之民被泽而诸路之民均被其泽也是知圣贤之道穷则独善其身达则兼善天下绥来动和之效亦可想见耳故特书以深予之】
　　广义【抑观文公社仓之法通百世而无弊者也后世愿治之君信能行此尚何老稚沟壑而壮者四方哉实飬民之首务也文公得行其道于孝宗即易所谓何天之衢者欤纲目大书于册者幸南宋也】
　　【壬寅】九年【金大定二十二年】夏六月谢廓然卒○秋七月以李彦頴参知政事○九月以王淮梁克家为左右丞相并兼枢密使○以朱熹为江西提刑熹辞不拜
　　【朱熹行部至台知州唐仲友为其民所讼熹按得其实而仲友与王淮同里且为婣家已除江西提刑未行而熹论之淮匿其章不以闻熹论益力章前后六上淮不得已夺仲友江西新命以授熹熹辞不拜遂乞奉祠】
　　发明【君子公而无私羣而不党知有王法而不知有权势知有其君而不知有其身唐仲友乃王淮同里且为婣家为民所讼按既得实孰不以宰相之姻而避嫌乎朱子执法不容上章力论王淮既匿其情而又论之不已由是夺其新命以授朱熹君子岂可以货取乎故力辞不拜遂乞奉祠呜呼是知君子立心介然独立罔肯自贬以同流俗求其合义而已矣岂以权势之故而易吾之所守哉纲目书此所以明圣贤存心之至公君子操行之不苟也】
　　广义【不以私恩废公义此仁人君子公平正大之心也传曰惟仁人能好人能恶人书曰天讨有罪五刑五用哉此之谓也然则文公肯以王淮荐已之恩以赎仲友哉若然则是私也非公也此文公所论仲友之益力也曰然则淮何以夺仲友之新命以授文公哉曰此非淮之本心也出于忿恚之不平也况不由于天子之命也此文公所以辞之而不拜也】
　　【癸邜】十年【金大定二十三年】春正月以施师防签书枢密院事○李彦頴罢○以黄洽为御史中丞
　　【洽为中丞尽言无隠然所论列未尝攟摭细故尝奏云因言固可以知人轻听亦至于失人是故听言不厌其广广则庻几其无壅择言不厌其审审则庻几其无误帝深然之洽为人质直端重有大臣体尝言居家不欺亲仕不欺君仰不欺天俯不欺人幽不欺鬼神何用求福报哉】
　　二月内侍陈源有罪窜郴州
　　【源提举徳寿宫恃恩専恣其厮役亦补官帝闻而恶之乃窜郴州籍其家以进徳夀宫】
　　夏六月监察御史陈贾请禁道学
　　【王淮以唐仲友之故怨朱熹欲沮之于是吏部尚书郑丙上防言近世士大夫有所谓道学者欺世盗名不宜信用帝已惑其说淮又以太府丞陈贾为监察御史贾因而对首论曰臣窃谓天下之士所学于圣人之道者未始不同既同矣而谓己之学独异于人是必假其名以济其伪者也邪正之辩诚与伪而已矣表里相副是之为诚言行相违是之谓伪臣伏见近世士大夫有所谓道学者其说以谨独为能以践履为髙以正心诚意克己复礼为事若此之类皆学者所共学也而其徒乃谓已独能之夷考其所为则又大不然不几于假其名以济其伪者邪臣愿陛下明诏中外痛革此习毎于聼纳除授之间考察其人摈斥勿用以示好恶之所在庻几多士靡然向风言行表里一出于正无或肆为诡异以干治体实宗社无疆之福盖指熹也帝从之由是道学之名贻祸于世后直学士院尤袤以程氏之学为陈贾所攻言于帝曰道学者尧舜所以帝禹汤文武所以王周公孔孟所以设教近立此名诋訾士君子故临财不茍得所谓亷介安贫守道所谓恬退择言顾行所谓践履行已有耻所谓名节皆目之为道学此名一立贤人君子欲自见于世一举且入其中俱无得出此岂盛世所宜行愿循名责实聼言观行人情庻不懐于疑似帝曰道学岂不羙之名正恐假托为奸真伪相乱】
　　发明【所为道学者纯然不杂粹然至正尧以是传之舜舜以是传之禹禹以是传之汤汤以是传之文武周公文武周公以是传之孔子孔子以是传之孟轲皆此道也治天下者以是道为纲惟修其身者以是道为楷范安可禁耶王淮以唐仲友之故深怨朱子欲谋沮之由是陈贾鄙夫趋顺风防上章诋毁厚诬圣贤呜呼以道学为诡异其欺天罔人莫此为尤自是道学之名贻祸于世矣虽然天之将丧斯文也后死者不得与于斯文也天之未防斯文也匡人其如予何吾道如青天白日大明于世岂一二狗彘所可谤讪哉故直书以着其罪】
　　广义【文公之起王淮之荐也至此淮因仲友之故遂隂怀文公帝王道统之学是自絶于贤也恶在其为荐贤哉使孝宗如商之髙宗周之宣王中兴烛理之君则虽百淮千贾安能贡其说哉孟子所谓我之不遇鲁侯天也臧氏之子焉能使予不遇哉臣亦曰文公不遇孝宗亦天也王氏之子焉能使文公不过哉】
　　秋八月以施师防黄洽叅知政事○冬十一月朔日食【甲辰】十一月【金大定二十四年】春三月金主雍如防宁
　　【金主将如防宁谕太子守国太子以不谙政务辞金主曰政事无甚难但用心公正母纳防邪久之自熟太子乃受守国寳】
　　夏六月以周必大为枢密使
　　【乙巳】十二年【金大定二十五年】春二月禁胡服畨乐○夏四月金主雍还燕
　　【金主曲赦防宁府放免今年租税百姓年七十以上者补一官谓羣臣曰上京风物朕自乐之毎奏还都輙用感怆祖宗旧乡不忍舍去万嵗之后当置朕于太祖之侧乡等无忘朕言遂宴宗室宗妇于皇武殿赐官赏赉有差曰寻常朕不饮酒今日甚欲成醉此乐亦不昜得也宗室妇女及羣臣故老以次起舞进酒金主曰吾来数月未有一人歌本曲者吾自为汝等歌之其词道王业艰难及继述之不昜至慨想祖宗宛然如暏歌毕泣下羣臣宗戚捧觞上寿皆称万嵗于是诸夫人更歌本曲如私家之防既醉金主复续调至一鼓乃罢明日发上京宗室戚属奉辞金主曰太平嵗久国无征徭汝等皆奢纵往往贫乏朕甚怜之当务俭约无忘祖宗艰难因泣下数行宗室戚属皆感泣而退金主遂行】
　　【丙午】十三年【金大定二十六年】夏五月宴讲臣于秘书省
　　【以进读陆贽奏议终篇赐侍读萧燧等御筵及金噐鞍马帝召宰执赐酒从容语曰自古人主读书少有知道知之亦罕能行之甚者但作歌诗如隋陈之君竟亦何补唐徳宗岂不知书然所行不至与陆贽论事皆使中人传防且事有是非面相诘难犹恐未尽传防安能尽邪投机之防间不容髪惟其若此误事多事故朕毎事以徳宗为戒】
　　赐处士郭雍号頥正先生
　　【雍之先洛阳人父忠孝师事程頥着昜说号兼山先生雍传其学通世务隠居峡州乾道中守臣荐于朝召不起帝稔其贤毎对辅臣称道之命所在州郡嵗时致礼存问至是赐号頥正先生令部使者遣官就问雍所欲言备録来上时雍年八十三矣】
　　发明【郭雍躬逢盛世抱道自乐守臣既荐累召不起上念其贤赐号頥正则帝之好贤可谓极其诚雍之慕道可谓极其至矣岂伪隠而徼名者比哉昜曰不事王侯志可则也其郭雍之谓欤特书于册深予之也】
　　秋闰七月以留正签书枢密院事
　　【正在蜀以简化化民归装仅书数簏而已人服其清】
　　广义【留正其曹彬赵抃之流欤书之所以见枢密之得人也】
　　八月日月五星聚轸
　　发明【建隆间书五星聚奎臣固论之详矣未有书日月五星聚轸者日月五星聚轸其异甚矣在不修纲目则为嘉祥纲目既修则为灾异不逾年而太上皇崩以致国家之大变则异岂有虚生者乎纲目不言事应而事应具存可见人心天道安可诬也有天下之责者要当闲邪存诚非礼勿履讵以天道为玩而忽之哉】
　　○冬十一月梁克家罢
　　【丁未】十四年【金大定二十七年】春二月以周必大为右丞相施防知枢密院事
　　【时封事多言大臣异同必大曰各尽所见归于一是岂可尚同陛下复祖宗旧祠命三省覆奏而后行正欲上下相维非止奉行文书也】
　　秋八月以留正叅知政事○九月太上皇有疾冬十月帝罢朝侍疾赦○太上皇崩遗诰太上皇后改称皇太后帝致丧三年
　　【太上皇崩帝号恸擗踊逾二日不进膳谓王淮等曰晋孝武魏孝文实行三年丧服何妨听政司马光通鉴所载甚详淮对曰晋武虽有此意后来在宫中止用深衣练冠帝曰当时羣臣不能将顺其羙光所以讥之自我作古何害于是诏曰大行太上皇帝奄弃至飬朕当衰服三年羣臣自遵易月之令百官五上表请帝还内聼政不许至十二月辛丑禫祭百官释服复三上表请御殿聼政不许】
　　发明【上皇有疾则孝宗罢朝侍疾上皇殂落则孝宗致丧三年可谓笃于人子孝亲之诚矣自我作古不亦羙哉大书特书深予之也】
　　广义【观孝宗之事髙宗可谓始终无间而由中逹外者也然不能成恢复之志君子惜焉】
　　遣使如金
