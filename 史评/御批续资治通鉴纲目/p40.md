<!-- { "loadSidebar": true } -->
　　【弼至契丹见契丹主宗真言曰两朝人主父子继好垂四十年一旦求割地何也契丹主曰南朝违约塞鴈门增塘水治城隍籍民兵将以何为羣臣请举兵而南吾谓不若遣使求地求而不获举兵未晚弼曰北朝忘章圣皇帝之大徳乎澶渊之役苟从诸将言北兵无得脱者且北朝与中国通好则人主专其利而臣下无所获若用兵则利归臣下而人主任其祸故劝用兵者皆为身谋尔契丹主惊曰何谓也弼曰晋髙祖欺天叛君末帝昏乱土宇狭小上下离叛故契丹全师独克然掳获金币充牣诸臣之家而壮士健马物故大半今中国提封万里精兵百万法令修明上下一心北朝欲用兵能保其必胜乎就使其胜所亡士马羣臣当之欤抑人主当之欤若通好不絶嵗币尽归人主羣臣何利焉契丹主大悟首肯者久之弼又曰塞鴈门者备元昊也塘水始于何承矩事在通好前城隍皆修旧民兵亦补阙非违约也契丹主曰防卿言吾不知其详虽然吾祖宗故地当见还也弼曰晋以卢龙赂契丹周世宗复取闗南地皆异代事若各求地岂北朝之利哉既退刘六符曰吾主耻受金币坚欲十县何如弼曰夲朝皇帝甞言为祖宗守国岂敢妄以土地与人北朝所欲不过租赋尔朕不忍多杀两朝赤子故屈巳增币以代之若必欲得地是志在败盟假此为辞尔澶渊之盟天地鬼神实临之北朝首发兵端过不在我天地鬼神其可欺乎六符谓其介曰南朝皇帝存心如此大善当共奏使两主意通明日契丹主召弼同猎引弼马自近谓曰得地则欢好可久弼反覆陈其不可状且言北朝既以得地为荣南朝必以失地为辱兄弟之间岂可使一荣一辱哉猎罢六符曰吾主闻公荣辱之言意甚感悟今惟有结昏可议尔弼曰结昏易生嫌隙本朝长公主出降赍送不过十万缗岂若嵗币无穷之利哉契丹主谕弼使还曰俟卿再至当择一事受之卿其遂以誓书来弼还具以白帝帝复使弼持和亲增币二议及誓书往契丹且命受口传之词于政府既行次乐夀谓副使张茂实曰吾为使而不见国书脱书词与口传异吾事败矣启视果不同驰还都以晡时入见曰政府故为此以陷臣臣死不足惜如国事何帝以问晏殊殊曰吕夷简决不为此诚恐误尔弼曰晏殊奸邪党夷简以欺陛下遂易书而行】
　　广义【昔卢杞之陷顔真卿读史者每为之太息夷简何为而踵其故智耶呜呼真卿死于希烈郑公不屈契丹事虽不同而忠义则同也若夫夷简之事仁宗首倡废后之谋继以排斥忠良今又欲陷郑公君子原情定罪不当置夷简于卢杞之下】
　　九月暨契丹平
　　【弼至契丹不复议昬专欲增币且曰南朝既增我嵗币其遗我之辞当曰献弼曰南朝为兄岂有兄献于弟乎契丹主曰然则为纳字弼曰亦不可契丹主曰南朝既以厚币遗我是惧我矣于一字何有若我拥兵而南得无悔乎弼曰夲朝兼爱南北之民故屈已增币何名为惧或不得已而用兵则当以曲直为胜负非使臣之所知也契丹主曰卿勿固执古有之矣弼曰自古唯唐髙祖借兵突厥当时赠遗或称献纳然后颉利为太宗所擒岂复有此礼哉声色俱厉契丹主知不可夺乃曰吾当自遣人议之乃留增币誓书而使其北院枢宻副使耶律仁先及刘六符持誓书与弼偕来且议献纳二字弼至入对曰二字臣以死拒之敌气折矣可勿许也帝用晏殊议竟以纳字许之于是嵗增银绢各十万匹两送至白沟仍遣知制诰梁适持誓书与仁先如契丹报之契丹亦遣使再致誓书来报撤兵自是通好如故李焘曰时契丹实惜盟好特为虚声以动中国吕夷简等乃许与过厚遂为无穷之害矣】
　　发明【使之有职尚矣诗有皇华之章语有专对之责富弼炼金煆铁言倾人听而使契丹日无损于无厌之求不动干戈和好复定故司马温公曰国之致治在于审官官之得人在于选士岂不信哉故上书富弼还复如契丹下书暨契丹平所以深嘉而乐予之耳语曰使于四方不辱君命富弼以之】
　　广义【郑公之使契丹其忠义之言溢于简册至今读之令人慨慕孔子曰使于四方不辱君命可谓士矣郑公有焉乃若夷简之于郑公将以死之适以生之将以毁之适以誉之噫九原可作盖当起夷简而愧之】
　　元昊防镇戎军副总管葛懐敏会兵御之败死元昊遂大掠渭州
　　【元昊虽数胜而死亡创痍者相半国人困于防集财用不给多怨之知延州厐籍言夏境鼠食稼且旱元昊思纳欵诏命知保安军刘拯谕元昊亲信雅尔刚哩凌裕勒且等言公方持灵夏兵傥内附当以西平茅土分册之刚哩凌令凌宻桑结玛尼三人诣种世衡乞降世衡知其诈曰与其杀之不若因以为间留使监税出入骑从甚宠而遣王嵩以枣及画为书置蜡丸中遗刚哩凌谕以旱归之意欲元昊得之而致疑刚哩凌笑曰种使君年亦长矣何儿戏尚尔元昊果疑刚哩凌囚嵩窖中刚哩凌使其教练使李文贵至青涧报世衡言用兵以来资用困乏人情便于和籍曰此诈也乃屯兵青涧留文贵不遣已而元吴果大举入防攻镇戎军王沿使懐敏督诸砦兵御之分诸将为四路趋定州砦贼毁桥断其归路四面围之懐敏突围走由是大溃懐敏驰至长城濠路已断遂及将校十四人死焉余军九千四百马六百皆为敌所得元昊乘胜直抵渭州焚荡庐舍屠掠民畜自泾邠以东皆闭垒自守范仲淹自将庆州蕃汉兵援之元昊乃还议者欲以金缯啖契丹使攻元昊命御史中丞贾昌朝往使昌朝力辞使命且上疏曰太祖收方镇之权以为万世利及太宗时将帅率多旧人犹能仗威灵所向有功近嵗因西羌之叛骤择将领而士不练习以屡易之将驭不练之士故战则必败此削方镇太过之也况今武臣多亲旧恩幸出即为将素不知兵一旦付与千万人之命是驱之死地矣此用亲旧恩幸之弊也请自今方镇守臣无数更易刺史以上宜慎所授以待有功且命将之时去疑贰推恩惠务责以大効使一切便宜从事庶得驭将之道帝嘉纳之】
　　发明【不曰帅兵而曰会兵以见诸砦之兵皆归统率力足以拒贼明矣临事而惧好谋而成此用兵之大要懐敏轻率六军殊无纪律堕贼计中不为无罪故不曰死之而书败死以示贬书大掠所以贼元昊也呜呼自元昊叛逆防师失地殆无虚日而官军未闻一防则宋之武功不竞亦可见矣庆歴盛时不过如此况靖康之世乎有天下者不可不鉴】
　　冬十一月以韩琦范仲淹厐籍为陕西安抚经畧招讨使置司泾州
　　【初翰林学士王尧臣体量安抚陕西归上疏论兵因言韩琦范仲淹皆忠义智勇不当置之散地及葛懐敏败死中外震惧帝思尧臣之言防仲淹附王懐徳入奏乞与韩琦同经畧泾原并驻泾州琦兼秦凤臣兼环庆泾原有警臣与琦合秦凤环庆之兵犄角而进若秦凤环庆有警亦可率泾原之师为援臣当与琦练兵选将渐复横山以断贼臂不数年间可期平定愿诏厐籍兼领环庆以成首尾之势秦州委文彦博庆州用宗谅总之渭州一武臣足矣帝采用其策乃复置陕西路经畧安抚招讨使总四路之事置府泾州益屯兵三万以琦仲淹籍分领之复以尧臣为体量安抚使徙彦博帅秦宗谅帅庆张亢帅渭州尧臣复言琦等既为陕西四路招讨等使则四路当禀节制不当复带使名各置司行事使所禀不一于是诸路并罢经畧使琦与仲淹在兵间久名重一时人心归之朝廷倚以为重二人号令严明爱抚士卒诸羌来者推诚抚接咸感恩畏威不敢輙犯边境边人为之謡曰军中有一韩西贼闻之心胆寒军中有一范西贼闻之惊破胆】
　　广义【方元昊防边日甚朝廷震骇向非韩范二公出而共当其任吾知囊中必无脱頴之锥而西边之事何人能办乎易曰大车以载冇攸往无咎韩范以之】
　　徴处士孙复为国子监直讲
　　【复晋州平阳人举进士不第退居泰山着春秋尊王发防十二篇国子直讲石介甞师事之语人曰孙先生非隠者也于是范仲淹富弼皆言复有经术宜在朝廷故召用之】
　　发明【举逸民盛徳事也孙复心存著述甘于韬晦诚非伪隠以徼名者也今因推荐举而用之其乐善之诚可见矣书以予之宜矣】
　　以富弼为翰林学士辞不拜
　　【弼始受命使契丹闻一女卒再徃闻一男生皆不顾得家书未甞发輙焚之曰徒乱人意于是帝复申枢宻直学士之命弼辞又除翰林学士弼恳辞曰增嵗币非臣夲意特以方讨元昊未暇与角故不敢以死争安敢受赏乎】
　　【癸未】三年春正月元昊上书请和
　　【西鄙用兵日久帝心厌之会契丹使言元昊欲归欵乃宻诏厐籍招纳之籍遣李文贵还以通意元昊闻之大喜亟出王嵩厚礼之使与文贵以刚哩凌书至延州议和然犹倔强不肯削僣号且云如日方中止可顺天西行安可逆天东下籍以其言未服乃令自请而诏籍复书许之使呼刚哩凌为太尉籍曰太尉三公非倍臣所得称使刚哩凌当之则元昊不得臣矣今其书自称宁令或谟宁令皆其官名也于义无嫌至是元昊知朝廷许和有绪乃遣其六宅使贺从勗与文贵至延州上书自称男邦尼鼎国乌珠上书父大宋皇帝更名曩霄而不称臣乌珠译之为吾祖如汗号籍言名体未正不敢以闻从朂曰子事父犹臣事君也若得至京师天子不许更归议之籍送使者阙下因陈便宜言羌久不通和市国人愁怨今辞理寖顺必有改事中国之心请遣使谕之】
　　发明【呜呼宋室柔弱从可见矣宋人无谋益可知矣考之分注西鄙用兵仁宋已厌顷因契丹之传言遂许夏人之通好由是变君臣之号为父子之称更名曩霄戏译吾祖则其侮慢不恭莫此为甚宋之君臣惟存姑息罔敢正名其罪岂不深可惜哉故纲目不曰表而曰书不曰乞而曰请其义可见矣】
　　二月立四门学○三月以吕夷简为司徒同议军国大事
　　【先是夷简感风诏拜司空平章军国重事疾稍愈命数日一至中书裁决可否夷简力辞帝降手诏曰古谓髭可疗疾今剪以赐卿至是帝御延和殿召见敇乗马至殿门命内侍取兀子舆以前夷简辞避久之诏给扶毋拜乃罢相改授司徒同议军国大事】
　　以晏殊同平章事兼枢宻使贾昌朝参知政事富弼为枢宻副使弼固辞不拜
　　【弼见帝言契丹既结好议者便谓无事万一败盟臣死且有罪愿陛下思其轻侮之耻坐薪甞胆不忘脩政且收臣新命使天下知使臣不受赏和好未可保其于守备决不敢懈帝察其意坚改授资政殿学士】发明【富弼谦徳之心至是益见矣前为翰林学士而不受此为枢宻副使而固辞回视少得寸功哓哓自鸣患得患失者岂可同日语哉观其契丹万一败盟臣死且有罪之言讵非仁人之量君子之心乎易曰谦谦君子卑以自牧富弼近之矣】
　　召夏竦为枢宻使○以欧阳修王素蔡襄知谏院余靖为右正言
