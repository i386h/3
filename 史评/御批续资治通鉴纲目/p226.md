<!-- { "loadSidebar": true } -->
　　【初帝谕右丞阿里参政梁徳珪曰中书政务卿等皆怀怠心又不约束吏曹使选人留滞僧格虽奸邪然僚属惮其威政事无不立辨卿等其约所属不事事者惩之时省臣凡十一人至是以玮参知政事玮曰古者一相专任贤也今宰执员冗政出多门转相猜忌请损之不从巴延彻尔平章政事巴延弟也巴延曰臣叨平章政事兄弟宜相嫌避帝曰兄平章于上弟参议于下何所嫌也】
　　广义【分注载何玮曰古者一相专任贤也今宰执员冗政出多门转相猜忌斯言也何其切中时病耶惜乎元人不足以语此】
　　十二月太傅知枢密院事巴延卒
　　【巴延深沈有谋畧善断将二十万众伐宋如将一人诸将仰之若神明还朝未尝言功卒赠太师追封淮安王諡忠武】
　　发明【巴延善将大兵不嗜妄杀劳而不伐有功而不徳自宋曹彬以后一人而已纲目卒而具官盖予之也】
　　禁侵扰农桑者














　　御批续资治通鉴纲目卷二十三
<史部,史评类,御批续资治通鉴纲目>
　　钦定四库全书
　　御批续资治通鉴纲目卷二十四
　　【起乙未元成宗元贞元年尽辛亥元武宗至大四年】凡十七年
　　【乙未】成宗皇帝元贞元年春正月以刘国杰为湖广平章政事
　　【辰沣地接溪洞宋尝选民立屯免其繇役使御诸蛮在澧曰隘丁在辰曰寨兵宋亡皆废国杰悉复其制又视盗出没之地置戌三十八所分屯将士以守之由是东尽交广西亘黔中周湖广四境皆有屯戌制度周宻诸蛮不能复寇入朝赐玉带锦衣旌其功台臣言国杰在军中每倾家赀赏赉将士帝命估偿之】
　　二月帝如上都○翰林学士承防留梦炎致仕【上以其在先朝言无所隠厚赐遣之初世祖尝问梦炎叶李优劣于赵孟頫对曰梦炎臣之父执其人重厚笃于自信好谋能防有大臣器叶李所读之书臣皆读之所知所能臣皆知之能之世祖曰汝以梦炎优于李邪梦炎为宋状元至宰相当贾似道误国依阿取容李以布衣乃伏阙上书是贤于梦炎也】发明【梦炎故宋臣也而以元爵书何哉卖国求利背主事雠是非亡宋之臣也以元爵书之其罪自见而不免勒令致仕者则亦使后之臣子安于义命毋非觊以徼利耳然则防枭小人徒负不义之名者果何益哉如五代书梁礼部尚书苏循致仕同意】
　　广义【观孟頫论梦炎人品要亦为已而设及世祖右叶李而左梦炎于时不知孟頫之顔曽不】
　　【为之厚乎】
　　三月安南入贡○地震○夏四月广京师赈粜米肆【帝以京师米贵益广世祖之制设三十肆发米七万余石粜之其肆毎年増粜多至四十万石行之既久多为强豪巧取乃令有司籍贫民户数验口给之减赈粜之直三分之一每嵗亦不下二十余万石】
　　闰月兰州河清
　　【上下三百余里凡三日】
　　发明【河清往往以为国之嘉祥羣臣称贺者有之中外上表者有之此皆谀臣庸主之通患也善治天下者以丰年为瑞以贤才为寳其他如景星庆云灵芝甘露不足为祥也今兰州河清议者皆谓元嘉祥殊不知纲目未修则固以为嘉祥纲目既修则足以为灾异此纲目取法春秋之意也茍以为嘉祥则下文必无陜西旱饥之书矣明乎此然后可知君子笔削之深意云】
　　广义【河清之事臣前论之备矣非瑞也书之所以着元运之衰】
　　厘正选法
　　【省臣言阿哈玛特僧格怙势卖官无贤否选法大坏诏敏珠尔多卜丹何荣祖等厘正之】
　　五月陞江南诸县为州
　　【以戸为差戸四万五万者为下州五万至十万为中州凡为中州二十八下州十五又以户不及额降连州路为州】
　　六月陜西旱饥
　　【行省右丞许扆议发廪赈之同列以未经奏请不可扆曰民为邦本今饥馁若此若俟命下无及矣擅发之罪吾当任之遂发粟赈之命亦寻下】
　　发明【军旅之后必有凶年此春秋已验之事也是时军旅频兴弊政未息而民怨怼之气足以感召天变而干旱作矣古者三年耕必有一年之畜九年耕必有三年之畜是以虽有凶年民无菜色以其有畜故也成宗即位未几而灾异迭见亦未见其恐惧修省之实也既旱而饥民病深矣】广义【许扆可谓识时逹权者也同列何足以知之】
　　秋九月帝还大都○冬十一月伊实特穆尔卒○十二月立皇后巴约特氏
　　【丙申】二年春正月诏诸王公主驸马毋輙罪官吏
　　【时诸王锡锡等部曲卒恣横扰民驸马曼济台私杀有罪有司官吏輙被号召至是诏令非奉防毋輙加罪】
　　发明【欲治乎外先治乎内欲正乎疎先正乎亲其内不治难以治外不正乎亲难以正疎今成宗禁宗室外戚毋罪官吏是亦能知其弊而革之于己然者乎故书以予之】
　　二月以博果宻为昭文舘大学士平章军国事丹津为平章政事
　　【博果宻以与同列多异议久称疾不出帝曰朕知卿疾之故以卿不能从人人亦不能从卿也欲以丹津代卿何如博果宻曰津实胜臣乃拜博果宻为昭文舘大学士平章军国重事辞曰是职也国朝惟史天泽尝为之臣不敢当制去重字而以津代为平章政事】
　　广义【博果宻之于成宗可谓君臣相遇者也然则元之狂澜未倒者博果宻为之砥柱也直书于册美自见矣】
　　三月帝如上都○夏六月颁官吏受赇条格
　　【凡十三等南台御史大夫阿喇卜丹言立法贵于轻重得宜使民不至易犯今所降条格除枉法外其不枉法者自二十两以下罪与受一分者同科似轻重少偏】
　　秋八月立捕盗赏格
　　【御史台臣言内地盗贼众多乞立条格督责所属期至尽灭乃诏诸人能告捕者强盗一名赏钞五十贯窃盗半之应捕者又半之皆微诸犯人无可徴者官给之时山东东西道亷访使陈天祥上疏曰盗贼之起各有所因除嵗凶诿之天时宜且勿论如军旅不息工役荐兴厚敛烦刑皆足致盗中间保防滋长之者赦令是也赦者小人之幸君子之不幸彼强梁之徒执兵杀人有司尽力以擒之朝廷加恩以释之旦脱系累暮即行劫既不感恩又不畏法夫凶残悖逆性已顽定诚非善化所能移惟严刑以制之可也天祥既上疏乃严督有司追捕自其所部南至汉江二千余里多就擒者】
　　广义【孔子曰茍子之不欲虽赏之不窃天祥之论不亦当乎但曰民非善化所能移无乃意圆而语滞乎】
　　括江南隐蔽田
　　【凡巴延阿珠阿尔哈雅等下江南所据田及权豪隠蔽者悉括之令输租】
　　冬十月贑州兵起江西行省左丞董士选击平之【贑州民刘六十聚众至万余建立名号朝廷遣将讨之观望退缩贼势益盛士选请自往进至兴国距其营不百里命将校分兵守地悉置激乱之人于法复诛奸民之为囊槖者于是民争出自效数日六十就擒余众悉散事平士选遣使奏闻但请黜赃吏数人而已畧不及破贼事时称其不伐】
　　发明【纲目于盗贼则书兵起以讨罪则书击之然其书法义例内外之辨虽易世而犹未已也其防严矣】
　　【丁酉】大德元年春正月以额森特穆尔为平章政事○帝如上都○太后幸五台山
　　【初为太后建寺于五台山至是成太后将临幸之监察御史李元礼上疏言五台山创建寺宇工役俱兴供亿烦重民不聊生伏闻太后临幸五台尤不可者有五盛夏禾稼方茂民食所仰骑从经过无不蹂躏一也亲劳圣体经冐风日往复数千里山川之险万一调养失宜悔将何及二也天子举动必书简册以贻万世书而不法将焉用之三也财用不天降皆出于民今日支持调度百倍曩时而又劳民伤财以奉土木四也佛以慈悲为教虽穷天下珍玩供养不为喜虽无一物为献亦不怒今太后欲为兆民祈福而先劳圣体使天子旷定省之礼五也伏望回辕中道端处宫中上以循先皇后懿范次以尽圣天子之孝诚下以慰元元之望如此则不祈福而福自至矣台臣不敢以闻其后侍御史万僧与中丞崔彧有隙取元礼章封入奏之曰崔中丞私比汉人李御史为大言谤佛谓不宜建寺帝怒命鄂勒哲博果宻鞫之鄂勒哲曰吾亦尝以此谏太后曰我非喜建此寺葢先帝尝许为之非汝所知也博果宻曰他御史惧不敢言言者惟一元礼可赏鄂勒哲等入言之帝沈思良乆曰御史言是也乃罢万僧复元礼职○初司程陆信等董建寺之役驱迫民夫数千冐险入山谷伐木运石死者万余人河东廉访使王忱乘太后幸五台因言建寺本以福民今福未及而害己甚恐非朝廷意也太后闻之为减其役仍赐恤死者之家】发明【庄二十年春二月经书夫人姜氏如莒君子讥之今太后幸五台而纲目书者礼义天下之大防也其禁乱之所由生犹防止水之所自来也妇人从人者也夫死从子而成宗失子之道不能防□其母禁乱之所由生彼妇人无故不逾阃阈况太后天下之母尤非闾里之妇可比擅兴土木建寺五台无故离京恣为游幸成宗未闻几谏惟务阿徇岂不深可惜哉直书于册其义自见】广义【元礼谏后一疏可谓善矣非鄂勒哲博果宻之救亦难乎免于下狱矣孰知防古中而有若人也哉】
　　夏四月朔日食○秋七月河决杞县蒲口
　　【先是河决汴梁发丁夫三万塞之至是蒲口复决乃命廉访使尚文相度形势为久利之策又言河自陈留抵睢东西百有余里南岸视水髙六七尺或四五尺北岸故堤水视田髙三四尺或髙下等大较南髙于北约八九尺隄安得不坏水安得不北也蒲口今决千有余步东走归旧渎行二百里至归徳横隄之下复合正流或强遏之上决下溃功不可成揆今之计河北郡县宜顺水性筑长隄以御泛溢归徳徐邳之民任择所便避其冲突被害民戸量给河南退滩地以为业异时决他所亦如之亦一时救患之良防也蒲口不塞便帝从之防河朔郡县及山东宪部争言不塞则河北桑田尽化鱼鳖之区塞之便帝复从之是后蒲口复决障塞之役无之而水北入河复故道竟如文言】
　　祅星出奎
　　发明【书曰惠迪吉从逆凶惟影响成宗所为靡善故逆气乗之感召天变彼如日者众阳之宗人君之表河决者阴盛之徴祅星者逆气之乘皆所以兆当时之象而警当时之君也成宗置之度外恝然弗惧何其谬哉自书契以来天变之形未有无其应者也成宗曷不加意耶以当时之天变验当时之政事则天人之理可想见矣】
　　○九月帝还大都○冬十月钦察都指挥使绰和尔攻破巴林之地还击海都军败走之
　　【巴林之地时为海都所据绰和尔帅师逾金山进攻之其将逹兰台阻逹噜噶河而军伐木栅岸以自庇士皆下马跪坐持弓矢以待绰和尔奋师驰击大破之尽得其人马庐帐还次阿噜河与海都援将巴拜遇绰和尔麾军渡河蹙之巴拜败走仅以身免】
　　以吴元珪为吏部尚书
　　【时选曹铨注多有私其乡人者元珪曰此风不可长自视事请谒悉皆谢絶】
　　禁诸王驸马夺民田
　　【仍禁民间以公私土田呈献及受其献者】
　　发明【前书诏诸王驸马毋輙罪官吏此书禁诸王驸马夺民田皆所以深予其革弊也成宗其庶几忧勤于民事也】
　　【戊戌】二年春正月增太庙牲用马
　　【从伊彻察喇请也凡举大祭其马牲既与三牲同登于爼而割奠之馔复兴笾豆俱设将奠牲盘酹马湩则防古太祝升诣第一座呼帝后神讳以致祭年月日数牲齐品物致其祝语列室皆如之礼毕则以割奠之余撤于櫺星门外名曰抛撒茶饭葢以国佫行事尤所重也】
　　二月以张九思梁德珪并为平章政事
