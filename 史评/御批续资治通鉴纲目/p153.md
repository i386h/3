<!-- { "loadSidebar": true } -->
　　【监南岳庙朱熹封事首言帝王之学必先格物致知以极夫事物之变使义理所存纎悉必照则自然意诚心正而可以应天下之务次言脩攘之计不时定者讲和之説疑之也今金于我有不共戴天之讐则不可和也明矣愿断以义理之公参以利害之实闭关絶约任贤使能立纪纲励风俗使吾脩政御敌之外孑然无一毫可恃为迁延中己之资而不敢懐顷刻自安之意更相激厉以图事功数年之外国富兵彊视吾力之强弱观彼衅之浅深徐起而图之中原故地不为吾有而将焉徃次言四海利病系斯民之休戚斯民之休戚系守令之贤否监司者守令之纲朝廷者监司之本欲斯民之得所本原之地亦在朝廷而已】
　　发明【人君之徳虽不一而求言聴谏乃其大者自贼桧讳言时事天下括囊乆矣孝宗嗣位而首开言路其亦知所先务焉蛊之六五曰干父之蛊用誉象曰干父之蛊承以徳也当时政事阙失者固多今旣诏陈之则因革脩废之道岂不从可见哉若孝宗者可谓能知求治之方耳直书于册深予之也】
　　秋七月召张浚入朝以为江淮宣抚使封魏国公【帝手书召浚入见浚至帝改容曰乆闻公名今朝廷所恃惟公因赐之坐浚从容言人主之学以心为本一心合天何事不济所谓天者天下之公理而已必兢业自持使清明在躬则赏罸举措无有不当人心自归敌讐自服帝竦然曰当不忘公言加浚少魏国公宣抚江淮浚见帝英武力陈和议之非劝帝坚意以图恢复欲遣舟师自海道山东命诸将出师掎角以向中原翰林学士史浩以潜邸旧臣时预枢密议欲城采石洲浚言不守两淮而守江于是示敌以削弱怠战守之气不若先城泗州浩不悦遂与有隙凡浚所规画浩必沮之竟无成功】
　　广义【魏公之遇孝宗可谓受知于君之深者也其恢复之功必将收之于桑榆矣然则见沮于史浩岂人力之所能哉孟子曰行或使之止或尼之行止非人所能也其魏公之谓乎】
　　追复岳飞官以礼改塟
　　【官其孙六人】
　　发明【岳飞为将十年有折冲御侮之功固非他将比也然为贼桧所陷以没其身至是追复官爵以礼改塟是亦公论之不容冺者书以予之宜矣】
　　八月以史浩参知政事九月罢川陜宣谕使虞允文【浩上言官军西讨东不可过寳鸡北不可过徳顺若兵宿于外去川口逺则敌必袭之朝廷遂欲弃三路允文上言恢复莫先于陜西陜西五路新复州郡又系于徳顺之存亡一旦弃之则窥蜀之路愈多西和成阶利害至重不可不虑于是允文罢知夔州以王之望代之明年允文入对言今日有八可战且以笏画地陈弃地利害帝曰此史浩误朕也改允文知太平】
　　发明【诗曰乱之初生僭始旣防乱之又生君子信谗君子如怒乱庶遄沮君子如祉乱庶遄己史浩沮恢复之计允文上恢复之图则二人之忠邪盖可见矣夫何偏信史浩卒罢允文则是帝信谗邪而弃正论则乱何由而可止乎孝宗嗣位之初先斥正人而悦佞士又何以望其中兴也哉即纲目所书观之则其曲直权衡审矣】
　　故辽人伊哷斡罕称帝金将布萨忠义讨平之
　　【斡罕称帝改元天正兵势大张徃讨者多为所败金主遣右副元帅黙音讨之遇于长泺斡罕大败率众西走黙音复追败于雾河斡罕去攻懿州金师乆无功布萨忠义自请行乃以为右副元帅代黙音忠义及赫舍哩志寕追之至枭岭西防泉大败之斡罕以数骑仅免收合防卒万余入奚部其党多降斡罕自知势穷北走沙陀其徒执之献于右都监完颜思敬送中都斩之其党悉平惟扎巴不服颇为边患金人苦之】
　　冬十月叶义问罢以张焘同知枢密院事○十一月金以布萨忠义为都元帅赫舍哩志寕副之
　　【金主以宋不称臣乃诏忠义总戎事居南京节制诸军复令志寕驻军淮阳忠义将行金主谕之曰宋若归侵地贡礼如故则可罢兵忠义至汴简阅士卒分屯要害】
　　十二月诏宰相复兼枢密使○诏吴璘班师
　　【金以重兵扼鳯翔争吴璘新复十三州三军璘亟驰徳顺以备之已而金富察世杰率师十万来攻璘力战拒之时议弃三路遂诏璘班师】
　　发明【书诏班师讥之也是时新复三路则中兴之机在此一举矣夫何议弃三路而自沮战功乎吁惜哉】










　　御批续资治通鉴纲目卷十五
<史部,史评类,御批续资治通鉴纲目>
　　钦定四库全书
　　御批续资治通鉴纲目卷十六
　　【起癸未宋孝宗隆兴元年尽己酉宋孝宗淳熙十六年】凡二十七年
　　【癸未】孝宗皇帝隆兴元年【金大定三年】春正月置武举十科○呉璘还河池金人遂防新复十三州军
　　【璘得诏寮属交谏曰将在军君命有所不受此举所系甚重奈何退师璘知朝论主和乃曰璘岂不知此顾主上初政璘握重兵在逺有诏璘何敢违退师师还河池金人□其后璘军亡失者三万三千部将数十人连营痛哭声振原野于是秦风熙河永兴三路新复十三州三军皆复为金取】
　　发明【呜呼宋事至此无足言者惟知自守而不知自强此固前人之失也孝宗嗣位犹循陋规不亦误乎当取而不取则伤于怯唐却维州之献是也不当取而取之则伤于贪宋取长葛之类是也新复州军皆宋故土不幸王室衰微敌兵长驱中原故地相继防没是诚中国之大辱也髙宗惟恃和议不修战畧中原之境委为外物东南之疆视为永图吴璘操百战之功复陜西之地此固恢复之大机茍能并力伐金克复旧物以雪祖宗父母之雠可也夫何召之班师新疆仍防则自失其机耳往者不可谏来者犹可追髙宗既没孝宗岂宜再误哉据事直书深讥之也】
　　以史浩为尚书右仆射同平章事兼枢密使○以张浚为枢密使都督江淮军马开府建康
　　【俊荐陈浚卿为宣抚判官先是帝召俊卿及浚子□赴行在浚附奏请帝临幸建康以动中原之心用师淮壖以为呉璘声援帝见俊卿问浚动静饮食顔貌曰朕倚魏公如长城不容浮言摇夺浚开府江淮参佐皆一时之选栻以少年内赞密谋外参庻务其所综画幕府诸人皆自以为不及及入奏事因进言曰陛下上念祖宗之讐耻下闵中原之涂炭惕然于中思有以振之臣谓此心之发即天理之所存也愿益加省察而稽古亲贤以自辅无使少息则今日之功可以立成帝大异之】
　　二月黄祖舜罢○三月金人以书来求海泗唐邓商州之地及嵗币
　　【先是金人十万众屯河南声言规取两淮朝廷震恐张浚请以大兵屯旴泗濠庐备之至是赫舍哩志寜乃以书抵浚欲凡事一依皇统以来故约不然请防兵相见且遣富察都木逹周仁屯虹县萧□屯灵壁积粮脩城将为南攻计】
　　以张焘参知政事辛次膺同知枢密院事
　　【初次膺为右正言力谏和议为秦桧所怒流落者二十年帝即位召为中丞次膺毎以名实为言多所禆益帝呼其官而不名若成闵之贪饕汤思退之朋比叶义问之奸罔皆被论罢每章疏一出天下韪之渡江已后直言之臣称次膺为首】
　　广义【分注云渡江以后直言之臣次膺为首然孝宗呼其官而不名者厚之至也夫何任用未几即罢奉祀岂非有好贤之名而无好贤之实者乎】
　　张焘罢○夏四月张浚使李显忠邵宏渊分道伐金【帝锐意恢复张浚入见乞即日降诏幸建康帝以问史浩浩对曰先为备守是谓良规议战议和在彼不在此傥听浅谋之士时兴不教之师敌退则论赏以邀功防至则敛兵而遁迹取快一时含寃万世及退诘浚曰帝王之兵当出万全岂可尝试以图侥幸复辨论于殿上浚因内引奏浩意不可回恐失机防且谓金人至秋必为邉患当及其未发攻之帝然其言乃议出师渡淮三省枢密院不预闻防显忠宏渊亦献捣虹县灵壁之防帝命先图二城浚乃遣显忠出濠州趋灵壁宏渊出泗州趋虹县】
　　发明【自徽钦北狩江淮宴安未闻逺近有兴复之师独张浚深明逆顺之理至于见忤贼桧废弃散地惟忠义之心守死不移今又遣将伐金虽卒无成功然纲目书之若真能伐金然者盖予其忠义之节所以遂其本志云尔书法如此其为斯世劝也多矣】
　　五月史浩免
　　【省中忽见邵宏渊出兵状始知不由三省径檄语将浩语陈康伯曰吾属俱兼右府而出兵不预闻焉用相为哉不去何待入对因奏陈康伯欲纳归正人臣恐他日必为子孙忧张浚锐意用兵若一失之后恐陛下不得复望中原因力丐免侍御史王十朋论浩怀奸误国等八罪遂罢浩知绍兴府】
　　广义【南渡以来而不能全中兴之羙者有三大奸之作梗也夫自秦桧倡和议于前汤思退史浩踵其辙于后其间虽有忠臣良将奋不顾身欲复不共戴天之讐夫何谋方成而卒被其沮功将就而卒被其隳甚则至于窜徙屠戮鲜克获免虽然要亦不可独咎三奸也为君者分受其责可也】
　　李显忠复灵壁遂防邵宏渊复虹县金将士多降【显忠自濠梁渡淮至陡沟金右翼都统萧琦用拐子马来拒显忠与之力战遂复灵壁显忠入城宣布徳意不戮一人于是中原归附者接踵宏渊图虹久不下显忠遣灵壁降卒开谕祸福金守将富察都木逹周仁皆出降宏渊耻功不自己出防有降千户诉宏渊之卒夺其佩刀显忠立斩之由是二将不恊未几萧琦复降于显忠】
　　张浚渡江李显忠大败金人复宿州
　　【显忠兵傅州城金人来拒显忠大败其众追奔二十余里宏渊至谓显忠曰招抚真关西将军也显忠闭营休士为攻城计宏渊等不从显忠引麾下杨椿上城开北门不逾时防其城宏渊等殿后趣之始渡濠登城城中巷战又斩首级数千人擒八千余人遂复州中原震动防闻帝手书劳张浚曰近日邉报中外鼓舞十年来无此克防既而宏渊欲发仓库犒卒显忠不可移军出城止以见钱犒士士皆不恱诏以显忠为淮南京东河北招讨使宏渊副之】
　　帝率羣臣诣徳寿宫上寿
　　【天中节也嵗以为常】
　　以辛次膺参知政事洪遵同知枢密院事○李显忠邵宏渊之师溃于符离
　　【赫舍哩志寜自睢阳引兵攻州李显忠击却之金博索复自汴率歩骑十万来攻州晨薄城下列大阵显忠谓宏渊并力夹攻宏渊按兵不动显忠独以所部力战俄而敌大至显忠用克敌弓射郤之宏渊顾众曰当此盛夏摇扇于清凉且犹不堪况烈日被甲苦战乎人心遂揺无复闘志至夜中军统制周宏鸣鼔大噪阳为敌兵至与邵世雍刘侁各以所部兵遁继而统制左师渊统领李彦孚亦遁显忠移军入城统制张训通张师顔荔泽张渊等以显忠宏渊不恊各遁去金人乗虚复来攻城显忠竭力捍御斩首二千余积尸与牛马墙平城东北角敌兵二十余人已上百余歩显忠取军所执斧斫之敌始退郤显忠叹曰若使诸军相与掎角自城外掩击则敌兵可尽敌帅可擒河南之地指日可复矣宏渊又言金添生兵二十万来傥我兵不返恐不测生变显忠知宏渊无固志势不可孤立叹曰天未欲平中原邪何沮挠如此遂夜引还至符离师大溃是举所丧军资噐械殆尽幸而金不复南时张浚在旴显忠徃见浚纳印待罪浚以刘寳为镇江诸军都统制乃渡淮入泗州抚将士遂还扬州上疏自劾】
