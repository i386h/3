<!-- { "loadSidebar": true } -->
　　发明【水火兵戎之谓灾山崩川竭之谓异是皆害及民物春秋必书徽宗嗣位二纪于兹水火兵戎之灾固多山崩川竭之异不少葢由逆气所激因而生之自纲目所书山崩地震日食彗孛大旱大水蝗疫则有之矣然未闻书狐升御榻而坐者御榻至尊极严之地狐乃荒原旷野之物以荒原旷野之物居至尊极严之地其异滋甚是则春秋之法所必书者葢遇灾而惧当加修省也以狐而升御榻则宋人失据中原之兆明矣变不虚生灾不妄作下书金将尼玛哈斡里雅布分道入冦其应岂不明且切哉宋之君臣溺于宴安不思警省是以终沦危亡而不可以救药也吁】广义【说文曰狐妖兽也昔者杨再思謟佞戴令言赋两脚狐以讥之徽宗之时謟佞满朝其最甚者蔡京父子童贯王黼也观分注所云岂非赵宋宗社之灵以彰徽宗近佞之恶而欲其改欤夫变常之谓怪圣人之所不语者语常而不语变也故曰国家将亡必有妖孽今也狐升御座则是謟佞専权之兆也岂非妖孽之甚者乎厥后汴宋亡于謟佞其兆明矣】
　　冬十月金将尼玛哈斡里雅布分道入防
　　【初斡里雅布在平州遣人索叛亡戸口朝议弗遣且闻童贯郭药师治兵燕山斡里雅布请于金主曰茍不先举伐宋恐为后患金主以为然而未敢轻举及使者往返既数道路险易朝廷治否府库虚实渐得要领而耶律伊都刘彦宗亦言南朝可图师不必众因粮就兵可也及既获辽主遂即决意南侵以安班贝勒舍音领都元帅居京师尼玛哈为左副元帅古绅为元帅右监军耶律伊都为元帅右都监自云中趋太原达兰为六部路都统栋摩为南京路都统刘彦宗为汉军都统斡里雅布监栋摩彦宗两军战事自平州入燕山】
　　广义【葢闻兵出无名事故不成故用兵贵乎有名也分注载童贯郭药师治兵燕山不知此兵何名也然则金人来索戸口叛亡者因宋弗遣而举兵则是宋师无名而金人有名矣故曰利人土地谓之贪兵兵贪者败不得已而起谓之应兵兵应者胜观此则知宋兵贪兵也金兵应兵也一胜一负其机决于此矣且敌人之扰中国以名实相副之师临之尚忧其不服况无名乎曰然则于金何以入防书葢尊中国也】
　　十一月郊
　　【帝才下坛而宻报金将犯界左右秘之曰恐妨恭谢宰相亦不知也及防谢毕宰相又共匿之不以闻】发明【郊庙常事不书失礼则书甚矣小人之弄其君有同儿戯也金人入防已经逾月此正宵衣旰食不遑寜处之时而宋之君臣方且从容自如举行郊祀谓之何哉考之分注左右秘之恐妨恭谢宰相知之匿不以闻呜呼羣臣惟事蒙蔽徽宗益肆骄奢欲求天下不乱乌可得乎自金人入防而天下分为南北矣然则小人之祸可胜言哉特书曰郊深贬之也】
　　太常少卿察使金不屈死之
　　【察为金贺正使至境遇斡里雅布兵脇之使拜且降不拜左右捽之伏地愈植立反覆论辨不屈遂遇害察尧俞从孙也十八登进士蔡京尝欲妻以女拒弗答平居恂恂然若无所可否及仓猝狥义闻者莫不壮之后諡忠肃】
　　发明【使于四方不辱君命此固人臣之髙行也传察使金挺然无屈反覆辨论畧弗少挫不惟不辱君命抑且不辱其身矣虽云被害忠何损乎世有偷生苟免求生害仁而蒲伏丐命于强敌之前者视察寜不为之汗顔哉故家语曰人臣之节当君大事惟力所及死而后已察无愧焉纲目特以全节予之所以为人臣狥国之一劝耳】
　　召种师道为两河制置使
　　【时师道致仕居南山豹林谷金人南下趋召之师道闻命即东过姚平仲有歩骑四千与之俱赴汴】
　　十二月童贯自太原逃归金尼玛哈防朔代州遂围太原
　　【先是金人遣使来许割蔚应州及飞狐灵邱县帝信之遣童贯往受地至太原闻尼玛哈自云中南下贯乃使马扩辛兴宗往使谕以交割地事扩至军前尼玛哈严兵以待趣扩等庭参如见金主之礼既毕首议山后事尼玛哈曰尔尚欲此两州两县邪山前山后皆我家地尚复何论汝家别削数城来可赎罪也汝軰可即去我自遣人至宣抚司矣扩还具言于贯贯曰金初立国邉头寜有几许军马遽敢作如此事邪扩曰彼既深恨本朝结纳张防又为契丹旧臣所激故谋报复今宜速作备御贯不从既而尼玛哈遣王介儒色埓黙持书至太原责以渝盟纳叛等事词语甚倨贯问之曰如此大事何不素告我色埓黙曰兵已兴何告为宜速割河东河北以大河为界用存宋朝宗社乃报国也贯闻之气禠不知所为即欲假赴阙禀议为名遁还京师知太原府张孝纯止之曰金人渝盟大王当防诸路将士极力枝梧今大王去人心必揺是以河东与金也河东既失河北岂可保耶愿少留共图报国兼太原地险城坚人亦习战未必金便能克也贯怒叱之曰贯受命宣抚非守土也必欲留贯置帅臣何为遂行孝纯叹曰平生童太师作几许威望及临事乃蓄缩畏慑奉头鼠窜何面目复见天子乎尼玛哈引兵降朔州克伐州都巡检使李翼力战被执骂贼死尼玛哈遂进围太原孝纯悉力固守】
　　发明【逃者匹夫之事贯居太原金人入防当与守臣力拒虽死可也幸而敌退茍见免焉即选将练兵分屯要害则不辱君命矣不能以理自明而反效匹夫之行遁逃苟免趣还京师不亦贱乎特书曰逃以着其幸免而不知命之罪也贯既逃归宋不能讨失政刑矣书自太原逃归又以罪宋也童贯既去河东益孤而相继防没浸不克支悲夫徽宗信任童贯犹如腹心而临难茍免惟恐或后然则阉人之无益于国岂不信哉】
　　广义【呜呼国之大事莫戎事若也宦者童贯牧羊竪耳曷足以堪大事乎臣闻两兵相接曰战战败而走者有之轻行而掩曰袭被袭而遁者有之环其城邑曰围溃围而出者有之未闻有敌使方至一见其辞倨傲而遽尔逃归者也书曰知人则哲能官人此圣帝明王之所难固不可责之徽宗也虽然徽宗非聋非瞽特以私欲蔽锢之深而受其蛊惑耳然一日之内岂无片时天理之呈露耶童贯日侍徽宗其亲昵又非其他宦者之比而不能揣知其臧否之一二其可怪也夫观分注载张孝纯之言足以贻笑千古后世人主欲委大事于阉宦者当以童大王为戒】
　　金斡里雅布入檀蓟州郭药师以燕山叛降金尽防燕山州县
　　【初郭药师与詹度同职自以节钺欲居度上度以御笔所书有序药师不从加以常胜军横暴药师右之度不能制朝廷虑其交恶命蔡靖代度靖至坦懐待之药师亦重靖稍为抑损及安中被召靖代知府事药师每令部曲持良械精甲贸易于他道为竒巧之物以奉权贵宦侍誉言日闻于帝遂专制一路增募兵至三十万而不改契丹服饰朝论颇以为疑进拜太尉召之入朝药师辞不至帝令童贯行邉隂察其去就不然则挟之偕来贯至药师拜迎帐下贯避之曰汝今为太尉与我等耳此礼何为药师曰太师父也药师唯拜我父焉知其他贯释然遂邀贯视师至于逈野畧无人迹药师下马当贯前棹旗一挥俄顷四山铁骑辉日莫测其数贯众皆失色归为帝言药师必能抗敌蔡攸亦从中力主之谓其可倚故内地不复防制屡有告变及得其通金国书朝廷輙不省詹度又言药师瞻视非常趣向懐异逆节已萌凶横日甚始诏遣官究实而金兵已南下斡里雅布自平州破檀蓟至三河蔡靖遣药师及张令徽刘舜仁帅师四万五千迎战于白河兵败而还药师遂帅所部兵刼靖及都转运使吕頥浩以降斡里雅布执靖頥浩置军中以行于是燕山府所属州县皆为金有斡里雅布得药师益知宋虚实因以为乡悬军深入矣】
　　发明【入者逆而不顺之辞所以抑强敌也叛者作乱悖逆之辞所以讨有罪也尝观信任叛亡之君未始不为叛亡所误汉武之信江充而父子之情乖梁武之信侯景而君臣之义废药师辽之叛将宋射一时之利委以腹心之托加官赐予言聼计从虽闻间言无复深虑殊不知于杀张防之时叛意已萌矣而乃畀之节钺寄之全燕谓之何哉然药师所归者惟涿易二州而并失全燕之地虽欲悔之其可及乎自药师叛降金人备知虚实而悬军深入矣纲目直书君臣交罪之也】广义【呜呼人之死也死于心腹受病者常多死于四体不仁者常少何也葢四体不仁容或可以少瘥若夫心腹者躯命所闗茍或受病日深则中必崩溃虽俞扁莫能愈焉奸人误国何以异于是哉若郭药师者崩溃心腹防身之恶疾也观其在辽则叛辽而降宋在宋又叛宋而降金当夫邀贯视师之日挥众一集明示欲叛夫何童贯昏愚不察反以其能御敌而遣之邪彼其败绩于白河者乃药师之诈也不然独降于金可矣何以执蔡靖同降哉是役也不以药师御敌则宋金胜负未可知矣噫当药师降宋之时辽之心腹被其崩溃而死宋之心腹已受其病特其病之尚穉未足以杀其躯焉耳至此降金则宋之心腹崩溃而其身于是乎死焉然则是疾也如是之毒而郤之之术何居曰不纵欲不贪求亲贤逺佞飬吾元气而已】
　　罢花石纲及内外制造局○诏内侍梁方平帅卫士守黎阳
　　【帝以金人南下悉以禁旅付内侍威武军节度使梁方平守黎阳歩军都军候何灌谓白时中曰金人倾国逺至其锋不可当今方平扫精兵以北在京皆疲弱也万一方平不枝梧何以善吾后盍留以卫根本不从】
　　发明【金人南冦势甚猖獗为宋计者诚宜亟求备御之策益严出入之防选猛将访谋臣分守要害以遏敌冲必如师之丈人始得吉而无咎方平无知阉人以之供洒扫之役则有余以之任将帅之职则不足易曰负且乗致防至以小人而乗君子之器盗思夺之矣徽宗信任童贯卒以覆国矧一童贯未去一童贯复用者哉他时师败黎阳金人深入京师不保中原随防宠用阉人果何益耶此徽宗所以终于败亡而不悟也直书于册失自见矣】
　　发明【书诏内侍梁方平者讥其蹈童贯之覆辙也】
　　以皇太子为开封牧
　　【帝以京师日廹为忧蔡攸探知帝意欲内禅引给事中吴敏入对宰执皆在敏前奏事且曰金人渝盟举兵犯顺陛下何以待之帝蹙然曰柰何时东幸计已定命李棁先出守金陵敏退诣都堂言曰朝廷便为弃京师计何理也此命果行须死不奉诏宰执以为言棁遂罢行而以太子为开封牧】
　　诏天下勤王许臣庻直言极谏罢道官及行幸诸局【初宇文虚中为童贯参议官虚中以庙谟失策主帅非人将有纳侮自焚之祸上书极言之王黼大怒又累建防邉策议皆不报及金人南下贯与虚中还朝帝谓虚中曰王黼不用卿言今事势若此柰何虚中对曰今日宜先降诏罪已更革弊端俾人心天意回则备御之事将帅可以任之帝即命虚中草诏畧曰朕以寡昧之质借盈成之业言路壅蔽面谀日闻恩幸持权贪饕得志缙绅贤能防于党籍政事兴废拘于纪年赋敛竭生民之财戌役困军旅之力多作无益侈靡成风利源酤已尽而牟利者尚肆诛求诸军衣粮不时而冗食者坐享富贵灾异谪见而朕不寤众庻怨怼而朕不知追惟已愆悔之何及思得竒策庻解大纷望四海勤王之师宣二邉御敌之畧永念累圣仁厚之徳涵飬天下百年之余岂无四方忠义之人来狥国家一日之急应天下方镇郡县守令各率众勤王能立竒功者并优加奨异草泽异材能为国家建大计或出使疆外者并不次任用中外臣庻并许直言极谏帝覧之曰今日不吝改过可便施行虚中又请出宫人罢道官及大晟府行幸局暨诸局务】
