<!-- { "loadSidebar": true } -->
　　【增置谏官以修等为之襄喜贤路开而虑正人难久立乃上疏曰任谏非难听谏为难听谏非难用谏为难修等三人忠诚刚正必能尽言臣恐邪人不利必造为御之之说其御之不过有三曰好名好进彰君过尔愿陛下察之毋使有好谏之名而无其实修每入对帝必延问执政咨所宜行既多所宜行小人翕翕不便修虑善人必不胜数为帝分别言之初范仲淹之贬饶州修及尹洙余靖皆以直仲淹见逐羣邪目之曰党人于是朋党之论起修乃进朋党论以为君子以同道为朋小人以同利为朋皆自然之理也然小人无朋惟君子则有之盖小人所好者利禄所贪者财货当其同利之时暂相党引以为朋者伪也及其见利而争先或利尽而反相贼害虽兄弟亲戚不能相保君子则不然所守者道义所行者忠信所惜者名节以之修身则同道而相益以之事国则同心而共济终始如一故为君者但当退小人之伪朋用君子之真朋则天下治矣修论事切直人视之如仇帝独奬其敢言顾侍臣曰如欧阳修者何处得来】发明【仁宗以欧阳修王素蔡襄知谏院以余靖为右正言则贤路开而正人得矣观修之所进朋党一论岂不切中时之膏肓哉掲而书之意有在矣】
　　广义【大易泰之初九防茅茹以其彚征吉盖言君子同类而进则吉也今以众君子而任言责其得泰之初九者乎】
　　夏四月遣使如夏州
　　【贺从朂至京帝用厐籍言命著作佐郎邵良佐更往议之许封册元昊为夏国主嵗赐绢十万匹茶三万斤富弼言元吴臣契丹而不臣我朝则是契丹为无敌于天下矣须令称臣乃可许和蔡襄亦言元昊自称乌珠既又译为吾祖特以侮慢朝廷使朝廷赐之诏而亦曰吾祖是何等语耶不可许其请帝皆不听良佐至夏州元昊亦遣儒鼎伊实张延夀等来议和及嵗币】
　　以韩琦范仲淹为枢密副使
　　【以元昊请和故召还命知永兴军郑戬代之富弼言西防未殄亦须借材若二人俱来或恐阙事愿召一】
　　【人使处于内一人就授副枢且令在边表里相济事无不集不听时元昊倚契丹邀索无厌晏殊等厌兵将一切从之琦力陈其不便帝嘉纳之】
　　夏竦至京师罢之以杜衍为枢密使
　　【初召竦谏官欧阳脩蔡襄等交章论竦在陕西畏懦不肯尽力兼之挟诈任数奸邪倾险陛下孜孜政事首用懐诈不忠之臣何以求治中丞王拱宸亦言竦经畧西师无功而归今置诸二府何以厉世因对极论之帝未省遽起拱宸前引裾毕其说帝乃悟防竦已至国门言者论益力乞毋令入见右正言余靖言竦累表引疾及闻召命即兼驿而驰若不早决竦必坚求面对叙恩感泣复有左右为之地者则圣听惑矣章累上即日诏竦归镇拜杜衍为枢密使竦亦自请还节徙知亳州竦至亳上书万言自辨乃徙判并州蔡襄言于帝曰陛下罢竦而用琦仲淹士大夫贺于朝庶民歌于路至饮酒呌号以为欢且退一邪进一贤岂能关天下轻重哉盖一邪退则其类退一贤进则其类进众邪并退众贤并进海内有不泰乎虽然臣窃忧之天下之势譬犹病者陛下既得良医矣信任不疑非徒愈病而又夀民医虽良术不得尽用则病且日深虽有和扁难责效矣国子监直讲石介笃学尚志乐善嫉恶喜声名遇事奋然敢为防吕夷简罢相章得象晏殊贾昌朝韩琦范仲淹富弼同时执政而欧阳修蔡襄王素余靖并为谏官夏竦既拜复夺之以衍代因大喜曰此盛事也歌颂吾职其可已乎作庆厯圣德诗有曰众贤之进如茅斯防大奸之去如距斯脱其言大奸盖斥竦也诗且出孙复闻之曰介祸始于此矣范仲淹亦谓韩琦曰为此鬼怪辈壊事也】
　　发明【书曰官不及私昵惟其能爵罔及恶德惟其贤仁宗用韩琦范仲淹杜衍而罢夏竦可谓得好恶之公矣盖由蔡襄欧阳修诸贤谏之也所谓一邪退则其类退一贤进则其类进众邪并退众贤并进海内其有不泰乎是以治天下者当辨其贤不肖而黜陟之否则如莠之乱苖其不为害榢者几希矣纲目备书盖予之也】
　　广义【夬之上六曰无号终有凶盖言众阳君子决去一隂小人故小人无用号咷而终必有凶也修等去夏竦其得夬之上六者欤宜乎石介之形于歌颂也】
　　自正月不雨至于是月帝祷于西太乙宫是日雨【京师久旱遣使祠祷岳渎羣臣请帝亲梼于郊帝曰太史言月二日当雨今将以旦日出祷王素曰臣非太史然度是日必不雨帝问其故素对曰陛下知其且雨而祷之应天不以诚故也帝竦然诏明日诣西太乙宫谏官故不在属车间时命素扈从日甚炽埃氛翳空比车驾还未薄城天大雷电而雨时王徳用进二女素论之帝曰朕真宗皇帝子卿王旦子也有世旧非他人比徳用实进女然已在朕左右奈何素曰臣之忧正恐在左右尔帝动容立命遣女出宫而赐素银绯】
　　发明【春秋之法歴时而总书不忧雨者也不忧雨者无志乎民者也僖三年书六月雨传曰雨云者喜也是时亢阳不仁宗焦劳祷于太乙是日即天之感应何若是之速耶观此义则知纲目有惧天灾恤民隠之意遇天灾而不惧视民隠而不恤自乐其乐而不与民同也国之亡无日矣】
　　广义【昔王旦受赂真宗酿成天书之丑今有骨鲠之子而仁宗随致祷之应其可谓能盖父之愆者欤】
　　吕夷简罢
　　【先是陕西转运使孙沔上书言自夷简当国黜忠言废直道以姑息为安以避谤为智柔而易制者升为心腹奸而可使者保为羽翼是张禹不独生于汉而李林甫之复见于今也书上帝不之罪夷简见书谓人曰元规药石之言但恨闻此迟十年尔至是蔡襄复言夷简被病以来两府大臣并笏受事于门贪尚权势病不知止乃罢同议军国大事未几以太尉致仕】
　　广义【昔吕蒙正曰有侄夷简宰相才也今观孙沔之言则知夷简正大学所谓不能絜矩之小人也岂宰相才耶呜呼蒙正之于夷简虽以同气之亲尚不能知况他人乎书称知人之难观此益信】
　　五月朔日食○秋七月王举正罢八月范仲淹参知政事富弼为枢密副使
　　【欧阳修余靖论举正懦黙不任事范仲淹有相才请罢举正而用仲淹帝然之举正遂罢拜仲淹参知政事仲淹曰执政可由諌官而得乎固辞不拜愿与韩琦出行边命为陕西宣抚使未行复除参知政事帝方锐意太平数问当世事仲淹语人曰上用我至矣事有先后久安之弊非朝夕可革也帝再赐手诏又为之开天章阁召辅臣条对仲淹退而上十事曰明黜陟抑侥幸精贡举择长官均公田厚农桑修武备推恩信重命令减徭役悉采用之宜着令者皆以诏书画一颁下○帝复申副枢之命弼犹固辞帝使宰相谕之曰此朝廷特用非以使辽故也时元昊使辞帝至紫宸殿俟弼缀枢宻院班乃坐弼不得已受命帝以平治责成辅相命弼主北事仲淹主西事弼上当世之务十余条及安边十三策大畧以进贤退不肖止侥幸去宿弊欲渐易监司之不才者使澄汰所部吏于是小人始不恱矣】
　　以韩琦为陜西宣抚使
　　【时二府合班奏事琦必尽言虽事属中书亦指陈其实同列或不恱帝独识之曰韩琦性直琦甞条所宜先行者七事曰清政夲念边计擢材贤备河北固河东收民心营洛邑继又陈救弊八事曰选将帅明按察丰财利遏侥幸进能吏退不才谨入官去冗食谓数者之举谤必随之愿委计辅臣听其注措帝嘉纳之遂命宣抚陕西琦讨平羣盗张海郭邈山等汰禁卒羸老不任用者修鄜延城障赈河中同华诸州饥民所活百余万人】
　　九月任中师罢○冬十月以张昷之王素等为都转运按察使
　　【先是知谏院欧阳修言天下官吏既多朝廷无由遍知其贤愚善恶乞立按察之法于内外朝官三丞郎官中选强干廉明者为之使至州县遍见官吏其公廉无状皆以朱书于名之下其中材之人以墨书之岁具以闻诏从之富弼范仲淹复请诏中书枢宻通选逐路转运按察使即委使自择知州知州择知县不任事者皆罢之于是昷之等首被兹选昷之河北王素淮南沈邈京东施昌言河东李绚京西　仲淹之选监司也取班簿视不才者一笔勾之弼曰一笔勾之甚易焉知一家哭矣仲淹曰一家哭何如一路哭耶遂悉罢之】
　　广义【范文正富郑公千载伟人也观二公论勾官之事则知其识见亦不能无轩轾矣】
　　更定磨勘法
　　【初太祖以旧制文武常参官各以曹务闲剧为月限考满即迁非循名责实之道乃罢之淳化中置审官院考课中外职事受代京朝官引对磨勘盖复序进之制其后立法文臣五年武臣七年无赃私罪始得迁秩曾犯赃罪则文臣七年武臣十年中书枢宻取防其七阶选人则考第资歴无过犯或有劳绩者逓迁谓之循资至是用范仲淹言诏两地臣僚非有勲徳善状不得非时进秩京朝官磨勘年限内有无劳绩及举者数取防朝官须三年无私罪而有监司及清望官五人为保任方迁员外郎举者数不足增二年迁郎中少卿监亦如之迁太卿监谏议悉听防其法始宻于旧矣】
　　十一月更定防子法
　　【太祖初定任子之法台省六品诸司五品登朝甞歴两任然后得请太宗即位诸州进奏者授以试衔及三班职寻特定选人七等凡诞圣节及三年南郊皆听奏一人而特恩不预焉由是奏荐之恩寖广至是范仲淹富弼始裁损奏补入仕之路罢圣节奏防恩凡长子不限年诸子孙必年过十五弟侄年过二十乃得防至是任子之恩杀矣】
　　发明【定磨勘则考官之法愈宻定防子则任子之恩愈杀此皆革故鼎新之善政也故备书予之】
　　十二月河北雨赤雪河东地震
　　【谏官孙甫上疏言赤雪者赤眚也人君舒缓之应地震者隂盛也隂之象为臣为后宫为小人盛则隂变而动矣天地灾变固无虚应陛下救舒缓之失莫若自主威福时出英断以慑奸邪救隂盛之变莫若外修徳政内制后宫此应天之实也】
　　发明【凡隂阳之道顺则为常变则为异然变不虚生必因人为之感而生夫雪乃常理雪焉而赤则是变常而为异地乃常理地焉而震则是变常而为异是故明王顺徳则四时顺序隂阳和畅海宇乂宁善乎孙甫有曰赤雪者赤眚也人君舒缓之应地震者隂盛也隂之象为臣为后宫为小人得非是之应欤苟能纳甫之言益加愓厉则庶乎其可矣易曰洊雷震君子以恐惧修省噫降灾虽在乎天弭灾则在乎君后世之有天下者不可不勉于为善也】










　　御批续资治通鉴纲目卷四
<史部,史评类,御批续资治通鉴纲目>
　　钦定四库全书
　　御批续资治通鉴纲目巻五
　　【起甲申宋仁宗庆厯四年尽癸夘宋仁宗嘉祐八年】凡二十年
　　【甲申】四年春正月帝复御经筵
　　【自元昊反罢进讲崇政殿説书赵师民言帝王治经与品庶异不独玩空文占古语也今方外小有事臣等即不复进见是以为先王遗籍可以讲无事之朝不足賛有为之世臣愚以为过矣又献劝讲箴帝嘉纳之于是复命曾公亮等讲读经史甞谓公亮等曰卿等宿儒博学多所发明朕虽盛暑亦未甞倦但恐卿等劳尔】
　　发明【人主不可一日不学仁宗因西鄙多故遂罢进讲经筵久旷于兹有年昔汉光武受命中兴东西诛战不遑宁处而且投戈讲艺息马论道孝明帝庶政万机无不简心而垂情古典游意经义兹以西方小警久废进讲之规失之甚矣葢自即位之初书御经筵至是垂二十年仅克再见岂不深可惜哉故书复御既喜之而又讥之也】
　　荆王元俨卒
