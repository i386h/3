<!-- { "loadSidebar": true } -->
　　【帝暴疾崩于福宁殿皇后闻之悉敛诸门钥寘于前黎明召皇子入以遗诏令嗣位皇子惊再言曰曙不敢为因反走韩琦等共掖留之四月朔皇子即位欲亮隂三年命琦摄冢宰宰臣不可乃止史臣曰仁宗恭俭仁恕敬天重民有司尝请以玉清旧址为苑帝曰吾奉先帝苑囿犹以为广何以是为燕私尝服浣濯帷帟衾裯多用缯絁尝中夜饥思烧羊戒勿宣索曰恐膳夫自此贼物命以备不时之需大辟疑者皆令上谳嵗活千余人毎谕辅臣曰朕未尝詈人以死况敢滥用刑乎四十二年之间吏治若媮惰而任事蔑残刻之人刑法似纵弛而决狱多平允之士国未尝无幸而不足以累治世之体朝未尝无小人而不足以胜善类之气君臣上下恻怛之心忠厚之政所以培壅国基者厚矣子孙一矫其所为驯致于乱传曰为人君止于仁帝诚无愧焉吕中曰国家之有天下强不如秦富不如隋形势不如汉土地不如唐所恃者人心而已太祖肇之太宗真宗培之至仁宗四十二年深仁厚泽刑以不杀为威财以不畜为富兵以不用为功人才以不作聪明为贤以寛厚待民以恩礼待士夫而以至诚待夷狄苏轼谓社稷长逺终必赖之者诚确论也】
　　广义【太抵文胜乎质史家之谬瑜不掩瑕斯为定论观史臣吕氏之言固足以知仁宗之贤然无罪而废正后饰非而谪谏官是谁之过与此有识君子所以不满臣史臣吕中也】
　　帝有疾诏请皇太后权同听政
　　【帝有暴疾诏请皇太后权同处分军国事后乃御内东门小殿垂帘宰臣日奏事后性慈俭颇涉经史多援以决事中外章奏日数十上一一能记纲要有疑未决者则曰公軰更议之未尝出己意检柅曹氏及左右臣仆毫分不以假借官省肃然】
　　发明【太后听政固非清朝之令典是时英宗有疾而诏同听政则非临朝者比矣故书权同听政以见非専輙之意也】
　　立皇后高氏
　　【后侍中琼之曽孙母曹氏太后姊也故少育于宫中与帝同年生又俱抚育于太后仁宗尝曰异日必以为配既长出宫婚于濮邸封京兆郡君生三子至是册为皇后】
　　五月以富弼为枢宻使○秋七月帝疾瘳
　　【帝疾甚举措或改常度遇宦者尤少恩左右多不悦乃共为谗间两宫遂成隙内外汹惧知谏院吕诲上书两宫开陈大义词防深切多人所难言者然两宫犹未释然一日韩琦欧阳脩奏事帘前太后呜咽流涕且道所以琦曰此病故尔疾已必不然子疾母可不容之乎后意不觧脩进曰太后事先帝数十年仁徳着于天下昔温成之太后处之裕如今母子间反不能容邪后意稍和脩复曰先帝在位久徳泽在人故一日晏驾天下奉戴嗣君无敢异同者今太后一妇人臣等五六措大耳非先帝遗意天下谁肯听从后黙然久之琦进曰臣等在外圣躬若失调防太后不得辞其责后惊曰是何言我心更切也同列闻者莫不流汗后数日琦独见帝帝曰太后待我少恩琦对曰自古圣帝明王不为少矣独称舜为大孝岂其余尽不孝哉父母慈而子孝此常事不足道惟父母不慈而子不失孝乃为可称但恐陛下事之未至矣父母岂有不慈者哉帝大感悟帝自六月不御殿至是初御紫宸殿见百官琦因请乘舆祷具素服以出人情大安】
　　广义【书传曰大臣一身百责攸萃震撼击撞欲其镇定甘辛燥湿欲其调剂盘结纷错欲其觧纾黯闇汚浊欲其茹纳然则事之震撼击撞甘辛燥湿黯闇汚浊者孰有过于此哉今也韩吕欧阳各奋忠诚干乾坤于再造复日月于既食非旷度洪量者能如是乎盖易曰大车以载有攸往无咎其韩吕欧阳之谓乎】
　　契丹耶律元重反兵败自杀
　　【契丹主尊宠其叔重元甚至赐以金劵免拜不名而重元隂懐异图是月契丹主田于栾水之太子山重元子楚王尼噜古与枢宻同知萧呼敦等四百人谋作乱敦睦官使耶律良上变契丹主召南院枢宻使耶律仁先语之且急召尼噜古仁先曰此曹凶逆臣固疑之陛下宜谨为备臣请帅卫士讨之尼噜古闻】
　　【召知事泄遂诱胁弩手军犯帷殿契丹主急欲走南北院仁先曰陛下若舍扈从而行敌必蹑其后且南北大王心未可知乃止仁先环车为营折行马为兵仗帅官属近侍三十余骑阵抵杻外使北院枢宻使】
　　【耶律伊逊等率卫士卒数千人与尼噜古战敌众多降尼噜古跃马突出为近侍渤海阿苏等射杀之重元被伤而退其党谓呼敦等曰行宫无备宜乘夜刼之若候明日外援必至其谁从我呼敦曰第围之勿令外军得入彼何能为黎明而发何遅之有重元从之令四面巡警待旦遂奉重元僣位以呼敦为枢宻使而率奚人二千薄行宫防五院部节度萧塔喇闻召领兵适至仁先俟敌气沮背营而阵乘便奋击塔喇自外扰之其徒大奔追杀二十余里重元走大漠叹曰尼噜古使我至此乃自杀党与皆伏诛契丹主执仁先手曰平乱皆卿之力也加尚父进封宋王伊逊等加赏有差】
　　冬十月永昭陵




　　御批续资治通鉴纲目卷五
<史部,史评类,御批续资治通鉴纲目>
　　钦定四库全书
　　御批续资治通鉴纲目卷六
　　【起甲辰宋英宗台平元年尽辛亥宋神宗熈宁四年】凡八年
　　【甲辰】英宗皇帝治平元年夏五月太后还政于帝加韩琦尚书右仆射
　　【帝疾大瘳琦欲太后撤帘还政乃取十余事禀帝帝裁决悉当琦即诣太后覆奏后毎事称善琦因白后求去后曰相公不可去我当居深宫耳遂起琦即厉声命撤帘帘既落犹于御屛后见后衣也帝亲政加琦右仆射吕中曰当国家危疑之日大臣以能任事者一曰徳望二曰才智有才智而无徳望以镇之则未足以服天下之心有徳望而无才智以充之则未足以办天下之事故曰可以托六尺之孤可以寄百里之命临大莭而不可夺也魏公葢自庆厯嘉祐之时可属大事重厚如勃其徳望服人心久矣至于处事应变胸中才智又足以运用天下此其所以正英宗之始与在真宗之初则有吕端在仁宗之初则有王曾此皆安国家定社稷之名臣也】
　　发明【牝鸡之晨惟家之索葢自周赧八年纲目书秦芉氏治国事始有妇人与政之端至汉祖以神武得天下吕氏亦得与事几危汉室然则女后之临朝实世道之大变宋自仁宗幼冲而刘后専政英宗有疾而曹后临朝皆不得已耳当时大臣身济艰难经纶天天者莫如韩琦观其设机处事逈出人表太后还政两宫宴然易曰倾否先否后喜韩琦有焉吕氏曰在真宗之初则有吕端在】
　　【仁宗之初则有王曽皆安国家定社稷之名臣也故纲目上书太后还政于帝下书加韩琦尚书右仆射其功盖可见矣】
　　广义【异哉曹后之贪权位也帘既撤矣而犹栖栖焉不忍去者所以见其居深宫之言为不得已也噫妇人尚尔而况不为妇人者乎】
　　六月増置宗室学官
　　【先是以王陶等为皇子伴读司马光言陶等虽为皇子官属若不旬日得见或见而遽退语言不洽志意不通教者止于供职学者止于备礼而左右前后侍御仆从或有佞邪谗巧之人杂处其间虽皇子资性端慤难移然亲近习习积久易迁虽有硕儒端士为之师傅终无益也臣愿陛下博选学行之士使日与皇子居处燕游讲论道徳其侍御仆从邪佞谗巧之人诱导为非者委伴读官纠举即时斥逐若皇子自有过失规诲不从亦聴以闻如此则进徳脩业日就月将善人益亲邪人益踈天下之幸也帝嘉纳之至是封皇子顼为颍王王陶等为翊善记室増置宗室学官】
　　秋八月内侍任守忠有罪窜蕲州
　　【初荘献太后临朝守忠与都知江徳明等交通请谒权宠过盛累迁宣政使入内都知仁宗以未有储嗣属意于帝守忠建议欲援立昏弱以邀大利及帝即位又乗帝疾交搆两宫知谏院司马光论守忠离间之罪国之大贼乞斩于都市吕诲亦上疏论之帝纳其言翌日韩琦出空头敇一道欧阳脩已签赵槩难之脩曰第书之韩公必自有説既而琦坐政事堂召守忠立庭下曰汝罪当死遂责蕲州安置取空头敕填与之即日押行琦意以为少缓则中变也其党史昭锡等悉窜南方中外快之】
　　发明【桯子曰君道稽古正学明善恶之归辨忠邪之分晓然趋道之至正君志定而天下之治成矣盖阉宦日侍左右伺察上意或窃主柄以骄人或鼓主怒以张势是以利于立昏邀求大利也守忠在仁宗朝交通请谒权宠过盛援立昏弱以固己恩乗帝有疾交搆两宫诚王法之所当诛而不赦者也向微欧韩吕马诸贤同心协力宏济艰难将来之祸可胜言哉昔孔子为政于鲁先诛少正夘而后教化大行其以此耳纲目特书有罪窜蕲州则其疾恶之防严矣】
　　广义【大易解之上六曰公用射隼于髙墉之上获之无不利魏公之去守忠其有得于此乎】
　　诏日开经筵
　　【重阳节当罢讲吕公着司马光言先帝时无事常开讲筵近以圣体不安遂于端午及冬至后盛暑盛寒权罢数月今陛下始初清明宜亲近儒雅讲求治术愿不借顷刻之间日御讲筵从之】
　　发明【天下之治乱未形而人事之善否可验人君行政茍善则天下趋于善唐虞雍熈之治想见矣人君行政茍恶则天下趋于恶桀纣土崩之乱可知矣仁宗即位数十年间而经筵之御仅克两见英宗因吕公着司马光之言日开经筵从善之心切焉虽然有贤君而无贤臣则天下不可得而治有贤臣而无贤君则天下又可得而治乎故书曰元首明哉股肱良哉庻事康哉反是则时日曷丧予及汝偕亡矣天下何由而治乎故特书以着其美】
　　广义【大抵武以戡乱文以守成英宗当守成之日而顷刻不忘儒者其美可胜言哉】
　　九月复武举○冬十一月刺陜西民为义勇军
　　【韩琦言唐置府兵最为近古今之义勇河北防十五万河东防八万勇悍纯实若稍加简练亦唐之府兵也河东北陜西三路当西北控御之地事当一体今若于陜西诸州刺手背以为义勇甚便乃命徐忆等往籍陜西五戸三丁之一刺之凡十五万六千余人人赐钱二千民情惊扰而纪律踈畧不可用知谏院司马光上疏力谏不聴光至中书与韩琦辨琦曰兵贵先声谅祚方桀骜使骤闻益兵二十万岂不震慴光曰兵贵先声为其无实也独可欺于一日之间耳今吾虽益兵实不可用不过十日彼将知其详尚何惧琦曰君但见庆防间乡兵刺为保防忧今复然已降敇与民约永不充军遣戍边矣光曰朝廷尝失信于民未敢以为然琦曰吾在此君无忧光曰公常在此地可也异日他人当位用以运粮戍边反掌间耳琦不从竟为陜西之患】
　　广义【昔王述有言人非尭舜安得毎事尽善未尝不以其言为当也且唐之府兵其制固为善矣当其制兵之时则尾大不掉之患固已胚胎于此不待变为彍骑彍骑变为蕃镇而后见也且曰益兵二十万则是军也无疑矣又曰永不充军呜呼小民至愚而神奚可诳耶其末流之弊必将倒持太阿而授人以柄矣其祸可胜言哉温公所以力言其不可者此也噫魏公才智卓越而尚有此举之非而况才智之屈于魏公者耶】
　　十二月吴奎罢以王畴为枢宻副使○吐蕃玛尔戬以河州内附
