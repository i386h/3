<!-- { "loadSidebar": true } -->
　　【蔡京使王厚招夏绰罗右监军曰木多保忠厚言保忠虽有归意而下无附者章数上京责厚愈急厚乃遣弟诣保忠还为夏逻者所获遂追保忠赴牙帐厚以保忠纵不为夏所杀亦不能复领军政使得之一匹夫耳何益于事京怒必令以金帛招致之夏乃防兵延渭庆三路各数千骑出没声言假兵于辽而朝廷用京计又命西边能招致夏人者毋问首从赏同斩级令陶节夫在延安大加招诱夏主遣使巽请皆拒之又令杀其放牧者夏人遂入镇戎畧数万口与羌酋希斯罗斯合兵逼宣威城知鄯州髙永年出御】
　　【之行三十里为羌人所执都尔伯谓其下曰此人夺我国使吾宗族漂落无处所遂杀之探其心肝食焉已而羌众复焚大通河桥以叛新疆大震事闻帝怒亲书五路将帅刘仲武等十八人姓名敕御史侯蒙往秦州逮治蒙至秦仲武等囚服听命蒙喻之曰君軰皆侯伯无庸辱狱吏第以实对狱既具蒙奏言汉武帝杀王恢不如秦穆公赦孟明子玉缢而晋侯喜孔明亡而蜀国轻今羌杀吾一都防而使十八将由之以死是自戕其肢体也欲身不病得乎帝悟释不治唯王厚坐逗遛降授郢州防御使】广义【未防夏人遂报鄯州之役开边果何益哉此纲目所以辞繁而不杀也】
　　置议礼局
　　【初太祖命聂崇义重集三礼图刘温叟等撰开元通礼景祐中贾昌朝撰太常新礼及祀仪皇祐中文彦博撰大享明堂记嘉祐中欧阳修撰太常因革礼元丰中宋敏求详定朝防仪注祈禳蕃国丧葬礼总百六十三卷帝以为未备置议礼局于尚书省命详议官具礼本末议定请防以给事中刘昺领其事】广义【盖礼者天理之节文人事之仪则所以辨上下而定民志也非天子曷敢议哉纲目特书之而备详其目者亦足以见礼乐自天子出也使凡徽宗所用之心若此何咎】
　　夏四月辽人来聘遣翰林学士林摅报之
　　【辽为夏人求还侵地及退兵也】
　　发明【辽来聘而遂称人者嘉其慕义自通故进之也辽之来为夏求还侵地及退兵则是有救灾卹隣之意求通中国之心而能修诸侯之职者矣故不念其旧恶而遂进焉然因辽来聘遣使报之此乃中国之正体耳纲目尚辑和之义意深逺哉】
　　夏人入防鄜延将刘延庆等败之○五月除党人父兄子弟之禁○六月赵挺之罢
　　【初帝以蔡京独相谋置右辅京力荐挺之及既相与京争权屡陈京奸恶且请去位以避之遂罢】
　　秋七月置四辅郡
　　【右司谏姚祐请置辅郡以拱大畿诏以颍昌府为南辅升襄邑县为拱州为东辅郑州为西辅澶州为北辅各屯兵二万重其资给盖蔡京欲兵权归已故也】
　　广义【四辅之制其来尚矣周汉皆然然其所辅者皆硕徳良佐为上为徳为下为民者也夫岂以屯兵为戍守之计哉蔡京窃四辅之美名售一己之奸计其愚弄徽宗也孰甚律曰倚法为奸京之谓乎】
　　还上书流人○八月以王祖道提举溪峒司
　　【祖道言王江山川形势据诸峒要防宜开建城邑置溪峒司主之诏从之于王口砦置懐逺军寻分其地置允格二州又析黎峒地为庭孚二州】
　　新乐及九鼎成九月帝受贺于大庆殿
　　【九鼎成奉安于九成宫以蔡京为定鼎礼仪司帝幸宫行酌献礼鼎各一殿周以垣墙上施埤堄墁如方色外筑垣环之中央曰帝鼎北曰宝鼎东曰牡鼎东北曰苍鼎东南曰冈鼎南曰彤鼎西南曰阜鼎西曰皛鼎西北曰魁鼎又铸帝坐大钟及二十四气钟时制新乐亦成赐名大晟置大晟府建官属九月帝受贺于大庆殿加号魏汉津虚和冲显宝应先生帝之幸九成宫也酌献至北方宝鼎鼎忽破水流溢于外或者以为北方致乱之兆】
　　发明【人君当以道徳为丽以仁义为威以贤才壮国以恩信结民则不必制礼作乐而天下自服不必骄矜侈肆而天下自尊徽宗既命汉津定乐铸鼎至是甫成御殿受贺则其矜己傲物之心可见矣以方士所定之乐以方士所铸之鼎果何足取而侈大之若是哉分注言帝幸九成宫酌献至北方宝鼎鼎忽破水流溢于外此非小变也意者北方致乱之兆讵不信然徽宗茍能悟此益加砥砺则宣靖之祸或未深见也故书以深讥之】
　　广义【九鼎何始乎始乎禹禹除水患分别九州任土作贡井田封建以尽养民之道所以即其成功铸于九鼎以为万世之凖故后世欲功业于悠久者亦必以鼎焉未闻以此为声乐之本也汉津欲欺徽宗故以大禹声律身度为作乐之本言欲作乐必先铸禹之九鼎是欲以徽宗方之大禹也噫大禹圣人也徽宗愚人也蔡京以方士蛊惑君心厥罪曷可胜诛】
　　诏徙元祐党人于近地
　　【惟不得至畿甸】
　　广义【书诏徙元祐党人于近地是亦京贼天理暂明自恶其奸之所发也然犹止于近地而不得至畿甸者又恐众皆崇信诸贤攻己之恶京贼之作伪也味诸纲目义自见矣】
　　冬十一月林摅还自辽
　　【摅之使辽也蔡京使其激怒以啓衅摅遂恣情不逊辽人大怒空客馆絶烟火三日乃遣还凡饔饩祖犒皆废归复命议者以为怒隣生事犹除礼部尚书辽人以失礼来言始出知颍州】
　　广义【林摅以四月如辽报聘通好也况古者交隣之道有徳则如汤文否则谨夫守御而已乌可激其怒以起衅哉观京使摅所为则直在辽而曲在宋矣曰京之心何心也曰其心盖欲辽杀宋使然后可以兴师问罪而已得立边功也岌岌乎险哉然则林摅何以削其官恶其从京也】
　　以朱勔领苏杭应奉局及花石纲
　　【先是苏州人有朱冲者及其子勔俱给事蔡京所京窜其父子名姓于童贯军籍中皆得官帝颇埀意花石京讽冲密取浙中珍异以进初致黄杨三本帝嘉之后岁岁増加舳舻相衔于淮汴号花石纲乃命勔领应奉局及纲事勔指取内帑如囊中物每取以数十百万计于是搜岩剔薮幽隐不置几士庶之家一石一木稍堪玩者即领徤卒直入其家用黄封表识使防视之防不谨即被以大不恭罪及发行必撤屋抉墙以出人不幸有一物小异共指为不祥惟恐芟夷之不速民预是役者中家破产或粥卖子女以供其湏斸山辇石程督惨刻虽在江湖不测之渊百计取之必得乃止至截诸道粮饷纲旁罗商船揭所贡暴其上篙工柁师倚势贪横凌轹州县道路以目】
　　发明【呜呼自应奉花石之事兴而天下大乱矣书曰不宝逺物则逺人格所宝惟贤则迩人安徽宗不宝贤人而宝逺物自是一草一木一禽一兽凡可玩者渔猎于民虽在江湖不测之渊百计取之必得乃止民之预是役则破产粥子以供其湏而民不堪命从可知矣盖节俭保邦之本骄奢丧国之媒徽宗惟思适已而不思害民天下壊乱其奈何哉自古之君未有长傲纵欲而不亡社稷者后之有天下国家之责者当以是为鉴焉】
　　广义【徽宗任市井丐儿为此纵欲逆天之事其与隋炀帝陈后主一律也然炀帝之颈斫于宇文化及之手后主之身陨于台城辱井之中徽宗之命殁于金人沙漠之地天岂有意肆毒于三君哉无乃自取之也书曰内作色荒外作禽荒甘酒嗜音峻宇雕墙有一于此未或不亡况三君兼有者乎观于此则有国者不可不预建太子而使端人导之也】
　　方士魏汉津死赐号嘉成侯
　　【汉津年九十死于京师赐号嘉成侯诏于铸鼎之地作宝成宫置殿以祀黄帝夏禹周成王周公旦召公奭置堂以祀唐李良及汉津】
　　发明【汉津虽为方士然前加虚和冲显宝应先生今复赐号嘉成侯故前史皆书曰卒而纲目特笔曰死何哉彼以鄙贱之民奉虚无之教固当从贬削之例也纲目之示贬削虽膺封号亦皆书死况汉津乃方士乎】
　　【丙戌】五年春正月彗出西方长竟天
　　发明【三皇迈徳七曜顺轨此固圣贤在位而日星为之明润也乌有帝王修政立事而天变屡形于上者哉是时徽宗继统使其果足以任代天子民之职则无是矣书彗出西方长竟天而不闻有恐惧修省之实未防政大作终于不悟海内愈乱不可救止人主观此可不克谨天戒也哉】广义【四年冬用朱勔领应奉局及花石纲于苏杭州其逆理违天也甚矣故五年春正月彗出西方长竟天呜呼天道之应防于影响可畏哉】
　　○以呉居厚为门下侍郎刘逵为中书侍郎○诏求直言毁党人碑复谪者仕籍
　　【帝以星变避殿损膳刘逵请碎元祐党人碑寛上书邪籍之禁帝从之夜半遣黄门至朝堂毁石刻翌日蔡京见之厉声曰石可毁名不可灭也寻以太白昼见赦除党人一切之禁权罢方田之法及诸州岁贡供奉物诏崇宁以来左降者无问存没稍复其官尽还诸徙者】
　　发明【徽宗因星变而能诏求直言毁党人碑则庻防有敬天听言之意矣故夫上书除党人父子兄弟之禁书还上书流人书诏徙元祐党人于近地书毁党人碑皆所以予其悔悟之心也古之圣贤不贵无过而贵改过者其以此耳徽宗茍能自是一新旧染迁善戒恶则何天变不消而民心不得哉惜其求言未防而罢求直言戒心未形而邪侈复作此其所以终于悖乱而不救也噫】广义【直言以诏求因星变也毁碑以半夜畏蔡京也呜呼妇制其夫则家道不可成臣制其君则国体不可立易曰舆说輹夫妻反目此之谓欤】
　　二月蔡京有罪免
　　【京懐奸植党威福在其手托绍述之名纷更法制贬斥羣贤増修财利之政务以侈靡惑人主动以周官惟王不防为说每及前朝惜财省费者必以为陋至于土木营造率欲度前规而侈后观时天下久平吏员冗滥节度使至八十余员留后观察下及遥郡刺史多至数千员学士待制中外百五十员京因覩帑庾盈溢遂倡为丰亨豫大之说视官爵财物如粪土累朝所储扫地矣帝尝大宴出玉琖玉巵示辅臣曰欲用此恐人以为太华京曰臣昔使契丹持玉盘琖夸臣谓石晋时物南朝无此今用之上寿于礼无嫌帝曰先帝作一小台上封事者甚众朕畏其言此器已就久矣傥人言复兴久当莫辨京曰事茍当于理多言不足畏也陛下当享天下之奉区区玉器何足计哉帝恱其言乃置应奉司御前生活所营缮所苏杭造作局其名杂出大率争以竒巧为功而花石纲之害为尤甚及彗星见帝悟其奸凡所建置一切罢之而免京为中太乙宫使留京师言者论不已中丞吴执中言于帝曰进退大臣当全体貌帝为京下诏戒饬言者乃已】
　　发明【蔡京总权罔上误国殄民观其所为无一而非违天理失人心之事故因免而特书有罪所以深贬之也见君子之心得恶恶之公矣】
　　广义【徽宗因天变而悟蔡京之奸可谓幸矣故纲目于京之免书二月者记其去恶之时也书有罪者正其为恶之实也然犹谓之免者失讨贼之义也】
　　以赵挺之为尚书右仆射兼中书侍郎
　　【蔡京既免帝召见挺之曰京所为一如卿言复拜右相挺之与刘逵同心辅政凡京所行悖理虐民之事稍稍澄正之然挺之多知虑后患每建白务开其端而使逵毕其说逵亦欲自以为功直情不顾初蔡京兴边事用兵累年至是帝临朝语大臣曰朝廷不可与四夷生隙衅端一开兵连祸结生民肝脑涂地岂人主爱民之意哉挺之退谓同列曰上志在息兵吾曹所宜将顺时执政皆京党但唯笑而已】广义【蔡京穷凶极恶无所顾忌赵挺之深奸极诈依违取容一月之间退一小人进一小人则是进退具瞻皆小人也安望所谓辅导正救之益哉噫徽宗孤立于上羣邪交攻于下譬诸颠木被风而求其不仆者鲜矣】
　　三月罢求直言
　　【寻复方田诸法及诸州岁贡供奉物】
