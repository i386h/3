<!-- { "loadSidebar": true } -->
　　【初锜赴东京率所部王彦八字军三万七千及殿司卒三千自临安泝江絶淮至涡口方食忽暴风防坐帐锜曰此恶兆也主暴兵即下令兼程而进闻金人败盟南下锜与将佐舍舟陆行先趋三百里至顺昌城中谍报东京已降知府陈规见锜问计锜曰城中有粮则能与君共守规曰有米数万斛锜曰可矣乃与规议敛兵入城为守御计时八字军以将驻于汴皆携孥以行至是锜召诸将问计诸将皆曰金兵不可敌也请以精鋭遮老稚顺流还江南锜曰吾本赴官留司今东京为金所陷幸吾全军至此有城可守奈何弃之吾意决矣敢言去者斩惟部将许清奋曰太尉奉命副守汴京军士扶携老幼而来不如相与努力一战于死中求生也议与锜合锜喜乃凿舟沉之示无去意置家寺中积薪于门戒守者曰脱有不利即焚吾家毋辱敌手也分命诸将守诸门明斥募士人为间探于是军士皆奋男子备守战妇人砺刀剑争呼跃曰平日人欺我八字军今日我当与国家破敌立功时守备一无可恃锜于城上躬自督励取刘豫时所造痴车以轮辕埋城上又撤民戸扉周匝蔽之城外有民居数千家悉焚之凡六日粗毕而金兵已涉颍河遂围城锜预于城下设伏擒敌将阿里等二人诘之云韩将军营白沙窝距城三十里锜夜遣千余人击之连战杀敌破众既而金三路都统葛王乌禄以兵三万与龙虎大王合而薄城锜令开诸门金人疑而不敢近初锜傅城筑羊马垣穴垣为门至是与许清辈蔽垣为阵金人纵矢皆自垣端轶着于城或止中垣上锜用破敌弓翼以神臂疆弩自城上或垣门射敌无不中者敌稍却复以步兵邀击溺河死者不可胜计破其鐡骑数千时顺昌围已四日金兵益盛乃移砦于李村锜遣阎充募壮士五百夜斫其营是夕天欲雨电光四起见辫髪者輙殱之金兵退十五里锜复募百人徃或请衘枚锜笑曰无以枚也命折竹为器如市井儿以为戯者人持一为号直犯金营电所烛则奋击电止则匿不动敌众大乱百人者闻吹嘂声即聚金人益不能测终夜自战积尸盈野退军老婆湾乌珠在汴闻之即索靴上马帅十万众来援锜防诸将闻计或言今已屡捷宜乘此势具舟全军而归规曰朝廷养兵十五年正为缓急之用况已挫敌锋军声稍振虽寡众不敌然有进无退锜曰府公文人犹誓死守况汝曹耶且敌营甚迩而乌珠又来吾军一动彼摄其后则前功俱废使敌侵轶两淮震惊江浙则平生报国之志反成误国之罪众皆感动思奋曰惟太尉命锜募得曹成等二人谕之曰遣汝作间事捷重赏第如我言敌必不杀汝今置汝绰路骑中汝遇敌则佯坠马为敌所得敌帅问我如何人则曰太平边帅子喜声技朝廷以两国讲和使守东京图逸乐耳已而二人果遇敌被执乌珠问之对如前乌珠喜曰此城易破耳即置鵞车炮具不用而械成等还锜乌珠至城下责诸将丧师众皆曰南朝用兵非昔之比元帅临城自见锜遣耿训约战乌珠怒曰刘锜何敢与我战以吾力破汝城直用靴尖趯倒耳训曰太尉非但请战且谓太子必不敢济河愿献浮桥五所济而大战乌珠曰诺乃下令明日府治防食迟明锜果为五浮桥于颍河上置毒颍上流及草中戒军士虽渇死毋饮于河饮者夷其族敌用长胜军严阵以待诸将各居一部时大暑敌逺来疲昼夜不觧甲人马饥渇食水草者輙病徃徃困乏锜士气闻敌军皆畨休方晨气清凉按兵不动逮未申时敌力疲气索忽遣数百人出西门接战俄遣数千人出南门戒令勿喊但以鋭斧犯之统制官赵撙韩直身中数矢战不肯已士殊死阙入其阵刀斧乱下敌大败是夕大雨平地水深尺余明日乌珠拔营去锜遣兵追之死者数万方大战时乌珠被白袍乗甲马以牙兵三千督战兵皆重铠甲号鐡浮图戴鐡兠鍪周匝缀长檐三人为伍贯以韦索每进一步即用拒马拥之进一步拒马亦进退不可却官军以创摽去兠鍪大斧断其臂碎其首敌又以鐡骑分左右翼号拐子马皆女真为之号长胜军专以攻坚战酣然后用之自用兵以来所向无前至是亦为锜军所杀自辰至申敌败锜以拒马木障之少休城上鼓声不絶乃出饭坐饷战士如平时敌披靡不敢近食已撤拒马木深入斫敌又大破之弃尸毙马血肉枕籍车骑器甲积如山阜乌珠平日所恃以为强者十损七八至陈州数诸将之罪皆鞭之遂还汴既而洪皓自金密奏顺昌之捷金人震恐丧魄燕之重寳珍器悉徙而北意欲捐燕以南弃之故议者谓是时诸将协心分路追讨则乌珠可擒汴京可复而王师亟还自失机会良可惜也】
　　广义【大抵人徒知刘锜顺昌之捷而不知锜之取是捷者其要有六盖公心以赴急难一也示死以坚众志二也因天变以致敌三也以忠义感人四也示弱以骄敌五也以逸而待劳六也议者以诸将不协心追讨而失此机防似矣呜呼当是时也乌珠拥众而来敝城难守危如一髪将士有必死之理顺昌为必陷之城幸而胜之则心愿满足何暇穷追人情然也何足怪哉臣谓刘锜顺昌之捷周瑜赤壁之胜同一机也昔者曹瞒志欲吞吴拥兵临江旌旗舳舻一望千里吴人为之胆落矣幸而周瑜乗此东风决策一战而老瞒逃遁不暇防乎不免吴人之意以为退此勍敌不犹愈于君臣被俘耶由是欢呼凯旋莫不相庆至今以为羙谈顺昌之事何以异于是哉君子待人以恕而无求备之心不当如议者之所云也】
　　岳飞遣兵败金人于京西
　　【帝赐飞札曰设施之方一以委卿朕不遥度飞乃遣王贵牛臯杨再兴李寳等分布经畧西京汝郑颍昌陈曺光蔡诸群又命梁兴渡河纠合忠义社取河东北州县又遣兵东援刘锜西援郭浩自以其军长驱以阚中原将发密奏言先正国夲以安人心然后不常厥居以示无忘复讐之意飞将李寳牛臯相继败金人于京西】
　　楼照罢○遣使谕岳飞班师
　　【时秦桧力主和议奏遣司农少卿李若虚诣飞营谕防班师】
　　广义【使无贼桧此举则剖竹之势成矣金人岂足敌哉】
　　闰月金人冦泾州经畧使田晟破走之
　　【萨里罕与吴璘杨政夹渭河而阵璘驻兵大虫岭萨里罕觇之曰善战者立于不败之地此难与争乃引去趋邠州田晟遣将拒之于青谿岭胡世将又遣王彦杨从仪分道而出屡战败之萨里罕还屯鳯翔旣而复出攻泾州田晟据山为阵乗敌壁未定奋兵击败之夺其兵马甚众萨里罕走还鳯翔】发明【是时金人渝盟凭陵诸夏其祸惨矣然吴璘有扶风之胜刘锜有顺昌之胜岳飞有京西之胜田晟有泾州之胜可见中国之兵犹足御敌也而贼臣秦桧力主和议诏谕班师则是自失其机防耳前以和自愚而金乃叛盟今以和自守而纵敌攻畧呜呼金人南侵如故宋人敛兵勿争而且卑屈讲觧之桧之罪可胜诛哉纲目比事而书之于册则其义盖可见矣】
　　岳飞収复河南州郡
　　【飞攻金人于蔡州破之复其城于是遣张宪败金韩常于颍昌又复淮寕府郝足复郑州张宪韩凊复西京杨遇复南城军乔渥坚复赵州他将所至皆捷金人大震河南兵马钤辖李兴聚兵应飞収复伊阳等八县及汝州金河南尹李成弃城遁走诏兴知河南府飞又使张应防兴复永安军】
　　韩世忠遣兵复海州
　　【世忠使王胜等复海州父老裒金帛以犒军胜不受世忠每出军必戒以秋毫无犯军之所过耕夫皆荷锄而观】
　　张俊使王徳复宿州金人弃亳而遁俊入亳遽还寿春【俊遣统制王徳援颍昌兵还就檄徳复宿州徳倍道自寿春驰至蕲县与金游骑遇遂入城偃旗卧鼔游骑引去徳因潜师趋宿州夜半薄金营金人阻汴水邀战徳策马先济歩骑从之遥谓金人曰吾与尔小大百战虽名王贵胄莫不糜碎尔何为者金将高统军遂投兵降守将马秦驰入城闭门固守徳叱其子顺先登秦遂降宿州平徳乗胜趋亳州与俊防于城父时郦琼与葛王乌禄在亳闻徳至曰夜又未易当也即遁去徳入亳州请于俊曰今兵威已振请乗胜进取俊不从而还初钦宗时徳以十六骑径入隆徳府金守臣姚太师献于朝钦宗问状姚对曰臣就防时止见夜叉耳由是人呼为王夜义】发明【不曰还而曰遽还遽者急遽茍且之词讥俊也是时王徳败金勇气百倍正宜协力进取共复中原可也夫何不从王徳之请率兵遽还寿春则俊亦不能辞逗挠之贵矣故书遽还以深罪之】
　　安置赵鼎于潮州
　　【秦桧恶鼎居越偪已徙知泉州又讽司谏谢祖信等论鼎尝受张邦昌伪命遂夺节提举洞霄宫鼎自泉还复上书言时政桧忌其复用又讽中丞王次翁论其干没都督府钱十七万缗谪官居兴化军次翁及右谏议大夫何铸论之不已乃贬清逺军节度副使潮州安置】
　　秋七月以王次翁参知政事
　　【秦桧荐次翁为中丞故凡可以为桧地者无不力为之及金人败盟帝下诏罪状乌珠次翁惧桧得罪因奏曰前日国是初无主议事有小变更用他相后来者未必贤而排黜异党纷纷累月不能定愿陛下以为至戒帝深然之桧徳其言遂引同列由是益安据其位公论不能撼摇矣】
　　岳飞击走金乌珠于郾城追至朱仙镇大破之遣使修治诸陵
　　【飞留大军于颍昌命诸将分道出战自以轻骑驻郾城兵势甚鋭乌珠大惧防诸帅欲并力一战飞闻之曰金人技穷矣乃日出挑战且骂之乌珠怒合龙虎大王盖天大王及韩常之兵逼郾城飞遣子云领骑兵直贯其阵戒之曰不胜先斩汝云与金人战数十合金尸布野乌珠以拐子马万五千来飞戒步卒以麻札刀入阵勿仰视第斫马足拐子马相连一马仆二马不能行飞军奋击遂大破之乌珠大恸曰自海上起兵皆以此胜今已矣乃复益兵而前飞自以四十骑突战败之乌珠愤甚合师十二万次于临颍杨再兴以三百骑遇之于小商桥骤与之战杀二千人及万户萨巴千户百人再兴死之获尸焚焉得箭镞二升飞痛惜之张宪继至复战乌珠夜遁追奔十五里中原大震飞谓子云曰贼屡败必还攻颍昌汝宜速援王贵旣而乌珠果至贵将游佚云将背嵬战于城西云以骑兵八百挺前决战步卒张左右翼继之杀乌珠壻夏金吾飞又使梁兴防太行忠义两河豪杰败金人于垣曲又败之于沁水遂复懐卫州防金人山东河北之道金人大恐飞进军朱仙镇距汴京四十五里与乌珠对垒而阵遣背嵬骑五百奋击大破之乌珠还汴飞檄陵台令行视诸陵葺治之】
　　发明【直书击走盖深幸之也自中原沦陷诸陵废祀虽有忠臣义士徒能北望慨想而已今飞进军讨罸遂能修治诸陵亦足少伸臣子之情矣纲目详而书之盖予之也如晋书桓温败姚襄入洛阳修谒诸陵同义】
　　以杨沂中为淮北宣抚副使
　　【刘锜为判官】
　　岳飞奉诏班师还鄂河南州郡复陷于金
