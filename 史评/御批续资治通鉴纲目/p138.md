<!-- { "loadSidebar": true } -->
　　十一月以孙近参知政事○罢直学士院曽开诏群臣议和金得失贬枢密院编修官胡铨监广州都盐仓【礼部侍郎兼直学士院曾开当草国书辨视体制非是论之不聴遂请罢改兼侍读秦桧以温言慰之曰主上虚执政以待开曰儒者所争在义苟为非义高爵厚禄弗顾也愿闻所以事敌之礼桧曰若高丽之于本朝耳开曰主上以盛徳登大位公当强兵富国尊主庇民柰何自卑辱至此非开所闻也复引古谊折之桧大怒曰侍郎知故事桧独不知也开又诣都堂问计果安出桧曰圣意已定尚何言公自取大名而去如桧但欲济国事耳然犹虑群言乃诏金国遣使入境欲朕屈己受和在朝侍从台諌其详思条奏和好得失于是开与从官张涛晏敦复魏矼李弥逊尹焞梁汝嘉楼炤苏符薛徽言御史方庭实馆职胡珵□松张扩凌景夏常明范如圭冯时中许忻赵雍皆极言不可和提举防霄宫李纲亦上疏言朝廷使王伦使金国奉迎梓宫往返屡矣今伦之归与金使偕乃以诏谕江南为名不着国号而曰江南不云通问而曰诏谕此何礼也臣在逺方不知其曲折然以愚意料之金为此名以遣使其要求有五必降诏书欲陛下屈体降礼以聴受一也必有赦文欲朝廷宣布颁示郡县二也必立约束欲陛下奉藩称臣禀其号令三也必求我赂广其数目使我自困四也必求割地以江南为界五也此五者朝廷从其一则大事去矣金人变诈不测贪惏无厌纵使聴其诏令奉藩称臣其志犹未已必继有号召或使亲迎梓宫或使单骑入觐或使移易宰相或使改革政事或竭取赋税或朘削土宇从之则无有纪极一不从则前功尽废反为兵端以为权时之宜聴其邀求可无后悔者非愚则诬也疏入不省胡铨抗疏言曰臣谨按王伦本一狎邪小人市井无赖顷縁宰臣无识举以使金専务诈诞欺防天聴骤得美官天下之人切齿唾骂今者无故诱致金使以诏谕江南为名是欲臣妾我也是欲刘豫我也陛下柰何以祖宗之天下为金人之天下以祖宗之位为金藩臣之位陛下一屈则祖宗庙社之灵辱于异姓祖宗数百年之赤子委之敌国朝廷宰执尽为陪臣天下士大夫皆当闻风丧气无复亷耻异时敌人无厌之求安知不加我以无礼如刘豫也哉今伦之议曰我一屈膝则梓宫可还太后可复渊圣可归中原可得呜呼自变故以来主和议者谁不以此説防陛下哉然而卒无騐则敌之情伪已可知矣而陛下尚不觉悟竭民膏血而不恤忘国大讐而不报含垢忍耻举天下而臣之甘心焉就令金决可和尽如伦议天下后世谓陛下何如主况敌情变诈百出而伦又以奸邪济之梓宫决不可还太后决不可复渊圣决不可归中原决不可得而此膝一屈不可复伸国势陵夷不可复振可为痛哭流涕长太息矣臣窃谓不斩王伦国之存亡未可知也虽然伦不足道也秦桧以腹心大臣而亦为之陛下有尧舜之资桧不能致君如唐虞而欲导陛下如石晋孙近防桧议遂得参政伴食中书漫不敢可否事桧曰可和近亦曰可和桧曰天子当拜近亦曰当拜呜呼参赞大事徒取充位如此有如敌骑长驱尚可折冲御侮耶臣窃谓桧近亦可斩也臣备贠枢属义不与桧等共戴天区区之心愿断三人头竿之藁街然后羁留金使责以无礼徐兴问罪之师则三军之士不战而气自倍不然臣有赴东海而死寕能取小朝廷求活耶书上桧以铨狂妄凶悖鼓众刼持诏除名编管昭州仍降诏播中外给舍台諌及朝臣多救之桧廹于公论翌日改铨监广州都盐仓宜兴进士吴师古锓其书于木金人募之千金朝土陈刚中以啓事贺铨之谪师古坐流袁州刚中谪知防州安逺县皆死焉晏敦复谓人曰顷言桧奸诸君不以为然今方专国便敢尔他日何所不至耶】发明【豫章罗氏曰人君纳谏之本先于虚己禹拜昌言故能纳谏徳宗强明自任必能拒谏曽开当草国书辨阅非是论之不从遂为罢黜乃所争以义也宋金世讐理难和好奚必议之旣云诏议当察是非而忌胡铨之直谏则知议之者姑塞一时之正论殊无意于议之也高宗忘戴天之讐亲变诈之敌谓之得计可乎孟子曰于不可已而已之无所不已于所厚者薄无所不薄也高宗复讐之义乃不可已者而乃己之父母之恩不可薄者而乃薄之岂不为万世之罪人哉齐景公旣不能令又不受命涕出而女于吴高宗旣不能自强其国今反受金之命诚景公之不若矣纲目书此辞繁而不杀则美恶之情可见】
　　广义【呜呼李胡二公之疏真可谓忠诚贯金石节义凛冰霜者也有臣如此而不能行其言之一二则知高宗以中兴自期者乃虚文也】
　　王庶罢
　　【庶论金不可和上疏者七见帝言者六秦桧方挟金自重以为功绌其説庶语桧曰公不思东都抗莭存赵时而忘此敌耶桧大恨庶因乞免签书和议文字且累疏求去遂罢为资政殿学士知潭州】
　　十二月以李光参知政事
　　【秦桧既定和议将掲榜以吏部尚书李光有人望欲借以同押榜以息浮议乃请于帝而用之光旣受命遂于尚书省榜谕金国使来尽归河南陜西故地通好于我许还梓宫及母兄亲族余无需索】书法【假令敌意尽如贼桧所言其不共戴天之讐决不可不复况未必如其所言哉】
　　以韩肖胄签书枢密院事
　　【己未】九年【金天眷二年】春正月大赦
　　【以金国通和大赦江南新复州军直学士院楼炤草赦文畧曰乃上穹开悔祸之期而大金报许和之约割河南之境土归我舆图戢宇内之干戈用全民命张浚在永州上疏言燕云之举其鉴不逺金自宣和以来挟诈反覆倾我国家盖非可结以恩信者借令敌中有故上下纷杂天属尽归河南遂复我必徳其厚赐谨守信誓数年之后人情益解士气沮消彼或内变既平指瑕造衅肆无厌之欲发难从之请其将何辞以对顾事理可忧又有甚于此者陛下积意兵政将士渐孚一旦北而事金聴其号令小大将帅莫不解体盖自尧舜以来人主奄有天下非兵无以立国未闻委贽可以削平祸难者也前后凡五上疏皆不报岳飞在鄂州闻金将归河南地上言金人不可信和好不可恃相臣谋国不臧恐贻后世讥秦桧衔之及赦至岳飞又上疏力陈和议之非至有愿定谋于全胜期収地于两河唾手燕云终欲复讐而报国誓心天地尚令稽首以称藩之语疏入桧益怒遂成讐隙和议成例加爵赏飞加开府仪同三司力辞言今日之事可危而不可安可忧而不可贺可训兵饬士谨避不虞而不可论功行赏取笑敌人三诏不受帝温言奨誉之飞乃受命吴璘在熙州其幕客拟为贺表璘愀然曰在朝廷休兵息民诚天下庆璘等叨窃不能宣国威灵亦可愧矣但当待罪称谢可也】
　　书法【大扺天下之事图之于未形者易为力图之于己形者难为功见于未形者智者能之而愚者不及也见于己形者众人皆能之恶在其为智者哉张浚之遇高宗可谓得君之甚者也观其建功立业凡百所为炳炳可观不谓之智可乎然其荐秦桧则智者之所不为也浚也何独明于此而暗于彼哉且当高宗欲再用桧之时浚当曰陛下免桧而榜其罪于朝堂示不复用岂惟在朝之臣知之天下之所共知也况陛下亲尝诘桧曰朕北人将安归乎推及此言寒心切骨且当亢龙有悔之时信义为急若再用桧是失信义于天下也信义一失则所为刑罸不中刑罸不中则民无所措手足如此则在廷之臣勤王之师谁不解体孰与陛下为理以雪父兄之大讐大耻哉浚若言此则高宗曩时亦未尝受桧蛊惑之深其不再用桧也必矣今于高宗将欲用桧反引荐之及乎桧势薫灼然后知悔上疏极谏果何益哉周公戒成王曰始焰焰厥攸灼叙弗其絶此之谓乎使浚能防于焰焰之初则其势必不至于不可扑灭也呜呼张浚徒致难为之功不识易为之力尚何智者之可名哉】
　　二月遣判大宗正事士防兵部侍郎张焘诣河南修奉陵寝
　　【初史馆校勘范如圭以书责秦桧力谏和议忘讐辱国之罪且曰公不丧心病狂奈何为此必遗臭万世矣及金人归河南地桧方自以为功如圭入对言两京之版图既入则九庙八陵瞻望咫尺令朝陵之使未遣何以慰神灵萃民志乎帝然曰非卿不闻此言即日遣士防等徃桧以如圭不先白已益怒如圭遂谒告去】
　　发明【甚矣高宗之无耻也值父母之丧正哀毁之际书云高宗谅隂三年不言今而匿怨讲和忘哀肆赦寕不取讥于敌国贻笑于天下乎河南未复志得意满先遣宗臣修奉陵寝呜呼祖宗陵寝隔絶旣乆高宗不能自强恢复而乃屈己要盟虽云修奉则祖宗在天之灵亦不帖泰矣未防金复内侵河南随陷高宗之求和者果可恃哉故备书以贬之】
　　以尹焞提举万寿观兼侍讲辞不拜
　　【先是资善堂翊善朱震疾亟荐焞自代帝惨然曰杨时物故胡安国与震又亡朕痛惜之赵鼎曰尹焞问学渊源可以继震乃除焞太常少卿兼崇政殿説书至是改命焞以和议为非固辞不拜】
　　书法【且夫仕所以行其道也和议一成则和靖之道不可行矣道旣不行则虽禄之以天下弗顾也况一官乎纲目大书辞不拜者所以表和靖之凊风高节也猗欤休哉】
　　以王伦为东京留守
　　【命伦交割地界又以周聿为陜西宣谕使方庭实为三京宣谕使庭实至西京先朝陵寝自永昌而下皆遇发掘而泰陵至暴露庭实解衣覆之归以白帝秦桧怒之寻以路允迪为南京留守孟庾兼东京留守李利用权留守西京】
　　以吴玠为四川宣抚使
　　【玠与金人对垒且十年常苦逺饷劳民屡汰冗贠节浮费益治屯田和议之成帝以玠功高授开府仪同三司四州宣抚使陜西阶成等州皆聴节制遣内侍奉手札以赐至则玠病甚扶掖聴命】
　　三月王伦至汴金人归河南陜西之地
　　【王伦至汴见乌珠交割地界得东西南三京寿春府宿亳曹单州及陜西京西诸州之地乌珠遂自祁州渡河而去移行台于大名府】
　　发明【金人前此尝书来归武朔州矣又尝书来归燕及檀蓟州矣此独书归何也书来归者金人心服而归之也曰归者宋请而得之也中国天子请于敌人而得故土岂不深可耻乎然而上书王伦至汴而下书金人归地则其求之之意尤深切而着明者噫高宗诚不可与论复讐之事矣其与春秋书齐人归我济西田同意君子宜并观之】
　　书法【时诸将恢复气鋭金人不敢渝盟故也】
　　以楼炤签书枢密院事夏四月命炤宣谕陜西
　　【炤至鳯翔承制以杨政为熈河经畧使吴璘为秦鳯经畧使屯内地以保蜀郭浩为鄜延经畧使屯延安以守陜炤倚秦桧势妄自尊大且好货失将士心】
　　罢权吏部尚书晏敦复
　　【和议之初敦复力诋屈己之非秦桧使人訹之曰公若曲从两地旦夕可至敦复曰吾终不以身计而误国家况吾姜桂之性到老愈辣请勿复言桧卒不能屈权吏部甫逾月罢知衢州】
　　发明【敦复不附秦桧力诋和议之非观其对桧之语可谓富贵不能滛威武不能屈者已君子持己以义而不以利吾于敦复见之矣罢非其罪故书罢而不去其官其义自见】
　　五月李世辅自夏来归赐名显忠
