<!-- { "loadSidebar": true } -->
　　御批续资治通鉴纲目卷二十七
　　【起癸巳元顺帝至正十三年尽丁未元顺帝至正二十七年】凡十五年
　　【癸巳】十三年春正月以哈玛尔为右丞
　　【先是托克托西行伯勒齐尔布哈为相以宿怨毎欲中伤之頼哈玛尔帝前营防得免伯勒齐尔布哈又与太平韩吉纳图们岱尔等十人结为兄弟托克托复相谪太平陜西岀伯勒齐尔布哈般阳图们岱尔四川右丞诬以罪追至中途杀之而深徳哈玛尔因复召用至是遂拜右丞】
　　发明【在易鼎之九四日鼎折足覆公餗其形渥凶夫九四为大臣之位任天下之事宜广求贤智恊力共理犹惧弗胜而四乃下应初爻初隂柔小人不可用者而四用之宜其不胜任而败事至于折鼎之足倾覆其实赭然赧汗而其形渥凶也圣人既着其义于象而于系辞复申之以徳薄位尊志小谋大力小任重鲜不及矣之语然后知居大臣之位者所任若是其重固不可用非其人而败乃公事也哈玛尔斗筲下愚之才当国家右丞之任时托克托徳哈玛尔救已于焉召用君徳昏庸羣小盘结厥后诱帝淫奢专权自恣而覆餗之戒明矣】
　　广义【大抵报复之事不可以公私言茍其事公固不当报茍或私矣抑岂当报者哉昔唐子方劾文潞公潞公反以为荐人以长者目之呜呼元人固不当责以春秋之法然事有类托克托者皆潞公之罪人也】
　　立分司农司
　　【初托克托言京畿近水地利召募江南人耕种嵅可收粟麦百万余石不烦海运京师足食帝曰此事利国家其议行之于是立分司农司以右丞乌兰哈达右丞乌克逊良贞兼大司农卿给分司农司印西自西山南至保定河间北抵檀顺东及迁民镇凡官地及元管各屯田悉从分司农司立法佃种给钞五百万锭以供工价牛具农器谷种之用又略仿前集贤学士虞集议于江淮召募能种水田及脩筑围堰之人各千人为农师降名勑牒十二道暮农民百人者授正九品二百人者正八品三百人者从七品就以领其所募之人所募农夫人给钞十锭期年散归】
　　广义【此虽权宜救弊之术抑末也孰若去邪侫近忠直求贤才择将帅立纲纪厚风俗去奢侈崇俭约下诏罪已寛恤民隐强于为善乎如此庶可以回天意而得民心矣若夫成功则天也元如彼何哉论者勿以托克托是举为非】
　　夏四月帝如上都○五月防州张士诚兵起据髙邮自称诚王知府李齐死之
　　【士诚白驹塲亭民及其弟士徳士信举兵防泰州淮南行省遣齐招降被留乆之贼酋自相戕始纵齐来归士诚寻杀参政赵琏陷兴化县行省以左丞偰哲笃镇高邮出齐守甓社湖防数贼呼噪入城省宪官皆遁齐还城门已闭士诚遂据高邮称诚王国号大周建元天祐已而诏赦之使至不得入贼绐言请李知府来乃受命行省强齐往至则下齐于狱齐虽辨説百端而士诚本无降意士诚呼齐使跪齐叱曰吾膝如铁岂为贼屈士诚怒使曳倒槌碎其膝而呙之时论大科三魁若李黼台哈布哈齐皆不负所学云】发明【春秋之法凡外国相侵伐在四邻则责其国伐在逺国则罪近邻皆所以示急于屏斥之义也元故蒙古纲目既正其罪于前故凡羣盗之反皆以兵起书之若夫士诚白驹民今而举兵喝乱纲目胡为亦书兵起呜呼于此可见屏斥之无急矣立法若是可谓严哉虽然士诚曷为不书起兵曰起义大矣士诚初非真能屏斥者使其能九合诸一匡天下若齐桓管仲之防诸侯安中国则纲目亦必以起兵予之矣若夫李齐不屈而死故纲目以全节予之所以为臣子狥国之劝也】广义【抑观士诚此举即夀辉之见耳厥后被我太祖皇帝之擒岂不宜哉呜呼若李齐者真视死如归者也孔子所谓志士仁人舎齐其谁欤】
　　六月立子阿裕实哩达喇为皇太子赦○命淮南行省平章政事福夀击张士诚○自六月不至于秋八月发明【文二年经书自十二月不至于秋七月谷梁日歴时而言不雨文不忧雨也不忧雨者无志乎民也今而书不雨至于秋八月而不曰至于秋八月不雨者盖后书不雨则是冀雨之词非顺帝意也夫书不雨至于秋八月而止即八月常矣然而不书八月雨者见顺帝无意于而不以民事系忧乐也其怠于政事可知而元衰自此始矣凡若此类者皆纲目取法春秋之意也君子合而观之然后知春秋纲目无间然耳】
　　○九月朔日食○帝还大都○冬十月以方国珍为徽州路治中不受命
　　【先是遣江浙左丞特哩特穆尔南台侍御史丞遵达实哩复招谕国珍旣而二人报国珍已降乞授以五品流官令纳其船散遗徒众遂以国珍为徽州路治中国章广徳路治中国英信州路治中国珍等疑惧不受命仍拥般千艘据海道阻絶粮运复遣江浙右丞阿尔乌逊等率兵伐之】
　　十二月江浙平章政事布延特穆尔等防兵击徐夀辉于蕲水破之
　　【布延特穆尔及西寜王英实人等合军讨徐夀辉于蕲水夀辉败走获其官属四百余人初夀辉将王善既防罗源遂攻福州连江县巡检刘濬募壮士与其子徤数与力战濬中萧堕马徤下马掖之俱被执濬骂贼而死徤亦以死拒贼善义而释之使瘗父尸徤归请帅府兵以复仇弗聴因尽散家赀结死士百人诈为工啇流混入贼中半夜发火大噪贼惊扰自相杀徤手斩杀其父者并擒善献于帅府磔之事闻赠濬行省检校授徤古田县尹】
　　哈玛尔进番僧于帝
　　【僧赦帝行房中运气之术号延彻尔法又进僧防琳沁善秘密法帝皆习之诏以西番僧为司徒防琳沁为大元国师各取良家女三四人奉之谓之供养尝谓帝曰陛下尊居万乗富有四海不过保有见世而已人生能几何当受此秘密大喜乐禅定于是帝目从事于其法广取女子惟淫戏是乐帝诸弟巴朗与哈玛尔妹壻图噜特穆尔及鲁达实十人号伊纳克皆有宠在帝前相防狎男女祼处号所处之室曰色济克乌格依犹华言事事无碍也君臣宣淫而羣僧出入禁中无所禁止丑秽外闻皇太子既长深疾二僧等所为欲去之未能也】
　　发明【呜呼自古小人之愚诳其君以取宠者未尝不以淫虐骄奢之事惑之如秦之二世赵高等劝其深居禁中勿接臣下而肆为妨贤病国之事宋之徽宗蔡京等赞其浪游防陌勿恤国政而谬为豊亨豫大之説然二君者皆不旋踵而亡国小人之祸可胜言乎哈玛尔奸邪鄙夫骤得擢用于是隂进西番之僧恣行运气之术使内外无别秽德彰闻然则帝之荒淫无度者哈玛尔有以启之也迹其所为虽磔尸万段何以偿欺君之罪哉故书贬之】
　　广义【昔者陈灵公君臣淫防以亡国至今为识者所鄙今而元之顺帝抑有甚焉求其国之不亡者万无是理也】
　　大同疫
　　【人死者大半】
　　大都无云而雷○郭子兴引兵入滁州
　　【时子兴患赵均用之专乃领所部万人入据滁州城称王】
　　【甲午】十四年春正月汴河冰五色
　　【冰皆成五色花草如绘畵三日方解】
　　发明【观纲目所书元之灾变最异者如枣阳童子暴长雨黍此之冰成五色是皆稀世之物所未尝有者也夫以有道之世隂阳顺度物不反常无道之世隂阳不和羣物乖戾此因气有顺逆故其变有常异是故三王迈徳七曜顺序可见世变之与人心未尝一毫之差忒也所以有天下国家之责者要当恒其厥徳云】
　　二月遣吏部侍郎贡师泰和籴于浙西
　　【时江浙兵起京师食不足命师泰诣浙西和籴得粮百万石】
　　发明【庄二十八年经书臧孙辰告籴于齐君子讥之傅曰不言如齐告籴而曰告籴于齐者言如齐则其词缓告籴于齐则其情急所以讥大臣任国事治名而不治实之蔽也是时京师乏食和籴浙西则其国用之窘不可见乎顺帝奢淫之念覩此而可已也元人悦其名而以急病籴粟为功君子责其实而以不能务农重谷节用爱人为罪】
　　三月朔日食○夏四月江西湖广大饥
　　【民以疫疠死者无算】
　　帝如上都○六月张士诚攻扬州达实特穆尔兵败【诸军皆溃士诚寻防旴及泗州】
　　秋八月帝还大都○九月命丞相托克托督诸军击张士诚
　　【总制诸王各爱马诸省各翼军马讨张士诚兵至髙邮战于城外大败士诚之众遂遣兵西平六合贼势大蹙】
　　发明【前书命淮南行省平章政事福夀击张士诚此书命丞相托克托督诸军击张士诚然未见其有击贼之实则当时之事势盖可见矣岂不惜哉此纲目比书见意之防也】
　　冬十二月以鼎珠为丞相索诺木巴勒哈玛尔平章政事○诏削托克托爵安置淮安台哈布哈等代总其军【初托克托再相信用汝中栢由左司郎中参议中书省事平章以下见其议事莫敢异同哈玛尔以有徳于托克托不为之下汝中栢譛之托克托改宣政院使哈玛尔衘之至是嗾御史袁赛音布哈劾托克托出师三月略无寸功倾国家之财为己用半朝廷之官以自随其弟御史大夫额森特穆尔庸鄙贪淫玷汚清台章三上诏削托克托爵淮安安置额森特穆尔安置寜夏陞台哈布哈河南行省左丞相伊彻察喇加大尉舒蘓知枢密院事代将其兵诏至军中龚伯璲曰将在军君命有所不受且丞相出师时尝被密防一意进讨可也诏书且勿开开则大事去矣托克托曰天子诏我我不从是我与天子抗也君臣之义何在既聴诏顿首曰臣至愚荷天子委以军国重事蚤夜惧弗克胜一旦释此重负上恩所及深矣即出名甲名马分赐诸将俾各帅所部以聴伊彻察喇等节制客省副使哈喇台曰丞相此行我辈必死他人之手今日寜死丞相前遂防刀自刎而死】
　　广义【呜呼安其危而利其菑乐其所以亡者顺帝也况哈玛尔曽进僧以中其欲哉故于时言聴讣从者惟哈玛尔而已托克托有功安能胜哈玛尔耶是以哈玛尔奸计一出托克托聴命可畏也或曰托克托有罪乎曰薄乎云尔恶得无罪然其信用汝中栢召怨哈玛尔皆其智之不明而量之不决也虽其君命之不敢抗要亦噬脐无及矣恶得贤】
　　诏威顺王库春布哈还镇湖广
　　【王初以武昌被防夺其印至是以讨贼立功还其印遗归旧镇】
　　大都大饥疫
　　【民有父子相食者】
　　发明【纲目书饥嵅多矣未有若顺帝之甚者前书江西湖广大饥而此书大都大饥疫则民之憔悴极其至矣当时盗贼蜂起郡县防没元之君臣方且恣为淫乐不恤国政略未见其忧民赈济之心而志益荒矣天怒于上民怨于下而恝之不顾然则天下之不亡乌可得乎后之人君可不以是为鉴】
　　帝制龙舟于内苑
　　【帝自制船式长一百二十尺广二十尺用水手二十四人皆衣金紫自后宫至前宫山下海子内往来游戏行时龙首服口爪尾皆动又自制宫漏高六七尺广半之造木为匮藏壶其中运水上下匮上设三圣殿匮腰立玉女捧时刻筹时至輙浮水而上左右二金甲神一县钟一县钲夜则神人自能按更而击无分毫差鸣钟钲时狮鳯在侧者皆自翔舞匮之东西有日月宫飞仙六人立宫前遇子午时自能耦进度仙桥违三圣殿复退立如前其精巧絶出人意皆前所未有帝既怠于政治惟事游宴以宫女十六人按舞名十六天魔又十一人奏龙笛头管小鼓筝琵琶笙胡琴响板拍板毎宫中讃佛则按舞奏乐宦官非受秘密戒者不得与】
