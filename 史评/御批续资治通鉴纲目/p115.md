<!-- { "loadSidebar": true } -->
　　【上皇在燕山谓閤门宣賛舎人管斡龙徳宫曹勋曰我梦四日并出此中原争立之象不知中原之民尚肯推戴康王否因出御衣绢半臂亲书其领中曰便可即真来救父母又谕勋曰如见康王第言有清中原之防悉举行之毋以我为念又言艺祖有旧约藏之太庙不杀大臣及言官事违者不祥康王夫人邢氏闻勋南还亦脱所御金环使内侍付勋曰幸为我白大王愿如此环得早相见也勋遂间行至南京以御衣进帝泣以示辅臣勋因建议募死士入海至金东境奉上皇由海道归执政难之出勋于外】发明【手书至自金防之防者何以书重人伦也葢人伦之重者莫重于父母兄弟妻子宗族然上皇乃髙宗之父韦妃乃髙宗之母钦宗乃髙宗之兄肃王乃髙宗之弟邢氏乃髙宗之妻其余宗放不可称纪则是父母兄弟妻子宗族皆防异域定省旷而音问踈天下之讐莫大于是髙宗前为元帅而不能解父母之危今为天子而不能雪戴天之耻于心寜无愧作乎茍有人心者必振作奋迅以雪仇耻而救君父何必手书之至叮咛告戒然后动于中哉况复因循茍且屈已请和若髙宗者诚无足与论人伦之道矣韩事直书其义自见】
　　广义【分注载徽宗手书寄髙宗悲哀之言及夫人邢氏思念之切读史者至此毎为宋之不乎髙宗若能以志帅气盍聼李纲宗泽张所岳飞之谋誓复不共戴天之讐不献金俘于太庙不已也今乃不此之务而徒效区区儿女子之态其志不亦卑乎诗曰啜其泣矣何嗟及矣此之谓矣】
　　盗史斌僣号于兴州○命都綂制王渊等分讨江淮羣盗
　　【自宣和末羣盗蠭起至是祝靖薛广党忠阎仅王存之徒皆招安赴行在李纲言今日正当因其力而用之如铜马绿林黄巾之比然不移其部曲则易叛而徙之则致疑正当以术制之使由而不知乃命御营司分拣凡溃兵愿归营与良农愿归业者皆聼所发至数万其他以新法团结分诸将由是无叛去者独淮寜之杜用山东之李昱河北之丁顺皆拥兵数万而拱单州皆有溃卒数千为乱纲以招安则彼无畏惮势难遽平乃白遣渊与韩世中刘光世张俊分讨之既而光世遣部将击李昱斩之渊杀杜用丁顺赴河北招讨司自效盗益哀】
　　八月杭州军乱
　　【军校陈通作乱执帅臣叶梦得杀转运判官呉助等寻诏王渊兼领杭州别置盗贼使以讨之】
　　以李纲黄潜善为尚书左右仆射兼门下中书侍郎【纲尝侍帝论及靖康时事帝曰渊圣勤于政事省览章奏至终夜不寐然卒至播迁何也纲对曰人主之职在知人进君子退小人则大功可成否则衡石程书无益也因勉帝以明恕尽人言恭俭足国用英果断大事帝嘉纳之纲所论諌其言切直帝初无不容纳至是惑于黄潜善汪伯彦之言常留中不报吕中曰自纲之入相也以英哲全徳勉人主以修政攘夷为己任抗忠数防中时膏肓和守之议决而国是明僣逆之罪正而士气作幸都之谋定而人心安他如修军政变士风定经制改弊法招兵买马分布要害遣张所招抚河北王经制河东宗泽留守京城西顾关陜南葺樊邓且将益据形便以为必守中原之计朱子谓李纲入来方成朝廷者正谓此也】
　　发明【书以李纲黄潜善为左右仆射所以志君子小人之并相也其道不同不相为谋之意可见矣髙宗用人如此何以中兴社稷乎吁】
　　广义【大抵刚明之君必专于任贤始终不渝否则必为谗间所惑者多矣故周公戒成王曰相我受民和我庶狱庻慎时则勿有间之又曰国则罔有立政用憸人葢言小人用则君子退理必然矣且君子小人之进退犹隂阳之升降君子阳类小人隂类用君子则升其国于昌明用小人则降其国于晻昧是以苻坚用王猛而杀樊世秦以之兴先主用孔明而拒张飞蜀以之帝凡若此者是皆用君子去小人而升其国于昌明者也宋之髙宗则不然矣其于潜善伯彦等奸言谀説则用之犹恐不及若于李纲軰之忠言谠论毎抵牾而不暇借曰用之犹勉强也故终不得成其志而国事日非焉此则用小人去君子而降其国于晻昧者然也噫君子小人能兴亡人之家国也如此君人者奚可不谨其所与哉】
　　更号元祐太后曰隆祐太后
　　【尚书省言元字犯后祖讳请易以所居宫名从之】
　　广义【孟轲氏曰尧舜之知而不徧物急先务也尧舜之仁不徧爱人急亲贤也且元祐者哲宗之年号也今以元字犯后祖讳而更之是嫌于后祖之讳也且后祖之讳臣也卑也哲宗年号君也尊也况二名不徧讳邪方是时也得脱虎口而即位南京亦云幸矣正当亲贤人而图恢复急先务以坚守备不此之思而为其所不当为则髙宗之初志可见矣】
　　召河东经制副使傅亮还行在罢李纲提举洞霄宫【傅亮军行十余日黄潜善等以为逗遛令东京留守宗泽节制亮军即日渡河亮言措置未就而渡河恐误国事李纲为之请潜善等不以为然纲言招抚经制二司臣所建明而张所傅亮又臣所荐用今黄潜善汪伯彦沮所亮所以沮臣臣毎览靖康大臣不和之失事未尝不与潜善伯彦议而后行而二人设心如此愿陛下虚心观之既而召亮赴行在纲言圣意必欲罢亮乞付黄潜善施行臣得乞身归田里纲退而亮竟罢纲乃再防求去帝曰卿所争细事胡乃尔纲言方今人材将帅为急恐非小事臣昨议迁幸与潜善伯彦异宜为所嫉然臣东南人岂不愿陛下东下为安使哉顾一去中原后患有不可胜言者愿陛下以宗社为心以生灵为意以二圣未还为念勿以臣去而改其议臣虽去左右不敢一日忘陛下泣辞而退或曰公决于进退于义得矣如谗者何纲曰吾知尽事君之道不可则全进退之节患祸非所恤也防侍御史张浚劾纲以私意杀宋齐愈且论其买马招军之罪潜善伯彦等复力排纲请帝去之遂罢纲为观文殿大学士浚论纲不已乃落职止提举洞霄宫凡在相位七十七日纲罢而招抚经制司废车驾遂东幸两河郡县相继沦防凡纲所规画军民之政一切废罢金兵益炽□辅残毁而中原盗贼蠭起矣胡一桂曰李纲为相朝纲兵防皆已振整方七十余日为汪黄所谗张浚所论而罢汪黄不足责矣浚乃如是深可惜也】
　　发明【人君为治莫大乎别邪正邪正别然后可以言治邪正不别天下不可得而治也是故恶是而非者恶紫之夺朱也恶莠之乱苖也恶郑声之乱雅乐也又曰放郑声逺佞人郑声滛佞人殆宋室屡为小人所误乃髙宗之所目击者当是之时用君子斥小人求正道逺邪滛常恐不及夫何专任汪黄疑贰李纲是岂中兴之良防乎矧髙宗既承上皇即真来救之言诚宜惕然警省克复旧物可也今乃使一君子任事而又使两小人参之则是小人众而君子独曷克济哉召傅亮而罢李纲其不足与有为明矣纲目书此所以讥其闇弱不明之失尔】
　　广义【呜呼李仆射之忠可谓通天地贯日月质鬼神者也况其才识髙明志节坚贞而学问优长使其遇主于巷而得行其道是即伊傅周召之徒何古人多让哉髙宗惑于谗间而罢之无乃自絶于贤乎厥后仅得寄命一隅而不能光复旧物者正坐此也】
　　杀太学生陈东布衣欧阳澈
　　【东自丹阳召至未得对防李网罢乃上书乞留纲而罢黄潜善汪伯彦不报又上防请帝亲征以还二圣治诸将不进兵之罪以作士气车驾宜还京师勿幸金陵又不报潜善掲示纲请幸金陵旧奏东言纲在途中不知事体宜以后説为正必逺罢潜善軰防抚州布衣欧阳澈徒走诣行在伏阙上书极诋用事大臣潜善遽以语激怒帝言若不亟诛将复鼓众伏阙书独下潜善所府尹孟庾召东议事东请食而行手书区处家事字书如平时已乃授其从者曰我死尔归致此于吾亲食已如厠吏有难色东笑曰我陈东也畏死即不敢言已言肯逃死乎吏曰吾亦知公安敢相廹顷之东具冠带出别同邸乃与澈同斩于市四明李猷赎尸瘗之东初未识纲特以国故为之死识与不识皆为流涕】
　　发明【宋自太祖以来谏臣之贬窜罢黜者多矣然未闻有杀之者言事之人不聼则已杀之何为髙宗初登大寳天下尚未底寜亦可少知自警而乃杀谏臣此正如垂絶之人而复投以酖毒未有不亟亡者虽然东澈一为儒者一为布衣无官守言责之寄其所论列不过好善恶恶云尔昌为杀之葢东澈之死乃出于汪黄之手纲目槩而书之何耶夫人君广开四聪明见万里今乃使言事之臣为奸徒诬杀而不知则亦可谓不君之甚矣书法如此是亦君为元首之义也夫岂过哉】广义【呜呼陈东可谓从容就义者也非其平昔涵养有素见道之明者能之乎语曰笃信好学守死善道若陈东者是诚不负圣人之训者也至若澈一布衣耳有位者果何心哉】
　　许翰罢
　　【李纲罢翰言纲忠义英发舎之无以佐中兴今罢纲臣留无益力求去帝不许及陈东见杀翰谓所亲曰吾与东皆争李纲者东戮于市吾在庙堂可乎乃为东澈着哀辞而入上章求罢遂以资政殿大学士提举洞霄宫】
　　封子旉为魏国公○安置河北招抚使张所于岭南广义【张所者李纲宗泽之軰不可去者也于不可去而去之则亦无所不去矣噫髙宗播迁不已而尤无人乎其侧是犹灭烛夜行而求其不仆者臣未之信也】
　　○都綂制王彦等渡河败金人于新乡进次太行金人围之彦兵溃走保共城
　　【彦率岳飞等十一将部七千人渡河至新乡金兵盛彦不敢进飞独引所部鏖战夺其纛而舞诸军争奋遂复新乡明日战于侯兆川飞身被十余创士皆死战又败之防食尽诣彦壁乞粮彦不许飞乃引兵益北与金人战于太行山擒其将托卜伊勒呼数日又与敌遇飞单骑持丈八铁鎗刺杀其将黒风大王金人败走飞知彦不悦已遂率所部复归宗泽泽复以为綂制彦以屡胜因檄州郡金人以为大军至率骑数万薄彦垒围之数匝彦以众寡不敌溃围出走诸将败去彦独保共城西山遣腹心结两河豪杰图再举金人购求彦急彦虑变夜寝屡迁其部曲觉之相率刺而作赤心报国誓杀金贼八字以示无他意彦益感厉抚爱士卒与同甘苦未几两河响应忠义民兵首领选孟徳刘泽焦文通等皆附之众十余万绵亘数百里皆受彦约束金人患之召其首领俾以大兵破彦垒首领跪而泣曰王都綂砦坚如铁石未易图也金人乃间遣骑兵挠彦粮道彦勒兵待之斩获甚众】
　　发明【金人戎马之迹布满畿甸诚宋朝之所薄伐者茍臣子能知大义率众攘击纲目之所必予也王彦率十一之战将部七千之雄兵并力过河大败金师其狥国之心诚矣奈何既至太行金人围困不能效死拒敌而乃溃围逃奔又岂纯乎义者哉此纲目始焉喜之终焉惜之予而未尽予之词耳】
　　盗赵万防常州镇江府
　　【万袭常州执守臣何衮纵兵大掠遂犯镇江知府赵子崧遁保洲】
　　张邦昌伏诛
　　【初邦昌僣居禁中华国靖恭夫人李氏数以果实奉邦昌邦昌亦厚答之一夕邦昌被酒李氏拥之曰大家事已至此尚何言因以赭色半臂加邦昌身掖入福寜殿夜饰养女陈氏以进及邦昌还东府李氏私送之语斥乗舆至是事闻下李氏于狱词伏诏马伸如潭数邦昌之罪赐死并诛王时雍等】发明【邦昌之罪固无足言者然分注犹以赐死为文纲目变文而正以伏诛之名者葢邦昌僣伪之徒乃宋之乱贼乱臣贼子不讨则无以惩后而接迹于天下矣纲目诛乱讨逆之书而邦昌之徒实所不赦此可见其扙天理遏人欲正名分植纲常而为万世乱贼之戒其防严哉故曰纲目成而乱臣贼子惧】
　　广义【纲目于邦昌去其官而书伏诛者正天讨也】
　　金尽防河北州郡
