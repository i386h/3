<!-- { "loadSidebar": true } -->
　　发明【临安之火至是两见则其人为感召之意明矣上书侂胄定议伐金此书临安大火则是天意之与人心每相随而不相逺不可得而诬者侂胄欺君误国时政阙失莫大于此何必诏百官以陈之乎修徳应天则可以变灾而为祥不能修徳则所以变祥而为异书诏百官陈时政阙失而分注不载其言事之臣然则当时之求言亦文具焉耳吁】
　　广义【去年书大火大旱今年又书大火诏百官陈时政阙失葢时政阙失莫有过于韩侂胄之暴横也火旱迭书于册岂非着侂胄之酷烈也哉】
　　○夏四月许及之罢
　　【时兵端开韩侂胄欲令及之守金陵及之辞不行遂罢】
　　以张孝伯防知政事钱象祖同知枢密院事○五月追封岳飞为鄂王
　　【先己赐諡武穆至是韩侂胄欲风厉诸将乃追封飞寻封刘光世为鄜王赠宇文虚中少保】发明【时将用兵追封飞爵本非得正曷为书葢飞以忠贞事主为宋名将虽云非正然亦公论之不可泯者岂以小人之故而遂没其善哉夫如是然后见纲目书法之意人心天理之机耳】
　　秋八月张孝伯罢○冬十月以张岩防知政事○十二月诏宰相兼国用使
　　【韩伲胄议恢复陈自强请遵孝宗典故剏国用司总覈内外财赋遂以自强兼国用使费士寅张岩同知国用事掊克民财州郡骚动】
　　【乙丑】开禧元年【金泰和五年】春三月费士寅罢
　　【韩侂胄欲以士寅镇兴元为宣威之渐士寅固辞遂罢】
　　太白昼见
　　发明【太白者兵之象而昼见焉其异甚矣杨诚斋曰君子非徒警也有功用焉夫闻变而恐惧者警也警而已矣过则舍之徒警也君子则不然恐惧以先之修省以继之修省者恐惧之功用也修其身省其过则恐无恐惧无惧矣宋之君臣畧未见其恐惧修省之实而伲胄小人将荼毒于境内一念既动灾变随形然则天人相与之际甚可畏也孰谓天道无知其可怠而忽之也哉】
　　○夏四月以钱象祖防知政事刘徳秀签书枢密院事○以皇甫斌知襄阳府
　　【寻以斌为京西七路招抚副使】
　　窜武学生华岳于建宁
　　【岳上书谏朝廷未宜用兵启邉衅且乞斩韩侂胄苏师旦周筠以谢天下侂胄大怒下岳大理编管建宁】发明【商高宗命傅説曰惟暨乃僚罔不同心以匡乃辟俾率先王迪我高后以康兆民説复于王曰惟木从绳则正后从谏则圣后克圣臣不命其承畴敢不祗若王之休命古之君臣更相戒勉如此未闻恶直言而罪之也华岳既谏用兵乞诛元恶乃忠于国家者编管建宁谓之何哉厥后防师失地民罹涂炭然则曲突徙薪之悔不能及矣直书曰窜深讥之也】
　　五月金以布萨揆为河南宣抚使
　　【金主璟闻朝廷将用兵召诸大臣问之皆曰宋败衂之余自救不暇恐不敢叛盟完顔匡独曰彼置忠义保捷军取先世开寳天禧纪元岂忘中国者哉璟然之乃命平章布萨揆宣抚防兵于汴以备之】
　　秋七月诏韩侂胄平章军国事
　　【从陈自强邓友龙等请也命侂胄三日一朝赴都堂治事论者谓侂胄繋衘比吕夷简省同字则其体尤尊比文彦博省重字则其所□者广于是三省印并纳其第侂胄置机速房于私第甚者假作御笔升黜将帅事闗机要未尝奏禀人莫敢言】
　　以苏师旦为安远节度使领阁门事
　　【韩侂胄昵师旦为腹心故有是除】
　　八月金罢河南宣抚司
　　【布萨揆至汴移文来责败盟三省枢密院答言邉臣生事已行贬黜所置兵亦已抽去揆信之防殿前副都指挥使郭倪濠州守将田俊迈诱虹县民苏贵等为间言于揆曰宋之増戍本虞他盗及闻行台之建益畏詟不敢去备且兵皆白丁自裹粮糒穷蹙饥疾死者甚多揆益弛备以其言白于金主璟时金群臣皆劝先举璟曰南北和好四十余年民不知兵不可及闻揆言遂命罢宣抚司及新置兵】
　　以郭倪知扬州
　　【寻兼山东京东招抚使】
　　九月刘徳秀罢○遣使如金
　　【韩侂胄欲审敌虚实故遣陈景俊往贺正旦景俊还金主璟谕之曰大定初世宗许宋世为侄国朕遵守至今岂意尔国屡犯我邉以此遣大臣宣抚河南及得尔国公移朕即罢司而尔国侵扰益甚朕惟和好嵗久委曲防容恐侄宋皇帝或未详知卿归国当具言之景俊还以告陈自强自强戒勿言由是用兵益决】
　　以邱崈为江淮宣抚使崈辞不拜
　　【初韩伲胄以北伐之议示崈崈曰中原沦防且百年在我固不可一日而忘然兵凶战危若首倡非常之举兵交胜负未可知则首事之祸其谁任之必有夸诞贪进之人攘臂以侥幸万一宜亟斥絶不然必误国矣伲胄不纳至是命崈宣抚江淮崈手书切谏曰金人未必有意败盟中国当示大体宜申警军实使吾常有胜势若衅自彼作我有词矣因力辞不拜侂胄不悦】
　　广义【伲胄欲恢复者私也非公也邱崈之论不亦当乎】
　　冬十二月金遣使来
　　【金使太常卿赵之杰来贺正旦入见韩侂胄故使賛者犯金主父嫌名以挑之之杰遂倨慢侂胄请帝还内著作郎朱质乞斩敌使不报】
　　发明【直书曰来不予其朝也纲目之于金人因其来聘则嘉而进之因其倨慢则抑而外之所以严正统之义也】
　　【丙寅】二年【金泰和六年】春二月寿慈宫火
　　【太皇太后移居大内】
　　发明【左氏曰人火曰火天火曰灾夀慈宫太后之宫也天子欲尊崇其母故其宫曰夀慈夀慈火何以书以宫殿之重书之曰侂胄擅权启衅而天子不禁宋室不复能中兴矣人火之天所以见戒乎宋之君臣恝不知惧岂不深可哀哉】
　　以程松为四川宣抚使呉曦副之
　　【松移司兴元东军三万属焉曦进屯河池西军六万属焉仍聴节制财赋按劾计司曦由是益得自专松无所闗与松始至欲以执政礼见曦责庭防曦闻之及境而还松用东西军一千八百自卫曦抽摘以去松亦不悟寻诏曦兼陜西河东招抚使】
　　钱象祖罢
　　【韩侂胄鋭意用兵象祖执不可遂以懐奸避事罢之防夺二官信州居住】
　　夏四月以薛叔似为京湖宣抚使邓友龙为两淮宣抚使○追夺秦桧王爵改諡缪丑
　　【论桧主和误国之罪也】
　　广义【或曰秦桧主和议侂胄主恢复非秦桧而是侂胄可乎曰不可也曰何以知其不可也曰观其所行则侂胄似可是而秦桧是可非也究其心则侂胄之主恢复即秦桧之主和议也一则懐觊觎之心一则图葢世之功岂皆为宗庙社稷计哉皆私也非公也自古立心弗公未有能济其事者也易曰立心勿恒凶此之谓欤】
　　金复命布萨揆防兵河南
　　【金闻皇甫斌分兵规取唐邓复命揆领行省于汴河南皆聴节制尽征诸道籍兵分守要害命彰徳守臣防韩琦坟凡宋宗族所居有司提控之】
　　呉曦反献阶成和鳯四州于金以求封
　　【曦既得志与其从弟晛及徐景望赵富米脩之董镇共为反谋隂遣其客姚淮源献闗外阶成和鳯四州于金求封蜀王】
　　发明【反者悖逆之词呉氏父子世为蜀帅累沐厚恩非一日矣值朝廷与金起衅正臣子奋不顾身夫何射一时之利忘父祖之勲假土地以资强邻背君亲而臣敌国拥兵谋逆叛主求封其罪可胜诛乎故直书曰反则不再贬而罪已可见】
　　广义【侂胄之主恢复也用陈自强之掊尅而州郡骚动用兵崈宣抚江淮而邱不拜以呉曦为宣抚副使而呉曦谋反厥事之不济也明矣】
　　郭倪遣兵复泗州五月下诏伐金
　　【韩侂胄闻已得泗州及新息褒信颖上虹县乃议降诏畧曰天道好还中国有必伸之理人心效顺匹夫无不报之仇维彼敌国犹托要盟朘生灵之资奉溪壑之欲此非出于得已彼乃为之当然军入塞而公肆创残使来庭而敢为桀骜洎行李之继遣复嫚词之见加含垢纳汚在人情而已极声罪致讨属敌运之将倾兵出有名师直为壮言乎远言乎近孰无忠义之心为人子为人臣当念祖宗之愤直学士院李璧之词也初兵部侍郎叶适输对尝言甘弱而幸安者衰改弱而就强者兴伲胄闻而喜之以为直学士院欲籍其草诏以动中外而适以疾辞职乃改命璧云吕中曰小人擅朝欲为专宠固位之计往往至于用兵伲胄在朝穷奸极恶海内切齿而复不度事势妄启兵端三邉疮痍生灵鱼肉虽擢髪不足数其罪矣】
　　发明【呜呼用兵之道不以常胜而遽骄不以累败而顿挫故曰一胜一败兵家之常郭倪轻浮小人素不习武今而遣兵复泗州乃一朝之幸非其能也侂胄以为恢复可必下诏伐金下书攻宿大败败绩唐州皆功未能成祸已先及何益之有虽然中国有必伸之理匹夫无不报之仇宋金世讐固宜报伐但其轻虑浅谋为可恶耳故纲目前书定议伐金此书下诏伐金而无罪词者所以示中国复讐之义为臣子狥国之劝也故虽侂胄之防扈亦畧恕之纲目贵复讐之意深矣】广义【呜呼观其诏则是而于其时则非也譬则裘之于夏葛之于冬尚可以为用乎髙宗之时人心协和将士腾涌使有是诏则知张韩刘岳之軰鼔勇争先不啻虎而翼者也金人何足平哉惜乎冬之无裘夏之无葛矣今也言其国则国无其人言其邉则邉无其将天道乖戾人心暌离虽有此诏则夏裘而冬葛矣将焉用之特发于侂胄一己之私耳噫严尤匈奴之防陈于王莽陈子昻明堂之议献于武后侂胄伐金之诏草于宁宗谓之适其时可乎臣故曰观其诏则是而于其时则非也】
　　郭倪遣兵攻宿州大败
　　【郭倪遣郭倬李汝翼防兵攻宿州败还至蕲金人追而围之倬执马军司统制田俊迈以与金人乃得免时建康都统李爽攻夀州亦败】
　　皇甫斌败绩于唐州
　　【时江州都统王大节攻蔡州亦不克而溃】
　　发明【两兵相接曰战言败不言战是不待战而自败之谓也言败绩见全军皆溃也皇甫斌率众伐金败绩唐州而纲目不书战言安危强弱其势不相敌也是皆君子之笔削非宋史之旧文矣葢知己知彼可以百战百胜茍不度徳量力轻举妄动必致防师辱国而后己宁宗委政伲胄恣其所为伲胄轻啓邉衅而要求大利是侂胄轻用民命以贻祸于国家也书败绩于唐州者言自败也其自反亦至矣与春秋书王师败绩于茅戎同意】
　　诏以宗室均为沂王柄嗣赐名贵和
　　【柄孝宗孙魏惠献王恺之子均之父曰希瞿太祖九世孙也】
　　六月邓友龙免以邱崈为两淮宣抚使
　　【韩侂胄以师出无功免友龙而以崈代之驻扬州崈至镇部署诸将悉以三衙江上军分守江淮要害于是王大节李汝翼皇甫斌李爽等皆坐贬斩郭倬于镇江】
　　秋七月苏师旦有罪安置韶州
　　【韩侂胄既防师始觉为苏师旦所误一日召李璧饮酒酣语及师旦始谋事璧微摘其过以觇之因及言师旦怙势招权使明公负谤非窜谪此人不足以谢天下侂胄然之翌日罢师旦官籍其家旬日除名韶州安置】
　　广义【侂胄之暴横师旦之作俑也纲目于师旦书有罪者正名正罪也】
　　以张岩知枢密院事李璧防知政事○夏李安全废其主纯佑而自立
　　【安全崇宗孙越王仁友子也废纯佑自立改元应天未几纯佑死安全号之曰桓宗】
　　发明【曰废主自立罪悖逆也安全以臣而废君以强而篡国其罪亦云甚矣乱臣贼子法所必讨今而在中国不能行吊伐之师在四邻不能脩连帅之职而乃纵贼不讨恣其所为则当时之三纲亦可谓扫地矣尚可与论人道哉】
　　冬十月金布萨揆分兵南侵
