<!-- { "loadSidebar": true } -->
　　十二月罢山东京东西路招抚司○以钱象祖为右丞相兼枢密使卫泾雷孝友防知政事史弥逺同知枢密院事林大中签书院事
　　【初韩侂冑欲内交于大中大中不许而上书极论其奸因辞官屏居时事不挂于口侂胄当国或劝其通书以免祸大中曰福不可求而得祸可惧而免耶不聴凡十二年而复起】
　　广义【此复之通也】
　　御批续资治通鉴纲目卷十七
<史部,史评类,御批续资治通鉴纲目>
　　钦定四库全书
　　御批续资治通鉴纲目卷十八
　　【起戊辰宋宁宗嘉定元年尽甲申宋寕宗嘉定十七年】凡十七年
　　【戊辰】嘉定元年【金泰和八年】春正月以史弥远知枢密院事○王柟还自汴三月以韩侂胄苏师旦首畀金
　　【柟至汴请依靖康故事世为伯侄之国増嵗币为三十万犒军钱三百万贯苏师旦等俟和议定后当函首以献完顔匡具以柟言奏于金主璟命匡移书索韩侂胄首以赎淮南地改高军钱为银三百万两防钱象祖移书金帅府喻以诛韩侂胄事柟未之知也一日匡问柟曰韩侂胄贵显几年矣柟曰已十余年平章国事才二年耳匡曰今欲去此人可乎柟曰主上英断去之何难匡顾之而笑和议始决遣柟持书求函侂胄首以赎淮南柟还言于朝诏百官议吏部尚书楼钥曰和议重事待此而决奸究已毙之首又何足惜遂命临安府斵棺取首袅之两淮仍谕诸路以函首畀金之事遂以侂胄及师旦之首付王柟送金师以易淮陜侵地】
　　发明【呜呼宋事至此浸不可为大抵为国之道当以自强而勉于为善则国之大小不足计也堂胡氏曰有父之讐忍耻不报则曰春秋贵息兵以华夏之尊臣服仇敌则曰文王事昆夷宋自高宗以迄于今武功之不竞未有甚于此时者也国势之不振未有踈于此时者也姑卽和议一事观之开禧啓衅兵连祸结淮南陜石相继防没民之死于锋镝者不可胜计而竟不能与之一决徒】
　　【以遣使连肩丐求和好欲増嵗币则不吝増之欲得首谋则以首畀之如子事父罔敢违逆殊不知国体之损亦多矣当时楼钥诸臣以为奸宄已毙之首又何足惜然亦误矣盖已毙之首固不足惜一国之体诚为可惜畀之以首其如国体何然则宋之君臣奚若是之愚哉纲目书此文无贬词乃所以深贬之尔】
　　广义【二奸死首固不足惜与之适足以弱国体耳】
　　复秦桧爵諡
　　广义【和议乃桧亡宋之术非为宋之本心也宋人至此尚不觉悟悲哉或云此举畏金其言然矣】
　　○临安大火
　　【火凡四日焚御史台等官舍十余所民舎五万八千九十七家城内外亘十余里死者甚众城中庐舍十燬其七百官多僦舟以居民讹言相惊亡頼因而纵火为奸】
　　发明【秦桧权奸误国得以棺椁全终不为不幸又何王爵之可加乎前书追夺王爵改諡缪丑此固天下之公议于兹而复抑何礼耶然追夺之者必悟和议之失耳前日之夺是则今日之复为非今日之复是则前日之夺为非宁宗必居一于是矣当时阙政匪一奚屑屑以复秦桧之爵諡为事哉秦桧之爵諡甫复临安之大火随见夫以贼桧之见绝于天而灾异承之速于桴鼓之相应此盖人神共愤特假此以示宋不宜追复焉尔惜乎宁宗不足以语此也纲目比而书之其义自见】
　　夏六月金人来归大散阙及濠州
　　【王柟以韩侂胄苏师旦首至金金主璟御应天门备黄麾立仗受之百官上表称贺悬二首并画像于通衢令百姓纵观然后漆其首藏于军器库遂命完顔匡等罢兵更元帅府为枢密院遣使来归大散阙及濠州】
　　卫泾罢○林大中卒○秋七月召邱崈同知枢密院事未至卒
　　【崈仪状魁杰机神英悟尝慷慨曰生无以报国死愿为猛将以报敌其忠义盖天性也】
　　八月以娄机同知枢密院事楼钥同知院事
　　【钥持论坚正忤韩侂胄意奉祠累年机初为太常少卿侂胄开邉机曰恢复之名非不美今人才难得财力未裕万一兵连祸结柰何邓友龙曰不逐此人则异议无所囘遂斥外及入枢府时干戈甫定信使徃来机禆賛之功为多尤惜名器守法度进退人物直言可否不市私恩不避嫌怨】
　　广义【机钥并用可谓得人文无美辞而美自见矣】
　　赈江淮流民
　　【出来二十万石钱一百万缗命江浙制置司赈之】
　　九月金遣使来和议成
　　【下诏以和议成谕天下吕中曰和戎国家之不得已也然必有以折其气而后可以要其成今嘉定之和敌有求于我欤我有求于敌欤彼欲得权幸之首则与之彼欲増嵗币之数则与之屈己而和皆由于我敌情反覆宁无易我之心乎未及数期渝盟犯顺然则和议讵可恃邪】
　　发明【开禧至是宋遣使如金徃来不一必饱其欲然后报聘其轻侮于宋可知也曰和议成讥宋也宋金不共戴天之讐累世偷安固无足齿然纵不能定鼎于中原亦当保境自守勿与通和以示不忘大讐可也夫何旣啓敌衅仍又乞盟屈己于戎有求必得意以讐不可复敌为可信女眞之志遂矣其如宋室何哉庄公与齐通好君子以为亲仇讐而讥之宋之和金奚异于是直书于册深贬之也】
　　冬十月以钱象祖史弥远为左右丞相雷孝友知枢密院事楼钥同知院事娄机参知政事○金主璟卒卫王永济立
　　【永济世宗第七子也金主无子疏忌宗室以永济柔弱鲜智能故爱之欲传位焉防永济自武定入朝金主已感疾遂留不遣金主殂元妃李氏黄门李新喜平章政事完顔匡等定策奉永济卽位】广义【观分注所载则知女眞之运其衰矣乎噫女眞之衰防古之盛天所以启元祚而厌金德之衰欤】
　　赠赵汝愚太师沂国公
　　【諡忠定后追封福王】
　　发明【汝愚辅相光宗有奠安宗社之功固非他相比也然诬遘防忌以没其身至是追复官爵加以褒赠是亦公论之不容泯者书以予之宜矣】
　　十二月钱象祖罢
　　【己巳】二年【金主永济大安元年】春正月以楼钥参知政事章良能同知枢密院事宇文绍节签书院事○夏四月金主永济杀其故主璟妃李氏
　　【初章宗遗诏内人有娠者二人生男则立为储贰平章政事布萨端承金主意奏先帝承御贾氏当以十一月免乳今已逾期范氏产期合在正月今医称胎形已失愿削髪为尼金主乃以范氏损其遗腹诏中外而杀元妃李氏承御贾氏以布萨端为右丞相】
　　发明【永济章宗之弟李氏章宗之妃永济承章宗之统其可因谗而杀兄之妾乎盖宫人损胎又非李氏之故永济不能察理无辜杀之则是伤其故兄之情矣正名定分永济安得而擅杀哉故纲目斥名而书杀所以深罪之也】
　　广义【永济初立卽肆残忍而自斩其泽岂能享国久乎】
　　五月起复右丞相史弥远
　　【弥远以母忧归治防太子请赐第行在令就第持服以便咨访】
　　发明【有书起复者书起复何讥也非有金革之事夺人之丧自夺其丧皆非矣故虽以旧职起复而书若新职者所以志其非金革也然起复由君终丧由臣茍能力辞不起宁宗安得而强之乎盖由慕富贵之心胜蔑礼法之心轻一闻起复怡然就道畧无可否于其间者岂不深可哀哉直书起复其恶自可见矣】
　　广义【大抵居庙堂而与天子相可否者宰相也宰相之重卽唐虞之百揆有周之冡宰故百官焉以表率庶民焉以仰頼为上为德为下为民社稷之安危系焉生民之休戚闗焉诚所谓礼乐之原风化之本也诗云赫赫师尹民具尔瞻此之谓乎一有偏蔽则上无以正君下无以善俗所谓辟则天下僇者此也况孝为百行之源相乃百僚之倡乌可弃衰绖以饕富贵而犯不韪之名乎且明王以孝治天下也独不思曰三年通丧贵贱无间孝宗能行三年之丧士庶贤之光宗不肯成服人心离贰吾为首相奚可冒哀匿服上与天子相唯诺耶纵不愧于人独不愧于心乎盖心者一身之主宰万事之本根此心旣忍为此则何事而不可忍为耶其流毒至于杀济王者此其心一念之忍故也厥后执政起复恬不知耻动以弥远借口甚则至于贾似道复以亡宋者皆弥逺之作俑也居是位者可不鍳诸】
　　防古入灵州夏主安全降
　　【夏自是益衰】
　　秋八月罢四川宣抚司○冬十二月辉和尔国降于防古
　　【辉和尔唐之高昌也】
　　【庚午】三年【金大安二年】夏四月朔日食○秋八月夏侵金葭州【夏自天防初与金议和八十余年未尝交兵至是为防古所功求救于金金主永济新立不能出师夏人怨之遂侵葭州金庆善努击败之而去】
　　冬十二月娄机罢
　　【机立朝能正言好称奬人才不遗寸长访问贤能疏列姓名及其可用之实以备采取至是以老罢】
　　防古侵金
　　【金主永济嗣位有诏至防古传言当拜受防古主问金使曰新君为谁使曰卫王也防古主遽南面唾曰我谓中原皇帝是天上人做此等庸懦亦为之邪何以拜为卽乘马北去金使还言永济怒欲俟防古入贡就害之防古主知之遂与金绝益严兵为备数侵掠金西北之境其势渐盛金人皇皇遂禁百姓传说邉事】
　　发明【外邦相攻不书此何以书着防古之渐强明女眞之渐弱也侵者潜师入境之谓自是兵连祸结而浸为倾宋之谋矣故特谨而书之】
　　广义【金人之亡其兆于此且邉事之报是岂当禁者耶其禁百姓传説邉事者卽后唐怕见石郎之説也可咲也夫】
　　【辛未】四年【金大安三年】春三月临安大火
　　【焚省部等宫舍延及太庙诏迁神主于寿慈宫三日火息仍还太庙省部皆寓治驿寺焚民居二千七十余家】
　　发明【临安大火至是屡见矣嘉泰元年一书四年一书嘉定元年一书是年一书然前之所騐者为侂胄擅权开邉啓衅而发此之所騐者为金人浸强渐为宋患之应呜呼祸患未形而灾异先见无非欲世主兢业自强勉于为善故耳宋之君臣方且旣与敌盟常敦欢好而置邉事于不问岂有灾异频仍视为常数而般乐怠傲者尚可与论治国之道哉一书再书存后鉴也】
　　夏四月金使人求和于防古防古不许
　　【初纳哈塔迈珠守北鄙知防古将侵邉奔告于金主金主曰彼于我无衅汝何言此迈珠曰近见其邻部附从西夏献女而造箭制楯不休凡行营则令男子乘车盖欲惜马力也非图我而何金主以其擅生邉隙囚之及防古侵扰云中九原连嵗不休遂破大水砾以进金主始恐释迈珠而遣西北路招讨使钮祜禄哈逹求和防古不许金主乃命平章政事通吉迁嘉努参知政事完顔呼实行省事于抚州西京留守赫舍哩呼沙呼行枢密院事以御防古】
　　广义【抑观阿古逹之造金也何其智勇之多永济之继世也何其愚弱之甚噫此岂人之所能哉今也金人求和于防古防古不许昔也汴宋求和于金人金人亦尝不许孰谓天道之不好还也哉】
　　六月遣使如金不至而还
　　【贺生辰也时金有防古之难不暇延使者至涿州而还寻诏江淮京湖四川制置司谨饬邉备】发明【昭二十三公如晋至河有疾乃复君子明其有疾乃复杀耻也宁宗遣使如金固多而一见止不得入以中国之胄万乘之君执币帛脩敌国之好而不见纳斯亦可哀矣胡氏曰有耻而后能知愤知愤而后能自强自强而后能为善为善而后能立身身立而后能行其政令保其国家矣宁宗内则受制于权臣外则见陵于强敌此正忧患疢疾有德慧术智保生免死之时也而安于屈辱甘处微弱无愤耻自强之心其国势陵夷终于不振其自取之哉】
