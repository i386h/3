<!-- { "loadSidebar": true } -->
　　【自蔡京倡丰亨豫大之说劝帝穷极侈靡乆而帑藏空竭言利之臣殆析秋毫宣和以来王黼専主应奉掊剥横赋以羡为防所入虽多国用日匮至是宇文粹中上言祖宗之时国计所仰皆有实数量入为出沛然有余近年诸局务应奉司妄耗百出若非痛行裁减虑智者无以善后于是诏蔡攸就尚书省置讲议财利司除茶法已用定制余并讲防条上攸请内侍职掌事干宫禁应裁省者委童贯取防由是不急之物无名之费悉议裁省帝亦自罢诸路应奉官吏减六尚嵗贡物】
　　发明【古之足财用者传有之曰国无游民则生之者众矣朝无幸位则食之者寡矣不夺农时则为之者疾矣量入为出则用之者舒矣夫如是则财安有不足者乎徽宗惑于权奸穷极侈靡虚内事外费出无经生之者既寡食之者既众为之者不疾用之者不舒则国用竭矣虽讲而议之复何益哉孟子曰王何必曰利亦有仁义而已矣人主观此则知侈用必至于伤财伤财必至于害民故爱民必先于节用而无益妄费不可形之于念虑也知乎此然后可论兴衰拨乱之说也】广义【是举也美则美矣君子惜之葢亦噬脐无及矣】
　　十二月诏蔡京复领三省事
　　【王黼既致仕朱勔力劝用京帝从之京至是四当国目昏眊不能视事悉决于季子绦凡京所判皆绦为之至代京入奏之绦每造朝侍从以下皆迎揖呫嗫耳语堂吏数十人抱案后从由是恣为奸利窃弄威柄骤引其妇兄韩侣为戸部侍郎媒蘖宻谋斥逐朝士创宣和库式贡司四方之金帛与府藏之所储尽拘括以实之为天子私财白时中李邦彦等惟奉行文书而已】
　　广义【古者四十始仕七十致仕葢仕始于四十者精力强壮足以有为而能干君之蛊况不为他岐之惑也仕致于七十者精力衰耗不能有为而致匪躬之节况当全考终乎此为贤人士夫出处而设彼其藏奸蓄秽以妾妇之道事君者不与焉歴观蔡京謟事徽宗其于精力强壮之时固未甞以道事君至其末年精力衰耗则昏惑愈甚邪僻愈滋宜其不顾亷耻而所为又浮于前也今蔡京既已致仕而徽宗复起之者譬犹酒癖膏盲而又加以酖毒是自速其毙也而由人乎哉】
　　河北山东盗起
　　【时转粮以给燕山民力疲困重以盐额科敛加之连嵗凶荒于是饥民并起为盗山东有张仙者众至十万又有张廸者众至五万河北有髙托山者号三十万自余二三万者不可胜数】
　　都城有女子生髭诏度为道士
　　【都城中酒保朱氏女忽生髭长六七寸疏秀甚美宛然一男子特诏为道士又有卖青果男子孕而诞子】发明【凡书有者所未甞有者也生髭乃男子之常理女子生髭此所以反常而为异耳夫女子隂类而生髭则是女变为男隂化为阳之象也君子为阳小人为隂兹既隂化为阳则小人窃发之机兆矣隂阳谴告之騐明矣徽宗目击兹异罔肯省身度为道士夫复何说噫曾是以为应变之策乎既而河北山东相继盗起而女真由是乗之天下扰乱弗克支矣书之足以着其垂亡之徴也】
　　【乙巳】七年春正月辽延禧如党项二月至应州金将罗索获之以归
　　【辽主畏中国不可仗谋奔西夏防党项小呼噜遣人请辽主临其地辽主遂趋天徳过沙漠金兵忽至辽主徒歩出走乗从者马得脱途次絶粮从者至囓冰雪以济饥过天徳至夜将宿民家绐曰侦骑其家知之乃叩首跪而大恸潜宿其家居数日喜其忠遥授以节度使遂趋党项以小呼噜为西南面招讨使总知军事二月至应州新城东六十里为金将罗索等所获辽遂亡】
　　发明【春秋之法内入国而以其君来外灭国而以其君归皆服而以之易词也书获虽云贱词然延禧无降服之状强获以归而遂志也或以为延禧亡国之君故其斥名书获以罪之曰非也亡国之词有三死之上也走之虽非犹有耻焉降则为下矣金人恃强叛辽凡十有四年而见灭延禧在颠沛流离之中尚图兴复罔肯降讐不得已而为罗索所获非服为臣仆之比也然不曰辽亡者外而不内贬之之词也延禧有社稷之讐不与共天下播越沙漠效死不降至于力屈就擒其志可尚也则延禧为君之道得矣】
　　广义【自古败亡之国未尝无死节之臣何辽之亡也寂无一人焉葢由天祚荒滛匪仁匪义有以之故其施报至于如此也孟子曰君之视臣如手足则臣视君如腹心君之视臣如犬马则臣视君如国人君之视臣如草芥则臣视君如防讐葢以此耳观其自女真扰攘以来其间但见有以所部降者有以谋反诛者有据辽阳以叛者且夀春辽东渤海辽之名郡也降于金若建瓴耳节义之士无闻焉显干懿豪徽成川惠辽之藩屏也防于金若走圹耳节义之臣不见焉耶律托卜嘉上京留守也以城降金而无固守之心耶律伊都辽之懿亲也以怨降金而懐反噬之毒走云中而遗金印也臣下轻之如浮云遁夹山而立新主也臣下弃之如敝屣祥衮之家辽主奔之而无救援之意耶律达实辽主逆之而起自立之谋众叛亲离卒至于亡可哀也已易曰乗马班如泣血涟如其天祚之谓乎】
　　辽耶律达实称帝于竒尔满
　　【先是逹实以谏辽主不从遂杀北院枢宻萧伊苏自立为王率众西走至哈屯城驻于北庭都防府防西鄙七州十八部王谕以兴复事得精兵万余置官吏立排甲具器械又遗书假道于回鹘王必里克必里克得书即迎至邸愿质子孙为附庸送至境外所过敌者胜之降者安之兵行万里归者数国获牛羊驼马不可胜计至塔实干西域诸国举兵十万号呼尔察来拒战逹实分所部为三军进击大败之僵尸数十里驻兵塔实干凡九十日回回国王来降贡方物又西行至竒尔满羣臣共册立逹实为帝改元延庆上尊号曰天祐皇帝妻萧氏为昭徳皇后是为西辽】
　　发明【时延禧既获辽祚已亡逹实据有土地称帝改元而必于延禧既获之后使辽之綂绪不絶祀典有归其志亦可嘉尚已然逹实称帝即书于下者又以见逹实有绍续本国之意故亦书而及之也其与五代汉刘崇称帝于晋阳同意君子宜并观之】
　　广义【观夫逹实谕七州十八部王之言若有忠肝义胆恢复疆宇之志者也至于在道间关降附者众似可以回辕东向以复不共戴天之讐今乃鼔行而西至于穷沙极漠之地何哉其心不过欲自帝耳于时东归乌能帝哉故纲目书称帝者所以着逹实无君之心也详味书法其义得矣】
　　夏四月勒蔡京致仕
　　【蔡绦钟爱于京擅权用事其兄攸嫉之数言于帝请杀绦帝不许白时中李邦彦亦恶绦乃与攸发绦奸私事帝怒欲窜之京力丐免乃止勒停侍飬固安置韩侣于黄州禠绦侍读毁赐出身敇欲以撼京而京犹未有去志帝乃命童贯诣京令上章谢事贯至京泣曰上何不容京数年当有相谗譛者贯曰不知也京不得已以章授贯帝命词臣代京作三表求去乃降诏从之】
　　发明【勒者强偪之词蔡京贪位慕禄进不知止前书诏致仕此书勒致仕其意可见矣葢君子难进小人易盛干之初九阳始萌坤之初六隂始生阳始萌则曰潜龙勿用方方隠而未可以进也隂始生则曰履霜坚氷至言虽防而必至于盛也观圣人之言可以知君子之难进小人之易盛矣蔡京再相専权自恣父子构隙遂成仇讐诚不可以帅正百僚也直书曰勒则昏夜乞哀苟焉无耻而进不知止之情益着矣人臣视此寜无警哉】
　　广义【呜呼父子兄弟天合者也君臣义合者也蔡京之与二子其逆理违天也特甚徽宗独不思曰绦攸之亲弟也亲弟尚欲杀之其能忠于我乎京于二子尚不能教之其能以道事我乎一思之间羣邪立辨其于斥逐三人也何有惟其不然所以成伊误国欺君之恶耳况乎人之所以为人者莫大乎耻也故曰存之则进于圣贤失之则入于禽兽观京泣诉童贯何其无耻之甚邪易曰勿用取女见金夫不有躬无攸利葢言丈夫不可用此无耻之女犹人君不可用此无耻之臣也徽宗何足以知此书曰勒者所以着蔡京之贪恋无耻也】
　　复元丰官制
　　【诏行元丰官制复尚书令之官虚而不授三公但为阶官毋领三省事】
　　六月封宦者童贯为广阳郡王
　　【帝援神宗遗训能复全燕之境者胙土锡以王爵封贯为王】
　　发明【童贯初见纲目既掲宦者书之自此拜官封爵但书其姓名而已至是又掲宦者书之何前既正其始此复正其终也尚书云徳懋懋官功懋懋赏小人虽有功但当优以金帛徽宗以其能复全燕之地封以广阳郡王于乎名器亦倒施矣童贯奸诡奴材初无过人才徳伐夏以困关右之民攻辽以疲河北之士庇权奸而小人之道长奢侈而天子之心荒迹其所为厥罪罔赦然歴考汉唐以来阉宦之祸虽云迭盛亦不过假之以兵权宠之以干政而未闻有加于王爵者加以王爵此宋之大病也故纲目特书封宦者童贯为广阳郡王所以明其不当封耳其防严哉】广义【分注云神宗遗训能复全燕之地者胙土锡以王爵惟是之故故童贯急于邉功不恤国用虚耗市此全燕空地号曰收复所谓设虚名而受实祸也徽宗被其愚惑迷而不悟哀哉况乎宦者封侯秽汗青史至今为识者所笑徽宗之于童贯也殆有甚焉向尝锡以上公之爵犹未足以为尊至此加以王爵可谓尊之极矣纲目因之而书宦者童贯所以着徽宗爵及恶徳之失也呜呼严哉】
　　前寳文阁待制刘安世卒
　　【安世为章惇蔡卞蔡京所忌连贬窜极逺恶地无不歴之至是卒安世少从学于司马光平居坐不倾倚书不草率不好声色货利忠孝正直皆取则于光除谏官在职累年正色立朝其面折廷诤或逢盛怒则执简却立俟威少霁复前抗辞旁列者见之蓄缩耸汗年既老羣贤凋防畧尽岿然独存以是名望益重梁师成用事能生死人心服其贤求得小吏吴黙常趋走前后者使持书防以即大用黙劝为子孙计安世笑谢曰吾若为子孙计不至是矣还其书不答苏轼甞评元祐人物曰器之真鉄汉王偁曰君子小人不两立君子必恶小人而小人必忌君子此朋党之论所以兴也方元祐之际朝多君子如安世忠直有余特疾恶太甚以激小人之怨及章惇得志而流毒缙绅贻患国家朋党之祸徧于四海乌虖天下不幸小人窃君之权使生民受敝为君子者宜求其所以胜小人之术而无务于口舌力争启其狠戾不肖之心以重天下之不幸庻几其有济乎】
　　发明【凡卒前官録贤也安世正直立朝不附羣小而为权奸之所嫉贬窜遐方终身弗用岂不深可惜乎故纲目于其卒而特具其官者皆所以深予之也宋有是人弗克大用徒为之老死摈弃尚可谓有人之国哉吁】
　　秋七月熈河兰州河东地震
　　【熈河地震有裂数十丈者兰州尤甚仓库皆没】
　　发明【去年闰月书京师河东陕西地震今年书熈河兰州河东地震葢地乃隂道而敌国小人则隂类有其事必有其应未有无其事而有其应者以气合气以邪感邪而一毫之差忒无有焉是时强敌窃发小人盈朝而地道不寜两见纲目然则灾异之来岂可视为泛常而不恤乎能畏天则虽遇异而变祥不能畏天则虽遇祥而化异在乎人君之脩为何如耳纲目特书于册以见人心天道之不可诬也有天下者其可不鉴哉】
　　八月金乌竒迈废辽延禧为海濵王
　　【遣使以获辽主来告庆】
　　九月有狐升御榻而坐
　　【时又有都城东门外鬻菜夫至宣徳门下忽若迷罔释荷担向门防手且詈云太祖皇帝神宗皇帝使我来道尚宜速改也逻卒捕之下开封狱一夕方省则不知向者所为乃于狱中尽之】
