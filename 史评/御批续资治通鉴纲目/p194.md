<!-- { "loadSidebar": true } -->
　　发明【呜呼杀戮之祸至是极矣宋室不兢而使防古之徒侵据华夏慿陵之气荼毒生民既陷通州则亦已矣而又驱一城生灵陷锋镝之下非至不仁者弗克忍爲争城以战杀人盈城其罪可胜诛乎故纲目直书屠以着其暴】
　　○十二月别之杰罢
　　【癸夘】三年春正月防古张柔分兵屯田于襄城○二月以余玠爲四川制置使
　　【初玠家贫落无行亡命走扬州上谒赵葵葵壮之留置幕府俾帅舟师泝淮入河抵汴所向有功累推淮东制置副使入对言方今指即戎之士爲麤人斥爲哙伍愿陛下视文武之士爲一勿令偏有所重偏则必至于激文武交激非国之福帝曰卿人物议论皆不寻常可独当一面乃授四川宣谕使至是加制置使知重庆府蜀中财赋入戸部三司者五百余万缗入四縂领所者二千五百余万缗金银绫锦之类不预焉自寳庆三年失关外端平三年蜀地残破所存州郡无几国用益穷十六年间凡授宣抚使者三人制置使者九人俱无成绩于是两川无复纪律遗民咸不聊生监司戎帅各专号令擅辟守宰荡无法度蜀日益坏玠至大更政遴选守宰筑招贤舘于府左士之至者玠不厌接随其材而任之遂于利阆城大获山以防蜀口蓬州城营山渠州城大良平嘉定城旧治泸州城神臂山其他因山爲垒棊布星列如臂使指气势联络屯兵聚粮为必守计民始有安土之心】
　　广义【玠识高量洪其贤于范葵軰多矣爲时名将夫何愧哉】
　　三月朔日食○防古中书令耶律楚材以忧卒
　　【尼玛察氏称制温都尔哈玛尔专政事权倾中外后至以御寳空纸使自书塡楚材曰天下者先帝之天下朝廷自有宪章今欲紊之臣不敢奉诏又有防凡温都尔哈玛尔建白令史不为书者防其手楚材曰国之典故先帝悉委老臣令史何预焉事若合理自当奉行如不可行死且不避况截手乎后不悦楚材愤悒成疾而卒或譛之曰楚材爲相二十年天下贡赋半入其家后命近臣覆视之惟琴玩十余及古今书畵金石遗文数千卷楚材天资英迈夏出人表止色立朝不爲势屈每陈国家利病生民休戚辞色恳切蒙古太宗尝曰汝又欲爲百姓哭邪楚材毎言兴一利不若除一害生一事不若减一事人以爲名言至顺初赠太师追封广寜王諡文正宋子贞曰元承大乱之后天纲人理几乎泯絶加以南比之政毎毎相戾出入用事之臣又皆诸畨降附言语不通趋向不同楚材以一书生孤立其间欲行其所学可谓难矣然见于设施者十不二三向使无楚材政事不知其何如耳】
　　发明【防古之臣卒而未尝具官此独具官何录贤也是时尼玛察氏称制凡事专决楚材谏既不行言亦不聼愤抑而卒呜呼寃哉故书以忧卒则其抑鬰不得伸之意可见矣】
　　广义【楚材失节之臣也臣既备论其所由于前矣纲目于此而书曰以忧卒者所以志其不克令终也夫既不能善其始又不能善其终虽有周公之才美何足观哉】
　　防古以汪世显爲秦巩诸州总帅寻卒
　　【防古入蜀世显之功爲多至是库腾承制拜世显便宜总帅统秦巩定西金兰洮防环陇庆阳平凉徳顺镇戎原阶成岷叠西和二十州事寻卒子徳臣代爲总帅将兵从入蜀】
　　余玠城钓鱼山徙合州治之
　　【播州冉璡及弟璞俱有文武材隐居蛮中前后阃帅辟召皆坚辞不至闻玠贤自诣府上谒玠待以上客璡璞居数月无所言玠疑之乃更辟别舘以处之且日使人窥其所爲兄弟终日不言惟对踞以垩画地爲山川城池之形起则漫去如是又旬日请见玠屏人曰某兄弟辱明公礼遇思有以少禆益爲今日西蜀之计其在徙合州城乎玠不觉跃起执其手曰此玠志也但未得其所耳璡曰蜀口形胜之地莫若钓鱼山请徙□此若任得其人积粟以守之贤于十万师逺矣玠大喜曰玠固疑先生非浅士先生之谋玠不敢掠以归已遂密以其谋闻于朝请不次官之诏璡权发遣合州璞权通判徙城之事悉以任之钓鱼城成蜀始可守】
　　发明【城非春秋所贵然亦有二义焉城于无事之时讥病民也城于有事之时予设险也钓鱼山城而蜀始可守矣故书予之】
　　广义【余玠贤将也观其求贤之心待贤之礼可谓两尽矣向无璡璞兄弟之嘉谋恶能以成厥功哉书曰出入自尔师虞庶言同则绎玠诚有焉】
　　【甲辰】四年春正月以李鸣复参知政事杜范同知枢密院事刘伯正签书院事范固辞遂与鸣复俱罢
　　【初范爲殿中侍御史尝论郑清之李鸣复之过不行即弃官去至是不屑与鸣复共政上疏辞位而去帝遣使召还太学诸生亦上书留范而斥鸣复并斥史嵩之嵩之讽諌议大夫刘晋之并论罢二人】
　　三月以金渊签书枢密院事○夏六月赐礼部进士留梦炎及第
　　发明【纲目凡书赐及第分注或载其同榜之人或载其所上之防今而分注皆畧而不存是必同榜之人皆一时猥鄙而不足纪所上之防或一时浮靡而不足录耳不然纲目何以但书留梦炎及第分注皆削而不书哉厥后梦炎用事背国降元则其素乏风节已可见于此矣此纲目书法之深意学者要当详察焉】
　　○以吕文徳爲淮西招抚使
　　【先是以文徳爲侍卫副都指挥使总两淮军马既而防古围寿春文徳觧其围遂有是命未几文徳又败防古于五河复其城】
　　秋九月诏起复史嵩之将作监徐元杰大学生黄恺伯等上书论之不报
　　【先是黄涛刘应起徐霖等俱上书论嵩之深奸擅权帝不聼而论者益众及其父弥忠疾亟嵩之谒告许之翌日弥忠卒诏嵩之起复徐元杰上疏曰陛下爲四海纲常之主大臣身任道揆扶翊纲常自闻嵩之有起复之命凡有父母之心者莫不失声涕零是果何爲而然人心天理谁实无之兴言及此非可使闻于隣国也臣恳恳纳忠何敢诋讦特爲陆下爱惜民彛而己疏出史憾之帝亦不聼于是太学生黄恺伯等百四十四人上书曰嵩之心术囘邪踪迹诡秘曩者开督府以和议堕将士心以厚赀窃宰相位罗天下之小人为私党夺天下之利权归私室蓄谋积虑险不可测在朝廷一日则贻一日之祸一嵗则贻一歳之忧万口一辞惟恐其去之不速今嵩之不去徘徊牵引弥缝贵戚买嘱貂珰转移上心私御笔必得起复之礼然后从容就道切不见其忧戚之容大臣佐天子以孝治天下孝不行于大臣是率天下而爲无父之国矣以法防之虽置之鉄钺盾不足谢天下况复置之具瞻之位乎武学生翁日善等六十七人京学生刘时举等九十四人宗学生与寰等三十四人皆上书切谏亦不报时范钟刘伯正领相事恶京学生言事谓皆游士鼓倡之讽京尹赵与筹尽削游士之籍】
　　发明【天子礼义纲常之主宰相风节教化之司欲正乎逺先正乎近左右不正难以言治是故孟子之吿滕君曰歠粥面深墨即位而哭百官有司莫敢不哀先之也上有好者下必有甚焉者矣君子之徳风也人之徳草也草上之风必偃葢夺情非令典起复非美名嵩之既爲相国则非常人之比江南巳爲小康又非金□之时甫丁父忧即营起复此乌足以令天下乎由是徐元杰论之于前三学生言之于后帝违众论而不聼岂理也哉则是理宗知有嵩之而不知有公法也故详书以讥之】
　　广义【昔周之季尹氏世秉国钧爲政不平将覆宗国故家父作诗以刺之东莱释之曰致乱者虽尹氏而用尹氏者则王心之蔽也今宋之史氏亦秉钧三世矣其所任用者非姻娅则险邪然其乱宋之政浊宋之朝倾宋之国其与周之尹氏何以异哉今于其父丧未终而复之无乃长其奸之甚乎呜呼史氏之心廷臣知之四学生知之路人知之而其溺而不知者独理宗耳然所谓之知者何知南宋败亡之祸必梯于史氏也诗曰国既卒斩何用不监此之谓乎】
　　冬十月以刘汉弼爲左司諌
　　【史嵩之乆擅国柄帝亦患苦之乃夜降御笔黜四不才台諌于是諌议大夫刘晋之侍御史王瓒监察御史龚基先胡清献皆罢去以汉粥爲左司諌汉弼首赞帝曰防去隂邪庶可转危而安否则是非不两立邪正不并进陛下虽欲收召善类不可得矣帝嘉纳之】
　　十一月诏史嵩之终丧
　　【徐元杰复上疏论嵩之起复士论纷然乞许其举执政自代帝曰学校虽是正论但言之太甚元杰对曰正论乃国家元气今正论犹在学校要当保养一线之脉因乞引去左司諌刘汉弼亦上言愿聼嵩之终丧亟选贤臣早定相位又论马光祖夺情总赋淮东乃嵩之预爲引例之地乞勒令追服以补名教防嵩之亦自知不爲众论所容上疏乞终制帝乃许之】
　　金渊等有罪免
　　【上欲更新庻政乃召王伯大李性传陈韡等赴阙于是刘汉弼及右正言郑宷监察御史江万里相继言签书枢密院事金渊谏议大夫刘晋之兵部尚书郑起潜吏部侍郎濮斗南陈一荐起居舍人韩祥国子祭酒项容孙起居郎叶蕡主管侍卫歩军司王徳明及知州林光谦等皆附丽史嵩之爲之腹心盘据要路公论之所切齿诏渊罢政于祠余各贬官有差】
　　发明【渊等附丽嵩之盘据要路颐指气使靡所不爲公论之不行乆矣葢欲服恶鸷先剪羽翼欲去大奸先黜同类同类不黜则夤缘爲非大奸虽去而犹未去也故渊等既削其官而又书有罪以深贬之】
　　十二月以范钟杜范爲左右丞相并兼枢密使
　　【范入相首上五事曰正治本谓政事当常出于中书毋使旁蹊得窃威福曰肃宫闱谓当严内外之限使官府一体曰择人才谓当随其所长用之而乆于职毋徒守迁转之常格曰惜名器谓如文臣贴职武臣閤卫不当爲狥私市防之地曰节财用谓当自人主一身始自宫掖始自贵近始考封桩国用出入之数而补窒其罅漏求盐防楮币变更之目而斟酌其利害仍乞早定国本以安人心】
　　以刘伯正参知政事游佀知枢密院事赵葵同知院事○以孟珙兼知江陵府
　　【珙至江陵登城叹曰江陵所恃三海不知沮洳有变爲桑田者敌一鸣鞭即至城外葢自城以东古岭先锋直至三汊无限隔乃脩复内隘十有一别作十隘于外有距城数十里者沮漳之水旧自城西入江因障而东之俾绕城北入于汉而三海遂通爲一随其髙下爲匮蓄泄三百里间渺然巨浸土木之工百七十万民不知役因绘图上之】
　　【乙丑】五年春正月刘伯正罢以李性传签书枢密院事夏四月右丞相兼枢密使杜范卒
　　发明【杜范爲相仅五阅月而政侈俗亦爲之渐革者正其身以率物也纲目前书范爲左丞相初无美词至是范卒书官书諡始足以表其贤此属词比事之意也与唐杨绾书法同】
　　○六月工部侍郎徐元杰暴卒
　　【史嵩之旣去元老旧徳次第收召杜范旣入相复延元杰议政多所裨益六月朔元杰当侍立先一日谒范钟归是夕热大作夜四鼓指爪忽裂以死三学诸生相继伏阙上言昔小人倾君子者不过使之死于蛮烟瘴雨之乡今蛮烟瘴不在岭海而在朝廷诏付临安府鞫治常所给使之人狱迄无成刘汉弼亦毎以奸邪未尽屏汰爲虑未几以肿疾暴死太学生蔡徳润等百七十有三人复叩阍上书讼寃诏给元杰汉弼官田五百亩缗钱五千恤其家时杜范入相八十日卒元杰汉弼相继暴死时谓诸公皆中毒堂食无敢下筯者初嵩之从子璟卿尝上书諌嵩之曰乆开督府所成何功东南民力困于征输州县匮于应办诚恐祸起萧墙危如朝露爲今之计莫若尽去在幕之群小悉召在野之君子相与改易辙戮力王事以收桑榆之功言甚切至居无何璟卿暴卒相传亦嵩之致毒云】
