<!-- { "loadSidebar": true } -->
　　九月以汪澈知枢密院事○冬十二月以洪适为尚书右仆射同平章事兼枢密使汪澈为枢密使叶颙参知政事
　　【丙戌】二年【金大定六年】春二月金左丞相布萨忠义卒
　　【忠义谦以接下敬儒重士与人交侃侃如也善驭将卒能得其死力为宰辅数年知无不言故能以外戚兼任将相以功名终】
　　发明【凡卒敌国臣録贤也布萨忠义谦以接下敬儒重士乃金之贤臣耳故特具官以予之是故臣之贤者则虽外邦与国必褒而不弃见君子之心乐与人为善矣后皆仿此】
　　三月洪适罢
　　【适以文学闻望遭时遇主自中书舍人半嵗四迁至右相然无大建明以究其所学防霖适引咎乞免帝从之】
　　以魏杞同知枢密院事夏四月汪澈罢
　　【澈在抠府帝密访人材澈荐百有十八人尝奏言臣起寒逺所以报国无私不欺尔其自奉清约贱贵弗渝】
　　五月修建康行宫○叶颙罢以魏杞参知政事林安宅同知枢密院事蒋芾签书院事○秋八月林安宅免【以劾叶颙子受金失实出居筠州】
　　冬十一月汰冗兵○宁逺昭庆节度使杨存中卒【存中出入卫四十年忠义勇敢而寡过大小二百余战未尝大衂上皇最眷念之】
　　发明【一字之褒羙于华衮一言之贬若挞市朝存中出入卫州十余年忠义勇敢而寡过是亦中兴之良将也卒而具官岂过予乎】
　　十二月以叶颙知枢密院事○以叶颙魏杞为尚书左右仆射并同平章事兼枢密使蒋芾参知政事陈俊卿同知枢密院事
　　【先是帝犹鞠戏又将逰猎白石俊卿上疏力谏至引汉桓灵唐敬穆以为戒后数日入对帝迎谓曰前日之奏备见忠谠朕决意用卿矣遂有是命】
　　置制国用司以宰相领之
　　【议者言近以宰相兼枢密使盖欲使知兵也而不知财谷出入之源可乎且唐制宰相兼领三司使于是诏自今宰相可帯制国用使参知政事帯同知】
　　【丁亥】三年【金大定七年】春二月出龙大渊为浙东总管曽觌为福建总管
　　【大渊觌怙擅权周必大金安节等尝极论之多坐斥至是中书舍人洪迈言于陈俊卿曰大渊觌言郑闺当除右史某当除某官信乎俊卿以迈言质于帝帝怒遂出二人于外】
　　以虞允文知枢密院事○帝从太上皇幸玉津园【复从幸聚景园嵗以为常】
　　发明【父母有过下气怡色柔声以谏又曰父有争子则身不防于不义从亲之令虽为大孝然亦有可否于其间者盖王者贵为天子富有四海常奉之外何者非乐奚必他幸以纵耳目之欲乎茍或太上欲幸必婉词以谏之谏而不从孝宗亦不宜与之同幸也夫何狗小谅而忘大义与其防亲于不义盍若力争于其微呜呼若孝宗者知尽私恩而不知天下之公义也纲目书此文无贬词乃深贬耳】
　　三月秀王夫人张氏卒
　　【帝成服于后苑】
　　夏五月太傅四川宣抚使新安王呉璘卒
　　【璘刚勇喜大节畧苛细代兄玠守蜀二十年隠然为方面之重威声亚于玠卒赠太师谥武顺上皇尝问胜敌之术于璘璘对曰弱者出战强者继之上皇曰此孙武于三驷之法一败而二胜也璘选诸将率以功有荐才者璘曰兵官非尝试难知其才以小善进之则侥幸者获志而邉人将之心怠矣寻以虞允文为四川宣抚使】
　　发明【璘守西蜀二十余年屹然为蚕丛之保障摧破敌威名遐着蜀帅自玠之亡惟璘而已岂不为中兴之良将乎纲目卒而具其官爵所以表其忠勤之节以示劝耳】
　　六月皇后夏氏崩
　　【谥曰安恭】
　　秋七月太子愭卒
　　【谥曰庄文】
　　攅安恭皇后于脩吉寺○冬十一月合祀天地于圜丘雷叶颙魏杞免
　　【帝以郊祀而雷出非时用汉制罢颙杞相颙为人简昜清介与物若无忤至处大事则毅然不可夺】发明【天变不虚生必人为之感而后生时十一月雷未可以出而雷出地奋焉则是隂阳失常此所以为异耳夫宰相佐天子理隂阳顺四时和羣庻隂阳失常宰相之责也颙杞既为相国□理无状而致天变其应明矣故书叶颙魏杞免于天变之下则其坐此而免者也虽然孝宗因灾异防免宰相宜矣然其自为则吾不知也震不于其躬于其璘无咎冬月而雷固异祀天地而雷尤异也孝宗不能反躬自责而乃归咎宰相传曰有诸已而后求诸人无诸已而后非诸人所藏乎身不恕而能喻诸人者未之有也故纲目详书于册交贬之尔】
　　广义【按厯法十一月者乃复之初爻所谓雷在地中者也其出固非时矣况合祀天地精诚感格非他事可比故曰国之大事是也于时孝宗逡巡畏缩不能奋干刚之勇以定复雠之谋缓于祖宗之耻急于和议之成叔尊外邦侄卑中国所失莫大于此固于合祭之时而天地适彰其过也今乃不知反已而归罪颙杞不亦谬乎】
　　以陈俊卿参知政事刘珙同知枢宻院事
　　【珙自湖南召还初入见首论独断虽英主之能事然必合众知而质之以至公然后有以合乎天理人心之正而事无不成若弃佥谋狥私见而有独御区宇之心则适所以蔽四逹之明而左右私昵之臣将有乗之以干天下之公议者又论羡余和籴之帝皆嘉纳之授翰林学士复上言世儒多病汉髙帝不悦学轻儒生臣以为汉髙帝所不悦者特腐儒俗学耳使当时有以二帝三王之学吿之知其必敬信功烈不止此因陈圣王之学所以明理正心为万事之纲帝称善遂拜枢副珙因荐张栻汪应辰陈良翰学行于帝】
　　广义【观分注刘珙告孝宗之言则知自汉以来知髙帝之深者无如珙也】
　　十二月金出富察通为肇州防御使
　　【通为殿前右卫将军金主恶其人出之于外临发赐金帯谕之曰卿虽有才然用心多诈朕左右湏忠实人故命卿补外赐卿金帯者答卿服劳之久也因顾谓左宣徽使敬嗣晖曰如卿不可谓无才所欠者纯实耳又谕宰相曰卿等举用人才凡已所知识必使他人举奏朕甚不喜如其果贤何必以亲疏为避忌也】
　　广义【金主雍之治国也驾驭英雄搜访贤才开诚心布公道书之于册炳乎可观虽以孝宗之贤不能过也孔子曰夷狄之有君不如诸夏之亡也信哉】
　　【戊子】四年【金大定八年】春二月以蒋芾为尚书右仆射同平章事兼枢密使
　　【诏芾当朝赞拜不名芾辞许之】
　　以王炎签书枢密院事○夏五月行乾道厯
　　【帝以近世厯学失传士大夫无习之者新厯比旧特彼善于此乃不别制名只以乾道命名】
　　秋八月刘珙罢
　　【主管殿前司公事王琪奉诏按视两淮城壁琪擅令扬州増筑新城扬民言不便珙乞罢琪忤帝意遂罢琪陈俊卿言珙正直有才愿留之不聼】
　　广义【抑观王琪擅令扬州増筑新城扬民言不便者则王琪之罪不待辨而明矣夫何孝宗不悦刘珙之言致其罢去而不留耶盖孝宗非不知刘珙言琪之罪为当而珙亦不当去者也特发其私意之不可已耳孔子曰大臣以道事君不可则止珙其有焉若夫亲君子逺小人则孝宗不能无愧矣】
　　冬十月起复蒋芾为尚书左仆射以陈俊卿为右仆射并同平章事兼枢密使芾辞许之
　　【芾六月以母丧去位至是起复之有密防欲大嵗大举芾奏天时人事未至帝不悦】
　　大阅于茅滩
　　【帝亲御甲胄指授方畧命三司合教为三阵戈甲耀日旌旗蔽天六师驩呼犒赉有加】
　　发明【书予之也按胡传曰周制大司马中冬大阅教众庻修战法独详于三时为农隙故也桓书八月不时矣先王寓军政于四时之田训民御暴其备御也惧郑□畏齐人不因田狩而阅兵车厉农失政甚矣春秋非特以不时失礼书也乃天未隂彻彼桑土绸缪牖户之意孝宗既为天子非诸侯之比以农隙而大阅欲恢复而训武岂桓公不时非礼之拟哉纲目取法春秋故其所书如此】
　　十二月召建宁布衣魏掞之以为太学録
　　【掞之师胡宪与朱熹逰诸司荐其学行召赴行在入对帝曰治道以何为要掞之奏治道以分臣下邪正为要诏除太学録时将释奠孔子掞之请废安石父子勿祀而追荐程氏兄弟使从食不聼又言太学之教宜以徳行为先今一以空言浮说取之非是其他政事有系安危治乱之机者无不抗疏尽言至三四皆不见省遂罢为台州教授寻以病卒闻者惜之】
　　西辽布沙堪杀其夫萧都尔本其舅鄂啰罗讨诛之而立耶律珠勒呼
　　【权国事布沙堪与都尔本弟博古济萨里通出都尔本为东平王而杀之都尔本之舅鄂啰罗以兵问罪遂杀布沙堪及慱古济萨里迎伊哷次子珠勒呼立之改元天禧】
　　发明【外国相杀不书此何以书扶三纲也盖都尔本夫也布沙堪妻也布沙堪与都尔本之弟私通则伦颠倒况又杀其夫天下之大恶也故其舅率兵问罪而特正讨诛之名此纲目扶理遏欲之意故特书而深疾之然后三纲正天理明而乱臣贼子无所逃于天地之间矣】
　　【己丑】五年【金大定九年】春正月措置两淮屯田
　　【陈俊卿以两淮备御未设民无固志万一防至仓猝渡兵恐不及事请于扬州和州各屯三万人预为家计乃籍民家三丁者取其一以为义兵授之弓弩教以战阵农隙之曰给以两月之食聚而教之沿江诸郡亦用其法诸将渡江则使之城守以备缓急且以隂制州兵颉颃之患其两淮诸郡守臣但当择才不当复论文武计资厯捐以财赋许辟官吏畧其小过责其成功要使大兵屯要害必争之地待敌至而决战使民兵各守其城相以掎角以壮声势帝意亦以为然诏即行之然竟为众论所持俊卿寻亦去位不能及其成也】
　　二月以梁克家签书枢密院事○罢制国用司○以王炎参知政事三月召四川宣抚使虞允文还以炎代之【陈俊卿荐允文才堪将相故也】
　　夏五月帝不视朝六月始视朝
　　【以射弩断伤目故也陈俊卿言于帝曰陛下未能忘骑射者盖志图恢复耳诚能任智谋之士以为腹心仗武猛之将以为爪牙明赏罚以鼓士气恢信义以懐归附则英声义烈不出于尊爼之间而敌人固已逡巡震慴于千万里之逺尚何待区区驰射于百歩之间哉】
　　发明【天子富有四海一日万机出视朝政毋敢旷废孝宗月不视朝分注以为射弩伤目也射弩伤目是为有疾不言疾自是帝无疾不视朝也此见君子所书之意若仁宗英宗不视朝者必于此书帝有疾所以明其有疾之可书矣孝宗未能忘骑射者盖志图恢复耳茍能任贤才足财用明赏罚鼓士气恢信义懐归附则恢复之规模庻几可成也尚何待区区骑射于百歩之间哉纲目书帝不视朝而不书其故不再贬而失自见耳】
　　以虞允文为枢密使○秋七月以曾觌为浙东总管【先是龙大渊死觌在福建帝怜欲召之刘珙奏曰此曹奴厚赐之可也引以自近而待以宾友使得预闻政事非所以増圣徳总朝纲也帝纳珙言命遂寝既而觌垂满陈俊卿恐其人预先以浙东总管处之觌入见诏进觌一官为观察使俊卿及虞允文谏不可竟申浙东之命觌怏怏而去】
