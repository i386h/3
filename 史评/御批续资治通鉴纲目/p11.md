<!-- { "loadSidebar": true } -->
　　【初仁肇宻陈淮南戍兵少宋前已灭蜀今又取岭南道逺师疲愿假臣兵数万自夀春径渡复江北旧境彼纵来援臣据淮御之势不能敌兵起日请以臣叛闻于北朝事成国享其利败则族臣家明陛下无二心江南主不听又沿江廵检卢綘募亡命习水战屡破呉越兵于海门亦甞说江南主曰呉越仇讐也他日必为北朝犄角臣请诈以宣歙叛陛下声言讨臣且乞兵呉越至则蹑而攻之其国可取江南主亦不用宋忌仁肇威名赂其侍者窃取仁肇画像悬别室引江南使者观之问何人使者曰林仁肇也曰仁肇将来降先持此为信又指空舘曰将以此赐仁肇使者归白江南主江南主不知其间鸩杀仁肇】发明【唐主可谓下愚不移者矣既畏宋之侵伐贬号称臣事之甚谨殊不知徒示削弱何益之有茍偷目前之安曷若自彊其国春秋呉信防而杀伍员战国赵被间而杀李牧楚项羽被间而不用范增南史宋被间而杀檀道济此皆昏君闇主之通患不旋踵而国为他人所灭矣仁肇乃江南之人杰观其深谋逺虑逈出人表茍或用之则土地开拓而国未遽亡夫何因宋之间遂鸩杀之于】
　　【乎抑不知宋之所惮者仁肇耳仁肇既诛则江南长城已壊虽欲久有其国乌可得哉杀非以罪故书杀而不去其官】
　　广义【李煜之有仁肇项羽之有范增也太祖之间李煜陈平之间项羽也项羽亡于汉髙李煜亡于宋祖一辙矣】
　　夏五月大雨河决宋主出宫人
　　发明【灾异频仍董子以为天心之仁爱故逆贼风雨足以致黄龙之治平景星庆云足以致开元之税驾能脩其徳化灾为祥不能脩徳灾异之来必矣纲目自庚申至于壬申十有三年而书日食六河决二大雨一当时之君未甞见其有省已责躬之实惟此书大雨河决而宋出宫人较诸列国则宋亦庶防焉耳故特书以予之】
　　○秋九月朔日食○宋以辛仲甫为四川兵马都监【宋主问赵普以文臣有武干者普以左补阙辛仲甫对宋主遂用之因谓普曰五代方镇残虐民受其祸朕今用儒臣干事者百余人分治大藩纵皆贪浊亦未及武臣一也】
　　【癸宋开寳六年○是酉岁凡三国一镇】春三月郑王郭宗训卒宋人葬之諡曰周恭帝
　　【郑王卒宋主素服发哀辍朝十日諡曰周恭帝还葬庆陵之侧号曰顺陵】
　　发明【纲目于宗训恒书名此书姓何罪之也不能自彊挈国授人故斥其姓名比同贱者絶之之词也然书卒何予存厚也自废至是十四年矣书宋人葬之何予宋人也纲目予存厚苟有礼于先代必以国书之书諡恭帝何所以重予宋也此固书法之深意学者所当详察焉】
　　广义【书曰人者恶之也】
　　宋初殿试贡士
　　【翰林学士李昉知贡举有进士徐士亷诉昉用情取舍宋主乃择终塲下第并已举者亲御讲武殿给纸笔别试得进士诸科百二十五人皆赐及第且赐钱二十万以张宴会责昉为太常少卿殿试遂为永制】发明【欲得乎眞才须精于遴选宋主前命覆试贡士此命殿试贡士则其惓惓于求贤之意切矣岂不旷古而仅见者哉特书曰初盖予之也】
　　广义【分注备载宋主覆试之事其英特盖可见矣宋之得人岂无自哉】
　　夏五月宋行开寳通礼
　　【初宋主命李昉刘温叟重定开元礼附以国朝制度损益为书二百卷号通礼至是行之】
　　交州丁琏入贡于宋宋封琏爲交阯郡王
　　【梁末交州士豪曲承美乗中国之乱据有十二州之地南汉遣将李知顺攻承美执之置交阯节度使干徳初节度使吴昌文死其参谋吴处玶等争立摄讙州刺史丁部领击败处玶等自领交州帅号大胜王署其子琏为节度使寻逊琏位汉既亡琏入贡于宋宋授琏静海军节度使加封爵】
　　发明【古人于取舍之际甚明而后人则惑之孟子曰可以取可以无取取伤亷可以与可以无与与伤惠交州中国之地不幸而陷于逆竪之籍逓相推据僣号称王诚天讨之所宜加也兹因入贡遽锡封爵则是可以取而不取不当与而与之均失之矣遂使中华故地流入蛮荒迄于今而未复可胜惜哉纲目据事直书交讥之也】
　　宋武宁节度使髙继冲卒○秋八月宋赵普免
　　【普独相十年为政颇専甞以私怨诬冯瓉李美李檝以赃论死廷臣多忌之宋主甞幸其弟防吴越遣使致书于普及海物十瓶置于庑下未及发而宋主至仓卒不暇屏宋主顾问何物普以实对宋主曰海物必佳即命啓之皆子金也普皇恐谢曰臣未发书实不知宋主曰第受之彼谓国家事皆由汝书生耳时官禁私贩秦陇大木普遣亲吏诣市屋材聨巨筏至汴治第吏因之窃货大木冒称普市货鬻都下三司使赵玭以闻宋主大怒即欲逐普王溥力为救解得止卢多逊与普不协数因入对短普宋主滋不恱初雷徳骧之贬商州也知州奚希普意奏徳骧怨望坐削籍流灵武其子有邻意普害之击登闻鼔诉中书不法事宋主怒悉下御史狱鞫实始疑普诏吕余庆薛居正与普更知印押班奏事以分其权普不自安求罢政遂出为河阳三城节度使以有邻为秘书省正字召徳骧为秘书丞普至河阳上表自诉曰外人谓臣轻议皇弟开封尹皇弟忠孝全徳岂有间然矧昭宪皇太后大渐之际臣实预闻顾命知臣者君愿赐昭鉴宋主手封其表藏之金匮○时吕余庆以疾解职宋主以薛居正沈义伦同平章事余庆宋主霸府元僚赵普李处耘先进用余庆恬然不以介意及处耘与普得罪余庆悉为明辨时称长者】发明【按刘氏书法凡免官而书某人免者可免者也普以可免书原情也盖宰相代天理物宜以平心处之公尔忘私国尔忘家庶几不愧是职也普独相十年得君如彼其专行政如彼其久然而擅权自恣挟怨妨贤好利而隂受呉越间金假公而私市秦陇大木则是失为相之道慙徳多矣故纲目直书普免以着其罪】
　　广义【抑考赵普周之滁州判官也及事太祖谋谟賛画言听计从他人卒未之及夫何不自揣量受赃无耻卒至于败果何心哉噫士之守节犹女之守身也女之失身者虽洁不足以为洁况不洁哉士之失节者虽亷不足以为亷况不亷哉易曰勿用取女见金夫不有躬无攸利其普之谓乎】
　　宋主封其弟光义为晋王班宰相上
　　【又以弟光美兼侍中子徳昭同平章事】
　　冬十二月宋起复卢多逊参知政事
　　【多逊敏给任数谋多竒中以翰林学士判史舘宋主好读书每取书舘中多逊预戒吏令必白已知所取书因通夕阅览及召对宋主问书中事应答无滞同列皆服拜参知政事未几以父防去位诏起复之多逊父亿有髙识恶其子所为曰赵普元勲也而小子毁之我得早死不见其败幸也】
　　发明【唐徳宗贞元十三年起复张茂宗纲目讥之尹氏曰苫块不可以处内缞绖不可以吉服躃踊哭泣不可以歌笑燕乐歠粥饮水不可以觞酒豆肉有人心者宜于此焉变矣书起复卢多逊】
　　【参知政事不惟渎乱防服之制而亦防人于罪逆不孝之地宋主乖僻若此尚可与论人道乎】
　　北汉主杀其大内都防检刘继钦
　　【初北汉主为大内都防检父钧以其幼弱命继钦副之委以禁卫北汉主立亲旧多所诛放继钦遂谢病请罢北汉主曰继钦但事先帝岂肯为我尽力耶乃黜居交城寻遣人杀之北汉主性残忍凡臣下有忤意必族其家自宋主亲征及遣将攻伐因之杀伤不可胜纪大将张崇训郑进衞俦故相张昭敏枢宻使髙仲曦等先后俱以防见杀】
　　发明【凡书杀杀无罪也北汉主以私愤而杀继钦其恶甚矣故书杀而不去其官所以罪北汉失政刑也】
　　【甲宋开寳七年○是戌岁凡三国一镇】春二月朔日食○夏五月江南遣使如宋
　　【江南主天性友爱弟从善使宋被留江南主悲恋不已嵗时宴会皆罢作登髙文以见意至是遣常州刺】
　　【史陆昭符入贡奉手疏求从善归国宋主不许】
　　秋九月宋遣曹彬将兵伐江南
　　【宋主欲伐江南而无名遣知制诰李穆谕江南主入朝江南主将从之其门下侍郎陈乔曰臣与陛下俱受元宗顾命今徃必见留其若社稷何臣虽死无以见元宗于九泉矣内史舍人张洎亦劝其主无入朝】
　　【时乔与洎掌机宻江南主信之遂称疾固辞且言谨事大朝冀全济也今若此有死而已穆曰朝与否国主自处之然朝廷甲兵精锐物力富雄恐不易当也宜熟思之无贻后悔江南主不从而遣使求封册宋主不许命梁逈复使讽之入朝江南主不答逈还宋主乃命曹彬为西南路行营都部署潘美为都监曹】
　　【翰为先锋将兵十万以伐之自王全斌平蜀多杀降卒宋主毎恨之至是彬等入辞宋主诫彬曰江南之事一以委卿切勿暴掠生民务广威信使自归顺不烦急撃也又曰城陷之日慎无杀戮设若困闘则李煜一门不可加害且以剑授彬曰副将而下不用命者斩之潘美等皆失色彬自荆南发战舰东下江南屯戍皆谓每嵗宋所遣廵兵但闭壁自守奉牛酒犒师寻觉异于他日池州将戈彦弃城走彬入池州败江南兵于铜陵进次采石矶】
　　发明【易曰长子帅师弟子舆尸贞凶然则行师之道贵乎老成之人否则必致舆尸之凶矣宋主以曹彬亷慎命征江南可谓师之长子其攻战圗取不嗜杀人之心见焉然江南何以书伐宋谕】
　　【入朝而不从有词之可执也故又书伐以予之】
　　广义【江南无罪书曰伐者尊中国也】
　　冬十月宋加呉越王俶升州东南行营招抚制置使【先是俶使判官黄夷简入贡于宋宋主谓之曰江南彊掘不朝我将讨之元帅当助我无惑人言云皮之不存毛将安附寻宻告以师期至是加俶招抚制置使】
　　十一月宋潘美渡江江南将郑彦华等拒战败走【初江南池州人樊若水举进士不第因谋归宋乃渔钓于采石江上乗小舟载丝绳其中维南岸疾櫂抵北岸凡十数徃返得其江之广狭因诣汴上书言江南可取状请造浮梁以济师宋主然之以为右赞善大夫遣使往荆湖造黄黑龙船数千艘又以大舰载巨竹絙自荆渚而下或谓江濶水深古未有浮梁而济者乃先试于石牌口移置采石三日而成不差尺寸潘美因帅歩兵渡江若履平地时江南久不用兵老将皆没主兵者多新进以功名自负闻兵兴踊跃言利害者日数十人江南主以镇海节度使同平章事郑彦华督水军万人都虞侯杜真领歩军万人同逆宋师将行江南主诫之曰两军水陆相济无不防矣彦华以战舰鸣鼔泝流而上急趋浮梁潘美麾兵击败之真以所部接战彦华不能救亦败金陵始戒严下令去开寳之号益募民为兵民以财粟献者官爵之】
　　发明【江南危如垒卵正当选将练兵以决胜负夫何用浮薄新进以御宋师其亡必矣直书败走交之也】
　　宋始脩日歴
　　【史舘脩撰扈蒙请脩日歴宋主从之命宰辅日录时政送史舘仍以卢多逊専其职】
　　广义【分注云命宰辅日录时政送史舘呜呼所处若此其心可谓公矣视彼自观国史者岂不多哉】







　　御批续资治通鉴纲目卷一
<史部,史评类,御批续资治通鉴纲目>
　　钦定四库全书
　　御批续资治通鉴纲目卷二
　　【起乙亥宋太祖开寳八年尽丁酉宋太宗至道三年】凡二十三年
　　【乙亥】宋太祖神德皇帝开寳八年【是嵗江南亡唯北汉至太平兴国四年乃亡】春二月曹彬大败江南兵于秦淮进围金陵
