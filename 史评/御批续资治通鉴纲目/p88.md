<!-- { "loadSidebar": true } -->
　　【京患言者议已乃作御笔宻进而丐帝亲书以降谓之御笔手诏违者以违制坐之事无巨细皆托以行至有不类帝书者羣下亦莫敢言由是贵戚近臣争相请求至使中人杨球代书号曰书杨京复病之而亦不能止矣吕中曰自奸臣创御笔之令凡私意所欲为者皆谓御笔行之违者有刑于是给舍不得缴台谏不得言而纪纲坏矣昔有劝仁宗揽权者上曰措置天下事正不欲从中出此言真为万世法】发明【亲善而不近则善为益疎去恶而不逺则恶为日长徽宗之遇蔡京犹鱼之得水虽尧舜之待禹臯陶不是过也上书复蔡京太师赐第京师此书诏蔡京三日一至都堂议事其尊之也至其敬之也隆殊不知大奸得路羣险彚进养成乱阶悔将奚及是亦气数之使然欤抑亦徽宗之乐祸欤一书再书深讥之也】
　　广义【大抵人臣致仕者致还人君之事而无再仕之义也京尝致仕矣而又再仕者何徽宗私眤蔡京之甚也故于御笔之请畧无所吝而遂其奸讦焉噫明主之于颦笑犹为之爱惜徽宗于诏制之重反轻为鸿毛其不亡国者吾未之信也】
　　六月以余深为门下侍郎○秋九月更定官名
　　【蔡京率意自用欲更置官名以继元丰之政乃首更开封守臣为尹牧由是府分六曺县分六案内侍省职悉仿机廷之号修六尚局建三卫郎遂诏太师太傅太保古三公之官今为三师古无此称合依三代为三公为真相之任司徒司空周六卿之官太尉秦主兵之任皆非三公并宜罢仍立三孤为次相之任更侍中为左辅中书令为右弼尚书左仆射为太宰兼门下侍郎右仆射为少宰兼中书侍郎罢尚书令及文武勲官而以太尉冠武阶然是时员既滥冗名且紊杂甚者走马承受升拥使华黄冠道流亦滥朝品元丰之制至此大坏】
　　广义【书曰明王建邦设都树后王君公承以大夫师长由是百官之设本于祖宗一定之制非后人可得而变也今徽宗纵蔡京率意自用而更制官名则是祖宗之法废于一朝矣欲求国之不亡者不可得也】
　　冬十一月受元圭于太庆殿赦
　　【时民间有得玉圭来献者帝御殿受贺执政皆进秩】
　　发明【君人者谨其好恶严其政令勿作无益事勿为厉民图则国本固而天下治反是则政日舛而令日逆不惟国不可治而天下不可治不惟天下不可治而身且不保矣大观元年书受八寳于大庆殿赦是年书受元圭于大庆殿赦则徽宗骄矜自肆之心益甚矣治天下者以丰年为利贤臣为寳玩戯之物乌足以为轻重耶盖赦乃小人之幸而君子之不幸数赦则弊生弊生则民慢诸葛武侯曰治世以大徳不以小惠茍不行仁政而欲数赦以结人心岂不戞乎其难哉迹徽宗之所为则其崇无益纵侈欲而无可为之机云尔安得久而不乱乎故直书以着其失】
　　以何执中为少傅○十二月加童贯太尉
　　发明【加者不宜加也周礼阍人之设不过使之掌门禁供洒扫而已虽功盖天下不当加之以爵也太尉三公之职贯以邪僻奴材安可任三公之职乎官不及私昵惟其贤爵罔及恶徳惟其能徽宗以贯为贤欤则无经邦济世之才以贯为能欤则无辅世长民之徳不过养成乱阶贻祸天下耳徽宗忍以祖宗之天下而败坏于阉人之手哉故不曰以而特曰加则其义葢可见矣】
　　○蜀夷内附置祺亨州
　　【厐公孙説诱之也】
　　【癸巳】三年春正月追封王安石为舒王安石子雱为临川伯从祀孔子庙
　　【时新庙成于正月元日舍菜仲春仲秋上丁舍奠以兖国邹国公及舒王配享殿上颁辟雍大成殿名于诸路州学】
　　发明【春秋系王于天其尊无对而公候伯子男谓之五爵是为列自秦政初并天下自称皇帝后世因之遂以王封臣子甚失古人称尊之法也葢安石邪辟小人王雱阴柔小子拟以春秋之法乃乱臣贼子之魁桀耳前书以安石配享孔子此又加赠王爵以雱从祀抑不知安石父子何功于圣门何徳淑后进而授以至贵之爵予以尊崇之礼哉则是徽宗知有安石而不知有公议也凡直书而贬在其中者此类是矣】
　　以何执中为太宰○吴居厚罢以郑居中知枢密院事【居厚乆居政府以周谨自媚虽无大恶可言然一时聚敛者推为首】
　　二月太后刘氏自杀
　　【帝以哲宗故曲加恩礼于后而后颇干预外事且以不谨闻帝与辅臣议将废之而后已为左右所逼即帘钩自缢死年三十五諡昭懐】
　　发明【自杀未有不书故者不书故无故者也无故何以自杀必有任其责者焉刘氏虽有干政不谨之非然处置得宜防范有法禁交通之渐严出入之途可也行将废黜彼何能堪况刘氏哲宗之后徽宗尊为太后则名分已不可废矣今以小过逼后自缢然则徽宗之心何心哉故直书太后刘氏自杀则正名定分而徽宗不能辞其责矣】
　　广义【太后者刘婕妤也其轻浮佻侻尝争座而搆正后孟氏之废固难以母仪天下哲宗特以其多材艺而立之耳呜呼天下母岂多艺者之可为邪然而自杀者必其心有愧怍而不可居于人上故也分注所谓不谨闻者意自见矣】
　　三月朔日食○夏四月邓洵仁罢○作玉清和阳宫【在福宁殿东奉安道象帝所生之地也】
　　发明【作不宜作也作和阳奉安道像则其名义已非正矣古之圣王宁薄于自奉而厚于神人不以无益之事费民财不以无益之作劳民力虽宫室之卑饮食之菲奚顾焉徽宗置讲议司以敛天下之财置应奉局以罗天下之物赏邉功以啓天下之兵作和阳以竭天下之力日积月累无一而非失人心之事人心既失天命必离迨至宣和之末始悔而罢之则天下怨入骨髓虽欲改之不
<史部,史评类,御批续资治通鉴纲目,卷九 >可得已故纲目特书以着其奢纵之甚云尔】
　　以薛昂为尚书右丞○閠月改公主为帝姬○五月塟
　　昭懐皇后○颁新燕乐
　　【诏曰大晟之乐已荐之郊庙而未施于宴飨比令有司播之教坊试于殿庭无惉懘焦急之声可颁之天】
　　【下其旧乐悉禁】
　　秋八月以何执中为少师○九月赐方士王老志号洞防先生王仔昔号通妙先生
　　【濮人王老志初为小吏遇异人授以丹遂弃妻子结草庐田间为人言休咎多验太仆卿王亶以名闻时】
　　【帝方向道术乃召至京师馆于蔡京第尝缄书一封至帝所啓视乃昔岁秋中与乔刘二妃燕好之语也由是益信之号为洞防先生朝士多从求书初若不可解者卒应者什八九其门如市京虑太甚颇以为戒老志亦谨畏乃奏禁絶之逾年而死洪州人王仔昔初隠于嵩山自言遇许逊得大同隠书豁落七元之法能道人未来事京荐之帝召见赐号冲隠处士篆符有验进封通妙先生由是道家之事日兴而仔昔恩宠寖加朝臣戚里夤縁闗通中丞王安中上疏请自今招延山林道术之士当责所属保任宣召出入必令察视其所经由仍申严臣庻往还之禁并言蔡京欺君僭上蠧国害民数事帝欣然纳之已而再疏京罪帝曰本欲即行卿章以近天宁节俟过此当为卿罢京京伺知之大惧其子攸日夕侍禁中泣拜恳祈帝为迁安中翰林学士】
　　发明【自汉武崇尚虚无而宠信方士至如栾大李少君之軰或为列或尚公主唐宪之宠枊泌皆汉唐失徳主之所为宋兴以来初无是失真宗慕道以方士王中正为左武卫将军至于徽宗其滋甚矣帝殷鉴不逺何以循其覆辙乎葢由烛理不明故有是故耳刚明之君讵如是哉自此崇尚虚无之心骎骎乎已不可遏矣纲目特书其义自见】
　　广义【分注云王老志尝缄书一封至帝所啓视乃昔岁与乔刘二妃燕好之语观此则知其为人言休咎者大率类此不知果何补于治哉后世尊尚言休咎者莫过于邵子然程子有曰吾兄弟二人那得许多工夫葢程子于邵子之学非鄙之也正恐其流之极有妨于修齐治平故也况滛邪之去邵子万万者哉呜呼邪正之在人无世无之犹阳之有阴君子之有小人圣学之有异端每相为之对待特在人主好尚何如耳人主好正而正者以进好邪而邪者以来茍人主惟正之是好则邪者反见役而为之助焉正犹阴之辅阳小人之君子异端之归圣学一也孟子曰术不可不慎信哉】
　　冬十一月祀天于圜丘以天神降诏百官
　　【帝南郊执大圭以道士百人执威仪前导蔡攸为执绥官玉辂出南薫门帝忽曰玉津园东若有楼台重复是何处也攸即奏见云间楼殿台阁隠隠数重既而审视皆去地数十丈顷之帝又曰见人物否攸即奏有若道流童子持幡幢节葢相继而出云间眉目厯厯可识遂以天神降诏告在位即其地建道宫名曰迎真作天真降临示现记由是益信神仙之事矣】
　　发明【传曰所谓诚其意者毋自欺也葢心必自欺然后人欺之欲必自侈然后人侈之何者君子可诳以理之所有而不可昧以理之所无天子仪刑四海表正百官事非合义则不言言非当理则不发天子者父天母地故天子祭天地职分之当为夫天者何理而已岂有楼台重复人物骈杂之事乎葢由既欺其心邪气乗之而墙之间恍惚如见耳虽然徽宗以为自见天神诏谕百官而蔡攸鄙夫曲为承顺是乃徽宗甘于自欺而小人亦得以欺之彼阳气轻清上浮为天阴阳屈伸谓之鬼神安有天之上复有神人如世之王公大人者哉此理甚明不足辨者若徽宗者诚易惑而难晓云尔自是土木神仙之事兴驯致于乱而后已也纲目特书存后戒耳吁】
　　广义【诗曰贻厥孙谋以燕翼子书曰有典有则贻厥子孙古之圣帝明王立法垂训者若此未闻有天书之妄昭示典籍以为后世之法也况诳诞之辞庸人鄙夫之羞道者也今徽宗身居黄屋而甘为庸人鄙夫之不若者何邪其意以为吾祖真宗尚或为之吾今志在绍述乌可以背其道哉彼非不知天神降之为非也直欲聋瞽华夷之耳目也故纲目书曰以天神降以者用也徽宗用天神降岂真有天神之降哉噫人心之公庸可欺乎徽宗秪自欺耳自欺之害将有不可胜言者矣悲夫】
　　十二月诏求道教僊经于天下
　　广义【纲目记其月而特书于册者所以着徽宗用心不端而择术之不正也】
　　女真阿古逹自称逹贝勒
　　【初辽主如春州幸混同江钓鱼生女真部长在千里内者以故事皆来朝适遇鱼头宴辽主命诸部次第起舞至阿古逹辞不能但端立直视辽主谕之再三终不从他日辽主宻谕北院枢宻使萧奉先曰阿古逹雄豪不常可托以邉事诛之否则必贻后患奉先曰彼麄人不知礼义且无大过而杀之恐伤向化心设有异志蕞尔小国亦何能为辽主乃止阿古逹归疑辽主知其异志且以辽主淫酗不恤国政遂称兵先倂旁近族至是节度使乌雅舒死阿古逹袭位为逹贝勒逹贝勒之称者官长也辽使阿息保往谓之曰何故不告防阿古逹曰有防不能吊而乃以为罪乎】
　　发明【称者不宜称也书自称逹贝勒者所以着其与辽为难之始也未逾年而浸不可制矣纲目书此亦童牛之牿之戒有国家者可不当知所谨哉】
　　【甲午】四年春正月置道阶
　　【时王老志王仔昔徐知常等得幸遂置道阶先生处士等名秩比中大夫至将仕郎凡二十六级后又置道官二十六等有诸殿侍宸校籍授经以拟待制修撰直阁之名】
