<!-- { "loadSidebar": true } -->
　　广义【日者人君之象天之垂戒莫先于斯故书曰啬夫驰庻人走瞽奏鼓先时者杀无赦后时者杀无赦以见古先哲王立法垂训之谨天戒如此今蔡京当国上天垂戒正当啓告徽宗省身克己君臣警惧改过从新上天必将转祸为福矣今而恬不知省反率群臣称贺则岂特所谓天变不足畏者哉盖将诬防上天靡所不至矣孟子曰安其危而利其菑乐其所以亡者蔡京之谓也】
　　十二月置黔南路加蔡京太尉召王祖道为兵部尚书【南丹州地与宜州及西南夷接壤世为莫氏所居自署刺史王祖道欲取之乃诬其酋莫公佞阻文兰州不令纳王发兵讨之擒公佞以南丹州为观州公佞弟公晟结溪峒报复侵掠城邑杀刺史蔡京匿不以闻特置黔南路领庭孚平允从宜桞融及观九州京以功加太尉而召祖道为兵部尚书祖道在桂四年厚以官爵金帛挑诸夷建城邑调兵镇戌辇轮内地钱布盐粟无复齐限地瘴疠戌者十亡五六实无尺土一民益于县官时广南西路转运副使张荘与祖道表里遂以代其任祖道荘既凿空超取显美由是厐防孙赵遹程邻相与效之边壤益多故矣】
　　广义【考之祖道以崇宁三年希蔡京意开边至是召为兵部尚书者则是徽宗留意于祖道多矣呜呼开边之臣而得擢显位如此则凡食徽宗之禄守徽宗之土者孰不以开边为意哉有国者不可不愼】
　　涪州夷内附以其地为珍承州
　　【知涪州厐恭孙説诱之也】
　　黄河清
　　【干宁军言河清逾八百里凡七昼夜诏以干宁军为清州】
　　发明【有道之世虽遇异而为祥无道之世虽遇祥而为异何也盖有是事而有是应则为嘉祥无是事而有是应则为灾异旧史灾异与庆祥并记故黄河清得见于纲目若旧史不记君子亦不得附益之也然自宋及元歴年既乆善政亦多岂无河清而不见于纲目是君子于他君皆削之矣独徽宗黄河清元顺黄河清则存而弗削縁此二君获罪于天今乃河清是反常也在不修纲目则为庆祥君子笔之则为变异是纲目于宋史旧文能立兴王之新法也】
　　广义【夫水者动物也于五行所以属知焉动则浊静则清宜动而不宜静清则静而不动浊则动而不静此水性之自然又况黄河亘地飞沙括土奔流到海自古迄今而常浊者以其性之动也譬则人身之有营卫焉未有营卫不动而获其体之安宁者也且名其地为干宁于以见干为君象理所当宁河清者国体不宁之象也然则世有献河清颂者不知其昧此理欤抑不知其故为是谀佞之説也臣故因纲目所书姑广此义以俟识者云】
　　【戊子】二年春正月朔受八宝于大庆殿赦
　　【先是有以玉印六寸纽献者文曰承天福延万亿永无极诏名镇国宝至是又得良玉工帝命作六宝以合秦制天子六玺之数与受命镇国通曰八宝】
　　发明【易曰丰亨王假之勿忧宜日中傅曰然王者至此盛徳当衰则又有忧道焉圣人以为徒忧无益但能守常不至于过盛则可矣故戒以勿忧宜日中也古之圣人防丰大之时兢业如此未闻有逸乐之心也徽宗骄矜侈肆粉饰太平乃于正旦受宝肆赦夸耀天下国事置之度外私欲逞之为固然吁君日骄而臣日謟未有不防邦者也特书于册深讥之尔】
　　广义【考之分注曰时得良玉工帝命作六宝以合秦制天子六玺之数与受命镇国通曰八宝呜呼秦为无道之国古今以败亡为戒者莫不以之为首称茍秦制之合理何为二世而亡然则徽宗之作是宝无非蔡京固宠之谋也观夫得秦玺于咸阳义自见矣】
　　二月以叶梦得为翰林学士
　　【梦得初用蔡京荐为礼部员外郎京罢相赵挺之更其所行及京再相复反前政梦得入对因言事不过可不可二者而已以为可而出于陛下则前日不应废以为不可而不出于陛下则今日不可复今徒以大臣进退为可否无乃陛下未有了然于胸中乎帝悦以为起居郎遂进学士】
　　夏五月朔日食○童贯复洮州诏加贯检校司空【奏至百官表贺以玉帯赐蔡京贯寻复积石军易镇奉宁恃功骄恣选置将吏皆取中防不复闗朝廷蔡京不悦】
　　发明【赏罸人君之大权不以私喜而加赏不以私怒而加罸在于义之可否而已义茍当赏不以私怒而废赏义茍当罸不以私喜而废罸徽宗前置黔南加蔡京太尉此复洮州加童贯司空则是赏罸之权倒置矣夫小人则虽有功亦不可使之得有爵土但优之以金帛可也况太尉三公之职安可加于京之小人司空六卿之任安可加于贯之阍寺乎则是徽宗知有京贯而不知有赏罸也岂不深可惜哉岂不深可愧哉比而观之其义自见】
　　秋八月梁子美罢九月以林摅为中书侍郎余深为尚书左丞
　　【深为中丞时摅知开封府同治妖人张怀素狱事多连蔡京二人曲为掩覆凡狱辞及交通书问有及京者輙取焚之京深徳二人故力引之】
　　广义【是时致位通显者无非蔡京门人故老同恶相济之徒也林摅余深掩覆其恶即力引之如此则知当时立于徽宗之朝者皆京党也吁徽宗立于上京党群刼于下所谓燕雀在堂而母子嘻嘻不知栋宇之将焚也哀哉】
　　皇后王氏崩
　　【諡曰靖和】
　　冬十二月葬靖和皇后○安化诸州蛮内附诏以张荘为黔南经畧安抚使
　　【知桂州张荘奏安化上三州一镇诸蛮纳土共五万一千一百余戸二十六万二千余人幅员九千余里又奏寛乐州安沙州谱州四州七原等州纳土计二万人一十六州三十三县五十余峒幅员万里蔡京帅百官表贺诏荘兼黔南经畧安抚使】
　　渝州蛮内附以其地为溱州诏以孔伋从祀孔子庙发明【子思子作为中庸开阐圣道泽及后学诚宜以之从祀也然徽宗以王安石配享孔子而以子思从祀孔子则是冠履倒置而胸中之泾渭不明矣讵有安石小人而陞配享之列子思大贤反与从祀之列乎即此一事而观则其用人行政从可知矣纲目特书适所以讥之也】
　　广义【徽宗尊礼先圣贤孙可谓光明正大之举夫何敬圣人而背其道邪孟子所谓自弃者徽宗之谓也】
　　【己丑】三年春二月南平夷内附以其地为遵义军及播州
　　○三月张康国暴卒
　　【康国始因附蔡京而进及在枢府寖为崖异时帝恶京专愎隂令康国阻其奸且许以相京忌康国遂引呉执中为中丞执中将论康国康国先知之旦奏事留白帝曰执中今日入对必为京论臣臣愿避位既而执中对果陈其事帝怒黜执中知滁州至是康国因朝退趋殿庐得疾仰天吐舌舁至待漏院卒或疑中毒云】广义【成汤太甲圣贤之君也仲虺伊尹以谨始之道告之蔡仲忠孝之臣也成王亦以谨始之道勉之何也盖人情孰不欲善其终然始之不谨而能善其终者鲜矣康国始因蔡京而进已不能谨其始矣始既不谨安能善其终哉观夫分注载康国之言其亦异乎懵然不识事体者也患在急于取进但得好官不择是非一意为之噫与其不义富贵而暴卒于待漏院孰若安贫守贱而考终命于蓬蒿之下为愈乎纲目于康国削其官而着其暴卒之实者良以此也】
　　谪右正言陈禾监信州酒税
　　【时童贯权益张与黄经臣胥用事中丞卢航表里为奸搢绅侧目陈禾曰此国家安危之本也遂上书劾贯经臣怙宠弄权之罪愿亟窜之逺方论奏未终帝拂衣起禾引帝衣请毕其説衣裾落帝曰正言碎朕衣矣禾言陛下不惜碎衣臣岂惜碎首以报陛下此曹今日受富贵之利陛下他日受危亡之祸言愈切帝变色曰卿能如此朕复何忧内侍请帝易衣帝却之曰留以旌直臣翌日贯等相率前诉谓国家极治安得如此不祥语耶遂奏禾狂妄谪监信州酒税】
　　发明【人臣当以直諌为职人君当以从諌为务人臣畏威而不諌则是臣不称职矣人君拒谏】
　　【而不从则是君不知务矣是时童贯权盛陈禾论之及帝不从而起禾乃引落帝裾观其言曰陛下不惜碎衣臣岂惜碎首以报陛下茍非爱君之诚尽忠之至者曷克言之若是哉夫何徽宗感群小之言受无辜之谪则是禾能尽职而帝不能知务也贾山曰为人臣者尽忠竭诚以直谏主陈禾无愧焉故纲目直书谪右正言则其拒谏之非晓然见于书法之间矣】
　　广义【孟子尝曰入则无法家拂士出则无敌国外患者国恒亡其意盖言为之君者当存忌惮谨畏之心即所谓多难兴邦殷忧啓圣也当夫徽宗之时夏人凭陵辽人防扈皆欲觊觎中原岂细故哉为徽宗者一得陈正言骨鲠之言即当改易辙侧身修行以固国本贪墨者黜奸邪者诛贤者在位能者在职土木之工不兴祷祀之非不作若然则九夷八蛮殆将闻风向化尚何凭陵防扈者之足虑哉书曰无怠无荒四夷来王是也昔伊尹之告太甲曰有言逆于汝心必求诸道有言逊于汝志必求诸非道若陈禾之谠言所谓逆徽宗之心者也童贯等邪説所谓逊徽宗之志者也徽宗于逆心之言若进鸩毒逊志之语若饮醇醪其与太甲不可同日而语者矣太甲安得不兴而徽宗安得不亡乎纲目直书于册是诚后世人君之鉴也】
　　夏四月林摅有罪免
　　【集英胪唱贡士摅当传姓名不识甄盎字帝笑曰卿误邪摅不谢而语诋同列御史论其寡学倨傲不防失人臣礼黜知滁州乆之自扬州徙大名道过阙为帝言顷使辽见其国中携贰若兼而有之势无不可盖欲报其辱也帝由是始有北伐之意】
　　广义【分注载林摅不识甄盎字御史论其寡学倨傲不防失人臣礼故黜之且甄盎二字其果难识者邪茍于此字而不识则其于理道必槩乎其未有闻也故不惟月之而又去其官书有罪者鄙之也】
　　以郑居中知枢密院事管师仁同知院事余深为中书侍郎薛昂刘正夫为尚书左右丞
　　【昂与余深林摅附蔡京最乆昂至举家为京避私讳或误及之輙加笞责昂尝误及即自批其口】
　　五月流孟翊于逺方
　　【孟翊献所画卦象谓宋将中防有再受命之象宜更年号改官名变庻事以厌之帝不乐诏窜之逺方】发明【防纬术数之学固非君子所尚然狂夫之言圣人择焉不聼则已罪之则过也孟翊因画卦象而知宋将中微是亦思患预防者徽宗不乐窜之逺方呜呼过矣纵不能从其改号变事之説独不能警省于身乎此徽宗所以沦于危亡而终不能悟也纲目于孟翊以无罪例书所以恕孟翊也恕孟翊乃所以罪徽宗耳】
　　六月管师仁罢○蔡京有罪免
　　【中丞石公弼殿中侍御史张克公劾京罪恶章数十上京遂罢为太乙宫使时有郭天信者以方伎得亲幸深以京为非每奏天文必指陈以撼京密白日中有黒子帝为之恐后屡白不已上始疑京故罢】广义【考之蔡京于哲宗之朝为翰林学士承旨以陈师等论其奸旣有罪免矣于徽宗崇宁五年二月因彗星见帝悟其奸复有罪免至是又以中丞石公弼御史张克公劾其罪恶免之纲目于蔡京书有罪免之者凡三皆失讨贼也今徽宗于蔡京屡起之屡免之则知徽宗乃罪人之主蔡京实罪恶之魁矣呜呼蔡京不耻于有罪过以要君徽宗又乐于用罪人以纵欲宋之君臣安其危而利其菑者如此宁不起读史者之三叹】
　　以何执中为尚书左仆射兼门下侍郎
