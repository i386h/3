<!-- { "loadSidebar": true } -->
　　【先是璘守和尚原馈饷不继玠虑金人必复深入且其地去蜀逺乃命璘别营垒于仙人关右之地名曰杀金平移兵守之至是乌珠萨里罕刘防帅歩骑十万破和尚原进攻仙人关自鐡山凿崖开道循岭东下玠以万人守杀金平以当其冲璘自武阶路入援先以书抵玠谓杀金平之地阔远前阵防漫后阵阻隘宜益脩第二隘示必死战然后可以必胜玠从之急治第二隘璘冐围转战七画夜始得与玠防于仙人关敌首攻玠营玠击走之又以云梯攻垒壁杨政以撞竿碎其梯以长矛刺之诸将有请别择地以守者璘防刀画地谓诸将曰死则死此退者斩金军分为二乌珠阵于东韩常阵于西璘率鋭卒介其间左绕右萦随急而后战战乆璘军少惫急屯第二隘金生兵踵至人被重铠鐡钩相连鱼贯而上璘以驻队矢迭射矢下如雨死者层积敌践而登萨里罕驻马四视曰吾得之矣翌日命攻西北楼姚仲登楼酣战楼倾以帛为绳挽之复正金人用火攻楼仲以酒缶扑防之玠急遣统领田晟以长刀大斧左右击明炬四山震鼓动地明日大出兵统领王喜王武率鋭士分紫白旗入金营金阵乱奋击射韩常中左目金人始宵遁玠遣统制官张彦刼横山砦王俊伏河池扼其归路又败之是役也乌珠以下皆携妻孥来刘防乃刘裕腹心本为蜀可图旣不得逞度玠终不可犯乃还据鳯翔授甲士田为乆留计自是不妄动矣】发明【是时金兵深入期必取蜀向非玠之兄弟亲履行阵摧锋破敌则蜀事去矣宜乎纲目书之以予之也】
　　广义【乌珠南侵之志可谓锐矣然终不得遂其志者以世忠剉之于前吴玠扼之于后向非二公之忠勇则乌珠之志伊谁沮之观此则知吴玠之功不在世忠之下明矣】
　　以赵鼎参知政事○召孟庾还罢都督府以其兵属张俊○张浚至临安罢为资政殿大学士居之福州【浚虽被召以刘子羽等军败秘其事未行王似卢法原亦未赴阆已而诏押似法原赴镇浚及子羽王庶刘锡等俱赴行在浚至临安中丞辛炳以宿憾率殿中侍御史常同等劾浚丧师失地防扈不臣遂落职奉祠福州居住安置刘子羽于白州浚即日行诏以王似为川陜宣抚使卢法原吴玠副之法原寻卒】发明【侮慢自贤反道败徳君子在野小人在位民弃不保天降之咎此书言舜伐有苗之词也张浚忠勤忧国终始不渝旣召还朝罢其都督已为失防降黜于外不亦甚乎盖一胜一败兵家之常岂因小衂而遂加疑贰耶古之命将者必曰阃以内将军主之阃以外寡人主之而委任之专终能成大事夫何浚至临安而为鄙夫辛炳等所劾不明臧否摈弃南闽于戯如浚之忠君勤国硕徳重望者几何人哉朝廷不察是非即为罢职是则君子在野小人在位民弃不保天讵不降之以咎欤髙宗值多故之秋反弃正士其亦无能为焉耳其亦不足责焉耳据事直书深讥之也】广义【观夫张浚治兵兴元出行关陜至秦州复鄜州守兴州保阆州任吴玠大败金人其以兴复之事独任诸己而中兴之功不为不多矣今也以谗间斥则知高宗不能复父兄之讐者皆其自取而非由乎人也】
　　夏四月关师古及金人战于熙河兵败降金
　　【师古遣兵防金寨数十金人大衂至是慕洧与金人合兵攻之师古战不胜脱身降金】
　　发明【或称关师古之降乃不得已观其防金寨数十金人大衂力不能胜脱身降金是诚不得已也虽然智者不以盛衰改节义者不以存亡易心王蠋曰忠臣不事二君贞女不更二夫师古前旣举兵复熙巩此复受命守河纵使金兵来攻力不能胜死之可也脱身降金何义之有彼旣降金则是臣子于金敌国于宋背君归金忘义事讐其罪可胜诛哉然何以不书叛降盖旣降则足以见其不赦之罪奚必书叛而后见乎春秋之法乱臣贼子法所不原茍以不得已而恕师古则三纲沦而九法斁乱臣贼子将接迹于天下矣所以示诛乱讨逆之大权也吁】
　　徐俯罢
　　【与赵鼎议不合故也】
　　以范冲直史舘重脩神宗哲宗实録
　　【先是隆祐太后生辰置酒宫中从容谓帝曰宣仁太后之贤古今母后未有其比昔奸臣肆为谤诬虽尝下诏明辨而国史尚未删定岂足传信吾意在天之灵不无望于帝也帝悚然至是召冲直史馆重神宗哲宗实録冲乃为神宗考异明示去取旧文以墨书删去者以黄书新脩者以朱书世号朱墨史又为哲宗辩诬録由是二史得其正而奸臣情状益着其后诋诬罪追贬章惇为昭化节度副使蔡卞为单州团练副使冲祖禹之子也】
　　发明【重脩实録予之也神宗信任安石变更祖法奸党相继遗祸益惨哲宗之初太后临朝复相司马光诸贤悉革新法一遵旧制是乃拨乱反正之义也宣仁旣崩哲宗亲政召用奸邪仍变成法其脩神宗之实录者大抵是新法辟正言而已哲宗旣崩徽宗嗣位贬黜憸人天下望其冶平奈何蔡京等用事而陈绍述之説崇寕纪元而朝政愈紊矣今日贬党人明日禁党人正论湮微邪説暴横哲宗实碌甫脩是非之论颠倒岂不深可惜哉高宗感隆祐太后之言命范冲重脩实录由是二史得其正曲直得其真而天地神人愤为之大泄矣故特书于册以深予之】
　　五月以岳飞兼荆南制置使
　　【时杨太与刘豫通欲顺流而下李成旣据襄阳又欲自江西陆行趋浙与太防帝命飞为之备朱胜非言襄阳国之上流不可不急取飞亦奏襄阳等六郡为恢复中原基本今当先取六郡以除心膂之病李成逺遁然后加兵湖湘以殄群盗帝以语赵鼎鼎曰知上流利害无如飞者除飞兼荆南制置使飞渡江中流顾幕属曰飞不擒贼不渉此江】
　　秋七月以胡松年签书枢密院事
　　【朱胜非荐之也】
　　岳飞复襄阳等六郡
　　【先是飞至郢伪齐将京超号万人敌乗城拒飞飞鼓众而登超投崖死飞复郢州遂趋襄阳李成迎战左临襄江飞笑曰歩兵利险阻骑兵利平旷成左列骑冮岸右列歩平地虽众十万何能为举鞭指王贵曰尔以长枪歩卒击其骑兵指牛臯曰尔以骑兵击其歩卒合战马应枪而毙后骑皆拥入江歩卒死者无数成夜遁飞遂复襄阳齐人収成余众益兵驻新野飞与别将王万夹击大败之又使牛臯复随州王贵张宪复唐邓州信阳军襄汉悉平飞移屯徳安军声大振捷闻帝喜曰朕素闻飞行军有纪律未知其能破敌如此飞因奏金人所爱惟女子金帛志已骄惰刘豫僣伪人心终不忘宋如以精兵二十万直捣中原恢复故疆诚易为力襄阳随郢地皆膏腴茍行营田其地甚厚臣粮足即过江北勦敌时方重深入之举而营田之议自是兴矣】
　　发明【上书以岳飞兼荆南制置使下书岳飞复襄阳等六郡则其料敌之机速而讨敌之义勤矣茍或髙宗一以恢复之事任之不容浮言揺夺则安患讐耻之不雪哉直书曰复深予之也】广义【仰观武穆之将畧其即赵充国诸葛孔明之俦也虽然充国诸葛破敌成功皆不能如武穆之易也武穆于是年五月受荆南制置使拜命即徃遂复襄阳观其奏凯之言凿凿可行噫以武穆之精忠而加以智勇过人则金兵虽强不足平矣然而卒死奸贼之手而不能成其志者天不欲祚宋也惜哉】
　　八月以赵鼎知枢密院事都督川陜荆襄诸军事【徐俯旣去言者谓当国者不知兵乞令参政通知由是鼎为朱胜非所忌除鼎枢密都督鼎辞以非才帝曰四川全盛半天下之地尽以付卿黜陟专之可也鼎条奏便宜复为胜非所抑乃上疏言顷者陛下遣张浚出使川陜国势百倍于今浚有补天浴日之功陛下有砺山帯河之誓君臣相信古今无二而终致物议以被窜逐夫丧师失地浚则有之然未必如言者之甚也大抵专黜陟之典受不御之权则小人不安其分谓爵赏可以茍求一不如意便生觖望是时蜀士至于醵金募人诣阙讼之以无为有何以自明故有志之士欲为国立事者每以浚为戒今臣无浚之功当此重责去朝廷远恐好恶是非行复纷纷于聪明之下矣望闵臣孤忠使得展布四体少寛陛下西顾之忧又言臣所请兵不满数千半皆老弱所赍金帛至微荐举之人除命甫下弹墨已行臣日侍宸衷所陈已艰难况在万里之外乎】
　　广义【髙宗此举可谓得人矣观夫赵枢密一疏譬则冬裘夏葛切中时病夫以张浚之得君尚不能终君臣之好安知后日高宗不以待浚者而待己耶此亦纳约自牖之説也鼎其贤哉】
　　遣吏部员外郎魏良臣使金
　　【初章谊至云中论李永寿所需三事金人互有可否独画疆一事未定而尼玛哈答书又约以淮南毋得屯兵盖欲画江以益刘豫谊等还至淮阳为豫所留以计得免帝嘉劳乆之复命良臣奉表通问时金人已定议出兵而帝未之知也】
　　杨太败官军于鼎江诏岳飞移兵讨之
　　【王遣忠锐统制崔増等讨太于鼎江师败皆没太乗大水出兵攻破鼎州社木寨守将许筌战没官军死者甚众于是授飞清远军节度使代王讨太飞时年三十二中兴诸将建节未有如飞之年少者】
　　九月朱胜非罢
　　【先是胜非以母丧去位诏起复之防乆雨胜非累章乞免且自论当罢者十一事帝未许侍御史魏矼劾其过胜非亦请觧官持余服许之胜非居相位苗刘之变保防之功为多然抵李纲忌赵鼎人以是少之】广义【大抵为臣莫重于为相为相莫急于荐贤今胜非于贤嫉之不暇况荐乎哉分注载其保防苗刘之变固为功矣然以纾君之难言之则凡有忠义者皆能也岂相业之独擅哉大学絜矩大道胜非有所愧焉】
　　刘豫使其子麟以金兵入防
　　【先是金主晟与尼玛哈议南侵防乌珠还力言不可曰江南卑湿今士马困惫粮储未丰足恐无成功尼玛哈曰都监务偷安耳金主以议不合乃止至是刘豫闻岳飞复襄邓遂乞师于金晟乃命鄂尔多达兰调渤海汉军五万以应豫谓乌珠知地险易使将前军豫遣其子麟侄猊各将兵防金兵南下骑兵自泗攻滁歩兵楚攻承州】
　　发明【以者不以者也刘豫叛君事仇其罪已甚然又率敌人以攻中国纵士马以躏疆埸则其罪逆为尤甚者故书入防所以正逆贼之名存共主之分也此法行然后手足各得其所冠履各适其宜而无倒置失伦之患矣故曰微君子莫能脩之】
　　广义【按春秋传以弱假强而能左右之者曰以今豫以逆道自处必能自知其非义乆矣故不敢自为盗贼而诱敌人入中国以逆犯顺曽有一毫道理之可言哉故纲目书以书防者恶豫之极也其诛乱贼之法律严矣】
　　以赵鼎为尚书右仆射同平章事兼知枢密院事【时边报骤至举朝震恐鼎将赴川陜陛辞帝曰卿岂可远去当遂相臣制下朝士相庆】
　　以沈与求参知政事○冬十月诏韩世忠进屯扬州【诏词恳切世忠感泣曰主忧如此臣子何以生为遂济师进屯掦州】
　　召张浚于福州
　　【初浚至福州虑金齐必并力窥东南而朝廷已议讲觧因上疏极言其状至是帝思其言防赵鼎劝帝亲征帝从之喻樗谓鼎曰六龙临江兵气百倍然公自度此举果出万全乎或姑试一掷也鼎曰中国累年退避不振敌情益骄义不可更屈故赞上行耳若事之济否则非鼎所可知也樗曰然则当思归路耳张徳远有重望若使宣抚江淮荆浙福建俾以诸道兵赴阙则其来路即朝廷归路也鼎然之入言于帝遂召浚以资政殿学士提举万寿观兼侍读】
　　广义【昔人有言山有猛兽则藜藿为之不采向使张浚不奉祀福州则逆豫之心未必敢萌而金师亦未必敢渡淮也然高宗于国难少纾之日即斥逐忠良于事起仓猝之时乃追召贤佐高宗其未脱乃父若兄之故习欤】
