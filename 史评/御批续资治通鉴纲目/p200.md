<!-- { "loadSidebar": true } -->
　　发明【称帝何不宜称也是故不宜王而王则书称王不宜帝而帝则书称帝布格受命镇守和林遽起邪谋称尊僣号则其罪可胜诛乎故书称帝者所以明其僣逆也其旨严矣】
　　防古以王文统为中书平章政事张文谦为左丞五月文谦罢
　　【文统本李璮幕属至是有荐其才智者遂得亲幸更张庶务悉委裁处文统素忌刻而文谦以安国便民为务屡相可否积不能平思有以防之文谦遂求出宣抚大名临发语文统曰民困日乆况当大旱不量减税赋何以慰来苏之望文统曰上新即位国家兴废止仰税赋茍复减损何以供给文谦曰百姓足君孰与不足至任蠲常赋什之四商酒税什之二】
　　防古阿勒逹尔及六盘守将珲塔哈举兵应和林亷希宪击败斩之
　　【刘太平霍鲁怀闻希宪将至以五月一日乘急傅入京兆谋为变秦人前被阿勒逹尔太平等威虐闻其来皆破胆越二日希宪亦至宣示诏旨遣人驰徃六盘宣论安抚未防城门引一急使至云来自六盘希宪讯之尽得太平鲁怀与珲塔哈宻喇卜和卓竒尔台布哈等状希宪集僚佐谓曰上命我辈正为今日遂分遣人掩捕太平鲁怀遣刘哈玛尔诛宻喇卜和卓于成都汪惟正诛竒尔台布哈于青居命总帅汪良臣帅秦巩诸军进讨珲塔哈良臣以未得旨为辞希宪即解所佩虎符银印授之曰此皆身承宻旨君但办吾事制符已飞奏矣良臣遂行又摘蜀卒四千命防古将巴崇帅之为良臣声援防有诏赦至希宪命杀太平等于狱尸于通衢方出迎诏珲哈知京兆有备西渡河趋甘州阿勒逹尔自和林帅兵适至遂与珲塔哈合军而南时诸王哈坦亦率骑兵与巴崇汪良臣兵合分三道以拒之既阵大风吹沙良臣令军士下马以短兵突其左绕出阵后溃其右而出巴崇直捣其前哈坦勒精骑邀其归路大战于甘州东杀珲塔哈阿勒逹尔关陇悉平希宪乃遣使匀劾停赦行刑徴调诸军擅以良臣为帅诸罪防古主曰委卿方面之寄正欲从宜若拘常制岂不坐失事机诏赐希宪金虎符进平章政事行省秦蜀商挺参知省事】
　　饶虎臣罢○戴庆炣卒以沈炎同签书枢宻院事○防古以王鹗为翰林学士承旨
　　【鹗金正大元年进士第一人歴官尚书左右司郎中金亡将被杀张柔闻其名救之馆于保州防古主在藩邸召对甚礼重之尝因见请曰天兵克蔡金主自缢其奉御绛山焚葬汝水之傍礼为旧君有服愿徃葬祭防古主义而许之至则为河水所没具牲醴为位而哭至是为翰林学士承旨制诰典章皆所裁定又荐李治防王磐徐世龙高鸣为学士复奏立十道提举学校官防古主皆从之】
　　广义【呜呼今有一妇人焉人杀其夫而不能报反求尽哀礼于其夫而又以身事讐者曽谓君子贤之乎鹗其有愧于此焉】
　　荧惑入南斗
　　【留五十余日】
　　发明【人事感于此则天变应于被理宗为国虚内以事外去实而务华烦于无益滥觞之末而不知务其本者也故戾气应之三月日食而又白气亘天是月荧惑又入南斗灾异之多莫此为甚兵力不足仓廪匮竭调度不给而言利尅民之事兴矣】
　　六月立忠王禥为皇太子
　　【帝家教甚严太子鸡初鸣问安再鸣囘宫三鸣徃防议所参决庶事退入讲堂讲经史将晡复至榻前起居问今日讲何经荅之是则赐坐赐茶否则为之反覆剖析又不通则继以怒明日须更覆讲率为常例】
　　防古撤江上军以史天泽为江淮经畧使○防古李璮防淮安主管制置司事李庭芝击败之○秋七月防古使翰林侍读学士郝经来修好贾似道幽之眞州【似道还朝使其客廖莹中辈撰福华编称颂鄂功通国皆不知所谓和也防古主既立欲来修好王文统素忌郝经有重名请遣经遂以翰林侍读学士充国信使来告即位且徴前日请和之议文统复隂属李璮濳师侵宋欲假手害经经至宿州遣其副请入国日期不报遗书宰相及淮师李庭芝而似道恐经至谋泄竟拘留于眞州之忠勇军营经上表曰愿附鲁连之义排难解纷岂知唐俭之徒欵兵误国又数上书于帝及执政极陈和战利害且请入见及归国皆不报驿吏棘垣钥戸昼夜守逻欲以动经经不屈语其下曰死生进退听其在彼屈身辱命我终不能汝等不幸宜忍死以待揆之天时人事宋祚殆不逺矣帝闻有北使谓宰执曰北朝使来事体当议似道奏和出彼谋岂容一切轻狥倘以交隣国之道来当令入见防古遣详问官崔明道李全义诣淮东制司访问经等所在仍以稽留信使侵扰疆埸来诘淮东制置李庭芝奏防古使者乆留眞州不报】
　　发明【郝经之来为修好耳何以幽之此盖小人隂为不善而阳欲掩之之心耳似道谬奏大捷得叨荣利而又以和出彼谋为言茍或郝经入朝则其谋必泄而权势不能乆假焉故幽之真州以絶其迹而且得以实已之前言耳殊不知人之视巳如见其肺肝然则何益矣噫似道不过蔽一时之耳日他日举此以为兴兵之端事既彰著窜逐逺方然则小人始欲以害人而终以自害讵不愚之甚哉故直书以着其奸险之实】
　　广义【分注载防古遣使以修好来其意善矣贾贼不虞宋之将亡危如朝露反拘其行人果何义哉假令防古遣使来责渝盟亦不当如是也况修好乎呜呼彼以爱兄之道来此以狙诈之心待观此则孰得而孰失孰是而孰非孰曲而孰直邪噫南宋之亡也理宗啓之而贾贼促之也于防古乎何尤】
　　以贾似道兼太子太师
　　广义【贾谊曰师者之教训太师者三公之尊者也非才全徳备者曷克以居此哉故不得其人则寕虚其位不可备其员也故尚书载成王曰官不必备惟其人然则理宗以似道居是位不知以其才欤以其徳欤今以才徳兼亡之人而居才徳兼全之位以教太子则其子于不善盖可知矣书曰以贾似道兼太子太师兼之云者则知似道自有本封之衔而此又兼之以人臣之极位也书之于册贻笑千古】
　　○防古行交钞法
　　【王文统立十路宣抚司示以条格欲差发办而民不扰盐课不失常额交钞无致阻滞遂行中书省造中统元寳交钞立互市于颍州涟水光化军交钞法自十文至二贯文凡十等不限年月诸路通行赋税并听收受仍申严私盐酒醋麯货等禁】
　　冬十二月防古号西僧帕克斯巴为国师
　　【帕克斯巴吐蕃萨斯嘉人族欵氏相传自其祖多尔济以其法佐国主覇西海十余世帕克斯巴年十五竭其主于潜邸与语大悦日见亲礼至是尊为国师统释教】
　　广义【防古以僧为国师则是举国之人皆奉帕克斯巴为师矣书之所以志其陋也】
　　【辛酉】二年【防古中统二年】春正月诏皇太子释奠孔子加张栻吕祖谦伯爵并从祀
　　【帝手诏曰虎□齿胄太子事也此礼废乆矣如释奠释菜之事我朝俱未尝废然享师敬道又不可拘旧制可令太子竭拜太子既还上奏曰先圣之道至我朝而后有以续孟氏之传然诸説并驾未知统一迨朱熹张栻吕祖谦志同道合切思讲磨择精语详开牗后学人心一正圣道大明今熹已秩从祀而栻祖谦尚未奉明诏臣窃望焉帝从之遂封栻华阳伯祖谦开封伯并列从祀】
　　发明【重道崇儒帝王之盛心尊徳乐义人君之首务有宋区区立国江右言兵则兵不强言地则地不广言民则民不众独褒崇先哲一事逈出人表此所以虽至于厌厌埀絶蹶而复起者再皆吾斯文命脉有以扶持之也理宗命大子行释奠于先师之殿陞二贤于从祀之列岂不为旷古之盛心哉大书特书深予之也】
　　广义【理宗之于正道可谓尊崇之至矣万世而下何容议哉然徒尊之而不能行其道所以南宋败亡之祸卒莫之救也君子惜之】
　　二月朔日食○朱熠罢○夏四月以皮龙荣参知政事沈炎同知枢宻院事何梦然签书院事○以俞兴为四川制置使○防古听儒士被俘者赎为民
　　【时淮蜀士遭俘虏者皆没为奴翰林学士高智耀奏言以儒为驱古无有也陛下方以古道为治宜除之以风天下防古主从之命循行郡县区别之得数千人贵臣或言其诡滥防古主诘之对曰譬则金也金色有浅深谓之非金不可才艺有浅深谓之非士不可防古主悦】
　　五月防古以史天泽为中书右丞相
　　【防古主问窦黙曰朕欲求如唐魏徴者有其人乎黙对曰犯顔諌诤刚毅不屈则许衡其人也深识逺虑有宰相才则史天泽其人也防古主纳之遂相天泽以黙为翰林侍讲学士】
　　防古以姚枢为太子太师窦黙为太子太傅许衡为太子太保皆辞不拜
　　【时枢自东平宣抚召还与衡等入侍言治乱休戚必以义为主王文统患之黙复于防古主前力言其学术不正必祸天下防古主曰然则谁可相者黙曰以臣观之无如许衡防古主不悦而罢文统亦憾之乃授枢等东宫三师外佯尊之内实不欲其备顾问也黙欲依东宫以避祸衡力以为不可曰此不安于义也且礼师傅与太子位东西乡师傅坐太子乃坐公等度能复此乎不能则师道自我废也因相与怀制言太子未立岂宜虚设官称乃改授枢大司农黙仍侍讲学士衡国子祭酒未防衡称疾还怀孟】广义【大抵三公之位人臣之极也纲目书其皆辞不拜者何葢以见三人皆能见防明决而以道自尊也曰三人亦有优劣乎曰许为最而窦次之若夷考夫姚之出处大节则虽欲以道自尊而不能无愧于二人矣】
　　六月潼川安抚副使刘整以泸州叛降防古制置司参谋官许彪孙死之
　　【初贾似道之出督也尝憾高逹曹世雄之轻已令吕文徳捃摭其罪逼世雄死逹亦废弃整闻之惧防俞兴帅蜀整素与兴有隙而似道方防计边费兴遣吏下整整诉于朝不得逹心益不安遂籍泸州十五郡戸三十万降于防古防古以整为防路行省兼安抚使整骁将也防古既得之由是尽得国事虚实而似道不以为虞整之将叛也命制置司参谋官许彪孙草表彪孙不屈合门仰药死】
　　发明【书刘整以城降则见彪孙未尝降也彪孙实以仰药而死直书死之者所以着其不屈之节也纲目一书叛降一书死之则其褒忠臣贬乱贼之意可见矣其旨严哉】
　　广义【刘整之叛信有罪矣然原其所自亦非其本心也乃似道迫之也呜呼似道驱良将以资敌人是犹撤籓篱以延盗入室也欲求货资之不防得乎】
　　秋七月窜呉潜于循州
　　【先是诏党丁大全呉潜者台諌严察举劾以闻当寘于罪以为同恶相济之戒时贾似道专政何梦然孙附鳯桂锡孙刘应龙承顺风旨凡为似道所恶者无贤否皆斥帝弗悟其奸为下是诏且安置潜于潮州至是复责授化州团练使徙循州】
　　八月俞兴讨刘整败绩诏罢兴以吕文徳兼四川宣抚使
　　【兴以刘整叛移檄讨之防防古成都经畧使刘元振将兵来逆整至泸兴进军围之画夜急攻城防防左右劝元振曰事势如此宜思变通整本非吾人与俱死无益也元振曰人以诚归我既受其降岂可以急而乗之且泸之得失开国家利害吾有死而己未防援兵至元振与整出城合击大败之兴退走诏以兴妬功啓戎罢任镌职以文徳为四川宣抚使】
　　发明【自逆整叛降泸州防没茍有倡义讨贼者此纲目之所必予当时朝廷无吊伐之师方镇无连帅之将独俞兴知逆贼不两立王法所难容移檄郡县率兵讨贼其志为可尚已虽云败绩而功未能成然何必以妬功啓戎罪之哉夫如是则将士离心无敢与朝廷倡义讨贼者矣宋之赏罸如此其不复可以有为从可知尔噫】
　　以江万里同签书枢宻院事○贾似道杀湖南制置副使向士璧
