<!-- { "loadSidebar": true } -->
　　发明【尹氏曰呜呼君臣天地之大义也臣之事君犹子之事父亘古今而不可易是以陈恒之事孔子已告老矣且沐浴请讨岂非天地大变人理之所不容故不忍与之并立乎世此盖万世之通谊也友谅为天完将北面事之夀辉虽起盗贼然亦南靣称君大义已定友谅何得而弑之乎况友谅起自偏禆一旦遽窃威权据有土地率狥己私夀辉不能诛友谅而友谅反弑其君其恶可胜言哉揭而书之称国称爵称名所以着友谅强暴大逆之罪至是始无所容于天地之间矣】广义【兵志曰同力度德同徳度义盖度徳较善恶也度义较曲直也故行师以直为壮若友谅之弑主则曲在友谅其不义孰甚焉昔项羽弑怀王为汉髙所灭今友谅弑夀辉为我太祖所殱项羽友谅皆不义而自取灭亡耳故纲目书曰弑者诛友谅于千古也】
　　秋九月元博啰特穆尔引兵攻冀寜察罕特穆尔调兵拒战诏遣使和解之
　　【初山西晋冀之地皆察罕特穆尔所平定而博啰特穆尔兵驻大同因欲并据晋冀遂相讐隙诏命博啰特穆尔守石岭闗以北察罕特穆尔守闗以南至是博啰特穆尔复调兵自石岭关直抵晋冀围其城三日退屯交城察罕特穆尔调兵拒战防朝廷遣使谕令讲和遂各退守闗南北寻有防以冀寜畀博啰特穆尔而察罕特穆尔以为用兵数年借晋冀以致盛强乃不奉诏托言用师汴梁寻渡河屯泽潞拒之调延安君交战于东胜州再遗将班布尔实援班布尔实曰彼军奉诏而来我何敢抗察罕怒杀之已而驻兵霍州攻博啰特穆尔朝廷复遣使谕二人令罢兵还镇博啰特穆尔遂罢兵还察罕特穆尔寻亦遣其子副詹事库库特穆尔贡粮至京师皇太子亲与之定约遂不复疑○初诏遣参知政事额森布哈托克托穆尔努等三人往解二家之兵既受命不前进山南道廉访佥事张贞上疏劾之言其茍怀自安之计无忧国之忠朝廷将使二家释憾恊心讨贼此国家大计宜风驰电走乃迂回退慑枉道延安以西绕曲数千里使两家日夜仇杀黎庶肝脑涂地实此三人所致宜急诛之不报贞叹曰天下事不可为矣即辞去居河中安邑山谷间有访之者不复言时事但对之流涕而已】
　　发明【上书博啰特穆尔攻冀寜则其曲固有在矣下书察罕特穆尔调兵拒战言调兵言拒战所以着其专兵之意元朝至是盍亦分别曲直使之各得所可也两置不问果何为者故纲目但书诏遣使和解之以见当时臧否不分之失尔自是而后累嵗交攻无所禀畏元室亦末如之何也已矣是果谁之咎哉】
　　广义【抑考张贞于十七年上疏执政恶其奸直左迁山南道廉访佥事至是不忍宗国将覆又上疏以劾奸臣可谓忧国之甚者也夫何元人视为泛常而不报噫有臣如此而不能用则元人之失国岂无自哉】
　　冬十二月元阳翟王阿勒呼木特穆尔举兵北邉遣知枢密院事图沁特穆尔将兵讨之
　　【阿勒呼木特穆尔大宗子黙哷大王之孙也时兵起四方朝廷屡诏宗王以北兵南讨阿勒呼木特穆尔知事不可为乗间拥兵数十万屯于穆尔古楚之地将兵犯京畿使来言曰祖宗以天下付汝汝已失其大半若以国玺付我我当自为之元主遣报之曰天命有在汝欲为则为之遂命图沁特穆尔将兵击之军溃图沁特穆尔走上都】
　　发明【阿勒呼木兵犯顺曷为不书反而书举兵恶顺帝也顺帝荒淫无度不恤国政乃独夫耳故书举兵而不书反曷为以讨书帝虽失徳君也阿勒呼木举兵有词臣也乱臣贱子不讨则接迹于天下矣此纲目既恶顺帝之不君又恶乱贼之肆志也故直书而两致其罪然后是非曲直各得其所而权衡审矣】
　　广义【顺帝荒淫失徳至于无可奈何乃诿诸天命其愚益可知矣曰然则纲目阿勒呼木特穆尔举兵何以书曰讨曰正名定罪也夫何嫌】
　　【辛丑】二十一年夏四月朔日食○元以张良弼为陜西行省参知政事
　　【时博啰兵既罢还遂遣良弼引兵出南山义谷驻蓝田受节制于察罕特穆尔良弼又隂结平章鼎珠聴丞相托里特穆尔调遣营于鹿台察罕衘之】
　　秋八月我太祖帅师伐汉防江州汉王友谅走武昌【先是友谅引兵犯金陵败溃奔还寻遣其将张定边防安庆府太祖乃下令诸将曰陈友谅贼杀其主僣称大号侵我太平犯我建康今又以兵防我安庆观其所为不灭不已尔等其厉士卒以从徐逹进曰师直为壮今我直而彼曲焉有不克刘基曰取威制敌以成王业在此时也遂督诸帅率舟师乗风遡流而上遂克安庆长驱向江州分舟师为两翼夹击友谅大破之友谅挈妻子夜奔武昌既而友谅伪相胡廷瑞见江州已破遣使诣军中请降太祖遂至龙兴建昌王溥饶州吴宏袁州欧普祥各率众来见寜州陈龙及吉安孙立本曾万中皆来降乃改龙兴路为洪都府】
　　发明【昔汉髙帝告诸侯讨项籍君子义之按春秋之法凡弑逆之贼讨在四隣则责其国讨在夷狄则责中国皆所以示急于讨贼之义也前以书友谅大逆之罪此书我太祖帅师伐汉则友谅为天下罪人不可自立于世而我太祖之师为有名矣表而出之既以声友谅之大恶又以予王师之讨贼也】
　　广义【昔者魏相有曰敌加于己不得已而应之谓之应兵应兵者胜利人土地谓之贪兵兵贪者败臣观分注所载则知我太祖为应兵而友谅为贪兵矣况友谅以弑主之贼我太祖有伐罪之辞而中山寜武又有曲直之辨则诸将勇气不倍其胜也不卜可知故所至如摧拉枯朽蔑不顺从呜呼友谅以暴我太祖以仁友谅以谲我太祖以义一兴一亡岂无自哉】
　　元察罕特穆尔克山东田丰等降
　　【察罕特穆尔既定河南乃以兵分镇闗陜荆襄河洛而重兵屯太行营垒旌旗相望数千里日训练士卒务农积谷谋大举以复山东至是谍知山东羣盗自相攻杀而田丰亦降于贼乃大防诸将期分兵五道水陆并进而自率铁骑渡孟津逾覃怀而东复冠州东昌遣其子库库特穆尔直捣东平以田丰据山东久军民服之乃为书诏之丰及王士诚皆降遂复东平济寜时敌兵皆聚于济南察罕特穆尔乃分竒兵间道出敌后南略泰安逼益都北狥济阳章丘中循濒海郡邑自将大军进逼济南攻围三月乃下之】
　　九月元阿勒呼木特穆尔兵败伏诛
　　【阿勒呼木兵逼上都太子言于帝令以太平为留守实欲置之死地至是阿勒呼木将托欢者太平子额森呼图克将也引兵缚阿勒呼木至军太平不受送阙下诛之太平终不以为己功】
　　发明【阿勒呼木举兵前既书讨则是其罪状甚明不能掩者今既兵败执而杀之乃天毙之云尔故纲目书伏诛以正其罪者所以正名分植纲常而为万世立君臣之大防也明乎此然后可知纲目诛乱讨逆之至公又岂有一毫假借于其间哉】
　　明玉珍破东川郡县○冬十月元以察罕特穆尔为平章政事
　　【仍兼知河南山东行枢密院事陜西行台中丞】
　　十一月黄河清
　　【自平陆三门碛下至孟津五百里皆清凡七日】
　　发明【清于顺帝世其为不祥也审矣旧史灾异与庆祥并记故黄河清得见纲目若旧史不记君子亦不能附益之也然歴宋而元歴年四百其间有仁民爱物敬天恤政之君岂无河清而不见于纲目是君子于他君皆削之矣独宋徽书河清元成书河清顺帝书河清则存而弗削缘此三君获罪于天宜得水旱凶灾山崩川竭之谴令乃河清则是反常也故以为异特存耳此一事也在不脩纲目则为庆祥君子笔之为变异是纲目因元史旧文能立兴王之新法也】
　　大饥
　　【壬寅】二十二年春正月元李思齐等攻张良弼良弼败之【先是察罕特穆尔李思齐遣兵攻张良弼诏既和解之恐其终不和乃命思齐击四川良弼击襄汉以分其势寻申谕二将各以兵自效未几思齐复遣兵攻良弼至于武功良弼伏兵大破之】
　　发明【是时海内大乱兵祸滔天上下相与协力扶持犹惧弗济而二将之所为如此何哉故书攻则见思齐之启衅书败之则见良弼之无君然则二将之罪为何如耶书之所以交罪之也】
　　二月彗星见
　　【未几长星复见于虚危之间其形如练长数十丈】
　　三月明玉珍破云南夏五月自称陇蜀王
　　【初玉珍闻陈友谅弑徐夀辉谋欲讨之乃整兵守夔闗不与相通复立庙以祀夀辉至是遂自称陇蜀王分兵克龙州犯兴元巩昌诸路陜西参政彻尔特穆尔击败之擒其弟明二】
　　六月彗出紫微垣○田丰杀元平章政事察罕特穆尔诏以其子库库特穆尔代总其兵
　　【初山东俱平独益都孤城不下察罕移兵围之大治攻具诸道并进贼悉力拒守田丰复与王士诚隂谋刺杀察罕叛入城初丰来降察罕推诚待之不疑数入其帐中及是丰乃绐请行营众以为不可往察罕曰吾推心待人安得人人而防之左右请以力士从又不许乃从十一骑行至丰营遂为士诚所刺先是有白气如索起危宿贯太微垣太史奏山东当大水帝曰不然山东必失一良将即驰诏戒察罕勿轻举未至而已及难诏赠河南行省左丞相封颍川王諡忠防命其子库库特穆尔为平章政事兼知山东河南行枢密院事代总其兵库库特穆尔本察罕之甥幼养以为子也晏壁曰当元氏之季位显官享厚禄者何恨而摅忠効义乃出于草泽之人如察罕者诚伟然特立丈夫也李思齐虽共起义兵而未变臣节有愧察罕多矣】
　　发明【呜呼察罕特穆尔之于田丰待之甚厚而田丰报之甚薄者此固反覆之贼不足深责察罕自恃推诚待之不为过虑遂堕凶徒计中岂不深可惜乎虽然察罕忠于元室终始不渝复山东河南之地易于反掌是诚元之忠臣也使天假之以年则僣伪削平而旧疆恢复矣大业未究已殒厥生此亦气数之使然也悲夫故纲目书杀而不去其官以见其不失所守也】
　　冬十一月元库库特穆尔防益都执田丰等斩之【库库既领兵讨贼誓必复讐而贼城守益固乃穴地通道以入防其城执贼首陈猱头等二百余人献阙下而取田丰王士诚之心以祭其父余党皆就诛遂遣兵取莒州山东悉平】
　　发明【书防益都书执田丰予义也复讐之战则为义战故予之田丰无故而杀人之父今而见杀于其子此皆天道昭昭不客泯者然则逞私志者果何益哉纲目掲而直书于册则库库特穆尔之义暴白于天下矣】
　　广义【库库能复父讐如此则察罕可谓不死矣呜呼库库不惟复父之讐而又雪国之耻其志可尚也哉】
　　十二月元立塔斯特穆尔为髙丽王遣兵送之国髙丽以兵拒之大败而还
　　【初皇后竒氏宗族在高丽者恃竉骄横为国王巴延特穆尔所杀元主入后之谗遂废巴延特穆尔而议立其昆弟在京师者塔斯特穆尔为王以竒族子三寳努为元子国人上书言旧王不当废新王不当立元主不聴乃以将作同知崔特穆尔为丞相率兵万人送之国至鸭绿江髙丽伏兵四起乃大败仅余十七骑走归京师】
　　发明【国之有三纲犹人之有元气国无三纲则不能立国人无元气则不能全生此固万世之通谊也元无故废兄立弟遣兵送归大义已失而三纲絶矣尚可以为国乎大败而还何益之有如此元氏之所以日悖乱而终于灭亡也欤】
　　广义【呜呼元人之计无乃左而又左者也自己之国尚不能保况与人立国乎书之于册贻笑千古】
　　【癸夘】二十三年【夏王明玉珍天统元吴王张士诚元年○是嵗并宋汉凡四国】春正月明玉珍称帝于成都
　　【建国号曰夏改元天统】
