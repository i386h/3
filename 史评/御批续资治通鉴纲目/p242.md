<!-- { "loadSidebar": true } -->
　　【时萨敦已死巴延独秉政腾吉斯忿曰天下本我家天下巴延何人而位吾上遂与其叔父句容郡王达朗达赉潜蓄异心谋立诸王鸿和特穆尔帝数召达朗达赉不至郯王齐齐克图发谋六月晦腾吉斯伏兵东郊率勇士突入宫巴延鄂勒哲特穆尔等掩捕获腾吉斯及其弟塔喇海诛之余党奔达哩达哩即应之杀使者以祃旗帝遣阿巴往谕又杀之而率其党和尚等逆战败走鸿和特穆尔所阿哩衮彻尔执送都戮之鸿和特穆尔自杀初腾吉斯事败被擒攀折殿槛不肯出塔喇海走匿皇后座下后蔽之以衣左右曳出斩之血溅后衣巴延奏并执后后呼帝曰陛下救我帝曰汝兄弟为逆岂能相救乃迁出宫巴延寻杀之于开平民舍】
　　发明【腾吉斯愤巴延之窃权营废立之私智称兵犯阙凶焰烁人其罪甚矣故书伏诛以正其罪皇后虽有衣蔽塔喇海之过然亦当正名其罪扬于王庭奉天讨以杀以巴延何人而可擅执国母以杀乎前史皆以杀为文纲目变文直书巴延弑皇后畧无一毫假借然后诛乱讨逆各得其所而乱臣贼子假公以营私者则其罪始暴白于天下耳所以扶三纲立人极其旨严哉故曰纲目脩乱臣贼子惧】
　　广义【呜呼巴延特氏之见杀天其或者欲假手巴延以报雅克特穆尔之恶乎】
　　九月减宦者
　　【御史台臣言国初宦官不过数十人今内府执事不下千余乞依旧制裁减冗滥以广仁爱之心省縻费之患从之】
　　帝还大都○冬十一月以昂吉尔为平章政事○诏罢科举
　　【初彻尔特穆尔为江浙平章会科举驿请试官供张甚盛心颇不平及复入为中书首议罢科举及论学校庄田租可给宿卫士衣粮动当国者以发其机又欲损太庙四祭为一于是御史吕思诚等列其罪状劾之不报皆辞职去而思诚出为广西佥事时罢科举诏已书而未用玺防政许有壬力争之巴延怒曰汝风台臣言彻尔特穆尔邪有壬曰太师擢彻尔特穆尔在中书御史三十人不畏太师而聴有壬岂有壬权重于太师邪巴延意稍解有壬乃曰科举若罢天下才人缺望巴延曰举子多以赃败有壬曰科举未行时台中赃罚无筭岂尽出于举子巴延曰举子中可任用者惟防政尔有壬曰若张梦臣马伯庸辈皆可任大事如欧阳之文章亦岂易及巴延曰科举虽罢士之欲求美衣食者自能向学有壬曰为士者初不事衣食巴延曰科举取人实妨选法有壬曰今通事知印等天下凡三千三百余名今嵗自四月至九月白身补官受宣者亦且七十三人而科举一嵗仅三十余人科举于选法果相妨乎不也巴延心然其言而议已定不可中辍乃温言慰解之翊日宣诏特令有壬为班首以拆辱之有壬惧祸不敢辞治书侍御史布哈诮有壬曰防政可谓过桥拆桥者矣有壬以为大耻移疾不出】
　　发明【呜呼顺帝是举诚乖国体矣欲得实才莫过科举今既罢之则是当为而不为不当为而为之纪纲由是大壊矣欲求天下之不乱其可得哉特书曰罢盖讥之也】
　　广义【自古治天下者恒虑遗才故设科举以罗纲天下豪杰是以人才之得莫此为先于此而罢之则元人之国可谓空虚矣譬犹百围之木而不内固者风得以仆之也而由乎风哉】
　　诏改元
　　【时星文屡示儆帝以世祖皇帝在位长久欲祖述之诏改元统三年仍为至元元年监察御史李好文言年号袭旧于古未闻袭其名而不蹈其实未见有益因言时弊不如至元者十余事不报】
　　广义【呜呼元之顺帝可谓不逹于理者矣虽其年号如唐虞而徳政不唐虞其能免于败亡乎昔始皇以为功过三皇徳兼五帝且欲以一世二世传之万世然而仁义不施而暴虐日甚故止于二世而亡曾谓三皇五帝有是哉今也上天示变正欲其修徳改行夫何顺帝徳政不修反欲继世祖之元以延国祚正犹大寒方至而加以絺绤曾何补于寒哉好文之言不亦当乎】
　　十二月尊皇太后为太皇太后
　　【初腾吉斯既诛帝诏天下有曰皇太后后其所生一以至公为心亲挈大寳畀予兄弟功徳隆盛近古罕有命大臣议加礼典至是尊以为太皇太后许有壬言皇上于太后母子也若加太皇太后则为孙矣且今制封赠祖父母降父母一等盖推恩之法近重而逺轻今尊皇太后为太皇太后是推而逺之乃反轻矣不从监察御史台哈布哈率同列奏言婶母不宜加徽称太后闻之怒欲杀言者众惧台哈布哈曰事自我发之甘受诛戮决不敢累诸公已而太后怒解曰风宪有臣如此岂不能守祖宗之法乎命赐金币以旌其直】
　　彻尔特穆尔有罪免徙南安
　　【彻尔特穆尔尝指斥武宗又以妻弟女为己女冒请珠袍等物于是台臣复劾其罪而巴延亦恶其忤已遂流于南安人皆快之寻卒】
　　河决封邱
　　【丙子】二年春二月追尊生母玛勒岱为皇后○夏四月以特穆尔布哈为平章政事○帝如上都○秋八月朔日食○九月帝还大都○是嵗水旱蝗饥
　　【邓州大霖雨三十日湍河白河水大溢为灾黄州蝗江浙自春至八月不民大饥时江州诸县民饥甚总管王大中贷富室粟赈之而免其杂役以为息期嵗丰还其本民无病焉】
　　【丁丑】三年春正月帝畋于栁林
　　【凡三十五日御史绰台宋绍明进谏帝赐以金帛绰台等固辞帝曰昔魏徴进谏唐太宗未尝不赏汝其受之】
　　发明【从兽无厌谓之荒乐酒无厌谓之亡先王无流连之乐荒亡之行顺帝前畋栁林闻谏不果则庶几有从善之心也至是直书畋于栁林三十五日是时灾异频仍政事多阙不思警惕而乃怠荒谓之何哉书曰惟彼陶唐有此冀方今失厥道乱其纪纲乃底灭亡顺帝尊为天子富有四海触目之前皆有可乐何必载驰载驱以效武人之为邪直书于防深贬之尔】
　　广东朱光卿河南棒胡等兵起
　　【光卿增城县人与其党石昆山钟大明聚众反称大金国改元赤符时惠州民聂秀卿等亦举兵与光卿相结为乱棒胡陈州人以烧香惑众反于信阳州破归徳鹿郡焚陈州屯营于杏岗命河南左丞庆通帅兵讨之获其旌帜宣勑金印献之时大臣有忌汉官者取贼旗帜宣勑班地上问曰此欲何为意汉官讳言反将中以罪许有壬曰此曹反状甚明尚何言大臣语塞既而帝以光卿秀卿棒胡皆汉人诏汉人官省台院及翰林集贤者讲求诛捕之法以闻未几四川合州人韩法师亦拥众自称南朝赵王寻皆讨平之】
　　发明【粤自光卿倡乱棒胡聚众应之至是五六年间日益昌炽求之元人制御寂未之闻当时强籓巨镇不闻有勤王之师谋臣猛将不闻有破贼之功夫以大盗横行如此而元之君臣了无一防虽欲不亡其可得哉纲目一书再书至于不胜其书其为元人深叹也夫其亦为后人深戒也夫】广义【呜呼秦二世欲穷所好所乐而有陈胜吴广之徒隋炀帝务乎穷奢极侈而有感李密之辈元顺帝欲驰骋田猎而有光卿棒胡之兵噫岂惟三君为然哉自古国君未有不以逸乐而亡者也不然则尧舜之兢业大禹之勤俭汤之栗栗危惧文之小心翼翼何为者哉】
　　二月朔日食○定服色器皿舆马之制
　　【时服饰上下无别帝初禁民间服麒麟鸾凤白兔灵芝双角五爪龙八龙九龙万夀字赭黄等服至是复诏定其制寻禁倡优盛服及戴笠乘马】
　　弛江浙诸处山泽之禁
　　【时江浙等处饥民至四十万户诏发钞四十万锭赈之开所在山场河泊之禁聴民樵采】
　　三月立皇后鸿吉哩氏○禁汉人南人不得执军器【凡有马者枸入官既又禁汉人南人不许习防古字】
　　夏四月帝如上都○五月民讹言采童男女
　　【民间讹言朝廷刷取童男女一时嫁娶殆尽】
　　发明【世祖之世非无灾异然当时上下相安者立政用人之际足以惬服其心故也自成宗征伐四夷用人错谬故有括童男童女之恐至顺帝承绪政事愈益乖错至是又有讹言采童男童女之异此皆人心皇惑是以妖气乘之易于恐动耳即纲目之所书验当时之得失则人心世变了然在目矣】
　　西畨乱
　　【杀镇西王丹巴寻蔓延侵至二百余里诏立行宣政院以额森特穆尔为院使督兵往讨之】
　　彗星见
　　【凡六十有三日自昴房歴一十五宿而灭】
　　秋七月武陟蝗
　　【河南武陟县禾垂熟有蝗自东来县尹张寛仰天祝曰寜杀县尹毋伤百姓俄有黑鹰羣飞啄食之】
　　八月京师地屡震
　　【先是京师大霖雨凡十三日御河沁河浑河皆溢没人畜田庐不可胜计至是地大震太庙梁柱裂各室墙壁壊压损仪物及文宗神主御牀凡六日方止所损人民甚众】
　　冬十月金华处士许谦卒
　　【谦受业金履祥之门履祥曰士之为学若五味之在和醯盐既加则酸咸顿变子来见我三日矣而犹夫人也岂吾之学无以感发于子邪谦闻之惕然居数年尽得其所传之妙履祥既没谦益肆充阐多所自得自谓吾非有大过人者惟为学之功无间防耳平生制行甚严而所以应世者不胶于古不流于俗屏迹入华山四方之士不逺百里而来受业其教人至诚谆悉内外殚尽独不教人以科举之文曰此义利之所由分也不出里闾垂四十年中外名臣列其行义章凡数十上郡以遗逸应诏有司请主文衡皆莫能致世称为白云先生卒諡文懿先是何基王柏金履祥殁其学犹未大显至谦而其道益着同时休寜陈栎婺源胡一桂皆以讲明道学见重于时云】
　　发明【处士鲜有书卒者处士书卒録贤也谦受学于金履祥潜心笃志不求闻逹朝野交荐力乱不起则是安于义命而非伪隐以为仕宦之捷径者也岂非一代之真儒乎故特书曰卒盖予之也】
　　广义【纲目于白云先生卒志其时月而地之者重吾道也】
　　十二月满济勒噶台为太保分枢密院镇北邉
　　【满济勒噶台巴延弟时议进爵为王辞曰兄封秦王弟不宜并受王爵故有是命】
　　巴延请杀五姓汉人不许
　　【巴延请杀张王刘李赵五姓汉人不从】
　　发明【呜呼巴延残忍酷虐之心至是见矣是时灾异迭见盗贼纵横斯民之涂炭已极国祚之颠危渐着为元之臣子者正宜进思尽忠退思补过将顺其美匡救其恶纳贤才革弊政君忧亦忧君乐亦乐然后不愧乃职也夫何不思经纶之防导以杀戮之心五姓汉人奚罪焉耳此皆小人逢君之恶耳茍或从之其如生灵何哉故直书以着其恶】
　　【戊寅】四年夏四月以特黙齐珠尔噶岱为平章政事○帝如上都
　　【次八里塘雹大如拳其状有小儿环玦狮豹等物之形】
　　五月诏考覈郡县官功过
　　【命佛嘉律为考功郎中乔林为员外郎魏宗为主事考较天下郡县官功过】
　　漳州袁州兵起
　　【漳州南胜县民李志甫聚众围州城守将绰斯戬与战失利诏江浙平章拜布哈发四省兵讨之不克既而州人陈君用者袭杀之龙岩尉黄佐才与贼战妻子四十余口皆被害事闻授佐才龙岩县尹袁州人周子旺亦举兵称周王改元建号寻败死】
　　秋八月朔日食○京师地震
　　【日二三次凡十日乃止】
　　帝还大都
　　【己夘】五年夏四月帝如上都○六月汀州大水
　　【平地水深三丈没民居八百余区人溺死者八千余】
