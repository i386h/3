<!-- { "loadSidebar": true } -->
　　广义【呜呼鲁斋学孔孟者也人谓孔孟之穷臣意鲁斋之穷又浮于孔孟焉何也盖孔孟有列国以高其志于时海内皆元鲁斋不遇元主于卷将焉过之观分注载其语子之言则其不满厥志可见矣纲目于其卒而不书其官者以见终不得行其道也虽然吾儒之道昭如日星其行度躔次岂无阴霾薄蚀者乎鲁斋不过亦犹是也以能隠然不絶光彩于隂霾薄蚀者鲁斋善处之力也伯生之论理或然矣】
　　帝如上都○秋七月阿喽罕卒于军八月诸将弃师于海岛而还
　　【阿喽罕既卒诏以左丞相安塔哈代之未至文虎等已航海至平壶岛遇飓风败舟诸将各择坚舰乗之道法弃士卒十余万于岛众推张百户者为帅方伐木作舟为归计日本觇知之率众袭杀殆尽惟余南人万余不杀而奴之未几得还者财三人】
　　发明【书卒于军嘉死事也然何以不书其官防上文也书弃其师罪诸将也自去冬书击日本至今年秋书弃其师则是玩兵黩武至于经年功既不戍暴弃师旅其罪可胜言乎虽然弃师者诸将之罪而行师者世祖之责王者以天下为度以四海为家区区小丑乌足与之争衡哉直书于册交罪之也】
　　广义【日本悬居海心借使得之不过珍玩而已岂有人民赋税供给其上者邪纲目于大书分注备载元人败衂而还者所以志其贪婪之失也】
　　括江南户口税
　　【时京兆等路岁课自一万九千已増至五万四千锭阿哈玛特以为未实欲覈之上察其非而止】发明【王者以爱民为心爱民以省赋为急茍有恤民之心则有恤民之政无恤民之心而有恤民之政者臣未之闻也故易曰节以制度不伤财不害民民之常赋国有定规今乃无故而括户口之税噫安有常赋之外复有所谓户口之税者乎斯法一行遗害甚大然当时阿哈玛特専权自恣利在剥民故其所行之政无一而非剥民之事剥民奉君君富而民必贫则国又岂可得而常享之哉故直书以着其厉民之罪】
　　闰月帝还大都○冬十月焚毁道书
　　【帝方信桑门之惑诏枢密副使张易参校道书言惟道徳经为老子所着余皆后人伪撰诏悉焚之】发明【书曰无稽之言勿聴弗询之谋勿庸道书乃无稽之言弗询之谋耳皆所以惑世诬民充塞仁义者焚而毁之宜也虽然世祖之焚道书非能灼见其罔于马毁之特因惑桑门之説故从焚弃是乃溺爱不明未免有一偏之尔呜呼道书既知其伪而佛书则可以为真而传嗣万世乎如宋之徽宗惑于道教而贬桑门之説世祖惑于桑门而焚道教之书二君皆有一偏之惑故非诚于不惑者矣此予而未尽予之词也】
　　十二月以昻吉尔岱为右丞相阿哈玛特为左丞相【壬午】十九年春二月遣诸王桑阿克达尔击缅
　　【尼雅斯拉鼎自缅还言熟其国形势可击遂以台布为右丞伊克徳济为参政命诸王桑阿克达尔督军复往击之】
　　发明【天子讨而不伐诸伐而不讨北何以书击缅无罪也所谓天吏者奉行天命禁暴诛乱不得已而用兵如春秋子突救卫之类是也今缅海岛小夷初无过恶伐之不以为荣不伐不以为辱世祖信尼雅斯拉鼎言命加兵于缅乌足谓奉行天命之天吏乎然而不书讨者缅固无罪不予其讨也】
　　帝如上都○三月益都千户王着杀阿哈玛特于阙下【着因人心怨阿哈玛特密铸天铜锤与妖人高和尚谋击杀之时皇太子从帝如上都阿哈玛特留守京师着以太子素恶其奸乃遣二西僧至中书许称皇太子还都作佛事省中疑之时高觹张九思皆宿卫宫中诘之仓皇失对遂执之讯问不伏及午着复矫太子令俾枢密副使张易发兵夜会东宫易不察遽以兵往觹问果何为易附耳语曰太子来诛左相也既而省中遣使出迎悉为伪太子所杀夺其马入徤徳门夜二鼓至惠宫前立马呼省官至前责阿哈玛特数语即牵去以所铸铜锤碎其脑立毙继呼郝镇至杀之囚右丞张恵于是觹九思开门大呼曰此贼也叱卫士急捕之留守博敦持梃击立马者坠地众奔溃多就擒高和尚逃去惟着挺身请囚时帝在察罕诺尔闻之即遣和尔果斯等归讨为乱者获高和尚于高梁河与王着张易皆弃市着临刑大呼曰王着为天下除害今死矣异日必有为我书其事者复以张易从着为乱将传首四方张九思曰易应变不审则有之坐以与谋则过矣乞免传首从之王恽曰着于义捐一身为天下除害事既露不去自缚诣司败以至临命气不少挫而视死如归诚杀身成名死而不悔者也律以春秋诛乱臣贼子之法不以义与之可乎】
　　发明【书杀杀无罪也阿哈玛特専权自恣病国欺君乃乱臣贼子之魁桀耳乱臣贼子法所必讨考之元正史皆以诛为文今纲目变文而书杀何也阿哈玛特罪逆深重固所当诛然王着非能正明讨贼而乃膶帝出幸矫制杀之则王着亦不能辞无君之罪此固贼攻贼耳又安可以讨贼予之耶况宰相非千户之可挽杀阙下非人臣之可行辟若因阿哈玛特不诛王着之心槩以讨贼之例子之则是非不明权衡失措而后之报私愤者得以借口此君子所以惧而纲目所由作也明乎此然后可以论纲目矣】
　　夏四月昻吉尔岱罢以和尔果斯为右丞相
　　【和尔果斯入相皇太子谓之曰阿哈玛特死汝在中书事有便国利民者毋惮更张或有沮挠吾当力持之故自时庻务更新省部用人多所推举】
　　陈桂龙来降
　　【初桂龙既遁陈吊眼犹拥众连五十余砦未下高兴等击斩之桂龙遂率其党来降诏流桂龙于边地】
　　诏戮阿哈玛特尸穷治其党
　　【阿哈玛特死帝不深知其奸及询枢密副使博啰乃尽得其罪恶始大怒曰王着杀之诚是也命发冢剖棺戮尸于通门外纵犬食之四民聚观称快籍其家得椟□二人皮问之其妾云每呪诅时置神坐于工又以帛二幅画甲骑围守幄殿兵皆张挺刃内向状渉不轨遂并诛其子呼逊等四人寻令中书悉罢黜其党与凡汰其官省部者七百十四人罢其滥设官府二百余所又以郝祯耿仁党恶尤甚命剖祯棺戮其尸下耿仁于狱诛之】
　　发明【阿哈玛特有罪矣然辅佐世祖十有余年而尚不知其奸既因博啰之言始发愤怒之意而其知人之明亦少亏矣剖棺戮尸不亦晚乎虽然世祖盖因防于不知故耳茍或预知岂容但已回视溺爱不明迷而不悟者岂不大相远者书之于册亦所以予其能悔也】
　　以张雄飞为参知政事
　　【阿哈玛特欲诬杀秦长卿刘仲泽伊玛都木达等三人尚书张雄飞力持不可阿哈玛特私防之曰诚能杀此三人当处以参政雄飞曰杀人以求大官不为也阿哈玛特怒出为沣州安抚使累迁御史中丞行御史台事阿哈玛特恐子呼逊为江淮右丞不为所容改陜西按察使未行阿哈玛特死拜参知政事呼逊被逮敕廷臣杂问呼逊厯指宰执曰汝曽受我家钱何得问我雄飞曰我曽受否曰公独无雄飞曰如是则我当问汝矣遂伏辜】
　　六月朔日食○命索多将兵击占城不克引还
　　【初朝廷以占城既附遣索多就其国立省抚治之王子补的负固弗率凡使臣经其国者皆执之帝怒命索多讨之明年正月破其城王子遁入山谷后遣其臣寳脱秃花阳求归附以欵师复潜杀所执使臣皇甫杰等百余人索多等久之方觉其诈乃遣兵攻之转战至木城下阻隘不敢进城兵旁截归路军殊死战得出索多等遂引还】
　　秋七月朔日食○八月帝还大都○九月俱蓝国入贡【海外诸蕃惟俱蓝尤远自泉州至其境约十万里招讨使杨庭璧三往招之遂遣使贡宝及黒猿一】
　　遣使括云南金
　　【定其赋税用金为则】
　　发明【不迩声色不殖货利此先王之所以兴邦不寳金玉而宝善人乃楚侯之所以立国故曰不寳异物则远人格所宝惟贤则迩人安云南之金地之所产世祖贵为天子富有四海常奉之外尚有余积何屑屑以较利于民间乎昔者文王之囿方七十里刍荛者往焉雉兎者往焉亦未闻定其赋税而括之于民也王者之乐尚欲民同之矧民之所产而括之者哉直书曰括深贬之也】
　　诏诸路岁举儒吏各一人
　　【中书省掾史有阙选枢密院御史台六部令史转用之令史则取诸路嵗贡之数仍诏诸路岁贡儒吏儒必通吏事吏必知经史者】
　　广义【儒与吏古之一也后世以习尚而始有二焉元人此举失矣】
　　冬十月复以耶律铸为左丞相○以宋衍圣公孔洙为国子祭酒提举浙东学校
　　【孔子后目宋南渡初其四十八代孙端友子玠寓衢州帝既平宋疑所立或言孔氏子孙寓衢者乃其宗子召洙赴阙洙逊于居曲阜者帝曰宁违荣而不违亲真圣人后也遂命为国子祭酒兼提举浙东学校】
　　十二月杀宋少保枢密使信国公文天祥
　　【时有闽僧言土星犯帝座疑有变未几中山有狂人自称宋主有众千人欲取丞相京城亦有匿名书言某日烧簔城苇率两翼兵为乱丞相可无忧者朝廷疑之遂撒簔城苇迁瀛国公及宋宗室于上都疑丞相为天祥乃召天祥入谕之曰汝移所以事宋者事我当以汝为相矣天祥曰天祥为宋宰相安事二姓愿赐之一死足矣帝犹未忍遽麾之退左右力賛从其请遂诏杀之于都城之柴市天祥临刑殊从容谓史卒曰吾事毕矣南向再拜死年四十七其衣带中有赞曰孔曰成仁孟曰取义惟其义尽所以仁至读圣贤书所学何事而今而后庶几无愧其妻欧阳氏収其尸面如生天祥为人丰下两目炯然博学善论事作文未尝起草尤长于诗居狱四年忠义之气一着于诗歌累数十百篇至是兵马司籍所存上之观者无不流涕悲恸有得其一履者亦寳藏之寻有义士张毅甫者负其骨归葬吉州适家人自广东奉其母曽夫人之柩同日至城下人以为忠孝所感云○初天祥开督府置僚属一时知名者四十余人而遥请号令称募府文武士者不可悉数然皆一念向正至死靡悔庐陵邓光荐曰天祥奉诏勤王独行其志屡躜而愈奋故其军日败势日蹙而归附曰众从之者亡家沈族而不悔虽人心向中国思赵氏亦由天祥之神气意度足以感悟之也○史臣曰自古志士欲信大义于天下者不以成败利钝动其心君子命之曰仁以其合天理之正即人心之安尔宋徳祐亡矣文天祥奉两孱王﨑岖岭海以图兴复兵败身执终不可屈而従容伏锧就死如归是其所欲有甚于生者可不谓之仁哉许有壬曰宋养士三百年得人之盛轶汉唐而过之及天命已去文天祥万变不渝一旦就义光明俊伟俯视一世顾肤敏祼将之士不知为何物也宋之亡守节不屈者有之未有有为若天祥者事固不可以成败论也】
　　发明【杀不当杀也不去其官予其不失所守也合始末观之是故书起兵勤王所以嘉其狥国也书救常州所以嘉其急君也书巴延执天祥所以嘉其不屈也书亡入真州所以嘉其避难也书天祥至自温州所以嘉其心宋也书次于汀州所以嘉其援难也书诛吴浚所以嘉其讨罪也书复梅州败元军所以嘉其敌讐也书收兵复出丽江浦所以嘉其不挠也书袭执于五坡所以嘉其忠事也书至燕不屈所以嘉其守义也然则天祥始终为宋未尝少渝今而慷慨杀身尤人所难诚无愧于古人成仁取义之心矣虽然天祥忠宋礼所当然世祖杀之则为悖义茍因天祥不屈赦之自便正所以劝为臣之不忠义必欲杀之谓何如耶噫当时俛首事元者是必有所愧矣书杀而不去其官既以予天祥之全义又以讥世祖之悖义也】
　　广义【书宋少保枢密使信国公者承其志也】
　　以扎萨克为平章事○徴处士刘因为右賛善大夫寻辞归
