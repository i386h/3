<!-- { "loadSidebar": true } -->
　　夏四月朔日食○帝如上都○五月成纪县山移【是夜疾风电雹北山南移至西河川次日再移平地突出土阜高者二三丈防没民居监察御火马祖常言山不动之物今而动焉由在野有当用不用之贤在官有当言不言之佞故致然尔】
　　发明【天道常动地道常静茍或宜动而静宜静而动则是失乎常理是乃所以为异也是故三王修徳百轨顺度天地于焉而位万物于焉而育自无三辰失行山崩川竭兵乱凶荒胎防卵殈之患矣然而欲天地之位必位吾心之天地欲万物之育必育吾心之万物夫纲目所书山崩川竭有矣未闻有山移者山马而移则其变岂不大哉故特谨而书之】
　　加宦官续元睴昭文舘大学士
　　发明【加不宜加也语曰先行其言而后从之又曰君子欲纳于言而敏于行是故言之非难行之为难所以古之圣贤必欲言行之相符也葢学士文学之任非宦者所可得为去年夏书勅自今宦者勿得授文阶至是年五月仅克逾朞而书加宦者续元晖昭文舘大学士曾谓学士之职非文阶乎此葢中心无主能言而不能行未始不为物欲之挠括耳纲目所谓王道之权衡此类是矣】
　　○江西湖广饥○秋七月畿内大雨水○赣州民蔡五九兵起擒斩之
　　【初经理之法既行特们徳儿犹以为未实复下令括田增税而鼐智宻鼎在江西酷虐尤甚信丰一县撒民庐千九百区夷墓扬骨以为所增顷畆居民怨毒入骨赣州民蔡五九等遂率众防抄汀漳诸路防宁化县据之称王建号诏遣章律讨之擒斩五九余党悉平】
　　广义【大抵民之率众为防者岂其得已也哉由乎上之人有以促之也故秦始皇以头防箕□而促陈胜之徒唐僖宗以赋敛愈急而促黄巢之党女直之势强而宋徽宗括民田以促之防古之方张而金裒宗括民粟以促之何也食为民之天也民之无食犹鱼之无水木之无土耳鱼无水不活木无土不生民无食必死然而鱼也木也乃无为之物也若其无水无土则安于死耳岂有他哉至于民者至愚而神固非鱼与木也是以君人者一失其驭必将激其愤闷之心而有不胜其祸者矣书曰予临兆民□乎若朽索之驭六马其以此欤有天下者慎勿以非道促之可也故纲目于蔡五九不书曰作乱而书曰兵起者意有在焉】
　　八月帝还大都○以赵世延为御史中丞
　　【世延自参知政事迁中丞诏省臣自平章以下送之人台其礼前所无有由是为特们徳尔所忌用太后旨出为云南右丞陛辞帝令仍为中丞】
　　冬十月以郭贯为参知政事
　　【贯初为河东亷访副使帝在东宫时幸五台因问河东亷访使穆尔济达何以有善政左右曰副使郭贯之教也厚赐之及帝即位累迁至浙西亷访使至是以为参知政事】
　　十一月彗见紫微垣赦
　　【丞相阿萨尔以星变乞避位帝曰此朕之愆岂卿等所致其复乃职茍政有过差勿惮于改而凡可以安百姓者当悉言之因赦免各路差税有差】
　　发明【自七月至于是月纲目书江西湖广饥畿内大雨水赣州兵起彗见紫微垣此皆灾异盗贼并之而起然则朝廷譬犹元气而四方譬犹邪慝元气固则百邪不能入元气不固则邪乗之而入矣是诚先儒所为朝廷腹心元气也即纲目之所书验当时之得失则天变之应信不可诬矣】
　　立武宗子和实拉为周王出镇云南
　　【初武宗既立帝为太子后丞相三寳努复劝立和实拉召喀喇托克托言之托克托曰太弟定宗社居东宫乆兄弟叔侄世世相丞孰敢紊其序乎三寳努曰今日兄已授弟异日能保叔授其侄乎托克托曰我不可渝彼失其信天寳鉴之至是议立太子丞相特们徳尔欲徼窜请立皇子硕廸巴拉又与太后幸臣实勒们譛王于两宫遂封为周王遣出镇云南】
　　广义【仁宗此举即宋太宗之所为也其有负于武宗也多矣】
　　诏免江浙等三省自实田租二年
　　【时方警赣州之乱而章律在江浙复以括田廹民有至死者御史台上书累言经理及括田之害诏罢之复命河南自实田自延祐五年始止科其半而汴梁一路凡减虚增之数二十二万石】
　　发明【汉文赐田租之半君子予之元自经理括田之害民病深矣仁宗知此而能诏免自实田租二年则是有勤卹民隠之心也岂不善哉揭而书之葢予之耳】
　　【丙辰】三年春二月帝如上都平章政事张珪谢病归【初皇太后以张珪甞劾特们徳尔不可使为太师至是与帝如上都方度居庸关潜召珪切责杖之珪创甚与归京师明日遂出国门时珪子景元宿卫左右以父病笃辞还帝惊问故殊不怿遣使赐之酒进拜大司徒遂谢病归】
　　发明【以病免实也谢病归托也书平章政事张珪谢病归病帝也元之世纲目书谢病归三而已世祖时则有许衡仁宗时则有张珪文宗时则有虞集皆出于不得已托词而去者也太后怒珪尝劾特们徳尔瞷帝出幸切责杖之君子岂可以茍禄乎遂谢病归当时之设是官亦文具矣如汉书諌大夫王吉谢病归同意君子宜参考之】
　　禁方春畋猎
　　【初有议禁民畋猎犯者抵死左司郎中韩若愚曰齐宣王之囿方四十里杀其麇鹿者如杀人之罪孟子非之众以为然遂减其刑】
　　太史令郭守敬卒
　　【守敬之学长于天文水利太史令王恂以学自负毎见守敬制度精巧深叹服之王袆曰自宋以来学者于天文水利之故不讲乆矣守敬独能任其絶学度越往古以成一代之制也】
　　发明【太史令微之微者其卒未尝书此何以书録贤也守敬长于天文水利以成一代之制则其不愧是职亦多矣故书予之】
　　夏五月以拜特穆尔萧拜珠并为平章政事○秋八月帝还大都○冬十月以赵孟頫为翰林学士承旨【帝在东宫素知其名及即位召除集贤侍讲学士至是拜翰林学士承旨有间之者言国史不宜今孟頫与帝曰子昻世祖所简防朕置之馆阁使典述作传之后世此属呶呶何也复厚赐之】
　　广义【子昻以赵宋宗室臣事讐元其丑固不足言矣若其修史至张范袭厓山之日其视陆秀夫张世杰为何如人矣呜呼悲哉纲目记其时月而大书之者愧子昻于千古也】
　　十一月周王和实拉逃居漠北
　　【和实拉次延安其臣图古勒及武宗旧臣哩日嘉珲等谋曰天下者我武宗之天下也王之出镇本非上意由防搆致然请闻之朝廷庻可杜塞离间遂与陜西丞相阿斯罕平章塔齐尔西台大夫图鲁卜中丞托欢发关中兵分道自潼关河中府入已而搭齐尔背约袭杀阿斯罕嘉珲和实拉乃徒至金山西北集诸王察克台等部居之】
　　发明【逃者匹夫之事书逃何诛心也和实拉惑其臣图古勒之谋潜怀不轨因事弗成逃居汉北则周王不能辞其谋逆之罪矣直书逃居则其畏罪茍免之意岂不为可见哉】
　　十二月立子硕廸巴拉为皇太子
　　【仍兼中书令枢宻使】
　　【丁巳】四年春二月诏郡县复置义仓○三月帝如上都○夏四月不雨
　　【帝尝夜坐谓侍臣曰雨旸不时奈何萧拜珠曰宰相之过也帝曰卿不在中书邪拜珠惶愧顷之帝露香祷于天既而大雨左右以雨衣进帝曰朕为民祈雨何避焉】
　　发明【僖三年春正月不雨夏四月不雨谷梁曰不雨者勤雨也毎时而一书闵雨也胡氏曰闵雨者有志乎民者也歴时而总书不忧雨也不忧雨者无志乎民者也按诗称僖公俭以足用寛以爱民务农重谷则诚贤君也其有志乎民审矣故冬不雨而书春不雨而书夏不雨而书以着其勤也今而四月不雨帝露香祷于天既而大雨则其忧民之心为可知回视忽不知惧岂不大相县絶也哉故纲目特书夏四月不雨乃所以着其勤耳此纲目取法春秋之意也】
　　五月以齐勤特穆尔鄂愽哈雅并为平章政亊○六月特们徳尔罢以阿萨尔为右丞相
　　【特们徳尔之再入相恃势贪虐凶秽滋甚中外切齿羣臣不知所为平章政亊萧拜珠稍牵制之中丞杨多尔济慨然以纠正其罪为已任上都冨民张弼杀人系狱特们徳尔使家奴胁留守贺胜使出之胜不可多尔济亷徳特们徳尔受弼赂钜万万乃与拜珠及胜奏之而内外御史凡四十余人共劾其桀黠奸贪欺上罔下占防晋王田及卫兵特地窃食郊庙供祀马受诸王人等珍玉之贿动以万计误国之罪在僧格阿哈玛特之上四海嫉愤咸愿车裂斩首以快人心奏上帝震怒特们徳尔惧逃匿大后宫多尔济特之益急太后召多尔济责之帝不忍伤太后意但罢其相位而迁多尔济为集贤学士】
　　以额卜徳哷勒复为平章政事○秋七月李孟罢以王毅为平章政事○赐卫士钱帛
　　【帝出见卫士有弊衣者驻马问之对曰戍守邉镇余十五年以故贫耳帝曰此軰久劳于外留守臣未尝以闻非朕亲见何由知之自今有类此者必言于朕因命赐之钱帛】
　　发明【赐卫士钱帛何以书所以予其卹民之心也帝闵卫士之贫特命赐以钱帛其意善矣故特书予之】
　　八月帝还大都
　　【帝在御已久犹居东宫而饮酒无度监察御史马祖常上书言天子承天继统当极保爱玉食之御犹审五味之宜酒醴之供可不思百拜之义大内正衙朝贺之地虽陛下不忘东宫之旧窃虑起民间观听之疑且国家百年朝仪尚阙诚使羣臣奏对之际御史执简史官执笔则虽有懐奸利乞官赏者不敢出诸其口乞令中书集议或三日二日常出视朝则治道昭明生民之福也】
　　九月以愽廸蘓为右丞相阿萨尔复为左丞相
　　【阿萨尔奏事毕帝问曰卿等日所行者何事对曰奉行诏旨而已帝曰卿等尝奉行朕旨虽祖宗遣训导朝廷决令皆不遵守夫法者所以辨上下定民志自古未有法不立而天下治者使人君制法宰相能守法则民知畏避免于刑戳若法弛民慢怨言并兴求治难矣阿萨尔言故事丞相必用防古勲臣臣系西域人不压人望因恳辞遂以宣微使博廸蘓为右丞相阿萨尔仍左丞相】
　　岭北地震三日
　　发明【纲目书地震多矣未有书地震三日者地震三日则其变大也仁宗即位未几而灾异迭见帝岂有舛政逆令以干天地之和者乎寛仁恭俭而天变若此特以忌刻少思而变异应之防于影响然则人君一念之间所系若此观之纲目之所书则天人相与之际毫忽无忒可不谨诸可不畏诸】
　　【戊午】五年春正月赐迈珠爵鲁国公
　　【迈珠由湖广平章政事进爵鲁国公大司农未几御史言比年以名爵太滥方诏裁罢近闻礼部铸太尉司徒等印二十有六此軰无功于国载诸史册贻笑将来宜令革去从之】
　　广义【书曰官不及私昵爵罔及恶徳况乎上公之爵迫近天子是以周成王以宋公封微子而谆谆作书致戒者虑其有僣拟之失也然非功徳隆盛者讵能及哉今元人少有私爱者遽以是爵赐之其于名器也不亦轻且渎矣元人何足道哉】
　　二月朔日食○写金字佛经
　　【共麇金三千九百两初宣□院使歳防内廷佛事之费以斤数者面四十三万九千五百油七万九千酥蜜共五万余葢自至元三十年间醮祠佛事之目仅百有二大徳七年再立功徳使司増至五百余至是僧徒冐利无历歳费滋甚较之大徳又不知几倍矣】
　　发明【书丑之也侏之言何益于事佛氏之教何善于人而以金字冩之糜金三千九百两他物称是抑奚以有用之财为无益之费乎呜呼以所费之金养天下之贤士以所冩之字录天下之竒书岂不安富尊荣而超轶前古耶不能以此自明而作为无益之事讵非大为盛徳之累哉直书于册不再贬而其失自见】
