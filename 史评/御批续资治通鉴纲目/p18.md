<!-- { "loadSidebar": true } -->
　　【契丹主隆绪及萧太后帅众南下以耶律休格为先锋都统时刘廷让帅师数万并海而北与李敬源合兵将趋燕休格闻之以兵扼要害逆战于君子舘天方盛寒士卒皆不能彀弓弩会隆绪兵大至围廷让数重廷让先分精兵属李继隆为后援而继隆退保乐夀廷让力不敌一军尽没以数骑脱走李敬源杨重进皆死之先是休格谍绐贺令圗曰我获罪夲国旦夕愿归南朝令圗信之私遗重锦十两及廷让败休格宣言愿见雄州贺使君令圗意其来降欲擅其功即引数十骑逆之既至帐下休格据胡牀骂曰汝常好经度边事今乃送死来耶令左右杀其从骑而执之自是河朔戍兵无复闘志契丹乗胜长驱而南遂陷深邢徳三州杀官吏俘士民辇金帛而去魏博之北民尤苦焉帝闻之下诏自悔而释败溃将士之罪且蠲河北逋租给复三年令圗贪功生事轻而无谋初与其父懐浦首谋北伐一歳中父子皆败天下笑之】
　　发明【隆绪斥名贬之之辞也入宼外之之辞也贺氏父子首谋北伐而一歳之中相继败没果何益乎后之邀功生事擅开边衅者可以鉴矣】
　　张齐贤败契丹于代州
　　【契丹薄代州城副部署卢汉赟畏懦保壁自固齐贤选厢军二千出御之誓众感慨无不一当百契丹少却先是齐贤遣使约潘美以并师来会战使为契丹所执俄而美使至云师出至柏井得宻诏云东路王师败衂并之全军不许出战已还州矣时契丹兵塞川齐贤曰敌知美来而不知美退乃闭美使室中夜发兵二百人持一帜负一束刍距州西南三十里列帜然刍契丹遥见火光中有旗帜意谓并师至骇而北走齐贤先伏歩卒二千于土镫砦掩击大败之杀其国舅详衮塔尔噶宫使萧达哩斩首数百获马二千器械无筭】
　　发明【自南北搆兵边邮骚扰宋之健将锐卒败绩屡矣齐贤特一书生俎豆之事则甞闻之军旅之事未之学也乃能以微弱之兵抗方张之敌运筹帷幄决胜千里苟非以文武全才出人意表】
　　【者曷克臻此此太宗所以任用得人而齐贤亦能不负所托也】
　　广义【齐贤之列帜虞诩之增灶也随机应变而能临敌取胜齐贤其智者欤】
　　李继迁请婚于契丹契丹以女归之
　　【继迁率五百骑欵契丹境言愿婚大国永作藩辅契丹以王子帐节度使耶律襄女号义成公主归之】
　　【丁亥】四年夏四月张宏免以赵昌言为枢宻副使
　　【时河朔用兵宏循黙备位而御史中丞赵昌言数上边事乃免宏左迁御史中丞而以昌言代之王偁曰御史之职在触邪中丞之位号执法事之利害人之忠佞皆得言之其责岂不重哉而使循黙之人充其位可乎】
　　遣使募兵于诸州
　　【帝将大发兵讨契丹遣使募兵于河南北四十余郡凡八丁取一以充义军京东转运使李维清曰若是天下不耕矣三上疏争之李昉等亦相率言河南之民罔知战鬪或虑人情揺动因而为盗非计之得乃诏独选河北而诸路悉罢】
　　发明【甲午治兵春秋讥之况募兵以报怨于逺夷乎昔唐宗募兵以御禄山尹氏讥其武备之弛至募市人为兵太宗此举则异于彼何为亦募兵于诸州乎盖幽蓟之地近接宋境固中朝之所当取然而异代之事取之不得则亦已矣争城以战杀人盈野岂王者之心哉曾子曰戒之戒之出乎尔者反乎尔者也故直书募兵不惟讥其武备之弛抑且讥其黩武之失】
　　【戊子】端拱元年春正月亲耕籍田赦
　　发明【汉文亲耕籍田纲目美之今而书亲耕籍田则帝之导民务夲为何如哉海内殷富不亦宜乎】
　　○二月改补阙拾遗为司谏正言
　　【旧制台谏有名而不得行其职帝以失建官夲意故更以新名】
　　广义【太宗此举是虽成汤从谏弗咈髙宗辅徳纳诲何以过之书之于册美可知矣】
　　李昉罢
　　【布衣翟頴性险诞与知制诰胡旦狎旦为作大言使頴上之且改頴名曰马周以为唐马周复出也于是】
　　【頴击登闻鼓讼昉居宰相位当北方有事之时不为边备徒知赋诗宴乐帝由是厌昉遂罢为右仆射昉和厚多恕在位小心醇谨每有求进用者虽知其材可取必正色絶之已而擢用或不足用必和顔温语待之子弟问其故昉曰用贤人主之事若受其请是市私恩也故峻絶之使恩归于上若不用者既失所】
　　【望又无善辞取怨之道也】
　　以赵普为太保兼侍中吕蒙正同平章事
　　【帝欲相吕蒙正以其新进籍赵普旧徳为之表率会普以籍田入朝帝遂留为太保兼侍中蒙正质厚寛简有重望以正道自持遇事敢言每论时政有未允者必固称其不可帝嘉其无隠故与普并命普开国元老蒙正以后进歴官一纪进同相位普雅重之】
　　广义【书称知人之难太宗之相蒙正其庶几矣】
　　改封钱俶为邓王
　　【俶雍熈中改封汉南国王未几改南阳俶固让国王之封乃改封许王至是复封邓王】
　　以王沔参知政事张宏为枢宻副使杨守一佥书枢宻院事○赵昌言有罪贬为崇信行军司马
　　【昌言与盐铁副使陈象舆知制诰胡旦度支副使董俨右正言梁颢善日夕会语翟頴既讼罢李昉与旦益相得頴益肆诞毁斥时政上书自荐且歴举所善数十人为公辅令昌言为内应事觉頴流海岛贬昌言为行军司马象舆团练副使旦俨颢皆司戸参军】
　　发明【昌言前因数上边事而得枢副宜乎有徳者必有言而名称其实也胡为朋奸合计共诬善类耶虽然有徳者必有言而有言者未必有徳孔子曰恶利口之覆邦家者讵不于斯而益信故纲目特书有罪以深絶之因以戒后之人君谨于用人而反覆小人终不可任也】
　　广义【昌言之贬厥罪当矣故削其官者所以示奸佞之戒也易所谓鸣豫者其昌言之谓与】
　　夏五月作秘阁
　　【诏就崇文院中堂建秘阁分三舘书籍置其中以吏部侍郎李至兼秘书监帝谓至曰人君当淡然无欲勿使嗜好形见于外则奸佞无自入朕无他好但喜读书多见古今成败善者从之不善者改之如斯而已矣至每与李昉王化基观书阁下帝必遣使赐宴且命三舘学士皆预焉】
　　以李继捧为定难节度使赐姓名赵保忠
　　【李继迁侵扰日甚赵普复请命继捧镇夏州帝召见加赐而遣之且谓曰若继迁归欵当授以官也吕中曰保忠之再入夏台故地赵普之谋也后保忠反与保吉合大为边患何普能知符彦卿之不可与兵权而不能知保忠之不可复归其州邪】
　　发明【古人于族类最明宗法最谨故郭崇韬拜郭子仪塜妄认宗裔君子讥之歴考三代以降赐姓者絶无自汉髙西都闗中以娄敬为郎中赐姓刘氏嗣是因袭之弊久不能改于乎尊宠臣下懐绥逺人在乎丰其廪禄厚其忠信如斯而已矣赐其姓名奚足齿哉太宗因继迁之叛命继捧复镇夏州固已失防况赐以姓名尤为可耻厥后继迁请降亦赐姓名则帝待李氏兄弟可谓至极宜】
　　【乎赤心以报帝也未几相继叛亡卒为边患太宗亦无如之何然则以天子至贵之姓而下赐叛逆之人宁不有愧于心乎及其防扈不服始命削其姓名噫亦晚矣后之君子合前后所书观之始足以知书法之深意云】
　　广义【赐姓之义虽本于唐虞封建之说然为人臣者能以忠义自许虽异姓垂名可也不然虽父子兄弟反有操戈之毒乌有赐其姓之同于己而即能使其忠于己哉太宗赐继捧之姓曰赵者欲其为一家之人也赐其名曰保忠者欲其保此忠而始终不渝也明年冬十月保忠降于契丹则其忠果可保乎其家果可一乎书之所以着其失也】
　　郑州团练使侯莫陈利用有罪赐死
　　【利用以幻术得幸骄恣不法居处服御僣拟乗舆赵普按其十罪既命配商州普复力请诛之帝曰岂有万乗之主不能庇一人乎普曰陛下不诛则乱天下法法可惜此一竖子何足惜哉帝不得已命诛之已而复遣使贷之使至新安马旋泞而踣及出泞易马至商州已磔于市矣闻者快之】
　　发明【利用狎邪小人其进身不正僣罔不法分注备载之矣然太宗庇一利用眷眷然而不忍舍虽赵普反覆晓告其心未释此无他徳其以幻术教已也呜呼弃君子而近小人此中材庸主之通患耳太宗不幸而类是可胜叹哉故纲目必正名书之以示贬若曰不去其官又以讥太宗不明之失也】
　　秋八月邓王钱俶卒
　　【俶薨辍朝七日追封秦国王諡忠懿命中使防防葬洛阳自镠至俶世有吴越而俶任太师尚书令兼中】
　　【书令者四十年为天下兵马大元帅者三十五年既以地归朝四徙大国善始令终穷极富贵福履之盛近代无比】
　　九月杨守一卒○契丹复陷涿州冬十一月遂入祁州【契丹主隆绪攻涿州射帛书谕城中降不听纵兵四面攻之城破乃降遂进攻长城士卒溃围南走隆绪邀击之杀获殆尽因攻满城祁州及新乐皆陷之】
　　广义【太宗开邉起衅而致防师失地兵连祸结者皆贺懐浦有以导之也易曰开国承家小人勿用信哉】
　　【己丑】二年春正月契丹陷易州迁其民于燕
　　【时契丹屡侵边诏羣臣上备戎防张洎言中国御戎惟恃险阻今自飞狐以东皆为契丹所有既失地利而河朔列壁皆具城自固莫可出战此又分兵之过也请于沿边建三大镇各统十万之众鼎峙而守仍命亲王出临魏府以控其要则契丹虽有精兵岂敢越而南侵制敌之方尽于此矣宋琪言国家取燕于雄霸直进非我战地如令大军于易州循孤山渉涿水抵桑干河出安礼寨则东瞰燕城才及一舍此周徳威取燕之路下视孤垒浃旬必克山后八州闻蓟门不守必尽归降势使然也然兵凶器圣人不得已而用之若选使通好弭战息民此亦策之得也李昉王禹偁亦多以脩好为言帝嘉纳之】
　　发明【契丹之侵逼至是极焉上书陷涿州入祁州此书陷易州迁其民恣其攻掠如蹈无人之境宋之武备诚踈畧矣故纲目一书再书不惟惜之抑且讥之也】
　　自二月不雨至于夏五月
　　【诏录系囚遣使分诸路决狱】
　　发明【春秋僖三年正月不雨夏四月不雨传曰闵雨者有志乎民者也歴时而总书不忧雨者也不忧雨者无志乎民者也太宗因不雨而录系囚决疑狱是岂弭灾之道乎况内政不脩外侮常作其无志乎民审矣故春夏不雨歴时而总书于策所以着其慢也纲目取例春秋故其书法如此然则较之僖公不逮逺矣】
　　秋七月以张齐贤为枢密副使张逊佥书枢密院事【齐贤复入枢宻赵普荐之也】
　　彗星出东井八月赦
　　【司天言妖星为灭契丹之象赵普上疏谓此邪佞之言不足信帝避殿减膳大赦】
　　作开寳寺塔
　　【藏佛舍利也髙三百六十尺费亿万计逾八年始成知制诰田锡甞上疏云众谓金碧荧煌臣以为涂膏衅血帝亦不怒】
　　发明【作不宜作也分注言作开寳寺塔藏佛舍利则惑佛之念蛊矣书不雨书彗出东井则忽灾之意着矣太宗号为刚果而所为若此况前禁增寺观而此作寺塔何朝令而夕改耶由其圣学不讲素无礼义以养心故外物皆足以移之耳凡此事末流若此躬自禁之而躬自蹈之然则有天下国家者可不戒哉分注载田锡上疏切中时弊纲目削而不书者言既不听书之何益此笔削之深意焉】
　　广义【抑考太宗于雍熙二年禁增置寺观其诏有曰寺观非籍所存无得建置则是其病根未能防去也故至此诏墨未干殆触事而发莫之禁焉噫儒者好猎之心尚不能保况太宗乎故曰其要只在于谨独】
