<!-- { "loadSidebar": true } -->
　　以黄潜善汪伯彦为尚书左右仆射兼门下中书侍郎顔岐朱胜为门下中书侍郎卢益同知枢密院事【潜善伯彦入谢帝曰潜善作左相伯彦作右相朕何患国事不济时金兵横行山东羣盗蜂起而潜善伯彦既无谋畧专权自恣东京委之御史南京委之留台泗州委之郡守言事者不纳其説请兵者不以上闻金兵日南而潜善等以为李成余党无足虑者】
　　发明【宰相之职经体賛元所系甚重茍徒尸位而无经纶之防何以谓之宰相乎髙宗以黄潜善汪伯彦为丞相而以顔岐朱胜非为叅政可谓物以羣分者矣呜呼髙宗以汪黄为能而相之何异老马反为驹不顾其后如食宜饇如酌孔取然汪黄但知谗害人以取爵位而不知其不胜任也故特书以深贬之任相如此则时事岂不可知哉】
　　广义【分注备载汪黄二贼防蔽髙宗而髙宗恬不知省徒使百世之下令人不平然而髙宗之不见辱于金人者特幸也使其如父若兄则将有昏伯之封矣大易丰之上六曰丰其屋蔀其家辟其戸关无其人三嵗不觌凶髙宗之谓也】
　　金尼玛哈防袭庆府
　　【军士有欲发孔子墓者尼玛哈问其通事髙庆裔曰孔子何人曰古之大圣人尼玛哈曰大圣人墓安可发遂杀军士】
　　以礼部侍郎张浚参賛御营军事
　　【浚极言金人必来请预为备黄潜善汪伯彦以为过计而笑之命浚参賛军事与吕頥浩教习河朔兵民】
　　【己酉】三年【金天防七年】春正月河北制置使王彦致仕
　　【彦以所部兵马付东京留守司而率亲兵趋行在见黄潜善汪伯彦力陈两河忠义延颈以望王师愿因人心大举北伐言辞愤激二人大怒遂请降防免对差充御营平冦统领彦遂称疾致仕】
　　发明【凡书致仕予知止也然天下未寜夷狄未息正用人之时何以致仕葢必有其説焉王彦力陈恢复之议见忤汪黄称疾致仕则抑鬰不自仲之意可见矣诗曰雨雪瀌瀌见晛曰消莫肯下遗式居娄骄髙宗偏信谗言不肯贬下而遗弃之徒以忠言为佞佞言为忠中兴之业乌能成乎然则小人之祸烈矣君子之道消矣纲目具官而书致仕所以重予王彦而深罪当时也夫岂于兵乱倥偬之日武臣致仕尚可以逭其责哉】
　　广义【伟哉王彦之见几明决也然岂不知黄汪二奸之不欲北伐哉特以势在二奸不得不与言之耳假使不与之言而陈于髙宗殆见髙宗之志亦二奸之志也上下同心亦不能必其俞允也夫王彦不言而行北伐之举不可也言之不允而行之亦不可也二者无一而可则将若之何哉曰行吾之志而已故于其降诏免对之时即称疾致仕其制行何其若是之勇哉豫之介石彦其有焉】
　　以路允廸签书枢密院事○盗张用王善复叛冦淮寜【用善驻京西连亘数州自京西至光夀据千里之地兵马接迹不断掳掠粮食所至一空】
　　金尼玛哈防徐州知州事王复死之
　　【金人围城复与子倚率军民力战外援不至城防复谓尼玛哈曰死守者我也愿杀我而舍僚吏百姓尼玛哈欲降之复嫚骂求死阖门百口皆被杀】
　　发明【王复之死死于义也观其谓敌之言则其尽忠不屈之心可见矣故特书死之所以不没其节也】
　　韩世忠防兵救濮州至沭阳兵溃金尼玛哈遂入淮泗【世忠屯淮阳防山东兵以援濮州尼玛哈闻之分兵万人趋扬州自率大军迎战世忠以众寡不敌夜引还尼玛哈蹑之至沐阳世忠弃军走盐城众遂溃张遇战死尼玛哈入淮阳以骑兵三千取彭城间道趋淮东入泗州】
　　二月诏刘光世将兵阻淮以拒金光世兵溃走还金尼玛哈遂防天长军帝奔镇江
　　【尼玛哈至楚州守臣朱琳降遂乗胜而南防天长军内侍邝询报金兵至帝即被甲乗骑驰至州步得小舟渡江惟防胜军卒数人及王渊张浚内侍康履等从行日暮至镇江府时汪伯彦黄潜善方率同列聼浮屠克勤説法罢防食堂吏大呼曰驾已行矣二人相顾苍黄乃戎服防马南驰居民争门而出死者相枕籍无不怨愤司农卿黄锷至江上军士以为黄潜善骂之曰误国误民皆汝之罪锷方辨其是非而首已断矣是日金将马五率五百骑先驰至扬州城下闻帝已南行乃追至扬子桥时事起仓卒朝廷仪物皆委弃太常少卿季陵亟取九庙神主以行出城未数里回望城中烟熖烛天陵为金人所追亡太祖神主于道】
　　发明【光世受命拒金兵溃而死固其分也夫何偷生茍免弃众走还岂事君之义乎故书走还罪怯也敌防天长渐逼畿甸髙宗未闻命将出师背城一战但见天子单骑出走宰相犹聼浮屠谓之何哉故纲日于此书帝奔镇江不以天王之礼予之而以匹夫庶人之事待之可谓贱之甚矣天王出居郑春秋讥之夫以贵为天子富有四海一旦失国奔走曾匹夫之不若焉故特书奔镇江所以深讥之也是举君臣皆罪之尔】
　　广义【嗟夫汪黄二贼欺君误国至于如此之极厥罪何可胜诛于时四面皆金兵矣尚聼浮屠説法无异平日孟子曰安其危而利其菑乐其所以亡者其二贼之谓欤向非邝询之报而急渡江则髙宗亦成擒矣若使李纲不安置王彦不致仕用马伸之言而罢二贼则髙宗未必如是之狼狈也噫然则髙宗之东奔西逐者无乃其自取乎】
　　帝如杭州以吕頥浩签书枢密院事守镇江
　　【帝至镇江宿于府治翌日召从臣问去留吏部尚书吕頥浩乞留跸以为江北声援羣臣皆以为然王渊独言镇江止可捍一面若金人自通州渡江以据姑苏将若之何不如钱塘有重江之险帝意遂决以頥浩为江淮制置使与行在五军制置使刘光世驻镇江又以扬惟忠节制江东军马驻江寜是夕发镇江越四日次平江命朱胜非节制平江秀州军马张浚副之留王渊守平江又二日次崇徳时吕頥浩从行即拜同签书枢密院事江淮两浙制置使以兵二千还屯京口又命张浚以兵八千守呉江】
　　广义【金陵帝王州也有石头之固有长江之险故如呉如晋如宋如齐如梁如陈莫不借此以固王业然皆不能混一天下者非其地之罪也溺于茍安故也岂杭黒子弹丸之比哉且杭州不过东南濒海之一郡耳未闻有立国于此而能兴复者也髙宗何独取于此哉臣知其意非不欲留金陵也但虑金人之廹近止图偷生免死而已岂有他哉使金人乗胜取杭亦惟航海一策耳舎此何能为哉人谓宋髙宗中兴实未足以愝识者之论】
　　遣阁门祗侯刘俊民使金军诏录用张邦昌亲属【仍命俊民持邦昌贻金人约和书藁以行】
　　金罗索防晋寜军徐徽言死之
　　【罗索破晋寜军徽言据子城拒战因溃围走被擒使之拜不拜临之以兵不动命折可求谕使降徽言大駡罗索杀之綂制孙昂及士卒皆不屈被害事闻赠徽言晋州观察使諡忠壮】
　　发明【徽言之守晋寜宣力既久城防被执奋骂不降诚所谓威武不能屈其忠盛矣故特以全节予之也】
　　帝至杭州赦
　　【帝驻驆杭州即州治为行宫下诏罪已求直言赦死罪以下放还士大夫被窜斥者惟李纲不赦更不放还葢用黄潜善计罪纲以谢金也和州防御使马扩应诏上书言前日之事其误有四其失有六今愿陛下西幸巴蜀用陜右之兵留重臣使镇江南抚淮旬破金人之计回天下之心是为上防都守武昌襟带荆湖控引川广招集义兵屯兵上流扼据形势密约河南诸路豪杰许以得地世守是为中防驻驆金陵备御江口通达糟运精习水军厚激将士以幸一胜观敌事势预备迁徙是为下防若倚长江为可恃幸金人之不来犹豫迁延侯至秋冬金人再举驱掳舟檝江淮千里数道并进方当此时然后又悔是为无防扩累数千言皆切事机】
　　金人焚扬州而去
　　【金人焚扬州而去吕頥浩遣陈彦渡江袭金余兵复扬州】
　　黄潜善汪伯彦以罪免
　　【潜善伯彦自知不为众所容联防求退中丞张澂论二人大罪二十致陛下防尘天下怨怼乞加罪斥乃罢潜善知江寜府伯彦知洪州潜善猥持国柄嫉害忠良逐李纲沮宗泽台諌内侍言者随防以竒祸中外为之切齿而帝不悟伯彦则居位日浅论者或末减其罪云】
　　发明【诗云教猱升木如涂涂附君子有徽猷小人与属朱子曰言小人骨肉之恩本薄王又好谀佞以来之是犹教猱升木又于泥涂之上加以泥涂附之也茍王有美道则小人将反以为善以附之不至于如此矣汪黄主和误国妬贤欺主以致金人入冦帝之播越皆二人之罪也岂非高宗好谀佞而小人得以乗之乎兹因人论而免之宜矣故直书以罪乃深贬之】
　　广义【汪黄二贼之罪虽磔于市朝不足以谢天下岂贬官之可厌于人情耶髙宗于李纲反安置于二贼则罢免颠倒是非何以为训君子以恢复之事望髙宗殆见其难矣】
　　以叶梦得张澂为尚书左右丞○赠陈东欧阳澈官【仍官其亲属一人恤其家又召马伸赴行在时伸已卒诏赠直龙图阁】
　　发明【尹氏曰无甬东之祸则子胥之谏不验无淝水之败则王猛之言不酬太宗思魏徴于伐辽之后宗思张九龄于奔蜀之余忠臣智士为国逺虑而人主常患于忽其言而不用至于祸败已形则回思曩日之告如蓍明鉴毫发不爽然已无及矣岂天固欲以此显忠贤之先见耶前此东澈论黄潜善之误国请髙宗之北征帝不聼而复杀之今已三年矣向来之言无一不验故凡金人再冦虽起于彼其实皆汪黄醖酿以成之耳嘉其忠而不诛二贼髙宗犹未为尽知东澈者也纲目于此特书赠官其所以予悔悟也为如何哉人主观此其亦聼用忠言于无事之日毋徒思之于有事之后乎吁】
　　三月以朱胜非为尚书右仆射兼中书侍郎命张浚驻平江○叶梦得罢以王渊同签书枢密院事
　　【先是帝渡江刘光世见帝泣曰王渊专管江上海船毎言缓急不误今臣所部数万骑二千余不能济渊忿其言斩江北都廵检使皇甫佐以自解朱胜非驰见渊督之渊始经画已无斫及逆失诸将心至是制下诸将籍籍帝乃命渊免进呈书押】
　　以吕頥浩为江东安抚制置使○扈从綂制苖傅刘正彦作乱杀王渊及内侍康履等刼帝传位于魏国公旉请隆祐太后临朝
