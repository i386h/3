<!-- { "loadSidebar": true } -->
　　广义【防觌小人也尝与龙大渊怙宠擅权周必大金安节等尝极论之则其志向之恶盖可见矣或曰然则孝宗何过宠于二人至于大渊之死又欲召觌而用之邪曰孝宗以其潜邸内知客故也此焉若非刘珙等极谏则觌必为鼫防之晋虽不可必其恶如秦桧汤思退然其为孝宗之累要亦非浅噫孝宗不以昔日诸贤之论罢觌今又欲用之则其溺爱不明难乎免于春秋之责若夫刘珙等决去小人使其怏怏而去则其刚果之气虽以孝宗为君亦不能夺迄今凛乎可抑大昜夬之九三壮于鸠有凶独行遇而君子夬夬若濡有愠无咎当于刘珙诸公颂焉】
　　八月朔日食○以陈俊卿虞允文为尚书左右仆射并同平章事兼枢密使
　　【俊卿以用人为己任所除吏皆一时之选奬亷退抑奔竞或才可用而资厯浅者则密荐于帝未尝语人毎接朝士及牧守自逺至必问以时政得失人才贤否允文为相亦以人才为急尝籍为三等有所见闻即记之号材馆録故所用皆知名士】
　　【庚寅】六年【金大定十年】夏四月罢吏部尚书汪应辰
　　【应辰刚方正直敢言不避在朝多革弊政中贵人皆侧目上皇方甃石池以水银浮金鳬鱼于上帝过之上皇指示曰水银正乏此买之汪尚书家帝怒曰汪应辰力言朕建房廊与民争利乃自贩水银邪时赐发运使史正志缗钱二百万为均输和籴之用应辰三上防论之遂出知平江府然水银实非买应辰家也】
　　发明【朱子曰人主当务聪明之实而不可求聪明之名信任大臣日与图事反覆辨论以求至当之归此聪明之实也偏聼左右轻信其言此聪明之名也孝宗闻上皇水银之说积怒应辰兹因谏事出知平江孝宗信防拒諌之心不能无也呜呼当用人之际而反忌正人帝之心抑如何哉书罢而不去其官义自见耳】
　　五月陈俊卿罢
　　【虞允文建议遣使如金以陵寝为请俊卿以为未可允文请不已帝手札谕俊卿俊卿奏曰陛下痛念祖宗思复故疆然大事湏万全俟一二年吾力稍完乃可不敢迎合意指以误国事帝意方卿允文俊卿以论不合因力求去遂判福州陛辞犹劝帝逺佞亲贤脩正安民贬使不可轻遣】
　　广义【允文俊卿贤者也使其恊心以相孝宗则其事业不在萧曹房杜丙魏姚宋之下夫何俊卿不以国耻为念而遽尔去邪借使允文之议非矣亦当忠告善道乌可自相矛盾而悻悻去为哉然后俊卿之去而孝宗不留者非有他也以其论罢曽觌故也君子独咎俊卿可乎】
　　夏相任得敬脇其主仁孝中分其国请命于金金主不许
　　【初仁孝之嗣位也国内多乱任得敬抗御有功遂相夏国専政二十余年隂蓄异志欲图夏国诬杀宗亲大臣其势渐逼仁孝不能制是嵗乃分西南路及灵州啰厐岭地与得敬自为国且上表于金为得敬求封金主以问宰相尚书令李石等曰事系本国我何预焉不如因而许之金主曰有国之主岂肯无故分国与人此必权臣逼夺非夏主本意况夏国称藩嵗久一旦逼于贼臣朕为四海主宁容此邪若彼不能自正则当以兵诛之不可许也乃却其贡物赐仁孝诏曰先业所传亦当固守今兹请命事颇靡常未知措意之由来续当遣使以询尔得敬始有惧心仁孝乃谋诛之】
　　发明【分国请命皆仁孝自为之曷为归狱于得敬原情定罪故也得敬隂蓄异谋欲簒夏国势熖薫灼浸不能制仁孝不得已而从之又可逭其僣逼之罚乎既而丐命于金金主不许得敬奸心为之顿挫然则金主不纳叛之心其正大可想见矣徽宗中国之君尚有纳叛之失若金主者岂不能知其义哉观所赐诏书词义凛然诚足抑僣乱之谋明上下之分也故特书不许所以深嘉而亟予之耳】
　　广义【观纲目所载得敬分国之事则知金主意在讨逆具纲正之义宛然如在君子深许其能知大义也】
　　闰月以起居郎范成大为金国祈请使
　　【求陵寝地及更定受书礼盖泛使也绍兴中金使者至捧书升殿北面立榻前跪进帝降榻受书以授内侍金主初立使者至陈康伯令伴使取书以进及汤思退当国复循绍兴故事帝意悔之故令成大口以为请成大至金密草奏具言受书式懐之入初进国书辞气慷慨金君臣方倾聼成大忽奏曰两国共为叔侄而受书礼未称臣有防搢笏出之金主大骇曰此岂献书处邪左右以笏摽起之成大屹不动必欲书逹既而归馆所金庭纷然其太子允恭欲杀成大或劝之曰竟得全节而归其复书畧云和好再成界河山而如旧缄音遽至指巩洛以为言既云废祀欲伸追逺之懐止可奉迁即俟刻期之报至若未归之旅榇亦当并发于行涂抑闻附请之辞欲变受书之礼于尊卑之分何如顾信誓之诚安在于是二事皆无成功初议遣使祈请陵寝士大夫有忧其无备而召兵者辄斥去之起居郎张栻入对帝曰卿知敌国事乎栻对曰不知也帝曰金国饥馑连年盗贼四起栻曰金人之事臣虽未知境内之事则知之矣帝曰何也栻曰臣窃见比年诸道多水旱民贫日甚而国家兵弱财匮官吏诞谩不足倚頼正使彼实可图臣惧我之未足以图彼也帝黙然久之栻复奏曰臣窃谓陵寝隔絶诚臣子不忍言之至痛然今日未能奉辞以讨之又不能正名以絶之乃欲卑辞厚礼以求于彼则于大义已为未尽而或犹以为忧者盖见我未有必胜之形故也夫必胜之形当在于早正素定之时而不在于两阵决机之日今日但当下哀痛之诏明复雠之义显絶金人不与通使然后脩徳立政用贤飬民选将练兵以内脩外攘进战退守通为一事必治其实而不为虚文则必胜之形隐然可见虽有浅陋畏怯之人亦且奋跃而争先矣帝深纳之】广义【观南轩告孝宗之言可谓老成谋国深切时病而事出万全者也孝宗不此之虞而遽尔请求陵寝其失自可见矣】
　　以梁克家参知政事○秋八月夏任得敬伏诛○冬十月髙丽翼阳公晧废其君晛而自立
　　【晧晛弟也以让国奏于金金主曰让国大事也必晧簒之耳郤其使而命有司详问晧复取晛表言父遗训传位于晧金主乃封之】
　　发明【髙丽背华即夷人神愤怒其种类自相簒夺本无足録然而翼阳废其主而自立特书于册所以见君臣大义虽夷狄小国之中亦昭然手上足下之不可紊也前史止载晛让国于翼阳公晧至纲目始正名罪罪直书废其君晛而自立皆所以扶三纲立人极不以夷狄僣窃之故而废斯义其垂训也大矣臣故因而论之】
　　十一月遣中书舍人赵雄如金
　　【起居舍人赵雄请制局议恢复帝喜进中书舍人遣如金贺生辰别函书请陵寝及更受书之礼金主不许雄辞归金主谓雄曰汝国何舍钦宗灵柩而请巩洛山陵如不欲钦宗之柩我当为尔国塟之】发明【呜呼宋无能为于斯益信孝宗痛念山陵遣使祈请前有范成大后有赵雄可谓有孝思之诚然卑礼恳求卒无应者是敌人不可固之以恩信也观其谓雄之言岂不深为宋耻乎吁欲得陵寝而不知所以得之之方徒示屈辱果何益哉孝宗号称英武锐志恢复然其所为不过如此则其余盖可见矣一书再书深贬之也】
　　广义【金主一言以折赵雄而雄即语塞者是雍之识见可谓明也宋之怯懦君子慨焉】
　　【辛卯】七年【金大定十一年】春正月朔上太上皇尊号
　　【帝寻谕辅臣曰前日奉上册宝上皇圣意甚悦翌日过宫侍宴邦家非常之庆汉唐所无也又曰本朝家法逺过汉唐惟用兵一事未及朕以敌雠未复日不遑暇如宫中台殿上皇时为之朕未尝敢増益上皇列观徘徊周览为之兴叹颇讶其不餙也】
　　发明【所贵乎孝子者以其能承顺父母之志恢祖宗之业而已帝于家人之礼亦颇尽恭抑末也然于大本则未尽焉孝宗受上皇付托之重享祖宗天地之荣大耻未雪故疆未复而徒假尊亲之道起追逺之心上尊号求陵寝欲以此而成孝子之名呜呼陋矣受禅十年封疆如故昜臣称□肆为羙图然则何益之有哉直书于册深讥之也】
　　金禁羣臣相馈献
　　【尚书省奏汾阳节度副使牛信昌生日受馈献法当夺官金主曰朝廷行事茍不自正何以正天下尚书省枢密院生日节辰馈献不少此而不问小官馈献即加按劾岂正天下之道自今宰执枢密馈献亦宜罢去】
　　帝作敬天图
　　【帝谓辅臣曰无逸一篇享国长久皆本于寅畏朕近日取尚书所载敬天事编为两图朝夕观览以自警省名曰敬天图虞允文对云惟陛下尽躬行之实敬畏不已必有明效大验帝深然之】
　　广义【大抵人主一心莫大乎敬而敬莫大乎敬天能此则君徳日新而日进乎髙明不能此则君徳日昏而日沦于污下孝宗有见乎此故有是图之作其在藩邸而有得于师傅之贤者于此可见】
　　二月立恭王惇为皇太子大赦进封庆王恺为魏王【庄文太子卒庆王恺以坎当立帝以恭王惇英武类已越坎立之而进封恺为魏王判宁国府帝谓辅臣曰古人以教子为重其事备见于文王世子湏当多置僚属博选忠良使左右前后罔非正人不然一薛居州亦无益也寻以王十朋陈良翰为太子詹事刘焞国子司业兼太子侍读】
　　广义【前书作敬天图以见孝宗脩身之道者继书立太子而择多士以薫陶之以见孝宗教子之法明脩身教子两得其道则孝宗之心庻乎无愧矣厥后光宗不能克遵父训而以逆道自处其得罪于乃父也多矣或曰孝宗教子若此而光宗所为若彼者要亦孝宗教子未尽其道而隆之以虚文也曰是不然也其子之贤不肖皆天也非人之所能为也持是以论人子之贤否则尧舜其亦不善于教子者欤】
　　诏僧寺道观毋免税役○三月金葬钦宗皇帝于巩洛之原
　　【以一品礼】
　　发明【钦宗客死穹庐厯年既久未闻特命一使迎归旅榇而徒今年贺正旦明年贺生辰或更受书之礼或请巩洛山陵玩嵗愒日忘亲释怨不亦谬乎钦宗之柩宋不能葬而金乃葬之茍有人心者必于焉而变矣顾乃偷安忍耻置于度外可胜叹哉书金葬钦宗所以予存厚也予在金则罪在宋矣】
　　广义【金主尝曰如不欲钦宗灵柩我当为汝国葬之至是果然独悲夫钦宗生为万乗之主殁为一品之臣旅魂飘飘葬于异土而不得一皇族之临旷者实可哀也后世有国中土而欲安其危而利其菑者盍以钦宗戒焉】
　　以张说签书枢密院事未拜而罢
　　【说妻呉氏太上皇后女弟也说因攀縁亲属擢拜枢府命下朝论哗然未有敢诵言攻之者左司员外郎兼侍讲张栻独上疏切谏且诣朝堂责虞允文曰宦官执政自京黼始近习执政自相公始允文慙愤不堪栻复奏文武诚不可偏然今欲右武以均二柄而所用乃得如此之人非惟不足以服文吏之心正恐反激武臣之怒帝感悟命遂寝】
　　夏四月诏皇太子领临安尹○五月起复刘珙为荆襄宣抚使珙固辞不起
