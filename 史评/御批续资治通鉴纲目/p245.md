<!-- { "loadSidebar": true } -->
　　以韩吉纳为平章政事
　　【戌子】八年春二月纳琳免○立行都水监于郓城
　　【以贾鲁为太监鲁循河道察地形备得要害为图上二防其一议修筑北隄以制横溃则用工省其二议疏塞并举挽河东行使复故道其工数倍防鲁迁中书右司郎中议未及竟明年又立山东河南等处行都水监】
　　三月帝临国子学
　　【赐衍圣公银印陞秩从二品定弟子员出身及省亲奔丧等制】
　　发明【顺帝即位十有六年而临国学之事寂然无闻夫以人君为治莫先于重儒术儒术者国家之柱石元气也盖元气固则百邪不能害是以重儒术正所以敦国本也顺帝每事骄奢不恤国政而独于临太学之事差近人情此由其人欲虽多而天理间有萌动之机尔纲目特掲而书之于册者亦所以不没其善也】
　　广义【当国事倥偬之际而有是举其亦知所重者欤】
　　帝如上都○夏五月霖山崩江溢○秋七月朔日食○八月帝还大都○奎章阁侍书学士致仕虞集卒【諡文靖集性孝友学博洽而究极本源研精探微心解神契其经纶之妙一寓诸文颇有宋庆歴干淳风烈】
　　发明【虞集问学该博事君忠直自文宗至顺四年因马祖常之扼谢病而归一十六载优游家居无心轩冕而惟以著述为功诚一代之人豪也元有此人而顺帝不能知羣臣不能举俾之老死牖下岂不深可惜哉卒而具官盖予之也】
　　冬十月吴天保冦全道州○十一月台州方国珍兵起【台州黄岩民方国珍与蔡乱头等相讐敌遂入海为乱刼掠漕运诏江浙防政多尔济巴勒讨捕追至福州国珍知事危焚舟将遁元兵自相惊溃多尔济巴勒被执国珍迫其上招降之状朝廷从之授国珍兄弟以官国珍不肯赴势益猖獗时监察御史张祯言明哷栋阿阿哩雅伊噜布哈皆陛下深仇巴延贼杀亲王一十二口法当族诛而其子孙兄弟尚皆仕于朝今灾异迭见盗贼蜂起海冦敢于要君阃帅敢于玩冦若不振举恐有唐末藩镇噬脐之祸不报御史李泌亦言世祖誓不与髙丽共事而陛下乃以髙丽竒氏位皇后今河决地震盗贼滋蔓皆隂盛阳微之象乞降为妃亦不聴】
　　广义【观夫分注则知元兵之不振也久矣】
　　以台哈布哈呼图克布哈为平章政事
　　【丞相太平荐台哈布哈可用故有是命明年太平罢台哈布哈党于托克托谋害太平人以是薄之】
　　【己丑】九年夏四月以竒彻台为平章政事○帝如上都○枣阳童子暴长
　　【枣阳民张氏妇生男甫及周嵗暴长匹尺许容貌异常皤腹拥肿见人嬉笑如世俗所画布袋和尚云】发明【暴长何反常道也纲目书山崩河决日食地震春旱冬雷者多矣然未闻书童子暴长者甫及周嵗暴长四尺则其反常亦甚焉夫以周嵗之儿尚在襁褓安能暴长之若是耶此盖国家将亡妖孽迭见而天地多变人物多妖则其不善之积其来尚矣纲目书此特以见天变之大可畏也噫】
　　秋七月多尔济太平俱罢以托克托为右丞相
　　【满济勒噶台卒太平请令托克托归皆以为难太平为固请托克托得还拜太傅然不知太平之有徳于已也因汝中栢谗间欲中伤之是时防政孔思立等皆太平所防用悉诬以罪太平既罢又诬劾之托克托母闻之谓曰太平好人何害于汝而欲去之若违吾言非孝子也遂止太平故吏田复劝之自裁太平曰吾无罪当聴于天若自杀则诚有歉焉遂还奉元】
　　八月以栢顔为平章政事○冬十月命皇子阿裕实哩达喇习汉人文字
　　【皇子阿克实哩达喇入端本堂肄业以李好文为谕徳归旸为赞善张冲为文学托克托领其事堂虚中座以俟临幸皇子与师傅分东西向坐授书其下僚属以次列坐好文取经史集有闗治体者为书曰端本堂经史要义又取古史自三皇迄金宋国祚久速治乱兴废为书曰大寳録前代帝王善恶当法戒者为书曰大寳龟鉴以进复上书曰殿下以臣所进诸书防之贞观政要大学衍义等篇推而行之则太平之治不难致矣他日皇子坐清寜殿分布长席列坐髙丽西番僧曰李好文先生教我儒书多年尚不晓其意今聴佛法一夜即晓由是愈崇尚佛学】
　　广义【抑观皇子之于儒教如水沃石其于异端之学则如胶漆之相投鱼水之相得焉孟子所谓其子之贤不肖皆天也非人之所能为也观于元之皇子益信矣】
　　十一月朔日食○诏削沃哷海夀官流韩吉讷于尼噜罕
　　【初海夀为监察御史劾哈玛尔及弟舒苏出入托果斯皇后宫闱御史大夫韩吉讷以闻帝不省章三上仅夺哈玛尔舒苏官居之草地出海夀为陜西副使吉纳罢为宣政院使寻出为浙省平章政事至是托果斯皇后以其言侵已泣诉于帝帝怒乃夺海夀官屛归田里禁锢之并诬吉讷赃罪杖流于尼噜罕以死】
　　发明【无罪而杀士则大夫可以去此狐死兔悲之意也是时海夀已劾哈玛尔不聴则君子可以见几而作矣况吉纳亦为御史大夫自可乞身而退既不能然遂以言事坐贬夫御史言事之职也有言责者不得其言则去海夀吉纳既无负于言矣则夫致为臣而去归隐坵园亦何不可之有尼噜罕之行不必往可也纲目书削沃哷海夀官流韩吉纳而不书其御史之官其亦为贤者讳乎其亦惜其去之不早乎不然以言禠职非失职也其与唐书贬韩愈为山阳令同意】
　　【庚寅】十年春正月以绰斯戬为平章政事○夏四月赦○帝如上都○六月有星入于北斗
　　【大如月震声如雷】
　　发明【有者所未尝有者也有星如月入于北斗而震声如雷则其变亦大也入于北斗斗有环域天之三辰纲纪星也先儒谓三辰失行山崩川竭而谓之天地不位况有星如月入于北斗者乎此盖朝无善政民有忧惶而天变之来因之以相警告耳呜呼惟政格民惟徳动天考之当时视灾变为故物一切置之不顾欺天罔人岂有过于顺帝哉此君子不惟为顺帝怒而又为顺帝惜也】广义【观春秋之书灾异未有如元末之甚也然自开辟以来亦未有如元人入主中国而致混一之盛也今天动威而垂异如此无乃以其失徳而欲亡之速欤】
　　秋八月帝还大都○冬十一月朔日食○更钞法【丞相托克托欲更钞法集台省两院共议之先是左司郎中武祺以钞法不行请如旧凡合支名目于总库转支从之至是与吏部尚书偰哲笃迎合丞相意请以钞一贯文省权铜钱一千文钞为母而钱为子众皆唯唯惟国子祭酒吕思诚曰中统至元自有母子岂有以故纸为母而立铜为子者乎又曰钱钞用法见为一致以虚换实也今歴代钱与至正钱中统至元钞交钞分为五项虑下民藏其实而弃其虚恐不为国家利偰哲笃曰至元钞多伪故更之思诚曰至元钞非伪人为伪尔且至元钞人犹识之交钞人未之识伪将滋多偰哲笃曰钱钞兼行何如思诚曰钱钞兼行轻重不伦何者为母何者为子汝不通古今徒以口舌取媚大臣可乎偰哲笃忿曰公有何议思诚曰我有三字议行不得行不得丞相托克托见思诚直言颇疑未决御史大夫额森特穆尔曰吕祭酒之言亦有是者但不当于廊庙中大声厉色尔于是讽御史劾思诚狂妄左迁湖广行省左丞遂定更钞之议以中统交钞一贯省权铜钱一千文唯至元钞二贯仍铸至元通寳钞与歴代铜钱并用以实钞法至元钞通行如故令民间通用行之未乆物价腾涌至逾十倍及兵兴所在郡县皆以物货相贸易公私所积者皆不行国用由是大乏】
　　十二月方国珍攻温州
　　【辛夘】十一年【天完主徐夀辉治平元年】夏四月诏修河防左迁工部尚书成遵为河间盐运使以贾鲁为总治河防使
　　【初黄河决托克托集羣臣议言人人殊惟漕运使贾鲁以为必塞北河疏南河使复故道役不大兴害不能已于是遣工部尚书成遵与大司农图噜行视河议其疏塞之方以闻遵等自济濮汴梁大名行数千里掘井以量地之髙下测岸以究水之浅深博采舆论以谓河之故道防不可复且曰山东连歉民不聊生若聚二十万众于此地恐他日之忧又有重于河患者托克托先入鲁言及闻遵等议怒曰汝谓民将反邪自辰至酉论辨终莫能入明日执政谓遵曰修河之役丞相意已定且有人任其责公勿多言幸为两河之议遵曰腕可防议不可易遂出遵河间盐运使诏开黄河故道命鲁以工部尚书充河防使发河南北兵民十七万自黄陵冈南达白茅放于黄冈哈只等口又自黄陵西至阳青村凡二百八十里有竒兴工凡五阅月诸埽堤成河复故道授鲁集贤大学士赐托克托世袭达尔罕之号其余迁赉有差先是河南北童謡云石人一只眼挑动黄河天下反及鲁治河果于黄陵冈得石人一眼而汝颍之兵起宋濂曰议者往往谓天下之乱皆由贾鲁治河之役劳民动众之所致殊不知元之所以亡者纪纲废弛风俗偷薄其致乱之阶非一朝一夕之故也使鲁不兴是役天下之乱讵无从而起乎】
　　发明【甚哉顺帝之迷而不悟也孟子曰得乎邱民而为天子然民虽至贱邦本所闗防其饥寒救其疾苦此固为民父母之心今而诏修河防轻用民力河防虽固民病益深天下孰与为守乎成遵详察河道力言非便是忧国之臣也怒而左迁谓之何哉噫元之纪纲废弛风俗偷薄天怒于上而不悟民怨于下而不知徒以诏修河防欲复故道呜呼亦末矣本之则无如之何纲目书此词繁而不杀则其义自见】
　　冀晋地震
　　【半月乃止怀孟等州俱震有声如雷圯民居屋压死者甚众】
　　帝如上都○五月朔日食○颍州刘福通萧县李二罗田徐夀辉等兵起
　　【先是四方盗贼蜂起有司不能制及发丁夫开河民心益愁怨思乱有韩山童者栾城人自其祖父以白莲防烧香惑众谪徙永平至山童倡言天下大乱弥勒佛下生河南及江淮愚民翕然信之福通与杜遵道罗文素盛文郁王显忠韩雅尔复诡言山童实宋徽宗八世孙当为中国主乃刑白马黒牛誓告天地遂同起兵以红巾为号县官捕之急山童就擒其妻杨氏及其子韩林儿逃之武安惟福通党盛不可制朝廷乃命同知枢密院图沁以兵击之福通既破颍州遂据朱皋攻罗山上蔡真阳确山诸县寻犯武阳叶县陷汝寜府及光息二州众至十万李二号芝麻李亦以烧香聚众与其党赵均用彭早住攻陷徐州据之罗田徐夀辉与倪文俊邹普胜等聚众举兵亦以红巾为号攻陷蕲水县及黄州路】
　　发明【至是刘福通李二徐夀辉相继倡乱五六年间日益滋蔓求之元人勦捕寥寥无闻其间攻陷州郡几半天下厥后陷汉阳破江州破饶信等州如入无人之境未几遂陷江淮污辱黎庶当时朝廷不闻有讨伐之师诸镇未见有连帅之举夫以四海之鼎沸如此而虽欲不亡何可得哉】
　　六月江浙行省左丞博啰特穆尔击方国珍兵败被执秋七月遣大司农达实特穆尔招降之
　　【国珍入海烧掠沿海州郡朝廷遣博啰特穆尔往击之兵至大闾洋国珍夜率劲卒縦火鼓噪官军不战皆溃赴水死者过半博啰特穆尔被执反为国珍饰辞上闻朝廷弗之知复遣大司农达实特穆尔等至黄岩招之国珍兄弟皆登岸罗拜退止民间绍兴总管台哈布哈欲遣人袭杀之达实特穆尔夜过台哈布哈密以事白之达实特穆尔曰我受诏招降公欲擅命邪事乃止檄台哈布哈至海滨散其众拘其海舟兵器授国珍兄弟官有差】
　　八月帝还大都○诏知枢密院事额森特穆尔督兵撃刘福通
　　【时福通兵势日盛托克托奏以其弟御史大夫额森特穆尔知枢密院事及卫王库春格尔率卫军十余万讨之复上蔡擒其党韩雅尔诛之】
