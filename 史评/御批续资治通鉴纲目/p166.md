<!-- { "loadSidebar": true } -->
　　【韩伲胄忌汝愚必欲寘之死以息人言至是用何澹疏落汝愚观文殿大学士及官观监察御史胡纮遂上言汝愚倡引伪徒谋为不轨乗龙授鼎假梦为符因条奏其十不逊且及徐谊诏责汝愚宁逺军节度副使永州安置谊惠州团练副使南安军安置时汪义端当制遂用汉诛刘屈牦唐戮李林甫事示欲杀之之意廸功郎赵师召亦上书乞斩汝愚帝不从汝愚怡然就道谓诸子曰观侂胄之意必欲杀我我死汝曹尚可免也明年正月行至衡州病作衡守钱鍪承伲胄宻谕窘辱百端汝愚暴薨天下闻而寃之讣闻有防追复元官许归葬中书舍人呉宗旦缴还复官之命汝愚学问有用常以司马光富弼韩琦范仲淹自期凡平昔所闻于师友如张栻朱熹吕祖谦汪应辰王十朋胡铨李焘林光朝之言欲次第行之未果而罢政初汝愚尝梦孝宗授以汤鼎背负白龙升天后翼嘉王以素服即位盖其騐也防者遂以为罪云】
　　发明【汝愚贤相而为权奸所妬客死遐方诚神人之共愤天理所不容通鉴续编书安置提举洞霄宫赵汝愚而不称其官则是汝愚有罪之可贬也何以允惬舆情乎至我朝纲目始明其诬枉变文特书曰窜故相赵汝愚于永州至衡州暴卒所以扶天理遏人欲表忠贤之节正奸宄之心其防严矣然而曰故相既以明其无罪曰暴卒复以哀其人命也】
　　广义【呜呼汝愚安置永州可以快侂胄之意矣何侂胄肆毒若是之甚耶想夫侂胄之意以为汝愚人望也其或不死他日必为我之忧此所以致其必死乃奸人之用心也彼汝愚之死人皆寃之臣独惜其忠有余而智不足也当其为右相之日已忤伲胄及伲胄势质薰灼仗内批以斥逐忠良无一可免汝愚即当引退避伲胄如蛇蝎角巾私第奉祠丘园如韩世忠之避秦桧可也如此则忠智两尽其羙可胜言哉诗曰既明且哲以保其身汝愚不此之讲惜哉】
　　金平章政事完顔守贞罢
　　【守贞刚忠明亮通习典故凡论对必传经义时金有国七十年礼乐刑政多因旧制金主欲更定修正为一代法其仪式条约多守贞裁订故明昌之始号称清明又好接引善类以列朝廷为胥持国所忌罢去】
　　【丙辰】二年【金承安元年】春正月以余端礼京镗为左右丞相谢深甫参知政事郑侨知枢密院事何澹同知院事广义【权莫重于丞相枢宻奸莫甚于端礼之徒以至奸之人而握至重之权则宋事日非断可识矣】
　　○二月以端明殿学士叶翥知贡举
　　【翥与刘徳秀同知贡举奏言伪学之魁以匹夫窃人主之柄鼓动天下故文风未能丕变乞将语録之类尽行除毁故是科取士稍涉义理者悉皆黜落六经语孟中庸大学之书为世大禁淮西总领张釡上言迩者伪学盛行頼陛下圣明斥罢天下皆洗心涤虑不敢复为前日之习愿明诏在位之臣上下坚守勿变毋使伪言伪行乗间而入以壊既定之规模乃除釡尚书左司郎官】
　　发明【是时以伪学斥君子而所用者皆蝇营狗茍之徒如以余端礼京镗为丞相谢深甫之为参政郑侨之知枢宻何澹同知院事叶翥之知贡举此皆侂冑之牙其同恶相济为如何哉天下不治从可知矣故纲目详书以着其失也】
　　夏四月余端礼罢
　　【时韩伲冑擅权屏斥正士端礼鬰鬰不惬志称疾求罢】
　　以何澹参知政事叶翥签书枢密院事罢吏部侍郎倪思
　　【初翥要思列疏论伪学思不从韩伲胄遂荐翥而罢思】
　　秋七月罢殿中侍御史黄黼
　　【中书舍人汪义端引唐李林甫故事以伪学之党皆名士欲尽除之大皇太后闻而非之帝乃诏台諌给舍论奏不必更及旧事务在平正以副朕建中之意诏下韩侂胄及其党皆怒刘徳秀遂与御史张伯垓姚愈等上疏力争以为不可乃改不必更及旧事为不必専及旧事自是伲胄与其党攻治之志愈急矣黄黼上言治道在黜首恶而任其贤使才者不失其职而不才者无所憾故仁宗尝曰朕不欲留人过失于心此皇极之道也遂罢黼而以姚愈代之】
　　发明【刘更生曰执狐疑之心者来防贼之口持不断之意者开羣枉之门防邪进则众贤退羣枉成则正士消是时羣隂盈朝君子道否倪思以不论伪学见逆伲胄而罢官黄黼以正言和解见忤侂胄而罢黜是知小人之祸列于汤火蹈之即烂触之即焦不亦惨乎宁宗故纵奸宄权势下移是亦委裘之主尔纲目皆以无罪例书其义可见】
　　广义【分注载黄黼曰治道在黜首恶其意盖指伲胄也于时前后左右皆侂胄之党而黄黼则一薛居州也一薛居州独如宋王何】
　　八月禁用伪学之党
　　【太常少卿胡纮上书言比年以来伪学猖獗图为不轨动揺上皇诋诬圣徳几至大乱頼二三大臣台諌出死力而排之故元恶陨命羣邪屏迹自御笔存救偏建中之说或者误认天意急于奉承倡为调停之议取前日伪学之奸党次第用之以冀幸其他日不相报复往者建中靖国之事可以为戒陛下何未悟也宜令退伏田里循省愆咎遂诏伪学之党宰执权住进拟自是学禁愈急大理司直邵裒然言三十年来伪学显行塲屋之权尽归其党乞诏大臣审察其所学诏伪学之党勿除在内差遣已而言者又论伪学之祸乞监元祐调停之説杜其根源遂有诏监司帅守荐举改官并于奏牍前声説非伪学之人防乡试漕司前期取家状必令书以不是伪学五字抚州推官柴中行独申漕司云自防习易读程氏易传未委是与不是伪学如以为伪不愿考校士论壮之】
　　发明【杨氏曰欲激人主之怒莫如党论欲尽逐天下之君子以求空天下之人才亦莫如党论亲族党也交游党也荐引党也欲防一士止于一士而已矣至举而治之以党则亲族也交游也所荐引也可一网而尽矣汉之党锢唐之牛李与宋之党人是也呜呼是知小人之心欲欺人主以诬君子必杜撰滛名谓之伪学则庻几君无疑心国无异议盖将尽驱正人以遂己私云尔殊不知尺雾障天不亏于大寸云防日何损于明也哉纲目特掲而书之者所以恶小人之専权哀君子之不幸也】
　　冬十月召陈贾为兵部侍郎
　　【以其尝撃朱熹也】
　　十二月削秘阁修撰朱熹官窜处士蔡元定于道州【熹家居自以防累朝知遇之恩且尚带从臣职名义不容黙乃草封事数万言陈奸邪蔽主之祸因以明丞相赵汝愚之寃子弟诸生更进迭諌以为必且贾祸熹不听蔡元定请以蓍决之遇遯之同人熹黙然取藁焚之遂上奏力辞职名诏仍充秘阁脩撰时台谏皆韩伲胄所引汹汹争欲以熹为奇货然无敢先发者胡纮未逹时尝谒熹于建安熹待学子惟脱粟饭遇纮不能异也纮不悦语人曰此非人情只鸡尊酒山中未为乏也及是为监察御史乃锐然以撃熹任责物色无所得经年醖酿章疏乃成防改太常少卿不果有沈继祖者为小官时尝采摭熹语孟之语以自售至是以追论程頥得为御史纮以疏草授之继祖谓可立致富贵遂诬论熹十罪且言熹剽窃张载程頥之余论以吃菜事魔之妖术簧鼓后进张浮驾诞私立品题收召四方无行义之徒以益其党伍潜形匿迹如鬼如魅乞禠熹职罢祠其徒蔡元定佐熹为妖乞送别州编管诏熹落軄罢祠窜元定于道州已而选人余嚞上书乞斩熹以絶伪学谢深甫抵其书于地语同列日朱元晦蔡元定不过自相讲明耳果何罪乎事乃止元定生而頴异父发愽览羣书以程氏语録邵氏经世张氏正防授元定曰此孔孟正脉也元定深涵其义既长辨折益精登建阳西山絶顶忍饥啖荠以读书闻熹名往师之熹叩其学惊曰季通吾老友也凡性与天道之妙他弟子不得闻者必以语元定焉尤袤杨万里交荐于朝召之不起防伪学党禁之论起元定曰吾其不免乎及闻贬不辞家即就道熹与从游者百余人饥别萧寺中坐客兴叹有泣下者熹微视元定不异平时因喟然曰友朋相爱之情李通不挫之志可谓两得矣众谓宜缓行元定曰获罪于天天可逃乎杖屦同其子沉行三千里脚为流血无蔑微见言靣至舂陵逺近来学者日众州士子莫不趋席下以聼讲说爱元定者谓宜谢生徒元定曰彼以学来何忍拒之若有祸患亦非闭门塞窦所能避也贻书训诸子曰独行勿愧影独寝不愧衾勿以吾得罪故遂懈其志在道逾年卒元定于书无所不读于事无所不究义理洞见大原图书礼乐制度无不精妙着洪范解大衍详说律吕新书行于世学者尊之曰西山先生熹尝曰造化微妙惟深于理者能识之吾与季通言而不厌也毎诸生请疑必令先质元定而后为之折衷小人无深嫉之故是时有朱熹倡伪蔡元定实羽翼之之奏】
　　发明【天下有无形之祸僣非权臣而僣于权臣扰非盗贼而扰于盗贼强非敌国而强于敌国其惟朋党之论乎是时严禁正学君子道否而狐媚狗趋之徒欲希富贵阿顺成风以攻防君子为竒功以排斥正人为能事沈继祖据摭奸言诋诬朱蔡诚王法之所不原也宁宗信而任之抑又何哉纲目以无罪例书之其义盖可见矣】
　　广义【文公之罢官季通之窜逐纲目偹书于册适足以遗宁宗万年之臭流朱蔡百世之芳然则抑之者乃所以掦之也毁之者乃所以誉之也于朱蔡二贤恶何损】
　　【丁巳】三年【金承安二年】春正月郑侨罢○夏闰六月贬留正为光禄卿居之邵州
　　【朝散大夫刘三杰免防入见论伪学之党今变而为逆党防之不可不至及论留正共引伪学之罪伲胄大喜即日降防除三傺右正言正坐贬邵州居住】
　　秋八月金胥持国有罪免九月复以持国参知政事【持国为金主信任与李妃筦擅朝政张复亨等十人皆趋走其门俱为御史台官时谓之胥门十哲至是为言者所论持国致仕十人皆外补未几复召持国参知政事】
　　发明【去恶不逺则恶日长讨罪不亟则罪益深持国擅窃君权浊乱朝政金主既知其奸而罢黜之矣复召用之谓之何哉直书于防深讥之也】
　　冬十一月太皇太后呉氏崩
　　【諡曰宪圣慈烈】
　　十二月籍伪学罢吏部侍郎黄由
　　【知绵州王沇上疏乞置伪学之籍仍自今曾受伪学举荐闗陛及刑法亷吏自代之人并令省部籍记姓名与闲慢差遣从之于是伪学逆党得罪着籍者赵汝愚留正周必大王蔺四人为之首朱熹徐谊彭龟年陈傅良薛叔似章頴郑湜楼钥林大中黄由黄黼何异孙逄吉刘光祖吕祖俭叶适杨芳项安世沈有开曽三聘游仲鸿呉猎李祥杨简赵汝谠赵汝谈陈岘范仲黼汪逵孙元卿袁爕陈武田澹黄度张体仁蔡防学黄颢周南呉柔胜李王厚之孟浩赵巩白炎震皇甫斌危仲任张致逺杨宏中周端朝张衙林仲麟蒋传徐范蔡元定吕祖秦凡五十九人黄由上言人主不可待天下以党与不必置籍以示不广殿中侍御史张岩劾由阿附罢之而擢沇为利州路转运判官】
　　发明【上书籍伪学下书罢黄由则由为党人而连坐之意明矣盖宋之所谓伪学者皆正心诚意脩齐治平之道治天下而舍此则将何所施乎宁宗之时小人道长君子道消诚天地闭贤人隠之时也君子不幸适丁其时立斯朝食斯禄而以斯道匡君道未得行先为窘辱使天下士大夫皆以正道自讳无敢言者然则小人之祸岂不甚可畏哉纲目比事而书之于防所以深为当时愧也】广义【呜呼学之为道伲胄所谓伪者乃所以为真也以真为伪伪者必多奚可籍哉然谓之籍则必有限而不知举世皆伪岂特五十九人而已哉当时得与此籍者何其幸也黄由之言可谓辞不迫切而意已独至者欤罢其官者由实快也】
