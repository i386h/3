<!-- { "loadSidebar": true } -->
　　发明【是时金兵虽强然而谋臣战将逾于曩时坚甲利兵多于徃昔况敌人屡挫心颇惴恐此诚复中原雪讐耻之日也高宗不能奋有为之势但见日南至则遥贺二帝至春秋则望祭诸陵或朝享神主于夀寕或遣官祫祭于温州而徒饰以虚文甘于忍辱可哀也已虽然人君当勉于自强勇于脩已惟义是从虽得失利害有所不计岂有畏缩茍免偷安姑息者尚可以责望中兴之道哉直书于册深讥之也吁惜哉】
　　○金人陷金州王彦走石泉
　　【金人乆窥蜀以吴璘驻兵和尚原扼其冲不得逞将出竒取之乃以叛将李彦琪驻防州晲仙人关以缀吴玠河池之师复令游骑出熙河以缀关师古萨里罕自啇于直捣上津攻金州王彦以三千人迎敌而败退保石泉萨里罕遂乗胜而进】
　　二月刘子羽吴玠兵溃于饶风关金人入兴元子羽玠玠还击破之
　　【金人长驱趋洋汉刘子羽闻王彦败亟命田晟守饶风关而遣人召吴玠入援玠自河池日夜驰三百里至饶风以黄柑遗敌曰大军远来聊用止渇萨里罕大惊以杖击地曰尔来何速耶遂悉力仰攻一人先登二人拥后先者旣死后者代攻玠军弓弩乱发大石摧压如是者六昼夜死者山积敌乃更募死士由间道自祖溪关入绕出玠后乘髙以关饶风诸军不支遂溃敌入洋州玠邀子羽去子羽不可而留玠同守定军山玠难之遂退保兴元之西县子羽亦焚兴元退保大安之三泉县萨里罕遂入兴元至金牛镇四川大震子羽从兵不满三百与士卒取草芽木甲食之遗玠书诀别玠得书未有行意其爱将杨政大呼军门曰节使不可负刘侍制不然政革亦舍节使去矣玠乃间道防子羽子羽留玠共守三泉玠曰关外蜀之门戸不可轻弃复徃守仙人关子羽以潭毒山形斗防其上寛平有水乃筑壁垒方成而金人已至距营十数里子羽据胡床坐垒口诸将泣告曰此非待制坐处子羽曰子羽今日死于此敌寻亦引去时张浚亦移守潼川子羽遗书言已在此金人必不南浚乃止金兵由斜谷北去子羽谋邀之于武林不及萨里罕旣至鳯翔遣十人持书招子羽子羽皆斩之而纵其一还曰为我语敌欲来即来吾有死尔何可招也初子羽闻有金兵预徙梁洋之积及金人深入餽饷不继杀马及两河所佥军士以食而子羽玠复腹背要击之死伤十五六疫疠且作乃引众还子羽玠因出师掩其后金人坠溪涧死者不可胜计尽弃辎重而走余兵不能自防者悉降子羽遂还兴元金人始谋本谓玠在西邉渉险东来不虞玠驰至虽入三州而得不偿失】
　　权邦彦卒
　　【邦彦与政几一年碌碌无所建明尝助吕頥浩以排李纲士论少之】
　　发明【邦彦之在政府碌碌无所建明况尝助吕頥浩以排李纲此皆小人之所为故卒而削去其官以贬之】
　　以席益参知政事徐俯签书枢密院事○三月李横传檄収复东京刘豫以金人来战于牟駞冈横师败绩頴昌复陷
　　发明【观李横之晚节末路未有成功而人心复囘之机实在于此故纲目大书传檄収复东京所以深嘉而亟予之也战而败绩义何亏乎春秋之法以者不以者也以金人来战者罪在彼战于牟駞冈是也徃战者罪在内进兵击辽是也刘豫既叛宋降金今人引金拒宋书之曰以可胜诛哉】
　　○夏四月刘豫将董震以虢州来归李成复冦陷之○杨太僣号大圣天王诏统制王防兵讨之
　　【太众日盛自号大圣天王立钟相少子子仪为太子太以下皆臣事之诏王防兵讨太太又名么盖楚人谓年少者为么云】
　　水军都统制徐文以众叛附刘豫
　　【文勇力过人挥刀重五十斤所向无前众呼为徐大刀以功为淮东浙西沿海水军都统制诸将忌之谮其将叛朝廷遣兵袭之文遂以所部海舟六十艘官军四千余自明州浮海抵盐城降于刘豫曰沿海无备二浙可袭也豫大喜以文知莱州令帅其众防通泰州】
　　发明【董震豫将也其降宋则书来归而不书叛徐文宋将也其归豫则书叛附而不书降何者董震背豫降宋舍逆从顺是能知向义之方故书来归以予之徐文背宋归豫舍顺从逆是不知向义之方故书叛附以贬之呜呼纲目逆顺之势定矣君臣之义明矣内外之防严矣其防微矣】广义【前之所谓置御前忠鋭军者文在其列也且以盗来降而用之以成功者自昔有之今文以盗来降用之似矣又信谗而袭之果何义哉孔子曰浸润之譛肤受之愬不行焉可谓明且远矣髙宗有昧于此】
　　以韩肖胄签书枢密院事遣使金
　　【潘致尧还言金欲再遣重臣以取信遂寝出师之议而遣肖胄及胡松年徃金议和至齐刘豫欲以臣礼见肖冑无以应松年曰圴为宋臣遂长揖不拜豫不能屈】
　　王彦复金州金人遂弃均房○诏李横等班师还镇禁边兵侵齐
　　【以与金议和也仍禁诸路招纳淮北及中原人来归者】
　　发明【豫自僣立恒斥姓名此何以称齐罪宋也刘豫宋之叛臣称兵犯顺法所当讨女眞宋之世讐慿陵中国情所不原而乃以和自愚卑礼厚币诏诸将班师禁边兵侵齐是盖忘金之大讐纵豫之大逆父兄母妻乆陷金地中原赤子乆沦兵革寕忍置之度外而恝不之虑乎噫髙宗诚无人心者茍有人心必于焉而变矣安肯行姑息之政而至于如此哉直书于册深贬之也】
　　五月罢宣抚司便宜黜陟○六月岳飞讨江广群盗悉平之
　　【时防吉盗连兵防掠循海广惠英韶南雄南安建昌邵武汀诸州帝专命飞平之飞至防固石洞贼彭友悉众至雩都迎战跃马驰突飞麾兵即马上擒之余党退保固石洞洞高峻环水止一径可入飞列兵山下令皆持满黎明遣死士疾驰登山贼众乱弃山而下骑兵围之贼呼丐命飞令勿杀受其降因授徐庆等方畧捕诸郡余贼皆破降之初帝以隆祐太后震惊之故宻令飞屠防城飞请诛首恶而赦脇从帝许焉防人感其徳绘像祠之及入见帝手书精忠岳飞字制旗以赐之】
　　广义【仁哉武穆之心也然为将而有功能者孰不欲肆其攻畧之心耶求其不嗜杀人而推其一念仁民之心者百无一二其在东汉则有邓禹在宋时则有曹彬故其累世顕荣贵及椒房阳施隂报毫髪不爽今武穆之功固不在邓曹之下而其心即邓曹之心也呜呼邓曹名顕当时福后裔武穆身死奸贼祸延子姓天何厚于邓曹而薄于武穆耶曰不然忠臣为国视死如归祸福非所计也况邓曹武穆所遇之主不同当夫髙宗南渡之日身命宗祧危如一髪百姓所恃者武穆也金人所惮者武穆也使高宗移任秦桧者以任武穆则光复旧物如反诸掌岂止王业偏安一隅哉噫武穆不克令终者非天之毒于武穆也乃髙宗自絶于天而不能全中兴之羙故也岂武穆之徳愧于邓曹而天不善其报欤然则武穆功业万世血食而名与天地同乆者天之报之亦可谓不薄也乌可以一时祸福计哉】
　　秋七月复置博学宏词科○八月翟琮弃军奔襄阳刘豫遂陷伊阳
　　【刘豫尽有梁卫之地琮不能孤立乃弃伊阳突圉奔襄阳】
　　沂王防有罪金人杀之
　　【防与附马刘文彦告二帝谋变金人按问无状防等被诛】
　　发明【沂王何以书有罪疾之也防乃徽宗之子钦宗之弟不幸身为降俘万世之耻而乃无故告变欲害父兄其恶甚矣故特书有罪以疾之然分注以按问无实防等被诛为文纲目变文而书杀者非为沂王讳也盖沂王有罪宋不能诛若假手金人以杀之也纲目王道之权衡是非之明鉴此类是也】
　　九月吕頥浩免
　　【頥浩屡请兴师复中原谓太祖取天下兵不过十万今有兵十六七万矣然自金人南牧莫敢婴其锋比年韩世忠张浚陈思防张崇屡奏人有战心天将悔祸又金人以中原付刘豫三尺童子知其不能立国愿睿断早定决防北向今之精鋭皆中原人恐乆而磨消他日难以举事帝方主和议不从至是以水旱不时苏湖二州地震下诏罪已求言頥浩连章待罪帝一日谓大臣曰国朝四方水旱无不上闻近苏湖地震泉州大水輙不以奏何也防侍御史辛炳殿中侍御史常同论頥浩过恶遂罢为镇南节度使提举洞霄宫頥浩有胆畧善弓马当国歩艰难之日人倚为重然其再相也胡安国劝其法韩忠献以至公无我为先报恩复讐为戒頥浩不能用】
　　广义【頥浩于髙宗航海之日奏令从官各从便去乃知其奸非忠也今其请复中原亦因时势而言耳岂其本心哉观此一举则知其言则是而其心则非也辛炳常同之论是亦因人而废其言也无乃不可乎】
　　以刘光世韩世忠为江东两淮宣抚使王岳飞为荆湖江西制置使分屯沿江诸州
　　【时诸将拥重兵而无分地刘光世在镇江月费至二十万缗每闻易镇则设辞不奉诏有急复迁延以避之朝廷无如之何故命四人易镇光世为江东淮西宣抚使屯池州世忠为淮南东路宣抚使屯镇江为荆湖制置使屯鄂州飞为江南西路制置使屯江州】
　　冬十月李成防襄邓李横奔荆南成遂陷京西六郡十一月复元祐十科取士法
　　【从朱胜非之言也】
　　金乌珠陷和尚原
　　【于是宣抚司分陜西之地自秦鳯至洋州以利州制置使吴玠主之屯仙人关金房至巴达镇抚使王彦主之屯通州文龙至威茂统制刘锜主之屯巴西洮岷至阶成统制关师古主之屯武都】
　　十二月韩肖胄偕金使来
　　【帝自即位屡遣使如金多见拘留而金未尝遣一介报聘至是尼玛哈使李永寿王翊来请还刘豫之俘及西北士民之在南者且欲画江以直刘豫与秦桧前议脗合识者益知桧与金人共谋矣殿中侍御史常同言先振国威则和战常在我若一意议和则和战常在彼靖康以来分为两事可为鍳戒帝因语及武备曰今飬兵已二十万有竒同曰未间二十万兵而畏人者也帝不听复遣枢密都承防章谊为金国通问使请还两宫及河南地】
　　发明【不曰金遣使来而曰偕金使来则非金人自来而肖胄强其来之意可见矣髙宗即位遣使旣多拘留亦众而金未尝遣使报聘则其取侮隣国不亦辱乎宋之为谋者不过欲得二帝他无足较于乎母妻之族中原之地安可置之度外耶然其谋盖浅陋矣故直书曰偕金使来所以不予其自来也人主视此其可不自强而立国哉】
　　广义【大抵和议者即春秋曰平曰成之谓也然欲和者顾其势之所在何如耳金人虽隂纵桧还以和议为约然敌情变幻使其势强而宋实可图虽百桧主和必不肯已南防之师今其使来而议与桧合者盖以知夫张韩刘岳吴玠之忠勇纲纪粗立法度稍振大非渡江之日而宋之不可图也明矣不然则金骑日南安能致其使之偕来哉常同有见于此故防以先振国威而后和斯言得之矣】
　　【甲寅】四年【金天会十二年】春正月韩肖胄罢
　　【肖胄与朱胜非不合力求罢从之】
　　二月席益罢○三月吴玠吴璘与金乌珠战于仙人关大败之
