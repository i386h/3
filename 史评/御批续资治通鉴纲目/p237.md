<!-- { "loadSidebar": true } -->
　　广义【或曰分注载帝命作佛事而奸臣又诱羣僧言国当有厄非作佛事无以禳之拜珠叱拒之乃已假令作之英宗果免于弑厄乎曰不免曰何以知其不免曰时特克实逆谋已成作亦弑不作亦弑弑与不弑实无系于佛事之作不作也特克实自知不行弑逆亦难免于诛戳此逆贼之本心也故史称英宗果于诛戮奸党畏诛遂搆大变有足徴矣曰然则未有甲子具书于册者也此何以书八月癸亥曰位莫重于君相君相被弑事变之极也此纲目之所以特笔也】
　　诸王额特布哈等奉玺绶迎晋王伊蘓特穆尔于北邉九月晋王即位于龙居河赦
　　【伊苏特穆尔裕宗之孙晋王噶玛拉长子袭封晋王仍镇北边初王府内史都尔苏得幸于王尝侦伺朝廷事机其子哈克繖事丞相拜珠得入宿卫久之哈克繖知特克实欲害拜珠遂归是年三月宣徽使塔坦来王邸为都尔苏言主上将不利于晋王由此二人深相要结八月一日特克实密遣乌鲁斯告曰我与哈克繖额森特额尔实逹尔谋定事成推立王为皇帝又以告都尔苏曰汝与巴苏呼知之勿令舒玛尔节闻也于是王囚乌鲁斯遣巴勒密实特等赴上都以密谋告变未至帝遇弑诸王额特布哈及额森特穆尔奉皇帝玺绶来迎晋王遂立于龙居河大赦天下】
　　以额森特穆尔为右丞相都尔苏为平章政事特克实枢密院事○冬十月特克实额森特穆尔等伏诛【诸王迈努言于帝曰不诛元凶则陛下善名不着天下后世何从而知帝深然之于是诛额森特穆尔鄂勒哲索诺木图们等于行在所命舒玛尔节宁珠入京收特克实齐勤特穆尔等悉诛之戮其子孙籍没家产惟特们徳尔子治书侍御史索诺木议流张珪曰索诺木从贼亲斫丞相拜珠臂乃欲活之邪寻亦伏诛余党俱免官】
　　发明【弑君子贼法所必讨帝因诸王迈努之诣悉正典刑讨贼之义正也葢乱臣贼子始则弑其君者欲图后主之荣利然往往灭亡诛戮无一全生然则果何益哉虽然弑君天下之大恶而乱臣贼子终无所逃者可见天理之在人心有不可得而汩没耳茍使乱臣贼子而得以逃其生抑将肆其欲而无禁矣直书伏诛所以扶三纲而立人极也】
　　广义【书特克实等伏诛着元人讨贼之义也】
　　以额卜徳哷勒平章政事○十二月帝至大都○诏雪杨多尔济萧拜珠贺胜等寃
　　【御史言特们徳尔专政诬杀杨多尔济萧拜珠贺胜巴延观音保索约勒哈廸密实黥窜李谦亨成珪罢免王毅高昉张志弼请诏雪之诏存者召还録用死者赠官有差】
　　发明【多尔济等为特们徳尔之诬杀衔寃泉壤今已久矣帝初即位而能首雪其寃此亦存天理于既没也大书特书深予之耳】
　　追尊考晋王为皇帝母鸿吉哩氏为皇后
　　【庙号显宗】
　　盗窃太庙神主
　　【太庙神主制皆用黄金为之至是仁宗及庄懿慈圣皇后金主为盗所窃太常博士李好文言在礼神主当以木为之金玉祭器宜贮之别室不从时参知政事玛喇勒领太常礼仪使当迁左丞集贤大学士张珪曰太常奉宗祐不谨当得罪而反迁官何以谢在天之灵命遂格】
　　发明【定九年经书盗窃寳玉大弓君子则罪其不能守夫以元失其政奸臣檀权虽先帝神主犹不能守而盗得窃诸太庙其能国乎故大书之所以讥帝与执政之臣见不恭之大也此义行则有天下国家者各知所守之职不敢忽矣】
　　流诸王伊噜特穆尔等于邉地
　　【伊噜特穆尔云南额特布哈海南库鲁克布哈尼噜罕博罗乌鲁斯布哈海岛并坐与特克实逆谋】
　　封迈努为防宁王
　　【舒玛尔节言南坡之变诸王迈努逃赴潜邸愿郊死力且请诛戮元凶上契宸尝防奬谕今臣等议宗戚中能自防党逆者惟有迈努请加封赏以示激劝遂以防宁县五千戸封迈努为防宁王】
　　以都尔苏为左丞相
　　【茂穆苏宁珠索多并加光禄大夫赐舒玛尔节等金有差以讨逆功也】
　　【甲子】防定皇帝防定元年春正月以奈曼台为平章政事○召图卜特穆尔于琼州○二月开经筵
　　【江浙行省左丞赵简请开经筵及择师傅令太子及诸王大臣子孙受学章上遂命平章政事张珪翰林学士承防和塔拉都哩黙色学士吴澄集贤直学士邓文原王结等以常范资治通鉴大学衍义贞观政要等书进讲】
　　发明【人君莫大乎好学君不学则无以知治乱臣不学则无以济经纶此学所以为治天下之先务也元昜五主歴年五十然未见其有能开经筵者帝即位之初未遑他务而首开经筵可谓能知先务者矣岂不为自我作古者哉纲目特书意有在尔】
　　广义【元自世宗以来纷纷缪举迭见于册而未有开经筵之美事也至此忽有是举如云雾一开而日星朗然岂不为之一快】
　　立皇后巴拜哈斯氏○立子喇实晋巴为皇太子○夏四月帝如上都○大风地震
　　【帝以烈风地震戒饬百官并诏大都守臣集议以闻张珪自大都至以其与枢密院御史台翰林集贤院等官集议言图们徳尔尝与特克实之徒结为父子终以遗患搆成弑逆子索诺木亲与逆谋今复给还所籍家产其诸子尚在京师夤缘再入宿卫宜仍籍其家产窜其子孙以明不共戴天之义诸王额特布哈愽啰伊噜特穆尔库鲁克布哈与特克实逆谋罪止于流窜宜诛之以谢天下辽王托克托镇辽东因国家有变报复讐忿杀亲王妃主百余人分其羊马畜产残忍骨肉今不之罪乃复厚赐放还臣恐国之纪纲从此不振况令死者寃感伤和气宜夺削其爵土置之他所以彰天威武备卿齐里前太尉布哈矫制令英实强收郑国寳妻噶哈刑曹逮鞫服实竟原其罪夫匹妇衔寃三年不雨宜仍付刑曹鞫正其罪贾胡中卖寳石分珠寸石价直数万夫以经国有用之宝而昜此不济饥寒之物是皆时贵与中贵之人妄称呈献冐给回赐高其价直且至十倍彼此通同暗行分用宜行禁止自古圣君惟诚于治政可以动天地感鬼神初未尝徼福于僧道也至元三十年醮祠佛事之目止百有二大徳七年再立功徳使司积五百有余今年一増其目明年即指为例已倍四之三矣比年佛事愈繁享国不氷致灾愈速事无应验断可知矣宜罢功徳使司及累朝忌日醮祠佛事名目止令宣政院主领修举余悉停罢游惰之徒妄投宿卫部属及宦者女红太医隂阳之属不可胜数一人收籍一门蠲复一歳所请衣马刍粮数十户所徴入不足以给之耗国损民为甚宜如世祖时支请之数给之余悉减汰特们徳尔専恣特克实搆逆良善死于非命皆未申理宜加褒赠优叙其子孙天下系囚寃带宜命省台选官审録结正邉镇利病宜命行省行台体究兴除广海镇戍卒更病者宜给粥食药力死者给钞责所司及同乡者归骨于其家广东采珠劳扰宜悉停罢至元三十年以后冗员宜悉减并不该常调之人不得滥入常选凡官养马驼宜如大徳团槽之制所赐勲戚及宦者之田悉拘还官其僧道典买民田及民间所施产业宜悉役之左右之臣非有功勲劳効着明实迹不加以赏赐请皆着为令凡数千言词甚切至帝皆不从】
　　发明【风乃隂气地乃隂质前书大风防木而有弑逆大变此书大风地震者夫小人隂之类也是时大奸虽诛羣恶尚在夤緑进用渐干政事而大风地震之应不在兹乎分注既载其集议之事而所上之言帝复不听恶在其能集议耶故纲目皆削而不书者则其不满当时之意可见矣】广义【观张珪一疏凡数千言词甚切至帝皆不从呜呼珪以切至之言告其君而不获见听者道不行也道既不行又不能去恶在其为大臣哉】
　　秋八月帝还大都○封图卜特穆尔为懐王徙云南王旺沁为梁王○冬十月命左右丞相日直禁中○是歳水旱蝗
　　发明【其曰水旱蝗灾及民物也言灾而不言地灾重及民也而详志之如此者重民事谨天灾仁人之心王者之务也胡氏曰遇天灾而不惧忽民事而不修而又为繁政重赋以蹙之国之亡无日矣纲目书此欲后世人君遇天变而当惧修民事而不忽而不可视之为泛常也其义岂不明且切哉此纲目书灾异而不书祥瑞之深意尔】
　　【乙丑】二年春正月命懐王图卜特穆尔出居建康○三月帝如上都○夏四月革大臣兼领军务
　　【参知政事遵逹布哈言大臣领军政前古所无特克实以御史大夫额森特穆尔以知枢密院事皆领卫兵如虎而翼故成逆谋乞军卫之职勿以大臣领之庻勲旧之家得以保全从之仍赐币帛以旌其直】
　　五月河溢汴梁○秋九月帝还大都○冬十月都尔苏罢为御史大夫十一月复以为左丞相
　　发明【不书罢都尔苏而书都尔苏罢为御史大夫则是可罢者也复以为相果何礼乎帝之是非诚大谬矣故书复以为左丞相以着其成过也】
　　○十二月以达实特穆尔为右丞相
　　【丙寅】三年春二月以察纳为平章政事○帝如上都○夏四月畿内河北山东饥
　　【初张珪归省保定帝思念之召还问曰卿来时民间如何珪曰臣老少賔客不能远知保定真定河问臣乡里也民饥甚朝廷虽赈以金帛惠未及者十五六帝恻然命赈粮四月至是复令免三路及济南等郡县民半租】
　　发明【饥必书重民灾也夫以畿内河北山东皆元根本之地而同月饥焉则民之憔悴亦甚矣孟子曰凶年饥歳君子民老弱转乎沟壑壮者散而之四方者几千人矣而君子仓廪实府库克有司皆莫之告是上慢而残下也防定之世灾异迭见而饥馑频仍则其业亦殆矣哉故特谨而书之】
　　禁西僧驰驿扰民
　　【先是西台御史李昌言尝经平凉府静防定西等州见西番僧佩金字圆符络绎道途驰骑累百传舍至不能容则假舘民舍因廹逐男子奸汚妇女奉元一路自正月至七月徃返者百八十五次用马至八百四十余匹较之诸王行省之使十多六七驿戸无所控诉台察莫得谁何且国家之制圆符本为邉防警报之虞僧人何事而輙佩之乞更正僧人给驿法且得以紏察不报至是闻其扰民禁之】
　　秋七月帝还大都○河决阳武
　　【漂民居万六千五百余家寻复坏汴梁乐利隄发丁夫六万四千人筑之】
　　冬十月赐大天源延圣寺田
　　【中书省臣言养给军民必资地利况土地祖宗所有子孙当共惜之臣恐兹复借为口实妄兴工役徼福利以逞私欲也帝嘉纳之然不能用】
　　广义【呜呼防定可谓愚矣去年大风地震又水旱蝗今年畿内河北山东民饥并河决阳武况以西僧驰驿扰民方禁止之今又以田而赐僧寺何其恬不知省耶惟其若是故明年旱蝗民饥山崩地震日蚀迭见于册不亡得乎】
　　十二月赦
　　【都尔苏当国与平章额卜徳哷勒以私意欲因赦酬累朝贾胡所献诸物之直及擢用英庙至今为宪台夺官者左司都事宋本言今天儆灾异而畏献物未酬直者愤怨形诸王言必贻笑天下宪司裭有罪者官世祖成法也今上即位累诏法世祖若擢用之是废成宪而反汗前诏也复有邪侫赃秽者将治之邪置不问邪众开本言相视叹息明日观诏本遂称疾不出】
　　发明【治世以大徳不以小惠此诸葛武之言也是时都尔苏当国以私意肆赦酬累朝贾胡献物之直呜呼以朝廷之恩典为小人之隂谋则失礼甚矣不存大徳而务小惠岂不为诸葛武之罪人乎小人擅政而欺其君如此则其他时事从可知尔然则防定纵而不察以听小人之所为享国不永乌足道哉故直书赦以深讥之】
　　【丁卯】四年春正月御史台臣请亲祀郊庙不允
