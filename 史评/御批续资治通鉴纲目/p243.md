<!-- { "loadSidebar": true } -->
　　发明【至元之始此亦无足称者顺帝特区区荒愎不能自强此小人之所喜而君子之所不取者况其大节既亏小何足取故凡逆气乘之祸乱溢出是故前年书彗星见七月武陟蝗京师地屡震去年书漳州袁州兵起八月日食京师地震是年六月又有汀州大水迭书于册用见天人之变交应于时至明年又书彗星见京畿大水而生民涂炭矣未几大盗四起元遂以亡然则余庆余殃之报夫岂僣差而或者以气数推之则过矣】
　　秋八月帝还大都○冬十一月盗杀河南平章政事伊噜特穆尔等寻捕诛之
　　【杞县人范孟谋不轨诈为诏使至河南行省杀平章政事伊噜特穆尔廉访使鄂勒哲布哈召官属及去位者署而用之执大都路儒学提举归旸俾北守黄河口旸力拒不从贼怒系之狱既而官军捕孟诛之凡汚贼者皆得罪旸独免旸同里有吴炳者尝以翰林待制徴不起贼召司夘酉歴炳惧不敢辞时人为之语曰归旸出角吴炳无光旸之名用是大着寻由国子博士拜监察御史入谢台臣奏曰此河南抗贼不屈者帝曰好事卿宜数为之赐以上尊】
　　发明【平章平其政事当使中外尊安社稷巩固百姓从风而向化盗贼稽首而聴命若是则可以无负经邦之职否则具位焉耳伊噜特穆尔身为平章而盗贼杀诸通衢不翅如猎狐兔岂不有愧于平章百姓之任耶虽然顺帝逆徳妖气乘之而盗得以擅杀平章则其变非小也虽曰捕诛国体亏矣】
　　诏以巴延为大丞相
　　【加元徳上辅功臣之号赐七寳玉书金符】
　　巴延矫诏杀郯王齐齐克图
　　【巴延搆陷郯王奏赐死帝未允辄传旨杀之又奏贬宣让王特穆尔布哈威顺王库春布哈不俟命即遣之帝为之不平】
　　发明【巴延凶虐无复人理然纲目亦不为之废法故凡加官等事皆举其爵至于见讨则削之杀诸王则削之弑皇后则削之皆所以行天讨正王法以诛其桀逆之罪岂以其无足诛责之故而遂废讨贼之法哉如唐书朱全忠杀徳王裕同意】
　　广义【巴延既弑母后又杀亲王其穷凶极恶可畏哉】
　　【庚辰】六年春二月巴延有罪黜为河南行省左丞相寻窜南恩州道死
　　【巴延既诛腾吉斯独秉国钧遂専权自恣变乱成宪虐害天下渐有异谋帝患之巴延欲以所养之子托克托宿卫侦帝起居惧涉物议乃以知枢密院旺嘉努翰林学士承旨实喇卜同侍禁近属意托克托托克托政事日修卫士拱聴约束巴延自领诸卫精兵以掦珠布哈为屛蔽从之盛填溢街衢而帝仪衞反落落如晨星势熖薰灼天下之人知有巴延而已托克托忧之请于父满济勒噶台曰伯父骄从已甚万一天子震怒则吾族赤矣曷若于未败图之其父亦以为然托克托质于师吴直方直方曰传有之大义灭亲大夫但知忠于国尔余复何顾焉一日见帝乘间自陈忘家徇国之意帝犹未之信时帝前后左右皆巴延之党沙克嘉本阿噜爲帝腹心乃遣二人与托克托游以忠义之言相与往复办论益悉其心靡他遂闻于帝帝始信之无疑及巴延擅贬宣让威顺二王帝不胜其忿决意逐之泣语托克托托克托亦泣下归复与直方谋直方曰此大事议论之际左右爲谁曰阿噜托克托穆尔直方曰子之伯父挟震主之威此辈茍利富贵其语一泄则主危身戮矣托克托延二人于家置酒张乐昼夜不令出遂与沙克嘉本等谋巴延入朝擒之戒卫士严宫门出入螭皆为置兵巴延见之惊召托克托责之对曰天子所居防御不得不尔遂疑托克托亦増兵自卫至是巴延以所领兵请帝出田托克托劝帝称疾不往巴延固请命太子雅克特古斯出次栁林托克托与阿噜等合谋悉拘京城门钥命所亲信列布城门下是夜奉帝居玉徳殿召省院大臣先后入见出五门聴命夜二鼔遣集赛伊彻察喇率三十骑抵营中取太子入城又召杨瑀范汇入草诏数巴延罪状出为河南行省左丞相命平章政事珠尔噶岱赍赴栁林黎明遣骑士至城下问故托克托倨城上言有旨黜丞相一人诸从官皆无罪可各还本卫巴延奏乞陛辞不许道出真定父老奉觞酒以进巴延曰尔曹见子杀父事乎对曰不曾见子杀父惟闻有臣弑君巴延俛首有慙色既而帝以巴延罪重罚轻复降诏安置南恩州阳春县行次江西隆兴驿病死】
　　发明【巴延弑后无君専权僣窃其恶已甚故直书有罪若曰巴延有罪而自黜之云尔迨再窜南恩卒陨于道纲目不书卒而书死者正其弑逆之罪贬其与盗贼同归而不得预于朝廷士大夫之列也纲目一字之间其严若此然后知君子汲汲于诛乱臣讨逆贼而无待于一毫之假借也其防严哉】
　　广义【巴延之恶人人得而诛之虽合门寸斩无以谢天下今得得死于道其元人失讨贼之义欤】
　　满济勒噶台为太师右丞相塔斯哈雅为太傅知枢密院事特黙齐为太保御史大夫旺嘉努为平章政事托克托知枢密院
　　【诏托克托外诸王侯不得悬带弓箭及环刀辄入内府】
　　彗星见
　　【凡三十二日】
　　京畿大水○赐满济勒噶台爵忠王固辞许之
　　【诏封满济勒噶台为忠王号达尔罕固辞不受御史请示天下以劝廉让从之】
　　夏五月帝如上都○六月诏废文宗庙主迁太皇太后鸿吉哩氏于东安州寻崩放雅克特古斯于髙丽杀诸途
　　【诏曰昔武宗升遐太后惑于憸慝俾皇考出封云南英宗遇害我皇考以武宗之嫡逃居沙漠宗王大臣同心翊戴于时以地近先迎文宗暂总机务继知天理人伦所在假让位之名以寳玺来上皇考推诚不疑即立为皇太子而乃当躬迓之际与其臣伊噜布哈阿哩雅明哷栋阿等谋为不使我皇考饮恨上賔归而再御宸极又私图传子嫁祸于班布尔实皇后谓朕非明宗子出居遐陬上天不佑随降殒罚叔婶布达实哩怙其势焰舍长嫡而立次幼奄复不年诸王大臣以贤以长扶朕践祚赖天之灵权奸屛黜永惟鞠育罔极之思忍忘不共戴天之义其命太常彻去国卜特穆尔庙主布达实哩并削太皇太后之号徙东安州安置雅克特古斯放诸髙丽时贼臣伊噜布哈等已死其以明哷栋阿明正典刑时监察御史崔敬言文宗既彻庙主婶母亦削鸿名尽孝正名斯亦足矣惟皇弟雅克特古斯年幼播迁天理人情有所不忍方先皇上宾皇弟尚在襁褓未有知识义当矜闵常人有百金之产尚置义田以收养宗族陛下富有四海乃以同气之人置之度外贻笑他邦取辱中国傥生他变闗系非轻臣愿杀身以赎皇弟之罪伏望陛下迎归太后母子以尽骨肉之义书奏不报未几太后崩于东安州雅克特古斯遇害于道】发明【文宗虽有杀兄之嫌然而舍子立侄不可谓非公议也帝乃明宗之子文宗之侄以分以名安得而行是举乎文宗既彻庙主婶母亦削鸿名尽孝正名斯亦足矣于雅克特古斯不能容忍放而杀之果何义乎顺帝但知雪父母之寃而不知顾大义之失惜哉故书废以见不宜废也迁以见不宜迁也放与杀以见不宜放杀也噫顺帝于天伦之义不能无亏矣】
　　秋八月帝还大都○冬十月满济勒噶台罢托克托为丞相特穆尔布哈为左丞相○十二月诏复行科举【时科举既辍翰林学士承防库库从容言曰古昔取人材以济世用必由科举何可废也帝采其论诏复行之】
　　罢文宗增置官属
　　【初文宗设太禧宗禋等院及奎章阁艺文监增置官属有差至是大臣议悉革罢库库曰民有千金之产尚设家塾以延馆客堂堂天朝一学房乃不能容邪帝然之改奎章阁为宣文阁艺文监为崇文监余悉罢之】
　　【辛巳】至正元年夏四月帝如上都
　　【时御史崔敬上疏言天子廵幸上都宜御内殿其畧曰世祖以上都为清暑之地车驾行幸嵗以为常阁有大安殿有鸿禧睿思所以保养圣躬适起居之宜存敬畏之心也实喇鄂尔多斯乃先皇所以备宴游非常时临御之所今国家多故天道变更愿大驾还大内居深宫严宿卫与宰臣谋治道万几之暇则命经筵进讲究古今盛衰之由缉熈圣学乃宗社之福也时帝数以歴代珍寳分赐近幸敬又上疏曰臣闻世皇时大臣有功所赐不过槃革重惜天物为后世虑至逺也今山东大饥燕南亢旱海潮为灾天文示儆地道失寜京畿南北蝗飞蔽天正当圣主恤民之日近侍之臣不知虑此奏禀承请殆无虚日甚至于府库百年所积之寳物遍赐仆御阍侍之流乳稚童孩之子帑藏或空万一国有大事人有大功又将何以为赐乎乞追回所赐以示恩不可滥庶允公论】
　　发明【元人以夏初如上都秋初还大都者畏炎蒸也然以水土异宜而致混一之盛亦前古所未有矣】
　　以特穆尔达实为平章政事○秋八月帝还大都○冬湖广燕南山东兵起
　　【时湖广道州民蒋丙何仁甫等相继举兵攻破江华等州县丙寻称顺天王嵠峒徭民二百余寨亦相率入邉抄掠湖广行省平章衮布巴勒平之山东燕南防盗亦纵横至三百余处】
　　大饥
　　发明【上书湖广燕南山东兵起此书大饥文无贬词然徐而考之赈防救荒之政漠然无有则其克谨天戒勤防民隐之意果何如哉夫衰乱之世本无足责然亦可验民愁盗起之因明年大同大饥民皆相食乃视为泛常而不悟君蔽臣谀如此尚可与之有言哉】
　　【壬午】二年春正月开金口河
　　【托克托用言者于都外开河置牐引金口浑河之水东流达通州以通舟楫廷臣多言不可托克托排羣议不纳左丞许有壬言浑河之水湍悍易决而足以为害淤浅易塞而不可行舟况西山水势髙峻金时在城北流入郊野纵有冲决为害亦轻今则在都城西南若霖潦涨溢加以水性湍急宗社所在岂容侥幸设使成功一时亦不能保其永无冲决之患帝不聴河成果水急泥壅不可行费用不赀而卒以无功】发明【欲安乎民必思所以安民之道欲爱乎民必思所以爱民之道安民者何不违农时之类是也爱民者何使民以时之类是也当是时民穷盗起灾异频仍元之君臣省身克己尚恐弗及矧为无益以劳乎民顺帝信托克托言开金口之河费用不赀卒无成功而民力殚矣天下其有不困惫者哉此皆元室乱亡之徴耳】
　　三月大同饥人相食
　　发明【纲目书饥嵗多矣人相食则鲜焉夫以饥而至于食人者必其草根木殻食之既尽然后至于食人也孟子曰庖有肥肉厩有肥马民有饥色野有饿莩此率兽而食人也兽相食且人恶之爲民父母行政不免于率兽而食人恶在其为民父母也考之当时元之君臣曾未见其忧防之心无益继作溺于豫大而天意亦末如之何也已矣】
　　○夏四月帝如上都○秋八月朔日食○九月帝还大都○冬十月朔日食○十二月京师地震
　　【癸未】三年春正月辽阳沃济野人作乱
　　【辽阳为捕海东青烦扰沃济野人及硕达勒达皆叛】
　　二月巩昌山崩
　　【秦州成纪寜逺伏羌等县山崩水涌人多溺死】
　　发明【巩昌山崩记异也所谓期年必有大咎书巩昌山崩于前而书罗天麟等起兵于后虽不指其事应而事应具存此纲目畏物之反常为异使人恐惧修省之意也其垂戒明矣与春秋书沙鹿崩同意】
　　三月诏脩辽金宋三史
