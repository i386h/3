<!-- { "loadSidebar": true } -->
　　广义【二月拜赵挺之为相三月罢求直言则知罢求直言者虽由徽宗要亦挺之逢迎之所致也然则正月因天变而诏求直言三月即罢之如是是诚天变不足畏矣意直言既罢则邪说交攻宋之狂澜吾知其不可回矣】
　　许夏人平
　　【废银州为银川城罢五路经制使徙陶节夫知洪州】
　　广义【按春秋觧仇释怨曰平此曰平何恶宋也盖宋不能抚驭外夷常欲致怨起衅而又无如之何然则曰许者其亦因彼之所求欤学者察之义自见矣】
　　夏五月行纪元厯
　　【刘昺所造也】
　　秋七月朔日当食不亏
　　广义【日者众阳之精人君之象当时徽宗犹能置议礼局毁党人碑复谪者籍封太祖之后释外夷之怨封圣人之裔退蔡京之奸行纪元之厯数事可观天道即为之应纲目特书其有以也】
　　○冬十二月朔日当食不亏羣臣称贺
　　发明【凡书称者不宜称也日当食不亏者厯官择术不精失于详究耳宜慰而不宜贺也说苑曰人臣之术虚心白意进善通道勉主以礼义谕主以长防将顺其美匡救其恶乃其职也夫何因日不亏相率称贺茍有丈夫之志者必于焉而变矣纲目两书日食不亏者所以着其从侈无度阿谀謟佞云尔夫岂无故而书之哉】
　　○刘逵罢
　　【蔡京令其党进言于帝曰京之改法度皆禀上防非私为之今一切皆罢恐非绍述之意帝惑其说复有用京之心然羣臣未有觉者郑居中往来郑妃父绅所知之即入见言陛下所建立皆学校礼乐居养安济等法乃厚下裕民何所逆天而致威谴乃更张邪帝恱居中退语礼部侍郎刘正夫正夫因请对语与居中合帝遂疑逵擅政于是京党御史余深石公弼论逵专恣反覆陵蔑同列引用邪党出知亳州】
　　【丁亥】大观元年春正月以蔡京为尚书左仆射兼门下侍郎
　　发明【小人患得患失之心至是益见矣是以欲知君子小人之分当于进退取与之际君子之事君言听计从则就之少有拂逆则去之虽终身勿用畧无忿患之意小人之事君夤缘攀附以进之逢迎阿谀以恱之虽昬夜乞哀殊无羞恶之心蔡京乞罢相位忧心冲冲潜令其党进言京师寻复召用则其奸险之心岂不从可知哉虽然徽宗既识其奸而免复因人言而用则徽宗之心卒无定见矣直书于册交讥之耳】
　　广义【去年春三月徽宗既悟蔡京之奸凡京所建置一切罢之而以有罪免则徽宗自当进用君子蔡京自当羞愧隐遁如是则朝廷清明庻政惟和今以改元正月复用蔡京为相则徽宗乃羣奸之首而蔡京不复知有人间羞愧事者也且元年正月为王政之始尚书仆射为百僚之纲发政之初而复用巨奸则宋事之不济可知已】
　　○吴居厚罢以何执中为中书侍郎邓洵武梁子美为尚书左右丞
　　【子美初为河北转运使倾漕计以奉上至损缗钱三百万市北珠以进由是诸路漕臣效尤争进羡余矣北珠出于女真子美市于辽辽嗜其利虐女真捕海东青以求珠女真深怨之而子美用是显】广义【蔡京既相则所进者皆其类也比而观之其义见矣】
　　三月赵挺之罢以何执中邓洵武为门下中书侍郎梁子美朱谔为尚书左右丞○以郑居中同知枢密院事寻罢
　　【初居中直学士院自言为郑贵妃従兄弟妃家世防亦倚为重及居中入枢府妃时已贵重于居中无所赖乃用宦者黄经臣计以亲嫌为请改授中太乙宫使居中不怿蔡京为言宥府本兵之地非三省执政用亲无嫌经臣沮之于是居中疑京援已不力稍怨之】
　　以蔡攸为龙图閤学士兼侍读
　　【攸京长子也元符中监在京裁造院帝时为端王每退朝攸适趋局遇诸涂必下马拱立王问知为攸心善之及即位遂有宠自鸿胪丞赐进士出身拜秘书郎厯官集贤修撰京再入相遂进学士】发明【蔡攸京之长子不学无术以父势而骤得学士是诚借父兄之势为美官者也则同恶相济而名器滥矣一奸未退而复用一奸其弊可胜言哉此徽宗所以终致祸乱而不悟也吁故纲目特书讥之】
　　立八行取士科
　　【八行者孝友睦婣任恤忠和也凡有此八行者即免试补太学上舎知台州李谔文以徐中行荐中行闻之尽毁其所为文入委羽山以避之或问之中行曰人而无行与禽兽等使吾得以八行应科目则彼之不被举者非人类欤】
　　广义【圣人曰行有余力则以学文朱子释之曰徳行本也文艺末也今徽宗能立八行取士科可谓敦本务实之举有足观矣但蔡京当国吾恐所取者或非其实矣】
　　夏五月以蔡薿为给事中
　　【薿以诸生试防揣蔡京且复用即对曰熙丰之徳业足以配天不幸继之以元祐绍圣之缵述足以永赖不幸继之以靖国陛下两下求言之诏冀以闻至言收实用也而见于元符之末者方且幸时变而肆奸言乘间隙而投异意诋诬先烈不以为疑动揺国是不以为惮愿逆处其未至而絶其原于是擢为第一以所对颁天下甫解褐即除秘书正字未逾年至侍从前此未有也】
　　广义【前书以八行取士盖八行者孝友睦婣任恤忠和也继书以蔡薿为给事中者何盖蔡薿所陈皆迎合阿附之说其有愧于八行多矣宋之徽宗设科取士而所得者皆逢己之恶者也书曰违上所命从厥攸好此之谓欤】
　　邓洵武免
　　【时妖人张懐素谋反朝士多株连者而洵武与其党连昬坐免】
　　诏诸路监司勿任元祐学术者○六月以梁子美为中书侍郎○朱谔卒○秋八月以徐处仁为尚书右丞林摅同知枢密院事处仁寻罢○九月贬侍御史沈畸监信州酒税窜御史萧服于处州
　　【蔡京怨刘逵防苏州盗铸钱狱起京欲防逵妇兄章綖兄弟遣开封尹李孝夀鞫之株连者千余人彊抑使承死者甚众京犹以为缓遣侍御史沈畸御史萧服往代畸至苏即日决释无左证者七百人叹曰为天子耳目司而可傅防权要杀人以茍富贵乎遂阅实平反以闻京大怒贬畸监信州酒税服覊管防州而綖竟窜海岛】
　　发明【君子之所守者义而已不以威武而屈节不以权势而移心蔡京妄兴大狱株连千人而遣畸服往治茍趋富贵者必附防罗织以成其狱焉君子以为事不合义宁违权要讵肯阿谀以防人于非法乎观其所叹之言毅然有守确乎不防是诚轻势利于鸿毛者戾于戱非明于大义安能言之若是哉然当时皆京之所为故其贬官而以无罪例书则其义盖可见矣】
　　广义【夫法者天下公共之理非一入之所得私也今蔡京以私灭公而滥杀无辜沈畸萧服直欲以公灭私而开释无辜且曰为天子耳目司而可防权要杀人以茍富贵乎观于此言则其直气至今凛凛可谓威武不能屈之大丈夫矣故纲目不惟月之而又衔之不惟衔之而又地其贬窜者正欲播清风以起后人也】
　　故直秘阁程頥卒
　　【頥于书无所不读其学本于诚以大学论语孟子中庸为标指而逹于六经动止语黙一以圣人为师卒得孔孟不之学为诸儒倡着易春秋传平生诲人不倦故学者出其门最多渊源所渐皆为名士而刘绚李吁谢良佐防酢张绎苏昞吕大临吕大钧尹焞杨时成徳尤着世称頥为伊洛先生卒年七十五绚力学不倦頥每言他人之学敏则有矣未易保也若绚者吾无疑焉仕终太常博士吁頥称其才噐可大任又言自予兄弟倡明道学能使学者视仿而信从者吁与刘绚有力焉仕终校书良佐学问该赡事有未澈则颡有泚尝与頥别一年复来见頥问所进对曰但去得一矝字尔頥喜曰是子可谓博学切问而近思者与防酢杨时吕大临在程门号四先生仕终监西京竹木场酢初与兄醇俱以文行知名所交皆天下士頥见之京师谓其资可以进道及程颢兴扶讲学酢尽弃故所习而学焉仕终知濠州绎家世甚防年长未知学佣力于市闻邑官传呼声心慕之即发愤力学遂以文名防頥自涪还河南绎往受业頥称其頴悟尝曰吾晚得二士谓绎与尹焞也昞始学于张载而事二程卒业仕为太常博士坐元符上书邪等人编管饶州卒大钧大防之弟能守其师説而践履之尤喜讲明井田兵制谓治道必自此始张载每叹其勇为不可及仕终陜西转运从事大临大钧之弟通六经尤邃于礼每欲掇习三代遗文旧制令可行不为空言以拂世矫俗仕终秘书省正字】
　　发明【凡卒故官录贤也程頥既已削其官矣此犹书故直秘阁者頥无故不予其削也盖程子兄弟鸣道河南继正学之统宗振斯文之坠绪诚一代之贤人也惜其弗果大用为憾耳虽然其学虽屈于一时其业实伸于后世夫岂因其弗果大用而遂贬其道哉纲目书之非为程子惜而为当世惜也】
　　广义【考之伊川于元祐元年春三月以司马光吕公着荐为崇政殿説书二年秋七月即罢之七年春三月服阕除直秘阁绍圣四年冬十一月哲宗追憾其直道事人编管涪州元符三年冬十月徽宗即位之初复以伊川判西京国子监受俸一月致仕崇宁二年言者希蔡京意除直秘阁程】
　　【頥名然则既除其名矣今于其卒而不书直秘阁而书故直秘阁者何哉盖直秘阁乃哲宗所授不与于徽宗也观纲目之书法其义当与晋徴士陶潜卒例同】
　　冬闰十月以林摅为尚书左丞郑居中同知枢密院事【居中既怨蔡京遂隂与张康国比而间京都水使者赵霆得两首于黄河献以为瑞京曰此齐小白所谓象罔见之而覇者也居中言首岂有二人皆骇异而京独主之殆不可测帝命弃金明池谓居中爱已故申前命】
　　广义【尚书为百僚之宗枢密为六军之辖尚书之统百僚枢密之掌六军非才徳兼备者莫能胜也观夫林摅以怒降生事被谪居中以后宫宠嬖承羞二人之不可当重任也明矣徽宗不察乎此而以之负乘其何以师表庻官而统御六师哉纲目记其月而大书者讥之也】
　　流太庙斋郎方轸于岭南
　　【轸上书言蔡京睥睨社稷内懐不道専以绍述熈丰之説为自媒之计内而执政侍从外而帅臣监司无非其门人亲戚京每有奏请尽作御笔行出语人曰此上意也明日不行又语人曰京实啓之也善则称已过则称君必欲陛下敛天下之怨而后已自元符末陛下嗣服忠义之士投匦者无日无之京分为邪等黥配编置不齿仕籍则谁肯为陛下言哉京又使子攸日以花石禽鸟为献欲愚陛下使不知天下治乱臣以为京必反也请诛京诏宣示京京请下轸狱竟流岭南】
　　发明【蔡京用事以言为讳而方轸独论京奸挺然不畏讵非凤鸣朝阳者乎苏从曰防君之髙爵食君之厚禄爱其死而不谏其君非忠臣也轸固知京方得君而不可触上初信京而不可犯然缄黙充位茍焉无耻虽禄之以天下不顾也言而不聼则直在我而曲在彼矣我何为而不豫哉故书流太庙斋郎者既美方轸之爱君又责当时之无人也吁】
　　广义【方轸上书之言直气凛然信乎为千古忠义之倡奈何蔡京当国日以虐焰薫炙忠良少有违忤遂加贬黜是以有懐者不得自尽无志者举为厮役朝廷黤黮天下凄惶故方轸上畏天命下悲人穷所以奋不顾身为徽宗痛言京贼之罪而请诛之也于时徽宗则当大召群臣宣示轸言播告中外斯时也必有忠鲠之臣如轸者同致去恶之力也夫何徽宗不以轸言示众反以轸言示京使轸得以大肆其凶流毒于轸故纲目书曰流太庙斋郎方轸于岭南以见轸之流虽出于蔡京而徽宗不得辞其责矣君子原情定罪则徽宗蔡京可谓厥罪惟均者也】
　　十一月朔日食
　　【蔡京以不及所当食分率群臣称贺】
