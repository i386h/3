<!-- { "loadSidebar": true } -->
　　【先是羣臣上表请祀汾隂帝从之以王旦兼大礼使王钦若为礼仪使陈尧叟为经度使仪同封禅正月奉天书发京师是月出潼闗渡渭河遣近臣祀西岳遂至寳鼎县奉祗宫祀后土地祗大赦天下文武进秩建寳鼎县为庆成军赐天下酺三日大宴羣臣于穆清殿而还初将祀汾隂会嵗旱龙圗阁待制孙奭上疏陈不可者十有曰陛下才毕东封又议西幸非先王五年卜征重谨之意今国家土木之功累年未息水旱作沴饥馑居多乃欲劳民事神神其飨之乎又曰今之奸臣以先帝甞停封禅故賛陛下以继承先志先帝欲北平幽朔西取继迁则未甞献一谋画一策而乃卑辞厚币求和于契丹蹙国縻爵姑息于保吉谓主辱臣死为空言以诬下罔上为己任是陛下以祖宗艰难之业为奸臣侥幸之资此臣所以长叹痛惜也时羣臣争奏祥瑞奭复上言方今野雕山鹿并形奏简秋旱冬雷率皆称贺将以欺上天则上天不可欺将以愚下民则下民不可愚将以惑后世则后世不可惑夫国将兴听于民将亡聼于神陛下何为而不思也帝嘉其忠而不能从】
　　发明【真宗此举惑之甚矣书曰至治馨香感于神明黍稷非馨明徳惟馨真宗内不修徳外涉】
　　【虚无西祀东封迄无寜嵗然而灾异迭见天变屡形则其无益于事盖昭然矣是时谄媚罔敢谁何善乎孙奭有曰将以欺上天则上天不可欺将以愚下民则下民不可愚将以惑后世则后世不可惑使其听奭之言涣起宸断一新政令涤其旧染可也惜乎徒嘉其忠而不能从焉纲目直书深讥之也】
　　广义【孙待制一疏忠诚恳切虽武夫悍卒亦能感动何真宗迷而不悟耶盖真宗左右前后皆非孙待制也一孙待制独如宋王何观此则当时王旦诸人其得罪于孙待制也多矣】
　　三月召陜州隠士魏野不至
　　【野不求闻达居陕之东郊为诗精苦帝自汾隂还次陕州遣陕令王希召之不起命工圗其所居观之】发明【魏野甘于恬淡不求闻达天札屡临召之不起其浮云富贵泥涂轩冕之心可尚矣岂与沽名伪隠以为仕宦之防径者比哉故直书不至所以深嘉而亟予之也】
　　广义【太宗之世有种放真宗之时有魏野皆隠流也夷考其行则野贤于放也审矣】
　　帝过西京遂谒诸陵夏四月还宫○太子太师吕防正卒
　　【諡文穆】
　　六月江淮大水○秋七月冯拯罢○畿内蝗镇眉昌州地震○八月河决通利军○冬十月以向敏中等为五岳奉册使
　　【加上五岳帝号帝御朝元殿发册命敏中等充使】
　　发明【诗曰敬天之怒无敢戏豫敬天之渝无敢驰驱帝自今嵗以来弊政继作灾异迭见如江淮大水畿内虫蝗镇眉昌州地震河决通利军并书于防则上天之怒莫此为甚下民之灾莫此为尤而乃驰驱道路豫无常敬天之心漠然无有真宗诚可谓下愚不移者矣故书以向敏中为五岳奉册使于灾异之下则其忽天变之心为可见焉事有不待贬黜而义自见者此类是也】
　　【壬子】五年夏四月复以向敏中同平章事
　　【时旧相出镇不以吏事为意惟敏中尽心民事帝由是有复用之意及东封西祀皆以敏中留守厚重镇静人情帖然遂复拜相】
　　髙丽王询乞降于契丹
　　【髙丽王询遣蔡忠顺奉表如契丹乞称臣如故契丹命询亲朝询复以疾为辞初契丹以鸭绿江地予髙丽髙丽甞筑六城曰兴铁通龙郭州至是契丹怒询不朝命复取六州地于是有女真人知髙丽事者言于契丹以为自开京东马行七日有大砦广若开京凡旁邑所贡珍异皆在焉其胜罗等州之南亦有二砦所积如之若大军自女真北渡鸭绿江并大河而上至郭州与大路会髙丽可取也】
　　五月赐杭州隠士林逋粟帛
　　【逋力学善诗不趋荣利家贫衣食不足晏如也结庐杭州西湖之孤山帝闻其名赐以粟帛】发明【逋力学善诗不趋荣利家虽贫寠处之晏如诚易所谓肥遯无不利者矣真宗闻其名而赐以粟帛乐善之诚何切哉特书于策交美之也】
　　广义【抑考逋甞有诗曰茂陵他日求遗稾犹喜曽无封禅书噫是诗也逋岂自髙其行哉且使天下后世皆知封禅之为非也逋之识见超越如此岂直赵宋间人物虽司马子长亦当作衙官矣】
　　秋八月朔日食○作防灵观
　　【奉祀五岳】
　　九月罢参知政事赵安仁
　　【初议立后安仁谓刘徳妃家世寒防不如沈才人出于相门帝不恱他日与王钦若从容论方今大臣谁为长者钦若欲排安仁乃誉之曰无若赵安仁安仁昔为沈伦所知常欲报之帝黙然未几罢安仁虽贵简俭若贫素喜诲诱后进时以重徳推焉】
　　发明【人君之徳昭如明镜则妍悉辨自不能逃否则未免以妍作以作妍者矣安仁执徳不阿简俭自守诚重徳之臣也见忌钦若遂毁罢之则真宗于一念之明为少亏焉于戏三代以后能辨霍光之忠上官桀之诈者唯汉昭帝一人而已舍此其不为奸人所惑者几希纲目直书罢而不去其官所以明其无罪也】
　　广义【分注载王钦若计罢安仁则知小人之陷君子无所往而不用其心也君子亦末如之何矣诗曰取彼谗人投畀豺虎此之谓欤】
　　以王钦若陈尧叟为枢宻使丁谓参知政事马知节为枢宻副使
　　【时天下乂安王钦若丁谓导帝以封祀眷遇日隆钦若自以深达道教多所建明而谓附会之与陈彭年刘承珪等搜讲坠典大修宫观以林特有心计使为三司使以斡财利五人交通踪迹诡秘时号五鬼王旦欲谏则业已同之欲去则上遇之厚追思李沆之先识叹曰李文靖真圣人也钦若状貌短小项有附疣时目为瘿相性倾巧敢为矫诞然智数过人每朝廷有兴作能委曲迁就以中帝意知节以众方竞言祥瑞深不然之每言于帝曰天下虽安不可忘战去兵也】
　　广义【王子明叹羡文靖而追思其言可谓昧昧我思之矣虽然悔将焉及然其慎终于始子明其有昧于此哉】
　　冬十月帝言圣祖降于延恩殿
　　【帝语辅臣曰朕梦神人玉皇之命云先令汝祖赵朗授汝天书今令再见汝翌日复梦神人圣祖言吾座西斜设六位以候是日即于延恩殿设道塲五鼔一筹先闻异香顷之黄光满殿圣祖至朕再拜殿下俄有六人至揖圣祖皆就坐圣祖命朕前曰吾人皇九人中一人也是赵之始祖再降乃轩辕黄帝后唐时复降生赵氏之族今已百年皇帝善为抚育苍生无怠前志即离座乘云而去王旦等皆再拜称贺诏告天下肆赦加恩命丁谓等修崇奉仪注闰月上圣祖尊号曰圣祖上灵髙道九天司命保生天尊大帝圣母懿号曰元天大圣后遂加太庙六室尊号羣臣上帝尊号曰崇文广武感天尊道应真佑徳上圣钦明仁孝皇帝】
　　发明【易曰居其室出其言善则千里之外应之况其迩者乎居其室出其言不善则千里之外违之况其迩者乎言出乎身加乎民行发乎迩见乎逺言行君子之枢机枢机之发荣辱之主也言行君子之所以动天地也可不慎乎春秋系王于天其尊无对羣臣之所瞻仰四海之所依归故兢兢业业无敢怠荒真宗以圣祖下降宣谕羣臣则其惑世诬民莫此为甚以万乗之尊而效虚无之说恠诞不经殊无愧耻深可丑矣遂使徽宗效尤仍至覆国惜哉故纲目凡前史所载加号之事皆削而不书不予其妄也然不书圣祖降而必书帝言圣祖降则不惟讥帝之妄诞盖所以明其必无是理也】
　　广义【唐太宗甞曰朕以至诚治天下至今以为明言宋之真宗发此妖言妄语其亦异乎唐太宗之见矣殆孟子所谓妄人是也以妄人而帝中国则是黄屋中居一妄人耳安望其能立人极哉备书于册适足以发千古之笑】
　　十一月以王旦兼玉清昭应宫使
　　【诏建康军铸玉皇圣祖太祖太宗尊像以丁谓为奉迎使奉安于玉清昭应宫帝率百官郊谒又诏刻天书于宫以旦为刻玉使王钦若与谓副之】
　　广义【真宗狂妄人也既欺其天又欺乎人而又欺祖宗则是闾阎走之不若也夫闾阎走尚知天人祖宗之不可慢而况万乗之君乎纲目备书于册所以遗真宗万年之臭也】
　　作景灵宫
　　【奉圣祖也】
　　发明【凡书作不宜作也易曰节以制度不伤财不害民真宗蔽固已深无益继作前书作玉清昭应宫又书作防灵观此书作景灵宫竭天下之财而不恤敛天下之怨而不辞呜呼节用爱民为国首务以有限之财恣无穷之费岂不深可惜哉纲目书此以为后世作无益者戒耳于宋乎何诛】
　　改孔子諡
　　【以字犯圣祖讳改圣为至圣】
　　广义【歴考太祖之先见诸史册者未甞有字之名者也使果有之亦二名不偏讳何嫌乎此皆真宗不经之说耳何以为训虽然吾夫子与天同徳恶在其为至哉】
　　十二月立徳妃刘氏为皇后
　　【后父通为虎防都指挥使从征太原道卒后在襁褓而孤鞠于外氏善播鼗蜀人龚美者以鍜银为业携之至京师年十五入襄邸帝即位自美人进位徳妃専宠后宫郭后崩帝欲立之翰林学士李廸言妃起于寒防不可以母天下帝不从欲得杨亿草制使丁谓喻防亿难之谓曰勉为此不忧不富贵亿曰如此】
　　【富贵亦非所愿也乃命他学士焉后既立以无宗族更以美为兄改其姓为刘闻李廸之谏大恨之后性警敏晓书史闻朝廷事能记其夲末帝退朝阅天下封奏多至中夜后皆预闻宫闱事有问輙援引故实以对帝深重之由是渐干外政】
　　发明【夫子賛干曰大哉乾元万物资始乃统天賛坤曰至哉坤元万物资生乃顺承天是知干非坤无以资生万物坤非干无以资始万物乾坤虽有尊卑其道相为一体夫妇之配义若乾坤故又曰有夫妇然后有父子有父子然后有君臣春秋诸侯称薨而夫人亦称薨明其齐也然则天子】
　　【立后当精遴选刘氏起于寒防安可俪体宸极母仪天下耶真宗以偏爱而立之失礼甚矣李廸正言切谏帝不能用惜哉故纲目直书立徳妃刘氏为皇后文无贬词乃所以深贬之尔】广义【观分注载真宗立后之事则李廸杨亿丁谓人品之髙下不言可知矣】
　　【癸丑】六年春正月禁内臣出使干预公事
　　【凡有干预州县公事所在官吏不以闻并罪之】
　　秋七月除农器税
　　【知濵州吕夷简请免棁河北农器帝曰务穑劝农古之道也岂独河北哉诏诸路并除之】
　　发明【治国之道莫大于革弊政而恤民瘼革弊政所以肃纪纲恤民瘼所以安黎庶真宗禁内臣干预公事除农器税皆治国之善政也纲目特举而书之意有在矣】
　　广义【除农器税细事也纲目记其时而月之者美其重国夲也】
　　冬十二月朔日食○献天书于朝元殿
　　【先是帝享玉皇于朝元殿判亳州丁谓献芝草三万七千夲遂诏扶持使赵安仁等奉献天书于朝元殿】发明【上书日食下书献天书则帝之不重天变为可见矣诗曰我其夙夜畏天之威于时保之于乎人君所畏者天耳天不能言而灾异谴告以警君心苟或人君玩其灾变则是不能畏天而般乐怠敖矣真宗自祥符以来敬天之心少虚诞之心多故虽灾异频仍恝然无惧岂不深可惜哉比而观之其义自见矣】
　　【甲寅】七年春正月帝如亳都谒老子于太清宫
