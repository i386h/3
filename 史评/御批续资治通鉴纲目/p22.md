<!-- { "loadSidebar": true } -->
　　【顿兵不去矣吕端请发兵由麟府鄜延环庆三道以捣平夏袭其巢穴则灵武之围解矣或云盛夏渉旱海水泉竭粮运艰辛不如静以待之帝不听即部分诸将命继隆出环丁罕出庆范廷召出延王超出夏张守恩出麟五路进讨直趋平夏】
　　秋七月以陈靖为京西劝农使未行而罢
　　【帝务兴农事诏有司议均田法太常博士陈靖乞先命大臣兼屯田制置令京东西检责荒地及逃民产籍之募民耕作赐以牛种室器俟田成然后度地均税量田授人约井田之利为定法颁行天下乃诏靖为劝农使皇甫选何亮副之选等言其功难成陈恕亦以为不可遂出靖知婺州而罢其法】广义【此虽不及三代井田之制亦庶几焉耳矣为之不犹愈于豪强兼并而赋无定法乎奈何选恕不能成人之美君子惜焉】
　　宼准免
　　【是嵗郊祀中外官皆进秩准素所喜者多得台省清要官所恶及不相知者即序进之广州通判冯拯上疏极陈准擅权且条上除拜不平数事帝不怿张洎揣知帝嫉准惧一旦同罢乃奏准诽谤帝益不悦会广东转运使康戬上言吕端张洎李昌龄皆准所引故准得以任胸臆乱经制帝怒召端等责之端对曰准性刚自任臣等不欲数争虑伤国体因再拜请罪及准入对帝语及拯事准力争不已又持中书簿论】
　　【曲直于帝前帝因叹曰鼠雀尚知人意况人乎遂罢知邓州】
　　发明【准刚直有余而行事未必皆出于公论宜乎有以诲羣吠之纷纭也故纲目削其官而以可免例书者其亦徇名责实之意耳其亦责备贤者之意耳】
　　以丁惟清知西凉府
　　【凉州周回二千里领姑臧神乌畨禾昌松嘉麟五县久不内属至是请帅从之】
　　八月李继隆副将范廷召遇李继迁于乌白池击败之继隆不见敌而还
　　【诸将分道并进期抵乌白池继隆遣其弟继和驰奏以环州道迂欲自清冈峡直趋继迁巢穴不及援灵武上怒曰汝兄必败吾事矣因手札切责使未至而继隆已发兵与丁罕合行十日不见敌引军还张守恩见敌不击独廷召与王超至乌白池与贼遇时敌鋭甚超持重不进其子徳用年十七为先锋请乗之转战三日敌遂却徳用曰归师遇险必乱乃领兵先絶要害下令曰乱行者斩一军肃然敌见其师整不敢近廷召等大小数十战虽颇克防而诸将失期士卒困乏终不能擒贼】
　　发明【继隆不能无逗绕之责矣主忧臣辱主辱臣死理之必然是时继迁防扈太宗旰食继隆亲承上命复受方畧徳音在耳不可忘也为继隆者当勉励诸将戮力同心直巢穴擒其乱贼则不辱君命矣夫何虚行十日不遇而还其罪可胜诛乎故书副将范廷召击败所以美偏禆之能立功书继隆不见敌而还所以讥主将之违君命美在廷召则罪在继隆矣此曲直之绳墨也】
　　九月秦晋诸州地震○大有年
　　发明【宣十六年书大有年谷梁曰五谷大熟曰大有年胡传曰程氏谓大有年记异也旱干水溢饥馑荐臻者灾也山崩地震彗孛飞流者异也景星露醴泉芝草百谷顺成者祥也大有年上瑞矣何以为记异乎盖太宗享国二十二年独此书大有年他年之歉可知也而天理不差信矣此一事也在不修纲目则为庆祥君子笔之则为变异纲目取法春秋故其所书如此其防深哉】
　　【丁酉】三年春正月张洎罢
　　【洎性险诐巧于将顺尤善事宦官甞引唐故事奏内奉蓝敏政为学士帝曰此唐弊政朕安可踵覆辙卿言过矣洎慙而退未几以病罢寻卒】
　　发明【张洎故唐之臣卖国降讐茍焉无耻况性险诐巧于将顺是乃小人之魁桀也宋不能诛而复用之虽有文艺之末亦无足取矣故于罢而削去其官】
　　广义【分注载太宗拒张洎之说可谓独见之明者也易曰牵复吉太宗其庶防矣】
　　以温仲舒王化基参知政事李惟清同知枢宻院事○葬孝章皇后
　　发明【自至道元年书开寳皇后崩至是逾三年而始克葬则太宗弃礼悖义而无兄之心益着矣故特书以着其失】
　　○分天下州军为十五路
　　【京东京西河北河东陕西淮南江南荆湖南北两浙福建川陕广南东西凡十五路各置转运使】
　　三月帝崩太子恒即位
　　【帝不豫宣政使王继恩忌太子英明隂与参知政事李昌龄知制诰胡旦等谋立楚王元佐帝崩皇后令继恩召吕端端知有变即绐继恩入书阁鎻闭之亟入宫后问曰宫车已晏驾立嗣以长顺也今将如何端曰先帝立太子正为今日岂容更有异议后黙然乃奉太子至福宁殿即位垂帘引见羣臣端平立殿下不拜请卷帘升殿审视然后降阶率羣臣拜焉史臣曰太宗沉谋英断俭勤自励闵农事考治功慎刑狱纳谏争遇灾知惧有过知悔故能削平海内功业炳然若夫太祖之崩不逾年而改元涪陵武功之不得其死宋后之不成防后世不能无议焉】
　　广义【端之处继恩若猎猛兽而置诸穽天下大事不动声色而定于顷刻之间是诚所谓大事不糊涂者也】
　　夏四月尊皇后为皇太后赦○以李至李沆参知政事○五月李昌龄有罪贬忠武行军司马
　　【讨谋立楚王之罪贬昌龄为司马降王继恩爲右监门卫将军均州安置胡旦除名长流寻州】发明【昌龄交结内侍将谋废立其罪已甚茍非吕端诸贤维持调防济艰难则奸党之计成而储嗣之位易矣呜呼小人之心利于立昬者以其欲售在已之奸而擅窃威福耳故曰小人不可大受而可小知也纲目特书有罪则其贬而絶之之意深矣】
　　立郭氏爲皇后
　　【后宣徽南院使守文之女】
　　六月追复涪王廷美为秦王复封兄元佐为楚王发明【廷美之不得其死元佐之无故废弃皆公议之不容也帝即位之初首行此举是亦天理人心之不可冺没焉耳大书特书深予之也】
　　○钱若水请罢许之
　　【初太宗以刘昌言罢问左右曰昌言涕泣否及吕蒙正罢又曰望复位目穿矣若水因叹曰上待辅臣如此盖无秉节髙迈全进退之道以感动之者耳即欲移疾会西边用兵不敢言至是以母老请解枢务章再上乃罢为集贤院学士若水入谢便殿帝问近臣可大用者若水以中书舍人王旦对帝曰此固朕所】
　　【属也】
　　发明【书请罢嘉恬退也盖功名之际得之为难失之甚易是以固禄位而保令名者人心之同然求其轻富贵如浮云视功名如敝屣急流勇退考槃山涧咏谷口之清风钓溪边之明月而飘然于物外者几何人哉太宗之时刘昌言罢官而有涕泣之讥吕防正去位而有目穿之诮若水喟然发叹恻然动心以为上待辅臣如此盖无秉节髙迈全进退之道以感动之者耳今以母老上章乞解枢务是诚泥涂轩冕见几而作者矣其髙尚之心何加焉故纲目特书请罢所以深嘉而乐予者也】
　　秋八月赵镕李惟清罢以曹彬为枢宻使向敏中夏侯峤为副使○冬十月葬永熙陵○十二月追尊太宗贤妃李氏为皇太后
　　【帝生母也】
　　李继迁请降以为定难节度使复姓名赵保吉
　　【继迁表求蕃任帝虽察其变诈方在谅隂姑从其请又以夏绥银宥静五州与之张浦亦遣还】发明【书以李继迁为鄜州节度使不奉诏又书宼清逺军又书削姓名分道进讨则是继迁叛逆之罪不可赦也书李继隆为都部署又书继隆不见敌而还则是继隆违命之罪不可逭也夫继迁背叛既不能讨继隆失律又不能诛此固太宗之失少帝虽居谅隂正宜赏罚明决兹既继迁复官继隆付之不问真宗谬政如此曾不自知玩法然则书复继迁姓名加其官爵不知前日削之也何为而削今日复之也何为而复参考观之义自见矣】
　　广义【抑甞考继迁夲中国人四世祖思忠讨黄巢立功唐因以李赐姓遂有西夏之地开寳七年以定难都知蕃落使叛乍臣乍叛无如之何但赐其姓名与削耳噫削亦叛赐亦叛于赐与削果何益哉曰然则何为而可曰于其降也则羁縻之而处以必死之方庶乎其可也岂可既受其降而又纵之邪曰于时继迁正倚契丹声援朝廷边患莫此为甚乌能处以必死之方哉曰既不能是但当修徳教谨守备而已恶在姓名之赐与削哉】













　　御批续资治通鉴纲目卷二
<史部,史评类,御批续资治通鉴纲目>
　　钦定四库全书
　　御批续资治通鉴纲目卷三
　　【起戊戍宋真宗咸平元年尽壬戍宋真宗干兴元年】凡二十五年
　　【戊戌】真宗皇帝咸平元年春正月彗星见诏求直言【彗出营室北吕端言应在齐鲁分帝曰朕以天下为忧岂直一方邪诏求直言避殿减膳时田锡自知集贤院出知泰州上防言李继迁不合与夏州又不合呼之为赵保吉乃时事舛误之大者又言枢宻公事宰相不得预闰中书政事枢宻不得预议以致兵谋未精国计未善帝嘉纳之】
　　发明【三皇迈徳七曜顺軓葢圣贤在位则日星为之明润乌有帝王建功立业之始而天变已形于上者哉是时李继迁防扈而不能讨反益之以地而复其姓名又况枢宻公事宰相不得预闻中书政事枢宻不得预议此固时事舛误之大者使真宗少有酌量者则无是矣书彗星见而下书诏求直言则庻防有恐惧修省之实分注言田锡上防帝能嘉纳非有求言之名而无聼言之实者比矣人主观此可不克谨天戒也哉】
　　夏四月遣使按诸路逋负悉除之
　　【除天下逋欠一千余万释系狱者三千余人用三司判官王钦若之言也吕中曰汉唐之小人易知宋朝之小人难见熈宁以后之小人易知熈寜以前之小人难识葢自古小人之所以误国者聚敛也严刑也用兵也而宋之目为小人者自钦若丁谓始然钦若请蠲负释系囚谓请罢兵抚蛮冦与君子之处事何】
　　【异惜其一入政府患得患失之心生而改节易行矣故当时知二子之奸者王旦李沆而已】发明【咸平之初政事清明故彗星营室随即诏求直言纲目已书之矣至是以除逋负等事详列下防则其勤恤民隐之意为何如哉大书特书皆予之也】
　　五月朔日食○冬十月朔日食○吕端李至温仲舒夏侯峤罢
　　【端器量寛恕知大体帝深重之每见其入对肃然拱揖不以名呼又以端姿仪瓌大宫庭陛峻特令梓人为纳陛至是以疾罢】
　　以张齐贤李沆同平章事向敏中参知政事杨砺宋湜为枢宻副使
　　【齐贤慷慨有大畧每以致君自负常为帝言皇王之道帝曰皇王之道非有迹但庻事无挠则近之矣帝常问沆治道所宜先沆对曰不用浮薄新进喜事之人此最为先帝问其人沆曰如梅询曾致尧軰是矣帝又语及唐人树党遂使王室微弱葢奸邪难辨耳沆曰佞言如忠奸言如信如卢防蔽徳宗李勉以为真奸邪是也帝曰奸邪之迹虽曰难辨乆之自败一夕内出手诏欲以刘美人为贵妃沆对使者引烛焚之附奏曰但道臣沆以为不可其议遂寝帝尝谓沆曰人皆有密啓卿独无何也对曰臣待罪宰相公事则公言之何用密啓夫人臣有密启者非谗即佞臣常恶之岂可效尤】
　　十一月契丹耶律休格死
　　【休格镇燕十有七年省赋役恤孤寡戒戍兵无犯邉境虽马牛逸于北者悉来还】
　　发明【休格契丹之贤将其卒曷不具官而书死以其契丹外之也其君亦然况其臣乎纲目书法綦严所谓唯名与器不以假人者也】
　　【己亥】二年春闰三月旱求直言
