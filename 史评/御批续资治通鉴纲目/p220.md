<!-- { "loadSidebar": true } -->
　　【因容城人天资絶人日记千百言过目成诵初为经学究训诂注释之説叹曰圣人精义殆不止此及得周邵程朱之书一见即曰我固谓当有是也及论其学之所长曰邵至大也周至精也程至正也朱子极其大尽其精而贯之以正也爱诸葛孔明静以修身之语表所居曰静修博果密荐之诏徴之至擢右赞善大夫寻以继母老辞归俸给一无所受】
　　发明【志于道徳者则功名不足以累其心志于功名者则道徳不足以移其意故曰穷则独善其身达则兼善天下刘因□志古道不求闻达可谓知性分而不知势分者已迨夫徴聘而起母老辞归则其笃于天性之恩为阿如哉故书辞归以深予之】
　　广义【观因所论四贤之学可谓确矣非其见道之明孰能如是哉及其归也一无所受又足以见其清风高节矣呜呼因吾无闲然矣】
　　诏御史台得自选其属
　　【初御史唯用汉人至是崔或请参取防古人用之又言台察之选止由中书宁无偏党之与今宜令本台得自选任既而江淮省臣有欲专恣而忌台察之言者上议欲以行台行省诏廷臣杂议兵部尚书董文用曰御史台譬之卧虎虽未噬人人犹畏其虎也今虚名仅存而纲纪犹不振更加抑之则鳯采苶然无复可望矣此不可行也从之】
　　始海运
　　【元粮运仰给江南者或自浙西涉入江淮由黄河逆流至中泺陆运至淇门入御河以至京师又或自利津河或开胶莱河入海劳费无成初宋季有海盗朱清者尝为富家佣杀其主亡入海岛与其徒张瑄乘舟抄掠海上备知海道曲折寻就招怀为防海义民巴延平宋时遣清等载宋库藏诸物从海道入京师授金符千户二人遂言海运河通乃命总管罗璧暨瑄等造船六十艘运粮四万六千余石由海道入京然创行海洋亦逾年始至朝廷未知其利仍通旧运寻复因防古岱言海运为便遂立万户府四总其事又并四府为都漕运万戸府止令清瑄二人掌之】
　　【癸未】二十年春正月立鸿吉哩氏为皇后
　　【时帝春秋高后颇预朝政相臣常不得见帝輙因后以奏事焉○初鸿吉哩之族从太祖起兵有功寻立其女为后遂与约曰鸿吉哩氏生女世以为后生男世尚公主故元世诸后多其族焉】
　　诏停燕南河北山东租赋
　　【御史台臣言燕南河北山东去嵗旱灾按察司已尝阅视而中书不为奏免税粮之在民者今何以堪诏令有司权停勿徴时刑部尚书崔彧亦言自阿哈玛特用贪吏河南北诸郡人不聊生江南既定中原之民相率南迁以避徭后者十八九数年之间亡失十五六万余户去家就旅岂人之情赋重政繁驱之至此乞特降诏防招集复业量免科后蠲除积欠给还事业郡县长吏满替以户口増耗为黜陟其徙江南不还者与土著之人一例差遣庻几流亡自归田野日辟诏下廷臣议行之河北流民渡河南就食者朝廷遣使止之按察副使程思亷曰河南河北皆吾民也纵其渡河全者甚众】
　　发明【王者之民皥皥如也覇者之民驩虞如也是以王者为治当使民各得其所而相生相养于不识不知之天非如覇者但补其鏬漏而已三路旱灾黎民涂炭世祖因御史台臣之言诏停燕南河北山东租赋一举而聴言恤民之亊皆在其中是亦可谓有志于斯世斯民者矣岂不无愧于民之父母乎大书特书深予之也】
　　三月帝如上都○广州兵起讨平之
　　【广州民林桂方等拥众万余称罗平国改元延康官军擒斩之余党悉平】
　　复命高丽王暙及安塔哈发兵击日本
　　【帝愤日本袭杀岛中军命高丽王暙及安塔哈领征东行省左丞相率师往击之诏各路拘集水手及造船五百余艘民不胜厌苦中丞崔或言江南相继盗起皆縁募水手造海船民不聊生日本之后宜姑止之昻吉尔亦以为言皆不从】
　　发明【魏相曰间者匃奴未有犯于边境今闻欲兴兵入其地臣愚以为不知此兵何名者也今左右不忧此乃欲报纎芥之忿于远夷殆孔子所谓吾恐季孙之忧不在颛臾而在萧墙之内也帝自混一以来征日本之师两见纲目前既征之无功弃师海岛今复发兵征之是亦不可已乎以万乘之君较胜负于小丑岂不深可耻哉故书以着其失】
　　夏四月罢采民间女子
　　【初有诏采民女入内有司夤縁为害耶律铸请令大郡嵗取三人小郡二人庶不大扰至是复因崔彧言罢之】
　　六月增给官吏俸
　　【初诏定官吏贼罪法自五十贯以上皆决杖除名不叙百贯以上者死崔彧言今百官月俸不能副赡养之资难责以亷勤之操宜更议增庶官月俸所増俸钞虽赋之于民官吏不贪民必受惠其有以贪抵罪又复何辞遂诏内外官吏俸以十分为差増给五分】
　　发明【罢采民间女子所以明其革弊增给官吏俸所以着其养亷皆当时之善政也故特揭而书之】
　　广义【昔者元魏无仕者之禄即孟子所谓无百官有司之貊道也世祖能増给官吏之俸得先王重禄之道马书之于册盖有取矣】
　　诏四川行省击溪洞蛮平之
　　【思播以南施黔鼎沣辰沅之界九溪十八洞蛮獠叛服不常诏四川行省讨之参政竒尔济苏宣慰使李呼哩雅济凿山开道分兵并进诸蛮伏险以拒然众寡不敌多就擒戮其酋长率众来降诏分地郡县之】
　　冬十月帝还大都○耶律铸有罪免○建宁路总管黄华叛讨杀之
　　【华聚众十万称宋祥兴年号破崇安浦城诸县复攻建宁史弼等引兵急击之华败走自焚余党悉溃时象山县民尤宗等亦聚众万余抄掠海上寻就哈喇岱招降之海道以宁】
　　发明【元自混一以来凡作乱者皆书兵起此独书叛何诛乱讨逆也黄华为元臣子又非民无官守者之比以臣而叛君天下之大恶也苟以中外之分不正乱贼之罪则将接迹于天下而纵横难禁矣何以谓之纲目也哉故书叛以正其恶于前书讨以正其罪于后明乎此然后可论纲目权衡之法矣】
　　十一月桑阿克达尔等击缅破之西南夷十二部俱降【诸王桑阿克达尔右丞台布等分道攻缅江头城破之遂遣使招谕其王不应以建都太公城乃其巢穴复进军防之初金齿诸夷欲降制于缅不能达既克二城遂俱来降】
　　【甲申】二十一年春正月群臣上尊号
　　【时议欲肆□张雄飞谏曰古人言无赦之国其刑必平故赦者不平之政也圣明之世岂宜数赦上纳之遂止下轻刑之诏】
　　发明【朱子有曰人臣不以趋走承顺为防而以责难陈善为敬人君不以崇高富贵为重而以贵徳尊士为贤上下交而徳业成矣尊号之礼古所未闻一盛于汉唐再盛于宋元然卒因而不革者良由人君以是为自矜之意人臣以是为逢迎之心耳盖天子乗六龙以御天居九重而凝命臣妾亿兆表正万邦此自然之尊无可拟者何必上其尊号乎昔虞廷歌君臣相得然未闻有尊号之上也是时天下又宁民安物阜然则尊号之上否奚益于事哉直书于册君臣交罪之也】
　　二月迁宋宗室及大臣之仕者于内地
　　【时荆湖闽广之间兵兴无宁岁有言宋宗室居江南欲反者遣使捕之宿卫士谔尔根萨里曰江南初下民疑未附宋宗室反不闻郡县言而信一人浮言捕击之恐人人自危矣帝悟召使者还寻诏迁宋宗室及大臣之仕者于内地】
　　遣王积翁使日本未至舟人杀之
　　【帝以其俗尚佛遣积翁与补陀僧如智往使舟人有不愿行者共谋杀积翁】
　　三月帝如上都○秋七月诏镇南王托欢假道安南击占城
　　【帝怒占城叛服不常诏封子托欢为镇南王与左丞李恒往防索多兵进击之复以安南通谋占城令军行假道于其国且防其粮饷以给军】
　　八月帝还大都○九月京师地震
　　发明【商道之兴在乎严防寅畏周徳之盛在乎夙兴夜寐灾异虽出于天而弭之则在乎君是时世祖春秋寝高皇后専政于内兵戈倥偬于外人事甫盛天变随形而京师之中地乃震马世祖茍能知此革政修厥徳以弭既来之天变则庶乎其可也惜其视为泛常恝不之惧殊未见其修省之实岂不深可怪哉】
　　○冬十一月和尔果斯张雄飞等罢复以安图为右丞相卢世荣为右丞史枢为左丞萨题勒密实亷希恕并参知政事
　　【阿哈玛特専政世荣以贿进为江西茶运使获罪阿哈玛特死朝臣讳言利无以副上意者总制院使僧格荐世荣才能富国召问称旨令与中书廷辨所欲行右丞相和尔果斯等皆以议不合罢去复以安图为右丞相以世荣为右丞史枢等皆世荣所荐也初安图兴北安王被海都拘之十年始得还有譛其尝受海都官爵者帝怒断事官石天麟亦自海都部中还奏曰海都实宗亲偶有违言非仇敌比安围不拒絶之所以释其疑心导其臣顺也帝怒方解雄飞刚直亷慎始终一节尝召见便臣诏之曰闻卿贫甚赐白金二千五百两钞二千五百贯既出又加赐黄金五十两雄飞拜受封识藏于家及其罢政阿哈玛特党逐矫诏追夺之或有劝雄飞自辨者雄飞曰上以老臣亷故赐臣然臣未尝敢轻用而封识以俟者正以虑今日耳又可自辨乎寻起为燕南河北道宣慰使卒】
　　诏卢世荣行钞法下御史中丞崔彧吏罢之
　　【世荣既入中书即日奉诏理钞法之自谓其生财有法用其法当赋倍増而民不扰翰林学士董文用谓曰此钱取于右丞家耶将取之民耶取于右丞家则吾不知若取于民则有説矣牧羊者嵗尝两剪其毛今牧人日剪以献主者固悦其得毛之多然羊无以避寒热既死且尽毛又可得乎民财有限右丞将尽取之得无有日剪其毛之患乎世荣不能对御史中丞崔彧亦极言世荣不可相帝大怒下彧吏欲致之法寻罢之】
　　发明【朱子曰人有用桑羊孔仅宇文融杨矜陈京裴延龄之徒以败其国者故陆宣公之言曰民者邦之本财者民之心其心伤则其本伤其本伤则枝榦凋瘁而根柢蹙防矣吕正献公之言曰小人聚敛以佐人主之欲人主不悟以为有利于国而不知其终为害也噫小人之心未始不以货利惑人主人主从之则堕小人之计中矣世荣钞法害民益甚世祖不察是否诏特举行崔彧极言其碍并斥世荣世祖何为怒而罢之良由其一心之偏虽百正不能入是以人君当防患于未然也纲目据事直书不再贬而其义自见】
　　广义【昔先生司马公尝曰民不益赋而用饶安有此理天地生物止于此数不在官则在民譬犹雨泽夏涝则秋旱所谓不益赋而用饶者不过隂设法以夺民利耳今文用剪毛之喻不亦当乎厥后世荣卒以败诛其为兴利者之鉴昭矣】
　　诏议立科举法不果行
　　【至元初丞相史天泽学士承防王鸮等屡请帝以科举取士诏令中书议定程式未及施行至是和尔果斯与留梦炎等复言天下习儒者少而由刀笔吏得官者多帝曰将若之何对曰惟贡举取士为便凡防古之士及儒吏隂阳医术皆令试举则用心为学矣帝可其奏防和尔果斯罢事遂止】
　　发明【得真才图至治莫大乎科举之法虽古之所谓贤良方正不是过也既能诏议即当速行抑何害理而行之不决乎此盖虽有求贤之名而无求贤之实元之所以终于元而不能复古昔之盛也噫观科举之法不行是可以占时事之隆替矣书不果行深惜之也】
　　十二月托欢军次安南陈日烜分兵拒之
　　【托欢军次安南安南王陈日烜言其国至占城水陆非便遣兵分道拒守境上】
