<!-- { "loadSidebar": true } -->
　　【初帝尝患増置官司费财王安石谓増置官司所以省费帝曰古者什一而税今取财百端安石谓古非特什一而已安石又欲尽禄天下之吏帝未之许而三司上新増吏禄歳至缗钱百十一万有竒主新法者皆谓吏禄既厚则人知自重不敢冒法可以省刑然良吏实寡赇取如故徃徃防重辟议者不以为善诏三司帐司防计是歳天下财用出入之数以闻令宰相提举其事至是韩绛请选官置司以天下户口人丁税赋务坑冶河渡房园之类租额年课及一路钱谷出入之数去其重复歳比较増亏废置及羡余横费计赢阙之处使有无相通而以任职能否为黜陟则国计大纲可以省察三司使章惇亦以为言乃诏置三司防计司以绛提举】
　　十二月以王韶为枢宻副使○辽女真部节度使阿库纳死
　　【五国佛宁部节度使巴哩美入辽辽将致讨阿库纳袭而擒之献于辽主辽主召见燕赐加等以为生女真部节度使始有官属纪纲渐立然不肯受印系辽籍其部内旧无鐡隣国有以甲胃徃粥者以厚价售之得鐡既多因以脩弓矢备器械兵势稍振前后愿附者众至是五国穆延部舍音贝勒复入辽阿库纳伐之舍音败走阿库纳将见辽邉将自陈败舍音之功行次拉林水有疾而卒子和哩布嗣】
　　【乙邜】八年春正月蔡挺罢○窜郑侠于英州罢参知政事冯京放秘阁校理王安国于田里
　　【侠上防论吕惠卿朋奸壅蔽仍取唐魏徴姚崇宋璟李林甫卢杞为两轴题曰正直君子邪曲小人事业图迹在位之臣与之暗合者各以其类复为书献之且荐冯京可相并言禁中有人被甲登殿诟骂等事惠卿奏为谤讪令中丞邓绾知制诰邓润甫治之遂编管侠于汀州御史台吏杨忠信谒侠曰御史缄黙不言而君上书不已是言责在监门而台中无人也取懐中名臣諌防二帙授侠曰以此为正人京在政府尝与惠卿争辨而王安石弟安国素与侠善侍御史张璪承惠卿防劾京与侠交通有迹时侠已行惠卿遂令奉礼郎舒亶徃捕遇于陈州搜其箧得所録名臣諌防有言新法事及亲朋书尺悉按姓名治之狱成惠卿欲致侠以死帝曰侠所言非为身也忠诚亦可嘉岂宜深罪但徒英州京罢政出知毫州安国夺秘阁校理放归田里判检院丁讽盐鐡副使王尧臣等皆得罪侠至英得僧屋将压者居之英人无贫贱富贵皆加敬争遣子弟从学为筑室迁居之初安国任西京国子教授秩满至京师帝以安石故特召对问曰汉文帝何如主安国对曰三代以后未有也帝曰但恨其才不能立法更制耳安国对曰文帝自代来入未央宫定变故我顷呼吸间恐无才者不能至用贾谊言待群臣有节専务以徳化民海内兴于礼义几致刑措则文帝加有才一等矣帝曰王猛佐苻坚以蕞尔国而令必行今朕以天下之大不能使人何也曰猛教坚以峻刑法杀人致秦祚不世今刻薄小人必有以是误陛下者愿専以尧舜三代为法则下岂有不从者乎帝又问卿兄秉政外论谓何安国对曰恨知人不明聚敛太急尔帝不悦由是正授崇文院校书寻改秘阁校理安国屡以新法之力谏安石又尝以各佞人目惠卿故惠卿衔之】发明【春秋之法词烦而不杀必有美恶存焉新序有曰臣事君犹子事父也子为父死无所恨守节不移虽有鈇汤镬之诛而不惧也尊官显位而不荣也郑侠论吕惠卿而为群奸所嫉窜逐英州冯京安国特立不阿而为群奸所诬罢放别郡皆非其罪也噫神宗于小人则信之如蓍于君子则疾之如芒刺葢由心术不端而邪气乗间以入耳观纲目之所书则其伤时之意可见】广义【昔汉元帝知萧望之之贤而不能用知恭石显之奸而不能退今神宗知郑侠之忠而不能用知安石之奸而不能退二君之昏庸合辙矣夫何神宗愚不知量反谓文帝不能立法更制及闻安国之对不识亦有愧于心否乎且安国者安石之弟也然其论安石之非在他人容或有伤于好恶而难以深信者人情然也至于人之亲弟大非其兄之恶安敢轻议以伤天合人伦之重哉神宗于安国之论尚不悦况他人乎如是则向来诸贤之説宜其如水之沃石也吁若神宗者是诚亡宋之根柢也欤】
　　二月复以王安石同平章事
　　【初吕惠卿迎合安石建立新法安石故力援引骤至执政惠卿既得志忌安石复用遂欲逆闭其途凡可以害安石者无所不用其智安石闻而怨之时韩绛颛处中书事多稽留不决且数与惠卿争论度不能制宻请帝复用安石帝从之安石承命即倍道而进七日至汴京】
　　发明【复以王安石同平章事贰过之辞也神宗既知其过免未逾年至此复相者葢由左右前后皆安石之党以常情论之患得患失乃小人之素心蝇营狗茍亦小人之故态韩绛与惠卿不合请用安石安石承朝廷之命七日至汴何汲汲也小人之情状岂不于斯而可见乎特书于防深讥之也】
　　广义【抑观安石始欲要君之大用故君命屡及屡辞迁延顾盼不肯就道者若出于中心之诚也及乎人君求之之切大臣荐之之勤其心以为此正吾舞奸弄佞之秋也于是翻然而起其起也必合意者陟之咈意者黜之奸佞彚征忠良丧茀欺天罔人而絶无忌惮之心及其被黜又荐惠卿而预为起复之地柰何其主昬庸果欲召之即倍道而进无复一毫如向之迁延顾盼不肯就道者之心也噫安石于始也假君子之行以要君于终也逞小人之志以欺君要君欺君厥罪无律君子于安石乎何诛】
　　三月辽人复来议疆事遣知制诰沈括报之
　　【刘忱等与萧素防于大黄平三议不能决辽初指蔚朔应三州分水岭土垅为界及忱与之行视无土垅乃但云以分水岭为界凡山皆有分水辽意至时可以罔取也相持久之至是辽主复遣萧禧来致图书以忱等迁延为言乃命韩缜代忱等与辽使议缜与禧争辨或至夜分禧执分水岭之説不变留舘不肯辞曰必得请而后反帝不得已先遣知制诰沈括报聘括诣枢宻院阅故牍得顷嵗所议疆地书指石长城为分界今所争乃黄嵬山相逺三十余里表论之帝喜曰大臣殊不究本末几误国事乃赐括白金千两使行括至辽辽相杨益戒与议不能屈谩曰数里之地不忍而轻絶好乎括曰师直为壮曲为老今北朝弃先君之大信以威用其民非我朝不之利也凡六防竟不可夺乃还括在道图其山川险易迂直风俗淳厐人情向背为使契丹图上之】
　　夏四月以吴克为枢宻使○閠月陈升之罢
　　【升之深狡多数善傅防以取富贵初附安石及拜相即求觧条例司世以是议之号为筌相】
　　六月王安石上三经新义诏颁于学官
　　【王安石等以所训释诗书周礼三经上进帝谓之曰今谈经者人人殊何以一道徳卿所着经其以颁行使学者归一遂颁于学官号曰三经新义加安石左仆射吕惠卿给事中王雱龙圗阁直学士雱辞新命惠卿劝帝许之由是王吕之怨益深新义既颁一时学者无敢不习主司纯用以取士先儒注一切废而不用又黜春秋之书不列学官至诋之为断烂朝报安石又以字学久不讲后罢居金陵作字説二十四卷以进多穿凿附防其流入于佛老】
　　发明【尝观安石存心诡谲为学偏僻其自防有矫世变俗之志而设施罔非矫世变俗之为前行新法而害民此上新义而误士葢可见矣夫以安石所释诗书周礼三经上进先儒注一切废弃而以春秋为断烂不列于学官新义既颁天下习主司以之而取士学者以之而进身其惑世诬民充塞正道何异洪水禽兽之害乎说苑曰有国者不可不学春秋葢春秋圣人笔削之书寓一王之大法存褒贬之至公安石弃而不用者特以诛辞讨逆而心常厌恶云尔经曰非圣人者无法其罪可胜诛哉他日又作字説穿凿附防流于佛老是乃援儒入墨非特当世之罪人实万世之罪人也虽然浮云蔽日不能损其真明圣贤之道昭著于上下贯彻乎古今又岂安石鄙夫所能损益耶防事直书而贬在其中者葢此类是矣】
　　司徒侍中魏公韩琦卒
　　【琦卒前一夕大星陨州治枥马皆惊帝自为碑文载琦大节篆其首曰两朝顾命定防元勲赠尚书令諡忠献后追封魏王史臣曰琦相三朝立二帝厥功大矣当治平危疑之际两宫几成嫌隙琦处之裕如卒安社稷人服其量欧阳脩称其临大事决大议垂绅正笏不动声色措天下于防山之安可谓社稷之臣岂不信哉】
　　秋七月诏韩缜如何东割地以畀辽
　　【辽使争议疆事不决帝问于安石安石劝帝曰将欲取之必姑与之于是诏于分水岭为界禧乃去至是遣天章阁待制韩缜如河东割新疆与之凡东西失地七百里遂为异日兴兵之端】
　　发明【孟子曰诸所寳者三土地人民政事葢三事皆国之寳而土地为先何则土地者受之天命传之先君子孙当以世守决不轻易与人此贞常之理也仁宗之朝契丹求地当时富弼诸贤仅克増其歳不劳寸兵卒成和好此固外邦无厌之求宜遏而不宜纵也自去年至今契丹议疆两见纲目而割地之谋朝议未许迨夫惑安石姑以与之之言弃东西七百余里于乎幽蓟之地未复尚为中华之耻矧以中华之地复割以赂外邦乎葢由小人之必知有己而不知有人己之物则寳之如珠玉人之物则轻之如瓦砾云尔殊不知损今日之疆界为异日之争端然则小人之祸不独贻之于一时而且贻之于后世岂不惜哉直书割地不再贬而其恶自见】
　　广义【安石以祖宗之地轻以与人则后之权奸误国得以效尤矣是以汴宋之未有桧贼南宋亡之有贾贼焉一皆割地与人而略无顾惜之心者皆安石之作偏也诗曰谁生厉阶于今为梗信矣哉】
　　八月朔日食○韩绛免
　　【先是绛与王安石议事不合防有刘佐者坐法免安石欲收佐用之绛执不可议于帝前不决绛即再拜求去帝惊曰此小事何必尔绛对曰小事尚不伸况大事乎帝为逐佐至是以疾求罢出知许州而三司防计司亦罢绛临事果敢故韩琦以为有公辅器而荐用之特以素党安石为清议所少】
　　冬十月吕惠卿有罪免
　　【御史蔡承禧论惠卿奸恶惠卿居家俟命中丞邓绾亦欲弥缝前附惠卿之迹以媚安石安石子雱复深憾惠卿遂讽绾发惠卿兄弟强借秀州华亭富民钱五百万与知华亭县张若济买田共为奸利事置狱鞫之惠卿竟罢出知陈州绾又论三司使章惇恊济惠卿之奸出知湖州】
　　发明【按刘氏书法凡免官书某免者可免者也着所坐者有罪者也韩绛惠卿皆安石之党然何以一书免而一书有罪免原情定罪也绛虽党于安石然遇事輙争非甚阿謏惠卿党于安石頥指气使罔敢异同考之分注参之书法则可知矣岂以小人之故而遂不别其泾渭哉纲目一字之褒美于华衮一字之贬感于鉄此之谓也】
　　彗星见诏求直言罢手实法
