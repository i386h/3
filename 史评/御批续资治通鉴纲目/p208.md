<!-- { "loadSidebar": true } -->
　　【阿珠自襄樊既下奉命畧淮东而还与阿尔哈雅同请南侵且曰臣久在行间备见宋兵之弱失今不取时不再来刘整亦言襄阳破则临安揺矣若以水军乘胜长驱则大江必非宋有元主可其奏史天泽姚枢复上言如求大将非安图不可元主遂下诏数宋贾似道背盟拘执信使之罪命天泽巴延总诸道兵与阿珠阿尔哈雅吕文焕行中书省于荆湖博尔欢按塔哈刘整逹春董文炳行枢密院于淮西兵凡二十万天泽至郢病笃召还诸军并听巴延节制】
　　发明【不曰元大举入冦而必曰史天泽巴延者此行元人举国皆未欲独巴延天泽违众决意南向是以纲目特书之以着巴延天泽之罪也既而天泽至郢疾作而还是葢天夺其魄特致疾以偿兴师之罪耳孰谓天泽之疾非天意乎后之谋欲伐人家国者可以监矣此亦春秋恶恶短之意也】
　　九月元吕文焕以巴延趋郢州刘整以博尔欢趋淮西【巴延分大军为两道自与阿珠由襄阳入汉济江以吕文焕将舟师为前锋博尔欢由东道取扬州监淮东兵以刘整将骑兵先行巴延一军自分三道索多将一军由枣阳哨司空山翟招讨将一军由老鸦山狥荆南而自与阿珠帅阿喽罕张范诸军水陆趋郢旌旗延袤前后数百里】
　　发明【以者不以者也大抵人物之生均受天地之气特有偏全之异耳彼如虎狼之父子蜂蚁之君臣鸿鴈之夫妇豺獭之报本皆具一偏之善人得五行之秀故兼众善而有之茍为气禀所拘人欲所蔽则不能全故曰人之所以异于禽兽者几希庶民去之君子存之文焕刘整宋之臣子食君之禄非一朝受君之恩非一日自宜殚竭忠荩勉图报称方不愧人臣之大节而乃背国臣敌偷生茍免虽防如蜂蚁有所不若矣安得谓万物之灵乎茍有人心者必于焉而变尔刘吕背逆于禽兽固无足责纲目书此特以为后世存君臣之分立上下之防也其垂训之义岂不切哉】
　　冬十月元巴延攻郢州张世杰力战御之巴延遂潜兵入汉屠沙洋防新郢守将边居谊死之
　　【巴延至溧水前部将武显言水溢未可渡巴延日此小水不敢渡敢渡大江邪使一骑前导麾诸军毕济遂薄郢州军于城西时张世杰将兵屯郢郢在汉北以石为城新郢在汉南横铁絙锁战舰密植椿木水中夹以炮弩其要津皆施杙设攻具元军袭城世杰力战元军不能前遣人招世杰不听阿珠获俘民言沿江九郡精鋭皆萃于二郢若舟师出其间骑兵不得防岸此危道也不若取黄家湾堡东有河口可由中拖船入藤湖转而下江仅三里吕文焕亦以为便诸将曰郢城我之喉噤不取恐为归路患巴延不从遣总管李庭刘国杰攻黄家湾堡防之诸军破竹席地荡舟由藤湖入汉巴延阿珠殿后不满百骑郢州副都统赵文义帅精骑二千追之至泉子湖力战而败巴延手杀之郢卒皆溃元兵进至沙洋遣俘持黄榜檄文入城守将王虎臣王大用斩俘焚榜文焕复至城下招之亦不应曰暮风大起巴延命顺风掣金汁礟焚其庐舍烟熖涨天城遂破生擒虎臣大用余悉屠之进薄新城文焕列沙洋所馘于城下复防大用等至壁使招降都统边居谊不荅明日又至曰吾欲与吕参政语耳文焕以为降已驰马至伏弩乱发中文焕右臂并马马仆几钩得之众挟文焕以他马奔走会其总制黄顺副将任宁俱出降其部曲多欲缒城出者居谊悉驱入当门斩之文焕乃麾兵攻城居谊以火具却之旋蚁附而上居谊度力不支防劒自杀不殊赴火死所部三千人犹力战悉死焉巴延壮其勇购其尸观之遂进兵攻渠复州】发明【宋之防江之师不为不严方巴延之攻郢州势如风雨世杰率兵力战卒不能克巴延潜兵入汉寻至新郢居谊又从而拒之敌诱以利而居谊不从兵将欲降而居谊悉斩其忠义之心可少挫乎既而力不能支防劒自杀然纲目必书死之者所以表居谊全节之义为人臣狥国之劝也垂戒深矣】
　　以章鉴同知枢密院事陈宜中签书院事○十一月以陆秀夫参议淮东制置司事
　　【李庭芝在淮南闻秀夫名辟置幕下时天下称得士多者以淮东为第一号小朝廷秀夫性沉静不茍求人知毎僚吏至閤宾主交驩秀夫独敛焉无一语或时宴集府中矜庄终日未尝少有希合至察其事皆治庭芝益器之虽改官不使去已】
　　以王爚章鉴为左右丞相兼枢密使爚固辞不许○十二月元巴延攻阳逻堡夏贵帅师拒之巴延使阿珠袭青山矶遂渡江
　　【巴延至蔡店大会诸将刻期渡江遣人观汉口形势时夏贵以汉鄂舟师分据要害弥亘三十余里王逹守阳逻堡朱禩孙以游击军扼中流兵不得进军将马福言沦河口穿湖中可从阳逻堡西沙芜口入江巴延使觇沙芜口夏贵亦以精兵守之巴延乃进围汉阳声言取汉口渡江贵果移兵援汉阳巴延乘间遣阿喽罕将竒兵倍道袭沙芜口夺之因自汉口开埧引船入沦河转沙芜口以逹江战舰万计相踵而至以数千艘泊沦河湾口屯布防古汉军数十万骑于江北遣人招谕阳逻堡不应因以白鹞子千艘攻之三日不克巴延因密谋于阿珠曰彼谓我必防此堡方能渡江此堡甚坚攻之徒劳汝今夜以铁骑三千泛舟直趋上流为捣虚之计诘旦渡江袭南岸已过则急遣人报我阿珠亦曰攻城下防也若分军船之半循岸西上泊青山矶下伺隙而动可以如志巴延遂遣阿尔哈雅进薄阳逻堡贵率众来援阿珠即以昏时率四翼军遡流二十里至青山矶是夜雪大作黎明阿珠遥见南岸多露沙洲即登舟指示诸将令径渡载马后随万戸史格一军先渡为荆鄂都统程鹏飞所败阿珠引兵继之大战中流鹏飞军却阿珠遂登沙洲攀岸步□散而复合者数四出马急击追至鄂东门鹏飞被重创走阿珠获其船千余艘】
　　元巴延防阳逻堡夏贵弃师走还巴延遂会阿珠趋鄂州
　　【阿珠遣人还报巴延大喜挥诸将急攻阳逻堡夏贵闻阿珠飞渡大惊引麾下三百艘先遁沿流东下纵火焚西南岸大掠还庐州都统制王逹领所部八千人及定海水军统制刘成俱战死元诸将请追贵巴延曰阳逻之捷吾将遣使前告宋人今贵走是代吾使也遂渡江与阿珠会议师所向或欲先取蕲黄阿珠曰若赴下流退无所据上取鄂汉虽迟旬日可以万全巴延遂趋鄂州知汉阳军王仪以城叛降元】发明【防者力胜之词走者匹夫轻身之事郑弃其师春秋讥之夏贵身为大将亲拥强兵乌有假以兵权委诸境上而奉头防窜自为茍免之事乎宋室二三执政不能黜逐小人而国事至此是谓危而不持顚而不扶则将焉用彼相矣书曰弃师君臣同责也噫夏贵既辱君命而遁逃幸免其罪可胜诛哉故直书走还以着其罪】
　　朱禩孙将兵救鄂不至而还
　　【禩孙闻元兵趋鄂帅师援之道闻阳逻堡之败乃夜奔还江陵府】
　　发明【救者春秋之所善然必各有其义焉救而不速者则书所次以讥慢救而不敢救者则书不至以罪其怯禩孙将兵救鄂则其意善矣然闻阳逻之败乃夜奔还江陵则又岂事君致身者哉故书不至而还者所以讥不急君耳】
　　鄂州降元巴延使行省右丞阿尔哈雅戍鄂遂引兵东下
　　【鄂恃汉阳为蔽及京湖之援朱禩孙既遁汉阳复失鄂势遂孤吕文焕列兵城下曰汝国恃者江淮而已今大军渡江淮如蹈平地汝軰不降何待会元军焚艨艟三千艘火照城中权守张晏然与都统程鹏飞度不能守遂以州军降幕僚张山翁独不屈元诸将请杀之巴延曰义士也释之因檄下信阳诸郡以鹏飞为荆湖宣抚使撤宋兵分诸将取夀昌粮四十万斛以充军饷命阿尔哈雅及贾居贞以四万人守鄂规取荆湖而自率大众与阿珠东下趋临安】
　　诏贾似道都督诸路军马开府临安似道以孙虎臣总统诸军
　　【鄂既破朝廷大惧三学生及群臣上疏以为非师相亲出不可似道不得已始开都督府于临安以黄万石等参賛军事所辟官属皆先命后奏仍于封椿库拨金十万两银五十万两关子一千万贯充都督府公用王侯邸第皆输助军钱谷且覈释道租税收之以备用】
　　诏天下勤王○以高逹为湖北制置使
　　【知江陵府】
　　陈奕以黄州叛降元
　　【元巴延遣程鹏飞至黄州招谕陈奕奕使人过江请降且求名巴延曰汝既率众来归何必虑及名爵以沿江大都督许之奕大喜遂以城降仍以书招知蕲州管景模景模亦降时沿江诸郡皆吕氏旧部曲望风欵附奕又以书诱其子岩以安东州降元】
　　李庭芝遣兵入援
　　发明【防古内侵江南骚扰当时虽诏勤王无一入援庭芝出鎭外藩犹未出兵而纲目已书其遣兵入援者予其有勤王之心也向使度宗早从庭芝之言举以代文虎庭芝早伸正国之义又安有沦胥之祸哉吁】












　　御批续资治通鉴纲目卷二十一
<史部,史评类,御批续资治通鉴纲目>
　　钦定四库全书
　　御批续资治通鉴纲目卷二十二
　　【起乙亥宋帝防徳祐元年尽己卯宋帝昺祥兴元年】凡五年
　　【乙亥】帝防徳祐元年【元至元十二年】春正月葬永绍陵
　　发明【大书徳祐何绍帝防于高宗也是时宋祚奄奄垂絶不断如线而犹大书其年者存正统也帝防度宗亲子名正言顺舍此安归纲目揭徳祐之元而大书之然后正闵顺逆各得其所故曰统立于下而人道正矣此纲目书法之深意学者所宜详察也】
　　○以陈宜中同知枢密院事○以吕师防参賛都督府军事师防不受命以江州叛降元
　　【初师夔提举江州兴国宫请募兵以御元诏与知州钱眞孙同募至是贾似道承制召为刑部尚书都督府参賛军事任中流调遣师夔不受命与眞孙降元巴延以师夔知江州时知寿昌军胡梦麟寓治江州自杀知南康军叶闾知徳安府来兴国知六安军曹明俱迎降于江州师夔设宴庾公楼选宗室女二人盛饰以献巴延巴延怒曰吾奉天子命兴仁义师问罪于宋岂以女色移吾志乎斥遣之】发明【书不受命恶无君也书以江州叛降元罪悖逆也吕氏父子世受宋恩不能为君死节而乃相断降讐故书叛以正其不赦之罪虽然値吕文焕初叛而父子兄弟犹在宋也茍能按罪行辟诛夷三族以絶后患可也顾乃姑息隐忍酿成今日之乱则宋帝安能无过哉观纲目之所书则讨】
　　【贼之旨严而垂戒之意深矣】
　　元中书左丞刘整死于无为军
　　【初元人南侵用吕文焕与整为导寻命整别将兵出淮南整鋭欲渡江曰大军自襄樊东下宋悉力西拒东方虚弱径造临安可一鼓而防也巴延不可曰吾受诏特缀东兵使无西尔济江非所闻至是整帅骑兵攻无为军久而不克闻吕文焕入鄂防至失声曰首帅束我使我成功后于人善作者不必善成果然遂发愤死于无为城下】
　　发明【元自特穆津以来其君臣卒皆书死以其起于沙漠慿陵诸夏故深贬之也自乌格台以来其君臣卒皆书卒以其据有中土势日强大故渐进之也刘整亦元之臣子独书死何原情定罪也整乃宋室之臣不守臣节叛国而降讐背华而事敌君父于元茍焉无耻抑且率敌人以戕中国引仇讐而攻父母所谓彛伦天理为之扫地尽矣安可复等于士大夫之列乎然曷为书爵特书元爵正所以见其罪也是故蔡京秦桧汤思退丁大全以误国而书死刘豫刘整以叛逆而书死此可见纲目诛乱讨逆虽至于易世而畧无少恕则其扶天理遏人欲正名分植纲常厥旨严哉是皆王道之权衡微君子莫能脩之】
　　知安庆府范文虎叛降元
