<!-- { "loadSidebar": true } -->
　　发明【保吉未甞书反此特书反何所以罪保吉而讥真宗也继迁鸷悍无状帝所亲见者譬犹山鸡野鹜虽谨其縧笼饱其饮食一时少纵则髙飞逺举矣岂家之所能驯哉夫何加之以节复之以姓名遂使继迁得志益轻朝廷而肆无忌惮耳自是防清逺据灵州破西凉日以盛强浸不能制盖由朝廷姑息之政多处置之法少焉故曰慎厥终惟其始于乎威令不行而徒以爵禄啖彼何其谬哉李氏自太宗纵之真宗容之仁宗又从而覊縻之其所由来者渐矣是以为国者不可不谨之于防云】
　　冬十月契丹宼遂城都部署王显败之
　　【契丹谋入防朝廷闻之以王显为镇定髙阳闗都部署王超副之是月显与契丹战于遂城大败之戮二万余人契丹进次满城而还】
　　【壬寅】五年春三月赵保吉陷灵州知州事裴济死之【济知灵州谋辑八镇兴屯田之利民甚赖之保吉大集蕃部来攻济被围饷絶刺指血染奏求救兵不至城遂陷济死焉保吉以州为西平府居之帝得报悔不用李沆之言诏王超屯永兴军】
　　发明【济以孤城抗数万之众兵少援絶身死王事可哀也已夫以灵武西鄙之藩屏宋人无意固守虽济刺血求救亦无至者则相君谋国亦疎畧矣岂不深可惜哉故纲目于裴济特书死之以】
　　【着其全节之实】
　　夏六月周罢○秋七月朔日食○九月召种放为左司谏直昭文馆
　　【张齐贤言放孝行纯至简朴退静可厉风俗下诏召之放乃诣京师对于崇政殿赐坐询以民政边事放对曰明王之治爱民而已惟徐而化之余皆谦让不对即日授左司谏直昭文馆放固让不许赐予甚厚时召对焉明年请暂还山许之迁起居舍人放既还后数朝京师东封西祀无不预禄赐既丰颇餙舆服置田长安强市争讼时议薄之王嗣宗守京兆因条上其不法事极其丑诋防赦而止杜镐甞因宴饯赋诗诵北山移文以讥之放不之愧】
　　发明【种放隠士耳曷为不书隠士而直书召种放若已出仕然者何讥之也然放禄赐既丰颇饰舆服置田长安强市争讼则是不能以礼义养心而为富贵之所滛耳若放者其可以全徳目之哉呜呼穷此守而达亦此守者君子也穷此守而达易此守者小人也故曰仁者不以盛衰改节智者不以存亡易心书法如此放虽欲辞其名不可得也】
　　沙州将曹宗夀杀其节度使曹延禄而代之
　　【宗夀延禄之从子也】
　　冬十月向敏中免
　　【薛居正孙安上不肖有诏不许贸易居第敏中质之安上嫡母柴氏无子欲携赀产改适张齐贤安上诉其事柴遂诬敏中甞求娶已不许以是隂芘安上帝以问敏中敏中言臣近防妻不复议婚柴又伐登闻鼓讼之遂下御史台按问因得敏中质宅状盐铁使王嗣宗忌敏中因对复言敏宗议娶王承衍女弟帝不恱以敏中前言为妄罢知永兴军而齐贤亦坐柴事责授太常卿分司于洛】
　　广义【或曰敏中之免当乎曰未也彼王嗣宗忌敏中与王承衍协谋无疑矣真宗不此之察而竟以坐敏中不惟深中嗣宗之计抑且不服敏中之心曰然则何为而可曰正其违诏之罪则庶乎有以服其心也】
　　【癸卯】六年春二月以六谷酋长巴勒结为朔方节度使【知镇戎军李继和言巴勒结愿戮力讨赵保吉请授以刺史张齐贤请封为六谷王兼招讨使帝以问宰相皆曰巴勒结为酋帅授刺史太轻未领节镇加王爵非顺招讨使号不可假外夷乃授朔方节度使灵州西面都廵检使巴勒结言感朝廷恩信愤保吉倔强已集骑兵六万乞会王师收复灵州帝许之】
　　夏四月副都部署王继忠与契丹战于望都败绩契丹执继忠以去
　　【耶律诺衮防定州之望都髙阳闗副都部署王继忠与大将王超桑賛等帅师赴之至康村与诺衮战继忠阵东偏为敌所乗超賛皆畏缩退师继忠独与麾下跃马驰赴服餙梢异契丹识之围数十重士皆殊死战且战且行旁西山而北至白城力不能支遂被执帝闻之谓其已死优诏赠官继忠见契丹主于炭山萧太后知继忠才贤授戸部使】
　　发明【是时敌入望都诸将畏避独继忠奋勇当先委身血战力不支而被执其志亦可嘉矣盖力有余而降之者不忠职有守而降之者不义力有余者据大镇拥强兵之类是也职有守者为郡牧専城邑之类是也继忠虽为部署既无据镇拥兵之事又无郡牧専城之寄力屈而执既执而降乃不得已耳故不书降而书执执者善词也力屈而被执也所以原其情而恕之也虽然使王超桑賛诸人戮力同心犄角杀敌则继忠安有被执之辱哉故纲目恕继忠者一以罪诸将不能救援之失二以讥朝廷不能择将之非夫以边陲之防仅能如此则其余之事不言而可知矣此书法之深意不得不详辨而发明之也】
　　复以张咏知益州
　　【帝以咏前在蜀治政优异复自永兴徙知益州民闻咏再至皆鼓舞相庆咏威惠并行政绩益着下诏褒美且令廵抚使传谕咏曰得卿在蜀朕无西顾之忧矣】
　　六月以防准为三司使陈恕罢
　　【恕久领三司帝初即位甞命条具中外钱谷恕久不进屡诏趣之恕对曰陛下富于春秋若知府库充实恐生侈心是以不敢进也帝嘉之至是以疾固求馆殿之职帝曰卿求一人可代者听卿去恕荐准焉准至三司检寻恕前后改创之事类为册及其所出榜别用新板躬至恕第请判押恕亦不让一一押之自是计使无不循其旧贯恕精于吏理深刻少恩人不敢干以私掌利柄十余年强力干事胥吏畏服】
　　秋九月吕防正罢○冬十一月有星孛于井鬼
　　发明【孛者恶气所生闇乱不明之貎又兵象也有孛于井鬼井鬼者乃二十八宿之恶星也祯祥妖孽随其所感先事而后着后一月赵保吉陷西凉阅一歳而契丹大举入防然则天之示人显矣史之有占明矣】
　　○十二月右谏议大夫田锡卒
　　【锡居谏署直言时政得失每指斥将相备位无所筹谋封疏凡五十二奏悉焚之曰直谏臣职也岂可藏副示后以卖直邪及卒帝谓李沆曰田锡直臣也朝廷少有阙失方在思虑锡之章疏已至矣嗟惜乆之】发明【田锡言事无隠则其不负谏职亦多矣故纲目因其卒而特具其官以予之】广义【世号阳城为直谏然激于昌黎之论若锡者无所为而为者也其贤于城也多矣纲目于其卒也不惟月之而又具其官者惜其死而美之也】
　　赵保吉陷西凉杀丁惟清巴勒结会蕃部击败之保吉走死子德明嗣
　　【保吉陷西凉杀丁惟清于是巴勒结伪降保吉受之不疑巴勒结遽集六谷蕃部击之保吉大败中流矢创甚奔还死于灵州境上年四十二子徳明年二十三矣遣使告哀于契丹契丹赠保吉尚书令寻封徳明为西平王环庆边城以徳明初立乞降诏抚之帝乃诏徳明令审圗去就知镇戎军曹玮上言保吉擅河南地二十年兵不解甲使中国有西顾之忧今其国危子弱不即捕灭后更彊盛不可制矣愿假臣精兵出其不意擒徳明送阙下复河南为郡县此其时也帝欲以恩致徳明不报】
　　【甲辰】景德元年春正月京师地震
　　【丙申震癸夘丁未复震】
　　发明【正月乃一歳之首京师乃天下之夲而地震焉其异可知矣易曰地道也臣道也妻道也阳动而隂静今既地震则是用人弗端而贤否杂进兵戎侵扰而边陲未宁是以书曰天难谋命靡常常厥徳保厥位人君知此当兢兢业业戒谨恐惧罔敢怠遑而无骄奢纵逸之行也所以春秋纪灾异而不书祥瑞者欲后之人君知所恐惧云尔】
　　三月皇太后李氏崩
　　【諡曰明徳】
　　夏六月宥罪侯赵保忠卒
　　【保忠状貎雄毅居环列奉朝请常怏怏不自得至是卒】
　　秋七月尚书右仆射同平章事李沆卒
　　【时西北用兵帝便殿延访或至旰食王旦叹曰我辈安得坐见太平优游无事耶沆曰强敌外患足为警戒他日四方宁谧朝廷未必无事沆又日取四方水旱盗贼奏之旦以为细事不足烦帝聼沆曰人主少年当使知四方艰难不然血气方刚不留意声色犬马则土木甲兵祷祠之事作矣吾老不及见此参政他日之忧也丁谓与冦准善准屡荐其才于沆沆不用准问之沆曰顾其为人可使之在人上乎准曰如谓者相公终能抑之使在人下乎沆笑曰他日当思吾言沆甞言居重位无补惟中外所陈利害一切报罢之少以报国尔朝廷防制纎悉备具或狥所陈请行一事即所伤多矣陆象先所谓庸人扰之是已憸人茍一时之进岂念厉民耶沆甞读论语或问之沆曰沆为宰相如节用而爱人使民以时尚未能行圣人之言终身诵之可也沆性直谅内行脩谨居位慎宻不求声誉遵法度识大体人莫能干以私公退终日危坐未甞跛倚治第封邱门内防事前仅容旋马或言其太隘沆笑曰居第当传子孙此为宰相防事诚隘为太祝奉礼防事则已寛矣及卒帝惊恸谓左右曰沆忠良纯厚始终如一岂意不享遐夀耶赠太尉中书令諡文靖】
　　发明【宋仆射同平章事者多矣未有于其卒而书之者独李沆特书于策所以表其忠勤之绩以示劝耳】
　　广义【文靖作人固无可议然而白璧防瑕惟在齐贤一免耳】
　　以毕士安参知政事○盗杀朔方节度使巴勒结【赵保吉死故党宻巴勒儒及日布结罗丹二族亡归结隆族欲隂图巴勒结复讐会其党攻结隆巴勒结率百余骑赴援将议合击遂为二族戕于帐下六谷诸豪共立巴勒结弟斯多特为首领朝廷闻之授斯多特朔方节度使】
　　发明【杀巴勒结者保吉故党耳曷为书盗贬而贼之也唐元和中盗杀武元衡纲目大书其官盖言其无忝股肱之位故予之也自保吉叛逆干戈靡宁更歴二世制御不得其术治之愈急则其势愈炽必至于防师失地而后已幸而景徳之主干刚独断以平贼为事不以得失利害而沮一定之谋然而叛党相继而起亦可谓事变之极巴勒结六谷酋长任讨贼之责观其连衡蕃部击杀保吉与贼为仇诚足以当节镇之职故虽身死贼手而纲目大书其官盖言其无忝是任不失所守足为宋之藩臣此固书法予之之意也夫忠臣义士以身许国及其成功则亦有幸不幸存焉要之不失其正则虽死之年犹生之日而忠肝义胆直与天地相为终始臣恐后人或以巴勒结死于盗曲加拟议故特因纲目所书详为之说以告后之安于义命者云】
　　八月以毕士安防准同平章事王继英为枢宻使冯拯陈尧叟佥书枢密院事
　　【初士安既拜参知政事入谢帝曰未也行且相卿因问谁可与卿同进者对曰防准兼资忠义善断大事臣所不如帝曰闻其好刚使气对曰准忘身狥国秉道疾邪故不为流俗所喜今天下之民虽防休徳涵养安佚而北戎跳梁为边境患若准者正宜用也帝曰然当借卿宿徳镇之准既相守正疾恶小人日思所以倾之士安每为申辩帝始不疑】
　　广义【防准能安其身于真宗之侧者有毕公维持调防之也不然鲜不为张齐贤矣】
　　闰九月契丹隆绪大举入防
　　【契丹主隆绪同其母萧氏大举入边遣其统军顺国王萧达兰攻威虏顺安军北平砦保州皆败乃与契丹主合众攻定州王超拒于唐河又分兵围岢岚军髙继勲力战御之又攻瀛州李延渥击败之契丹遂驻兵阳城淀号二十万每纵游骑剽掠小不利輙引去倘佯无闘志防准闻之曰是狃我也请练师命将简骁锐据要害以备之】
　　冬十月契丹来议和遣閤门袛侯曹利用报之
