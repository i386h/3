<!-- { "loadSidebar": true } -->
　　【金主稍习经史慕中国朝着之尊密有迁都意遂下诏求直言而上书者多谓上京僻在一隅不若徙燕以应天地之中与金主意合乃遣左丞相张浩右丞相张通古等调诸路夫匠筑燕京宫室城周九里三步其宫室一依汴京制度运一木之费至二十万牵一车之力至五百人宫殿之饰徧黄金而后间以五采金屑飞空如落雪一殿之费以亿万计成而复毁务极菙丽】
　　发明【不曰营而曰大营志土木之盛也无益妄费民不聊生逆亮之不亡其国顾不幸哉故直书以着其奢纵之罪焉耳】
　　夏五月金主亮纳其叔母阿兰及宗妇于宫
　　【阿兰亮叔曹王阿里布妻也亮杀阿里布而纳之封为昭妃命图克坦贞语宰相曰朕嗣续未广前所诛党人诸妇多朕中表亲宜选纳焉宰相乃奏请行之遂纳阿噜子蘓尔图呼噜子呼喇勒和硕台秉徳弟嘉哩四人之妻于宫寻封嘉哩妻高氏为脩仪崇义节度使乌达妻唐古鼎格旧尝与亮私及为帝鼎格使侍婢来朝亮讽使杀乌达许以为后鼎格初不忍亮訹之曰不杀汝夫将族防汝家鼎格大恐缢杀乌达即纳之宫中封贵妃大爱幸后与旧家奴奸赐死又使秘书监完顔文出其妻唐古实格以为丽妃使伊喇补出其妻富察伊彻而纳之伊彻亮姊之女也】
　　发明【娶妻不娶同姓者为逺嫌也岂论同源与否哉亮纳叔母宗妇名分甚明又非汉刘聪纳刘殷二女之比凟伦甚矣亮肆其凶恶身为簒逆大杀宗室悍然不顾岂复知有叔母宗妇哉书之盖以着其罪之难逭耳彛伦杂乱乌可与论人道乎】
　　秋七月除薪米税○八月太镇南武安寕国节度使咸平王韩世忠卒
　　【世忠性戅直勇敢忠义事关庙社必流涕极言屡诋和议触秦桧嗜义轻财锡赉悉分将士持军严重与士卒同甘苦器伏规画精絶过人尝中毒矢入骨以彊弩括取之十指俱全四不能动刀痕箭瘢如刻画然知人善奨用成闵解元刘寳等起行伍秉将旄皆其部曲也及解兵罢政卧家凡十年至是卒孝宗朝追封蕲王諡忠武子彦直彦质彦古皆以才见用】
　　发明【世忠勲业卓冠一时至于忠精诚确尤为难及宋史书世忠卒而不书其爵李焘长编书太傅寕国节度使而不书其位号通鉴续编阙而不书史法固无义例也至纲目备载其爵谥位号大书于册以见褒崇之意君子固当参考观之然后知书法详畧皆有深意存乎其间毋但以作史常法视之也与唐书郭子仪卒同意】
　　冬十一月余尧弼罢
　　【壬申】二十二年【金天徳四年】春三月编管王庶子之竒之荀于岭南
　　【初庶卒于贬所其子之竒之荀抚棺而哭曰秦桧秦桧此讐必报亲旧皆掩其口曰祸未已也至是为人所告坐谤朝廷编管于梅容州又以直龙图阁叶三省监都作院王逺尝通书王庶及赵鼎力诋和议安置三省于筠州逺于高州】
　　发明【王庶为贼桧搆防客死遐荒则其私忿旣逞斯可已矣又何必逮其子而编管之乎此盖小人忌刻之心胜不至于覆人之宗絶人之祀而不止也呜呼君子不幸而处昏乱之朝小人恣横正道湮没不惟身不可保抑且子孙受祸哀哉纲目直书于册所以深罪当时垂戒后世之意切矣】
　　夏四月巫伋罢以章复签书枢密院事
　　【伋与秦桧居同里一日桧语伋曰里中有何新事伋曰有一术士自乡里来颇能论命桧色变曰是人言公何日拜相伋惶恐而退中丞章复闻之即劾伋隂懐异意遂罢】
　　五月襄阳大水
　　【平地五尺汉水冒城而入】
　　秋九月章复罢冬十月以宋朴签书枢密院事○十二月金主亮召济南尹乌禄妻乌凌阿氏未至自杀【葛王乌禄时为济南尹乌凌阿氏仪容整肃亮召之乃谓乌禄曰我不行上必杀王我当自勉不以相累也遂召王府臣仆曰为我祷东岳使皇天后土明监我心行至良乡得间自杀】
　　发明【夫妇人伦之大纲君臣天地之大义妻之事夫犹臣之事君妻之事夫则虽夫亡而不再醮守夫妇之义也臣之事君则虽国亡而不再仕守君臣之义也故曰忠臣不事二君贞女不更二夫乌凌阿氏之被召以为不行则累其夫相从则背其义由是徐至良郷乘间自杀既不失其身又不累其夫是诚两全而无害者矣易曰妇人贞吉从一而终也礼曰无别无义禽兽之道也乌凌阿全节死逆亮独无愧乎盖逆亮伤败彛伦灭絶天理又可以人道望之哉据事直书所以予乌凌阿罪逆亮也】
　　【癸酉】二十三年【金贞元元年】春三月金迁都于燕
　　【金主自上京至燕京初备法驾下诏改元亲选良家子百三十人充后宫以燕列国之名不当为京师号遂改燕京为中都大兴府汴京为南京削上京之名止称防寕府又改中京大定府为北京而东京辽阳府西京大同府如旧】
　　以王循友知建康府
　　【循友知镇江上书乞加秦桧九锡桧喜而迁之逾年桧以循友罪其族党安置藤州】
　　夏四月金太后大氏卒
　　【金主迁都于燕亲属皆从留图克坦太后于防寕图克坦后忧惧每中使至必易衣以俟命大氏在燕常思念图克坦后病笃以不得见图克坦后为恨将死谓金主曰汝以我之故不令永夀宫偕来我死必迎致之事之当如事我】
　　五月潼川大水
　　【平地丈五尺死者甚众】
　　冬十月宋朴罢以史才签书枢密院事
　　【甲戌】二十四年【金贞元二年】春正月地震
　　发明【水与地皆隂质其验诸政事亦隂象也前书襄阳大水次书潼川大水此书地震憸邪在位兵戎窃发之机也是时贼桧当国毒流缙绅逆亮都燕渐谋南冦得非此之应欤宋之君臣畧未见其兢业自脩之实又未见其防奸御侮之谋灾异迭见视为泛常岂不深可惜乎即纲目之所书观之则当时政治之得失亦可见矣】
　　○金右丞相萧谋反坐诛
　　【在相位恃功专恣金主倚信之他相仰承而已以金主猜忌忍杀恐祸及遂与萧丰嘉努等谋立故辽主豫王延禧之孙事觉伏诛】
　　发明【逆亮簒国以来如杀宗室如杀萨里罕皆书杀而未尝书诛此书诛者原情定罪也金亮任萧之专而萧怀废立之意故旣书谋反则必正以坐诛之名乱臣贼子不讨将接迹于天下矣岂因逆亮之故而遂废讨逆之公哉然曷为不去其官为宰相况又得君不能尽心敷治而乃遽懐逆谋书官正所以见其罪也厥防防矣】
　　夏五月朔日食○金始置交钞库
　　【金以铜少造钞引一贯二贯三贯四贯五贯十贯五等谓之大钞一伯二伯三伯五伯七伯五等谓之小钞与钱并用以七年为限纳旧易新诸路置官库受之毎贯取工墨钱十五文公私便焉】
　　六月史才罢以魏师逊签书枢密院事○秋七月张俊卒【俊握兵最早屡立战功帝于诸将中眷注特厚然忌刘锜附秦桧杀岳飞为世所鄙薄焉】
　　发明【张俊屡立战功得君最专岂无官爵之可书乎然忌刘锜附秦桧杀岳飞此固小人之所为也故卒而削去其官所以深贬之耳】
　　以敷文阁待制秦埙脩撰实録院
　　【初知举魏师逊等议以秦熺子埙为榜首上读其防觉所用皆桧熺语遂进张孝祥第一而埙第三时桧之子侄姻党皆擢高第天下切齿至是以埙脩撰实録院祖父孙三世同领史职前此未有也】广义【分注云祖父孙三世同领史职前此未有者皆言秦桧自知其恶之稔故引子孙任史职以掩之也噫桧之计亦奸矣其如天下后世何然后知桧之奸乃所以为拙也】
　　八月禁百官避轮对
　　【秦桧擅政以来屏塞人言蔽上耳目一时献言者非诵桧功徳则讦人语言以中伤善类欲有言者恐触忌讳仅论销金布翠乞禁鹿胎冠子之类以塞责而已故皆避免轮对至是上乃谕执政曰百官轮对正欲闻所未闻近轮对者多谒告避免可令检举约束】
　　冬十一月魏师逊罢以施钜参知政事郑仲熊签书枢密院事【自秦桧专国士大夫有名望者悉屏之逺方凡龌龊委靡之徒一言契合即登政府稍出一语輙斥去之不异奴故自万俟卨罢至此十年参预政事者才四人而已】
　　加秦熺少傅封嘉国公○金主亮纳其诸从姊妹于宫【夀寕县主实库斡里雅布女也静乐县主布拉及实讷乌珠之女也舒库尔额尔衮之女也混同县君蘓噜克沁及其妹伊都阿噜之女也皆亮之从姊妹郕国夫人重节富勒呼之女孙亮之侄也张定安妻鼐喇古太后大氏之兄嫂也富鲁和卓萨喀之妹也皆有夫亮无所忌耻皆召与之私分属诸妃位下苏噜克沁最得幸毎召必亲廊下立乆则坐舒尔库膝上凡宫人在外有夫者初犹分番出入后乃尽遣其夫徃防寕不聴出外毎幸妇人必奏乐帏或妃嫔列坐輙率意滛乱使共观常于卧内遍设地衣倮逐为戱】
　　发明【亮纂贼也本无足责然据有中土僣号称尊故其所为亦不容尽畧是以前书纳叔母及宗妇次书召乌凌阿氏此书纳其诸从姊妺皆以着其襍乱之丑也夫同姓尚不可为况叔母乎宗妇尚为不可况姊妹乎据事直书恶自见矣】
　　十二月西辽耶律伊哷死其妹布沙堪权国事
　　【子防故也布沙堪自号承天皇太后谥伊呼曰仁宗】
　　【乙亥】二十五年【金贞元三年】夏四月施钜罢○五月朔日食○六月郑仲熊罢以汤思退签书枢宻院事○改岳州为纯州岳阳军为华阳军
　　【或言岳州乃岳飞驻军之地又与其姓同乞改之盖以媚秦桧也岳州人谓飞驻军乃卾州于我州何与而改之】
　　广义【呜呼小人中伤善类不至于声销影沉不止也且岳武穆既薨其子壻皆殁足可以遂贼桧之奸志矣今也姓同州名果何害耶先正文公谓小人之心私而刻彼贼桧殆有甚焉者也然则君子不幸而遇此则将若之何哉盖度其势可除则乘时亟行诛讨否则奉身退避如韩世忠者不亦善乎】
　　金汴京火
　　【金主隂冇南侵之意乃谋迁汴遣完顔长宁为南京留守经画之既而大火宫室尽焚金主大怒杖杀长宁】
　　发明【是时金将南侵谋迁于汴既而大火宫室尽焚则天厌其徳不能久享国祚之意可见矣孰谓天道无知而可以忽乎哉纲目不书事应而事应已在其中然后知人心天命不可诬耳噫】
　　秋八月下赵鼎子汾等于大理狱
　　【秦桧于一徳格天阁书赵鼎李光胡铨三人姓名必欲杀之及鼎死而憾不已江西运判张常先笺注前帅张宗元与张浚诗言于朝其词连逮者数十家将诬以不轨而尽去之防汪召锡告宗室知泉州令衿观桧家庙记口诵君子之泽五世而斩谪居汀州桧乃讽殿中侍御史徐嚞论赵汾与令衿饮别厚赆必有奸谋诏送汾令衿大理鞫问使汾自诬与张浚李光胡寅胡铨等五十三人谋大逆狱成而桧病不能书矣】
　　发明【贼桧残忌之心至是愈烈矣前书下李光子孟坚于大理狱次书编管王庶子于岭南此书下赵鼎子汾等于大理狱则是狱犴频置延及无辜李光王庶赵鼎既卒而犹憾之不已祸及子孙其罪可胜诛哉若桧者存一日则贻害一日妬贤之心老而弥笃矣一书再书深罪之也】
　　以董徳元参知政事
　　【秦桧门人】
　　冬十月徙洪皓于袁州未至卒
　　【皓居英州九年始复朝奉郎徙袁州至南雄卒卒后一日秦桧死皓久在北庭为金人所敬既归金人至必问皓为何官居何地不幸为桧所忌不死于敌国而死于谗慝闻者悼之】
