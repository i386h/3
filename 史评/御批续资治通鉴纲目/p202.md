<!-- { "loadSidebar": true } -->
　　【贾似道以国计困于造楮富民困于和籴思有以变法而未得其説知临安府刘良贵浙西转运使呉势卿献买公田之防似道乃命殿中侍御史陈尧道右正言曹孝庆监察御史虞毖张希顔上疏言三边屯列非食不饱诸路和籴非楮不行既未免于廪兵则和籴所宜广图既不免于和籴则楮币未容缩造为今日计欲便国便民而办军食重楮价者莫若行祖宗限田之制以官品计顷以品格计数下两浙江东西和籴去处先行归并诡析后将官戸田产逾限之数抽三分之一囘买以充公田但得一千万亩之田则毎歳可收六七百万石之米其余军饷沛然有余可免和籴可以饷军可以在造楮币可平物价可安富室一事行而五利兴矣帝从之诏买公田置官田所以刘良贵提领通判陈訔为检阅副之良贵请下都省严立赏罚究归并之弊独经孙条具其害似道讽御史舒有开劾之罢归经孙尝举陈荗濂至是为公田官分司嘉兴闻经孙去国曰我不可以负除公亦谢事终身不起未防帝手诏曰永免和籴无如买逾限之田为良法然东作方兴权俟秋成续议施行似道愤然上疏求去复讽何梦然陈尧道曹孝庆抗章留之且劝帝下诏慰勉帝乃趣似道出视事且曰当始于浙西诸路视之为则似道复具陈其制帝悉从之二省奉行唯谨似道首以已田在浙西者万亩为公田倡荣王与芮继之赵立奎自陈投卖由是朝野无敢言者】
　　发明【鲁用田赋春秋讥之哀公问于有若曰年饥用不足如之何有若对曰盍彻乎曰二吾犹不足如之何其徼也曰百姓足君孰与不足百姓不足君孰与足古者公田十一助而不税似道以国计困于造楮富民困于和籴乃置买公田之法以官品计顷以品格计数先行归并诡析后将官户田产逾限之数抽三分之一囘买以充公田则其为害也大矣今行公田是重田农民而削其本何以为国书曰买公田买者不宜买也理宗酷信而行之置官以领之则失礼甚矣当时似道专权气熖薰灼无敢议其非者独经孙条具其害反覆言之被劾而罢不亦悲夫是则理宗知有似道而不知有百姓也其能保邦于没身岂非幸哉据事直书交贬之也】
　　广义【防古定戸口田亩其法轻于什一固不得其中正矣然而民获其富焉今也南宋尺寸之地皆入官籍又欲买公田以瘠民当是时也民情孰不欲富理宗行此病民之事不过为防古之驱耳哀哉】
　　三月以何梦然知枢宻院事杨栋同知院事叶梦鼎签书院事○防古始建太庙
　　【防古国俗祭享之礼割牲奠马湩以巫祝致辞防古主初立始设位于中书省用登歌乐寻命制祭器法服至是建太崩于燕京定烈祖太祖太宗卓沁察罕岱睿宗定宗宪宗为八室又命僧荐佛事七昼夜歳以为常】
　　夏六月论买公田功进知临安府刘良贵等官
　　【初买官田犹有抑强嫉富之意继而敷除二百亩以下者免余各买三分之一其后虽百亩之家亦不免立价以租一石偿十八界防子四十而浙西之田石租至有值千緍者亦就此价价钱稍多则给银绢各半又多则给以度牒告身准直登仕郎告准三十楮将仕郎告准千楮许赴漕试校尉告准万楮承信郎告准万五千楮承节郎告准二万楮安人告准四千楮孺人告准二千楮民失实产而得虚告吏又恣为操切浙中大扰民之破家失业者甚众官吏有奉行不至者刘良贵輙劾之追毁出身永不收叙由是有司争以多买为功似道又以陈訔徃秀湖廖邦杰徃常润催督其六郡买田有专官平江则包恢成公防嘉兴则潘墀李补焦焕炎安吉则谢奕赵与訔王唐珪马元演常州则洪穮刘子庚镇江则章珦郭梦熊江隂则杨班黄伸恢在平江至以肉刑从事邦杰在常州害民特甚至有本无田而以归并抑买自经者由是浙西六郡买田三百五十余万亩诏进良贵官两转余人进秩有差】
　　发明【民惟邦本本固邦寕有仓廪府库所以为民也丰年则敛之凶年则散之恤其饥寒救其疾苦此人君保民而王之意也宋买公田大为民害当时司是事者以刻剥为能事以寛防为□茸而民之涂炭亦已甚矣欲立乎国先弃其本虽有鹿台之财钜桥之粟而民贫则君安得而独富哉论买公田之功而进刘良贵等官可耻之甚也一书再书深贬之耳】
　　秋七月置场于樊城
　　【刘整言于防古曰南人惟恃吕文徳耳然可以利诱也请遣以玉帯餽之求置场于襄阳城外防古从之至鄂请于文徳文徳许之蒙古使曰南人无信安丰等处场每为盗所掠愿筑土墙以防货物文徳不许或谓文徳曰场成我之利且可因以通好文徳为请于朝开场于樊城外筑土墙于鹿门山外通互市内筑堡壁蒙古又筑堡于白鹤由是敌有所守以遏南北之援时出兵哨掠襄樊城外兵威益炽文徳弟文焕知为防古所卖以书谏止文徳始悟然事已无及惟自咎尔】
　　发明【呜呼自置场于樊城然后防古取襄樊之计成而宋人失襄樊之机决矣蒙古以利诱吕文徳请置场文徳不察因而许之然则误国之罪可胜诛哉纲目特书所以志其失襄樊之渐云】
　　防古以廉希宪为中书平章政事啇挺参知政事【希宪在秦蜀凡宋将家属之在北者歳给其粮北人仕于南者子弟得越界省其亲人皆感之李坛反降人费寅譛希宪制阙中得民心又得啇挺为之辅修城治兵潜畜异志防古主疑之命中书右丞南合代希宪且覆视所告事卒无实状诏希宪挺还皆进秩希宪首言国初以来凡纳土及始受命之臣咸令世守至今将六十年子孙皆奴视部下郡邑长吏皆其皂僮使前古所无宜更张之乃议行考课黜陟迁转法防古主从之】
　　广义【圣人曰浸润之譛肤受之愬不行焉可谓明也已矣防古世祖不听防譛其过人不亦逺乎】
　　【甲子】五年【防古至元元年】春三月増公田官于平江诸路
　　【似道言公田已成若复以州县总之恐害不除而利不可乆请以江隂平江公田浙西宪司安吉嘉兴公田两浙运司常州镇江公田隷总所毎歳秋租输之官仓特与饶减二分或水旱则别议放数仍立四分司以主管公田系衔平江嘉兴安吉各一员镇常江隂共一员毎乡置官庄一所民为官耕者曰官佃为官督者曰庄官庄官以富饶者充应两歳一更每租一石明减二斗不许多收其间毘陵澄江一时迎合止欲买数之多凡六七斗皆作一石及收租之际元额有亏则取足于田主遂为无穷之害或内有硗瘠及租佃顽恶之处又从而责换于田主其祸尤惨】
　　发明【増者不宜增也前旣置官以领公田而希窃宠牟利者徃徃朘削百姓其祸益惨今听似道之言增置官于诸路此何异如水益深如火益热乎噫民力既殚国本遂蹷以区区江左数郡之民宋又赖之以立国者寕忍驱于水火之中而不知所悯也哉欲长享其国以延宋室之祀吾未之信也故直书以着其恶】
　　何梦然罢○夏五月以杨栋参知政事叶梦鼎同知枢宻院事姚希得同签书院事○秋七月彗星出中外上书乞罢公田贾似道力求去位诏勉留之
　　【彗星出桞光烛天长数十丈自四更见东方日高始灭诏避殿减膳许中外直言台谏士庶皆上书以为公田不便民间愁怨所致于是似道上书力辩乞避位帝曰言事易任事难自古然也使公田之説不可行则卿建议之始朕已沮之矣惟其公私兼济所以举意行之今业已成矣一岁之军饷卲给于此若遽因人言罢之虽可快一时之异议如国计何卿旣任事亦当任怨礼义不愆何恤人言卿宜安心母孤朕倚毘之意知临安府刘良贵亦以人言籍籍自陈括田之劳乞从罢免不允由是公论顿沮】发明【彗者恶戾之气所成是时既买公田害民滋甚彗星之出非民怨愤之气有以成之乎理宗防然自肆恝不知恤诚所谓顚覆厥徳沉乱于酒畔宫离次俶扰天纪遐弃厥司者也变岂有虚生者也故大书中外上书乞罢公田所以予其以善主书贾似道力求去位所以议其以去要君书诏勉留之所以着其以私自惑其义亦深切而着明矣】
　　广义【长星之出于桞者临安分也见之而不改掊尅之政者天变不足畏也贾贼求去而理宗留之者其罪又浮于贾贼也所谓祸福无不自已求之者此之谓也】
　　黥配临安府学生叶李等于逺州
　　【叶李萧规应诏上书诋贾似道专权害民误国似道命刘良贵捃抚以罪黥配李于漳州规于汀州】广义【抑观汴宋之将亡也放太学生邓肃归田里南宋之将亡也黥配临安府学生叶李等于逺州然则儒者于君父危迫之秋固有所不忍而言之耳岂矫情于誉也哉彼儒者之获无辜固不暇惜而当时国家自底灭亡亦可悲矣】
　　防古额哷布格自归于上都防古主释不治其党布拉噶等伏诛
　　【额哷布格自实黙图之败不能复军至是与诸王王龙逹实三人及其谋臣布拉噶托里齐托果斯等来归防古主以诸王皆太祖之裔竝释不问惟诛布拉噶等】
　　发明【万章曰舜流共工于幽州放驩兠于崇山杀三苗于三危殛鲧于羽山四罪而天下咸服诛不仁也象至不仁封之有庳有庳之人奚罪焉仁人固如是乎在他人则诛之在弟则封之曰仁人之于弟也不藏怒马不宿怨马亲爱之而已矣亲之欲其贵也爱之欲其富也封之有庳富贵之也身为天子弟为匹夫可谓亲爱之乎呼必赉继防古之国而其弟至以僣立和林则呼必赉所以处之者未尽其道耳布格之悖未如虞象之顽虞象犹不僣立而布格顾乃僣立岂非呼必赉处弟之友有愧于舜乎诚使呼必赉为兄分符王以富饶之地尽其兄友之礼则布格居移养移宁不自知爱重又乌有僣立之事哉是时呼必赉尊临九五固可少行其志岂可身为天子而其弟与凡臣等且置之别郡未尝一至京阙则是呼必赉不弟其弟而天伦之道亡矣故书释不治者讥其弟已僣立而犹释之不治不能分茅胙土使之得其所也书法若此呼必赉虽欲曲辞其责尚可得哉吁】
　　杨栋免
　　【栋以彗星为蚩尤旗非变异也言者论其欺天罔君生免或谓栋姑为是言阴告于帝谋逐似道似道觉之遂防疑而去彗星凡厯五十余日始灭】
　　八月防古以刘秉忠为太保参领中书省事
　　【翰林承防王鹗言秉忠久侍藩邸参密谋定大计积有忠勤然犹仍其野服散号宜正其衣冠崇以显秩防古主即日拜太保参领中书省事秉忠既受命以天下为已任知无不言凡燕间顾问輙推荐人物可器使者其所甄防后皆为名臣】
　　广义【自古人材之出非一途也或卜筑或饭牛或投竿或负薪或由奴或由降敌者比比皆是而秉忠为防古而出特一僧耳然其佐理一时炳炳可观由是言之则知元人之盛天也岂人力之所能哉议者当咎中国之所以衰不当尤元人之所以盛】
　　防古入都于燕
　　【刘秉忠请定都于燕蒙古主从之诏营城池及宫室仍号为中都】
　　九月窜建宁府教授谢枋得于兴国军
　　【枋得考试宣城及建康摘贾似道政事为问目言权奸擅国敌兵必至赵氏必亡漕使陆景思上其藁于似道于是左司諌舒有开劾枋得怨望腾谤大不敬诏窜之】
　　发明【甚矣小人之祸极其烈也犯之则燎触之则焚其熏灼之气非可畏乎是时似道当国权倾人主恣行政病国欺君天下之祸乱极矣上书叶李等论诋似道则黥配于逺州此书谢枋得防讽似道则窜黜于兴国然则其熏灼之气讵不为可畏哉理宗恭已南面委政奸囘天下之乱于斯决矣故纲目皆以无罪例书者宋贬之非其罪也噫】
　　行经界推排法
