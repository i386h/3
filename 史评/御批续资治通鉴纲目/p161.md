<!-- { "loadSidebar": true } -->
　　【以上皇崩遣韦璞如金告哀复遣顔师鲁致太上遗留物于金金主以其中玉噐五玻瓈器二十及弓剑之属命师鲁归报曰此皆尔国前主珍玩之物所宜寳藏以无忘追慕今受之义有所不忍也】
　　十一月诏皇太子叅决庻务
　　【帝始以白布巾袍视事于延和殿朔望诣徳夀宫则衰绖而杖如初因诏太子叅决庻务于议事堂左谕徳尤袤言于太子曰大权所在天下之所争趋甚可惧也顺殿下事无大小一取上防而后行情无厚薄一付众议而后定又曰储副之位止于侍膳问安不交外事抚军监国自汉至今多出权宜事权不一动有触碍乞俟祔庙之后便行恳辞以彰殿下令徳】
　　十二月大理寺奏狱空
　　发明【有周成康之世囹圄空虚汉文盛徳之主仅能几致刑措亦未及于弗用之地也唐时有雀巢狱树百官称贺亦未闻狱空之说耳孝宗末年而有狱空之奏迨亦庻几成康者乎噫以孝宗之贤未必过于成康以孝宗之治亦未必过于成康而狱空又见于孝宗之世何欤考之宋史孝宗之时未有刑措之事曷为书狱空必有任其责者揆厥所由夫乃小人狐媚其君以希爵赏而大为谬言以欺君也不然纲目何不书大理寺狱空而书奏狱空加之以奏则是出于臣下之笼蔽非真有是事明矣纲目书此非予之也实所以罪当时之意云】
　　○金禁女真人学南人衣餙
　　【金主尝谓从官曰女真旧风最为纯直汝等当习学之不可忘也又曰凡资用当务节省勿妄费至是禁女真不得学南人衣饰】
　　发明【舍繁华而敦朴素此子孙所以守其祖宗之成宪也诗曰不愆不忘率由旧章世宗有焉特书曰禁深予之也】
　　【戊申】十五年【金大定二十八年】春正月复置补阙拾遗官
　　【未几左补阙薛叔似等上防劾王淮帝曰卿等官以补阙拾遗为名専主规正人主不任紏劾今所奏乃类弹撃甚非设官命名之意宜思自警】
　　发明【人君有修徳之心则必有修徳之政补阙拾遗所以绳纠君过禆益君徳者也孝宗能识此义寻复置之可谓知所先务者惜其复之未几而仍废于光宗之手岂不重可哀哉纲目特掲而书之于册者所以深予之耳】
　　施师防罢以黄洽知枢密院事萧燧叅知政事○二月金遣使来吊祭
　　发明【书来吊祭予其能慕义也胡氏曰春秋厯十有二王桓襄匡简景志崩志葬者赴吊及鲁往防之也平惠定灵志崩不志葬者赴告虽及鲁不防也庄僖顷崩葬皆不志者王室不告鲁亦不往也大抵诸侯为天子服斩衰礼当以所闻先后而奔丧今上皇崩金人吊祭是能修中国诸侯之礼也其褒羙之意直书而义自见矣】
　　○三月葬永思陵
　　【洪□请庙号世祖尤褒言光武以长沙王后布衣崛起不与哀平相继其称祖无嫌太上中兴虽同光武实继徽宗正统以子继父非光武比乃定号髙宗】
　　夏四月祔髙宗主于太庙
　　【下诏曰朕比下令欲衰绖三年羣臣屡请御殿易服故以布素视事内殿虽有俟过祔庙勉从所请之诏然稽诸典礼心实未安行之终制乃为近古宜体至意勿复有请】
　　五月王淮罢
　　【淮为相能尽心事上唯以唐仲友故为道学之禁毒通善类论者讥之】
　　金建女真太学○六月以朱熹为兵部郎官未上而罢贬侍郎林栗知泉州
　　【王淮罢周必大荐熹为江西提刑入奏事或要于路曰正心诚意之论上所厌闻慎勿复言熹曰吾平生所学惟此四字岂可隠黙以欺吾君乎及入对首言陛下居虚明应物之地而天理有所未纯人欲有所未尽是以为善不能充其量除恶不能去其根一念之顷公私邪正是非得失之机交战于中愿自今以往一念之顷必察夫天理人欲果天理邪则敬以充之而不使少有壅阏杲人欲邪则敬以克之而不使少有凝滞推而至于言语动作之间用人处事之际无不以是裁之则圣心洞彻而天下之事将惟陛下所欲为无不如志矣帝曰久不见卿浙东之事朕自知之今当处卿清要不复以州县为烦也时防觌已死王抃已逐独内侍甘升尚在熹力论之帝曰升有才熹曰小人无才安能动人主除兵部郎官熹以足疾乞祠兵部侍郎林栗与熹论易西铭不合遂论熹本无学术徒窃张载程頥之绪余为浮诞宗主谓之道学妄自推尊所至輙携门生数十人习为春秋战国之态妄希孔门厯聘之风绳以治世之法则乱人之首也今采其虚名俾之入奏将置朝列以次收用而熹闻命之初迁延道途邀索髙价门徒迭为游说政府许以风闻然后入门既经陛对得防除郎而輙懐不满傲晲累曰不肯供职是岂张载程頥之学教之然也縁熹既除兵部郎官在臣合有统摄若不举劾厥罪惟均望将熹停罢以为事君无礼者之戒帝谓栗言过当而大臣畏栗之彊莫敢深论乃命熹依旧江西提刑周必大言熹上殿之日足疾未廖勉强登对帝曰朕亦见其跛曵左补阙薛叔似亦奏援之太常博士叶适上防曰考栗劾熹之辞始末叅騐无一实者特发其私意而遂忘其欺耳至于其中谓之道学一语利害所系不独于熹盖自昔小人残害忠良率有指名或以为好名或以为立异或以为植党近又剏为道学之目郑丙倡之陈贾和之居要津者密相付授见士大夫有稍自洁修者輙以道学之名归之以为善为玷缺以好学为已愆相与指目使不得进于是贤士惴栗中材解体销声防影秽徳垢行以避此名往日王淮表里台谏隂废正人盖用此术栗为侍从无以逹陛下之徳意志虑而更袭用郑丙陈贾密相付授之说以道学为大罪文致语言逐去一熹固未甚害第恐自此游辞无实防言横生良善受祸何所不有伏望陛下正纪纲之所在絶欺罔于既形摧折暴横以扶善类奋发纲断以慰公言防入不报防胡晋臣拜侍御史首劾栗喜同恶异无事而指学者为党乃出栗知泉州而熹亦除直寳文阁奉祠而去】
　　发明【甚矣君子小人之不容并立也正心诚意修身大端而以上所厌闻为言殊不知君子之心乐则行之忧则违之初不计其富贵之得防也朱子因周必大之荐得受兵部郎官之职而林栗鄙夫以私怨而上言诋罢惜哉孟子曰吾之不遇鲁侯天也臧氏之子安能使予不遇哉然则君子之道未始因人之毁而可少贬也纲目书贬林栗扵未上而罢之后则其坐诋诬而贬之意昭然自明然何以不削其官具官正所以着其妨贤之罪尔】
　　广义【呜呼林栗之诋文公实晏婴臧仓之沮孔孟岂人力也哉】
　　秋七月思平王璩卒
　　【帝友爱甚至毎召璩内宴呼以官而不名赐予无算卒追封信王】
　　八月朔日食○冬十二月以朱熹为崇政殿说书熹辞不至
　　【熹既归投匦进封事言大本急务大本者陛下之心急务则辅翼太子选用大臣振举纪纲变化风俗爱飬民力修明军政凡此六事皆不可缓而本在于陛下之一心一心正则六事无不正一有人心私欲以介乎其间则虽惫精劳心不可为矣防入夜漏下七刻帝已就寝亟起秉烛读之终篇明日除主管西太一宫兼崇政殿说书熹力辞乃以秘阁修撰奉祠】
　　发明【君子得时行道汲汲之木心爱君泽民惓惓之余意岂以用舍而易其所守乎朱子因诋而旋归投匦进封事孝宗嘉叹授之以官自常情论之将趋命不暇矣其心以为引君当道臣子本心茍以言而得官岂非希求进用之嫌乎时止而止时行而行圣贤肯枉尺而直寻哉故宁违君命力辞不至而用之则行舍之则藏之心裕如也即纲目之所书足以验朱子出处之正矣】广义【书曰辞不至者所以着文公制行之髙洁而识时逹权也】
　　【已酉】十六年【金大定二十九年】春正月金主雍卒孙璟立
　　【金主雍太子允恭先卒以孙原王玛逹格判大兴尹又以为右丞相更名璟使亲见朝廷议论习知政事之体至是即位号雍曰世宗允恭曰显宗母图克坦氏为太后○世宗在金诸帝中最为贤主以夫人乌凌阿氏守节而死终身不立后雅尚俭素命宫中之饰勿得用黄金尝谓近臣曰朕于宫室惟恐过度其或兴修即损宫人嵗费以充之至于佛法尤所未信梁武帝为同防寺奴辽道宗以民戸赐寺僧复加以三公之官其惑深矣又曰亡辽日屠羊三百亦岂能尽用徒伤生耳肤毎当食时尝思贫民饥馁犹在己也彼身为恶而口祈福何益之有尝谓宰相曰卿等在省未尝荐士止限资格安能得人又曰卿等职居辅相防无荐举惟朕尝言某人可用然后从而言之卿等既无所言必待朕知而后进用将复有几又曰帝王之政固以寛慈为徳然梁武帝専务寛慈以致纲纪大壊朕尝思之赏罚不滥即是寛政又曰朕观唐史见太宗行事初甚厉精晚年与羣臣议多饰词朕尝思始终如一今虽年髙敬慎之心无时或怠又曰朕自即位以来言事者虽有狂妄未尝罪之卿等未尝肯尽言何也当言而不言是相疑也君臣无疑谓之嘉防事有利害可竭诚言之即位五载南北讲和与民休息羣臣守职上下相安家给人足仓廪有余刑部断死罪嵗或十七人国人号称小尧舜然举贤之急求言之切不絶于口而羣臣不能将顺其美以底大顺惜哉】
　　广义【分注备载雍之事实乃知其为北朝一世之贤君也虽中华令主何以过之然曰羣臣不能将顺其羙以底大顺何哉盖其前后左右无一薛居州而使雍孤立于上也虽然要亦天硌元徳故使之有君无臣仅成一代之小康耳岂人力也哉】
　　黄洽罢○以周必大留正为左右丞相王兰参知政事葛邲同知枢密院事
　　【帝自髙宗崩即欲传位太子甞谕必大曰礼莫重于事宗庙而孟享多以病分诣孝莫大于执丧而不得日至徳夀宫朕将退休矣因密赐绍兴传位亲札于必大命预草诏専以奉几筵侍东朝为意而进必大为首相】
　　萧燧罢○二月朔日食○帝传位于太子太子即位尊帝为夀皇圣帝皇后为夀成皇后皇太后为夀圣皇太后大赦
　　【先是更徳夀宫为重华宫皇太后徙居慈福宫帝传位太子遂素服退居重华宫】
　　立皇后李氏
　　【后安阳人庆逺节度使道之女也道帅湖北闻道士皇甫坦善相人乃出诸女拜之坦见后惊不敢受拜曰此女当母天下坦言于髙宗遂聘为恭王妃生嘉王扩性妬悍常诉帝左右于髙宗及夀皇髙宗不怿谓呉后曰是妇将种吾为皇甫坦所误夀皇亦屡训敕令以皇太后为法不然行当废汝后疑其说出于太后憾之至是立为后】
　　三月废补阙拾遗官
　　【御史中丞谢谔论其不可废不聼自是近臣罕进言者】
　　发明【人君于一念之萌而是非善恶皆可预知盖补阙拾遗求善急务宋废之既久孝宗初命复置可谓知先务矣光宗受命即位至是仅克逾月未遑他图首废斯职虽违人言畧不之恤光宗之心为如何哉自是近臣罕得进言而违理悖徳之事作矣故直书废以见不当废也吁】广义【光宗即位之初而废言官则自是之后君徳日衰矣书之所以志光宗不徳之基也】
　　夏五月以王蔺知枢密院事○周必大罢
　　【初何澹与必大厚为司业久不迁留正奏迁之澹由是憾必大而徳正为諌议大夫首上防攻必大罢之必大纯笃忠厚能以善道其君】
　　知閤门事姜特立有罪免
　　【特立帝东宫旧臣也帝即位命知閤门事声势寖盛留正列其招权预政之罪乞斥逐之帝意未决防叅知政事缺特立谒正曰上以丞相在位久欲迁左相叶张二尚书当择一人执政未知孰先正奏之帝大怒诏特立奉祠夀皇闻之曰留正真宰相也】










　　御批续资治通鉴纲目卷十六
<史部,史评类,御批续资治通鉴纲目>
