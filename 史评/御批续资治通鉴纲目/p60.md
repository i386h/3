<!-- { "loadSidebar": true } -->
　　【挺知渭州甲兵整习常若防至故多立功効然谲智深险在位歳久欝欝不得志寓意词曲有玉关人老】
　　【之句中使至使优伶歌之传逹禁中帝闻而愍之故有是命】
　　三月南平王李日尊死子干徳嗣
　　【日尊公蕴之孙也既死干徳遣使来告哀诏封干徳交阯郡王】
　　判汝州富弼致仕
　　【弼至汝州两月即上言新法臣所不晓不可以治郡愿归洛养疾许之遂请老复授司空武宁节度使致仕弼虽家居朝廷有大利害知无不言帝虽不尽用而眷礼不衰尝因王安石有所建明却之日富弼手防称老臣无所告诉但仰屋窃叹者即当至矣其敬之如此】
　　发明【邦有道谷固君子之所耻邦无道谷亦君子之所耻故君有过则当谏反覆之而不听则当去葢君臣皆以义合义合者何谏行言听膏泽下于民之类是也否则虽荣之以高爵之以厚禄君子不能以茍食焉富弼前因论事之而贬判汝州则是谏不行而言不听矣君子岂可以素餐乎故以老而乞致仕则于义为当去也前书范镇欧阳修致仕此书富弼致仕皆子其知止也子在富弼则罪在神宗矣】
　　行市易法
　　【自王韶倡为縁邉市易之説王安石善之以为与汉平凖法同可以制物低昻而均通之遂用草泽魏继宗议以内藏库钱帛置市昜务于京师凡货之可市及滞于民而不售者平其价市之愿以昜官物者听若次市于官者则度其田宅或金帛为抵当而贷之钱责期使偿半歳输息十一嵗倍之过期不输息外毎月更加罚钱以户部判官吕嘉问为提举嘉问上建置十三事其一欲于律外禁兼并之家輙取利帝去之安石执不可已而帝闻其大烦碎人皆怨讟欲罢之以问安石安石对曰立法当论有害于人与否不当以烦碎废也自是诸州上供荐席黄芦之类六十色悉令计直从民愿粥者市之以给用寻改提举在京市易务为都提举市易之司秦鳯两浙黔州成都广州郓州六市易司皆焉】
　　广义【大抵因民之所利而利之者乃所以为利也葢所谓利者义也易曰利用安身以崇徳也若为国者不以义为利而以利为利则所谓私也岂利也哉然则为人上者与民争利而不以义处之则是出警入跸之中奉一啇人耳其不义孰甚焉况乎桑羊平凖之法实万年愿治者之骂名安石乃眯其目而心踵此覆辙者其意何也不过溺于功名不顾敺神宗于不可为之地也善乎司马公曰天地所生百物货财止有此数不在民则在官譬如雨泽夏涝则秋旱不加赋而上用足者不过设法隂夺民利其害甚于加赋此乃桑羊欺武帝之言太史书之以见武帝之不明至其未年盗贼蜂起几至于乱茍若武帝不悔过昭帝不变法则汉几亡矣此真万世之药石也纲目书曰行市易法而分注云置市易务于京师者以见京师为天下之首置务于此则是神宗乃天下商贾之倡也噫以天下之君乃为天下商贾之首不亦陋哉】
　　夏五月诏宗室非袒免亲者许应举
　　【初试黜其不成文理者余令覆试累覆试不中者亦量材擢用】
　　行保马法
　　【王安石建保甲养马之法文彦博呉充以为不便安石持论益坚乃诏曾布等上其条约保甲愿养马者户一匹物力高愿养二匹者听皆以监牧见马给之或官与其直令自市先于行开封府及陜西五路府界无过三千匹五路毋过五千匹袭逐盗贼外乗越三百里者有禁歳一阅其肥瘠死病者补偿在府界者免体量草二百五十束加给以钱布在五路者歳免折变縁纳钱三等以上十户为一保四等以下十户为一社以待病毙逋偿者保戸马死保戸独偿社尸马死社戸半偿之其后遂徧行于诸路】发明【说苑曰圣人之于天下百姓也其犹赤子乎饥者则食之寒者则衣之将之养之育之长之惟恐其不至于大也古之圣王爱养其民大率类此是以民之亲君有不啻子弟之卫父兄手足之捍头目也神宗惑于安石之邪説制作纷纷无一中礼上书行市易法此书行保马法皆剥民奉君损下益上之事譬犹割肉以充腹饱而身毙其及救乎茍非元祐之政一新旧染则宋室之乱不不俟宣靖而可见也然则小人之祸可胜言哉故备书恶之】
　　王安石求去位帝不许
　　【先是枢密都承防李评喜论事帝多从其言又尝极言助役不便安石恶之防评妾奏罢閤门官吏安石言其作威福必欲罪之帝亦谓评有罪然未始罪评也明日安石入见乞东南一郡帝曰自古君臣如乡与朕相知极少朕鄙钝初未有知自卿在翰林始闻道徳之説心稍开悟天下事方有绪卿何去安石固请帝曰卿得非以李评事谓朕有疑心朕自知制诰知卿属以天下事如吕诲比卿少正卯卢朕不为惑岂更有人能惑朕者未几安石复自赍表入请帝不视以表授安石固令就职】
　　发明【尝观神宗之待安石可谓过于厚安石之报神宗可谓过于薄因其称疾则谕起之因其求去则不许之言听计从心孚意契虽稷契臯防之得君不过如此说苑曰王者知所以临下而御众则群臣服矣知所以听言受事则不蔽欺矣知所以安利万民则海内必定矣安石为政妨贤病国无一而非失人心之事窃宠禄于一己贻祸患于国家岂非报神宗若是其薄乎虽然葢由神宗无知人之明耳茍有知人之明如说苑所云者乌能为小人所惑哉于戯此宋所以终于宋不能进而为三代之宋也故纲目直书以交罪之】
　　秋闰七月以章惇为湖北察访使
　　【时帝思用兵以威四方湖北提防刑狱赵鼎上言峡州峒酋刻剥无度蛮众愿内附辰州布衣张翘亦上书言南北江利害遂诏中书检正官章惇察访荆湖北路经制蛮事】
　　八月王韶击吐蕃败之遂城武胜
　　【秦鳯驻泊都监张守约请名古渭砦为军以根本陇右诏从之遂建为通逺军使王韶知军事以图武胜韶引兵筑乞神平堡而蕃酋玛尔结日巴等族入境韶率兵度竹牛岭逼之斩首百余级焚其庐帐洮西震动玛尔戬渡河来援玛尔依其声势保集玛尔本山知徳顺军景思立以泾原兵出南路分遣诸将击玛尔于纳木嘉勒撃玛尔戬于古凌城制二酋不得动韶将大军从东谷径趋武胜未至数里敌迎战败还追至其城首领辖裕勒弃城遁众出降遂城武胜建为镇洮军时玛尔戬亦败于古凌城初韶言措置洮河只用回易息钱未尝輙费官本文彦博曰工师造屋初必小计冀人易于动工及既兴作知不可已乃方増多帝曰屋壊岂可不脩王安石曰主者善计自有忖度岂为工师所欺也彦博不复敢言由是韶进讨敢肆欺诞朝廷不与计财】
　　发明【天子讨而不伐其日击者讥黩武也説苑曰上不玩兵下不废武圣人之治天下也先文徳而后武力凡武之兴为不服也文化不改然后加征王韶竭天下之财力较胜负于外方罪不容于诛矣虽其功葢世乌足尚哉纲目于黩武者毎书击而不书讨则其不贵功之意为可见尔后之不脩文徳而専尚武力者要当以神宗为鉴】
　　广义【分注载王安石文彦博论邉事则知神宗之与安石牢不可破者以其心徳之一也虽使潞公如圣人则亦未如之何矣故曾公亮尝曰介甫与帝如一人岂非天乎信哉使神宗移任介甫者以任潞公则贻谋必善而子孙亦未必有如金人之祸有天下者于任人之术不可不慎】
　　观文殿学士致仕欧阳脩卒
　　【是歳有诏求脩所撰五代史而脩卒矣脩天资刚劲见义勇为平生与人尽言无隠奬引后进如恐不及赏识之下率为闻人及在政府士大夫有所干请輙靣谕可否虽台諌论事亦必以是非诘之怨诽益众自五代以来文体卑弱脩游随州得唐韩愈遗藁读而心慕之苦心探赜至忘寝食遂以文章名冠天下学者翕然师尊之谥文忠】
　　发明【脩以文章徳行高一世见忌防邪弗果大用诚可惜也故卒而具官特书致仕者所以明贤人处于散地则其不满当时之意为可见矣】
　　贬唐坰为潮州别驾
　　【坰以父任得官尝上书言秦二世制于赵高乃失之弱非失之彊帝悦其言又言青苗法不行宜斩大臣异议如韩琦者数人王安石尤喜之荐使对赐进士出身为崇文校书安石复令邓绾举为御史遂除太子中允将用为諌官书安石疑其轻脱将背已立名不除軄以本官同知谏院非故事也坰果怒安石易已凡奏二干防论时事皆留中不出坰乃因百官起居日扣陛请对帝令谕以他日坰伏地不起遂召升殿坰至御座前进曰臣所言皆大臣不法请对陛下一一陈之乃搢笏展防目安石曰王安石近御座听劄子安石迟迟坰诃曰陛下前犹敢如此在外可知安石竦然而进坰大声宣读凡六十条大抵言安石専作威福曾布表里擅权天下但知惮安石不复知有陛下彦博冯京知而不敢言王珪曲事安石无异厮仆且读且目珪珪慙惧俯首先降又言薛向陈绎安石頥指气使无异家奴张璪李定为安石爪牙张商英乃安石鹰犬逆意者虽贤为不肖附己者虽不肖为贤至诋安石为李林甫卢帝屡止之坰慷慨自若畧不退慑读已下殿再拜而退侍臣卫士相顾失色閤门紏其凟乱朝仪贬潮州别驾】
　　发明【唐坰言事而贬曷为削去其官诛心也坰初附安石神宗悦而用之然其心冀得美軄耳迨夫授官不恊遂背安石是亦反覆之小人也故特削去其官虽然过则必惮改圣人之格言坰能力劾安石不惧艰险是葢小人变为君子则能以爱君为念而不计其私矣观其六十余条之奏靣折廷争其志为可矜耳故又嘉其悔悟而不书有罪此纲目笔削之至公褒贬之深意凡若此类非君子莫能脩之】
　　广义【分注载唐坰劾安石似乎刚且直矣然而纲目不书其官者恶其私也】
　　颁方田均税法
　　【帝惠田赋不均诏司农重定方田及均税法颁之天下方田之法以东西南北各千步当四十一顷六十六畆一百六十步为一方歳以九月县委令佐分地计量随陂原平泽而定其地因赤淤黒垆而辨其色方量毕以地及色参定肥瘠而分五等以定其税则至明年三月异揭以示民一季无讼即书戸帖连庄】
　　【帐付之以为地符均税之法县各以其租额税数为限旧尝收蹙竒零如米不及十合而收为升绢不满十分而收为寸之类今不得用其数均摊増展致溢旧额凡越额増数皆禁若瘠卤不毛及众所食利山林陂塘沟路坟墓皆不立税凡田方之角立士为峯植其野之所宜木以封表之有方帐有庄帐有甲帐有户帖其分烟析产典卖割移官给契县置簿皆以今所方之田为正令既具乃以钜野县尉王防为指教官先自京东路行之诸路仿焉】
　　广义【神宗纷纷谬举黩于简册至于方田均税之法粗为可观然亦不见其所谓什一也纲目特书之者犹为彼善于此】
　　九月少华山崩
　　【其下地裂防居民数百戸】
　　发明【朱子曰自古衰乱之世所以病乎中和者多矣天地之位万物之育岂以是而失其常耶曰三辰失行山崩川竭则不必天翻地覆然后为不位矣兵乱凶荒胎防卵殈则不必人消物尽然】
　　【后为不育矣凡若此者岂非不中不和之所致而又安可诬哉神宗惑于邪僻而行逆徳其中和之气斵丧既乆故少华山崩防民数百而地道为之不位焉是知人君一心天鉴所系君心靡正天变应之而不可须防之怠荒也山崩虽防灾异甚大故纲目必揭而书之则其重天变垂后戒亦深切而着明矣】
　　冬十月置熈河路以王韶为经畧安抚使
　　【置熈河路领熈河洮岷州通逺军升镇洮军为熈州以韶为经畧安抚使兼知熈州然河洮岷三州犹未能复也】
　　十一月章惇招降梅山峒蛮置安化县
