<!-- { "loadSidebar": true } -->
　　发明【书防进士而不言所得之人当时中选如李阶黄定等十八人亦一时之士而皆不书者则亦以上书邪等弃而不取是以余人付之以不足録示其不满之意耳呜呼防士以待非常之才而非常之才反由此而摈黜策士若是果何取哉吁】
　　广义【盖闻众者公论之所在也于时廷试则羣贤毕至国论岂有公于此者乎然既赐其及第矣而蔡京复追日上书之正与邪者黜陟之何哉迹其心术无非欲新进者之附乎已也呜呼京虽售奸计于一时万世公论京其能逃乎】
　　夏四月诏毁司马光等景灵宫绘像
　　【司马光及吕公着吕大防范纯仁刘挚范百禄梁焘郑雍赵瞻王岩叟凡十人时又诏毁范祖禹唐鉴及三苏黄庭坚秦观文集】
　　广义【文章之用于世犹元气之运于天地间也彼隂霾妖氛虽欲蔽之得乎蔡京当国未几而诏毁诸贤文集者其意盖欲诸贤踪磨迹灭声销影沈而后已吁使其文章果无系于世教则蔡京奚能媢嫉之若是哉然则京于诸贤其所以毁之者适所以誉之也京能毁于当时其能毁于后世邪实足以自毁之耳】
　　以赵挺之为中书侍郎张商英吴居厚为尚书左右丞安惇同知枢密院事
　　广义【考之蔡京尝为翰林承防于哲宗之世众论其奸而落职矣京也正当痛惩前日之非变恶为善幸而当国非京荐贤之时乎彼之受其荐者虽以赵挺之之辈而彚征矣然其恶未形能相成而善则变而为君子矣岂不美哉易曰拔茅茹以其彚征吉亨惜乎京之才识不足以及此】
　　○除故直秘阁程頥名
　　【言者希蔡京意论頥学术颇僻素行谲怪专以诡异聋瞽愚俗乃追毁頥出身文字其所著书令监司严加觉察范致虚又言頥以邪説诐行惑乱众聼而尹焞张绎为之羽翼乞下河南尽逐学徒頥于是迁居龙门之南止四方学者曰尊所闻行所知可矣不必及吾门也】
　　发明【按刘氏书法除名例有二书除某名者无罪者也某除名者有罪者也夫以河南程子接孟氏不之绪为当代儒者宗师而羣奸论其学术颇僻素行谲怪则邪説诬民可胜诛哉虽然孔子大圣而有叔孙武叔之毁孟子大贤而有嬖人臧仓之沮此皆斯世隆替之大机也圣贤乐天之诚抑何为而不豫乎纲目特以无罪例书则其深疾当世之意隐然见于书法之间矣】广义【伊川既致仕若无预于宋事矣今亦除其名者何哉盖蔡京既进羣小则隂类众矣况乎伊川名尊汚世正犹剥之硕果也硕果不食则众心愿戴于君子宋事或可为也今京于硕果犹且食之则是通天地间而闭塞焉者也读史者至此宁不为之三叹】
　　更盐钞法
　　【蔡京欲囊括四方之钱实中都以夸富彊而固恩宠俾商人先输钱于榷货务请钞赴产盐州郡授盐而旧钞悉不用商人凡三输钱始获一直之货因无赀更钞已输钱悉干没于是有赍数十万券一旦废弃者朝为豪商夕侪流丐有赴水投缳而死者商贾不通边储失备提防淮东刑狱章绎见而哀之奏改法误民京怒夺绎官】
　　广义【自古奸人误国未有不改作成宪者也况当时跳梁跋扈者莫甚于西陲足于边用者莫甚于盐法蔡京欲固君宠而不顾国脉之促其为计甚于鸩毒也可不畏哉】
　　诏童贯监洮西军六月贯及安抚王厚复湟州贬韩忠彦等官有差
　　【蔡京复开边还王厚前秩会羌人都尔伯奉希斯罗斯谋复国赵怀徳畏偪奔河南种落更挟之以令诸部朝廷患众羌扇结遂命王厚安抚洮西合兵十万讨之京又与内客省使童贯善因言贯尝使陜右审悉五路事宜与诸将之能否请以贯用李宪故事监其军帝从之贯至湟州适禁中火帝下手札驿止贯毋西兵贯发视遽纳鞾中厚问故贯曰上趣成功耳遂行都尔伯知王师且至集众以拒厚声言驻兵而隂戒行羌备益弛乃与偏将高永年异道而进都尔伯三子以数万人分据险要厚击杀其二子唯少子阿穆尔中矢去道遇都尔伯与俱遁厚遂拔湟州防闻进蔡京官三等蔡卞以下二等降徳音于熙河兰防路论弃湟州罪贬忠彦为磁州团练副使安焘为祁州团练副使曽布为贺州别驾范纯礼为静江军节度副使夺蒋之竒三秩凡预议者贬黜有差】
　　发明【春秋宋公宠信阉寺杀世适座君子讥之况使之监军者乎童贯逢迎其主轻佻开边卒以覆国刑人之能败国亡家亦何甚矣胡氏曰前有任赵高以亡秦信防显十常侍以亡汉宠王守澄田令孜以亡唐徽宗不知鉴覆车之辙不亦悲夫凡此类直书而义自见矣】
　　秋八月张商英罢
　　【商英复与蔡京议政不合数诋京身为辅相志在逢君御史以为非所宜言且取商英所作元祚嘉禾颂及祭司马光文斥其反复罢知亳州诏入元祐党籍】
　　广义【小人相处决无终合之理譬诸二隂相辏常欲凝滞岂能和顺而长养万物哉观诸商英蔡京可见矣】
　　九月始定选人阶官
　　【吏部侍郎邓洵武言神宗稽古建官既正省台寺监之职而以寄禄阶易空名矣今选人七阶自两使判官至主簿尉有带知安州云梦县而为河东干当公事者有河中府司録参军而监楚州盐场者有瀛州军事推官充濮州教授者殽乱纷错莫甚于此宜造为新名因而制禄诏悉更之乃改留守节察判官为承直郎书记支使防团判官为儒林郎留守节察推官军监判官为文林郎防团推官为从事郎令録为通仕郎知令録为登仕郎判司簿尉为将仕郎后改通仕为从政登仕为修职将仕为廸功】广义【人君设官分职莫要于名实之相称名实不称其为治也皆苟而已书曰始定选人阶官者以见前此未尝定而此始定之也孰谓洵武小人而无是见乎所谓能动人主正此类也】
　　令州县立党人碑
　　【蔡京又自书奸党为大碑颁于郡县令监司长吏防皆刻石有长安石工安民当镌字辞曰臣愚人固不知立碑之意但如司马相公者海内称其正直今谓之奸邪民不忍刻也府官怒欲加之罪民泣曰被役不敢辞乞免镌安民二字于石末恐得罪后世闻者愧之】
　　发明【于乎小人之疾忌至是极矣徽宗之昏庸至是甚矣朱子曰于天下之事有可否则防以公道而勿牵于内顾偏聴之私于天下之议有从违则开以诚心而勿误以阳开隂阖之计则庶乎徳业盛大表里光明中外远迩心恱诚服前书立党人碑于端礼门又书诏党人子弟毋得至阙下此书令州县立党人碑畧无一毫矜恕之意党人何负于国而疾之深耶分注载石工之言深合道义矧得时行道出于安民万万者而反蠧害善良哉宜乎分注备载以表之也一书再书深恶之耳】广义【安民一石工也尚知国事之非则当时食禄于徽宗者皆懵焉无识可知已观其得罪于后世之言非有卓然之见能之乎安民刚正如此使徽宗知而举于防贱之中则有识者皆弹冠愿仕矣又奚翅免如金之祸将见回宋狂澜于既倒不难矣噫人才之生无处无之特顾人主所尚何如耳孟子曰国君进贤如不得已可不慎哉】
　　高丽与女真通好
　　【女真虽旧属高丽不相通者乆矣防高丽医者至女真还言于高丽王曰女真居黒水者部族日彊兵益精悍其王乃通使于女真自是来往不阻】
　　冬十月置都大军器所
　　【初知渭州邢恕建兵车之议下诸路创造凡数千乗及是蔡硕又请制河北五十万兵器及兵车万乗于京师置官以领之】
　　十一月辽封耶律淳为越王
　　【淳兴宗之孙也笃好文章昭怀太子之得罪也道宗尝欲立淳为太子羣臣不可而止辽主即位宠待加厚号其父和啰噶为大叔封淳越王留守京东】
　　【甲申】三年春正月铸当十大钱
　　【自太祖以来诸路置监铸钱有折二折三当五随时立制未尝铸当十也至是蔡京将以利惑人主始请铸于诸路与小平钱通行于时】
　　发明【立法亡其尚多立法有其滋甚宋兴以来钱法屡变则有折二折三当五然皆随时立制未尝铸当十也蔡京将以利惑人主始请铸于诸路噫钱法屡更民不知遵守矣小人欺蔽之祸可胜言哉故纲目特书以着其失】
　　命方士魏汉津定乐铸九鼎
　　【帝鋭意制作以文太平蔡京复毎为帝言方今泉币所积嬴五千万和足以广乐富足以备礼帝惑其説而制作营筑之事兴矣至是京客刘昺为大司乐引蜀方士魏汉津见帝献乐议破先儒累黍之非用夏禹以身为度之文取帝指三节三寸为度定黄钟之律请先铸九鼎以备百物之象然后均裁管为一代之乐制帝从之汉津本剩员兵士自云居蜀师事唐仙人李良授鼎乐之法皇祐中与房庻俱被召至京而黍律己成不得伸所学而退或谓汉津尝执役于范镇窥见其制作因掠取之蔡京神其説托之于李良云然汉津晓隂阳数术多竒中尝语所知曰不三十年天下乱矣人未之信也】
　　发明【古之圣王珍禽奇兽不足以为嘉祥而时和年丰方谓之嘉祥景星庆云不足以谓太平而民康物阜方谓之太平是时灾异频仍弊政继作斯民之憔悴益甚天下之疮痍未安徽宗方且鋭意制作以文太平蔡京鄙夫逢迎君意盖礼乐之事待人后行汉津蜀之方士耳谬举于朝定乐铸鼎岂不贻笑夷狄取讥天下乎直书而义自见者此类是矣】
　　广义【徽宗信蔡京引方士铸鼎以作乐谬矣孔子曰人而不仁如礼何人而不仁如乐何今徽宗当君臣昏徳之李而欲作礼乐则礼乐抑岂为之用哉】
　　三月令天下坑冶金银悉输内藏
　　发明【武王践阼之初受师尚父丹书之戒曰敬胜怠者吉怠胜敬者灭义胜欲者从欲胜义者凶古先哲王戒饬如此所以终无危溢之行也传曰仁者散财以得民不仁者亡身以殖货天子无私蓄量入为出节以制度不伤财不害民徽宗侈心一动浸不克终以为国之常储不足复令天下坑冶金银悉输内藏恃其富实而土木金革之事兴矣土木金革之事兴暴敛横征之事复作则民不堪命天下岂不从而殆哉直书于册其义见矣】
　　广义【金银天地自然之利所以养民者也乌可输之内藏而不与民同哉噫商财无鹿台之积而必无牧野之诛徳宗无琼林之富而必无奉天之幸徽宗无内藏之输亦未必有如金之祸传曰不仁者以身发财此之谓欤】
　　○三月大内灾○高丽侵女真女真败之
　　【高丽既与生女真通好防乌雅舒遣硕硕欢以兵徇海兰甸之地下其七城高丽恐不利于己使人请议事硕硕欢使博啰往而海兰甸亦使二详衮如高丽高丽执二详衮而拒博啰不纳于是五水之民皆附高丽执女真团练使十四人进攻女真硕硕欢连破之及必勒腾水逐其残众逾境高丽王惧遣还所俘请和由是使好复通】
　　夏四月罢讲议司
　　【诏诸州见行新法文字许直达尚书省其讲议司官属依制置三司条例司例推恩自张康国以下迁官者几四十人尚书省复言追复先朝法度以来无虑千百数尚惧讲求未尽乞令诸路官司有未兴复者各具以闻从之】
　　广义【蔡京得志之初欲箝制天子即置讲议司于都省至是罢之者何哉盖司以讲议名则凡曰公曰私皆得而议之也今京所为皆私而议之者或出于公则必与京矛盾矣噫置此司者蔡京也罢此司者亦蔡京也大臣之秉钧衡不出于公则不无亡人之国矣有天下者可不戒哉】
　　王厚复鄯廓州五月封蔡京为嘉国公以厚为武胜节度留后
