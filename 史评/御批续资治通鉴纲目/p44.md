<!-- { "loadSidebar": true } -->
　　广义【观纲目备载王则之事乃知去淫祠禁妖术实理国之要务也然以一小卒作乱尚干国虑如此况其他乎有国者当知先务云】
　　太子太傅致仕李廸卒
　　【諡文定】
　　【戊子】八年春正月以文彦博为河北宣抚使明镐副之闰月执王则槛送京师诛之彦博同平章事
　　【镐以贝州城峻不可攻乃为距闉将成为贼所焚镐乃即南城为地道日攻其北以牵制之朝廷以则未下命彦博宣抚镐为之副夏竦恶镐恐其成功凡镐所奏辄从中沮之彦博既受命请军事得専行许之彦博至贝镐穿道适通遂选壮士夜半由地道入城众登城贼纵火牛官军以枪中牛鼻牛还攻之贼大溃开东门遁总管王信追则擒之余众保村舍者皆被焚死竦复言所获恐非真盗乃诏槛逆则京师磔于市则据城凡六十六日而败改贝州为恩州张得一以降贼伏诛诏以彦博同平章事加明镐端明殿学士封贾昌朝为安国公侍读学士杨偕言贼发昌朝部中至出大臣乃能平昌朝为有罪不当赏弗听】发明【上书以文彦博为河北宣抚使下书执王则槛送京师既见仁宗用人得其宜又见彦博任事得其当也据事直书义自见矣】
　　夏元昊卒
　　【年四十六子谅祚方期嵗宻藏氏所生也养于母族鄂特彭遂因以三大将分治国政諡元昊曰武烈皇帝庙号景宗尊宻藏氏为皇太后○李焘曰元昊初娶裕勒且女雅尔氏生宁令格特爱之以为太子既而为宁令格纳玛伊克氏为妻见其美自娶之宁令格愤杀元昊不死劓其鼻而去匿鄂特彭家为其所杀元昊因鼻创死王偁曰自徳明欵塞西鄙息肩矣元昊强梁凶悍乃谋僣尊以天下之力临区区一方然未尝少挫及败于女色祸发其子彼能叛君而子亦能杀父此天道也】
　　发明【元昊既尝称帝今而止斥其名者不予其僣也然宋亦册为夏国主今卒而削之者元昊叛逆之贼宋不能讨而反册之非其义矣故不以僣国例待之若生不加诛死不示贬则乱贼何所惩戒哉】
　　衞士作乱伏诛
　　【帝将以闰月望夕复张灯皇后諌止之越三日亲从官顔秀等四人谋为乱夜入禁中越屋叩寝殿皇后方侍帝闻变遽起帝欲出后閍閤拥持趣召都知王守忠使引卒入衞贼伤宫嫔殿下声彻帝所宦者以乳妪殴小女子绐奏后叱之曰贼在近杀人敢妄言邪隂遣人挈水踵后贼果举炬焚帘水随灭之是夕所遣宦侍后皆亲翦其发曰以是征赏故争尽死力守忠兵至贼就擒灭诏领皇城司者皆坐斥事连副都知杨懐敏夏竦与懐敏相结欲曲庇之乃请御史与宦官同鞫于禁中丁度曰宿卫有变事闗社稷请付外台穷治因争于帝前帝从竦议由是懐敏止降官领内职如故】
　　三月诏羣臣言时政阙失
　　【帝幸龙图天章阁以手诏问辅臣及御史中丞以上时政阙失皆给笔札令即坐以对时陈执中不学少文固辞不对宋庠亦请至中书合议条奏乃听两府归而上之翰林学士张方平方锁院草制夜半与所条对俱上言汰冗兵退剩员慎磨勘择将帅四事帝览奏惊异诘旦更赐手札问诏所不及者方平复上备邉恤刑二事又言古今治乱之变只在上下之势离合而已北来朝廷颇引轻险之人内为言官外为按察多发人暧昧之事议论展转縁饰沽激天下承风靡然一变故将相以至卿大夫士一动一为辄曰恐致人言更相姑息専避嫌疑茍且因循求免谤咎何暇展布四体为国立事者哉愿陛下深为留神务在通上下之情欲上下之情合惟审于听受而已殿中侍御史何郯上言古者人君以天下至广非一人总明所能尽故内则公卿大夫谋于朝外采百土庶人议于下今国家设侍从之官自学士以至待制皆自文学选以备顾问公卿之才并由此出自卿相承朝廷惟以文翰待之而不责其言议臣下亦以职分当尔自安循黙以天下利害之大备言责者惟御史谏官仅十人而欲陛下聪明无所遗政理无所失不可得矣欲乞颁诏告谕两制臣寮自今有闻朝政阙失并许上章论列欲进用臣寮取其裨补多者用为选首庶使亲侍之臣各知责任务图倾竭以助政化帝嘉纳之】
　　发明【人君有求治之心则必有求治之事夫治天下之道无他其在乎行善政而已大戴礼曰政善则民悦民悦则归之如流水亲之如父母仁宗幸天章龙图之閤以手诏问辅弼御史之臣皆给笔札令即坐对盖欲闻时政之阙失则其求治之心切矣忧国之心勤矣宜乎有以享太平之治也故纲目特书以着其美】
　　夏四月册谅祚为夏国主
　　【夏遣使来告哀朝廷及契丹皆遣使慰奠议者请因谅祚防弱母族専国以节钺啖其三大将使各有所部分以披其势可以得志陕西安抚使程琳曰幸人之防非所以柔逺人不如因而抚之帝乃遣使册谅祚为夏国主议者深惜朝廷之失机防】
　　发明【册谅祚予之乎曰非也是时元昊甫殁谅祚襁褓况母族専国民心皇皇此正恢复灵夏削平僣叛之时也夫何君臣优柔不防坐失机防而为子孙终身之忧自是而后不过踵行故事耳岂不深可惜哉特书曰册葢讥之也】
　　广义【程琳此举乃宋防陈余之仁义也果何益于人国也哉于时即当兴师问罪则忧国立可郡县矣不此之务而乃为煦煦孑孑之事此议者所以深惜之也】
　　罢丁度为观文殿学士以明镐参知政事
　　【度以与夏竦议事不合求觧政事乃置观文殿学士以授之度性淳质在翰林十五年数论天下事未尝及私帝雅重之文彦博数推镐贝州之功且荐其才可大用帝遂以代度】
　　五月无云而震夏竦免以宋庠为枢宻使厐籍参知政事
　　【何郯论竦奸邪不可任枢要防京师一日无云而震者五帝方坐便殿趣召翰林学士张方平至谓曰夏竦奸邪以致天变如此宜免之乃出知河南】
　　发明【胡氏曰天人一理也万物一气也观于隂阳寒暑之变以察其消息盈虚此制治于未乱慎于微之意也葢天象之垂戒实人为之所感云而震乃理之常无云而震此理之变焉夏竦奸邪致伤和气免之诚是也故以可免例书虽然仁宗因何郯之言罢夏竦之职庶几有从善之心曷亦反求诸身而已矣惜乎仁宗徒知责人而不知责已也岂不深可惜哉特书于册其义自见】
　　六月明镐卒○河北京东大水○冬十月以美人张氏为贵妃
　　【初衞士之变帝以美人有扈跸功夏竦建议欲尊之同知谏院王贽因言贼本起皇后阁前请究其事冀动揺中宫隂为美人地上以问御史何郯郯曰此奸人之谋不可不察上悟事遂寝然美人卒以功进贵妃】
　　发明【张氏一贵妃耳何以书所以讥仁宗偏爱之失也是时河北京东同时大水仁宗未闻有省已责躬之实却乃垂情嬖媵亟立贵妃谓之何哉葢大水者隂沴妇人者隂类以气感气自然之理耳仁宗迷而不悟悲夫识者试观之纲目之防思过半矣】
　　【己丑】皇祐元年春正月朔日食○二月彗星见
　　发明【仁宗频年以来灾异屡矣上书河北京东大水此书正月朔日食二月彗星见然则大水者隂逆之气日食者阳道之亏彗星者恶气所积皆非善变也胡氐有曰克谨天戒则虽有其象而无其应弗克畏天灾咎之来必矣仁宗敬天勤民初无过举意者宫闱偏宠而金革将兴欤不五月而有侬智髙之反兵连祸结灾不妄作信哉是以人君当克谨天戒不敢纵逸也】
　　○夏五月加知青州富弼礼部侍郎辞不受
　　【河北京东大水民流就食青州富弼劝所部民出粟益以官廪得公私卢舍十余万区散处其人以便薪水官吏自前资待缺寄居者皆给其禄使即民所聚选老弱病者廪之仍书其劳约他日为奏请受赏率五日輙遣人持酒肉饭糗慰藉出于至诚人人为尽力山林陂泽之利可资以生者听民擅取死者为大冢之目日丛冢及麦大熟民各以逺近受粮而归凡活五十余万人募为兵者万计前此救灾者皆聚民城郭中为粥食之蒸为疾疫及相蹈借或待哺数曰不得粥而仆名为救之而实杀之自弼立法简便周尽天下以为式帝闻遣使褒劳加拜礼部侍郎弼曰救灾守臣职也固辞不受】
　　发明【甞以易谦之观之曰天道亏盈而益谦地道变盈而流谦鬼神害盈而福谦人道恶盈而好谦谦尊而光卑而不可逾君子之终也然则谦之之道乃君子之徳富弼始终劳谦其志可尚前使契丹有功加官而不受今救荒歉有功加官而固辞诚乃仁人之量君子之心乎后之颇窃寸功矜已夸人者岂不为富弼之罪人哉直书不受深予之也】
　　广义【富弼公青州救荒至今脍炙人口况乎以功受赏古今令典郑公辞而不受其与鳏官冒进者不啻天渊矣故记其时月而备书之者褒之也】
　　帝幸后苑观刈麦
　　【帝御宝岐殿观之谓辅臣曰朕作此殿不欲植花卉而嵗以种麦庶知稼穑之不易也】
　　发明【纲目于两宋之篇有书观灯者有书观芝者皆讥词也此观刈麦讥之欤曰非也观灯观芝皆无益之观玩物防志不恤国政如春秋书观鱼于棠之类皆讥也人君深居九重罗八珍而列九鼎稼穑之艰漠乎其为闻也是以琼其宫而瑶其台丘其糟而池其酒肆欲败度可胜言哉仁宗之观刈麦乃敦本之意耳非玩物防志之比焉观其宣谕辅臣之言其务本抑末之心可见耳又岂闻蟇问糜者所能彷佛耶故纲目特书以着其美】
　　广义【自古人君未有不以逸欲而亡奢侈而败也观于炀帝后主可见矣虽以成王之贤而周公尚有无逸之戒况其他乎今仁宗此举正无逸所谓以勤而居逸者也纲目书此以昭千古之美不亦宜乎】
　　六月以贾昌朝为观文殿大学士判尚书都省
　　【帝以昌朝旧学特置观文殿大学士以宠之仍兼判尚书都省诏自今非甞为相者毋得除后昌朝以山南东道节度使同平章事入见召赴迩英阁讲乾卦帝曰将相侍讲天下盛事昌朝顿首谢】
　　秋八月陈执中罢
　　【执中居位无所建明但延接卜相术士言者屡攻之遂以足疾求罢出知陈州】
　　以宋庠同平章事髙若讷参知政事厐籍为枢宻使梁适为副使
　　【庠初执政遇事輙分别可否及再登用遂浮沉自安然天资忠厚甞曰逆诈恃明残人矜才吾终身不为也】
　　汰诸路兵
　　【文彦博厐籍建议省兵众以为不可帝以为疑彦博籍共奏曰公私困竭正坐冗兵果有患臣请死之帝意遂决于是简汰陜西及河北诸路羸兵为民者六万减廪粮之半者二万又诏减陜西兵屯内地以省邉费】
　　九月广源州蛮侬智髙反寇邕州
　　【侬氏自唐初即雄于西原世为广源州首领唐末交趾强盛广源服属之知傥犹州侬全福为交人所杀其妻改适商人生智髙冒姓侬氏既壮与其母据傥犹州建国曰大厯交人攻而执之释其罪使知广源州智髙怨交趾乃乘间袭据安徳州僣称南天国改元景瑞因招纳亡命贡献中国求内附朝廷不许复奉金函书以请亦不报智髙怒与广州进士黄师宓等谋据广南乃数出敝衣易谷食绐言洞中饥馑部落离散知邕州陈珙信之不设备智髙一夕忽纵火焚其居因绐众曰平生积聚今为天火所焚生计穷矣当取邕广以自王否则兵死众从之遂率众五千沿江东下攻邕州横江寨守将张日新等战死诏江南福建等路发兵备之】
　　罢武举○契丹伐夏夏人袭败之
