<!-- { "loadSidebar": true } -->
　　【帝初即位召安国为给事中黄潜善恶之遂罢潜善去复召为中书舍人兼侍讲安国因上时政论二十一篇其言以为保国必先定计定计必先建都建都择地必先设险分土必先制国制国以守必先恤民夫国之有民犹人之有元气不可不恤也除乱贼选县令轻赋敛更法省官吏皆恤民事也而行此有道必先立政立政有经必先覈实而后赏罸当赏罸当而后号令行人心顺从惟上所命以守则固以战则胜以攻则服天下定矣然欲致此亦顾人主之志尚如何耳尚志所以立夲也正心所以决事也养气所以制敌也宏度所以用人也寛隐所以明徳也具此五者帝王之能事毕矣论入改给事中入对帝曰闻卿大名渇于相见何为累召不至安国辞谢居旬日再见以疾力求去帝曰闻卿深于春秋方欲讲论遂以左氏传付安国句正音安国言春秋经世大典见诸行事非空言比方今思济艰难左氏繁碎不宜虚费光隂耽翫文采莫若潜心圣经帝然之命兼侍读专讲春秋先是秦桧欲倾吕頥浩而专政乃多引知名士布列清要以自助安国尝闻游酢论桧人材可方荀文若故力言桧贤于张浚诸人及頥浩自常州还憾桧欲去之问计于席益益曰目为党可也今党胡安国在闼宜先去之防頥浩荐知绍兴府朱胜非代已都督帝从之命下安国奏胜非与黄潜善汪伯彦同在政府缄黙附会驯致渡江尊用张邦昌结好金人沦灭三纲天下愤鬱及正位司苗刘肆逆贪生茍容辱逮君父今彊敌慿陵叛臣不忌用人得失系国安危深恐胜非上误大计帝为罢都督之命改兼侍读安国复持録黄不卞頥浩特命检正黄年书行安国言有官守者不得其职则去臣今待罪无补旣失其职当去甚明况胜非旣臣论列之人今朝廷乃称胜非处苗刘之变能调防圣躬昔公羊氏言祭仲废君为行权先儒力排其説盖权宜废置非所施于君父春秋大法尤谨于此建炎之失节者今虽特释而不问又加进擢习俗旣成大非君父之利臣以春秋入侍而与胜非为列有违经训遂卧家不出頥浩劝帝降防曰安国屡召蹇不至今始造朝又数有请初非胜非不可同都督及改命经筵又以为非岂不以时艰不肯尽瘁乃欲求微罪而去其自为谋则善如国计何落职提举仙都观秦桧三上章留之不报侍御史江跻左司諌吴表臣论胜非不可用安国不当责于是与张焘程瑀胡世将刘一止林待聘楼炤等二十余人皆坐桧党并落职罢官台省为之一空】
　　发明【诗云不敢暴虎不敢冯河人知其一莫知其他战战兢兢如临深渊如履薄氷盖胜非狎邪小人汪黄余孽众人之虑但知暴虎冯河为可避而不知丧国亡家为可忧安国等极言其奸以明勿用而吕頥浩方且曲为隠蔽指为党类同日贬黜台省一空呜呼当乱离之时正用贤之日而乃进一小人退众君子果何谓乎宋室诚犹厌厌垂絶之人加之以卢扁尚恐弗愈矧又饮之酖毒乌能乆哉此由高宗中心无主乐于欺已知有頥浩胜非而不知有安国程瑀也若髙宗者诚亦可谓寄生之君耳比事而观其义自见】
　　广义【奸人用意之深岂易测哉书称知人之难信矣秦桧以金达兰隂纵其还朝士固多疑之然亦不能闯知其实自是厥后惟以言貌欺人故高宗信其忠朴其初安国轻信游酢方其为荀文若况文若乃巨奸之辅其出处已非正矣就使桧如文若亦何所取文若之死汉室是亦天理终不可冺安国岂能必桧如文若之死汉室哉噫安国明于春秋而力言桧贤如此则知人信乎其难矣惜乎安国之贤而不能知秦桧之奸固宜纲目书法之异于翟汝文也】
　　以孟庾同都督江淮荆浙诸军事○秦桧免榜其罪于朝堂【先是起居郎王居正与秦桧善及桧执政与居正论天下事甚鋭既相所言皆不酬居正疾其诡言于帝曰秦桧尝语臣中国之人唯当着衣啗饭共图中兴臣时心服其言桧又自谓为相数月必耸动天下今为相设施止是愿陛下以臣所言问桧所行桧闻而憾之出居正知婺州及胡安国罢桧留之不报遂求去吕頥浩讽侍御史黄年劾桧专主和议沮止国家恢复逺图且植党专权渐不可长乃罢桧相仍榜朝堂示不复用初桧所陈二防欲以河北人还金中原人还刘豫帝曰桧言南人归南北人归北朕北入将安归桧语乃塞至是帝召直学士院綦崈礼语以是事及居正所言崈礼即以帝意载于制辞播告中外人始知桧之奸】发明【甚矣小人之诈也以便佞为车以邪説为途以似忠似信而沽名以伪言伪行而欺世心术反覆险如山川智谋隂密诡如鬼神噫可畏哉秦桧包藏祸心人无知者虽贤如游酢尚称其有才正如胡安国亦论其可用独王居正甚言其非抑亦先觉者乎王衍未用或者知其必壊苍生后用之而为晋祸卢杞未用识者恐其他日之得志后用之而为唐害信乎小人不可不妨于其始帝能旣免其官仍榜其罪可谓得好恶之公矣未防而复以之为相者盖由高宗之心初无定见因物有迁云尔茍使桧之此罢而终身不用则中兴之业岂不为可成哉惜其不足以知此也此纲目恶恶之深意】
　　广义【分注备载桧贼奸状固无深识逺见方之李林甫卢杞殆不能及其胷中之防不过主和议以定南北耳高宗以南北人一言折倒盖可知矣书曰秦桧免榜其罪于朝堂其亦着高宗之幸焉】
　　彗星见赦求直言
　　发明【前书长星见诏求直言此书彗星见赦求直言则帝之敬天警省之心庶几无愧耳然而两书求言卒未见其言事之臣聴言之实则高宗虚应故事从可知焉于戯天之灾变本为爱君君之遇变贵】
　　【乎修已高宗忽天变而不顾轻人言而不恤视灾异而为玩畧无一毫省已责躬之实则天亦末如之何也已矣后之有天下者其可不以天变为警而以人事为责哉】
　　○九月韩世忠大败刘忠于蕲阳忠走降刘豫
　　【世忠自豫章移师长沙刘忠有众数万据白面山营栅相望世忠至与贼对垒奕棋张饮坚壁不动众莫能测一夕与苏格聫骑穿贼营者诃问世忠先得贼军号随声应之周覧以出喜曰此天赐也夜伏精兵二千于山下与诸将防营而进贼方迎战伏兵已驰入中军夺望楼植旗盖传呼如雷贼回頋惊溃世忠麾将士夹击大破之忠走降豫】
　　王伦还自金
　　【伦旣被留乆之尼玛哈使乌凌阿思谋见伦语契丹时事伦乆困怀归乃倡为和议谓思谋曰海上之盟两国约为兄弟万世无变云中之役我实馈师赞成厥功上国之臣尝欲称兵南来先大圣惠顾盟好不许厥后举兵以祸吾国果先大圣意乎况亘古自分南北主上防勤英俊并用期必复古盖思乆远之谋归我二帝太母复我土疆使南北赤子无致涂炭亦足以慰先大圣之灵幸执事赞之思谋沉思曰君言是也归当尽达之已而尼玛哈至曰比上国遣使来问其意指多不能对思谋传侍郎语欲议和决非江南情实特侍郎自为此言耳伦曰使事有指不然来何为哉人定者胜天天定者亦能胜人惟元帅察之尼玛哈不答及是尼玛哈忽至舘中与伦议和纵之归报伦至入对言金人情伪甚悉帝优奬之时方议讨刘豫和议中格久之乃以潘致尧为通问使复如金】
　　发明【王伦之还何以特书所以明其赞成和议者皆伦之所为也故特谨而书之】
　　以朱胜非为尚书右仆射同平章事兼知枢密院事○以王似为川陜宣抚处置副使
　　【张浚在关陜三年训新集之兵当方张之敌以刘子羽为上賔任赵开为转运擢吴玠为大将子羽慷慨有才畧间善理财而玠每战輙胜西北遗民归附者众故关陜虽失而全蜀按堵且以形势牵制东南江淮亦頼以安朝廷疑浚杀赵哲曲端为无辜任子羽开玠为非是乃以似为副使浚始不安】
　　金耶律伊都谋反伏诛遂大杀辽宗室
　　广义【耶律伊都者辽之亲戚也叛辽降金且为乡道以灭辽今其谋反见杀无乃天报之欤杀辽宗室何其忍耶书曰遂见金之不当杀而杀也削其官者明伊都之义絶于辽也书谋反者诛其无君之心也书伏诛者定其叛逆之罪也纲目不以外邦而废春秋之法戒乱臣贼子也】
　　○冬十月禁私酤○遣官祫享于温州○十一月李纲至潭州湖南群盗平
　　【纲至潭时湖湘之间流民溃卒群聚为盗多者数万人纲悉平之】
　　王彦复秦州
　　【彦守金州数立竒功以捍蜀桑仲旣死剧盗王辟董贵祁守忠等悉阻兵窥蜀彦皆击平之至是败刘豫将郭振于白石镇复秦州张浚承制以彦节制啇虢陜华州军马】
　　十二月罢湖广宣抚使李纲
　　【纲上言荆湖自昔用武之地今朝廷保有东南制驭西北当于鼎澧荆卾皆宿重兵使与四川襄汉相接乃有恢复中原之渐防吕頥浩言纲纵暴无善状而谏官徐俯刘斐亦劾纲遂罢提举崇福宫】发明【君子之言淡若水饮之无味用之有余小人之言甘如醴饮之有味用之不足李纲之在湖南力陈恢复之计奸臣頥浩从中沮之谏官徐俯附防劾之噫小人之祸至是复甚矣虽然髙宗値天歩艰难之时正渇于用贤之日而乃信小人以罢君子谓之得计可乎且念李纲甫至潭州湖南盗悉平不贤而能之乎高宗何故信谗之易而疾正之深耶纲目直书罢湖南宣抚使李纲而不去其官则其义盖可见矣】
　　广义【大抵白日丽空则妖魔潜伏隂霾夜塞则魍魉聿兴汴宋当屯剥之世而有金兵之难群盗之雄故髙宗见廹于金兵如越如温在明在杭居于海舟泊于淃口若覊旅遁逃无时休息群盗又乘时窃发各据彊土向非李宣抚诸公讨平之力其祸非小今其所言实固国之嘉谋是何纵暴无善状乎若頥浩者是诚无善状者也呜呼髙宗信谗而罢斥忠良则彼荆湘之保障其自壊夫君子于采苓青蝇之诗不可以不讲】
　　初取江浙湖南月椿钱
　　【吕頥浩朱胜非以军用不足创取江浙湖南诸路大军月椿钱以上供经制系省封椿等窠名充其数茶盐钱并不得用所椿不给十之一二故郡邑多横赋大为东南民患】
　　发明【是时天下已乱惟东南数郡汔为小康然且盗贼纵横人心惶惑此正兢业保民内脩外攘之时也夫何军用不足创取月椿大为东南之民患孟子曰保民而王莫之能御也乃相君谋国不臧而行厉民之政岂不失天下仰望之心哉然则吕頥浩朱胜非为国忧民之心亦未矣直书曰初盖讥之也】
　　召张浚知枢密院事
　　【浚开王似来上疏求觧兵柄且论似不可任吕頥浩不悦朱胜非又以宿憾日短浚故召之而以卢法原为川陜宣抚副使与王似同治司事】
　　熙河兰廓经畧使关师古举兵复熈巩
　　发明【曰举兵复熙巩所以予倡义也自南北纷争生民涂炭君父防尘弗克雪耻此华夏之大辱臣子之至恨也师古举兵遂复熙巩其可谓能知事君之义者矣故特表而出之】
　　【癸丑】三年【金天防十二年】春正月李横举兵伐金复颍昌府【横屡败刘豫及金兵诏以横为襄阳府邓随郢州镇抚使】
　　发明【自金兵交乱车驾防尘未闻逺近有勤王之师独李横前书击霍明以复桑仲之讐至于刘豫叛逆金兵屡侵惟李横奋义数败其师今又举兵伐金虽卒不能进纲目书之若真能伐金然者盖予其忠义之节所以遂其本志云尔书法若此其为斯世劝也亦多矣与晋书张寔将兵伐汉义同】
　　诏春秋望祭诸陵
