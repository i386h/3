<!-- { "loadSidebar": true } -->
　　发明【妇人无故不逾阃阈况在朝廷尤宜加谨是时仁宗仁柔务以姑息奉慈极纲目前书太后同御承明殿听政固已失其国体至是又复有事太庙分注言太后欲被服天子衮冕以享太庙薛奎力谏太后不听何乃僣分逾越反以是为乐耶刘后虽称贤徳而有僣祀太庙之事则其他可知矣此纲目于听政之事太庙之祭所以比书于册以交讥之也呜呼仁宗母子骄纵如此尚可以服天下乎】
　　广义【葢闻天子亲耕籍田以供祭祀后妃亲蚕以供祭服未闻后妃之主祭祀也且祭祀国之大事妇人夫死从子国政尚不可预况服天子兖冕而主国之大事乎书太后有事于太庙讥之也】
　　帝耕籍田
　　【命宰相张士逊撰谒太庙及躬耕籍田记检讨宋祁言皇太后谒庙非后世法乃止撰籍田记】
　　三月皇太后刘氏崩尊太妃杨氏为皇太后帝始亲政【后称制十一年虽政出官闱而号令严明恩威加天下左右近习少所假借宫掖间未甞妄改作内外赐予有节赐族人御食必易以铜器曰尚方器勿使入吾家也三司使程琳献武后临朝圗后掷于地曰吾不作此负祖宗事漕使刘绰还京西言在庾有出賸粮千余斛乞付三司后问曰卿识王曾张知白吕夷简鲁宗道乎此四人者岂因献羡余进哉晚年稍进外家而任宦者罗崇勲江徳明等访外事崇勲由此】
　　【势倾中外至是后崩帝见左右泣曰太后疾不能言犹数引其衣若有所属何也薛奎曰其在衮冕也服之岂可见先帝于地下帝悟遂以后服敛諡曰庄献明肃旧制后皆二諡称制加四諡自此始太后遗诰】
　　【尊太妃为皇太后与皇帝同议军国事閤门趣百僚贺御史中丞蔡齐目台吏毋追班而入白执政曰上春秋长习知天下情伪今宜躬揽朝政岂可使女后相踵称制乎殿中侍御史厐籍请下閤门取垂帘仪制尽焚之乃止尊太妃为皇太后而削去同议军国事之语帝始亲政罢创修寺观裁抑侥幸召宋绶范仲淹而黜内侍罗崇勲等中外大恱刘太后爱帝如己出帝亦尽孝故始终无毫髪间隙及帝亲庶务言者多追诋太后时事仲淹言于帝曰太后受遗先帝调护陛下者十余年今宜掩其小过以全大徳帝曰此亦朕所不忍闻也遂下诏戒饬中外毋得輙言皇太后垂帘日事】
　　发明【母后临朝甚非得已不幸国无长君时丁厄运仓卒应变亦不过权宜而已岂有巍然南面假借威权建制人主颠倒纲常如汉之吕氏唐之武氏乎昔者仁宗幼冲刘氏听政且十年矣其用人行政不能无专輙之失苟或久假而不归不能为吕氏者几希幸而天夺其年况帝春秋鼎盛今欲复尊杨氏则是母后相继听政而仁宗殆为委裘遗腹之主将不可一日无母后者矣向非蔡齐厐籍诸贤竭力谏沮则宋室之祸何时已哉故纲目特书帝始亲政于下以见十余年间政非巳出至是而始亲之也其世立教之意亦深切矣】
　　广义【刘太后久于国政朶頥衮冕恶得贤然欲杨后之预国政正欲使其效已也岂治朝之美称乎幸而蔡齐仲淹厐籍诸贤同心制之弗克成其势耳不然则垂帘之事必相因而起矣大易姤之九二曰包有鱼无咎不利賔诸贤象之】
　　夏四月吕夷简张耆夏竦陈尧佐范雍赵稹晏殊罢【帝与吕夷简谋以张耆等皆附太后欲悉罢之夷简以为然帝退以语皇后后曰夷简独不附太后耶但多机巧善应变耳由是夷简亦罢制下夷简方押班闻唱名大骇不知其故因令素所厚内侍都知阎文应诇之乃知事由郭后也于是深憾后思有以倾之】
　　以李廸同平章事王随参知政事李谘为枢宻副使王德用佥书枢宻院事
　　【廸自太后崩召还未几复相徳用初为殿前都虞候有求太后内降补军吏者徳用曰补吏军政也不可与太后固欲与之徳用卒不奉诏至是帝阅太后閤中得徳用所奏事竒之以为可大用遂拜佥枢】
　　追尊母宸妃李氏为皇太后
　　【左右有为帝言陛下乃李宸妃所生妃死以非命者帝号恸累日下诏自责追尊为皇太后諡庄懿幸洪福寺祭告易梓宫亲启视之妃以水银故玉色如生冠服如皇后帝叹曰人言其可信哉待刘氏加厚】广义【仁宗待刘太后加厚者夷简先见之功也】
　　六月朔日食○秋七月旱蝗诏求直言
　　【时嵗大旱蝗食草木几尽范仲淹请遣使循行未报因请间曰宫掖中半日不食当何如帝恻然乃命陈执中安抚京东仲淹安抚江淮端明殿学士宋绶言帝王御天下在总揽威柄陛下躬亲万机内外延首望治而赏罚号令未能过于前日顷者恩出太后而今又出大臣大臣市恩以招权小人趋利以售进此风寖长有蠧邦政太宗尝曰国家无外忧必有内患外忧不过边事皆可预防若奸邪共济为内患深可惧也真宗亦曰唐朝朋党尤甚以致王室卑弱愿陛下思祖宗训戒念王业艰难整齐纪纲正在今日又言驭下之道有三临事贵守当机贵断兆谋贵宻能守则奸无由移能断则邪无由惑能宻则事无由变斯安危之所繋惟陛下深念之】
　　发明【人君之徳虽不一然敬天听言乃其要者人君不纳直言天下以言为讳故虽灾异谴告亦莫之省是以沦于灭亡而不悟今仁宗乃能因日食旱蝗之变诏求直言一举而敬天听言之意皆在其中天下之人自是改视易听一洗旧染后世踵为故事自我作古不亦善乎书之于册足为千古之美】
　　冬十月葬庄献明肃皇后庄懿皇后于永定陵
　　【作奉慈庙以奉二神主】
　　张士逊杨崇勲免以吕夷简同平章事宋绶参知政事王曙为枢宻使王德用蔡齐为副使○十一月赠防凖中书令
　　【复莱国公諡忠愍】
　　发明【防凖辅相真宗有振安社稷之功固非他相比也然窜逐雷州以没其身至是追复官爵加以褒赠是亦公论之不容冺者书以予之宜矣如唐懿宗追赠李徳裕其义亦同学者试观之】
　　薛奎罢
　　【奎以疾罢逾年卒奎谋议正直或志不伸归輙叹咤不食家人笑曰何必如是奎曰吾仰慙士人俯愧后世尔尤能知人范仲淹厐籍明镐自为吏部选人皆以公辅许之卒如其言】
　　诏宰相毋得进用台官
　　【言者谓台官必由中防乃祖宗法也帝曰祖宗法不可壊宰相自用台官则宰相过失无敢言者矣故诏自今台官非中丞知杂保荐者毋得除授】
　　废皇后郭氏谪御史中丞孔道辅右司谏范仲淹【时尚美人杨美人俱得幸数与皇后忿争一日尚氏于帝前有侵后语后不胜忿批其頬帝自起救之误批帝颈帝大怒内侍阎文应因与帝谋废后且劝以爪痕示执政帝以示吕夷简吿之故夷简有憾于后遂主废黜之议帝犹疑之夷简曰光武汉之明主也郭后止以怨怼坐废况伤陛下颈乎帝意遂决夷简先勑有司毋得受台谏章草乃诏称皇后愿入道封净妃玉京冲妙仙师居长寜宫台谏章疏果不得入于是中丞孔道辅率谏官范仲淹孙祖徳宋庠刘涣御史蒋堂郭劝杨偕马绛叚少连十人诣垂拱殿伏奏皇后天下之母不当轻废愿赐对尽所言殿门阖不为通道辅叩镮大呼曰皇后被废奈何不听台臣言寻有诏令夷简论以皇后当废状道辅等至中书语夷简曰大臣之于帝后犹子事父母也父母不和可以谏止奈何顺父出母乎夷简曰废后有汉唐故事道辅曰人臣当道君以尧舜岂得引汉唐失徳为法耶夷简不能答即奏言伏阁请对非太平美事遂黜道辅知泰州仲淹知睦州祖徳等罚金仍诏台谏自今毋相率请对明日道辅等趋朝欲留百官揖宰相廷争至待漏院闻诏乃退道辅鲠挺特达遇事弹劾无所避天下皆以直道许之佥书河阳判官富弼言朝廷一举而两失纵不能复后宜还仲淹等不听】发明【易曰夫夫妇妇而家道正正家而天下定矣天圣二年书立皇后郭氏至是已越十年未闻其有失徳何为遽废之耶仁宗偏爱妾媵踈斥正妻又惑夷简之谮而废之则于夫妇之道焉呜呼宰相代天理物献可替否君行不义弗克匡救岂可助之以行不义乎书废而不书有罪则见废之不以其礼为可知如汉景废皇后薄氏义同道辅等身当言责上言极谏是盖尽职而忠于所事者也言而不听复致谪贬果何谓哉纲目备书于册不再贬而其恶自见】
　　广义【大臣之处具瞻当以公灭私则民其允懐矣今夷简私憾郭后而力主废黜则是以私灭公矣人心其肯服从哉诗云赫赫师尹民具尔瞻夷简有愧于此虽然君子奚可独罪夷简哉当首仁宗而从夷简可也且闺门之内万化由出况天子为万民之标凖耶仁宗始政而即与羣妇相闗且以爪痕示人何无羞恶之心耶孟子曰无羞恶之心非人也修齐治平之学仁宗必未之讲】
　　【甲戌】景祐元年春正月置崇政殿说书
　　【侍讲学士孙奭年老乞外因荐贾昌朝赵希言王宗道杨安国等自代遂置说书日轮二人祗候昌朝诵说明白帝多所质问】
　　夏五月契丹宗真幽其母萧氏于庆州
　　【契丹太后讷木锦召诸弟议欲立少子重元重元以其谋白于宗真宗真遂收太后符玺而迁之庆州七括宫始亲决国事立重元为皇太弟】
　　发明【萧氏前治国事则斥其名弑其主母则斥其名所以恶其专而着其恶也此书契丹宗真幽其母萧氏不斥其名所以正其名而定其罪也考分注讷木锦欲立少子宗真幽之则固有说矣噫母虽不慈子不可以不孝人之处世莫大乎父子君臣虎狼尚有父子之亲蜂蚁亦有君臣之义矧宗真俨然有国君长一方夫岂虎狼蜂蚁之不若哉据事直书其恶自见】
　　秋七月赵元昊反冦环庆
　　【庆州柔逺砦蕃部廵检威通攻后桥诸堡破之元昊称兵报仇入防庆州缘边都廵检杨遵与战败绩环庆都监齐宗矩援之次节义峯伏发被执既而放还下诏约束之元昊虽常奉贡然车服僣窃改元开运或言石晋败亡之号也更曰广运】
　　八月有星孛于张翼
　　【帝以星变避殿减膳寻诏净妃郭氏出居瑶华宫美人尚氏入道杨氏安置别宅】
　　发明【歴观灾异之来未始不由人为所感司马温公曰圣帝明王皆消恶于未萌弭祸于未形天下隂被其泽而莫知其所以然也是时仁宗废郭后而夫妇之道元昊防环庆而抚御之法旷是以星孛示儆岂为适然变不虚生信斯言矣君子岂以天道无知而忽之哉此纲目所以必书灾异而不书祥瑞也欤】
　　王曙卒以王曾为枢宻使
　　【曙方严简重有大臣体居官深自损抑然喜浮屠法斋居蔬食泊如也】
　　九月立曹氏为皇后
　　【彬之女孙也御史里行孙沔请终庄献防制而后行秘书丞余靖亦以为言不报】
　　发明【两宋之篇书立皇后某氏者恒词书立某氏为皇后者变例此何以变例书是时仁宗谅隂而庄献之防未终郭后废弃而人伦之道有歉故耳盖天子仪刑四海罔敢弃礼今居防而行吉礼废后而立曹氏于心独无愧乎孙沔余靖相继諌阻愎而不报谓之何哉书之变例义自见矣】
　　冬十月赵元昊进毒弑其母威摩氏
　　【母族人山喜谋杀元昊事觉元昊酖其母杀之沉山喜之族于河遣使来告哀】
　　发明【子弑父凡在官者杀　赦当是之时元昊有覆载不容之罪使宋　有人则当穷治其恶正其弑逆之诛然后人道可立春秋之法许子以以不甞药而书弑况酖其母乎前书反不闻有伐叛之师此书弑未闻有讨罪之举则是上无天子下无方伯人理几于灭息纲常不可复振矣书法若此其所以遏人欲存天理者为如何哉噫】
　　【乙亥】二年春正月作迩英延义二閤
　　【孙奭甞上无逸圗帝命施于讲读阁至是又诏蔡襄冩无逸篇于閤屏】
