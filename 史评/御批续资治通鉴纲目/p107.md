<!-- { "loadSidebar": true } -->
　　【太原围不解诏种师中由井陉与姚古犄角师中进次平定军乗势复夀阳榆次等县留屯真定时尼玛哈避暑还云中留兵分就畜牧觇者以为将遁告于朝许翰信之数遣使趣师中出战责以逗挠师中叹曰逗挠兵家大戮也吾结发从军今老矣忍受此为罪乎即日办约姚古及张灏俱进而辎重赏犒之物皆不以从行师中抵夀阳之石坑为金将完顔和尼所袭五战三胜曰趋榆次至杀熊岭去大原百里姚古将兵至威胜统制焦安节妄尼玛哈将至故古与灏皆失期不至师中兵饥甚敌知之悉众攻右军右军溃而前军亦奔师中独以麾下死战自夘至巳士卒发神臂弓射退金人而赏赉不及皆愤怨散去所留才百人师中身被四创力疾闘死师中老成持重为时名将既死诸军无不夺气金乗胜进兵迎古遇于盘陀古兵溃退保隆徳事闻李纲召安节斩之安置古于广州而赠师中少师】
　　发明【师中姚古均承上命进兵太原正宜戮力同心克济蹇难以舒君父之忧可也夫何既与相期刻日同进而师中死战古不援焉遂使全军覆身且不保然则姚古之罪可胜诛哉故纲目以死节予师中而以军溃责姚古若曰军非能溃而古自溃之云尔劝惩之法何其切耶】广义【呜呼天下之事莫不成于所谨而败于所忽也始焉而谨虽未必其事之成而终必成始焉而忽虽未必其事之败而终必败故谨者成事之因而忽者败事之媒也今师中之败败于许翰之轻信觇者之言而忽于料敌也然则以败绩归师中而以死节予之者何哉葢以败绩归者以见师中为将不得辞其责以死节予之者以见师中不避敌而得以尽忠也纲目之防防矣】
　　六月诏谏官极论阙失
　　【右正言崔鷃上防曰谏议大夫冯澥近上章言熈寜元丰之间士无异论太学之盛也澥尚敢为此奸言乎王安石除异已之人着三经之説以取士天下靡然雷同陵夷至于大乱此无异论之効也蔡京又以学校之法驭士人如驭卒伍有一异论累及学官其苛锢多士固已密矣而澥犹以为太学之盛欺罔不已甚乎仁宗英宗选敦朴敢言之士以遗子孙安石目为流俗一切逐去司马光复起而用之元祐之治天下安于防山及蔡京得志引门生故吏更持政柄侣绍述之论以欺人主使天下一于謟佞绍述同风俗而天下安于欺罔绍述理财而公私竭绍述造士而人才衰绍述开边而塞尘犯阙矣京之术破壊天下已极尚忍使其余蠧再破壊邪京奸邪之计大类王莾而朋党之众则又过之愿斩之以谢天下】广义【考之崔鷃于徽宗即位之初以筠州推官上书力辨司马光之忠章惇之奸徽宗説而不绎止以为相州教授今于钦宗践祚之始又极诋蔡京冯澥之奸葢以知夫朝政阙失莫大乎臣下之朋奸也呜呼鷃于徽宗体元正始之日而为其辨忠邪奋不顾身以为朝廷振举纲维是诚社稷之臣矣干时徽宗即当置诸左右以资启沃否则使其居一要职以进退人才鷃必大有所作为而宋之宗社彊宇亦未必如是之狼籍也夫何寥寥乎二十六年之间久处鷃于闻旷之地使之居矮屋而不得一擡其头惜哉今而幸居言路于钦宗新服破命之时宜其极论朝廷阙失而端在蔡京之朋奸破坏天下何其言之当且切哉然而一木不支大厦之颠不过重为君子之长太息也】
　　召种师道还以李纲为两河宣抚使
　　【京师自金兵退上下恬然置边事于不问李纲独以为忧数上备边御敌之防不见聼用毎有谋议复为耿南仲等所沮及姚古种师中败溃种师道以病丐归南仲等请弃三镇纲言不可万以纲为宣抚使刘韐副之以代师道又以解潜为制置副使以代姚古纲言臣书生实不知兵在围城中不得已为陛下料理兵事今使为大帅恐误国事因拜辞不许退而移疾乞致仕章十余上亦不允台谏言纲不可去朝廷帝以为大臣游説斥之或谓纲曰公知所以遣行之意乎此非为边事欲縁此以去公则都人无辞尔公不起上怒且不测奈何许输复书杜邮二字以遣纲纲不得已受命帝手书裴度傅以赐之宣抚司兵仅万二千人纲请银绢钱各百万仅得二十万庶事皆未集纲请乞转行期御批以为迁延拒命趣召数四纲入对帝曰卿为朕廵边便可还朝纲曰臣之行无复还理臣以愚直不容于朝使既行之后无有沮难则进而死敌臣之愿也万一朝廷执议不坚臣自度不能有为即当求去陛下宜察臣孤忠以全君臣之义上为感动陛辞又为上道唐恪聂昌之奸任之必误国言甚激切】
　　发明【师道老将而召还李纲书生而往代则其时事乖刺亦可见矣岂非熈丰之党有以隂挤之乎直书于册失自见矣】
　　广义【书曰致治于未乱保邦于未危用是道则为圣帝为明王而国以之兴舎是道则为庸君为暗主而国以之亡臣尝悼夫徽钦二宗不能善为其国也何则汴宋立国之初即与契丹为邻宋之祖宗与之继好百年曾无一臣之敢创开边衅者是亦祖宗善御强隣也今也不然徽宗约金以攻辽是其召祸于未乱未危之时钦宗忽金之退师是其速祸于既乱既危之日又况国无忠良独致其忧者惟李纲一人耳而钦宗又受南仲等蛊感之深防李纲于必死之地是亦卢杞之害真卿也诚如台谏所言以纲运筹帷幄择将捍边则宋人之国犹或可为惟其不然是以破壊不可收拾也岂不深可痛哉】
　　路允廸免○谪左司谏陈公辅监合州酒务
　　【公辅居职敢言耿南仲指为李纲之党公务因自列且辞位复言李纲书生不知军旅遣援太原乃为大臣所防后必败事时宰怒其言斥监合州酒务】
　　发明【是时天下既乱北方靡寜正孜孜求治常若不及之秋也询访嘉谋召用君子庶几天命可续人心可回钦宗惑南仲之谗问黜逐李纲罔敢直谏公辅既居言责义所当告见忤时宰谪监酒税谓之得计可乎上书诏谏官极论阙失而下书谪左司谏陈公辅则是求言非诚不过虚应故事焉耳安有诚心乐善而反忌言者尚可以求谏乎哉钦宗即位之初天下犹未帖泰殷鍳不逺复罪言官茍有志于兴衰拨乱者必不无故而谪谏臣矣】
　　天狗星陨
　　【有声如雷】
　　彗出紫防垣
　　【长数丈北拂帝座扫文昌大臣有谓此乃夷狄将衰非中国忧也提举醴泉观谭世勣面奏垂象可畏当修徳以应天不宜惑其谀説诏除民间疾苦十七事】
　　发明【天狗恶星也彗者逆气所结也人事感于下天变动于上前此者金人入冦凭陵中华后此者二帝后妃逺狩沙漠中原既防而王室遂虚其为法度废弛威信陵迟之象着矣汉成帝永始中亦有星陨之异而五侯擅权贼莾居摄汉之宗支扫荡几尽天之示人显矣纲目谨于天象至矣】广义【考之陨之之义自天而陨没于半空而不至地之谓也帝成帝永始中有星陨之异其后五侯擅权贼莾居摄卒灭西汉今焉天狗星陨而有声如雷其亦异之异者焉况乎紫防乃天帝之座之近者岂宜彗犯于此哉天之垂象如此则汴宋将亡之徴显矣】
　　高丽称藩于金金以保州畀之
　　【髙丽王楷遣使奉表称藩一依事辽之礼金遣高伯淑报之且以保州与之自是朝贡不絶】
　　秋七月除元符上书邪等之禁○窜蔡京于儋州道死童贯赵良嗣伏诛
　　【京再贬崇信军节度副使贯再贬昭化军节度副使至是复窜京于儋州其子孙二十三人分窜逺地遇赦不许量移窜贯于吉阳军赵良嗣于栁州诏下十日京死于泽州朝廷遣御史张徴诛贯转运副使李升之诛良嗣于贬所函首赴阙枭于市京天资内谲舞智御人在人主前颛狙伺为固位讣帝亦知其奸屡罢屡起且择京不合者执政以柅之京毎闻将退免輙入见祈哀蒲伏叩头无复亷耻见利忘义至于兄弟父子自为秦越暮年即家为府营进之徒集门输货僮皆得美官弃纪纲法度为虚器根株连结牢不可破卒致宗庙之祸虽以谪死天下犹以不正典刑为恨贯握兵二十年权倾一时奔走期防过于制勅尝有论其过者诏方劭往察劭一动一息贯悉侦得之先密以白且防以他事劭反得罪逐死贯状魁梧伟瞻视頥下生须十数皮骨劲如铁不类阉人有度量能踈财后宫自妃嫔以下皆献馈结纳左右妇寺誉言日闻宠煽翕赫庭戸杂还成市岳牧辅弼多出其门穷奸稔祸流毒四海死不足以偿责】发明【呜呼钦宗曲庇奸臣可谓姑息之甚矣蔡京罪逆深重死有余辜诚宜肆诸市朝按罪行辟以示天下可也夫何仅窜澹州善终于道王法何由而正乱贼何由而警乎故书窜蔡京而若无罪然者所以讥宋责之不以罪也然书法盗贼庶人则书死京特书死者所以贬其同于盗贼庶人而不得与于中国士夫之列耳茍或生不加诛死不示贬又何以为赏善罚恶之权衡哉至若童贯良嗣明正典刑特书伏诛以正其罪故曰纲目成而乱臣贼子惧】
　　广义【大臣为国柱石非贤而有徳者不无祸人之国而贻生民无穷之害也传之所谓不能保我于孙黎民亦曰殆哉是也蔡京宋之元老迹其所为真禽兽之不若者岂可师长百僚而当万姓之具瞻哉故曰不有君子其何能国且大易有曰开国承家小人勿用况乎徽宗信任童贯良嗣上不保其宗社中不保其身体下不保其子侄此真近阉宦小人之祸也然则此徒虽曰防诛其于事也何补有国者可以鉴矣】
　　李纲至懐州诸军溃于太原
　　【纲留河阳十余日练士卒修整器甲之属进次懐州造战车期兵集大举而朝廷降诏罢所起兵纲上防言秋髙焉肥敌必深入宗社安危殆未可知防秋兵尽集尚恐不足今河北河东日告危急未有一人一骑以副其求奈何甫集之兵又皆散遣且以军法勒诸路起兵而以寸纸罢之臣恐后时有所号召无复应者矣防上不报趣赴太原纲乃遣解潜屯威胜军刘韐屯辽州幕官王以寜与都统制折可求张思正等屯汾州范琼屯南北关皆去太原五驿约三道并进时诸将皆承受御画事皆专达进退自如宣抚司徒有节制之名多不遵命纲尝具论之虽降约束而承受专达自若于是刘韐兵先进金人并力御之韐兵溃潜与敌遇于关南亦大败思正等领兵十七万与张灏夜袭金罗索兵于文水小防明日战复大败死者数万人可求师溃于子夏山于是威胜军隆徳府汾晋泽绛民皆渡河南奔州县皆空】发明【命将之道贵乎专于委任将焉不专军无纪律遇敌骇惧迄无成功时诸将皆承御画事得专逹进退自如宣抚使徒有节制之名不遵约束之命则是任将不专之病也李纲区画方畧刻期进取甫至懐州诸军皆溃则是无纪律之病也今以太原诸军而无统率进退自如故曰师出以律失律凶也纲目于此以自溃为文若曰太原之军无有能溃之者宋自溃之云尔夫以步骑十七万之众一旦无故自溃然则宋之不亡岂非幸欤】
　　八月复以种师道为两河宣抚使召李纲还
　　【纲以张灏等违节制而败又上防极论节制不专之弊且言分路进兵贼以全力制吾孤军不若合大兵由一路进及范世雄以湖南兵至因荐为宣抚判官方欲防合亲率击敌防以议和止纲进兵纲亦求罢遂代还】
　　金尼玛哈斡里雅布复分道入冦
