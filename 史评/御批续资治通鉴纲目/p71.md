<!-- { "loadSidebar": true } -->
　　发明【隂极阳生自然之理故易曰复其见天地之心乎是时所用皆正人所黜皆邪党天下既危而复安朝廷已衰而复盛王吉曰宣徳流化必自近始朝廷不脩难以言治左右不正难以化逺邓绾李定狐媚狗趋而惠卿为尤甚今而一放逐一安置而不容驻足于朝堂此盖激浊扬清好善恶恶之至公耳岂不为舆论之一快哉故备书予之】
　　广义【大抵新法之祸虽起于荆公之执拗实成于惠卿之迎合故纲目既削去其官复书其有罪去其官者以见官非其官爵罔及恶徳也书其罪者以见罪所当罪天讨所必加也况乎自知己罪见正人彚征不容于时恳求散地则亦无如之何矣易曰无号终有凶其惠卿之谓乎】
　　秋七月罢成都茶场贬陆师闵官
　　【刘挚苏辙论师闵增场榷茶其害过于市易乃贬师闵而遣户部郎中黄亷使蜀按察亷请熈秦茶勿改而罢成都茶场许东路通商禁南茶毋入陜西以利蜀货定博马嵗额为万八千匹朝廷从之】
　　立十科举士法
　　【旧制铨注有格槩拘以法法可以制平而不可以择才故令内外官皆得荐举其后被举者既多除吏愈难神宗即位乃革去奏举而槩以定格于是内外举官法皆罢但令吏部审官院参议选格及帝即位左司谏王岩叟言其不便司马光奏曰为政得人则治然人之才或长于此而短于彼虽臯防稷契各守一官中人安可求备若指瑕掩善则朝无可用之人茍随器授任则世无可弃之士臣备位宰相职当选官若专引知识则嫌于私若止循资序未必皆才乞设行义纯固可为师表节操方正可备献纳知勇过人可备将帅公正聪明可备监司经术精通可备讲读学问该博可备顾问文章典丽可备著述善听狱讼尽公得实善治财赋公私俱便练习法令能断请谳凡十科举士应侍从以上每嵗于十科举三人中书置籍记之有事须材执政按籍视其所举科随事试之有劳又着之籍内外官阙取尝试有效者随科授职所赐告命仍具所举官姓名其人任官无状坐以缪举之罪诏从之】
　　广义【周成王曰举能其官惟尔之能称匪其人尔惟不任盖欲大臣以得人为务也今司马公既以兼收并蓄为心又以称举匪人为虑盖其心即古人事君之心也大易防之九二曰包防吉纳妇吉子克家其温公之谓乎】
　　夏主秉常卒子干顺立
　　【帝初即位秉常遣阿拉雅求兰州米脂等五砦司马光言此乃邉鄙安危之机不可不察灵夏之役本由我起今既许其内附若靳而不与彼必以为防顺无益不若以武力取之小则上书悖慢大则攻防新城当此之时不得已而与之其为国家耻无乃甚于今日乎羣臣见小忘大守近遗逺惜此无用之地使兵连不觧愿决圣心为兆民计文彦博与光合太后将许之光又欲并弃熈河安焘固争之邢恕亦言此非细事当访之邉人光乃召前通判河州孙路问之路挟舆地圗示光曰自通逺至熈州才通一径熈之北已接夏境今自北闗濒大河城兰州然后可以扜蔽若捐以予敌一道危矣光乃止防秉常卒遣使来告哀诏自元丰四年用兵所得城砦待归我永乐防执民当画以给还遂遣穆衍徃吊祭寻遣使封干顺为夏国主】
　　九月尚书左仆射兼门下侍郎河内公司马光卒【时两宫虚已以听光为政光亦自见言行计从欲以身狥社稷躬亲庻务不舎昼夜賔客见其体羸举诸葛亮食少事烦以为戒光曰死生命也为之益力病革谆谆语如梦中皆朝廷天下事也及薨太后哭之恸与帝临其丧赠太师温国公諡文正年六十八京师人为之罢市徃吊及如陜葬送者如哭私亲岭南封州父老亦相率具祭都中四方皆画像以祀饮食必祝焉子康居防因寝地得腹疾召医李积于兖乡民闻之告积曰百姓受司马公恩深今其子病愿速徃也积至则康疾不可为矣光孝友忠信恭俭正直居处有法动作有礼自少至老语未尝妄自言吾无过人者但生平所为未尝有不可对人言者耳诚心自然天下敬信陜洛间皆化其徳有不善曰君实得无知之乎光于物澹然无所好于学无所不通惟不喜释老曰其微言不能出吾书其诞吾不信也及居政府凡王安石吕惠卿所建新法为民害者刬革畧尽或谓光曰熈丰旧臣多憸巧小人他日有以父子之义间上则祸作矣光正色曰天若祚宋必无此事遂改之不疑史臣曰熈宁新法病民者将二十年一旦光起而为政毅然以天下自任开言路进贤才凡新法之害民者次第取而更张之海内之民欢忻鼓舞甚于更生一变而为元祐治平之治君子称其有旋干转坤之功而光已老且病不克终治惜哉】
　　发明【卒而具其官爵乃纲目之深予神宗之相王珪王安石卒而削其官讥不人道也光公平正大忧国庇民熈宁新法刬革殆尽一变而为元祐治平之治君子称其有旋干转坤之功虽古之良弼不过如此呜呼汉业未复而武侯早卒秦基未固而王猛先殂讵不深可惜哉使天假之以年则不惟无绍圣之祸亦且无崇宁之祸耳故纲目书其官全其爵所以深予之也】
　　广义【臣尝庄诵先正温公传而知其平生立心行己事君交友以至凡百所为推之无不凖动之无不化者盖不过一诚而已所谓至诚无不动者是也易曰咸其脢无悔书曰至诚感神此之谓与】
　　以苏轼为翰林学士
　　【轼自登州召还十月之间三迁清要寻兼侍读每经筵进读未尝不反覆开导觊有所啓悟尝鎻宿禁中召见便殿太后问曰卿前年为何官对曰常州团练副使曰今为何官对曰待罪翰林学士曰何以遽至此对曰遭遇太皇太后皇帝陛下曰非也对曰岂大臣论荐乎曰亦非也轼惊曰臣虽无状不敢自他途进曰此先帝意也先帝每诵卿文章必叹曰奇才奇才但未及进用卿耳轼不觉哭失声太后与帝亦泣左右皆感涕已而命坐赐茶撤御前金莲烛送归院轼在翰林颇以言语文章规切时政卫尉丞毕仲游忧其及祸贻书戒之曰君官非谏官职非御史而好非是人危身触讳以游其间殆犹抱石而救溺也轼不能从】
　　张璪免
　　【谏官王觌御史吕陶上官均等连防言璪奸邪便佞善窥主意随势所在而依附之徃徃以危机防人深交舒亶数起大狱天下共知其为大奸小人而在高位徳之贼也刘挚亦言璪初奉安石旋附惠卿随王珪党章惇謟蔡确数人之性不同而能探情变节左右顺从各得其欢心今过恶既彰不可不速去之防入皆不报至是罢知郑州】
　　冬十月改封孔子后为奉圣公
　　【鸿胪卿孔宗翰言孔子后世袭公爵本为侍祠今乃兼领他官不在故郡于名为不正乞自今袭封之人使终身在乡里诏改衍圣公为奉圣公不预他职添给田百顷供祭祀外许均赡族人赐国子监书立学官以诲其子弟宗翰道辅子也】
　　十一月以吕大防为中书侍刘挚为尚书右丞【挚为中丞数月弹劾多所贬黜百僚敬惮时人以比吕诲包拯尝与同列奏事论及人才挚曰人才难得能否不一性忠实而才识有余上也才识不逮而忠实有余次也有才而难保可借以集事又其次也懐邪观望随时改变此小人也太后及帝曰卿常能如此用人则国家何忧】
　　【丁卯】二年春正月禁科举用王氏经义字説
　　【时科举罢词赋专用王安石经义且杂以释氏之説凡士子自一语以上非安石新义不得用学者至不诵正经唯窃安石之书以干进精熟者輙上第故科举益弊吕公着当国始请禁主司不得以老庄书命题举子不得以申韩佛书为学经义参用古今诸儒説毋得专取王氏寻又禁毋得引用王氏字説】发明【安石之祸贻害不细近而朝廷逺而天下上而经史中而人心罔不为其揺夺而更张之原情定罪则不特为当世之罪人是乃后世之罪人也孟子曰杨墨之道不息孔子之道不着是邪説诬民充塞仁义也仁义充塞则率兽食人人将相食吾为此惧闲先圣之道距杨墨放滛词邪説者不得作作于其心害于其事作于其事害于其政安石经义字説不惟附防穿凿抑且流入释老当时主司用以取士学者资以进身则何异杨墨滛词之害乎久而成习浸不知非茍不作于其心害于其事作于其事害于其政者防希今而于科举之中既能革罢则可以泄天地神人之愤矣故特书予之】
　　广义【前此以是取科所谓学者贸贸焉者也今吕公毅然禁止邪説若弃羌转而得苏合也当时学者一何幸焉】
　　夏四月诏文彦博十日一议事都堂
　　【彦博累表乞致仕故也】
　　以处士陈师道为徐州教授
　　【师道高介有节安贫乐道博学善文家贫或经日不炊晏如也熈宁中王氏经学盛行师道心非其説遂絶意进取至是以苏轼荐授是軄】
　　复制科○李清臣免
　　【时厘正熈丰之政清臣固争以为不可遂罢知河阳府】
　　五月以刘挚王存为尚书左右丞○六月以安焘知枢宻院事○秋七月朔日食○罢门下侍郎韩维
　　【维处东省逾年有忌之者宻为谗愬诏分司南京王存抗声帘前曰韩维得罪莫知其端臣切为朝廷惜之乃还维资政殿大学士知邓州】
　　八月罢崇政殿説书程頥
　　【頥在经筵以礼法自持每进讲色甚庄继以讽諌苏轼谓其不近人情深嫉之每加玩侮于是頥门人右司諌贾易左正言朱光庭等积不能平劾轼试舘职防问谤讪殿中侍御史吕陶言台諌当狥至公不可假借事权以报私隙右司谏王觌言轼命辞失轻重其事小不足考若悉考同异深究嫌疑则两岐遂分使士大夫有朋党之名大患也太后然之范纯仁亦言轼无罪遂置不问防帝患疮疹不出頥诣宰臣问知否且曰上不御殿太后不当独坐人主有疾而大臣可不知乎翌日宰臣以頥言问疾由是大臣亦多不悦御史中丞胡中愈左谏议大夫孔文仲给事中顾临遂连章力诋頥不宜在经筵乃罢頥出管勾西京国子监时吕公着独当国羣贤咸在朝不能不以类相从遂有洛党蜀党朔党之语洛党以頥为首而朱光庭贾易为辅蜀党以苏轼为首而吕陶等为辅朔党以刘挚梁焘王岩叟刘安世为首而辅之者尤众是时熈丰用事之臣退休散地怨入骨髓隂伺间隙而诸贤不悟各为党比以相訾议惟吕大防秦人戅直无党范祖禹师司马光不立党既而帝闻之以问胡宗愈宗愈对曰君子指小人为奸则小人指君子为党陛下能择中立之士而用之则党祸熄矣因着君子无党论以进】
　　发明【臣尝以元祐之事观之哲后在上而言听计从贤人在下而协心辅治此正太平有为之时也然而韩维以谗愬罢程頥以嫌隙黜何也盖頥在经筵以礼法自持进讲色庄继以讽谏苏轼以不近人情而嫉胡宗愈等以不宜在经筵而譛此皆君子之类自相攻讦求其不罹小人之祸盖亦难矣君子和而不同宁肯少贬以狥人哉观于此可以占世道之升降耳直书于册深惜之也】广义【夫礼也者天理之节文人事之仪则也用之于家而家齐用之于国而国治用之于天下而天下平况乎朝廷之上有君焉以相临有臣焉以相事发号施令谏争纳诲都俞吁咈于一堂之上岂可一日而非礼邪不然则狎侮之心生防慢之意起君不君臣不臣其患盖有不可胜言者矣苏轼以其不近人情岂知伊川之礼正所以合乎人情者哉故曰道也者不可须臾离也可离非道也轼为此语是诚齐东之言矣孰谓轼为知道者哉纲目书曰罢崇政殿説书程頥者以见伊川无罪可罢而罢之所以着当时君相之失也呜呼元祐元年三月召伊川为崇政殿説书至是罢之仅一年有畸耳伊川得君行道之日何其促之若是邪是知伊川之罢非伊川之不幸乃哲宗之不幸也】
