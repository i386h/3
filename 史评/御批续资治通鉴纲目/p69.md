<!-- { "loadSidebar": true } -->
　　【光居洛十五年天下以为真宰相田夫野老皆号为司马相公妇人女子亦知其为君实也神宗崩光欲入临避嫌不敢时程颢在洛劝光行乃从之卫士见光皆以手加额曰此司马相公也所至民遮道聚观马至不得行曰公无归洛留相天子活百姓光惧亟还太后遣内侍梁惟简劳光问为政所当先光请开言路诏榜朝堂而大臣有不悦者设六语云若隂有所懐犯非其分或扇摇机事之重或迎合已行之令上以侥幸希进下以惑流俗若此者罚无赦后复命示光光曰此非求谏乃拒谏也人臣惟不言言则入六事矣乃具论其情改诏行之于是上封事者千数】
　　发明【衰之极者盛之渐否之甚者泰之基易曰有命无咎畴离祉此之谓也时民苦政天下疲劳其曰罢京城逻卒罢免行钱废濬河司蠲逋赋求直言皆当时之所急者今兹一举而恤民求言之意已在其中诚倾否为泰拨乱反正之宏纲耳其后新法渐革正人渐用生民旣瘁而复苏天下已伤而复愈盖由太后之为母也故特详书以着其美焉】
　　召程颢为宗正寺丞未至卒
　　【颢尝曰新法之行乃吾党激成之当时自愧不能以诚感上心遂致今日之祸岂可独罪王安石也至是召为宗正丞未行而卒年五十四颢自十五六时与弟頥闻汝南周敦頥论道遂厌科举之业慨然有求道之志未知其要泛滥于诸家出入于老释者几十年返求诸六经而后得之资性过人充养有道纯粹之气盎于面背门人交友从之嵗久未尝见其忿厉之容遇事优为虽当仓卒不动声色深有意经济方召用遽卒士大夫识与不识莫不哀伤焉文彦博采众论题其墓曰明道先生弟頥序之曰周公没圣人之道不行孟轲死圣人之学不传道不行百世无善治学不传千载无真儒无善治士犹得以明夫善治之道以淑诸人以传诸后无真儒则天下贸贸焉莫知所之人欲肆而天理防矣先生生乎千百年之后得不传之学于遗经以兴起斯文为己任辩异端辟邪说使圣人之道焕然复明于世葢自孟子之后一人而已然学者于道不知所向则孰知斯人之为功不知所至则孰知斯名之称情也哉】
　　发明【书召程颢喜之也书未至卒惜之也葢自周公没圣人之道不行孟轲死圣人之学不传程子得不传之学于遗经以兴起斯文为己任辩异端辟邪说使圣人之道焕然复明于世盖自孟子之后一人而已颢于神宗之朝弗果大用时方知其名而召用之而颢已告终矣岂非斯世斯民之大几乎使天假之以年则其道大行而民被其泽不致邪说诬民充塞仁义焉是以君子深为颢惜而又为斯世惜也悲夫】
　　广义【书曰未至卒者伤吾道之不幸也】
　　吴居厚有罪贬知庐州
　　【居厚在京东最苛刻剧盗王冲因民怨聚众数千欲乘其行部至徐簒取投诸铁冶中居厚闻之间道遁去至是以言者论降知庐州寻谪为成州团练使黄州安置】
　　王珪卒
　　【珪以文学见推流辈然自执政至宰相凡十六年无所建明率道谀将顺当时目为三旨相公以其上殿进呈云取圣旨上可否讫云领圣旨退谕禀事者云已得圣防也】
　　发明【王珪为相无所建明率道谀将顺而已岂非小人之魁桀乎故卒而削去其官以示贬】
　　以蔡确韩缜为尚书左右仆射兼门下中书侍郎章惇知枢宻院事○以司马光为门下侍郎
　　【诏起光知陈州过阙留为门下侍郎旣而苏轼自登州召还缘道人相聚号呼曰寄谢司马相公毋去朝廷厚自爱以活我是时天下之民引领拭目以观新政而议者犹谓三年无改于父之道光曰先帝之法其善者虽百世不可变也若王安石吕惠卿所建为天下害者改之当如救焚拯溺况太皇太后以母改子非子改父也于是众议少止罗从彦曰孔子曰三年无改于父之道此孝子居丧志存父在之道不必主事而言也况当易危为安易乱为治之时速则济缓则不及改之乃所以为孝也天子之孝在于保天下光不即理言之乃曰以母改子非子改父以此遏众议则失之矣其后至绍圣时排陷忠良以害于治岂亦光有以召之邪】
　　六月赐楚州孝子徐积粟帛
　　【积事亲孝旦夕必冠带定省从胡瑗学所居一室寒一裘啜粟饮水虽瑗遗以食亦不受以父名石至终身不用石器行遇石则避而不践中年屏居穷里而四方事无不知尝借人书经夕还之借者绐言书中有金叶积卖衣偿之不与辩后以近臣荐授楚州教授每升堂训诸生曰诸生欲为君子而使劳己之力费己之财如此而不为君子犹可也不劳己之力不费己之财诸君何不为君子郷人贱之父母恶之如此而不为君子犹可也乡人荣之父母欲之诸君何不为君子闻者敬服及卒赐諡节孝】
　　发明【治天下者褒忠臣所以劝民忠褒孝子所以劝民孝褒义士所以劝民义褒节妇所以劝民节此皆为国之善政风化之大闲不可不讲求之也徐积事亲诚孝人无间言今能赐以粟帛则其褒孝之心极其切矣天下之人岂不观感而兴起于孝乎大书特书深予之也】
　　广义【徐积仕者也何不衔之而称其孝子乎曰衔之不足贵也称孝子者乃所以贵之也学者味之其义得矣】
　　秋七月以吕公着为尚书左丞
　　【公着知扬州被召侍读太后遣使迎问所欲言公着曰先帝本意以寛省民力为先而建议者以变法侵民为务与己异者一切斥去故日久而弊愈深法行而民愈困诚得中正之士讲求天下之利病协力而为之冝不难矣旣至拜左丞公着旣居政府与司马光同心辅政推本先帝之志凡欲革而未暇与革而未定者一一举行之民懽呼鼓舞称便】
　　罢保甲法
　　【先是司马光言于太后曰兵出民间虽云古法然古者八百家才出甲士三人步卒七十二人闲民甚多三时务农一时讲武不妨稼穑自两司马以上皆选贤士大夫为之无侵渔之患故卒乘辑睦动则有功今籍郷村之民二丁取一授以弓弩教之战陈农民半为兵也三四年来又令三路置都教场无问四时毎五日一教一丁在阅一丁供送虽云五日而保正长以泥堋除草为名聚之教场得赂则纵否则留之是三路耕耘收获稼穑之事几尽废也至是复力言其公私劳扰有害无益遂诏罢之】广义【温公之罢新法所谓拯溺救焚不足以喻其快人心也使公之诚未信于上又何以致上】
　　【之听信如此哉易曰未占有孚温公有焉】
　　冬十一月复以鲜于侁为京东转运使
　　【熈宁末侁已尝为京东转运使至是居厚贬复用之司马光语人曰今复以子骏为转运使诚非所冝然朝廷欲救东土之敝非子骏不可此一路福星也安得百子骏布在天下乎侁旣至奏罢莱芜利国两铁】
　　【冶又奏海盐依河北通商民大悦】
　　葬永裕陵○罢方田法○十二月罢市易法贬吕嘉问知淮阳军
　　【言者交论市易之患被于天下本钱无虑千二百万缗率二分其息十有五年之间子本当数倍今乃仅】
　　【足本钱盖买物入官未转售而先计息取偿至于物货苦恶上下相防亏折日多空有虚名而已监察御史韩川论市易以为虽曰平均物直而其实不免货交取利就使有获尚不可为况所获不如所亡愿趣罢其法于是诏罢市易而削前提举市易光禄卿吕嘉问三秩贬知淮阳军其党皆降黜】
　　罢保马法
　　发明【于戯民之憔悴于虐政可谓极其至矣今能于保甲方田市易保马之法次第而罢之其革故鼎新为可见焉殆见天下之疾首蹙额者皆变为含哺鼔腹之俗耳茍或哲宗不改贤母之政一遵祖宗之法天下何由而乱耶惜乎哲宗不足以语此易曰山下有风蛊君子以振民育徳此之谓也纲目备书皆喜而予之之词耳】
　　起居舎人邢恕有罪贬知随州
　　【恕博贯经籍能文章从程頥学司马光吕公着王安石吴充皆重之然天资诡诈冐进与蔡确谋立岐王颢事旣不成防王珪卒恕与确及章惇宣言太皇太后及吴充有异议赖确拥防而止自以为功至是复为髙公绘草奏乞尊崇朱太妃为高氏异日计太后怒黜知随州】
　　发明【直书有罪贬恶而絶之之词也前书吴居厚有罪贬者居厚之在东京最为苛刻邢恕之在朝廷最为诡诈皆憸邪之小人也观纲目之所书则其疾恶之防严矣】
　　广义【抑观高后听政之初起司马光吕公着程颢贬嘉问邢恕罢保甲团教方田市易养马诸法皆所以合天心而协人意者也孰谓女后当国而无足称者哉】




　　御批续资治通鉴纲目卷七
<史部,史评类,御批续资治通鉴纲目>
　　钦定四库全书
　　御批续资治通鉴纲目卷八
　　【起丙寅宋哲宗元祐元年尽庚辰宋哲宗元符三年】凡十五年
　　【丙寅】哲宗皇帝元祐元年春闰二月蔡确有罪免【右司谏王觌上防言国家安危冶乱系于大臣今执政八人而奸邪居半使一二元老何以行其志哉因极论蔡确章惇韩缜张璪朋邪害正章数十上防右谏议大夫孙觉侍御史刘挚左司谏苏辙御史王岩叟朱光庭上官均等连江论确罪且言确在熈丰时寃狱苛政首尾预其间及至今日稍语于人曰当时确岂敢言此其意欲固窃名位反归曲于先帝也司马光吕公着进用蠲除烦苛确言皆己所建白于是公论亦不容太后不忍斥之但罢政出之陈州】
　　以司马光为尚书左仆射兼门下侍郎
　　【时光已得疾而青苖免役将官之法犹在西戎之议未决光叹曰四害未除吾死不瞑目矣折简与吕公着曰光以身付医以家事付愚子惟国事未有所托今以属公既而诏免朝觐许乗肩舆三日一入省光不敢当曰不见君不可以视事诏令子康扶入对辽人闻之敕其邉吏曰中国相司马矣母轻生事开邉隙】
　　发明【舜有天下选于众举臯陶则不仁者逺矣汤有天下选于众举伊尹则不仁者逺矣蔡确奸邪而宋黜之则黜之得其宜也司马光正直而宋相之则相之得其宜也治天下者爱贤如爱寳】
　　【恶恶如恶臭然后君子得行其志小人亦敛其奸茍不能然则贤否溷淆而治乱靡定矣故纲目上书蔡确有罪免所以予其黜小人下书以司马光为尚书左仆射所以予其用君子纲目非厚光而薄确也得好恶之正云尔下书章惇范纯仁同意】
　　广义【哲宗初政即罢蔡确相司马可谓知所先务矣书曰任贤勿贰去邪勿疑哲宗其庶防矣】
　　以吕公着为门下侍郎李清臣吕大防为尚书左右丞【元丰官制行三省并建而中书独为取诣之地门下尚书奉行而已至是公着以为言乃诏事干三省者执政并同取防而各行之仍着为令】
　　以李常为户部尚书
　　【司马光言户部尚书旧三司使之任其所管财谷事有散在五曹及寺监者并归户部诏从之寻以常为尚书或疑其少干局虑不胜任光曰用常主邦计则人知朝廷不急于征利聚敛少息矣】
　　章惇有罪免以范纯仁同知枢密院事
　　【言者论惇谗贼狠戾防上蔽明不忠之罪与蔡确等惇不自安及确罢论者益力防与司马光争辨役法于太后帘前其语甚悖太后怒斥知汝州以安焘代惇知枢密院事范纯仁同知院事命既下给事中王岩叟侍御史刘挚等交章论焘附惇不当躐迁至封还诰命焘亦力辞乃诏仍同知院事】
　　罢青苖法
　　【复常平旧法累年积蓄钱谷财物尽委提防刑狱交管罢诸州常平新法提举管勾官】
　　三月罢免役法
