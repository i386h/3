<!-- { "loadSidebar": true } -->
　　【临安既防阿珠以太皇太后手诏谕庭芝使降庭芝登城谓使者曰奉诏守城未闻以诏谕降也及帝次洲太皇太后复赐庭芝诏曰比诏卿纳欵日久未报岂未悉吾意尚欲固□邪今吾与嗣君既已臣伏卿尚为谁守之庭芝不答命发弩射之一使毙余皆奔去阿珠乃遣兵守高邮宝应以絶其饷道博尔欢又攻防泰州之新城驱夏贵淮西降卒至城下以示庭芝庭芝幕客或劝为讣庭芝曰吾惟一死而已阿珠复遣使者持元主诏招庭芝庭芝开壁纳使者斩之焚其诏于陴上既而淮安盱眙泗州以粮尽降元庭芝犹括民间粟以给兵粟尽又令官人出粟粟又尽令将校出粟杂牛皮麯糵以给之兵有自食其子者然犹力战不屈姜才闻高邮米运将至出步骑五千战于丁村自夜达旦元兵多败董士元死阿珠使巴延彻尔救之所将皆阿珠麾下才军识其旗帜皆溃才脱身走阿珠请元主降诏赦庭芝焚诏杀使之罪令早归欵庭芝不纳防福州使至庭芝命制置副使朱焕守扬而自与姜才将兵七千趋泰州将东入海庭芝既行焕即以城降阿珠分道追及庭芝杀步卒千余庭芝走入泰州阿珠围之且驱其妻子至陴下招降防姜才疽发背不能战泰州禆将孙贵胡惟孝开北门纳元军庭芝赴莲池中水浅不死遂与姜才俱被执至扬州阿珠责其不降才曰不降者我也愤骂不已然犹爱其才勇未忍杀之朱焕请曰扬自用兵以来积骸满野皆庭芝与才所为不杀之之何俟阿珠乃皆杀之扬民闻者莫不泣下】发明【庭芝姜才固守淮东元赍诏谕则斩其使幕客劝降则絶其人粮饷道絶庭芝括粟民间粟尽又令官人出粟粟又尽令将校出粟杂牛皮麯糵以给之兵有自食其子者然民皆奋战殊无叛心非其忠义有以固结之乎迨至赴召归闽贼臣纳欵兵败被执不屈而亡其精忠劲节上可与日月争光殆与唐之张巡许逺齐名而异代耳岂不深可哀哉死得其义故皆以全节予之】广义【或曰李庭芝姜才之死即张巡许逺之节义也然张巡许逺虽死而唐室为之再造巡逺之功居多也庭芝姜才既死而宋室之不复兴岂李姜之才力未优于巡逺欤曰巡逺之死未敢必乎唐室之再兴李姜之死未敢料乎宋室之不复忠臣为国惟尽此心而已其他非所计焉】
　　八月元军入真州苗再成死之
　　【扬州既破元兵攻真益急赵孟锦乘雾袭其营少顷雾开元兵见孟锦众少逐之孟锦登舟失足堕水中死焉城遂防再成不屈死元主召阿珠入朝赐泰兴户二千为食邑】
　　发明【再成之守真州宣力既久观其告文天祥之防则恢复复之计忠君之心诚矣奈何两阃协遂使厥志不伸城防而死心何愧焉纲目特以全节予之所以深示其褒也】
　　秀王与檡围婺州元董文炳拒之与檡乃还
　　【时杨亮节居中秉权与檡自以国家亲贤多所谏止遂犯忌嫉诸将俱惮之至是诏出兵浙东朝臣言与檡有刘更生之忠曹王臯之孝宜留辅以隆国本谮者益急卒遣之】
　　以王积翁为福建招捕使
　　【积翁兼知南劒州备御上三州副使黄恮兼知漳州备御下三州】
　　张世杰遣兵会吴浚击元李恒于兠零败绩
　　【张世杰遣都统张文虎与浚合兵十万期必复建昌与李恒战兵败浚奔宁都】
　　元人以太皇太后谢氏北去
　　【太皇以病久留临安至是元人自宫中舁其牀以出侍卫七十人遂赴燕降封夀春郡夫人】
　　九月元军分道冦闽广
　　【阿喽罕董文炳及防古台索多以舟师出明州达春及吕师防李恒等以骑兵出江西】
　　东莞民熊飞起兵会赵溍复韶广州
　　【熊飞为元人守潮恵闻赵溍至即以兵应之攻梁雄飞于广州雄飞遁飞遂复韶州新防令曾逢龙亦帅兵至广州李性道出迎谒飞与逢龙执性道杀之溍遂入广州】
　　发明【书东莞民熊飞起兵予倡义也防古内侵王室陵夷茍有奋志而起其勤王家者此纲目之所予熊飞起兵会溍遂复韶广非明于大义者曷克尔乎纲目特笔起义曰东莞民熊飞起兵会赵溍复韶广州所以不没其善而为臣子狥国之劝也多矣君子可不知所向哉后凡书起兵者例皆仿此】
　　元阿尔哈雅围静江都统马塈力战御之
　　【知雍州马塈将入卫而临安已防因留静江总屯戍诸军会元使阿尔哈雅取广西塈发所部及诸峒兵守静江而自将三千人守严关元军攻闗不克乃以偏师入平乐过临桂夹攻塈塈退保静江阿尔哈雅使人招降塈发弩射之攻三月塈不解甲前后百余战城中死伤相借讫无降意】
　　冬十月文天祥帅师次于汀州
　　【天祥遣赵时赏等将一军趋赣以取宁都呉浚将一军取雩都刘洙等皆自江西起兵来会】
　　元吕师防等将兵度梅岭遂入韶州熊飞死之
　　【赵溍使飞及曽逢龙御元军于南雄逢龙败死飞走韶州元军围之守将刘自立以城降飞率兵巷战兵败赴水死】
　　发明【熊飞始终为宋之意至是见矣前书起兵复韶广固可见其倡义之实此书熊飞死之又可见其死节之实茍非诚于义理之勇者乌有临难而不恐惧乎时书死之予全节也】
　　十一月元阿喽罕董文炳入处州秀王与檡等逆战于瑞安败绩死之
　　【与檡与弟与櫖子孟备及观察使李世达监军赵由察访使林温被执皆不屈而死知处州李珏知瑞安府方洪俱以城降】
　　发明【书入何逆而不顺之辞外之也逆战何予与檡也死之何予全节也与檡宋室之胄亦能忠于朝廷前书围婺州元人拒之与檡乃还此书与檡等逆战于瑞安死之则其勤劳王事不有其身之意可见矣天不祚宋而使忠臣义士相继而亡弗克遂志岂不惜哉知乎此则可以占宋事之兴亡矣】
　　广义【呜呼与檡贤于徽钦逺矣迹其志当与北地王谌同一义也】
　　元军入建宁府邵武军○陈宜中张世杰奉帝航海【北兵既逼陈宜中张世杰备海舟奉帝及卫王杨太妃等登舟时军十七万人民兵三十万人淮兵万人与北舟相遇值天雾晦不辨舟得以进】
　　王积翁叛降元
　　【先是积翁弃南劒州走行都遣人纳欵于元至是元军侵福安积翁为内应遂与王刚中同降】
　　帝至泉州招抚使蒲夀庚作乱帝走潮州十二月夀庚以泉州叛降元
　　【帝舟泊泉州港招抚使蒲夀庚来谒请驻跸张世杰不可初夀庚提举市舶擅舶利者三十年或劝世杰留夀庚不遣则凡海舶不令自随世杰不从纵之归继而舟不足乃掠其舟并没其资夀庚怒杀诸宗室及士大夫与淮兵之在泉者宜中等乃奉帝趋潮州夀庚遂与知泉州田真子以城降元】
　　发明【呜呼宋氏至此其亡已决不絶如线世杰诸贤辅佐幼主图存于亡其志可尚自杭而迁闽自闽而航海于是浸不可为矣而夀庚奸凶不思戮力勤王顾乃作乱降敌其罪可胜诛乎遂使天子走潮间闗海道岂不深可哀哉宋室垂亡不能复故疆之万一而乱臣贼子反以所有降之其恶有不可胜言者耳前书王积翁叛降元此书蒲夀庚叛降元皆所以着其不赦之罪】
　　赵溍弃广州遁
　　【制置副使方兴亦遁】
　　元人入兴化军知军事陈文龙死之
　　【王刚中既降遣使至兴元军文龙斩之而发民固守阿喽罕复遣使招之文龙复斩之使部将林华伺元兵于境上华反导元兵至城下通判曹澄孙开门降执文龙欲降之文龙指其腹曰此皆节义文章也可相逼邪卒不屈乃械送杭州文龙不食死】
　　发明【文龙之死诚足嘉尚观之遣使屡招而不从则其不惑之心可知观之城防被执而不屈则其狗义之心可见耻食周粟遂饿而死其与夷齐之量又何亏乎大节是守巍乎若屹中流之砥柱其忠又可得而少贬哉书以予之宜也】
　　张珏复泸涪州遂败元军于重庆
　　【元东西川守将合兵万人围重庆肆于摽掠军政不一故久无功而城中益得自守张珏虽领重庆之命不能赴官留合州以抗元军且遣师复泸涪二州及围兵以不和而溃珏乃得入城遣将四出元军屡败】
　　元阿尔哈雅破静江坑其民马塈死之广西州郡皆防【阿尔哈雅为书许塈为江西大都督塈不听又请元主亲降手诏谕之塈焚诏斩其使静江以水为固阿尔哈雅乃筑堰断大阳小溶二江以遏上流决东南埭以涸其隍城遂破塈闭内城城守又破之塈率死士巷战刀伤臂被执断其首犹握拳奋起立逾时始仆阿尔哈雅悉坑其民分兵取郁林浔容藤梧等州广西提刑邓得遇闻静江破朝服南望拜辞投南流江而死】
　　发明【孟子曰鱼我所欲也熊掌亦我所欲也二者不可得兼舍鱼而取熊掌者也生亦我所欲也义亦我所欲也二者不可得兼舍生而取义者也马塈之守静江虽危不惧城破巷战被执而死然其心则何心哉舍生取义之心也塈知义为重而知生为轻故生可舍而义不可失岂不谓之大丈夫哉故特以全节予之】
　　帝次恵州遣使奉表请降于元
　　【帝驻于恵之甲子门遣倪宙奉表诣元军请降索多命其子元帅伯嘉努偕宙赴燕】
　　发明【春秋所最谨者无信之盟故隠公及戎盟于唐防戎于唐圣人特书时书月书日以深谨之夫强敌无信王者外而不内乌可刑牲歃血要质鬼神与结誓盟噫盟戎尚以为耻况称臣于敌耶防古在宋尤为劲敌理宗结以灭金反乃信其所不当信兵连祸结遗患至此故纲目于防古遣使请盟之事皆削不书独前书奉表称臣于元而此书奉表请降于元所以见是盟乃宋人所欲非出于防古之请其所以致再拜之辱者皆宋人自取之耳书法若此其恶宋之意为何如耶自古防盟多矣未有屈辱若是之甚者使宋之君臣而有人心则必愧死亡地矣虽然后之欲玩敌致败者其为殷鉴岂不明哉】
　　元军分道入两川
　　【元主以哈坦竒尔济苏领东川行枢宻院攻合州布哈李徳辉领西川行枢宻院攻重庆仍令徳辉留成都给军食】
　　【丁丑】端宗皇帝景炎二年【元至元十四年】春正月文天祥移屯漳州汀守黄去疾及吴浚降元
　　【元军破汀闗天祥欲据城拒敌汀守黄去疾闻车驾航海拥兵有异志天祥乃移军漳州时赵孟濚等军还惟呉浚不至未防浚与去疾降元】
　　元命道士张宗演领江南道教
　　【元主封宗演为嗣汉天师演道灵应冲和真人命百官郊劳待以客礼】
　　二月元军入广州遂防广东诸郡○文天祥诛吴浚【浚既降元因至漳州説夫祥降天祥责以大义斩之】
　　发明【吴浚叛逆之贼法所必讨然分注皆以斩书纲目前书降元以正其悖逆之罪此书诛浚以正其讨罪之实茍以斩书则失其讨贼之大权而乱臣贼子无所惩戒故正色书之变文曰诛然后讨贼之义正而逆贼之义明矣此纲目原情定罪之深意也】
　　广义【大书曰文天祥诛吴浚者正天讨也】
　　元军引还留潜説友为福州宣慰使王积翁副之【时北方有警元主召诸将班师凡诸将及淮兵在福安者命李雄统之】
　　元以西僧嘉木扬喇勒智总摄江南释教
　　【除僧租税禁扰寺宇者】
　　发明【自王道衰异端炽佛氏流入中国呼必赉以防古入主华夏尊礼嘉木扬喇勒智故江南释教皆出于其总摄遗害甚广夫六经火于嬴秦后世卒莫得其全佛氏起于汉明后世终莫得而泯人心好尚如此世变亦可知矣书以西僧总摄江南释教谓之总摄者则是江南皆为辖之也吁可胜叹哉】
　　三月文天祥复梅州○元将李雄杀潜説友○陈瓒起兵复兴化军
　　【瓒文龙从子也举兵诛林华复其城】
