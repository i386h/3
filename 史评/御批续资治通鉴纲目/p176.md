<!-- { "loadSidebar": true } -->
　　【时李全等出没岛崓寳货山积而不得食相率食人防镇江武锋卒沈铎亡命山阳诱致米商获利数十倍知楚州应纯之偿以玉货北人至者辄舎之铎因説纯之以归铜钱为名弛渡淮之禁由是来者莫可遏初杨安儿之未败有意归朝定远民季先者大侠刘佑家厮养也尝随佑部纲客山阳杨安儿见而悦之处以运职安儿死先至山阳寅縁铎得见纯之道山东豪杰愿归正之意纯之命先为机察谕意群豪以铎为武锋副将与高忠皎各集忠义民兵分二道伐金先遂以全五千人附忠皎忠皎与合兵攻海州粮援不继退屯东海纯之见北军屡捷宻闻于朝谓中原可复时频嵗小稔朝野无事丞相史弥远鍳开禧之事不明招纳宻敕珏纯之慰接之号忠义军就聼节制给忠义粮于是东海马良高林宋德珍等万人辐辏涟水李全等生羡心焉】
　　八月金以河南为中京○冬十二月李全及其兄福袭金青莒州取之○防古以穆呼哩为太师经畧山南【防古主以穆呼哩有佐命功拜太师国王承制行事赐誓劵金印分鸿吉哩等十军及蕃汉诸军并麾下建行省于燕云且谓之曰太行之北朕自经畧太行之南卿其勉之穆呼哩乃自中都南攻遂成及蠡州皆下之初蠡州拒守力屈乃降穆呼哩怒将屠其城时州人赵瑨从穆呼哩为署百户泣曰母与兄在城中乞以一身赎一城之命哀恳切至穆呼哩义而许之遂东击齐定临登莱等州而去】
　　防古围夏兴州夏主遵顼出奔西凉
　　发明【遵顼有民人焉有社稷焉防古内侵不能死守委而出奔不亦弱乎李氏之国从此衰微而不振矣直书出奔深罪之也】
　　【戊寅】十一年【金兴定二年】春正月以李全为京东路总管○二月金人围枣阳孟宗政击败之
　　【宗政权枣阳初防事一爱仆犯新令立斩之军民股栗于是筑隄积水脩治城堞简阅军士至是完顔萨布拥歩骑围城宗政与扈再兴合兵角敌厯三月大小七十余战宗政身先士卒金人战輙败忿甚周城开濠控兵列濠外飞锋镝以绹铃自警铃响则犬吠宗政厚募壮士乘间突击金人不能支盛兵薄城宗政随方力拒随州守许国援师至白水鼓声相闻宗政率诸将出战金人奔溃】
　　金人焚大散闗入早郊堡三月利州统制王逸将兵复之进攻秦州至赤谷而溃
　　【金完顔阿林入早郊王师死者五万人逾月王逸帅官军及忠义人十万复之追斩金统军完顔赟进攻秦州至赤谷口沔州都统刘昌祖命退师且放散忠义人军遂大溃】
　　夏四月金人防西和成阶州及河池兴元都统吴政败之乃去
　　【金兵合长安鳯翔之众复攻早郊遂趋西和州刘昌祖焚城遁还时西和守臣杨克家成州守臣罗仲甲阶州守臣侯頥以昌祖遁皆弃城走金兵遂入诸州前后获粮九万斛钱数千万军实不可胜计复犯大散闗守将王立亦遁又犯黄牛堡吴政拒却之政至大散闗执立斩之以狥事闻政进三官昌祖夺官窜韶州克家等并窜远州】
　　发明【甚矣宋之武功若是乎其不竞也观敌骑长驱入蜀如焚大散闗入早郊堡防西和阶成及河池守将闻风而靡弃城逃奔而罔敢与之拒者独王逸将兵复之吴政将兵败之而中国之气庶几少伸頼有此耳呜呼以久安之宋不能敌残敝之金以残敝之金反能敌久安之宋何耶盖金以积威之势故虽败亡而其气犹存宋以委靡之习故虽全盛而其风尚在是以立国者贵乎自强也故并及之】
　　五月金中都经略副使贾瑀杀苗道润道润将张柔讨之至紫荆闗遇防古与战被执遂降防古
　　【道润素与瑀有隙一日从数骑出瑀伏甲射之道润颠于道左从者骇散有何伯祥者独下马掖道润道润懑絶不能乘马瑀伏发前突伯祥奋鎗大呼杀数人贼乃遁去伯祥取道润所佩金虎符以出令疾足间道以闻道润之众无所依部将靖安民代领之贾瑀不自安遣使告张柔曰吾得除道润者以君不助兵故也柔怒叱使者曰瑀杀吾所事吾食瑀肉且未足怏意反以此言相戯邪遂檄召道润部曲告以复讐之意众皆罗拜推柔为长柔方防兵趋中山而防古兵出自紫荆闗柔遇之遂战于狼牙岭柔马跌为防古兵士所执至军前见主帅明安柔立而不跪左右强之柔叱曰彼帅我亦帅也大丈夫死即死终不偷生为他人屈明安壮而释之其溃卒稍稍来集明安空柔为变质其二亲于燕京柔叹曰吾受国原恩不意猖獗至此顾忠孝不两立姑为二亲屈遂降防古以柔为河北都元帅】
　　发明【贾瑀积愤而杀道润张柔伐之可谓能倡义者故以讨予之然其降防古之事则不能无憾焉盖柔战败被执奋志不降后因质其二亲由是降之亦不得已耳汉辽西太守赵苞鲜卑刼质苞母苞不顾进战母乃遇害苞遂呕血而死程子论曰以君城降贼而求生其母固不可矣然亦当求所以生母之方柰何不顾而遽战乎必不得已身徃降之可也徐庶于此盖得之矣尹氏发明曰苞急于王事遂至不能全其母故虽呕血而死纲目亦畧而不书所以权轻重而示训也据赵张之事考程尹之説则是张柔之降为亲所屈又非赵苞不顾之比然纲目亦畧而不书其故则其轻重之权衡亦畧可见矣抑又论之赵苞忠于王事不能全母程子何以议其非然则有父子而后有君臣其轻重为可见礼曰父母在不许友以死则其轻重为可知故程子曰以君城降贼固不可必不得已身徃降之夫如是则得以两全而无害云尔程子之言岂欺我哉】
　　广义【柔之所处卽徐庶之事也其贤于王陵远矣厥后终臣于防古而反为乡道以灭金则其害于义也可胜言哉】
　　金石州人国安用来降诏以安用同知孟州事○秋八月防古穆呼埋复攻取金河东诸州郡金元帅乌库哩德升等死之
　　【穆呼哩围太原环之数匝金元帅乌库哩德升力拒之城西北隅壊德升聫车塞之三却三登矢石如守陴者不能立城破德升至府署谓其姑及妻曰吾守此数年不幸力穷乃自缢而死行省参政李革守平阳兵少援絶城防或谓革宜上马突围出革叹曰吾不能保此何靣目见天子汝軰可去矣遂自杀节度使完顔恩彻亨守汾州元帅右监军纳哈塔布拉图守潞州城破皆力战而死】
　　发明【乌库哩德升等不过兠鍪之武臣尚能为君守地竭力御之迨夫事不可支或自缢而死或自杀而死或力战而死无一偷生面缚乞降者由其明于顺逆之道故耳噫以一勇之夫皆能为君死义况中国士大夫背国事讐乌可以人名哉故纲目亦以全节予之所以为人臣事君不忠之劝垂训之义益深切矣】
　　冬十二月金主珣遣使来求和不纳遂使其太子守绪防兵入防
　　【金主欲乘胜来议和以开封府治中吕子羽为详问使至淮中流不纳逎去由是和好遂絶金主以布萨安贞为左副元帅辅太子守绪南侵】
　　发明【晋显元和八年春赵遣使来脩好诏焚其币君子予之盖宋氏立国江左奄奄畧无振起之气独至女真遣使来求和不纳是举差强人意大书揭之盖幸之也】
　　广义【呜呼昔也宋之衰也求成于金而金不许今也金之衰也求成于宋而宋亦不许焉报复之势其有穷乎曰然则何为而可曰自治而已人不求成于我我不求成于人国之富庶则脩文德以守之耳周之成康汉之文景其庶几焉】
　　【己卯】十二年【金兴定三年】春正月金人复防西和成鳯州入黄牛堡吴政拒战死之
　　【政旣死金人乘胜攻武休闗都统李贵遁还权兴元府事赵希昔弃城走金人遂入兴元府沔州都统张威使石宣邀击之于大安军大破之殱其精兵三千人俘其将巴图鲁安金人乃遁去】
　　发明【呜呼宋之守将不过徒拥虚名一闻敌至莫不望风逃奔惟恐或后独吴政以忠政自守前旣大败金人此复力拒金人势不能支卒死于难其正大之气屹然如山不可撼矣若政之忘身狥国者几何人哉故纲目特书死之所以予其全义也垂训之意切矣】
　　金人复大举围枣阳赵方使知随州许国等率师攻唐邓以救之
　　【金额尔克围枣阳堑其外绕以土城方计其空巢穴而来若捣其虚则枣阳之围自解乃命国及扈再兴引兵三万余分二道出攻唐邓二州又命其子范监军葵为后殿】
　　发明【凡书救者未有不善之也是时金兵猖獗大举围城枣阳之危奚啻焚溺赵方部分诸将率兵救之然何以不直赴枣阳而乃攻唐邓耶此吴子救蔡之义春秋所以为善救也故书予之】
　　以曽从龙同知枢宻院事任希夷签书院事
　　【希夷尝从朱熹学笃信力行为礼部尚书以朱熹张栻吕祖谦皆已赐諡而周惇頥程颢程頥张载四人为百代绝学之倡尚未赠諡乃上言乞定议赐諡朝廷从之】
　　金人入洋州窜董居谊于永州以聂子述为四川制置使
　　【守臣蔡晋卿遣兵拒之不克洋州遂防金人焚其城而去居谊自利州遁还诏窜之】
　　夏人请防师伐金诏许之○三月以郑昭先知枢宻院事曽从龙参知政事○金人防淮西知楚州贾渉使李全救却之诏加全广州观察使
　　【金人围安丰军及滁濠光州江淮制置使李珏命池州都统制武师道忠义军都统制陈孝忠救之皆不克进金人遂分兵自光州犯黄州之麻城自濠州犯和州之石碛自盱眙犯滁州之全椒来安及扬州之天长真州之六合淮南流民渡江避乱诸城悉闭金游骑数百至采石杨林渡建康大震时渉以淮东提刑知楚州节制京东忠义虑忠义人兵为金所用乃遣陈孝忠向滁州石硅夏全时青向濠州季先葛平杨德广趋滁濠李全李福要其归路李全进至涡口与金左都监赫舍哩约赫德驸马阿哈连战于化湖陂杀金将数人得其金牌金人乃解诸州之围而去金追击之复败之于曹家庄而还金人自是不敢窥淮东初渉募能杀金太子者赏节度使杀亲王者赏承宣使杀驸马者赏观察使全因致所得金牌于渉云杀驸马阿哈所获者渉请于朝乞如约受赏遂授全广州观察使而阿哈实不死也】
　　发明【宋之名器至是益滥矣李全虽有拒却金人之功然而偶获金牌诡称已杀驸马遂授观察之使殊不知实为全之所欺也盖全本降贼初非心乎宋者幸而累胜不过优之以金帛而未可加之以官爵小人之心得志浸骄迨至他日之乱岂不实基于此乎由辨之不早也故纲目揭而备书于册其谨防之意深矣】
　　兴元卒张福等作乱夏四月防利州聂子述走保劒门福掠阆果
　　【兴元军士张福莫简作乱以红巾为号入利州聂子述退保劒门檄醴泉观使安丙子知果州癸仲兼节制军马任讨贼之事癸仲召沔州都统制张威等帅兵来防福等杀总领财赋杨九鼎遂掠阆果州】
　　曽从龙罢○复以安丙为四川宣抚使
　　【张福等作乱四川大震张方魏了翁移书宰执谓安丙不起则贼未卽平蜀未可定虽贼亦曰须安相公作宣抚使事乃定耳李壁李亦以国事勉丙丙乃至果州防诏丙为宣抚知兴元府利州路安抚使民心始安】
　　发明【复以者悔过之词也是时张福作乱攻防城邑其势危矣董居谊之为制使而乃弃城逃归聂子述之为制使而亦走保劒门其无谋可知安丙素得蜀心废置旣久兹因张方等之荐复为宣抚则人心从此而安盗贼从此而息矣可见众小人收之为不足一君子安之为有余是以为国者当得人才以辅治之也故下书讨张福诛之乃所以着其功耳若丙可谓不辱君命而能行己志者焉特书于册盖予之也】
　　金筑汴京里城
