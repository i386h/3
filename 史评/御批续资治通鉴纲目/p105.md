<!-- { "loadSidebar": true } -->
　　【时朝廷日输金币于金而金人需求不已日肆屠掠四方勤王之师渐至李纲言金人贪婪无厌凶悖日甚其势非用师不可且敌兵号六万而吾勤王之师集城下者已二十余万彼以孤军入重地犹虎豹自投陷穽中当以计取之不必与角一旦之力若阨河津絶饷道分兵复畿北诸邑而以重兵临敌营坚壁勿战俟其食尽力疲然后以一檄取誓书复三镇纵其北归半渡而击之此必胜之计也帝深然之约日举事种氏姚氏皆素为山西巨室平仲以父古方帅熙河兵入援虑功名独归种氏乃云士不得速战有怨言帝闻之以语李纲纲主其议令城下兵缓急聴平仲节度帝曰遣使趣师道战师道欲俟其弟师中至因奏言过春分乃可击时相距才八日帝亦为缓平仲请先期击之二月朔平仲师步骑万人夜斫敌营欲生擒斡里雅布取康王以归夜半帝遣中使谕李纲曰姚平仲已举事卿速援之平仲方发金吏觉之斡里雅布遂迎击平仲兵败惧诛亡去李纲率诸将出救遂与金人战于幕天坡以神臂弓射却之师道复言刼寨已误然兵家亦有出其不意者今夕再遣兵分攻之亦一竒也如犹不胜然后每夕以数千人扰之不十日贼遁矣李邦彦等畏懦皆不果用】
　　发明【子路曰子行三军则谁与孔子曰必也临事而惧好谋而成者也交兵大事拒敌大机要当熟思审处必求万全斯为宜耳平仲轻虑浅谋邀功败事其谋不成徒益敌备既而惧诛率兵亡去其罪可胜言哉轻行而掩之曰袭偷生而茍免曰遁皆所以罪平仲也弗克为君分忧而反益君之忧若平仲者安得谓之大丈夫乎观于此纲目责望当时之意可见矣】
　　广义【昔者禹之征苖其誓师乃曰尔尚一乃心力其克有勲武王伐纣其誓师亦曰尔乃一徳一心立定厥功以克永世葢军家之事未有心之不一力之不同而能成功者也当汴京受围之日所恃者内有李纲外有种与姚耳今而种姚两家各不相下以私防公卒至丧师辱国其败可胜言哉书曰姚平仲袭金营不克而遁平仲其有愧于千古云】
　　罢李纲以谢金人
　　【斡里雅布召使者诘责用兵违誓之故张邦昌恐怀涕泣康王不为动金人异之乃使王汭来致责且请更以他王为质汭至李邦彦语之曰用兵乃李纲姚平仲尔非朝廷意也因罢李纲以谢金人废亲征行营司时宇文虚中闻汴京急驰归收拾散卒得东南兵二万人以便宜起李邈领之令驻于汴河防姚平仲失利援兵西来者皆溃虚中缒而入京帝欲遣人奉使辨刼营非朝廷意大臣皆不欲行虚中承命慨然而往】
　　发明【甚矣宋人之愚也当时敌兵临城朝野恐惧羣奸无防惟冀速和而委身狥国者唯李纲一人而已昔者晋武帝独断而成平呉之功唐宪宗独断而遂破蔡之绩钦宗不能奋义礼之勇干刚独防委任无疑不容浮言摇夺可也夫何心持两端弗克果决竟罢忠直以谢残讐呜呼陋矣金人果爱我耶则不必劳师逺步也金人果讐我耶则何必匿怨而友之也矧女真空国入冦就食中】
　　【华宋之兵非不多将非不众合力奋击而轮不返则将望旌旗而胆落矣不能以此自强偷安一时贻祸后日使敌人从容屯驻恣其刼掠是岂有人心者哉书之足以发千古之一笑尔】广义【当斡里雅布围汴京也其可惮者惟李尚书而已今焉既罢李纲则知当时宋亦无可恃者而金人亦何所惮哉】
　　太学生陈东上书请复用李纲诏以纲为尚书右丞京城防御使
　　【东等十余人上书于宣徳门言李纲奋勇不顾以身任天下之重所谓社稷之臣也李邦彦白时中张邦昌赵野王孝廸蔡懋李棁之徒庸缪不才忌嫉贤能动为身谋不恤国计所谓社稷之贼也陛下防纲中外相庆而邦彦等疾如仇讐恐其成功因縁沮败且邦彦等必欲割地曾不知无三闗四镇是弃河北也弃河北朝廷能复都大梁乎又不知邦昌等能保金人不复败盟否也切恐敌兵南向大梁不可都必将迁而之金陵则自江以北非朝廷有况金陵正虑童贯蔡攸朱勔□往生变乱虽欲迁而都又不可得陛下将于何地而奠宗社耶邦彦等不为国家长久之计又欲沮李纲成谋以快私愤李纲罢命一传兵民骚动至于流涕咸谓不日为敌擒矣罢纲不特堕邦彦等计中又堕敌计中也乞复用纲而斥邦彦等且以阃外付种师道宗社存亡在此一举不可不谨书奏军民不期而集者数万人防邦彦入朝众数其罪而骂且欲殴之邦彦疾驱得免呉敏传宣令退众莫肯去挝壊登闻鼓喧呼动地殿帅王宗濋恐生变奏帝勉从之帝乃遣耿南仲号于众曰已得防宣纲矣内侍朱拱之宣纲后期众脔而磔之并杀内侍数十人知开封府王时雍麾之不退帝顾戸部尚书聂昌俾出谕防诸生始退乃复纲右丞充京城四壁防御使既而都人又言愿见种师道诏趋师道入城弹压师道乗车而至众褰帘视之曰果我公也相麾声诺而散明日诏诛士民杀内侍为首者禁伏阙上书王时雍欲尽致太学诸生于狱人人惴恐防朝廷将用杨时为祭酒遣聂昌诣学宣谕然后定呉敏欲弭谤议奏东为士学录东力辞以归】
　　发明【前书陈东上书请诛蔡京六人此书陈东上书请复用李纲则庶乎可以得好恶之正矣纲目特书于册所以深予之耳】
　　广义【呜呼汴京之急也都人士庶之所恃者李公耳然李公之识见忠勇非特太学诸生知之都城数万人莫不知之而所不知者独钦宗耳今而复用李纲者非钦宗之本心乃出于众情之廹切不得已而然也噫钦宗当国事倥偬之日犹无徳慧智术以察臣下之忠佞况承平乎钦宗其不足与有为可知矣】
　　除元祐党籍学术之禁
　　广义【元祐党籍学术之禁乃蔡京独鼓其説而倡为亡国之阶也至是除之何哉正所谓人之将死其言也善天理之不可泯此之谓欤】
　　○废苑囿宫观可以与民者
　　广义【呜呼钦宗以苑囿宫观与民可谓葢前人之愆矣书之于册庶亦可观】
　　○更以肃王枢为质于金康王构还
　　【宇文虚中冐锋镝至金营露坐风埃自己至申金人注矢露刃周匝围之久乃得见康王次日侍王至金】
　　【幕府见斡里雅布语不逊礼节倨傲扺暮遣王汭随虚中入城要越王及李邦彦呉敛李纲并驸马曹晟等与金银骡马之类且欲御笔书定三镇界方退军明日帝命肃王往代质康王张邦昌还】广义【高宗还天意也天其或者为太祖之后而设欤】
　　以徐处仁为中书侍郎宇文虚中签书枢密院事蔡懋罢○诏割三镇地以畀金金斡里雅布引兵北去京师解严
　　【初金人犯城蔡懋禁不得輙施矢石将士积愤及李纲复用下令能杀敌者厚赏众无不奋跃金人惧稍稍引却至是宇文虚中后奉诏如金许割三镇地斡里雅布得诏不俟金币足数遣韩光裔来告辞退师北去肃王从之京师解严种师道请乗其半济击之帝不许师道曰异日必为国患御史中丞吕好问进言于帝曰金人得志益轻中国秋冬必倾国复来御敌之备当速讲求不聼】
　　发明【呜呼宋之削弱滋甚矣宋之不竞可知矣葢土地受之天命之先君虽尺寸之地不可擅以与人必不得已死生以之孟子曰守正而效死者义也金人围城逾两阅月四方勤王之师已集敌人陵蔑之心已极此正楚汉角力不容并立之时也未闻出兵拒战惟图屈已请和朝进一言以求盟暮措一防以求好谋臣猛将相率积愤而割地之谋兴矣矧王公设险所以守国三镇宋之藩屏割之何以为邦今日割一城明日削一地然后得一旦安寝起视四境而金兵又至矣然则宋室之地有限暴金之欲无穷土地甫尽宋安能存岂不深可惜哉一二大臣不能讲究至理一二执政不能拟议洪谟尸位素飡果何足取不待贬絶而其义自见者此类是也】
　　广义【信如李种二公之防虽不畀于三镇之地而斡里雅布师亦退矣夫何钦宗庸懦中无所主遂使宗社之地沦于北庭岂不痛哉】
　　赦
　　【且诏谕士民自今庶事并遵用种宗旧制凡蠧国害民之事一切寝罢复罢宰执兼神霄玉清万夀宫使】广义【上条分注载吕好问之言曰金人得志益轻中国秋冬必倾国而来御敌之备当速讲求斯言也何其灼见之明且切哉为钦宗者则当朝警夕惕虽卧薪尝赡尤以为怠可也今于好问之言如水沃石畧无介意而反以赦为急者何哉葢赦者小人之幸君子之不幸也是赦之举无乃被小人之所使欤此条分注载诏谕士民之言虽或可观在当时亦以讲求御敌为急而此焉或可以缓也御敌之不讲而此焉虽善亦无以救其急譬诸病危之人不进以暝昡之剂乃徐徐以参苓加之而欲起死回生也殆见其难矣】
　　李邦彦免
　　【邦彦无所建明惟阿顺趋謟而已都人目为浪子宰相】
　　以张邦昌为太宰呉敏为少宰李纲知枢密院事耿南仲李棁为尚书左右丞○宇文粹中罢○姚古种师中及府州将折彦质以兵入援
　　【姚古种师中及府州帅折彦质等各以兵勤王凡十余万人至汴城下而斡里雅布退李纲请诏古等追之且戒俟其间可击则击而三省乃令防送出之勿轻动以启衅时大臣政令矛盾故迄无成功】发明【三人能知急君之义矣功虽不就志亦可嘉故纲目特掲而书之于册者所以为臣子狥国之劝也】
　　种师道罢
　　【中丞许翰言师道名将沈毅有谋不可使解兵柄帝谓其老难用翰曰秦始皇老王翦而用李信兵辱于楚汉宣帝老赵充国而卒能成金城之功自吕望以来以老将收功者难一二数师道智虑未衰虽老可用也帝不纳翰又言金人此去存亡所系当令一大剑使失利去则中原可保四夷可服不然将来再举必有不救之患宜遣师邀击之帝亦不聴】
　　广义【师道为时名将华夷著称而金人素所忌惮者也当夫国步艰难之日无故而弃名将适足以壮敌人之志而自促其败也善乎范晔曰山有猛虎则藜藿为之不采今也猛兽去山殆恐采宋之藜藿者若因有之也呜呼悲哉】
　　以杨时兼国子祭酒
　　【时知无不言然不见聼及太学生留李纲种道师呉敏乞用时以靖大学因召对时言诸生忠于朝廷非有他意但择老成有行谊者为之长贰则将自定帝曰无以逾卿遂用之】
　　广义【上书除元祐党籍学术之禁可以崇正学次书以苑囿宫观与民可以得民心至是书杨时为国子祭酒可以定国论是三者实救时之急务也歴书于册有可观矣】
　　金尼玛哈入威胜军防隆徳府
　　【尼玛哈攻太原悉破诸县独城中以张孝纯固守不下乃于城外矢石不及之地筑城防守使内外不相通及闻斡里雅布议和遣人来求赂宰臣以勤王兵大集拘其使而不与尼玛哈怒乃分兵趋汴京折可求刘光世军皆为所败平阳府叛卒导金兵入南北关尼玛哈叹曰关险如此而使我过之南朝无人矣既过知威胜军李植以城降遂攻下隆徳府知府张确死之进屯泽州吕中曰取燕而不知取三关之险守京城而不知守关河之险此敌所以叹无人也】
　　贬蔡京为秘书监童贯为左衞上将军蔡攸为太中大夫
　　【以陈东之言也时三人皆从上皇行】
