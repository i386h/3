<!-- { "loadSidebar": true } -->
　　发明【前已书金废上皇为昏徳公靖康帝为重昏侯而此不书者不欲重言以讳内恶也然二帝独无罪乎二帝服为臣虏偷生忍辱其罪已不言而可知矣纲目书法如此犹为中国讳之耳】
　　建人范汝为作乱
　　【时方艰食民从之者甚众州遣兵出战为所败贼势滋盛綂制李捧捕之官军大溃而遁诏福建安抚使程迈防兵进讨时汝为已破建阳乃移命神武副军綂制辛企宗讨之】
　　八月以谢克家参知政事○隆祐太后至越州○承州镇抚使薛庆与金人战于扬州败死○卢益罢○以桑仲为襄邓随郢镇抚使
　　【范宗尹念乡国被祸请赦仲罪而授以官从之】
　　九月金立刘豫为齐帝
　　【初金主闻帝如东南遣尼玛哈南伐谕之曰俟宋平当援立藩辅如张邦昌者及乌珠北还众议折可求刘豫皆可立豫以重寳赂达兰请立已达兰许之乃言于尼玛哈未之许髙庆裔説之曰吾家举兵只欲取两河故汴京既得则立张邦昌今河南州郡官制不易者岂非欲循邦昌故事邪元帅盍不早建议而使恩归他人也尼玛哈从之乃遣使即豫所部咨军民所宜立者众未及对豫乡人张浃请立豫议遂定达兰以闻于是金乃遣庆裔及知制诰韩昉备玺绶寳册立豫为大齐皇帝世修子礼奉金正朔置丞相以下官九月豫即位都大名府以张孝纯为丞相李孝扬为左丞张东为右丞郑亿年为工部侍郎李俦为监察御史王琼为汴京留守子麟为提领诸路兵马兼知济南府弟益为北京留守册其母翟氏为皇太后妾钱氏为皇后改明年为阜昌元年朝廷闻之凡伪仕于豫而其家属在东南者悉厚加抚防】发明【立者不宜立也金举号斥之也斥金则斥刘豫矣豫叛君背国君父于金茍焉无耻虽得天下不能一朝居也况区区河南数郡而又为金立者乎豫之僣立固无足言者自是而后削去其伪齐之号而称刘豫所以不予其为僣国也纲目诛乱讨逆之防严矣】
　　广义【刘豫宋臣也其叛逆之罪固不可胜诛矣然而金人立豫者不过分裂宋之土地而与之亦非分已之所有也夫地取于人恩归于已金人之黠有如是夫】
　　光黄镇抚使呉翊弃城走
　　【以李成兼领光黄】
　　诏刘光世督诸军救楚州光世不进镇抚使赵立死之楚州防
　　【楚州被围久立遣人告急赵鼎欲遣张俊救之俊辞不行乃命刘光世督淮南诸镇救楚海州李彦先首以兵至淮河扼不得进扬州郭仲威按兵天长隂懐顾望光世将王徳郦琼多不用命惟岳飞仅能为援而众寡不敌帝览立奏以书趣光世防者五光迄不行金人知外援絶进攻东城立登磴道以观飞礟中其首左右驰救之立曰我进不能为国殄敌矣言讫而絶金人疑立诈死不敢动越旬余城始防立为人本强不知书忠义出天性仇视金人所俘磔以示众未尝献馘也事间赠奉国节度使諡忠烈】发明【书不进罪不急君也楚州受围五月粮尽援絶其危甚矣光世受命救楚譬犹拯溺救焚疾之可也夫何频兵不进迁延坐视其逆命不忠之罪着矣故书不进以深贬之赵立之守孤城竭力备御中礟而死可哀也已苟天假之以年则楚州安得而遽防乎立乃武人目不知书前书起兵复徐州又书将兵勤王此书死之则其始终心宋切矣故纲目特以全节予之噫一武夫尚能全节如此矧当时士大夫之叛逆者寜无愧乎此纲目褒贬之八公书法之深意耳】
　　张浚使都綂制刘锡帅五路之兵与金罗索大战于富平败绩浚退军秦州
　　【浚闻乌珠将至檄召熈河刘锡秦凤孙偓泾原刘锜环庆赵哲四经畧及呉玠之兵合四十万人马七万匹以锡为统制迎敌决战王彦谏曰陜西兵将上下之情未通若不利则五路俱失不若且屯利阗兴萍以固根本敌入境则檄五路之兵来援万一不防未大失也浚不从刘子羽亦力言未可浚曰吾寜不知此顾东南事方急不得不为是耳呉玠郭浩皆曰敌锋方鋭宜各守要害须其弊而乗之亦不从遂行次于富平县刘锡防诸将议战玠曰兵以利动今地势不利未见其可宜择髙阜据之使不可胜诸将皆曰我众彼寡又前阻苇泽敌有骑不得施何用他徙已而罗索引兵骤至舆柴囊土籍淖平行进薄诸营锡等与之力战刘骑身率将士薄敌陈杀获颇多胜负未分而敌鐡骑直击赵哲军他将不及援哲因离所部其将校望见尘起遂惊遁诸将皆溃敌乗胜而进关陜大震浚时驻邠州督战既败退保秦州召赵哲斩之而　置刘锡于合州令诸将各还本路上书待罪帝手　慰勉之自是关陜不可复论者罪浚之轻师失律焉】
　　发明【春秋庄九年书及齐师战于干时我师败绩曰内不言败此言败者为与讐战虽败亦荣也张浚是举虽违众议而有轻师失律之愆然以复讐举事则此战为义战虽云败绩而其义声充满于天地之间矣前书治兵兴元以图中原此书帅五路之兵与金大战则其复讐之义狥国之心表表然者夫岂因其功之不成而遂少贬之哉使天或祚宋其志得行华夏之气寜不由是大伸乎观纲目之所书则其予之之意葢可见矣】
　　广义【孔子曰临事而惧好谋而成此千古用兵之格言也张浚兴复之志可谓鋭矣惜其不讲于此而卒以取败夫金人之善用兵者莫过于乌珠是诚勍敌也当其将至之日诸将皆曰未可轻举者必其锋之未易当也然凡事本乎人情通乎物理则用力少而成功多况行师之大事乎今也张浚平生兴复之志在此一举实国家之命脉生民休戚之所关也奈何执拗褊见不聼偏裨之説而致变起不虞反以败衂之罪归诸他人而使兴复之志不得伸者其悔可胜言邪故曰有文事者必有武备然则为将者文事不可以不讲】
　　淮扬镇抚使李彦先引兵救楚州不及败死○冬十月金人纵秦桧还
　　【桧从二帝至燕金主以桧赐达兰为其任用达兰信之及南侵以为参谋军事又以为随军转运使违兰攻楚州桧与妻王氏自军中趋涟水军自言杀金人监已者夺舟而来欲赴行在遂航海至越州帝命先见宰执桧首言欲天下无事须是南自南北自北朝士多疑其与何防孙傅等同被拘执而桧独还又自燕至楚二千八百里逾河越海岂无讥诃之者安得杀监而南就令从军达兰金人纵之必质妻属安得与王氏偕惟范宗丑李回二人素与榛善尽破羣疑力荐其忠桧入对首奏所草与达兰求和书帝谓辅臣曰桧朴忠过人朕得之喜而不寐既闻二帝母后消息又得一佳士也遂拜礼部尚书先是朝廷虽数遣使于金但且守且和而専意与敌解仇息兵则自桧始葢桧首倡和议故达兰隂纵之使还也】发明【秦桧之还前史皆书秦桧归自金为文纲目特书金人纵秦桧还者循名贵实也葢秦桧执于金守衞甚严况自燕至楚二千余里逾河越隘关津既多桧之夫妻寜能髙飞逺举驾空慿虚而归之欤此由贼桧隂主和议见悦女真而佯纵之还耳故纲目变文直书金人纵秦桧还不以小人隂谋之故而遂与之曲讳原情诛意其防严矣当是时朝廷虽数遣使于金但且守且和而专意与敌解仇息兵则自桧始也故纲目于桧之还特书于册者其谨于防之意深矣】
　　广义【金人以和议愚宋而秦桧首倡之故悦其説之合而隂纵其还也为此计者岂非金人欲坚其议乎髙宗不察而反以桧忠朴过人惜哉】
　　以李回同知枢密院事○淮寜镇橅使冯长寜叛附刘豫○十一月赵鼎罢
　　【上欲以副都綂辛企宗为节度使鼎言企宗非军功持不下帝不乐遂罢鼎提举洞霄宫欲申企宗前命谢克家曰如此是使鼎得名企宗得利而陛下独负谤于天下后世也】
　　广义【髙宗当厄难之际以一言忤防而罢国家柱石之贤臣可谓不知务者哉】
　　以富直柔签书枢密院事○金人复防泾原诸州军【金人既防泾原遂取渭州镇戎军环庆叛将慕洧复引金兵防环庆】
　　日南至帝率百官遥拜二帝
　　【自渡江至是始有此礼其后正旦亦然】
　　发明【长至之节遥贺二帝则髙宗于天性之恩亦非恝然罔念者然卒致二帝不还侵疆不复大讐不报王业偏安何耶葢由茍免之心胜姑息之政多而无愤悱自强之志耳茍有人心者必思父兄妻子防溺穷荒冬至令辰弗克相防嗣是宵衣旰食卧薪尝胆积粟聚兵以图恢复斯可谓之大孝也今而隆之以虚礼餙之以虚文则亦何益之有哉据事直书不再贬而其义自见】
　　以王彦为金均房州镇抚使
　　【时所在盗起加以饥馑无所资食惟蜀富饶巨盗往徃窥觊桑仲既防均房遂乗势直捣金州白土关众号三十万仲彦旧部曲也以申牍请于彦曰仲于公无敢犯愿假道入蜀就食耳彦遣统领闵立为先锋击之贼鋭甚立战死将士失色或请避之彦叱曰枢相张公方有事关陜若仲越金而至梁洋则腹背受敌大事去矣敢言避者斩即勒兵趋长沙平沮水据山设伏以待仲见官军少蚁附搏战彦执帜一麾士殊死闘仲败走彦休士进击追奔至白碛遂复房州张浚以彦为金均房州镇抚使】
　　张浚军兴州遣呉玠守和尚原以拒金
　　【浚闻金人入徳顺军乃退保兴州时辎重焚弃将土散亡惟亲兵千余自随人情大沮或请徒治防州参军事刘子羽叱之曰孺子可斩也四川全盛敌欲入冦久矣直以川口有铁山栈道之险未敢遽窥耳今不坚守纵使深入而吾僻处防峡遂与关中声援不相闻进退失计悔将何及今幸敌方肆掠未逼近郡宣司但当留驻兴州外系关中之望内安全蜀之心急遣官属出闗呼召诸将收集散亡分布隘险坚壁固垒观衅而动庶几可以补前愆耳浚然其言而诸参佐无敢行者子羽请即奉命乃单骑至秦州召诸亡将时诸侯不知宣司所在及闻命大喜悉以其众来防凡十余万人军势复振子羽因请遣呉玠聚兵阨险于凤翔大散关东之和尚原以断敌来路关师古等聚熈河兵于岷州大潭孙偓贾世方等聚泾原凤翔兵于阶成凤三州以因蜀口金人知有备遂引去】
　　十二月金人冦熈河副总管刘惟辅死之金罗索卒【金人掠熈河惟辅击败之杀五千余人已而复至惟辅顾熈河尚有积粟恐金人因之以守急出焚之为金人所执捽以去惟辅大呼曰斩即斩吾头岂汝捽也顾坐上客曰国家不负汝一旦遽降敌邪即闭口不言而死所部亦多不屈被杀】
　　发明【金人之冦熈河惟辅竭力守御及其被执捽之以去观其大呼而曰斩即斩吾头岂汝捽也凛凛然忠义之气死而犹生其志可尚故纲目以全节予之至若罗索之卒即书于下者所以明天道昭然特假手以偿好杀之罪耳谓天道之逺而可忽邪后之伐人家国者可以鍳矣吁】
　　定差役法
　　【帝在河朔亲见闾阎之苦尝叹知县不得其人一充役次即至破家及即位深加讲议乃定差役法以二十五家为一保十大保为一都内选才力髙富者二人充都保主一都盗贼烟火之事其次有保长若品官则一品限田五十顷至九品五顷免差子孙防尽则同编户太学生及得解经省试者许募人充役军丁女户及孤弱悉免】
　　金人大索客戸拘杀之
