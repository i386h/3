<!-- { "loadSidebar": true } -->
　　【童贯遣熈河经畧使刘法将歩骑十五万出湟州秦凤经畧使刘仲武将兵五万出防州贯以中军驻兰州为两路声援仲武至清水河筑城屯守而还法与夏右厢军战于古库勒大败之斩首三千余】发明【诡道而胜之曰败讥黩武也王者之兵禁诛乱今夏人未闻犯邉而遽兴大众较胜逺夷方且君骄臣謟粉饰太平谓之何哉故纲目于诸将伐夏皆曰攻曰克曰败所以贬之也合前后书法观之见纲目贵义不贵功之深意耳】
　　广义【春秋传诡道胜之曰败夏人虽戎出兵征之要在有名堂堂中国而以诡道胜敌人不足取也】
　　二月立定王桓为皇太子赦
　　【桓帝长子显恭皇后所生】
　　广义【王者建储即择端人正士以为师傅讲明格致诚正之学以为脩齐治平之夲则后日必无多欲之累吾知土木之功不兴祷祀之非不作能去奢侈能絶玩好百度惟贞百志惟熈而宗社有所托生民有所仰矣今以是年二月立太子三四年间未闻求一贤人辅导青宫至宣和元年才得一杨山亦不过为秘书郎而不曾使其左右太子也其故何哉葢由徽宗平素厌正人妬正学背正道故也厥后父子如金葢有由矣】
　　以童贯领六路邉事
　　【时永兴鄜延环庆秦凤泾原熈河各置经畧安抚司以贯总领之于是西兵之柄皆属于贯】
　　三月辽遣使谕金降
　　【辽主使章嘉努等六人赍书使金犹斥阿古达名冀其降金主以为书辞慢侮留五人独遣章嘉努还报书亦斥辽主名谕辽主降】
　　广义【辽主甞使耶律僧嘉努如金议和金主不从反得其倨傲之辞况师屡出而屡为其挫衂岂不知其为勍敌又使使谕降哉其报书斥辱也宜矣于时辽主自当内脩徳政外睦邻国选将用贤降诏罪已辑边邮谨斥堠回顾国中无有不善彼必为之聼命矣今也舍己之田而耘人之田宜乎自己甫田之荒秽而功亦不及于他人之畆也故曰国必自伐而后人伐之信哉】
　　夏六月作三山河桥
　　【蔡京以孟昌龄为都水使者凿大岯三山两河创天成圣功二桥调役夫数十万民不聊生至是毕工未几水涨桥壊】
　　广义【书曰不作无益害有益功乃成今当邻国侮慢之秋正当君臣恊心脩举政教改弦易辙以号令天下可也不知作此河桥与夫前之玉清阳和延福等宫果何益哉分注曰调役夫数万民不聊生呜呼譬犹百围之木膏液内涸然后风可得以防也哀哉】
　　辽复遣使如金金人执之
　　【金主以书辞慢留辽使萧萨刺不遣】
　　广义【辽主甞遣使如金议和得其倨傲之辞再遣使如金谕降致其斥名之辱今也犹不知省又使使持谩书以徃宜乎使之被执而不遣也子贡曰多见其不知量也其辽主之谓乎】
　　秋七月朔日食○八月作明堂
　　【初元丰礼官以明堂寓大庆殿别请建立以尽严奉而未暇讲求至是下诏内出图式宣示于崇政殿且以明堂宜正临丙方近东以据福徳之地乃徙秘书省于宣徳门东而以省地营之命蔡京为明堂使开局兴工日役万人】
　　发明【作不宜作也三山明堂非大事而必书之者见役民为重也国之所寳者民民之所重者食前作三山调役夫数十万民不聊生此作明堂开局兴工日役万人况六月八月亦农事方殷之时兴作如此则伤民之力阙民之食为可见矣人君爱民如子恤其饥寒救其疾苦而用民之力歳不过三日安有三月之间两兴大役民其可得安生乎大抵节俭之君惟恐民之弗逸奢侈之君惟恐民之有逸每相反而已矣文王惠鲜鳏寡懐保小民讵若是之作无益哉絶民之君天必絶之他日之乱其及救乎故备书以深讥之】
　　广义【夫明堂者王者发号施令之所王政之所由出者也今徽宗作此明堂无一善政之出则孰若不作之为愈也虽曰美之实贬之也岂爱礼存羊之意哉】
　　辽伐金
　　【辽主下诏亲征女真率蕃汉兵十余万出长春路命萧奉先为御营都统耶律章努副之以精兵二万为先锋余分五部北出骆駞口别以汉歩骑三万南出寜江州发数月粮期必灭女真】
　　广义【金虽倔强辽之属国也然其屡无礼于辽宜辽之声罪致讨焉纲目大书于册正名定罪也】
　　有星流出于栁
　　【其光照地色赤黄有尾占者以为天子宗庙有喜国家建造宫室之祥蔡京率百官表贺】
　　发明【凡书有者所未甞有者也星流出栁其光照地变异莫甚于此矣葢示变而警天心之自然遇变而惧君心之当然宋之君臣未闻更相戒饬图惟脩已而且以为天子宗庙有喜国家建造宫室之祥蔡京鄙夫率官表贺呜呼小人之蒙蔽其君可胜言哉是时徽宗失徳无益继作其宫室之建靡有休息而蔡京等不能引君当道顾乃长君之恶狐媚狼贪苟焉无耻必正之以春秋之法京其诛首欤纲目特笔于册其义葢可见矣】
　　广义【呜呼朝廷兴土木之工而劳民伤财其不祥莫大焉蔡京反率百官为贺其欺天罔人也孰甚】
　　安置太子詹事陈邦光于池州
　　【蔡京献太子以大食国琉璃酒器罗列宫庭太子怒曰天子大臣不闻以道义相训乃持玩好之具荡吾志耶命左右碎之京闻邦光实激太子讽言者击逐之】
　　发明【有事是君为容悦者有以安社稷为悦者何则惧容悦之小人有以妄悦而病吾君之心也君心勤政彼病之以豫逸君心忧乱彼病之以宴乐君心裕民彼病之以聚敛君心静治彼病之以威武是皆小人之故态耳蔡京以琉璃酒器献纳东宫之中太子不悦遂命撞碎蔡京归罪邦光罗织窜逐光何罪邪葢由小人之心惟以得君为念意岂不曰天子既被蛊惑继天子而主天下者太子也茍不预为贿赂他时何以容身故先进玩好以要结之不惟病君之心抑且固君之宠所以其谋不成而遂忌邦光也吁小人之不利君国信矣】
　　九月金取辽黄龙府
　　【金主攻黄龙府次混同江无舟以渡金主使一人导前乗赭白马径渉曰视吾鞭所指而行诸军随之以济遂克黄龙府遣萧萨喇还辽曰若归我叛人阿苏即当班师】
　　广义【大抵国之所以兴者虽曰人为实惟天耳然则栽培倾覆天岂以中外异哉分注载金主渡混同江之事其亦可怪也夫呜呼光武信滹沱河氷之坚金主藐混同江水之浅同一机耳噫滹沱之氷混同之水天耶人耶天也】
　　辽军渡混同江副都统耶律章努作乱伏诛
　　【辽师渡混同江副都统章努与耶律淳妃弟萧廸里及其甥萧延留等谋迎立淳诱将士亡归上京遣廸里以其谋告淳淳曰此非细事主上自有诸王当立北南面大臣不来而汝言及此何也宻令左右拘之有顷辽主使行宫实逹尔伊逊等持书至言章努之谋淳即斩廸里等携其首单骑诣广平淀待罪辽主遇之如初章努知淳不见聼乃率麾下掠取上京府库财物至祖州率其党告太祖庙数辽主过恶移檄州县遂结渤海羣盗至数万趋广平犯行宫不能克率众北走顺国女真阿固齐以三百骑一战胜之擒其贵族二百余人并斩以狥余得脱者皆奔女真章努诈为使者欲奔女真为逻者所获防送行在要斩于市】
　　广义【悲夫辽主之渡混同也勍敌廹之亲戚畔之譬诸尫羸之人而又加以寒疾不汗其能保有厥躬乎纲目大书而备载分注者所以正耶律章努之罪以见辽事之不济也】
　　王厚等攻夏臧底河城败绩夏人遂大掠萧关
　　【厚与刘仲武合泾原鄜延环庆秦凤之师攻夏臧底河城败绩死者十四五秦凤第三将全军万人皆没厚惧重赂童贯匿不以闻未几夏人大掠萧闗而去】
　　发明【王厚攻城不克失律防师未闻有诘责之举夏人大掠萧闗纵其出入未闻有备御之谋则宋人玩法弛备之情可见矣欲其不乱葢亦难焉此纲目微显阐幽之深意也】
　　冬十二月金袭辽军于呼卜图冈大败之
　　【金主闻辽出军面仰天恸哭曰始与汝等起兵葢苦契丹残忍欲自立国今天祚亲至奈何非人死战莫能当也不若杀我一族汝等迎降转祸为福诸军皆曰事已至此惟命是从金主遂帅师迎敌辽主自将至駞门驸马萧特黙等将骑兵五万歩卒四十万至噶琳滦金主行次约罗与其臣谋曰辽兵号七十万其锋不可当吾军逺来人马疲乏宜驻于此深沟髙垒以待之防获辽督饷者知辽主以章努反西还已二日矣诸将请乗怠撃之遂追辽主及于呼卜图冈金主曰彼众我寡兵不可分视其中军最坚辽主必在焉败其中军可以得志使右翼先战左翼合而攻之辽兵大溃枕籍相属百余里获舆辇帟幄兵械军资他寳物马牛不可胜纪萧特黙焚营而遁金主亦引退】
　　广义【是役也辽主无章努之叛则辽金胜负未可知矣孟子曰寡助之至亲戚畔之其辽主之谓乎】
　　【丙申】六年春正月辽将髙永昌据辽阳以叛
　　【辽东京留守萧保先严酷渤海苦之正月朔夜半有恶少年十余乗酒执刀逾垣入府刺杀保先戸部使大公鼎闻乱即摄留守事与副留守髙清明集奚汉兵千人尽捕斩之抚定其民禆将渤海髙永昌时以兵三千屯八甔口见辽政日衰金兵方强遂诱渤海并戍卒入辽阳据之旬日之间逺近响应有兵八千人因僣号称隆基元年辽主遣萧罕嘉努张琳讨之】
　　发明【永昌之入辽阳也而直书曰叛何也人臣当国家蹇难之时则必公尔忘私国尔忘家委置其身可也夫何见辽日衰遂懐异志乃据辽阳改元僣号则其罪之暴白亦不可掩矣故直书据辽阳以叛据者不顺之词叛者不赦之罪其与春秋书晋赵鞅入于晋阳以叛同意学者宜并观之】
　　赐方士林灵素号通真逹灵先生
　　【灵素温州人少从浮屠苦其师笞骂去为道士善妖幻徃来淮泗间丐食僧寺僧寺苦之及王老志死王仔昔宠衰帝访方士于左阶道箓徐知常知常以灵素对即召见灵素大言曰天有九霄而神霄为最髙其治曰府神霄玉清王者上帝之长子主南方号称长生大帝君陛下是也既下降于世其弟号青华帝君者主东方摄领之又有仙官八百余名今蔡京即左元仙伯王黼即文华使郑居中童贯等皆有名而已即仙卿禇慧下降佐帝君之治时刘贵妃方有宠灵素以为九华五真安妃帝心独喜其事甚加宠信赐号通真逹灵先生赏赉无为改温州为应道军灵素夲无所能惟稍习五雷法召呼风霆间祷雨有小验而已】
　　发明【人君之徳莫大乎明能明则不明弗能蔽矣莫大乎正能正则不正弗能间矣灵素乃邪柔鄙夫以妖术惑众诚清朝之所必诛而不贷者也徽宗因徐知常之荐召对赐号宠锡尤隆可丑之甚徽宗自即位以来贤人君子未闻召用而方士小人信无虚日岂不深可惜哉灵素市井无頼之徒初无惊世骇俗之行抑不知通何之真达何之灵乎直书于册其失自见】
　　广义【考之分注灵素夲无他能惟驾一通空虚诳诞之辞以聋瞽徽宗之耳目其无羞恶之尤者也夫何徽宗恱其无徴之奨即加无算之赐其昏愚孰甚焉呜呼信虚无者莫甚于徽宗罹惨祸者亦莫甚于徽宗后世人君有崇信虚无者尚鍳于兹】
　　以童贯为陜西两河宣抚使○刘法攻夏日木多泉城屠之
