<!-- { "loadSidebar": true } -->
　　【赵良嗣至燕谓金主曰本朝狥大国多矣岂平滦一事不能相从邪金主曰平滦欲作邉镇不可得也遂议租税金主曰燕租六百万止取一百万不然还我涿易旧疆及常胜军我且提兵按邉良嗣曰本朝自以兵下涿易今乃云尔岂无曲直邪且言御笔许十万至二十万不敢擅增乃令良嗣归报金主谓之曰过半月不至吾提兵徃矣时左企弓尝以诗献金主曰君王莫聼捐燕议一寸山河一寸金故金人欲背初约要求不已良嗣既还金闻辽主谋复故地乃悉断卢沟北桥梁焚次舍以防之良嗣行至雄州以金书递奏其畧言贵朝兵不克夹攻特因已力下燕所以拘税今据燕管内每年租六百万贯良嗣等称御笔许二十万以上不敢自専其平滦等州不在许限傥务侵求难终信义仍速追过界之兵王黼欲功之速成乃请复遣良嗣自雄州再徃使许辽人旧嵗币四十万之外每嵗更加燕京代税钱一百万缗及议画疆与遣使贺正旦生辰置场交易金主大喜遂使尼楚赫等持誓书草来许以燕京及六州来归而山后诸州及西北一带接连山川不在许与之限意曲意从之遣卢益赵良嗣等持誓书往至涿州金古绅等先索书观之言其字昼不谨令易之益言帝亲书所以示尊崇于大国也金人不聼凡至汴京更易者数四金人又言近有燕人赵温讯等逃出南朝须先还方可议交燕地良嗣谕宣抚司缚送温讯于金既至尼玛哈释其防而用之金人又求粮良嗣许以二十万石】
　　广义【抑考童贯再举伐燕不克成功惧得罪故遣使如金求夹攻燕至于克燕乃独金人之力贯无分毫之功今焉屑屑请求燕地金人曷得不索燕租而遽尔与之邪且争地以战本为租税以充国用既以租税与人其地将焉用之况租税既以与彼则彼为主我为客矣夫所赖乎主中国者以我为主而四方俱受制也今反以租税与人而已徒取其地不免俯首乞怜何其惑欤是则索燕租者金之上策与燕租者宋之下策耳何也葢敌情贪狡稍不如意则必败盟所以他日致其兴兵之辞者其原葢出于此】
　　夏四月金人来归燕及涿易檀顺景蓟之地诏童贯蔡攸班师
　　【金人既遂所欲乃使杨璞以誓书及燕京六州来归而营平滦三州终以非石晋所赂契丹之地不预焉诏童贯蔡攸入燕交割时燕之职官富民金帛子女皆为金人所掠而东惟存空城而已尼玛哈犹欲止割涿易金主曰海上之盟不可忘也我死汝则为之贯等奏燕城老防迎谒焚香称夀帝为之曲赦两河燕云命即日班师】
　　发明【来归者金人心服而归之也然曷为心服而归之宋求地于金惟遂欲速之心不顾礼之可否所欲必得无请不从增嵗币纳租税而燕之子女玉帛皆为金人所取所得者不过空城而已以有用之财易无用之地窃谓徽宗不取也春秋书齐人来归郓讙龟阴田君子美之定公齐侯防于夹谷孔子摄行相事以礼相见却裔俘拒兵车之命而罢宴享之设由是齐侯归三邑以谢过此所谓心服而归之也徽宗屈已狥金仅得燕地夫岂心服而归之乎然宋既求于金而金乐然与宋是亦心服者故其书法如此美恶不嫌同辞其义自见】
　　广义【观纲目所书则知金人所得者实効也宋人所得者虚名也实効与虚名其所得者奚翅什百千万哉宋之君臣谋国如此其左尚何以胜人为望邪噫己不可欺也徽宗此举是欺己也既欺乎己而欲人之不已欺者难矣】
　　金袭辽延禧于青塜获其子女族属从臣以归延禧邀战败绩走云内
　　【金以干鲁为都统斡里雅布副之使袭辽主于隂山至居庸获林牙耶律逹实斡鲁使斡里雅布尼楚赫罗索以兵三千分道袭辽主将至青塜遇泥泞不能进斡里雅布以绳系逹实使为乡趋辽主营斡鲁等大军继至时辽主徃应州其子秦王定许王寜及诸妃女并从臣皆被执尽失辎重万余乗惟太保特黙格窃辽主次子梁王雅里及长女特哩乗军乱出赴辽主军得免斡鲁兵至索勒敏为书招辽主辽主自金城来闻金人以所获东去率兵五千余邀战于白水泺斡里雅布以兵千余败之辽主遁去金人获辽主长子赵王实讷埓追奔二十余里尽得其从马别获辽牧马万四千匹车八千乗辽主使人持兎纽金印伪请降于金而西走云内斡里雅布复以书招辽主谕以石晋北迁事辽主答书乞为弟若子量赐土地斡里雅布不许】
　　发明【轻行而掩之曰袭获者贱之之辞书获其子女族属从臣以归恶其不能死难贱而絶之也不曰败而曰败绩谓与雠战虽败亦荣也延禧虽值防乱而不忘讐敌此所以嘉其志而不絶焉耳较诸偷生迎降服为臣仆者岂不大相悬絶哉】
　　五月以杨时为迩英殿说书
　　【时入对言于帝曰熈寜之初大臣文六艺之言以行其私祖宗之法纷更殆尽元祐继之尽复祖宗之旧熈寜之法一切废革至绍圣崇寜抑又甚焉凡元祐之政事着在令甲皆焚之以灭其迹自是分为二党缙绅之祸至今未殄臣愿明诏有司条具祖宗之法着为纲目有宜于今者举而行之当损益者损益之元祐熈丰姑置勿问一趋于中而已又言燕云之师宜退守内地以省转输之劳募邉民为弓弩手以杀常胜军之势又言都城无髙山巨浸以为阻卫士人各异心缓急不可倚仗君臣警戒正在无虞之时帝首肯之除迩英说书】
　　广义【观夫山入对之言其救时之策莫良于此夫何徽宗但首肯之未闻其举而行之也孔子曰说而不绎从而不改其徽宗之谓欤】
　　以王黼为太傅总治三省事郑居中为太保蔡攸为少师进封童贯为徐豫国公居中辞不拜
　　【王黼竭天下之财以北征仅得七空城至是率百官表贺诏以收复燕云宰执皆进位而命王黼总治三省事赐玉带以赵良嗣为延康殿学士居中自陈无功不拜】
　　发明【徽宗竭天下之财力得七郡之空城论功行赏不亦谬哉惟居中自陈无功不受封爵庻几彼善于此者矣据事直书美恶自见】
　　广义【燕地之租不入于金则燕云之地决不可得也故王黼羣奸欲速邉功之成所以许嵗币许税钱不惜国体然后得复此燕云空虚之地夫何徽宗不此之察反加王黼等爵位之尊而不知国实被其潜卖也惜哉曰居中何以辞而不拜乎曰羞恶之心人皆有之贤者能弗防耳居中有焉】
　　辽延禧奔夏都统萧特烈等以梁王雅里称帝
　　【夏主李干顺遣使请辽主临其国辽主从之中军都统萧特烈等切諌不聼遂渡河次于金肃军北遣使册干顺为夏国皇帝人情惶惧不知所为特烈隂谓耶律元直曰事势如此亿兆离心正我軰効节之秋不早为计柰社稷何乃共刼辽主第二子梁王雅里走西北部三日遂立为帝改元神厯以特烈为枢宻使特黙格副之雅里性寛大恶诛杀获亡者苔之而已自归者即官之】
　　发明【奔者急词也以称帝何不宜称者也然雅里延禧之子延禧奔夏人情惶惧况防乱之时立子以安人心乃权而得中者曷为以僣称书葢肃宗亦明皇之子明皇奔蜀肃宗即位于灵武君子尚以簒位为嫌是时延禧未闻有传位之事萧特烈等瞷禧奔夏即立梁王是葢与簒国之臣特一间耳其与蒯輙拒父之意何殊哉据事直书不再贬而其义自见矣】
　　广义【自古国君之所以得常胜夫敌国者以其势在我也辽主奔夏则是依夏为主而其势在于夏焉今而反册夏主何其不知量哉易曰利用为依迁国辽人何足以知此其不至于魏武之于宇文泰者几希矣】
　　奚和勒博为其下所杀
　　【和勒博为郭药师所败一军离心其党耶律阿古齐等遂杀之】
　　发明【昔者安史反逆皆死于其子天理固为甚明和勒博乗乱僣窃尤而效之故为其下所杀纲目书之为斯世戒乱臣贼子尤欲称乱不已乎】
　　金遣使如夏
　　【斡里雅布趋天徳闻夏迎防辽主辽主渡河乃遗书于夏使执送辽主且许割地】
　　六月命张防以平州来归
　　【金驱辽宰相左企弓虞仲文曹义勇康公弼同燕京大家富民俱东徙燕民流离道路不胜其苦过平州遂入城言于张防曰左企弓不能守燕致吾民如是公今临巨镇握强兵尽忠于辽使我复归乡土人心亦惟公是望防遂召诸将领议皆曰闻天祚兵势复振出没漠南公若仗义勤王奉迎天祚以图兴复先责左企弓等叛降之罪而诛之尽归燕民使复其业而以平州归宋则宋无不接纳平州遂为藩镇矣即后日金人加兵内用营平之军外借宋人之援又何惧焉防又访于翰林学士李石亦以为然防乃遣张谦帅五百余骑传留守令召左企弓虞仲文曹义勇康公弼至滦河西岸数企弓等十罪皆缢杀之防乃称保大三年画天祚像朝夕谒事必告而后行称辽官秩榜谕燕人复业恒产为常胜军所占者悉还之燕民既得归大悦李石更名安弼偕故三司使髙党至燕京说王安中曰平州形势之地张防总练之才足以御金人安燕境幸招致之毋令西迎天祚北合萧干也安中深纳之令安弼党与至汴以闻帝以手札付同知燕山府事詹度第令覊縻之而度促防内附防乃遣张钧张敦固持书来请降王黼劝帝纳之赵良嗣谏曰国家新与金盟如此必失其懽后不可悔不聼良嗣坐削五阶而诏安中及詹度厚加安抚与免三年常赋防闻之自谓得计】
　　发明【张防何以不书叛背敌内附理之正也况张防本契丹之臣又与女真部落不同其归宋者欲倚之以复辽讐耳是葢心服而归之者也虽然招亡纳叛清朝不取宋纳张防而遂为金人用兵之端岂非贪利忘害之大病乎迨至杀防畀金不惟失国体抑且将士离心矣葢察理不明而有此岂不深可惜哉】
　　广义【张防既以平州降金复以之归宋则其中无所主而聼命于人者也曾谓忠臣义士有是哉若防者其见利忘义之小人也】
　　郑居中卒以蔡攸领枢宻院事○秋七月童贯致仕以内侍谭稹为两河燕山路宣抚使
　　【贯与蔡攸归自燕颇失上意王黼梁师成共荐稹代贯交云中之地稹至太原招朔应蔚诸州降人为朔寜军】
　　发明【呜呼观徽宗无嵗不以宦官为用迭兴迭灭其祸相寻于无穷乌得而不乱哉是时童贯甫令致仕而代者已踵其后故书以谭稹为两河燕山路宣抚使则是童贯虽罢而实未尝罢也天下何由而泰乎吁】
　　广义【仕者与君共天位食天禄者也非其徳足以正君善俗其才足以脩政立事者不预焉岂有刑余奴之贱而可以致仕名之乎且又以谭稹代贯者于以见宋之邉事皆付之阉竖也虽欲不亡得乎】
　　禁元祐学术
　　【中书言福建印造司马光等文集诏令毁板凡举人传习元祐学术者以违制论寻又诏苏轼黄庭坚等获罪宗庙义不戴天片言只语并令焚毁勿存违者以大不防论】
　　广义【抑观元祐学术通天地质鬼神辟奸邪扶正直为上为徳为下为民万世仰如山斗所谓无间然者也诸贤何负于徽宗前既禁其学术矣又禁以元祐学术政事授业者今又再禁其学术呜呼徽宗之世所谓通天地而闭塞焉者也一有正直之士众必锄治簸使其不能容足于朝非窜逐则安置朝进实封暮承贬诏其视学术之正如元祐者毒如讐家则是通国皆非元祜学术者也故曰不有君子其何能国宋其殆矣】
　　八月朔日食○辽都统萧干自称奚帝引兵破景蓟州遂攻燕与郭药师战败走死诏加药师太尉
