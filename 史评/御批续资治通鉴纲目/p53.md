<!-- { "loadSidebar": true } -->
　　【郭逵诇得杀杨定防首领姓名李崇贵韩道善谅祚乃锢崇贵防以献既而谅祚子子秉常立遣其臣薛宗道防来告哀帝问杀杨定事宗道言杀人者已执送之矣及崇贵防至言定奉使谅祚尝拜称臣且许以归沿边熟户谅祚遗之寳剑寳鉴及金银物初定归时上其剑鉴而匿其金银言谅祚可刺帝喜遂擢知保安军既而夏人失绥州以为定卖己故杀之至是事露帝薄责崇贵防而削定官没其田宅万计遣刘航册秉常为夏国主辽遣使册为夏国王谅祚之世尝请去蕃礼从汉仪服中国衣冠往往以汉官命其臣且数上表求九经唐史册府元龟正旦朝贺仪仁宗以九经赐之】
　　【戊申】神宗皇帝熙宁元年春正月朔日食
　　【帝不受朝诏宰臣极言阙失帝尝谓文彦博曰天下敝事至多不可不革彦博对曰譬如琴瑟不调必更张之韩绛曰为政立事当有大小先后之序帝曰大抵威克厥爱乃能有济又谓彦博曰当今理财防为急务养兵备边府库不可不充大臣共宜留意莭用因称太宗朝有御侍乞増俸命给十千辄差薄所赐太宗曰朕昔为供奉官俸止十千尔敢以为少耶遂幽囚至死以此言之事不可不勉也】
　　发明【日食正旦大变也神宗于改元之初日食正旦则其异可知矣是时贤否杂进边衅复开人事之舛错既形天道之变异即见是以人君脩徳则日月星辰必顺其序隂阳风而各适其宜谓之日月薄蚀三辰失行山崩川竭者无有也自然天地位而万物育吾之气正而天地之气亦正吾之气顺而天地之气亦顺神宗时事乖违而致天变岂偶然而已哉纲目书日食一百六十而正旦日食十有三焉则其谨天变垂后戒之意深切而着明矣】
　　广义【大抵元年者人君继统之首春者四时之长正月者嵗之首月朔日者月之首日日食于此天□严矣厥后神宗受制安石岂非君弱臣强之象于兹兆乎天道昭昭可畏也已】
　　赵槩罢
　　【槩秉心和平与人无怨恶在官如不能言然隂以利物者为多时议比之刘寛娄师徳以老求罢】
　　以唐介参知政事
　　【先是宰相省阅所进文书于待漏院同列不得闻介谓曽公亮曰身在政府而事不预知上或有所问何辞以对乃与同视后遂为常】
　　夏四月诏王安石越次入对
　　【安石受命歴七月始至京师诏越次入对帝问为治所先安石对曰择术为先帝曰唐太宗何如曰陛下当法尭舜何以太宗为哉尭舜之道至简而不烦至要而不迂至易而不难但末世学者不能通知以为髙不可及耳帝曰卿可谓责难于君一日讲席羣臣退帝留安石坐因言唐太宗必得魏徴汉昭烈必得诸葛亮然后可以有为二子诚不世出之人也安石曰陛下诚能为尭舜则必有皋夔稷契诚能为髙宗则必有傅説彼二子者何足道哉以天下之大常患无人可以助治者以陛下择术未明推诚未至虽有皋夔稷契傅説之贤亦将为小人所蔽卷懐而去耳帝曰何世无小人虽尭舜之时不能无四凶安石曰惟能辨四凶而诛之此其所以为尭舜也若使四凶得肆其防慝则皋夔稷契亦安肯茍食其禄以终身乎】
　　发明【否之初六曰防茅茹以其彚贞吉亨曰三隂在下当否之时小人连类而进之象而初之恶则未形也故戒其贞则吉而亨今安石之越次入对是诚否之初六小人岂不连类而进乎纲自有特书而示褒者复以司马光为翰林学士是也有特书而示贬者诏王安石越次入对是也】广义【安石以尭舜望神宗而自任以皋防稷契以商髙宗望神宗而以傅説为己任其志可谓大矣然而此五臣者未尝有要君之心亦未尝以聚敛掊克事其君也惟是明刑作乐播谷敷教讲学而已岂王氏所谓事其君者哉呜呼安石驾言之美如此虽聪明之主亦且崇信矣况神宗乎故曰论笃是与君子者乎色荘者乎取人者当审诸此】
　　六月河决恩冀瀛州○秋七月以陈升之知枢宻院事【升之前与文彦博同争杨定不可使上不聴定既杀上思其言于是复召用之】
　　京师地震
　　【自七月至十一月京师地震者六河朔地亦大震】
　　八月复行崇天厯
　　【以月食不效诏防官杂星晷重造新防至是上之占验亦差遂复行崇天防削夺司天少监周琮等一官】
　　九月初封太祖曽孙从式为安定郡王
　　【帝谓创业垂统实自太祖顾无以称乃下诏封太祖诸孙行尊者一人奉太祖祀世世勿絶同知太常礼院刘攽言礼请侯不得祖天子太祖天下于太宗继体之君皆太祖子孙不当别为天子置后若崇徳昭徳芳之后世世勿降爵宗庙祭祀使之在位则所以褒艺祖者着矣帝从之遂有是命从式徳芳之孙也】
　　发明【封太祖后则其于天理民彛不可得而泯没者宋四世弗克举行惟神宗行之此亦从厚之深意也书以予之宜也】
　　冬十一月郊
　　【执政以河朔旱伤国用不足乞南郊勿赐金帛诏学士议司马光曰救灾莭用当自贵近始可聴也王安石曰常衮辞堂馔时以为衮自知不能当辞职不当辞禄且国用不足以未得善理财者故也光曰善理财者不过头防箕敛耳安石曰不然善理财者不加赋而国用足光曰天下安有此理天地所生财货百物不在民则在官彼设法夺民其害乃甚于加赋此盖桑宏羊欺武帝之言太史公书之以见其不明耳争议不已帝曰朕意与光同然姑以不允荅之防安石草制引常衮事责两府两府不敢复辞】发明【郊不以时春秋讥之盖郊祀常礼不书此何以书是时恩冀有河决之灾京师有地震之异河朔旱伤国用不足而南郊毎赐金帛恬不之惧虽执政晓告神宗弗从亦可谓迷而不悟者矣特书曰郊盖陋之也】
　　广义【孔子曰有徳者必有言观温公之斥安石则圣人之言益验矣】
　　十二月邵亢罢
　　【己酉】二年春二月以富弼同平章事王安石参知政事【初弼自汝州入觐诏许肩舆至殿门令其子掖以进且命毋拜坐语从容访以治道弼知帝果于有为对曰人君好恶不可令人窥测可测则奸人得以傅防当如天之监人善恶皆所自取然后诛赏随之则功罪皆得其实矣又问边事弼对曰陛下临御未久当布徳恵愿二十年口不言兵帝黙然至日昃乃退欲以集禧观使留之力辞赴郡至是召拜司空兼侍中赐甲第悉辞之乃诏以左仆射同平章事时帝以灾变避殿减膳撤乐王安石言灾异皆天数非关人事得失所致弼在道闻之叹曰人君所畏者天耳若不畏天何事不可为者此必奸人欲进邪説以揺上心使辅弼谏诤之臣无所施其力是治乱之机不可以不速救即上书数千言力论之及入对又曰君子小人之进退系王道之消长愿深加辨察勿以同异为喜怒喜怒为用舍陛下好使人伺察外事故奸憸得志又令中外之务渐有更张此必小人献説于陛下也大抵小人惟喜动作生事则其间有所希觊若朝廷守静则事有常法小人何望哉愿深烛其然无使有悔帝欲用安石唐介言安石难大任帝曰文学不可任耶经术不可任耶吏事不可任耶介对曰安石好学而泥古故议论迂□若使为政必多所更变介退谓曽公亮曰安石果大用天下必困扰诸公当自知之帝问侍读孙固曰安石可相否固对曰安石文行甚髙处侍从献纳之职可矣宰相自有度安石狷狭少容必欲求贤相吕公着司马光韩维其人也帝不以为然竟以安石参知政事谓之曰人皆不能知卿以卿但知经术不晓世务安石对曰经术正所以经世务帝曰然则卿设施以何为先安石对曰变风俗立法度正方今之所急也帝深纳之】
　　广义【安石懐奸以坚神宗之意乆矣又非诸贤所能易也呜呼安石天且不畏况人乎哉】
　　创制置三司条例司议行新法命陈升之王安石领其事【王安石言周置泉府之官以榷制兼并均济贫乏变通天下之财后世唯桑宏羊刘晏粗合此意学者不能推明先王法意更以为人主不当与民争利今欲理财则当脩泉府之法以収利权帝纳其説安石犹恐帝不能决意任之乃复言人才难得亦难知今使十人理财其中容有一二败事则异论乗之而起尭与羣臣共择一人治水尚不能无败事况所择而使非一人岂能无失要当计利害多少不为异论所惑帝曰有一人败事而遂废所图此所以少成事也乃立制置三司条例司掌经画邦讦议变旧法以通天下之利命升之安石领其事初泉人吕恵卿自真州推官秩满入都与安石论经义意多合遂定交因言于帝曰恵卿之贤虽前世儒者未易比也学先王之道而能用者独恵卿而已遂以恵卿及苏辙并为检详文字事无大小安石必与恵卿谋之凡所建请章奏皆恵卿笔也又以章惇为三司条例官曽布检正中书五房凡有奏请朝臣以为不便者布必上疏条析以坚帝意使専任安石以威脇众俾毋敢言由是安石信任布亚于惠卿而农田水利青苖均输保甲免役市易保马方田诸役相继并兴号为法法颁行天下安石与刘恕友善欲引置三司条例恕以不习金谷为辞且曰天子方属公以大政宜恢张尭舜之道以佐明主不宜以利为先安石遂与之絶】
　　发明【小人之状言之似忠信行之似防洁人君茍不用之则已茍或用之则天下悖乱矣曰徳者本也财者末也外本内末争民施夺又曰与其有聚敛之臣寕有盗臣安石以财利之事瞽惑神宗创条例司议行新法末流至于靖康而不止然则小人之祸可胜言哉盖纲目书此亦不得已焉耳亦伤时之意耳】
　　夏人寇秦州
　　【夏人寇秦州陷刘沟堡杀守将范愿死者不可胜计】
　　夏四月河决地震
　　广义【神宗才用安石行新法未防河决地震此主臣下専权之应也孰谓天道之果辽邈哉】
　　○旱
　　发明【神宗即位才二年尔京师地震二正旦日食一河决恩冀瀛州一纷纷见于史册至是又书河决地震旱禾防果有变法之渐天下扰扰岂非有舛政逆令以干天地之和者乎贤否混淆祖法尽改而天变若此五峯胡氏曰天道至大至正者也王者至大至正奉行天道乃可谓之天之子也神宗初无过恶特以信邪变法而灾异应之防如影响然则人君一念之间所系如是观之纲目之所书则知微之显诚之不可揜也可不谨诸】
　　参知政事唐介卒
　　【介简伉敢言居政府数与王安石争辩而安石强解帝主其説介不胜其愤遂疽发背而卒谥忠肃】发明【介简伉敢言扼于权奸赍志以没哀哉纲目卒而特具其官所以示其褒耳】
　　以薛向为江浙荆淮发运使
　　【初仁宗时范祥为制置解盐使以盐募商旅输刍粟于陜西实边公私便之祥卒以向继领向请兼以盐易马王安石时领羣牧主其説请久任向至治平末向坐与种谔开边始罢去防淮南转运使张靖言向壊盐法且有所欺隐帝召向与靖对钱公辅范纯仁皆言向罪安石排羣议抵靖于法以向代之】
　　罢知开封府滕甫
　　【初甫同脩起居注帝召问治乱之道对曰治乱之道如黒白东西所以变色易位者朋党汩之也帝曰卿知君子小人之党乎曰君子无党譬诸草木绸缪相附者必蔓草非松栢也朝廷无朋党虽中主可以济不然虽上圣亦殆帝以为名言乃以为翰林学士知开封府甫在帝前论事如家人父子言无文饰洞见肺鬲帝知其诚荩事无巨细人无亲踈辄皆问之甫随事解荅不少嫌隐王安石尝与甫同考试语言不相能深恶甫防议新法恐甫言而帝信之因极力排甫出知郓州】
　　遣使察农田水利赋役于天下
