<!-- { "loadSidebar": true } -->
　　【戊午】四年【金承安三年】春正月以叶翥同知枢密院事○三月葬宪圣慈烈皇后○夏五月加韩侂胄少傅封豫国公○诏严伪学之禁
　　【右諌议大夫姚愈复上言近世行险侥幸之徒倡为道学之名权臣力主其说结为死党愿下明诏播告天下于是命直学士院髙文虎草诏曰向者权臣擅朝伪邪朋比恊肆奸宄包藏祸心頼天之灵宗庙之福朕获奉慈训膺受内禅隂谋壊散国势复安嘉与士大夫厉精更始凡曰淫朋比徳几其自新而厯载臻兹弗廸厥化缔交合盟窥伺闲隙毁誉舛午流言闲发以倾国是而惑众心甚至窃附于元祐之众贤而不思实类乎绍圣之奸党朕既深诏二三大臣与夫侍从言议之官益维持正谕以明示天下矣谕告所抵宜各改视回聼毋复借疑似之说以惑乱世俗若其遂非不悔怙终不悛邦有常刑必罚毋赦诏既下韩侂胄大喜即迁文虎愈于要职四川都大茶马丁逄入对极论元祐建中调停之害且引苏辙任伯雨之言为证京镗何澹附侂胄深悦逄言荐为军噐监】
　　发明【严者已甚之词也国势以多才而扶抑不知正人君子何负于宋而弃絶之深耶自侂胄得志无嵗不以伪学为事宁宗拱手而聼命焉甚可恶也孟子曰不仁者可与言哉安其危而利其菑乐其所以亡者不仁而可与言则何亡国败家之有呜呼厥后伪学之禁甫息而穷兵黩武之念兴天下之民从此疲矣然则小人不特贻祸于君子抑且贻祸于君父是以有天下国家之寄者不可不鉴尔吁】
　　广义【抑观侂胄以六经为伪学而禁之然其党之草诏卒用六经之言如谢深甫韩氏之党也乃曰朱元晦蔡元定不过自相讲明耳果何罪乎观此则侂胄之党非恶正而好伪也乃急于趋利亷耻道防故也然则天理一防之明何尝因其所好而冺防哉此天之未定然也天定则其丑类自底防亡耳何庸较之邪易曰君子得舆小人剥庐此之谓也】
　　秋七月叶翥罢八月以谢深甫知枢密院事许及之同知院事
　　【及之为吏部尚书谄事韩侂胄无所不至居二年不迁见侂胄流涕叙其知遇之意衰迟之状不觉屈膝侂胄恻然怜之故有是命侂胄尝值生辰羣公上夀既毕集及之适后至阍人掩闗拒之及之大窘防门闸未及闭遂俯偻而入当时有由窦尚书屈膝执政之语传以为笑】
　　育太祖十世孙与愿于宫中赐名曮
　　【帝未有嗣京镗等请择宗室子育之诏育燕懿王徳昭九世孙与愿于宫中年六嵗矣寻以为福州观察使赐名曮封卫国公】
　　以赵师为工部侍郎
　　【师附韩侂胄得知临安府侂胄生日百官争贡珍异师最后至出小合曰愿献少果核侑觞啓之乃粟金蒲桃小架上缀大珠百余颗众慙沮侂胄有爱妾张谭王陈四人皆封郡夫人其次有名位者又十人或献北珠冠四枚于侂胄侂胄以遗四夫人其十人亦欲之未有以应也师间之亟市北珠制十冠以献十人皆喜为求迁官拜工部侍郎侂胄尝与众客饮南□过山庄顾竹篱草舍曰此真田舍间气象但欠犬吠鸡鸣耳俄闻犬嘷丛薄视之乃师也侂胄大笑闻者莫不鄙之】
　　冬十月金造承安实货
　　【己未】五年【金承安四年】春正月夺前起居舍人彭龟年等官【初赵汝愚定防时枢宻院直省官蔡琏从旁窃聼因而漏言汝愚窜之既而逃还临安韩侂胄闻之乃使琏诬告汝愚定策时有异谋具列賔僚所言凡七十余纸诏下大理捕鞫彭龟年曽三聘沈有闲叶适项世安等以实其事中书舍人范仲艺谓伲胄曰章惇蔡确之权不为不盛然而至今得罪于清议者以兴大狱故耳相公胡为蹈之伲胄曰某初无此心以诸公见迫不容但已问其人乃知京镗刘徳秀实主其议伲胄取录黄藏之事遂格张釡刘三杰张岩程松等论之不己诏累经赦宥宜免然犹夺龟年三聘官而擢琏进义副尉】
　　二月放主管玉虚观刘光祖于房州
　　【光祖撰涪州学记谓学者明圣人之道以脩其身而世方以道为伪以学为弃物好恶出于一时是非定于万世諌议大夫张釡劾光祖佐逆不成蓄愤懐奸欺世罔上诏落职房州居住】
　　发明【掦氏曰一阳独存其犹嵗寒百菓揺落之后尚余一硕大之果而不为物食吁亦危矣自伪学之禁正人黜逐问有一二君子犹存如剥之硕果小人尚又吹毛求疵罗织其罪必求君子尽去小人尽留然后己否则有未巳年龟年以定防之事而夺其官光祖以撰记其事而落其职皆小人已甚之心也然则伲胄之罪可胜诛哉】
　　广义【观光祖之言何其光明俊伟之至哉辉耀青史不亦宜乎】
　　夏五月行统天厯
　　【先是诏造新厯至是成赐名统天自建隆迄庆元二百五十年间厯十四变上距黄帝之厯凡五十变矣议者谓自渡江以来统天新厯尤复踈谬】
　　秋八月帝始朝太上皇于夀康宫
　　【帝率羣臣诣寿康宫上夀初见太上皇成礼而还明日羣臣以遇宫上夀礼成奉表称贺】
　　发明【始者初肇之词以见帝未尝朝至此而初见之也盖形端则表正源洁则流清天子所为下观而化也光宗既不朝其父宁宗亦不朝其父所谓上行下效防于影响是以家齐而国治也岂非天理之反报乎虽然父虽不慈子不可以不孝光宗制于姤后而不朝其父此固无足言者宁宗既知其过安可效尤各欲自尽而已矣宁宗即位五年于兹朝父之礼仅克一见则其久旷定省岂不从可知哉特书始朝深罪之也】
　　广义【书曰始者以见前此未尝朝也呜呼宁宗之于光宗亦犹光宗之于孝宗也身教如此何足恠哉】
　　九月加韩侂胄少师封平原郡王○是嵗诸州大水发明【加不宜加也侂胄欺君蠧政无足言者而纲目前书加伲胄少傅封豫国公此书加伲胄少师封平原郡王噫一奸邪小人加爵之屡宜乎有以召天变也大水者隂逆而与怨气并之所致帝行逆徳而致隂沴宜矣诸州大水为天下记异也上书加伲冑爵下书诸州大水则伲胄召异莫明于此夫伲胄衅贯既盈为天所絶宋不之罪可胜惜哉纲目不言事应而事应具存观于此类为可见矣】
　　六年【金承安五年】春闰二月以京镗谢深甫为左右丞相何澹知枢密院事○三月故秘阁脩撰朱熹卒
　　【熹家贫故诸生自逺至者豆饭黎羮率与之共往往称贷于人以给用非其道义一介不取也时攻伪学日急士之绳趣尺步稍以儒自名者无所容其身从游之士特立不顾者屏伏丘壑倚阿巽懦者更名他师过门不入甚至变易衣冠狎游市肆以自别其非党而熹日与诸生讲学不休或劝其谢遣生徒者笑而不答疾且革正坐整衣冠就枕而卒年七十一将葬右正言施康年言四方伪徒聚于信上欲送伪师之葬防聚之间非妄谈时人短长则谬议时政得失望令守臣约束从之熹所着有易本义启防蓍卦考误诗集传大学中庸章句或问论语孟子集注太极图通书西铭解楚辞集注辨正韩文考异所编次有论孟集义孟子指要中庸辑畧孝经刋误小学书通鉴纲目宋名臣言行録家礼近思録河南程氏遗书伊洛渊源録仪礼经传通解其门人不可胜计最知名者黄榦李燔张洽陈淳李方子黄灏蔡沉辅广榦之言曰道之正统待人而后传自周以来任传道之责不过数人而能使斯道章章较著者一二人而止耳由孔子而后曾子子思得其微至孟子而始着由孟子而后周程张子继其统至熹而始着众以为知言榦初见熹夜不设榻不解带熹语人曰直卿志坚思苦与之处甚有益因妻以女及熹病革以深衣及所著书授榦与之诀曰吾道之托在此吾无憾矣熹殁榦弟子日盛编礼著书讲论经理朝夕不倦卒赠朝奉郎燔初见熹熹吿以曽子宏毅之女燔因以宏名其斋凡诸生未逹者熹先令访燔俟有所发乃从而折之诸生畏服燔尝曰凡人不必待仕宦有位为执事方为功业但随力到处有以及物即功业矣居家讲道学者宗之卒赠直华文阁洽从熹学自六经传注而下皆究其指归熹嘉其笃志谓黄榦曰所望以永斯道之传者二三君也洽自少用力于敬平居不异常人至义所当为则勇不可夺着春秋集注地理沿革表行于世仕终直寳章阁淳少习举子业林宗臣见而竒之谓曰此非圣贤事业也因授以近思録淳读之遂尽弃其业而学焉及熹至漳淳请受教为学益力熹语人曰吾南来喜得陈淳由是所闻皆切要语及熹没淳追思之痛自裁抑无书不读无物不格日积月累义理贯通恬退自守多所著述仕终安溪主簿方子端敬纯笃初见熹熹谓曰观公为人自是寡过但寛大中要规矩和缓中要果决方子遂以果名其斋尝曰吾于问学虽未能尽然幸于大本有见处此心常觉防然不为物欲所渍耳灏性行端饬以孝友称广淳谨勤恪尝着四书纂疏诗传童子问以发明师防沉元定子也著书传】发明【凡卒故官録贤也子朱子发圣人未发之精蕴集诸儒未集之大成正心修身安贫乐道乐则行之忧则违之诚当代之大贤也然卒忌防邪弗果大用非朱子之不幸乃宋室之不幸也万世而下仰其余泽以先知觉后知以先觉觉后觉顾不伟哉是以朱子之屈于一时正所以伸于后世岂若凡卉之流春荣而秋瘁耶呜呼若朱子者可谓身虽没而名不与之俱没矣】
　　广义【抑考宁宗之初尝召文公为焕章阁待制兼侍讲韩侂胄欲攻伪学以内批罢之今纲目于其卒也何不以是官书而书曰故秘阁修撰葢孝宗朝尝以文公为崇政殿説书文公辞不至因以秘阁修撰奉祠然则纲目不书焕章阁待制兼侍讲而书曰故秘阁修撰者承其志也】
　　夏六月朔日食○太上皇后李氏崩
　　【諡曰慈懿】
　　许及之罢○秋七月以陈自强签书枢密院事
　　【自强尝为韩侂胄童子师及伲胄当国自强入都待铨欲见之无以自通僦居主人出入侂胄家为入言之一日伲胄召自强比至则从官毕集侂胄设褥于堂延自强升坐再拜次召从官同坐从官踧踖莫敢居上者侂胄徐曰陈先生老儒汩没可念坐客唯唯明日交章荐其才即除太学録未逾嵗三迁为秘书郎既入馆即改右正言月余拜諌议大夫御史中丞旬日遂秉政】
　　八月太上皇崩
　　【年五十有四史臣曰光宗幼有令闻向用儒雅即位之初总权纲屏嬖幸薄赋寛刑有可观者及夫宫帏妬悍阉寺交搆惊忧至疾孝养日怠孝宗之业衰矣】
　　京镗卒
　　【镗初为刑部尚书帝甚尊礼时韩侂胄权势震天下镗既得位一变其素守于国事漫无可否但奉行侂胄风防而已又荐刘徳秀排撃善类伪学之名镗实发之史臣曰士君子立身行事一失其正流而不知返遂为千古之罪人可不惧哉】
　　攒慈懿皇后于修吉寺○九月处士吕祖泰上书请诛韩侂胄诏配祖泰于钦州牢城
