<!-- { "loadSidebar": true } -->
　　广义【小人之陷君子不置诸死地不已也丁谓才相即欲杀凖者虑其复起而夺之位也故自四年七月贬凖知相州以为相州非凖之死地故于是年八月复贬道州司马又以为道州亦非凖之死地故又于五年复贬雷州司戸参军然又以雷州之贬可谓极矣凖或不死将若之何故赐剑】
　　【而迫其必死何其残忍之若是耶虽然凖于是时将焉处之曰知谓之将用即便投老山林角中私第口不言当世之务南山之南北山之北焉徃而不得其所哉又安可俟其贬斥而至于势不可为也或曰凖之功业伟矣凖亦疑有罪焉曰薄乎云尔恶得无罪彼天书何等物也凖则借其复进懐政何等人也凖则听其附巳君子立身行巳之要莱公想未之讲张益州谓其不学无术其信然矣】
　　六月契丹遣使来吊祭
　　【契丹主闻帝崩集藩汉大臣举哀遣耶律僧隠等来吊祭置帝御灵建资福道塲百日而罢诏诸州军不得作乐凡国中犯帝讳者悉改之】
　　发明【契丹吊祭遂书遣使进之也吊祭中国礼义之事契丹能行是礼故特进之见君子乐与人为善矣】
　　内侍雷允恭伏诛丁谓任中正免
　　【谓为山陵使允恭为都监判司天监邢中和言于允恭曰今山陵上百歩法宜子孙类汝州秦王坟但恐下有石与水耳允恭曰上无他子若如秦王坟何不可中和曰山陵事重踏行覆按动经日月恐不及七月之期耳允恭曰第移就上穴我走马入见太后言之允恭素贵横人不敢违即改穿上穴乃入白太后】
　　【曰此大事何轻易如此允恭曰使先帝宜子孙何为不可太后意不然曰出与山陵使议可否允恭出与谓言谓唯唯允恭入奏山陵使亦无异议遂命夏守恩领工徒数万穿地土石相半继之以水众议日喧惧不能成功中作而罢奏请待命谓芘允恭依违不决内侍毛昌逹自陵下还以其事闻诏问谓谓始请遣使按视既而咸请复用旧地乃诏冯拯曹利用等就谓第议遣王曾复视曾还请独对因言谓包藏祸心令允恭移皇堂于絶地太后大惊怒甚欲并诛谓冯拯进曰谓固有罪然帝新即位亟诛大臣骇天下】
　　【耳目后怒稍解遂止诛允恭等二日太后召宰相谕曰丁谓为宰相乃与宦者交通谓前附允恭奏事皆言已与卿等定议故皆可之且营奉先帝陵寝而擅有迁易几误大事拯等对曰自先帝登遐政事皆谓与允恭同议称得防禁中臣等莫敢辨虚实赖圣神察其奸此宗社之福也任中正独进曰谓被先帝顾托虽有罪请如律议功曾曰谓以不忠得罪宗庙尚可议耶乃降授谓太子少保分司西京并罢中正出知郓州故事黜宰相者降制时欲亟行止召舍人草词仍榜朝堂而谕天下以拯为山陵使】发明【允恭包藏祸心擅易陵寝其恶甚矣故直书伏诛以正其罪丁谓身都宰相职使山陵不能禁遏反与通谋中正附会奸凶极言救解此皆同恶相济厥罪惟均故书免以见其可免者也然何不着其有罪所以讥其罪重罚轻云尔安有私通内侍擅移皇堂而仅免官而已哉此纲日书法之深意】
　　广义【臣意丁谓之恶必破壊宋人之国而后已不意其罪败露于变迁山陵之日此宋之宗庙血食未尽隂使其所为如此耳或曰谓之黜废恨不得其罪之正曰不然小人之废死不当问其罪之正否譬之苍蝇或投热羮或被扑杀或遭凄风其死不一但得其死而快人心目即为幸矣又何暇深究其所以然哉】
　　秋七月朔日食几尽
　　发明【日者众阳之宗人君之表纲目书日食多矣未有书日食几尽者日食几尽则君徳之亏昭然矣是时主少国疑太后专政观日食之应则当时政治之得失断可识焉人事感于下天变见于上未有人事不感而天变虚生者和气致祥气致异讵不为之益信哉】
　　○以王曾同平章事吕夷简鲁宗道参知政事钱惟演为枢宻使
　　【曾方严持重每进见言利害事审而中理多所防荐尤恶侥幸帝甞问曾曰比臣僚请对多求进者曾对曰惟陛下抑奔竞崇恬静庶几有难进易退之人矣初真宗封岱祀汾两过洛阳皆幸吕蒙正第问曰卿诸子孰可用蒙正对曰臣诸子皆不足用侄夷简宰相材也夷简由是进用累擢知开封府严辨有声真宗识其姓名于屏风将大任之不果宗道甞为右正言论列无所畏避真宗书殿壁曰鲁直盖思念之也】广义【祁奚之荐祁午谢安之荐谢曹彬之荐曹玮与夫蒙正之举夷简皆所谓内举不避亲者也或曰嫌疑之际非圣贤皆可避之如此则四子皆圣贤矣曰不然其心公而已矣四子之心之公独得圣贤之公心者欤其他未之知也】
　　丁谓有罪贬崖州司戸参军
　　【初女道士刘徳妙甞以巫师出入谓家谓败逮繋徳妙内鞫问之徳妙具言谓甞教之曰汝所为不过巫事不若托老君言祸福足以动人于是即谓家设神像夜醮于园中雷允恭数至请祷及真宗崩引入禁中又因穿地得蛇令徳妙持入内绐言出其家山洞中仍教云上即问若所事何知为老君第云相公非凡人当知之谓又作颂题曰混元皇帝赐徳妙语渉妖诞遂贬谓崖州司戸参军籍其家得四方赂遗不可胜纪谓赴崖州道出雷州防凖使人以一蒸羊逆诸境上谓欲见凖凖固辞之凖闻家僮谋欲报仇乃杜门使纵博毋得出候谓行逺乃巳谓机敏有智谋憸狡过人及居崖州专事浮屠因果之说家寓西京甞为书自克责叙国厚恩戒家人毋輙怨望遣人至于洛守刘祈付其家戒使者伺防众僚时达之得书不敢私即以上闻太后与帝见之感恻遂徙雷州亦出于揣摩也】
　　发明【小人于进用之时私意横流天理斵防浸滛而至于恶积而不可解罪大而不可赦未有不殒身灭性者故曰恶不积不足以灭身丁谓奸邪妖妄交通女巫按问得实正名抵罪故直书有罪以深絶之昔者谓贬防凖为雷州司戸而谓亦为崖州司戸丁谓道出雷州防凖蒸羊相赠是则天理昭报防如影响特假手以偿贬凖之罪尔后之倾陷善类者可不以是为鉴哉】
　　广义【昔者丁谓之陷防凖发朱能天书妖妄事以按之今也丁谓亦败于徳妙老君妖诞事天之报之如出一律可恠也夫纲目于凖不书有罪而于谓书有罪者轻重之权衡也呜呼谓之待凖何其刻凖之报谓何其恕孔子所谓观过知仁于此可见】
　　八月太后同御承明殿听政
　　发明【牝鸡之晨惟家之索载于六经之中者然也值斯之时真宗崩仁宗立虽云幼冲然已余龆龀又非赤子无知之比古有植遗腹朝委裘而天下治者以名分素定故也仁宗岂遗腹委裘之主耶矧承明天子听政之处非女后所当御太后乐为晨牝处非其据悖礼甚矣呜呼女后临朝汉唐陋习宋自太祖以来家法颇正逺过汉唐而至此所谓家法者宁不为之扫地哉故纲目特掲而大书于策所以深讥当时而垂戒后世也】
　　○冬十月葬永定陵以天书殉
　　发明【天书妄诞之事乃先朝之痼疾以之殉葬夫复何说于乎无稽之言勿听弗询之谋勿庸且天下之事莫大乎理有是事而无是理尚不足信况无是事而无是理乎真宗惑于邪罔没齿而不能悟茍或继世之君能辨其伪焚其书诛其人以正王法可也以之殉葬果何义哉故直书以着其失】
　　○十一月钱惟演罢
　　【初惟演见丁谓当国权势薰灼因附之与为昏婣防凖之斥惟演有力焉及序枢宻题名独削去凖姓氏云逆凖不书御史中丞蔡齐言于帝曰防凖忠义闻天下社稷之臣也岂可为奸党所诬哉帝遽令磨去之谓得罪惟演将虑及巳因挤谓以自解冯拯以是恶其为人因言惟演以妹妻刘美乃太后姻家不可与机政以废祖宗之法请罢之乃以保大节度使知河阳府逾年入朝意圗执政御史鞠咏上疏论之太后遣内使持奏示惟演惟演犹顾望不行咏语右司諌刘随曰若相惟演当取白麻庭毁之惟演始亟去惟演出于勲贵文辞清丽名与杨亿刘筠相上下于书无所不读尤喜奬励后进甞曰吾平生不足者惟不得于黄纸上押字耳故切切求入中书为时议所鄙】
　　吐蕃李立遵来附○以张知白为枢宻副使○给兖州学田
　　【判国子监孙奭上言知兖州日建立学舍以延生徒至数百人臣虽以俸赡之然常不给乞给田十顷为学粮从之诸州给学田始此】
　　广义【设学养士古制也学田其饩廪欤书给兖州学田者以见前此未甞有而他州亦无也辞虽若褒而贬实寓焉】
　　帝初御经筵
　　【王曾以帝初即位宜近师儒乃请御崇政殿西閤召侍讲学士孙奭直学士冯元讲论语初诏双日御经筵自是虽只日亦召侍臣讲读帝在经筵或左右瞻曯及容体不正奭即拱立不讲帝为竦然改聴】发明【商髙宗命傅说曰来汝说台小子旧学于甘盘既乃遁于荒野入宅于河自河徂亳暨厥终罔显尔惟训于朕志周武王访于箕子曰于乎箕子惟天隂隲下民相协厥居我不知其彛伦攸叙古之圣王好学如此所以国祚茂隆于悠久也仁宗即位之初首御经筵以亲文学其志诚可尚已盖由王曾诸贤之为相尔特书曰初深予之也】





　　御批续资治通鉴纲目卷三
<史部,史评类,御批续资治通鉴纲目>
　　钦定四库全书
　　御批续资治通鉴纲目卷四
　　【起癸亥宋仁宗天圣元年尽癸未宋仁宗庆厯三年】凡二十一年
　　【癸亥】仁宗皇帝天圣元年春正月立计置司罢茶盐行贴射通商法
　　【时承平既久兵籍益广吏员益众佛老之教蠧耗益甚百姓纵侈而上下困于财三司使李谘请省浮费盐铁判官俞献卿亦言天下谷帛日耗稻苗未生而和籴桑叶未吐而和买自天禧以来日甚一日宜与大臣议捄正之上纳其言乃立计置司以张士逊吕夷简鲁宗道领之初陕西河北商人入刍粮者货务给劵以茶偿之又益以东南缗钱及香药犀象为虚实三估谓之三说至用十四钱易官钱百其法屡更不能无弊上命谘等校嵗入登耗更定之谘等言淮南十三塲茶嵗课五十万缗天禧五年才及二十三万缗每劵直钱十万鬻之售钱五万五千总为实钱十三万缗除九万缗为夲钱嵗才得息钱三万余缗而官吏廪给杂费不与焉是则虚数虽多实利殊寡请罢三说以十三塲夲息并计其数罢官给夲钱使啇人与园戸自相交易一切定为中估而官收其息如鬻舒州罗源塲茶斤售钱伍十有六官不复给但使商人输息钱三十有一而已然必辇茶入官随商人所指而与之给劵为验以防私售谓之贴射若嵗课贴射不尽则官市之如旧商人入刍粮塞下者随所在实估度地理逺近量增其直给劵至京一切以缗钱偿之谓之见钱法谘等又以盐之类有二解池引水而成曰颗盐淮浙蜀广鬻海或井或鹻而成曰末盐皆通商贸易干兴初解盐计二十三万缗视天僖中数损十四万请罢之専令两池入中并边刍粟上皆从之】
　　发明【国之所贵者财民之所寳者利国以财为夲民以财为命然而国之所取者民之财民之所取者物之利是以善治天下者必立至正不易之法国取于民不觉其少民输于国不觉其多使上下通行财货不竭所谓丰财之源节财之流良以此也仁宗因财用耗竭而立讣置司因民利不】
　　【便而罢榷茶盐行贴射通商法皆所以便民而益国之事也非若熙丰新法之比矣故特谨而书之】广义【王者与民同利者也茶盐固与民争利而贴射则又取息于商矣曾谓先王之政有是哉后世治不古若盖有由耳】
　　秋九月冯拯罢
　　【拯气貎严重而乏风节议论多迎合上意平居自奉侈靡外示俭陋人不能知至是以疾罢】
　　以王钦若同平章事
