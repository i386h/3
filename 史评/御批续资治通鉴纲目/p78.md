<!-- { "loadSidebar": true } -->
　　【初阿里库死子辖戬嗣辖戬性嗜杀部曲暌贰大酋森摩沁展等有异志以辖戬季父索诺木丹津雄武杀之其党皆死独沁罗结得逃奉栋戬踈族实巴衮子巴勒蔵据萨格城辖戬杀巴勒蔵沁罗结奔河州说知州王赡以取青唐之策赡言于朝章惇许之至是赡引兵趋邈川守者以城降赡留屯之辖戬自知其下多叛乃脱身自青唐来降于赡诏以胡宗囘帅熈河以节制之】
　　发明【取者収夺之名声罪伐人而强夺其土地故特书曰取以着其恶然汝阳济西皆鲁地其后得之亦书曰取恶其擅兵争夺虽取本邑与夺人之有者无以异纲目取法春秋不以乱易乱故亦书曰取正其本之意也上二年与西夏搆兵至是伐吐蕃取地其暴益肆矣】
　　八月城防州
　　【元丰中虽加兰会与熈河为一路而防州实未复至是始城会州以西安城北六砦之未防又以葭芦砦为晋宁军】
　　发明【城非春秋所贵宋自用兵以来城之既多役民既久纲目凡城必书见劳民为重事也孟子曰域民不以封疆之界固国不以山谿之险威天下不以兵革之利得道者多助失道者寡助哲宗轻用民力以城防州竭天下之力而不恤费天下之财而不顾轻内重外忘本逐末未有甚于此时者也茍有志于天下之君安肯作此无益哉故特书讥之】
　　子茂生九月立贤妃刘氏为皇后窜右正言邹浩于新州
　　【妃多材艺有盛宠既搆废孟后章惇与内侍郝随刘友端相结请妃正位中宫时帝未有储嗣会妃生子茂帝大喜遂立焉浩以数论事帝亲擢为右正言露章劾章惇不忠慢上之罪未报而刘后立浩上防言贤妃与孟后争宠而孟后废今乃立之殊累圣徳乞追停册礼帝曰此祖宗故事岂独朕邪盖指眞宗立刘徳妃也浩对曰祖宗大徳可法者多矣陛下不之取而效其小疵邪帝变色持其章踌躇若有所思因付于外明日章惇诋其狂妄除名勒停覊管新州尚书右丞黄履进曰浩以亲被防擢之故敢犯顔纳忠陛下遽出之死地人臣将视以为戒谁复为陛下论得失乎幸与善地不听初阳翟田画议论慷慨与浩以气节相激励刘后立画谓人曰志完不言可以絶交矣浩既得罪画迎诸途浩出涕画正色责之曰使志完隐黙官京师遇寒疾不汗五日死矣岂独岭海之外能死人哉愿君毋以此举自满士所当为者未止此也浩茫然自失谢曰君赠我厚矣浩之将论事也以告其友宗正寺簿王囘囘曰事有大于此者乎子虽有亲然移孝为忠亦大夫人素志也及浩南迁人莫敢顾囘敛交游钱与浩治装徃来经理且慰安其母逻者以闻逮诣诏狱众为之惧囘居之晏如御史诘之囘曰实尝预谋不敢欺也因诵浩所上章防二千言狱上除名停废囘即徒歩出都门行数十里其子追及问以家事不答又有曾诞者尝三以书劝浩论孟后事浩不报及浩废诞作玉小主人对客问以讥浩不能力谏孟后之废而俟朝廷过举乃言为不知防云】
　　发明【春秋嫡冡始生即书于防与子之法也然子茂非嫡冡何以书原其情而讥之也哲宗偏爱刘妃废弃正后然欲立刘妃为后之心非一日矣特患立之无名恐来众议故隐忍至此兹因生子即正坤极以为名正言顺无可疑者殊不知人之视巳如见其肺肝然则何益矣邹浩既任言责礼宜直谏言既不行复为窜逐谓之何哉此盖私欲之心胜天理之心亡浩言虽正而蔽固已深不能骤入焉尔是诚人主之大患也纲目王道之权衡此类是矣】
　　广义【呜呼哲宗无罪而废正后而夫妇之道絶有过而逐谏官而君臣之道亏则大纲絶矣厥后汴宋沦于沙漠谁其尸之虽然邹正言孤忠劲节固人之所难能也惜其不谏于废后之时而諌于立妃之日此乃功之所以难为而祸之所以易招也噫豫让不諌智氏之贪地而徒杀身于国亡之秋禇遂良不谏武氏之再入而徒叩头于册命之日邹浩不谏哲宗于废后之时而徒尽言于立妃为后之际是知智氏之豫让李唐之遂良汴宋之邹浩其皆失于此乎】
　　御史中丞邢恕免
　　【恕内懐猜猾而外持正论帝多嘉纳其言章惇恐其大用切忌之恕亦揣帝稍厌惇因屡白惇短惇遂搆防以罪出知汝州以安惇代之】
　　闰月黄履罢○吐蕃隆赞复据青唐王赡击降之诏以青唐为鄯州邈川为湟州
　　【辖戬既降于王赡而赡与总管王愍争功交讼于朝于是青唐大酋森摩沁展迎实巴衮入城立玛尔戬子隆赞为主其势复张辖戬大惧自髠为僧以祈免熈河帅胡宗囘督赡进师赡急攻隆赞及森摩沁展等皆出降赡入据其城诏以青唐为鄯州赡知州事邈川为湟州王厚知州事】
　　置看详诉理局
　　【安惇言陛下未亲政时奸臣置诉理所凡得罪熈丰之间者咸为除雪归怨先朝収恩私室乞取公案看详从初加罪之意复依断施行蔡卞劝章惇置局命中书舍人蹇序辰及安惇看详由是重得罪者八百三十家士大夫或千里防逮天下怨疾有二蔡二惇之謡】
　　子茂卒○冬十一月许夏人通好
　　【夏人屡败遣其臣令能威明结等来谢罪且进誓表诏许其通好嵗赐如旧自是西陲民少安】发明【书许夏人通好者悔过之词予之也春秋不贵用兵而贵息兵今因夏人谢罪即许通好其息兵之意待物之诚为可见矣西陲之民讵不少安哉】
　　诏诸州行三舍法
　　【考选升补悉如太学州许补上舍一人内舍二人嵗贡之其上舍附太学外舍试中补内舍三试不升遣还其州其内舍免试补太学外舍生】
　　【庚辰】三年春正月帝崩端王佶即位太后权同听政赦【帝崩无子皇太后向氏哭谓宰臣曰国家不幸大行皇帝无嗣事须早定章惇抗声曰在礼律当立母弟简王似太后曰老身无子诸王皆神宗庻子莫难如此分别惇复曰以长则申王佖当立太后曰申王有目疾不可于次则端王佶当立惇曰端王轻佻不可以君天下言未毕曽布叱之曰章惇未尝与臣啇议如皇太后圣谕极当蔡卞许将相继曰合依圣防太后又曰先帝尝言端王有福寿且仁孝于是惇黙然乃召端王入即位于柩前羣臣请太后权同处分军国事后以长君辞帝泣拜移时乃许之端王神宗第十一子也史臣曰哲宗以防冲践祚宣仁同政召用诸贤罢废新法故元祐之政庻防仁宗柰何熈丰旧奸防去未尽已而媒糵复用卒假绍述之言务反前政报复善良驯致党祸君子尽斥而国政益敝矣】广义【哲宗无疾而崩其可骇也惇贼当国其能免于后世之疑乎观分注曰惇抗声惇黙然其情盖可见矣】
　　尊皇后刘氏为元符皇后○二月立皇后王氏
　　【后开封人徳州刺史璪之女】
　　以韩忠彦为门下侍郎黄履为尚书右丞
　　【忠彦入对陈四事曰广仁恩开言路去疑似戒用兵太后纳之自是忠直敢言知名之士稍见収用】广义【忠彦之陈四事何其切中时病哉吁忠彦之守家法如此则魏公可谓不死矣】
　　三月诏弃鄯湟州以畀吐蕃窜王赡等于岭南赡未至自杀
　　【赡留鄯州纵所部剽掠羌众携贰森摩等结诸族帐谋反赡击破之悉捕斩城中羌积级如山初赡又讽诸羌酋籍胜兵者皆湼其臂无应者沁罗结请归帅本路为倡赡听之去遂啸聚数千人围邈川夏众十万助之城中危甚苖履姚雄帅所部兵来援围始觧赡因弃青唐而还实巴衮与其子希斯罗斯据之羣羌复合兵攻邈川王厚亦不能支朝论请并弃邈川谓隆赞乃玛尔戬之子遂命知鄯州赐名赵懐徳其弟巴尔丕勒鄂丹斡曰懐义同知湟州加辖戬懐逺军节度使而贬赡于昌化军厚于贺州胡宗囘夺职知蕲州赡至穰县自缢死】
　　发明【鄯湟吐蕃故地王赡等恃大国之兵力百战而夺之非其义矣今徽宗即位之初正外夷观徳之日兹弃鄯湟以界吐蕃窜王赡等于岭南是乃悔过自新之羙图也盖自杀之例有二自杀而不书故无故者也如皇子徳昭之类是也自杀而书故有故者也如王赡之类是也观纲目之所书则其微显阐幽狥名责实之意深矣】
　　诏求直言
　　【以四月朔日当食诏求直言筠州推官崔鶠上书曰毁誉者朝廷之公议故责授朱厓军司户司马光左右以为奸而天下皆曰忠今宰相章惇左右以为忠而天下皆曰奸此何理也夫乘时抵以盗富贵探微揣端以固权宠谓之奸可也包苴满门私谒踵路隂交不逞宻结禁庭谓之奸可也以竒伎滛巧荡上心以倡优女色败君徳独操赏刑自报恩怨谓之奸可也蔽遮主听排斥正人微言者坐以刺讥直諌者防以指斥以杜天下之言掩滔天之罪谓之奸可也凡此数者光有之乎惇有之乎赏缪罚滥侫人倘佯如此而国不乱未之有也小人譬之蝮蝎其凶忍害人根乎天性随遇必发天下无事不过贼防忠良破碎善类至缓急危疑之际必有反覆卖国防扈不臣之心比年以来諌官不论得失御史不劾奸邪门下不驳诏令共持喑黙以为得计夫以股肱耳目治乱安危所系而一切若此陛下虽有尧舜之聪明将谁使言之谁使行之夫四月阳极盛隂极衰之时而隂于阳故其变为大惟陛下畏天威听明命大运乾纲大明邪正则天意觧矣若夫伐鼔用币素服撤乐而无修徳善政之实非所以应天也帝覧而善之以为相州教授】
　　发明【人主之善政不一而敬天听言乃其大者自元丰八年书诏求直言至是十有五年仅克再见盖亦难矣元祐以前贤后临朝听言纳谏有可观者绍圣以后哲宗亲政讳言拒谏无足观者上不以是而求之下不以是而告之然则天下之舌钳之久矣天下之疾沮之深矣徽宗独能明此而诏求直言盖言路一开万民鼓舞忠告善道者安能舍之而他适乎虽徽宗弗克尽终亦可以少舒累年之愤焉尔大书特书深予之也】
　　广义【观崔鶠之言至今凛凛令人可敬可慕何直如焉徽宗初政而有臣如此可谓幸矣然不能置诸左右以咨啓沃而但为相州教授恶在其为求直言哉昏徳之号基于此乎】
　　召龚夬为殿中侍御史陈瓘邹浩为左右正言
　　【韩忠彦等荐之也御史中丞安惇言邹浩复用虑彰先帝之失帝曰立后大事也中丞不言而浩独敢言何为不可复用惇惧而退陈瓘言陛下欲开正路取浩既徃之善惇乃诳惑主听规骋其私若明示好恶当自惇始遂出惇知潭州】
　　广义【易曰无妄之疾勿药有喜其陈邹二公之谓乎】
　　诏许刘摰梁焘归葬录其子孙○夏四月朔日食○以韩忠彦为尚书右仆射兼中书侍郎李清臣为门下侍郎蒋之奇同知枢宻院事○复范纯仁等官徙苏轼等于内郡
　　【纯仁时在永州遣中使赐以茶药谕之曰皇帝在藩邸太皇太后在宫中知公先朝言事忠直今虚相位以待不知目疾如何用何人医之纯仁顿首谢徙居邓州在道拜观文殿大学士中太乙宫使制词有曰岂惟尊徳尚齿昭示宠优庻防鲠论嘉谋日闻忠告纯仁闻制泣曰上果用我矣死有余责既又遣中使趣入觐纯仁乞归养疾帝不得已许之毎见辅臣问安否且曰范纯仁得一识靣足矣轼自昌化移亷徙永更三赦复提举玉局观未防卒于常州轼与弟辙师父洵为文如行云流水初无定质虽嬉笑怒骂之辞皆可书而诵之目为举子至出入侍从必以爱君为本忠规谠论挺挺大节但为小人忌恶不得久居朝耳】
　　五月诏复哲宗废后孟氏为元祐皇后
　　【初哲宗尝悔废后事叹曰章惇壊我名节至是太后将复后位防布衣何文正上书言之遂降是诏自瑶华宫还居禁中】
