<!-- { "loadSidebar": true } -->
　　【苖傅自负世将以王渊骤迁显爵心不平之而刘正彦亦以招降剧盗功大赏薄怨上二人因相结时内侍康履蓝珪恃恩用事履尤妄作威福凌忽诸将诸将嫉之防内侍临浙观潮供帐遮道傅等怒曰汝軰使天子颠沛至此犹敢尔邪中大夫王世修亦嫉内侍恣横言于正彦正彦曰防当共除之及王渊入枢府传等疑其由内侍以进遂与世修谋先斩渊然后杀宦者议既定时以刘光世为殿前都指挥使百官入聼宣制傅正彦令世修伏兵城北桥下俟渊退朝即摔下马诬以结宦者谋反正彦手斩渊即与拥兵至行宫门外枭渊首于行阙分捕内侍皆杀之履驰入宫白帝帝大惊朱胜非急趋楼上诘传等擅杀之故中军綂制呉湛排门引傅党入内奏曰傅等不负国家止为天下除害耳知杭州康允之见事急请帝御楼抚谕之日将午帝登楼傅等望见黄葢犹山呼而拜帝凭栏呼傅等问故傅厉声对曰陛下信任中官赏罚不公军士有功者不赏内侍所主得官黄潜善汪伯彦误国至此犹未逺窜王渊遇贼不战首先渡江因交康履乃除枢密臣自陛下即位以来功多赏薄臣已将王渊斩首中官在外者皆诛讫更乞康履曾择诛之以谢三军帝曰潜善伯彦已降黜履择当重与降责卿等可归营傅曰天下生灵无辜肝脑涂地止缘中官擅权若不斩履择臣不还营帝犹未许逾时兵不退帝不得已命湛执履与之傅即于楼下腰斩履脔其肉枭首与渊首相望并捕择斩之编管蓝珪于逺州帝谕傅等归营傅等进曰陛下不当即大位将来渊圣皇帝来归未知何以处之帝命朱胜非缒楼下委曲谕之傅请隆祐太后同聼政及遣人使金议和帝许之即下诏请隆祐太后垂帘傅等闻诏不拜曰自有皇太子可立况道君皇帝已有故事胜非还白帝帝曰朕当退避但须太后手诏也乃遣顔岐入内请太后御楼太后至帝立楹侧从官请帝坐帝曰不当坐此矣太后因乗肩舆下楼出门见傅等谕之曰自道君皇帝任蔡京王黼更祖宗法度童贯起邉事所以招致金人养成金人之祸岂关今上皇帝事况皇帝初无失徳止为黄潜善汪伯彦所误今已窜逐统制岂不知之傅等对曰臣等必欲太后为天下主奉皇子为帝后曰今强敌在前吾以一妇人抱三嵗儿决事何以令天下敌国闻之岂不转加轻侮傅等不从后顾胜非曰今日政须大臣果决相公可无一言胜非还白帝曰傅等腹心有王钧甫者适语臣云二将忠有余而学不足此语可为后图之绪帝乃即坐上作诏禅位于皇子而请太后同聼政宣诏□傅等麾其军退于是皇子旉即位太后垂帘决事尊帝为睿圣仁孝皇帝以显寜寺为睿圣宫是夕徙帝居之大赦改元明受以张澂兼中书侍郎韩世忠为御营使司提举一行事务张浚为秦凤副总管分其众诸军又以王孝廸为中书侍郎卢益为尚书左丞加傅为武当军节度使正彦为武成军节度使以呉湛主管步军司王孝廸卢益为大金国信使朱胜非奏母后垂帘须二人同对此承平故事今日事机须密奏者乞许臣僚独对而日引傅党二人上殿以弭其疑太后语帝曰頼相此人若汪黄在位事已狼籍矣传等欲挟帝幸徽越胜非谕之以祸福乃止】
　　发明【二逆竖作乱而建置天子在其掌握而羣臣无如之何则宋室恹恹不振之势可见矣又安能恢复旧物中兴天下哉据事直书其义自见】
　　广义【大抵人君所恃以为治者刑与赏而已刑赏者治天下之具也非其心之至公至明者乌能执其柄以惩劝天下之人心哉何则刑赏出于天而不出于人者也故臯陶曰天命有徳五服五章哉天讨有罪五刑五用哉故曰爵人于朝与众共之刑人于市与众弃之谓之众者公之所在也公则天私则人矣君人者法天以政养万民者也乌可不以公而以私邪髙宗当国歩艰难之秋不能立乎穷且益坚之志动輙信谗而使刑赏大权每出于奸谀阉寺之辈而国且不治况望其能恢复哉今于苗刘正彦之乱其不至于鲁昭髙贵乡公者幸矣臣甞推夫苗刘作乱之由非其本心也乃不平之故也当夫金人追髙宗于扬州之日君臣上下若痴若騃黄汪二贼方且听浮屠说法视其君如路人岂有一人有功之当赏者耶无非可刑者耳故刘光世见髙宗泣诉王渊管船不法之罪则渊在所当刑者也夫何髙宗溺于阉宦之邪说反以渊签书枢宻院事当其制下之日诸将即有不平之心岂特苗傅正彦哉苗正彦特患愚戅故其末立见耳善乎王钧甫曰二将忠有余而学不足斯言得之矣观夫苗对髙宗之言句句是实但在君父之前不应如此之悻直也况其擅杀之罪将安逃乎纲目书作乱者所以着其逆也非不学之验乎曰然则苗刘于此当何如哉曰其心能隠忍则乗时以立功者不能则如王彦之角巾私第何不可哉噫苗刘固激于刑赏之不公髙宗则昧于刑赏之至公也春秋责备贤者君子奚可独罪苗刘哉】
　　张浚吕頥浩防兵讨贼
　　【改元赦书至平江张浚命守臣汤东野秘不宣既而得苖等所檄浚恸哭召东野及提刑赵哲谋起兵讨之时傅令张俊以三百人赴秦凤而以余兵属他将俊知其伪拒不受军士汹汹张俊谕之曰当诣张侍郎决之即引部八千人至平江浚见俊语故相持而泣且谕俊以将起兵问罪俊泣拜曰此须侍郎济以机术毋惊动乗舆也赦至江寜吕頥浩曰是必有兵变其子抗曰主上春秋鼎盛二帝防尘沙漠日望拯救其肯遽逊位于防冲乎灼知兵变无疑也即遣人寓书于浚浚以頥浩有威望能断大事乃答书约共起兵且告刘光世于镇江令以兵来防頥浩得浚书因上防请复辟遂以兵发江寜举鞭示众士皆感厉张浚又念等居中欲得辩士往説之节制司参议官冯轓请行浚遣之至杭见傅等折以正义令早反正刘正彦遣轓约浚至杭浚命张俊分兵扼呉江上防请复辟苖傅等谋除浚礼部尚书命将所部诣行在浚以大兵未集未敢诵言讨贼乃托云张俊骤回人情震惊不可不少留以抚其军防韩世忠自盐城由海道将赴行在至常熟张俊闻之曰世忠来事济矣因白浚以书招之世忠得书以酒酹地曰誓不与此贼共戴天至平江见浚恸哭曰今日之事世忠愿与张俊任之公无忧也浚因大犒俊世忠将士众皆感愤于是令世忠帅兵赴阙戒之曰投防忌器事不可急急则恐有他变宜趋秀州据粮道以俟大军之至世忠发平江至秀州称病不行而大修战具傅等闻之始惧欲拘世忠妻子以为质朱胜非绐傅曰不若遣之使迓世忠而慰抚之则平江诸人益安矣从之乃白太后封世忠妻梁氏为安国夫人俾迓世忠梁氏疾驱出城一日夜防世忠于秀州胜非喜曰二凶真无能为也张浚复遣冯轓往杭因报书于正彦曰自古言涉不顺谓之指斥乗舆事涉不逊谓之震惊宫阙废立之事谓大逆不道大逆不道者族今建炎皇帝不闻失徳一且逊位岂所宜闻等得书而恐乃遣苖瑀马柔吉将重兵扼临平亟除俊世忠节度使而诬浚欲危社稷责黄州团练副使郴州安制浚等皆不受頥浩将至平江浚乗轻舟迓之咨以大计頥浩曰曩谏闻邉几死宦官之手承乏漕挽几防沙漠之域今事不谐不过赤族为社稷死岂不快乎浚壮其言既而刘光世兵亦至浚乃草檄声传正彦之罪以韩世忠为前军张俊翼之刘光世为游撃頥浩浚总中军光世分兵殿后太后降防睿圣皇帝处分兵马重事以浚同知枢密院事李邴郑防并同签书院事浚頥浩等发平江上防乞建炎皇帝还即尊位傅等闻之忧恐不知所为朱胜非谓之曰勤王之师未进者使是间自反正耳不然下诏率百官六军请帝还宫公等置身何地乎即召李邴张守作百官章及太后手诏赐傅正彦铁劵傅等遂帅百官朝于睿圣宫帝慰劳之傅正彦以手加额曰圣天子度量如是也傅党张逵曰赵氏安苖氏危矣】
　　发明【苖刘作乱刼帝传位天下之乱贼耳当时诸将拥强兵据大镇无有兴义兵以讨贼为事者独张浚頥浩仗义勤王则其急君之心可见矣然纲目亦予其讨者所以劝狥义之人且以正逆贼之罪也】
　　盗邵青掠泗州
　　【青本五丈河舟人去为盗聚兵剽刼楚泗间】
　　金以刘豫知东平府节制河南州郡
　　【时京东诸郡多防于金金界旧河以南俾豫綂之又以豫子麟知济南府鄂尔多还屯滨州尼玛哈归至东平命达兰屯兵冲要以镇抚之】
　　王复故将赵立复徐州
　　【初金人破徐州王复死之都虞侯赵立战死而复苏求复尸瘗之隂结乡民为收复计及金师北去乃帅残兵邀击大败之遂复徐州事闻诏以立权知州事时山东为盗区立介居其间威名流闻】发明【凡书故将子义也葢善有可录虽盗贼小人不弃也王复死于王事而赵立乃有兴复之功纲目乐与人为善亦不以偏禆之故而不录故特书王复故将赵立复徐州以予之】
　　夏四月帝复位召张浚知枢密院事
　　【太后下诏还政朱胜非率百官诣睿圣宫亲掖帝乗马还行宫与太后御前殿垂帘复以建炎纪年以苗为淮西制置使刘正彦副之越四日太后撤帘】
　　吕頥浩张浚败贼将苖翊于临平苖傅刘正彦夜遁頥浩浚入杭州
　　【吕頥浩张浚军次秀州頥浩谕诸将曰今虽反正而贼犹握兵居内事若不济必反以恶名加我翟义徐敬业可监也进次临平苗翊马柔吉负山阻水为阵中流植鹿角以梗行舟韩世忠舎舟力战张俊刘光世继之翊众少却世忠复舎马操戈而前令将士曰今日当以死报国面不被数矢者皆斩于是士卒争用命翊引神臂努持满以待世忠瞠目大呼挺刃突前翊众辟易矢不及发遂败走勤王兵入北辟傅正彦急趋都堂取铁劵拥精兵二千夜闻涌金门以走犯富阳新城二县将南趋闽中頥浩浚入城世忠手执王世修以属吏頥浩浚入见伏地涕泣待罪帝问劳再三谓浚曰曩在睿圣两宫隔絶一日啜羮怱闻贬卿不觉覆手念卿被谪此事谁任解所服玉带赐之帝握世忠手恸哭曰中军綂制呉湛佐逆为最尚留朕肘腋能先诛乎世忠即谒湛握手与语折其中指与王世修俱斩于市逆党王元左言马援范仲熊时希孟皆贬】
　　朱胜非顔岐王孝廸张澂路允廸卢益免
　　【朱胜非见帝言曰臣昔遇变义当即死偷生至此欲图今日之事耳因乞罢政帝问谁可代者对曰吕頥浩张浚帝问孰优对曰頥浩练事而暴浚喜事而踈帝曰浚太年少对曰臣向被召军旅钱谷悉付浚此举浚实主之中丞张守论胜非不能预防致贼猖獗宜罢之不报至是与同位俱免未几复落职居张澂于衡州】
　　发明【易曰王臣蹇蹇匪躬之故象曰王臣蹇蹇终无尤也大臣值国家大变则必设谋措事削平内难必不得已死生以之可也胜非等值苖刘之乱依阿取容殊无可否诚宜罪者髙宗复位而皆免之岂不得其宜哉故直书免者以明胜非等之可免也其防严矣】
　　以吕頥浩为尚书右仆射兼中书侍郎李邴为尚书右丞郑防签书枢密院事
　　【以刘光世为御营副使韩世忠张浚为御前左右军都綂制】
　　禁内侍干预朝政
　　【诏内侍不得与主兵官交通及馈遗假贷借役禁军干预朝政外官非亲戚亦不得往还如违并行军法】
　　重正三省官名
　　【自元丰肇建三省凡军国事中书揆而议之门下省覆之尚书承行之三省皆不置官长以左右仆射兼两省侍郎二相既分班进呈首相遂不复与朝廷议论元祐初司马光乃请令三省合班奏事分省治事至是从吕頥浩之言诏左右仆射并同中书门下平章事改中书门下侍郎为参知政事省尚书左右丞三省始合为一】
