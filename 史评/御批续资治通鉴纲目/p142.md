<!-- { "loadSidebar": true } -->
　　广义【或曰自岳武穆后诸将奉诏班师者如何曰可也曰何由知其可也曰诸将武穆之事不同也曰不同者何曰武穆之成功什有八九所争者一二耳诸将行师之时金人之气复壮若矫诏不还安能必其功之成乎矫诏不可也若武穆之时金人之气销沮殆尽矫诏不还可必功之立就也矫诏可也通时达权奚可执一论哉】
　　岳飞帅兵救濠州不及还次舒州
　　【飞将救濠州奏金人举国南来其内必虚若长驱京洛以捣之彼必奔命可坐而敝帝不从飞方苦寒嗽力疾而行又恐帝急于退敌乃奏臣如捣虚势必得利若以敌方在迩未暇逺图欲乞亲至蕲黄以议攻却帝乃诏飞防师蕲黄飞至濠而城已防遂还兵舒州以俟命】
　　发明【凡书救善之也是时飞已班师闻濠受围率兵徃救虽已陷敌弗克成功然其忠君之心不亦诚乎救在逺者则罪在近者当时张浚诸人不能辞其责矣还次舒州不得已之意也】
　　金乌珠渡淮北去○夏四月孙近罢○以韩世忠张俊为枢密使岳飞为副使
　　【秦桧力主和议恐诸将难制欲尽收其兵权给事中范同献计于桧请除韩世忠张俊岳飞枢府则兵柄自解桧喜乃密奏柘臯之捷召三将赴行在论功行赏于是世忠俊皆入朝飞至独后桧用王次翁计俟之七日旣至遂拜世忠俊枢密使飞为副使并宣押至枢府治事加杨沂中开府仪同三司赐名存中王德清逺军节度使而进范同为翰林学士】
　　罢三宣抚司五月诏张俊岳飞如楚州阅军
　　【张俊知秦桧欲罢兵首请以所部御前且力赞和议桧深喜之遂罢三宣抚司以其兵御前遇出师临时取旨又置三总领所于湖北淮东淮西以统诸军钱粮时更军制之初将士多不安乃命浚飞徃淮东抚韩世忠之军初飞在诸军中年少以列校拔起累立显功张俊不能平飞屈己下之淮西之役俊以粮乏怵飞飞不为止帝赐札褒谕有曰转饷难阻卿不复顾俊疑飞漏语还朝反倡言飞逗留不进以乏饷为辞至是俊知世忠忤桧欲与飞分其背嵬军飞义不背俊大不悦旣至楚张俊欲修城为备飞曰当戮力以图恢复岂可为退保计俊变色防世忠军吏景着与总领胡昉言枢密若分世忠军恐至生事昉防之朝桧捕着下大理将以扇摇诬世忠飞驰书告以桧意世忠见帝自明俊于是大憾飞遂密以飞报世忠事告桧桧大怒俊飞既还飞遂不复出掌兵其僚属多乞宫祠而去俊每独出视师】
　　广义【张俊依违小人也何以处大事决大义哉其乗时射利如此于心得无愧乎】
　　六月进秦桧为尚书左仆射○秋七月以范同参知政事○罢淮北宣抚判官刘锜
　　【锜自顺昌之捷聚贵张俊杨存中嫉之至是二人言于朝曰淮西之役岳飞不赴援刘锜战不力秦桧信之遂罢锜兵命锜至荆南府】
　　广义【诸将不协敌国之利而奸人得计也自此便觉南宋气脉萧索矣】
　　八月立祚徳庙于临安
　　【祀晋程婴公孙杵臼韩厥也】
　　罢知温州王居正
　　【居正立朝累与秦桧忤且力辨王安石父子学行之非自兵部侍郎出知温州居正知不为桧所容以目疾请祠杜门言不及时事客至谈论经史而已桧犹忌之讽中丞何铸劾居正为赵鼎汲引欺世盗名夺职奉祀居正之学根据六经杨时器之出所着三经义解示居正曰吾举其端子成吾志居正感励首尾十载为诗书周礼辨学三十九卷与时书同进二书行天下遂不复言王氏学】
　　发明【无道之世其政事设施无非乖舛然没而不书则无以见乱离之由姑以是嵗观之书韩世忠等入枢府则见其计収兵柄书罢三宣抚司则见其自沮战功书进秦桧尚书左仆射则见其尊用权奸书范同参知政事则见其宠信逆党书罢刘锜则见其信小人而黜君子书罢王居政则见其疏正士而近奸谀夫以一嵗之间畧无一善可书则谬妄从可知矣故凡易冶而乱转安而危是岂一朝一夕之积高宗鋭意和戎委政秦桧竟忘戴天之讐偷安忍辱其祸至于宋亡而未已纲目特书屡书盖亦有不获已焉耳盖亦有不容已焉耳】
　　广义【自古邪不能害正也然能害之于暂不能害之于乆譬诸隂霾毒雾安能常蔽白日乎昔也山居正之书不出王氏邪説盛行二君之书一出则王氏邪説遂沮二君其有功于圣门也多矣】
　　罢岳飞奉朝请
　　【飞以恢复为己任不背附和议尝读桧奏至徳无常师主善为师之语恚曰君臣大伦根于天性大臣而忍面欺其主耶乌珠遗桧书曰汝朝夕以和请岳飞方为河北图必杀飞始可和桧亦以飞不死终梗和议已必及祸故力谍杀之遂讽中丞何铸侍御史罗汝楫谏议大夫万俟卨等交章论飞奉防援淮西暂至舒蕲而不进比与张俊按兵淮上欲弃山阳而不守乃罢为万寿观使奉朝请】
　　发明【孟子曰无罪而杀士则大夫可以去无罪而戮民则士可以徙张良相汉灭楚而辟谷归山范蠡辅越平吴而五湖逺遁至若张翰之思鲈二疏之请老又莫非见几而作者也盖位极者势危功高者不赏岳飞处危疑之势立不赏之功张俊忌之于前秦桧忌之于后金人忌之于外群小忌之于中茍能见防明决则投簮而退解组而归俭徳避难以脱小人之厄可也不能以此自图而乃陷其坎窞自是而罢官自是而系狱自是而屈辱自是而遭刑父子一门畧无噍类其祸岂不惨哉一念不谨而贻后忧岳公亦昩于进退之机云尔纲目书此始为秦桧罪而终为岳飞惜也】
　　九月吴璘等収复陜西诸州诏班师还镇
　　【吴璘进兵拔秦州闻金统军和珍与希卜苏合兵五万屯刘家园请于胡世将击之世将问防安出璘曰有新立叠阵法每战以长鎗居前坐不得起次最彊弓次彊弩跪膝以俟次神臂弓约敌相抟至百步内则神臂先发七十步强弓并发次阵如之凡阵以拒马为限鐡钩相连俟其伤则更代代则以鼓为节骑两翼以蔽于前阵成而骑退谓之叠阵世将善之诸将窃议曰吾军其殱于此乎璘曰此古束伍令也军法有之诸君不识耳得车战余意无出于此战士心定则能持满敌虽鋭不能当也遂进次剡家湾时和珍希卜苏据险自固前临峻岭后控腊家城谓璘必不敢轻犯先一日璘防诸将问所以攻姚仲曰战于山丄则胜璘然之乃请战敌皆笑半夜璘遣姚仲王彦啣枚渡河陟峻岭截坡上约二将上岭而后发火二将至岭寂无人声军已毕列万炬齐发敌骇愕曰吾事败矣希卜苏善谋和珍善战二人异议璘先以兵挑之和珍果出鏖战璘以垒阵法更迭战轻裘驻马亟麾之士殊死鬬金人大败降者万人和珍走保腊家城璘围而攻之城垂破朝廷方主和议以驿书诏班师时璘拔秦州其势方张陜西河东首领争来附而杨政防陇州及破岐下诸屯郭浩复华州入陜州矣诏至璘即自腊家城引兵还河池浩还延安政还巩世将惟浩叹而已】
　　莫将还自金
　　【乌珠欲议和莫将乆留于金乃纵之归以道意秦桧遂奏遣刘光逺为通问使】
　　冬十月诏以魏良臣为金国禀议使
　　【乌珠遣刘光逺还要官尊望著者为使秦桧乃奏遣良臣】
　　秦桧矫诏下岳飞于大理狱
　　【秦桧必欲杀飞乃与张俊谋密诱飞部曲能告飞事者优与重赏卒无应者俊闻飞尝欲斩统制王贵又尝杖之乃诱贵告飞贵不肯曰为大将寕免以赏罚用人茍以为怨将不胜其怨俊因刼以私事贵惧而从之桧又闻飞统制王俊善告讦号雕儿以奸贪屡为张宪所抑使人谕之王俊许诺于是桧谋以张宪王贵王俊皆飞部将使其徒自相攻发目以及飞父子庶帝不疑俊时在镇江乃自为状付王俊妄言副都统制张宪谋据襄阳还飞兵柄令告王贵使贵执宪赴镇江行枢密府宪未至俊预为狱以待之属吏王应求白俊以为枢院无推勘法俊不聴亲行鞠鋉使宪自诬谓得飞子云手书命宪营还兵计宪被掠无完肤竟不伏俊手自具狱成告桧械宪至临安下大理寺狱桧奏召飞父子证宪事帝曰刑所以止乱勿妄追证动摇人心桧矫诏召飞父子使者至飞第飞笑曰皇天后土可表此心遂与云就狱桧命中丞何铸大理卿周三畏鞠之铸引飞至庭诘以反状飞裂裳以背示铸有旧湼尽忠报国四大字深入肤理旣而阅实俱无验铸察其寃白桧桧曰此上意也铸曰铸岂区区为岳飞者强敌未灭无故戮一大将失士卒心非社稷之长计桧语塞乃改命諌议大夫万俟卨卨与飞有怨遂诬飞令于鹏孙革致书张宪王贵令虚申报情以动朝廷云与宪书令措置使飞还军且云其书已焚飞坐系两月无可证者或教卨以台章所指淮西逗留事为言卨喜白桧簿録飞家取所赐御札与徃来道途日月皆可攷乃収其御札送官藏之以灭迹卨又使鹏革等证飞受诏逗留命评事元年取行军时日杂定之防其狱大理卿薛仁辅寺丞李若朴何彦猷皆言飞无辜判宗正寺士防请以百口保飞无他且曰中原末靖祸及忠义是忘二圣不欲复中原也皆不聴韩世忠心不平诣桧诘其实桧曰飞子云与张宪书虽不明其事莫须有世忠曰莫湏有三字何以服天下人也】
　　发明【矫诏者专輙无君之词杨氏曰小人设险中之险以陷君子坎之初六隂柔之小人设险以陷君子犹为未又设险中之险坎险也窞险中之险也盖君子小人势不两立金人所忌者惟飞而秦桧所忌者亦飞以为不早驱除终梗和议是以必欲害之也诬以谋反固险矫诏下狱此非险中之险乎秦桧主之张俊万俟卨又从而成之妄掣张宪株连岳飞身受非刑罗织抵罪呜呼桧何讐于飞飞何负于桧耶此诚天地之大变人心所不容桧之罪又可得而粉饰之哉故书矫诏所以着其无君之罪书下岳飞大理狱所以明其诬累之非即纲目之所书验当时之政治则宋事之兴废可知矣】
　　广义【少保当时若矫诏进兵而得罪岂不愈于贼桧矫诏而杀已耶】
　　韩世忠罢
　　【世忠深以和议为不然及魏良臣使金世忠谏曰中原士民若于兵革其间豪杰莫不延颈以俟吊伐之师若自此与和日月侵寻人情销弱国势委靡谁复振之北来之使乞与面议复抗疏言秦桧误国之罪桧讽言官论之帝不聴而世忠连疏乞罢遂罢为醴泉观使封福国公世忠自是杜门谢客絶口不言兵时跨驴携酒从一二童奴纵游西湖以自乐澹然若未尝有权位者平时将佐罕得见其面】广义【世忠之识遇武穆所谓乌见弓而高飞鱼惊钩而逺逝贼桧之势可畏矣】
　　十一月范同罢○安置李光于藤州
　　【秦桧忌光讽中丞万俟卨论光隂懐怨望与孙近朋比安置藤州藤州守臣以光诗有讽刺者献于桧桧怒令言者论之再贬琼州】
　　和议成以何铸签书枢密院事奉表称臣于金
　　【乌珠以萧毅邢具瞻为审议使与魏良臣偕来议以淮西为界求割唐邓二州及陜西余地嵗币银绢各二十五万仍许归梓宫太后帝悉从其请命宰执告祭天地宗庙社稷命铸徃使誓表畧曰臣构言今来画疆以淮水中流为界西有唐邓州割属上国自邓州西四十里并南四十里为界属邓四十里外并西南尽属光化军为邑沿边州城旣防恩造许备藩方世世子孙谨守臣节每年皇帝生辰并正旦遣使称贺不絶嵗贡银绢二十五万两疋自壬戌年为首每春季差人般送至泗州交纳有渝此盟明神是殛坠命亡氏踣其国家臣今旣进誓表伏望上国早降誓诏庶使弊邑永为慿焉毅辞帝谕曰若今嵗太后果还自当谨守誓约如今嵗末也则誓文为虚设铸至汴见乌珠遂如防寕乌珠寻遣人来复求啇州及和尚方山二原】
