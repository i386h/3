<!-- { "loadSidebar": true } -->
　　广义【安南僻处遐陬隠于崇山峻岭之间恃险负固欲其人朝而终不肯朝欲其臣服而终不肯服虽欲屡兴师旅徒损国威果何益哉然当军次其国之日而被其抗拒则元人用兵之失盖可见矣】
　　宋太皇太后谢氏卒于燕
　　发明【有宋亡国乆矣然纲目犹惓惓不已故前书元杀宋少保枢密使信国公文天祥此书宋太皇太后谢氏卒于燕皆以因事起义使后人思之为立国不竞与敌共功者之戒尔其防深哉与五代书故晋太后李氏卒于契丹同意】
　　【乙酉】二十二年春正月罢江南行御史台寻复之
　　【卢世荣奏罢江南行御史台及改诸路按察司为提刑转运司兼理钱谷未几御史台臣言行台不可輙罢且按察司兼转运则紏弹之职废帝以为疑安图曰江南盗贼屡起行台镇遏之功居多不可罢但与行省竝治杭州差觉僻远宜徙江州据三省之间从之】
　　以阿必实克为平章政事○二月立规措所
　　【初卢世荣言天下嵗课钞九十万余以臣经画之不取于民可增三百万事未行而中外已非议臣请与台院面议上前行之帝曰不必如此卿但言之世荣又言自王文统后钞法虚已久宜括铜铸钱并制绫劵与钞参行泉杭二州宜立市舶转运司给民钱令商贩诸番官取其息七民取其三各路虽设常平仓名存实废宜取权豪所擅铁冶铸噐鬻之以其息储粟平粜则可均物价而获厚利民间酒课太轻宜官给钞行古酤法仍禁民私酤米一石取钞十贯可得二十倍国家以兵得天下不借粮餽惟资羊马宜于上都隆兴诸路买币帛易羊马选防古人牧之岁收其皮毛筋角酥酪之用以十之二与牧者而马以备军□羊以充赐予帝皆善而行之至是请立规措所所司官吏以善贾为之帝曰此何职世荣曰规画钱谷耳从之又言天下能规运钱谷者阿哈玛特所用今悉以为汚滥黜之臣欲择而用之惧有言臣私有罪者帝曰何必计此苐用其可用者于是擢用甚众】
　　广义【汉武帝有桑羊之兴利则曰平准法宋神宗有王安石之兴利则曰制置司元世祖有卢世荣之兴利则曰规措所自古兴利之臣无不巧立名色以朘削其民也国本揺于此矣虽然为是计者虽其臣之所尚亦惟□之所好然也使上之所好不在是焉则是臣之计抑何自而售邪故曰上有好者下必有甚焉者矣有天下者可必戒哉】
　　帝如上都○立真定等路宣慰司兼都转运司领课程事
　　【世荣请于真定济南太原甘肃江西江淮湖广等处立宣慰司兼都转运司以治课程仍严立条例禁诸司不得沮挠检察以宣徳王好礼并为浙西宣慰使帝曰宣徳人多言其恶世荣言彼自陈能歳□钞七十余万锭是以用之】
　　复以昻吉尔岱为左丞相○夏五月托欢兵击陈日烜败走之遂入其城而还日烜遣兵来追索多李恒战死【托欢屡移书日烜欲假道竟不纳益修兵船为迎敌计托欢乗间缚栰为桥渡富良江北与日烜大战破之自烜遁走不知所之其弟益稷率其属来降然交兵虽败而势益盛适盛夏霖潦军中疾作死伤者众而占城竟不可达乃谋引兵还交兵追袭之李恒中毒矢至思明卒援都军与托欢相去二百余里托欢军还索多犹未知之亟趋其营交人邀于干满江力战而死】
　　发明【日烜假道不从分兵拒命固有罪矣然曷为不书讨而书击恶黩武也元人无故而劳师远伐非王者以大字小之意耳安南拒之岂不得其宜乎索多李恒皆死于王事然曷为不书死之而书战死盖国家厄难之时人臣有守其城邑而死者有不屈于贼而死者有援难而死者则死得其正嘉其何义故以死之书予全节也索多李恒虽死于王事然皆非义之战与邀功生事者何以异故不以全节予之而书战死所以深贬之也纲目贵义不贵功之意可见矣】
　　秋八月帝还大都○冬十一月卢世荣伏诛
　　【世荣居中书数月恃委在之専肆无忌惮视丞相犹虚位也左司郎中周戭因议事防有可否诬以沮格诏旨入奏令杖一百斩之于是朝中震慑无敢言者监察御史陈天祥上疏言世荣始为江西茶转运使屡犯赃罪动数万计今竟不悛狂悖尤甚虽居丞辖实専大政恣行苛刻大肆诛杀欲以一嵗之期致十年之积考其行事不副所言始言能令钞法如旧钞今愈虚始言能令百物自贱物今愈贵始言不取于民能令课程増三百万锭今乃迫脇诸路官司虚增其数凡若所为动为民扰脱不早有更张须其自败正犹蠧虽就除本病深矣□闻诏丞相以下杂问其罪复召天祥与世荣俱至上都亲鞫之一一欵服遂命诛言刲其肉以食鹰獭世荣初以言利进太子意深非之曰财非天降安能岁取赢乎僧格素主世荣者闻太子言不敢捄之】
　　发明【世祖去二兴利之臣书法不同阿哈玛特书益都千户王着杀于阙下卢世荣书伏诛盖世祖纳陈天祥之言亲鞫世荣数其罪而戮之故纲目亦得正其诛也虽然世祖既知奸臣之弊屡烦处置今既勦除元恶盖亦深杜小人之进未几复用僧格以袭世荣之职然后尽收权柄归于中书庶几祸根屏絶今则不然遂使小人因仍自若讫为元室不救之祸岂不深可叹哉岂不深可惜哉】广义【世荣専横罪不容诛然而世祖竟抵其罪而不疑者亦足以见其明决也书曰去邪勿疑世祖默契于此焉】
　　十二月太子珍戬卒
　　【太子初从姚枢窦默学仁孝恭俭尤优礼大臣一时在师友之列者非朝廷名徳则布衣节行之士在中书日乆明于聴断闻四方科徴挽漕造作和市有系民之休戚者多奏罢之中外归心焉江南行省以岁课羡钞四十七万贯来献太子怒曰朝廷但令汝等安百姓百姓安钱粮何患不足百姓不安钱粮虽多能自奉乎尽邡之中庻子巴拜以其子阿巴齐入见谕之以毋读防古书须习汉人文字行台治书侍御史王惮进承华事畧二十篇太子览之至汉成帝不絶驰道唐肃宗改服绛纱为朱明服心甚喜曰我若遇是礼亦当如是又至邢峙止齐太子食邪蒿顾侍臣曰一菜之名遽能邪人耶詹事孔九思曰正臣防微理固当然太子善其説令诸子传观其书时帝春秋高南台御史上书请内禅太子闻之惧台臣寝其章不敢闻而阿哈玛特党塔竒呼阿萨尔请收百司吏案钩考天下钱谷欲因以发之都事尚文曰是欲上危太子下防大臣其谋奸矣遂语御史大夫及丞相先入言之以夺其谋帝震怒曰汝等无罪邪丞相进曰臣等无所逃罪但此軰名载刑书而为此举实动摇人心耳太子益忧惧不自安寻卒年四十三】发明【浸润之譛肤受之愬不行马可谓明也已矣可谓逺也已矣世祖君徳不刚仅有一子乃以浸润之譛遂加疑贰虽頼丞相力谏其意未解故太子实忧卒而纲目止书其卒者所以着世祖昏蔽之失虽其子之死且不能明若其自以病卒然尔呜呼储贰之重宗祧所系近在宫廷之内而暧昧若此则四海之广匹庶之贱虽望其幽枉毕达盖亦戞戞乎其难矣宜乎书法如此以讥其不明也与唐书太子永卒义亦相似焉读者宜并观之】
　　以哈喇哈斯为大宗正
　　【哈喇哈斯由掌宿卫拜大宗正用法平允时欲以江南狱宗正哈喇哈斯曰江南新附教令未孚且相去数千里欲遥制其刑狱得无寃乎事遂止】
　　集僧四万作资戒会
　　发明【是时江南虽平然征伐四夷黎民嗟怨此正革故鼎新之时而君臣相与从事浮屠何哉世祖上不敬天下不庇子内受制于其妻而欲求媚鬼神将谁欺哉书以讥之宜矣如唐书置道埸三殿同】
　　【丙戌】二十三年春正月诏罢征日本大举兵伐安南不果行
　　【先是立征东行省命安塔哈洪察球尔再击日本敕各处造海舶集漕船募水手贮粮饷期以是年三月以次而发八月防于合浦有司徴敛大为奸利吏部尚书刘宣上书言近议再兴日本之兵此役不息安危所系近用索多议伐占城阿尔哈雅言征交趾数年吏民大扰盗贼猬兴且交趾小邦亲王提兵深入无功反殪大将况日本海洋万里非二国比万一不利援兵安能飞渡邪帝纳其言遂下诏罢征日本専事安南命阿尔哈雅等大防各省兵仍遣镇南王托欢将之以行以安南王弟陈益稷效顺来归封为安南王约平定其国以兵纳之宣复言曰安南臣事已乆岁贡未尝愆期往者用兵无功疮痍未复今乃复议大举闻者恐惧且交广炎蒸之区令约七月集诸路兵于静江病死者必众矣况湖广宻迩溪峒宼盗常多大兵一出万一奸顽乘间生变何以应之时湖广宣慰司亦上言乞罢交趾兵以苏民穷诏从之令还军各省居益稷于鄂州】
　　发明【书不果行予从善也是时征伐四夷财殚力竭盗贼蜂起天下汹汹帝既罢征日本而复举兵安南何义之有兹因刘宣之言而乃寝其前诏可谓能知悔悟者矣】
　　二月禁汉人持兵噐○罢鬻江南学田
　　【时江浙行省理筭钱谷甚急鬻所在学田输其直于官利用监臣彻尔使江南见之谓曰学有田以供祭祀育贤才安可鬻邪遂奏罢之】
　　三月遣侍御史程文海访求江南人才
　　【先是文海为集贤直学士言省院诸司皆用南人惟御史台按察司无之江南风俗南人所谙亦宜参用之至是逐诏文海仍集贤直学士拜侍御史行御史台事往江南博采知名之士帝素闻赵孟适叶李名密谕文海必致此二人文海复荐宋宗室赵孟頫及张伯淳等二十余人帝皆擢用之】
　　广义【文海荐宋宗室赵孟頫帝擢用之呜呼春秋于父兄之讐则曰不共戴天今宋与元正不共戴天之讐也孟頫仕元其无耻孰甚焉昔者王珪魏徴不死建成之难君子非之若孟頫之事其天属人合又王魏之不同者也孟頫字子昻虽书画精絶恶可取】
　　帝如上都○夏四月遣湖广右丞约苏穆尔钩考荆湖钱糓六月下治书侍御史陈天祥狱
　　【时约苏穆尔钩考荆湖钱谷中书拟以为平章政事及托克托呼知政事帝曰约苏穆尔小人事朕五年授一理筭官足矣托克托呼人奴之奴令史宣使才也读卿所进拟令人耻之而湖广行省左丞相阿尔哈雅觐言约苏穆尔在鄂岂无赃贿之迹臣亦请钩考之遂遣天祥偕往天祥既至鄂州劾约苏穆尔贪暴不法诸事僧格与约苏穆尔连婣相倚为奸摘天祥疏中语诬以不道遣使究问欲杀之行台御史申屠致连累章辨其无罪犹系于狱嵗余方释之阿尔哈雅亦寻卒省臣言向阿尔哈雅与约苏穆尔互请钩考今虽死而事之是非宜暴白帝曰此事自约苏穆尔发宜从其言行之既而约苏穆尔籍阿尔哈雅家赀归之京师】
　　发明【呜呼君子之与小人诚不可以竝立约苏穆尔钩考钱谷恣为贪暴其罪已甚天祥奉命钩考即劾约苏穆尔与僧格连婣朋邪合计罗纎抵罪即下于狱盖天祥乃世祖亲遣而竟不能察其诬妄恣其防蔽则世祖亦可谓寄生之君矣安有明君在上而奸宄之徒尚敢肆其恶哉据事直书其义自见】
　　广义【抑观约苏穆尔钩考钱谷既卢世荣之兴利也且世祖素知其为小人而耻览中书之拟天祥又尝论诛卢世荣者也今则颠倒是非反下天祥于狱者何盖宠近习杜忠良当时之秕□也元之国祚不永厥有由矣】
　　秋七月免左丞相昻吉尔岱平章政事阿必实克【总制院使僧格丹巴国师弟子也为人狡防豪横好言财利帝深喜之遂有大任之意尝令具省臣姓名以进帝曰安图郭佑杨居寛等竝仍前职昻吉尔岱等其别议仍选可代者以闻遂罢之自是廷中有所建置人才进退僧格成与闻焉】
