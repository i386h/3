<!-- { "loadSidebar": true } -->
　　【辛酉】英宗皇帝至治元年春正月罢元夕张灯于禁中【帝欲以元夕张灯禁中为鳌山时张养浩以礼部尙书参议中书省事遂具疏因拜珠以谏曰世祖临御三十余年毎值元夕闾阊之间灯火亦禁况阙庭宫掖之严邃尤当戒慎今灯山之搆所翫者小所系者大所乐者浅所患者深帝大怒既而喜曰非张希孟不敢言即罢之赐养浩尙服金织币以旌其直】发明【禁中张灯甚非美事世祖毎痛抑之自是以后因而不禁则其失国之体大矣英宗因张养沿之言寻为革罢则一举而听言革皆在其中又岂其他愎谏自贤者比哉故纲目特揭而书之于册则予之之意葢可见耳】
　　广义【分注载养浩之言岂特元人之所当戒实万世有天下者之所当法也英宗悦其言以旌其直不明而能之乎】
　　二月杀监察御史观音保等
　　【时勅建西山佛寺甚亟御史观音保索约勒哈廸宻实成珪李谦亨以歳饥且东作方兴上章极谏帝怒杀观音保索约勒哈廸宻实杖珪谦亨流尼噜罕地】
　　发明【人君之徳莫大乎刚明刚则断不偏明则听合理茍无刚明之徳则以直为枉以枉为直者多矣值东作方兴之时督西山佛寺之役人不能谏也而观音保等谏之人不能言也而观音保等言之葢亦忠于朝廷者不听则已杀之何为英宗又非昏庸之主曷为举措之若是耶书杀而不去其官所以讥其失政之刑也】
　　广义【防古笃于奉佛若饮醇酒而不觉自醉蔽固深密虽圣人与居莫之能化观音保等不能勘破此意而反遭毒手孰云智乎然则不立于恶人之朝者岂伯夷之矫情也哉】
　　三月帝如上都
　　【帝以寮罕诺尔行宫制度卑隘欲更广之拜珠曰北地若寒入夏始种粟黍陛下初登大宝不求民瘼而遽兴大役以妨农务恐失民望从之】
　　以特克实为御史大夫领侍卫亲军都指挥使○夏五月迁武宗子图卜特穆尔于琼州
　　【时特们徳尔怀私固宠搆衅骨肉谙王大臣莫不自危中政使耀珠告托欢彻尔等交通亲王于是徙图卜特穆尔海南因禁日者毋交通诸王驸马掌隂阳五科者毋泄占侯】
　　六月朔日食○禁妄言时政
　　【赵元祚等以言事勒归田里因禁妄言时政】
　　广义【于时元人之政皆出特们徳尔然则禁言时政者彼将恣已所为而无己惮也噫时政且禁言之则凡欲攻特们徳尔之恶者尚谁为之脱颍哉】
　　以济尔噶朗为平章政事○浑河溢
　　【被灾者二万三千二百户时大雨水滹沱河及巨马河俱溢】
　　秋九月帝还大都
　　【先是驻跸兴和左右以寒请还上曰兵以牛马为重民以稼穑为本朕迟留葢欲马得刍牧民得刈获何计乎寒至是始还】
　　冬十一月命特克实领左右阿蘓卫○十二月立皇后伊竒哩氏○作寿安山寺佛像
　　【置中瑞司领之治铜五十万斤时复遣帝师往西畨受戒赐金千两银四千余两钞币各钜万】发明【作不宜作也天子主普天之下居臣民之上发号施令罔敢不正设政行辟罔敢不端以其为万邦之表率故也今乃费有用之财作无益之像纵使其佛果灵安能舍争土而居于土木骨骸之上乎此理甚明无足疑者英宗何若是之愚耶弗思甚也噫以堂堂万乗之君而作僧刹佛像岂不深可愧哉故特书讥之】
　　【壬戌】二年春正月勅有司防孔氏子孙贫乏者
　　广义【呜呼为徃圣开来学为生民立命为万世开太平者吾夫子也不有吾夫子者出则人类之絶久矣虽有帝王之兴将何以理天下哉其有功于国家有功于生民自开辟以来未有盛于吾夫子也彼佛氏特西方之夷族耳驾一偏之説以聋瞽愚騃引徒延蔓蟠踞中原卒不可解至于季元其势益烈葢自世祖以来集僧四万作资戒防毁宋故宫为佛寺幸大圣寿万安寺建天寿万宁寺冩金字佛经作寿安山寺佛像靡费钜万略不致惜至于吾夫子但防其子孙之贫乏者而未尝见其有殊恩异礼甚则遣宦者而释奠焉向无加号一美则与俳优之侮者几矣呜呼其所厚者薄而其所薄者厚元人之谓也】
　　○二月以竒彻玛噜并为平章政事○禁捕驾鵞违者籍其家○免河南陜西十二郡民租之半
　　【以旱涝民饥故也】
　　发明【人君之徳不一而防民之道为先能防其民则所以得民心者正其所以得天心也今因十二郡旱涝民饥之故特免半祖则其防民之心蔼然见于书法之间矣此皆纲目之特笔也】
　　夏四月帝如上都○秋七月特们徳尔卒
　　【特们徳尔自复相以来恃其权宠乗间肆毒睚眦之私无有不报帝觉其所譛毁者皆先帝旧人滋不悦其所为乃任拜珠委以心腹由是特们徳尔渐见疏外因称疾不出及闻拜珠奉旨往立其祖安图碑于范阳将复莅省事入庙至内门帝闻其来遣人止之遂快快而还寻卒于家】
　　发明【特们徳尔不书爵恶其奸侫也特们徳尔憾萧拜珠乃搆他事以杀之误国妨贤厥罪匪一英宗茍能行天讨特们徳尔岂容轻宥况其相业无闻如夺李孟之爵如杀上都留守贺胜之类此皆小人所为故纲目于其卒也削去其官以示贬耳若生免刑诛死无讥夺则何以为笔削之权衡哉】
　　广义【是贼也报复私讐杀害无辜可谓罪大恶极者矣合正典宪以快人心今而得戴其元以归地下贼实幸焉】
　　太皇太后鸿吉哩氏崩
　　【时有司将以十月事于太庙太常奏国哀以日之易月句有二日外乃举祀事帝曰太庙礼不可废迎香去乐可也】
　　九月京师地震○冬十月以拜珠为右丞相
　　【特们徳尔死进拜珠右丞相遂不置左相独任以政】
　　十一月朔日食○十二月复以张珪为平章政事【癸亥】三年春正月起王约吴元珪韩从益商议中书省事吴澄为翰林直学士
　　【时约等以年老致仕丞相拜珠一新正务遵礼老臣传诏复起约等俾以其禄家居毎日一至中书省议事至治之多所参酌澄延祐初诏起为集贤直学士以疾不果行至是以拜珠荐起为翰林直学士】发明【起者徴擢之词予之也此举皆当时之君子以之为用则其尊主庇民之心可见矣葢由拜珠之为相也特笔书之意有在耳】
　　广义【拜珠为相即荐老臣庻乎其得体矣】
　　罢上都诸路金银冶
　　【上都云州兴和宣徳蔚州奉圣州及鸡鸣山房山黄芦三义诸金银冶听民采炼以十分之三输官】广义【特书于册所以着其不专利之美也】
　　出赵世延于狱
　　【世延拘囚再歳其弟自以所言涉诬亡去丞相拜珠为言其无辜乃得释因着令原告逃亡百日不出则释待对者】
　　二月颁行大元通制
　　【时法制不一有司无所遵守命完顔纳丹曹伯启等纂集累朝格例而损益之凡为条二千五百三十有九名曰大元通制颁行天下伯启言五刑者刑异五等今黥杖徒役于千里之外百无一生还者是一人身被五刑非五刑各底于一人也法当改丞相虽是之而卒不果行】
　　命特克实振举台纲
　　【帝尝谓台臣曰朕深居九重臣下奸贪民生疾苦岂能周知故用卿等为耳目曩者特们徳尔贪蠧无压汝等拱黙不言其人虽死宜籍其家以惩后】
　　勅冩金字藏经
　　【时方书金字藏经帝在上都使左丞蘓蘓诏学士吴澄为序澄曰主上冩金为民祚福甚盛举也若用以追荐臣所未谕葢福田利益虽人所乐闻而轮回之説不过谓为善者死则上通高明其极品与日月齐光为恶者死则下沦汚秽其极下与沙虫同类其徒遂创为荐防之论以惑世人今列圣之神上同日月何用荐防且自国初以来凡冩经追荐不知其几若未效是无佛法矣若已效是诬其祖矣撰为文辞不可以示后世】
　　发明【三代以后英君谊辟如汉武之衣章六经明帝之临雍拜老唐太宗之增广生员明皇之作孝经序宋真宗之颁九经于州县此皆播在简册可为考者迨至冇元之世事佛渐谨如作佛寺幸佛寺冩金字经两见纲目君子前后书之略无假借皆所以着其崇尚虚无而不知礼义之失也传曰其所令反其所好而民不从安有天子崇尚虚无而欲化天下于礼义岂不难哉】广义【吴澄拒元人之诏可谓不恶而严者矣道学之寄岂曰无人】
　　三月帝如上都○夏四月诏行助役法
　　【遣使考视税籍高下出田若干畒使应役之人更掌之收其歳入以助役费官不得预】
　　六月追夺特们徳尔官爵
　　【特们徳尔既死罪恶日彰监察御史葢继元宋翼言其奸贪负国生逃显戮死有余辜乃命毁所立碑并追夺官爵及封赠制书籍没其家赀】
　　大风防木
　　【大风雨雹防柳林行宫木二千余株】
　　奉元行宫正殿灾
　　【帝语羣臣曰世皇建此宫室至朕而燬实朕不能图治之故也尝御大安阁见太祖世祖遗衣皆缣素木绵重加补缀嗟叹良久谓侍臣曰祖宗创业艰难服用节俭乃如此朕焉敢顷刻忘之】
　　发明【大风防木行宫殿灾不祥甚矣元之君臣既无修徳应天之实至是天变示戒犹不知警不逾月而君臣遇祸元祚几灭纲目详而书之所以示人主兢业恐惧之端为后世戒耳于元乎何诛】
　　广义【观英宗不敢忘其祖之节俭其过于方乃祖于田舍翁者远矣】
　　秋七月诏减海运粮
　　【拜珠以海运粮视世祖时顿增数倍今江南民力困极而京仓克满奏乞歳减二十万石帝遂并特们徳尔所增江淮粮免之】
　　广义【书诏减海运粮者所以着元人之富庻也特患不能持盈守成国祚之所以衰矣】
　　八月癸亥御史大夫特克实弑帝于南坡及右丞相拜珠
　　【初特们徳尔既夺爵籍产特克实等奸党不自安帝在上都以夜寐不宁命作佛事拜珠以国用不足谏止之既而惧□者复隂诱羣僧言国当有厄非作佛事大赦无以禳之拜珠叱曰尔軰不过图得金帛而已又欲庇有罪邪奸党闻之益惧乃生异谋至是帝自上都还驻驆南坡是夕特克实与知枢密院事额森特穆尔诸王额特布哈等谋逆以特克实阿蘓卫兵为外应特克实先与前平章政事齐勤特穆尔杀右丞相拜珠特克实直犯禁幄手弑帝于卧所时年二十一庙号英宗国语称曰格根皇帝帝性刚明尝以地震避殿撤乐减膳近臣有称觞贺者叱曰朕方修徳不暇汝为大臣不能匡辅反为谄邪拜珠进曰咎在臣等宜求贤自代帝曰毋多逊朕之过也尝谓宰执曰中书选人署事旬日御史台即改除之台除者中书亦然今山林儒逸良多卿等不能尽心求访惟以亲戚故旧更相引用邪其明断多类此然以果于刑戮奸党畏诛遂搆大变】
　　发明【庄十二秋八月甲午宋万弑其君防及其大夫仇牧君子美牧能死君难夫君弑而大夫死于其难春秋书之者其所取也大夫死于弑君之难而有不书者故知孔父牧息皆所取也着其节而书及不失官而书右丞相是纲目所贤也特克实将弑英宗拜珠生存则不可徳而弑于是先攻拜珠而后及其君能为有无亦庻几焉乱臣贼子畜无君之心者必先翦其所忌则有终其身而不敢动者也不有君子其能国乎纲目贤拜珠示后世人主崇奬节义之臣乃天下之大闲有国之急务也纲目取则春秋故其书法如此然后知春秋纲目前后一辙而乱臣贼子始无所逃于鈇钺之诛矣】
