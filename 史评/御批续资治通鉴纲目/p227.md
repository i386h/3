<!-- { "loadSidebar": true } -->
　　【初太子珍戬卒朝职欲罢詹事院九思时为詹事丞抗言曰皇孙宗社人心所属詹事正所以辅成道徳者奈何罢之寻进拜中书左丞徳珪一名梁温都尔世祖时参知政事治事有敏才京师地震世祖怪州郡报囚之数过多徳珪曰当国者急于徴索蔓延收系以致此尔帝悟为赦中外逋负寻拜右丞】
　　罢中外土木之役
　　【先是中书省臣屡言诸王藩戚赐与繁重向之所储散之殆尽至是遂谕省臣会计天下财帛嵗入及赐与营建嵗费之数鄂勒哲因言嵗入之数不偿所费又豫于至元钞本借二十万锭因以节用为请帝为罢中外土木之役】
　　帝如上都○开铁幡竿渠
　　【时欲开铁幡竿渠召郭守敬至上都议之守敬曰频年山水暴下非大为渠堰广五七十步不可执政吝于工费以其言为过缩其广三之一明年大雨山水注下渠不能客漂没人畜庐帐几犯行殿帝谓省臣曰郭太史神人也惜其言不用尔】
　　发明【上书罢土木之役所以予其省无益也然而土木之役罢未几而开铁幡竿渠即见于下曽谓开渠非土木之役乎葢由其心无定主因物而迁前因鄂勒哲言而罢土木之役此因郭守敬之言而开铁幡竿渠则其易惑难晓朝令夕改不于是而可见乎比而观之则成宗之治国葢可见矣】
　　三月以两淮间田给防古军○夏五月以何荣祖为平章政事○六月征湖广夏税
　　【初阿尔哈雅下湖广罢宋夏税用内郡例改科门摊每户一贯二钱葢是夏税增钞五万余锭至是宣慰张国纪复请课夏税与门摊并征湖湘重罹其害御史台以为言诏趣罢之寻复改门摊为夏税而并征之每戸计三贯四钱之上视江浙江西为差重云】
　　发明【夏税未尝书此书何讥病民也古者什一而税民无科扰今而因张国纪之言请科夏税门摊并征由是湖湘之间重罹其害矣岂不深可叹哉特书曰征葢讥之也】
　　秋七月大雨河决
　　【漂归德属县田庐禾稼诏免田租一年遣尚书诺海御史刘赓等塞之自蒲口首事凡筑九十六所】
　　召髙丽王謜入朝
　　【髙丽王昛既传国于其子謜有言謜僣设司空司徒等官而又擅杀其臣金吕中书请诏謜入朝因留不遣复以昛为髙丽王】
　　江西江浙水○九月帝还大都○冬十二月定嵗课三十取一○命廉访司嵗举廉干者各二人○彗星见【出子孙星下】
　　发明【呜呼灾异之多未有多于成宗之世也书大雨河决书江西江浙水书彗星见数月之间三异迭出此葢人事无稽天象随见是皆纲目之特笔而非元史之旧文也元成溺豫未尝修省悲夫纲目比书于册所以为后世人君不重天变之戒耳于元乎何诛】
　　驸马髙唐王竒尔济苏勒兵备边遇宼败没
　　【是嵗秋诸王将帅共议备边事成曰敌往嵗不冬出且可休兵于境竒尔济苏独严兵待之冬敌果大至竒尔济苏三战三克乘胜逐比马踬为敌所执诱使降不屈又欲妻以女竒尔济苏毅然曰我天子壻也非天子命而可再娶乎竟不屈死焉】
　　【己亥】三年春正月遣使问民疾苦
　　【省臣以天变屡见请依故事引咎避位上曰此汉人所説岂可一一尽从邪卿但当择贤者任之尔时翰林学士□复亦因星变上书陈数事且言古者刑不上大夫今郡守之贵以征租受杖非所以励廉隅江南公田租太重宜减以贷贫民多采用之】
　　发明【春省耕而补不足秋省敛而助不给此先王忧民之意也一民之饥犹已饥之一民之寒犹已寒之恤其饥寒救其疾苦此固为民父母之盛心书曰如保赤子良有以也成宗因星变民饥之故惕然于中遣使按问则其恤饥寒救疾苦之意为可见矣回视疾民如讐恝不之顾者宁无彼善于此哉故特书予之】
　　广义【昔汉文帝赐民田租之半国史褒之后世贤之葢以其知民者国之本财者民之心伤其心则是伤其本其本既伤乌有枝叶独茂者哉彼好利之君不此之察惟欲利归于上是犹日斵其本而望其校叶之茂也元人知此而有是举美可知矣当时之民一何幸哉】
　　以哈喇哈斯为左丞相
　　【帝问阎复曰中书左相难其人卿试举所知谁可任者复以哈喇哈斯对遂由江浙左丞相召入用之】
　　二月帝如上都○遣僧一山使日本
　　【江浙平章政事伊苏岱尔复劝帝用兵日本帝曰今非其时因其俗奉佛遂遣一山往使而日本竟不至】发明【往使絶域必得忠义□望如宋之洪皓富弼诸贤则不辱君命矣今乃因日本奉佛遣僧使之则是失使人之道而亏国体矣岂不深可丑哉直书于册不再贬而其失自见】
　　命何荣祖等更定律令
　　【帝谕荣祖曰律令良法也宜早定之既而书成上之且言臣所择者三百八十条一条有该三四事者帝曰古今异宜不必相沿诏元老大臣聚听之未及颁行而荣祖卒】
　　夏五月复立征东行省
　　【高丽王昛既复爵既而使臣自其国还者言昛不能服其众乃复立征东行省以福建都元帅竒尔济苏为平章政事共理之】
　　秋七月放江南僧寺佃户五十万为编民
　　【江南编民五十余万悉入嘉木杨喇勒智寺籍为佃户至是因省臣言检放之】
　　八月朔太史奏日食不应
　　【太史言是日已时当日食二分有竒至期不食众惧保章正齐履谦曰当食不食在古有之矧已时近午阳盛隂微故当食不食遂考唐开元以来当食不食者凡十事以闻】
　　九月帝还大都○冬十二月以鄂尔根萨里为平章政事
　　【帝初抚军北边数召鄂尔根萨里不徃世祖遣奉皇太子寳仅一至及即位语之曰朕在潜邸谁不愿侍朕者惟卿数召不往真得大臣体自是召对不名赐坐视诸侯王尝语左右曰若全平章真全材也命复入中书鄂尔根萨里父别名万全故以全为氏云】
　　命兄子哈尚鎭漠北
　　【哈尚帝兄达尔玛巴拉之长子帝以宁逺王库库楚总兵北边怠于备御命哈尚即军中代之】
　　省民出公田租
　　【时公田为民害而荆湖尤甚部内实无田随民所输租取之户无大小皆出公田租虽水旱不免荆湖宣慰使立智理威上民所不便十余事于朝而言公田尤切廷议遣使理之防有诏凡官无公田者始给以俸民力少苏焉】
　　发明【王者有爱民之心则必有爱民之政有忧民之心则必有忧民之政在人君所为何如耳然古之人君未有爱民而亡其国者亦未有忧民而覆其邦者是时公田扰害天下骚然成宗颇能垂念命省田租则其爱民忧民之心可谓一举而两全者矣岂不为盛徳之事也哉据事直书葢予之耳】
　　【庚子】四年春二月朔日食○皇太后鸿吉哩氏崩
　　【后有贤徳事昭睿顺圣皇后执妇道甚谨及尊为太后置徽政院长其财赋院官有受献浙西田七百顷者籍于位下后曰我寡居妇人衣食自有余况江而率土皆国家所有曷敢私之即命尽易院官之受献者后之弟欲因后求官后拒之曰勿以累我也崩諡徽仁裕圣皇后】
　　三月帝如上都○夏四月以布哷齐为平章政事○五月缅阿散哥也弑其王的立普哇拿阿廸提牙遣云南平章政事色辰额哷等发兵讨之
　　【初缅人僧哥伦作乱缅王执其兄阿散哥也寻释之阿散哥也乃率其党囚王于豕牢因弑之王次子奔愬京师诏遣色辰额哷等率行省兵二千人讨之】
　　发明【弑君天下之大恶讨贼天下之至公纲目原于人心而定罪君子顺于天理而用刑阿散哥也以臣而弑其君天下之大恶也成宗出师而讨贼天下之至公也元世用师不一皆未合义惟此举差强人意故特变文而书讨所以予其诛乱讨逆之公也又岂穷兵黩武之比哉此纲目书法之深意耳】
　　昭文馆大学士平章军国事博果宻卒
　　【初世祖每闻博果宻之言必叹曰恨卿生晚不得早闻此言然亦吾子孙之福临终以白璧□之曰他日持此以见朕也博果宻虽厯显要而家素贫卒无以葬钞赙赙之赠鲁国公諡文贞】
　　发明【元学士带平章军国事者多矣未有于其卒而书之者独博果宻特书于册所以表其尽忠乃职而深示其褒焉耳】
　　广义【抑观博果宻之事成宗世祖无得而议其贤葢可知矣况其所挫暴君如止婴儿之欲非徳望素孚者能之乎故纲目于其卒而备书其衘者志其美也】
　　秋八月更定防叙格
　　【正一品子叙正五从五品子叙従九余以是为差防古色目人特优一级】
　　闰月帝还大都○冬十二月遣云南行省左丞刘深将兵击八百媳妇
　　【鄂勒哲因刘深言劝帝曰世祖以神武一海内功葢万世今陛下嗣大厯服未有武功以彰休烈西南夷有八百媳妇未奉正朔请往征之哈喇哈斯曰山峤小夷辽絶万里可谕之使来不必逺厪兵力不听竟发兵二万命深及哈喇岱等将之以往御史中丞董士选亦言不当轻信一人妄言而寘百万生灵于死地帝变色曰事已成卿勿复言麾之出】
　　发明【以武功定天下以文教兴太平此先王之法也世祖既以武功定天下成宗宜以文教兴太平鄂勒哲刘深之徒导用武功以彰休烈斯言岂不逄君之恶乎其逺人未服也则修文徳以来之既来之则安之圣人之服逺人不过如此安可称干比戈较胜逺夷而始谓稀世之功乎他日兵连祸结民罹涂炭谁实尸之元臣谋国不臧而致是慼惜哉故直书击以深贬之】
　　广义【大抵八百媳妇乃穷遐极逺之国虽以秦皇汉武之强未尝得以征之也今成宗乃正守成之时何以武功为哉借曰武功亦不当如是之黩也鄂勒哲之与博果宻无所轩轾者也观其劝帝之言其不逮博果宻逺矣使博果宻若在成宗岂有是举哉孟子所谓格君心之非者其博果宻之谓也】
　　【辛丑】五年春正月罢征东行省
　　【先是征东行省平章竒尔济苏言髙丽王擅署官府及僣用天下礼仪器物况官冗民稀刑罚不一若止依本俗行事实难抚治帝遣刑部尚书王泰亨等往厘正之既而王昛言设行省监制其国不便帝亦以竒尔济苏不能和辑髙丽遂罢行省征之还】
　　夏五月刘深兵次顺元蛮酋宋隆济等连兵反
　　【刘深等取道顺元逺冒烟瘴未战士卒死者已什七八驱民转饷谿谷之间一夫负粟八斗率数人佐之数十日乃逹死者亦数十万人中外骚然而深复令云南调民供餽及胁求水西王官之妻蛇节金三千两马三千匹隆济因绐其□曰官军征发汝等将悉剪髪黥面为兵众惑之隆济遂连蛇节率苗獠诸蛮攻破杨黄诸寨进攻贵州知府张怀徳力战败死遂围深穷谷中梁王库库兵救之贼众稍却】广义【刘深以狗马之见致防丧师罪不容诛矣然则纲目备书之者一以志逺人终难臣服之理一以志元人贪得无厌之实后之有天下者惟当修内治而已彼逺夷之服与不服奚暇计哉书曰无怠无荒四夷来王元人何足以知此】
　　秋七月诏色辰额哷移兵伐金齿诸蛮
　　【时征缅师还为金齿所遮士多战死金齿地连八百媳妇诸蛮相效不输税赋贼杀官吏诏遣色辰额哷等移征缅兵讨之】
　　发明【声罪致讨曰伐此何以书伐王师讨缅金齿邀遮则是助逆无道而有衅可乗故书伐所以狥名而责实也此所以为是非之权衡耳若恶其穷兵之故而防以击书何以谓之纲目哉】广义【自古有天下者未有如元代之盛也今而频嵗与穷冦争锋譬犹富翁与贫人窭子较纎毫之利岂得为智乎观者比而论之则元人贪婪无识也了然矣】
　　八月彗出井入紫微垣
