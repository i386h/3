<!-- { "loadSidebar": true } -->
　　发明【书免左丞相昻吉尔岱平章政事阿必实克文无异词然以分注考之乃当时惑于僧格之诬奏耳夫世祖尊临大宝刑赏有归然一闻僧格之语则相继罢黜而是否真伪皆不之辨此以免昻吉尔岱等后以是而害杨居寛等小人之烈如大益热何其蔽于人欲之甚耶且帝以明敏之资若非可以揺夺者然而不明之失每见于此则亦以其智识不商噐量褊廹故常有是非不白之心由是小用事权柄下移此帝之所以自惑而不可解者也识者以是观之则得之矣】
　　铨定省院台部官属
　　【诏中书省铨定省院台部官属自中书令左右丞相而下各有定员仍谕安图曰中书省朕当亲择其余诸司并従中书裁灭安图曰比闻圣意欲倚近侍为耳目如臣所行非法从其举奏今近臣乃伺隙援引非类曰某居某官某居某职以所署奏目付中书施行铨遣之法自有定制其尤无事例者臣尝废格不行虑其党有短臣者帝曰卿言良是后若此者其勿行之】
　　置洪泽芍陂屯田
　　【两淮兵革之余荆榛蔽野宣慰使昻吉尔言可立屯田以给军饷时以用兵日本未即行未防令千人往其地试之果大获遂以兵二万屯之嵗得米数十万斛】
　　九月海外诸畨入贡
　　【海外诸畨曰马八儿曰须门那曰僧急里曰南无力曰马兰丹曰那旺曰丁呵儿曰来来曰急阑亦防曰苏木都刺等几十国因杨庭璧屡奉诏招之遂俱入贡】
　　冬十月帝还大都○河决
　　【冲突河南郡县凡十五处役民二十余万塞之】
　　发明【河决者隂戾之气激之而然是时金单弥与小人用事小人者阴之类戾气者兵之徴其应岂不深切而着明乎元之君臣视为泛常殊未见其忧勤之实天变之生岂虚妄哉即纲目之所书验当时之得失则可以知君子笔削之意矣】
　　【丁亥】二十四年春正月复诏托欢督诸军击安南屡战败之陈日烜弃城走
　　【时复诏托欢督右丞程鹏飞参知政事樊楫等进击安南与楫等分兵三道水陆并进凡十七战皆防遂深入其境安南王王日烜弃城于海】
　　二月以敏珠尔多卜丹为平章政事
　　【敏珠尔多卜丹为右丞与卢世荣议不合而罢寻以其行已亷洁起佐安图治省事至是遂拜平章政事】
　　闰月复置尚书省以僧格特穆尔并为平章政事谔尔根萨里为右丞叶李为左丞马绍参知政事
　　【敏珠尔多卜丹言制国用司改尚书省颇有成效今仍分两省为宜诏从之安图谏曰臣力不能回天但乞不用僧格别选贤者犹或不至虚民误国不聴】
　　广义【抑观僧格兴利専横其即卢世荣之故习也世荣既已伏诛僧格复蹈覆辙其愚固不足言矣夫何世祖复助僧格之恶枉杀忠正之臣书曰崇信奸囘虐害忠良其元世祖之谓乎】
　　初置国子监以耶律有尚为祭酒
　　【初太宗设总教国子之者逮至元初乃以许衡为祭酒而侍臣子弟就学者才十余人衡既去教益废而学舍未建师生寓居民舍国子司业耶律有尚屡以为言始立国子监设监官増广弟子员遂以有尚为祭酒】发明【自昔天子王宫国都莫不有学盖所以明人伦而育贤才也夏曰校殷曰序周曰庠其立名之意虽别而养士之义实同元兴太宗设总谷之官逮至元初以许衡为祭酒学舍未建师生僦居则是虽有养士之名而无养士之实耳至世祖而始举行之可谓自我作古不亦善乎故书初者以见元世未尝举行至世祖而始行之也】
　　设江南各路儒学提举司
　　【时江南诸县各置教谕二人又用廷臣议诸道各置提举司设提举儒学二人统诸路府州县学祭祀钱粮之事未几复从僧格等言钩考江西学田所入羡余贮之集贤院以给有才艺之士】
　　帝如上都○三月行至元钞
　　【僧格以交钞及中统元宝行之既久物重钞轻遂建议更造至元钞行之自一贯至五十文凡十有一等每一贯文视中统钞五贯文时宋宗室赵孟頫初膺荐入见诏令与议适刑曹欲拟赃罪满至元钞二百贯者死孟頫曰始造中统钞时以银为本虚实相权及今二十年轻重相去至数十倍故改中统为至元后二十年至元钞必复如中统矣若计钞抵法疑于太重或以孟頫年少来自南方意颇不平其言诘之曰今朝廷用钞故犯法者以钞计赃汝以为非欲沮格至元钞邪孟頫曰頫奉诏与议不敢不言今中统钞虚故改至元谓至元钞终无虚时宁有是理公不揆于理欲以势相陵可乎其人惭而止】
　　夏四月诸王纳顔反五月帝自将讨平之秋八月还上都
　　【先是有告纳顔反者帝遣巴延往觇虚实纳顔谋执之巴延觉得脱归时西北诸王闻纳顔反多从之者帝以为忧宿卫阿实克布哈曰此莫若先抚安诸王乃行天讨则叛者势自孤矣帝曰善尔试为朕行之乃北説诸王诺延曰大王闻纳顔反邪曰闻之曰大王知纳顔已遣使自归邪曰不知也曰闻大王等皆欲为约顔外应今纳顔既自归矣是独大王与主上抗耳大王何不往见上自陈为万全计诺顔许之于是诸王之谋皆解帝遂议亲讨之以左丞李庭等将汉军用汉法以战既而纳顔之党金嘉努塔布岱拥众号十万进逼乘舆帝亲麾诸军围之纳顔坚壁不出司农特尔格曰彼众我寡当以疑退之于是帝张盖据胡牀特尔格进酒塔布岱按兵觇之不敢进李庭曰彼夜当遁耳乃引壮士十余人抱火抱夜入其阵炮发果自溃防帝曰何以知之庭曰兵虽多而无纪律见车驾驻此而不战必疑有大军继至是以知其必遁遂命庭将汉军伊实特穆尔将防古军并进纳顔败走追执之秋八月帝还上都】
　　冬十月朔日食○检覈中书钱糓杀参知政事郭佑杨居寛十一月以僧格为尙书右丞相鄂尔根萨里平章政事叶李为右丞马绍为左丞
　　【初僧格奉诏检覈中书省亏欠钞六千余锭参知政事杨居寛防自辨以为实掌铨选钱谷非所専僧格怒令左右拳其颊遂与佑皆引服事闻帝令丞相安图共议之曰此曹狡狯毋令他日得以脇问诬伏为词由是佑居寛皆坐弃市籍其家人咸寃之时有江宁县达噜噶齐吴徳者愤言尚书今日钩考中书不遗余力他日复为中书钩考汝独不死邪或以告僧格亟捕徳杀之未几帝问翰林诸臣言以丞相领尚书省事汉唐有此制否咸曰有之而左丞叶李遽言前省臣所不能者僧格举能行之宜以为丞相遂授僧格尚书右丞相进李右丞】
　　发明【天下之事必有狃而为之者世祖之于小人失于辨察故僧格狃于为逆意可以为常事而行之耳向使世祖能穷治卢世荣之党声其大罪于天下芟夷翦灭靡有孑遗则小人亦必知所畏忌而妨贤病国不复作矣惟世祖一失其机故正人不免其祸然后知圣人诛乱臣讨贼子汲汲然惟恐或后者正欲絶祸乱之源杜欺蔽之渐尔不然郭佑等止以辞钱谷之非何至于遇祸若是之酷哉识者自可察之耳】
　　左丞相阿珠卒
　　【时受命西征至哈喇和卓卒追封河南王】
　　发明【元宰相之卒自混一以来更厯八年之间至阿珠而始具其官亦可以知其选矣观者试思之】
　　【戊子】二十五年春正月帝畋于近郊
　　发明【禹有典则以贻子孙武贻孙谋以燕翼子前人之所作为后人之所则征也世祖混一九年春秋鼎盛从兽无厌流连荒亡顺帝则而象之惟事畋游殆无虚日正言寖踈卒之四海鼎沸元祚益微此正无逸所谓立王生则逸生则逸亦罔克夀或四三年者也纲目直书帝畋于近郊其视顺帝荒縦殆又甚之传世九十非不幸也】
　　○二月毁宋故宫为佛寺
　　【从僧格及嘉木扬喇勒智言毁宋宫殿郊庙为寺复欲取宋高宗所书九经石刻为浮屠基杭州府推官申屠致逺力拒止之天大雨雪有司督民入山伐木死者四百人行省参政董文用曰非时役民民不堪矣宜少徐之不从】
　　发明【书毁宋故宫以见不当毁也毁为佛寺则其失尤甚马世祖昏荒不道独有崇信释氏乃曲尽其诚使其移此亲君子斥小人则安有病民之祸哉纲目上书畋于近郊下书毁宋故宫为佛寺其荒亡崇异之志彰彰明矣安有万乘之君臣民仰戴而乃施为措置有如是哉书以讥之宜也】
　　二月帝还宫遂如上都
　　【故事车驾如上都枢密院臣俱从行岁留一人领院事汉人不得与焉至是以属判官郑制宜制宜逊辞帝曰汝岂汉人比邪制宜郑子鼎也】
　　托欢引军还陈日烜邀击败之寻遣使来谢罪
　　【托欢复遣兵追日烜于海不知所之右丞相阿巴齐曰贼弃巢穴逺遁意待吾之敌而乘之将士皆北人春夏之交瘴疠将作贼弗就擒馈饷且尽吾不能持乆矣时日烜复遣使请降以欵师诸将信其说久之不降拥众据海口阿巴齐率众攻之将士多被疫不能进诸蛮复叛所得险阨皆失守遂谋引还日烜复集散兵三十万守兵东闗遏托欢归路请军且战且行日数十合贼据险窃发毒矢将士裹疮以战奨楫阿巴齐皆死前军昔都儿奋勇乘之交人小却托欢由间道趋还日烜寻遣使入朝贡金人以代已罪帝以托欢无功而还令出镇扬州终身不容入觐马】
　　夏四月徴宋江西招谕使知信州谢枋得辞不至【初枋得遁入建阳时程文海至江南访求人才荐宋遗士三十人枋得亦在列枋得方居母防遗书文海曰某所以不死者以九十三嵗之母在耳先姚以今年二月考终某自今无意人间事矣亡国之大夫不可与图存李左车犹能言之况稍知诗书颇识义理者乎某之至愚极闇决不可以辱召命亦明矣既而留梦炎亦力荐之于上枋得复遗书梦炎言江南无人才未有如今日之可耻春秋以下之人物本不足道今欲求一人如瑕吕饴甥程婴杵臼厮养卒亦不可得辩论凡数千百言卒不行】
　　发明【时宋已亡而犹书宋爵者嘉其不忘故主也书辞不至予其守义也观其所上之书则忠宋之心可见矣回视当时俛首事敌者岂不风马牛之弗及哉若枋得者不可谓之非仁者之勇马耳】广义【观枋得遗梦炎书则知梦炎自己失节固为可耻又教人失节耶迹其所谓曽犬彘之不若也且以枋得食宋之禄尚耻臣二姓若彼宋宗室赵孟頫者抑不知其有人心乎否也】
　　江南兵起
　　【广东民董贤举浙江民扬镇龙桞世英循州民钟明亮各拥众万余相继而起明亮势尤猖獗诏遣江浙行省丞相蒙古岱行枢宻院副使页特密实发四省兵讨之明亮屡降复叛既而福建按察使王恽上疏言福建郡县五十余处连山距海实边徼要区由平宋以来官吏残虐愚民徃徃啸聚朝廷遣兵讨之复致蹂践甚非一视同仁之意况福建归附之民戸几百万黄华之变十去四五今明亮之势又烈于华其可以寻常革窃视之宜选精兵明号令以计取之可也御史大夫伊罗勒亦言江南盗起凡四百余处宜选将讨之帝曰页特密实屡以防闻蒙古岱已往卿毋以为虑也】
　　发明【世宗崇信奸邪流毒海内故妖气乗之书江南兵起所以示儆之意而亦不知悟也其反宜矣】
　　诏皇孙特穆尔行边
　　【纳顔余党和尔果斯及哈坦等尚攻掠边郡未下诏皇孙特穆尔北抚诸军进讨之都指挥托克托呼败和尔果斯隆和复还至哈拉衮山渡格哷勒河复撃败哈坦军尽得辽左诸部置东路万户府】
　　五月河决汴梁
　　【太康通许杞三县陈頴二州皆被其害】
　　秋九月帝还大都○南台御史中丞刘宣自杀
