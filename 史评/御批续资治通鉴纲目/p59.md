<!-- { "loadSidebar": true } -->
　　【初绾通判寕州知王安石得君専政乃条上时事数十以为宋兴百年习安玩治当事更化且言陛下得伊周之佐作青苗免役防法民莫不歌舞圣泽愿勿移以浮议而坚行之复遗安石书极其佞谀由是安石力荐于帝遂驿召对方庆州有夏寇绾敷陈甚悉帝问识王安石吕恵卿否绾对曰不识也帝曰安石今之古人惠卿贤人也退见安石欣然如素交属安石斋陈升之以绾练习边事使复知寕州绾闻之不乐诵言急召我来乃使还耶或问君今当作何官绾曰不失为馆职得毋为谏官乎明日果除集贤校理检正中书孔目房乡人在都者皆笑且骂绾曰笑駡从他笑駡好官还我为之寻同知谏院时新法皆出司农曽布不能独任其事安石欲借绾以威众故有是命】
　　五月右谏议大夫吕诲卒
　　【诲以疾表求致仕曰臣本无宿疾偶值医者用术乖方妄投药剂寖成风痹遂艰行歩非秪惮戾之苦又将虞心腹之变势已及此为之奈何虽然一身之微固未足恤其如九族之托良以为忧盖以身疾谕朝政也至是病亟司马光往省之至则目已瞑闻光哭张目强视曰天下事尚可为君实勉之遂卒海内闻者痛惜之】
　　发明【吕诲居官直谅敢言诚足以不负是职矣卒而具官岂过予乎此纲目劝善之大法也】
　　高丽来贡
　　【高丽为辽所阻不通中国者四十三年至是福建转运使罗拯令商人黄真招接通好高丽主徽乃因真还移牒福建愿备礼朝贡拯以闻朝议谓可结以谋辽乃命拯谕意徽遂遣其民官侍郎金悌防由登州贡自是与中国复通聘贡相继】
　　罢知开封府韩维
　　【保甲法行帝闻乡民忧无钱买弓矢加以惑徙之戍边父子聚泣语王安石曰保甲宜缓而宻安石对曰日力可惜维时知开封上言诸县团结保甲乡民惊扰至有截指断腕以避丁者乞农隙排定帝以问安石安石对曰此固未可知就令有之亦不足怪帝言民言合而聴之则圣亦不可不畏也安石对曰为天下者如止欲顺民情所愿而已则何必立君而为之张官置吏也大抵保甲法不特除盗固可渐借为兵且省财费惟陛下果断不恤人言以行之帝遂变河东北陜西三路义勇如府畿保甲法安石由此益恶维帝欲命维为御史中丞维以兄绛居政府力辞安石因言维善附流俗以非上所建立乞允其请防文彦博求去帝曰宻院事剧当除韩维佐卿明日维奏事殿中以言不用力请外郡帝曰卿东宫旧人当留辅政维对曰使臣言得行贤于富贵若縁攀附旧恩以进非臣之愿也乃出知襄州】
　　广义【王安石曲为辩説古今苐一个小人又加以神宗之昏庸得不被其蛊惑哉孟子所谓妾妇之道张释之谓啬夫利口皆安石之谓乎】
　　六月知蔡州欧阳脩致仕
　　【脩以风节自持既连被污蔑年六十即乞谢事及守青州上疏请止散青苗钱帝欲复召执政王安石力诋之乃徙蔡州至是求归益切冯京请留之安石曰脩附丽韩琦以琦为社稷臣如此人在一郡则壊一郡在朝廷则壊朝廷留之安用乃以太子少师致仕】
　　贬富弼官徙判汝州
　　【弼判亳州青苖法行弼谓如是则财聚于上人散于下持不行提举官赵济劾弼沮格诏防邓绾乞付有司鞫治乃落弼武寕莭度使同平章事以左仆射移判汝州王安石曰弼虽责犹不失富贵昔鲧以方命殛共工以象恭流弼兼二罪止夺使相何由沮奸帝不荅弼行过应天谓判府张方平曰人固难知也方平曰谓王安石乎亦岂难知者方平顷知皇祐贡举或称其文学辟以考校既至院中之事皆欲纷更方平恶其为人檄之使出自是未尝与语弼有愧色盖弼亦素喜安石也】
　　秋七月贬御史中丞一杨绘知郑州监察御史里行刘挚监衡州盐仓
　　【初绘言提举常平张靓防科配助役钱一戸多者至三百千乞少裁损以安民心不聴时贤士多引去以避王安石绘又上防言老成人不可不惜当今旧臣多引疾求去范镇年六十有三吕诲年五十有八欧阳脩年六十有五而致仕富弼年六十有八而引疾司马光王陶皆五十而求散地陛下可不思其故乎安石闻而深恶之挚为安石所器拜监察御史里行始就职即奏言陛下有劝农之志今变而为烦扰陛下有均役之意今倚以为聚敛天下有喜于敢为有乐于无事彼以此为流俗此以彼为乱常此风浸成汉唐党祸必起矣因陈率钱助役十害防绘又论提刑赵子防怒知东明县贾蕃不禁遏县民使讼助役事摭以他故下蕃于狱而自鞫之是希安石意防又言助役之难行者有五而挚亦论赵子防捃摭贾蕃是欲钳天下之口乞按其罪于是安石大怒使知谏院张璪取绘挚所论助役十害五难行之事作十难以诘之璪辞不为曽布请为之既作十难且劾绘挚欺诞懐向背诏下其疏于绘挚使各言状绘録前复四奏以自辩挚奋然曰为人臣岂可压于权势使天子不知利害之实即条对所难以伸其説曰助役敛钱之法有大臣及御史主之于内有大臣亲党为监司提举官行之于诸路其势顺易矣然旷日弥年终未有定论者为不顺乎民心也臣待罪言责采士民之説以闻职也今乃遽令分析交口相值无乃辱陛下耳目之任哉所谓向背则臣所向者义所背者利所向者君父所背者权臣愿以臣章并司农奏宣示百官考定当否不报明日复上疏曰陛下夙夜励精以亲庶政天下未致于安且治者谁政之耶陛下注意以望太平而自以太平为己任得君専政者是也二三年间开阖揺动举天地之内无一民一物得安其所者其议财则市井屠贩之人皆召至政事堂其征利则至防日而官自鬻之推此以往不可究言轻用名器淆混贤否忠厚老成者摈之为无能侠少儇辩者取之为可用守道忧国者谓之流俗败常害民者谓之通变凡政府谋议经画除用进退独与一掾属曽布者论定然后落笔同列预闻反在其后故奔走乞丐之人布门如市今西夏之欵未入反侧之兵未安三边疮痍流溃未定河北大旱诸路大水民劳财乏县官减耗圣上忧勤念治之时而政事如此皆大臣误陛下而大臣所用者误大臣也疏奏王安石欲窜挚岭外帝不许诏贬绘知郑州谪挚监衡州盐仓璪亦落职遣察访使遍行诸路促成役书】发明【刘向曰贤君之治国赏赐不加于无功刑罚不施于无罪不因喜以赏不因怒以诛害民者有罪进贤举过者有赏善言进则不善无由入矣不进善言则善无由入矣是时新法之行流毒海内韩维因论保甲法而罢黜欧阳脩因论青苗钱而致仕富弼杨绘刘挚皆梗新法救正人而贬谪于乎以有限之才恣无穷之逐正道之不行未有疎于此时者也纲目备书于册所以深恶之耳】
　　八月以王雱为崇政殿説书
　　【雱安石子也为人慓悍隂刻无所顾忌性敏甚年十三时得秦卒言洮河事叹曰此可抚而有也使西夏得之则吾敌强而边患博矣故安石闻王韶开熈河议因力主之未冠已著书数十万言举进士调旌徳尉雱气豪睥睨一世不能作小官安石执政所用多少年雱亦欲预选乃与父谋曰执政于虽不可预事而经筵可处安石欲帝知而自用乃以雱所作防及注道徳经镂版鬻于市遂传逹于帝邓绾曽布又力荐之召见除太子中允崇政殿説书安石更张庻政雱实导之常称商鞅为豪杰之士且言不诛异议者则法不行安石一日与程颢语雱囚首跣足擕妇人冠以出问父所言何事曰以新法为人所沮故与程君议之雱大言曰枭韩琦富弼之首于市则法行矣安石遽曰儿误矣颢曰方与参政论国是子弟不可预始退雱不乐】
　　广义【昔杜鹃啼天津邵子以卜南人作相今安石以临川鼫防而坏宋人之国当时羣贤一纲打尽然犹未为酷也又有王雱一狠竪出焉幸而宋祚未克告终而雱也早陨厥躯是亦宋之不幸中之一幸耳曽公亮以此事归之于天斯言亦未必为无理】
　　命王韶主洮河安抚司事
　　【时议取河湟自古渭砦接青唐武胜军应招纳蕃部市易募人营田防事并令王韶主之韶至秦防诸将以蕃部裕勒格在青唐大渭源与夏人皆欲羁縻之议先致讨韶因按边引数骑直抵其帐谕以成败遂留宿明旦两种皆遣其豪随韶以东裕勒格率属十二万口内附裕勒格归朝自言平生闻包中丞朝廷忠臣乞赐姓包氏帝如其请赐名顺】
　　发明【邓绾安石之犬而使之为侍御史判司农寺王雱安石之子而使之为崇政殿説书王韶安石之党而使之主洮河安抚司事则是内外左右皆小人也观纲目之所书是可以占时事之成败矣】
　　九月粥坊塲河渡祠庙○冬十月以鲜于侁为利州转运副使
　　【初诏监司各定所部助役钱数利州路转运使李瑜欲定四十万侁时为判官争之曰利州民贫地瘠半此可矣瑜不从遂各为奏帝是侁议谕司农曽布使颁以为式囚黜瑜而擢侁副使兼提举常平侁恶王安石沽激要君尝语人曰是人若用必坏乱天下及安石用事侁乃上书论时政以为逆治体而召民怨者不可防举其意専指安石安石怒毁短之帝称其有文学可用安石曰何以知之帝曰有章奏在安石乃不敢言既为副使部民不请青苖钱安石遣吏诘之侁曰青苖之法愿取则与民自不愿岂能强之哉苏轼称侁上不害法中不废亲下不伤民以为三难】
　　广义【观分注载侁曰愿取则与民自不愿岂能强之哉此善处青苖之法者也子瞻称其为三难不亦当乎】
　　立太学生三舍法
　　【初国子生以京朝七品以上子孙应防者为之太学生以八品以下若庻人子孙之俊异者为之试艺如进士法及帝即位尤垂意儒学自京师至郡县既皆有学至是因言者论太学假锡庆院西北廊甚狭隘乃尽以锡庆院及朝集院西庑广太学増直讲为十员率二员共讲一经生员厘为三防始入太学为外舍定额为七百人外舍升内舎员三百内舍升上舍员百各执一经从所讲官受学月考试其业优防以次升舎上舍免发解及礼部试召试赐第其正録学谕以上舍生为之经各二员学行卓异者主判直讲复荐之于中书除官具后増置八十斋斋三十人外舍生至二千人嵗一试补内舍生间嵗一试补上舍生弥封誊録如贡举法】














　　御批续资治通鉴纲目卷六
<史部,史评类,御批续资治通鉴纲目>
　　钦定四库全书
　　御批续资治通鉴纲目卷七
　　【起壬子宋神宗宁五年尽乙丑宋神宗元丰八年】凡十四年
　　【壬子】五年春正月置京城逻卒察谤时政者
　　发明【虞舜谓禹曰□违汝弼汝无靣从退有后言夏禹即天子位悬钟鼓磬铎鼗以待四方之士为铭于簨簴曰教寡人以道击鼓喻以义者击钟告以事者振铎语以忧者击磬有讼狱者揺鼗商太甲谓伊尹曰既徃背师保之训弗克于厥初尚頼匡救之徳惟厥终高宗命傅説曰防哉説乃言惟服乃不良于言予罔闻于行观之古昔圣王惟虑闻言之弗及而竭诚以求之所以治隆俗美天下乂寜拒谏饰非如桀纣者国随以灭身且不保是以有天下者当宵旰求言以匡不逮焉神宗即位于兹五年闻善如探汤信防如饮醴去年书诏察奉行新法不职者今年书置京城逻卒察谤时政者一举而拒谏饰非之事皆在其中能保邦于没身而不乱者亦幸焉耳一书再书深讥之也】广义【此即商鞅诽谤之禁耳然则宋之所以不秦者幸也春秋传曰诸有道守在四方况堂堂中国而致察于谤上者乎使时政皆得则四海之人皆为君守何以察为否则舟人皆敌国也虽置逻卒徧天下且不可况京城乎书之者讥之也】
　　二月以蔡挺为枢密副使
