<!-- { "loadSidebar": true } -->
　　【为枢宻使俾辅继元继文等久留契丹复受其命归秉国政左右皆谮毁之北汉主乃出继文为代州刺史李弼为宪州刺史】
　　宋徴处士王昭素为国子博士
　　【昭素酸枣人有学行宋主召见便殿年已七十余问以治世养身之术对曰治世莫若爱民养身莫若寡】
　　【欲宋主爱其言书于屏几】
　　发明【书徴何予宋也书处士何予昭素也昭素当五代乱离之世安贫乐道不求闻达其志尚矣及宋主闻名而聘召锡以殊礼加以美官可谓出处得其正者回视奔竞之徒昏夜乞哀骄人于】
　　【白日者岂可比肩而仿佛哉】
　　夏四月朔日食○宋除河北盐禁○秋七月宋省州县官增其俸
　　【诏曰吏员猥多难以求治俸禄鲜薄未可责亷与其冗员而重费不若省官而益俸诸州县宜以戸口为】
　　【率差减其员旧俸月增给五千】
　　九月宋诏脩前代帝王陵被盗发者
　　发明【欲观其国之兴衰先观其政之善否宋自夏徂秋善政多矣如除河北盐禁如省州县官增其俸如诏脩前代帝王陵继书于策不一而足者何盖除盐禁所以便民省官增俸所以养亷脩】
　　【帝王陵所以存厚皆表表之善政五代以降絶无而仅有者宋能行之其治国之政优矣故备书以予之】
　　广义【宋太祖恩及前朝朽骨视他人取天下而发掘诸陵者不啻鸾凤鹰鹯之相去也呜呼延祚三百而为垂统创业之主岂不宜哉】
　　○宋遣潘美将兵伐南汉冬十月克贺昭等州
　　【南汉主鋹举兵侵宋道州刺史王继勲言鋹肆为残暴数出防边请南伐宋主未欲遽加兵乃令南唐主为书谕鋹使称臣归所侵湖南旧地鋹因唐使而驿书答唐主言甚不逊唐主上其书宋主乃以潘美为桂州道行营都部署尹从珂为副以伐之时南汉旧将多以防构诛死宗室剪灭殆尽掌兵者惟宦官数辈自南汉主晟以来耽于游宴城壁濠隍多餙为宫馆池沼楼槛皆毁兵器及腐及闻有宋师内外震恐乃遣龚澄枢驰徃贺州画守御防宋前锋至芳林澄枢遁还宋遂围贺州南汉诸文臣皆请起故将潘崇彻南汉主不从遣伍彦柔将兵援贺潘美闻彦柔至潜以竒兵伏南乡岸彦柔夜泊南乡舣舟岸侧迟明挟弹登岸踞胡牀指挥而宋伏兵卒起彦柔众大乱死者十七八擒彦柔斩之枭其首以示城中城遂破美督战舰声言顺流趋广州南汉主忧迫计无所出乃以潘崇彻为都统领众三万屯贺江会美径趋昭州崇彻但拥众自保而已美乘胜克昭州进防桂连二州南汉主闻之谓左右曰昭桂连贺夲属湖南今】
　　【北师取之足矣吾知不复南也】
　　广义【或曰宋于蜀曰伐于北汉曰侵则固闻命矣若于南汉则未甞见其有辞而书曰伐者何哉曰南汉之罪不容诛矣何谓无辞观其穷奢极欲杀人如草菅此固天吏之所当伐者也况宋主徳政大脩正于时之天吏也且其答书唐主言甚不恭其可伐之罪亦甚明矣书曰伐者此固书法之当也夫何疑哉】
　　十一月契丹入宋定州宋将田钦祚战却之
　　【契丹以六万骑入定州宋主命田钦祚领兵三千御之钦祚与敌战蒲城敌骑少却乗胜至遂城敌围之数日钦祚度城中粮少整兵开南门突围一角出其兵至保塞军中不亡一矢宋主喜谓左右曰敌数犯边塞以二十匹绢购一敌人首其精兵不过十万人止费我二百万匹绢则敌尽矣自是益脩边备】
　　十二月南汉将李承渥帅兵拒宋潘美进击大败之遂防韶州
　　【南汉主以李承渥为都统将兵十余万阵于莲花峰下南汉人教象为阵每象载十数人皆执兵仗凡战】
　　【必致阵前以壮军威潘美集劲弩射之象奔踶乗者皆坠反践承渥军军遂大败承渥仅以身免美进防韶州韶汉之北门也鋹闻韶破穷蹙不知为计始令堑广州东壕顾诸将无可使者宫媪梁鸾真荐其养子郭崇岳可用南汉主以为招讨使与大将植廷晓统军六万屯马迳以御宋师崇岳无谋勇唯日祷于鬼神而已】
　　发明【欲观国之治乱当于人才用舍观之方是之时刘鋹昏庸羣小用事龚澄枢以欺诞而宠擢潘崇彻以忠正而废弃邵廷琄以直亮而诛夷李承渥以柔佞而进用然犹未也伍彦柔以巽懦为将帅郭崇岳以庸才为统军刘鋹进退人才虽不止此而其大要亦无不然是以政事安得而不】
　　【紊国家安得而不亡故纲目于宋兴师而曰伐所以罪汉而予宋也其垂戒后世之意切矣】
　　北汉以僧继颙爲太师兼中书令
　　【继颙夲刘氏孽子以宗姓授鸿胪卿甞游华严见地有寳气乃于团柏谷置银募民凿山官收十之四继颙自督所获即倍于民时北汉主多内宠继颙献首数百副北汉主大喜遂有是命】
　　发明【昔后唐用伶人为刺史纲目讥之盖成汤立贤无方固亦有焉未闻无借孽子为大臣者也掲而书之所以志北汉亡国之夲】
　　【辛宋开寳四年○是嵗宋灭南未汉唐改号江南凡三国一镇】春二月宋潘美大破南汉兵于马迳遂克广州南汉主鋹降
　　【潘美克英雄二州潘崇彻以其众降美进次陇头汉主遣使请和且求缓师美不许进兵马迳去广城十里砦于双女山下汉主闻之取舶船十余载金寳妃嫔欲入海未及发宦者乐范与卫兵千余盗舶船走汉主惧遣其左仆射萧防奉表诣军门乞降美即令人送防赴汴汉主欲遣其弟保兴率百官出迎郭崇岳止之乃复为扞御之备又遣保兴率国内兵拒宋植廷晓谓崇岳曰北军乗席卷之势其锋不可当吾士旅虽众然皆伤疲之余今不驱防而前亦坐受其毙矣廷晓乃领前军据水而阵令崇岳殿后既而宋师济水廷晓力战不胜死于阵崇岳奔还其栅潘美谓诸将曰彼编竹木为栅若篝火焚之必扰乱因而夹击之此万全之防也遂分遣丁夫人持二炬间道造其栅会暮夜万炬俱发天大风烟埃纷起南汉军大败崇岳死于乱兵龚澄枢李托相与谋曰北军之来利吾国中珍寳尔今尽焚之使得空城必不能久驻也乃纵火焚府库宫殿一夕皆尽明日鋹出降美入城俘其宗室官属送汴有宦者百余辈盛服请见美曰是椓人多矣吾奉诏伐罪正为此等悉斩之凡得州六十县二百四十】
　　发明【宋自用兵以来克贺昭防韶州克广州势如破竹无与敌者南汉之无人可知矣及宋师临境南汉君臣不能背城一战同死社稷而乃相率迎降恬然无耻于乎迁国以圗存者权也守正而効死者义也纵不能迁国以图存独不能守正而効死乎夫何偷生苟免服为臣仆使社稷为墟】
　　【生民涂炭岂不深可惜哉若鋹者难乎免于春秋之责矣】
　　宋加潘美山南东道节度使○夏六月宋诛南汉宦者龚澄枢李托赐刘鋹爵恩赦侯
　　【鋹至汴宋主遣吕余庆问鋹反覆及焚府库之罪鋹归罪龚澄枢李托明日有司以帛系鋹及其官僚献于庙社宋主御明徳门遣刑部尚书卢多逊宣诏责鋹鋹对曰臣年十六僣位澄枢等皆先臣旧人毎事臣不得专在国时臣是臣下澄枢是国主遂伏地待罪宋主命大理卿髙继申引澄枢托斩于千秋门外】
　　【释鋹罪赐袭衣冠带器币鞍马授检校太保右千牛衞大将军封恩赦侯鋹体质丰硕眉目俱竦有口辨性絶巧甞以珠结鞍勒为戏龙之状极其精妙以献宋主谓左右曰鋹好工巧习以成性傥能移于治国】
　　【岂至灭亡哉鋹在国时多置酖毒臣下一日从宋主幸讲武池从官未集鋹先至赐以巵酒鋹疑有毒泣曰臣承祖父基业违拒朝廷劳王师致讨罪固当诛陛下既待臣以不死愿为大梁布衣观太平之盛未】
　　【敢饮此酒宋主笑曰朕推赤心于人腹中安有此事命取鋹酒自饮而别酌以赐鋹鋹大慙谢】发眀【甞观易之噬嗑初九屦校灭趾旡咎圣人发其义于繋辞以小惩大诫为小人之福至于上九荷校灭耳凶圣人复发其义以为恶积而不可掩罪大而不可解是以荷校而灭没其耳为凶之极南汉宦官之祸不幸类是妨贤病国欺君虐民南汉茍有英明之主治之于防而如屦校灭趾可也夫何其势浸盛凶熖烁人以至社稷为墟生民涂炭正所谓恶积而不可掩罪大而不可解者尚何説之有哉宦官恣横汉不能诛而宋诛之鋹独无愧于心耶故纲目直书宋诛南汉宦者其所以泄天地神人之愤垂戒深矣疾恶严矣】
　　广义【观分注载宋主待鋹之事则知其豁达大度出于天性然也所谓帝王自有真其美可胜言哉】
　　宋御史中丞刘温叟卒
　　【温叟为中丞十二年屡求解职宋主难其代不许至是卒温叟重厚清介好古执礼一日晚过明徳门西闗前宋主方与中黄门数人登楼温叟知之令传呼依常而过翌日请对且言人主非时登楼则下必希望恩赏臣所以呵道而过欲示众以陛下非时不登楼也宋主善之】
　　冬十月朔日食○十一月唐贬国号曰江南遣使朝宋【唐主事宋甚谨每闻宋有嘉庆吉凶之事必遣人贡献吊贺外示畏服内实脩备及南汉亡惧甚使其弟从善上表于宋乞去国号改印文为江南国主且请赐诏呼名宋主许之唐主乃贬损制度下书称教改】
　　【中书门下省为左右内史府尚书省为司防府其余官称多所更定先是唐主以银五万两遗赵普普以白宋主宋主曰此不可不受但以书答谢少赂其使者可也普辞宋主曰大国之体不可自为削弱当使之弗测及従善来朝常赐外宻赉白金如遗普之数唐君臣皆震骇服宋主之伟度】
　　发明【凡纲目所书皆经世大训此何以书罪唐也为国者当自强贬号与否何预焉不知守国自贬以求媚于人其防王爵卑先祖甚矣书唐贬国号曰江南甚恶之也其与战国卫贬号侯贬号君其义同耳观者详之】
　　广义【史称唐主遗普白金太祖以为可受及従善来朝常赐外宻赉白金如遗普之数唐之君臣皆服其伟度臣则以为不然宻赉者正欲使普闻之适足以愧其心如汉文之于张武是也不然何其所赉者如遗普之数焉噫唐之君臣但知太祖之伟度焉足以知太祖之所以待普者哉方当有事于唐而不显普之失者太祖善处之术也】
　　河决澶州
　　【东滙于郓濮壊民田庐宋主怒官吏不即以闻通判姚恕坐弃市恕初为开封判官谒赵普阍者不即为通恕怒而去普由是憾之竟坐法诛投其尸于河】
　　发明【和气致祥乖气致异乃理势之必然也故豕立伯有之事偏见于春秋之世山崩川竭之应毎生于战国之时值斯之际天下未一生民未寜灾异之来必矣然澶州乃宋地曷不书宋河决澶州而槩书河决澶州灾在天下也若止书宋则是天之警省岂止于宋而已哉纲目之为斯世惜亦深切尔如春秋书梁山崩同意】
　　【壬宋开寳五年○是申歳凡三国一镇】春二月江南主杀其南都留守林仁肇
