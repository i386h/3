<!-- { "loadSidebar": true } -->
　　发明【观此则宋人积弱之情可见矣以河东诸郡不能抗乌合之金以大河众兵不能御一郡之敌但见弃城逃遁者有之倒戈迎降者有之望风奔溃者有之防敢北向而发一矢使女真长驱如蹈无人之境庙堂良策惟冀求和而兴兵拒敌之谋为妄谈矣宋事至此欲何为哉故夫书李回折彦质师溃金人遂渡河可见李折之兵犹足拒敌因其自溃敌乃渡河所以深罪其怯也书诏冯澥使金军请和请者下求上之词所以深讥其弱也纲目之修内夏外夷而已】
　　广义【抑考是年二月尼玛哈入威胜军防隆徳府按春秋传造其国都曰入三月种师中姚古复之至是十一月金人复得防河东诸州郡者何于以见宋人之无备也诚能于姚种二帅收复之日一如李纲好问之谋不惑于唐恪南仲聂昌井蛙之见则金人且将北奔之不睱其能复防我彊哉傅説之告髙宗曰惟事事有备有备无患钦宗奚足知此】
　　下哀痛诏徴兵于四方
　　发明【呜呼钦宗至是无可言者矣然书下哀痛诏徴兵于四方则见其倒垂之急犹有望于救解之意而逺近诸郡漠然未闻有一人恻然哀悯奔赴君父之厄者则是小人凶威虐足以胁制天下而忠臣义士束手无策亦且莫之救也主危如此彼唐恪耿南仲诸人懐奸误国各自封植其亦可愧也已其亦可诛也已人主观此可不兢兢业业也哉其与唐昭宗书遣间使告难于四方同意】
　　○诏王云副康王构使金军许割三镇至磁州州人杀云构还次相州
　　【云固请康王往使诏以资政殿学士副王使斡里雅布军许割三镇奉衮晃玉辂尊金主为皇叔且上尊号十八字王由滑濬至磁州守臣宗泽迎谒曰肃王一去不返今敌又诡辞以致大王其兵已廹复去何益愿勿行先是王云奉使过磁相劝两郡撒近城民舎运粟入保为清野之计民怨之及是次磁防康王出谒喜应神祠云在后民遮道谏王勿北去厉声指云曰真奸贼也王出庙行民噪执云杀之斡里雅布军济河游兵日至磁城下踪迹王在所知相州汪伯彦亟以帛书请王如相服櫜鞬部兵以迎于河上王遂行至相劳伯彦曰他日见上当首以京兆荐公由是受知议者以为是役云不死王必至金无复还理相州汤隂人岳飞少负气节家贫力学尤好左氏春秋孙呉兵法有神力能挽弓三百斤弩八石刘韐宣抚真定募敢战士飞与焉屡擒剧贼至是因刘浩以见王以为永信郎】
　　发明【天下归之则为天子天下叛之则为独夫是以古之圣王行仁政以得民心恒厥徳以凝天命未闻无故而以土地人民与人者以土地人民与人则自絶天下其不可也必矣宋自金人再侵逡廵畏缩无嵗不以割地为议抑何庸谬若是耶迨夫民杀王云以示不叛钦宗独无愧于心哉纲目直书不再贬而其失自见】
　　广义【呜呼天道之密人岂能测哉假使康王投足北庭则必不能延南宋一百五十二年之祚天其或者锡艺祖其信然矣】
　　何防罢以陈过庭为中书侍郎孙傅为尚书右丞【防主战守与唐恪耿南仲不合罢为开封尹傅为兵部尚书上书乞复祖宗法度帝闻之傅对曰祖宗法】
　　【惠民熈丰法惠国崇观法惠奸时谓名言】
　　以郭京为成忠郎选六甲兵以御金
　　【孙傅因读邱濬感事诗有郭京杨适刘无忌之语于市人中访得无忌于龙衞中得京好事者言京能施】
　　【六甲法可以生擒金二将而扫荡无余其法用七千七百七十七人朝廷深信不疑命以官赐金帛数万使自募兵无问伎艺能否但择年命合六甲者所得皆市井游惰旬日而足敌攻益急京谈笑自如云择日出兵三百可致太平直袭击至隂山乃止傅与何防尤尊信之或谓傅曰自古未闻以此成功者正或聼之姑少付以兵俟有尺寸功乃稍进任今委之太过惧必为国家羞怒曰京殆为时而生敌中防无不知者幸君舆傅言若告他人将坐沮师之罪摄使出又有刘孝竭等募众或称六甲力士或称北斗神兵或称天阙大将大率效京所为识者危之京尝曰非至危急吾师不出】
　　发明【杨氏曰易中极乱之词未有痛于否之彖者匪人一用何遽至于天地之不交而万物不通上下不交而天下无邦乎万物不通则举天下而为墟天下无邦则举国家而为墟小人之祸何若是烈也然则当世道倾危之时正选将择兵之日郭京狎邪小人市井无赖顷因孙傅无识谬举以荐于朝加官锡爵信任不疑岂有所谓六甲之兵而能御敌者邪呜呼以市井游惰之軰杭方张不制之师何异泰山之压卯乎语曰以不教民战是谓弃之宋室君臣何其愚哉他日郭京败走京城随防然而轻信无请之徒者可以鉴矣】
　　广义【抑考古者兵志之辞有曰同力度徳同徳度义葢言力同则有徳者胜徳同则有义者胜度徳较善恶也度义较曲直也一胜一负惟顾徳义何如耳未闻以六甲妖术而能胜人也孟子尝曰天时不如地利郭京之法又非孟子之所谓天时也且以何防孙傅之贤尚尊信之况其他乎迹其流弊其原皆出与徽宗灵素之邪而徽宗之邪妄又本于神宗天书之诪张为幻也呜呼君心不正而流毒至于如此之惨孰谓正心诚意之学而无益于人国也哉今观郭京于事势穷促之际而借此妖术以免祸正犹莾贼之坐斗以避兵也噫王莾以苛而亡钦宗以弱而败金人无光武之仁光武非金人之谲兴亡之迹大率类此可恠也夫】
　　遣耿南仲聂昌使金军许尽割两河地昌为绛人所杀南仲奔相州
　　【斡里雅布遣使来议割两河地帝许之命耿南仲往报南仲以老辞改命聂昌昌以亲辞陈过庭曰王忧臣辱愿效死帝为挥涕太息而怒南仲及昌乃命南仲如河北斡里雅布军昌如河东尼玛哈军昌言两河之人忠勇万一为所执死不瞑目矣行至绛绛人果坚壁拒之昌持诏抵城下缱而登钤辖赵子清麾众杀昌抉其目而脔之初南仲为东宫官十年自谓首当柄用而呉敏李纲越次进位在已上心不能平故毎事异议力沮战守与呉幵坚请割地以成和好故朝廷战守之备皆罢致金师日逼至是与金使王汭偕行至衞州卫乡兵欲杀汭汭脱去南仲遂奔相州以帝防喻康王起河北兵入衞京师因连署募兵榜掲之人情始安】
　　发明【前书割三镇此书割两河则是以祖宗之地为媚敌之资何其愚耶且祖宗披坚执鋭亲犯矢石百战而得彊域割以畀金易于反掌心安忍乎呜呼金人欲三镇则以三镇与之欲两河则以二河与之頥指气使罔敢违逆宋之事金犹子之事父举天下而聼命于敌人岂不深可痛哉迨夫鼎昌被杀南仲奔相则是其民知人类之几于沦胥相率守义违命不降宋自絶乎民而民不背乎】
　　【宋然则宋之君臣亦可谓顽钝无耻者矣纲目直书于防者既着强隣之贪婪又讥宋人之削弱也】
　　以孙傅同知枢密院事曹辅签书院事○以范致虚为陜西五路宣抚使防兵入援○金人入懐州知州事霍安国等死之
　　【安国被围扞御不遗力鼎沣兵亦以相与共守拜徽猷阁侍制城竟防尼玛哈引安国以下问不降者为谁安国曰守臣安国也问余人通判林渊钤辖张彭年都监赵士詝张谌于潜鼎丰将沈敦张行中及队将五人同辞对曰渊等与知州一体皆不肯降尼玛哈令引于东北乡望拜亦不屈乃解衣面缚杀十三人而释其余安国一门无噍类】
　　发明【责难陈善人臣敬君之本然伏节死义人臣应变之当然安等被围扞御不遗力城防而死固其分也观其对金之言是葢勇于为义者故特书死之所以予其全节也又岂求生害仁之可比哉】
　　金斡里雅布尼玛哈围京城要帝出盟
　　【斡里雅布自真定趋汴仅二十日至城下屯留家寺尼玛哈自河阳来防屯于青城使刘晏来要帝出盟时西南两道援兵为唐恪耿南仲遣还于是四方无一人至者城中唯卫士及弓箭手七万人乃以万人分作五军备缓急救防命姚友仲辛永宗分领之以五万七千人分四壁守御遣使以腊书间行出闗召兵又约康王及河北守将来援多为逻兵所获唐恪计无所出密言于帝曰唐自天寳而后屡失而复兴者以天子在外可以号召四方也今宜举景徳故事留太子居守而幸西洛连据泰雍领天下兵亲征以图兴复帝将从之开封尹何防入见引苏轼所论谓周之失计未有如东迁之甚者帝飜然而改以足顿地曰今当以死守社稷】
　　发明【书要帝出盟辱之也是时勒王之师稍集乃为唐恪等遣还以至强隣压境计无所出欲效景徳故事令天子出奔避敌庸臣误国至此是诚何心钦宗主中国不能自强纵敌深入弗克备御迨至城下要帝出盟其屈辱益甚矣要皆君臣之所自取也夫人必自侮而后人侮之钦宗既不能修政治以安中国反为之屈已求和割地资敌其亷耻道防三纲沦没是真所谓城下之盟矣安能望其王赫斯怒爰整其旅以遏徂莒以笃周祜以对于天下哉直书要帝出盟所以深愧之也】
　　李回免○南道都总管张叔夜将兵勤王
　　【叔夜闻召即日自将中军令子伯奋将前军仲雍将后军合三万余人与金游兵转战而前至都下帝御南薰门见之军容甚整入对言贼锋甚鋭愿如明皇之避禄山蹔诣襄阳以图幸雍帝不答时东道都总管胡直孺亦将兵入卫与金人遇于拱州兵败被执金人示于城下都人大惧】
　　发明【钦宗失谋再贻敌祸女真两犯京师逼逐乗舆是时叔夜一闻檄召帅兵入援而网目特书其将兵勤王者予其急君之心也向使钦宗早从李纲之言叔夜早懐入援之义又安有复至之患哉吁】
　　复元丰三省官名○以何防为门下侍郎○闰月唐恪免以何防为尚书右仆射蒹中书侍郎
　　【恪从帝廵城为都人遮击策马得脱逐卧家求去御史胡舜陟劾恪知虑不能经画邉事但长于交结内侍今国势日蹙诚不可以备位乃罢】
　　冯澥至自金军以为尚书左丞
　　【澥与李若水至懐州金使萧庆挟与俱还自后凡三遣庆来坚请帝出防盟】
　　诏张叔夜签书枢密院事将兵入城
　　【朱熹曰叔夜领兵合驻旁近以为牵制且伸缩自如一入城便有牵掣所以迄无成功】
　　金人要亲王出盟遣冯澥曹辅以宗室往受盟金人不许
　　【金人屯青城日纵兵攻掠殿前副都指挥使王宗濋与金人战于城下败死金人攻南壁张叔夜范琼分兵御之遥见金兵奔还自相蹈籍死者以千数乃遣间使趣召诸道兵兵无至者城中惟卫士三万可用然亦什失五六因时令挑战以示敢敌金人复求言不须上出城请亲王及何防往议诏越王将行而尼玛哈以兵来迓王乃止于是金人宣言失信攻城益急再遣使来趣亲王出盟诏遣冯澥曹辅与宗室仲温士如金军以请和既至尼玛哈即遣还不与交一语】
　　发明【若是乎宋人之愚也敌兵临城尚恃和议未闻一人兴破敌之谋者宜乎为金人之轻侮也据事直书则强弱之势可见矣】
　　诏康王构为天下兵马大元帅
　　【殿中侍御史胡唐老言康王奉使至磁为士民所留乃天意也乞就拜为大元帅俾率天下兵入援何防以为然密草诏藁上之帝令募死士得秦仔刘定等四人遣持蜡诏如相州拜王为兵马大元帅知中山府陈遘为元帅汪伯彦宗泽为副元帅使尽起河北兵速入衞仔至相州于顶髪中出诏王读之呜咽军民感动】
　　彗星出长竟天○郭京出御金军败走京城防帝如金营请降
