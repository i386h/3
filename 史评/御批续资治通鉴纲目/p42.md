<!-- { "loadSidebar": true } -->
　　【元俨太宗第八子广颡丰頥严毅不可犯天下崇惮之名闻外夷呼为八大王辽人入使必问王安否及所在荘献临朝自以属尊望重恐为太后所忌深自沈晦既有疾帝亲视之屛人与语所对皆忠言至是卒有司以年嵗不利财用方困请缓期范仲淹言荆王太宗爱子真宗爱弟屡被谗惑陛下仁圣力能】
　　【保全岂忍送之际却惜财利而废典礼请赐内藏库金帛备事帝从之】
　　发眀【书曰荆王元俨卒者为天下得人之惜也】
　　三月诏天下州县立学行科举新法
　　【时范仲淹意欲复古劝学数言兴学校本行实诏近臣议于是宋祁等奏教不本于学校士不察于乡里则不能覈名实有司束以声病学者専于记诵则不足尽人材参考众説择其便于今者莫若使士皆土著而教之于学校然后州县察其履行则学者脩饬矣先策论则文词者留心于治乱矣简程式则闳博者得以驰骋矣问大义则执经者不専于记诵矣帝从之乃诏天下皆立学本道使者选部属官为教授员不足取于乡里宿学有道业者士须在学三百日乃听预秋试旧尝克试者百日而止试于州者令相保任有匿服刑亏行冒名等禁三先策次论次诗赋通考为去取而罢帖经墨义士通经术愿对大义者试十道】
　　广义【分注载宋祁之论即三代取士之法备书于册其美可知】
　　契丹党项诸部叛附于夏
　　【元昊侵党项契丹遣使让之元昊不听党项等部及夹山部若岱尔族八百户与山西部族节度使库哩皆叛契丹降于元昊】
　　宜州蛮欧希范作乱讨平之○夏四月作太学五月帝谒孔子
　　【判国子监王拱辰田况王洙余靖等言汉太学二百四十房千八百室生徒三万人唐学舍亦千二百间今取才养士之法盛矣而国子监才二百楹制度狭小不足以容诏以锡庆院为太学置内舍生二百人讲殿既备帝谒孔子故事止肃揖帝特再拜赐直讲孙复五品服初海陵人胡瑗为湖州教授训人有法科条纎悉备具以身率先虽盛暑必公服坐堂上严师弟子之礼视诸生如其子弟诸生亦信爱如其父兄从之防者常数百人时方尚词赋湖学独立经义治事齐以敦实学及兴太学诏下湖州取其法着为令式】
　　发明【善治天下者莫大乎育贤才而崇先哲育贤才则得人以资国家之用崇先哲则褒善以为斯道之倡此皆治天下之善政而王者之盛心焉仁宗自三月诏天下立学行科举新法则育贤才之道着是月作太学谒孔子则崇先哲之义其所以培植国本振作斯文而为有宋盛徳守文之主岂不从可见哉纲目特举而备书之其予之之意有在矣】
　　广义【书曰帝谒孔子所以着仁宗尊师重道之美】
　　契丹伐党项夏人救之
　　发明【声罪致讨曰伐党项契丹之藩服既书叛以正其罪于前复书伐以定其罪于后夏人纳叛不为无罪故书救者非善词也所以恶其助逆之非耳美恶不嫌同词其义自见】
　　○元昊复遣使来上表
　　【元昊遣使上誓表言两失和好遂厯七年立誓自今愿藏盟府其前日所掠将校民户各不复还自此有邉人逃亡亦毋得袭逐臣近以本国城砦进纳朝廷其栲栲防刀南安承平故地及他邉境蕃汉所居乞画中为界于内听筑城堡凡嵗赐银绮绢茶二十五万五千乞如常数臣不复以他相干乞颁誓诏葢欲世世遵守永以为好傥君亲之义不存或臣子之心渝变当使宗祀不永子孙罹殃帝遣使赐元昊诏曰俯阅来誓一皆如约时韩琦自陜西还与范仲淹并对言为今之防当以和好为权宜战守为实务因画和守战三防又言北戎久强今乘元昊议和其势愈重茍不大为之备祸未可量夫京师坦而无备若北戎一朝称兵深入必促河朔重兵与之力战彼战胜则直趋澶渊若京城坚固戒河朔之兵勿与战彼不得战欲深入则前有坚城后有重兵必沮而自退退而邀之击之皆可也故修京师非徒御宼诚以伐深入之谋諌官余靖言王者守在四夷今无故而修京城是舍天下之大而为婴城自守之计遂不果行】发明【书元昊遣使来上表则其归欵之诚与前上书者异矣故恕其跋扈不恭之心而特书遣使所以嘉其悔过而进之也虽然元昊之来上表者非心服也力不瞻也时方有事于契丹苟不求和于宋则南北受敌自取败亡耳故上一札之书以结中朝之好殊不知为缓兵之计也使宋室君臣茍能知此并力伐之安有西顾之忧哉惜乎不足以语此】
　　六月开宝寺塔火
　　【余靖上疏言五行之占本是灾变宜戒惧以荅天意而开有诏取旧舍利入禁中窃恐巧佞之人推为灵异再图营造广事浮费以奉佛求福非天下所望也宜一塔不能自卫为火所毁况借其福以庇于民哉】
　　发明【开宝寺塔乃太宗所建以藏舍利者其淫名无谓莫此为甚厯朝因之而不能毁深可惜也大抵天地之间一义气之周流开宝寺塔乃非义之建非义之建天必厌之故一夕大火焚烧俱尽岂不快哉凡人不能毁而天毁之者此类是也】
　　以范仲淹为陜西河东宣抚使
　　【初仲淹以忤吕夷简放逐者数年及陜西用兵帝以其士望所属拔用防邉及夷简罢召还倚以为治中外想望其功业仲淹亦以天下为己任与富弼日夜谋虑兴致太平然更张无渐规模阔大论者籍籍及按察使出多所举劾众心不悦任子之恩薄磨勘之法宻侥幸者不便由是谤毁稍行先是石介奏记于弼责以行伊周之事夏竦怨介又欲因以倾弼等乃使女奴隂习介书久之习成遂改伊周曰伊霍且伪作介为弼撰废立诏草飞语上闻帝虽不信而弼与仲淹恐惧不自安适闻契丹伐夏遂请行邉罗从彦曰小人之权幸可畏也以仁宗之英明急于图治而富范等衂于谗间不果其志何耶古者人君立政立事君臣相与合心同谋明足以照之仁足以守之勇足以防之为之不而持之以久故小人不得措其私权幸不得揺其成若庆厯之事鋭之于始而不究其终君臣之间毋乃有未至邪】
　　广义【文正功业不就岂文正之不幸耶仁宗之不幸也使得遂其初志则宋国不虚而契丹西夏不足平矣呜呼惜哉】
　　京师旱蝗
　　【上谓辅臣曰方嵗旱而飞蝗百姓何罪罹此黙祷上帝愿归咎朕躬余靖等言灾异之来实由人事阙失今陛下既有引过之言逹于天地神只伏乞必践其言必行其实専听防揽威权号令信于人恩泽及于下则灾异消和气应矣】
　　发明【书曰惟吉凶不僣在人惟天降灾祥在徳旱蝗虽由于天其实则在乎人茍能敬天恤民则旱不为灾蝗不为厉反是则灾异之害民必矣考之分注帝苦旱蝗忧及百姓黙祷上帝愿归朕躬庶防有恐惧脩省之心矣故又曰慎乃俭徳惟懐永图仁宗其近之】
　　契丹初脩国史○秋七月大封宗室
　　【先是富弼言北人率以近亲为名王将相以治国事掌兵柄今嵗荆王之薨识者忧之臣愿陛下择宗室中贤者数人封之内以藩屏王室外以威示四夷时祖宗之后未有封王爵者帝用弼议封秦王廷美子徳文为东平王润王元份子允让为汝南王燕王徳昭孙从蔼为颍国公岐王徳芳孙从照为安国公同时封王公者凡十人】
　　广义【封建重事也赵宋开国至此始封宗室不亦后乎孟子曰尧舜之仁不偏爱人急亲贤也尧舜之知不偏爱物急先务也郑公有焉】
　　契丹来告伐夏八月遣右正言余靖报之
　　【契丹主以夏援党项之故征诸道兵将讨元昊遣使来告曰请为中国讨贼慎无与和也时朝廷欲加元昊封册而契丹之使适至帝疑契丹与元昊同谋以见欺欲调发为备召羣臣议之富弼言契丹实有怨于元昊耳保无他也余靖言契丹挟诈不可轻许乃命靖致赆礼且觇其诚否而留夏国封册不发】发明【夷狄虽春秋所外者然能尽礼于中国则未尝不进之如书荆人来聘之类是也契丹恶夏纳叛将欲伐之又恐名义不正遣人来告则其尊中国之心可见矣因其来告遣使报之宋得体焉纲目有中国外邦交予之者此类是也】
　　以富弼为河北宣抚使
　　【从弼请也弼及范仲淹既去石介不自安亦请外得濮州通判】
　　许公吕夷简卒
　　【諡文靖自荘献太后临朝十余年间天下晏然夷简之力为多及西夏用师契丹求地夷简选将命使二邉以宁独建募万胜军加契丹嵗币大为后日之患又成郭后之废逐孔道辅范仲淹干外时论少之然所斥士旋复收用亦不终废其于天下之事屈伸舒巻动有操术故当国最久虽数为言者所诋而帝眷倚不衰朱熹曰当许公用事之时其举措不合众心者多矣而又恶忠贤异巳必力排之逮其晚节知天下公议不可终拂又虑天下之事或至危乱而忠贤之排去者将起复用是以宁损故怨以为收之桑榆之计其虑患之意虽未必尽出于至公而补过之善天下实被其赐则与世之遂非长恶力战天下之公议以贻患国家者相去逺矣】
　　发明【夷简辅相二纪得君専而行政久然其卒也何不具其官而独存其爵葢必有説焉自太后临朝天下无事故其功也及募万胜之军加契丹之币虽偷目前之安大为后日之患况以私忿而譛废郭后恶直言而黜逐正人则是伐休休有容之量而愧是职亦多矣故削其官此予而未尽予之意也】
　　九月晏殊罢
　　【殊平居好贤及为相务进人材擢欧阳等为諌官既而苦其论事烦数或面折之至是脩出为河北都转运使諌官奏留之殊独不许孙甫蔡襄因上言殊为李宸妃碑不言生帝又役官兵治僦舍以规利乃降授工部尚书出知颍州殊刚简清俭博学洽闻文章胆丽为世推重】
　　以杜衍同平章事兼枢宻使贾昌朝为枢宻使陈执中参知政事
　　【衍务裁侥幸每有内降率寝格不行积诏防至十数輙纳帝前帝尝语欧阳修曰外人知杜衍封还内降邪凡有求于朕毎以衍不可告之而止者多于所封还也执中自知青州召还諌官蔡襄孙甫等争言执中刚愎不学若任以政天下不幸帝不听谏官论不止乃命中使赍勑告即青州赐之明日諌官上殿帝作色迎谓之曰岂非论陈执中邪朕已召之矣乃不敢言】
　　发明【分注载仁宗用陈执中之决则其拒谏不亦甚乎恶得贤】
　　契丹伐夏冬十月夏人诱而败之契丹及夏平
　　【契丹主宗真亲将骑兵十万出金肃城遣弟重元将骑七千出南路枢宻使萧惠将兵六万出北路三路济河长驱入夏境四百里不见敌据徳胜寺南壁以待惠与元昊战于贺兰山北败之元昊见契丹兵盛乃请和退师十里请收叛党以献且进方物契丹主遣枢宻副使萧革迓之而进军次于河曲元昊亲率党项三部以待罪契丹命革诘其纳叛背盟之故赐之酒许其自新惠以为大军既集宜加伐不可许和契丹主犹豫未决元昊以未得成言又退师三十里以候凡三退将百里每退必赭其地契丹马无所食因许和元昊乃迁延以老之度其马饥士疲因纵兵急攻惠营败之乘胜攻南壁契丹主大败从数骑走得免元昊入枢宻使萧孝友砦执驸马萧呼敦以去已而遣使归其先所俘获契丹亦遣所留夏使还之契丹主遂引兵还】
　　发明【观纲目所书则知契丹可谓勇而无谋者也而元昊则能勇而能怯者焉噫二国桀黠于当时有如此者仁宗虽欲髙枕得乎】
　　十一月诏戒朋党相讦
　　【并戒按察恣为苛刻及文人肆言行怪者】
　　广义【国有朋党非美名也掲而书之所以讥庆厯治乱邪正之杂揉耳君臣同心上下辑睦恶在其有朋党哉】
　　契丹以云州为西京
