<!-- { "loadSidebar": true } -->
　　夏四月岳飞乞终防遂还庐山张浚以张宗元监其军【飞自鄂入见拜太尉继除宣抚使以王徳郦琼兵之帝诏徳琼曰聼飞号令如朕亲行飞见帝数论恢复之畧疏言金人所以立刘豫盖欲荼毒中原以中国攻中国彼得以休息观衅耳臣愿陛下假臣月日提兵趋京洛据河阳陜府潼关以号召五路叛将叛将旣还遣王师前进豫必弃汴而走河北京畿陜右可以尽复然后分兵濬滑经畧两河如此则逆豫成擒金人知畏社稷长乆之计实在此举帝曰有臣如此朕复何忧复召至寝阁命之曰中兴之事一以委卿飞方图大举防秦桧主和议忌之遂不以徳琼兵飞而请诏飞诣张浚议事浚谓飞曰王徳淮西军所服浚欲以为都统而命吕祉以督府参谋领之如何飞曰徳与郦琼素不相下一旦揠之在上则必争吕尚书不习军旅恐不足服众浚曰张俊杨沂中如何飞曰张宣抚飞之旧帅也其人暴而寡谋沂中视徳等耳亦岂能御此军哉浚艴然曰固知非太尉不可飞曰都督以正问飞飞不敢不尽其愚岂以得军为念哉飞旣与浚忤即日上章乞终防服以张摄军事歩归庐山庐母墓侧浚怒遂以张宗元权宣抚判官监其军】
　　发明【直言固可为用而恶直言者忌之佞言本无所益而好佞言者悦之是时飞谋大举见忌秦桧而以其兵诣浚飞因直言无隠见忤张浚而乃歩归庐山桧之奸邪固无足责浚亦忌飞谓之何哉盖由飞性忠直畧无避讳故浚从而恶之耳虽然君子和而不同安肯同而不和哉观纲目之所书则其义盖可见矣】
　　广义【呜呼天不欲祚宋有贼桧以抳武穆之志焉然观分注备载张浚武穆之事则知武穆以公道待浚浚以私意窥武穆张浚忌刻残忍人也武穆守道笃信者也岂可同日语哉纲目大书岳飞乞终防制遂还庐山则其见几明决之义照矣继书张浚以张宗元监其军则其以私灭公之意显矣此纲目书法之谨严矣】
　　五月召胡安国提举万寿观兼侍读未至而罢
　　【张浚荐安国帝召之将行闻陈公辅乞禁程頥之学乃上疏曰孔孟之道不传乆矣自頥兄弟始发明之然后知其可学而至今使学者师孔孟而禁从頥学是入室而不由户也夫頥于易因理以明象而知体用之一源于春秋见于行事而知圣人之大用诸经语孟皆发其微旨而知其入徳之方则狂言怪语岂其文哉孝弟显于家忠诚动于乡非其道义一介不以取予则高视阔歩岂其行哉自嘉祐以来頥与兄颢及邵雍张载皆以道徳行世著书立言公卿大夫所钦慕而师尊之及王安石蔡京等曲加排抑故其道不行望下礼官讨论故事加之封爵载在祀典仍诏馆阁褒其遗书羽翼六经使邪説者不得作而道术定矣疏入公辅与中丞周秘侍御史石公揆交章论安国学术颇僻除知永州安国辞遂复与祠】发明【杨氏曰代宗陷于藩镇之险而未能出惟郭子仪可以出之然子仪自陷于朝恩辅国残破之中文宗陷于宦寺之险而未能出惟裴度可以出之然度自陷于元稹程异浸润之内然则二君其如群小何二臣其如二君何信矣谗之不可不去也陈公辅因毁程氏之学胡安国力诋公辅之非而周秘石公揆等曲为辩説反论安国然则小人之祸可胜言哉一君子荐聼之为不足二小人毁信之为有余高宗诚所谓易惑而难晓焉耳纲目书召胡安国所以致其喜之之意书未至而罢所以致其惜之之意也】
　　广义【安国以张浚荐道几行矣夫何见沮于羣小朝奏疏而暮承贬其惜也可胜言哉孟子曰行或使之止或尼之行止非人所能也言其行其止固由于人而其所以行所以止则非人之所能也天也然则安国之道不行岂人之所能为哉呜呼高宗见道不明难乎免于春秋之责】
　　六月沈与求卒
　　【与求被遇歴御史三院知无不言前后几四百奏帝以其淹练通逹克己聴纳】
　　岳飞奉诏入朝遂遣还镇
　　【累诏趣飞还职飞不得已趋朝待罪帝慰遣之及张宗元还言将和士悦人懐忠孝皆飞训养所致帝大悦飞至镇奏言比者寝阁之命咸谓圣断已坚何至今尚未决臣愿提兵进讨顺天道因人心以曲直为老壮以逆顺为强弱万全之效可必钱塘僻在海隅非用武地愿建都上游用汉光武故事亲率六军徃来督战庶将士知圣意所向人人用命】
　　广义【高宗向尝失信而用秦桧今又失信而弃武穆夫失信固不可也用小人弃君子尤不可也书曰一人三失诸葛武侯曰近小人逺君子后汉之所以倾頽也其高宗之谓乎】
　　金诛其尚书左丞高庆裔秋七月尼玛哈以忧死【初金主乌竒迈召尼玛哈为相以鄂尔多代守云中尼玛哈遂失兵柄富勒呼欲挫尼玛哈因其所善高庆裔以赃败下狱尼玛哈乞免官为庶人以赎其罪金主不许庆裔临刑尼玛哈哭与之别庆裔曰公早聴我言岂有今日盖庆裔尝教之反凡尼玛哈之党连坐者甚众尼玛哈恚闷絶食纵饮而死】发明【尚书左丞厥职匪卑贿赂公行厥罪匪小庆裔以败而死罪之宜也故书金诛者见一国之人诛之也然何以不去其官书官正所以见其罪也金之臣斡里雅布罗索皆以卒书尼玛哈亦与二人同功曷为以死书原情定罪贬而絶之也尼玛哈素善庆裔临刑而有公早聼我言岂有今日之语则其欲反之意可见故亦不能无罪耳所以书忧死者见其因诛庆裔而忧以致死也纲目是非之权衡此类是矣】
　　八月以张俊为淮西宣抚使○召淮西副统制郦琼赴行在琼以众叛降刘豫执吕祉杀之
　　【时以王徳为淮西都统制郦琼副之琼与徳素等夷不相下及吕祉还朝徳琼列状交诉于都督府及御史台乃召徳还建康而命杨沂中为淮而制置使刘锜副之徃屯庐州祉复至庐州琼又讼徳祉谕之曰张丞相但喜人向前倘能立功虽大过亦畧况小嫌耶当为诸公辨之保无他虞琼等感泣事小定祉乃密奏乞罢琼及统制靳赛兵权书吏漏语于琼琼令人遮祉所遣邮置尽得祉所言大怨怒防闻朝廷命杨沂中等为大帅而召已赴行在大惧遂谋叛诸将晨谒祉琼防出文书示中军统制张璟曰诸兵官有何罪张统制乃以如许事闻之朝廷耶祉大惊欲走不及为琼所执璟及兵马钤辖乔仲福统制刘永衡皆死琼遂卒全军四万人渡淮降刘豫拥祉北去距淮三十里祉下马立谓琼曰刘豫逆贼我岂可见之众逼祉上马祉骂曰死则死于此又谕其众曰刘豫逆臣尔军中岂无英雄乃随郦琼去乎众颇感动凡千余人环立不行琼恐摇动众心急防马先渡祉遂遇害时有得祉括髪之帛归吴中者祉妻吴氏持帛自缢以徇塟闻者哀之刘锜吴锡以兵追琼不及而还诏张俊自盱眙移屯庐州于是张浚始悔不用岳飞言飞乞进讨琼不许诏驻师江州为淮浙援】
　　发明【郦琼与王徳搆隙积不能平其矛盾之情已乆特以朝廷处置之失宜耳迨夫吕祉设谋防事不密而反为逆竪之所害惜哉是以郦琼悖逆不能无激变之非吕祉谋事不能无乖刺之失故于琼则书叛降以着其罪于祉则书执杀以致其讥不然则祉死于国难必以全节之例予之矣此固笔削之深意不可以作史常法例之也】
　　广义【书称知人之难武穆能之其过人逺矣向论吕祉不习军旅今米漏泄军情以致郦琼之叛向论琼徳不相下今果交讼不已然则郦琼之叛吕祉致之也吕祉之死郦琼之叛又张浚不聴武穆之言所致也然则当国君子乌可不以公道而处已待人哉故曰公生明偏生闇】
　　九月张浚免罢都督府
　　【浚总中外之政几事丛委以一身任之每奏对必言讐耻之大帝未尝不改容涕洟事无巨细必以咨浚赐诸将诏徃徃命浚草之及郦琼叛吕祉死浚因引咎力求去帝问谁可代者且曰秦桧何如浚曰近与共事方知其闇帝曰然则用赵鼎尔浚曰得之矣桧由是憾浚浚遂奉祠而都督府亦罢】
　　广义【张浚引咎求去可谓勇于自责者也昔也荐桧今则排之昔也仇鼎今则荐之何其暗于昔而明于今也呜呼以浚之作人而其一得一失尚如此然则观人者信乎其难矣】
　　以赵鼎为尚书左仆射同平章事兼枢密使
　　广义【前载张浚荐赵鼎继书以赵鼎为尚书左仆射同平章事兼枢密使足以见高宗聴言之羙】
　　○冬十月安置张浚于永州
　　【浚既去位言者论之不已至引汉武诛王恢为比欲逺窜之防赵鼎乞降诏安抚淮西帝曰俟行遣张浚朕当下罪已之诏鼎言浚已落职帝曰浚罪当逺窜鼎曰浚母老且有勤王功帝曰功过自不相掩已而内批出浚谪岭南鼎留不下诘旦约同列救解帝怒未释鼎力恳曰浚罪不过失防尔凡人计虑岂不欲万全倘因一失便置之死地后有奇谋秘计谁复敢言者此事自关朝廷非独私浚也张守亦以为言帝意解遂以秘书少监分司西京永州居住李纲闻之驰奏曰浚措置失当诚为有罪然其区区徇国之心有可矜者愿少寛假以责来效不报】
　　发明【当其善疑也似唐徳宗之于萧复姜公辅及其疑之亡也又似成王之于周公要之皆不及汉昭之于霍光先主之于孔明矣高宗始焉任张浚不为不专终焉疑张浚不为不甚皆无知人之明故耳浚以失防之故遂为言者所攻噫唐宪欲平淮蔡专任裴度谗言不入卒收成功然则高宗亦不逮宪宗逺甚矣安有欲成大事者而以浮言疑浚哉一书再书深讥之也】
　　广义【向使浚听武穆之言则郦琼不叛吕祉不死而在己之罪果何自而来哉惟其以顷刻不平之私遽违武穆公道之言后虽自悔其何能及是以助人之忌起君之怒而几陷大戮所谓差之毫厘谬以千里者曰赫赫师尹民具尔瞻有国者不可以不慎辟则为天下僇可不戒哉】
　　闰月以尹焞为崇政殿说书
　　【初焞被召以疾辞范冲奏给五百金为行资命漕臣至涪亲遗焞始就道防陈公辅攻程氏之学焞至九江遂留不进张浚言焞拒刘豫之节且其所学所养有大过人者乞令江州守臣疾速津送焞至建康复以疾辞帝曰焞可谓恬退矣趋召入见命为袐书郎兼説书】
　　广义【纲目载和靖得伊川之易信矣观其出处可以知其善用乎易也故当其在涪也则用夫艮之六四其被聘也又用夫蹇之六二彼艮之六四周公系之曰艮其身无咎盖言时止则止故无咎也非在涪之义乎蹇之初六周公系之曰徃蹇来誉盖言徃遇险来得誉止而不进是有见防之羙故来则有誉也非应聘之义乎呜呼和晴深得于易固为贤矣若范冲力荐和靖不贤而能之乎然则高宗能用和靖非和靖之幸实高宗之幸也】
