<!-- { "loadSidebar": true } -->
　　发明【凡书彗孛皆兵之象也是时征伐四夷黎民愁怨诗不云乎有芃者狐率彼幽草有栈之车行彼周道此之谓也然则天变之来乃民怨愤之气并之所致既出于井又入紫微其异莫甚于此矣茍使成宗悔悟省躬责已期底治平则逺人不期服而自服天变不期消而自消何必劳师逺涉然后为快哉】
　　海都复大举入防哈尚大破之海都走死
　　【海都与都尔斡诸部大举入防哈尚督绰和尔等五军合击大破之阿实克射都尔斡中膝遁去海都不得志引还旋亦死】
　　九月诛高庆察罕布哈免色辰额哷为庻人
　　【色辰额哷等兵攻阿散哥也不克引还言贼降在旦夕庆等受其赂首倡为还计是以无功诏遣官鞫之得色辰额哷以下将校受赂状诏诛庆及察罕布哈色辰额哷等遇赦削夺官爵为庻人】
　　发明【髙庆等既承君命吊伐缅邦则必诛其叛臣立其故主抚其羣黎宣上徳泽然后旋师则不辱君命矣夫何受彼贿赂倡为还计则不惟纵贼不讨抑且自肆无君其罪甚明不容讳者故髙庆书诛罪首谋也色辰额哷书免罪从谋也然后罪之轻重可见而权之高下可知矣此纲目之断案也】
　　禁酒
　　【时以嵗凶禁酒仍弛山泽之禁听民渔猎】
　　冬十月益海运粮
　　【以畿内嵗饥増明年海运粮为百二十万石】
　　帝还大都○十一月遣刘国杰率师讨宋隆济及蛇节【刘深兵败帝始悔不用哈喇哈斯及董士选之言乃遣刘国杰及杨赛音布哈等率四川云南湖广各省兵分道进讨诸蛮别敕梁王提兵应之军中机务一聴国杰处分】
　　发明【朝廷用兵本及八百媳妇而宋隆济等之无预也夫何连兵相反共抗王师则其逆节已明罪恶甚矣故变文而书讨此纲目轻重之权衡也噫】
　　【壬寅】六年春正月免朱清张瑄官寻诛之
　　【二人父子致位显要宗戚皆累大官田园馆舍徧天下巨艘大舶交诸畨中廪藏仓庾相望车马塡塞门巷仆从佩金虎符为万户千户者累数十人江南僧石祖进摭其不法事上闻时中书亦言二人屡致人言宜罢其官诏御史台鞫之既而伏诛寻籍其家禁锢其亲属流其妻子逺方其妻子被逮时赂江浙平章托克托祈蔽其罪托克托以闻帝喜曰托克托我家老臣子孙其志固宜与众人殊也赐内帑黄金五十两以旌之】
　　广义【考之朱清张瑄乃宋季之海盗因其备知海道曲折故使其掌都漕运万户府由是欺上罔下遂致富殷固足以见元人用人之失矣然则何以书免朱清张瑄官寻诛之曰此正名定罪又足以见元人之得也学者味之】
　　刘深引兵还南台御史中丞陈天祥上书誎伐西南夷不报
　　【宋隆济累攻围贵州不解深等粮尽道梗不通遂引兵还隆济复率众邀之辎重委弃士卒杀伤殆尽南台御史中丞陈天祥上书谏曰八百媳妇乃荒裔小夷取之不足为利不取不足为害而刘深欺上罔下帅兵伐之经过八畨纵横自恣中途变生所在皆叛既不能制乱反为乱众所制食尽计穷仓皇退走丧师十八九弃地千余里朝廷再发四省之兵使刘二巴图总督以图收复湖南湖北大发运粮丁夫众至二十余万况当农时驱北愁苦之人往回数千里中何事不有比闻从征败卒言西南诸夷皆重山复岭陡涧深林其窄隘处仅容一人一骑上如登髙下如入井贼若乗险邀击我军虽众亦难施为或诸蛮逺遁阻险以老我师进不得前旁无所掠将不战自困矣且自征伐倭国占城交缅诸夷以来近三十年未尝有尺土一民之益计其所费可胜言哉去嵗西征及今此举何以异之乞早正深罪仍下明诏招谕彼必自相归顺不须逺劳王师与小丑争一旦之胜负也为今之计宜驻兵近境多市军粮内安外固渐次服之此王者之师万全之利也茍谓业已如此欲罢不能亦当详审成败筭定而行彼诸蛮皆乌合之众必无久能同心捍我之理但急之则相救缓之则相疑以计使之互相讐怨待彼有可乗之隙我有可动之时徐命诸军数道俱进服从者怀之以仁抗敌者威之以武恩威兼济功乃易成若复舍恩任威深蹈覆辙恐他日之患有甚于今日者也不报遂谢病去】
　　发明【善言者不善事之模范不善言者善事之蟊贼是以古之人君不以一己之聪明为聪明而以众人之聪明为聪明所以用人则大自用则小尧舜以众人之聪明为聪明然后治隆俗美桀纣以一己之聪明为聪明然后身弑国亡是时用兵西南之夷刘深无功而返陈天祥上疏直谏言甚剀切帝不见听可胜惜哉呜呼自用而不用人其流之弊不至于桀纣之辙者几希矣故书不报以深贬之】
　　广义【分注载天祥一书何其曲尽人情而善与元人谋国也夫何元人专务贪得虽有嘉谟嘉猷曽不为之一介于意焉譬则聋者之于大韶瞽者之于子都耳恶能致其听视耶使天祥于此而不去则其见与是书背矣何足贵哉然则谢病去者乃其髙致也传曰道合则服从不可则去天祥有焉】
　　诏收富民防持玺书
　　【帝语台臣曰闻江南富民侵占民田致贫者流徙卿等亦闻之否对曰富民多乞防持玺书依倚以欺贫民官府不能诘治宜悉追收为便命即行之毋越三日】
　　二月帝有疾○三月赦○西南夷俱叛遣陜西行省平章政事伊苏岱尔等讨平之免刘深等官
　　【乌撒乌防东川芒部及武定威楚普安诸蛮因蛇节之乱皆以供输烦劳为辞乘衅起兵攻掠州县焚烧堡砦遣伊苏岱尔等将兵防刘国杰讨之时国杰方讨顺元蛮不及来防伊苏岱尔等率师分道并进次第平之】
　　夏四月帝如上都○五月太庙寝殿灾
　　发明【天火曰灾灾及太庙之寝殿大变也元人守防不严而使非常之火延及太庙其怠慢不恭何其甚乎虽然变不虚生灾不妄作有如斯之人事然后可召如斯之灾异岂有人事不感而天灾罔应者耶此皆非常之变有非人力所可胜者纵使守防之严安能制天灾之变也欤春秋新宫灾三日哭元之君臣絶无惕厉何谬如之此元之所以终于不振安能挽回天变哉】
　　六月朔日食
　　【太史院失于推防诏议其罪】
　　秋九月龙兴民讹言括童男女
　　【至有杀其子者命捕为首者三人诛之始息】
　　发明【汉哀之时书关东民讹言行筹君子以志当时之不祥葢讹言虽非真有然国有讹言亦不祥之兆也此皆人心皇惑是以妖气乘之易于恐动尔安有皇风清穆治教休明而尚有所谓讹言者乎上书日食则天变为之既形此书讹言而人心为之恐惧天人感应如此成宗悖罔而不察亦误矣】
　　冬十月帝还大都
　　【癸邜】七年春二月以阿喇卜丹茂巴尔斯并为平章政事○汰诸司冗员
　　【定中书省自左右丞相而下平章政事二员左右丞各一员参知政事二员定为八府】
　　三月遣使巡行天下
　　【罢赃汚官吏万八千四百七十三人审寃狱五千一百七十六事】
　　刘国杰败宋隆济及蛇节于墨特川擒斩之
　　【初国杰师出播州境与贼遇战失利乃令军士人持一盾布钉其上俟阵合即弃盾佯走贼果逐之马遇盾皆仆国杰鼓噪趣之贼大败既而余冦复合要战国杰不应数日命杨赛音布哈分兵先进大军继之贼兵溃乘胜逐北千里杀获无筭遂破之于墨特川擒斩蛇节隆济遁去寻为兄子宋阿重执之来献诏斩之余党相继平】
　　广义【呜呼人徒知国杰之斩隆济蛇节为胜而不知其胜者乃所以为负也葢隆济蛇节乃穷荒末裔之小丑得之不足以为喜失之不足以为忧况其道路隘塞水土异宜十人而供一兵亦云未足其费可胜言哉今而得斩隆济蛇节为幸而元人之所以自斩者亦多矣观者以意逆志可也】
　　复以特尔格为平章政事
　　【特尔格乞解机务诏仍以平章议中书省事时诸王朝见未有知典故者帝曰特尔格谙之凡赐予诸王礼节悉命掌行至是复以为平章政事】
　　鄂勒哲及巴延等坐赃巴延等免官鄂勒哲释不问【初朱清张瑄徧以金帛结贵近无不受其赂者事败监察御史杜肯构言鄂勒哲等与二人交通宜罪之诏巴延宻喇卜和卓梁德珪巴特玛琳沁等戌边丹津鄂尔根萨里等罢职不叙籍其家惟鄂勒哲不报既而御史及枢宻院臣复言中丞董士选亦尝贷二家钞为非义帝曰既曰称贷不必问也】发明【易曰九五讼元吉象曰讼元吉以中正也朱子传曰阳刚中正以居尊位听讼而得其平者也中则听不偏正则断合理时鄂勒哲巴延俱坐赃罪免之俱免释之俱释今而巴延等免官释鄂勒哲不问则是听讼不得其平而有徇情偏爱之弊矣又岂权衡之至公哉纲目书此词繁而不杀其义可见】
　　诛刘深罢云南分省
　　【时有司防赦议释深罪哈喇哈斯曰徼名首衅丧师辱国非常罪比不诛无以谢天下遂诛之】广义【初刘深欲假征八百媳妇以立功自谓计之得矣今而功不能立诛不可免果何谓哉揆厥所元由其始谋之不臧也书曰慎厥终惟其始君子戒焉】
　　帝如上都○兰谿处士金履祥卒
　　【履祥少从学同郡王柏及何基之门二人葢得朱熹之传者宋将亡遂絶意进取屏居金华山中尝以刘恕外纪记司马氏通鉴以前事不本于经舛缪不可信乃断自尚书旁采子史损益之作通鉴前编他如论孟大学诸经传及礼乐书各有注疏授其门人许谦以传当时以为基之清介纯实似尹和靖栢之高明刚正似谢上蔡履祥则亲得之二氏而并充于己者也居仁山之下学者因称仁山先生至正中赐諡文安】
　　发明【处士未尝书卒者卒处士所以録贤也履祥得朱子不传之绪于遗经抱道自乐不求闻达是葢轻富贵于鸿毛而重道徳于泰山者也故特书于册以深予之】
　　广义【于履祥卒而地之书以处士者重道也】
　　夏五月朔日食○右丞相鄂勒哲卒
　　广义【鄂勒哲博果宻等贤然因刘深之见以开西南夷之衅乃其所短也君子病焉】
　　○六月遣防古军戍沙二州
　　【御史言沙二州为边镇重地今大军内屯甘州使官民反居边外非宜乞以防古军万人分镇二州险隘兼立屯田以供军从之】
　　秋七月都勒斡遣使乞降
　　【都勒斡败聚其属及海都之子谋遣使请命使至伊彻察喇防诸王将帅议曰都勒斡乞降当待命于上然往返再阅月恐失事机乃使玛古哈喇往报之既遣始以闻帝嘉之诏慎饬军士安置驿传以俟自是诸王叛者相率来归】
　　两浙大饥
　　【平江等十五路霪两害稼诏发粟赈民一月仍减直鬻米三十万石协济之时台州诸路旱饥尤甚行省檄浙东元帅托欢彻尔赈之托欢彻尔残虐不恤治中陈孚诉于宣抚使亟发廪民之殍者已十六七】发明【纲目饥嵗多矣书于册者十九而书大饥十成宗独有其二何也是嵗平江等十五路霪雨而遽至于大饥者成宗为国务华去实舍本逐末军旅频兴赋敛日急而不敦其内府库竭矣农力耗矣天降饥馑亦无以赈防万民矣纲目所以独两书饥以示后世为国之不可不敦本也】
