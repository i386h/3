<!-- { "loadSidebar": true } -->
　　发明【呜呼天祥忠宋之心至是益见矣方其起兵勤王间闗岭表攻城畧地志图恢复厥谋未遂可哀也已及其至燕元人啖之以爵而天祥不受则是富贵不能淫元人惧之以威而天祥不屈则是威武不能屈然其心未尝一日而忘宋也使天意祚宋莫或挠之则恢复之任舍天祥世杰而谁归五坡被执天祥非不知偷生可以茍免其如忠义何君子去仁恶乎成名故宁不屈勿以害吾天徳之刚宁就死勿以馁吾浩然之气偷生茍免岂天祥心哉故直书不屈所以深嘉而乐予之也其垂训大矣】
　　十二月元增置宿卫
　　【元宿卫皆领于四集赛以太祖功臣博勒呼博尔济穆呼哩齐拉衮四族世领集赛之长集赛者犹言分蕃宿卫也年劳既久即擢为一品或以才能任使贵盛虽极一日归至内庭则执事如故其后集赛增至四千八百卫而累朝鄂尔多集赛尤多国之大费每糜于此】



　　御批续资治通鉴纲目卷二十二
<史部,史评类,御批续资治通鉴纲目>
　　钦定四库全书
　　御批续资治通鉴纲目卷二十三
　　【起庚辰元世祖至元十七年尽甲午元世祖至元三十一年】凡十五年
　　元世祖文武皇帝至元十七年春正月诏覈阿尔哈
　　雅所俘户口放为民
　　【时阿尔哈雅下荆南江西广西海南之地得州凡五十八峒夷山獠不可胜计行台御史言其俘获三万余人悉役为奴自置吏治之责其租赋诏行台御史大夫姜卫检覈之悉放为民既而御史中丞崔彧亦言其总制兵民子弟亲党分别要路威权太盛宜罢其职并转徙其党勿令久防荆湖不聴】发明【臯陶谟曰都在知人在安民禹曰吁咸若将惟帝其难之知人则哲能官人安民则惠黎民怀之盖天之立君所以为民臣之事君所以辅治阿尔哈雅出师俘获甚众悉役为奴置吏自治则其于知人安民之事有亏耳世祖能知其特诏覈之既得其实悉放为民则亦庶几有革故之心而无愧于臣民之主者矣纲目特揭而书之于册者所以深嘉而亟予之也】
　　都元帅张范卒
　　【諡献武】
　　发明【范勤劳王家功施社稷多矣诚可以趋卓乎诸将之先者今纲目特书爵书卒所以表其忠勤之绩以示劝耳】
　　三月帝如上都
　　发明【易曰君子以作事谋始始焉不谨后必难制是时元都燕京宗社系焉百官居焉□使上都乃祖宗之地既都于燕则彼当为行在安可复如上都乎世祖混一天下则是臣妾亿兆师表百僚普天之下莫非王土率土之濵莫非王臣要当励精图治贻厥孙谋可也四海甫平即事游幸事既不能谋之于始遂使后世子孙循其故辙习以为常浸淫至于亡国而不止悲夫安有天子屡为游幸而可以君天下乎古者天子廵狩固有常规自春秋之时斯礼已废世祖岂廵狩哉故直书以深讥之】
　　○遣使穷河源
　　【招讨使达实受命行四闰月始抵其地既还图其形势来上言河出吐蕃朶甘思西鄙有泉百余方可七八十里沮洳防涣不可逼视登髙望之如列星然名鄂端诺尔鄂端诺尔华言星宿海也羣流奔辏近五七里汇为二巨泽名鄂楞诺尔自西而东连属成川号齐必勒河合伊尔齐呼兰伊拉齐三河其流寖大始名黄河又岐为八九股行二十日至大雪山名腾格哩哈达昆仑也由昆仑南至阔即及阔提二地始相属又经哈喇伯勒齐尔之地合细黄河及竒尔穆苏二水北行复折而西流过昆仑北又转而东北行约二十余日至积石始入中国云约自河发源至中国计及万里然其间溪涧流络莫知纪极昆仑之西人迹简少而山皆草石至积石方林木茂畅世言河九折盖彼地有二折焉】
　　广义【河始于开关其迁徙不常有非人力之所能致元人穷其源无益也不然大禹施功何自积石始乎】
　　陜西运使郭琮等杀安西王相赵炳诏逮琮等诛之【初安西王既薨召炳入见因言运使郭琮郎中郭叔云不法帝怒遣使偕炳往案其罪至则琮等矫世子阿南达防収炳及妻子囚之崆峒山炳子仁荣诉之诏即遣使驰往脱炳且械琮党偕来琮留使者先遣人毒炳于狱中帝闻之大怒琮至亲鞠之伏辜命仁荣手刃琮及叔云于市籍其家畀之仁荣曰不共戴天之人所有何忍受之帝称善别赐钞二万缗为治防具】
　　发明【杀杀无罪也天子在上百官守法黜陟赏罚虽各有司亦当禀命故一人横行于天下武王耻之琮等忿炳奏其不法私自杀之则是上无天子下无方伯而乱臣贼子肆其欲而无禁天下其可得而治乎世祖亲自推鞠手刃于市其讨贼之矣得矣故书诛以正其罪】
　　秋七月以郝祯耿仁为左丞
　　【阿哈玛特肆贪横援引二人骤升同列交为防蔽掊敛日急内通货贿外示威刑廷中相视无敢言者】
　　八月集贤大学士兼国子祭酒许衡致仕
　　【衡以疾乞致仕皇太子请以其子师可为怀孟路总管以便侍养且遣使谕之曰公母以道不行为忧也公安则道行有时矣】
　　发明【凡书致仕予知止也夫以四十五十而无闻固君子之所愧立乎人之本朝而道不行亦君子之所耻与其茍禄于朝曷若引身而退今衡以疾致仕则庶几有知止之心焉回视贪位慕禄苟焉无耻者岂不大有迳庭乎既具其官又书致仕盖予之也】
　　广义【鲁斋当世道方隆之时而能以道自处其贤盖可知矣孟子曰周于德者邪世不能乱其鲁斋乎】
　　翰林学士承防姚枢卒
　　【諡文献】
　　九月帝还大都○冬十月以阿喽罕为右丞相复大发兵击日本
　　【初帝屡遣使往通日本不纳乃命凤州经畧使实都伐之无功而还复遣礼部侍郎杜世忠等使其国亦不报且执世忠等杀之至是命阿喽罕为右丞相范文虎洪寨球尔为右丞李庭张巴图参知政事并行中书省事率师十万以往时高丽王暙来朝愿益兵并击之加暙行省右丞相】
　　发明【复者已甚之词所贵乎天子者以其禁暴诛乱而已书称征之言曰今予以尔有众奉将天讨尔众士同力王室尚弼予钦承天子威命无非奉天伐暴之师故曰三代之师若时雨今日本穷荒小夷初无防扈如有苗又无怠政如义和何为穷兵黩武较胜于逺夷乎世祖初平天下而志存征伐遂使继世之君袭为故事称干比戈其祸可胜言哉故不曰讨而曰击一以见日本无罪一以讥元之黩武其义亦深切而着明矣】
　　十一月行授时防
　　【郭守敬等以为金虽改厯止因刘宋之本微加増益未尝测验于天况冬至者厯之本而求厯本者在验气汴宋旧仪今多不恊乃与南北日官陈鼎臣等创造仪象圭表为噐凡十有三复遣监侯官十四人分道测验凡二十七所徧参厯法酌取中数成新厯上之言自汉以后厯法经七十改创法者十三家今所考正者凡七事所创法者五事其法视古皆密而又悉去诸厯积年月日法之傅防者一本天道自然之数可以施之永乆而无厯上赐名曰授时颁之天下】
　　平章政事廉希宪卒
　　【希宪自江陵以疾召还太子遣使问之希宪曰臣病无足忧所忧者大奸误国羣小附之病之大者也大徳间赠太师恒阳王諡文正巴延曰亷公宰相中真宰相男子中真男子世以为名言】
　　十二月杀江淮行省平章政事阿里布右丞雅克特穆尔左丞崔斌
　　【斌既发阿哈玛特奸海内称快未几斌迁江淮行省左丞阿哈玛特虑其害己乃奏筭江淮行省钱糓诬构斌与阿里布等盗官粮四十万及擅易命官八百余员命都事刘正等往案狱弗具复遣参政张防等籴治之竟寘斌等于死斌有文学达政术副阿尔哈雅取荆湖广海屡建大功多所全活太子闻杀斌方食投箸恻然遣使止之不及天下寃之】
　　发明【呜呼世祖之于政刑盖亦滥矣时阿哈玛特专权自恣凶焰虐人无敢发其奸者斌独明之天下称快阿哈玛特怒诬防之然阿里布等之死乃出于阿哈玛特手纲目槩而书之何耶夫人君广开四聪明见万里今乃使忠贞之臣为奸邪所陷而不知则亦可谓不君之甚矣书法如此世祖安能逃其不明之责乎噫君子不幸而处斯世不能俭徳避难以逺小人之虐岂不深可哀哉书杀而皆不去其官罪累上也】
　　昭文舘大学士窦黙卒
　　【黙为人乐易平居未尝出一言方人物至论国家大计面折廷诤人谓可比汲黯帝尝曰朕求贤三十年得一窦汉卿及李俊民又曰如窦汉卿之心姚公茂之才合而为一可谓全人矣累赠太师封魏国公諡文正】
　　广义【分注载世祖论姚窦二公之言其于知人之道盖庶几矣】
　　漳州民陈桂龙兵起命福建都元帅鄂勒哲图等击走之
　　【桂龙及其兄子陈吊眼有众数万屯高安砦处之命鄂勒哲图副帅高兴讨之时建寜贼黄华势犹猖獗鄂勒哲图引兵压其境军威大振华惊惧乞降鄂勒哲图奏华为副元帅凡军行悉以咨之桂龙等乗高为险人莫敢进兴命人挟束薪进至半山弃薪退如是六日诱其矢石皆尽乃蕉薪焚栅斩首二万级桂龙遁走】
　　发明【兵起何盗也曷为不曰作乱而以兵起书宋亡未久也然则曷为不书起兵众词也桂龙之起本为倡乱非有心复宋与起义者征异矣蛮夷扰边不书寇盗贼作乱不书反纲目之思宋室深哉王莾篡汉悖逆人人可诛故书州郡兵起金人侵宋强盛人人可拒故书山东兵起盖元起自沙漠又非王莽臣子之比一统天下又非金国割据之比书法如此其如正统何盖元人虽主中华而人心犹思宋室故有能称兵复宋者皆纲目之所予以示宋亡犹有遗民也州郡部属也不曰盗起而曰兵起诚以元初得国天下犹未定故变文起义书法若此其系心故国之意为何如哉故曰纲目之修夲乎人心而已自是而后例皆仿此】
　　【辛巳】十八年春二月皇后鸿吉哩氏崩
　　【后性明敏达于事机国家初政左右匡正与有力焉四集赛奏割京城外近地牧马帝许之后将谏阳责刘秉忠曰汝何不谏若初定都时以地牧马则可今军民分业已定夺之可乎遂止宋亡幼主入朝后不不乐帝曰江南平自此不用兵甲人皆喜之尔何独不乐后曰自古无千岁之国母使吾母子及见此则幸矣帝以宋府库物置殿庭召后视之后一视而反帝问后何欲后曰宋人贮蓄以贻子孙子孙不能守而归于我我又何忍取之耶宋太后全氏至京不习风土后屡奏乞令回江南帝不允后退亦厚待之】广义【观鸿吉哩氏之言则知其贤岂在赵宋杜后之下乎书之史册可以观后德矣】
　　遣皇太子行边
　　【复以巴延佐之帝谕太子曰巴延有文武才汝毋以常人遇之也】
　　三月许衡卒
　　【衡病革家人祀先衡曰吾一日未死宁不有事于祖考起奠献如仪既撤而卒年七十二衡甞语其子曰我平生虚名所累竟不能辞官死后慎勿请諡勿立碑但书许某之墓四字使子孙识其处足矣后赠司徒封魏国公諡文正虞集曰南北未一许衔先得朱子之书伏读而深信之持其説以事世祖儒者之道不废衔实啓之】
　　发明【纲目之法凡卒而书其官爵者为予词卒而不书其官爵者为贬词此通例也宋之篇赵普范质等以忘讐事□而削去其官王安石史弥远等以变法误国而削去其官如即当代观之如张范姚枢亷希宪窦默皆书其官爵许衡鸣道北方屡叨显任其于益国利民之事不为少矣然何以不书其官爵前致仕既书集贤大学士兼国子祭酒则是有官之可书至其卒而削之者由其得君颇専而道不能行厯事颇乆而识不能解虽其学能得朱子之传君子亦不得而隠讳耳此纲目书法之深意而许衡出处之大闲也】
