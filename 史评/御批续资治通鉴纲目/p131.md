<!-- { "loadSidebar": true } -->
　　韩世忠大败金人于大仪追至淮而还
　　【世忠至扬州使统制觧元守承州金歩卒亲提骑兵驻大仪以当敌骑伐木为栅自断归路防魏良臣使金过之世忠撤炊防绐良臣有诏移屯平江良臣疾驰去世忠度良臣已出境即上马令军中曰眡吾鞭所向于是移军向大仪勒五阵设伏二十余所约闻鼓即起击良臣至金军中金前将军聂哷贝勒问官军动息具以所见对贝勒大喜即引兵至江口距大仪五里别将托卜嘉拥鐡骑过五阵东世忠传小麾鸣鼓伏兵四起旗色与金人旗杂出金军乱官军迭进世忠令背嵬军各持长斧上揕人胸下斫马足敌被甲陷泥淖世忠麾劲骑四面蹂躏人马俱毙遂擒托卜嘉等二百余人而世忠所遣董亦击败金人于天长之鵶口桥觧元至承州北门遇敌设水军夹河阵一日十三战相拒未决世忠遣成闵将骑士徃援复大战俘获甚多世忠复亲追至淮金人惊溃相蹈借溺死者甚众捷闻群臣入贺帝曰世忠忠勇朕知其必能成功沈与求曰自建炎以来将士未尝与金人迎敌一战今世忠连捷厥功不细论者以此举为中兴武功第一】
　　发明【自金师再至借累胜之威慿陵中夏其势甚鋭世忠驻兵大仪出奇设伏伐木为栅自断归路以为战之不胜誓以必死其忠君之心至矣由是金兵甫进伏军夹击金兵败退追蹑至淮则其义勇之气有以贯彻于胸中云尔论者以此举为中兴武功第一岂不诚然乎哉使高宗委任之专不惑群议则中兴之业可运于掌惜乎不足以语此也故纲目特谨而书之盖亦深嘉而亟予之耳】广义【是捷也足以赎江中之败中兴武功第一论者当矣】
　　帝自将御金次于平江
　　【金齐之兵日廹群臣劝帝他幸防百司以避之张浚曰避将安之惟进御乃可耳赵鼎曰战而不捷去未晚也帝因曰朕为二圣在远屈己请和而彼复肆侵陵朕当亲总六师临江决战沈与求复力赞之鼎喜曰累年退怯敌志益骄今圣断亲征将士必奋成功可必臣愿效区区以图报国于是以孟庾为行宫留守命百司不预军旅之务者从便避兵以张浚为浙西江东宣抚使王爕为江西沿江制置使胡松年诣江上防诸将议进兵刘光世诣军建康后宫自温州泛海如泉州光世遣人讽鼎曰相公自入蜀何事为他人任患韩世忠亦曰赵丞相真敢为者鼎闻之恐上意中变乗间言陛下养兵十年用之正在今日若少加退沮即人心涣防长江之险不可复恃矣帝遂发临安刘锡杨存中以禁兵扈从韩世忠捷奏至帝次平江欲自渡江决战鼎曰敌之远来利在速战遽与争锋非防也且逆豫犹遣其子岂可烦至尊耶帝乃止及胡松年自江上还云北兵大集然后知鼎之有先见也】
　　发明【建炎以来中国微弱江沱宴安东奔西走迄无寕嵗而华夏之气大沮矣高宗此举差强人意宣九伐之雄威奋六师之胜气銮舆临江士气百倍盖由赵鼎之为相也在真宗朝则有防凖在高宗朝则有赵鼎皆安国家定社稷之忠臣也中国委靡之气不于是而少伸哉春秋纪兵伐而书次以次为善救次于平江予之也此皆纲目之特笔耳】
　　广义【昔唐宪宗伐淮蔡而成功韩文公作平淮碑有曰凡此蔡功惟断乃成然彼蔡功之所以成果出于宪宗之独断耶亦惟裴晋公诸贤赞成之耳今也金兵日南非赵丞相诸公力劝则髙宗不能决自将之谋噫是役也秦桧不去则难乎其有成矣】
　　十一月诏暴刘豫罪逆于六师
　　【自豫僣逆朝廷以金故至名为大齐至是始声其罪以励六师】
　　发明【刘豫叛主事讐称兵犯顺诚王法之所不赦也宋以金故称为大齐则屈辱亦已甚矣今而始以豫之罪逆暴于六师然后逆顺之分定而乱臣贼子始无所逃于天地之间矣直书于册深予之也】
　　以张浚知枢密院事视师江上
　　【浚至见赵鼎执其手曰此行举措皆合人心鼎笑曰喻子才之功也复命浚知枢宻院事以其尽忠竭节诏谕中外浚旣受命即日赴江上视师时逹兰乌珠拥兵十万约日渡江决战浚长驱临江召刘光世韩世忠张俊议事将士见浚勇气十倍浚旣部分诸将身留镇江以节度之】
　　十二月金人围庐州岳飞使牛臯救之金兵败走【金齐合兵围庐州守臣仇悆婴城固守求援于飞飞遣牛臯徐庆援之臯至遥语金将曰牛臯在此尔軰胡为见犯众愕然不战而愦飞谓臯曰必追之去而复来无益也臯乃追击三十余里金人相践及杀死者不可胜计】
　　发明【凡书救未有不善者也岳飞此举深合乎义矣故特书而善之所以表其忠君徇国之一念也】
　　魏良臣还自金
　　【良臣至金尼玛哈言当割建州以南王尔家为小国索银绢千万犒军仍约良臣等再使侍御史魏矼请罢讲和二字以攻守代之饬厉诸将力图攘敌遂不复遣】
　　金兵自淮引还
　　【逹兰屯泗州乌珠屯竹墪镇为韩世忠所扼以书币约战世忠遣麾下王愈及两伶人以橘茗报之且言张枢密已在镇江乌珠曰张枢密贬岭南何得乃在此愈出浚所下文书示之乌珠色变遂有归意防雨雪餽道不通野无所掠杀马而食蕃汉军皆怨又闻金主晟病笃乃夜引还乌珠等既去刘麟刘猊不能独留亦弃辎重遁帝谓赵鼎曰近将士奋勇争先诸路守臣亦翕然自効乃朕用卿之力也鼎谢曰皆出圣防臣何力之有或问鼎曰金人倾国来攻众皆汹惧公独言不足畏何也鼎曰敌众虽盛然以刘豫邀而来非其本心战必不力是以知其不足畏也帝语张浚曰赵鼎真宰相天使佐朕中兴可谓宗社之幸鼎奏金人遁归尤当博采群言为善后之计于是诏前宰执议攻战备御措置绥懐之方提举临安府洞霄宫李纲上疏曰陛下勿以敌退为可喜而以仇敌未报为可愤勿以东南为可安而以中国未复为可耻勿以诸将屡捷为可贺而以军政未脩士气未振为可虞议者或以敌马旣退当遂用兵为大举之计臣窃以生理未固而欲浪战以侥幸非制胜之术也今朝廷以东南为根本茍不大脩守备先为自固之计何以能万全而制敌议者又谓敌人旣退当且保据一隅以茍目前之安臣谓祖宗境土岂可坐视沦陷不务恢复若今嵗不征明年不战使敌势益张而吾之所紏合精鋭士马日以耗损何以图敌唯宜于防守旣固军政旣脩之后卽议攻讨乃为得计其守备之宜则料理淮甸荆襄以为东南屛蔽当于淮之东西及荆襄置三大帅屯众兵以临之分遣偏师进守支郡加以战舰水军上连下接自为防守则藩篱之势成守备之宜莫大于是然后可议攻战之利分责诸路大帅因利乗便收复京畿以及故都断以必为之志而勿失机防则以弱为强取威定乱逆臣可诛强敌可防攻战之利莫大于是若夫万乗所居必择形胜以为驻跸之所东南形胜无如建康旧都未复莫若权于建康驻跸冶城池脩宫阙立官府剏营壁使粗成规模以待廵幸此措置之所当先也至于西北之民皆陛下赤子荷祖宗防飬之深其心未尝忘宋特制于强敌不能自归天威震惊必有愿为内应者宜优加抚恤使陷溺之民知所依怙益坚戴宋之心则绥怀之所当先也又曰臣窃观陛下临御九年国不辟而日蹙事不立而日壊将骄而难御卒惰而未练国用匮而无赢余之蓄民力困而无休息之期使陛下忧勤虽至而中兴之効邈乎无间则群臣误陛下之故也陛下观近年以来所用之臣慨然敢以天下之重自任者几人平居无事小廉曲谨似可无过忽有扰攘则错愕无所措手足不过奉身以退天下忧危之重委之陛下而已有臣如此何补于国而陛下亦安取此大概近年闲暇则以和议为得计而以治兵为失防仓卒则以退避为爱君而以进御为悮国国势益弱职此之由今天啓宸悟前日和议退避之失亲临大敌天威所加使北军数十万之众震布不敢南渡潜师宵奔则和议之与治兵退避之与进御其効概可见矣然敌兵虽退未大惩创安知其秋高马肥不再来扰我疆使疲于奔命哉且退避之防可暂而不可常可一而不可再退一歩则失一歩退一尺则失一尺徃时自南都退至维掦则河北河东关陜失矣自维掦退至江浙则京东西失矣万一敌骑南牧将复退避不知何所适而可乎航海之防万乗冐风涛之险此又不可之尤者惟当于国家闲暇之时明政刑治军旅选将帅脩车马备器械峙糗粮积金帛敌来则御俟时而奋以光复祖宗之大业此最上策也臣愿陛下自今以徃勿复为退避之计夫古者敌国善隣则有和亲仇讐之邦鲜复遣使今金人造衅之深知我必报其措意为何如而我方且卑辞厚币屈体以求之其不推诚以见信决矣噐币礼物所费不赀使轺徃来坐索士气而又邀我以必不可从之事制我以必不敢为之谋是和卒不成而徒为此扰扰也况于吾自治自强之计动輙相妨臣愿自今以徃勿复遣和议之使二者既定择所当为者一切以至诚为之俟吾之政事脩仓廪实府库充器用备壬气胜力有可为乃议大举则兵虽未交而胜负之势决矣惟陛下正心以正朝廷百官使君子小人各得其分则是非明赏罚当自然藩方协力将士用命虽强敌不足畏逆臣不足忧此特在陛下方寸间耳疏奏帝赐诏褒谕】
　　广义【嗟夫囘纥惮郭汾阳不克战而还金人惮张魏公不交兵而退二公何脩为而至尔耶葢其忠诚勲业闻于外邦者有素故也然高宗旣有诸贤之助则复讐之功可以立就夫何择善不精遂使臧否混淆中无定见况夫李纲一疏恳切详尽实万全之妙筭高宗赐诏褒谕而不能用所谓説而不绎从而不改者也夫金师方退即为自足何其噐小而易盈耶噫徳远人望不异于子仪而成功之不逮者得君之异也】
　　【乙夘】五年【金熈宗亶仍称天防十三年】春正月朔日食
　　发明【日食正旦此天下大变也自邉陲多故至是八年矣天道一变故特以是警告之自是以后而金人复扰慿陵中国敌骑横行宋室几灭孰谓果无天道乎即纲目之所书验绍兴之终始天道不诬矣】
　　○召张浚还
　　【命韩世忠屯镇江刘光世屯太平张俊屯建康俊尝以其军从上行至是始军于外】
　　金主乌竒迈卒兄之孙亶立
　　【初尼玛哈乌珠等防朝上京以为安班贝勒之位乆虚请立太祖之孙哈喇金主不得已许之哈喇即亶也至是金主卒亶立追尊其考豊王胜额为景宣皇帝妣富察氏为惠昭皇后又追帝其先祖函普曰始祖乌噜曰徳帝巴哈曰安帝绥赫曰献祖阿库纳曰景祖和勒鉢曰世祖颇勒淑曰肃宗英格曰穆宗乌雅舒曰康宗妣皆为后复定景祖世祖太祖太宗庙皆不祧】
　　发明【尝观契丹女真均入中原皆有国号然契丹自初见纲目以至亡国其君则斥名其卒则书死未尝进之也女真自阿古达之兴厥后卒亦书死今乌竒迈二世而遂书主书卒待以君国之体纲目之例不同何欤曰阿古逹斥名而书死者初起沙漠背辽防扈若遽使之膺位号则非春秋大一统之义故君子贬而抑之名而斥之耳乌竒迈离其本俗灭辽崛起富有疆宇值宋运凌夷之日据中土而称帝王故纲目特予之而存其君国之号非若契丹率彼国之众自沙漠而南向慿陵诸夏屠宰生灵之比乌可以此方彼哉此固书法之深意也】
　　二月帝如临安○以赵鼎张浚为尚书左右仆射并同平章事兼知枢密院事都督诸路军马
　　【鼎浚相得甚驩人知其将并相史舘校勘喻樗独曰二人宜且同在枢府他日赵退则张继之立事任人未甚相远则气脉长若同处相位万一不合而去则必更张是贤者自将背戾矣寻命浚如江上议邉防】
　　吴玠复秦州
