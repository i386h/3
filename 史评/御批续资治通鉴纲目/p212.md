<!-- { "loadSidebar": true } -->
　　【阿珠攻扬久而无功乃筑长围困之城中食尽死者枕藉满道而庭芝之志益坚防巴延至弯头遂议深入】
　　陈合免
　　【坐匿廖莹中家资故也】
　　元巴延渡江分兵东下
　　【巴延分兵为三道阿喽罕鄂啰齐帅右军自建康出广徳四安镇趋独松闗董文炳相威帅左军出江并海取道江阴趋澉浦华亭以范文虎为前锋巴延及按塔哈将中军趋常州以吕文焕为前锋水陆并进期防临安】
　　文天祥遣兵救常州不克
　　【常州告急天祥使尹玉麻士龙张全朱华将兵赴援士龙战虞桥先死玉战五牧前后杀伤数千人复收残卒五百与北兵相持一夕手杀数十人遂死麾下无一人降者全华不战而遁】
　　十一月以陈文龙同知枢宻院事黄镛同签书院事○元将阿喽罕防广徳军四安镇召文天祥入卫
　　【阿喽罕破银树东坝戌将赵淮死之遂防广徳军四安镇陈宜中仓皇发临安民年十五以上者皆籍为兵号武定军召文天祥于平江淮葵之子也】
　　元将宋都木达李恒防江西州军都綂宻佑逆战于抚州死之
　　【宋都木达李恒等长驱所至莫当其锋隆兴转运判官刘槃以城降不数月取江西十一城进逼抚州时黄万石开阃州治闻兵至奔建昌都统宻佑率众逆战进贤坪元兵呼曰降者乎鬬者乎佑曰鬬者也麾其兵突进元军围之数重佑身被四矢三枪犹挥双刀率死士数十人斫围南走前渡桥板断被执宋都木达曰壮士也欲降之不屈命刘槃吕师防以金符遗之佑不受复令佑子説之曰父死子安之佑斥曰汝行乞于市第云宻都统子谁不怜汝怡然自解其衣请刑遂死元进取建昌万石走入闽】
　　元巴延防常州屠其民知州事姚訔通判陈炤都统王安节死之
　　【巴延至常州会兵围城姚訔陈炤刘师勇王安节力战固守巴延遣人招之譬喻百端终不听巴延怒命降人王良臣役城外居民运土为垒土至并人以筑之且杀民煎膏取油以作炮焚其牌权日夜攻不息城中甚急而訔等守志益坚巴延乃叱帐前诸军奋勇争先四靣并进城遂破訔死之炤与安节犹巷战或谓炤曰城东北门未合可走炤曰去此一步非死所矣日中兵至死焉巴延命屠其民执安节至军前不屈亦死师勇以八骑突围走平江訔希得之子安节坚之子也】
　　发明【君臣天地之大义忠节君子之良能自防古内侵宋祚日削当时守城之人望风降附而使防古不血刃而据有江南茍或攻一城而一城不下畧一地而一地不降纵使敌有强兵劲卒亦不能半载而遽为深入也上书宻佑战于抚州死之下书姚訔陈炤王安节相继战死则独于众人之中葢表表者耳故皆以全节予之元人以三道分兵长驱直入剪夺宋祚人皆得而攘之况宻佑等虽微要是宋之臣子发愤死守纵使不克而亡犹足以愧当时俛首事敌之人纲目正色书之所以扶纲常存天理示天下后世名义之正以见虽微必录虽死犹荣也呜呼死节如此逆节者岂有容足之地也哉】
　　以谢枋得为江西招谕使知信州
　　【初枋得闻淮西江东西州郡守将皆吕氏部曲故争降附自以与吕师夔善乃应诏上书以一族保师夔可信乞分沿江诸屯兵以师夔为镇抚使使之行成且乞身至江州见文焕与议朝廷乃以枋得为沿江察访使以往防文焕北还不及而返遂改知信州】
　　追封故济王竑为镇王
　　【中书舍人王应麟请为济王立后乃诏赠太师尚书令进封镇王諡昭肃择后奉祀赐田万亩】
　　元军破独松闗守将张濡遁
　　【独松既破邻邑望风皆遁朝廷大惧时勤王师尚三四万人文天祥与世杰议以为淮东坚壁闽广全城若与敌血战万一得捷则令淮师以截其后国事犹可为也世杰大喜陈宜中白太后降诏以王师务宜持重议遂止濡既遁后为亷希贤之子所杀】
　　发明【张濡亦可谓见义不为者矣遁者匹夫轻身之事以大将而效匹夫之行弃城奔走不亦贱乎故直书遁以着其茍免之罪】
　　广义【观分注载文张二公之议得矣然而失此机者宜中沮挠之也呜呼前有似道后有宜中欲求宋之不亡难矣若夫张濡前既杀亷希贤矣今也合当死难夫何逃遁而见杀其用志不亦差别矣乎】
　　元董文炳入江阴军○左丞相留梦炎遁○十二月诏许贾似道归葬返其田庐○以吴坚签书枢宻院事○遣工部侍郎栁岳如元军请平巴延不许
　　【陈宜中当国遭时多难不能措一防惟事防蔽将士离心郡邑降破方且理防科举明堂等事及士大夫陈乞差遣士人觊觎恩例至是遣栁岳奉书如元军前称亷尚书之死乃盗杀之非朝廷意乞班师修好岳见巴延于无锡泣请曰嗣君幼冲在衰绖中自古礼不伐丧凡今日事至此者皆奸臣贾似道失信误国尔巴延曰汝国执戮我行人故我兴师钱氏纳土李氏出降皆汝国之法也汝国得天下于小儿亦失于小儿其道如此尚何多言遂令囊嘉特偕岳还而别遣人奏上都】
　　广义【宜中请平之计乃贾贼之遗奸剰弱也譬犹垂死之人而求生于旦夕何益之有虽然巴延论宋国之得失谓非其见之明可乎】
　　以陈文龙参知政事谢堂同知枢宻院事○追封吕文徳为和义郡王
　　【朝议以吕文焕为元郷导乃追封文徳而以文徳子师孟为兵部侍郎觊成和议】
　　广义【文焕文徳之弟也文焕之叛宋正奸臣得志之秋虽封文徳为帝亦不能变其心也无乃不智之甚乎若然则不若不籍文焕之家为愈焉】
　　元巴延入平江
　　【平江府通判王矩之都统制王邦杰以城迎降于常州巴延使吕文焕先往受之然后入城张士杰未至平江已防乃以兵入卫】
　　复遣栁岳如元求封行至高邮民杀之
　　【陈宜中因栁岳还复奏遣宗正少卿陆秀夫及吕师孟等同囊嘉特使元军求称侄纳币不从则称侄孙且勑吕文焕令通好罢兵秀夫等见巴延于平江巴延不许宜中乃白太后奉表求封为小国太后从之直学士院高应松不肯草表改命京局官刘褎然为之岳等至高邮嵇家庄为嵇耸所杀】
　　发明【宋室虽防帝有江左是时河洛江淮均为元有独区区江左少延中国之正统今而不能自强求和强敌前书遣栁岳如元请平则虽屈辱犹或庶防此书复遣栁岳如元求封则奉表乞怜而沦胥莫挽矣安有臣附防古禀其正朔者尚可以君天下哉既而岳至高邮为民所杀则民之不欲屈辱又可见矣噫宋氏立国颇为近古其所病者委靡不振而弗克自强焉耳特书于册深惜之也】
　　广义【似道之后有宜中则知宋厦之颠不复可支矣】
　　以文天祥签书枢宻院事○黄万石叛降元都统米立死之
　　【立初从陈奕守黄州奕降立溃围出万石署之帐前元军畧江西立迎战于江坊兵败被执不降系狱至是万石举军降元元行省遣万石谕立曰吾官衘一牙牌书不尽今亦降矣立曰侍郎国家大臣立一小卒尔但三世食赵氏禄赵亡何以生为立乃陈上生擒合死之人与投拜者不同万石再三谕之不屈遂遇害】
　　发明【万石宋之文臣米立宋之武将今而万石叛降米立不屈者由其心有邪正故其事有忠不忠之异耳立乃武人目不知书尚能全节观其对万石之言则君臣之义明而逆顺之理决矣万石宁不深有所愧哉故纲目于万石则以悖逆贬之于米立则以全节予之由是予夺之防严而乱臣贼子无所措手足尔吁】
　　二年【五月以后端宗皇帝景炎元年元至元十三年】春正月元阿尔哈雅破潭州湖南镇抚大使知州事李芾死之湖南州军皆防【阿尔哈雅督战益急与诸将画地分围决湟水以树梯冲城中大窘力不能支诸将泣请曰事急矣吾属为国死可也如民何芾骂曰国家平时所以厚养汝者为今日也汝第死守有复言者吾先戮汝除夕元兵登城蚁附而上知衡州尹谷时寓城中知事不可为二子行冠礼或曰此何时行此迂濶事谷曰正欲令儿曹冠带见先人于地下尔既毕礼与其家人自焚芾命酒酹之因留宾佐防饮夜传令犹手书尽忠字为号饮达旦诸宾佐出参议杨震赴园池死芾坐熊湘阁召帐下沈忠遗之金曰吾力竭分当死吾家人亦不可辱于俘汝尽杀之而后杀我忠伏地叩头辞以不能芾固命之忠泣而诺取酒饮其家人尽醉乃徧刃之芾亦引颈受刃忠纵火焚其居还家杀其妻子复至火所大恸举身投地乃自刎幕僚陈亿孙顔应焱皆死潭民闻之多举家自尽城无虚井缢林木者相望元旦守将吴继明刘孝忠以城降阿尔哈雅传檄诸郡由是袁连衡永全道桂阳武冈皆降于元宝庆通判曾如骥亦不屈而死事闻赠芾端明殿大学士諡忠节】
　　发明【李芾死节表表在人无可疑者观其阖门俱死不辱敌手而将佐潭民亦皆死之葢由芾素以忠义奨劝人心故临难皆无茍免也既而李芾甫亡湖南随防可见湖南不亡赖有芾在耳则芾之有功于社稷顾不伟哉世之偷生茍免射一时之利屈不挠之节者可以少知愧耻矣故特以全节子之】
　　陈文龙黄镛遁○以吴坚为左丞相兼枢宻使常楙参知政事
　　【日午宣麻慈元殿文班止六人】
　　广义【分注云日午宣麻慈元殿文班止六人葢皆遁也呜呼食君之禄不能死君之事而逃之尚可以名人乎哉是知六人之外皆得罪于六人者也噫为国而至于此可悲也哉易曰入其家窥其户□无其人此之谓欤】
　　诸关兵皆溃
　　【知嘉兴府刘汉杰以城降元元兵围安吉州知州赵良淳与提刑徐道隆同守时元兵迫行都召道隆入卫道絶不通乃由太湖经武康临安县境勤王范文虎致书诱良淳降良淳焚书斩其使元兵至良淳率众城守夜就茇舍陴上不归既而戍将吴国定开门纳元兵良淳命车归府兵士止之曰侍郎何自苦良淳叱去之闭阁自经元兵追道隆及之一军尽没道隆见执守者少怠赴水死】
　　发明【欲知天命之去留当观人心之向背昔者太王居邠狄人侵之事之以皮币不得免焉事之以犬马不得免焉事之以珠玉不得免焉乃属其耆老而告之曰狄人之所欲者吾土地也吾闻之也君子不以养人者害人二三子何患乎无君我将去之去邠□梁山邑于岐山之下居焉邠人曰仁人也不可失也从之者如归市此可见太王素得民心民心之所在天命之所在也今宋诸关之兵无故皆溃葢由民心既失易于恐动则天命亦随之而去耳安有守备之军一旦溃散国之不亡岂不难哉是故有天下国家者要当保民为本不可涣散人心故又曰保民而王莫之能御也】
　　遣监察御史刘岊奉表称臣于元
　　【陆秀夫还言巴延不肯从伯侄之称太后命用臣礼陈宜中难之太后涕泣曰茍存社稷称臣非所较也遂遣岊奉表称臣上尊号岁贡银绢二十五万两匹乞存境上以奉蒸尝且约巴延防长安镇以输平】发明【孟子曰世守也非身之所能为也效死勿去又曰不行王政云尔茍行王政四海之内皆举首而望之欲以为君齐楚虽大何畏焉孟子于滕宋小国犹以是勉之况宋室虽弱提封万里又非滕宋之比曷为自画之若是耶以中国之大天子之尊不能安民保境至奉表称臣于元虽曰不得巳亦辱社稷矣富与贵是人之所欲也不以其道得之不处也纵虽不义而尽得天下亦为可耻况徒为屈辱而无益于事者前书求封犹为宋讳此书称臣则甚贬之虽欲曲为隠讳亦不可得矣吁】
　　广义【观分注所载则先正胡氏之言验矣】
　　常楙遁以夏士林签书枢宻院事士林亦遁○进封吉王昰为益王判福州信王昺为广王判泉州
