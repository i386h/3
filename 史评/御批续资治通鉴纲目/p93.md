<!-- { "loadSidebar": true } -->
　　广义【呜呼佛老之害人国也尚矣徽宗之世佛老盛行而老氏之学尤为极盛今观纲目具载于以见林灵素肆意妄行絶无忌惮改僧名易寺院欲更即更无不如意徽宗乃其掌中之物徒拥虚器而已汴宋沦夷岂无自哉】
　　金人来聘遣马政报之不至而复
　　【金主与尼玛哈议遣渤海人李善庆女真索多持国书并北珠生金等物同马政来脩好诏蔡京等谕以夹攻辽之意善庆等唯唯居十余日遣政同赵有开赍诏及礼物与善庆等渡海报聘行至登州有开死防谍者言辽已封金主为帝乃诏政勿行止遣平海军校呼庆送善庆等归金金主遣庆归且语之曰归见皇帝果欲结好早示国书若仍用诏决难行也○初髙丽来求医帝命二医往至是归奏云髙丽舘医甚勤日夕引之视其用兵布阵御敌之方曰闻天子将与女真图契丹苟存契丹犹足为中国捍邉女真乃强敌不可交也宜早为之备帝闻之不乐】
　　发明【金称人进之也朝聘者中国诸侯之事虽外邦而能脩中国诸侯之事则不念其背辽不臣而遂进焉虽然金之来聘由宋先通之也夏禹修徳万国来朝周公行政重译来献然当是时未闻禹周先通而后来之也徽宗善结强敌以速土崩其志亦憯矣变文而书来聘者犹为中国讳之焉耳纲目掲而书之则兴亡之机识者可以观焉宜乎有以来髙丽之谏也】
　　以余深为太宰王黼为少宰
　　【黼赐第城西日以教坊乐供张什器悉取于官宠倾一时是时朝廷已纳赵良嗣之计将防金以图燕防谍云辽主有亡国之相黼荐画学士陈尧臣使辽尧臣绘辽主像以归言于帝曰辽主望之不似人君若以相法言之亡在旦夕幸速进兵兼弱攻昧此其时也并图其山川险易以上帝大喜取燕云之计遂决】
　　广义【分注载王黼荐画学士陈尧臣使辽绘辽主像以归言于帝曰辽主望之不似人君若以相法言之亡在旦夕幸速进兵兼弱攻昧此其时也帝大喜取燕云之计遂决呜呼武王兴王之叶十有八九商纣亡国之势十有七八武王师临牧野尚曰同力度徳同徳度义惟以徳义为主其他非所先也宋之与辽迹其立国之初各逐其鹿亦非有不共戴天之讐特以澶渊一事为之介介耳今而一聼细人之言遂定取燕云之策果何徳何义哉彼天祚荒滛不道固有亡国之势初不系于相也昔炀帝自称好脰颈终斫于宇文化及之手臣观宋史载徽宗纵逸乐好奢侈必其仪容俊雅其相优于辽主也多矣然而后世论亡国之君者莫不以徽宗为首称何哉徳义不脩而料敌之失故也】
　　占城入贡
　　【占城在中国西南东至海西至云南南至真腊一月程西北至交州四十日所綂大小聚落一百五大畧如州县自上世未尝通上国周显徳中始入贡其后朝贡不絶然与交州相近互相侵扰焉至是封为王始与交阯加恩均矣】
　　二月以邓洵武为少保○三月以冯熈载为中书侍郎范致虚张邦昌为尚书左右丞
　　发明【徽宗之世政出权奸观其所用之人所行之事无一善之可取欲其不乱葢亦难矣故纲目特掲其执政之臣而歴书之所以着宋肇乱之本】
　　○辽遣使册金阿古逹为东懐国皇帝阿古逹不受【辽遣耶律努克如金议和金主复书曰能以兄事朕嵗贡方物归我中京上京兴中府三路州县以亲王公主驸马大臣子孙为质还我行人及元给信符并宋夏髙丽徃复书诏表牒则可既而努克至金使呼图克昆与俱如辽免取质子及上京兴中府所属州郡裁减嵗币之数且曰必以兄事我册用汉仪方可为约言如不从勿复遣使辽主从之凡七遣使如金议册礼金乃使乌凌阿赞谟如辽迎封册册至金金主以无兄事之语又不称大金而东懐乃小邦懐其徳之义语渉轻侮乃复使賛谟如辽责其册乖体式如依前书所定然后可从】
　　广义【辽人不道金人朶頥其鼎也乆矣然其求封册迎封册皆伪也辽人不察乎此反以东懐国皇帝册之金人之意以为若是者则处我于一附庸也然且谓之懐者懐辽之义也辽主既以皇帝之名自居又以之册金则是非不知天无二日民无二王也特畏其强而不得不以是册之耳曰然则纲目于金主何以名之邪曰君前臣名之义也】
　　刘法及夏人战于綂安城败走夏人追杀之
　　【童贯使刘法取朔方法不欲行彊遣之乃引兵二万出至统安城遇夏主弟察克率歩骑为三阵以当法前军而别遣精骑登山出其后大战移七时兵饥马渇死者甚众法乗夜遁此明走七十里至盖朱峗守兵追之斩首而去贯隠其败而以防闻察克见法首恻然语其下曰刘将军前败我于古库勒日木多泉吾避其锋谓天生神将岂料今为一小卒枭首哉其失在恃胜轻出不可不戒遂乗胜围震武震武在山峡中熈秦两路不能饷自筑城三嵗知军李明孟清皆为夏人所杀至是城又将防察克曰勿破此城留作南朝病块乃自引去】
　　发明【内书及则主是战者刘法而曲在内矣不曰败绩而曰败走贬絶之词也追者已去而蹑之之谓刘法擅起邉衅兵连祸结其罪已甚故书夏人追杀易于匹夫然者所以罪其既率大军不能死敌而先为茍免之计焉耳不然何以不书死之而书杀之耶观纲目之所书则其贵义不贵功之意隠然见于书法之间矣】
　　广义【童贯败军而无敢言者畏贯之凶焰也呜呼徽宗倒持太阿而授之于贯其不断指裂肤者几希矣】
　　夏四月朔日食○五月京师大水
　　【京师茶肆佣晨兴见大犬蹲榻傍近视之则龙也军器作坊兵士取而食之逾五日大如注歴七日而止京城外水髙十余丈帝惧甚命戸部侍郎唐恪决水下流入五丈河起居郎李纲言国家都汴百五十余年矣未尝有此异夫变不虚生必有感召之灾非易御必有消复之望求直言采而用之以答天戒诏贬纲一官与县去】
　　发明【日者众阳之宗水者隂沴之发葢日为阳而水为隂京师为阳而四方为隂君上为阳而臣下为隂今而日食大水则是阳淑消而隂慝长推原其义乃君道之亏而强敌小人窃发之机也善乎李纲曰变不虚生必有感召之灾非易御必有消复之当时视为泛常畧无戒惧然则玩安忽危未有甚于徽宗者也天变曷从而弭哉后之有天下之责者可不致谨于斯】
　　广义【飞龙在天岂有蹲榻之理然而俄致大水之异者此强臣敌国祸乱之徴也可不戒哉】
　　六月夏人来诏童贯罢兵秋七月以贯为太傅
　　【闗右既困童贯讽夏人因辽进誓表纳欵遂诏六路罢兵及夏遣使来贺天宁节授以誓诏夏使辞不取贯不能屈但追舘伴彊之使持还及境弃之道中而去贾炎得而上之贯始大沮寻加贯太傅封泾国公时人称蔡京为公相贯为媪相】
　　发明【直书曰来不予其朝也夏人之来初非心服特因关右既困童贯讽之故耳及授诏书夏使不肯持还及境弃之道中而为敌人轻侮如此则宋之不竞従可知矣然太傅三公之职童贯何人而可当之乎矧兵连祸结迄无成功不能加诛而反行赏谓之何哉以至贵之爵授刑余之人则是徽宗知有私恩而不知有名器也厥后女真入境童贯逃回则贯之才畧亦可想见矣比而观之其义自见】
　　广义【刑余奴之贱既处以师傅之尊复列以上公之爵不知匡賛治化与夫开国元勲将何以处之邪呜呼徽宗昏庸若此宜其不死社稷而甘心受辱焉】
　　八月范致虚罢
　　【时朝廷欲用师契丹致虚言邉隙一开必有意外之患宰相谓其懐异防母防去位】
　　金制女真字
　　【女真初无文字及获契丹汉人始通契丹汉字金主遂命古绅依仿汉人楷字因契丹字制度合本国语制女真字行之后复制女真小字谓古绅所制为大字云】
　　九月幸蔡京第
　　【帝幸道徳院观金芝遂幸蔡京第时京子攸儵翛及攸子行皆为大学士鞗尚帝女茂徳帝姬家人厮养亦居大官媵妾封夫人京每侍上恒以君臣相悦为言帝时乗轻车小辇频幸其第命坐传觞畧用家人礼京谢表有云主妇上夀请酬而肯从稚子牵衣挽留而不却葢实事也】
　　发明【按刘氏书法凡书君入诸臣之家皆讥词也天子深居九重罔敢轻出况蔡京奸险柔佞小人岂有谋焉则就之礼乎厥后游幸无度徃来市防卒无忌惮驯至大乱而后已是故徽宗之放肆蔡京有以启之也蔡京之恣横徽宗有以成之也然则有天下者讵可不知所警哉直书幸第深丑之也】
　　加蔡攸开府仪同三司
　　【攸有宠于帝进见无时与王黼得预宫中秘戱或侍曲宴则攸黼着短衫窄袴涂抹青红杂倡优侏儒中多道市井滛媟谑浪语以献笑取悦攸妻宋氏出入禁掖攸子行领殿中监宠信倾其父攸尝言于帝曰所谓人主当以四海为家太平为娱嵗月能几何岂徒自劳苦帝深纳之因令苑囿皆仿江浙为白屋不施五采多为村居野店及聚珍禽异兽动数千百以实其中都下每秋风夜静禽兽之声四彻宛若山林陂泽之间识者以为不祥之兆】
　　冬十月颁绍述熈丰政事书于天下○十一月以张邦昌王安中为尚书左右丞
　　【安中附童贯王黼为中丞因论蔡京罪为帝所知遂居政府】
　　十二月帝数微行窜秘书省正字曹辅于郴州
　　【帝自政和以来多微行始民间犹未知及蔡京谢表轻车小辇七赐临幸自是邸报之四方而臣僚阿顺莫敢言曹辅上疏谏曰陛下厌居法宫时乗小辇出入防陌郊坰极游乐而后返臣不意陛下当宗社付托之重玩安忽危一至于此夫君之与民本以人合合则为腹心离则为楚越畔服之际在于斯须甚可畏也万一当乗舆不戒之初一夫不逞包藏祸心虽神灵垂防然亦损威伤重矣又况有臣子不忍言者可不戒哉帝得疏出示宰臣令赴都堂审问余深曰辅小官何敢论大事辅曰大官不言故小官言之王黼阳顾张邦昌王安中曰有是事乎皆应以不知辅曰兹事虽里巷小民无不知相公当国独不知邪曾此不知焉用彼相黼怒令吏从辅受词辅操笔曰区区之心一无所求爱君而已退待罪于家黼奏不重责辅无以息浮言遂编管郴州初辅将有言知必获罪召子绅来付以家事乃闭戸草疏及贬怡然就道】
　　发明【微行者匹夫之事自汉武微行而宋太祖效之太祖微行而徽宗又效之不惟行而曰数甚言其无节也葢贵为天子富有四海其出则警其入则跸戒不虞也今乃轻车小辇浪游防陌间遇不测其及救乎秘书正字官之卑者尚能力谏其非当时之羣臣诚有愧耳而余深王黼之徒方且曲为辨说窜逐郴州小人之蒙蔽其君有如是哉荀卿曰忠信而不谀谏诤而不謟矫然刚折端立而无倾侧之心曹辅近之矣然纲目上书帝数微行下书窜曹辅则其义为可见】
　　广义【曹辅忠君爱国而反蒙窜逐则徽宗之纵欲拒谏其与杨广陈叔寳一辙矣不亡得乎】
　　召杨时为秘书郎
　　【时南劒将乐人初举进士第闻程颢兄弟讲孔孟絶学于河洛调官不赴以师礼见颢于颍昌相得甚欢其归也颢目送之曰吾道南矣及颢卒又师事程頥于洛葢年四十矣一日頥偶瞑坐时与游酢侍立不去頥既觉则门外雪深一尺矣后歴知浏阳余杭萧山三县皆有惠政民思之不忘时安于州县未尝求闻逹而徳望日重四方之士不逺千里从之游号曰山先生防蔡京客张觷言于京曰今天下多故事至此必败宜亟引旧徳老成置诸左右庻几犹可及京问其人觷以时葑京因荐之防路允廸自髙丽还言髙丽国王问山先生安在乃召为秘书郎】
