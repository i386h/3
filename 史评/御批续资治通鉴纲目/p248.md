<!-- { "loadSidebar": true } -->
　　发明【甚矣骄侈之念未易克也盗贼纵横已半天下而土木之工尚骎骎乎不可遏独不思夫盗防郡县官军丧败与夫纵兵四掠所在窃发此正焦心劳思讲求致理之时岂宜高枕而肆宴安者哉等而上之正使诸盗臣服江淮肃清四海宁谧在圣人处此犹且兢兢业业图惟克终况十仅一二者乎书曰帝制龙舟于内苑则元氏之亡于兹决矣君子得不为顺帝惜之】
　　广义【呜呼陈后主隋炀帝宋徽宗元顺帝何代无诸】
　　【乙未】十五年【宋主韩林儿龙鳯元年】春正月以哈斯为平章政事徐夀辉遣其将倪文俊复破沔阳
　　【威顺王令其子报恩努同元帅阿尔斯兰水陆并进讨文俊至汉川水浅文俊用火筏烧船报恩努死】
　　教授郑咺请正国俗不报
　　【咺以大鄂尔多儒学教官言防古乃国家本族宜教之以礼而犹循本俗不行三年之丧又妻其继庶母叔母兄妻恐贻笑后世宜令改革防以礼法不报】
　　广义【郑咺亦可谓见之明者也元人之亡卒坐于此譬诸人病酒色而将死或者忧其亡而且戒以拒酒絶色然则言之而不见聴者则是人甘心于死也果何益于言哉】
　　遣兵分戍河南诸路
　　【时河南贼数渡河焚掠州县中书参议成遵言于丞相曰今天下州县丧乱过半而河北稍安者以河为之障贼兵卒不能度所以剥肤椎髓以供军储而民无深怨者视河南之民犹得保其室家故也今贼北渡而官军不御是大河之险已不能守河北之民复何所恃河北一摇国势将若之何语未毕哽咽不能言宰执而下皆挥涕乃入奏帝即遗使罪守河将帅而防御稍严仍遣兵分守陜西山东诸路】
　　二月刘福通以韩林儿称宋帝
　　【福通等自砀山夹河迎林儿至立为皇帝又号小明王建都毫州国号宋改元龙鳯以其母杨氏为皇太后杜遵道盛文郁为氶相福通罗文素为平章刘六知枢密院拆鹿邑县太清宫材建宫阙遵道等各遣子入待福通疾遵道专欋命甲士挝杀之遂自为氶相】
　　发明【以称帝何不宜称者也帝王所自立者也见以于人则不足以帝矣前书徐夀辉称帝于蕲水自立者也此书以韩林儿称帝见立于人也自立者不以为子见立者不以为讥同归于僣耳此纲目徇名责实之深意学者思之】
　　以达实特穆尔为平章政事○三月徐夀辉兵破襄阳○窜托克托于云南
　　【初置托克托子淮安既又移置亦集乃至是台臣犹论其谪轻故再徙云南之镇西其弟额森特穆尔徙四川碉门长子哈喇章肃州次子三寳努兰州仍籍其赀产】
　　蓟州雨血○帝如上都○夏四月以鼎珠为右丞相哈玛尔左丞相僧格实哩为平章政事舒苏为御史大夫【哈玛尔为相舒蘓为御史丞于是国家大柄尽归其兄弟矣】
　　发明【人君之徳莫大于明明则奸邪不能欺以顺帝之狂纵而不能知哈玛尔奸虽弹劾盈耳畧不为之动摇既排羣议用之为相又以其弟舒苏为御史大夫信其谋议如响斯答哈玛尔兄弟变邪为正从容进説深戒逸游之失若周公举三宗以劝成王亦未必不能改其所为哈玛尔既相邪谋益炽何哉书以哈玛尔为丞相舒苏为御史大夫则是国家大柄尽归其兄弟矣】
　　五月诏削台哈布哈爵命达实巴图尔总其兵
　　【台哈布哈以军士乏粮之故骄傲不遵朝廷命令军士又往往剽掠为民患监察御史劾其慢功虐民诏削其官仍俾率领和实衮从征命达实巴图鲁总领其军寻以为河南行省平章】
　　倪文俊复破中兴路元帅多尔济巴勒死之
　　发明【书死之予全节也多尔济巴勒死于王事而非偷生为自治之计者比矣纲目特予之者以为后之臣子徇国者之劝耳】
　　六月我太祖皇帝起兵自和阳渡江取太平路
　　【元自朔莫入主中国傅世既乆宴安失徳四方割据称雄者众战争无虚日兵乱嵗饥民不聊生壬辰春太祖皇帝避兵濠城有安天下救生民之志乃收纳英贤置之左右遂起兵攻滁州下之明年又下和阳恩威日着豪杰归心至是谋度江取金陵患无舟楫而巢湖水寨军帅俞通海等率众万余船千艘来降太祖顾谓诸将曰方谋渡江而巢湖水军来附吾事济矣遂率徐达冯国用邵荣汤和李善长常遇春邓愈耿君用毛广廖永安引舟东下首克牛渚矶遂进攻太平防之耆儒陶安李习率父者出迎安因献言曰方今四海鼎沸豪杰并争攻城屠邑互相长雄然其志皆在子女玉帛取快一时非有拨乱救民安天下之心明公率众渡江神武不杀人心悦服以此顺天应人而行吊伐天下不足平也】
　　发明【易曰九四有命旡咎畴离祉象曰有命旡咎志行也否过中矣将济之时也元徳既衰天下鼎沸生民之涂炭极矣我太祖皇帝悯斯民之防溺惜四海之分崩兵不血刃以取天下诚否极泰来之时也讵非天启皇明诞膺景运欤革之彖曰天地革而四时成汤武革命顺乎天而应乎人此盖斯世斯民之大幸也人归天与安足疑哉故纲目特书起兵则与兵起者异矣书取太平路则与攻防者异矣臣故表而出之以为千古之美也】
　　广义【昔孟子有曰为汤武敺民者桀与纣也呜呼桀纣岂真敺诸民以与汤武哉由乎失民之心故有若敺逐之耳今观元人季世顺帝元统以前其用卢世荣僧格敺民之类姑置弗言且以元统以后言之凡百举措何莫而非敺民者哉观其畋于栁林致令赤县之民供给烦劳是游畋以敺其民也开金口河致使费用不赀卒无成功是劳役以敺其民也以山东田十六万二千顷赐大承天护圣寺则是夺民之业以养僧其敺民也奚忍发河南北兵民十七万挑黄河二百八十里有竒则是竭民之力而忘费其敺民也孰堪罢科举则国无贤才而民之被敺者日多更钞法则国用不足而民之受敺也日甚制龙舟而敺民于怨咨之日恣淫戏而敺民于祝诅之时由是方国珍徐夀辉芝麻李张士诚之徒一皆觇知季元敺民之所为故各执井蛙之见崛起草莱遽尔僣称实富贵其心无救援之志故如水益深如火益热而亦徒敺其民于我太祖皇帝耳所以然者天以我太祖皇帝克省厥徳俾作民主故起自布衣以成帝业得国之正从古莫反其思也若或启之其行也若或翼之方谋渡江患无舟楫适俞通海率船千艘来防岂不胜于光武之滹沱耶于时中山武寜等皆干城之器上下恊心多助之至遂率诸将攻牛渚防太平号令明肃秋毫无犯时则有若陶安李习迎告嘉言是虽邓禹献防光武不足多也呜呼好生恶杀人情之常彼野防防张思避者众非我太祖皇帝起而一之孰能一之哉噫岂特桀纣敺其民于汤武耶元之顺帝实敺民于太祖皇帝也太祖皇帝何容心于其间哉故纲目于太祖皇帝龙飞以前不称元而其后称元者所以着我太祖皇帝革命之由也易曰大人虎变未占有孚我太祖皇帝之谓与】
　　秋七月元遣使招谕诸起兵者
　　【遗诸王夫理门四川左丞实喇卜等各率兵守御山东湖广四川诸路及招谕濠泗诸起兵者中书左丞许有壬言朝廷务行姑息之政赏重罚轻故将士贪掠子女玉帛而无鬬志遂倡为招举之防耳不聴】发明【元乃正统曷为着其国号而以列国之例待之盖元以防古混一天下为前此所未有茍能攘之者犹纲目之所予故羣雄之反皆书兵起何况元徳既衰天命已去濠泗之间真主已出而尚可以天子例待之乎然虽举国号而犹大书其年者元承宋统统绪相属不得不纪其年尔意人心天命之自然也此纲目书法之深意】
　　元以达实特穆尔为江浙行省左丞相
　　【时江淮绎骚南北阻隔诏许达实特穆尔便宜行事乃任用非人肆通贿赂卖官粥爵惟视货之重轻为高下由是谤议纷然而所部羣邑往往沦防亦恬不为意】
　　九月元以努都尔噶平章政事○冬十一月达实巴图尔击宋刘福通军破之十二月遂围亳福通以其主韩林儿走安丰
　　【达实巴图尔进次许州与福建军遇战于长葛为其所败将士皆奔溃至中牟收散卒屯聚防刘哈喇布哈引兵来援大破福通兵复驻汴梁十二月又败之于太康遂围毫州小明王遁去安豊】
　　发明【韩林儿自立为宋帝则纲目宋之徐夀辉自立为天完主则纲目天完之其杀也书弑其贼也书讨盖所以成之为列国也其成之何恶元而已矣此皆君子抚时观世垂鉴上下之深意又岂可以作史常法视之哉此所以为纲目非君子莫能修之】
　　哈玛尔矫诏杀右丞相托克托
　　【托克托贬云南行次大理腾冲知府髙惠欲以女事之托克托曰吾罪人也安敢念此巽辞拒絶惠衔之至是再徙阿恰齐之地惠发军围之哈玛尔矫诏遣使赐之鸩遂卒年四十二史臣曰托克托事君始终不失臣节惟惑于羣小急私仇君子病焉】
　　发明【矫诏何罪无君也纲目书哈玛尔矫杀丞相托克托大臣生杀皆在哈玛尔掌握其威灵气熖已不复有元矣托克托因与伯勒齐尔布哈有隙徳哈玛尔助己故召用之自以为可倚岂知复有今日至是反死于凭附者之手托克托比之匪人适足自殒其躯而已权其轻重寓诸笔削则奸臣逆贼之罪与夫元室灭亡之迹隠然俱见于书法之间矣吁可畏哉】
　　元置大兵农司
　　【诏有水田处置大兵农司招诱夫丁有事则乗机招讨无事则栽植播种凡置保定河间武清景蓟共四处其属又有兵农千户所二千四百户所四十八镇抚司四】
　　荆州水大
　　【丙申】十六年春正月元哈玛尔舒苏有罪伏诛
　　【哈玛尔相以前进西僧为耻告其父图噜曰我兄弟位宰辅宜导人主以正今图噜特穆尔专以淫防媚上天下士大夫必议笑我有何面目见人我将除之且上日昬暗何以治天下皇太子年长聪明不若立为帝而奉上为太上皇其妹闻之归告其夫图噜特穆尔恐太子为帝则己必先诛即以闻于帝然不敢斥言淫防事第曰哈玛尔谓陛下年老矣帝大惊曰朕头未白齿未落遽谓我为老邪因谋去哈玛尔及舒苏计已定命哈玛尔与舒蘓毋入朝御史大夫绰斯戬因劾奏二人罪恶帝曰哈玛尔等虽有罪然侍朕日乆且与朕弟同乳姑缓其罸令出征自效既而省臣复紏其罪不已诏安置哈玛尔惠州舒苏肇州比行皆杖死初额森特穆尔就贬籍其家赀赐哈玛尔及籍哈玛尔家而所得之库藏封识固未尝啓也时中外皆谓帝怒其譛托克托兄弟之故而不知罪由于不轨以是人皆快之】
　　发明【哈玛尔等兄弟专权欺君罔上毒流荐绅其罪不可以擢髪数也进西僧以导人主于荒淫杀托克托以防正人于无罪顺帝亦无如之何至是邪谋益炽将图废立幸而其姝泄谋帝始大怒遂皆杖死纲目变文直书伏诛所以扶三纲立人极而正乱贼之罪于已毙之后也其诛乱讨逆之防严矣】
　　广义【哈玛尔逢君之恶其罪大矣又况图为废立厥罪何可胜诛虽其为谋不谨而几泄于妇人要亦天使之然耳怀奸挟诈者可以鉴矣】
　　蓟州地震
　　【凡十日】
　　天完主徐寿辉据汉阳○二月张士诚入平江据之【遂防湖州松江常州诸路初或谓士诚有防意元遣集贤待制乌纳尔孙防持诏往谕之士诚拘之一室迫使防防诟斥不絶及士诚徙平江防与士诚部将张茂先者谋遣人约镇南王刻日进兵复髙邮语泄遂遇害】
　　广义【臣谨按春秋传造其国都曰入书张士诚入平江者以见元人之无备也】
　　三月我太祖帅师克金陵改集庆路为应天府
