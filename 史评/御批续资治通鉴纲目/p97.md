<!-- { "loadSidebar": true } -->
　　广义【中国与敌人盟不能保其不渝葢敌情贪忮稍不如意则必败盟是故唐肃宗约戎狄以求援而戎狄背其约徳宗信戎狄以与盟而戎狄刼其盟葢盟者出于事不获已列国有盟春秋恶之况与强敌盟乎此圣人所以书隠公及戎盟于唐而必日之者甚其非义也今徽宗与金约夹攻辽其与虞公假道之愚何异哉后之帝中国者慎勿刺漆以止渴养虎以贻患可也】
　　夏四月金取辽东胜诸州获阿苏以归
　　【阿苏至金金主杖而释之】
　　五月童贯进兵击辽败绩退保雄州诏班师贬都统制种师道为右卫将军致仕
　　【贯至髙阳关用知雄州和诜计降黄榜及旗述吊民伐罪之意且云若有豪杰能以燕京来献者即除节度使遂命都统制种师道防诸将进兵师道谏曰今日之举譬如盗入邻家不能救又乗之而分其室焉无乃不可乎贯不聼分兵为两道师道总东路兵趋白沟辛兴宗总西路兵趋范村耶律淳闻之遣耶律达实萧干御之师道次白沟辽人噪而前师道前军统制杨可世败绩士卒多伤师道先令人持一巨挺自防赖以不大败退师雄州辽人追击至于城下辛兴宗亦败于范村帝闻兵败而惧诏班师辽使来言曰女真之侵本朝亦南朝之所甚恶也今射一时之利弃百年之好结强大之邻基他日之祸谓为得计可乎救灾恤邻古今通义惟大国图之贯不能对种师道复请与之和贯不纳而宻劾师道助贼王黼怒责授师道右卫将军致仕】
　　发明【辽人未有可伐之罪故书击而不书伐徽宗以宦人为制将虽举朝力争皆不之聼至是果辱王师故书童贯击辽败绩以罪之上书童贯败绩下书贬种师道为右卫将军致仕则是连坐之人明矣夫童贯身为制将总率大兵失律误国谓宜亟诛以正王法而乃甫免刑诛即劾师道则是徽宗知有童贯而不知有国法也此事观之其义自见】
　　广义【大抵行师贵乎名实相副而忌乎有名无实也名实相副者胜有名无实者败此理之必然者也何则商汤周武仁义之师名实相副者也宋襄成安仁义之师有名无实者也此商汤周武之所以胜而宋襄成安之所以败欤今童贯用和诜之计以声吊伐之举且云若有豪杰能以燕京来献者即除节度使观此则知宋之出师惟在欲得燕京耳恶在其为吊伐哉此所谓有其名而无其实者是也安能服豪杰之心问敌国之罪以求必胜乎昔者齐桓伐楚责其不贡包茅是也然曰昭王南征不返则非矣此所以来楚之傲辞而终不能成厥功也善乎老种有盗入邻家之譬何其当哉况乎辽使之言虽出于一时之仓卒要亦公平正大之说此诚决汴宋将亡之确论也岂有堂堂中国而为此不仁不义之举而反欲取胜于人耶或曰师道之喻可谓善矣而其处已何如曰未善也曰曷为未善曰师道既以朝廷此举为非则当角巾私第口不言兵可也何甘心于刑余奴之节制乎有前所喻而不能退避是不能见几明决也甘受贯之节制而不能破敌是其战陈无勇也曰然则纲目于其贬何以书致仕乎曰正以见宋之此举为非専在童贯而不由乎师道也曰使宋此举为得而师道不能死敌何知曰律之而已】
　　六月以王黼为少师○辽耶律淳死其妻萧氏称太后主国事李处温伏诛
　　【淳寝疾闻辽主传檄天徳云内朔武应蔚等州合诸蕃精骑五万约以八月入燕并遣人问劳索衣裘茗药淳甚惊命北南面大臣议而李处温萧干等有迎秦王拒湘隂王之说惟南面行营都部署耶律寜曰天祚果能以诸蕃兵大举夺燕则是天数未尽岂能拒之否则秦湘父子也安有迎子而拒其父者处温等以寜扇乱军心欲杀之淳曰彼忠臣也焉可杀天祚果来吾有死尔复何面目相见耶已而淳疾自知不起宻授处温蕃汉马歩军都元帅意将属以后事及萧干等召宰执入议处温称疾不至隂聚勇士为备绐云奉宻防防他变淳死萧干等乃立淳妻萧氏为皇太后主军国事奉遗命遥立秦王定为帝萧后遂称制改元徳兴諡淳为孝章皇帝庙号宣宗葬于燕西之香山萧后聼政干以后命召处温至以时方多难未即加诛但追毁元帅劄子处温父子惧祸南通童贯欲挟萧后纳土北通于金欲为内应事觉后执处温问之处温自陈有定防功后曰误秦晋国王者皆汝父子何功之有并数其前罪恶数十处温无以对乃赐死脔其子奭而磔之籍其家得钱七万缗金玉寳器称是皆为宰相数月间所取也】发明【死者贬而絶之之辞淳前既已称帝至是卒而斥名书死者不予淳之僣称也下书其妻萧氏称太后以见不宜称也处温助淳悖逆误国殄民乃乱臣贼子之魁桀耳分注以赐死为文纲目变文特书伏诛非所以予萧氏之能讨有罪也为天下之讨有罪也其所以扶三纲立人极而教诏后世也严矣】
　　广义【呜呼淳不能迎主归国而反乗时射利是穿窬之不若也今而得戴其元以归地下幸矣及乎李处温以禽兽之行遥立其君之子为帝厥罪何可胜诛惟耶律寜不忍乎此故曰自古安有迎子而拒父者岂非造次颠沛而能礼义自守者哉此寜之所以异于国人也多矣然则分注载李处温不过曰赐死而其纲则大书曰伏诛何邪正名定罪也】
　　夏人救辽金袭败之于宜水
　　【夏主使李良辅将兵三万救辽金将斡鲁罗索败之于宜水追至野谷涧水暴至夏人漂没者不可胜计】发明【闵元年齐人救邢春秋义之凡书救者未有不善之也救在京师则罪列国宋救李坛之围是也救在敌人则罪中国契丹救北汉夏救辽是也救在逺国则罪四邻吐蕃嘉勒斯赉败赵元昊于河湟是也救而不速救者则书所次以罪其慢康王入卫次于东平是也救而不敢救者则书所至以罪其怯曲端次于襄乐不进是也兵者纲目所甚重卫灵公问陈孔子对曰军旅之事未之学也独至于救兵而书法若此君子之情见矣其称人进之也轻行而掩之曰袭诡道而胜之曰败皆所以贬金而予夏耳】
　　广义【当是时也辽金之不敌也审矣夏人何以救为哉曰彼但知救灾防邻之义其间强弱非所论也呜呼观夫夏人此举则知其正大光明非若宋之助叛以伐无罪之国也孔子曰夷狄之有君不如诸夏之亡也信哉】
　　秋七月诏童贯蔡攸再举伐辽以刘延庆为都统制【王黼闻耶律淳死复命童贯蔡攸治兵以河阳三城节度使刘延庆为都统制】
　　初收经制钱
　　【先是命陈遘经制江淮七路治于杭州以供餽饷遘以财用不给创议比较酒务及度公家出纳钱粮量取其赢号经制钱遂为东南七路之害】
　　发明【呜呼宋之虐民益甚矣东南为应奉花石之扰民不聊生今而又收经制则是民间之利悉归于上如水益深如火益热而大为东南七路之害矣特书曰初葢讥之也】
　　八月金阿古达袭辽延禧于石辇铎延禧败走
　　【辽主既失西京及沙漠以南遂奔于额苏伦金舍音使斡里雅布告金主曰今云中新定诸路辽兵尚数万新降之民其心未固诸将望幸军中金主从之既而闻辽主在大渔泺乃将精兵万人袭之普嘉努斡里雅布率兵四千为前锋昼夜兼行追及辽主于石辇铎军士至者才千人辽兵二万五千方治营垒普嘉努与诸将议耶律伊都曰我军未集人马疲剧未可战也斡里雅布曰追及辽主而不亟战日入而遁则无及矣遂战短兵接辽兵围之数重副统军萧特烈谕军士以君臣之义士皆殊死战辽主谓斡里雅布兵少必败与妃嫔登髙阜观战伊都指辽主麾葢以示诸将斡里雅布遂以骑兵驰赴之辽主望之大惊即遁去辽兵遂溃斡里雅布还金主曰辽主去不逺盍亟追之斡里雅布追至鄂勒哲图辽主弃辎重而遁萧特烈被执】
　　九月除朝散郎宋昭名
　　【昭上书极言辽不可攻金不可邻异时金必败盟为中国患乞诛王黼童贯赵良嗣等且曰两国之誓败盟者祸及九族陛下以孝理天下其忍忘列圣之灵乎陛下以仁覆天下其忍置河北之民于涂炭之中而使肝脑涂地乎王黼大恶之除昭名编管海州】
　　发明【家语曰人臣而忠其君者爵禄不足以赏也谀其君者刑罚不足以诛也宋之诸臣依阿取容以饕富贵而国家利害罔肯究心宋昭官非台谏职非言责不忍素餐之耻力陈经国之图见忤奸党即除其名果何说哉其后金人败盟一如昭料若合符节然则君子之先见出于寻常万万矣故书除宋昭名所以着其无罪也】
　　广义【观夫宋昭上书之言不惟中心激烈而且有先见之明此即桞浑之料吐蕃也何其验哉纲目大书其官者予之之深也】
　　金遣使来命赵良嗣报之
　　【金人闻童贯举兵恐朝廷径取燕而嵗币不可得乃遣使来议师期帝遣赵良嗣报之且言不负初约】
　　辽将郭药师以涿易二州来降
　　【辽常胜军帅郭药师为涿州留守以萧后立萧干専政国人多贰谓所部曰天祚失国女政不纲宋天子重兵压境此男儿取金印时也遂拥所部八千人奉二州来降童贯受之以闻诏授恩州观察使以兵刘延庆】
　　发明【敌国之臣名姓不登于史册微也药师辽将曷为以姓氏通重地也以地叛虽贱必书地以名其人终为不义弗可灭矣其书来降是接我以利而我入其利两讥之也胡氏曰为国以义不以利如以利则上下交征而国必危矣为己以义不以利如以利则患得患失亦无所不至矣纲目于叛人虽贱特书其名以惩不义惧滛人为后戒也州而言以者言所归之易也如春秋书莒牟娄来奔同意】
　　冬十月刘延庆及郭药师进兵攻辽药师袭燕败绩延庆兵溃
　　【童贯遣刘延庆郭药师将兵十万出雄州以郭药师为乡渡白沟延庆军无纪律药师谏曰今大军防队行而不设备若敌人置伏邀撃首尾不相应则望尘决溃矣不聼至良乡辽萧干率众来拒延庆与战而败遂闭垒不出药师曰干兵不过万人今悉力拒我燕山必虚愿得竒兵五千倍道袭之城可得也因请延庆子光世简师为后继延庆许之遣大将髙世宣杨可世与药师帅兵五千夜半渡卢沟倍道而进质明常胜军帅甄五臣领五千骑夺迎春门以入药师等继至遣人谕萧后使趣降萧后宻报萧干干举精甲三千还燕巷战光世渝约不至乐师失援而败与可世弃马缒城而出死伤过半世宣死焉延庆营于卢沟南干分兵断饷道擒防粮将王渊得汉军二人蔽其目留帐中夜半伪相语曰吾师三倍汉军敌之有余当分左右翼以精兵冲其中左右翼为应举火为期殱之无遗既言乃隂逸一人归报延庆闻而信之明旦见火起以为敌至即烧营遁士卒蹂践死者百余里干因纵兵追至涿水而去自熙丰以来所储军实殆尽退保雄州燕人知宋之无能为作赋及歌诗以诮之药师还犹进安逺军承宣使】广义【是役也童贯以奸贪阉竪药师以叛君降敌而延庆又非智勇之将正孟子所谓以若所为求若所欲尽心力而为之后必有灾是也惟是之故故萧干帐中之谋一出宋师遽尔狼狈积年所蓄军实一旦尽为金有宜有以来燕人之诮也由是观之则知君能知人然后可以择将将得其人然后可以克敌徽宗何足以知之】
　　以蔡攸为少傅判燕山府○十一月金人来议燕地十二月遣赵良嗣复如金求营平滦三州
　　【初朝廷与金约但求石晋赂契丹故地而不思平营滦三州乃刘仁恭献契丹以求援者既而王黼悔欲并得之金主不肯及赵良嗣徃金主使普嘉努责赵嗣以出兵失期且云今更不论元约特与燕京蓟景檀顺涿易六州良嗣言元约山前山后十七州今乃如此信义安在抗辨数四金人不从良嗣乃与其吏李靖偕来止许山前六州帝复遣良嗣送之且求营平滦三州】
