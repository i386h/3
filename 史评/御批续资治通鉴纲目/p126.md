<!-- { "loadSidebar": true } -->
　　【金密谕诸路令同日大索两河之民及拘行旅于道凡三日而罢应客户并籍入官刺其耳为官字鎻之云中及散养民间立价鬻之或驱之于鞑靼诸国以易马葢既立伪齐以旧河为界恐防敌者逃归豫地故尔乐夀县得客户六十八人误作六百八人以报尼玛哈必贵其数县官执穷民以足之被掠归云中者不令出城无以自活士大夫往往乞食于途尼玛哈见其多恐或生事聚三千余人坑之】发明【孟子曰恻隠之心人皆有之无恻隠之心非人也杀者杀无罪之词客戸者皆两河之民不幸宋室陵夷沦没外域又从而拘杀之抑何义乎民吾同胞物吾与也金虽敌国是亦当念胞与之义而爱之何乃驱两河之平民肆无辜之杀戮耶是乃无恻隠之心安得谓之仁哉此其终于割据而不能为一统之主也纲目不曰索而曰大索不曰杀而曰拘杀所以直着其暴耳】














　　御批续资治通鉴纲目卷十二
<史部,史评类,御批续资治通鉴纲目>
　　钦定四库全书
　　御批续资治通鉴纲目卷十三
　　【起辛亥宋髙宗绍兴元年尽丁巳宋髙宗绍兴七年】凡七年
　　【辛亥】绍兴元年【金天防九年】春正月以张俊为江淮招讨使岳飞副之
　　【时孔彦舟据武陵张用据襄汉李成据江淮湖湘十余郡尤悍强连兵数万有席卷东南之意多造符防幻惑中外乆围江州朝廷患之以俊为招讨使俊请岳飞同讨许之】
　　李成陷江州
　　【未几复陷筠州】
　　谢克家罢○二月以秦桧参知政事
　　发明【孔子曰作易者其知盗乎易曰负且乘致冦至负也者小人之事也乘也者君子之器也小人而乘君子之器盗思夺之矣上慢而下暴盗思伐之矣秦桧狎邪小人初无过人之徳因主和议敌纵之还其罪固不可原者顷因髙宗无识擢为参知政事盖参政宰相之渐桧何人而宜居是任乎是乃以小人而乘君子之器者矣其不覆人之家国者几希自是而为参政自是而为宰相自是而主和议自是而沮战功然则贻祸不亦大哉由辨之不早辨也纲目书此其亦履霜之意云】
　　○三月张俊岳飞大败李成于楼子庄羣盗皆遁【俊闻李成将马进在筠州以豫章介江筠之间遂急趋之旣入城喜曰我已得洪破贼决矣及进犯洪州连营西山俊敛兵若无人者居月余进以大书牒索战俊以细书状报之进以俊为怯俊谍知贼怠乃议战岳飞曰贼贪而不虑后若以骑兵自上流絶生米渡出其不意破之必矣因请自为先锋俊大喜乃令杨沂中絶生米渡飞重铠跃马潜出贼右突其阵所部从之进大败走筠州飞抵东城进出城布阵飞设伏以红罗为帜上刺岳字选骑二百随帜而前贼易其少薄之伏发进大败走飞使人呼曰不从贼者坐吾不汝杀坐而降者八万人俊与沂中复前后夹击贼大溃进以余卒奔南康飞夜引兵至朱家山又斩其将赵万成闻进败自引兵十余万俊与飞遇成于栖子庄大破之遂复筠州成复以十万众与俊夹河而营沂中夜衘枚渡河与俊夹攻成又大败俊乘胜追至江州成势迫絶江而去因呼俊为张铁山遂复江州已而兴国军等处群盗皆遁】
　　发明【兵不贵多而贵在于得民心将不贵勇而贵在于得贤人茍不得民心则虽貔貅百万而前途为之倒戈茍不得贤人则虽猛将千员而血流为之漂杵上书以张俊为江淮招讨使岳飞副之下书张俊岳飞大败李成则可见髙宗付托得人而俊飞不辱君命矣据事直书而宋之君臣皆致其美焉此纲目不没人善之深意也】
　　金人陷巩洮诸州
　　【乌珠陷巩洮河乐兰廓积石西寕州自是泾原熙河二路皆为金有】
　　武功大夫张荣击败金兵于兴化达兰北遁
　　【荣本梁山泺渔人聚舟数百以刼掠金人杜充时尝借补武功大夫金人南侵攻之不克及金兵退荣袭据通州联舟入兴化缩头湖作水寨以守金达兰在秦州谋再渡江欲先破荣寨荣率舟师与之遇见金战舰不多余皆小舟时水退隔泥淖不能前乃舍舟登岸大呼而击之金人不得骋舟中自乱溺水及陷泥淖者不可胜计俘馘五千余人逹兰収余众奔还楚州退屯宿迁寻北去荣告防于朝遂以荣知泰州】发明【善有可录虽盗贼小人不弃此公天下之大法也荣乃渔人微之微者武功大夫职之小者而能以寡敌众击败金人俘馘五千余人顾不伟哉书之足以见中国之遗烈虽征而贱者尚有忠君爱国之心而能破敌数万之众逹兰为之北遁焉其御敌人安中国之义盖亦表表者矣故特书以予之】
　　张浚军阆州分诸将守川陜
　　【金人破福津蹂同谷以迫兴州浚遂退保阆州而以张深为四川制置使与刘子羽趋益昌王庶为利防制置使节制陜西诸路知兴元府】
　　夏四月隆祐皇太后孟氏崩
　　【年五十九諡曰昭慈献烈】
　　金袭西辽和勒端城不克
　　【金闻耶律达实在和州之域恐与夏人合遣使索之夏国报以境土不相接亦不知达实所往尼玛哈以耶律伊都辽之近族必知其巢穴以畨汉及女眞军万人付伊都使攻达实军于和勒端城临行质其妻子仍起燕云河东夫运饷和勒端去云中三千余里是行也三路之夫死者不可胜计】
　　刘光世复楚州五月光世使都统制王徳袭扬州擒郭仲威送行在斩之
　　【时仲威谋据淮南以通刘豫故也】
　　作大宋中兴玉宝
　　发明【作不宜作也所谓中兴者统绪旣絶而能克复旧物功光祖宗业埀后世如商之髙宗汉之光武斯无愧于中兴之名也帝乃徽宗之子乘乱卽位天下犹未尽失非如光武兄弟虽为宗室崛起草莱之比况嗣统至是已经五年播越海濵境土日蹙又非如光武之能规恢先业不过如晋之元帝耳乌足谓之中兴哉今而作中兴玉寳寕无愧于心耶用是而观则其自足茍且之意隠然见于书法之间矣特书于册深讥之也】
　　广义【髙宗此举足以耸动人心而遏絶乱畧也可谓举得其当者矣纲目特书于册为宋幸焉】
　　○张俊追败李成于黄梅成奔刘豫岳飞招张用降之【俊引兵渡江追成至蕲州黄梅县大败之其众数万皆溃马进为追兵所杀成北走降刘豫张用复冦江西岳飞与用俱相人以书谕之曰吾与汝同里欲战则出不战则降用得书遂帅众降江淮悉平张俊奏飞功第一诏进飞右军都统制屯洪州弹压盗贼】
　　广义【分注载江淮诸郡悉平岳飞功第一呜呼使髙宗悉以中兴之事付飞而不为谗闻所沮则金人不足平矣岂特江淮诸郡哉】
　　六月攒昭慈献烈皇后于越州
　　【诏权攒于防稽县之上皇村俟军事寕归葬哲宗园陵】
　　张浚以吴玠为陜西诸路都统制
　　【时关陇六路尽陷于金止余阶成岷凤洮五州及鳯翔之和尚原陇州之方山原而已】
　　刘豫置招受司于宿州
　　【豫置招受司诱宋逋逃】
　　秋七月封太祖后令话为安定郡王
　　【先是下诏曰太祖创业统徳被万世神宗初封子孙一人为安定郡王今其封乆不举有司其上应袭封者至是以徳昭孙令话为安定郡王自后袭封不絶】
　　广义【宋之太祖虽袭五代之弊而簒周其徳泽入人之深诚有过焉彼传位于太宗也虽以母后之命非其一念友于之仁安能若此哉纲目大书于册而分注备载其实者于以见天俾髙宗斡旋旧彊遗土以延太祖之后也呜呼太宗虽负若兄而天其肯负于太祖邪】
　　范宗尹免
　　【宗尹有才智年三十为相毅然以国事自任然为政多私屡为言者所诋秦桧从而挤之帝亦恶其为人防侍御史沈与求奏其罪状遂落职】
　　八月张浚杀前威武大将军曲端
　　【浚旣败于富平乃思端言召之还稍复其官徙阆州将复用之吴玠憾端因言端再起必不利于公王庶又从而间之玠复书曲端谋反四字于手以示浚庶又言端尝作诗题柱曰不向关中兴事业却来江上泛渔舟谓其指斥乘舆浚乃送端于恭州狱有武臣康随者尝以事忤端端鞭其背随深憾之及浚以随提防防路刑狱端闻之曰吾其死矣随至命狱吏絷维端以纸糊其口熁之以火端干渇求饮与之酒九窍流血而死陜西士大夫莫不痛惜之军士怅恨有叛去者】
　　发明【杀杀无罪也浚前以谗问而贬曲端此以谗问而杀曲端则其专輙无君之心着矣用刑之道当循至公当杀而不杀则其政刑为有亏不当杀而杀之则其政刑为有滥曲端无罪何故杀之盖由积忌之心胜则其政刑为逆施前旣贬而黜之矣此复执而杀之抑可谓之公议乎噫魏公忠义之心确乎不防无可拟议独杀端一事甚累盛德岂非君子时有不仁者哉书杀曲端而不去其官旣以明端之无罪又以着浚之擅杀也其防深矣】
　　广义【大抵老成谋事之言不取信于事始之日每见信于事毕之时观夫曲端为都统制而告浚曰平原旷野敌便于冲突而我军未尝习水战金人新造之势难与争锋宜训兵秣马保疆而已后十年乃可斯言也何其老成而善于料敌耶可谓以全取胜之术也夫何浚积前疑承制贬端至其丧师富平乃思端言不啻契劵之符然而召还复其官固为当矣奈以中无所见聼谗杀端果何理哉纲目于张浚不衘而于端则书其官者所以不与浚杀之也虽然端亦不能无罪也建炎二年十一月罗索陷延安何其急也端与王庶不协而逗挠不进其有愧于亷蔺贾冦也多矣此众谗得以间之而足以杀其躯也】
　　以汪伯彦为江东安抚大使旣而罢之张守免
　　【时黄潜善已死张守复荐用伯彦侍御史沈与求论劾之诏伯彦复禠新职守亦引疾辞去】发明【伯彦朋奸误国罪不容诛兹旣贬黜甫免典刑幸也复荐用之岂其宜哉张守以正直存心而其荐贤仅若此类则识趣卑陋甚矣使非沈与求之紏劾髙宗之悔悟则小人之祸未巳也故夫书旣而罢之嘉能悔也书张守免着可免也吁】
　　以李囘参知政事富直柔同知枢密院事○以秦桧为尚书右仆射同平章事兼知枢密院事
　　【范宗尹旣去桧欲得其位因扬言曰我有二策可耸动天下或问何不言桧曰今无相不可行也帝闻乃有是命】
　　广义【髙宗旣相秦桧则中兴之业自此丧矣】
　　诏赠程頥直龙图阁
　　【制词畧曰周衰圣人之道不得其传世之学者其欲闻仁义道徳之説孰从而求之亦孰从而听之尔頥潜心大业髙明自得之学可信不疑而浮伪之徒自知学问文采不足表见于世乃窃借名以自售外示恬黙中实奔竞使天下之士闻其名而疾之是重不幸马朕所以振耀褒显之者以明上之所与在此而不在彼也】
　　发明【程頥子倡明道学有继续孟氏之功固非士之随世就功名者比也然而终于摈弃以没其身至是诏赠官爵加以褒称是亦公论之不容冺者书以予之宜矣】
　　以吕頥浩为尚书左仆射同平章事兼知枢密院事
　　【頥浩入对首言先平内防然后可御外侮今李成摧破江淮惟张琪邵青两防不乆可平惟闽中之冦不一而孔彦舟据鄂马友据潭曹成等在湖南江西之间而南雄英韶诸郡贼兵多寡不一然闽冦最急广防次之盖闽中去行在不逺二广不经残破若非速除为害不细帝深然之】
　　复修日厯
　　【翰林学士汪藻言本朝宰相皆兼史官故书榻前议论之词则有时政记柱下见闻之实则有起居注谓之日厯所以备言垂一世之典茍旷三十年之久漫无一字何以示来世帝从之即以命藻】
　　长星见诏求直言
