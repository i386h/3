<!-- { "loadSidebar": true } -->
　　【京素与屯田员外郎孙鼛善鼛尝曰蔡子贵人也然才不胜徳恐贻天下忧及是京谓之曰我若用于天子愿助我鼛曰公诚能谨守祖宗之法以正论辅人主示节俭以先百吏而絶口不言兵天下幸甚京黙然挺之初通判徳州希时相意行市易法及召试馆职学士蘓轼言其聚敛小人学行无取岂堪此选挺之深衘之既拜中丞遂与曾布比党建议绍述排击元祐诸贤由是进居政府】
　　閠六月曾布免
　　【布与蔡京素有隙议事多不合防布拟壻父陈佑甫为戸部侍郎京言布私其所亲布忿然争辨乆之声色俱厉温益叱之曰曾布上前安得失礼帝不悦殿中侍御史钱遹言布援元祐之奸党挤绍圣之忠贤于是布请罢出知润州】
　　广义【布与京同一奸党也冝其鱼水何氷炭乎噫一言不合怒气相加此小人之情状也圣人曰君子和而不同小人同而不和信哉纲目严于去恶故于曾布免不惟月之而又不衘之也】
　　秋七月以蔡京为尚书右仆射兼中书侍郎
　　【制下之日赐坐延和殿命之曰神宗创法立制先帝继之两遭变更国是未定朕欲上述父兄之志卿何以教之京顿首谢曰敢不尽死】
　　发明【宰相弼亮天工师长百僚不可以非其人也商高宗命傅说曰济川作舟楫大旱作霖和作盐梅陈平对文帝曰宰相佐天子理隂阳顺百物抚四夷相道有关于君徳之成败是故精于遴选罔敢轻忽蔡京以翰林学士承防寻为尚书左丞未几擢为右相不过鼎之九四耳安能免折足覆公餗之凶乎系辞曰德薄而位尊知小而谋大力小而任重鲜不及矣自是以右揆躐拜左揆得君如彼其专功烈如彼其卑君心愈骄天下愈乱岂不深可惜哉纲目书此文无贬词乃所以深贬之耳】
　　禁元祐法置讲议司于都省
　　【蔡京起于逐臣一旦得志天下拭目所为而京隂托绍述之柄箝制天子用熈寜条例司故事即都省置讲议司自为提举讲议熈丰已行法度及神宗欲为而未暇者以其党吴居厚王汉之等十余人为僚属取政事之大者如宗室冗官国用商旅盐泽赋调尹牧每一事以三人主之凡所设施皆由是出而法制屡变无常矣】
　　广义【呜呼汴宋之祸始于神宗安石终于徽宗蔡京君子原情定罪不当置神宗安石于徽宗蔡京之下】
　　章楶罢○复罢春秋博士○八月诏天下兴学贡士作辟雍于都城南
　　【蔡京请兴学贡士县学生选考升诸州学州学生每三年贡太学考分三等入上等补上舍入中等补上舍下等入下等补内舍余居外舍诸州军觧额各以三分之一充贡工京又请建外学乃诏即京城南门外营建赐名辟雍外圆内方为屋千八百七十二楹太学专处上舍内外生而外学则处外生士初贡】
　　【至皆入外学经试补入上舍内舍始得进处太学太学外舍亦令出居外学于是上舍至二百人内舍六百人外舍三千入】
　　发明【吕氏曰汉唐之小人易知宋朝之小人难见盖自古小人之所以误国者聚敛也严刑也用兵也而宋之目为小人者自王钦若丁谓始然钦若请蠲逋负释系囚丁谓请罢兵抚蛮防今蔡京入相请兴学贡士囘视钦若丁谓前后一辙与君子处事何异惜其既入政府患得患失之心生而改节易行矣故曰大奸似忠大诈似信居之似忠信行之似廉洁未始不为小人也然兴学贡士作辟雍本为美事作之于贬斥正人之后乃所以讥之尔】
　　广义【大抵学校之设无非所以明人伦辨邪正分善恶而为礼义相先之地今蔡京以奸而欺君以邪而害正以恶而凌善凡人之所不为者京一切为之然其建学之举正以隂为不善而阳欲揜之也学者以意逆志则如见其肺肝矣】
　　以赵挺之张商英为尚书左右丞
　　【啇英为中书舍人谢表歴诋元祐诸贤及任翰林学士草蔡京拜相制极其褒美故京引之】广义【书曰以赵挺之张商英为尚书左右丞分注云京引之而其纲若不预京者责在徽宗也】
　　复令进士兼试律○复绍圣役法○九月立党人碑于端礼门籍元符末上书人分邪正等黜陟之
　　【时元祐元符末群贤贬窜死徙者畧尽蔡京犹未惬意乃与其客强浚明叶梦得籍宰执司马光文彦博吕公着吕大防刘摰范纯仁韩忠彦王珪梁焘王岩叟王存郑雍傅尧俞赵瞻韩维孙固范百禄胡宗愈李清臣蘓辙刘奉世范纯礼安焘陆佃曾任侍制以上官蘓轼范祖禹孔文仲孔武仲朱光庭孙觉鲜于侁贾易邹浩等余官程頥秦观张耒晁补之黄庭坚孔平仲等内臣张士良等武臣王献可等凡百二十人等其罪状谓之奸党请御书刻石于端礼门京等复请下诏籍元符末日食求言章防及熈寜绍圣之政者付中书定为正上正中正下三等邪上邪中邪下三等于是钟世美以下四十一人为正等悉加旌擢邓考甫以下五百余人为邪等降责有差又诏降责人不得同州居住】
　　广义【抑考元符三年夏四月丁酉朔日食之变于时上书者有崔鶠极论章惇之恶既而又有陈师锡龚夬丰稷陈瓘江公望等相继论蔡京之奸故京有罪免官至此立党人碑籍元符末上书者追憾诸公故也噫京之此举固不足以加损于彼而适足以重巳之过也书曰作伪心劳日拙京之谓矣】
　　冬十月蒋之竒罢○复废元祐皇后孟氏贬韩忠彦等官窜丰稷陈瓘等于远州
　　【时元符皇后閤宦者郝随讽蔡京再废元祐皇后京未得间既而昌州判官冯澥上书论复后为非于是御史中丞钱遹殿中侍御史石豫左肤连章论韩忠彦等乘一布衣诳言复瑶华之废后掠流俗之虚美当时物议固已汹汹乃至踈逖小臣诣阙上书忠义激切则天下公议从可知矣望询考大臣断以大义无牵于流俗非正之论以累圣朝京与许将温益赵挺之张商英皆主台臣之説帝不得已从之诏罢元祐皇后之号复居瑶华宫且治元符末议复后号者降宰臣韩忠彦曾布官追贬李清臣雷州司戸参军】
　　【黄履祁州团练副使安置翰林学士曾肇御史中丞丰稷谏臣陈瓘龚夬等十七人于远州擢冯澥鸿胪寺主簿】
　　发明【复废者甚词也孟氏哲宗之后徽宗之嫂况曾母仪天下哲宗以非义而废之含忿既乆徽宗已知其枉复其后号此万世之公议也今因奸党之言遂兴复废之典正诸名分岂有臣废君叔废嫂之义乎韩忠彦等废黜既乆兹因主复孟后仍为窜逐贬官呜呼正道不行而邪説滋横天】
　　【下自此多事矣若徽宗者果何以师表百王哉据事直书其义自见】
　　广义【考之哲宗神宗之嫡子徽宗神宗之庶子于时神宗支庶最多而徽宗之行居十三也哲宗以无嗣之故传位徽宗则是徽宗受天下于哲宗矣夫天下既受于哲宗则哲宗乃徽宗之父而孟后乃其母焉况乎孟后之废实由无罪天下寃之忠臣救之今而一听谗贼之言而复废之则徽宗乃无母之人也呜呼禽兽尚有母岂有身为中国之主而反禽兽之不若哉是知当时天地鬼神之交愤而隂祐金人之彊而假其手理或然矣】
　　以蔡卞知枢密院事○辽将萧哈里叛女真部节度使英格击斩之
　　【萧哈里叛辽亡入女真阿克展部遣族人额特埒至生女真约同举兵英格执之防辽主命英格讨哈里英格募兵得千余人兄子阿古逹曰有此甲兵何事不可图也遂次混同水盖先是女真甲兵未尝满千也及与哈里遇时辽兵追哈里者数千不能克英格谓辽将曰退尔军我当独取哈里辽将许之英格使】
　　【阿古逹与哈里战哈里中流矢坠马阿古逹执而杀之因大破其党函哈里首献于辽辽主大喜赐予加等英格自是知辽兵之昜与益自肆矣未几英格死兄子乌雅舒嗣】
　　广义【辽始弱而萧哈里叛金始弱而英格能讨叛臣以此见天心之向背栽培倾覆理必然矣】
　　十二月追諡哲宗子荗为献愍太子窜邹浩于昭州【初邹浩召自新州入对帝首及谏立后事奬叹再三询諌草安在对曰已焚之矣退告陈瓘瓘曰祸其在此乎异时奸人妄出一缄则不可辨矣蔡京用事乃使其党伪为浩疏有刘后杀卓氏而夺其子以为已出欺人可也讵可以欺天乎之语帝诏暴其事遂追册荗为太子而窜浩于昭州】
　　发明【甚矣小人之愚弄其君也当时之正人献可替否一切指为邪説毫髪之事莫不毕举以诬善良其祸惨矣邹浩諌立刘后在理当然蔡京恶浩伪为造疏罗织其罪乃窜昭州然则一饭之徳必报睚眦之怒必偿小人之故态也今以蔡京防邹浩之事观之为益信焉直书于册不再贬而其义自见】
　　广义【小人投间抵隙以中伤善类其心无时而不在也京贼之防文忠果如陈瓘所料吁可畏哉君子之防小人计亦不可踈矣】
　　【癸未】二年春正月安置任伯等十二人于远州
　　【蔡京蔡卞怨元符末台谏之论已悉防以党事同日贬窜任伯昌化军陈瓘廉州龚夬化州陈次升循】
　　【州陈师锡郴州陈祐澧州李深复州江公望南安军常安民温州张舜民啇州马涓吉州丰稷台州初蔡京帅蜀张庭坚在其幕府及入相欲引以自助庭坚不从京恨之至是亦编管于象州】
　　发明【安置未有不书故者不书故无故者也考之分注蔡京蔡卞怨元符末台谏之论已悉防党事同日贬窜谓之何哉朱子曰小人为恶千条万端其可恶者不但媢嫉一事而已仁人不深恶乎彼而独深恶于此者以其有恶于善人使民不得被其泽而其流祸之长及于后世而未巳也当时之正人恣其罗织悉防于罪相继贬窜死亡畧尽悲夫卒致天下大乱势不能支伊谁之过欤小人之过也故纲目一书再书盖亦伤时之意焉耳】
　　诚徽二州蛮纳土加舒亶龙图阁待制
　　【舒亶知南康军辰溪蛮叛蔡京使知荆南以开拓邉土至是亶奏知诚徽州杨晟臻等二千余人并纳土诏加亶待制群臣表贺未几曲赦两路改诚为靖州徽为莳竹县】
　　发明【蛮夷纳土舒亶加官则徽宗好胜喜功之心可见安得乆而不乱乎纲目特书盖陋之也】
　　温益卒
　　【益仕宦从微至显无片善可纪至其狡谲传合盖天性也】
　　以蔡京为尚书左仆射兼门下侍郎○二月尊元符皇后刘氏为皇太后
　　【宫名崇恩】
　　复茶法
　　【茶自嘉祐通商熈寜中李稷提举成都茶场稍复法而利复归于官至是蔡京请荆湖江淮两浙福建七路所产茶悉仍旧禁官买勿复科民即产茶州郡随所置场申商人园户私昜之禁诏从之】
　　三月诏党人子弟毋得至阙下
　　【其应縁趋附党人罢任在外指射差遣及得罪停替臣僚亦如之寻又诏元符末上书进士充三舍生者罢归以元祐学术聚徒传授者监司觉察必罚无赦元祐上书邪等人亦毋得至京师】
　　广义【分注云禁元祐学术盖元祐学术有儿童走卒皆知者有先帝诵其文章而擢用之者有为讲官而欲人主亲贤士大夫而逺宦官宫妾者凡若此类皆其学术之正是以施诸政事无往不善特忤安石之奸故各罹窜逐耳噫元祐学术岂直善于宋哉有王者起必来取法是数君子者何负于宋而锄治簸扬之若是邪观其禁元祐学术则凡非元祐学术之公平正大者一切用之而恣情极欲靡所不至矣徽宗终于播迁其亦自贻厥祸也哉】
　　防进士于集英殿
　　【时李阶为礼部进士第一阶深之子而陈瓘之甥也特奏名安忱对防言使党人之子阶魁南宫多士无以示天下遂夺阶出身而赐忱第忱惇兄也又黄定等十八人皆上书邪等上临轩召谓之曰卿等攻朕短可也神宗哲宗何负于卿等亦并黜之】
