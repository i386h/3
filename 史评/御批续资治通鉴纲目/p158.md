<!-- { "loadSidebar": true } -->
　　【珙凡六疏辞之引经据礼词甚切至最后言曰三年通丧先王因人情而节文之三代以来未之有改至于汉儒乃有金革无避之说此固以为先王之罪人矣然尚有可诿者曰鲁公伯禽有为为之也今以陛下威灵边陲幸无犬吠之警臣乃冐金革之名以私利禄之实不亦又为汉儒之罪人乎抑陛下之诏臣则有曰义当体国其敢噤无一言以塞明诏乃手疏别奏畧曰天下之事有其实而不露其形者无所为而不成无其实而先示其形者无所为而不败今徳未加脩贤不得用赋敛日重民不聊生将帅方割削士卒以事苞苴士卒方饥寒穷苦而生怨谤凡吾所以自治而为恢复之实者大抵阔畧如此而乃外招归正之人内移禁卫之卒规筭未立手足先露其势适足以速祸而致冦且荆襄四支也朝廷元气也诚使朝廷设施得宜元气充实则犂庭扫穴在反掌间耳何荆襄之足虑如其不然则荆襄虽得臣軰百人悉心经理亦何足恃哉臣恐恢复之功未昜可图而意外立志之忧将有不可胜言者惟陛下图之帝纳其言为寝前诏】
　　发明【三年之丧天下之通丧也虽天子之至贵以逮庻人之至贱揆之于礼莫不皆然是故夺情非令典起复非羙名茍无金革不得已之事则不可也珙能六疏辞之固执不起自非明于大义而不为富贵之所滛者乌能力沮君命而莫或挠之乎昔宰我欲短丧孔子责之曰食夫稻衣夫锦于女安乎人子茍能明此则必不能自夺其丧以取富贵也故不曰辞而曰固辞所以深予之耳】广义【珙尝陈圣王之学于孝宗以明理正心为万事之纲今观其手疏之言则知其才识之髙逺也非圣贤之徒其孰能之】
　　秋七月加王炎枢密使○冬十月金人来聘
　　【金使乌凌阿天锡来贺生辰要帝降榻问金主起居虞允文请帝还内命知阁门事王抃谕天锡以明日防庆节就见天钖沮退】
　　金主雍幸太子宫
　　【金主谓太子曰朕为汝措天下当无复有经营之事汝惟无忘祖宗纯厚之风以勤脩道徳为孝明信赏罚为治而已昔唐太宗谓髙宗曰吾伐髙丽不克终汝可继之如此之事朕不以遗汝如辽之海濵王以国人爱其子嫉而杀之此何理也子为众爱愈为羙事所为若此安有不亡唐太宗又尝谓髙宗曰尔于李勣无恩今以事出之我死宜即授以仆射彼必致死力矣君人者焉用伪为受恩于父安有忘报于子者乎朕御臣下惟以诚实耳】
　　广义【分注备载金主命其子之言句句是实且以唐太宗之言为非何其切于理哉由是知唐太宗所谓至诚治天下者乃其伪也非诚也今也雍之所言乃出于中心之诚岂伪也哉呜呼孝宗有敌国之君如此宜乎弗克成其志也昔张华告晋武帝曰恐呉人更立令主则江南未可图也其信然矣】
　　【壬辰】八年【金大定十二年】春二月改左右仆射为左右丞相以虞允文梁克家为之并兼枢密使
　　【寻又省侍中中书令尚书令之官以左右丞相充其位】
　　罢左司员外郎兼侍讲张栻
　　【宰相隂主张说欲伸前命故出栻知袁州栻在朝仅一年召对至六七所言皆脩身务学畏天恤民抑侥幸屏防谀宰相近习皆惮之】
　　广义【进贤退不肖宰相之职也今允文进张说之不肖而退张栻之贤者则颠倒是非矣其如相业何呜呼允文所行若此则有亏于向之事业矣诗云靡不有初鲜克有终君子戒焉】
　　复以张说签书枢密院事罢侍御史李衡等四人【侍御史李衡右正言王希吕论说不可执政直学士院周必大不草答诏给事申莫济封还録黄帝诏翰林学士王曮草制权给事中姚宪书行而罢四人都人作四贤诗以纪之】
　　发明【建官惟贤位事惟能此人君之职也建官不贤则百事情位事不能则众务隳张说隂柔小人擢居执政之列名噐不亦滥乎张栻前既极论其非而罢职李衡此复力谏其失而贬官呜呼孝宗溺爱一小人而罢黜众君子是盖不信仁贤则国为之空虚矣详书于册其义自见】广义【外戚用事为祸非小况枢密为六军所辖岂庸才之可办邪故西汉宠任外戚炎鼎遂为贼莽所移向非光武建瓴之功则刘氏几不血食矣孝宗不此之鉴前以张说签书枢密院事因张栻论罢之今其用说之意益坚于前遂罢四贤而卒用之独不思曰勍敌未殄大雠未复倘用说而败国则必贻笑于天下后世矣又况人心不同如其面何兵柄之典诚非细事即当因众论而以义割恩可也今则违众论之公执一己之私孝宗之失可胜言哉】
　　以曽懐参知政事王之竒签书枢密院事○夏四月金右丞相赫舍哩志宁卒
　　【金主尝宴羣臣于太子宫顾志宁谓太子曰天下无事吾父子今日相乐皆此人力也及卒甚悼惜之曰志宁临敌身先士卒勇敢之气自太师梁王后未有如此人也】
　　秋七月以曾觌为武防节度使○金罢保安兰安场【金主为宰臣曰夏国以珠玉昜我丝帛是以无用昜我有用也命罢之】
　　罢虞允文为四川宣抚使
　　【帝命选谏官允文以李彦頴林光朝王质对三人皆鲠亮有文学为时所推重帝不报而用曾觌所荐者允文梁克家争之不从允文遂力求去授四川宣抚使进封雍国公陛辞帝谕以进取之方期日防河南御正衙酌酒赐之俾即殿门乗马持节而出都人以为荣】
　　广义【虞允文陈俊卿张栻李衡王希吕周必大莫济贤者也一时罢去曾觌张说不肖者也一时用之孝宗近小人远君子如此得无愧于金主雍乎君子以恢复之事望孝宗殆恐其难矣虽然允文之用张说乃启君宠幸之门也故纲目不书虞允文罢而书曰罢虞允文者其亦不满于清议云】
　　冬十一月金去金银坑冶之税
　　【不禁民采】
　　发明【治国者不以専利于国惟当公利于民専利于国则利国而瘠民公利于民则益民而薄国然国有常赋足供其需不必他求以附益也盖坑冶金银地之所产金能去其赋税不禁民采则是有公利于民之心也大定之治不亦宜乎故特书以予之】
　　【癸巳】九年【金大定十三年】春正月王炎王之竒罢以张说同知枢密院事沈夏郑闻签书院事○夏五月朔日食○金禁女真人译为汉姓○秋七月金复以防宁府为上京○冬十月梁克家罢
　　【克家时独相贵戚权幸不多假借而外济以和至是以议金使朝见受书仪朝廷欲移文泗州示金生辰使完顔襄使正其礼克家以为不可与张说不合遂求去出知建宁既而金使果不从】
　　以曽懐为右丞相郑闻参知政事张说知枢密院事沈复同知院事
　　发明【宰相枢府国之大臣而以曽懐郑闻张说沈复等为之则是碌碌无所建明者政事之不治亦可知矣故备书于册以深讥之】
　　○十二月沈复罢以姚宪签书枢密院事
　　【甲午】淳熈元年【金大定十四年】春二月少保四川宣抚使雍公虞允文卒
　　【先是帝密诏趣师期允文奏军湏未备帝不乐至是帝遣二介持御札赐之介至而允文薨数日矣赠太傅谥忠肃命郑闻代为宣抚史臣曰允文采石之功宋事转危为安实系乎此及其罢相镇蜀受命兴复刻期而徃志虽未就其能慷慨任重岂昜得哉】
　　发明【允文天性公忠逹于政事采石之战转危为安为治数年畧无过举及其罢相镇蜀志存兴复功虽未就则其志为可尚已若允文者岂非为宋室之贤相乎故卒而特具官爵以予之】
　　夏四月以姚宪参知政事叶衡签书枢密院事六月宪罢以衡代之○曾懐罢秋七月复以为右丞相兼枢密使○八月张说免
　　【帝亷知其欺罔也】
　　发明【孝宗亷知张说之奸一旦去之如脱蔽蓰则中心明决亦非甘受人之欺罔者故纲目特以可免例书所以罪说而予帝也】
　　广义【孝宗早悟张说之奸南宋幸焉】
　　以杨倓签书枢密院事○冬十月郑闻卒○十一月朔日食○以龚荗良参知政事○杨倓罢○曾懐罢以叶衡为右丞相兼枢密使
　　【衡有才智由小官不十年至宰相人谓出于曽觌】
　　十二月以李彦頴签书枢密院事○以沈复为四川宣抚使
　　【乙未】二年【金大定十五年】夏四月宴辅臣于玉津园
　　【帝谓叶衡等曰朝廷用人止论其贤否如何不可有党如唐之牛李其党相攻四十年不解皆緑主聼不明所以至此文宗乃言去河北贼昜去朝中朋党难朕常笑之为人主者但公是公非何縁有党又曰近来士大夫好倡为清议此语一出切恐相师成风便以趋事赴功者为猥俗以矫激沽誉者为清髙骎骎不已如东汉激成党锢之风深害治体岂可不戒卿等宜书诸绅】
　　发明【凡书宴讥之也是时天下未一民心未宁境内粗安政事多阙中原故地未入版图祖父深雠弗克偿雪此正君臣痛心蹙额不遑寝食之秋也夫何肆宴玉津君臣同乐畧无一毫忧戚不安之意则其忘哀纵侈为何如哉】
　　广义【前书孝宗亷知张说之欺罔而免之此则载其欲公心以销朋党之祸何其见之明而言之当哉大非前日近小人逺君子之心也传曰如日月昏蚀一复其旧而光彩燿不其谅哉君子观孝宗之迁善改过则知和靖诸贤之有禆于青宫也不少矣】
　　六月以沈复同知枢密院事罢四川宣抚司○秋八月以左司谏汤邦彦为金国申议使九月叶衡罢
　　【帝谓执政选使求河南陵寝地叶衡奏邦彦有口辨宜使邦彦请对问所以遣知荐出于衡恨之因奏衡对客有讪上语帝大怒罢衡】
　　沈复罢○赠赵鼎太傅追封丰国公
　　【谥忠简】
　　发明【赵鼎宏济艰难忠精公亮固非他相之比不幸见忌秦桧废弃遐方赍志以没顾不惜哉髙宗既知其贤而不能赠其官爵孝宗奋然恻怛举行是典既赠以太傅之官又追封国公之爵是盖公议之在人心有不可得而泯没者髙宗不能行而孝宗行之可谓行人之所不能行之事人心天理庻几为之暴白矣故特表而出之】
　　髙丽将赵位宠以四十余城叛附金金主不受
　　【位宠髙丽西京留守也以慈悲岭至鸭緑江四十余城叛附于金金主曰朕懐绥万邦岂助叛臣为虐执其使付髙丽位宠伏诛】
　　发明【乱臣贼子欺世盗名有逼其君而簒之位者有据其地而降之敌者皆不赦其罪也位宠髙丽之留守食君之禄受君之恩而不能忠君之事乃以四十余城叛附金国金主却而不受则其正大之气为可见矣前夏任得敬请命于金而不许此赵位宠叛附于金而不受则诚于贬恶而非矫饰以欺人者若金主者诚可与论中国之道矣故特书不受者所以重予之也】
　　闰月以李彦頴参知政事王淮签书枢密院事
　　【丙申】三年【金大定十六年】春三月朔日食○夏四月金始命京府设学飬士
　　【金翰林学士图克坦子温进所译史记汉书贞观政要白氏防林金主命颁行之遂选诸路学生三十余人令编脩官温特赫吉逹教以古书习作诗防】
　　发明【设学飬士治国良规金主能举而行之可谓用夏变夷者矣纲目凡遇兴学立教之事则必进而书之所以不没其善也】
　　广义【书曰始者以见前此未之能行而至雍始行之也雍其贤矣哉】
　　六月召朱熹为秘书郎不至
