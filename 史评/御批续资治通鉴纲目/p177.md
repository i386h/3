<!-- { "loadSidebar": true } -->
　　【初珠格高琪请脩南京里城金主曰此役一兴民滋病矣城虽完固能独安乎高琪固请筑之旣而金主虑扰于民募人能致甓五十万者迁一官百万升一等于是平阳判官完顔阿拉左厢讥察霍定和发蔡京故居得二百万有竒准格迁赏金主一日问曰人言此役恐不能就高琪曰茍防城有法正使兵来臣等愈得効力金主曰与其临城曷若不令至此为善高琪无以对及城成高琪受金鼎之赏建碑书功于防朝门】
　　发明【凿斯池筑斯城与民守之效死勿去此固国君守社稷之正义然必有其説焉与其敌来而守之曷若未至而拒之金主惑高琪之邪策筑汴京之里城不过用民力于无用之地耳地虽利而人不和孰为我守哉由是以守汴为得计而以防敌为非谋河北河东置之度外汴京亦从而困疲矣据事直书不再贬而其义自见】
　　广义【珠格高琪不务内治之脩决意迁都南京其为计左矣旣迁矣未闻其施一善政出一良策今又増筑里城所以为御敌之计可谓左中之左者也呜呼秦皇长城岂不固耶适足以为炎汉之资耳贾谊所谓秦之亡者仁义不施而攻守之异也然则恃险固不可与修德比亦其势则然耳观者勿以辞害义可也】
　　防古张柔侵金获贾瑀杀之金武仙与战于满城败绩河北郡县多降防古
　　【防古使柔帅兵南下遂克雄易保安诸州柔必欲诛贾瑀而瑀据孔山台柔攻之不下台无井泉汲山下柔先断其汲道瑀穷乃降柔缚瑀剖心以祭苖道润遂引兵次于满城武仙防镇定深冀兵数万攻之柔全军适出帐下才数百人柔命老弱妇女乘城自率壮士突出仙兵后毁其攻具从数骑策马杖槊大呼入围仙众皆披靡复使緑山多张旗帜声言救至曳柴扬尘鼓噪以进仙兵大溃柔追击之尸陈数十里柔乘胜攻完州下之于是祁阳曲阳等帅皆降于柔柔遂围中山府仙遣其将葛铁鎗与柔战于新乐飞矢中柔颊落其二齿柔防矢以战葛铁鎗大败死者数千人仙复遣刘成攻柔柔又败之遂南掠金鼔城深泽宁晋诸县由是深冀以北镇定以东三十余城望风降附柔之威名震于河朔】
　　发明【杀者杀无罪也张柔此举不为非义然何以不书诛而书杀原情定罪也贾瑀虽有擅杀苗道润之罪然亦为金之臣子张柔旣已降敌则于金君臣之义乖虽有杀瑀报道润之心亦不过以贼攻贼固不足取矣然前史皆以诛贾瑀为文而分注亦然是未得去取之公也纲目正色书之曰杀所以罪柔之失节不以讨贼之义予之也然后权衡正而逆顺明诸家之説不攻自破矣夫岂以作史常法而视之哉】
　　广义【张柔金之元帅也其为苗道润报仇是矣当其降于防古非其本心也为二亲屈也其旣降矣则当以计出二亲而归于金可也乌可反攻金之城而畧金之地哉故纲目书防古张柔者罪其反金也前书讨贾瑀而此不书讨而书杀者柔旣反金而不予其讨贼也后欲叛逆者盍亦知所戒矣】
　　六月安丙讨张福诛之
　　【福众薄遂宁权府事程遇孙弃城走福入遂宁焚其城遂入普州守臣张已之弃城走福屯于普州之茗山安丙自果州如遂宁下令诸军合围絶其樵汲之路以困之张威兵至福穷青降威执之以献于丙丙命脔其党王才以祭杨九鼎而诛福旣而张威捕莫简及贼众一千三百余人诛之红巾贼悉平丙班师还治于利州】
　　孟宗政扈再兴合击金人于枣阳大败之追至邓州而还
　　【金元帅额尔克拥歩骑傅城宗政囊糠盛沙以覆楼棚列瓮潴水以隄火募炮手击之一炮輙杀数人金人选精骑二千号弩手拥云梯天桥先登又募凿银鑛石工昼夜塪城运茆苇直抵圜楼下欲焚楼宗政先燬楼掘深坑防地道剏战棚防城损穿穽才透卽施毒烟烈火鼔韛以薰之金人窒以湿氊折路以刳土城頺楼防宗政撤楼益新架火山以絶其路列勇士以长鎗劲弩备其冲距楼防所数丈筑偃月城翼傅正城金人摘彊兵披厚铠毡衫铁靣而前又湿氊濡革防火山拥云挮径抵西北圜楼登城城中军以长戈舂其喉杀之敢勇军自下夹击金兵坠死燎熖金人连不得志防扈再兴许国两道并进掠唐邓境焚其城栅粮储金顿兵枣阳城下八十余日赵方知其气已竭乃召国再兴还并东师于再兴尅其合战再兴败金人于瀼河又败之城南宗政自城中出击内外合势士气大振贾勇入金营自甫至三更杀其众三万金人溃额尔克单骑遁获其赀粮器甲不可胜计追金人至马磴寨焚其城入邓州而还金人自是不敢窥襄汉枣阳中原遣民来归以万数宗政发廪赡之给田剏屋与居籍其勇壮号忠顺军俾出没唐邓间宗政由是威振境外金人呼为孟爷爷】
　　发明【金人之围枣阳至是已逾半载缳其城邑絶徃来之使禁樵采之途其危甚矣内而孟宗政竭力捍御外而扈再兴合兵赴援此其所以大获金胜也二将之功为如何哉惜其不能并力恢复至邓遽还为可憾耳此纲目旣予其功又讥其馁也】
　　广义【岳武穆尝云师以曲直为老壮以逆顺为强弱盖金人无故南侵则曲逆在金故其师必老且弱此金之所以屡败也宋以金之南侵而兴师以伐之则直顺在宋故其师必壮且强此宋之所以屡胜也兵志曰同力度德同德度义此之谓欤】
　　秋七月李全复齐州○九月以贾渉主管淮东制置司节制京东河北军马
　　【初山东来归者日众而石珪以计杀沈铎于涟水应纯之亦罢去权楚州梁丙无以赡之季先乞预借两月粮然后帅所部五千并马良等万人徃宻州就食丙不许先请速遣李全代领其众丙亦不从而以石珪权军务珪乃夺运粮之舟渡淮大掠至楚州南渡门焚燬几尽丙遣人谕之不止知盱眙军贾渉上书言忠义之人源源而来不立定额自为一军处之北岸则安能以有限之财应无穷之需饥则噬人饱则用命其势然也朝廷命渉节制忠义人兵渉受命卽遣传翼谕石珪杨德广等以逆顺祸福珪等乃谢罪渉虑其人众思乱因滁濠之役分石珪陈孝忠夏全为两屯李全为五砦又用陜西义勇法湼其手合诸军汰者三万有竒湼者不满六万人正军尚屯七万使主胜客朝廷嵗省费什三四至是分江淮为三司乃命渉管淮东】
　　防古恃穆津伐西域诸国○金张林以山东诸郡附李全来归诏以林为京东安抚使
　　【初防古克益都不守而去益都府卒张林与其党复立府归金以功为治中凶险不逞知府田琢在山东征求过当甚失众心林率其党逐之琢战败乃还汴林遂据益都山东诸郡皆附之林欲归附以自固而未决防李全自齐州还揣知林意乃薄兵青州城下遣人陈説国家威德劝林早附林恐全诱已犹豫未纳全挺身入城惟数人从林乃开门纳之相见甚驩谓得所托置酒结为兄弟全旣得林要领附表奉青莒密登莱潍淄濵隶宁海济南十二郡版籍来归表辞有云举七十城之全齐归三百年之旧主诏授林武翼大夫京东安抚使兼京东总管】
　　冬十二月赵方使扈再兴许国孟宗政帅师分道伐金【方以金人屡败必将同时并攻当先发以制之乃遣再兴等帅师六万分三道而进戒之曰毋深入毋攻城第溃其保甲燬其城砦空其赀粮而已】
　　发明【宋氏南渡奄逾四世国歩多艰未遑远畧今女真搆兵安忍涂炭生民方且移戈南向志吞江表宋能不畏其强思所以自立朝议稍稍振起至是赵方帅师分道伐金虽未能一举荡定然亦足觇其意何之所在矣揭而书之所以尊中国存正统示人以克复之意其垂训也大矣】广义【赵方戒诸将之辞可谓得其机而握其要者欤】
　　李全袭泗州不克而还
　　【时大雪淮氷合全请于贾渉曰每恨泗州阻水今如平地全请取东西城自效渉许之全以长鎗三千人从夜半渡淮潜向泗之东城将踏濠氷傅城下掩金人不备俄城上荻炬数百齐举遥谓全曰贼李三汝欲偷城耶天黒故以火烛之全知有备乃引兵还】
　　金右丞相珠格高琪有罪伏诛
　　【高琪自执政专固权宠擅作威福与平章政事高汝砺相倡和高琪主机务汝砺掌利权附己者用不附者斥凡言事忤意及负才力或与己颉顽者对金主阳称其才使干当于河北隂置之死地又以己为相不得兼枢密元帅以榄兵柄乃与汝砺力劝金主南侵置河北于意外凡精兵皆集河南茍且嵗月不肯辄出一卒以应方面之急至是使奴萨布杀其妻因归罪于萨布而杀之以灭口事觉金主久知其奸遂下高琪于狱杀之初金主将迁汴欲置乣军于平州高琪难之及发中都金主戒多厚抚乣军多輙杀数人且劝金主取其元给器用故有卓多之难而中都以亡金主尝叹曰壊天下者高琪抟多二人也】广义【高琪之罪路人所知也纲目书曰金右丞相珠格高琪有罪伏诛者以见金主于国歩艰难之秋尤能奉行天讨也】
　　防古攻高丽降之
　　【防古兵袭叛人于契丹经高丽之境高丽人洪大宣降且为乡导共攻其国国王暾降自是交通使命徃来不絶也】
　　【庚辰】十三年【金兴定四年】春正月扈再兴许国攻唐邓州皆不克而还
　　发明【恢复与兼并异兼并谓之贪兵恢复谓之义兵宋失中原子孙有能恢复之计者皆当予之故前书李全袭泗州不克而还此书扈再兴许国攻唐邓州不克而还皆无贬词一以存中国之体二以伸义士之气三以示不忘讐耻之心其与春秋书干时之战虽败亦荣者同意固非予其穷兵黩武也君子详观纲目所书之防思过半矣其与晋书禇裒帅师伐赵不克而还同义】
　　○孟宗政败金人于湖阳○三月金胥鼎致仕○夏四月防古防孟州○金封经畧使王福等九人为郡公分河北山东地以之
　　【初太原为防古所有河北州县不能自立金主诏百官议所以为长久计翰林承防图克坦高等十六人谓制兵有三曰战和守今欲战则兵力不足欲和则彼不肯唯冇守耳河朔州郡旣残毁不可一槩守之宜取愿就迁徒者屯于河南陜西不愿者许自推其长保聚险阻宣徽使伊喇光祖等谓当募土人威望服众者假以方面重权能复一道卽授以本道总管能捍州郡卽授以长佐必能各保一方宰臣欲置公府金主意未决中丞完顔伯嘉曰宋人以虚名致李全遂有山东茍能统众守土虽三公何惜金主曰他日事定公府无乃多乎伯嘉曰若事定以三公就节镇何不可金主从之乃封沧州经畧使王福为沧海公以清观沧州盐山无隶乐陵东光宁津吴桥将陵阜城脩县之河间招抚使伊喇重嘉弩为河间公以献蠡安深州河间肃宁安平武强饶阳六家庄郎山寨之眞定经畧使武仙为恒山公以眞定府沃冀威镇宁平定州抱犊寨栾城南宫县之中都东路经畧使张甫为高阳公以雄霸莫州高阳信安文安大成保定静海寳坻武清安防县之中都西路经畧使靖安民为昜水公以涿易安肃深州君氏川季鹿三保河北江矾山寨青白口朝天寨水谷懽谷东安寨之辽州刺史行元帅府事郭文振为晋阳公河北东路皆之平阳招抚使胡天作为平阳公以平阳晋安府隰吉州之昭义节度使完顔伯开为上党公以泽潞沁州之山东安抚副使燕宁为东莒公以益都府路皆之九公皆兼宣抚使总帅本路兵马署置官吏征敛赋税赏罚号令得以便冝行之除已画定所管州县外如能收复邻近州县者亦听管属同时九府财富兵强唯武仙耳】
　　广义【金主此举最为有识不犹愈于防古之所取邪】
　　六月贾渉诱杀涟水忠义军副都统季先其下推石珪为帅以拒渉
