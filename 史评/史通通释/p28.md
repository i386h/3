<!-- { "loadSidebar": true } -->
　　夫述者相効自古而然故列御冦之言理也则凭李叟扬子云之草也全师孔公符朗【晋书作苻朗】则比迹于庄周范晔则参踪于贾谊况史臣注记其言浩博若不仰范前哲何以贻厥后来释【篇言摸拟者师古之义也开局浑举】盖摸拟之体厥途有二一曰貌同而心异二曰貌异而心同释【貌犹文也心犹实也二句分提下作两扇应之】何以言之盖古者列国命官卿与大夫为别必于国史所记则卿亦呼为大夫此春秋之例也当秦有天下地广殷周变诸侯为帝王目宰辅为丞相而谯周撰古史考【一脱考字】思欲摈抑马记师放孔经其书李斯之弃市也乃云秦杀【集内杀多作煞】其大夫李斯夫【一脱此三字】以诸侯之大夫名天子之丞相以此而拟春秋所谓貌同而心异也释【拟书大夫第一则】当春秋之世列国甚多毎书他邦皆显其号至于鲁国直云我而已如金行握纪海内大同君靡客主之殊臣无彼此之异而干宝撰晋纪至天子之葬必云葬我某皇帝且【或作但疑当作时】无二君何我之有以此而拟春秋又所谓貌同而心异也释【拟称我第二则】狄灭二国君死城屠齐桓行霸兴亡继絶左传云邢迁如归卫国忘亡言上下安堵不失旧物也如孙皓暴虐人不聊生晋师是讨后予相怨而干宝晋纪云呉国既灭江外忘亡岂江外安【一作被】典午之善政同归命之未灭乎以此而拟左氏又所谓貌同而心异也释【拟袭忘亡第三则】春秋诸国皆用夏正【原音征】鲁以行【一作用】天子礼乐故独用周家正朔至如书元年春王正月者年则鲁君之年月则周王之月【原注考竹书纪年始达此义而自古説春秋者皆妄为解释也】如曹马受命躬为帝王非是以诸侯守藩行天子班而孙盛魏晋二阳秋毎书年首必云某年春帝正月夫年既编帝纪而月又列帝名以此而拟春秋又所谓貌同而心异也释【拟仿王正第四则】五始所作是曰春秋三传并兴各释经义如公羊传屡云何以书记某【旧作其】事也此则先引经语而继以释辞势使之然非史体也如呉均齐春秋每书灾变亦曰何以书记异也夫事无他议言从已出辄自问而自答者岂是叙事之理者耶以此而拟公羊又所谓貌同而心异也释【拟用何以书句第五则○作议论之文可一用之史法则非体】且史汉毎于列传首书人名字至传内有呼字处则于传首不【据文义刋正旧作已非】详如汉书李陵传称陇西任立政【此下当有至匈奴招陵五字脱简也】陵字立政曰少公归易耳夫上不言立政之字而辄言字立政曰少公者此省文从可知也至令狐德棻周书于伊娄穆传首云伊娄穆字奴干既而续云太祖字之曰奴干作仪同面向我也夫上书其字而下复曰字岂是事从简易文去重复者耶以此而拟汉书又所谓貌同而心异也释【拟字呼其人第六则愚谓此似无妨○已下总评】昔【一本误多谢承二字】家语有云苍梧人娶妻而美以让其兄虽【一多则字一多其字】为让非让道也又扬子法言曰士【一脱士字】有姓孔字仲尼其文是也其质非也如向之诸子所拟古作其殆苍梧之让姓孔【一有而字】字仲尼者欤盖语曰世异则事异事异则备异必以先王之道持今世之人【一作民】此韩子所以着五蠧之篇称宋人有守株之说也世之述者锐志于【恐矜字之譌】奇喜编次古文撰叙今事而【一无而字】巍然自谓五经再生三史重出多见其无识者矣释【总评貌同而心异至此束】惟夫明识之士则不然何则其所拟者非如图画之冩真镕铸之象物以此而似【一作也彼】其所以为似者取其道术相防义理【一作互】同
　　若斯而已亦犹孔父贱为匹夫栖皇【旧作惶】放逐而能祖述尧舜宪章文武亦何必居九五之位处南面之尊然后谓之连类者哉释【此段总挈貌异心同意】盖左氏为书叙事之最自晋已降景慕者多有类效颦弥益其丑然求诸偶中亦可言焉释【又一小挈后所列貌异心同凡七则皆以左氏为式也】盖君父见害臣子所耻义当略说不忍斥言故左传叙桓公在齐遇害而云彭生乗公公【旧脱一公字】薨于车【桓十八】如干宝晋纪叙愍帝殁于平阳而云晋人见者多哭贼惧帝崩以此而拟左氏【旧多又字】所谓貌异而心同也释【师左氏不忍斥书之法第一则】夫当时所记或未尽则先举其始后详其末前后相防隔越取同若左氏成七年郑获楚钟仪以献晋至九年晋归钟仪于楚以求平其类是也至裴子野宋略叙索虏临江太子劭使力士排徐湛【二字疑衍】江湛僵仆于是始与劭有隙其后三年有【旧衍徐字】江湛【旧无湛字】为元防所杀事以此而拟左氏亦【一作又】所谓貌异而心同也释【师左氏书事前后伏应之法第二则】凡列姓名罕兼其字茍前后互举则观者自知如左传上言羊斟则下曰叔牂【一作子臧一止作臧并误】前称子产则次见国【当作曰】侨其类是也至裴子野宋略亦然何者上书桓则下云【旧误作有】敬道后叙殷铁则先着景仁以此而拟左氏又所谓貌异而心同也释【师左氏书人名字互见之法第三则】左氏与论语【忽添论语是古文参错处】有叙人酬对茍非烦词积句但是往复唯诺而已则连续而说去其对曰问曰等字如裴子野宋略云李孝伯问张畅卿何姓曰姓张张长史乎以此而拟左氏论语又所谓貌异而心同也释【师左传论语叙应对省曰字之法第四则】善人君子【四字通泛恐有误】功业不书见于应对附彰其美如左传称楚武王欲伐随【旧误作隋】熊率且比曰季梁在何益【桓六】至萧方等【一脱等字】三十国春秋说朝廷闻慕容儁死曰中原可图矣桓温曰慕容恪在其忧方大以此而拟左氏又所谓貌异而心同也释【师左氏彰美不待实叙之法第五则】夫将叙其事必预张其本弥缝混说无取睠【与眷通回顾之义】言如左传称叔辄闻日蚀而哭昭子曰子【一脱子字】叔其将死乎秋八月叔辄卒【昭二十一】至王劭齐志称张伯德梦山上挂丝占者曰其为幽州乎秋七月拜为幽州刺史以此而拟左氏又所谓貌异而心同也释【师左氏书预兆后省之法第六则】盖文虽缺略理甚昭著此丘明之体也至如叙晋败于邲先济者赏而云上【当作中】军下军争舟舟中之指可掬【宣十二】夫不言攀舟【恐脱扰字】乱以刃断指而但曰舟指可掬则读者自覩其事矣至王劭齐志述髙季式破敌于韩陵追奔逐北而云夜半方归槊血满袖夫不言奋槊深入击刺甚多而但称槊血满袖则闻者亦知其义矣以此而拟左氏又所谓貌异而心同也释【师左氏叙事片言蔽全形之法第七则意畧与用晦篇同○已下合论两扇】大抵作者自魏已前多効三史从晋已降喜学五经夫史才文浅而易摸经文意深而难拟既难易有别故得失亦殊盖貌异而心同者摸拟之上也貌同而心异者摸拟之下也然人皆好貌同而心异不尚貌异而心同者何哉盖鉴识不明嗜爱多僻悦夫似史而憎夫真史此子张所以致讥于鲁侯有叶公好龙之喻也袁山松云书之为难也有五烦而不整一难也俗而不典二难也书不实録三难也赏罚不中四难也文不胜质五难也夫拟古而不类此乃难之极者何为独阙其目乎呜呼自子长以还似皆未覩斯义后来明达其鉴之哉释【结到教人学古神似毋貌似以为归宿】
　　按此篇所论前论书法后论笔法也六朝著述率趋摸拟子元就彼风尚析出形神两途顿使仙凡立判貌同心异貌异心同学古合离秘方尽此愚于左氏读贾辛适县悟韩栁赠行体读防启疆对楚灵识欧苏论事诀亦所谓貌异心同者乎若六朝之拟汉貌同而已○左氏叙一人名封字諡传中错出读者苦之必斟牂产侨之为拟窃谓非是
　　符朗比庄周【晋载纪苻朗字元达坚之从兄子也幼怀逺操不屑时荣着苻子亦老庄之流也隋经籍志符子二十卷在道德庄列类按苻隋志作符又宋书志及世説并注凡引符秦事并从竹符苻之辩具在正史篇】
　　范晔参贾谊【晔本传与诸甥侄书云吾于循吏以下诸序论笔势纵放寔天下之奇作其中合者往往不减过秦论】
　　貌同心异【骆宾王文类同心异者龙蹲归而宋树伐质殊声合者鱼形出而呉石鸣按四杰与刘同时而稍前刘似仿其语意】
　　谯周古史考【蜀志夲传周字允南位亚九列不与政事撰定法训五经论古史考之属百余篇】
　　江外忘亡【按左闵二年言卫国忘亡为齐桓存卫加赞也今晋乃灭呉与存亡国异道而干寳乃套用其文故史通駮之】
　　归命【吴志后主皓降晋举家迁于京师诏曰孙皓穷迫归降其赐号为归命侯】
　　春王正月【春秋传元年春王周正月按杜注云言周以别夏殷也误解始此愚尝论之春秋系正于王者别鲁于天子非别周于夏令也是侯国之史法也今述史通意益私慰所谓先得我心】帝正月【按孙盛魏晋阳秋不可得见今所传王氏元经起晋惠帝太熙元年每嵗首亦必书帝正月史通仍不糺及愚前言其书在依托然否间者信矣】
　　陵字立政【李陵传昭帝立大将军霍光左将军上官桀素与陵善遣陵故人陇西任立政至匈奴招陵立政曰咄少卿良苦霍子孟上官少叔谢女请少卿来归故乡陵字立政曰少公归易耳恐再辱奈何】
　　字之曰奴干【周书伊娄穆传穆字奴干弱冠为太祖内亲信尝入白事太祖望见悦之字之曰云云于是拜车骑大将军仪同三司按此曰字之即史家所称不名之义也不得云复】
　　苍梧人【按此事俗本史通并作谢承家语云云谢承三国呉人呉志无传隋唐志但有谢承后汉书更无别着家语一书及得映钞古本史通核之原无谢承二字因检家语其文在卷四六本篇也苍梧人家语作苍梧桡】
　　姓孔字仲尼【见法言吾子篇】
　　江湛【南史宋江夷子湛字徽深领博士转吏部尚书家甚贫无兼衣余食魏太武至步以湛兼领军魏遣使求昏上召太子劭以下集议众并谓宜许湛谓许之无益劭怒曰讵宜茍执异议声色甚厉坐散俱出劭使班劔推排之殆于倾倒及劭之入弑湛直上省据牕受害意色不挠宋书徽深作徽渊魏太武作索虏再按本传及徐湛之传俱无同受排仆之文虽裴畧不可得见而歴考时事知是史通衍文也】羊斟叔牂【左传宣二郑公子归生受命于楚伐宋宋华元御之将战华元杀羊食士其御羊斟不与及战曰畴昔之羊子为政今日之事我为政舆入郑师故败华元逃归见叔牂曰子之马然也对曰非马也其人也】
　　子产国侨【按左传云子产相郑伯以如晋其下云侨闻文公之为盟主也传中似此者多有但止称侨或称公孙侨而不称国侨王伯厚尝辩之愚故疑国字当作曰字以配下曰叔牂之句】桓敬道【按本传字敬道但于所论书法未有明证而宋畧又不可得因取晋宋二史与桓事有涉之人如刘道规何无忌魏咏之檀凭之诸葛长民等十余人传徧阅之都无是语盖史家改易字句不尽旧文此等处即以史通作故实可也】
　　殷铁景仁【宋书刘湛传湛与殷景仁素欵及俱被时遇猜隙渐生湛党刘敬文父成未悟其机诣景仁求郡敬文遽往谢湛曰老父悖耄遂就殷铁干禄又南史范泰传泰卒议赠开府殷景仁曰泰素望未重不可王抚棺哭曰君生平重殷铁今以此为报】
　　张长史乎【此魏太武南侵时其尚书李孝伯与张畅临城呼问之语也按今宋书畅传节去问姓语南史则又增孝伯曰句并与裴畧小异矣畅字少防】
　　萧方等【见称谓篇】
