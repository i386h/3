<!-- { "loadSidebar": true } -->
　　宋史元嘉中【文帝元】著作郎何承天草创纪传自此以外悉委奉朝请山谦之补承天残缺后又命裴松之续成国史松之寻卒史佐孙冲之表求别自创立为一家之【一无之字】言孝建初【孝武元】又勅南台侍御史苏宝生【或譌山下同】续造诸传元嘉名臣皆其所撰宝生被诛大明【孝武改元】六年又命著作郎徐爰踵成前作爰因何孙山苏所述勒为【一作成】一书其臧质鲁爽王僧达诸传又皆孝武自造而序事多虚难以取信自永光【废帝元】已后至禅让十余年中阙而不载释【已上原宋世所撰】至齐著作郎沈约更补缀所遗制成新【旧譌作杂】史始【一脱始字】自义熙肇号【晋安帝改元】终乎升明三年【顺帝末】为纪十志三十列传六十合百卷名曰宋书释【此述沈氏宋书○已上言纪传体】永明末其书既行河东裴子野更删为宋略二十卷沈约见而叹曰吾所不逮也释【此述裴略系编年体】由是世之言宋史者以裴略为上沈书次之按第十节述刘宋二史也纪传编年兼举○江淹有言修史之难无出于志而世颇疑三国及南北之梁陈齐周四朝皆无志以为欠事不知实无缺也防限篇云宋史上括魏朝隋书仰苞梁代己见其端矣惜此节不另详宋史之所该不若后十八节补述隋志之为明备耳及晚明太仓朱明镐着史纠尝言蜀魏吴之志入于宋书梁陈齐周之志入于隋书在史法宜改其言可补此节之遗改不改姑勿论而使观史者恍然悟志体之皆全洵读古破迷一快语也明镐字昭芑老布衣见梅村集蔡焯云
　　何山裴孙苏【何承天宋书本传五嵗失父母徐博学幼渐义训儒史该览除著作佐郎撰国史○山谦之见徐爰传○裴松之见补注篇又本传领国子博士续何承天国史未及撰述○孙冲之见臧质传晋秘书监盛曾孙也又见邓琬传以附逆败诛不及撰史事○苏宝生亦见徐爰传又见王僧达传云苏宝者名宝生本寒门有文义之美官至南台侍御史江寜令坐知髙阇反不啓闻诛按高阇者与沙门释昙相诳为乱者也】
　　徐爰【宋书恩幸传爰本名瑗字长玉歴治吏劳迁左丞先是元嘉中使著作郎何承天草创国史世祖初又使奉朝请山谦之南台御史苏宝生踵成之六年又以爰领著作使终其业爰虽因前作而专为一家之书爰便辟善事人长于傅防故委寄尤重前见二体篇】
　　臧鲁王诸传【在宋书列传第三十四三十五诸人皆称兵为乱者】
　　沈裴【沈约见二体篇裴子野见左传家】
　　齐史江淹始受诏著述以为史之所难无出于志故先着十【一作其非】志以见其才沈约复着齐纪二十篇释【已上原齐世所撰○此下当有文云】梁天监中太尉録事萧子显启撰齐史书成表奏之诏付秘阁起升明【宋顺帝元】之年尽永元【东昏元】之代【此八句诸本脱简今据本传补入寜冒妄缀之讥不敢疎率了事也】为【此亦补字】纪八志十一列传四十合成五十九篇释【此述子显齐书○已上述纪传体】时奉朝请吴均亦表请撰齐史乞给起居注并羣臣行状有诏齐氏故事布在流俗闻见既多可自搜访也均遂撰齐春秋三十篇其书称梁帝为齐明佐命帝恶其实诏燔之然其私本竟能与萧氏所撰并传于后释【此述吴均书系编年体】
　　按第十一节述南齐二史也亦纪传编年兼举○已上二节攷隋唐志裴吴二书并入编年部而史通内篇之首亦以附左传家不与沈萧本同门以此知宋齐两代亦二体兼举惜此二书后竟废亡愚是以叹五百年史体偏缺也
　　江淹十志【梁书本传淹字文通起家南齐州从事建元初为建安王记室叅掌诏册并典国史郑樵通志序江淹有言修史之难无出于志诚以志者宪章之所系非老于典故不能为也按隋志江淹齐纪十三卷亡南史本传云与司徒左长史檀超共为条例为王俭所駮所撰十三篇竟无次序即指此也其传末云齐史十志行于世】
　　沈约齐纪【见二体篇又本传所着齐纪二十卷】
　　萧子显启撰齐史【启撰诸句见梁书本传按沈纪萧书各自为史旧本脱去萧子显启撰等句遂与沈约混为一书而本文二十篇之下缀有纪八志十一列传四十合成五十九篇凡十六字如何着解且其后又有与萧氏所撰并传之语根从何处来耶萧传有明文齐书非逸史其为脱简灼然无疑故敢斗胆补入】
　　吴均齐春秋【见左传家】
　　梁史武帝时沈约与给事中周兴嗣步兵挍尉鲍行卿秘书监谢昊相承撰録已有百篇值承圣【元帝元】沦没并从焚荡庐江何之元沛国刘璠以所闻见究其始末合撰梁典三十篇而纪传之书未有其作陈祠部郎中姚察有志撰勒施功未周【谓加功于前人所未完者】但既当朝务兼知【一作修非】国史至于陈亡其书不就释【此段述梁史之作其功未就　旧本此处与下叚分节未是】陈史初有吴郡顾野王北地傅縡各为撰史学士其武文二帝纪即顾傅所修太建初【宣帝元】中书郎陆琼续撰诸篇事伤烦杂姚察就加删改粗有条贯及江东不守持以入闗隋文帝尝索梁陈事迹察具【一譌作且】以所成每篇续奏而依违荏苒竟未絶笔释【此段述陈史之作前功亦未就　两史皆姚察未竟之业也自隋文帝五句已梁陈合举矣】皇家贞观初其子思亷为著作郎奉诏撰成二史于是凭其旧藁加以新録弥歴九载方始毕功定【王本作述】为梁书五十卷陈书三十六卷今并行世焉释【此合述两史之成成于姚氏父子继述之功也　二代亦缺编年书　叙二代史事至此犹未了越至北齐周隋三史后另节了之】
　　按第十二节述梁陈二代之史也二史皆前代未成成于本朝又皆父业未就就于子述故用变例合述之体看节末一段自明编者不察率意割裂其非元始分支益信
　　沈周鲍谢撰録【沈约屡见又梁书本传着髙祖纪十四卷○周兴嗣梁文学传字思纂为员外散骑郎佐撰国史选给事中撰史如故唐蓺文志周兴嗣梁皇帝实録五卷○鲍行卿梁书无传唐志鲍行卿乗舆飞龙记二卷谢昊梁书无传见前卷第五节】
　　何刘合撰梁典【按陈书何之元周书刘璠二传各言撰梁典三十卷隋唐二志亦皆分载二典而史通以为二人合撰则梁典祗是一书耳足正二志之岐出】
　　陈史顾傅所修【顾野王见前卷第五节縡陈书本传字宜事北地人梁太清末防母南奔俄丁母忧在兵乱之中居丧礼哀毁骨立世祖召为撰史学士唐志顾野王陈书三卷傅縡陈书三卷】陆琼续撰【陈书本传琼字伯玊有至性从祖襄叹曰此儿必荷门基所谓一不为少颌大著作隋志陈书四十二卷讫宣帝陈史部尚书陆琼撰】
　　姚察【并子】思亷【姚察见题目篇唐书思亷传思亷本名简以字行陈吏部尚书察之子授秦王府文学王即位改著作郎文馆学士诏与魏征共撰梁陈书思亷采谢炅顾野王等诸家言推究综括为梁陈二家史以卒父业按谢炅隋志作谢昊】
　　十六国史前赵刘聪时领左国史公师彧撰髙祖【刘渊】本纪及功臣传二十人甚得良史之体凌修谮其讪谤先帝聪怒而诛之刘曜时平舆子【封号】和苞撰汉【一脱汉字】赵记十篇事止当年不终曜灭释【前赵匈奴刘氏史第一掲过公师彧书以和苞所撰作勒】后赵石勒命其臣徐光宗歴傅畅郑愔等撰上党国记起居注赵书其后又令王兰陈宴程阴徐机等相次撰述至石虎并令刋削使勒功业不传其后燕太傅长史田融宋尚书库部郎郭仲产北中郎叅军王度追撰二【旧无二字】石事集为【旧无为字】邺都记赵记【一作纪】等书释【后赵羯种石氏史第二掲过徐王等书以田融王度等所撰作勒】前燕【慕容廆皝隽暐】有起居注杜辅全【疑诠字脱旁】録以为燕纪后燕【垂宝盛熙】建兴元年董统受诏草创后书着本纪并佐命功臣王公列传合三十卷慕容垂称其叙事富赡足成一家之言但褒述过美有慙董史之直其后申秀范亨各取前后二燕合成一史释【前后燕鲜卑慕容氏史第三第四掲过杜董等书以范亨等所撰作勒】南燕有赵郡王景晖尝事德超【南燕二主名】撰二主起居注超亡仕于冯氏官至中书令仍撰南燕録六卷释【南燕亦慕容氏史第五掲过起居注以南燕録作勒】蜀初号曰成后改称汉李势散骑常侍常璩撰汉书十卷后入晋秘阁改为蜀李【一脱李字】书璩又撰华阳国志具载李氏兴灭释【蜀成賨人李氏史第六以常璩所撰二书作勒】前凉张骏十五年命其西曹边浏集内外事以付秀才索绥作凉国春秋五十卷又张重华防军叅军刘庆在东菀【苑通】专修国史二十余年着凉记十二卷建康太守索晖【一作珲】从事中郎刘昞又各着凉书释【前凉安定张氏史第七所述撰人凡四唯此无专勒】前秦【苻坚】史官初有赵渊车敬梁熙韦谭相继著述苻坚尝取而观之见茍太后幸李威事怒而焚灭其本后著作郎董谊追録旧语十不一存及宋武帝入闗曽访秦国事又命梁州刺史吉翰问诸仇池并无所获先是秦秘书郎赵整叅撰国史值秦灭隐于商【一作南】洛山著书不辍有冯翊车频助其经费【一作始】整卒翰乃启频纂成其书以元嘉九年起至二十八年方罢定为三卷而年月失次首尾不伦河东裴景仁又正其讹僻删为秦纪十一篇释【前秦氐人苻氏史第八掲过赵渊等六七人书以裴景仁所撰作勒】后秦【姚弋仲】扶风马僧防河东卫隆景并着秦史及姚氏之灭残缺者多从弟和都仕魏为左民尚书又追撰秦纪十卷释【后秦羌种姚氏史第九掲过马卫等书以姚和都所撰作勒】夏【赫连勃勃】天水赵思羣北地张渊于真兴【勃勃元】承光【昌元】之【一无之字】世并受命着其国书及统万【夏城】之亡多见焚烧【一脱烧字】释【夏国匈奴部赫连氏第十其史无存】西凉【李暠】与西秦【乞伏国仁　此下误衍北燕二字】其史或当代所书或他邦所録【此下当补累经迁转今并失传八字】释【西凉狄道李氏第十一西秦鲜卑乞伏第十二　二国史亦无存】段龙记吕氏【后凉】宗钦记沮渠氏【北凉】失名记【旧本宗钦记误粘秃髪脱去沮渠一家今照史补此六字】秃髪氏【南凉】韩显宗记【旧衍吕字】冯氏【北燕】唯有【旧譌此】三者【本有四种其一失名故云三者】可知自余不详谁作释【后凉氐酋吕光第十三北凉卢水胡沮渠防逊第十四南凉托跋秃髪乌孤第十五北燕信都冯跋第十六四国皆有史而一失名并作一勒○从上所述皆为崔氏春秋起本也】魏世黄门侍郎崔鸿乃考覈众家辨其同异除烦补阙错综纲纪易其国书曰録主【一譌正】纪曰传都谓之十六国春秋鸿始以景明之初【魏世宗宣武元】求诸国逸史逮正【一譌至】始元年【亦宣武元】鸠集稽备而【一本有以字一本而作已属上句】犹阙蜀事不果成书推求十有五年始于江东购获乃増其篇目勒为一百二【此三字旧譌作十】卷鸿殁后永安中【魏庄帝元】其子缮冩奏上请藏诸秘阁由是伪史宣布大行于时释【归到崔书都为一集始成通行定本】
