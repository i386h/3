<!-- { "loadSidebar": true } -->
　　阳杜祖崔【阳休之北齐书本传字子烈齐受禅除散骑常侍修起居注天统初为光禄卿监国史○杜台卿名见隋书李德林传旧注字少山齐中书侍郎○祖崇儒旧注珽族弟也武平末通直常侍崔子发隋经籍志齐纪三十卷纪后齐事崔子发撰】
　　王劭李德林【王劭齐志即左传家所引之书按十六卷唐蓺文志作十七卷李德林见探赜篇】
　　百药【见本纪篇李安平注】
　　宇文周史大统年有秘书丞栁虬兼领著作直辞正色事有可称释【周世初着】至隋开皇中秘书监牛追撰周纪十有八篇略叙纪纲仍皆扺忤【王本作扺捂】释【隋时续撰】皇家贞观初勅秘书丞令狐德棻秘书郎岑文本共加修缉定为周书五十卷释【至唐初乃成宇文史但有纪传无编年】
　　按第十六节述后周书
　　栁虬【见前卷第八节又周书本传大统十四年除秘书丞领著作】
　　牛【见世家篇】
　　德棻文本【令狐德棻见前卷十节又详后旧唐书岑文本字景仁擢拜中书舎人时中书侍郎顔师古免温彦溥奏请复用太宗曰我自举一人公勿忧也于是以文本为中书侍郎专典机宻又先与令狐德棻撰周史其史论多出于文本至十年史成】
　　隋史当开皇仁夀时王劭为书八十卷以类相从定其篇目至于编年纪传并阙其体炀帝世唯有王胄等所修大业起居注及江都之祸仍多散逸释【隋之正史本无撰藁】皇家贞观初勅中书侍郎顔师古给事中孔颍达共撰成隋书五十五卷与新撰周书并行于时释【至唐方经始撰定唐业由周隋而起故牵连周史东之○旧本此处连下非】
　　按第十七节述隋书也○宇文周史本无编年隋虽有王劭书止録诏勅等为记言体亦非编年类也故二代皆一书归束
　　王劭书【王劭隋书即尚书家所引之书与齐志体例殊科阅者辨之】
　　王胄【隋文学传王胄字承基大业初为著作佐郎唐蓺文志有开皇起居无大业起居散逸故也】师古颖达【旧唐书顔籕传籕字师古齐黄门郎之推孙也少传家业武德初为秦王府记室迁中书舎人令狐传髙祖诏中书舎人顔师古修隋史孔颖达传颖达字仲逵尤明左氏传郑氏尚书王氏易毛诗礼记兼善算厯解属文太宗即位除国子司业迁太子右庶子仍兼司业与魏征撰成隋史】
　　初太宗以梁陈及齐周隋氏并未有书乃命学士分修事具于上【上谓梁陈及齐周隋四节所云】仍使秘书监魏征总知其务凡有讃论征多预焉始以贞观三年创造至十八年方就【原注唯姚思亷贞观二年起功多于诸史一嵗】合为【一脱为字】五代纪传并目録凡二百五十二卷书成下于史阁释【已上统括五代纪传卷目】唯有十志断为三十卷寻拟续奏未有其文又诏左仆射于志寜太史令李淳风著作郎韦安仁符玺郎李延夀同撰其先撰史人唯令狐德棻重预其事太宗崩后刋勒始成其篇第虽编入隋书其实别行俗呼为五代史志释【此层另述五代志明隋书之志非专志隋也】
　　按第十八节乃总括五代诸书之词此五书事垂往代史定熙朝志入一家典稽五族故另详之○初阅旧书职官志贞观年修五代史五代二字殊鹘突【晋后唐前唯有南北各四朝无五代之名也】及阅是篇翻检令狐德棻等传乃始爽然盖其时八史唯南之梁陈北之齐周隋是唐修故也禅语有云上元即是正月半因自笑平生经眼不经心处不知凡几只坐繙书溜滑耳
　　五代纪传【旧书令狐德棻传德棻言于髙祖曰近代都无正史梁陈及齐犹有文籍周隋遭大业离乱多有遗阙当今耳目犹接更十数年后恐堙没如臣愚见并请修之髙祖然其奏诏曰自有魏南徙乗机抚运周隋禅代梁氏称邦齐迁鼎陈建皇宗立言著绩无乏于时而简牍未编炎凉已积朕握图驭宇方立典谟有怀撰次实资良直云云诏下数年竟不能就贞观三年太宗勅德棻与岑文本修周史李百药修齐史姚思亷修梁陈史魏征修隋史与房龄总监德棻义奏引崔仁师佐修周史德棻仍总知类防魏征传征字成初令狐德棻等撰诸史征受诏总加撰定隋书序论皆征所作按隋书本顔孔合撰与十七节并下条注防看乃全又按宋齐北魏三书前代已成故唐修止于五】
　　五代史志【史通列同修四人新旧书可证合者李淳风传则云除太史丞预撰五代史其天文律歴五行志皆淳风作李延夀传则云补崇贤馆学士受诏同敬播修五代史志而于志宁传但云预修礼修史等功赏赐不言所修何史至韦安仁则无传当用史通语证补之陈氏解题隋志髙宗时始成上总梁陈齐周之事俗号五代志按陈氏即本史通立解也夹漈志略亦然】
　　惟大唐之受命也义寜【隋恭帝元】武德【唐髙祖元】间工部尚书温大雅首撰创业起居注三篇自是司空房龄给事中许敬宗著作佐郎敬播相次立【一作相与自立】编年体号为实録迄乎三帝世有其书释【述本朝国史二体并陈○已上为编年起本】贞观初姚思亷始撰纪传粗成三十卷至显庆【高宗改元】元年太尉长孙无忌与于志寜令狐德棻著作郎刘之杨仁卿起居郎顾等因其旧作【一作书】缀以后事复为五十卷虽云繁杂时有可观释【已上为纪传起本】龙朔【亦髙宗元】中敬宗又以太子少师【一作卿误】总统史任更増前作混成百卷如髙宗本纪及永徽【高宗初元】名臣四夷等传多是其所造又起草十志未半而终敬宗所作纪传或曲希时旨或猥饰【一作释】私憾凡有毁誉多非实録必方诸魏伯起亦犹张衡之蔡邕焉其后左史李仁实续撰于志寜许敬宗李义府等传载言记事见推直笔惜其短嵗【一作世】功业未终至长夀中【武后九年】春官侍郎牛鳯及又断自武德终于道【髙宗末元】撰为唐书百有十卷鳯及以喑聋不才而辄议一代大典凡所撰録皆素责私家行状而世人叙事【谓家状】罕能自逺【谓逺于俗一作达非】或言皆比兴全类咏歌或语多鄙朴实同文案【四语皆谓家状所叙】而总入编次了无厘革其有出自胷臆申其机杼发言则嗤鄙怪诞叙事则参差倒错故阅其篇第岂谓可观披其章句不识所以既而悉收姚许诸本【缴去之也】欲使其书独行由是皇家旧事残缺殆尽释【此一长段中具三层许饰而诬李直而年促牛冗俗而乱总以推出重撰縁由也】长安中【武后十八年】余与正谏大夫朱敬则司封郎中徐坚左拾遗吴兢奉诏更撰唐书勒成八十卷释【此正叙重撰事八十卷是纪传体】神龙【中宗元】元年又与坚【一无坚字】兢等重修则天实録编为三【或作二】十卷释【此三十卷是编年体】夫旧史之坏其乱如绳错综艰难朞月方毕虽言无可择事多遗恨庶将来削藁犹有凭焉释【二体并摄○旧本连下节非】
　　按第十九节述本朝国史而以当职手撰者终之○须知所云八十卷三十卷者正如王隠之晋书干宝之晋纪山谦之裴松之之宋史草创起本为后来史局之藁底耳非完书也修本既行其书遂佚往代皆然说者乃谓知几善讥诃鲜撰著不亦寃乎○叙古今正史毕
　　创业起居注【旧书温大雅传大雅字彦和武德元年歴黄门侍郎撰创业起居注三卷读书志纪高祖起义至受隋禅用师符防受命典册事】
　　房许敬等立编年【旧书房龄传房乔字龄在秦府中常典管记贞观三年代长孙无忌为尚书左仆射监修国史许敬宗敬播并见上卷第九节又播传与许敬宗撰髙祖太宗实録自创业至贞观十四年为二十卷后又撰太宗实録从贞观十五年至二十三年为二十卷】
　　姚长孙等撰纪传【姚思亷新旧本传阙书撰国史长孙无忌于志寜令狐德棻三人传并浑书监修国史文苑刘之传永徽中累转著作郎与令狐德棻著作杨仁卿等撰成国史封阳城县男其从孙即知防也杨仁卿无传顾传以撰武德贞观两朝国史八十卷成加朝散大夫按唐二书凡书国史或统言或专以纪传言或竟阙书史通此等处可当史补亦可当史注】
　　犹张衡之蔡邕【商芸小説张衡死日蔡邕毋始孕二人才貌相类人云邕是张衡后身按史通是语盖反辞以况也后汉灵帝尝问侍中杨奇曰朕何如桓帝奇对曰陛下之于桓帝亦犹虞舜比德唐尧语意正相似】
　　李仁实【见上卷第九节】
　　牛鳯及【无传与前卷第九节叅看】
　　朱敬则徐坚呉兢【三人并见自叙篇此云撰唐书八十卷则天实録三十卷可作知几本传参补按崇文总目吴兢撰唐史自创业迄开元凡一百一十卷韦述因其本更加笔削云云此正与八十三十之数相合但总目统云一百十卷不分纪传编年又专属之吴兢皆可与此处本文叅证】
　　大扺自古史臣撰録其梗槩如此盖属词比事以月系年为史氏之根本作生人之耳目者略尽于斯矣自余偏【一譌作编】记小说则不暇具而论之释【得此二句缴得正史二字碧清】按第二十节乃通篇总结○读此篇须将二体篇处处印合○史通一书皆议论体独史官正史二篇属叙事体观其所述自史汉而下悉援序传原文至梁陈以还咸举见闻所接全书谈史安可不辨史曹全史就评安可不综史部议论叙事相须为用是二篇者虽外篇之压卷实内篇之括囊史通正本已尽于是




　　史通通释卷十二
<史部,史评类,史通通释>
　　钦定四库全书
　　史通通释卷十三　　　　　无锡浦起龙撰外篇
　　疑古【第三○旧注十一条或作十二条今刋去】
