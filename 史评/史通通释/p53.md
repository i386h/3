<!-- { "loadSidebar": true } -->
　　魏世家太史公曰説者皆曰魏以不用信陵君故国削弱至于亡余以为不然天方令秦平海内其业未成魏虽得阿衡之徒曷益乎释【已上并魏世家賛语】夫论成败者固当以人事为主必推命而言则其理悖矣释【提四句起论】葢晋之获也由夷吾之愎谏秦之灭也由胡亥之无遗周之季也由幽王之惑襃姒鲁之逐也由稠父之违子家释【对败而言歴举败象为例就举例中先徴人事为言】然则败晋于韩狐突已志其兆亡秦者胡始皇久铭其説檿弧箕服彰于宣厉【据传在宣王时】之年徴褰与襦显自文武【旧作成】之世恶名早着天孽难逃假使彼四君才若桓文德同汤武其若之何释【将气数纳入人事中】苟推此理而言则亡国之君他皆仿此安得于魏无讥【旧衍责字】者防释【兜合魏賛】夫国之将亡也若斯则其将兴也亦然释【翻转对徴】葢嬀后之为公子也其筮曰八世莫之与京毕氏之为大夫也其占曰万名其后必大姬宗之在水浒也鸑鷟鸣于岐山刘姓之在中阳也蛟龙降于丰泽斯皆瑞表于先而福居其后释【徴兴运则先徴气数与前局顺逆相乗】向若四君德不半古才不逮人终能坐登大寳自致宸极矣乎释【推人事为气数主】必如【一有太字】史公之议也则亦当以其命有必至理无可辞不复嗟其智能颂其神武者矣夫推命而论兴灭委运而忘襃贬以之垂诫不其【一作其不】惑乎释【至此折到魏賛】自兹以后作者著述往往而然如鱼豢魏略议【旧脱议字】虞世南帝王论或叙辽东公孙之败【原注鱼豢魏略议曰当青龙景初之际有彗星出于箕而上彻是为扫除辽东而更置也苟其如此人不能违则德教不设而滥首施以取族灭殆天意也】或述江左陈氏之亡【原注虞世南帝王略论曰永定元年有防稽人史溥为扬州从事梦人着朱衣武冠自天而下手执金版有文字溥看之有文曰陈氏五主三十四年谅知冥数不独人事】其理并以命而言可谓与子长同病者也释【末复引类作余波】
　　按不信禨祥是知防识髙处胜五行错误诸篇○诸杂説中当推此条为最论既入理文复成章合作可诵
　　败晋于韩【左僖八晋侯改共太子狐突适下国遇太子太子曰夷吾无礼余得请于帝矣将以晋畀秦七日新城西偏将有巫者而见焉遂不见及期而往告之曰帝许我伐有罪矣敝于韩又十三晋荐饥秦输粟于晋十四秦饥乞籴于晋晋人弗与庆郑曰背施幸灾民所弃也弗聼十五秦伯伐晋晋侯小右庆郑吉弗使战于韩原晋戎马还泞而止号庆郑庆郑曰愎谏违卜固败是求又何逃焉】亡秦者胡【秦本纪燕人卢生使入海还以鬼神事因奏録图书曰亡秦者胡也裴注郑康成曰胡胡亥秦二世名也秦见图书不知此为人名反备北胡】
　　檿弧箕服【周宣王时童謡国语文也见书事篇葢述襃姒祸周事史记本纪亦载之其文略同】徴褰与襦【昭二十五有鸜鹆来巢书所无也师已曰异防吾闻文武之丗童謡有之謡见言语篇九月公伐季氏平子请以五乗亡弗许子家子曰君其许之政之自出久矣隐民多取食焉为之徒者众矣日入慝作君必悔之弗聼孟氏遂伐公徒公孙于齐次于阳州按文武之世史记作文成之世贾逵注鲁文公成公也但二公非接世者冝以左传为正】
　　妫后莫京【荘二十二陈公子完奔齐齐侯使敬仲为卿初懿氏卜妻敬仲其妻占之曰吉是谓凤凰于飞和鸣锵锵有妫之后将育于姜五世其昌八世之后莫之与京】
　　毕万必大【闵元晋侯赐毕万魏以为大夫卜偃曰毕万之后必大万盈数也魏大名也以是始赏天启之矣初毕万筮仕于晋遇屯之比辛廖占之曰吉公侯之子孙必复其始】
　　水浒鸑鷟【诗大雅率西水浒至于岐下外传周语周之兴也鸑鷟鸣于岐山】
　　中阳蛟龙【汉髙纪髙祖沛丰邑中阳里人父太公母刘媪刘媪尝息大泽之陂梦与神遇是时雷电晦太公往视则见蛟龙于其上已而有身遂产髙祖】
　　魏略议【鱼豢魏略见题目篇其曰魏略议者犹史汉之论賛体也旧本无议字葢脱文也按三国裴注亦有引魏略议之文】
　　帝王论【唐艺文志虞世南帝王略论五卷宋中兴书目唐贞观间太子中书舎人虞丗南承诏撰起太昊讫隋凡帝王事迹皆略纪载假公子答问以攷订云】
　　诸汉史【十条】
　　汉书孝成纪賛曰成帝善修容仪升车正立不内顾不疾言不亲指临朝渊嘿尊严若神可谓穆穆天子之容貎矣【已上皆賛语】又五行志曰成帝好微行选期门郎及私奴客【一譌作各】十余人皆白衣袒帻自称富平侯家或乗小车御者在茵上或皆【一作骏非】骑出入逺至旁县故谷永谏曰陛下昼夜在路独与小人相随乱服共坐溷淆无别【此三句叅用防语志内无】公卿百寮不知陛下所在积数年矣【一作积有数年○已上皆志文见中上】由斯而言则成帝鱼服嫚游乌【旧作鸟】集无度虽外饰威重而内肆轻薄人君之望不其缺如观孟坚纪志所言前后自相矛盾者矣
　　按赞与志殊体有婉辞有实録固不相妨然尝因是有警焉临朝所接异彼私奴色庄者流时闻行推之而让千乗者勃谿于豆羮逃空谷者撄情于好爵皆其类也故君子慎之
　　鱼服【张衡东京赋白龙鱼服见困豫且注吴王欲从民饮伍子胥曰昔白龙化为鱼豫且射中其目白龙不化豫且不射君今弃万乗之尊而从于民臣恐有豫且之患】
　　乌集【按国防有乌集乌飞之文而此处则用乌集为合荀悦汉纪成帝鸿嘉二年上好防行谷永言与小人晨夕相随乌集醉饱吏民之家正指本事也】
　　观太史公之创表也于帝王则叙其子孙于公侯则纪其年月列行萦纡以相属编字戢孴而相排虽燕越万里而于径寸之内犬牙可接虽昭穆九代而于方尺【一作寸】之中雁行有叙使读【一衍书字】者阅文便覩举目可详此其所以为快也释【此统言之也凡表皆然不黏史记独人表为无当耳】如班氏之古今人表者唯以品藻贤愚激扬善恶为务尔既非国家递袭禄位相承而亦复界重行狭书细字比于他表殆非其类欤葢人列古今本殊表限必恡而不去则宜以志名篇始自上上终于下下并当明为标榜显列科条以种类为篇章持优劣为次第仍毎于篇后云右【一脱右字】若干品凡若干人亦犹地理志肈述京华末陈边塞先列州郡后言户口也释【所言体状大似钟嵘书品设言改为此格差胜然亦假立之辞】
　　按古今人表之赘而为酌以志名例以地理就格言格云尔非质言也如前者载言一篇及书志篇人形方言等论拈死句者胥失之○节首表体一段与表歴篇异议彼按已论之
　　自汉已降作者多门虽新书已行而旧録仍在必挍其事【一有则字】可得而言案刘氏初兴书唯陆贾而已子长述楚汉之事专据此书譬夫行不由径【作路字用】出不由戸未之闻也然观迁之所载往往与旧不同如郦生之初谒沛公髙祖之长歌鸿鹄非唯文句有别遂乃事理皆殊释【已上言陆书本迁史所据然事语往往有不同者】又韩王名信都而輙去都留信【去都留信一作去都字】用使称其名姓全与淮隂不别班氏一准太史曾无弛张【一作书无更张】静言思之深所未了释【谓前所云云从陆从马皆可至韩王信都更不应承譌去都字也然所言郤非】
　　按班之袭马实多有太因仍者即如后条所论司马迁传可见已至韩王信云云乃子元误非孟坚误也后注辩之
　　由径由戸【列子説符稽度皆明而不道也譬之出不由门行不从径也径字作路字解】郦生初谒【按史记本传初叙沛公略地陈留郊及郦生先属沛公骑士语次叙沛公召生入谒据牀跣足生长揖激沛公语次叙沛公骂生竖儒生责沛公倨见长者语次乃叙沛公辍洗摄衣延坐事至卷末朱建附传之后复取陆贾所叙郦生入谒事并载之与前文迥别同事异词即于一卷中见之】歌鸿鹄【留侯世家上欲易太子立戚夫人子赵王如意上有不能致者四人太子请以为客从入朝上乃大惊四人为夀已毕趋去上目送之召戚夫人指示四人者曰羽翼已成难动矣戚夫人泣上曰为我楚舞吾为楚歌歌曰鸿鹄髙飞一举千里羽翮已就横絶四海横絶四海当可奈何虽有矰缴尚安所施容斋三笔陆贾书当时事多与史不合师古屡辩之楚汉春秋今不复见按本条辩语阙】韩王信【旧注归云集汉书功臣表留侯张良以韩申都下韩师古注韩申都即韩王信也楚汉春秋作信都古文信申通用刘攽云韩申都即韩申徒也张良传云以韩司徒下韩数城史记作申徒者司徒之声转也申都者又申徒之声转也良下韩时乃韩王成非韩王信师古注误按师古一误沿及史通然攽言亦欠了了详史汉留侯世家传韩王信传功臣侯表或作韩申徒防作韩司徒或作韩申都字虽转实一官乃项梁授张良之官与两韩王无干也诸人迷本而盲猜其失直钧再韩王信当时直为韩信贾谊云淮隂侯王楚韩信王韩文且叠见举封举名转用之此切据也滕灌传可推而概已又按史记凡其人以官封著者即以其所著名篇如萧相国留侯綘侯之属皆是此在藏山之书原无不可班氏奉诏勒为国史既皆以名书而万石君题独留口号亦失捡也至若郊祀之袭封禅司马迁货殖等传之悉仍旧文更非体矣】
　　司马迁之叙传也始自初生及乎行歴事无巨细莫不备陈可谓审矣而竟不书其字者岂墨生所谓大忘【一有也字】者乎而班固仍其本传了无损益此又韩子所以致守株之説也如固之为迁传也其初【一脱初字】宜云迁字子长冯翊阳夏人其序曰云云至于事终则言其自叙如此【此句传后本有之因论铨叙全法故兼及之】著述之体不当如是耶【一本连下马卿条】
　　此条与下二条可分为三可合为一
　　大忘【墨生前已有此语鬻子文王问于鬻子敢问人有大忘乎】
　　马卿为自叙传具在其集中子长因録斯篇即为列传班氏仍旧曾无改夺【一作作】寻【一无寻字】固于马扬传末皆云迁雄之自序如此至于相如篇下独无此言葢止凭太史之书未见文园之集故使言无画一其例不纯按合两条其序曰其自叙如此观之可得纂状为文之体庐陵碑版多用之○困学纪闻云史通云相如以自叙为传今攷之本传未见其为自叙意者相如集载本传如贾谊新书末篇欤伯厚似未见此节而云然
　　马卿自叙【更可取隋刘语叅之见序传篇注】
　　文园【相如本传相如从上还过宜春宫奏赋以哀二丗行失其辞云云拜为孝文园令】
　　汉书东方朔传委【一作曲】烦碎不类诸篇且不述其亡殁歳时及子孙继嗣正与司马相如【一脱此四字】司马迁扬雄传相类寻其传体必曼倩之自叙也但班氏脱略【脱略者谓脱去其自叙如此一句】故世莫之知
　　按东方传之为自叙更无考序传篇亦未之及○北平本讥脱略亡殁等语以为见小不考洞记者噫亦失考矣杂述篇云郭子横之洞全搆虚词用惊愚俗其言侃侃顾意其为未见而小之邪史通凡王乔左慈辈皆斥其不经洞荒诞之尤者也紫海丹浆大雅不道夏侯孝若序东方像赞曰谈者以先生神交造化灵为星辰此又竒怪怳惚不可备论者也葢昔人扫弃乆矣
　　苏子卿父建行事甚寡韦成父贤【旧误作孟】德业稍多汉书编苏氏之传则先以苏建标名列韦相之篇【疑唐本汉书以成名篇】则不以韦贤【误孟】冠首并其失也
