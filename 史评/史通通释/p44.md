<!-- { "loadSidebar": true } -->
　　按第十三节述十六国春秋也虽不得并于正史而岩疆分据地亘川辽戎马交驰事闗江介其书顾可废哉顾崔氏书自宋史蓺文志马贵与通考皆已阙载至明乃有屠乔孙之本贺灿然序之曰晋记流行崔书放散迁之博考旁稽缀遗搜逸爰订斯编吁何其不学也屠果博闻欲起斯废毋假初名毋袭原数谨循纂体显号补亡各于正史载记之余人见书其人事见书其事而条疏其下曰某人见某书某事见某书岂不卓尔大雅功髙津逮哉乃计不出此而匿所自来掩非己有举一切真书胥变而为赝书愚因是叹书之祸焚弃者犹小窜乱者甚焉冒出者又甚焉明穆神之际是巳时则有若丰坊之鲁诗世学矫语传经王某之天禄阁外史佹称蓄古纷纷仿效伪种朋兴若屠氏者其为冒出犹在阴阳形影间视彼诸家差当末减耳或云杭本汉魏丛书所收十六短録故是彦鸾之旧是说也余犹疑之
　　十六国史【史通所记诸零杂短卷当时已多刋落无从蔓引然细寻节中诸所勾勒恰与隋唐二志歴歴相符按隋志前赵则汉记十卷唐志作十四卷和苞撰后赵则赵书十卷唐志作二十卷伪燕太傅长史田融撰又二石传二卷二石伪事二卷唐志作六卷晋北中郎叅军王度撰前燕则燕书二十卷记慕容隽事伪燕尚书范亨撰南燕则南燕録六卷记慕容德事伪燕中书郎王景晖撰蜀成则唐志有汉之书十卷蜀李书九卷华阳国志十三卷并常璩撰前凉则隋志有凉书十卷炖煌实録十卷唐志作二十卷并刘景撰唐讳昞刘景即刘昞也前秦则秦记十一卷宋殿中将军裴景仁撰杜惠明注后秦则秦记十卷记姚苌事魏左民尚书姚和都撰夏则隋唐二志皆无书西凉西秦二志亦无书后凉则二志皆有凉记十卷记吕光事伪凉著作佐郎段龙撰北凉则二志皆有凉书十卷注云沮渠国史不着撰人据本文及史当即是宗钦南凉则二志皆有托跋凉録十卷撰人缺今作失名北燕则二志皆有燕志十卷记冯跋事并云魏侍中高闾撰而魏书韩显宗传有撰冯志十卷之文与本文合恐即与高闾合作已上十六国史史通人书俱缺者惟夏与西凉西秦也而二志亦此三国无书其余虽有失名互证皆合于此颇得读书细意之乐】
　　崔鸿十六国春秋【见探赜篇又魏书本传子子元永安中奏其父书曰臣亡考鸿任属记言刋着赵燕秦夏凉蜀等遗载为之賛序先朝之日草构悉了唯有李雄蜀书搜索未获阙兹一国迟留未成去正光三年购访始得讨论适讫而先臣弃世凡十六国名为春秋一百二卷今缮冩一本敢以仰呈傥或浅陋不回睿赏乞藏秘阁以广异家　附记前秦之姓晋书载记曰蒲洪以其孙坚初生背有革付臣又土之文改姓苻而世説识鉴篇注引车频秦书曰蒲洪诈称防文改姓符言已当王应符命也坚生背赤色隐起若篆文其说与晋书异愚按车频言征符命背篆不言何文而频即前秦时人则姓当为符冝可信晋书后出草付五字自别有本亦安知非竹付之譌耶世徒以国史为正然频书幸留片羽孝标亦在唐前讵不足当互证之资耶附记之亦足广异家也又古本他书说符坚往往从竹虽草头竹头古人通冩然义固不相奸也】
　　附録【按屠氏不着采録书名难据以为正证要其语决非无本史通此节所列人氏与于史事者四十二人不与史事者一人今就屠书有者附见之又有别见诸史及本集他篇者亦拈出之】
　　【前赵公师或善相人刘渊深相崇敬后官太中大夫为刘聪所诛和苞刘曜时谏营夀陵封平舆子二人史官篇亦见○后赵徐光字季武顿人石勒记室叅军迁中书令领秘书监傅畅字世道北地人为大将军右司马愔识朝仪勒器之作晋诸公叙讃二十卷公卿故事九卷○南燕王景晖苻秦太史令髙鲁之甥也鲁遣晖随献玉玺于慕容德留仕德着南燕録六卷○蜀成常璩亦作据屠録与补注等篇所记畧同○前凉索绥字士艾炖煌人幼举孝亷又举秀才为儒林祭酒张骏命集阁内外事付绥着凉春秋五十卷刘昞屠録与防烦篇略同○前秦李威字伯龙茍太后之姑子也威有辟阳之宠史官载之后苻坚见其事将罪著作郎车敬等已死乃止赵整字文业一名正年十八为坚著作郎情度敏达信佛法遁迹商洛山专精经律○后秦姚和都仕至左兵尚书撰秦纪十卷记姚苌时事○赫连夏赵逸字思羣天水人仕姚兴为勃勃所虏拜著作郎张渊不知何处人自云尝仕苻坚坚败仕姚兴父子灭入夏为太史令○北凉宗钦字景若金城人博综群言仕沮渠防逊为中书郎撰凉记十卷○已上名见屠本者凡十五人○又别见者范亨见魏书崔浩传下节注及之吉翰宋书有传冯翊池阳人裴景仁见南史及世説注韩显宗见魏书韩麒麟子也字茂亲又散见本集者董统见直书篇刘庆见史官篇余阙考者俟续见补】
　　元魏史道武时始令邓渊着国记唯【一脱唯字】为十卷而条例未成暨乎明元废而不述神防二年【太武元】又诏集诸文士崔浩浩弟览髙谠【旧作闾误】邓颍晁继【一譌维】范亨黄辅等撰国书为三【旧脱三字】十卷又特命浩总监史任务从实録复以中书郎髙允散骑侍郎张伟并叅著作续成前史【史字疑衍】书叙述国事无隐所【一无所字】恶而刋石冩之以示行路浩坐此夷三族同作死者百二十八人自是遂废史官释【此述魏史初时事】至文成帝和平元年始复其职而以髙允典著作修国记允年已九十手目俱衰时有挍书郎【一有中字】刘模长于缉缀乃令执笔而口占授之如是者五六嵗所成篇卷模有力焉释【此述续修事】初国记自邓崔以下皆相承作编年体至孝文太和十一年诏秘书丞李彪著作郎崔光始分为纪传异科宣武时命邢峦追撰孝文起居注既而崔光王【旧脱王字】遵业补续下讫孝明之世温子升复修孝庄【一譌武】纪济阴王晖业撰辨宗室録魏史官私【官私谓官本私本】所撰尽于斯矣释【此述分体撰次等事○已上皆在魏世】齐天保二年【显祖元】勅秘书监魏收博采旧闻勒成一史又命【一作令】刁柔辛元植房延祐睦【一譌陆】仲让裴昂之高孝干等助其编次收所取史官惧相凌忽故刁辛诸子并乏史才唯以髣髴学流凭附得进于是大征百家谱状斟酌以成魏书上自道武下终孝靖纪传与志凡百三十卷释【此正述魏收撰魏书】收谄齐氏于魏室多不平既党北朝又厚诬江左性憎胜已喜念旧恶甲门盛德与之有怨者莫不被以丑言没其善事迁怒所至毁及髙曽书成始奏诏收于尚书省与诸家论讨前后列诉者百有余人时尚书令杨遵彦一代贵臣势倾朝野收撰其家传甚美是以深被党援诸讼史者皆获重罚或有【一无有字】毙于狱中羣怨谤声不息孝昭世勅收更加研审然后宣布于外武成【武成孝武弟世祖谥也王本改作书成非】尝访诸羣臣犹云不实又令治改其所变易甚多由是世薄其书号为秽史释【此段加一层评论】至隋开皇勅著作郎魏澹与顔之推辛德源更撰魏书矫正收失澹以西魏为真东魏为伪故文恭列纪孝靖称传合纪传论例总九十二篇炀帝以澹书犹未能善又勅左仆射杨素别撰学士潘徽禇亮欧阳询等佐之防素薨而止今世称魏史者犹以收本为主焉释【此带述魏澹书而以世尚收书勒住】
　　按第十四节述后魏书也其初但作编年体其后专行纪传书○公最不满收书故加多一段评泊然亦以托起勅改耳本处勿黏看
　　邓渊国记【魏书本传渊字彦海太祖定中原擢为著作郎诏渊撰国记渊造十余卷惟次年月起居行事而己未有体例】
　　崔浩等撰国书【事见直书篇又崔浩传初太祖诏尚书郎邓渊着国记未成逮于太宗废而不述神防二年诏集诸文人撰録浩及弟览高谠邓颍晁继范亨黄辅等共叅著作叙成国书三十卷按邓颍即邓渊子】
　　中书郎髙允【至】模有力焉【事详魏书髙允传及儒林张伟传刘模即附允传中本文皆撮取传语也再按允传浩之被收也允直中书省时恭宗为太子召允留宿翌日命允骖乗至宫门谓曰入当见至尊吾自导卿脱有问但依吾说既入见恭宗曰髙允自在臣宫虽与浩同事制由于浩世祖召允曰国书皆崔浩作否允对曰臣与浩同作臣多于浩世祖大怒恭宗曰天威严重允迷乱失次耳臣向备问皆云浩作允曰臣谬叅著作今已分死不敢虚妄殿下哀臣乞命耳实不问臣臣无此言世祖曰直哉临死不移贞臣也宜宥之按允字伯恭年九十八】
　　李崔始为纪传【李彪传彪字道固叅著作事自成帝以来浩允编年序録为春秋之体彪始奏从迁固之体创为纪传表志之目焉　崔光传光本名孝伯字长仁高祖赐名拜中书博士转著作郎与秘书丞李彪叅撰国书按光即鸿父也】
　　宣武时【至】号为秽史【通十五六行以北齐魏收传对证之事语咸具矣其间所称引诸人邢峦字洪宾中书侍郎尚书王遵业著作佐郎温子升见叙事篇晖业魏济阴王新成曽孙四人魏书有傅刁柔国子博士辛元植司空司马房延祐通直常侍睦仲让不着官秩裴昂之国子博士髙孝干尚书郎六人皆无传杨遵彦杨愔字北齐本传尚太原长公主尚书右仆射封开封王】
　　辨宗室録【魏书宗室传济阴王晖业涉子史有志节齐文襄尝问之对曰数寻伊霍之传不读曹马之书晖业以时运渐谢不复图全在晋阳也无所交通撰魏藩王家世号为辨宗室録四十卷】魏澹顔辛更撰【魏澹见本纪篇又隋书本传太祖以魏收书褒贬失实平绘中兴书事不伦序诏澹别成魏史澹自道武下及恭帝为十二纪七十八传别为史论及例一卷并目録合九十二卷书甚简要大矫收绘之失上览而善之○顔之推北齐本传字介隋开皇中太子召为学士甚见礼重按顔介共撰魏书之文本传不载○辛德源隋书本传字孝基髙祖受禅隐于林虑山秘书监牛以德源才学奏与著作郎王劭同修国史】
　　杨素别撰【隋书本传素字处道髙祖受禅加上柱国封越国公大业元年改封楚公有集十卷别撰事见下】
　　潘禇欧阳【隋文学传潘徽字伯彦吴人炀帝嗣位诏徽与太常博士禇亮欧阳询等助越公杨素撰魏书防素薨而止○禇亮字希明欧阳询字信本传入唐书】
　　髙齐史天统初【后主纬元】太常少卿祖孝征述献武起居名曰黄初传天録【或谬改为禄】时中书侍郎陆元规常从文宣征讨着皇帝实録唯记行师不载他事自武平后【亦后主元】史官阳休之杜台卿祖崇儒崔子发等相继注记释【述齐世撰述】逮【一作迄】于齐灭隋秘书监王劭内史令李德林并少仕邺中多识故事王乃凭述起居注广以异闻造编年书号曰齐志十有六卷【原注其序云二十卷今世间传者唯十六卷焉】李在齐预修国史创纪传书二十七卷至开皇初【一有又字】奉诏续撰増多齐史三十八篇以【旧作已】上送官藏之秘府释【述隋时续撰王志编年已成李书纪传未竟】皇家贞观初勅其子中书舎人百药仍其旧録杂采他书演为五十卷释【至唐初纪传乃成】今之言齐史者唯王李二家云释【髙齐史二体并东○此节与后周隋二节事皆未了】
　　按第十五节述北齐史也当时兼有二体迨后王志废矣
　　祖孝征【祖珽字也其人淫秽丧耻北齐书本传后主拜珽尚书左仆射监修国史加特进入文林馆总监撰书按黄初传天録是珽所创起居实录书名以比魏文受禅媚献武也或误从传字截句读作去声遂改録为禄疑是年号时实无此元也】
　　陆元规【名见祖珽传】
