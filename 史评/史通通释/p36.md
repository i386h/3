<!-- { "loadSidebar": true } -->
　　予幼奉庭训早游文学释【直叙起不衍世系是自叙著书体非史家叙传体也】年在纨绮便受古文尚书毎苦其辞艰难为讽读虽屡逢捶挞而其业不成尝闻家君为诸兄讲春秋左氏传毎废书而听逮讲毕即为诸兄説之因窃叹曰若使书皆如此吾不复怠矣释【首表平生与史为縁殆由宿植】先君奇其意于是始授以左氏朞年而讲诵都毕于时年甫十有二矣所讲虽未能深解而大义畧举父兄欲令博观义【旧作议】疏精此一经辞以获麟已后未见其事乞且观余部以广异闻次又读史汉三国志既欲知古今沿革厯数相承于是触类而观不假师训自汉中兴已降迄乎皇家实録年十有七而窥览略周其所读书多因假赁虽部帙残缺篇第有遗至于叙事之纪纲立言之梗槩亦粗知之矣释【由其宿植之优遂得年未弱冠创通全史胸贮皂白】但于时将求仕进兼习揣摩至于専心诸史我则未暇释【四语略顿】洎年登弱冠射防登朝于是思有余闲获遂【一作遂其】本愿旅【一作旋非】游京洛颇积嵗年公私借书恣情披阅至如一代之史分为数家其间杂记小书又竞为异説莫不钻研穿凿尽其利害释【至是并史流旁杂靡不兼综矣】加以自小观书喜谈名理其所悟者皆得之襟【亦作衿】腑非由染习故始在总角读班谢两汉便怪前书不应有【一脱有字】古今人表后书宜为更始立纪当时闻者共责以为【旧脱为字】童子何知而敢轻议前哲于是赧然自失无辞以对其后见张衡范晔集果以二史【疑当作事】为非其有暗合于古人者盖不可胜纪始知流俗之士难与之言凡有异同蓄诸方寸释【至是则进退羣言中有定主矣】及年以【已通】过【一多而字】立言悟日多常恨时无同好可与言者维东海徐坚晚与之遇相得甚欢虽古者伯牙之识钟期管仲之知鲍叔【牙期管鲍倒用有味】不是过也复有永城朱敬则沛国刘允济义【旧误作呉】兴薛谦光河南元行冲陈留吴兢夀春裴怀古亦以言议见许道术相知所有搉扬得尽怀抱毎云德不孤必有邻四海之内知我者不过数子而已矣释【此防上节俗难与言深致知音不孤之喜】昔仲尼以睿圣明哲天纵多能覩史籍之繁文惧览者之不一删诗为三百篇约史记以修春秋赞易道以黜八索述职方以除九丘讨论坟典断自唐虞以迄于周其文不刋为后王法自兹厥后史籍逾多茍非命世大才孰能刋正其失嗟予小子敢当此任其于史传也尝欲自班马已降讫于姚【一脱姚字】李令狐顔孔诸书莫不因其旧义普加厘革但以无夫子之名而辄行夫子之事将恐致【一脱致字】惊末【一作愚】俗取咎时人徒有其劳而莫之见赏所以毎握管叹息迟回者久之非欲之而不能实能之而不敢【旧作欲误】也释【此节叙到欲出手眼厘定羣史志拟春秋姑为前却之辞】既朝廷有知意【恐音字之譌】者遂以载笔见推由是三为史臣再入东观【原注则天朝为著作佐郎转左史今上初即位又除著作长安中以本官兼修国史防迁中书舎人暂罢其任神龙元年又以本官兼修国史迄今不之改今之史馆即古之东观也】毎惟皇家受命多歴年所史官所编粗惟纪録【起居实録之类则有之】至于纪传及志则皆未有其书长安中【一作年一作中年】防奉诏预脩唐【疑当作国】史及今上【中宗】即位又勅撰则天大圣皇后实録凡所著述尝欲行其旧议而当时同作诸士及监修贵臣毎与其【当有言字】凿枘相违龃龉难入故其【恐当作有】所载削皆与俗浮沈虽自谓依违茍从然犹大为史官所嫉嗟乎虽任当其职而吾道不行见用于时而美【恐当作善】志不遂【善志用左氏邾黑肱传语】郁怏孤愤无以寄怀必寝而不言嘿而无述又恐没世之后谁知予者故退而私撰史通以见其志释【此方叙到正面由职居史局直道难行姑作史通以露本志】昔汉世刘安著书号曰淮南子其书牢笼天地博极古今上自太公下至商鞅其错综经纬自谓兼于数家无遗力矣释【自此以下歴举往昔传书以啓自托之端将淮南作引淮南之书不专一路故用另述】然自淮南已后作者无絶【一作絶无】必商而言则其流又众释【四句上下作纽】盖仲尼既殁微言不行史公著书是非多谬由是百家诸子诡说异辞务为小辨破彼大道故扬雄法言生焉释【法言主谈理】儒者之书博而寡要得其糟粕失其菁华而流俗鄙夫贵逺贱近传兹【恐当作转滋】抵牾自相欺惑故王充论衡生焉释【论衡主徴据】民者冥也冥然罔知率彼愚防墙面而视或讹音鄙句莫究本源或守株胶柱动多拘忌故应劭风俗通生焉释【风俗通主博洽】五常异禀百行殊执【一作轨】能有兼偏知有长短茍随才而任使则片善不遗必求备而后用则举世莫可故刘劭人物志生焉释【人物志主辨材】夫开国承家立身行事一文一武或出或处虽贤愚壤隔善恶区分茍时无品藻则理难铨【一作错非】综故陆景典语生焉释【典语主评品】词人属文其体非一譬甘辛殊味丹素异彩后来祖述识昧【一譌殊】圆通家有诋诃人相掎摭故刘勰文心生焉释【文心雕龙主文章体裁　毎书各有标防看其举义简当】若史通之为书也盖伤当时载笔之士其义不纯思欲辨其指归殚其体统夫其书虽以史为主而余波所及上穷王道下掞人伦总括万殊包吞千有自法言已降迄于文心而往固【一脱固字】以纳诸胷中曽不慸【音虿或误作虿】芥者矣释【此节稳括诸书与史通相　为吐纳托出著书本领】夫其为义也有与夺焉有褒贬焉有鉴诫焉【一脱此四字】有讽刺焉其为贯穿者深矣其为网罗者宻矣其所商略者逺矣其所发明者多矣盖谈经者恶闻服杜之嗤论史者憎言班马之失而此书多讥往哲喜述前非获罪于时固其宜矣犹冀知音君子时有观焉尼父有云罪我者春秋知我者春秋抑【一脱此六字】斯之谓也释【至此收到史通作而窃取之义见遂欲上拟春秋与前回应】昔梁征士刘孝标作叙传其自比于冯敬通者有三而予輙不自揆亦窃比于扬子云者有四焉释【此下又专以子云为比者盖自摹作此书之身分以俟后世相知定文寄意緜逺也】何者扬雄尝好雕虫小伎老而悔其少作余幼喜诗赋而壮都不为耻以文士得名期以述者自命其似一也释【第一层在未作史通前见志气】扬雄草累年不就当时闻者莫不哂其徒劳余撰史通亦屡移寒暑悠悠尘俗共以为愚其似二也释【第二层在方作史通时见功力】扬雄撰法言时人竞尤其妄故作解嘲【汉书作謿】以詶【一譌训】之余着史通见者亦互言其短故作释防【唐书本传不着】以拒之其似三也释【第三层在既作史通后见主张】扬雄少为范踆【汉书作逡】刘歆所重及闻其撰太经则嘲以恐盖酱瓿然刘范之重雄者盖贵其文彩若长扬羽猎之流耳如太深奥理难【理难一作难以】探赜既絶窥逾故加讥诮余初好文笔颇获誉于当时晚谈史传遂减价于知已其似四也释【第四层通前后时情而言见知希自贵】夫才唯下劣而迹类先贤是用铭之于心持【一譌特】以自慰释【钩勒四似】抑犹有遗恨惧不似扬雄者有一焉何者雄之经始成虽为当时所贱而桓谭以为数百年外其书必传其后张衡陆绩果以为絶伦参圣夫以史通方诸太今之君山即徐【坚】朱【敬则】等数君是也后来张陆则未之知耳嗟乎倘使平子不出公纪【陆绩】不生将恐此书与粪土同捐烟烬俱灭后之识者无得而观此予所以抚卷涟洏泪尽而继之以血也释【末一层似却如旋以疑为信今时后日问世只在徴心从对面显意○自昔梁征士至此一重一掩烟景无边】
　　按史通非史也而史肆也故于正集之终拟史作叙亦不全乎叙传也而専乎叙书也体例然也其始循年铨综其中况古著述其末待后论定其骨岸然其味油然○篇中云贯穿者深矣网罗者宻矣商畧者逺矣发明者多矣又云谈经恶闻服杜之嗤论史憎言马班之失而多讥往哲获罪固宜由今观之所言皆验盖攻刘见智者鲜有不索其瘢而继唐编史者罔敢不持其律乃好胜之私与同然之是交据而不能自防卒出于骋辩之一途阴用其言而显訾其书吾不知其何说也○曷言乎阴用其言也曰第取唐后成书印证之断可见矣自其以编年纪传辨涂辙也而二体之式定自其以史记汉书昭去取也而断代之例行自其斥秦纪于未帝之先也而开创无冒越之篇自其拟世家以随时所适也而载纪有变通之义自其论后妃称纪或寄外戚皆非也而传首始正自其论篇赞复衍更増铭体尤赘也而骈韵都捐自其力排班志之五行也而灾祥屏防纬之芜自其痛诋魏收之标题也而称谓絶诞妄之目自其以书地因习为失实也而邑里一遵时制自其以叙事烦饰为深诫也而噱半落刋章约举数端后史可覆谓之隂用其言不可概见哉夫古今人不相及望两汉之雄俊则道逺效六朝之藻饰则真丧惟夫约法严修辞洁可以学企可使质全为之向道者史通也综往饬归功亦博矣故同一书也耳食者曰工诃古人心喻者曰导吾先路愿以告具眼读书者　毎读新旧书徐坚等七人传益使人想重刘公不敢哆口谩也七人者皆皎皎亮节士也语有之臣非能相人能观人之友也其弗爽矣夫
　　东海徐坚【旧书本传徐坚少好学遍览经史王方庆善三礼之学常就质疑又赏其文章典实杨再思曰此鳯阁舎人様开元十三年改丽正书院为集贤院以坚为学士副张説知院事坚多识典故前后修撰格式氏族及国史凡七入书府新书儒学传坚寛厚长者太平公主用事武攸暨屡邀请坚坚不许帝大酺集贤幔舎在百司上张説令掲大牓以侈其宠坚望见遽命撤之曰君子乌取多尚人卒年七十余谥曰文按徐朱诸人皆刘氏石友义取品槩互证故采掇加详】
　　牙期管鲍【列子汤问篇伯牙善鼓琴钟子期善听曲毎奏子期辄穷其趣伯牙欵曰善哉善哉吾于何逃声哉又力命篇管夷吾鲍叔牙二人相友甚戚管仲尝叹曰生我者父母知我者鲍子也】永城朱敬则【旧书本传敬则字少连长安三年同鳯阁鸾台平章事兼修国史张易之昌宗尝命画工图冩武三思等十八人形像号为髙士图毎引敬则固辞不就其髙洁守正如此与三从兄同居四十余年财产无异新书敬则请髙史官选以求名才韦安石尝阅其藁史叹曰董狐何以加史官权重宰相古圣君贤臣所以畏惧也】
　　沛国刘允济【旧书本传允济少孤事母甚谨弱冠除著作佐郎尝采鲁哀公后十二世接战国为鲁后春秋长安中兼修国史新书允济尝曰史官善恶必书此权顾轻哉而班生受金陈夀求米仆乃视如浮云耳】
　　义兴薛谦光【旧书薛登传登本名谦光博涉文史毎谈论前代故事必广引证验有如目击与徐坚刘子齐名友善景云中拜御史大夫僧惠范恃太平公主权势逼夺百姓将加弹奏或请寝之谦光曰宪台理寃滞何所回避朝弹暮黜亦可矣遂奏之反为所搆出开元中转太子宾客以与太子同名勅赐名登卒年七十三】
