<!-- { "loadSidebar": true } -->
　　按此条所论论篇题也苏建子武韦贤子成并父子同传而父之事简子之事烦二事亦同如此则宜一例标题矣今乃苏传以建名篇韦传则以成名篇传同例异故为此论○或笑之曰子未见汉书耶汉书明是韦贤传子何据而言若是曰据史通是节也节之文曰苏传以建标名韦篇不以贤冠首故知题是成也古人诗集文集篇题一本作某一本作某者不可悉数史传何独无之唐代未行版本随手写録流传各异子元适见是本耳曰是则然矣其不曰父贤而曰父孟有说乎曰误耳自孟至贤五丗故曰其先韦孟家子元非懵岂未见之此又后人涂窜之咎也
　　苏建【按本传苏建杜陵人也防校尉从大将军青击匈奴封平陵侯云云传止八十三字故曰行事甚寡】
　　韦贤【按本传韦贤字长孺鲁国邹人也贤为人质朴少欲笃志于学兼通礼尚书防诗教授号称邹鲁大儒徴为博士给事中进授昭帝诗云云宣帝即位贤以与谋议安宗庙赐关内侯食邑云云传凡一百七十八字故曰德业稍多至其述孟之文止是传前原丗系之体附见字行不过二十字而已安得云稍多乎至所列二诗则又附中之附也孟字之误无疑矣】
　　班固称项羽贼【一作弑】义帝自取天亡又云于公髙门以待封严母扫地以待防如固斯言则深信夫天怨神怒福善祸者矣至于其赋幽通也复以天命久定非人理【一少理字】所移故善恶无徴报施多爽斯则同理异说前后自相矛盾者焉
　　按此与孝成帝一条相似然赞是史论赋祗言懐固非一概
　　于公髙门【于定国传定国字防倩諡安侯父于公其闾门坏父老方共治之于公谓曰少髙大门闾令容驷马髙葢车我治狱多隂德子孙必有兴者至定国为丞相子永为御史大夫封侯传世云】严母扫地【酷吏严延年传初延年母従东海来欲从延年腊到雒阳适见报囚母大惊便止都亭不肯入府延年出至都亭谒母母闭閤良久乃见之因数责延年我不意当老见壮子被刑戮也去女东归埽除墓地耳歳余果败东海莫不贤知其母按荀纪于严二句本时人语】
　　赋幽通【汉书叙传固弱冠而孤作幽通赋以致命遂志注陈吉凶性命遂明已之志】
　　或问张辅着班马优劣论云迁叙三千年事五十万言固叙二百年事八十万言是固不如迁也斯言为是乎答曰不然也案太史公书上起黄帝下尽宗周年代虽存事迹殊略至于战国已下始有可观然迁虽叙三千年事其间详备者唯汉兴七十余载而已其省也则如彼其烦也则如此求诸折中未见其宜班氏汉书全取史记仍去其日者仓公等传以为其事烦芜不足编次故也若使马迁【旧作迁固后人因易地句窜易耳反使上下不相顾】易地而处撰成汉书将恐多言费辞有逾班氏【恐当作史】安得以此而定其优劣邪
　　按此即内篇烦省之说而其下语则烦省篇较平允以此见杂说诸条非一时所作亦非作正书了才作杂説随触随书或先或后故异时所见有合有离观者平心循理而进退之则得矣○此条合马班言之故附分论史汉之后
　　张辅【字丗伟见鉴识烦省二篇】
　　汉书断章事终新室如叔皮存殁时入中兴而輙引与前书共编者葢序传之恒【或作常】例者耳释【言在班氏书述之则是】荀恱既删略班史勒成汉纪而彪论王命列在末篇释【在荀氏纪越收之则非】夫以规讽隗嚣翼戴光武忽以东都之事擢居西汉之中必如是则賔戯幽通亦宜同载者矣按两汉之交凡所论著为新莽作者前纪收之可也为隗嚣作即与先汉不相及矣若叙传家追称厥考则虽事闗来代而钜制必登论譔先美礼所尚也此种钩画明晢谛当珥笔者其知所取衷防○此乃纠荀恱汉纪也观已上二条知前所标汉诸史三字浑成该举委是原文至其下所记条数决非初数耳彪论列末篇【荀悦汉纪第三十卷之末云王莽既败天下云扰隗嚣据陇拥众收集英雄班彪在焉彪即成帝媫妤之弟之稚子也嚣问彪曰往者周亡天下分裂纵横之事复起于今日乎将乗运迭兴在一人也愿先生论之论曰云云嚣曰愚人习识刘氏而谓汉家重兴防矣彪感其论又闵祸患之不息乃着王命论以救时难】
　　賔戯幽通【按汉书叙传叙父彪载王命论固自叙载答賔戯幽通赋二篇此二篇荀纪不收故借结之】







　　史通通释卷十六
<史部,史评类,史通通释>
　　钦定四库全书
　　史通通释卷十七　　　　　无锡浦起龙撰外篇
　　杂説中【第七○十六条】
　　诸晋史【六条○旧作七条非】
　　东晋之史作者多门何氏中兴实居其最而为晋学者曾未之知倘湮灭不行良可惜也王檀著书【一作者】是晋史之尤劣者方诸前代其陆贾褚先生之比欤道鸾不揆浅才好出竒语所谓欲益反损求妍更媸者矣按正史篇云贞观中诏以晋史十八家未能尽善更加纂録为百三十二卷自是言晋史者弃其旧本焉吁自唐初一弃遂絶于今洵不能无湮灭可惜之叹后何从覩其优劣耶评者谓玉海言法盛书窃之郗绍讥子元未考夫何果窃而书果善固无伤于居最一语也不亦所砭非所病耶况其事本见南史不待玉海【南史徐广传曰郗绍作晋中兴书以示法盛法盛曰卿名位贵达不复俟此延誉我寒士无闻宜以为惠绍不与书在斋内后法盛诣绍绍不在直入窃之绍无兼本世遂行何书】辁才喜卖弄偏纳败缺也
　　臧氏晋书称苻坚之窃号也虽疆宇狭于石虎至于人物则过之案后石之时【原注田融赵史谓勒为前石虎为后石也】张据凉李专巴蜀自辽而左人【一作氏】属慕容涉汉【旧皆譌作沙漠】而【一譌作西】南地归司马逮于苻氏则兼而有之禹贡九州实得其八而言地劣于赵是何言欤夫识事未精而轻为著述此其不以量也张勔【隋志作】抄撮晋史不求异同而备掲【一譌作被褐】此言不从沙汰罪又甚矣
　　按臧史谓苻坚狭于后石其言实踈而刘之所鄙尤在张勔也○晚明版行诸书传刻卤莽读者触处胶牙止如此条曰自辽而左氏属慕容氏字当由民字之譌唐讳民为人亦有信手忘讳者因民作氏岂复成语又曰沙漠西南地归司马自晋之东悬隔朔野逾二千里沙漠二字适从何来细推所自步脱止而成沙汉縁沙而转漠离而益逺遂失其宗人茍稍涉史书冝皆刺眼自来评者于此类曾莫之省方且挦撦冷僻逞诡臆而衒多知不疑其所当疑而强辩其所不必辩载籍极博文章无口书之受诬独史通防凉蜀辽汉苻氏兼之【丛书前凉録张天锡十三年苻坚遣苟苌来伐天锡拒战赤岸为秦所败靣缚降秦凉亡又前秦録甘露十二年凉州平以梁熈持节镇姑臧按此苻氏之兼凉也而后石时则张重华据之又蜀録李特起兵至势降晋晋书载记苻坚以王猛为中书令风化大行仇池氐杨世以地降于坚是歳有赤星见于西南于占明年当平蜀坚命秦梁宻严兵备晋梁州刺史杨亮退守磬险坚遣王统朱彤冦蜀毛当徐成率步骑入自剑阁杨安进据梓潼当遂陷益州于是卭筰夜郎等皆归之坚以安为益州牧镇成都按此苻氏之兼巴蜀也而石氏则未能有蜀丛书前燕録慕容廆世居辽左廆子皝迁都龙城号新宫曰和龙皝子隽取邺自蓟迁邺隽子暐十一年秦来伐防邺城徙暐并诸鲜卑四万戸于长安又前秦録坚入邺宫阅其图籍凡郡百五十七县千五百七十九以王猛为冀州牧镇邺按此苻氏之兼辽左也而石虎时慕容方兴虎尝兵挫辽西弃甲而遁晋载记坚遣其尚书令丕率慕容暐等冦襄阳杨安将樊邓之众为前锋石越出鲁阳闗慕容垂姚苌出南乡苟池王显从武当继进大防汉阳师次沔北遣池越当屯江陵太元四年苻丕陷襄阳坚以其中垒梁成都督荆州诸军事领防南蛮校尉配兵一万镇襄阳按此苻氏之兼汉南也而石氏虽累寇襄阳卒未得志】
　　张勔【隋经籍志晋书钞三十卷梁豫章内史张撰按史通作勔或当时二字通写也】
　　夫学未该博鉴非详正凡所脩撰多聚异闻【一作门】其为踳駮难以觉悟案应劭风俗通载楚有叶君祠即叶公诸梁庙也而俗云孝明帝时有河东王乔为叶令尝飞鳬入朝及干寳搜神记乃隐应氏所通【一譌作遗】而收【旧有其字】流俗怪説释【此原飞鳬事所始然怪则怪矣节意则谓载在搜神书非正史犹之可也】又刘敬叔异苑称晋武库失火汉髙祖斩蛇劔穿屋而飞其言不经致【误故】梁武帝令殷芸编诸小说及萧方等撰三十国史乃刋为正言释【此原劒飞事所始然节意谓小説不经犹可撰为正言则非然三十国史犹非正体国史也○已下掲出正史立説】既而宋求汉事旁取令升之书【原注谓范晔后汉书】唐徴晋语近凭方等之録【原注谓皇家撰晋书】编简一定胶漆不移释【节意所严在此正史】故令俗之学者説鳬履登朝则云旧书旧记释【不复言搜神记更何问风俗通矣】谈蛇剑穿屋必曰晋典明文释【不复言三十国春秋更何问异苑矣】遮【一误作逓一作摭】彼虚词成兹实録语曰三人成市虎斯言其得之者【一无者字】乎释【小説之迁流延及正史如此故作史贵识也】
　　按志怪奚必去谐撰史自宜识大语有轩轾意有隄防非灾非祥靡劝靡戒必严诸此而后史之为体尊而其为用钜间尝取后史验之遇此等事多放活句子元教之欤○搜神异苑收之杂述之篇存小説也史而掇取则猥江璧门枢襃以可称之语徴异兆也事无闗系则讥不合全书叅互不知出语持平○可作事始书观可作注书家法
　　殷芸小説【梁书本传殷芸字灌蔬不妄交逰博洽羣书隋经籍志小説十卷梁武帝司徒左长史殷芸撰陈氏书録邯郸书目云或题刘餗撰非也此书首题秦汉魏晋宋诸帝注云殷芸撰非刘餗明矣故其叙事止宋初葢于诸史传记中抄集或称商芸者宣祖庙未祧时避讳也按刘餗即知防子也徴之此条或题之非更不待辞矣】
　　萧方等【困学纪闻萧方等为三十国春秋以晋为主附列刘渊以下二十九国通鉴晋元兴三年引方等论纲目但云萧方误削等字按梁书忠壮丗子方等字实相世祖长子也贞惠世子方诸字智相世祖第二子也愍怀太子方矩字德规丗祖第四子也方乃晜弟二名之共字也丗祖谓元帝唐宋艺文志亦误削等字又按隋经籍志作萧万等则又譌方为万再误万为万考覈之学良未易言】市虎【韩非内储説厐恭谓魏王曰今一人言市有虎王不信二人言王不信三人言王信之夫市之无虎也明矣然三人言而成市虎愿王察之】
　　马迁持论称尧世【一误作舜】无许由应劭着録云汉代无王乔其言谠矣至士安撰髙士传具説箕山之迹令升作搜神深信叶县之灵此并向声背实舍真从伪知而故为罪之甚者【北平本此处截条非本条葢论晋书前特引端之词非泛论杂家也】近者【一无者字】宋临川王义庆着世说新语上叙两汉三国及晋中朝江左事刘峻注释摘其瑕疵伪迹昭然理难文饰而皇家撰晋史多取此书遂采康王之妄言违孝标之正説以此书事奚其厚顔
