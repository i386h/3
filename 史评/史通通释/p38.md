<!-- { "loadSidebar": true } -->
　　武帝又置【至】行文书而已【并太史公自序如淳注之文按如淳据衞宏汉仪注云云臣瓒非之以为百官表无太史公有太史令索隠因之以为公者迁所著书尊其父云公也而所作实迁之词衞宏称位丞相上谬也正义又非之曰虞喜志林云古者主天官者皆上公自周至汉其职转卑然朝防坐位犹居公上尊天之道也诸说相非不定録以备攷】
　　兼掌厯象【前注已显又按太史公自序谈为太史公曰余自上世尝显功名于虞夏典天官事报任安书文史星厯近乎卜祝之间后汉百官志太史令一人六百石本注曰掌天时星厯注汉官曰太史待诏三十七人分治厯庐宅日时易筮典禳雨医等事】
　　禇刘冯扬知史务【史记孝武纪注韦棱曰褚顗家传云少孙宣帝时为博士事大儒王式故号为先生续太史公书　汉蓺文志孝武建藏书之防置写书之官至成帝时诏光禄大夫刘向挍经传诸子又向本传采取诗书所载贤贞及孽嬖者序次为列女传及采传记行事着新序说苑　又蓺文志冯商续太史公七篇韦昭曰冯商受诏续太史公十余篇在班彪别録商字子髙师古曰七略云商与孟栁俱待诏颇序列传未卒　又儒家者流盖出于司徒之官助人君明教化者也扬雄所序三十八篇太法言云云　按向雄知史务又见正史篇但如志传所称皆不言知史务未详何据】张单王髙知占候【后汉张衡传衡字平子安帝徴拜郎中再迁太史令遂研覈阴阳作浑天仪着灵宪算罔论　又方术传单飏举孝亷稍迁太史令余见书志篇　王立未详　魏志髙堂隆字升平鲁髙堂生后也明帝即位为给事中迁侍中领太史令注魏略曰太史推步为太和厯帝以隆学问优深天文又精诏与尚书郎杨伟太史待诏骆禄参共推挍】
　　当王莽代汉改置柱下五史秩如御史听事侍傍记迹言行盖效古者动则左史书之【当有言则右史书之六字今缺】此其义也
　　按此为第三节莽何足志而班史百官表言王莽簒位慕从古官盖其时多所变改史职名衔亦见纷更史既载之故刘亦及之
　　柱下五史【王莽传居摄元年莽置柱下五史秩如御史听政事侍旁记疏言行】
　　汉氏中兴明帝以班固为兰台令史诏撰光武本纪及诸列传载记又杨子山为郡上计吏献所作哀牢传为帝所异徴诣兰台斯则兰台之职【一有者字】盖当时著述之所也自章和已后图籍盛于东观凡撰汉记【此当有者字】相继在乎其中而都为【旧譌谓】著作【任著作之务也时未立著作之名故谓字误】竟无它称
　　按第四节志后汉也兰台东观著作之所也班固杨子山著作之人也前汉百官表不载史职而有太史公书可据后汉更无专称故但以其所其人证之子山于史未见成书然能为哀牢立传亦可以验史才矣史通故与班氏并举
　　兰台令史【前汉百官表御史大夫秦官有两丞一曰中丞在殿中兰台掌图籍秘书后汉百官志兰台令史六百石本注曰掌奏及印工文书按令史自太尉司徒以下诸府属多有之非史局属员之专称】
　　杨子山【后汉书杨终字子山成都人年十三为郡小吏显宗徴诣兰台拜挍书郎按传无哀牢传之文论衡佚文篇子山为上计吏见三府作哀牢传不成归郡作上孝明竒之徴在兰台后汉地理志哀牢永平中置故牢王国按今为云南永昌府】
　　东观【见前又见后节】
　　当魏太和中始置著作郎职中书其官即周之左史也晋元康初又职秘书著作郎一人谓之大著作专掌史任又置佐著作郎八人宋齐已来以佐名施于作下【原注改佐著作郎为著作佐郎】释【此上述设官】旧事佐郎职知博采正郎资以草传如正佐有失则秘监职思【旧譌作司】其忧其有才堪撰述学综文史虽居他官或兼领著作亦有虽为秘书监而仍领著作郎者释【此层通之以兼掌见才难之意】若中朝【曹魏西晋】之华峤陈寿陆机束晳江左【专称东晋】之王隐虞预干宝孙盛宋之徐爰苏宝生梁之沈约裴子野斯并史官之尤美著作之妙选也而齐梁二代又置脩【隋志作撰】史学士陈氏因循无所变革若刘陟【一作涉误】谢昊顾野王许善心之类是也释【此层标举名其职者以证之】
　　按第五节述魏晋及南朝也著作之名始于此其列出诸人氏名意不在表其人意在举其名衔证当时职制耳
　　中秘著作【晋书职官志著作郎周左史之任也汉东京图籍在东观故使名儒著作东观尚未名官魏明帝太和中始有其官及晋惠帝元康二年诏曰著作旧属中书而秘书既典文籍今以中书著作为秘书著作于是改秘书省其大与佐一人八人悉同本文隋百官志秘书省著作佐郎人数亦同梁初又有撰史学士】
　　束晳【晋书夲传晳字广微汉疎广后也王莽末去疎之足改姓焉少游国学张华召晳为掾转佐著作郎撰晋书帝纪十志迁博士著作如故】
　　苏宝生【正史篇孝建初勅南台侍御史苏宝山续造诸传元嘉名臣皆其所撰宝山被诛云云按宝生譌作宝山正史篇旧本如此今刋正有注】
　　刘谢顾许【隋经籍志齐纪十卷刘陟撰唐旧志作齐书八卷新志作十三卷　又隋志梁书四十九卷梁中书郎谢昊撰本一百卷唐志作三十四卷　陈书顾野王字希冯吴人后主在东宫除太子率更令寻领大著作掌国史知梁史事撰通史要略一百卷国史纪传二百卷未就而卒　又文学传许亨字亨道领大著作子善心早知名北史文苑善心字务本对防髙等授度支郎中补史学士善心述成父志修续家书其序传末述著作之意曰自入京邑随见补葺略成七十卷凡称史臣者皆先君所言下称名案者皆善心补阙　按本节所引十六人或见前卷或无传而有所着史书略可考见】
　　至若偏隅僭国夷狄伪朝求其史官亦有可言者释【起四句总领蜀吴及诸胡】案蜀志称王崇补东观许盖掌礼仪又却正为秘书郎广求益部书籍斯则典挍无阙属辞有所矣而陈夀评云蜀不置史官者得非厚诬诸葛乎别有曲笔篇【内篇第二十五】言之详矣释【已上言蜀】吴归命侯【旧脱侯字】时有左右二国史之职薛莹为其左华覈为其右又周处自左国史迁东观令以斯考察则其班秩可知释【已上言吴此二国所谓偏隅也僭字贴吴説　旧本此处截叚非】伪汉嘉平初【刘聪年号】公师彧以太中大夫领左国史撰其国君臣纪传前凉张骏时刘庆迁儒林郎中常侍在东苑撰其国书蜀李【义门订本有李字他本无】与西凉二【一作三非】朝记事委之门下南凉主乌孤【旧作孙误】初定霸基欲造国纪以其参军郭【旧作郎恐譌】韶为国纪祭酒使撰録时事自余伪主【一譌作事】多置著作官若前赵之和苞后燕之董统是也释【已上错举五胡十六国有可徴者及之其无者不及也此总所谓伪朝也】
　　按第六节旁及偏小僣伪最为周宻旧本截作二条则于节首四提句不全故当合之又诸评不知以人证职而泛覈史才浮文妨要是谓顾子失母
　　王崇许盖【陈夀蜀志并松之注皆无考而刘氏顾云志称所称果何志邪或谓夀又撰蜀古志倘载之耶然言古则不及三国时人明矣惟常璩华阳国志有述作王崇名见卷末官为蜀守而不言曽补东观至掌仪许葢仍亦絶无其人也悬置之以俟后有补者抑尝见高江村士奇天禄识余有考史一条其言蜀史则取此立论然漫袭其文不书所出至所出何本了不推寻也窃嘅读书底里求到地者天下鲜矣】
　　郤正为秘书【蜀志本传正字令先弱冠能属文入为秘书吏转令史迁郎至令又孟光传后进文士秘书郎郤正数从光谘访】
　　蜀不置史官【蜀后主评国不置史注记无官是以行事多遗灾异靡书诸葛亮虽达于为政凡此之类犹有未周焉】
　　归命侯【呉后主也见摸拟篇】
　　薛左华右【吴志薛综传综子莹字道言为秘府中书郎孙浩初领少傅以事徙广州右国史华覈疏留之皓召莹还为左国史又华覈传覈字永先武进人孙皓即位后入东观今领右国史】周处左史【晋书本传处仕吴为东观左丞余见书志篇后论】
　　公师彧【见晋书载记刘渊聪二传止书太中大夫无领左史撰记传之文】
　　刘庆【见晋书张轨传轨孙骏时载有从事刘庆谏讨辛晏语不及东苑撰史事丛书崔鸿录畧有云命西曹掾集阁内外事付索绥着凉春秋亦不及刘庆也】
　　蜀李西凉【蜀李者国号成后改称汉正史篇云常璩撰汉书十卷后入晋秘阁改为蜀李书故此云蜀李也晋载记蜀李雄兴学校置史官　録畧西凉李暠起静恭堂以议朝政立泮宫増高门学士按刘云二朝记事委之门下当在其时也】
　　南凉郭韶【晋载记南凉传秃发乌孤称武威王梁昶韩疋张昶郭韶中州之才令官方授才咸得其所按旧本作郎韶疑即郭韶也但本传与丛书録畧皆不载国纪祭酒官】
　　和苞【见晋载记刘曜传苞与乔豫谏营夀陵曜恱封为平舆子隋经籍志汉赵记十卷和苞撰】董统【晋载记后燕传及録畧皆缺其人按公师彧以下皆证诸国有史官也事当具十六国春秋而崔本已亡但与正史篇十六国一条互证之畧可见矣】
　　元魏初称制即有史臣杂取他官不恒【或作常】厥职故如崔浩髙闾之徒唯知【知如御史知杂之知】著述而未列名号其后始于秘书置著作局正郎二人佐郎四人其佐三史者【三史一作参史下同未详】不过一二而已普泰【前废帝元或譌作晋秦】以来三史稍替别置修史局其职有六人释【此上徴其建置】当代都之时史臣毎上奉王言下询国俗兼取工于翻译者来直【或譌置】史曹及洛京之末【孝文迁洛】朝议又以为国史当专任代人【谓部人】不宜归之汉士于是以谷纂【郭本注以綦儁易之】山伟更主文籍凡经二十余年其事阙而不载专事粉饰隆平非复称信史矣释【此层述其任用】
　　按第七节述元魏史职也置郎略仿魏晋而添设翻译则国语传偏任代人则史事废稍寓褒贬焉元魏史臣【官氏志天兴四年罢外兰台御史总属内省其太和中百官着令秘书监在从第二品中】
　　崔浩高闾【崔浩见直书篇魏书髙闾传闾字阎士早孤文才儁伟本名驴司徒崔浩见而竒之乃改为闾而字之徴拜中书侍郎领东徐州刺史以功进爵为侯加昭武将军为中书令委以机宻军国书檄诏令高允之流称为二高】
　　谷纂【魏书谷浑传浑昌黎人曽孙纂字灵绍领侍御史稍迁著作郎又监国史不能有所缉缀郭注以綦儶易谷纂儶字檦显其先代人散骑常侍骠骑大将军与山伟合传】
　　山伟【魏书本传伟字仲才其先代人领著作郎除安东将军秘书监仍著作初朱兆之入洛官守奔散国史典书高法显宻埋史书故不遗落伟自以为功诉求爵赏遂封东阿伯按本节国史专任代人六句并櫽括伟传之文其中儶伟并称与传合郭注殊有见】
　　髙齐及周迄于隋氏其史官以大臣统领者谓之监修国史自领则近循魏代逺效江南参杂其间变通而已释【统述三朝如此】唯周建六官改著作之正郎为上士佐郎为下士名谥【当作号】虽易而班秩不殊释【字文袭古周官故抽述】如魏收之擅名河朔【高齐】栁虬之独步闗右【宇文周】王劭魏澹展效于开皇之朝诸葛颍刘宣功于大业之世亦各一时也释【各举其人以征之】
