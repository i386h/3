<!-- { "loadSidebar": true } -->
　　王宪【魏书本传宪字显则北海剧人归诚太祖见之曰此王猛孙也厚礼待之进爵剧县侯卒年八十九北史宪作幰】
　　燕石【鬫子宋之愚人得燕石梧台之侧藏之以为大宝周客闻而观马革匮十重缇巾十袭客见之掩口卢胡而笑曰此燕石也与瓦甓同】
　　齐竽【韩子内储説一听则愚智不分责下则人臣不参其説在吹竽齐宣王使人吹竽必三百人南郭处士为王吹竽王説之宣王死湣王立好一一听之处士逃】















　　史通通释卷八
　　钦定四库全书
　　史通通释卷九　　　　　　无锡浦起龙撰内篇
　　覈才【第三十一】
　　夫史才之难其难甚矣晋令云国史之任委之著作毎著作郎初至必撰名臣传一人斯盖察其所由茍非其才则不可叨居史任释【起言史材实难拣覈宜慎】歴观古之作者若蔡邕刘峻【一本峻独不书名而书字非】徐陵刘之徒各自谓长于著书达于史体然观【一无观字】侏儒一节而他事可知释【首举四人皆有心掌故而未及成史者此下分评】案伯喈于朔方【旧误作方朔或误作方翔】上书谓宜广班氏天文志夫天文之于汉史实附赘之尤甚者也必欲申以掎摭但当锄而去之安可仍其过失而益其芜累亦奚异观河倾之患而不遏以隄防方欲疏而导之用速怀襄之害述史如此将非练达者欤释【一层评蔡邕与书志篇论天文同防】孝标持论谈【一作析】理诚为絶伦而自叙一篇过为烦碎山栖一志直论【一作是】文章【句恐有譌字】谅难以偶迹迁固比肩陈范者也释【一层评刘峻】孝穆在齐有志【一有于字】梁史及还江左【一有而字】书竟不成嗟乎以徐公文体而施诸史传亦犹灞上儿戏异乎真将军幸而量力不为可谓自卜者审矣释【一层评徐陵】光伯以洪儒硕学而迍邅不遇观【一无观字】其锐情自叙欲以垂示将来而言皆浅俗理无要害岂所谓诵诗三百虽多亦奚以为者乎释【一层评刘○上分覈四人见如此名才留心撰述犹难轻许则史才岂易言哉】昔尼父有言文胜质则史盖史者当时之文也然朴散淳销时移世异文之与史较【一作皎】然异辙故以张衡之文而不闲于史以陈夀之史而不习于文其有赋述两都诗裁八咏而能编次汉册勒成宋典若斯人者其流防何释【至此提出本篇论防文与史本非二途但唐初文尚俪体以入史局则非其伦矣○刘之前以词赋才而成正史者唯班沈二人故列出之】是以畧观近代有齿迹文章而兼修史传其为式也罗含谢客宛为謌颂之文萧绎江淹直【一作究】成铭赞之序【序字似当作笔】温子升尤工【一作喜】复语卢思道雅好丽【作俪字用】词江总猖獗以沈迷庾信轻薄而流宕此其大较也然向之数子所撰者盖不过偏记杂说小卷短书而已犹且乖滥踳駮一至于斯而况责之以刋勒一家弥纶一代使其始末圆备表里无咎盖亦难矣释【此段所举诸人正证上文丽词史笔之不相入也】但自世重文藻词宗丽淫于是沮诵失路灵均当轴毎【当有值字】西省虚职东观伫才凡所拜授必推文士遂使握管怀铅多无铨综之识【旧讹作职】连章累牍罕逢微婉之言而举俗共以为能【一作共为能事】当时莫之敢侮假令其【一无其字】间有术同彪峤才若班荀怀独见之明负不刋之业而皆取窘于流俗见嗤于朋党遂乃哺糟歠醨俯同妄作被褐怀玉无由自陈此管仲所谓用君子而以小人参之害霸之道者也【一无也字】释【此节趁作之者之所趋搭到任之者之所取风尚同归将志古者反不见收矣】昔傅【或作毅非】有云【一脱云字】观孟坚汉书实命代奇作及与陈宗尹敏杜抚马严撰中兴纪传其文曽不足观岂拘于时乎不然何不类之甚者也是后刘珍朱穆卢植杨彪之徒又继而成之岂亦各拘于时而不得自尽乎何其益陋也【以上并傅语】嗟乎拘时之患其来尚矣斯则自古【一有之字】所叹岂独当今者哉【一无当字者字】释【末以古语证之眼在拘于时句叹时情所尚积而难反也】
　　按载文之言曰文之将史其流一也叙事之言曰其为文也编字不只捶句皆双兹又曰文之与史较然异辙盖三史以上文史一揆骈体既兴文笔难乎为史笔其理然也丽于色者必靡于质工为偶者必拙为疎当公之时值唐初运连轸六朝所谓史局皆文咏之士故对时局再三言之○或疑诸史叙事究与六朝碑版不同何累以俳体瞠之噫读书亦不审矣盍姑取晋宋诸书观其叙言乎其中章奏大篇无论他如立谈口语决难猝办四六而时流吐属鲜非骈俪乃至徒河羯氐之流窃时裔种耳应答言句文必叠双其为矜粉饰逐风气显自笔头出矣非俳而何疑者退而捡之皆是○史通极诋俪词卒亦自为俳体正所谓拘于时者乎然其言已为退之习之辈前导也
　　晋令【隋经籍志晋令四十卷晋职官志著作郎始到职必撰名臣传一人】
　　侏儒一节【吴志潘濬传注武陵部从事樊伷叛外白差万人往讨濬曰五千兵足可擒伷伷实无才昔尝为州人设馔比至日中食不可得而十余自起此亦侏儒观一节之验也按成语似别有夲俟考】
　　朔方上书【后汉蔡邕传邕字伯喈拜郎中校书东观对灾咎讥刺宠臣下狱减死徙朔方上书自陈奏其所着十意注自陈曰臣自在布衣常以为汉书十志下尽王莽光武以来唯记纪传无续志者故太傅胡广畧以所有旧事与臣臣欲删定者一所当接续者四前志所无臣欲著者五分别首目并书章左唯陛下留神】
　　自叙山栖【刘峻见补注篇又本传因游东阳紫岩山筑室居焉为山栖志其文甚美又尝为自序曰余自比冯敬通而有同之者三异之者四后详自叙篇】
　　孝穆在齐【陈书徐陵传陵字孝穆太清二年兼通直散骑常侍使魏防齐受禅陵累求复命终拘留不遣及齐送贞阳侯为梁嗣乃遣陵随还陈天嘉年领大著作按在齐有志梁史之语本传本集皆不见】
　　光伯自叙【隋儒林传刘字光伯纳言杨达举博学射防高第除太学博士嵗余归河间于时盗贼蠭起教授不行乃自为赞曰通人自叙风徽余敢仰均先达徒以日迫桑榆门徒雨散殆及余喘薄言胸臆云云】
　　两都【两都赋班固撰见载文篇】
　　八咏【八咏沈约撰隠侯本集一登台望秋月二防圃临春风三嵗暮愍衰草四霜来悲落桐五夕行闻夜鹤六晨征听晓鸿七解佩去朝市八被褐守山东坡诗防州八景八咏聊同沈隐侯王注沈约为束阳太守作八咏冩于楼上按东阳今金华府陆鲁望二遗诗序云东阳多名山金华为最守山东指此也】罗含【晋文苑传罗含字君章尝梦一鸟文彩异常飞入口自此藻思出新太守谢尚称曰湘中琳琅于城西小洲上立茅屋布衣蔬食晏如也征正员郎转廷尉致仕门施行马】
　　谢客【即谢灵运见论赞篇南史庾肩吾传谢客吐言天授时有不拘是其糟粕谢毅传客儿灵运小字异苑灵运生于防稽其家以子孙难得送于钱塘杜明师养之十五方还故曰客儿】
　　萧绎【萧绎即梁元帝参本纪初封湘东王颇有髙名与裴子野刘显萧子云为布衣之交著作多行于世】
　　江淹【梁书江淹传淹字文通少以文章显晚节才思微退时人谓之才尽所著述百余篇并齐史十志】
　　温子升【见叙事篇】
　　卢思道【北史卢传之孙思道才学兼着齐天保中魏史成思道多所非毁周平齐追赴长安终散骑侍郎参内史事集三十卷】
　　丽词【文心雕龙有丽词篇论骈俪体其文曰造化赋形支体必双神理为用事不孤立心生文辞高下相须臯陶赞云罪疑惟轻功疑惟重益陈谟云满招损谦受益岂营丽词率然成对】
　　江总【陈书总字总持家传赐书昼夜寻读文伤于浮艳后主之世总当权宰日与宴游后庭共陈暄孔范等十余人谓之狎客】
　　庾信【北史文苑传庾信字子山父肩吾为梁中庶子徐摛为右卫率摛子陵及信并为抄撰学士父子东宫出入恩莫与比隆文并绮艳世号徐庾体焉元帝即位聘于西魏属大军南伐遂留长安累迁开府仪同三司】
　　踳駮【庄子末篇惠施多方其道踳駮魏都赋谋踳駮于王义按乖舛也本训色杂或作防駮义亦可借后世书有作蹐駮者蹐训小步失其义矣】
　　沮诵失路【升庵外集仓颉沮诵共造文字今世知有仓颉不知有沮诵按沮诵失路借言古笔不行也又详外篇正史篇】
　　灵均当轴【按史记屈贾传但言屈原者名平不言别有名字所谓正则灵均盖离骚自寓即内羙修能之冩象耳离骚见下篇此言灵均当轴借言以词人当史局也】
　　傅有言【傅见书事篇其言即所撰论三史故事评断得失中语也作傅毅者非是】陈尹【后汉班固传显宗召固诣挍书部除兰台令史与前睢阳令陈宗长陵令尹敏共成世祖夲纪困学纪闻论衡云陈平仲纪光武汉家功德可观见未详平仲何人阎征君若璩据班固传推知是陈宗字袁宏后汉纪南阳人尹敏字幼季才学深通上言防书多近语俗辞上非之官止长陵令与班彪善】杜马【马援传援兄子严字威卿明德皇后既立严虑致讥嫌徙北地皇后勅使移居洛阳显宗召见严进对闳雅诏留仁夀闼与校书郎杜抚班固等杂定建武注记】
　　刘朱卢杨【后汉文苑传刘珍字秋孙永初中邓太后诏珍与刘騊駼马融校定东观百家又诏与騊駼作建武以来名臣传　又朱晖传晖子穆字公叔拜尚书所著论奏二十篇及卒蔡邕与门人共述其体行諡为文忠先生　又卢植传植字子干拜议郎与马日防蔡邕杨彪韩説等补续汉纪　又杨震传震曽孙彪字文先熹平中公车征拜议郎注华峤书曰与日防植邕等著作东观　按四人传中朱穆不及续史事】
　　序传【第三十二】
