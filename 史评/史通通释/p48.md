<!-- { "loadSidebar": true } -->
　　左氏长义【隋经籍志春秋左氏长义二十卷后汉侍中贾逵章句又本传肃宗特好左氏传诏逵出左氏大义长于二传者逵摘出三十事又云五经皆无证图防明刘氏为尧后者而左氏独有明文】在秦为刘氏【按左文十三士防自秦归于晋秦人归其帑其处者为刘氏汉书髙纪赞晋史蔡墨言陶唐氏既衰其后有刘累学扰龙事孔甲范氏其后也范氏为晋士师奔秦归晋其处者为刘氏战国时获于魏秦灭魏迁大梁都于丰由是推之汉承尧运徳祚己盛】
　　陈元【后汉本传元字长孙父钦习左氏春秋元少传父业为之训诂建武初议欲立左氏传元诣阙上疏曰建立左氏解释积结天下幸甚下其议诸儒讙哗左氏复废】
　　葢左氏之义有三长而二传之义有五短释【二句提】案春秋昭【一有公字】二年韩宣子来聘观书于太史氏见鲁春秋曰周礼尽在鲁矣吾乃今知周公之徳与周之所以王也然【当有则字】春秋之作始自姬旦成于仲尼丘明之传所有笔削及发凡例皆得周典【原注杜预释例云公羊谷梁之论春秋皆因事以起问因问以辩义义之□者曲以通□无他凡例也左丘明则□周礼以为本诸称凡以发例者皆周公之旧制者也按此条缺三字诸本皆随文连下或妄填别字今并作方空格后仿此】传孔子教故能成不刋之书着将来之法其长一也释【一长据韩宣聘语原本周礼立説】又案哀三年鲁司铎火南宫敬叔命周人出御书【句下并收子服景伯命宰人出礼书十字文义方足今脱】其时于鲁文籍最备丘明既躬为太史博总羣书至如梼杌纪年之流郑书晋志之类凡此诸籍莫不毕覩其传广包他国每事皆详其长二也释【二长据鲁备文籍史官广见立説】论语子曰左丘明耻之某亦耻之夫以同圣之才而膺授经之托加以达者七十弟子三千逺自四方同在一国于是上询夫子下访其徒凡所采摭实广闻见其长三也释【三长据圣人称许亲从膺授立説】如谷梁公羊者生于异国长自后来语地则与鲁产【旧误作史】相违论时则与宣尼不接安得以传闻之説与亲见者争先者【一无者字】乎譬犹近世汉之太史晋之著作撰成国典时号正书【旧误作言】既而先贤耆旧【原注谓楚国先贤传汝南先贤行状益部耆旧传襄阳耆旧传等书】语林世説竞造异端强书他事夫以传自委巷而将册府【恐当用此二字旧作班马无涉】抗衡访诸古老而与同时【此二字旧作子孙更谬此皆版本糢糊后人妄填之过】并列斯则难矣彼二传之方左氏亦奚异于此哉其短一也释【一短以髙赤之生时地不如左氏为言按本节正与三长櫽括相对】左氏述臧哀伯諌桓纳鼎周内史美其谠言王子朝告于诸侯闵马父嘉其【此二字疑是加之二字之讹】辨説凡如此类其数实多斯葢当时发言形于翰墨立名不朽播于他邦而丘明仍其本语就加编次亦犹近代史记载乐毅李斯之文汉书録【一脱録字】晁错贾生之笔寻其实也岂是子长藁【一作笔】削孟坚雌黄所构者哉观二传所载有异于此其録人言也语乃龃龉【一作龌龊】文皆璅碎夫如是者何哉葢彼得史官之简书此传流俗之口説故使隆促各异丰俭不同其短二也释【二短以二传载语得之传闻不如左氏所载有内史马父赞评为可征信】寻左氏载诸大夫词令行人应答其文典而美其语博而奥【原注如僖伯諌君观鱼富辰諌王纳狄王孙劳楚而论九鼎季札观乐而谈国风其所援引皆据礼经之类是也】述远古则委曲如存【原注如郯子聘鲁言少昊以鸟名官季孙行父称舜举八元八凯魏绛答晋悼公引虞人之箴子革讽楚灵王诵祈招之诗其事明白非是厚诬之类是也】征近代则循环可覆【原注如吕相絶秦述两国世隙声子班荆称楚材晋用晋士渥浊諌杀荀林父説文公败楚于城獛有忧色子服景伯谓吴云楚围宋易子而食析骸而防犹无城下之盟祝佗称践土盟晋重耳鲁申蔡甲午之类是也】必料其功用厚薄指意【一作措思】深浅谅非经营草创出自一时琢磨润色独成一手斯葢当时国史已有成文丘明但编而次之配经称传而行【旧作已】也如二传者记言载事失彼菁华寻源讨本取诸胸臆夫自我作故无所准绳故理甚迂僻言多鄙野比诸左氏不可同年其短三也释【三短以二传载文出自胸臆不如左氏有源有委○已上二节用意略同厯厯相衡比前已辟出议论矣犹未征事举义也】案二传虽以释经为主其缺漏不可殚论如经云楚子麇卒【此四字旧止一宇又误作薨】而左传云公子围所杀【昭元】及公谷【旧止作公羊非】作传重【一作不非】述经文无所发明依违而已其短四也释【四短拈出事实以确稽局见为衡见二传考事之踈略】汉书载成方遂诈称戾太子至于阙下隽不疑曰昔卫蒯瞆得罪于先君将入国太子辄拒而不纳【与汉书句稍异】春秋是之遂命执以属吏霍光由是始重儒学案隽生所引乃公羊正文如论语冉有曰夫子为卫君乎子贡曰夫子不为也何则父子争国枭獍为曹礼法不容名教同嫉而公羊释义反以卫辄为贤是违夫子之教失圣人之防奬进恶徒疑误后学其短五也释【五短拈出义例以后人用公羊决事为説见二传研义之不精】若以彼三长校兹五短胜负之理【此下有阙文当补曰】断然可知释【此四句是缴上语】葢周礼之故事鲁国之遗文夫子因而修之而以实録付之丘明用使善恶毕【一作必】彰真伪尽露向使孔经独用左传不作则当代行事安得而详者哉葢语曰仲尼修春秋逆臣贼子惧又曰春秋之义也欲葢而彰求名而亡善人劝焉淫人惧焉寻【原本此下有春秋所书实乖此义而九字肆笔拂经且自害志削之乃无语病】左传所録无媿斯言此则传之与经其犹一体废一不可相须而成如谓不然则何者称为劝戒者哉【原注杜预释例曰凡诸侯无加民之恶而称人以贬皆时之赴告欲重其罪以加民为辞国史承口以书于防而简牍之记具存夫子因示虚实故左传随实而着本状以明其得失也案杜氏此释实得经传之情者也】儒者茍讥左氏作传多叙经外别事如楚郑与齐三国之贼弑【一脱弑字】隐桓昭哀【通经后之传为言然哀字终属假借或误作襄益非】四君之簒逐其外则承告如彼其内则隐讳如此若无左氏立传其事无由获知然设使世人习春秋而唯取两传也则当其时二百四十年行事茫然阙如俾后来学者兀【一作代】成聋瞽者矣释【自寻斯义至此申透三传之中専当用左之故也局至此截】且当秦汉之世左氏未行遂使五经杂史百家诸子其言河汉无所遵凭释【此又是提笔更摭他书合二传博勘以相证明总见功髙于彼○下分记事记时二证】故其记事也当晋景行霸公室方强而云屠岸【旧误作韩氏】攻赵有程婴杵臼之事【原注出史记赵世家】鲁侯御宋得儁乗丘而云庄公败绩有马惊流矢之祸【按出檀弓原注失今补】楚晋相遇唯在邲役而云二国交战置师于两棠【一譌堂○原注出贾谊新书】子罕相国宋睦于晋而云晋将伐宋觇【旧衍其字】哭于阳门【旧衍介夫乃止四字○原注出礼记】鲁师灭项晋止僖公而云项实【旧衍齐字】桓【旧衍所字】灭春秋为贤者讳【原注出公羊传】襄年再盟君臣和叶而云诸侯失政【传作正】大夫皆执国权【原注出谷梁传】释【已上六项徴记事】其记时也葢秦缪居春秋之始而云其女为荆平【旧作昭误】夫人【原注出列女传】韩魏处战国之时而云其君陪楚庄【旧衍王字】马【原注出史记滑稽传】列子书论尼父而云生在郑穆公之【一无之字下同】年【原注出刘向七畧按旧作七録非】扁鹊医疗虢公而云时当赵简子之日【原注出史记扁鹊传】栾书仕于周子而云以晋文如猎犯顔直言【原注出刘向新序】荀息死于奚齐而云观晋灵作台累碁申诫【原注出刘向説苑】释【已上六项徴记时○通记事记时二扇扇各六条皆两两属对其中衍字法在必除非任意裁削也顺文读去自知○论章法此处当先着四语櫽括记事之淆譌与下四句今缺】或以先为后或以后为先日月颠倒上下翻覆【此四句只櫽括记时之淆譌可悟上片之缺】古来君子曾无所疑及左传既行而其失自显语其益不亦多乎而世之学者犹未之悟所谓忘我大徳日用而不知者焉释【推左氏为功之博至此缴如二传之简约焉能逮此乎○以下总对二传作束】然自丘明之后迄于【一作及】魏灭年将千祀其书寝废至晋太康年中汲冡获书全同左氏【原注汲冡所得书寻亦亡逸今惟纪年语师春在焉案纪年语载春秋时事多与左氏同师春多载春秋时筮者繇辞将左氏相挍遂无一字差舛】故束晳云若使此书出于汉世刘歆不作五原太守矣于是挚虞束晳引其义以相明王接荀顗【疑当作朂】取其文以相证杜预申以注释【原注注谓注解释谓释例】干寳借为师范【一譌作晋纪○原注事具干寳晋纪叙例中】由是世称实録不复言非其书渐行物无异议释【然自丘明至此原左传久晦而得显】故孔子曰吾志在春秋行在孝经于是授春秋于丘明授孝经于曾子史记云孔子西观周室论史记旧闻次春秋七十子之徒口授其传防有【或作所】刺讥襃讳之文不可以书见也鲁君子左丘明惧弟子人各异端失其真意故因孔氏史记具论其语成左氏春秋【史记文在十二诸侯年表但与集中史公不见左传之説不相照顾】夫学者茍能徴此二説以考三传亦足以定是非明真伪者矣何必观汲冡而后信者乎从【一作以】此而言则三传之优劣见矣释【末引孔语迁文仍归到圣人传授作结】
　　按局内两层前专后广所徴年事详明大致皆与二传对勘故申左者申左于髙赤非申左于圣经也莫误防○伦莫大于君臣父子祸莫大于子弑臣夺史通此处最吃故三国贼君而以疾赴则诘之再三卫辄拒父而以国据则衷之论语是持世大闲○是书譌句脱文羡字外篇较多如此篇其尤也评家训家居然防句罔出疑情几于没文理懵字数者可异哉
　　司铎火【哀三年司铎火火逾公宫桓僖灾救火者皆曰顾府南宫敬叔至命周人出御书俟于宫子服景伯至命宰人出礼书以待命】
　　授经之托【后汉陈元传议立左氏疏曰丘明至贤亲受孔子公羊谷梁传闻于后世】周内史【桓二年取郜大鼎于宋纳于太庙非礼也臧哀伯諌云云周内史闻之曰臧孙达其有后于鲁乎君违不忘谏之以德】
　　闵马父【昭二十二王子朝作乱二十六王子朝奔楚使告于诸侯云云闵马父闻子朝之文辞曰文辞以行礼也无礼文辞何为】
　　自我作故【外传鲁语哀姜至公使大夫宗妇觌用币宗人夏父展曰非故也公曰君作故韦注言君所作则为故事按此故字所本集中此语屡见有作古者传譌之于最后句补注之】
　　公谷依违【左昭元经楚子防卒传楚公子围闻王有疾入问疾缢而弑之葬王于郏谓之郏敖公谷经楚子卷卒俱无传不见弑杀之文故曰依违也二传注卷音权左传作麇】
