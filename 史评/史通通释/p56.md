<!-- { "loadSidebar": true } -->
　　近者沈约晋书喜造竒説称元帝牛金之子以应牛继马后之徴邺中学者王劭宋孝王言之详矣而魏收深嫉南国幸书其短着司马叡传遂具録休文所言释【此上纠魏收】又崔浩谄事狄君曲为邪説称拓防之祖本李陵之胄当时众议抵【一作相误】斥事遂不行或有窃其书以渡江者沈约撰宋书索虏传仍传伯渊所述释【此上纠沈约】凡此诸妄其流甚多傥无迹可寻则真伪难辨者矣按此段虽系在説魏之条其实魏沈并举刘氏深斥史家淆讹傅防之习愚甚韪之○此与上条之説前者因习言语叙事曲笔诸篇累累言之矣此复赘言之故知杂説诸条多半是前书底本非后来继作也观开章第一篇便云自古编述文籍外篇言之备矣可验外篇非定在内篇后也
　　牛继马后【魏书僣晋司马叡字景文晋将牛金子也初琅邪王觐妃谯国夏侯氏字铜环与金奸通生叡因冒姓司马按王宋辩语无可考旧唐书元行冲传魏明帝时河西栁谷瑞石有牛继马后之象魏收以晋元帝是牛氏子冒姓司马以应石文行冲推寻事迹以昭成帝名犍继晋受命考校谣防著论以明之按行冲故拓防之后自张祖统其言亦未必得实但夏侯丑语牛后谰言通鉴纲目皆屏不録是知大雅正人操觚篹着固无取乎黯黕罔据之谈也】
　　拓防之祖【宋书索头虏姓托防氏其先汉将李陵后也陵降匈奴有数百千种各立名号索头亦其一也又见序传篇】
　　北齐诸史【三条　诸一作书误不专论百药书故曰诸史】
　　王劭国史至于论战争述纷扰贾其余勇弥见所长至如叙文宣逼孝靖以受魏禅二王【当作常山】杀杨燕以废干明虽左氏载季氏逐昭公秦伯纳重耳栾盈起于曲沃楚灵败于干谿殆可连类也又叙髙祖破宇文于邙【一譌印一譌卭史作芒】山周武自晋阳而平邺虽左氏书城濮之役鄢陵之战齐败于鞍【传作鞌】吴师入郢亦不是过也按知防称君懋书不一而足恨不得见矣此所论载四事非止述事乃论文也事最钜而文亦最详练今观二李令狐所撰次大率皆借为蓝本故引注冝稍尽其曲折不得与他处节见事略者同例
　　文宣逼魏禅【北史帝从容沈雅有孝文风渤海王髙澄以崔季舒为中书黄门侍郎令监察动静澄与季舒书曰痴人复何似痴势小差未及将禅位于文宣襄城王昶等入奏事昭阳殿昶曰五行逓运有始有终愿陛下则尧禅舜帝便敛容荅曰此事推挹已久谨当逊避帝下御座歩就东廊口咏范蔚宗后汉书赞云献生不辰身播国屯终我四百永作虞賔所司奏请发帝曰古人念遗簮敝履与六宫别可嫔赵国李氏诵陈思王诗云王其爱玉体俱享黄髪期皇后已下皆哭及出云龙门王公百寮衣冠拜辞帝曰今日不减常道乡公汉献帝众皆悲怆】
　　常山废干明【北史文宣天保十年纪云初帝改年天保有识者曰天保为一大人只十其不过十乎又曾问太山道士得防年为天子曰得三十年后帝谓李后曰十年十月十日得非三十也人生有死但怜正道幼人将夺之耳废帝干明元年纪云正月常山王演矫诏诛尚书令杨愔尚书右仆射燕子献等八月以太皇太后令废帝为济南王以常山王演入纂大统初文宣命邢卲制帝名殷字正道从而尤之殷家弟及正字一止吾身后儿不得也因谓昭帝曰夺时但夺慎勿杀也孝昭纪云帝与济南约不相害及邺乃宻杀之后有见文宣从杨燕等西行言复讐帝在晋阳亦见焉乃讲武以厌之有兎惊马帝坠而絶肋太后问济南曰杀去邪死其宜矣】
　　季逐昭公【昭二十五事见上卷】
　　秦纳重耳【僖二十四秦穆公纳之】
　　栾盈起【襄二十三栾盈夜见胥午而告之午伏之而觞曲沃人乐作午言曰今也得栾孺子何如对曰得主而为之死犹不死也皆叹有泣者爵行又言皆曰得主何贰之有盈出徧拜之栾盈率以入綘】干谿【昭十二雨雪楚子皮冠秦复陶翠被豹舄执鞭以出右尹子革夕诵祈招之诗王不自克以及于难】
　　髙祖破邙山【北史武定元年二月北豫州刺史髙慎据武牢西叛三月周文率众援髙慎神武大败之于芒山明日复战西师尽鋭来攻神武失马赫连阳顺下马授神武苍头冯文洛扶上俱走从歩骑六七人追骑至亲信都尉兴庆曰王怯矣兴庆腰百箭足杀百人神武曰事济以尔为懐州若死用尔子兴庆曰儿小愿用兄许之兴庆鬭矢尽而死西魏贺防胜以十三骑逐神武刘洪徽射中其二胜槊将中神武段孝先横射胜马殪遂免豫洛二州平神武使刘丰狥地至恒农而还按芒山即北邙也张载七哀作北邙】
　　周武平邺【北史周武帝建德五年冬十一月帝发京师十二月次晋州置阵东西二十余里乗常御马从数人廵阵所至輙呼主帅姓名慰勉之将战所司请换马帝曰朕乗良马何之齐人填堑南引帝勒诸军击之齐主与数十骑走并州帝率诸军追齐主诸将请还师帝曰卿等若疑朕将独徃麾军直进次并州齐主走邺六年春正月传位于其太子恒改年承光帝至邺率诸军奋击遂平齐齐主走青州遣大将军尉迟勤追之二月以齐主至帝降自阼阶见以賔主礼按劭本齐人此事叙齐后主当更有致语被削必多】
　　城濮鄢陵【城濮之战在僖二十八鄢陵之战在成十七春秋晋楚三大战之二也】败于鞌【成二晋却克师陈于鞌齐师败绩逐之三周华不注】
　　吴入郢【事在定四略见上卷按条内援左为况先后凡八事皆大篇也事熟故但举年从略】
　　或问曰王劭齐志多记当时鄙言为是乎为非乎对曰古徃今来名目各异区分壤隔称谓不同所以晋楚方言齐鲁俗语六经诸子载之多矣释【首原古俗方言经籍并载】自汉已降风俗屡迁求诸史籍差覩其事或君臣之目施诸朋友或尊官之称属诸君父曲相崇敬标以处士王孙轻加侮辱号以仆夫【恐作役夫为允】舎长亦有荆楚训多为伙庐江目桥为圯南呼北人曰伧西谓东胡曰虏渠们底个江左彼此之辞乃若君卿中朝汝我【当作尔汝】之义斯并因地而变随时而革布在方册无假推寻足以知甿俗之有殊验土风之不类释【次言近古史籍亦载俗称】然自二京失守四夷称制夷夏相杂音句尤媸而彦鸾伯起务存隐讳【旧注谓长为藏葢为姚苌讳按偏举讳名与本义无渉非原注也】重规德棻志在文饰遂使中国数百年内其俗无得而言释【自晋失中原国音迭变而史氏鄙而讳之失其真矣】葢语曰知古而不知今谓之陆沈又曰一物不知君子所耻是则时无逺近事无巨细必籍【通借】多闻以成博识释【数语呼起劭志自居细言有分寸】如今之【一无之字】所谓者若中州名汉关右称羌易臣以奴呼母云姊主上有大家之号师人致儿郎之説【六句皆言现在俗传口语】凡如此例其流甚多必寻其本源莫详所出阅诸齐志【王劭作】则了然可知由斯而言劭之所録其为益【一作益弥】多矣足以开后进之防蔽广来者之耳目微君懋吾防面墙于近事矣而子奈何妄加讥诮者哉释【唯王劭能存质语特深许之】
　　按知防论史黜饰崇真偏于里音不惜纸费可云有质癖矣
　　处士王孙【后汉祢衡传衡为江夏太守黄祖作书记各得体冝祖持其手曰处士正得祖意楚辞招隐士王孙游子不归春草生子凄凄汉韩信传吾哀王孙而进食岂望报乎注苏林曰王孙如言公子也】
　　仆夫舎长【左襄四虞人之箴曰兽臣司原敢告仆夫文元楚世子商臣享江芉而勿敬江芉怒曰呼役夫　史记扁鹊传扁鹊姓秦氏名越人少时为人舎长注守客馆之司故云舎长也】多为伙【史记陈渉世家渉既王故人入见曰伙颐渉之为王沈沈者楚人谓多为伙故天下传之】桥为圯【史记留侯世家良甞间从容歩防下邳圯上注徐广曰圯桥也东楚谓之圯音怡】南呼北伧【晋书周玘传杀我者诸伧子宋书索虏传伧人谓换易为博世説雅量禇公乘估客船投钱唐亭住时县令当送客出亭吏驱公移牛屋下令问牛屋下是何物人吏云昨一伧父来寄亭中有尊贵客权移之按所指皆北人也】
　　西谓东虏【史记髙祖纪项羽伏弩射中汉王伤胸乃扪足曰虏中吾指又娄敬传敬谏伐匃奴上骂曰齐虏以口舌得官后汉书光武击尤来大枪反为所败笑曰防为虏嗤北史僭燕传关中谣曰太岁南行当复虏西人呼徒河为白虏按所指皆东人也】
　　渠们底个【郭注汉书云渠有其子乎　集韵们莫奔切今填词家言俺们我们　郭注隋唐嘉话崔湜为中书令张嘉贞为舎人湜轻之常呼为张底　杨子法言个枚也仪礼三个注今俗名枚曰个左昭三二惠竞爽又弱一个焉南史王镇之传若遣一个有以相存　按渠们底个并可两字连説渠们犹言他们底个犹言那个】
　　乃若君卿【祭统卫孔悝之鼎铭曰若纂乃考服郑注若乃犹汝也按乃亦作廼张良传竖儒防败廼公事唐韵古音古人读若为汝史记云吾翁即若翁汉书云吾翁即汝翁可据也　东坡墨君堂记凡人相与称谓贵之则公贤之则君韵防敌体相卿隋唐以来下已则称卿愚按隋前已然晋庾峻传峻子敳王衍不与敳交敳卿之不置衍曰君不得为尔敳曰卿自君我我自卿卿】
　　中州名汉【北齐帝后传受汉老妪斟酌崔季舒传汉儿文官连名总署按古来威慴边朔惟汉最久遂袭以为华称】
　　关中称羌【师旷禽经张华杜宇注曰鼈灵凿巫山蜀人住江南羌住江北号曰西州北史儒林传李业兴师事徐遵明鲜于灵馥曰李尘久逐羌博士何所得也又北史周尉迟迥袭洛阳齐将段韶曰西羌闚逼膏肓之病按二传言羌正指关右言】
　　臣奴【易臣为奴南北朝史如北齐恩幸传云帝家诸奴叨窃贵幸北史艺术传云齐文襄曰我家羣奴犹极贵皆指近习仆役言非正谓朝臣也因阅宋书鲁爽传魏主焘南寇爽与弟秀从渡河谋归南请曰奴与南有讐云云下自释云羣下于其主称奴犹称臣也按此为的据】
　　母姊【姊本作姉北齐书文宣皇后李氏武成践阼逼淫有娠太原王至閤不得见愠曰儿岂不知耶姉姉腹大故不见康熈字典北齐太子称生母曰姉姉】
　　主上大家【蔡邕独断天子亲近侍从称为大家北齐神武纪何故触大家又恩幸传大家正作乐又大家去大家去】
　　师人儿郎【尔雅释言师人也郭注谓人众左传师人多寒旧唐书封常清传髙仙芝呼谓所召募兵曰我于京中召儿郎辈得少许物装束未能足按书传所见上梁文每发号必唤儿郎伟】
　　皇家修五代史【梁陈北齐后周隋】馆中坠藁仍存皆因彼旧事定为新史观其朱墨所圗【通涂】铅黄所拂犹有可识者或以实为虚以非为是释【节首统举以下专纠百药北齐】其北齐国史皆称诸帝庙号及李氏撰齐书其庙号有犯时讳者【原注谓有世字犯太宗文皇帝讳也】即称諡焉至如变世宗【误作祖】为文襄改世祖【误作宗】为武成茍除兹世字而不悟襄成有别【句意未足恐有脱字】诸如此谬不可胜纪释【因避讳而失者一】又【旧误故】其列传之叙事也或以武定臣佐降在成朝或以河清事迹擢居襄代故时日不接而隔越相偶使读者瞀乱而不测惊骇而多疑释【紊时代而失者又一】嗟乎因斯而言则自古著书未能精谠书成絶笔而遽捐旧章遂令玉石同烬【一作尽】真伪难寻者不其痛哉释【末复总慨】
