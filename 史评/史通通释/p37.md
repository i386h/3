<!-- { "loadSidebar": true } -->
　　河南元行冲【旧书本传行冲博学多通狄仁杰甚重之性不阿顺尝谓仁杰曰下之事上犹蓄聚以自资也脯腊膎胰以供滋膳参术芝桂以防疴疾门下宾客堪充防味者多愿以小人备一药物拜太常少卿行冲以本族出于后魏而未有编年之史乃撰魏典三十卷事详文简为学者所称秘书监马怀素卒诏行冲代其职表请通撰古今书目为羣书四録卒年七十七按行冲又尝著论辩晋元帝出小吏牛金之诬今见杂説中篇牛继马后注】
　　陈留呉兢【新书本传兢贯知经史方直寡谐比魏元忠朱敬则荐兢才堪论撰诏修国史天宝初卒年八十兢叙事简核号良史初与刘子撰定武后实录叙张昌宗诱张说诬证魏元忠事颇言说已然可赖宋璟等激励苦切故转祸为忠不然皇嗣且殆后説为相读之心不善知兢所为即从容谬谓曰刘生书魏齐公事不少假借奈何兢曰子已亡不可受诬地下兢实书之其草故在説屡蕲改辞曰徇公之情何名实录卒不改世谓今董狐云】
　　夀春裴怀古【旧书良吏传怀古为监察御史圣厯中阎知微充使往突厥怀古监其军至虏廷黙啜立知微南面可汗将授怀古伪职怀古不从将杀之抗辞曰宁守忠以就死不毁节以求生请就斩所乃禁锢随军后窜归终幽州都督新书怀古清介审慎在幽州时韩琬以监察御史监军称其驭士信临财亷为国名将云按所举知友七人唯怀古不参史局故末及之】
　　覩史籍【至】讫于周【凡八句皆孔安国尚书序原文】
　　淮南子【汉淮南王传安为人好书招致宾客方术之士数千人作为内书二十一篇外书甚众又有中篇八卷言神仙黄白之术亦二十余万言别见采撰篇按本处盖指内书言即今所传鸿烈解】法言论衡【扬雄法言见论赞篇王充论衡见采撰篇】
　　风俗通【后汉应奉传子劭字仲逺撰风俗通以辨物类名号识时俗嫌疑劭自叙俗间行语众所共传积非习贯莫能原察聊以不才举尔所知传曰百里不同风千里不同俗为政之要辩风正俗最其上也昔画者曰犬马最难鬼魅最易犬马旦暮在人之前不类不可故难鬼魅无形无形者不见故易今俗语虽云浮浅然其难矣补按节首民者冥也语本晋书刑法志王导等议】
　　人物志【三国魏志刘劭字孔才黄初中尚书郎作皇览作新律篇着律畧论作都官考课条作説略着乐论凡所撰述法论人物志之类百余篇阮逸序予好阅古书于史部中得刘劭人物志十二篇其述性品之上下才质之兼偏研幽摘微一贯于道诚一家之善志也】
　　典语【隋志儒家注典语十卷典语别二卷并呉中夏督陆景撰亡新旧唐志陆景典训十卷按是书隋志云亡唐志乃有十卷者存而知几又见之则亡者当但指别二卷也或作语或作训未知孰是】文心【南史文学传刘勰字彦和梁天监中东宫通事舎人撰文心雕龙五十篇论古今文体其序略云予齿在逾立尝夜梦执丹漆之礼器随仲尼而南行寤而喜曰唯文章之用实经典枝条五礼资之以成六典因之致用于是论之既成沈约取读谓深得文理常陈之几案】
　　孝标比敬通【梁文学刘峻传峻字孝标其自序略曰余自比冯敬通而有同之者三异之者四敬通雄才冠世志刚金石余虽不及之而节亮慷慨一同也敬通值中兴明君而终不试用余逢命世英主亦摈斥当年二同也敬通有忌妻至身操井臼余有悍室亦家道轗轲三同也其异之四曰敬通虽芝残蕙焚而为名贤所慕风流郁烈久而弥盛余声尘寂漠世不吾知将同秋草此四异也按敬通后汉冯衍字】
　　慸芥【相如上林赋吞若云梦者八九于其胷中曽不慸芥李善注刺鲠也字典亦作又作蔕蔕芥之蔕顔师古音虿果蔕之蔕唐韵音帝】
　　扬雄草撰【汉书本传哀帝时雄方草太有以自守泊如也或謿雄以尚白而雄解之号曰解謿雄好古而乐道用心于内不求于外时唯刘歆及范逡敬焉而钜鹿侯芭尝从雄居受其太法言刘歆亦观之谓雄曰空自苦吾恐后人用覆酱瓿也桓谭曰必传顾谭不及见也张衡与崔子玉书乃者披读太经知子云极隂阳之数心实与五经拟四百嵗其兴乎　陆绩述雄受气纯和韬真含道建立经与圣人同趣桓谭谓之絶伦又法言宋宋咸序法言者盖时有请问子云用圣人之法以应答之也东晋李轨为之注】
　　泪尽继血【说苑权谋篇下蔡威公事】
　　体统【亡】
　　纰缪【亡】
　　弛张【亡】
　　【按三亡篇旧本仅见内篇目録之末今依目补列于此但自叙后不应更有余篇尝阅章宫讲山堂考索纰缪篇缀在烦省之下其二篇者不复及而先举其总曰五十余篇则固有其文而莫定其原次耳再考唐书本传云着史通内外四十九篇与今行本数合母亦史氏疎于原始乎】




　　史通通释卷十
　　钦定四库全书
　　史通通释卷十一　　　　　无锡浦起龙撰外篇
　　史官建置【第一○旧有注曰总十四条非也其文本通首一片循代分节可耳】
　　夫人寓形天地其生也若蜉蝣之在世如白驹之过隙【发端庸浅】犹且耻当年而功不立疾没世而名不闻上起帝王下穷匹庶近则朝廷之士逺则山林之客谅其于功也名也莫不汲汲焉孜孜焉夫如是者何哉皆以图不朽之事也何者而称不朽乎盖书名竹帛而已释【原史之所为作也史者千秋金铙只从名心落想故曰庸浅】向使世无竹帛时阙史官虽尧舜之与桀纣伊周之与莽卓夷惠之与跖蹻商冒【俱弑父者】之与曽闵但【一作俱】一从物化坟土未干则善恶不分妍媸永灭者矣茍史官不絶竹帛长存则其人已亡杳成空寂而其事如在皎同星汉释【折出有史之功用】用使后之学者坐披囊箧而神交万古不出户庭而穷览千载见贤而思齐见不贤而内自省若乃春秋成而逆子惧南史至而贼臣书其记事载言也则如彼其劝善惩恶也又如此由斯而言则史之为用其利甚博乃生人之急务为国家之要道有国有家者其可缺之哉故备陈其事编之于后释【末总括其功用】
　　按此一段似是儱侗总冒第言史之用重而无専注之语似于史官正史二篇皆可通用又其举意出辞颇浅庸近俗宜可芟薙
　　盖史之建官其来尚矣昔轩辕氏受命仓颉沮诵实居其职至于三代其数渐繁案周官礼记有大史小史内史外史左史右史之名大史掌国之六典小史掌邦国之志内史掌书王命外史掌书使乎四方左史记言右史记事曲礼曰史载笔大事书之于防小事简牍而已大戴礼曰太子既冠成人免于保傅则有司过之史韩诗外传云据法守职而不敢为非者太史令也斯则史官之作肈自黄帝备于周室名目既多职务咸异至于诸侯列国亦各有史官求其位号一同王者释【自首至此逺徴古来史职之名以及王朝侯国兼设之制】至如孔甲尹逸名重夏殷史佚倚相誉髙周楚晋则伯黡司籍鲁则丘明受经此并厯代史臣之可得言者降及战国史氏无废葢【一无葢字】赵鞅晋之一大夫尔【一有犹字】有直臣书过操简笔于门下田文齐之一公子尔每坐对賔客侍史记于屏风至若秦赵二主渑池交防各命其御史书某年某月鼓瑟鼓缶此则春秋君举必书之【一本之字重二】义也释【此层徴古昔史臣姓氏迹略见于史传者王朝侯国皆有】然则【作然而用】官虽无阙而书尚有遗故史臣等差莫辨其序释【四语统缴下言诸职中太史尤重也皆就太史一职言之】案吕氏春秋曰夏太史终古见桀惑乱载其图法出奔商商太【吕览作内】史向摰【依吕览作向摰旧本作髙摰误】见纣迷乱载其图法出奔周晋太史屠黍见晋之乱亦以其图法归周又春秋晋齐太史书赵【宣二】崔【襄二十五】之弑郑公孙黒强与于盟使太史书其名且曰七子昭二年【上文所引皆不书年此三字疑衍】晋韩宣子来聘观书于太史氏见易象与鲁春秋曰周礼尽在鲁矣然则诸史之任太史其最优乎至秦有天下太史令胡母敬作博学章此则自夏迄秦斯职无改者矣释【徴诸古籍凡述史事皆称太史可见诸名衔中太史尤为专职也○此处当分节旧本连下便少断制】
　　按此当为第一节是建置原始之正文宜至秦为截其前统徴史官名迹其后专归太史一官为汉法縁起也○此篇本通首直下非分条体也循代为节从古先发端旧本划条小注皆非原文并去之
　　仓颉沮诵【説文原叙黄帝之史仓颉见鸟兽蹏迒之迹初造书契汉献纪沮儶注风俗通曰沮姓也黄帝史官沮诵之后卫恒四体书势科斗古文势序云昔在黄帝创制造物有沮诵仓颉者始作书契以代结绳盖覩鸟迹以兴思也其字势云黄帝之史沮诵仓颉眺彼鸟迹始作书契按荒略之世史官有无奚庸深究如上所列亦可据而言已郭黄诸本曽不知采此但执所谓归云集者硁硁辩駮大似不必】
　　孔甲尹逸【旧注归云集云孔甲黄帝主书史之臣执青纂记言动惟实又史记云武王立于社南召公奭赞采师尚父牵牲尹佚防祝按逸通佚疑即史佚今以二人属夏殷岂别有据邪】伯黡司籍【见书志篇籍谈注】
　　赵鞅直臣【説苑昔周舎事赵简子立于门三日简子问之舎曰愿为谔谔之臣墨笔操牍司君之过而书之日有记月有效岁有得也简子说】
　　田文侍史【孟尝君传孟尝君待客坐语屏风后常有侍史主记君所与客语】
　　渑池防【亷蔺列传赵王与秦王防渑池秦王酒酣请赵王鼓瑟秦御史前书曰某年月日秦王令赵王鼓瑟蔺相如奉盆缻秦王秦王不怿为一击缻相如召赵御史书曰某年月日秦王为赵王击缻】终古向摰【吕览先识凡国之亡也有道者必先去夏太史令终古出其图法执而泣之夏桀迷惑愈甚乃出奔如商殷内史向摰见纣之愈乱迷惑也于是载其图法出亡之周晋太史屠黍见晋公之骄而无德义也以其图法归周髙诱解晋出公之太史也】
　　且曰七子【左昭元郑为游楚乱故郑伯及其大夫盟于公孙段氏罕虎公孙侨公孙段印段游吉驷带私盟于闺门之外实薰隧公孙黒强与于盟使太史书其名且曰七子】
　　博学章【汉蓺文小学家仓颉七章者秦丞相李斯所作也爰厯六章者车府令赵髙所作也博学七章者太史令胡母敬所作也文字多取史籀篇而篆体颇异所谓秦篆者也】
　　汉兴之世武帝又置太史公位在丞相上以司马谈为之汉法天下计书先上太史副上丞相叙事如春秋及谈卒子迁嗣迁卒宣帝以其官为令行太史公文书而已释【跟前太史说下徴诸汉初职专记载最为隆重其后渐轻】寻自古太史之职虽以【一无以字】著述为宗而兼掌厯象日月阴阳管【窥天器一作度】数司马迁既殁后之续史记者若褚先生刘向冯商扬雄之徒并以别职来知史务于是太史之署非复记言之司故张衡单飏王立髙堂隆等其当官见称唯知占候而已释【申明上意谓记载反属他职而本职反专占候矣】
　　按此为第二节愚意分节之法宜从三代为界前用逺古作头后用汉兴居首分割尤为定当也　史通通部论史而任史职者史官也故外篇首详其建置意綦重焉汉兴司马氏父子相继为太史公而史记始作故太史一官逺溯终向下逮谈迁名又綦重焉至孝宣之后专司占候而其名始轻官亦寻改自是兰台东观著作之名以渐改称矣此节实史氏职名沿革之闗键也　马贵与象纬考序本此
