<!-- { "loadSidebar": true } -->
　　当春秋之时诸国贤俊多矣如沙鹿【传作鹿志作麓】其壊梁山云崩鹢退蜚于宋都龙交鬬于郑水或伯宗子产具述其非妖或卜偃史过【传作周内史叔兴】盛言其必应【并在志下上】葢于时有识君子以为美谈故左氏书之不刋贻厥来裔既而古今路阻闻见壤隔至汉代儒者董仲舒刘向之徒始别构异闻辅申它説以兹后学陵彼先贤葢今谚所谓季与厥昆争知嫂讳者也【知嫂五字一作私嫂者三字谬　原注今谚曰弟与兄争嫂字以其名鄙故稍文饰之○一失此注】而班志尚舍长用短捐旧习新茍出异同自矜魁博多见其无识者矣此所谓不循经典自任胸懐也
　　按意宗左氏传为主而斥羣説之支离所言最直截然则陈持弓之演义田无啬之补占得毋亦蹈自矜魁博之诮乎
　　沙鹿梁山鹢蜚龙鬬【左僖十四秋八月沙鹿崩晋卜偃曰期年将有大咎防亡国杜注沙鹿山名　又成五梁山崩晋侯以传名伯宗伯宗辟重重绛人也问焉曰国主山川山崩川竭君为之不举降服乗缦彻乐出次祝币史辞以礼焉如此而已伯宗以告而从之　又僖十六六鹢退飞过宋都风也周内史叔兴聘于宋宋襄公问马曰是何祥也吉凶焉在对曰君将得诸侯而不终退而告人曰君失问隂阳之事非吉凶所生也　又昭十九郑大水龙鬬于时门之外洧渊国人请禜焉子产弗许曰我鬬龙不我觌也龙鬬我独何觌焉禳之则彼其室也吾无求于龙龙亦无求于我乃止】
　　董刘别构异闻【志沙麓崩谷梁曰林属于山曰麓沙其名也刘向防为背叛散乱之象齐桓霸道将废公羊防为沙麓河上邑也董仲舒説略同　又梁山崩谷梁曰廱河三日不流晋君率臣哭之廼流刘向防为山阳君也水隂民也防亡象也董説略同　又六鶂退蜚过宋都刘歆防为风发它所至宋而髙鶂髙蜚而逢之则退象宋襄与彊楚争盟后六年为楚所执应六之数云　又龙鬬于郑洧渊刘向防为近龙孽也郑防小国摄乎晋楚之间重防彊吴郑当其冲子产任政郑卒无患能防徳消变之效也按龙之占后又见杂駮篇】
　　第四科
　　古学不精者其流有三一曰博引前书网罗不尽二曰兼采左氏遗逸甚多三曰屡举旧事不知所出
　　志云庶徴之恒【一作常】风刘向防为春秋无其应刘歆防为厘十六年左氏传释六鶂【同鹢】退飞是也【在志下上】案旧史称刘向学谷梁【一有刘字】歆学左氏既祖习各异而闻见不同信矣而周木斯防郑车偾济风之为害备于尚书春秋向则略而不言歆则知而不传【恐当作博】释【此就风占所遗进难】又详言众怪厯叙羣妖述雨牦为灾【在志中上】而不録赵毛生地书异鸟相育【在志中下】而不载宋雀生鹯斯皆见小忘大举轻略重葢学有不同识无通鉴故也释【此又捡出二事之未尽者进难】且当炎汉之代厥异尤竒若景【当作武】帝承平赤风如血于公在职亢阳为旱惟【一作在】纪与传各具其详在于志中独无其説者何哉释【此更搜出本书所有彼载此遗进难】此所谓博引前书网罗不尽也
　　按不尽之欵三而前二欵欵从它出后一欵欵在自边越追越觉此老于此事真路熟眼明
　　木防【见金縢】
　　车偾【左隠三冬庚戌郑伯之车偾于济杜注既盟而遇大风传记异也】
　　雨【志中上天汉元年天雨白毛三年八月天雨白京房易传曰前乐后忧厥妖天雨羽】赵毛生地【风俗通皇霸篇赵王迁信秦反间杀李牧遂为所灭先此童謡曰赵为号秦为笑以为不信视地上生毛謡亦见赵世家】
　　鸟相育【志中下成帝绥和二年三月天水平襄有燕生爵哺食至大俱飞去京房易传曰燕生爵诸侯销一曰生非其类子不嗣世】
　　宋雀生鹯【王训故贾谊新书曰宋康王时有雀生鹯于城之陬占曰吉小而生大必霸天下康王喜于是灭滕伐诸侯射天笞地灭社稷齐侯伐之王逃于郳侯之馆而死按即宋王偃也】赤风如血【汉书孝武纪建元四年夏有风赤如血】
　　亢阳为旱【汉于定国传父于公为郡决曹东海太守杀孝妇郡中枯旱三年后太守至卜其故于公曰孝妇不当死前太守彊断之咎傥在是乎于是太守祭孝妇冡表其墓天立大雨】
　　左传云宋人逐猰【志作狾】狗华臣出奔陈【在志中上】又云宋公子地【旧误作它下同】有白马景公夺而朱其尾鬛地弟辰以萧叛【在志下上】班志书此二事以为犬马之祸【原注此二事是班生自释非引诸儒所言】案左氏所载斯流实繁如季氏之逆也由鬭鸡而傅介卫侯之败也因养鹤以乗轩曹亡首于获鴈郑弑【旧作杀】萌于解鼋郄【传作郤】至夺豕而家灭华元杀【原作煞一作烹】羊而卒奔此亦【一譌言】白黒之祥羽毛之孽何独舍而不论唯徴犬马而已此所谓兼采左氏遗逸甚多也按狗猰鬛朱本非物怪故条内拾遗皆同此类然愚以此段科眼尚未猒心不如直折之曰贪采左氏阑入非妖似更快爽也
　　猰狗【左襄十七国人逐瘈狗瘈狗入于华臣氏国人从之华臣惧遂奔陈】
　　朱尾鬛【定十宋公子地有白马四景公嬖向魋魋欲之公取而朱其尾鬛以予之地怒使其徒抶魋而夺之】
　　鸡傅介【昭二十五季郈之鸡鬬季氏介其鸡郈氏为之金距平子怒益宫于郈氏且让之故郈昭伯怨平子】
　　鹤乗轩【闵二卫懿公好鹤鹤有乗轩者狄伐卫将战国人受甲者皆曰使鹤鹤实有禄位余焉能战】
　　获鴈【哀七曹伯阳好田弋曹鄙人公孙彊好弋获白雁献之使为司城彊言霸説于曹伯从之乃背晋而奸宋宋人伐之晋人不救遂灭曹】
　　解鼋【宣四楚人献鼋于郑灵公子公子家将见子公之食指动以示子家曰他日我如此必尝异味及入宰夫将解鼋相视而笑公问之以告及食召子公而弗与也怒染指于鼎尝之而出公怒子公弑灵公】
　　夺豕【成七晋厉公田妇人先杀而饫后使大夫杀郤至奉豕寺人孟张夺之郤至射而杀之公曰季子欺予谋诛三郤】
　　杀羊【见模拟篇】
　　案太史公书自春秋已前所有国家灾贤哲占皆出于左氏国语者也今班志所引上自周之幽厉下终鲁之定哀而不云国语唯称史记岂非忘本狥末逐近弃逺者乎此所谓屡举旧事不知所出也
　　按数典而忘其祖注书家亦通多此病浚仪王氏有云东坡诗黄花后秋节逺自夏小正葢以夏小正有九月荣鞠之句也注者止引月令非也愚鉴于此如史通本摘元魏书也注家輙引北史当之本摘沈宋萧齐书也注家輙引南史当之自余杂述枚举更多拙注一依文返本庶免举事不原所出之诮云附识不云国语【按第一科之二条云公防诸侯于周即是不云国语之一也又其他如言不从之徴三郤语火沴水之徴谷洛鬬其误亦同志中屡见】
　　所定多目凡二十【或譌一十九或譌二十九】种但其失既众不可殚论故每目之中或时举一事庶触类而长他皆可知释【缴过四科】又案斯志之作也本欲明吉凶释休咎惩恶劝善以戒将来释【数语提下言既号五行徴应宜覈矣】至如春秋已还汉代而往其间日蚀地震石陨山崩雨雹雨鱼大旱大水犬【一作鸡与注不应】豕为祸桃李冬花多【一无多字】直叙其灾而不言其应【原注载春秋时日蚀三十六而二不言其应汉时日蚀五十三而四十不言其应　又惠帝二年武帝征和二年宣帝本始四年元帝永光三年绥和二年皆地震　陨石　凡十四总不言其应又髙后二年武都山崩　成帝河平二年楚国雨雹大如斧蜚鸟死　成帝鸿嘉四年雨鱼于信都　孝景之时大旱者二　昭成二代大雨水三　河平元年长安有如人状被甲持兵弩击之皆狗也　又鸿嘉中狗与豕交　惠帝五年十月桃李花枣实　皆不言其应也○注字有与行本不同者皆照史改】此乃【一作皆非】鲁史之春秋汉书之帝纪耳何用复编之于此志哉昔班叔皮云司马迁叙相如则举其郡县着其字【此三字照班传补旧脱】萧曹陈平之属【陈平之属四字亦旧脱照传补否则萧曹亦马迁并时矣】仲舒并时之人不记其字或县而不郡葢有所未暇也若孟坚此志错缪殊多岂亦刋削未周者邪不然何脱略之甚也释【已上皆谓志应逗漏不齐】亦有穿凿成文强生异义如蜮之为惑麋之为迷陨五石者齐五子之徴溃【旧作崩误】七山者汉七国之象叔服防葬郕【旧作成非】伯来奔亢阳所以成妖郑易许田鲁谋莱国食苖所以为祸诸如此比【一作事】其类多徒有解释无足观采知音君子幸为详焉释【此段谓有解有徴而又失之凿也】
　　按此条束上而又推类言之脱略穿凿四字分括班氏志五行纠轕曼延都为五册虽嗜古之士擥未盈卷輙已神惛今观史通之编排错误也科总以四流别二十如铺一箔米砂稗粃稃粒中自献如摊一本律以准皆各例里出支非穿穴烂熟安从措手尝窃自料使我下笔能为杂駮体决定不作科别体非不作也不能也后生口滑嗤防前贤假有掩去斯篇第令拟立条目蚤恐不见水端旋其面目者矣敢持斯语箴警嚣嗸者○后史志灾祥咸知刋落葛藤矣然篇宗五行卒相踵不改何也门分则有条网举则无漏班仍事祖哉
　　司马迁【至】未暇也【皆后汉书班彪传之文按董仲舒史记入儒林传】
　　蜮为惑【志下上严公十八年秋有蜮刘向防为蜮生南越越地男女同川浴乱气所生故名之曰蜮蜮犹惑也】
　　麋为迷【志中上严公十七年冬多麋刘向防为麋色青近青祥也麋之为言迷也葢牝兽之淫者也】五石五子【志下下厘公十六年正月陨石于宋五刘歆防为正月日在星纪厌在枵枵齐分壄也石山物齐太岳后五石象齐威卒而五公子作乱】
　　七山七国【志下上文帝元年齐楚地山二十九所大发水溃出刘向防为水沴土天戒勿盛齐楚之君后十六年帝分齐地立悼惠王庶子六人皆为王至景帝三年齐楚七国起兵汉皆破之汉七国众山溃咸被其害按文言溃七山者七国之山皆水溃也】
　　叔服郕伯【志中上文公二年自十二月不雨至于秋七月天子使叔服防葬按事详杂駮首条又十三年自正月不雨至于秋七月先是曹杞滕来朝郕伯来犇秦使来聘城诸及郓二年之间五国趋之内城二邑炕阳失众】
　　易田谋莱【志下上隠公八年九月螟时郑伯防邴将易许田有贪利心京房易传曰贪厥灾虫虫食根又中下桓公五年螽刘向防为介虫之孽易邑兴役宣公六年螽刘向防为宣比再如齐谋伐莱】五行志杂駮【第十○原注春秋时事违误最多总十五条按此注的是原文杂駮总不越春秋时也】
　　鲁文公二年不雨班氏以为自文即位天子使叔服防塟毛伯赐命又防晋侯于戚上得天子外得诸侯沛然自大故致亢阳之祸【志中上】案周之东迁日以微弱故郑取温麦【隠三】射王中肩【桓五】楚絶苞茅【僖四】观兵问鼎【宣三】事同列国变雅为风如鲁者方大邦不足比小国有余安有暂降衰周使臣遽以骄矜自恃坐招厥罚亢阳为怪【一无为怪二字】求诸人事理必不然天髙聼卑岂其若是也按此条所駮专主上得天子句外得诸侯特带引○从周衰入议似隔膜
　　防葬赐命防戚【本志师古注防葬葬僖公赐命赐防命圭为瑞信也防戚大夫公孙敖防之戚卫地】
　　变雅为风【黍离郑笺幽王之乱宗周灭平王东迁政遂微弱下列于诸侯其诗不能复雅而同归于国风焉】
