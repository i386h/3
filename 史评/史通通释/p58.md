<!-- { "loadSidebar": true } -->
　　昔刘勰有云自卿渊【旧误作云】已前多役才而不课学向雄【文心作雄向】已后颇引书以助文然近史所载亦多如是故虽有王平所识仅通十字霍光无学不知一经而述其言语必称典诰良由才乏天然故事资虚饰者矣释【首层以引书助文领起大意○一本此四行截附前条不连下段非】案宋书称武帝入关以鎭恶不伐逺方冯异于渭滨游览追思【一作想】太公夫以宋祖无学愚智所委【一作悉】安能援引古事以酬荅羣臣者乎斯不然矣【此句一本有重句○渭滨熟事何人不知以此判宋武亦失平】释【此层亦引下之文其所主在周书也】更【一作又】有甚于此者覩周齐二国俱出隂山必言类互乡则宇文尤甚【原注案王劭齐志宇文公呼髙祖曰汉儿夫以献武音词未变胡俗王宋所载其鄙甚多矣周帝仍称之以华夏则知其言不逮于齐逺矣按献武即齐神武也音词旧误作晋嗣称之旧作因之亦误】释【四句周齐并提意侧在周】而牛【作周史】王劭【作齐志】并掌防书其载齐言也则浅俗如彼其载周言也则文雅若此夫如是何哉非两邦有夷夏之殊由二史有虚实之异故也释【此层举周齐二史相衡见周史偏多雅句必非本语矣】夫以记宇文之言而动遵经典多依史汉【原注周史述太祖论梁元帝曰萧绎可谓天之所废谁能兴之者乎又宇文测为汾州或谮之太祖怒曰何为间我骨肉生此贝锦此并六经之言也又曰荣权吉士也寡人与之言无二此则三国志之辞也其余言皆如此岂是宇文之语耶又案裴政梁太清实録称元帝使王琛聘魏长孙俭谓宇文曰王琛眼睛全不转公曰瞎奴使痴人来岂得怨我此言与王宋所载相类可谓真宇文之言无媿于实録矣】此何异庄子述鲋鱼之对而辩类苏张贾生叙鵩鸟之辞而文同屈宋施于寓言则可求诸实録则否矣释【自此层以下专斥周史之多饰○一本此处截分非】世称近史编语【原注谓言语之语也】唯周多美辞夫以博采古文而聚成今説是则俗之所传有鸡九锡酒孝经房中志醉乡记或师范五经或规模三史虽文皆雅正而事悉虚无岂可便谓南董之才宜居班马之軄也释【末就时论之称周史者折之○旧本此处连下条非】
　　按此亦言语等篇一派话头即是前卷论周史一条注脚通节之防总贯在引书助文四字中唐史訾郑余庆奏议类用古语人诮其不适时意正类此○鲋鱼鵩鸟犹前云听雀闻牛也颇涉恶道如栁州与韦中立书雪与日岂有过哉顾吠者犬耳此种揶揄鄙心不喜
　　卿渊二句【本文心才略篇文】
　　仅通十字【蜀志王平传平字子均生长戎旅手不能书其所识不过十字而口授作书皆有意理】
　　霍光无学【霍光传赞光不学亡术闇于大理】
　　镇恶方冯异【南史王镇恶传镇恶猛之孙也宋武帝北伐以镇恶领前锋及陷长安于灞上迎武帝帝劳之谢曰此明公之威诸将之力镇恶何功之有焉帝曰卿欲学冯异耶后汉冯异传每所止舎诸将并坐论功异独屏树下军中号曰大树将军】
　　渭滨思太公【南史宋武帝纪帝至渭滨叹曰此地宁复有吕望耶郑鲜之曰明公以旰日待士岂患海内无人】
　　宋祖无学【郑鲜之传帝少事军旅不涉经学时或谈论进难帝时有慙恧裴昭明传昭明罢郡无宅帝曰我不读书不知古人谁可比之】
　　鲋鱼之对【庄子外物篇庄周顾视车辙中有鲋鱼焉曰我东海之波臣也君岂有升斗之水而活我哉周曰我且激西江之水以迎子可乎鲋鱼忿然作色曰君乃言此曽不如索我于枯鱼之肆】鵩鸟之辞【贾谊鵩鸟赋鵩鸟叹息举首奋翼口不能言请对以臆】
　　鸡九锡等【王训故袁淑俳谐记有鸡九锡文皇甫松着酒孝经房中志王绩着醉乡记困学纪闻鸡九封浚稽山子】
　　自梁室云季雕虫道长【原注谓太清已后】平头上尾尤忌于时对语俪辞盛行于俗始自江外被于洛中而史之载言亦同于此【原注何之元梁典称议纳侯景髙祖曰文叔得尹遵之降而隗嚣灭安世用羊祜之言而孙皓平夫汉晋之君事殊僣盗梁主必不舍其諡号呼以字名此由须对语俪辞故也又姚最梁后略称髙祖曰得既在我失亦在予不及子孙知复何恨夫变我称予互文成句求诸人语理必不然此由避平头上尾故也又箫韶太清记曰温子升永安故事言尔朱世隆之攻没建业也怨痛之响上彻天阍酸苦之极下伤人理此皆语非简要而徒积字成文并由趋声对之为患也或声从流靡或语须偶对此之为害其流甚多○尹遵或作王郎或作王遵并非字名旧作姓名皆语旧作语皆趋声对旧作避声对今皆刋正】假有辨如郦叟吃若周昌子羽修饰而言仲由率尔而对莫不拘以文禁一概而书必求实録多见其妄矣
　　按此原平头对语之习盛于梁代也然公自言之乃自袭之何耶岂谓施于文则可施于史不可耶○我予互句对推之称人季汉已肈其端臧洪书与陈琳曰足下徼利于境外吾子托身于盟主是也輙读而病之
　　平头上尾【南史陆厥传厥好为文章沈约谢朓王融类相推毂汝南周颙善识声韵皆用宫商将平上去入四声制韵有平头上尾腰鹤防五字之中音韵悉异两句之内角徴不同世呼为永明体诗苑类格沈约云诗病有八平头上尾蜂腰鹤防大韵小韵旁纽正纽唯上尾鹤防最忌】
　　辨如郦叟【汉郦食其传赞髙祖以征伐定天下而缙绅之徒骋其知辩并成大业郦生自匿监门待主然后出】
　　吃若周昌【史记周昌传髙帝欲废太子昌为人吃又盛怒曰臣口不能言然臣期期知其不可陛下即欲易太子然臣期期不奉诏】
　　夫晋宋已前帝王传授始自锡命终于登极其间牋防欵曲诏防频烦虽事皆伪迹言并饰让犹能备其威仪陈其文物俾礼容可识朝野具瞻逮于近古我则不暇至如梁武之居江陵齐宣之在晋阳或文出荆州假称宣德之令【原注江陵之去建业地濶数千余里宣德皇后下令旬日必至以此而言其伪可见】或书成并部虚云孝靖之勅【原注北齐文宣帝将受魏禅宻撰锡让劝进断表文诏入奏请署一时顿尽则知无复前后节文等差降杀也○此注旧编在后注之下误】凡此文诰本不施行必也载之起居编之国史岂所谓撮其机要翦截浮辞者哉但二萧陈隋诸史通多此失【原注晋魏及宋自创业后称公王即帝位皆数十年间事也夫功德日盛稍进累迁足验礼容不欺揖逊无失自齐梁已降称公王及即帝位皆不出旬月之中耳夫以迫促如是则于礼仪何有者哉】唯王劭所撰齐志独无是焉【旧本此处连下条非】
　　按此斥南北晚近诸朝自撰锡禅文诏月日以防史皆载之愈形其伪王志独无髙出诸史也
　　文出荆州【南史梁武纪齐南康王即帝位于江陵遥废东昏为涪陵王以帝加征东军镇石头王珍国斩东昏二年正月进帝为梁公备九锡二月进爵为王三月丙辰齐帝下诏禅位四月辛酉宣德皇后令曰西诏至宪章前代敬禅神器于梁明可临轩授玺绂】
　　书成并部【通鉴渤海髙德政善图防劝髙洋受禅洋还晋阳令左右陈山提赍事条并宻书与杨愔山提至邺愔即召太常卿邢劭等撰仪注秘书监魏收草九锡禅让劝进诸文洋至邺孝靖禅位于齐】
　　夫以暴易暴【旧作以暴易古一作以累易古】古人以为嗤如彦渊之改魏收也以非易非弥见其失矣而撰隋【旧衍文字】史者称澹大矫收失者何哉且以澹著书方于君懋岂唯其间可容数人而已史臣美澹而讥劭者【原注隋史毎论皆云史臣曰今故因其成事呼为史臣】岂所谓通鉴乎语曰蝉翼为重千钧为轻其斯之谓矣
　　按此所主在魏书而所刺在魏澹与上条文义不相防王劭特带衡之耳故分擘冝稳○详诸史诸条皆有承转语助本一片文字后人见头绪纷出遂离立之取便循览未为害事无如当连反断当断反连老杜诗云海图坼波涛旧绣移曲折阅之令人目迷细意分张颇烦裁缉
　　别传【九条○所举皆非国史故别传】
　　刘向列女传云夏姬再为夫人三为王后夫为夫人则难以验也为王后则断可知矣释【三为王后是駮案主句】案其时诸国称王唯楚而已如巫臣諌庄将纳姬氏不言曾入楚宫则其为后当在周室葢周德虽衰犹称秉礼岂可族称姬氏而妻厥同姓者乎且鲁娶于呉谓之孟子聚麀之诮起自昭公未闻其先已有斯事礼之所载何其阙如【原注杂记曰夫人之不命于天子自鲁昭公始也】又以女子一身而作嫔三代求诸人事理必不然释【已上言春秋时无其事】寻夫春秋之后国称王者有七葢由向误以夏姬之生当夫战国之世称三为王后者谓歴嫔七国诸王挍以年代殊为乖刺释【此言战国时无其人】至于他篇兹例甚众故论楚也则昭王【当云平王】与秦穆同时言齐也则晏婴居宋景之后【原注列女传曰齐伤槐女景公时人谓晏子曰昔宋景公时大旱三年夫谓宋景为昔即居其后矣】今粗举一二其流可知释【节尾推类言之】
　　观刘向对成帝称武宣行事世传失实事具风俗通其言可谓明鉴者矣释【首借刘向自言挑起议论】及自造洪范五行及新序説苑列女神仙诸传而皆广陈虚事多构伪辞非其识不周而才不足葢以世人多可欺故也呜呼后生可畏何代无人而輙轻忽若斯者哉夫传闻失真书事失实葢事有不获已人所不能免也至于故为异説以惑后来则过之尤甚者矣释【已上掲一欺字为后文作冒○旧本此处截条非是】案蘓秦答燕易王称有妇人将杀夫令妾进其药酒妾佯僵而覆之又甘茂谓蘓代【或譌作氏】云贫人女与冨人女防绩曰无以买烛而子之光有余子可分我余光无损子明此并战国之时游説之士寓言设理以相比兴及向之著书也乃用【一作因】蘓氏之説为二妇人立传定其邦国加其姓氏以彼乌有持为指实何其妄哉释【此段摘出二传以实其欺】又有甚于此者至如伯竒化鸟对吉甫以哀鸣宿瘤隐形干齐王而作后此则不附于物理者矣复有懐嬴失节目为贞女刘安覆族定以登仙立【一作夫】言如是岂顾丘明之有传孟坚之有史哉释【末又类举其失】
　　按已上二条并纠刘向也前条言年世舛譌后条言事理傅防
　　夏姬【左传成二楚之讨陈夏氏也庄王欲纳夏姬申公巫臣曰不可君召诸侯以讨罪也今纳夏姬贪其色也君其图之王乃止】
　　昭王秦穆同时【即申左篇秦穆女为荆平夫人事两引俱误作昭王彼篇已刋正】晏婴居宋景后【列女传齐伤槐衍之女名婧景公有所爱槐令曰伤槐者刑于是衍醉而伤槐景公且加罪焉婧惧乃造晏婴之门曰昔者宋景公时大旱卜以人祀景公曰必以人祀寡人请自当之今杀婧之父邻国皆谓君爱树而贼人其可乎郭评宋景公头曼在齐景公杵臼后三十余年】世传失实【风俗通正失成帝问文帝治天下孰与孝宣皇帝刘向曰世之毁誉莫能得实审形者少随声者多世间言文帝祭代东门期日再中集上书囊为帷粟一升一钱凡此皆俗人妄传言过其实】
　　进药酒【战国燕防有逺为吏者其妻私人其夫且归私者忧之其妻曰勿忧也吾已为药酒待之矣后二日夫至妻使妾奉巵酒进之妾知其为药酒也进之则杀主父言之则逐主母乃阳僵弃酒列女传周主忠妾者周大夫妻之媵妾也大夫仕于周其妻淫于邻人其下文略与防同】
