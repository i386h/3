<!-- { "loadSidebar": true } -->
　　韦孟讽谏【汉书韦贤传韦贤邹人也其先韦孟家本彭城为楚元王傅及孙王戊荒淫不遵法孟作诗讽谏后遂去位徙家于邹又作一篇其诗或曰子孙好事述先人之志而作也】
　　扬雄出师【按汉书扬雄传载河东长杨等赋及离骚解嘲等词太法言等序而无出师颂郭注引文选注云成帝时西羌有警上思将帅之臣追美赵充国乃召雄即充国图颂之文选充国颂后编有出师颂则史孝山作岂史通误以为雄耶】
　　马卿封禅【汉书司马相如字长卿见上好仙遂奏大人赋天子大恱飘飘有凌云气游天地之间意病免家居茂陵天子使取其书使所忠往而相如已死问其妻对曰长卿未死时为一卷书曰有使来求书奏之其遗札书言封禅事所忠奏焉】
　　贾谊过秦【按汉书贾谊传不载过秦论于陈胜项籍传賛取史记褚少孙所述之文録之止三篇之一又按史通所举韦扬马贾诸篇或置传首或出他书或入传中或附賛内举非一例其意祗取有闗劝戒传颂艺林法当采入史中者用示择言之例耳】
　　本纪【第四】
　　昔汲冡竹书是曰纪年吕氏春秋肇立纪号【其书有十二纪】葢纪者纲纪庶品网罗万物考篇目之大者其莫过于此乎释【首原纪字来歴】及司马迁之着史记也又列天子行事以本纪名篇后世因之守而勿失譬夫行夏时之正朔服孔门之教义者【二句喻言本纪法立而分定】虽地迁陵谷时变质文而此道常行终莫之能易也释【自及司马至此賛其创立纪名专归天子至当不易无容混冒】然迁之以天子为本纪诸侯为世家斯诚谠矣但区域【犹言门类】既定而疆理【犹言界画】不分遂令后之学者罕详其义释【数语转意】案姬自后稷至于西伯嬴自伯翳至于庄襄【襄旧作王下同】爵乃诸侯而名本纪释【此下言自名之而自乱之摘周秦起案】若以西伯庄襄以上别作周秦世家持殷纣以对【逓代之义】武王防秦始以承周赧使帝王传授昭然有别岂不善乎释【先设平论】必以西伯以前其事简约别加一目不足成篇【其书不过两畨】则伯翳之至庄襄其书先成一卷【甚不简矣】而不共世家等列輙与本纪同编此尤可怪也释【此正駮之而文义侧注周之先事少卷促耳秦未帝前卷长另立何亦混称乎】项羽僣盗而死未得成君【大业未就】求之于古则齐无知卫州吁之类也【未成君也】安得讳其名字呼之曰王者乎【二句言岂等于讳名而奉尊称者】春秋吴楚僣拟书如列国假使羽窃帝名正可抑同羣盗【羣盗即胜广辈汉书胜广项籍同传句葢准以为言】况其名曰西楚号止霸王者乎霸王者即当时诸侯【即如彭韩之类谓其号正同也】诸侯而称本纪求名责实再三乖谬释【前节就帝王上世乱例駮之此节就身未成帝乱例駮之】盖纪之为体犹春秋之经系日月以成歳时书君上以显国统释【二句正透出命名的防上无压制自得纪年方许题为本纪名义相符】曹武虽曰人臣实同王者以未登帝位国不建元陈志权假汉年编作魏纪亦犹两汉书首列秦莽之正朔也【连莽举例据光武纪】后来作者宜准于斯而陆机晋书列纪三祖直序其事竟不编年年既不编何纪之有释【此与下节皆摘后史之不符纪例者○本节就开代言】夫位终北靣一槩人臣傥追加大号止入传限是以嗣【韦曜】吴史不纪孙和求故实非无往例【即下文戾园也】逮伯起【魏收】之次魏书【一脱书字】乃编景穆于本纪以戾园【诸本譌作国】虚谥间厠武昭欲使百【一作下】世之中若为鱼贯释【此节摘继体追尊为言○已上总就本字纪字名义发防】又纪者既以编年为主唯叙天子一人有大事可书者则见之于年月其书事委曲付之列传此【此郭本作则】其义也如近代述者魏著作李安平之徒其撰魏齐二史【旧注魏彦渊撰后魏书李百药撰北齐书按渊为唐讳恐非原注下同】于诸帝篇或杂载臣下或兼言他事巨细毕书洪纤备録【旧注如彦渊帝纪载沙苑之捷百药帝纪述淮南之败是也】全为传体有异纪文迷而不悟无乃太甚世之读者幸为详焉释【末节乃从纪体立论体似春秋之经事止提纲书其大者杂载他兼则防矣可谓搜义无穷】
　　按史记索隐释本纪曰本其事而记之故曰本纪若是则凡纪人事皆可通称不已泛乎史通则曰系日月以成歳时书君上以显国统其于列传篇又曰纪者编年编年者歴帝王之歳月葢言用其纪元纪其时事也似此析义则凡混假是名如项羽前附秦年后附汉年全与本身无与不待辩而其非灼然矣裴世期论史目云天子称本纪诸侯称世家系其本系故曰本是则刘説之所因欤○侪项于州吁无知初看似过细按其意特以未成君等之耳非以逆例也或曰魏武权假汉年纪是乎曰帝魏为文者势所必然犹晋三祖也尊创业也非是则唐髙宋太之先世矣莫谎于元魏称谓篇斥之○孙和元晃一条断制严明濮议兴献议聚讼可息○自此至题目篇条防抽论皆是纪传体中之体例
　　后稷至西伯【按史记周本纪后稷以下曰不窋曰鞠曰公刘曰庆节曰皇仆曰羌弗曰毁隃曰公非曰髙圉曰亚圉曰公叔祖类曰古公亶父曰公季曰西伯凡十五世文幅甚简附按罗氏路史云夏十七世商三十世葢四十七世而后有周文王此叙止十五世踈脱甚矣】
　　伯翳至庄襄【按史记秦本纪伯翳本名大费与禹平水土传至非子当周孝王时始封为附庸邑之秦至襄公平王封为诸侯赐之岐以西之地于是始国至缪公开地千里遂霸西戎至孝公天子致伯子惠文始称王以至庄襄通为纪一卷编始皇纪之前】
　　无知州吁【左传庄八齐公孙无知有宠于僖公襄公绌之公田而反贼入弑之立无知九年雍廪杀无知又隐四卫州吁弑桓公而立卫人使右宰丑涖杀州吁于濮】
　　权假汉年【魏志武帝纪纪年起汉献帝初平元年尽建安二十五年】
　　陆机晋纪【晋书本传机字士衡吴郡人祖逊父抗太康末与弟云俱入洛成都王頴劳谦下士机委身焉宦人孟玖谮机于颖遂遇害所着丈章二百余篇按传不言作晋纪而隋唐二志郑马二通并有陆机晋纪四卷并入编年门今史通云歴纪三祖直叙其事以为不合本纪之体得毋机书之以纪名原是荀袁汉纪之纪而非本纪之纪欤识以存疑三祖谓所追尊宣帝懿景帝师文帝昭也】嗣吴史【嗣韦曜字即韦昭也见国语家吴志曜传孙皓即位欲为父和作纪曜执以和不登帝位宜名为传如是者非一皓积嫌愤遂诛曜按今吴志孙和传在五子之列殆因曜之旧欤】伯起魏书【北史魏牧字伯起小字佛助与温子升邢子才齐誉世号三才齐天保元年除中书令兼著作郎二年诏撰魏史魏书纪恭宗景穆皇帝讳晃太武皇帝长子也薨于东宫即柩谥曰景穆髙宗即位追尊皇帝庙号史臣曰恭宗明德令闻夙世殂天其戾园之悼欤按此纪继太武纪下是僣纪也当附太武纪末不合分萹】
　　戾园【汉宣帝纪武帝戾太子纳史良娣产子史皇孙皇孙生帝巫蛊事起太子亡至湖遇害武五子传宣帝初即位诏曰故皇太子在湖未有号谥歳时祠其议諡置园邑有司奏请谥曰戾置奉邑二百家湖閺乡祁里聚为戾园后又益戾园满三百家】
　　魏著作【北史魏季景传季景子澹字彦深仕齐殿中郎中书舎人入周迁著作郎帝以魏收所撰后魏书褒贬失实诏澹别成魏史义例与魏收多所不同按澹本字彦渊唐讳为深】
　　李安平【唐书李百药字重规定州安平人隋内史令德林子也幼多病祖母赵以百药名之七歳能属文号竒童贞观元年拜中书舎人封安平县男所撰齐史行于世】
　　世家【第五】
　　自有王者便置诸侯列以五等防为万国当【一无当字】周之东迁王室大坏于是礼乐征伐自诸侯出迄乎秦世分爲七雄司马迁之记诸国也其编次之体与本纪不殊【各国自用其年】葢欲抑彼诸侯异乎天子故假以他称名为世家释【首标世家创设名义之故已下皆即迁史搜駮】案世家之【一无此四字易一其字】爲义也岂不以开国承家世代相续至如【一作于】陈胜起自羣盗称王六月而死子孙不嗣社稷靡闻无世可传无家可宅而以世家为称岂当然乎夫史之篇目皆迁所创岂以自我作故【一作古集内屡见此语并作故】而名实无准释【既立世家一门陈胜难安放故作第一駮】且诸侯大夫家国本别三晋之与田氏自未为君而前齿列陪臣屈身藩后而前后一统俱归世家使君臣相杂升降失序何以责季孙之八佾舞庭管氏之三归反玷【三晋田齐之先犹帝纪之上世也】又【当有田齐二字】列号东帝抗衡西秦地方千里髙视六国而没其本号唯以田完制名【原注谓田完世家也】求之人情孰谓其可释【第二駮夲是三晋田齐总駮而田完题上独缺齐字故多一层】当汉氏之有天下也其诸侯与古不同夫古者诸侯皆即位建元专制一国緜緜瓜瓞卜世长久至于汉代则不然其宗子称王者皆受制京邑自同州郡异姓封侯者必从宦【一作官】天朝不临方域【汉初不尽然】或传国唯止一身或袭爵才经数世虽名班【一多爵字非】胙土而礼异人君必编世家实同列传而马迁强加别録以类相从虽得画一之宜讵识随时之义释【第三駮专举汉封为言○随时二字具有通识】葢班汉知其若是厘革前非至如萧曹茅土之封荆楚葭莩之属并一概称传无复世家事势当然非矫枉也释【落到班史废去世家事势当然正是为时所转】自兹已降年将四百及魏有中夏而扬【吴】益【蜀】不賔终亦受屈中朝见称伪主为史者必题之以纪则上通帝王牓之以传则下同臣妾梁主勅撰通史定为吴蜀世家持彼僣君比诸列国去太去甚其得折中之规乎【此论于蜀未允】次有子显齐书北编魏虏牛周史南记萧考其传体宜曰世家释【自汉而后代多分据宜若可用然亦不为决词也】但近【或作今误】古著书通无此称用使马迁之目【或譌作册】湮没不行班固之名相传靡易者矣释【末以舎马从班结之】
　　按由周而来五等相仍当子长时汉封犹在故立此名目以处夫臣人而亦君人者自兹以降去古益逺藩微封耗史无世家时为之也随时之义四字乃持论主句○三国南北朝体势相埓各为一史理事当然宋之辽金亦犹是也晋十六国载记统之唐之藩镇是不一姓凡此诸朝都无置世家处独唐末五代十国擅世庐陵逺法龙门继列兹体比于扬益魏虏之云似较櫽当亦时之适逢也然设以十国拟诸载记亦殊妥协○帝魏则传蜀帝蜀则纪汉蜀不得与吴例故独不可世家○位孔子以世家先儒非之愚谓史记乃从其世及而世家之也故叙后系独长至十一传安国而与已同时继以子卬孙驩而止厥后褒成褒亭宗圣奉圣崇圣恭圣绍圣褒圣衍圣之封与世无极焉乃悟世家二字千古唯孔氏颠扑不破史通纠史于孔子无缀词其亦有防于斯欤【宋史龚欧诸国世家夹置传内名类襍糅】
