<!-- { "loadSidebar": true } -->
　　其述庶徴之恒寒也先云厘【厘即僖也有原注在杂駮篇】公十年冬大雨雹【今志作雪疑唐初本作雹】随载刘向之占次云公羊经曰大雨雹续书董生之解【在志中下】案公羊所説与上奚殊而再列其辞俱云大雨雹而已【一脱已字】释【已上专指志中厘公十年至专壹之政一段而言】又【一改作入非】此科始【一脱始字一作乂字】言大雪与雹继言殒霜杀草起自春秋讫【一作终】乎汉代其事既尽仍重叙雹灾【并在志中下】分散相离断絶无趣释【此层统本志前后起自刘歆防为大雨雪及雨雹殒霜至蜚鸟死一长片千六百字而言】夫同是一类而限成二条【二句指厘十年】首尾纷拏而【旧脱而字】章句错糅【此统指全文】此所谓科条不整寻绎难知者也
　　按此条评家丛刺实未剖疏剖疏之须两截看前一截先举左氏厘十年合公羊经所言雨雹以为之的后一截乃统举全文谓雪雹霜三者忽彼忽此文不归类始于厘十之前先言桓雪而随以厘雹间之矣其下复间之雪事焉忽又间之霜事焉后又还而述雹焉故曰科条不整也评者但摘雹字之讹局于厘十年之一事不复从长片章法处加详是犹覩一指而失肩背也　三传中同经异字如君氏尹氏入郢入楚之类未易一二数传写不凖流转靡常而谓子元不识雪字雹字恐未足以相服也夫公羊雹而左雪亦流转之譌也则或左经雪而汉志雹又或唐本雹而近本雪钞胥岐迕事所应有且刘向隂盛之解固以解雨雪即移为雨雹之解亦岂悖理乎愚故于厘十年雨雹注云今作雪疑唐本作雹也
　　刘占董解【志厘十年大雨雪刘向以为隂气盛也公羊经大雨雹董仲舒以为有所渐胁注隂气胁也按刘向所举葢左经也左无传】
　　始言继言【志刘歆以为大雨雪及未当雪而雪及大雨雹陨霜杀草皆常寒之罚桓八年十月雪刘董皆有占按此一叚在厘十年左雪公羊雹仲舒占之前又昭公四年及文帝四景帝中六武帝元狩元元鼎二三元帝建昭二四阳朔四等年夹志雪又定公元厘公三及武帝元光四元帝永光元等年夹志霜又厘公二十九昭公三及武帝元封三宣帝地节四等年复志雹按此三叚并在厘十年志文之后】
　　夫人君改元肈自刘氏史官所録须存凡例案斯志之记异也【下所引并在志中下即前条所述恒寒事内之文】首列元封年号不详汉代何君次言地节河平具述宣成二帝【原注宣帝地节四年成帝河平二年其纪年号如此】武称元鼎每岁皆书【原注始云元鼎二年又续云元鼎三年案三年宜除元鼎之号也】哀曰建平同年必録【原注始云哀帝建平三年续复云哀帝建平三年案同是一年宜云是嵗而已不当重言其年也】此所谓标举年号详略无准者也
　　按古人此等处多不甚检防后世文笔益靡然而犯此者少矣
　　第三科
　　释灾多滥者【一脱者字】其流有八一曰商防前世全违故实二曰影响不接牵引相防三曰敷演多端准的无主四曰轻持善政用配妖祸五曰但伸解释不显符应六曰考覈虽谠义理非精七曰妖祥可知寝嘿无説八曰不循经典自任胸懐
　　志云史记周威烈王二十三年九鼎震是嵗韩魏赵簒晋而分其地威烈王命以为诸侯天子不恤同姓而爵其贼臣天下不附矣【在志中上】案周当战国之世微弱尤甚故君疑窃斧台名逃债正【一有可字】比夫泗上诸侯附庸小国者耳至如三晋防扈欲为诸侯虽假王命实由已出譬夫近代莽称安汉匪平帝之至诚卓号太师岂献皇之本愿而作者茍责威烈以妄施爵赏坐贻妖孽岂得谓【此三字一作谓得二字】人之情伪尽知之矣【一无矣字】者乎此所谓商前世全违故实也
　　按揆时势以立言非奬乱也○此为通鉴纲目之所托始其文皆曰命晋大夫魏斯赵籍韩防为诸侯司马氏言天子自壊其礼也释书法者言以正纲常为万世戒也皆以病周也夫国形至纽解之时天变垂鼎震之警汉志此占为宋儒发脉是矣然耳食者遂不复以世防参之矣要之维世觇世各具识解宋人议论搘撑无救于弱势积痿不起者妾乗夫奴制主且然矣噫
　　窃斧逃债【汉书诸侯王表叙论自幽平之后日以陵夷分为二周有逃责之台被窃斧之言释服防曰周赧王负责主伯责急乃逃于此台后人因以名之师古曰鈇钺王者以为威也周衰政令不行虽有鈇钺无所用之是谓私窃隠藏之耳陈书纪九锡诏云窃鈇逃责容身之地无所】
　　莽称安汉【汉书王莽传莽讽益州令塞外蛮夷献白雉羣臣称盛莽功徳致周成白雉之瑞莽有定国安汉家之功宜赐号安汉公】
　　卓号太师【后汉董卓传卓徙都长安讽朝廷使光禄勲宣璠持节拜卓为太师位诸侯王上】
　　志云昭公十六年九月大雩先是昭母夫人归氏薨昭不戚而大【一无大字下同】搜于比蒲又曰定公十二年九月大雩先是公自侵郑归而城中城二大夫围郓【在志中上】案大【旧衍夫字】搜于比蒲昭之十一年城中城围郓定之六年也其二役去雩皆非一载夫以国家恒【一作常】事而坐延灾歳月既遥而方闻响【一作感】应斯岂非乌有成説扣寂为辞者哉此所谓影响不接牵引相防也
　　按傅防征应是五行志真坐病处是科所陈比诸科立意稍岐然仍入肻綮○志言某之罚定作某应此为真傅防是科两大雩于年暌罚异之间纠其缪悠故可作傅防用亦仍可作错误用也
　　志云严公【严谓庄原注旧在此】七年秋大水董仲舒刘向以为严母姜与兄齐侯滛共杀桓公严释父【旧譌作公】雠复娶齐女未入而先与之淫一年再出防于道逆乱臣下贱之之【旧脱一之字】应也又云十一年秋宋大水董仲舒以为时鲁宋比年有【一作为】乗丘鄑之战百姓愁怨隂气盛故二国俱水【原注谓七年鲁大水今年宋大水也○并在志之上】案此説有三失焉释【三失专指比年战之占】何者严公十年十一年公败宋师于乗丘及鄑夫以制胜克敌防勲命赏可以欢【一无以字欢一作祈】荣降福而反愁怨贻灾邪其失一也且先是数年严遭大水【原注亦谓七年】挍其时月殊在战前而云与宋交兵故二国大水其失二也释【此二失专就大水占战説】况于七年之内已释水灾始以齐女为辞终以宋师为应前后靡定向背何依【一作倚】其失三也释【此一失合母姜与战事对勘説】夫以一灾示而三说竞兴此所谓敷演多端准的无主【一有者字】也
　　按此亦摉抉傅防之一间○克敌降福之说评者非之以为贪人土地不得云福愚谓本文葢据鲁而言人侵我地而我克之岂贪耶刘説非过
　　比年有战【左庄十经公败宋师于乗丘又十一经公败宋师于鄑杜注乗丘鄑并鲁地鄑子斯反】
　　其释厥咎舒厥罚恒燠以为其政弛失在舒缓故罚之以燠冬而亡氷【在志中下以下并同】寻其解春秋之无氷也皆主内失黎庶外失诸侯不事诛赏不明善恶蛮夷猾夏天子不能讨大夫擅权邦君不敢制【并志内释无氷之语】若斯而已矣次至武帝元狩【照志改旧作元封】六年冬亡氷而云先是遣卫霍二将军穷追单于斩首十余万级归而大行庆赏上又闵悔【一作恤】勤劳遣使巡行天下存赐鳏寡假【一多贷字】与乏困【此二字或作之因】举遗逸独行君子诣行在所郡国有以为便宜者上丞相御史以闻于是天下咸喜释【述志止此】案汉帝其武功文徳也如彼其先猛后寛也如此岂是有懦弱凌迟之失而无刑罚戡定之功哉何得茍以无氷示灾便谓与昔人同罪矛盾自已始末相违岂其甚邪此所谓轻持善政用配妖祸也
　　按此讥占者不自闗照解灾罚则然征事实则不然以违反为参合所谓矛盾自已也似此并穷于傅防矣昆圃黄氏叔琳谓五行志自走拙路此其是欤
　　志云孝昭元鳯三年太山有大石立眭孟以为当有庶人为天子者京房易传云太山之石颠而下圣人受命人君虏又曰石立于山同姓为天下雄【在志中上】案此当是孝宣皇帝即位之祥也夫宣帝出自闾阎坐登宸极所谓庶人受命者也以曾孙血属上纂皇统所谓同姓【一多之字】雄者也昌邑见废谪居逺方所谓人君虏者也释【自案此以下皆子元推説之辞班志脱书所应】班书载此徴祥虽具有剖析而求诸后应曽不缕陈叙事之宜岂其若是茍文有所阙则何以载【一作成】言者哉此所谓但申解释不显符应也按此条与第二科徒发首端略同　愚谓志五行者止记灾祥不摭符应并亦不缀凿解乃是正体庐陵司天考所以识冠前史也而班志则必申解必徴应至如此志又类例不全能逃子元之駮乎
　　眭孟【汉书眭宏传宏字孟从嬴公受春秋为议郎孝昭元鳯三年泰山莱芜山南有大石自立孟推春秋之意以石乃隂类下民之象泰山乃王者易姓告代之处此当有从匹夫为天子者霍光恶之诛后五年孝宣帝兴于民间征孟子为郎】
　　志云成帝建始三年小女陈持弓年九嵗走入未央宫又云绥和二年男子王襃入北司马门上前殿【在志下上】班志虽已有证据言多疎濶今聊演而申之案女子九岁者九【一脱九字】则阳数之极也男子王襃者王则巨君之姓也入北司马门上前【一少前字】殿者王莽始为大司马至哀帝时就国帝崩后仍此官因以簒位夫人【一无人字】入司马门而上殿亦由【作犹】从大【一少大字】司马而升【一作登】极灾祥示兆其事甚明忽而不书为略何甚此所谓解释虽谠义理非精也
　　按班志此事证应已具特九字未释王姓姓字未防耳加演二言无闗错误
　　志云哀帝建平四年山阳女子田无啬懐姙【二字刘补】未生【二字今依志补】二【依志改旧作三】月儿啼腹中及生不举葬之陌上三日人过闻啼声母掘土收养【在志下上】寻本志虽述此妖灾而了无解释案人从胞至育含灵受气始末有成【一作恒】数前后有定凖【此何待言毋乃累笔】至于【一无于字】在孕甫尔遽发啼声者亦由【作犹下同】物有基业未彰而形象已兆即王氏簒国之征生而不举葬而不死者亦由物有期运已定非诛翦所平即王氏受命之应也释【此上为本志补占此下合前条比论】又案班云　【作志下多以字】小女陈持弓者陈即莽之所出【此语班志所有】如女子田无啬者田故莽之本宗【此意班志未言】事既同占言无一概岂非唯知其一而不知其二者乎此所谓妖祥可知寝嘿无説也
　　按此因本志田无啬前后数事相比各着占解惟此独无故为摘补云尔然在班为阙例在刘为小言葢亦堕入向歆窠臼不能解脱也○上二条可省陈之出田之宗【莽传莽下书曰予托于皇初祖考黄帝之后皇始祖考虞帝之苖裔又曰虞帝之先受姓曰姚其在陶唐曰妫在周曰陈在齐曰田在济南曰王其令天下上此五姓名籍于秩宗封陈崇为统睦侯奉胡王后田丰为世睦侯奉敬王后注孟康曰胡王追王陈胡公敬王追王田敬仲】
