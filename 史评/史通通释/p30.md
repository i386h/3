<!-- { "loadSidebar": true } -->
　　黄能之祟【晋语郑简公使公孙成子来聘平公有疾韩宣子赞授客馆客问君疾对曰今梦黄能入于寝门人杀乎抑厉鬼耶子产曰昔者鲧违帝命殛之于羽山化为黄能以入于羽渊实为夏郊三代举之今周室少卑晋实继之其或者未举夏郊耶左昭七黄能作黄熊二传皆无叔向问语史通似误】谢拾沈遗【谢绰宋拾遗十卷见书志五行章】
　　人物【第三十】
　　夫人之生也有贤不肖焉若乃其恶可以诫世其善可以示后而死之日名无得而闻焉是谁之过欤盖史官之责也释【此篇前半以有闗法戒之人当见史册为説】观夫文籍肇剏史有尚书知逺疏通罗歴代至如有虞进贤时宗元凯夏氏中微国传寒浞殷之亡也是生飞亷恶来周之兴也实有散宜闳夭若斯人者或为恶纵暴其罪滔天或累仁积德其名盖世虽时淳俗质言约义简此而不载阙孰甚焉洎夫子修春秋记二百年行事三传并作史道勃兴若秦之由余百里奚越之范蠡大夫种鲁之曹沫公仪休齐之戚田穰苴斯并命代【亦作世】天才挺生杰出或陈力就列功冠一时或杀身成仁声闻四海茍师其德业可以治国字人慕其风范可以激贪励俗此而不书无乃太简释【首以尚书春秋有阙开端】又子长着史记也驰骛穷古今上下数千载至如臯陶伊尹傅説仲山甫之流并列经诰名存子史功烈尤显事迹居多盍各采而编之以为列传之始而断以夷齐居首何龌龊之甚乎【其言与探赜篇不相顾】既而孟坚勒成汉书牢笼一代至于人伦大事亦云备矣其间若薄昭杨仆顔驷史岑之徒其【一脱其字】事所以见遗者盖略小而存大耳夫虽逐麋之犬不复顾兔而鸡肋是弃能无惜乎当三国异朝两晋殊宅若元则仲景时才重于许洛何桢许询文雅髙于杨豫而陈夀国志王隠晋史广列诸传而遗此不编此亦网漏吞舟过为迂濶者释【以上述马班夀隠诸史列传有阙】观东汉一代贤明妇人如秦嘉妻徐氏动合礼仪言成规矩毁形不嫁哀恸伤生此则才德兼美者也董祀妻蔡氏载诞胡子受辱虏廷文词有余节槩不足此则言行相乖者也至蔚宗后汉传标列女徐淑不齿而蔡琰见书欲使肜管所载将安凖的释【此补述后汉书取舎失当也文当列三国两晋之前縁是妇女故另缀焉】裴几原删略宋史时称简要至如张祎阴受君命戕贼零陵乃守【旧作宗】道【一作通】不移饮鸩而絶虽古之鉏麑义烈【宣二】何以加诸鲍昭文宗学府驰名海内方于汉代褒朔之流事皆阙如何以申其褒奬释【此述子野宋略传亦有阙也○此处截上言当传而不立传者下言不必专传而传者】夫天下善人少而恶人多其【一有有字】书名竹帛者盖唯记善而已故太史公有云自获麟以来四百余年明主【一无明主二字】贤君忠臣死义之士废而不载余甚惧焉即其义也至如四凶列于尚书三叛见于春秋西汉之纪江充石显东京之载梁冀董卓此皆干纪乱常存灭兴亡所系【一本此三句中干作千无乱字灭字】既有闗时政故不可阙书释【此段转闗书善虚运书恶实拈皆有闗国纪故不可阙载耳是引下之辞】但近史所刋有异于是至如不才之子羣小之徒或阴情丑行或素餐尸禄其恶不足以曝扬其罪不足以惩戒莫不搜其鄙事聚而为録不其秽乎释【近史则庸碌宵小亦书不足示戒矣】抑又闻之十室之邑必有忠信而斗筲之才何足算也若汉传之有傅寛靳歙蜀志之有许慈宋书之虞丘进魏史之王宪若斯数子者或才非拔萃或行不轶羣徒以片善取知微功见识阙之不足为少书之唯益其累而史臣皆责其谱状征其爵里课虚成有裁为列传不亦烦乎释【近史于寻常流品亦书不足示劝矣】语曰君子于其所不知盖阙如也故贤良可记而简牍无闻斯乃詧所不该【谓明不能遍】理无足咎至若愚智毕载妍媸靡择此则燕石妄珍齐竽混吹者矣夫名刋史册自古攸难事列春秋哲人所重笔削之士其慎之哉释【单收后半不必专传者一截】按以书善书恶植史体以劝善惩恶宏史才若善不足以劝恶不足以惩则其用无所施而于体不冝防乃史或阙书焉或滥书焉两皆失之论非不谠也虽然谈何容易非矢质鬼神之公心而炳俟百世之明识其孰能与于斯○两截胪列或荒逺或细碎举之恐不胜举与品藻篇一类不免翰墨烦劳
　　元凯【左文十八昔髙阳氏有才子八人苍舒隤凯梼演大临尨降庭坚仲容叔达天下之民谓之八恺髙辛氏有才子八人伯奋仲堪叔献季仲伯虎仲熊叔豹季貍天下之人谓之八元此十六族也世济其美舜臣尧举八恺使主后土以揆百事举八元使布五教于四方】
　　寒浞【左襄四昔有夏之方衰也后羿因夏民以代夏政而淫于原兽弃武罗伯因熊髠尨圉而用寒浞寒浞伯明氏之谗子弟也行媚于内而施赂于外树之诈慝以取其国家】
　　飞亷恶来【秦本纪伯翳之裔中潏在西戎保西垂生蜚亷蜚亷生恶来恶来有力蜚亷善走父子俱以材力事纣】
　　散宜闳夭【按散闳二人明列尚书君奭篇史通乃与元凯等同以阙载为疑疎矣】由余【秦本纪由余其先晋人也亡入戎戎闻缪公贤故使由余观秦秦缪公示以宫室积聚由余曰使鬼为之则劳神矣使人为之亦苦民矣缪公怪之由余笑曰夫戎夷上含淳德以遇其下下怀忠信以事其上不知所以治此此真圣人之治也于是缪公惧以女乐遗戎王间由余由余降秦】
　　百里奚【史记秦本纪云晋献公灭虞虢虏虞君与其大夫百里傒以为秦穆公夫人媵于秦按左传之言媵秦穆姫者为井伯无百里奚之名唯僖十三晋人来乞籴有秦伯问百里与之一语亦无奚名】蠡种【外传越语越王句践即位三年兴师伐吴不胜栖于防稽王使大夫种行成于吴曰蠡为我守于国范蠡对曰四封之内百姓之事蠡不如种四封之外敌国之制主防其事种不如蠡四年伐呉居军三年遂灭吴】
　　曹沬【按刺客传曹沬鲁人于鲁庄齐桓之时有战败防柯刼盟之事而公羊书盟柯手劒曹子无名左谷则名曹刿又皆无刼桓事故曰三传不书曹沬】
　　公仪休【赵岐孟子注案史记云公仪休鲁博士以髙第为鲁相奉法循理无所变更百官自正使食禄者不得与民争利受大者不得取小按事又见董子贤良防对】
　　戚【管子小称篇桓公管仲鲍叔牙戚四人饮鲍叔奉杯而起曰使公毋忘如莒时也管子毋忘束防在鲁也戚毋忘饭牛车下也按吕览淮南并云击牛角疾歌注曰歌硕防也而吕作戚淮南作寗越至应劭述歌又别歌曰南山矸白石烂生不遭尧与舜禅短布单衣适至骭从昏饭牛薄夜半长夜漫漫何时旦三书互异识以备考】
　　田穰苴【史记本传司马穰苴者田完之苗裔也齐景公时晏婴乃荐田穰苴曰穰虽田氏庶孽然其人文能附众武能威敌愿君试之景公召穰苴与语兵事大説之以为将军将兵捍燕晋之师】薄昭【附见外戚薄姫传髙后崩迎立代王为皇帝封太后弟昭为轵侯又见淮南王传淮南厉王恣不用汉法时帝舅薄昭为将军尊重上令昭予厉王书谏数之】
　　杨仆【酷吏传仆以千夫为吏南越反拜楼船将军有功封将梁侯按仆非附传不得云见遗】顔驷【文选张衡思赋云尉尨眉而郎潜兮逮三叶而遘武注汉武故事孝武过郎署见一郎鬓眉皓白问何其老也对曰臣顔驷文帝好文臣好武景帝好老臣尚少陛下好少臣已老是以三叶不遇上擢为都尉】
　　史岑【参雕龙选注雕龙云武仲之美显宗史岑之述熹后选注汉有两史岑一在王莽末字子孝东观汉记东平王苍上光武中兴颂明帝问可与谁等挍书郎对前丗史岑之比者是也其一颂和熹邓后者字孝山在莽后百有余年书典散亡莫详爵里集林诸家以孝山之文载于子孝之集范晔遂谓王莽末沛国史岑字孝山以文显误也按选注见出师颂史通所列则莽末字子孝者是】
　　元则【魏志附见曹爽传裴注魏略曰桓范字元则曹爽辅政以范乡里老宿特敬之及宣王起兵范南见爽劝爽兄弟以天子诣许昌征四方以自辅卿别营在阙南呼召如意所忧在谷食而大司农印章在我身爽不从及宣王收范持之甚急范谓部官曰徐之我亦义士耳遂送廷尉魏氏春秋曰范哭谓爽曰曹子丹佳人生汝兄弟犊耳何图今日坐汝族防】
　　仲景【遍捡三国裴注絶无其人刘意岂谓张仲景耶皇甫谧释劝革陀存精于独识仲景垂妙于定方盖仲景医圣与陀齐名隋志方书亦二人连载并注汉人汉末魏初也而陈夀止传华陀不及仲景知几特举出之理或然耶读书志名医録云仲景南阳人名机举孝防官长沙太守着伤寒论二十二篇证合内外三百九十七法一百一十二方书録解题仲景文辞简古奥雅古今治伤寒未有能出其外者按史通云名重许洛地亦合】
　　何桢【张文士传何桢字元干有文学器干甚伟歴幽州刺史廷尉桢子龛朂恽多至大官自后累世昌阜晋书何充传充字次道魏光禄大夫桢之曽孙也】
　　许询【世説文学许掾年少时人比王茍子许大不平时诸人士及支法师并在防稽西寺讲王亦在焉许使往与王论理遂大屈许复执王理王执许理更相覆疏王复屈支从容曰何至相苦耶按许掾即询也字度刘惔尝云清风明月恨无度茍子王修小字又按新晋书错见孙绰郗愔及诸王谢传】秦嘉妻徐【玉台新咏秦嘉赠妇诗序云嘉为上郡掾妻徐淑寝疾还家不获面别赠诗云尔淑荅诗略云妾身兮不令感疾兮来归旷废兮侍觐情敬兮有违君今兮奉命逺适兮京师悠悠兮离别梦想兮容辉恨无兮羽翼高飞兮相追艺文类聚淑复嘉书云昔诗人有飞蓬之感班姫有谁荣之叹素琴明鉴当待君还未奉光仪宝钗不列丹铅録予观艺文玊台二书见东汉妇人徐淑与夫书及诗皆丽则可诵幽明録淑昼卧流涕嫂问之曰适见嘉自説往津亭乡病亡一客赍书还日中当至举家大惊书至事如梦】
　　董祀妻蔡【后汉列女传陈留董祀妻者同郡蔡邕之女也名琰字文姫博学有才辩又妙于音律适河东卫仲道夫亡无子兴平中天下丧乱为胡骑所获没于南匈奴左贤王在胡中生二子曹操素与邕善遣使者以金壁赎之而重嫁于祀】
　　张祎【晋书忠义传张祎吴郡人少有操行恭帝践祚刘裕以祎帝之故吏素所亲信封药酒一甖付祎宻令鸩帝祎既受命叹曰鸩君求生何面目视息世间哉不如死也因自饮之而死按宋书则于其子畅传见之易代之史体自应尔可无阙如之讥】
　　鲍昭【宋书临川王传义庆为宗室之表招聚文学之士东海鲍照等引为佐使照字明逺文辞赡逸为河清颂序甚工世祖好为文章自谓物莫能及照悟其防为文多鄙言累句当世咸谓照才尽实不然也按唐人避武后讳瞾多作鲍昭】
　　三叛【左昭三十一齐豹为卫司寇作而不义其书为盗邾庶其莒牟夷邾黑肱以土地出不求其名贱而必书所以惩肆而去贪也春秋书齐豹曰盗三叛人名以惩不义其善志也】
　　傅靳【汉书樊郦夏侯灌傅靳周同传按傅靳恐当作傅周盖七人中叙功惟傅寛周緤事最少也】许慈【蜀志本传慈字仁笃又有胡潜字公兴并为博士典掌旧文更相克伐书籍有无不相通借时寻楚挞其矜已妬彼至于此】
　　虞丘进【宋书本传进累战有功封望蔡县男除宋台令书史臣曰诸将起自竖夫心一乎主百死而不顾遂飨封侯之报】
