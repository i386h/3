<!-- { "loadSidebar": true } -->
　　分余光【史记甘茂传贫人女与冨人女防绩曰子可分我余尤云云列女传齐女徐吾者东海贫妇人也与邻妇李吾防烛夜绩徐吾烛数不属李吾曰请无与夜也徐吾曰云云】
　　伯竒化鸟【陈思王令禽恶鸟论昔尹吉甫用后妻之防杀孝子伯竒吉甫后悟追伤伯竒出见鸟鸣声噭然吉甫动心曰伯劳乎乃其音尤切吉甫曰伯劳乎是吾子栖吾舆非吾子飞勿居鸟寻声而栖于葢按史通所纠乃谓刘向书也而今本説苑新序皆不见斯事曾巩二书序云新序三十篇隋唐之世尚为全书今可见者十篇而已説苑二十篇崇文总目存者五篇又间得者十有三篇然则所纠皆在亡篇欤】
　　宿瘤隐形【郭注宿瘤无隐形事列女传宿瘤女者齐东郭采桑之女也项有大瘤故号宿瘤闵王出游百姓尽观宿瘤采桑如故王曰竒女也遂以为后黄本补注新序云齐有妇人极丑无双号曰无盐女自诣宣王曰窃甞喜隐王曰试一行之言未卒忽然不见宣王大惊是隐形乃无盐事非宿瘤也按事亦见列女传又谓女号钟离春无盐乃其邑名】
　　懐嬴【郭注懐嬴秦穆公女也初事晋懐公圉后事晋文公重耳故曰失节按列女传不及妻晋文事】刘安【按汉书淮南王安谋反被诛而以为仙去者葛洪神仙传有之亦不见刘向书】
　　扬雄法言好论司马迁而不及左丘明常称左氏传唯有品藻二言而已是其鉴物有所不明者也且雄哂子长爱竒多杂【一作新非】又曰不依仲尼之笔非书也自序又云不读非圣之书然其撰甘泉赋【当云羽猎赋】则云鞭宓妃云云刘勰文心已讥【一作议】之矣然则【作然而用】文章小道无足致嗤观其蜀王【或作主】本纪称杜魄化而为防荆尸变而为鼈其言如是何其鄙哉所谓非言之难而行之难也
　　按此条折扬子也即以其言还折之○赋家夸威饰事宛虹入轩元困野何嫌荒诞著书则不可品藻二言【法言重黎篇或问周官曰立事左氏曰品藻太史迁曰实録按二言者二字也】爱竒多杂【君子篇仲尼多爱爱义也子长多爱爱竒也问神篇或曰淮南太史公者其多知欤曷其杂也曰杂乎杂人病以多知为杂唯圣人为不杂】
　　鞭宓妃【王训故扬雄羽猎赋云鞭洛水之宓妃子饷屈原与彭胥刘勰文心夸饰篇云子云挍猎鞭宓妃以饷屈原娈彼洛神既非冈两而虚用滥形不其踈乎】
　　杜魄荆尸【王训故扬雄蜀王本纪云荆人鼈令死尸化随江水上至成都是蜀王杜宇杜宇立以为相杜宇号望帝自以德不如鼈令以其国禅之又説文成都记云望帝死其魄化为鸟名曰杜防路史余论鳖水名也亦作鄨县在牂牁故知防以子云之説为妄】
　　夫十室之邑必有忠信欲求不朽之在人何者交阯逺居南裔越裳之俗也【士燮所产地】敦煌僻处西域昆戎之乡也【刘昞所产地】求诸人物自古阙载葢由地居下国路絶上京史官注记所不能及也既而士燮着録刘昞裁书则磊落英才粲然盈瞩者矣向使两贤不出二郡无记彼边隅之君子何以取闻于后世乎是知【一误作非】著述之功其力大矣岂与夫诗赋小技挍其优劣者哉
　　按此条人文互表士燮刘昞皆生长偏陲而人因文显见著述家功用宏长
　　士燮【吴志士燮传燮字彦威苍梧人官交阯太守中国士人徃依避难陈国袁徽与荀彧书曰交阯士府君学问优博逹于从政官事小阕玩习书传春秋左氏传尤有师説意思甚宻尚书兼通古今大义今欲条左氏尚书长义上之其见称如此】
　　刘昞【其人见防烦篇其所著书见论赞篇】
　　自战国已下词人属文皆伪立客主假相詶答至于屈原离骚辞称遇渔【一譌汉】父于江渚宋玉髙唐赋云梦神女于阳台夫言并文章句结音韵以兹叙事足验凭虚而司马迁习凿齿之徒皆采为逸事编诸史籍疑误后学不其甚邪必如是则马卿逰梁枚乗谮其好色曹植至洛宓妃覩于岩畔撰汉【旧脱汉字黄本补】魏史者亦冝编为实録矣
　　按此辟屈原列传之采録渔父辞汉晋春秋之援证神女事也别传一科不涉史乗而此条夹入二史颇嫌为例不纯亦縁此下连举寓言假之起例耳渔父【王逸注序渔父者屈原之所作也渔父避俗时遇屈原怪而问之遂相应答】
　　神女【髙唐赋昔者先王甞逰髙唐梦一妇人去而辞曰朝为行云暮为行雨朝朝暮暮阳台之下楚襄王使玉赋髙唐之事又作神女赋】
　　马卿好色【相如美人赋相如逰梁梁王恱之邹阳谮之曰相如服色妖丽游王后宫王察之乎王问相如子好色乎相如曰臣不好色也臣气服于内心正于懐信誓旦旦秉志不囬按枚邹互异有误】曹植至洛【曹植洛神赋余从京城言归东藩容与乎阳林流盼乎洛川于是精移神骇忽焉思散覩一丽人于岩之畔】
　　宓妃【黄补注汉书音义如淳曰宓妃宓羲氏之女也死洛水为洛神】
　　嵇康撰髙士传取庄子楚辞二渔父事合成一篇夫以园吏之寓言骚人之假说而定为实録斯已谬矣况此二渔父者较年则前后别时论地则南北殊壤而輙并之为一岂非惑哉茍如是则苏代所言双擒蚌鹬伍胥所遇渡水芦中斯并渔父善事亦可同归一録何止揄袂缁帷之林濯缨沧浪之水若斯而已也【蘓代至末四十七字旧本作细书其原文别有四十三字大意略同葢是两本互异之文非注也今按本书体裁骈者为称故转用之仍録原文于左　苏代所言双擒蚌鹬此亦渔父之一事何不同书于传乎必惟取揄缁帷之林濯缨沧浪之水弥见其未学也　旧本此下连后条郭本此处截】
　　庄周著书以寓言为主嵇康述髙士传多引其虚辞至若神有混沌编诸首録茍以此为实则其流甚多至如鼃鼈竞长蚿蛇相怜鸴【庄子作学】鸠笑而后言鲋鱼忿以作色向使康撰幽明録齐谐记【一衍怪字】并可引为真事矣夫识理如此何为而薄周孔哉
　　按已上二条并纠中散书也旧本聨为一通鬬橁未致前论中垒亦分条矣援而例之可无合糅
　　二渔父【庄子渔父篇孔子逰于缁帷之林弦歌鼓琴奏曲未半有渔父者下船而来须眉交白被髪揄袂行原以上距陆而止左手据防右手持颐以听曲终　楚辞渔父篇渔父莞尔而笑鼔枻而去歌曰沧浪之水清兮可以濯吾缨沧浪之水浊可以濯吾足遂去不复与言】
　　擒鹬蚌【战国燕防赵且伐燕苏代为燕谓赵王曰臣过易水蚌方出曝而鹬啄其肉蚌合而箝其喙鹬曰今日不两明日不两即有死蚌蚌亦曰今日不出明日不出即有死鹬不肻相舍渔者并擒之天禄识余两谓辟口或改两作雨愚谓作雨者不惟失义且失韵】
　　渡芦中【吴越春秋伍员奔吴至江渔父渡之有饥色曰为子取饷子胥乃潜身深苇之中有顷父来而呼之曰芦中人芦中人岂非穷士乎子胥出应食毕曰请丈人姓字渔父曰今日凶凶两贼相逢何用姓字为】
　　混沌【庄子应帝王南海之帝为鯈北海之帝为忽中央之帝为混沌鯈与忽时相遇于混沌之地混沌待之甚善鯈与忽谋报混沌之德曰人皆有七窍以视听食息此独无有甞试凿之日凿一窍七日而混沌死按与言语篇各意】
　　其流甚多【秋水篇埳井之鼃谓东海之鼈曰吾跳梁乎井干之水入休乎缺甃之崖此亦至矣夫子奚不时来观乎东海之鼈左足未入右防已絷于是鼃闻之规规然自失也又蚿怜蛇蛇怜风蚿谓蛇曰吾以众足行而不及子之无足何也蛇曰夫天机之所动何可易邪吾安用足哉又鸴鸠见逍遥逰又鲋鱼见前】
　　薄周孔【嵇康絶交书自惟至熟有必不堪者七甚不可者二每非汤武而薄周孔在人间不止此事防显世教所不容此甚不可一也】
　　杜元凯撰列女记博采经籍前史显録古老明言而事有可疑犹阙而不载斯岂非理存雅正心嫉邪僻者乎君子哉若人也长者哉若人也【一本下连李陵集非】
　　按此借元凯书指出著书正令曰显録明言有疑犹阙卓哉当为挽近世掩袭作伪者一提其耳
　　列女记【预本传撰女记赞当时论者谓文义质直隋经籍志女记十卷杜预撰在杂传类】
　　李陵集有与苏武书词采壮丽音句流靡观其文体不类西汉人【一无人字】殆后来【一脱来字】所为假称陵作也迁史【旧本此二字误入以焉之下】缺而不载良有以焉编于李集【旧误作传】中斯为谬矣【一本无此二句】
　　按决陵此书为假作具眼在坡老之前可悟此老非不知文者○海虞王侍御峻为余言子瞻疑此书出齐梁人手恐亦彊坐江文通上建平王书已用少卿捶心之语岂以时流语作典故哉当是汉季晋初人拟为之
　　杂识【十条○识旧作说按杂说乃篇之总名岂以科别之名混之杂识犹言杂记也或读作入声遂以音譌转作说字耳】
　　夫自古【旧有之字】学者谈称【一作讲】多矣精于公羊者尤憎左氏习于太史者【一多则字】偏嫉孟坚夫能以彼所长而攻此所短持此之是而述彼之非兼善者鲜矣【此言各是其所是　一本此处截条】又【一无又字】观世之学者或躭翫一经或专精一史谈春秋者则不知宗周既陨而人有六雄论史汉者则不悟刘氏云亡而地分三国亦犹武陵隐士灭【一作遁】迹桃源当此晋年犹谓暴秦之地也释【此言举一而废百】假有学穷千载书总五车见良直而不觉其善逢抵牾而不知其失葛洪所谓藏书之箱箧五经之主人而夫子有云虽多亦安用为其斯之谓也释【此言徒多者漫无主见○一本误合下条】按此条谓读书颛泥一家局防偏遗自亦一病至若博涉羣书而胸迷苍素又为徒读矣葢首条泛举之文
　　桃源【陶靖节集晋太元中武陵人捕鱼为业縁溪行忽逢桃花林夹岸数百步林尽水源便得一山山有小口便舍舟从口入初极狭复行豁然开朗屋舍俨然阡陌交通其中男女衣着悉如外人见渔人乃大惊问所从来具荅之自云先世避秦时乱率妻子邑人来此絶境问今是何世乃不知有汉无论魏晋】
　　夫邹好长缨齐珍紫服斯皆一时所尚非百王不易之道也至如汉代公羊擅名三传晋年庄子髙视六经今并挂壁不行缀【一作赘非】旒无絶【二句依郭本所定旧本挂误作蛙旒误作缉】岂与夫春秋左氏古文尚书虽暂废于一朝终独髙于千载挍其优劣可同年而语哉
　　按集内尚书春秋徃徃连举此条持论庄慤可证向诸疑惑果非质言
　　长缨紫服【文选任彦升防秀才文云紫衣贱服犹化齐风长缨鄙好且变邹俗善注韩子曰邹君好长缨左右皆服长缨甚贵邹君患之左右曰君好服之百姓亦多服是故贵邹君因断其缨而出国中皆不服又齐桓公好服紫一国尽服紫当时十素不得一紫公患之管仲曰君欲止之何不自诫勿衣也公曰诺于是境内莫衣紫也】
　　夫书名竹帛物情所竞虽【旧作维】圣人无私而君子亦党葢易之作也本非记事之流而孔子系辞輙盛述顔子称其殆庶虽言则无媿事非虚美亦由视予犹父门人日亲故非所要言而曲垂编録者矣释【一层兴起后文】既而扬雄寂寞师心典诰至于童乌稚子蜀汉诸贤【原注谓严李郑司马之徒按郑旧作栁】太【二字带笔主数不衡人】法言恣加襃赏虽内举不避而情有所偏者焉释【又一层兴起后文】夫以宣尼叡【同睿】哲子云参圣在于著述不能忘私则自中庸以降抑可知矣如谢承汉书偏党吴越魏收代史盛夸胡塞复焉足怪哉释【所嗤者在此】
　　按此本为谢魏偏怙而发多事牵扯烘托以自取讥集中授人口实处皆然
