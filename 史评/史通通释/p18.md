<!-- { "loadSidebar": true } -->
　　昔诗书既成而毛孔立传传之时义以训诂为主亦犹春秋之传配经而行也降及中古始名传曰注葢传者转也转授于无穷注者流也流通而靡絶进【一作唯】此二名其归一揆释【首原训诂之体名殊义一】如韩戴服郑鑚仰六经裴李应晋训解三史开导后学发明先义古今传授是曰儒宗释【此节举注经之家陪注史之家○儒宗者即训诂为主之意是注家正体也】既而史传小书人物杂记若挚虞【一作赵岐】之三辅决録陈夀之季汉辅臣周处之阳羡风土【旧二字倒】常璩之华阳士女文言美辞列于章句委曲叙事存于细书此之注释异夫儒士者矣释【此节入史注类异夫儒士者于本文外増补事绪是注家之变体○已上标举领局】次有好事之子思广异闻而才短力微不能自达庶凭骥尾千里絶羣遂乃掇众史之异辞补前书之所阙若裴松之三国志陆澄刘昭两汉书刘彤晋纪刘孝标世説之类是也释【此节列史注三家説部注一家自此以下后有论断○于述史处别出世説者谓孝标才堪注史而惜其小用之也观后文论断自分晓】亦有躬为史臣手自刋补虽志存该博而才阙伦叙除烦则意有所恡毕载则言有所妨遂乃定彼榛楛列为子注【注列行中如子从母】若萧大圜淮海乱离志羊衒之洛阳伽蓝记宋孝王闗东风俗传王劭齐志之类是也释【此节是官居史职而着为杂録又复加注者后亦有论断】榷其得失求其利害少期【松之字】集注国志以广承祚所遗而喜聚异同不加刋定恣其击难坐长烦芜观其书成表献自比蜜蜂兼采但甘苦不分难以味同萍实者矣释【此论松之之注三国】陆澄所注班史多引司马迁之书若此缺一言彼增半句皆采摘成注标爲异説有昏耳目难爲披【一作搜】览释【此论陆澄之注前汉】窃惟范之删后汉也简而且周踈而不漏盖云备矣而刘昭采其所捐以爲补注言尽非要事皆不急譬夫人有吐果之核弃药之滓而愚者乃重加捃拾洁以登荐持此爲工多见其无识也释【此论刘昭之注后汉○依前所列此下当有刘彤注晋纪论断今缺】孝标善于攻缪博而且精固以【已通】察及泉鱼辨穷河豕嗟乎以峻之才识足堪逺大而不能探赜彪峤网罗班马方复留情于委巷小説鋭思于流俗短书可谓劳而无功费而无当者矣释【此论孝标之注世説】自兹已降其失逾甚若萧羊【旧误杨】之璅杂王宋之鄙碎言殊拣金事比鸡肋异体同病焉可胜言释【此论萧羊宋王四人杂志】大抵撰史加注者或因人成事【依文设训者】或自我作故【另出意见者】记録无限规检不存难以成一家之格言千载之楷则凡诸作者可不详之释【此节总结】至若郑王肃述五经而各异何休马融论三传而竞爽欲加商榷其流实繁斯则义涉儒家言非史氏今并不书于此焉释【末仍收缴经注与前文应】
　　按篇首云传者转也注者流也以训诂爲主此三言者即本篇立説之主乃若聚异同以长烦芜拾吐弃以侈登荐皆非刘氏所喜后世顾以摭遗録别为多知博辩之资韩子曰古今人不相及此之谓与○宋人着班马异同一书分校字句之间足资叅互之用而刘云此缺彼増采摘成注有昏耳目其言太执虽考对之小辩亦注例之一端也【附见杨正衡注晋书窦苹董冲注唐书废徐无党注五代史今行】
　　韩戴服郑【汉儒林传韩婴燕人推诗人之意作内外传数万言又后仓曲台记授梁戴德延君戴圣次君德号大戴圣号小戴防博士论石渠后汉儒林传服防字子慎荥阳人作春秋左传解又以左传駮何休之所駮郑传字康成髙宻人所注易书诗仪礼礼记论语孝经尚书大传又着礼禘祫义六艺论毛诗谱凡百余万言郑兴父子传兴字少赣开封人少学公羊尤明左氏周官自杜林桓谭卫宏之属莫不斟酌焉子众字仲师从父受左氏春秋作难记条例兼通易传为大司农作春秋删十九篇】裴李应晋【裴骃史记集解叙注索隐曰骃字龙驹宋兵曹叅军正义曰骃采经史及众书之目而注史记顔师古汉书注叙例李斐不详所出李竒南阳人应劭后汉太山太守晋灼河南人晋尚书郎】摰虞三辅【摰虞注赵岐三辅决録见书志篇】
　　陈夀季汉【蜀志杨戏传戏着季汉辅臣賛其所颂述今多载于蜀书其賛而不作传者余皆注防本末于其辞下】
　　周处风土【即阳羡风土记见书志篇】
　　常璩华阳【吕大防华阳国志引晋常璩作华阳国志自先汉至晋初逾四百歳士女可书者四百人晋书璩字道将散骑常侍按周常二书注皆无攷】
　　松之三国【宋书裴松之字世期中书侍郎上使注陈夀三国志松之表窃惟缋事以众色成文蜜蠭以兼采为味臣实顽乏顾慙二物按世期史通作少期北平本云避唐讳也】
　　陆澄【见书志篇隋经籍志汉书注一卷齐金紫光禄大夫陆澄撰困学纪闻其书不传】刘昭刘彤【南史文学传刘昭字宣卿临川王记室初昭伯父彤集众家晋书注干寳晋纪爲四十卷至昭集后汉同异以注范晔后汉世称博悉一百八十卷】
　　孝标世説【世説见尚书家梁文学传刘峻字孝标荆州戸曹叅军髙祖招文学之士峻不能随众沈浮故不任用髙氏纬略孝标注此书引援汉魏辞史如晋氏一代凡一百六十六家皆出于正史之外】
　　萧大圜【周书大圜字仁显梁简文帝子客长安太祖开麟趾殿招集学士大圜预焉隋志淮海乱离志四卷萧世怡撰叙侯景之乱新旧唐志并作萧大圜撰世怡岂即其人欤按本传缺録其书而志亦不言有注】
　　羊之【见书志篇按雒阳伽蓝记序余才非著述多有遗漏后之君子详其阙焉亦不言记内有注】
　　萍实【家语孔子曰吾闻童谣曰楚王渡江得萍实大如斗赤如日剖而食之甜如蜜】
　　王肃【见尚书家】
　　何休【后汉儒林传何休字卲公任城人精研六经作春秋公羊解诂】
　　马融【后汉本传拜议郎着三传异同说注孝经论语易诗三礼尚书融为梁冀草奏李固颇为正直所羞】
　　因习【第十八○一作因习上与下篇同题分次○习与袭通】
　　盖闻三王各异礼五帝不同乐故传称因俗易贵随时况史书者记事之言耳夫事有贸迁而言无变革此所谓胶柱而调瑟刻船以求劔也释【领起随时变通大意反对因字】古者诸侯曰薨卿大夫曰卒故左氏传称楚邓□曰王薨于行国之福也【庄四】又郑子产曰文襄之伯君薨大夫吊【昭三】即其证也案夫子修春秋实用斯义而诸国皆卒鲁独称薨者此略外别内之防也马迁史记西伯已下与诸列国王侯【谓诸丗家】凡有薨者同加卒称此岂略外别内邪何贬薨而书卒也释【此节指迁史书卒误因之矣】盖着鲁史者不谓其邦为鲁国撰周书者不呼其上【一作王】曰周王如史记者事总古今势无主客故言及汉祖多为汉王斯亦未为累也班氏既分裂史记定名汉书至于述髙祖爲公王之时皆不除沛汉之字凡有异方降欵者以归汉为文肇自班书首为此失迄于仲豫【荀恱字】仍踵厥非积习相传曾无先觉者矣释【此节指班荀二史沛汉误因之失○魏志武纪起事之时直书太祖至建安初封武平侯改书公二十一年进爵魏王遂书王凡公王之上皆不安魏字刘盖准此立论也况班固身为汉臣体更应尔近有以除沛汉二字为非者为叅取其文证之】又史记陈涉世家称其子孙至今血食汉书复有涉传乃具载迁文案迁之言今实孝武之世也固之言今当孝明之世也事出百年语同一理即如是岂陈氏苖裔祚流东京者乎斯必不然汉书又云严君平既卒蜀人至今称之皇甫谧全録斯语载于髙士传夫孟坚士安年代悬隔至今之説岂可同云夫班之习马其非既如彼谧之承固其失又如此迷而不悟奚其甚乎释【此节指固谧二书误因今字之失】何法盛中兴书刘隗【一作魏误】録称其议狱事具刑法志依检志内了无其説既而臧氏【荣绪】晋书梁朝通史于大连【刘隗字】之传并有斯言志亦无文传仍【一譌作乃】虚述此又不精之咎同于晏也释【此节言何书既脱志事于前臧通二书因仍其误于后也】寻班马之爲【一无爲字】列传皆具编其人姓名如行状尤相似者则共归一称若刺客日者儒林循吏是也范既移题目于传首列姓名于卷中【卷中谓传中也】而犹于列传之下注爲列女髙隐等目茍姓名既书题目又显是则【一脱则】邓禹冦恂之首当署为公辅者矣岑彭吴汉之前当标为将帅者矣触类而长实繁其徒何止列女孝子髙隐独行而已释【此节指范史既用司马标类之例而又添列姓名则因而不因矣按此与题目篇后幅意同其论太泥】魏收著书标牓南国桓刘诸族咸曰岛夷是则自江而东尽为卉服之地至于刘昶沈文秀等传叙其爵里则不异诸华【原注刘昶等传皆云丹徒县人也沈文秀等传则云吴兴武康人按魏书刘昶传无丹徒人句葢据刘宋祖籍而言】岂有君臣共国父子同姓阖闾季札便致土风之殊【二句顶父子】孙防虞翻乃成夷夏之隔【二句顶君臣】求诸往例所未闻也释【此节指魏收例斥南朝为岛夷至如南士来归等传并且不能自因矣】当晋宅江淮实膺正朔嫉彼羣雄称爲僣盗故阮氏【孝绪】七録以田范裴段诸记刘石苻【旧作符】姚等书别剏一名题为伪史及隋氏受命海内为家国靡爱憎人无彼我而世有撰隋书经籍志者其流别羣书还依【一作同】阮録案国之有伪其来尚矣如杜宇作帝勾践称王孙权建鼎峙之业萧詧为附庸之主而扬雄撰蜀纪子贡着越絶虞裁江表传蔡述后梁史考斯众作咸是僞书自可类聚相从合成一部何止取东晋一世十有六家而已乎释【此节伪史二字只当编纪二字用古近偏纪皆可依类同编而隋志定晋人遗録专收刘石等书是亦滞于因习而不知适变者】夫王室将崩霸图云搆必有忠臣义士捐生殉节若乃韦耿谋诛曹武钦诞问罪马文【司马昭】而魏晋史臣书之曰贼此乃迫于当世难以直言至如荀济元瑾兰摧于孝【一譌作李】靖之末王谦尉迥玉折于宇文之季而李【百药】刋齐史顔【师古】述隋篇时无偪畏事须矫枉而皆仍旧不改谓数君为叛逆书事如此襃贬何施释【此节言胜国拒命之士兴代被以恶名后来修史应申其节李顔軰因仍曲笔大非也○条駮止此已下总结】昔汉代有修奏记于其府者遂盗葛龚所作而进之既具録他文不知改易名姓时人谓之曰作奏虽工宜去葛龚及邯郸氏撰笑林载之以为口实嗟乎歴观自古此类尤多其有宜去而不去者岂直葛龚而已何事于斯独致解颐之诮也凡为史者茍能识事详审措辞精宻举一隅以三隅反告诸往而知诸来【一多者字】斯庶防可以无大过矣
