<!-- { "loadSidebar": true } -->
　　三晋【史记赵世家叔带去周如晋事晋文侯始建赵氏于晋国五世晋献公赐赵夙耿晋悼公立赵武续赵宗晋顷公年赵简子出有人当道曰主君之子且必有代晋懿公年赵襄子与韩魏灭知氏于是北有代南有知氏襄子卒献侯立卒子烈侯籍立韩魏赵皆相立为诸侯魏世家毕万事晋献公献公以魏封万卜偃曰万满数也魏大名也以是始赏天开之矣晋文公令武子袭魏氏晋悼公任魏绛政其后魏桓子与韩康子赵襄子共伐灭知伯分其地桓子之孙曰文侯都与赵韩列为诸侯注世本曰都斯也韩世家韩之先与周同姓其后事晋得封于韩原曰韩武子后三世有韩厥从封姓为韩氏晋作六卿而韩厥在一卿之位号为献子子宣子徙居州子贞子徙居平阳至康子与赵襄子魏桓子共败知伯分其地地益大子武子武子子景侯防与赵魏俱得立为诸侯】
　　田氏【田敬仲完世家陈完者陈厉公佗之子也奔齐齐桓公使为工正完卒谥为敬仲敬仲之如齐以陈氏为田氏按完之后九世为太公和迁齐康公于海上与魏文侯防浊泽求为诸侯魏使使言周天子天子许之田和立为齐侯列于诸侯】
　　葭莩【汉书中山靖王胜对曰羣臣非有葭莩之亲鸿毛之重注莩者葭□中白皮至薄喻着】去太去甚【老子无为章圣人去甚去奢去泰】
　　子显编魏虏【梁书萧子恪传子恪弟子显字景阳启撰齐史书成表奏之子显齐书列传第三十八题为魏虏】
　　牛周史【隋书本传字里仁开皇初授秘书监拜礼部尚书敕修撰五礼勒成百卷有文集十三卷按撰周史本传缺书隋经籍志周史十八卷未成牛撰亦见外篇正史篇读书志苏绰秉政军国词令多准尚书牛为史尤务清言】
　　萧【后周书萧字理孙梁武帝之孙昭明太子之第三子昭明卒武帝舎兄弟而立简文大同元年除持节都督雍梁随诸军事以襄阳梁武创基之所志存绥养侯景作乱梁元帝时镇江陵与搆隙恐乃称藩于魏江陵平太祖立为梁主资以江陵一州之地遂称帝于其国在位八载薨又命其太子岿嗣位岿字仁逺有文学善抚御在位二十三载薨又命其太子琮嗣位琮字温文倜傥善弓马二年隋徴入朝废梁国自初即位至是歳三十有三年矣按于后周若题以世家实为宜称】
　　列传【第六】
　　夫纪传之兴肈于史汉盖纪者编年也传者列事也编年者歴帝王之歳月犹春秋之经列事者録人臣之行状犹春秋之传春秋则传以解经史汉则传以释纪释【此篇论列传也其以本纪并提者何盖纪传之为书其中有表有志而言者皆约举两端以名之故并提以析其义也一则纪以配经传以配左以明详畧之攸分如本节所云也一则传无他体淆譌偏与本纪出入宜审义例之各当如下文所辩也】寻兹例草创始自子长而朴略犹存区分未尽如项王宜【旧譌作立】传而以本纪为名非唯羽之僣盗不可同于天子且推其序事【一脱事字】皆作传言【年从秦汉便是传体】求谓之纪不可得也或曰迁纪五帝夏殷亦皆列事而已【史记此三纪皆无年】子曾不之恠何独尤于项纪哉对曰不然夫五帝之与夏殷【旧作殷夏】也正朔相承子孙递及虽无年可着纪亦何伤如项羽者事起秦余身终汉始殊夏氏之后羿【羿世无君】似黄帝之蚩尤譬诸闰位容可列纪【谓羿】方之骈拇难以成编【谓蚩尤】且夏殷之纪不引他事【纪体尊严】夷齐谏周实当纣日而防【古析字】为列传不入殷篇项纪则上下同载君臣交杂【多端时事尽入篇中】纪名传体所以成嗤【一作媸】释【此段所言本纪篇先已论过似乎复出而非也在纪言纪惟讥僣置此乃详研纪文实皆传体去名存实定合収遝盖彼篇虽有书君显国之言而于论项之处未畅斯防留此尽之也】夫纪传【一作传纪】之不同犹诗赋之有别而后来继作亦多所未详案范汉书记【或作纪】后妃六宫其实传也【从君之年】而谓之为纪陈夀国志载孙刘二帝其实纪也【用其国年】而呼之曰传考数家之所作其未达纪传之情乎茍上智犹且若斯则中庸故可知矣释【已上两层皆是借纪剔传先纠史记次及范陈年托他人者反不入传年由我纪者反以传名皆失实也论传例之失至是止】又传之爲体大抵相同而述者多方有时而异【旧有耳字】如二人行事首尾相随则有一传兼书包括令尽若陈余张耳合体成篇陈胜吴广相叅并録是也亦有事迹虽寡名行可崇寄在他篇爲其标冠若商【一作南】山四皓事列王阳之首庐江毛义名在刘平之上是也释【单行传体可以不论合传寄传变体也故抽论之合传谓二人合事非儒林循吏之类寄传谓别列传头非召平沮授之类】自兹已后史氏相承述作虽多斯道都【一作多】废其同于古者唯有附出而已释【附出谓附见传中因合寄二项触类及之】寻附出之为义攀列传以垂名若纪季之入齐颛臾之事鲁皆附庸自托得厠【旧有于字】朋流然世之求名者咸以附出爲小盖以其因人成事不足称多故也窃以书名竹素岂限详略但问其事竟如何耳借如召平纪信沮授陈容或运一异谋树一竒节并能传之不朽人到于今称之岂假编名作传然后播其遗烈也释【假附出之可传引滥登之可鄙】嗟乎自班马以来获书于国史者多矣其间则有生无令闻【一作问】死无异【一作遗】迹用使游谈者靡徴其事讲习者罕记其名而虚班史传妄占篇目若斯人者可胜纪哉古人以没而不朽为难葢为此也释【自自兹以后至末寓情尤逺果可片端不朽奚须扬厉滋多儆后波靡屹然底柱】按初谓列传宜无紊例之患又疑史通何多牵涉之辞久而后知其解也拈出本纪连爲互文透顶直指曰纪者纪年也年仰他人者虽纪实传年得自主者虽传实纪片言折狱纪法定而后传例清焉迨乎文胜益流甚者腾声秽史纵谤书其或免宁实録之靡惭篇后发药又是传者通病子长之倡传首也曰非附青云乌施后世子元之严传例也曰生无令闻虚占篇目举意故殊赠言弥逺国史体尊可使夷于家乗哉
　　后羿【见书五子之歌又见左传襄四年哀元年】
　　蚩尤【史记五帝纪轩辕之时神农氏世衰诸侯相侵伐于是轩辕乃习用干戈以征不享而蚩尤为暴索隐蚩尤盖诸侯也】
　　范后妃纪【范晔后汉书以皇后纪列帝纪之后其叙曰考列行迹以为皇后本纪虽成败事异而同居正号者并列于篇亲属别事各依列传】
　　陈志孙刘【陈夀吴志权曰吴主传改元五曰黄武黄龙嘉禾赤乌太元亮休皓曰三嗣主传亮改元三曰建兴五凤太平休改元曰永安皓元八元兴甘露寳鼎建衡凤皇天册天玺天纪蜀志先主曰先主传传略曰魏武帝称尊号改元黄初传闻汉帝见害先主乃发丧制服议郎阳泉侯刘豹等上言宜即帝位以纂二祖谨上尊号即皇帝位于成都武担山之南为文曰惟建安二十六年四月丙午皇帝备敢用牡昭告皇天后土汉有天下歴数无疆曩者王莽簒盗光武皇帝震怒致诛社稷复存今曹操阻兵安忍戮杀主后操子丕载其防逆窃居神器羣臣将士以为社稷隳废备宜修之嗣武二祖龚行天罚率土式望在备一人谨择元日与百寮登坛受皇帝玺绶建元章武后主传元四建兴延熙景耀炎兴按二国主传皆不用魏年实纪体也】
　　余耳胜广【史记汉书并两人合一传】
　　四皓列王阳之首【汉书王吉等传传首有叙叙内云汉兴有园公绮里季夏黄公甪里先生此四人者当秦之世避而入商山自髙祖闻而召之不至吕氏用留侯计使皇太子卑辞安车迎而致之四人从太子见髙祖客而敬待之太子得以为重遂用自安王吉本传吉字子阳与贡禹为友世称王阳在位贡公弹冠】
　　毛义在刘平之上【后汉刘平等传传首亦有叙叙内云中兴庐江毛义少节家贫以孝行称南阳张奉慕其名往之而府檄适至以义守令义奉檄而入喜动顔色奉心贱之及义母死去官行服后举贤良公车征遂不至张奉叹曰贤者固不可测往日之喜廼为亲屈也刘平本传平字公子本名旷显宗后改为平】
　　纪季入齐【左传昭三经纪季以酅入于齐杜注酅纪邑季以邑入齐为附庸先祀不废按史通与鲁附庸颛臾并举皆以喻传之附出者】
　　召平纪信【汉书召平附见萧何传纪信附见项籍传】
　　沮授【后汉袁绍传绍领冀州牧引沮授为别驾授进曰将军忠义奋发威陵河朔迎大驾于长安复宗庙于洛邑号令天下其功不难兴平二年车驾为李傕等所追沮授曰西迎大驾即宫邺都挟天子而临诸侯稸士马以讨不庭谁能御之若不早定必有先之者绍不从绍攻许沮授为操军所执大呼曰授不降也为所执耳操曰国家未定方当与君图之授曰速死为福乃诛之章懐注献帝传曰沮授广平人存研楼集近宜兴储防元大文撰有沮授补传】
　　陈容【魏志臧洪传洪领东郡袁绍兴兵杀之洪邑人陈容少为书生亲慕洪随洪为东郡丞见洪当死谓绍曰将军欲为天下除暴而专先诛忠义岂合天意绍使人牵出谓曰汝非臧洪俦空尔为容顾曰仁义岂有常蹈之则君子背之则小人今日宁与臧洪同日而死不与将军同日而生复见杀在绍坐者无不叹息窃相谓曰如何一日杀二烈士】














　　史通通释卷二
<史部,史评类,史通通释>
　　钦定四库全书
　　史通通释卷三　　　　　　无锡浦起龙撰内篇
　　表歴【第七○表以世系年月为行次故曰歴】
