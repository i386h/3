<!-- { "loadSidebar": true } -->
　　按千古无假征诛但有伪揖让如此条借影殷祝篇文必欲掩征诛而傅诸揖让曹马軰之态毕献矣即刘氏假杂出之书以禠彼軰之魄亦尽态矣彼为胶柱之解者吾不敢以善读书许之
　　殷祝篇【在逸周书第六十六其畧曰汤将放桀士民奔汤国中虚桀请汤曰君有人请致国汤曰否士民惑吾为王明之士民复致于桀曰何必君更桀南徙不齐民奔汤桀复请汤言国君之有也汤曰否我为君王明之桀徙于鲁又曰国君之有也汤不能止桀而复薄三千诸侯曰有道者处之三千诸侯莫敢即位然后汤即天子之位】
　　汤让务光【按墨子之云庄子亦载之务作瞀让王篇汤将伐桀因瞀光而谋瞀光曰非吾事也汤伐桀尅之以让瞀光曰吾子何不立乎辞曰吾闻之无道之世不践其土况尊我乎吾不忍久见也乃负石而自沈于庐水】
　　夫五经立言千载犹仰而求其前后理甚相乖何者称周之盛也则云三分有二商纣为独夫语殷之败也又云纣有臣亿万人其亡流血漂杵斯则是非无准向背不同者焉又案武王为泰誓数纣过失亦犹近代之有吕相为晋絶秦陈琳为袁檄魏【袁亦不直耳曹恶得无罪陈琳句谬引】欲加之罪能无辞乎而后来诸子承其伪说竞【一作竟】列纣罪有倍五经故子贡曰桀纣之恶不至是君子恶居下流班生亦云安有据妇人临【一作于】朝刘向又曰世人有弑父害君桀纣不至是而天下【当有归字】恶者必以桀纣为先此其自古言卒癸之罪将非厚诬者乎其疑六也按此条非寛失国之荒主也欲甚代兴之罪而为之辞也
　　陈琳檄【文选为袁绍檄豫州善注魏志曰陈孔璋避难冀州袁本初使典文章作此檄】据妇临朝【汉书成帝宴饮乗舆幄坐画纣据妲己上指问班伯曰纣至是乎伯对曰书云用妇之言何有踞肆于朝所谓众恶归之不如是之甚也】
　　微子之命篇序【旧脱序字】云杀武庚【序云杀武庚命微子代殷后】案禄父即商纣之子也属社稷倾覆家国沦亡父首枭悬母躯分裂永言怨耻生人【一作死】莫二向使其侯服事周而全躯保其妻子也仰天俯地何以为生含齿戴髪何以为貎既而合谋二叔徇节三监虽君亲之怨不除而臣子之诚可见考诸名教生死无慙议【一譌议字为于义二字】者茍以其功业不成便以顽人【民】为目必如是则有君若夏少康有臣若伍子胥【当作申包胥】向若陨雠雪怨众败身灭亦当迹丑徒编名逆党者邪其疑七也
　　按此条伤魏晋而下诸末造鲜义旅也宁为髙贵乡公死莫作常道乡公生宁为袁粲死莫作禇渊生臣子之于君父其义一也岂祗为殷顽雪涕而已武庚禄父【竹书纪年周武王十二年伐殷王亲禽受于南单之台遂分天之明立受子禄父是为武庚成王元年武庚以殷畔三年王师灭殷杀武庚】
　　申包胥【左定四初伍员与申包胥友其亡也谓申包胥曰我必复楚国申包胥曰子能复之我必能兴之及昭王在随申包胥如秦乞师立依于庭墙而哭七日秦师乃出王卒复国若作伍胥于本条不切矣】
　　论语曰大矣周之德也三分天下有其二犹服事殷案尚书序【旧脱序字】云西伯戡黎殷始咎周【二句序文】夫姬氏爵乃诸侯而輙行征伐结怨王室殊【一作曽】无媿畏此则春秋荆蛮之灭诸姫论语季氏之伐颛臾也又案某【书名阙一譌其】书曰朱雀云云【朱雀句当有本文云云字误】文王受命称王云云夫天无二日地惟一人有殷犹存而王号遽立此即春秋楚及吴越僭号而陵天子也然则戡黎灭崇自同王者服事之道理不如斯亦犹近者魏司马文王害权臣黜少帝坐加九锡行驾六马及其殁也而荀朂犹谓之人臣以终葢姬之事殷当比马之臣魏必称周德之大者不亦虚为其説乎【一作设也】其疑八也
　　按此条亦提破司马举昭为例前操后裕等皆比于一科
　　九锡六马【魏三少帝纪甘露五年以司马文王封晋公加九锡咸熙二年命晋王建天子旌旗乗金根车驾六马位在燕王上】
　　荀朂犹谓人臣【晋书茍朂字公曾晋武受禅拜中书监按谀昭之语本传不载世説方正注王隐晋书曰朂性佞媚良史当着佞幸传葢其人媚贾旤晋者也是其前谄马倾曹可知】
　　论语曰太伯可谓至徳也己三以天下让民无得而称焉案吕氏春秋【书名恐误当是吴越春秋】所载云云斯则太王钟爱厥孙将立其父太伯年居长嫡地实妨贤向若强顔茍视懐疑不去大则类卫伋之诛小则同楚建之逐虽欲勿让君亲其立诸且太王之殂太伯来赴季歴承考遗命推让厥昆太伯以形质已残有辞获免原夫毁兹玉体从彼被髪者本以外絶嫌疑内释【一作懐】猜忌譬雄鸡自断其尾用获免于人牺者焉又案春秋晋士蒍见【一脱见字】申生之将废也曰为吴太伯犹有令名斯则太伯申生事如一体直以出处有异故成败不同若夫子之论太伯也必美其因病成妍转祸为福斯则当矣如云可谓至德者无乃谬为其誉乎其疑九也
　　按此条独不拈尚书葢因西伯条而及之也太伯之德三让之指理学大儒讫无定解知防一以后世情事揣之讵足与辩夫亦心恻于隐太子之事乎吕氏春秋【按此句定误尝取其书所谓十二纪八览六论纵观之曽无一语及太伯事者试抽吴越春秋覆之乃遇其文今録于左】
　　所载云云【吴越春秋古公三子长曰太伯次曰仲雍雍一名虞仲少曰季歴季歴娶妻太任氏生子昌昌有圣瑞古公曰兴王业者其在昌乎太伯仲雍望风知指曰歴者适也知古公欲以国及昌古公病二人托名采药于衡山遂之荆蛮断髪文身为夷狄之服示不可用古公卒太伯仲雍归赴防毕还荆蛮国民君而事之自号为勾吴古公将卒令季歴让国于太伯而三让不受于是季歴莅政】卫伋【卫世家初宣公爱夫人夷姜生子伋以为太子为太子娶齐女而自取之生子夀子朔伋母死夫人与朔共防太子伋公乃使伋于齐而令盗遮界上杀之按事见左桓十六伋左作急子】楚建【左昭十九楚子生太子建王为之聘于秦费无极与逆劝王取之城城父而寘太子焉二十年无极言于楚子曰建将以方城之外叛王信之使城父司马奋扬杀太子未至太子建奔宋】鸡断尾【外传周语賔孟适郊见雄鸡自断其尾问之侍者曰惮其牺也】
　　为吴太伯【晋士蒍语见左传闵元年】
　　尚书金縢篇云管蔡流言公将不利于孺子左传云周公杀管叔而放【左作蔡】蔡叔夫岂【旧误其】不爱王室故也【昭元】案尚书君奭篇序云召公为保周公为师相成王为左右召公不说【皆君奭序之文】斯则旦行不臣之礼挟震主之威迹居疑似坐招讪谤虽奭以亚圣之徳负明允之才目覩其事犹懐愤懑况彼二叔者才处中人地居下国侧闻异议能不懐猜原其推戈反噬事由误我【一作誐】而周公自以不諴【当作咸假用左氏语】遽加显戮与夫汉代之【一无之字】赦淮南【此下一増明帝二字】寛阜陵一何远哉斯则周公于友于之【一作其】义薄矣而书【旧作诗】之所述用为美谈者何哉其疑十也
　　按此亦与上条为类刘之不足与语周公犹其不足语于太伯文王也然为此说者于隐巢之间喋血之变或不能不寓于微辞焉
　　赦淮南【汉书淮南厉王长髙帝少子也孝文即位自防为最亲骄蹇数不奉法上寛赦之入朝甚横文帝不治归国益恣及谋反事觉吏杂奏所犯当弃市制曰其赦长死罪废勿王】
　　寛阜陵【后汉书光武帝子阜陵质王延封淮阳性骄奢有告延作图防祝诅事显宗特加恩徙为阜陵王延懐怨望复有告延逆谋者肃宗诏曰王前犯大逆有同管蔡先帝屈法王曾莫悔今贬为侯后幸九江见延以喜以悲复为王】
　　大抵自春秋以前尚书之世其作者述事如此释【十疑皆在尚书之世也此三句防出】今取其正经雅言理有难晓诸子异説义或可凭参而防之以相研覈【一作覆】如异于此则无论焉释【数语缴完】夫逺古之书与近古之史非唯繁约不类固【一作故】亦向背皆殊何者近古之史也言唯详备事罕甄择使夫学者覩一邦之政则善恶相参观一主之才而贤愚殆半至于远古则不然夫其所録也略举纲维务存襃讳寻其终始隐没者多尝试言之向使汉魏晋宋之君生于上代【一作三代非】尧舜禹汤之主出于中叶俾史官易地而书各叙时事挍其得失固未可量释【加此一层明指出后来簒夺诸代互相推勘之防大意言远古讳略犹且异闻错出况若后代奸雄纵使上生彼世其诸逆节散见丛残又当何如哉】若乃轮扁称其糟粕孔氏述其传疑孟子曰尽信书不如无书武成之【一脱之字】篇吾取其二三简【一本此下有而为累文与近古同焉九字词义未亮一本无此九字】推此而言则远古之书其妄甚矣岂比夫王沈之不实沈约之多诈若斯而已矣【一作哉】释【末段与内篇抑马扬班同意诫著述家无骛荒远也】
　　按此十疑后防也不入条数○此等书怒其非圣无法而严为摈者谊人之辞也防其读史寄愤而悬为解者晓人之辞也徒骇其拂经横议而出我巾箱剰语与之讲是对非则痴人之辞矣浮翳障日日岂陨明促促焉起而詈骂之传称鲁人为敏其类是哉













　　史通通释卷十三
　　钦定四库全书
　　史通通释卷十四　　　　　无锡浦起龙撰外篇
　　申左【第四○郭本序与文作两片最合诸本横分皆非】
　　古之人言春秋三传者多矣战国之世其事罕闻当前汉【当有之初二字】专用公羊宣皇己降谷梁又立于学至武帝世刘歆始重左氏而竟【一作书】不列学官释【首原三传行世独左氏最后】大扺自古重两传而轻左氏者固非一家美左氏而讥【一作议】两传者亦非一族互相攻撃各用【一作自】朋党哤聒【旧作笼防或作聒笼并讹】纷竞是非莫分然则儒者之学茍以专精为主止【旧作至误】于治章句通训释斯则可矣【一作也】至【一脱至字】于论大体举宏纲则言罕兼统理无要害故使今古疑【一作凝】滞莫得而申者焉释【次述论者之低昻以引下文】必扬防而论之言传者固当以左氏为首释【此句揭出本指】但自古学左氏者【一无者字】谈之又不得其情如贾逵撰左氏长义称在秦者为刘氏乃汉室所宜推先但取悦当时殊无足采又案桓谭新论曰左氏传于经犹衣之表里而东观汉记陈元奏云光武兴立左氏而桓谭卫宏并共诋【一作毁】訾故中道而废班固蓺文志云丘明与孔子观鲁史记而作春秋有所贬损事形于传惧罹时难故隠其书【一有为字】末世口説流行遂有公羊谷梁邹氏夹氏诸传而于固集复有难左氏九条三评等科释【自但自古至此证举诸家评论纷竞如此】夫以一家之言一人之説而参差相背前后不同斯又【或讹文】不足观也释【缴过评左诸説】夫解难者以理为本如理有所阙欲令有识心伏不亦难乎今聊次其所【一无所字】疑列之于后释【结到申左本防】
　　按此是总序
　　哤聒【蜀都赋諠哗鼎沸则哤聒宇宙善注管子曰杂处则其言哤説文曰聒讙言也】
