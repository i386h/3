<!-- { "loadSidebar": true } -->
　　按与上条同指○许由之事史公亦非遽以为无特设为疑词借其人挑起夷齐之见称耳愚又疑荘列寓言人名有无顾勿深考若家语所称少正卯谓其言行伪僻七日受诛然究无乱政实事更未闻请命行刑曾圣人而为是急切专輙之举乎亦鄙心之所不安也【左传国语皆无其人】再详此条葢由新晋书采用世説而发义之书孝标之摘正如松之之于陈志何去何从亦未可执愚意史氏之文有传闻异説者主其所共宗无废其所别见疑以传疑乃成信史明惠帝实焚而世传行遁今史以史宬为徴信仍以逊国为传疑可以质鬼神俟百世矣
　　汉吕后以妇人称制事同王者班氏次其年月虽与【一譌以】诸帝同编而记其事迹实与后妃齐贯皇家诸学士撰晋书首发凡例【原注序例一卷晋书之首故云首发凡例】而云班汉皇后除王吕之外不为作传并编叙行事寄出外戚篇【按凡例语止此此下疑有阙文】所不载者唯元后【字政君】耳【按今汉书外戚传后别列元后传此云不载殊费解若云元后事不载外戚篇则正与吕氏同例矣又与下句抵牾】安得輙引吕氏以为例乎葢由读书不精识事多阙徒以本纪标目以编髙后之年遂疑外戚裁篇輙叙娥姁【吕后字】之事【此四句文义亦不可晓】其为率略不亦甚邪
　　按此条之駮晋史駮凡例也但文内似多脱譌存而不论
　　杨王孙布囊盛尸【一作尸】裸身而葬伊籍对吴以一拜一起未足为劳求两贤立身各有此一事而已而汉书蜀志为其立传前哲致讥【一作议】言之详矣然杨能反经合义【虽其事反礼之经而其言合达人之义】足矫奢之伊以敏辞辨对可免使乎之辱列诸篇第犹有可取释【此上是引端】近者皇家撰晋书着刘伶毕卓传其叙事也直载其嗜酒沈湎悖礼乱德若斯而已为传如此复何所取者哉【原注旧晋史本无刘毕传皇家新撰以补前史所阙○一本失此注】释【所纠在此警荡也】
　　按合前所论搜神异苑世説及此条刘毕传观之刋除诞放约勒编摩皆华士所畏恶者故史通往往召谤○论者认得刘公是尊严国史便自意平谈苑説铃之流原非其所禁絶也
　　杨王孙【本传学黄老之术欲臝曰死者终生之化而物之归者也归者得至化者得变是物各反其真也反真亡形亡声廼合道情夫饰外防华众厚葬防鬲真使归者不得至化者不得变是使物各失其所也】
　　伊籍【本传籍字机伯随先主入益州遣使于吴孙权欲逆折以辞籍适入拜权曰劳事无道之君乎籍即对曰一拜一起未足为劳籍之机防类皆如此权甚异之】
　　刘伶【本传伶字伯伦放情肆志与阮籍嵇康欣然神解携手入林常乗鹿车携一壶酒使人荷挿随之曰死便埋我尝求酒于其妻妻捐酒泣谏伶曰吾不能自禁当祝鬼神自誓耳可便具酒肉妻从之伶祝曰天生刘伶以酒为名一饮一斛五斗觧酲妇儿之言切不可聼仍饮酒御肉块然复醉】毕卓【本传卓字茂丗为吏部郎尝饮酒废軄比舎郎酿熟卓因醉夜至其瓮间盗饮之为掌酒者所缚明旦视之乃毕吏部也余文已见书事篇】
　　宋略【一条】
　　裴防原【子野】删略宋史定为二十篇芟烦【一作繁】撮要实有其力释【首提略字其意以为略则烦文宜省】而所録文章颇伤芜秽如文帝除徐【一作师非】傅官诏顔延年元后哀册文顔峻【史作竣】讨二凶檄孝武拟李夫人赋裴松之上注【俗本注字作三字非】国志表孔希先罪许曜【史作耀】词凡此诸文是尤不宜载者释【掲六项作论案】何则羡亮威权震主负芒猜忌将欲取之必先与之既而罪名具列刑书是正则先所降诏本非实録而乃先后双载坐令矛盾两伤【论断一】夫国之不造史有哀册【或作防】自晋宋已还多载于起居注词皆虚饰义不足观必以略言之故宜去也【论断二】昔汉王数项袁公檄曹若不具録其文难以暴扬其过至于二凶为恶不言可知无俟檄数【一作书】始明罪状必刋诸国史岂益【一作冝非】异同【论断三】孝武作赋悼亡钟心内宠情在儿女语非军国【论断四】松之所论者其事甚末【一作下】兼复文理非工【论断五】熈先搆逆懐姧矫言欺众且所为藁草【一作草藁】本未宣行【论断六】释【分论至此毕】斯并同在编次不加铨【一作诠】择岂非芜滥者邪释【似此不得以略名矣】向若除此数文别无他説则宋年美事遗略葢寡何乃应取而不取宜除而不除乎但近代国史通多此累有同自郐无足致讥若裴氏者【一有是字】众作之中所可与言史者故偏举其事以申掎摭云按此条须理防略字正名国史何妨详载子野书既以略名而具列芜篇则名实不相副矣与载言载文两篇意皆各出○子元歴诋三国裴注为其知博而不知约也裴注徴书甚富而择言不精富则骛博者尚之如踈寮称刘孝标注世説引晋氏一朝记载凡一百六十六家皆出正史外亦是此意不精则识大者病之如朱子论李延夀南北史除司马公通鉴所取其余只是一部好看的小説亦是此意
　　除徐傅官诏【徐羡之传字宗文髙祖践阼进号将军加散骑常侍封南昌县公少帝失德羡之等废之迁于吴郡遂加害太祖即位进司徒改封南平郡公傅亮传字季友宋国初建从还夀阳髙祖有受禅意亮悟防曰臣暂宜还都至都即徴髙祖入辅至于受命进尚书仆射中书令少帝废亮至江陵迎太祖既至太祖问少帝薨废本末悲号呜咽亮于是布腹心于到彦之等深自结纳太祖登阼加左光禄大夫仪同三司进爵始兴郡公按太祖即文帝也其二人除官诏沈书不载元嘉三年二人皆受诛】元后哀册【后妃传文帝袁皇后讳齐嬀左光禄大夫敬公湛之庶女也生子劭上待后恩礼甚笃后潘淑妃爱倾后宫因称疾不复见上元嘉十七年疾笃上执手流涕因引被覆面崩上甚悼痛诏前永嘉太守顔延之为哀策文甚丽云云按延之字延年】
　　讨二凶檄【二凶本传元凶劭文帝长子也有女巫严道育自言通灵劭姊东阳公主白上托言善召入劭兴始兴王濬敬事之号曰天师遂为巫蛊上后知惊惋须检覈废劭赐濬死以语濬母潘淑妃妃以告濬濬报劭劭诈上诏入宫行弑世祖及南谯王义宣随王诞举义兵檄京邑云云又顔竣传父光禄大夫延之竣为世祖抚军主簿世祖镇浔阳迁记室参军世祖入讨任总内外并造檄书南史延之为劭光禄大夫劭以檄文示延之曰此笔谁造延之曰竣之笔也劭曰何乃至尔曰竣尚不頋老臣何能为陛下】拟李夫人赋【孝武十四王传始平王子鸾母殷淑仪宠子鸾爱冠诸子丁母忧追进淑仪为贵妃班亚皇后諡曰宣痛爱不已拟汉李夫人赋曰朕以亡事弃日阅览前王词苑见李夫人赋凄其有懐因感而防焉云云】
　　注国志表【见补注篇】
　　罪许曜词【事附范晔传孔熈先有纵横才志父黙之下廷尉彭城王义康保持之得免义康被黜熈先宻懐报効素善天文云太祖必以非道晏驾江州应出天子以为义康当之有法静尼出入义康家熈先善胗胍法静尼妺夫许耀领队在台宿卫殿省尝病熈先为合汤一剂耀疾即损因成周旋熈先以耀胆干因告逆谋耀许为内应熈先使晔作义康书与徐湛之宣示同党湛之封上凡所连及并伏诛按罪许词沈书亦不载又按裴略不可得见而以全史较之所收浮文反简于裴故史通云尔】
　　后魏书【二条】
　　宋书载佛貍之入冦也其间胜负葢皆实録焉魏史所书【原注谓魏收所撰者】则全出沈本释【所书用师宋实不竞则收书仍之】如事有可耻者则加减随意依违饰【一作罕非】言至如刘氏献女请和太武以师【此二字一改作求字非】婚不许此言尤可怪也释【掲出魏书饰言】何者江左皇族水乡庶姓若司马刘萧韩王或出于亡命或起自俘囚一诣桑干皆成禁脔此皆魏史自述非他国所传释【南士北奔多为北婿据此以折拒婚之饰夸也】然则北之重南其礼如此安有黄旗之主亲屈己以求婚而白登之阵反怀【一作乃致】疑而不纳其言河汉不亦甚哉释【駮拒婚止此】观休文宋典诚曰不工必比伯起魏书更为良史而收毎云我视沈约正如【或有一字】奴耳【原注出闗东风俗传○一本失此注】此可谓饰嫫姆而夸西施持鱼目而笑明月者也释【统以收书劣于沈书作束笔】
　　按刘氏凡涉魏书只是一味斥夸
　　佛貍入冦【宋书索虏传魏元明帝子焘字佛貍自率大众渡河曰自顷歳成民阜当东廵吴防以尽防豫临沧海探禹穴陟姑苏之台搜长洲之苑焘自彭城南出盱眙至步伐蒹苇造箄筏声欲渡江遣使饷太祖骆驼名马求和请婚上遣奉朝请田竒饷以珍味焘以手指天而以孙儿示竒曰至此非唯为功名实是贪结姻援若能酬酢自今不复相犯秋毫又求嫁女于世祖魏书岛夷刘氏传车驾登步伐苇结筏示欲渡江义隆大惧欲走建业士女咸荷担而立义隆遣黄延年朝于行宫献百牢并请和求进女于皇孙世祖以师婚非礼许和而不许婚按宋云焘即魏世祖太武帝也魏云义隆即宋太祖文帝也】
　　司马刘萧韩王【魏书司马楚之晋宣帝弟馗之八丗孙刘裕诛夷司马戚属亡于汝颍之间奚斤略地河南楚之请降后尚诸王女河内公主生子金龙又刘昶义隆第九子也子业立婚狂肆暴委母妻携妾作丈夫服间行来降尚武邑公主歳余主婚更尚建兴长公主又萧寳夤萧鸾第六子寳卷母弟也萧衍克建业杀其兄弟其家穿墙夜出寳夤具小船着乌巾潜赴江畔蹑屩徒步脚无全皮至夀春戍主推检知实至京师世宗礼之寻尚南阳长公主赐帛一千匹并给礼具又韩延之司马德宗平西府録事叅军太常二年与司马文思来入国延之前妻罗氏生子措随入国又以淮南王女妻之生道生又王慧龙司马德宗仆射愉之孙散骑缉之子也刘裕微时愉不为礼及得志愉家见诛慧龙为沙门僧彬所匿太常二年归国崔浩弟恬以女妻之浩既见曰信王家儿也王氏世齇鼻江东谓之齇王慧龙鼻大真贵种矣按慧龙非婚于魏宗借用】
　　桑干【宋书索虏传索头托防开字涉珪王有中州自称曰魏号年天赐治代郡桑干县之平城】禁脔【晋谢安传安孙混字淑源少有美誉孝武帝求为晋陵公主婿未防帝崩袁崧欲以女妻之王珣曰卿莫近禁脔初元帝始镇建业公私窘罄毎得一防以为珍膳项上一脔尤美辄以荐帝呼为禁脔故珣因以为戯混竟尚主】
　　黄旗【吴志权传注曰吴书曰先哲秘论紫葢黄旗运在东南按语本江表传又魏书李平传平子谐为聘使至石头梁主客郎范胥当接胥曰金陵王气兆于先代黄旗紫葢本出东南】
　　白登【汉匈奴传冒顿围髙帝于白登注白登在平城东南按平城地在桑干即元魏所都也】
