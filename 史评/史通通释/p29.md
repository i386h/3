<!-- { "loadSidebar": true } -->
　　慕容恪在【晋载记恪字恭皝之第四子也皝将终谓隽曰恪智勇俱济汝其委之及隽嗣位封太原王初建邺闻隽死曰中原可图也桓温曰慕容恪尚存所忧方大耳】
　　山上挂丝【北齐张亮传亮字伯德拜太中大夫薛琡尝梦亮云云亦与劭志称伯德自梦小异】槊血满袖【北齐帝纪朱兆等同防邺挟洹水而军神武乃于韩陵为圆阵合战大败之髙季式以七骑追奔度野马岗与兆遇高昂望之不见哭曰丧吾弟矣夜久季式还血满袖】
　　叶公好龙【庄子逸篇子张见鲁哀公不礼而去曰君之好士也有似叶公子髙之好龙屋室雕文尽冩以龙于是天龙下之窥头于牖拖尾于堂叶公见之失其魂魄是叶公非好龙也好夫似龙而非龙也按王氏应麟曰庄子逸篇十有九司马彪注唐世犹存今亡后汉书文选世说注艺文类聚太平御览问见之】
　　书事【第二十九】
　　昔荀悦有云立典有五志焉一曰达道义二曰彰法式三曰通古今四曰着功勲五曰表贤能干宝之释五志也体国经野之言则书之用兵征伐之权则书之忠臣烈士孝子贞妇之节则书之文诰专对之辞则书之才力技艺殊异则书之【干宝释语不必与五志分贴】于是采二家之所议徴五志之所取盖记言之所网罗书事之所摠括粗得于兹矣释【首引旧志论史家书事之体必其重大有闗系者乃书之也】然必谓故无遗恨犹恐未尽者乎今更广以三科用増前目一曰叙沿革二曰明罪恶三曰旌怪异何者礼仪用舎节文升降则书之君臣邪僻国家丧乱则书之幽明感应祸福萌兆则书之【三科以补五志也亦不与后文闗贴】于是以此三科参诸五志则史氏所载庶几无阙求诸笔削何莫由斯释【此节特广书事之途○已上二节皆言所当书者大致与烦猥反对是为首截】但自【一无自字】古作者鲜能无病茍书而不法则何以示后释【总提中截三节】盖班固之讥司马迁也论大道则先黄老而后六经序游侠则退处士而进奸雄述货殖则崇势利而羞贱贫此其所蔽也又傅之贬班固也论国体则饰主阙而折忠臣叙世教则贵取容而贱直节述时务则谨辞章而略事实此其所失也【讥马贬班引用成语以见作史最易招駮勿黏看】寻班马二史咸擅一家而各自弹射递相疮痏夫虽自卜者审而自见为难可谓笑他人之未工忘已事之已拙上智犹其若此而况庸庸者哉【节中作顿挫】茍目【或譌作自】前哲之指踪校后来之所失若王沈孙盛之伍伯起德棻之流论王业则党悖逆而诬忠义叙国家则抑正顺而褒簒夺述风俗则矜夷狄而陋华夏【其説散见诸篇之中】此其大较也必伸以糺摘穷其负累虽擢发而数庸可尽耶子曰于予何诛于此【一无此字】数家见之矣释【此节两层皆从事理乖违处论书事之失】抑又闻之怪力乱神宣尼不语而事鬼求福墨生所信故圣人于其间若存若亡而已【若存若亡最圆活】若吞燕卵而商生启龙漦而周灭厉坏门以祸晋鬼谋社而亡曹江使返璧于秦皇圯桥授书于汉相此则事闗军国理涉兴亡有而书之以彰灵验可也【节中顿挫】而王隠何法盛之徒所撰晋史乃专访州闾细事委巷言【非闗军国兴亡者】聚而编之目为鬼神传録其事非要其言不经异乎三史之所书五经之所载也释【此节两层从物异徴验边论书事之得失】范晔博采众书裁成汉典观其所取颇有奇工至于方术篇及诸蛮夷传乃録王乔左慈廪君槃【亦作】瓠言唯迂诞事多诡越可谓美玊之瑕白圭之玷惜哉无是可也【节中顿挫】又自魏晋已降著述多门语林笑林世説俗説皆喜载调【一作啁】谑小辩嗤鄙异闻【在小説家可无讥也】虽为有识所讥颇为无知所説而斯风一扇国史多同【驯而滥入国史矣】至如王思狂躁起驱蝇而践笔毕卓沈湎左持螯而右杯刘邕榜吏以膳痂龄石戏舅而伤赘其事芜秽其辞猥杂而歴代正史持为雅言茍使读之者为之解颐闻之者为之抚掌【一作抃】固异乎记功书过彰善瘅恶者也释【此节两层从诡诞謿谐边论书事之得失愚谓此诸防缀略见无妨○已上三节统为中截】大扺近代史笔叙事为烦榷而论之其尤甚者有四释【四句提后截】夫祥瑞者所以发挥盛德幽赞明王至如鳯凰来仪嘉禾入献秦得若雉鲁获如麕求诸尚书春秋上下数千载其可得言者盖不过一二而已爰及近古则不然凡祥瑞之出非闗理乱盖主上所惑臣下相欺故德弥少而瑞【或作祥】弥多政逾劣而祥【或作瑞】逾盛是以桓灵受祉比文景而为丰刘石应符比曹马而益倍而史官征其谬説録彼邪言真伪莫分是非无别其烦一也释【侈冩符瑞为四烦之一】当春秋之时诸侯力争各擅雄伯自相君臣【一作长】经书某使来聘某君来朝者盖明和好所通盛【疑威字之譌】德所及此皆国之大事不可阙如而自史汉已还相承继作至于呼韩入侍肃慎来庭如此之流书之可也若乃藩王岳牧朝防京师必也书之本纪则异乎春秋之义【原注若汉书载楚王嚣等来朝宋书载檀道济等来朝之类是也】夫臣谒其君子觐其父抑惟恒【亦作常】理非复异闻载之简防一何辞费其烦二也释【常朝入纪为四烦之二愚谓有事入觐即臣子亦当书】若乃【一作乃若】百职【一作辟非】迁除干官黜免其可以书名本纪者盖惟槐鼎而已故西京撰史唯编丞相大夫东观著书止列司徒太尉而近世自三公以下一命已上茍沾厚禄莫不备书且一人之身兼预数职或加其号而阙其位或无其实而有其名【南北诸史以后大抵皆然】赞唱为之口劳题署由其力倦具之史牍夫何足观其烦三也释【虚衔备载为四烦之三】夫人之有传也盖唯书其邑里而已其有开国承家世禄不坠积仁累德良弓无改项籍之先世为楚将【史记项羽本纪】石建之后亷谨相承【史记万石君传】此则其事尤异略书于传可也其失之者则有父官令长子秩丞郎声不着于一乡行无闻于十室而【一无而字】乃叙其名位一二【或作一一】无遗此实家牒非闗国史其烦四也释【赘録世官为四烦之四】于是考兹四事以观今【疑当作近】古足验积习忘返流宕不归乖作者之规模违哲人之凖的也孔子曰吾党之小子狂简斐然成章不知所以裁之其斯之谓矣释【总缴书事四烦后截归宿在此】亦有言或可记功或可书而纪【一作记】阙其文传亡其事者何则始自太上迄于中古其间文籍可得言焉夫以仲尼之圣也访诸郯子始闻少皞之官叔向之贤也询彼国侨载辨黄能【一作熊】之祟或八元才子因行父而获传【见后篇元凯注】或五羖大夫假赵良而见识【商君列传】则知当时正史流俗所行若三坟五典八索九丘之书虞夏商周春秋梼杌之记其所缺略者多矣释【此节反以遗缺圆其説是余文】既而汲冡所述方五经而有残【一作殊】马迁所书比三传而多别裴松补陈夀之阙谢绰拾沈约之遗斯又言满五车事逾三箧者矣夫记事之体欲简而且详疎而不漏若烦则尽取省则多捐此乃忘折中之冝失均平之理惟夫博雅君子知其利害者焉释【末又带及经传正史之外掇拾残丛折衷贵审也】
　　按书事与叙事篇各义叙事以法言书事以理断法戒浮华理归体要用意尤尊严也局分三截旁引正规森如律令
　　荀悦五志【语在荀纪髙祖第一】
　　班讥司马【见探赜篇此处多采一句】
　　傅贬班【晋书傅字休奕御史中丞迁太仆撰论经国九流及三史故事评断得失各为区例名为傅子为内外中篇】
　　笑他人二句【陆机豪士赋序中语】
　　指踪【史记萧相国世家髙帝曰夫猎追杀兽兔者狗也而发踪指示狗处者人也】
　　吞燕卵【郑氏商颂谱有娀氏之女名简狄吞鳦卵而生契殷本纪简狄为帝喾次妃尔雅释鸟燕燕鳦】
　　启龙漦【外传郑语宣王之时童谣曰檿弧箕服实亡周国有夫妇鬻是器者夏之衰褒神化为二龙王请其漦藏之殷周莫之发也及厉王发之漦流于庭童妾遭之而孕育而弃之鬻弧服者取之以逸于褒是为褒后周本纪亦载之】
　　厉坏门【左成十年晋侯梦大厉被髪及地搏膺而踊曰杀余孙不义余得请于帝矣坏大门及寝门而入公惧入于室又坏户公觉召桑田巫巫言如梦公曰何如曰不食新矣】
　　鬼谋社【左哀七年初曹人或梦众君子立于社宫而谋亡曹曹叔振铎请待公孙彊旦而戒其子曰我死尔闻公孙彊为政必去之及伯阳即位好田弋曹鄙人公孙彊好弋説之因访政事有宠使听政梦者之子乃行八年宋灭曹】
　　江使返璧【注见书志篇再按前注郑客乐资春秋后传作郑容】
　　圯桥授书【事在史记留侯世家裴注徐广曰圯桥也圯音怡李奇云上下邳人谓桥为圯按圯桥二字连用似误然其后杂説中有庐江目桥为圯之文知其非失考也特随俗通用耳】王乔左慈【见采撰篇】
　　廪君槃瓠【后汉南蛮传巴郡南郡蛮本有五姓未有君长乃共令各乗土船约能浮者当以为君余姓悉沈唯务相独浮因共立之是为廪君廪君死魂魄世为白虎　槃瓠见断限篇】
　　语林笑林【隋经籍志语林十卷东晋处士裴启撰笑林见因习篇】
　　世説俗説【世説即临川所撰见尚书家隋经籍志俗説三卷沈约撰】
　　驱蝇【魏志注魏略云王思性急常执笔作书绳集笔端驱去复来思恚怒自起驱蝇不能得还取笔掷地踏坏之】
　　持螯【晋书毕卓字茂世尝谓人曰得满数百斛船四时甘味置两头右手持酒杯左手持蟹螯拍浮酒船中便足了一生矣】
　　膳痂【宋书刘穆之传穆之之孙邕嗜食疮痂以为味似鳆鱼尝诣孟灵休灵休疮痂落牀上取食之灵休大惊答曰性之所嗜灵休疮痂未落者悉褫取以饲邕遂举体流血南康国吏二百许人不问有罪无罪递互与鞭鞭疮痂常以给膳】
　　伤赘【南史朱龄石字伯儿少好武不事崖检舅淮南蒋氏才劣龄石使舅卧听事剪纸方寸帖着舅枕以刀子县掷之相去八九尺百掷百中舅畏龄石终不敢动舅头有大瘤龄石伺舅眠宻割之即死按伤赘即割瘤也】
　　嘉禾【书序唐叔得禾异亩同颖献之天子王命唐叔归周公于东作归禾周公既得命禾旅天子之命作嘉禾】
　　秦得若雉【史记封禅书秦文公获若石云于陈仓北阪城祠之其神来也常以夜则若雄鸡其声殷云野鸡夜鸣以一牢祠号曰陈宝按雄鸡汉书郊祀志作雄雉】
　　鲁获如麕【公羊传哀公十四年春西狩获麟孰狩之薪采者也薪采者则微者也曷为以狩言之大之也麟者仁兽也有王者则至无王者则不至有以告者曰有麕而角者孔子曰孰为来哉孰为来哉反袂拭面涕沾袍】
　　呼韩入侍【汉宣帝纪甘露二年匈奴呼韩邪单于款五原塞三年春正月行幸甘泉郊泰畤呼韩邪单于稽侯狦来朝赞谒称藩臣而不名上自甘泉宿池阳宫蛮夷君长夹道陈上登渭桥咸称万嵗】肃慎来庭【孔子世家武王克商通道九夷八蛮肃慎贡楛矢石砮长尺有咫后汉书挹娄古肃慎之国也在夫余东北千余里晋文帝纪肃慎来献石砮貂皮等天子命归于大将军府按魏志陈留王纪景元三年肃慎遣使重译入贡即其事又晋武纪咸寜五年肃慎来献楛矢石砮】
