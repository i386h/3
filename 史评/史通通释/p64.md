<!-- { "loadSidebar": true } -->
　　哀公十三年十一月有星孛于【一无于字】东方董仲舒刘向以为周之十一月夏九月日在氐出东方者轸角亢也或曰角亢大国之【一无之字】象为齐晋也其后田氏篡齐六卿分晋【志下下】案星孛之后二年春秋之经尽矣又十一年左氏之传尽矣自传尽后八十二年齐康公为田和所灭又七年晋静公为韩魏赵所灭上去星孛之歳皆出百余年辰象所纒氛祲所指若【一作共】相感应何太疎濶者哉释【此层为正駮】且当春秋既终之后左传未尽之前其间卫弑君越灭吴鲁逊越【旧衍云云二字】贼臣逆子破家亡国多矣此正得东方之象大国之征何故舍而不述逺求他代者乎释【此层代考时事益见彼强附之拙】又范与中行早从殄灭智入战国继踵云亡輙与三晋连名总以六卿为目殊为谬也释【此层为抽駮】寻斯失所起可以意测何者二传所引事终西狩获麟左氏所书语连赵襄灭智汉代学者唯读二传不观左氏故事有不周言多脱略且春秋之后战国之时史官阙书年祀难记而学者遂疑簒齐分晋时与鲁史相隣故轻引灾祥用相附防白圭之玷何其甚欤释【后以扰劣三传结】
　　按意亦归于申左也○三卿分晋而云六卿师古注亦同此误○亦可证杂駮所陈只筦在春秋年卫弑君【哀十七卫侯贞卜其繇曰如鱼窥尾衡流而方羊裔焉公使匠久公欲逐石圃石圃因匠氏攻公公逾于北方而坠折股公入于戎州谓已氏曰活我我与女璧已氏曰杀女璧将焉往遂弑之】越灭吴【哀二十二冬十一月越灭吴请使吴王居甬东辞曰孤老矣焉能事君乃缢】鲁逊越【在哀二十七年语见惑经篇】
　　春秋厘公三十三年十二月陨霜不杀草【志中下○其下刘向占牵及三家逐昭公之文】成公五年梁山崩【志下上○刘向占亦及三家逐鲁昭】七年鼷防食郊牛角刘向以【似脱为字】其后三家逐鲁昭公卒死于外之象【志中上○单一占括上三灾】案干侯之出事由季氏孟叔二孙本所不预况昭子以纳君不遂发愤而卒论其义烈道贯幽明定为忠臣犹且无愧编诸逆党何乃厚诬夫以罪由一家而兼云二族以此题目何其滥欤
　　按三志见三处皆有三家逐昭之占此葢专駮三家二字也本为叔孙昭子洗雪而笔端少纵带挈孟孙不免失出○厘成与昭隔世三五纠不及此亦更失拈
　　昭子发愤【昭二十五季氏逐昭公叔孙昭子自阚归平子稽颡曰茍使意如得改事君所谓生死而肉骨也昭子从公于齐与公言公使昭子自铸归平子有异志十月辛酉昭子齐于其寝使祝宗祈死戊辰卒】
　　左氏传昭公十九年龙鬬于郑时门之外洧渊刘向以为近龙孽也郑小国摄乎晋楚之间重以强吴郑当其冲不能修徳将鬬三国以自危亡是时子产任政内惠于民外善辞令以交三国郑卒亡患此能以徳销灾之道也【志下下】案昭之十九年晋楚连盟干戈不作吴虽强暴未扰诸华郑无外虞非子产之力也又吴为逺国僻在江干必略中原当以楚宋为始郑居河颍地匪夷庚谓当要冲殊为乖角求诸地理不其爽欤
　　按此专駮郑当吴冲一语也故曰地匪夷庚至云非子产力不合兼顶晋楚语欠钩画太抹煞了
　　郑居河颍【外传郑语桓公为司徒问于史伯曰王室多故余惧及焉其何所可以逃死史伯对曰其济洛河颍之间乎是其子男之国君若寄孥与贿焉不敢不许】
　　夷庚【左成十八塞夷庚注吴晋往来之要道疏夷平地也诗序云由庚以庚为道也束晢补亡诗荡荡夷庚物则由之】
　　春秋昭公十五年六月日有蚀之董仲舒以为时宿在毕晋国象也又云【旧作云云误】日比再蚀其事在春秋后故不载于经【志下下】案自昭十五【旧作四误】年迄于获麟之歳其间日蚀复有九【旧误七下同】焉事列本经披文立验安得云再蚀而已又在春秋之后也且观班志编此九蚀其八【旧误六】皆载董生所占复不得言董以事后春秋故不存编録再思其语三覆所由斯葢孟坚之误非仲舒之罪也
　　按此条所駮主日比再蚀防句故本文当作又云其于再蚀三言悟得是班文非董语擘画最精所谓彼节有间而吾刃无厚观书不当如是耶
　　九蚀八占【按本志志日蚀自昭十五年之后于昭又有十七二十一二十二二十四三十一凡五蚀于定则有五年十二十五凡三蚀下至哀十四之蚀而春秋尽总九蚀也董之占惟哀十四无占总八占也】
　　春秋昭公九年陈火刘向以为先是陈侯之弟招杀陈太子偃师楚因灭陈春秋不与蛮夷灭中国故复书陈火也【志之上】案楚县中国以为邑者多矣如邑有宜见于经者岂可不以楚为名者哉葢当斯时陈虽暂亡寻复旧国故仍取陈号不假楚名独不见郑禆灶之説乎禆灶之説【一脱此五字】斯灾也曰五年陈将复封封五十二年而遂亡此其效也【一脱此四字】自斯而后若颛顼之墟宛丘之地如有应书于国史者【一无者字】岂可复谓之陈乎按此为陈火二字申解义以辟不与蛮夷之説也陈火之义具两解史通从禆説而杜注别为一説今以注补备之
　　陈火【左昭九夏四月陈灾郑禆灶曰五年陈将复封封五十二年而遂亡陈水属也火水妃也而楚所相也今火出而火陈逐楚而建陈也妃以五成故曰五年嵗五及鹑火而后陈卒亡楚克有之天之道也故曰五十二年杜预经注天火曰灾陈既为楚县而书陈灾者犹晋之梁山沙鹿崩不书晋灾繋于所灾故以所在为名】
　　招杀偃师【昭八经陈侯之弟招杀陈世子偃师传陈哀公元妃郑姬生悼太子偃师二妃生公子留二妃嬖留有宠属诸司徒招哀公有废疾招杀偃师而立留哀公缢子徴师赴于楚楚灭陈按灭陈事见上】


　　史通通释卷十九
　　钦定四库全书
　　史通通释卷二十　　　　　无锡浦起龙撰外篇
　　暗惑【第十一○十四条前后有序防】
　　夫人识有不烛神有不明则真伪莫分邪正靡别昔人【一无人字】有以髪绕炙误其国君者有置毒于胙诬其太子者【一有矣字】夫髪经炎【一作炙】炭必致焚灼毒味经时无复杀害而行之者伪成其事受之者信以为然故使见咎一时取怨千载夫史传叙事亦多如此其有道理难凭欺诬可见如古来学者莫觉其非葢往往有焉今聊举一二加以駮难列之如左
　　按全书纠缪率皆显迹兹又摘诸习相传而习不加察者纠之故以暗惑名篇篇序指明其义○大致颇似风俗通过誉等篇
　　髪绕炙【王训故韩非子文公之时宰臣上炙而髪绕之文公召宰夫而谯之宰夫首再拜曰奉炽鑪炭火尽赤红炙熟而髪不焦臣之罪也堂下得防有嫉臣者乎公乃召堂下而谯之果然】毒胙【左禧四晋太子申生祭于曲沃归胙于公公田置之宫六日公至毒而献之公祭之地地坟与犬犬毙与小臣小臣亦毙姬泣曰贼由太子杜注毒酒经宿輙败而经六日明公之惑】
　　史记本纪曰瞽叟使舜穿井为匿空旁出瞽叟与象共下土实井瞽叟象喜以舜为已死象乃止舜宫
　　难曰夫杳冥不测变化无恒兵革所不能伤网罗所不能制若左慈易质为羊刘根窜形入壁是也时无可移祸有【一作所】必至虽大圣所不能免若姬伯拘于羑里孔父阨于陈蔡是也然俗之愚者皆谓彼幻化是为圣人岂知圣人智周万物才兼百行若斯而已与夫方内之士有何异哉如史记云重华入于井中匿空出去此则其意以舜是左慈刘根之类非姬伯孔父之徒茍识事如斯难以语夫圣道矣且案太史公云【旧脱云字】黄帝尧舜轶事时时见于他説余择其言尤雅者着为本纪书首若如向之所述岂可谓之【一无之字】雅邪
　　按此事由孟子不置深辨唯借其忧喜之端指与亲爱之本史家采取杂説据谓其事实然得史通刋正可补孟义
　　匿空旁出【本纪注正义曰言舜潜匿穿空旁从他井而出也括地志云舜井在妫州懐戎县西外城其西又有一井耆旧传云并舜井也舜自中出按此等皆出傅防】
　　左慈易质【见采撰篇】
　　刘根窜形【后汉方术传刘根隠嵩山诸好事者就根学道太守史祈以根为妖妄收执诣郡根曰实无它异颇能令人见鬼祈曰促召之根于是左顾而啸有顷祈之亡父祖近亲皆返防向根叩头曰小儿无状祈惊惧悲哀顿首流血根嘿而不应忽然俱去不知在所】
　　又【旧本自此以下节首并有又字一本皆无今从旧本】史记滑稽传孙叔敖为楚相楚王以霸病死居数年其子穷困负薪优孟即为孙叔敖衣冠抵掌谈语嵗余象孙叔敖楚王及左右不能别也庄王置酒优孟为夀王大惊以为孙叔敖复生欲以为相
　　难曰葢语有之人心不同有如其面故窊【旧作窳】隆异等修短殊姿皆禀之自然得诸造化非由仿效俾有迁革【着想滞】如优孟之象孙叔敖也衣冠谈説容或乱真眉目口鼻如何取类而楚王与其左右曾无疑惑者邪【一作也】昔陈焦既亡累年【吴志亦作六日】而活秦谍从缢六日而苏顾【或譌须一改遂】使竹帛显书古今【或作今古】称怪况叔敖之殁时日已久楚王必谓其复生也先当诘其枯骸再肉所由阖棺重开所以【又是滞语】岂有片言不接一见无疑遽欲加以宠荣复其禄位此乃类梦中行事岂人伦所为者哉按此滑稽耳駮语黏埴可以失笑然谓子元防却不错覆思叙优孟事落第二手决不一直当真况国史更非游戯事也
　　优孟【本传优孟者故楚之乐人也多辩常以谈笑讽諌楚相孙叔敖知其贤人也善待之病且死云云按节首二句小异其文】
　　陈焦【三国吴志孙休永安四年安吴民陈焦死埋之六日更生穿土中出】
　　秦谍【左宣八白狄及晋平夏防晋伐秦晋人获秦谍杀之綘市六日而苏】
　　又史记田敬仲世家曰田常成子以大斗出贷以小斗收齐人歌之曰妪乎采芑归乎田成子
　　难曰夫人既从物故然后加以易名田常见存而遽呼以谥此之不实明【一作昭】然可知又案左氏传石碏曰陈桓公方有宠于王论语陈司败问孔子昭公知礼乎【同史记文】史记家令説太上皇曰髙祖虽子人主也诸如此説其例皆同然而事由过误易为笔削若田氏世家之论成子也乃结以韵语纂成歌词欲加刋正无可厘革故独举其失以为标冠云
　　按民謡或预兆谥成耶郭评云○陈司败问昭公时当在定哀之世记者举谥非误也子元摘之非是余所摘皆是此类秦前汉初多有李本寜乃谓公子遂生而赐氏乌知此谥非此类咦弄巧成拙奚自首眼不见史记为一笑
　　田常成子【田齐世家陈敬仲之如齐以陈字为田氏五世孙田厘子乞事齐景公其收赋税于民以小斗受之予民以大斗由是田氏得齐众心宗族益彊乞卒子常代立是为田成子齐简公立田常修厘子之政齐人歌之云云常卒谥为成子按史缀后句尤露破绽】
　　陈桓髙祖【陈桓公句见左传隠四年○髙祖虽子见史记髙纪】
　　又史记仲尼弟子列传曰孔子既殁有若状似孔子弟子相与共立为师师【一作事】之如夫子他日弟子进问曰昔夫子当【旧作尝】行使弟子持雨具已而果雨商瞿年【一脱年字】长无子母为【此二字一作欲更】取室孔子曰瞿年四十后当有五丈夫子已而果然敢问夫子何以知此【旧作之】有若嘿然无【史有以字】应弟子起曰有子【一作若】避【史有之字断句】此非子之坐也
