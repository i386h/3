<!-- { "loadSidebar": true } -->
　　葢古之史氏区分有二焉一曰记言二曰记事而古人所学以言为首释【以记事托记言发端起议】至若虞夏之典商周之诰仲虺周任之言史佚臧文之説【此皆言也】凡有逰谈专对献防上书者莫不引为端绪归其的准【言则世多习知】其于事也则不然至【一作乃】若少昊之以鸟名官陶唐之【旧有以字】御龙拜軄夏氏之中衰也其盗有后羿寒浞齐邦之始建也其君有蒲姑伯陵【此皆事也】斯并开国承家异闻奇事而后世学者罕传其説唯夫博物君子或粗知其一隅【事而少僻则闻者希矣】此则记事之史不行而记言之书见重断可知矣释【疑古之疑疑皆在事故以言详事略领局也】及左氏之为传也虽义释本经而语杂它事遂使两汉儒者嫉之若雠故二传大行【二传释言为多】擅名于【一作后】世又孔门之着録【一作述】也论语专述言辞家语兼陈事业而自古学徒相授唯称论语而已由斯而谈并古人轻事重言之明效也释【又以左氏论语证之】然则上起唐尧下终秦穆其书所録唯有百篇而书之所载以言为主至于废兴行事万不记一语其缺略可胜道哉释【落到尚书记言略事是篇主】故令后人有言唐虞以下帝王之事未易明也释【篇局至此截其意总为讳恶伏根】案论语曰君子成人之美不成人之恶又曰成事不説【原注事已成不复可解说】遂事不谏【原注事已遂不可复谏止】既往不咎【原注事已往不可复追咎】又曰民可使由之不可使知之【原注由用也可用而不可使知者百姓日用而不能知自此引经四处注皆全写先儒所释也】夫圣人立教其言若是释【引经为讳恶发端】在于史籍其义亦然是以美者因其美而【一作以】美之虽有其恶不加【一作之下同】毁也恶者因其恶而恶之虽有其美不加誉也故孟子曰尧舜不胜其美桀纣不胜其恶魏文帝曰舜禹之事吾知之矣汉景帝曰言【旧脱言字】学者无【一作不】言汤武受命不为愚斯并曩贤精鉴已有先觉而拘于礼法限以师训虽口不能言而心知其不可者葢亦多矣释【至此落出略事之故意在讳恶是本序立言之指】又案鲁史之有春秋也外为贤者内为本国事靡洪纎动皆隐讳斯乃周公之格言然何必春秋在于六经亦皆如此故观夫子之刋书也夏桀让汤武王斩纣其事甚着而芟夷不存【原注此事出周书案周书是孔子删尚书之余以成其録也】释【此五句见疑古大意】观夫子之定礼也【定礼即修春秋也以春秋为周礼旧法故云然】隐闵非命恶视不终而奋笔昌言云鲁无簒弑观夫子之删诗也凡诸【旧作语误】国风皆有怨刾在于鲁国独无其章【原注鲁多滛僻岂无刺诗葢夫子删去而不録】观夫子之论语也君娶于呉是谓同姓而司败发问对以知礼释【定礼三项用他经陪证之】斯验世【郭作世别作圣】人之饰智矜愚爱憎由已者多矣释【此二句总缴言诸经皆有讳词则世史饰诈益无疑矣隐对后条近古奸雄桓司马等意诸本作圣人者大非】加以古文载事其词简约释【专归到尚书】推者难详【一作该】缺漏无补遂令后来学者莫究其源防然靡察有如聋瞽今故讦【一作评】其疑事以着于篇凡有十条列之于后
　　按此疑古之序也不入条数古字专指尚书其为疑字解说则托言于古文隐讳通观十条显斥古圣罪无辞矣然读书尚论其意有可推者敢一雪之○知防眼见近古自新莽始祸以及当涂典午南则刘萧陈氏北则齐周杨坚累朝践代类以攘窃之诈佹为推挹之文虽逮李唐奋戈除暴犹必虚拥代邸粉饰禅书一则曰宜遵故事再则曰一依前典引经作册居然旧章讳诛伐为恶声掩揖让而防迹凡资口实率附陶姚于是古帝前王青天白日气象尘昏雾塞五六百年于此矣作者恫焉假号汲坟之荒简反兵孔壁之遗编所伤在二姓改玉之交所影皆九锡升坛之套其意葢曰古圣且防疑谤此事谁容售欺凭伊借面有辞至竟隐形无地耳其所提防葢在于此叵奈知防者不学无术以文害志恣行横议妄冀昭奸何其辽哉不揣梼昩颇推其本意而释之如左以鸟名官【见书志篇又竹书纪年少昊登帝位有鳯凰之瑞或曰名清不居帝位帅鸟师居西方以鸟纪官按名清上古人名】
　　御龙拜軄【史记夏纪帝孔甲立好方鬼神事天降龙二有雌雄孔甲不能食陶唐后有刘累学扰龙于豢龙氏以事孔甲孔甲赐之姓曰御龙氏受豕韦之后】
　　后羿寒浞【两见左传又竹书纪年帝太康居斟鄩畋于洛表羿入斟鄩帝仲康七年世子相出居商防帝相八年寒浞杀羿九年相居于斟灌二十六年浞使其子浇灭斟灌二十七年伐斟鄩灭之二十八年弑帝后缗归于有仍伯靡奔夏世子少康生在丙寅年乙酉少康奔虞甲辰少康使女艾杀浇乙巳伯靡杀寒浞少康归于夏邑】
　　蒲姑伯陵【左昭二十齐侯至自田晏子侍于遄台晏子曰昔爽鸠氏始居此地季萴因之有逢伯陵因之蒲姑氏因之而后太公因之】
　　孟子魏文汉景三言【孟子语见风俗通正始篇曰尧舜不胜其美桀纣不胜其恶传言失指圗景失形魏文语见魏志文纪注前史官篇已引之汉景语见史纪儒林辕固生传曰食肉不食马肝不为不知味言学者无言汤武受命不为愚】
　　隐闵非命【左隐十一羽父请杀桓公公曰吾将授之矣羽父惧反谮公于桓公而请弑之十一月羽父使贼弑公于寪氏立桓公闵二初公傅夺卜齮田公不禁秋八月共仲使卜齮贼公于武闱成季以僖公适邾共仲奔莒乃入立之】
　　恶视不终【前见编次后见惑经】
　　葢虞书之美放勲也云克明俊【或作峻下同】徳而陆贾新语又曰尧舜之人【本作民或作臣误】比屋可封葢因尧典成文而广造竒说也案春秋传云髙阳髙辛二氏各有才子八人谓之元凯此十六族也世济其美不陨其名以至于尧尧不能举帝鸿氏少昊氏颛顼氏各有不才子谓之浑沌穷竒梼杌此三族也世济其凶増其恶名以至于尧尧不能去缙云氏亦有不才子天下谓之饕餮以比【或譌此】三族俱称四凶而尧亦不能去斯则当尧之世小人君子比肩齐列善恶无分贤愚共贯且【一譌但】论语有云舜举咎繇不仁者远是则当咎繇未举不仁甚多弥验尧时羣小在位者矣【一脱矣字】又安得谓之克明俊德比屋可封者乎其疑一也
　　按十疑之中不言嬗代之事者独此首条耳亦见凡在盛朝铺张善治必不免于溢辞为后此诸条作引也
　　比屋可封【新语无为篇尧舜之民可比屋而封桀纣之民可比屋而诛者教化使然也】元凯四凶【见左氏文十八传文已略具浑沌之沌左作敦读如沌】
　　尧典序又云将逊于位让于【一少于字】虞舜孔氏注曰尧知子丹朱不肖故有禅位之志案汲冡语云舜放尧于平阳而书云【书名缺】某地【地名缺】有城以囚尧为号识者凭斯异说颇以禅授为疑然则观此二书已足为证者矣而犹有所未覩也何者据山海经谓放勲之子为帝丹朱【疑脱尧未传子句】而列君【君疑名字之譌】于帝者得非舜虽废尧仍立尧子俄又夺其帝者乎观近古【一脱古字】有奸雄奋发自号勤王或废父而立其子或黜兄而奉其弟始则示相推戴终亦成其簒夺求诸歴代徃徃而有必以古方今千载一揆斯则尧之授舜其事难明谓之让国徒虚语耳其疑二也
　　按本篇所疑嬗代之事自此条起即提破近古奸雄可以知其意之所寄○嬗局至元明始转然后伪让絶直道伸
　　汲冡语【见春秋家又详后惑经篇之末】
　　帝丹朱【海内南经苍梧之山帝舜葬于阳帝丹朱葬于隂】
　　虞书舜典又云五十载陟方乃死注云死苍梧之野因葬焉案苍梧者于楚则川号汨罗在汉则邑称零桂地总百越山连五岭人风婐划【谓文身】地气歊瘴虽使百金之子犹惮经履其途况以万乗之君而堪廵幸其国且舜必以精华既竭形神告劳舍兹寳位如释重负【一作负重】何得以垂殁之年更践不毛之地兼复二妃不从怨旷生离万里无依孤魂溘尽让王髙蹈岂其若是者乎歴观自古人君废逐若夏桀放于南巢赵嘉【当竹迁】迁于房陵周王流彘楚帝徙郴语其艰棘未有如斯之甚者【一无者字】也斯则陟方之死其殆文命之志乎其疑三也按此条追出文命之志一句志在刘宋之于零陵也自零陵后禅位之君罕得全者
　　注云【此谓孔氏安国传也传言方道也升道南方廵守死于苍梧之野而葬焉至蔡传以陟方作升遐解而又援竹书帝王之没曰陟为据或又以汉书注掘土为坑曰方为方字之据若尔则只如竹书书陟已足即缀一方字尚可强通而复缀之以乃死何耶蔡云犹言殂落而死也殂落下添而死二字岂复成语耶详味句法毕竟孔传为正但以大禹谟受终之文印之是时禹摄帝位久矣舜不应更事亲廵愚谓古经此等处当阙疑】
　　赵迁【淮南子赵王迁流于房陵思故乡作山水之讴赵世家秦既虏迁赵之亡大夫共立嘉为王六年秦破嘉灭赵】
　　徙郴【项羽本纪诸侯罢戏下各就国项羽使使徙义帝长沙郴县隂令衡山临江王击杀之江中】
　　汲冡书云舜放尧于平阳【带引此句防前条说下】益为启所诛又曰太甲杀伊尹文丁【旧谬作王】杀季歴凡此数事语异正经其书近出世人多不之信也案舜之放尧【旧有文之杀季四字羡文】无事别说足验其情已于【旧衍此字】篇前【旧衍后字】言之详矣【此条前后并无文丁杀季之言故知本文句字多羡】夫唯益与伊尹见【一作受】戮并【一无并字】于正书犹无其证推【一作防】而论之如启之诛益仍可覆也何者舜废尧而立丹朱禹黜舜而立商均益手握机权势同舜禹而欲因循故事坐膺天禄其事不成自贻伊咎观夫近古簒夺桓独不全马仍反正若启之诛益亦由【犹通】晋之杀乎若舜禹相代事业皆成唯益覆车伏辜夏后亦犹桓效曹马而独致元兴【晋安帝改元】之祸者乎其疑四也
　　按此条直提破桓之于晋安意可见已葢举称乱杀身者以为世鉴
　　益为启诛【黄补注案竹书纪年启既立费侯伯益出就国无启杀益事葢语中载之】太甲文丁【竹书纪年太甲元年伊尹放太甲于桐乃自立七年王潜出自桐杀伊尹　又文丁十一年周公季歴伐翳徙之戎来献防王杀季歴按文丁即太丁沈约注云史记作太丁非又晋书束晳传引纪年之文亦作文丁也再按本条除领句皆言上杀下之事妄人不解文义并不考文丁为何人遂乃改丁为王耳】
　　桓独不全【晋安帝纪隆安二年广州刺史桓举兵反元兴二年簒位帝防尘三年帝幸江陵五月督防冯迁斩于貊盘洲乗舆反正】
　　汤誓序【旧本誓误作诰又脱序字】云汤伐桀战于鸣条又云汤放桀于南巢唯有慙德而周书殷祝篇称桀让汤王位云云【句止稳括周书之文】此则有异于尚书如周书之所说岂非汤既胜桀力制夏人使桀推让归王于已葢欲比迹尧舜袭其髙名者乎又案墨子云汤以天下让务光而使人说曰汤欲加恶名于汝务光遂投清冷之泉而死汤乃即位无疑然则汤之饰让伪迹甚多考墨家所言雅与周书相防【一作合】夫【当有周字】书之作本出尚书孔父截翦浮词裁成雅诰【一作语】去其鄙事直云慙德岂非欲灭汤之过增桀之恶者乎其疑五也
