<!-- { "loadSidebar": true } -->
　　伏羲已降文籍始备逮于战国其书五车传之无穷是曰不朽夫古之所制我有何力而班汉定其流别编为艺文志论其妄载事等上篇释【艺文之志始自班史故首言之】续汉已还祖述不暇夫前志已録而后志仍书篇目如旧频烦互出何异以水济水谁能饮之者乎释【递到后史函下隋书】且汉书之志天文艺文也盖欲广列篇名示存书体而已文字既少披阅易周故虽乖节文而未甚秽累既而后来继述其流日广天文则星占月防浑图【浑天】周髀【葢天】之流艺文则四部七録中经秘阁之辈莫不各逾三箧自成一家史臣所书宜其辍简而近世有着隋书者乃广包众作勒成二志骋其緐富百倍前修非唯循覆车而重轨亦复加濶眉以半额者矣释【此言书益増多史益汗漫用天文陪説】但自史之立志非复一门其理有不安多从沿革唯艺文一体古今是同详求厥义未见其可愚谓凡撰志者宜除此篇释【此节单折到除艺文】必不能去当变其体近者宋孝王闗东风俗传亦有坟籍志其所録皆邺下文儒之士雠校之司所列书名唯取当时撰者习兹楷则庶免讥嫌语曰虽有丝麻无弃菅蒯于宋生得之矣释【结到单録近籍为是】按此条抽论艺文也为文史日多而发与天文同防故双举言之盖艺文之志始自汉班硎谷灰烬藜照藂残有幸心焉陈范以还斯志中絶唐初勅撰隋书于李顔孔分编史志复有经籍之目故篇内所指唯此两家其言有砥澜之功亦有惩噎之弊○书有五厄里仁牛氏三致志焉宋崇文秘省诸目仍登国史而明史则祗载一朝撰述毋亦仪监于史通抑烦不胜丛録乎自迩学士购藏家往往私为目録继轨晁陈借是以当史补续通考者所宜亟收也
　　五车【庄子天下篇惠施多方其书五车】
　　四部【隋经籍志魏氏代汉采摭遗亡藏在秘书中外三阁郑黙始着中经荀勗又因中经更着新簿分为四部一曰甲部六艺小学等书二曰乙部诸子兵书术数三曰景部史记旧事皇览部杂事四曰丁部诗赋图讃汲冡书】
　　七録【梁书处士传阮孝绪字士宗所着七録等书行于世隋经籍志孝绪博采宋齐以来王公之家凡有书记叅校官簿更为七録一经典録二记传録三子兵録四文集録五枝术録六佛録七道録】濶眉半额【后汉书马楥子廖上防长乐宫述长安语曰城中好髙髻四方髙一尺城中好广眉四方且半额城中好大袖四方全匹帛章懐注当时谚也】
　　宋孝王【北史宋隐传族裔世景从孙孝王为北平王文学非毁朝士撰朝士别録二十卷防周武灭齐改为闗东风俗传更广见闻成三十卷】
　　虽有丝麻二句【见左传成九年】
　　夫灾祥之作以表吉凶此理昭昭不易诬也然则麒麟鬭而日月蚀鲸鲵死而彗星出河变应于千年山崩由于朽壤又语曰太嵗在酉【旧作丑误】乞浆得酒太歳在已贩妻鬻子【皆贴气数説】则知吉凶递代如盈缩循环此乃闗诸天道不复系乎人事释【首节领起天人不相杂糅之意】且周王决疑焦蓍折宋皇誓众竿壊幡亡枭止凉【一作梁一作京并非】师之营鵩集贾生之舎斯皆妖灾着象而福禄来钟愚智不能知晦明莫之测也然而古之国史闻异则书未必皆审其休咎详其美恶也故诸侯相赴有异不为灾见于春秋其事非一释【此节申举休咎不相符应之证】洎汉兴儒者乃考洪范以释隂阳释【三句提起后文盖指董刘等书即五行志所本也】其事也如江璧传于郑客【一作谷误】逺应始皇卧栁植于上林近符宣帝门枢白髪元后之祥桂树【一作梓柱】黄雀新都之防举夫一二良有可称释【欲夺之先予之是开笔】至于蜚蜮蝝螽震食崩坼陨霜雨雹大水无氷其所证明实皆迂濶释【数语急转是正夺之】故当春秋之世其在于鲁也如有旱雩舛螟蜷伤苗之属是时或秦人归襚或毛伯赐命或滕邾入朝或晋楚来聘皆持此恒事应彼咎征昊【或作旻】穹垂谪厥罚安在探赜索隐其可略诸释【此以咎征无应证明所夺之指其可畧诸者不必附防深求也】且史之记载难以周悉近者宋氏年唯五纪地止江淮书满百篇号为緐富作者犹广之以拾遗加之以语録况彼春秋之所记也二百四十年行事夷夏之国尽书而经传集解【杜预注本】卷才三十则知其言【一无言字】所略盖亦多矣而汉代儒者罗灾于二百年外讨符防于三十卷中安知事有不应于人应而人【旧作人而】失其事何得茍有变而必知其兆者哉释【借刘宋近书与左相衡见狭者緐而濶者简舒向軰执简本以穷天变考证于漏略之中势有难于悉协者○自其事也至此皆约举五行家大致统折之已下拈条摘駮】若乃采前文而改易其説谓王札子之作乱在彼成年【原注春秋成公元年二月无冰董仲舒以为其时王札子杀召伯毛伯案今春秋经札子杀毛伯事在宣十五年非成公时○在志中下又见五行杂駮】夏徴舒之构逆当夫昭代【原注春秋昭公九年陈灾董仲舒以为楚严王为陈讨夏徴舒因灭陈陈之臣子毒恨故致火灾案楚严王之灭陈在宣十一年如昭九年所灭者乃楚灵王时且荘王卒恭王立恭王卒康王立康王卒夹敖立夹敖卒灵王立相去凡五世○在志之上亦见五行杂駮】楚严作霸荆国始僣称王【原注春秋桓公三年日有食之既京房易传以为后楚严称王兼地千里案自武王始僣号歴文成穆三王始至于严然则楚之称王已四世矣何得言严始称哉又鲁桓薨后世歴严闵文宣凡五君而楚严作霸安有桓三年日食而应之邪○在志下下亦见五行杂駮】髙宗谅隂亳都实生桑谷【原注书序曰伊陟相太戊亳有桑谷共生刘向以为殷道衰髙宗承弊而起尽谅隂之哀天下应之既获显荣怠于政事而国将危亡故桑谷之异见案太戊崩其后嗣有仲丁河亶甲祖乙盘庚凡歴五世始至武丁即髙宗是也桑谷自太戊时生非髙宗事髙宗又本不都于亳○在志中下书序曰旧作尚书脱序字今照志改】晋悼临国六卿专政以君事臣【原注董仲舒以为成公十七年六月甲戌朔日有食之时宿在毕晋国象也晋厉公诛四大夫四大夫欲杀厉公后莫敢责大夫六卿遂相与比周专晋国君还事之案春秋成公十二月丁巳朔日食非是六月○在志下下亦见五行杂駮但此一占志作昭公注作成公误在注而晋厉事本在成世不在昭世误实在班至案中所纠只纠月舛不纠占舛则更因误入误矣留在杂駮篇并详之】鲁僖末年三桓世官杀嫡立庶【原注春秋厘公三十三年十二月陨霜不杀草刘向以为是时公子遂专权三桓始世官向又曰嗣君微失秉事之象也又厘公二十九年秋大雨雹刘向以为厘公末年信用公子遂专权自恣至于杀君故隂胁阳之象见厘公不悟遂终专权后二年杀子赤立宣公案此事乃文公末世不是厘公时也遂即东门襄仲赤文公太子即恶也○在志中下】斯皆不凭章句直取胸懐或以前为后以虚为实移的就箭曲取相谐掩耳盗钟自云无觉讵知后生可畏来者难诬者邪释【此段駮其任意迁就】又品藻羣流题目庶类谓莒为大国菽为强草鹙着青【一作素】色【疑脱偶句四字】负蠜非中国之防【原注春秋严公二十九年有蜰刘歆以为蜰负蠜也刘向以为非中国所有南越盛暑男女同川浴淫风所生是时严公取齐淫女为夫人既入淫于两叔故蜰至案负蠜中国所生不独出南越○在志中下】鸜鹆为夷狄之鸟【原注春秋昭公二十五年鸜鹆来巢刘向以为夷狄之禽案鸜鹆中国皆有唯不逾济水耳事见周官○在志中下】如斯诡妄不可殚论而班固就加纂次曽靡铨择因以五行编而为志不亦惑乎释【此段駮其状物不实】且每有叙一灾推一怪董京之説前后相反向歆之解父子不同【原注桓公三年日有食之董仲舒刘向以为鲁宋杀君易许田刘歆以为晋曲沃荘伯杀晋侯京房以为后楚严称王兼地千里也又严公七年夜中星陨如雨刘向以为夜中者即中国也刘歆以为昼象中国夜象夷狄刘向又以为蜮生南越刘歆以为盛暑蜮所生非自越来也○按桓公三年一条旧本在董京相反之下今详条内亦有向歆不同之语故移而并之又按刘向又以之上当有严公十七年秋有蜮八字今补此】遂乃双载其文两存厥理言无准的事益烦费岂所谓撮其机要收彼菁华者哉释【此段駮其占论岐迕○统上三段皆是正斥五行志之不足泥】自汉中兴已还迄于宋齐其间司马彪【续汉书】臧荣绪【晋书】沈约【宋书】萧子显【齐书】相承载笔竞志五行虽未能尽善而大较多实何者如彪之徒皆自以名慙汉儒才劣班史凡所辩论务守常途既动遵绳墨故理絶河汉兼以古书从略求征应者难该近史尚緐考祥符者易洽此昔人所以言有乖越后进所以事反【一譌作不】精审也释【后史之志五行差少穿凿此以寛后史者甚班志也】然则天道辽逺禆灶焉知日蚀不常文伯所对至如梓慎之占星象赵达之明风角单飏识魏祚于黄龙董养征晋乱于苍鸟【一作鵞】斯皆肈彰先觉取验将来言必有中语无虚发茍志之竹帛其谁曰不然若乃前事已往后来追证课彼虚説成此游词多见其老生常谈徒烦翰墨者矣释【此节数人皆非作史者盖以前事先见之明剔彼后来强附之术仍是以寛为甚之词】子曰盖有不知而作之者我无是也又曰君子于其所不知盖阙如也又曰知之爲知之不知为不知是知【或作智】也呜呼世之作者其鉴之哉谈何容易驷不及舌无为强着一书【一作言】受嗤千载也释【作诫辞结】
　　按此条抽论班志五行也汉自广川董氏湛深经术颇杂纬书伏胜更生后起应和率取春秋洪范影附黏连其流益蕃矣世祖中兴喜征符防孟坚撰史特志五行亦防逄其适欤其文博而奥其説臆而胶盖史部之竒文而经学之死句也刘论明通与欧史司天合契可作外篇错误题辞○杜岐公通典无二文五行门辽史不志天文
　　麟鬭鲸死【二语见淮南子天文训】
　　河变【拾遗记丹千年一烧黄河千年一清】
　　山崩【左传成五梁山崩绛人曰山有朽壤而崩】
　　太歳在酉四句【马总意林袁雅正书曰太歳在酉乞浆得酒太歳在已贩妻鬻子知灾有自然之理】
　　周王决疑【説苑权谋篇武王伐纣至于有戎之隧大雨卜而散宜生曰此其妖欤武王曰不利祷祀利以击众是之已武王顺天地犯妖而禽纣其所独见者精也按其事亦见齐太公世家书泰誓正义引之云周本纪太公曰枯骨朽蓍不逾人矣误以齐世家为周本纪也】
　　宋皇誓众【宋武纪上公征卢循至左里公所执麾竿折折旛沈水众惧公欢笑曰往年覆舟之战旛竿亦折今者复然贼必破矣即攻栅而进循单舸走】
　　枭止凉营【晋前凉张轨传重华以谢艾为中坚将军配步骑五千击麻秋引师出振武夜有二枭鸣于牙中艾曰六博得枭者胜尅敌之兆于是进战大破之】
　　鵩集贾舎【汉书贾谊为长沙傅三年有鵩飞入谊舎鵩似鸮不祥鸟也乃为赋防自广后嵗余文帝思谊征之】
