<!-- { "loadSidebar": true } -->







　　史纂通要卷八
<史部,史评类,史纂通要>
　　钦定四库全书
　　史纂通要卷九
　　元　胡一桂　撰
　　蜀汉
　　汉昭烈姓刘名备字德涿郡人祖雄父景帝子中山靖王胜之后【胜子正元狩六年封涿县陆城亭侯坐酧金失侯因家焉】因献帝为曺丕簒逆【庚子十月】蜀中传言献帝已遇害于是发防制服即位于成都武担之阳【武担山名】章武元年辛丑四月也【即位年六十一辛丑章武二在位二年】以诸葛亮爲丞相许靖为司徒观帝初见诸葛亮于隆中亮首曰将军帝室之胄信义着于天下及其劝进之辞又曰曺丕簒汉天下无主大王刘氏苖族宜即帝位味斯言也名正言顺汉贼逆顺之分判于此矣晋陈寿志三国乃帝魏而传昭烈习凿齿汉晋春秋之作谓蜀为正魏簒逆蜀平汉始亡【习防阳人为桓温主簿以温觊觎非望作是书以裁正之】司马氏通鉴乃谓昭烈于汉族属疎逺摧抑汉祚奬进贼魏且谓操取天下于盗手非取之于汉室夫自卓旣诛戮则天下固汉之天下也傕汜交攻天子奔走荆棘间未闻操有勤王之举车驾还洛阳操始入朝其谋固欲挟天子令诸侯而已名为汉相实汉贼耳网目于此始大书特书以昭烈承献帝之后俾得以绍汉遗统焉论者尝即文公纲目与温公通鉴并言之温公于献帝之末曺丕之簒也书帝禅位于魏魏王即皇帝位文公则书魏王曺丕即皇帝位废帝为山阳公至蜀汉之兴也文公于献帝建安二十五年之后即大书昭烈皇帝章武元年汉中王即皇帝位以继之及蜀之出师也温公书诸葛亮入冦文公则书魏冦汉中丞相亮伐魏温公进魏而退蜀则袓陈寿之旧史此以强弱论也文公帝蜀而贼魏则本春秋之书法此以是非论也以废帝矫禅位之诬以冦汉反入冦之逆正统复而快人心于方来大义明而诛贼臣于旣往纲目之作可识矣【胡成性史论】帝毅寛厚知人待士盖有髙祖之风焉迹其﨑岖戎马之间如神龙之在陂泽无所因而飞腾也降于吕布【丙子布袭降之以为豫州刺史】归于曺操【丙子又为布攻归操操益兵使图布戊寅又为布攻复归操操禽布斩之】借势于袁绍【己邜为操邀袁术术南走帝据徐州始叛操遣使与袁绍连兵庚辰操悔纵帝自追之奔袁绍】爲客于刘表【辛巳操击败帝奔丧有髀里肉生之叹】兵日以弱迹日以孤而气不少挫志不少慑及见孔明于三顾定竒防于一言【丁亥荆州见徐庶庶曰诸葛孔明卧龙也乃三驾见草庐之中】赤壁一战彊虏摧败【戊子孔明奉命诣孙权遂共败操赤壁取荆州】遂奄有荆益称王汉中【己丑孙权以帝领荆州牧权畏之进妹固好周瑜分南岸给帝庚寅以给少见权借荆州从之甲午降益州牧刘璋乙未以诈自取益州其年权取荆州中分之己亥斩操将夏侯渊操自长安出邪谷军遮要以临汉中赵云大败操兵操引还长安帝遂有汉中自称汉中王】与吴魏鼎立而为三迨夫卽帝位之后志雪江陵之愤【己亥关侯守江陵吴吕防代鲁肃屯陆口防称疾召还以陆逊代逊至陆口为书与侯为自托之意侯意大安稍彻兵备逊陈侯可禽之要权遂癸兵袭侯以蒙为大都督尽伏精兵舻中使白衣揺艣作商贾服画夜兼行尽收缚侯所置江邉屯候故侯不知麋芳士仁皆嫌侯轻已开门降防遂袭取江陵侯乃西保麦城因遁走马忠迫侯害之吴定荆州】卒成夷陵之师【壬寅帝耻关侯败大举伐吴自巫峡建平连营至夷陵界立数十屯自正月相拒至六月为陆逊火攻所败土崩瓦解帝夜遁仅得入白帝城】明年武安疾笃竟赍志以没矣可胜痛哉盖尝论之帝以神明之胄又得众贤戮力以为之佐方孔明躬耕陇亩抱膝长吟自比管乐实天下第一流乃为帝所有他如关侯【云长】张飞【翼徳】为爪牙法正【孝直】为谋主许靖【文休】糜竺【子仲】简雍【宪和】为宾友蒋琬【公琰】负社稷之器马超【孟起】兼文武之资黄忠【汉升】勇冠三军庞统【士元】冠冕南州董和【幼宰】黄权【公衡】李严【正方】吴壹费观彭羕【永年】刘巴【子初昔所忌恨者】之徒咸擢显要尽其器能谓冝可以复汉祚吊遗黎然卒局于一隅之蜀而不能取中原块土者何哉陈同父尝谓孔明隆中之约谓吴可以爲援而不可图柰何自吴取荆州之后蜀不能忘情于吴吴袭闗侯定荆州蜀雠吴者愈深夷陵之师急于报怨反贻白帝之辱小不忍以乱大谋蜀盖失于此矣尚能并力以取魏哉独惟昭烈君臣之间当托孤之际肝胆相照无纎介形迹何其盛也【南轩文癸夘帝崩永安宫谓亮曰君才十倍曺丕终定大事嗣子可辅辅之不才君可自取】方之曺操垂没留连妾妇之态下至分香卖履家人婢子罔不区处真狗彘之不若而谓昭烈敌哉昭烈谓后主曰勿以恶小而爲之勿以善小而不爲惟贤惟德可以服人防哉斯言皆可师法则知德天资旣髙克己亦力其从卢植周元方郑康成游啓告详至益多矣【管见】后主禅【昭烈子癸夘建兴十五延熈二十景曜五炎兴一在位四十一年】才虽中下建兴之初犹能委任贤相亮抚百姓约官职开诚心布公道尽忠益科敎详明赏罚必信道不拾遗彊不陵弱下至桥梁道路井灶圊溷无不修缮征四郡【乙巳春南征益州永昌防柯越嶲四郡斩雍闿禽孟获七纵七禽七月悉平】屯汉中【丁未春北征驻汉中上出师表】攻祁山【戊申春攻祁山天水南安安定皆叛魏应亮关中震响前锋马谡辽莭度遂败街亭诛谡自咎民忘其败辛亥春复围祁山懿将谓懿畏蜀如虎懿自当之大败又遣张郃迨亮亮杀之】出散关【戊申冬上疏陈六未解释羣疑引兵出散关围陈仓粮尽还魏米追撃斩王双】抜武都阴平【己酉春攻二郡取之】已而休士息民治兵讲武木牛流马之作八阵图之制咸得精要三年而后用之【壬子于黄沙作木牛流马讲武癸丑用木牛流马运未集斜谷】于是约吴大举军于渭南分兵屯田爲久驻之基司马懿固拒不战而孔明病且卒矣【甲寅春举十万由斜谷伐魏军渭南屯田与懿相守百余日懿不出八月亮卒于军年五十四谥忠武侯】所幸费祎【文伟】董允【休昭】遵亮遗防犹可自守夫何姜维产祸【辛巳维数出兵蜀人愁苦后为邓艾所破陇西骚动】阉官弄权【陈祗代允侍与宦人黄皓相表裹弄权覆国】方且湔游观【丙辰至湔观汶水旬日反】广音乐魏将钟【会】邓【艾】长驱入冦帝出降而汉始亡【癸未至洛阳受魏封安乐县公】然绵竹之战臣死于君见孔明之有子【艾破诸葛瞻绵竹先是遣书曕曰若降表为琅邪王曕怒斩艾使战败与子尚死之曕孔明子】成都之降子死于父信昭烈之有孙【帝用谯周防降艾皇子北地王谌怒曰若势穷力屈便当父子君臣背城一战同死社稷以见先帝不纳是日谌哭昭烈庙先杀妻子后自杀】数千百载之下读史至此犹使人凛凛有生气耳按纲目自章武元年之下卽以魏吴分书至癸未魏方并蜀而灭汉或曰汉亡矣魏可承正统乎曰未也有吴在焉纲目于甲申以后犹以吴魏分书【甲申下犹分书魏咸熈元年吴主孙皓元兴元年】汉亡仅二年而晋已灭魏【乙酉晋司马炎称帝废魏主陈留王而灭之魏亡】乙酉以后晋吴犹分书至太康庚子吴亡晋武始得大书以续正统终魏之世不得在大书正统之列焉吁纲目继春秋之笔不少假借于乱臣贼子之靡何其严哉蜀汉再传四十三年而灭于魏焉【起辛丑终癸未时魏陈留王景元四年吴孙休永安六年】
　　魏
