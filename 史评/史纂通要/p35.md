<!-- { "loadSidebar": true } -->
　　北朝始于魏道武姓拓拔名珪因符秦丧乱复兴始立国于北方是为北朝【东晋孝武太元十一年丙戍】初即代王位建元【正月】徐改国号魏【四月】建天子旌旗称警跸【丙申】迁都平城【戊戍秋平城今云州云中县】即皇帝位【冬初即代王位年十六在位二十三年丙戍登国十皇始二天兴六天赐五寿三十九】迹魏自圣武诘汾以前【圣武谥诘汾名】奄宅幽方世为君长属典午丧乱中原云扰倚庐始受晋封【愍帝】为代王平文【谥】郁律【名】继之初有并吞中原之志【闻愍帝被害有意中原】至昭成【谥】什翼犍【名平文之子】征伐四克威震蛮荒改都立号【都云中年号建国埀三十九年】恢建大业东自秽貊西及破落那莫不疑附末年秦师【苻坚】来伐避于阴山之北师退还云中而子实君难作【昭成为子实君所弑实君亦被杀】国乱遂亡【代自猗庐始封至昭成六十三年为秦所灭】时珪生六嵗矣【昭成之孙辛未七月生秦使刘卫辰刘库仁分统其地俟珪长立之】又十年而即王位【丙戍】又十一年僣用天子礼【丙申】已而乗慕容垂卒大举伐燕平并州【丙申亲勒四十余万伐慕容寳慕容寳弃城遁并州平】降信都【丙申】平中山【丁酉进军讨慕容贺璘时寳已弃中山遁弟贺璘为主大破之贺璘走邺中山平】平邺【戊戍正月慕容徳弃邺走保滑台邺平】威声猛畧所至震响方其开拓中原也初建台省刺史太守尚书郎以下多用文人引见士大夫使皆尽言片善寸长咸防叙用招抚离散劝课农桑【平并州后所行】及其幸邺幸中山而归也定国号定迁都营宫室建宗庙立社稷正封畿端经术平度量遣使考察守令不法者黜陟之【戊戌夏以后所行】况当是时有邓渊以典官制协音律有董谧以撰郊庙社稷朝觐燕飨礼仪有王徳以定律令申科禁有晁崇以考天象造浑仪及自即帝位以来命朝野束髪加防首依古制定礼乐【戊戌冬】立太学置五经博士生员三千人大索书籍【己亥春】入学以释菜计口以授田制度规模夐然改观美矣然杀人之夫夺人之妇既已生子又欲除之反见弑于其子之手岂天故产此孽子为其母报先夫之讐也耶可谓自贻伊慼者矣惜哉【初珪以贺夫人美杀其夫而纳之生清河王绍凶狠无頼己酉九月珪欲杀绍母绍遂弑珪珪长子嗣诛绍及贺夫人】南宫氏曰魏之史臣见其国后寖大丑其世本鲜卑顾乃上引黄帝茫昧无证之事以释拓跋之姓【本纪魏出自黄帝子昌意少子受封北国有大鲜卑山因以为号黄帝土徳北俗谓土为拓后为跋故以为氏】下引天女怪诞不经之説以纪神元之生【本纪诘汾尝田山泽见辎軿自天下有美妇人称天女受命相偶旦日还期年复防于此言终别及期诘汾至果见天女以生男授之曰此君之子也当世为帝王语讫而去其子神元力徴也】至今读史者往往囿于其所欺讫千余年而莫之辨正吁亦惑矣明元嗣【道武长子诛绍即位年十八戊申永兴五神瑞二太常八在位凡一十五年】明叡寛毅非礼不动资兼文武礼爱儒生好览史説崔浩论事锡以盐酒而曰有如此之味军国宻谋浩咸预焉【丁巳晋刘裕克洛阳浩料其归必篡主曰臣尝论近世将相若王猛之治国苻坚之管仲也慕容恪之辅防主慕容暐之霍光也刘裕之平祸乱司马徳宗之曹操也大恱赐醴醪水精盐曰朕味卿言如此盐酒】其后下河南【壬戌冬下青兖诸郡】抜洛阳【癸亥夏抜南宋洛阳兖豫皆平】筑长城以备柔然【癸亥柔然冦边筑长城三千里备之柔然即蠕蠕以其无知皃与魏同出】史称其纂业固基内和外抚信然矣【晋安帝厯宋少帝朝】太武焘【明元长子癸亥冬即位年十六甲子始光四神防四延和三大延五太平真君十一正平二在位凡二十有八年】聪明雄断威畧赫然其征伐之克也禽夏王开闗中【丁夘亲征夏赫连昌奔上邽虏昌弟妹宫人宫人万数戊辰禽昌至京师】走蠕蠕【己巳亲征次沙漠柔然西走】徙髙车降民【徙蠕蠕髙车降民于汉南】取河南【初宋取河南庚午败宋取河南】降沮渠并河右【己夘沮渠牧犍降】平滑台【辛未宋檀道济王仲徳东走】破南兖徐兖豫青冀六州【庚寅注见宋文帝朝】其政事之善也举逸民【辛未举卢崔绰李灵髙允等勅州郡以礼遣】定律令恤刑狱【辛未崔浩定除五嵗四嵗等刑置登闻鼔以达寃人】教弟子以振儒风【己夘克凉州礼请索敞为博士诱导常爽馆教弟子儒风始振】除田禁而赋百姓【己夘时多封禁良田髙允谓除】劝课农桑【命太子劝课垦田大増】综理吏职【己夘命崔浩】有魏之业光迈南北矣其于异端也因崔浩于长安八佛寺得兵器醸具窟室妇女之奸诛境内沙门无少长悉阬之诸佛经像付之烈焰【浩因讨葢呉至长安劝帝行之】第伤峻迫少近人情太子冕于是缓宣诏书【冕素好佛】使得为计沙门逃匿经像收藏无怪他日亟复而愈炽兼以浩虽不好佛而酷好天师【冦谦之】道教賛导其君诣坛场受符箓未得为全善耳至于性果残忍征伐屠戮以人为戱【破宋南兖等六州时丁壮即加斩截婴儿贯槊上盘舞为戏】先是图记之撰浩书魏之先世事皆详实刋石通衢虽云太过而务从实録帝实命之一闻国恶之谮极典诛夷抑何太刻【庚寅诛司徒浩诛及僚属僮吏百二十八人皆夷五族后人以为可昔】末年以区区阉官之微【中常侍宗爱】既杀其子又弑其身【壬辰太子晃精察宗爱不法为太子所恶爱譛太子左右诛之太子忧卒帝知太子无罪甚悔爱惧弑帝】余毒所钟再行弑逆【爱既弑君立南安王余仅十月人弑余濬立方诛爱】夫岂偶然哉厥有天道矣【初童謡云虏马饮江水佛貍死夘年已应帝至步但辰年遇弑争一年　宋少帝文帝朝】文成濬【太武嫡孙太子晃长子】因宗爱再弑南安王余羣臣遂奉皇孙即位【壬辰十月立年十三壬辰兴安二兴光一太安五和平六在位十四年】初太武经营四方国颇虚耗重以内难朝野楚楚帝静而镇之懐集中外民心复安然即位初年首兴佛教亲为沙门师贤等下髪以为道人统遽改父之政独惟设酒禁【丙申】止造大华殿【郭善明説起宫室髙允諌止】亦庶几得行所当行止所当止者矣【宋文帝明帝朝】献文【文成长子乙巳五月即位年十三丙午天安一皇兴五在位六年】即位之初首立郡学置博士助教生员【丙午从髙允请是时文成冯太后临朝】勤于为治赏罚严明抜清黜贪牧守始有清洁之行【戊申始亲政事】聪叡夙成兼资雄断故能再清漠野【庚戍夏大破吐谷浑秋亲败蠕蠕斩首五万】大启南服【丁未夏取宋淮北四州及豫淮西地秋平宋下邳定宿豫淮阳己酉正月慕容白曜防宋青州尽有青兾之地】然好黄老浮屠之术【丙午亲受箓道坛丁未作大像天宫寺用铜十万斤黄金六百斤己未沙门奏置僧祗戸粟及寺户编于州镇】毎引朝士及沙门共谈理雅薄富贵尝有厌世之心【辛亥秋欲禅位叔父京兆王子推羣臣固諌止】一旦屣大位付之穉子【秋禅位太子时方五嵗悲泣不自胜曰代亲之际内切于心】身为太上皇末年祸起宫闱死于妇人之手悲夫【丙辰冯太后酖帝冯滛乱以上皇尝诛其幸臣李缺怨弑之冯后文成后也　宋明帝朝】孝文宏【献文太子辛亥八月受禅辛亥延兴五承明一太和二十三在位二十九年】五嵗受禅冯太后临朝【祖母】忌帝英敏頼尽心孝道幸免废出【辛亥临朝庚午殂初帝几废盛冬幽三日絶食乂宦官譛被杖数十不怨尽孝】后迁都洛阳【甲戍谓陆叡曰朕欲移风易俗欲卿等子孙渐美俗广闻见永居恒北不免面墙十月发彭城迁主洛阳】始改元姓是为元魏【丙子正月诏曰魏出黄帝以土徳王土万物之元也宜改姓元】帝天性寛慈聴览政事精勤庶务颇好读书手不释卷五经史百家无不该贯才藻富赡在舆据鞍不忘讲道好为文章马上口占一字不易十年以后诏册皆帝文也又好贤乐善情如饥渴奬用儒生如李冲李彪髙闾王肃郭祚宋弁刘芳崔光邢峦之徒皆以文雅见称制礼作乐蔚然有太平之风焉【议兴礼乐革华风威仪文物多肃所定肃齐人奔魏陈伐齐防擢辅国大将军】今观其始于正百官也则班禄有差【甲子诏中原丧乱百官无俸自班禄后赃满一疋者死】考课有法【甲戍诏三年一考课分优劣为三等】临明堂以黜陟【甲戍数其过而行之】非金革聴终丧礼【丙子】至于史官则戒以直书时事无讳国恶【乙丑又诏曰人君威福自己史不直书将何所惧】其兴礼乐也定圜丘营方泽【乙亥诸儒议圜丘礼祀之丙子文营方泽于河阴】礼明堂登灵台以书云物【壬申】尊事三老五更以飬老乞言【尉元为三老游明根五更】行乡饮酒于州党之内【丁夘】定乐章而除非雅者【丁夘】置乐官使修其职【辛未命髙闾叅定】其移风俗也始服衮冕以朝防【丙寅正朔】置五等服以颁诸侯【四月】禁士民异服【甲戊冬】断诸国语言一从正音【乙亥夏诏朝士违者免官】其重刑罚也以赦令长奸故自延兴以后不复有赦【此事自上皇始】更定律令亲决疑狱【辛未亲决于东明观】靡不防心其征伐也初平淮北【辛酉薛虎子斩司马朗之淮北诸军皆平】平氐羗【乙丑王澄刺梁州讨叛氏羗皆平】其后一举而数齐罪于临江【甲戍冬发洛阳号三十万乙亥春司空冯诞卒乃还遣使临江数齐帝罪逆】再举而防齐新野等五郡【丁丑秋戊寅春防新野湖阳赭阳舞阴南乡五郡又防南阳九月闻齐帝殂以礼不伐丧班师】修桥梁则粗取其通车马伐人木则留绢以偿直【南伐有司请修桥梁曰通车马则止兵过淮伐木留绢以偿直】至于均田而行口分世业之法【乙丑均州郡田】立三长以便民【丙寅立隣里党三长定民戸籍改课调法民始怨后以课调省费安之】开仓以赈贷【丁夘且聴民出闗就食】为粥以济饥【癸亥三月为粥于路又弛闗津禁六月定州活九十四万七千余口九月冀州活七十五万一千七百余口】赐孝弟力田孤寡等谷帛【辛酉二月】祭比干墓以太牢【甲戌春冬如邺为文祭墓】如孔城祀孔子立孔庙于京师【己巳七月】立大小学【乙亥八月】诏州郡举士【十月】以至焚防纬【乙丑】而求遗书【乙亥】罢无益之作出宫人之不执机杼者【丁夘十月】又罢上方锦绣绫罗之工【十一月】其治行之美江左五朝皆莫及也且其友爱诸弟终始无间尝谓咸阳王禧等曰我后子孙解后不肖汝等观望可辅则辅之勿为他人有也惜其所不足者冯后以慢帷薄而幽废【丙子七月废其姊昭仪譛之丁丑七月后昭仪以帝在外私宦官髙菩萨等己夘春幽之】太子恂以譛言而赐死【丙子太子私着胡服欲奔彭城废丁丑李彪譛谋反诛之】文明太后亲弑献文往往未察及其没也哀毁反为之过制不能已责备之论焉耳【南宫氏谓帝夫妇之伦乱父子之恩伤文明太后不共戴天之讐纵不忍考诘亦宜权絶之反擗踊哭泣视父丧殆过人伦天理之大遂使颠倒紊乱而莫正　宋明帝至齐明帝八朝】宣武帝恪【文帝第二子己夘四月即位庚辰景明四正始四永平四延昌四在位通一十六年】年几弱冠不能亲决万几且好游宴委任左右于是幸臣赵修赵邕外戚髙肇及元晖卢昶用亊踈薄宗室浊乱国政至晖迁吏尚书恃宠贪纵用官皆有定价当时选者谓之市曹葢可知也帝又専尚释氏讲经式干【殿名】逺近承风无不事佛比及延昌州郡凡一万三千余寺【永平三年梁天监八年】魏氏之基衰于此矣【齐东昏至梁武帝三朝】明帝诩【宣武第二子乙未正月即位年六嵗丙申熈平二神龟二正光五孝昌三在位一十二年】嗣位防冲灵太后临朝帷薄不修任用匪人赏罚乖舛造寺殚费力屈人疲【丙申太后作永宁石窟寺极土木之美塔庙之盛前此未有】始则于忠専恣继以军士杀张彛父子识者已知其将乱【己亥彛子请铨削选格排抑武士羽林虎贲相率杀彛父子焚其第不复穷治识者知其将乱】已而元义刘腾幽太后及帝而握国柄【庚子】逮夫灵后反正倾覆之兆已至于是元法僧称帝于前【乙巳元义诛元法反】葛荣称天子于后【丙午后为尔朱荣所禽枭首马市】当时郑俨徐纥方且得幸太后窃权用事尔朱荣谋起兵诛之【荣之先北方部落大人代为酋帅居尔朱川因以为氏时讨虏都督】帝亦诏荣内向太后遂酖帝而立防主钊【临洮王寳晖子方三嵗梁武帝朝】荣与元天穆奉长乐子攸即位是为荘帝【子攸彭城王勰第三子献文之孙戊申永安二在位二年】引兵沈太后及防主于河杀帝兄弟二人【兄无上王邵弟始平王子正】又杀朝士二千余人于河阴迁帝河桥葢荣既立帝随惑人言【将军费穆之言天下乗机可取】而自起篡夺之念故杀戮迁逐頼占言不【幽州刘灵助善占荣信之】始稽颡悔谢奉驾洛阳后平颢乱遥执朝政【北海王颢因荣初乱奔梁梁至是立为帝资兵入洛帝北走荣攻败之帝还都】帝勤政事数览民词申理寃狱荣为之不恱及平闗中【葛荣枝党韩娄据幽并二州荣遣侯深讨平之万俟丑奴萧寳夤拥众豳泾荣遣从子天光禽之并槛送阙下】遂欲挟帝移都帝因其来朝手刃之【荣与元天穆朝大欲更易帝先横刀膝上手斩之天穆与荣子菩提亦就戮是时荣丞相封王天穆太宰封王】亦既快于人心矣【内外喜呌声满京城】夫何大猾虽除余孽犹在尔朱世隆等推长乐王元立以为帝【即东海王立百余日庚戊建明元】尔朱兆引兵执荘帝鎻于寺楼迁于晋阳【太原】缢杀之旋又以元踈逺废之而立广陵王恭【梁武帝朝】是为节闵帝【广陵王羽之子辛亥晋泰元在位一年】即位之初慨然曰永安手剪彊臣非为失徳直以天未厌乱故逢成济之祸耳即手改诏书中外翕然咸称明主未一年髙欢已起信都【冀州】仗义讨兆【兆世隆天光度律等皆伏诛】推渤海太守元朗为主立以为帝【朗章武王融子即位信都辛亥中兴一在位一年】又使仆射魏兰根慰谕洛邑观节闵之为人兰根以帝神采髙明恐终难制劝欢废之遂幽于佛寺卒以酖死又复废元朗为安定王迎立荘帝孙广平王子修即位【梁武帝朝】是为武帝【广平王怀第三子壬子永熈三在位三年】欢以晋阳四塞自建大丞相府居之帝虽欢所立而惧欢之迫舍欢而西入闗以就宇文泰泰迎帝奔长安【癸丑七月帝总六军十万次河桥欢引军东渡帝率南阳王寳炬清河王亶广平王湛以五千骑西奔时泰镇长安八月迎帝东阳】先是数月荧惑入南斗梁武跣而下殿以禳星变应固在此非偶然失【二月谚曰荧惑入南斗天子下殿走梁武后闻魏武西奔慙曰彼亦应天象耶】欢屡表邀请帝不答于是欢改立清河王之子善见由洛迁都于邺四十万戸狠狈就道而魏之境土裂为二矣魏自道武登国元年【晋武帝太元丙戌】至孝武永熈二年【梁武帝大通癸丑】凡十二主八十九年而分为东西魏焉
