<!-- { "loadSidebar": true } -->
　　后唐庄宗存朂唐赐姓李氏附属籍为唐复雠灭梁继昭宗后故国号唐都洛【癸未四月即位年三十三癸未同光三在位三年】庄宗之兴本于其父晋王克用王虽出自沙陁节度河东巢冦之平功在第一上源之变诉于朝而不获伸遂与贼梁治兵相攻积年不解然安于爵列为唐纯臣毎有除吏耻行墨勑必表奏闻【昭宗以平王行瑜许用墨勑承制封拜】温既簒唐王犹用天祐年号【外此淮南呉王杨渥称天祐岐王李茂贞虽不改年妻称皇后蜀王建虽不改年随僣帝号余皆用梁开平】观其答蜀主书曰誓于此生靡失臣节【丁夘王建书请各帝一方云云】而其戒存朂之辞曰吾讨巢贼威振天下若挟天子自作九锡禅文谁能禁我顾吾家忠孝誓死不为汝他日当以复唐社稷为心慎勿效此此其忠义上通于天贤于一时方伯逺矣故先儒称其得人臣体【唐论】述其忠义功烈为唐末第一流【管见】盖以此也作史君子傥于贼梁簒唐之后毎晋王举事【温丁夘四月簒晋王戊辰正月薨】必特书唐晋王李克用亦庶几可以明王素志矣今乃不然于贼梁则进之以帝号而不疑于唐纯臣反斥之以入冦而不恤冠屦倒置邪正悖戾何以为训乎【以上南宫氏文増广之】庄宗以弱龄嗣伯【戊辰正月嗣王】首破梁夹寨解潞州【上党】重围【先是李嗣昭守潞梁夹寨围之五月亲将周徳威李嗣源破夹寨杀梁招讨使】朱温惊叹曰生子当如李亚子【庄宗小名】克用为不亡矣如吾儿豚犬耳自是服镇定【庚午十一月梁赵王王镕以镇定北平王王处厚以定州来降】防栢乡【梁讨赵王自救之辛未大败梁军栢乡】走朱温蓨县【壬申温击镇定以救燕至魏蓨县虚惊晋兵至宵遁】破其胆而夺之气至使有诸儿非彼敌吾无地之言【温虚惊遁慙愤病剧云云】遂奄有河中【八月梁朱友谦以河中来附】灭燕擒刘仁恭父子繋颈以组献于太庙【癸酉冬禽守光及其父献庙斩守光刺仁恭心血祭先王墓斩之】至兼魏博【乙亥夏军乱梁贺徳伦以魏博降王兼领之徳伦魏博节度】复与梁百战厯两载而河北尽平【乙亥六月取德州七月取澶州丙子降卫州克磁州洺州至六月降邢州取相沧贝三州河北尽平】厥后平契丹【丁丑二月契丹陷新州王命徳威合镇定救之契丹三十万败徳威围幽州遣嗣源等歩骑七万救之八月大败契丹解围】抜梁杨刘城【梁甲士三千戍杨刘沿河列栅丁丑冬河冰忽合王亟如魏州渡河急攻皆陷之抜其城获安彦之】抜濮阳【戊寅秋伐梁冬大败梁师进攻濮阳己夘冬复战河南遂抜濮阳】略地下邽哭唐帝而还【庚辰八月邽音圭华州县名】既即帝位【辛巳呉蜀屡劝称帝王泣不允张承业力谏将佐诸镇劝进不已癸未四月即位魏州张承业先期成疾卒】从郭崇韬之谋策马渡河友贞授首梁冦殄灭【梁大将惟有王彦章癸未秋引兵将攻郓州李嗣源大败之退保中都十月帝大军济河自郓至中都斩之乙亥日发中都直抵大梁己夘灭梁仅五日十一月迁都洛阳】告厥成功还三矢于先王意气之盛何其壮也当是时诸侯陆梁踞肆者皆骇愕相顾莫敢保其土地王衍恃险踞慢偏师西向劒阁底平【乙酉九月命郭崇韬副魏王继岌讨蜀自出师至克蜀凡七十日】帝固聪明英武敢于有为而亦当时诸臣李存璋存审李嗣源嗣昭周徳威郭崇韬张承业之力也惜其知用兵之术而不知为天下之道志小气骄矜功自喜御下无法性好伶优自傅粉黛共戯于庭以悦刘夫人【甲申二月立为皇后】李天下之呼至遭批颊而不耻此乃小人下流之态已不足以辱南面之位【癸未冬帝优名号李天下因戯自呼其名优人敬新磨遽批其颊曰理天下者只一人尚复何呼帝悦厚赐之】至于宠伶人以侮缙绅【十一月景进朂幸诸伶出入宫掖侮弄缙绅羣臣怒】为刺史【初周匝陷梁灭梁后匝为陈后储徳源乞二州俊景州徳源宪州亲军百战未有刺史者莫不愤怨后又以王承顔刺兴州丙戌又以严旭刺蓬州】而羣臣怨军士愤任宦官为诸司使为监军而政事紊藩镇怒【天祐以来诸司使代以士人至甲申复用宦官干政事先五百人至是及千人后复置诸道监军陵主帅藩镇愤怒】私货财以积内府而南郊劳军不肯给赐【甲申崇韬请出内府寳货劳军不从】恣游畋以伤禾稼或夜合围至士卒坠死【癸未畋中牟伤稼令谏防杀之新磨諌止甲申畋西苑伤稼冬夜合围士卒坠岩谷多死乙酉狩白沙皇后后宫毕从岁饥军怨不恤】其他严商税【甲申孔谦请】搉盐池【甲申李继麟请防安邑解县盐】征已蠲【甲申郊赦孔谦复征始失人心自是不信诏令】借二税【丙戌军食不足】采民女【乙酉官者言宫庭空鬼物游乃命宦官采民女逺至太原幽镇三千余人】其失人心之事史不絶书加以拒諌诤【甲申薛昭文防宜以贡献赏战士收抚河南诸军招集户口逃亡者省土木择地收马勿践民田皆不从】崇裒克【甲申孔谦租庸使重敛急征以充帝欲赐丰财赡图功臣】杀功臣【乙酉杀崇韬于蜀宦官譛之皇后自为教令使继岌杀之】戮二弟【丙戌杀皇弟保乂睦王存乂崇韬壻宦官言其攘袂称寃怨望故也】无复君人之道邺中之变生于弃恩任威李嗣源盖遏之而不能止者也【丙戌春贝州兵乱奉赵在礼陷邺嗣源至邺军士张破败作乱愤帝弃恩任威云克城后尽坑魏博军我辈畏死迫嗣源为主嗣源泣喻乱军抜白刄环之不止】未几伶人郭从谦作乱帝死于流矢臣下敛乐器覆帝尸焚之【从谦为指挥使二月帝戯之曰汝负我附崇韬存乂又教王温反从谦惧四月率所部兵反帝中流矢殂教坊人敛庑下乐器覆尸焚之】嗣源归洛拾骨灰烬以殡【帝殂越三日至洛】身死国灭善乎欧阳子论之曰忧勤可以兴邦逸豫可以亡身两言真足以尽其兴亡之故者矣南宫氏曰庄宗果能继父之志有忠唐之心则勦除梁冦复唐社稷立其后嗣此上策也纵不能然则俟贼梁既灭正其罪戾然后播告天下称尊享御以绍唐统虽曰不正亦庶几有以自别于一时纷纷盗贼之徒矣今乃弃张承业之忠言从呉蜀之佞説不待灭梁已即帝位而居之【辛巳呉蜀书屡劝称帝初泣下不从既而将佐诸镇劝进不已乃令市造法物承业知諌不聼恸哭曰诸侯血战本为唐家今王自取误老奴矣因悒悒成疾不起壬午冬卒先是丁丑授开府固辞但称唐官河东监军终其身】为善不终至无以异于一时僣取者焉此其欲速不逹见小利而大事不成居位三年身死国灭其有故夫明宗亶世本夷人无姓氏【生父霓为鴈门部将】名邈佶烈以骑射事太祖【克用】质厚恭谨太祖飬为子赐名嗣源【后更今名】从庄宗定天下功居多后授诏讨邺乱军变归汴将谢罪京师防庄宗已有内难遂入洛百官三上牋请监国寻于柩前即位【丙戌四月年五十九丙戌天成四长庆四在位八年】涖政之初首放宫女仅存老旧之人【宫中犹千余上曰职掌宜谙故事悉用老旧者少年悉出之未几只以百人为额】继斩孔谦悉去苛敛之法罢诸道监军使尽杀之【以庄宗由宦官亡】诏北都悉诛宦官之逃匿者【值乱数百人匿山林或为僧逃太原者七十人】中官【宦官以三十人为常数】教坊【百人】鹰房【二十人】御厨【五十人】人等悉从减省勑中外毋得献鹰犬竒玩刺史以下毋得贡奉废内藏库四方所上物悉归有司遣诸军就食近畿免得转运以任圜为相忧公如家朝纲粗立令百官行转对法置端明学士以备应对【冯□赵奉】此皆初政之善【并丙戌年】不一而足自是以往崇经术则诏国学五经博士各讲本经以伸横经之义【丁亥】命国子监校定九经刋印行之【辛卯】又戒从荣勿为诗曰吾虽不知书然喜儒生讲经义开发人意思【壬辰又曰吾见庄宗好为诗将家子非素习徒取笑耳勿为也】恤刑狱则因浑公儿之失刑减饍十日以谢幽寃【丁亥】　州大理官坐失入而遭贬【庚子】释裴昭隐等不忍以一马杀三人之命【壬辰灵武军将与进奉官隐马一疋抵极刑帝曰云云只笞而释之】劝孝弟则随邓诸州亲疾不躬飬有禁【随邓复郢均房父母骨肉疾以长竿遥饷粥食出嫁女夫不遣省者委长吏禁察】滑州书记匿母服遭诛【孟举并戊子】敬天戒则脩广寿殿戒用金碧【己丑灾既脩有司乞用金碧曰天以火戒我岂宜増侈耶】岁尝旱暵已而暴雪诏无得埽【庚寅正月曰是天所以赐戒也】答天眷则因鴈门斗粟十钱喜谓左右曰须行善事以副天道【丁亥因蔚州刺史周令武对】论年谷丰登四方无事又喜谓冯道曰当与公等作好事以答上天【己丑】闵农则诵聂夷中之讨【己丑道对农家丰凶皆病凶则死流殍丰则复谷贱因诵聂诗云二月卖新丝五月籴新谷医得眼前创剜却心头肉帝悦命録诵】便民则罢亩税麯钱【城中官造麯减旧半价乡村聼自造民甚便之】罢鐡禁【聼民铸农器什器夏秋计畆量收农具钱】命诸道均民田税【并辛卯】止游畋则纵鹰犬以为无益而有损【辛夘曰尝従武皇猎兽逸田中得兽余稼无几思之有损无益故不为】好聼纳则褒李祥而赐章服【辛夘太原奏地震日乆请遣使问疾苦补阙李祥独奏从之嘉美赐章服】却贡献则谓李金全【泾州节度】曰卿为治如何勿但以献马为事【屡献却之】又诏京官不得进奉贺长至马及诸物【并壬辰】凡此皆圣王事也汉武帝唐太宗犹难之帝以夷人目不知书而所为暗合古训有如此者其贤益可尚矣至于毎夕宫中焚香祝天愿早生圣人为生民主【祝曰某胡人因乱为众所推云云陈寿翁曰祝天之言发于诚心天既厌乱果生圣人帝丙戌即位宋太祖以丁亥生焉】八年之间年谷屡登兵革罕用粗为小康者惜夫以戯杀从璨而亏父子之恩【己丑皇子酒酣戯登御榻安重诲请诛之】以诬杀任安而亏君臣之义【己丑宰相任圜致仕在磁州或谓重诲恐贼乗为患重诲奏诛之宰相安重诲辛夘出镇河中石敬塘诬之被杀并杀其妻及二子】年几七十讳言储嗣眷恋把握不肯去手卒致从荣称兵惊乱宫阙父子祖孙数日而絶【癸巳十一月不豫皇子以兵入侍自河南将千人至天津桥宫中惊上命从珂子义诚处置孟汉琼讨之从荣败走禽斩之并其妃子首以献帝见其死悲骇疾剧七日遂殂】身肉未寒家国俱破亦不学之所致夫闵帝从厚【明帝第二子癸巳十二月即位甲午应顺元年四月废】嗣位仅五阅月用朱昭冯赟之谋【朱冯中书令】命洋王从璋代潞王权知鳯翔【二人素出从珂敬塘下猜忌之徙从珂河东徙敬塘镇州命从璋代从珂权知鳯翔】且先是杀其子女二人【从珂长子従吉为指挥使朱冯出为毫州团练从珂有女惠明为尼在洛阳召入禁中三日皆杀之】王惧举兵反以讨朱冯为名兵至陜朱冯皆死【三月帝闻至陜忧骇急召昭畏诛赴井死安重进杀赟于第灭其族二人首潞王】帝奔卫州【依王贽】王至蒋桥冯道上牋劝进【先是道令舍人卢草牋不从俄闻王至道又趣草对如初同列曰吾辈罪擢发不足数矣】王入谒太后太后下令废帝为鄂王令潞王继统王遣人就弑之遂簒位帝性仁厚敦睦兄弟于潞王本无嫌昭之徒横生猜间以致祸败观菩萨生鐡之謡盖可知矣【军士因赏薄怨望謡曰除去生菩萨扶立生鉄以闵帝仁弱潞王刚严有悔心也】潞王本姓王氏镇州人母魏少寡明宗为将掠得之已十余岁【名珂三】飬为子名从珂长从征伐有功封潞王因徙镇惧祸遂反簒夺【甲午四月簒甲午清防三在位三年二十五遭废】盖至是而国姓三变焉方其入洛许军士人赏百緍及入洛府库金帛不嬴三万乃比屋预借五月僦直【无问土庶督繋满狱贫者自经赴井】竭左藏倾太后太妃簪珥给之【仅得二十万】继以边储不足征敛无厌河东镇冀魏博民咨胥怨【借粟河东科绢镇州配镇兾民车千五百乗运粮于代诏魏博市籴】邦本已为之揺动况啓敬塘之疑心【丙申正月千秋节晋国公主上夀毕辞归帝醉曰何不少留遽归欲与石郎反耶敬瑭益惧】夺敬瑭之节度【五月罢敬瑭河东改天平敬瑭拒命】杀敬瑭之子弟【七月杀其子重殷重裔于京师族其弟敬德其从弟德威亦自杀】以促其叛哉敬瑭于是请兵契丹【五月反讨之七月求援契丹】防马渡河潞王曹太后刘皇后等携国寳登武楼而自焚矣【八月大败于契丹十月自焚】后唐有国四主三姓一十二年【起甲申终乙未】而晋取之焉
