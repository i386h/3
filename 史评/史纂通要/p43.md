<!-- { "loadSidebar": true } -->


　　史纂通要卷十六
　　钦定四库全书
　　史纂通要卷十七
　　元　胡一桂　撰
　　李唐既亡司马氏通鉴直接朱梁繋年纪事以唐晋汉周为次欧阳公【脩】五代史亦然而文公纲目自唐天祐四年丁卯迄于己未五十余年间惟两行分注以见其皆不预正统之列而分注之中先后予夺有微防存【先晋岐淮南称唐天祐而后及梁开平】今愚虽本通鉴纂集实折以纲目且寓区区愚论焉
　　后梁
　　五代始于朱温纂唐是为后梁　　姓朱氏更名晃初镇汴州纂位都汴后迁洛阳【天祐丁卯纂位年五十三丁卯开平四干化二在位六年】宋州人唐僖宗时附黄巢为盗巢僭号伪署温同州防御使温见巢势日蹙举州降都统王铎承制以温为同华节度使天子【僖宗】赐名全忠拜宣武军重镇昭宗时进封梁王宰相崔两召全忠引兵诛宦官比至反围迫天子【鳯翔】胁制迁都【洛阳】遂行弑逆【弑昭宗】勦诸王【昭宗九子】弑太后【昭宗皇后何氏】戮朝臣以成其纂夺废哀帝为济隂王寻弑之【戊辰】僣位之初与宗戚饮博宫中其兄全昱酒酣忽以投琼掷盆中迸散睨全忠曰朱三尔砀山一民从黄巢为盗天子用汝为四镇节度富贵极矣奈何一旦灭唐三百年社稷行当族灭何以博为人心天理不可泯灭如此迹其五六年间大为晋兵所窘鬱鬱躁忿贼杀无辜【功臣宿将小过多诛】良由夹寨栢乡战輙防败【戊辰晋破潞州夹寨杀招讨符彦昭辛未晋救赵王景仁及晋战栢郷大败防师二万】次魏攻蓨【他厯切】闻晋惊走【辛未忿师失利力疾发相州魏县闻晋至士卒惧逃不能禁壬申攻蓨县虚惊晋兵至宵遁惭忿不胜】武可知也西都寝殿栋折几压【己巳一夕栋折然谓近臣曰几不相见对泣】九曲泛池舟倾溺水【庚午二月泛九曲池溺水宫女侍臣扶持登岸为之惊悸者乆之】祗以笑而已且其不念聚麀之耻酿成友珪之祸白首屠戮于仆夫冯廷谔之手殆与禄山之死无异回视前日弑迫之惨天之报之足称其施可畏也夫【初温长子死次假子博王友文特爱之温征子妇入侍友文妇王氏尤宠欲立友文为太子次子郢王友珪不平壬申六月谋之统军韩勍斩关入温惊问谁友珪骂曰老贼万叚其仆夫廷谔刺温腹刄出背友珪纂立】均王瑱【初名友贞温第三子】诛友珪嗣位都大梁【初镇大梁癸酉二月立癸酉干化四贞明五龙徳三在位十二年】以义讨贼成功固宜【癸酉二月均王趣统军袁象先入友珪趍垣楼下令廷谔先杀妻张氏次杀己廷谔亦自刭】然梁与晋仇已非一日克用虽死而存朂英勇温犹惮之况友贞乎使其处此亲信旧臣委用宿将治内攘外犹惧不保顾乃因友敬之乱【乙亥友敬谓重朣当为天子以乱诛】踈忌宗室専任赵岩张汉鼎辈【汉鼎汉杰汉伦汉融皆徳妃兄弟】屏弃敬翔李振王彦章等遂使羣小弄权卖官鬻狱政事日繁宿将愤怨士卒莫为之用虽温恭俭约无荒滛之失何足道哉未几唐兵一麾宗祀殄灭首已漆而藏之唐太社矣【癸未唐庄宗兵直抵梁友贞日夜涕泣置国宝卧内左右已窃逆唐帝友贞使皇甫徳麟断其首麟亦自杀庄宗入梁门顷之或以其首献诏藏太社】哀哉愚观朱温弑二帝一后杀九王害皇族千余【瘗古龙寺北庄宗时内人景姹言昭宗遇害时】灭唐三百年天下而有之仅十七年父子兄弟宗族皆血刃无遗类岂冯廷谔皇甫麟唐庄宗诛之哉天诛之也范太史谓其以一族易一身之富贵愚则谓其以一身一家一族易一时之富贵万世之恶名也荣辱得防果何如哉斯无庸论矣独惟统绪之有足言者【以下胡成性史论】欧公之作五代史也进梁续唐而不伪梁而纲目于唐之亡也虽书唐遣使奉册寳于梁而不以禅位书也虽书梁王晃称皇帝奉唐帝为济隂王而亦不大书开平年号继天祐之后也至次年【戊辰】即书晋岐淮南称天祐五年而后书梁开平二年亦不以唐室已亡而置其年于梁之下也则知唐之正统不当属之梁而欧公之论非矣然则唐室既亡正统果可属之后唐乎吁此正文公微意也夫黄巢僣号唐几亡矣克用复之三镇犯阙唐几亡矣克用复之朱温刼迁天子倾覆帝室唐固亡矣而讨贼之义未尝一日不讲焉况夫誓于此生靡敢失节克用尝言之吾王世世忠于唐室张承业又言之则诸镇忠义诚未有若河东者一而庄宗卒伸讨贼之义以成复雠之效则正统之固当黜梁而进后唐也是书之作自唐亡后首书晋岐诸国称唐天祐年号至二十年而遂以后唐同光继之而梁年号皆书其下焉亦可知文公微意所在矣惜其部则沙陁族则朱邪而所谓李氏者特出赐姓焉此其所以不得上续唐统而卒以列国纪之也使其真高祖太宗之子孙吾知天祐之号必大书二十年而继以同光亦与蜀之章武晋之建武同矣文公微防或者若是乎南宫氏曰朱温罪戾王莾以来一人而已凶残滛秽抑又甚焉作史者宜于唐亡之后直书朱温去其国号一如王莾于以正其纂弑之恶亦庶几稍快于人心者或曰梁可絶唐果可进乎曰其年则天祐其姓则赐附属籍其心则惟欲灭贼以复唐祚大义炳然人心天理之所同与虽未可如昭烈直接献帝天祐五年正月以前唐帝犹在曹州可书继此则庄宗未即位以前天祐十七年间【壬午以前】真所谓孤臣孽子其操心也危其虑患也深之时也予而进之使得在大书之列以表其为唐之臣子迨庄宗自即位则初心已变然后置同光于分书不亦可乎梁簒国二主十七年亡【起丁夘终癸未】
　　后唐
