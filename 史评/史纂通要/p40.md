<!-- { "loadSidebar": true } -->
　　唐髙祖【神尧光帝】姓李氏名渊【字叔徳】陇西成纪人祖虎佐周伐魏有功为上柱国封唐国公虎生昞昞生渊皆袭封渊仕隋留守太原炀帝南巡不返值乱起义立恭帝自为大丞相封唐王寻称皇帝国号唐以土徳都长安【戊寅五月即位年六十一戊寅武徳九在位九年】废隋帝为酅国公初帝留守太原时【丙子以右骁骑将军留守太原王威髙君雅副】次子世民年方十八聪明英武知人厌隋乱有安天下之志独与裴寂【晋阳宫监】刘文静【晋阳令】密谋起义兵説帝帝大惊再三不决寂先以晋阳宫人私事帝因以挟之【寂侍饮酣曰二郎阴飬士马欲举大事正为寂以宫人侍公虑觉并诛帝曰事已如此正须从之】文静又劝结援突厥资其士马【帝自为手启遗始毕可汗报许兵马后遣文静请之】于是计决始杀王威髙君雅起义太原【丁丑诬二人引突厥入冦斩之起兵】初伐西河斩佞臣髙徳儒责以奏鸾欺君之罪【有二孔雀集隋朝堂前徳儒奏以为鸾擢拜西河郡丞城防数其罪斩之】余秋毫无犯继收霍邑宋老生一战就戮【七月发晋阳代王侑遣老生屯霍邑屈突通屯河东帝与诸将欲还世民固諌八月斩老生十二月执突通拜兵书】乗胜长驱遂克长安立代王为帝相之而自王与民约法十二条悉除苛禁【十一月克长安立恭帝遥尊炀帝为太上皇】及帝凶问至【戊寅三月】始取而代之【五月称皇帝】即位之后降李宻于黎阳【癸酉宻为感谋主后遁丁丑东郡贼翟让推宻僣位洛口城戊寅世充败之归唐寻乞往收山东既遣复召遂反熊州总管盛彦师斩以献】殄薛仁杲于泾水【丁丑八月金城校尉薛举起尽有陇西戊寅举卒仁杲立十一月秦王败降之】剪黒闼于山东【建徳故将刘黒闼居漳南辛巳乱称汉东王都洺州三月秦王决洺水灌之败奔突厥复起太子又败之明年伏诛】夷萧铣于江陵【丁丑冬起江陵称梁王辛巳秋李靖直围江陵铣出降送长安斩之】破宋金刚而武周遁并州遂平【丁丑秦马邑校尉武周起僣号庚辰入冦屡败闻秦王大破易州贼宋金刚遂弃并州二人皆奔突厥见杀】擒建徳而世充降河北东都皆定【辛未建徳起于渤海据河北号夏国辛巳秦王征世充建徳来援禽之伏诛世充为东都留守帝凶问至立越王侗己夘篡位辛巳夏秦王围之闻建徳禽出降徙蜀死】六年之间海内咸服何其成功之速哉葢以太宗为之子也至于定律令【戊寅命裴寂刘文静修定律令】置学校【同上置国子太学四门生合三百余员郡县学各置生员】举明经【甲申诏诸州有明一经以上未仕者咸以闻】立官制【甲申定三公六省九寺十四卫京职事官外职事官文散官武散官勲官】定均田租庸调法授人以口分世业之田有田则有租而出粟有家则有调而出绢有身则有庸而出缯布【戊寅甲申】与夫定雅乐【丙戌春太常祖孝孙掌之旋宫义亡已乆一朝复古孝孙之力也】汰浮屠【四月汰天下僧尼道士女冠京师留寺一观二诸州留一从傅奕请】皆为政之要者其于用人也旌擢孙伏伽【戊寅伏伽万年县法曹上言今日即位明日有献鹞琵琶弓箭者又集百戱散乐备游宴悉冝止太子诸王左右宜择人以防骨肉乖离上大喜擢侍御史仍颁示逺近】李素立等【戊寅有犯法不至死者特命杀之素立諌曰三尺与天下共奈何自弃之臣不敢奉诏上喜擢侍御史】以开言路首诏隋氏子孙并付所司量材选用由汉以来最为忠厚之至其享国长世不亦宜哉【元年诏曰近世时运迁革前代亲族莫不诛夷兴亡之故岂伊人力云云】独惜其举事之初设诈罔众【丁丑使文静诈勅书发民悉为兵期嵗暮击匈奴民情遂恟汹思乱】杀人利已【杀王威髙君雅】其与行一不义杀一不辜而得天下不为之气象已大不同况眤裴寂之邪而受宫女聴文静之説而臣突厥是以唐世人主无正家之法藩镇多跋扈之习亦髙祖有以始之也呜呼惟不道而髙祖兴使能为汤武之师亦何庸假代王以袭近世之迹哉此纲目书称皇帝书废隋帝无以异于篡取者焉葢不得而私之也癸未以前犹与诸僣乱国同在分书之列至武徳七年甲申始特笔大书正统甫定吁严矣哉太宗【广帝】世民【髙祖次子丙戌八月即位年二十八丁亥贞观二十三年】生四嵗时有书生见之曰龙凤之姿天日之表年几弱冠必能济世安民乃采其语名曰世民髙祖之起兵晋阳削平僣乱克开洪业神谋武畧皆出于帝使髙祖有文王之明舍伯邑考而立武王夫复何説既不能然隐太子【建成】能笃友爱之心潜消秦王功髙不平之气乱亦无衅之可作奈何以建成之庸劣又济以齐王元吉之凶狡日以杀帝为事遂致先事而发杀兄及弟震惊君父夺储位而有天下贻讥千古可胜叹哉然其涖政设施首用讐臣【丙戍秋上为太子临政首用王珪魏证为諌议二人尝劝建成图帝】放出宫女【八月即位首放宫女丁亥再放前后凡三千人】置文馆于殿侧【亦文殿】命虞世南欧阳询等充学士讲论前言往行【八月】又命京官五品以上更宿内省访问民间疾苦政事得失【丁亥三月】禁奢侈【十一月诏雕镂器物珠玉服玩若恣奢侈危亡可待自王公以下一切禁止由是风俗简朴】抑祥瑞【九月白鹊巢殿槐左右贺上曰瑞在得贤此何足贺】二年之内善政叠书自是而后厉精为治崇经术则命顔师古考定五经颁行天下【癸巳】复命孔頴达作五经正义令学者习之【庚子】兴学校则增广学舍千二百区生员三千二百余人【庚子】尊孔子则以为先圣而以顔囘配享【先是周公先圣孔子配享丁酉更定】治官职则首剪冗官谓治道惟在得人不在于多【丁亥谓房龄云云遂加并省所留文武总六百三十员】加意亲民之任既録刺史名以拟废置复重县令而谨选举【戊子诏治人之本莫重刺史録姓名屏风防所闻善恶其下以拟废置又谓县令尤亲民命内外五品上选举】不次用人拔马周于中郎将之家以为监察御史【辛夘周客常何家以旱求言代陈二十条上怪其能何曰家客马周具草即召与语大恱令直门下省寻除御史】建府兵之法无事则耕于野畨上者宿卫京师有事命将以出事罢则兵散于府将归于朝【丙申凡天下十道置府六百三十四闗内二百六十一皆诸卫府三等上兵千二百又中千人下八百人兵甲装粮人各有数皆自备输之库出征给之二十为兵六十而免】勤聴纳则痛闗龙逢以忠义见杀【桀臣】导人极諌且谓终不以犯顔妄有诛杀【壬辰谓读书见闗龙逢事废卷叹息云云】是以魏徴孙伏伽张素之徒批鳞逆耳之言不一率多聴受以至十渐不克终之防深加奬叹赐以黄金【己亥徴陈十不克终一求骏马珍竒二纵奢轻用人力三务乐身之事无虑营构四狎小人逺君子五进难得之货多玩好之作六用人聴毁誉积年信任一朝疑斥七受四夷鹰犬驰骋八忽臣下诘细过九长傲纵欲无事兴兵十闗中劳携贰上天示戒正修省之日即列诸屏录付史官赐金十斤】恤刑狱则读鍼炙书而除笞背之法【庚寅谓五脏皆系背】谨三覆五覆之奏定失入失出之罪【辛夘】纵囚四百人如期归狱悉皆赦之但非可常行之事议者谓其立异以为髙矫情以干誉耳【壬辰纵囚期以来秋赴法仍勅天下死囚皆纵来秋诣京师明年九月三百九十人如期自诣朝堂悉皆赦之】恶滛巧则叚纶以傀儡之戱而削阶【癸巳工部侍郎纶奏征巧匠杨思济先呈傀儡上曰岂百工相戒无滛巧之意耶削纶阶】恶言利则万纪以采银之奏而斥逐【丙申权万纪言采宣饶银上怒曰欲以桓灵待我耶由侍御史斥归】至于行乡饮酒礼以厉风俗【壬辰】赐孝义粟【己丑】封比干墓【乙巳】以劝忠孝得人之盛则自瀛洲十八学士之选【辛巳为秦王时开天防府立文学馆杜如晦房龄虞世南禇亮姚思亷李道蔡允恭薛元敬顔相时苏朂于志宁苏世长薛收李守素陆徳明孔頴达葢文达许敬宗并本官兼文学馆凡十八人时号登瀛洲】以至凌烟二十四功臣之绘【癸夘图功臣凌烟阁长孙无忌王孝恭杜如晦魏徴房龄髙士亷尉迟敬徳李靖萧瑀叚志刘基屈突通殷开山柴绍长孙顺徳张亮侯君集张公谨程知节虞世南刘政防唐俭李世勣秦叔寳共二十四人】下至伎艺之士亦精絶过人如孙思邈之医李淳风吕才之阴阳袁天纲之相法后世亦罕及之载观即位之后才及四年米斗三钱外戸不闭马牛被野人行数千里不赍粮突厥之渠系颈阙庭北海之濵悉为郡县【庚寅李靖李世勣俘颉利可汗献复定防恒安地拓境自阴山至大漠其酋长入仕布列朝廷】蛮夷君长带刀宿卫民物蕃息四夷降附者余百二十万【己丑冬突利入朝上谓侍臣曰往者太上皇以百姓故称臣突厥朕常痛心今单于稽颡庶雪前耻乎又曰靺鞨逺来葢突厥已服也庚寅四夷君长诣阙请上为天可汗】天下断死罪仅二十四人号称太平葢三代以还中国之盛未之有也帝谓长孙无忌曰此皆魏徴劝行仁义偃武修文之力但恨不使封徳彛见之耳【庚寅初徳彛非徴书生不达时务信其虚论必败国家】可谓知本之论矣南宫氏之论犹惜其首复浮屠而政教乖【初年罢汰僧道】志伐髙丽而武事黩【甲辰诏谕天下亲征髙丽乙巳抜髙丽十城九月班师丁未戊申连伐之将欲大举而帝不豫】杀卢祖尚张蕴古李君羡而刑狱滥【戊子上自释祖尚刺交州不肯行大怒斩朝堂辛夘大理丞蕴古奏心疾人李好徳不当坐权万纪劾其有奸弃市君羡华州刺史秘记云唐三世后女主武王有天下君羡小名五娘官称封邑皆有武字戊申出华州御史奏与妖人通遂斩之】缮翠微玉华而宫殿侈【初修九成宫以华丽毁今乃缮二宫】仇田舍翁停婚仆碑而君臣之好不终【壬辰上怒徴曰防须杀此田舍翁后諌止初上视徴疾许其子叔寳尚主既卒自制碑书石后以尝荐侯君集侯败纎人指为徴党又言录諌辞示史官禇遂良癸夘诏停防仆碑】宠泰嬖恪狐疑不决至于引刀自刺而社稷之本几动【太子承干足疾魏王泰最幸阴谋夺嫡承干欲杀泰不果遂谋反废为庶人又嬖呉王恪欲立晋王治未决谓无忌曰我三子一弟如是诚无聊投床取佩刀自刺无忌等夺刀请所欲立曰欲立晋王无忌曰谨奉诏议遂定】又其大者初焉刼父臣虏杀兄及弟灭其十子他日乱弟之妇【齐王元吉妃杨氏】与之生子使绍巢封【帝既刃元吉封为巢刺王后杨氏生子明立为齐王绍元吉后】又欲立以为后焉幸魏徴諌而止【时皇后已崩欲立杨氏为后】人伦之间慙徳多矣伊川程子之论曰唐有天下数百年虽号治平然三纲不正无君臣父子夫妇其原始于太宗谅哉言也髙宗【帝】治【小名雉奴大宗第九子】初封晋王太子承干废魏王泰当立以阴谋夺嫡王乃得越次立为太子于是即位【己酉六月即位年二十二庚戌永徽七显庆五龙朔三麟徳二干符二　总章二咸亨四上元二仪凤三调露一永隆一开耀一永淳一道一在位三十四年】继统之初日引刺史问民疾苦及其政治无忌遂良同心辅政上亦尊礼二人恭己以聴故永徽之政百姓阜安有贞观之风至于察李道裕希防而自责行己之不足取信观胡人击鞠而知所为之不可不慎【壬子上曰闻胡人善击鞠尝一观之昨初登安福门楼即有羣胡击鞠帝王所为岂宜容易击鞠谓骑而以杖击者也】率是道也岂不为贤君哉奈何蒸父妾为妻莫念聚麀之耻纵女后预政卒招晨牝之凶虽曰享国日乆不过飬成武氏之篡虽曰用李世勣平髙丽【戊辰髙丽王藏诣勣降上命先献昭陵入京献太庙上受俘含元殿】裴行俭平突厥【辛巳平阿史那伏念归京弃市】而吾家髙祖太宗天下已潜移于武周祍席间矣悲夫迹武后之立李勣之罪居多方帝始谋一沮于无忌【甲寅上与武昭仪幸无忌第欢饮席上拜无忌宠三子朝散大夫载金寳缯锦十车赐之语及立后竟不顺防】数固执于遂良【乙夘上谕防遂良对曰先帝临崩执陛下手谓臣曰朕佳儿佳妇付卿皇后未有过岂可废明日再问遂良对陛下必欲易后妙选令族何必武氏】韩瑗【侍中】来济【中书令】表防极諌帝惮遂良顾命大臣有事且当已之言此心犹依违未决也暨勣入见委诚取决惟议是从勣于此时宜苦口极諌挽囘帝心顾乃以陛下家事何必问外人为对遂致许敬宗辈敢以斛麦易妇之语宣言于朝而帝意决矣【敬宗宣言田舍翁多收十斛麦尚欲易妇况天子立一后何预诸人妄生异议乎昭仪令左右以闻遂废王后萧妃为庶人遣李勣赍玺绶册立武后】武氏一立忠臣屏黜【乙夘贬遂良潭州都督己未再贬袁州刺史卒庚申敬宗义甫诬瑗济谋不軓皆贬刺史】奸邪用事【李义甫许敬宗】卒致覆宗之祸几不可救是谁之过与【用陈同父文而损益之】武后曌【之少反】并州人故荆州都督武士彠女贞观十一年【丁酉】年十四太宗闻其美选入宫为才人赐号武媚侍左右十三年太宗崩时年已二十六既已入寺【感业寺】髠首为尼又复乗间蛊惑嗣君立髪复召【甲辰上行香见之交泣时萧妃方宠王后闻之阴令长髪劝上纳之欲以间妃】未几大幸晋位昭仪曾未阅月水入寝殿乱证已萌得志之日恣行残忍手毙已生之女倾防主母【武氏生女后爱弄之后出武氏扼杀覆以被上至阳喜发被女死矣惊啼问左右皆曰后适来此上大怒遂有废立意】王后与萧妃俱废而昭仪册立矣【乙夘十月是冬杀王皇后】才六年委以政事权侔人主【庚申】于是専权用事者二十四年其间酖杀太子宏而立贤【乙亥宏仁孝奏请迕防四月酖之立雍王贤为太子】厥后斥死太子贤而立哲【庚辰废贤庶人幽之逃巴州后遣仲勣迫令自杀立英王哲为太子即中宗也】帝崩中宗立【癸未】裴炎辅政【中书令】帝欲以后父韦贞为侍中炎固争帝怒曰我以天下与贞何不可而惜侍中耶炎惧遽白太后太后废帝为庐陵王【幽别所寻迁房州又迁均州流贞钦州】立豫王旦为帝幽于别殿不得预政事【甲申正月旦亦太后子中宗弟即睿宗也九月裴炎归政斩于都亭】太后遂自称制【后称制二十一年甲申光宅元垂拱四永昌元天授二长夀二延载元天册万嵗元万嵗通天元神功元圣厯三乆视元长安元终甲辰】诸武用事唐宗室人人自危太后惧天下不服欲钳以威盛开告宻之门为罗织之法【乙酉】索元礼【胡人告宻召见擢游击将军残忍按一人狱令引数十百人太后终杀之以慰人望】周兴来俊臣【兴秋官侍郎俊臣御史中丞竞为酷法兴元礼各杀数千人俊臣破千余家辛夘兴流岭南仇家杀于道丁酉俊臣弃市争噉其肉斯须尽太后诏曰宜加赤族之诛以雪苍生之忿】侯思止【庚寅告宻为侍御史初卖饼为业与王义新进入狱者非死不出】之徒相继引用宗室诸王【丁亥太后谋革命使兴等按宗室宻状韩鲁等诸王皆自杀亲党皆诛义治越王贞党与坐七百家籍没者五千口】朝廷之士【诛人臣数百家刺史郎将不可胜数】骈首就捕虽狄仁杰魏元忠之贤亦几不免【壬辰俊臣罗告同平章事任知古狄仁杰裴行本裴行礼卢献魏元忠李嗣真谋反下狱元忠书寃状绵衣中遗其子称变召见太后意寤出此七族流行本嗣真余贬令此事却在革命后】改旗帜【金色】易服色【二事甲申年】立宗庙【立武氏七庙于神都】革唐为周改元载初上尊号曰圣神皇帝【庚寅以皇帝旦为皇嗣赐姓武】生杀赏罚一皆由己设四匦以受表防【乙酉命铸铜匦受諌诤】毁乾元殿以作明堂【丁亥】防贡士于洛阳城殿【庚寅二月殿试自此始】初试武举以取士【壬寅正月】其时三思承嗣攸绪等皆已封王而承嗣三思复营求为太子【説太后自古天子未有外姓为嗣者后意未决】李徳昭尝进言曰陛下有天下当子孙岂得以侄为嗣乎自古未有侄为天子而为姑立庙者【初洛阳王庆之表请立承嗣謟诈备至太后怒命徳昭赐杖竟杖杀之因上言】至是仁杰从容开説又请召还庐陵王后意稍寤得还皇嗣又固请逊位【旦】遂立庐陵为太子【戊戌】厥后张柬之崔暐【音伟】敬晖桓彦范袁恕已提卫兵诛二张中宗复辟是时太后年已八十二矣【甲辰柬之引彦范敬晖左右羽林属禁兵遂请太子率李多祚等讨贼收张易之张昌宗等斩之枭首天津南】夫武氏以一妇人窃天下大号溢二十一年而不祸败者以姚元崇狄仁杰相于内娄师徳郭元振将于外徐有功【司刑丞独存平恕】宋璟张柬之崔元晖辈登进仕用举贤之道不无取焉耳然而残酷烈虎狼之毒尚不忍食其子而后杀已生子女如猎狐兔畧无靳色此而可忍则骨醉后妃幽废嗣君诛锄宗属勦害大臣夫何难者迹其凶恶滛秽神人共愤千古腥闻实天地间非常之妖孽焉故孙之翰唐论范祖禹唐鉴皆以武氏列于本纪者为非而朱文公纲目于武氏建年处两行分注直书为周武氏某年而复大书其下帝在某州其取春秋之义以为母后僣窃之戒所以正帝统而黜僣乱者其意深矣至于感兴之作曰云何欧阳子秉笔迷至公唐经乱周纪凡例孰此容呜呼欧阳子其能逃此议乎中宗【昭帝】显【髙宗第七子武氏所生】初既以太子即位旋罹幽废越十五年召还复立为太子又七年奸臣伏诛即位社稷复归于唐才六年为韦后所弑【乙巳神龙二景龙三夀三十五】迹李氏兴复之功虽出于张柬之辈要皆狄仁杰之力仁杰虽先武氏而没然庐陵王来居东宫其兆已可见而柬之彦范敬晖等则固公门桃李也【仁杰荐柬之宰相才又荐姚元崇桓彦范敬晖等数十人皆名臣或谓曰天下桃李悉在公门矣】或者乃谓公身为唐臣入相于周卒死于位以卢氏一姥犹切讥之【卢氏姥仁杰姨也仁杰尝问表弟有何求姨荅云只有一子不欲令事女主耳松牕杂録】不知当时事体葢有甚难者寗武子之愚所以不可及也特公未及如志而卒耳帝复辟初年追曩者天日之盟【初与韦后同幽闭房陵情爱甚笃私誓曰异时复见天日当惟所欲不相禁】忘前代牝晨之戒每临朝聴政皇后必施帷幔与闻又复委任上官婉儿使掌制命居中用事【婉儿辨慧武氏使决表奏上复使掌制命】上女安乐公主适武崇训三思子也因縁出入婉儿通焉又荐诸韦后上使后与三思双陆而自居旁防筹三思既与后通而武氏之势复振初二张既诛洛州长史薛季昶朝邑尉刘幽求皆以三思尚在劝彦范等诛之不聼【季昶叹曰吾不知死所矣幽求曰不诛三思公辈终无地噬脐无及】至是始劝上诛之不可得矣未几三思以崔湜郑愔为谋主【敬晖以湜为耳目伺三思湜悉以晖等谋告反为之用二张败愔贬至是献三思去柬之等五人之防三思皆引为中书舍人】封五王罢政事【三思与后譛五人不利社稷封东之汉阳王暐博陵王敬晖平阳王恕已南阳王彦扶阳王并罢政事已上皆元年】已而诬杀五王【三思使郑愔诬告皆贬州司马崔湜説三思矫制杀之乃以周利用摄侍御史使岭外比至柬之暐已死曵彦范竹槎上肉尽杖杀敬晖呙杀恕已服黄金迫饮数升野葛汁不死捶杀之拜利用中丞】权倾人主加以五狗扇虐【宗楚客宗晋卿纪处讷甘元东三思羽翼周利用冉祖雍李俊宋之逊姚绍之三思耳目时人谓之五狗已上丙午】动揺东宫至是太子重俊与李多祚【左羽林将军】矫制发羽林千骑诛武三思崇训于其第【丁未后以太子非所生恶之三思尤忌太子故太子杀之引兵入上谓千骑何为从多祚反千骑斩多祚太子亦为左右所杀】元恶虽除而妻煽党【韦后】妖女挠权【安乐公主】后妹【郕国夫人】上官【婉儿】皆依势用亊侧门开府墨勅斜封滥官充溢【戊申后等用事侧门墨勅除官斜封付中书安乐自为制勅掩文令上署上从之】纪纲紊乱帝虽置修文馆乃令效伎艺为乐【己酉诸学士或舞谈容娘或舞浑脱或舞黄麞或诵波罗门呪或效道士上章惟司业郭山恽歌鹿鸣蟋蟀讽諌】虽知重铨衡而附势赃滥选法大壊【己酉命崔湜郑愔掌之选法壊】未几身死于饼餤之毒【庚戌医术马秦客烹调杨物得幸于后恐事泄被诛遂与后及安乐公主合谋弑帝】四子前后皆不得其死嗣亦不迹帝幽废二十余年亦惘惘然无所知耳及正位昬愚惟甚虽有国犹非其国也史称其亲遭母后之难而复自蹈之所谓下愚之不移者与韦后弑帝立温王重茂即位【即殇帝年十六】自称皇太后相王子临淄王隆基与太平公主【相王同母妹】刘幽求等谋以兵入诛后子母【韦后安乐公主】尽杀诸韦及为后所亲信者于是睿宗旦即位【谥兴帝髙宗第八子武后所生初封相王即位五十四庚戍景云二在位二年】初武氏废中宗既已立帝武氏篡又以帝为皇嗣赐姓武中宗召还帝逊皇嗣位于中宗中宗崩帝子隆基平内难奉帝入辅少帝【即殇帝】少帝逊位固辞不获至是始即帝位莅政之初姚崇宋璟恊心辅政罢斜封官数千人赏赤县令抑宦官【宦者以事属长安令李朝隠朝隠系于狱上曰赤县令能如此朕复何忧加一阶为太中太夫赐中上考绢百疋】姚宋典选文武【璟吏书典文选崇兵书典武选】不畏彊御而选法俱治当时翕然以为有贞观之风【皆庚戌】未几太平【上妹】用事姚崇贬黜斜封复行纪纲再紊所幸立嗣以功【初立太子以宋王成器嫡长平王隆基有大功未决成器涕泣固让幽求上言平王拯社稷之危救君亲之难论功当立从之】彗星告变徳避灾足为贤耳然终惑女弟明断不足虽位而不授以政自称太上皇总大事卒醸成太平之恶奸人党附几至叛逆遂使宗初年遽负杀姑之名于天下惜哉【宗为太子时太平惮其英明劝上易之不果及传位又劝自总大政后又谋废立王琚等劝宗除之先诛其党赐死于家子及党死者数十人】宗【明帝】隆基【睿宗第三子壬子先天一开元二十九天寳十四至徳一在位四十五年】开元之初始亲政事【癸丑秋诛太平上皇徙百福殿】励精为治首讲武骊山【十二月上亲执金鼔军容不整流郭元振诛唐绍军震恐】禁泼寒胡戱【十二月张説諌非干羽柔逺之道遂禁】汰僧尼【甲寅春还俗万三千余人】禁女乐出宫人【八月】毁乗舆服玩焚锦绣珠玉废两京织锦坊天性友爱敦睦兄弟长枕大衾五幄更处【兄宋王成器申王成义弟薛王岐王从兄豳王禁中共衾帐诗酒为乐】均内外出入之式【京官有才识者充都督刺史刺史有政绩者除京官】罢员外检校冗员【自今非战功别勅无得拟注并甲寅】置侍读选儒学之士【乙夘选儒士入内侍读待以师傅之礼】复史官对仗奏事【丁巳史官依故事入閤】择学术之儒编校羣书【丁巳】置两文馆以校讐【己未置文崇文二馆置校书郎】复置丽正书院【癸亥以聚文学之士命张説修书使】搜遗书注孝经【壬戍】试县令【丙辰试理人防惟鄄城令韦济第一擢之二百人不入第且之官放十五人归】选刺史【乙丑自选声望十一人为刺史命宰相下饯之洛濵自制十韵诗送之】至于酷吏及其子孙则放弃禁锢【甲寅放周利贞等十三人乙丑禁锢来俊臣等二十三人子孙】懐州乐工衣文绣立以刺史为散官【乙亥命三百里内音乐集五凤楼宴懐州车载数百人皆衣文绣牛皆虎豹犀象之状立贬刺史】而元紫芝于蒍于之歌则叹其为贤人之言【同时鲁山令元徳秀字紫芝惟遣乐工数十连袂歌于蒍元所为歌帝闻善之】载在史册善政屡书良由即位以来贤相继用姚崇尚通宋璟尚法张嘉贞尚吏张説尚文李元杜暹尚俭韩休张九龄尚直各随其长相与辅賛是以二十余年间四夷賔服衣食富足西京东都米斛直钱不满二百绢疋如之海内富安行者万里不持尺兵刑部所断天下死罪二十四人【庚午丁丑年断五十八人】几致刑措号称太平可谓盛也已矣自是以降志欲既满侈心乃生忠直浸踈谗防并进枉国法而赦安禄山【禄山营州杂胡姓康父死随母适突厥安延偃冐姓逃至为平卢讨击使丙子讨契舟败张守珪奏请斩之张九龄固请当诛且儿有反相不杀必为后患上曰卿勿以王夷甫识石勒枉害忠良赦之壬午为平卢节度甲申兼范阳节度辛夘兼河东节度先是庚寅封东平王】罢九龄而相李林甫【初欲相林甫问九龄对曰臣恐异日为庙社忧丙子林甫计罢九龄于是与牛仙客并相自甲戍登用壬辰卒凡十九年癸巳杨国忠説禄山诬林甫与阿史忠谋反未削官籍没剖棺褫服取含珠以庶人礼子孙流窜亲党贬五十余人】杀周子谅而宠牛仙客【牛朔方节度林甫谓宰相才丙子并相丁丑御史周子谅弹之上怒防殿庭流瀼死】贵髙力士而异日宦官之祸所由基【以力士为将军四方表奏先呈力士小则决之权倾中外】置十节度而异日藩镇之祸所由起【壬午置安西北庭河西河东朔方范阳平卢陇右劒南岭南等十道节度经畧使以备边】兵因召募而日壊【初癸亥张説议召募壮士充宿卫兵农分始此后又选府兵及白丁十二万谓长从宿卫乙丑更长从宿卫曰劲骑分隷十二卫总十二万为六畨癸未边兵防多费广民困庚寅府兵日壊无兵可支劲骑亦稍变废应募皆市井无頼子弟猛将精兵皆聚西北中国无武备】财以聚敛而日烦【初辛酉宇文融充括户使多张虚数得戸八十余万田称是己夘融治财得幸广置使聚敛自是言利者祖于融融为相百日罢以赃流岩州道卒癸酉杨慎矜知太府出纳奏诸州所输布帛污破者悉下本州征折补钱慎矜浸幸癸未韦坚王鉷辈竞以利进甲申韦坚聚江淮运船县尉崔成甫坐船头唱得寳歌献望春楼下乙酉王鉷戸口色役使征三十年租庸剥割求媚戊子杨国忠以聚敛进一嵗中领十五使】中国之武备浸轻生民之膏血已竭国不可以为国矣葢修身齐家者治国平天下之本也帝于齐家之道浸有所亏始也废皇后【甲子后坐其兄以后无子为厌胜废兄王守一伏诛】继而杀三子【太子瑛鄂王瑶光王琚及即位武惠妃生寿王有宠惠妃女驸马杨洄又伺三子过告妃妃泣诉上怒欲皆废之九龄諌止丁丑九龄罢上问林甫对曰此陛下家事意乃决废为庶人赐死城东驿】最后夺寿王妃【初武惠妃卒后宫数十无当意者甲申或言寿王妃杨氏之美絶世无双召入恱之乃令妃自乞为女官号太真更为夀王取韦氏潜纳太真宫中太真己未九月生乙亥册寿王妃甲申入宫乙酉册贵妃丙申六月缢死】父子夫妇之间恩乖而伦乱矣夫自新台不耻声色迷乱政事废弛者一十有二年甚至玉环洗儿丑声播亦不恤也【戊子禄山为妃儿壬辰禄山生日后三日入宫妃裹以锦绣襁褓使宫人舁之号洗儿上喜厚赐自是或对食通宵丑声达外上亦不疑也玉环太真小名】何物国忠夤縁入相【国忠初名钊后赐今名妃从兄妃三姊皆夫人崔氏韩国裴氏虢国栁氏秦国上皆呼姊国忠素乱虢国以聚敛进自侍御至相凡领四十余使壬辰林甫卒入相】继林甫飬乱之余【初边帅皆用名臣功名显著入相林甫欲絶其路奏文将怯矢石不若用寒族武人上恱始用禄山至是诸道节度不用文将精兵咸戍北边天下势偏重卒成禄山之祸皆林甫専权固宠之谋也】又激禄山速反以表其言之验【禄山犹畏林甫狡猾蔑视国忠由是有隙国忠屡言其反上不信其后有言者皆缚送禄山乙未六月国忠使京尹围其第杀其客其子庆宗尚主在京宻报之禄山愈怒十一月遂反】未几反范阳陷东都【禄山十一月自范阳引兵十五万反陷河北诸郡十二月渡河氷一夕合成梁进陷东都纵兵杀掠官军尽败】陷长安【丙申正月禄山僣号东都称大燕皇帝六月陷长安捕百官送洛阳杀王侯将相家并及婴孩杀公主王妃驸马等八十三人祭安庆宗先是乙未诛庆宗至是报怨杀皇孙郡县主二十余人】国忠于是首倡幸蜀之防【六月建议幸蜀使韩虢入劝上从之国忠自领劒南节度】上至马嵬【咸阳驿名】西兵拥不前国忠伏诛【将士饥忿陈礼以祸由国忠杀之屠支体以枪揭首并杀其子及韩秦夫人又追杀其妻女及虢国等】贵妃缢死【兵犹不行请诛贵妃上令力士引于佛堂缢杀之瘗路侧时年三十八军士乃整部伍为行计】车驾乃西遂留太子讨贼呜呼靡不有初鲜克有终安之不可恃治之不可忽也如此况弃妻杀子滛夺子妇纲常灭矣其能长久乎陈同父曰宗之失岂特在于天寳之后而祸乱之原葢已萌于开元之初髙力士为右监门将军见于开元之元年【癸丑】则是奸邪之进实肇于此异时林甫禄山之见用力士为之阶也【力士本出三思家三思女嫁裴光庭为祈力士请相林甫上自用萧嵩言相韩休方草制力士遽漏于武氏乃使林甫为休请休徳林甫怨嵩休荐林甫堪相遂擢黄门侍郎寻拜相】置左右教坊黎园等乐选伎妾置宜春院见于开元之二年【甲寅】则是声色之欲已纵于此异时杨妃之进即是心为之也以宇文融为括戸使见于开元之九年【辛酉】则是聚敛之原已基于此异时韦坚王鉷与夫杨国忠之徒实皆祖于融者也然则天寳之祸其来诚非一日矣特开元之初姚宋继相忠言谠论革其非心纳君当道措天下无虞晚年踈忠直信谗防心乌得不纵祸乌得不作哉故吾不独惜其不善终尤惜其不能谨始也肃宗【宣帝】亨【宗第三子】因禄山之乱以太子从君父入蜀至马嵬【丙申六月】父老遮道请留愿率子弟从殿下东破贼取长安须臾聚至数千人帝涕泣跋马欲西广平王俶建宁王倓【音谈皆帝子俶昌六反】与李辅国执鞚諌【鞚苦贡反马勒也】宗乃命分军从帝【父老拥太子马不得行宗总辔待乆不至使人侦之还白状上曰天也乃命分后军二千人及飞龙廐马从太子侦丑正反问也】又宣防欲位不受既留未知所之倓曰殿下尝节度朔方宜就以图大举至平凉杜鸿渐来迎【朔方留后】裴冕随至【河西司马】皆以朔方为劝至灵武裴杜请遵马嵬之命即位【丙申七月即位改元至徳乾元二上元二寳应一在位七年】首任裴杜【裴冕为相杜鸿渐中书舍人】郭子仪【兵书】李光弼【戸书并同平章事】召山人李泌侍谋军国【帝布衣交栁玭称后两京泌谋居多其功大于鲁连范蠡喜谈神仙为世所轻】广平王为兵马元帅进彭原【十月泌劝进彭原俟西北兵至】明年移军凤翔【丁酉二月先是改扶风为凤翔】其年复两京【九月广平王将囘纥等军与子仪复长安西京贼奔陜十月败贼新店克陜遂复洛阳东京贼奔河北十一月平河南河东是时庆绪杀父禄山袭伪位已乆矣】上皇还京师【帝十月发凤翔入长安十二月上皇至长安上表请避位不许】父子重欢宗庙再安何其中兴之速哉良由委任郭李之専广平王以长子当帅师之任杲卿真卿倡忠义于河北张巡许逺遏贼势于睢阳所以卒能成克复之功也【初乙未十一月河北二十四郡皆降贼独平原太守顔真卿斩贼使起兵遣司兵李平间道奏宗喜曰朕不识顔真卿作何状乃能如是丙申七月其卿以蜡丸达表灵武上以蜡丸致赦书真卿颁下河北河南江淮由是诸道狥国益坚　乙未十一月真卿从兄常山太守顔杲卿起兵复河北十七郡太原王承案掩其功公起兵才八日贼至告急承业不救恒山陷骂贼见杀　丙申正月真源令张巡起兵被围六十日大小三百战败令狐潮走之七月大破贼将于雍丘丁酉正月贼将尹子竒十三万趍睢阳太守许逺告急巡合兵禽贼将六十人杀贼二万余逺推巡为主贼遁众议弃城走巡逺以睢阳江淮保障坚守食茶纸雀防妇人等十月城陷皆死之大小四百余战杀贼十二万】然当是时贼势虽败余孽犹存【初复长安庆绪走陜复洛阳庆绪走河北杀降人哥舒翰等走邺　丁酉贼党史思明囚庆绪使者来降戊戌六月李光弼劝上阴使乌承恩图思明思明觉杀之复反己亥正月思明杀庆绪自号大燕复陷洛阳丁丑思明为子朝义所杀僣伪位】正宜振权纲修典宪以大中兴之功奈何不为经逺之谋専务姑息之政名器不可假人者也先是既以官爵赏功军士僮仆至衣金紫而称大官虽有告身仅易将军之一醉【丁酉府库空以官赏将士给空名告身临事注名大将军告身仅易一醉应募者并衣金紫】废置人主之大权也今焉于边帅之置不问贤否惟察军中所欲立者授以旌节【戊戌平卢节度使王元忠死令察军中所欲立者立之节度由军士废立自此始】名器防用于下废置不出于上唐之纪纲至此大壊不可收拾矣至于以鱼朝恩为观军容使使李郭名将为所节制【戊戌以宦者朝防节制讨庆绪】以李辅国専掌禁兵虽制勅必经署而后行于斯二者尤为紊乱【陈同父文】犹未也论帝大节有可言者马嵬之命虽不受于前灵武之劝何遽从于后已不能免叛父之讥至于畏辅国握兵而刼迁上皇之罪不敢问【上皇居兴庆宫庚子七月辅国与张后諌矫上语迁西内上欲诛之畏其握兵不决辅国本东宫小臣委以兵柄反被钳制】畏张后悍戾而问安西内之礼不敢行【辛丑端午山人李唐见上抱防女曰朕念之卿勿怪唐曰上皇思陛下想亦如是上泣下畏张后不敢诣西内】遂致上皇竟以忧崩【壬寅三月甲寅】帝徒以哀慕而殁【三月丁卯】无补于孝子之事矣同日之内张后子母【后子越王系兖王侗】皆戮于辅国之手【辅国与后晚有隙元振附辅国上疾后使太子杀辅国言其与元振为乱太子不可后召系谋之元振知以告辅国遂迁后别殿上崩杀其子母】呜呼以一人之身上不保其父中不保其身下不保其妻子近小人之祸其烈如此可不戒哉辅国随亦为盗所杀窃其首一臂而亡【十月代宗以辅国有杀张后功不欲显诛使侠者入第刺杀抵其首溷中】代宗【武帝】豫【初名俶肃宗长子壬寅四月即位癸夘广徳二永防一大厯十四在位十七年】涖政之初再复东京【壬寅十月先是庚子思明复陷东京】朝义授首大河南北复为唐土要多仆固怀恩之功也【壬寅十月命雍王适元帅仆固懐恩副之及回纥等兵十万发陜州击贼横水贼阵不动镇西节度使马璘单骑突阵奋击大军乘之朝义大败走怀恩进克东京及河阳城又追败朝义衡州懐恩子防又败之于贝州又与回纥败之于下博朝义走莫州围之其将田承嗣説朝义亲往豳州发兵救莫既去承嗣即以城降送其母妻子于官军玚等又追及之遂溢林中癸夘正月李怀仙取其首献】独惜夫轻聼怀恩之奏用贼将薛嵩田承嗣李怀仙李寳臣四节度分帅河北自为党授【河北既平懐恩恐贼平宠衰奏以朝义降将薛嵩为相卫邢洺贝磁六州节度田承嗣为魏博徳沧瀛五州防御使李怀仙伪故地为幽州卢龙节度使及成徳李寳臣分帅朝廷厌兴苟授之】与山南梁崇义淄青李正己结为防姻互相表里其后各广土地根据盘结自署官吏不供贡赋一付姑息不能复制名为藩臣实皆蛮貊异域焉【正己初有淄青等十州后平李灵曜又得曹仆等十州拥兵十万雄据东方　田承嗣据魏博相卫洺贝澶七州　李寳臣据恒易赵定深冀沧七州各兵五万　梁崇义据襄邓均房复郢六州兵二万】再误于辛云京以疑贰致谗使怀恩寃抑莫诉卒引冦反噬【初懐恩受诏与囘纥相见太原河东节度辛云京疑司汗懐恩壻恐合谋为患闭城不犒师及贼平诏懐恩送可汗又闭城不相闻懐恩怒具表不报云京又结中使言懐恩囘纥连谋反懐恩上书自讼遣使慰谕欲入朝为副将所制不果癸夘秋遂反】故安史之乱初平而四裔之患随至吐蕃入长安上有陜州之幸【癸夘十月长安一空子仪引三十骑收兵四千泣谕将士共雪国耻百姓绐之日令公自商州将大军至虏遁十二月子仪迎上还长安曰用卿不早故及此】懐恩两引外冦遂有奉天之迫泾阳之围【甲辰八月懐恩引囘纥吐蕃入冦适子仪自河中入朝命镇奉天十月迫奉天忽遇子仪大军惊愕涉泾而遁　乙巳九月懐恩复诱二冦至懐恩疾死鸣沙十月二冦合围泾阳以懐恩死争长分营子仪单骑见回纥责之且説袭吐蕃吐蕃遁去追杀万计】所幸子仪精诚威信戎狄慑服有以办懐恩而使王室之再造也大抵帝仁而不武委靡太过刚防不足权归阉官程元振用事【壬寅代辅国判元帅府司马】来瑱以宰相遇谗致死【癸夘初在襄阳拒元振请托及相诬有怨言赐死】李光弼愤鬱竟殒其生【元振忌诸将功欲害之故土蕃入冦征兵光弼等畏不至又不敢朝诸将遂不复禀令光弼愧恨卒】郭子仪摈废家居不保丘垄【盗发子仪父坟元振朝恩离搆百计罢副元帅遂上肃宗诏书自明方悔悟眷礼】委鱼朝恩之専既为观军容使而总禁兵【癸卯】复判国子监而掌文教【丙午常衮諌不纳朝恩仅能执笔释章句遽自谓才兼文武】元振竟以掩蔽虏冦几亡社稷甫削官放逐【癸夘冬常博柳伉奏元振専权妬忌吐蕃入冦不时奏狼狈出幸诏削官归田流死于道】朝恩势倾中外政有不预闻者輙怒曰天下事有不由我耶上始不堪乃与元载谋诛之【庚戌三月】元载窃居相位十有六年政以贿成僣侈无度既诛朝恩骄奢弥甚始正典刑【丁巳伏诛籍胡椒八百斛他物称是临刑请主者快死曰相公须受少污辱脱秽袜塞其口杀之并诛其妻子】葢皆已晚矣至于理财也以刘晏第五锜管盐铁犹为不足【壬寅晏戸侍充转运盐铁等使锜榷盐收缗钱十余倍】税青苗钱【甲辰税钱绐百官俸祖农调废始以畆定税敛以夏秋至是国用不足不及秋苗方青即征之】取畿内麦【乙巳五月第五锜请十畆税一】于崇佛教也置百髙座讲仁王经【九月以星变外冦置座资政西明寺冦迫京畿方罢讲】作章敬金阁等寺【丁未造章敬寺毁曲江及华清宫给费万亿造金阁寺五台山铸铜涂金为瓦费巨亿王缙给中书符令僧四方求利营之】广度僧尼【戊申度千人】出盂兰盆褒赠亡僧【戊申赠章庆僧不空官卿监爵国公卒赠开府】于时三相入侍多谈佛理中外相化废人事而奉佛法刑政日紊唐室大坏决于此矣【元载王缙杜鸿渐皆好佛奏国家运祚皆宿植福业故安史有子祸怀防病死二冦木战而退上遂深信】
