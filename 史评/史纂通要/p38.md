<!-- { "loadSidebar": true } -->
　　隋文帝【庙号髙祖】姓杨氏名坚农华阴人【其初西北普茹六氏种族后改姓杨史饰之以为汉太尉震八代孙】父忠事周文帝为太傅封隋国公帝袭封事周武帝周聘帝女为太子妃太子立是为宣帝崩静帝立帝因刘昉郑译之谋以元舅秉政位相国大冢宰进封隋王寻纂周国号隋以火徳都长安【辛丑二月篡年四十辛丑开皇二十仁寿四在位二十四年】时陈大建十三年也【辛丑】至开皇九年灭陈混一南北遂为正统纲目于是年己酉下方特笔大书葢自南朝宋武帝刘裕永初元年北朝魏明元帝拓抜嗣太常五年庚申南北分注凡一百六十九年于此矣迹帝以宇文异姓之亲任托孤之寄当揆辅政遽萌簒心【肪译矫诏以帝总知中外兵马事夜召太史庾季才问天时人事曰符兆已定公岂复为箕頴事乎帝曰诚如君言】尉迟举全齐之众一战就戮【庚子十月相州总管尉迟回举兵讨坚坚遣韦孝寛讨之八月杀回闗东悉平】王谦据巴蜀之险数月底平【同月益州总管王谦亦起兵讨坚坚命梁睿讨之十月斩谦蜀平】周室诸王以次夷灭【同月杀毕王贤七月杀赵王招越王盛十二月杀代王达滕王逌并及其子】而大位篡矣未数年召后梁王萧琮入朝而梁国以废【丁未】髙颎杨素等争献平陈之防遂命晋王广【太子】率颎素贺若弼韩擒虎等以兵五十一万八千入建邺而陈亡矣郭璞尝谓江东分王三百年始合于一今而后信其言之验【自东晋元帝建武元年丁丑至开皇九年己酉凡二百六十年三百约大数也】不惟此也逺至突厥【史万嵗斩阿波可汗首癸夘后突厥奉表称臣永为藩辅】室韦靺鞨林邑髙昌女国之属莫不称臣奉贡虽两汉全盛之时不过是也盛矣哉且其政事之善减赋役调绢【壬寅减调绢一疋为二丈】罢酒坊盐池修律令而省刑法【辛丑命裴政等修律令去枭辕及鞭法定死流徙笞杖之刑后世遵用癸夘犹以断狱多命苏威牛定新律为五百条除千余条刑法遂简丙辰诏决死罪三奏而后行刑】置义仓以备凶年【乙巳诏郡国置义仓令民出粟多除之以备】为输籍法以均赋役【乙巳髙颎请徧行之赋敛始平】因府藏充溢则减两河田租【壬子】念民食豆屑糠粃则流涕以减饍【甲寅闗中大旱故】欲杜贡献侈靡则绫纹布命焚之【乙夘相州豆卢通贡】至于黜陟之际梁彦光等守令也称职而褒赏【辛丑彦光樊叔畧房恭懿以守令防褒赏由是州县吏多称其职】卢贲佐命功臣也闭籴而除名【甲寅】凡此善政史不絶书是以开皇仁寿之间人物冨盛朝野懽娯亦可谓近代良主矣独惜夫帝素不学而又济之以刻薄猜疑是以専任小数而不恱诗书【毎好禨祥小数如受命符瑞之类】废除学校【辛酉废太学四门及州县学臣僚諌不聴此下皆南宫氏文】而禁毁佛像【庚申晚好佛道鬼神初年聴民出家赋钱造像民间佛书多于六经百倍】又任情杀戮以察为明【乙夘盗边粮一升以上皆斩丁巳盗一钱以上弃市或一二人共盗一事发即死】甚者信独狐后杨素之谗废太子勇而立晋王广【辛酉广泣于后曰太子欲杀之后太怒欲废广后与素诬成其罪遂废之】以小过杀秦王俊【庚申俊以奢侈受责愤怖死】废蜀王秀【壬戌秀奢侈僣拟广为巫蛊防之素推治废之幽死】而父子之恩灭为后所制单骑出走中夜不返【独孤后杀宫人尉迟氏帝大怒单骑走山谷二十里】而夫妇之道乖囚勇东宫付阿掌之【阿广字】卒以诛戮而兄弟之伦乱髙颎贺若弼虞庆则王世积等以元勲宿将诛退畧尽而君臣之谊莫有存者【己未颎得罪后又争废太子除名壬子公卿奏若弼怨望当死上虽释之不复任使丁巳庆则妇弟私其爱妾诬告反诛世积凉州总管亲信皇甫孝有罪投之不纳诬谋反己未六月诛之】迹其篡国之初亲如帝女亦非其所为【周宣后上女知父异图不平形于言色及篡愤惋愈甚欲夺其志后誓不许乃止】至于不肯降志俨然与汉后之视王莽者相类其后太子诸王阴谋挤防视父兄如路人葢与梁武之诸子异世而同辙也【帝尝谓羣臣曰前世溺嬖幸废立所由生朕五子同母真兄弟也岂有此忧五子故太子勇秦王俊焬帝蜀王秀汉王谅谅反并州帝遣素平之幽死初帝惩前代微弱使诸子分据大镇晚节父子兄弟相猜忌皆不以寿终】他年寝疾以太子欲烝陈夫人【陈主女】始欲召勇素广遣张衡入侍遽以弑崩矣哀哉【甲子七月上疾广迫陈夫人上怒曰畜生何足付大事后误我乃呼栁述元岩召勇素广收二人尽出后宫使衡入侍俄上崩中外谓衡弑焉是夜广烝陈夫人既而杀勇九日始发丧】善乎先儒论之曰隋有天下无功无徳特以姿相竒伟与萧道成同而其亡国则有二焉一曰隋文以胥吏治国二曰独孤后以妬忌治家如是而已矣【五峯】又曰妇人之妬其夫已为非义独孤后肆其妬心不独妬文帝使不得有异生子又妬及其子焉【太子勇有宠妾曰云昭训独孤怒曰晛地伐渐不可耐専宠阿云有如许豚大】遂内启贼子广行纂夺东宫之谋外赂奸臣素造放黜储君之事而文帝亦不得其死曰独孤悮我卒至宗社絶灭生灵涂炭开皇之中天下戸八百九十万唐兴抚绥三十余年至永徽初始及三百八十万戸耳吁独孤一行妬忌于宫阃之间而灭天下之戸五六百万圣人删诗立周南之义教训万世后妃専以无妬忌为大美也其意深且逺矣帝广【小字阿髙祖第二子甲子七月即位十一月幸洛阳定都乙丑大业十三在位一十三年】既即位迁都洛阳是为东京初帝以藩王矫情饰诈以钓虚誉内謟太后外结杨素卒以夺嫡当前星方升之夕大风发屋拔木地震山崩民多压死乱亡之证已兆【庚申十一月当受皇太子册日秦陇压死十余人云云】迨弑父与兄而自立【甲子正月遣杨约矫诏杀勇】又杀其犹子八人【丁夘八月杀勇子】彛伦已絶嗣位之后恃其冨彊之资思逞无厌之欲小二帝三王之规模嘉秦皇汉武之制度政事所及惟知营宫苑【乙丑营显仁宫于皁涧发天下异石花果珍禽竒兽实之起离宫自长安至江都四十余所筑西苑周二百里为海水神山作十六院宫树凋剪防其上月夜从宫女数千游其间丁夘营晋阳宫戊辰作汾阳宫丙子毗陵为离宫十六效东都制侈丽有加】开河渠【乙丑发河南淮北民百余万开通济渠自西苑引谷洛水达河复自板渚引河入汴又自大梁引汴入泗达淮又发淮南民十余万开防沟防胡安反广陵水名自山阳至子入江广四十步旁筑御道树栁戊辰发河北军百余万开永济渠引沁水南达河北通涿郡役及妇人庚午十二月穿江南河自京口至余杭八百里】造龙舟【乙丑王等往江南造龙舟及杂船数万艘官吏严急役丁死什四五王感反焚乙亥命更造数千艘制度有加艘乃刀反】筑长城【丁夘发丁男百余万筑长城西距榆林东至紫河死者十五六戊辰丁男二十万筑自榆林谷而东】括乐工【裴蕴奏丙寅以启民可汗入朝欲夸示之四方散乐大集京师凡三万余人】造舆服仪卫【丙寅何稠主之自冕弁下至庶人制度有差又作黄麾仗用三万六千人羽毛括尽一雉尾直十缣乌程鹤自抜氅羽投地用工十余万费金帛钜亿毎出亘二十里】恣巡幸【乙丑八月幸江都发显仁宫出洛口御龙舟舟四重髙四十五尺长二百尺挽舟八万人皆衣锦州县五百里内献食以丰杀赏谴丙寅三月还东京丁夘三月还长安四月北巡八月出塞幸突厥帐后亦幸公主帐赋诗云何如汉天子空上单于台九月还东京戊辰幸五原出塞巡长城二月至西京三月西巡河右六月至燕支山十一月还东都庚午三月幸江都辛未至甲戌幸涿度辽皆伐髙丽乙亥幸太原北巡被突厥围丙子七月幸江都不复还】通西域【丁夘西域诸胡多至张掖交市裴矩掌之矩访曲折撰西域四十四国盛言冨盛戎夏可一帝慨然慕秦皇汉武之功戊辰矩招西域十余国来贡己巳西巡至燕支山西域二十七国来献伊吾献地自是西方转输塞外每嵗亿万以至中国困】伐髙丽【裴矩説辛未二月徴天下兵一百十三万三千八百馈运者倍之防涿上自江都御龙舟从永济渠入涿壬申正月发涿郡三月大胜进围辽东城至七月大败军防没班师惟二千七百人粮械荡尽癸酉复徴兵集涿四月围辽东城防杨感反书至大惧六月班师弃军资山积甲戍二月诏征兵百道俱进七月上次懐逺镇天下已乱兵多不至髙丽亦为来防儿所败乞降上大悦八月班师】旌旗万里徴税百端资粮器械转输无极中国疲惫而民不堪命矣当是时先朝元老如贺若弼宇文防【古文弼】髙颎之徒诛戮已尽【丁夘颎諌徴散乐谓朝廷无纪纲防言筑长城非急务若弼私议宴可汗太侈皆谓诽谤尽诛妻子徙边】而裴蕴【御史大夫】裴矩【黄门侍郎】虞世基【内史侍郎】封徳彛皆謟防取宠世基为其鬻狱卖官贿赂公行刑政紊浊隋氏之祸已溃裂而不可收拾感黎阳之乱虽平【癸酉六月礼书感见父素昔见忌上多猜疑恐不免遂反谋废立八月大败伏诛】匈奴鴈门之围虽解【乙亥八月巡北塞突厥始毕可汗怒裴矩诱杀其臣数十万围鴈门上遣使求救义成公主及援兵至解围】而羣盗蜂起上下相防莫肯念乱【丙子虞世基以上恶闻盗贼多不实奏或杖使者以为妄言由是盗贼徧海内帝皆不知杨义臣破河北贼数十万奏闻世基曰小窃未足虑义臣拥兵非宜遽令散兵贼复盛丁丑越王侗自东都遣元善逺间行诣江都告李宻百万围东都世基曰如所言善达縁何来帝怒令经贼中催运为贼所杀自是人不敢复言】于是李宻【丁丑翟让推宻为主众数十万檄帝十罪】萧铣【丁丑十月起江陵梁氏之后】窦建徳【辛未起渤海】薛举【丁丑夏起金城本郡校尉】刘武周【丁丑春起马邑本郡校尉】之徒皆磨牙揺毒以相吞噬帝在江都荒滛益甚【宫中百余房美人日夕一房为主人帝后幸姬就饮从姬千余皆醉见乱不自安无心北归欲都丹阳据江左】畏言盗贼司马徳勘等推宇文化及为主以兵入马文举数帝罪令狐行达遂缢杀之【戊寅三月幸臣徳勘与裴防通谋叛归宇文智及谓不如行大事乃推化及为主作乱防通执帝帝曰我何罪文举曰弃宗庙事巡游勤征讨极奢滛盗贼蜂起任佞饰非何谓无罪索酖不许元达缢杀之】萧后与宫人撤漆床板为小棺殡于西院隋氏宗室外戚在江都者无少长皆诛先是唐公李渊起义太原克长安立代王侑是为恭帝已遥尊炀帝为太上皇【渊丁丑五月起十一月克长安立恭帝帝孙也初帝出巡代王留守长安丁丑十一月立改元义寜二年戊寅四月炀帝凶问至五月禅唐受唐封酅国公】当是时四海土崩欲复为隋其可得乎愚尝怪隋氏父子何其兴之易而亡之亦不难也及观房龄之言曰主上初无功徳以诈取天下诸子皆骄奢不仁必相夷灭其亡可翘足待也此方灭陈之初广犹未代勇其言已如此然后知惟诈故兴之易惟不仁故亡之亦不难可谓尽其兴亡之故者矣又尝为之説曰文帝取之虽以诈而守之稍以勤俭已有开皇二十余年之治炀帝取之亦以诈而蹙之乃以奢暴故仅大业十三载而亡此又其父子得失之分也或曰隋氏创业既无积累之劳又无维持之具可谓根踈而基薄矣然使后嗣稍知培其根而厚其基尚可绵延而不壊奈何乃以奢暴承之哉愚曰是则然矣然文帝欺人孤儿寡妇以有其国又复屠其子孙使无噍类彼固自以为无复遗患矣冥冥之表葢有天焉产此不肖之子厚其恶逆之资如破獍鸱鸮固将以使之杀其父兄纵其奢暴以戮其躯而丧其国为千古鉴戒正与秦皇父子相类不然天不生杨素杀勇如扶苏之死不生虞世基防蔽聪明如胡亥之见愚于赵髙国其犹未可知也此愚所以深为文帝责且明天道之果不可诬也吁隋有国三主三十八年唐取之而亡【起文帝开皇辛丑终恭帝义寜戊寅】
