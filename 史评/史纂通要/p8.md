<!-- { "loadSidebar": true } -->










　　史纂通要巻四
　　钦定四库全书
　　史纂通要巻五
　　元　胡一桂　撰
　　周诸侯
　　鲁
　　鲁周公旦周武王弟也王伐商周公佐王定天下封于少昊之虚曲阜【今兖州仙源县】是为鲁公周公不就封留佐王子伯禽代封于鲁伯禽即位之后管蔡反淮夷徐戎并兴伯禽率师伐之肸【一作狝书作费注鲁东郊地】作肸誓【书作费誓】徐戎遂平三世为幽公而有弟之弑【幽公宰弟防弑公自立谥魏公】又三世为武公武公与长子括小子戯朝周宣王爱戯欲立为鲁太子樊仲山甫諌不聼卒立戏是为懿公九年公兄括之子伯御弑公而自立宣王伐鲁诛伯御立懿公弟偁是为孝公自是诸侯多畔王命王舍长立少固有以啓之也孝公子惠公公适夫人无子贱妾声子生子息息娶宋女女至而好公夺而妻之生子允登宋女为夫人允为太子公卒允少公长庶子自心以平王四十九年摄政而夫子作春秋托始于此十一年羽父请杀子允求太宰【羽父公子翚】公曰吾为允少故摄今允长矣吾方营莵裘【鲁邑】而老焉以授允政翚惧反谮公于允请杀公允许诺遂弑公而立允是为桓公公娶于齐生子同公与夫人如齐申繻諌不聼【鲁大夫】齐襄公通焉公怒夫人以告齐使彭生弑公于车子同立是为庄公【母夫人留齐不敢归】公有三弟长庆父次叔牙次季友公娶齐女为夫人曰哀姜无子姜弟叔姜生子开初公爱孟女【党氏女鲁大夫任生】生子班欲立之公病问嗣于叔牙叔牙曰庆父在可以为嗣问季友季友曰请以死奉班也遂鸩叔牙立其子为叔孙氏公卒季友竞立班先是庆父与哀姜通欲立姜娣子开至是庆父弑班而立开是为闵公二年哀姜与庆父谋欲立庆父遂弑闵公鲁人欲诛庆父庆父奔莒于是季友奉闵公庶兄立之是为厘公亦庄公少子哀姜奔邾季友赂求庆父使人杀之庆父乃自杀齐桓公闻哀姜与庆父乱以危鲁召之邾而杀之以平鲁难季友为相九年号成季其后为季氏庆父后为孟氏公卒子兴立是为文公文公卒襄仲杀公适子恶及视而立庶子倭是为宣公【文公二妃长妃齐女哀姜生恶及视次妃敬嬴子倭襄仲公子遂】鲁由此公室卑三桓彊【三桓鲁桓公之族孟孙叔孙季孙】宣公【季文子相】谋伐三桓防卒不果子黒肱立是为成公成公卒子午立是为襄公【季武子相】襄公卒昭公禂立【季武子立之】鸜鹆来巢【二十五年鸜鹆不逾济非中国之禽】师已曰【鲁大夫】文成之世童謡曰鸜鹆来巢公在干侯【杜预曰干侯魏郡赤丘县晋境内邑】鸜鹆入处公在野外季氏与郈氏鬭鸡【季平子郈昭伯二家相近】季芥其羽郈金其距平子怒昭伯亦怒郈氏以告公公伐季氏平子请罪弗许于是三家共伐公公奔齐【九月】如晋居干侯【二十八年】公卒【三十二年卒于干侯】鲁人立昭公弟宋是为定公五年季平子卒其家臣阳虎囚季桓子而専国政【八年虎欲杀三桓适更立所善庶子桓子诈而得脱后三桓与鲁议虎虎奔齐焉】十年孔子行相事公与齐景公有夹谷之防齐欲袭鲁公孔子以礼厯阶诛齐滛乐齐侯惧乃止归鲁侵地而谢过十二年使仲由隳三桓城收其甲兵孟氏不肯隳城伐之不克而止季桓子受齐女乐三日不朝孔子遂行定公卒子哀公蒋立孔子反鲁十四年春西狩获麟孔子作春秋所感而起故所以为终也【实周敬王之三十九年哀公十六年孔子卒】二十七年三桓攻公公奔卫如邹如越公卒悼公宁立时三桓胜鲁如小侯而已又八为顷公【元穆共康景平緍顷】十六年赧王五十九年也是岁西周灭又六年当秦孝文王元年楚考烈王灭鲁顷公亡迁于卞邑【卞一作下今兖州泗水县】为家人而鲁祀始絶太史公曰甚矣鲁道之衰也观庆父及叔牙闵公之际何其乱也隐桓之事襄仲杀适立庶三家北面为臣亲攻昭公昭公以奔何其戾也迹鲁自周武王伯禽就封至顷公三十四君八百二十七年而亡【起己夘终辛亥】
　　齐
　　齐太公望吕尚者东海人也其先祖尝为四岳佐禹平水有功虞夏之际封于吕或封于申夏商时申吕或封支庶子孙或为庶人尚其后苖裔也本姓姜氏从其封姓故曰吕尚尚穷困年老以渔钓干周西伯西伯将出猎卜之曰所获非龙非彲非虎非熊乃覇王之辅于是果遇太公于渭之阳与语大悦曰自吾先君太公曰当有圣人适周周因以兴子真是耶吾太公望子乆矣故号曰太公望载与俱归立为师后武王东伐以观诸侯师行师尚父故曰师尚父武王克啇元年封尚父于齐都营丘东成王时管蔡乱淮夷畔乃使召康公【奭】命太公曰东至海西至河南至穆陵北至无棣五侯【五等侯】九伯【九州伯】实得征之【皆得讨其罪】齐由此得征伐为大国至哀公【不辰】纪侯谮之周周烹哀公【夷王】而立其弟胡公【静】徙都薄姑哀公同母弟弑胡公而自立是为献公【尚父七世孙】至僖公【献公六世孙】爱其同母弟之子公孙无知令其秩服比太子太子诸儿立是为襄公公绌无知服秩无知怨鲁桓公夫人襄公女弟也公故尝私通之及与桓公来复通焉桓公知之怒夫人夫人以告公醉桓公使力士彭生抱桓公上车拉杀之遂杀彭生以谢鲁无知弑公自立游于雍林雍林人袭杀无知初襄公诛杀不当羣臣恐祸及次弟紏奔鲁其母鲁女管仲召忽傅之次弟小白之莒鲍叔傅之小白自小善大夫髙徯及无知死髙徯隂召小白于莒鲁亦发兵送公子紏管仲别将遮莒道射中小白帯钩小白佯死管仲使驰报鲁送紏者行益迟小白载温车中驰行先入亦有髙国内应【齐正卿】先入得立是为桓公发兵拒鲁以书遗鲁请杀子紏又请管仲醢之鲍叔牙受管仲及堂阜脱桎梏言之桓公以为大夫任政管仲与鲍叔隰朋髙徯脩齐国政脩军令赡贫穷禄贤能齐人皆悦二年灭郯【一作初公亡时郯无礼故灭之】二年伐鲁【庄公献遂邑乃平】盟鲁于柯【济北束柯齐邑】曹沬以匕首刼桓公反鲁侵地后悔欲无与而杀沬管仲諌不可遂与三败所亡地于鲁诸侯皆信齐而欲附之七年防诸侯于甄【卫地】而公始覇十四年陈厉公子完号敬仲来奔以为工正田成子常之祖也二十三年救燕伐山戎【北狄鲜卑也】燕送入齐境于是割燕所至与之命脩召公之政纳贡于周诸侯闻之皆从齐二十七年诛鲁湣公夫人哀姜以其滛公子庆父两预弑鲁君也二十八年城卫楚丘三十三年以夫人蔡故率诸侯伐蔡蔡溃【二十九年公与夫人戯船中夫人荡公公怒归蔡蔡亦怒嫁其女】遂伐楚责包茅不入贡师进次陉【楚地】楚屈完将兵捍齐齐退召陵【颍川县】而盟三十五年防诸侯葵丘【陈留外黄县】周襄王赐胙彤弓矢大路秋复防葵丘有骄色诸侯颇有叛者纳公子夷吾为晋君讨晋乱至髙梁【晋地】公曰寡人兵车之防三乗车之防六九合诸侯一匡天下三十八年周襄王弟帯与戎合谋伐周公使管仲平戎于周四十一年管仲隰朋皆卒管仲病公问曰羣臣谁可相者仲曰知臣莫如君公曰易牙如何对曰杀子以适君非人情不可曰开方如何对曰倍亲以适君非人情难近曰竪刁如何曰自宫以适君非人情难亲公不用仲言三子専权四十二年初公三夫人王徐蔡皆无子内宠如夫人者六人公与仲属孝公于宋襄公以为太子公卒易牙与竪刁立无诡【卫姬子】为君太子昭奔宋【五公子争立未定公尸在牀六十七日尸防出户外】宋襄公率诸侯兵送齐太子昭而伐齐齐人杀无诡四公子攻太子宋败四公子而立太子是为孝公十年孝公卒开方杀孝公子而立潘【葛嬴子】是为昭公十九年昭公卒子舍立为君昭公弟商人【宻子】墓上杀舍自立是为懿公四年公游申池丙戎庸职弑懿公【初公断丙戎父足而使戎侯夺庸职之妻而使骖乘】齐人废其子立公子元【少卫姬子】是为惠公顷公【惠公子】初晋使郤克于齐齐使夫人帷中观笑之十年齐伐鲁卫晋使郤克以车八百乗救鲁卫伐齐追齐至马陵【齐地】齐请以寳器谢不聼必得笑克者萧桐叔子【桐叔萧君之字齐侯外祖父子女也难拆言其母故远言之萧附庸子姓】对曰叔子齐君母亦犹晋君母子安置之于是乃许令反鲁卫侵地公卒子灵公立公疾崔抒迎故太子光立之是为庄公六年初棠公妻好【棠邑名】棠公死崔抒取之庄公通焉尝以崔抒冠赐人崔抒怒遂弑庄公崔抒立庄公异母弟杵臼是为景公齐太史书曰崔抒弑庄公杀之其弟后书复杀之少弟复书乃舍之崔抒右相庆封左相后庆封因崔子以事败悉诛其家抒自杀庆封既杀抒益骄未几败奔鲁奔呉呉与之朱方富于在齐九年景公使晏婴之晋与叔向私语曰齐政卒归田氏田氏虽无大徳以公权私有徳于民民爱之四十八年与鲁定公好合夹谷犁鉏曰孔丘知礼而怯请令莱人为乐【莱人莱夷】因执鲁君可得志景公患孔丘相鲁惧其覇故从犁鉏之计方会进莱乐孔子厯阶上使有司执莱人斩之以礼让景公公慙乃归鲁侵地以谢罢去公卒太子荼立是为晏孺子【景公少子】仅一年而田乞自鲁迎公子阳生立之【亦景公子乞召归私匿其家请诸大夫曰常之母有鱼菽之祭幸防饮乞盛阳生橐中置坐中央发橐出阳生曰此乃齐君矣与诸大夫盟立之】杀孺子而逐其母芮子齐鲍子与悼公有郤弑公齐人共立悼公子任是为简公四年田常弑简公而立平公【简弟】　相之而専齐之政又两宣公康公而齐相田和迁康公于海上食一城和田常之曽孙也迁之六年当周安王之十六年而田和始列为诸侯至安王三十二年康公薨姜氏之齐祀絶迹齐自周武王元年尚父受封于齐至康公三十一君合七百四十四年而齐田氏灭之焉【起己卯终壬寅】
　　晋
