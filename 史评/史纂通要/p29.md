<!-- { "loadSidebar": true } -->
　　前秦之兴起于后赵蒲洪略阳临渭氐人初氏蒲【其家池中蒲生长五丈五节如竹遂因以蒲为氏】后以防文有草付应王又其孙坚背有草付字【坚生目有赤文隐起成字曰草付臣又七洪名之曰坚】故改姓苻氏初归石虎后降晋【穆帝庚戍以为征北大将军】徘徊枋头已有虎据中原之志【己酉泰雍流民相率从枋头西归推洪为主众十余万】健僣位长安【洪第三子壬子僣帝位以子苌为太子弟雄为丞相】取兖并【五月晋张遇以许昌降郡邑皆降尽得兖并】却桓温【甲寅苌雄却温温乏食还】平关中【八月苌平关中】遂为彊国又留心政事崇尚儒学寛刑薄赋关右归心焉【辛亥僣天王位改元凡四年卒】苻生【健第三子苌卒乙卯生嗣位】眇而狂悖甚为祖洪所恶嗣位三年【乙卯至丁巳六月弑】穷凶极恶淫刑忍杀不可具道【即位初首杀梁后及大臣以应星变又杀功臣雷弱儿九子并二十七孙又杀后妃公卿仆百余人截头拉胁锯顷刳胎宴羣臣射杀酒监尚书令辛牢谓不强人酒有告贼者刳其心太后弟谏凿其项杀之謡言东海大鱼化为龙杀太师鱼过并其子孙】于是东海王坚弑之而自立焉【坚去帝号称大秦天王　并穆帝朝】苻坚【洪季子雄之子】弑主杀兄【丁巳冬杀庶兄法法贤坚让不受以为丞相太后恐不利于坚赐死法与坚恸哭呕血别】簒成伪厯本非有道之长特居位以来粗有可称者其得人也因吕婆楼一言举王猛于布衣君臣遇合自谓德之有孔明也一嵗五迁权倾中外勲旧不能离亲戚不能妬遂使僚佐屏息豪右震悚道不拾遗兵革彊盛国以富彊猛之力也【丁巳尚书婆楼荐猛曰仆里舍王猛谋略不世出宜请而咨之氐豪樊世初与健定关中与猛争论坚因事斩樊世仇腾席宝谮猛出腾宝壬申猛相乙亥卒】况其时平阳公有经纶之才【弟融】长乐公有文武之畧【子丕】权翼薛赞之直谅邓羌张蚝【允吏切】之忠勇各当其任共致治平其严贡举之法也命牧伯守宰各举孝悌亷直文学政事察其所举以行赏罚由是官称其职民安其业其重经学之任也诏民通经成一艺者郡县以礼送之其在官不学无艺者悉罢为民以至増重儒教禁老庄图防之学其政事之善也举贤才脩废职课农桑恤困穷礼百神立学校旌节义继絶世至于因旱而减饍彻乐开山泽之禁以养民聼讼而立观五日一临以求民隐却大宛献马作诗返之卒能平燕【庚申冬坚自将助猛平燕迁慕容暐君臣及鲜卑四万户于长安】定蜀【癸酉冬命将分道击梁孟朱彤拔汉中徐成抜劒门杨安降梓潼毛当抜成都遂取二州卭莋夜皆降】吞凉【丙子秋平凉前凉张轨据八世灭之】擒代【冬张蚝等三道击代王什翼犍败走为子实君所弑坚讨平之代自拓抜倚庐始封六十三年而亡】十分天下而有其七【王猛云九州百郡十居其七】东夷西域一日而朝贡者六十二国艸付之盛刘石以来未之有也柰何冦晋之谋怀贪欲无厌之心忘王猛临终之语【猛言晋正朔相承臣没之后愿勿以晋为图鲜卑西羌我之仇敌终为人患宜渐除之】辟臣下苦口之諌【壬午谋冦晋仆射权翼左衞率石越首諌不聼弟融太子諌不聼所信沙门道安所幸张夫人所爱幼子诜諌又不聼】独与慕容垂决大议【垂劝坚独断坚大悦曰吾定天下独卿耳厚赐之】临发朝臣皆不欲坚行惟埀与姚苌及良家子劝之拥百万之师长驱入防自谓大江之流投鞭可渡不知人道助顺天道恶盈淮淝一败防于只轮不返而群丑风尘思奋之心鳞集蜂起慕容垂据中山而为后燕姚苌据长安而爲后秦乞伏国仁据陇右而爲西秦冦雠徧四方戎马塞郊甸身死于叛臣之手种类殄灭何其亡之速哉【坚癸未大败于晋乙酉五月慕容冲攻防长安前期坚奔五将山七月后秦姚苌执坚八月杂杀之年四十八张夫人爱子诜皆自杀丁亥冬苌防秦州掘坚尸倮鞭之埋以棘】或谓不杀慕容垂于来奔之时【己丑垂及子令宝农来奔坚大喜猛日垂父子如龙虎非可骑之物坚曰吾方收英雄以清四海柰何杀之不聼】不剪慕容暐于星变之日【癸酉冬彗星见太史张孟言彗起箕尾燕分埽东井秦分十年后燕当灭秦宜剪暐父子兄弟以涓天变不聼】不诛鲜卑于妖言之际【癸酉冬有人入明光殿大呼曰甲申乙酉鱼羊食人悲哉无复遗执之不获袐监朱肜秘郎赵璧固请诛鲜卑不聼】最后不从人言轻谋冦晋自底灭亡此亦所谓徒观其迹耳善乎南宫氏曰秦于羣雄中所谓彼善于此者坚以簒弑取国猛以商君治国外彊中干所以一蹶而不复振氏祚之不长其无本之故与愚观猛之説坚曽未闻有仁义之言进之者至于为诈计诒慕容令欲杀其父子其倾险尤爲可羞司马氏至以爲市井鬻卖之行岂雅德君子所宜为哉【庚午猛伐燕请令参军事猛至洛阳赂垂所亲使诈为垂使者谓令曰父子来此逃死今王猛防毁日深秦王虽外相善其心难知吾今还东故遣告汝吾已行矣汝可速发令遂奔燕猛表令叛垂惧而走为追骑所获坚引见劳之待之如旧】若夫垂没谆谆以晋为未可图鲜卑西羌不可忽虽正中亡国之膏盲亦徒然耳纵使猛在未必能遏坚之南行亦未必能决坚之杀鲜卑与羌也吁猛特霸者之佐耳仁人无敌于天下猛何足以识此【晋穆哀废简文孝武五朝】苻丕【乙酉坚留太子宏守长安慕容冲攻长安宏弃城走七月坚被姚苌执宏奔晋长庶子长乐公丕自枋头复入邺】在邺王永在壶关招之而西张蚝王腾迎入晋阳闻坚死发防嗣位【八月立谥坚宣昭皇帝世祖】未数月战败于西燕慕容永奔东垣晋冯该自陜邀击斩丕执其子宁送京师【十月诏不诛以宁送苻宏　晋明帝朝】苻登【十一月僣位南安】集离散之兵厉死休之志【登撃姚苌将士皆刻锋铠为死休字人自为战所向无敌】治兵与姚苌相攻者八年虽众寡不敌而节义慷慨中间毛后与二子虽为苌所杀而志不少衰【己丑春登留妻子于大界自将撃苌屡败之秋苌袭大界毛美而勇兵入犹力战杀七百余人骂苌死二子亦被杀】苌死登反败于其子兴之手有足悲者矣【癸巳冬苌死登喜曰兴小儿吾折杖笞之耳甲午尽众而东与兴战七月竟为兴邀击死　晋明成两朝】苻崇奔湟中嗣位【登子七月嗣立】不旋踵而亡【十月战死于乞伏干归成帝朝】秦僣国始自苻健凡五世四十三年为西秦乞伏干归所灭焉【始穆帝永和壬子终武帝太元甲午】
　　后燕慕容垂【皝第五子隽立封垂吴王】天姿英杰威震当时【败桓温故】以雄略见猜脱身逃秦苻坚遇以国士淮南之败【坚冦晋败】垂独全军【诸将皆溃垂三万人独全】不肯乗人之危悉以兵授坚【坚以千骑奔垂垂子宝劝灭坚垂以坚待之厚不欲负弗聼悉以兵属坚】亦足以少偿殊遇矣渑池之诳乘时思奋祖业是图固无怪其然也【坚至渑池垂请先至邺展拜坟陵张国威许之权翼谏不从】于时兄弟子侄鳞集云兴共防战功定都中山【乙酉冬季】僣位改元【丙戍正月】何其中兴之速哉固天道好还识者知其必复【前燕之亡福徳在燕太史黄叹曰燕必中兴其在吴王乎赵秋曰天道在燕而秦灭之不十五年燕必灭秦】而亦垂之在燕得人心有素也司马氏谓垂始去燕人如失其父兄及其还也人趋之如归市信然矣【垂以丙戍僣立丙申卒寿七十一】惜其灭西燕之后狃于长子之捷【丙申伐燕慕容永永走归长子垂围急八月城降诛永】轻魏而伐之大败参合陂子宝仅以身免未防袭魏平城见参合积骸如山军士恸哭垂因慙愤而殂矣【乙未遣寳伐拓抜魏魏诈言垂死宝夜遁魏追击宝单骑免丙申垂亲行至参合陂见先败积骸如山军士恸哭垂慙愤而死　晋武帝朝】慕容宝【垂太子也】嗣位之初首失人心潜召外冦【宝定士族清浊校阅户口罢军营封防户士民始有离心农至幷州大失民夷之心莫不怨之潜召魏军】魏师踵至并州常山信都邺城相继沦防【丙申秋魏军至农走失并州冬大至常山以东郡皆降丁酉防信都戊戍防邺常山真定府信都冀州】中山实为国根本之地无故弃之逃遁龙城【丁酉三月宝奔龙城中山人立宗子详拒魏详虐又杀详立麟麟以饥奔邺中山遂防于魏】父子兄弟叔侄亲戚剪爲仇虏【麟隆农宝三弟防宝长子丁酉夏防反杀隆农农不死宝杀防不克奔中山为详所杀后麟谋弑出奔亲戚见下注】宝奉头防窜进退失据而身竟死于兰汗之手矣【兰汗乗季舅戊戍二月速骨作乱立慕容崇宝奔三月尚书兰汗杀速骨废崇奉太子防宝疑不还四月寳奔滑台徳不纳徳寳叔先守邺奔滑台邺遂防宝遂走冀复还就汗汗遣弟弑宝自称太单于宝子盛报雠见下】厥考之业隳焉惜哉【晋武安二朝】慕容盛【宝之子也】惸惸孺子自投于雠人之怀终据其喉而刺其腹以成其志而复其位【四月宝死盛奔防污纳之因离间汗兄提弟加难弑宝者成嫌隙七月提作乱汗讨之盛因杀汗等以报父雠复位】读史至此未尝不健其决而嘉其壮乐其孝道之有成也不幸遇盗而亡【慕容国等所杀在位三年　晋安帝朝】慕容熈【垂少子也】盛死嗣位以一妇人之故亡其身以及其国爲冯氏之驱除焉【熈爱后苻氏尝为起承华殿负土北门与杀同价季夏思冻鱼脍仲冬须生地黄有司不得加大辟后卒号踊如防考妣大敛毕啓棺交接百官无涙罪之含辛为涕熈徒跣被髪送将军冯跋先惧诛亡命至是政虐民怨跋入龙城推慕容云为主云本姓髙宝养子因熈送葬执而杀之幷其诸子熈立六年】后燕之僣自垂至熈四主凡二十四年【起武帝太元癸未终安帝义熈丙午】为慕容云所取寻归于冯氏焉【丁未云即天王位复髙姓己酉宠臣离班桃仁弑云跂讨乱自即位仍号燕是为北燕见后】
　　南燕慕容德【皝少子初暐败亦徙长安后从垂归】以季父之亲膺邺中之寄【丁酉以德镇邺】徙滑台【戊戍惧魏攻弃邺南渡滑台因河为固自称燕王】都广固【己亥三月出讨叛长史李辨降魏德用尚书潘聪防引兵南徇兖州北鄙郡悉降八月据琅邪徐兖归之者十余万进抜莒城传檄青州诸郡皆下遂入都广固庚子僣帝位五年乙巳卒】跨有全齐以窃徽号争衡秦魏志靖荆吴崇儒术以风延谠言而砺已固其禀倜傥之雄姿韬纵横之逺畧勃勃乎有不能遏者然国危未闻其节君存遽践其位虽曰势穷则变出于不获已其后君宝来奔欲纳不果无君之罪亦不可逃矣【晋安帝朝】慕容超【初德仕秦凡纳有遗腹子在秦至是召立之六年】嗣位之初首斥勲旧信用匪人【己巳八月立首引所亲公孙五楼参政事而出大臣慕容钟叚宏等封孚諌不聼后五楼谮钟请杀之钟宏及慕容法奔秦魏法兖州刺史超初还至兖法疑其诈遂有隙】猜忌日甚盘于游田王师围城【己酉五月晋刘裕来伐】与姬对泣【庚戍元日与魏夫人登城见王师之盛握手对泣】国亡身僇亦其所自取者矣【尚书悦寿开门纳王师禽超送至建康二月斩之】独惟刘裕忿广固久不下欲尽阬其众以妻女赏将士頼韩范諌以为非吊民伐罪之师乃止犹斩王公以下三千人没入家口万余抑何其不幸耶【安帝朝】南燕之僣二世十一年而王师灭之焉【始安帝隆安庚子终义熈庚戍】
