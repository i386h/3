<!-- { "loadSidebar": true } -->
　　后周太祖姓郭氏名威字仲文邢州尧山人父简晋刺史威少孤年十八以勇力为军佐汉高祖兴运拜平章事隐帝世留守邺都帝宻诏杀威事泄威入朝自诉帝奔死乱兵威奏太后请立湘隂公赟赟父崇高祖母弟节度河东使人问诚欵如何威微时刺项为雀儿人皆称郭雀儿威指谓之曰自古岂有花项天子耶崇信之赟至宋州威已先为军士推戴请奉太后为母【李氏】太后废赟为湘隂公【威即位十日杀赟宋州是日崇即位晋阳更名旻因号汉详见后割据论】威乃入即位【辛亥正月即位年四十八辛亥广顺三甲戌显徳一在位四年】国号周【制称周虢叔之后宜号大周】都汴涖政之初立相得人王峻夙夜尽心知无不为范质明敏彊记谨守法度李谷沈毅有器略议论慷慨善开主意帝首诏罢进羡余【仓库务掌纳官母得收斗余称耗旧进羡余悉罢】服御器用务从俭朴太官常饍一切减损珍巧祥瑞不得进奉【辛亥正月】汉宫寳器命碎于庭又诏百官有益国利民之术封事直书勿事浮华其崇先圣也奠谒孔祠躬拜墓下【壬子拜墓命葺祠禁孔林樵采】且官孔顔之子孙【立命孔子四十七代孙仁玉曲阜令顔子孙主簿便令视事】其立法除也定诉讼法【九月讼必先州县及观察使不直乃诣台省代书牒者必书姓名居处无代执素纸必须已事】定税牛皮法【十一月初汉法犯私皮一寸抵死李谷建议均于田亩计田一顷税取一皮余聼民自用及买卖公私便之】罢营田务【同月前世使戍兵屯田于边唐末宿兵处皆置营田后又募富户承佃戸部置官总领或丁多无税或庇奸盗州县不能诘今罢营田务】除租牛课【朱温撃淮南掠牛千万给东南农民使输租厯数十年牛死租在帝知民苦除之】率多便民之事其救荒也契丹流民入塞而加恤【壬子瀛莫大水湓民数十万居河北诏所在赈存】南唐就籴过淮而不禁【癸丑】诸州发廪减价济民必分命朝臣以董其事【甲寅】其诛罪显忠一无私意也叶仁鲁坐赃虽帝故吏而不贷【癸丑仁鲁莱州刺史故吏也坐赃绢万五千尺钱千緍赐死曰汝自犯法吾无如之何】马全义忠于所事虽屡挫帝而加擢【同上全义李守贞骑士帝曰此人忠于所事在河东屡扼吾擢指挥使】其待方镇也入朝买宴钱则罢之【壬子】至于征彦超【慕容彦超反壬子亲征自都至兖州平仅八日彦超与妻赴并死并斩其二子】贬王峻【恃功骄恣不逊癸丑贬商州卒】诛王殷【癸丑恃功専权镇守何福进告隂事诛之】皆其所自取史册所书有足称者亦可谓贤君矣临崩慨然有感于唐十八陵之发遗命瓦棺纸衣刻石志墓又可谓逹人大观者独惜其以黔人而为天子虽出于势迫变生然愚观其尝讽李谷以微言【初讨河东人望已属谷为转运使数以防言讽之谷但以人臣尽节为对】李骧亦谓其心终欲自取【骧太原少尹私説刘崇曰观郭公之心终欲自取崇怒斩之后杀湘隂崇始哭之为立祠祭享】设心乆矣特待衅而后发耳岂真推之而不能去逃之而不能免者哉作史者乃归之将士裂黄旗以被体扶抱拥迫吾谁欺欺天乎世宗荣太祖柴皇后兄守礼子也太祖无子飬以为嗣封晋王太祖崩【甲寅正月】即位【正月即位不改号在位六年】帝器貌英竒聪明刚果嗣位之初首违众议大败北汉于高平【立十五日刘崇引契丹冦三月北征宰相冯道等力谏止不聼惟王溥劝行仅九日大败之于潞州髙平县髙原杀其骁将僵尸满野崇百余骑遁】斩樊爱能何徽以正军令【两大将当右军望风奔溃归数其罪斩之】自是骄将惰卒始知所惧顿革五十余年之政且因以知宿卫诸军之曰凡兵务精不务多乃大简禁旅【命宋太祖】去其老羸升其精鋭由此兵精近代无比高平既防慨然有削平天下之志命近臣着开边策惟王朴所献以为攻取之道当先其易今唐为易图取江北以及江南岭南巴蜀可檄而定燕北亦必望风内附然后伺河东之间一举可擒也帝欣然纳之【乙夘朴北部郎中未几迁諌议知开封府】亡何西克秦鳯【乙夘伐蜀溥荐宣徽向训与鳯翔王景略偕行克秦州遂取成阶二州又克鳯州禽大将王环五千人】南平江淮【丙辰亲征淮南南唐李璟称臣奉正朔四月驾还丁巳再驾夀州平十月三驾至戊午春淮南悉平得州十四李璟举江南国内附】北收三关【己未北征契丹二月离京仅四十二日关南悉平亦谓燕南得莫宁瀛三州】议取幽州以及河东【北汉】势如破竹【适帝不豫驾还】迹其武事亦可谓雄伟不常者矣若夫按视澶郓以塞河决免田庐之漂没【河自杨刘至魏博连年东溃浸数百里东北坏古堤灌齐棣诸州漂没田庐重为民害甲寅各命谷按视澶郓齐堤塞役徒六万一月毕】浚胡卢河以限契丹河南始遂耕桑【乙夘春自是契丹不涉河民得耕桑】大寒珍食自愧无功于民思为除害【乙卯冬与宰相食曰两日大寒宫中珍食甚愧无功惟冐矢石为人除害差可自安】虑征税早为民害定夏秋限期【丙辰诏三司夏税以六月秋税以十月起征民便之】并乡村置团耆絶公皂侵扰【戊午诏诸州并乡村率以百户为团团置耆长三人】刻木为农夫蚕妇置诸殿庭以示重本之意【戊午】颁均田图期一岁举行【戊午见唐元稹均民租赋善之冩为图颁天下先知期一年尽均天下田又命三十四人分行诸州均定田租】减田羡税至三万八千顷【己未开封奏田税旧十万二千顷令羡四万二千顷勑减三万八千顷】米贷淮南或虑不能偿而曰民吾子也安在责其必偿哉其嘉惠元元之意为如何先儒【胡氏】谓五代十二君爱民者三【唐明宗周太祖周世宗】帝为之最信斯言也至于谨选举则设四科以取士【丁巳设贤良方正能直言极谏经学优深可为师法详闲吏理逹于教化四科】严覆试以黜缪滥【戊午知举刘涛放十五人上命学士李昉覆试退出殆半贬涛】审百官则诏羣臣极言得失以觇器略察能否【乙夘诏官箴王阙则有禄位者皆可言朕将觇器略浅深知任用当否】王环以不降受赏【丙辰以唐将环为卫尉赏其不降】刘仁赡以坚守防褒【丁巳唐仁赡守寿春不降病危监军降嘉其忠授中书令郓州节度是日卒】李延邹以不冩降表官其子【丁巳唐濠州降李为録参日大丈夫终不负国为叛臣作降表杀之诏官其子】严续以尽忠获存【戊午唐陈觉矫帝命令杀宰相严续不合拒命帝闻果如此续乃忠臣朕为天下主岂教人杀忠臣哉竟免之】冯道以失节被弃【甲寅道卒道自庄宗世贵显厯五朝八姓毎迎谒劝进君则兴亡接踵道富贵自如】张美以私恩见踈【乙夘美权三司初帝在澶州私有所求曲为应副至是虽授利权终不以公忠待之】择宰辅则李涛诙谐【戊午兵书张昭荐涛为相上曰涛诙谐与弟虽友爱谑浪无长防体薄之】王着嗜酒【同上学士着以旧幕府屡欲相之以嗜酒无检罢】皆不得入相魏仁溥虽不由科第处权要而谦退引罪归已以全活近职果为不忝【己未】其诸善政漕运给耗【乙夘晋以来不给吏多亏折抵死诏毎斛给耗一斗】御苑録囚【汝州民父子寃死不伸帝亲临御苑问实由是长吏皆亲按狱】置监采铜铸钱废天下佛寺三万三百三十六销佛像钟罄钹铎以付监禁私度僧尼【并同上勑寺院非勑额者并废】又可谓仁明有为且不以无益害有益者矣载观作新厯【丙辰王朴上显徳钦天厯上亲制序】访遗书【同上选朝臣三十人校勘】定刑统【丁巳以律令烦杂命官训释删定为刑统】兴礼乐【戊午命舍人窦俨作大周通礼正乐王朴献律吕以定雅乐】皆为政之要者迹其五六年间以枹鼓之隙设施举措有如此者此犹未也司马氏称其以信令御羣臣以正义责诸国江南未服亲犯矢石期于必克既服则爱之如子推诚尽言为之逺虑宏规大度近于王道深为得之【己未唐钟谟入贡帝曰江南亦治兵脩守备乎谟曰既臣大国不敢复尔帝曰不然向则仇敌今则一家吾与汝国大义已定固保无虞然人生难期至于后世则不可知归语汝王完城郭缮甲兵守要害为子孙计】独惜其用法太严小有不举往往寘之极刑竹奉璘以捕盗不获诛【甲寅朱州巡检坐盗掠商船不获】孟汉卿以纳藁取耗诛【汉卿大将军坐监纳藁多取耗有司言罪不至死帝谓欲惩众】陈渥检田失实【乙夘渥郎官清苦微累极形众惜之】康俨桥道不谨【丙辰济州军使坐驾幸下蔡桥道不谨斩道左】孙延希役夫瓦中噉饭【丁巳延希内供奉督脩永福殿役夫瓦中噉饭大怒斩于市】侯希进不奉使者牒检视夏苖【命博士检视宻州夏苖牒副使分检以不奉朝防不从帝怒遣使就斩】符令先袍不辨【左藏库使坐造南征军袍稽缓令先勲伐清谨皆寃之】其罪皆不至死而加之极典马道子死于贼而族死者二十四人【戊午医官道诉宿州不勘贼上大怒遣端明窦俨乗驲案之族死二十四人】刑伤于滥抑何太甚又其大者左右无讲学之臣欠格心事业人道之间亦未免有亏柴守礼为本生父不能迎致奉飬使犯法杀人莫可诘问【丁巳帝为太祖嗣无敢言者但以元舅处之居洛优俸给未尝至京尝以小忿杀人有司不敢诘帝不问】符氏为李崇训妻夫死家破纳以为后岂足以为天下母【符彦卿女适守贞子崇训相者言当母天下崇训喜曰吾妇犹尔况我乎反遂决及败先刄弟妹次符氏匿帏下求不获崇训自刭兵入符氏坐堂上叱曰吾父与郭公为昆弟不得无礼太祖归彦乡及帝镇澶州太祖为取之】深为盛徳之累耳若夫大功未成中道而殁天也非人之所能为也恭帝宗训【世宗第二子】七岁即位【己未六月即位仅七月禅位于宋夀十二】于时宋太祖【赵匡】为殿前都检防圣徳隆兴中外物情素所属望契丹冦河东【庚申正月镇定二州驰奏】诏太祖帅兵北征师次陈桥驿诸军大噪曰我辈无主愿策太尉为天子俄以黄袍加帝身扶策升马拥迫南归寻降诏禅位于宋矣时显徳七年庚申正月初五日也周有国三君两姓厯九年【起辛亥终己未】而宋兴焉
　　五代割据诸国
　　按纲目诸国与梁唐晋汉周同在分书之列
