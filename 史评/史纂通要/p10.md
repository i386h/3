<!-- { "loadSidebar": true } -->
　　卫康叔封姓周武王同母弟武王克商以殷余民封康叔为卫君居河淇间故商虚又惧康叔齿少乃申告康叔曰必求殷之贤人君子长者问其先殷所以兴所以亡而务爱民告以纣所以亡者以滛于酒酒之失妇人是因故纣之乱自此始为梓材示君子可法则故谓之康诰酒诰梓材以命之康叔之国既以此命能和集其民民大悦成王长用事举康叔为周司冦赐卫寳祭器以章有徳十世至武公脩康叔之政百姓和集四十七年犬戎杀幽王武公将兵佐周平戎甚有功平王命武王为公再至庄公夫人齐女好而无子夫人陈女子蚤死陈女弟生子完母死庄公命夫人齐女子之立为太子庄公宠妾生子州吁十八年州吁长好兵公使将石碏【上卿】諌公曰庶子好兵使将乱自此起不聼二十三年公卒完立是为桓公二年弟州吁骄奢出之州吁奔十六年州吁收拾卫亡人袭弑桓公自立为卫君石碏因桓公母家于陈详为善州吁至郑郊碏与陈侯共谋使右宰丑进食杀州吁于濮【陈地】迎桓公弟晋于邢立之是为宣公夫人夷姜生子汲为太子取齐女好悦而自取之生寿及朔太子汲母死公正夫人【商女】与朔共防之恶伋公怒乃使伋于齐令盗遮界上谓盗曰见持白髦者杀之乃与太子白髦且行朔之兄寿知之谓太子可无行太子曰逆父命求生不可遂行寿乃盗白髦先驰至界盗杀之太子伋又至谓盗曰所当杀者乃我也盗并杀之公乃以朔为太子立是为惠公初朔与其母共谗太子伋于宣公而杀之公卒而立朔左右公子怨朔谗太子伋乃作乱攻惠公惠公奔齐而立伋弟黔牟周庄王命齐襄公率诸侯伐卫纳惠公诛左右公子而黔牟奔周惠公自齐入复立二十五年公怨周容黔牟与燕伐周惠王奔温卫燕立王弟颓为王二十九年郑伯纳王懿公【惠公子】赤立公好鹤鹤有乗轩者及狄人伐卫将战国人受甲者皆曰使鹤鹤实有禄位余焉能战卫师败绩杀懿公懿公之立也百姓大臣皆不服自公父惠公谗杀太子伋代立至懿公常欲败之卒灭惠公之后国人乃立戴公申【黔牟弟昭伯顽之子】元年卒齐桓公以卫数乱乃率诸侯城卫楚丘立公弟燬为文公轻赋平罪身自劳与百姓同若以收卫民十六年晋重耳过无礼公卒弟立为成公三年晋文公欲假道救宋不许晋大夫元咺攻成公公出奔晋文公伐卫分其地与宋讨前过无礼及不救宋患也成公二岁如周求入与晋文公防文公鸩成公公私于周王鸩令薄得不死文公卒入之卫诛元咺十一年公孙鞅入秦十六年卫更号曰侯又四而为襄公恶公有贱妾幸之有身梦人谓曰我康叔也令若子必卫名而子曰元妾恠之问孔成子成子曰康叔者卫祖也及生子男也以告襄公公曰天所置也于是名之曰元而立为嗣是为灵公出公辄者灵公太子蒯聩之子初蒯聩以灵公夫人南子有恶欲杀南子而觉之蒯聩惧奔宋已而之晋赵氏灵公卒国人立辄后十二年蒯聩自宋入立是为庄公初庄公辱戎州人戎州人告赵简子简子围公公出奔卫人乃立公子班师为卫君齐复伐卫虏班师乃更立公子起为卫君元年卫石曼専逐其君起而出公自齐复入立又七而为成侯速当显王二十三年贬号曰侯服属三晋平侯而下有四君嗣君者平侯子更号曰君也嗣君子怀君立二十七年而赧王亡嗣君弟元君初怀君朝魏魏杀之而立元君君盖魏壻也卫君角者元君之子立之九年当始皇二十六年秦吞六国初并天下而卫独存越十二年至二世元年而废角为庶人卫祀遂絶迹卫自周武王元年康叔受封至角四十一君合九百八年秦二世元年灭之【起己夘终壬辰】
　　曹
　　曹叔振铎姓文王子武王弟王克商封叔振铎于曹【济阳定陶县】十四世至共公十六年初晋公子重耳亡过曹曹无礼欲观其骈脇厘负覊諌不聼私善于重耳二十一年晋文公伐曹围曹三月晋师入曹数之以不用僖负覊言而用美女乗轩者三百人也虏共公以归令军母入僖负覊之家或説文公曰昔齐桓公防诸侯复异姓今君囚曹君灭同姓何以令于诸侯晋乃复归共公又三为成公负刍三年晋厉公伐曹虏成公以归已复释之又三为悼公九年朝宋宋囚之死于宋曹立其弟野是为声公五年平公弟通【平公成公孙武公之子】弑声公代立是为隐公四年声公弟露弑隐公代立是为靖公公卒子伯阳立初伯阳立之三年国人有梦众君子立于社宫谋欲亡曹曹叔振铎止之请待公孙强许之旦求之曹无此人梦者戒其子曰我死尔闻公孙强为政必去之无罹曹祸及伯阳好田弋之事曹鄙人公孙强亦好弋获白鴈以献且言田弋之説説之因访政事大悦之有宠使有司城以聼攻梦者之子乃亡去曹伯背晋而奸宋宋景公伐曹晋人不救至敬王三十三年宋景公灭曹执伯阳及公孙强以归杀之曹祀遂灭太史公曰余寻曹共公之不用僖负覊乃乗轩者三百人知唯徳不建及振铎之梦岂不欲引曹之祀者哉如公孙强不脩厥政叔铎之祀忽诸迹曹自周武王元年叔振铎受封至伯阳二十五君合六百三十六年宋灭之【起己夘终甲寅】
　　蔡
　　蔡叔度者姓周文王之子武王弟也武王同母兄弟十人母曰太姒文王正妃长子伯邑考次武王发次管叔鲜次周公旦次蔡叔度次曹叔振铎次成叔武次霍叔处次康叔封次冉季载武王克殷封叔鲜于管【荥阳京县】叔度于蔡【上蔡】叔处于霍监纣子武庚成王时三叔挟武庚以乱周公诛管叔放蔡叔降霍叔蔡叔子曰胡乃率徳改行周公举为鲁卿士鲁国治于是言于王复封胡于蔡奉蔡叔祀有蔡仲之命十二世至哀侯娶陈息侯亦娶陈【息国海南新息县】息夫人将归过蔡蔡侯不敬息侯怒请楚文王来伐我我求救于蔡蔡必来楚因击之可以有功楚从之虏蔡侯以归留九岁死于楚蔡人立哀侯子肝是为缪侯缪侯以女弟为齐桓公夫人因与桓公戯船中荡舟不止桓公怒归蔡女而不絶也蔡亦怒嫁其弟桓公怒遂伐蔡蔡溃虏缪侯以归至召陵而归之又三而为景侯为太子般娶妇于楚而景侯通焉般弑父自立是为灵侯十二年楚灵王以灵侯弑父诱灵侯醉而杀之刑其士卒七十人令公子弃疾灭蔡使弃疾为蔡公三年弃疾弑灵王代立为平王平王乃求景侯少子庐立之是为平侯灵侯般之孙攻平侯子自立是为悼侯悼侯弟申立是为昭侯与呉王阖庐共伐楚破楚入郢义五而侯齐立四年楚惠王灭蔡侯齐亡蔡祀遂絶贞定王之二十二年也迹蔡自周武王元年叔度受封至侯齐二十五君合六百七十六年而楚灭之【起己卯终甲午】
　　郑
　　郑桓公姓周厉王少子宣王庶弟宣王二十二年初封于郑百姓皆便爱之幽王以为司徒和集周民周民皆悦河洛之间人便思之为司徒一岁王以褒姒故治多邪诸侯或畔之公问太史伯【周太史】曰王室多乱予安逃乎对曰独洛之东土河济之间可居地近虢郐君贪好利百姓不附公为司徒民皆爱公公诚请居之虢郐之君见公方用事轻分公地公诚居之虢郐之民皆公之民也于是公卒言于王东徙其民洛东而虢郐果献十邑竟国之二岁犬戎杀幽王并杀公公子掘突立是为武公夫人姜氏生太子寤生生之难弗爱生少子叔叚叚生易爱之公疾夫人请立叚弗聼公卒寤生立是为庄公元年封叚于京叚至京缮甲治兵与其母谋袭郑二十二年果袭郑公伐叚叚走京京人畔叚走鄢鄢溃奔共公迁母城頴后因颍考叔之言悔之遂为母子如初二十四年侵周地取禾二十七年朝周桓王怒弗礼【为取禾事】三十七年不朝周桓王率陈蔡虢卫伐郑祝聃射王中肩三十八年北戎伐齐遣太子忽救齐太子辞齐婚公卒祭仲立忽是为昭公初庄公又取雍氏女【宋大夫】生突雍氏有宠于宋宋庄公诱祭仲执之曰不立突祭仲许以突归立之昭公闻之奔卫突立是为厉公四年祭仲専国政厉公患之使其壻雍紏杀之紏谋之妻妻以告祭仲杀紏戮之市厉公出居边邑栎祭仲迎昭公忽入郑复立宋颇与厉公兵自守于栎郑以故亦不伐栎昭公二年髙渠弥与公出猎射杀昭公于野【初昭公为太子时庄公欲以髙渠弥为卿忽恶之庄公弗聼至是恐诛故弑公】祭仲与渠弥更立昭公弟子亹为君【无谥】是为子亹元年齐襄公会首止伏甲杀子亹渠弥与祭仲召子亹弟婴于陈立之是为郑子祭仲死十四年郑厉公使人诱刼郑大夫甫瑕要以求入瑕遂杀郑子及其二子迎厉公突复入即位逾年公谓甫瑕曰子之事君有二心矣遂诛之瑕曰重徳不报诚然哉五年燕卫与周惠王弟颓伐王王出奔温立弟颓为王六年惠王告急于郑厉公与虢叔袭杀頽入惠王于周【子亹子】文公立三十六年重耳过文公弗礼重耳反国立是为文公三十七年翟攻周襄王王奔郑文公居王于汜四十三年晋文公与秦穆公共围郑讨其助楚攻晋者【四十一年助楚击晋】及文公过时无礼也叔詹自杀郑人以詹与晋文公公曰必欲一见郑君辱之而去郑患之乃使人私于秦曰破郑益晋非秦利也秦兵罢晋文公欲入兰为太子以告郑【初文公贱妾燕姞梦天与之兰遂生子名曰兰后逐羣公子兰奔晋从文公围郑事文公甚谨爱幸之】郑大夫石癸曰夫人子尽已死庶子无如兰贤遂许晋与盟卒立子兰为太子晋兵乃罢去四十五年公卒子兰立是为缪公元年秦穆公使三将袭郑至滑逢郑贾人髙诈以十二牛劳军故秦兵不至而还二十一年楚与宋华元伐郑华元杀羊不与其御羊斟怒以驰郑郑囚华元灵公【穆公子文公孙】元年楚献鼋于公子家子公【二子郑卿】将朝子公食指动【第二指】谓子家曰他日指动必食异物及入见公进鼋羮子公笑曰果然公问其故具告公召之独弗与羮子公怒染其指【染指于鼎】尝之而出公怒欲杀子公子公与子家谋先弑公襄公【灵公子】六年子家卒国人逐其族以其弑灵公也楚庄王以郑与晋盟来伐围郑三日郑以城将陷襄公肉牵羊以迎庄王却三十里而后舍卒去三而为僖公五年郑相子驷朝公公不礼子驷怒使厨人药杀公【年表云子驷使贼夜弑公】赴诸侯曰僖公病卒简公【僖公子】元年诸公子谋欲诛相子驷子驷觉之反尽诛诸公子三年子驷欲自立为君公子孔使尉止杀子驷而代之子孔又欲自立子产止之于是子孔从之而相郑十二年公怒子孔専国权诛之而以子产为卿十九年简公如晋请卫君还而封子产以六邑【四井为邑】子产让受其三邑二十二年呉季札使郑见季子如旧交二十三年诸公子争宠相杀又欲杀子产公子或諌曰子产仁人郑所以存者子产也勿杀乃止定公【简公子】六年郑火公欲禳之子产曰不如脩徳五年郑相子产卒郑人皆悲泣之如亡亲戚子产郑成公之孙为人仁爱人事君忠厚孔子尝过郑与子产如兄弟及闻子产死曰古之遗爱也兄事子产又七而为康公乙周烈王元年韩哀侯灭郑并其国郑祀遂絶太史公曰语有之以权利合者权利尽而交踈甫瑕是也甫瑕虽以刼杀郑子内厉公厉公终背而杀之此与晋之里克何异守节如荀息身死而不能存奚齐变所从来亦名故矣迹郑自宣王二十二年郑公友受封至康公二十三君合四百三十二年韩灭之而亡【起乙未终丙午】
　　陈
