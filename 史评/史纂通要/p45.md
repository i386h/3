<!-- { "loadSidebar": true } -->
　　后晋
　　后晋髙祖姓石名敬瑭本夷人不知得姓之始勇力善战事唐明宗爱之妻以晋国公主【明宗女为皇后】镇太原素与潞王不协王嗣位徙镇天平拒命求援契丹上表称臣且请事以父礼于是契丹自将【五万骑号三十万】赴援败唐兵晋阳作册书立敬瑭为大晋皇帝灭唐都汴【大梁丙申十一月立丙申天福七在位七年】即位之初随割幽蓟【计】等十六州【幽蓟瀛莫涿檀顺新妫儒武灵应寰朔蔚共十六州】与契丹仍许岁帛三十万疋其后契丹改国号曰大辽【丁酉】上契丹尊号奉表称臣尊为父皇帝司空冯道为册礼使岁输帛外吉凶庆吊岁时赠遗玩好珍异相继于道契丹骄倨不逊责让无厌国人耻之敬瑭不耻也以此得国如君道何末年吐谷浑来奔契丹谓招纳来让忧悒疾殂【壬寅】其亦可哀也矣南宫氏曰朱文公纲目书晋于契丹之事则曰晋主上尊号契丹契丹于晋之事则曰契丹加晋王尊号所以着假兵助逆割地弃民之罪其恶契丹而贱敬瑭也甚矣呜呼严矣哉齐王重贵高祖兄敬儒之子高武五子皆早卒重睿尚防故飬齐王为子嗣位【壬寅六月立癸夘仍天福号甲辰开运三在位三年】违大臣众议【冯道等议奉表称臣告哀契丹】信景延广狂策【指挥使延广以立帝为己功始用事】吿哀契丹但致书称孙而不臣【壬寅六月】契丹大怒责让【七月使来】决意入冦桑维翰屡请逊辞以谢又为延广所沮【癸夘三月】且对使者乔荣大言以激怒之曰先帝北朝所立今上中国所立为邻称孙足矣翁怒则来战孙有十万横磨劒足以相待当时天下大蝗大旱民不堪命方且今年遣使括民粟【癸夘六月十月两借粟】明年分道借民财【甲辰夏三十六使借财秋遣使诸州借钱帛】乃不量国势肆口兴戎继而马家口戚城阳城之防【甲辰大败契丹于马家口三月大败之于戚城遂引归乙巳敌闻克秦州来围官军阳城防大风奋击大败之敌走归幽州】遽谓无虞骄奢益甚四方贡献皆归内府广脩宫室厚赐伶优委任冯玉【冯后弟为相】踈黜维翰【甲辰或言御敌非维翰不可复擢用乙巳冬玉譛其欲废立罢为开封尹】玉弄权受赂【乙巳秋相】朝政日坏又不悟契丹之狡谋信赵延寿刘延祚之诈请【延夀先叛降敌丙午秋诈请归朝乞兵应援九月敌屡败使其瀛州刺史延祚诈请内附乞兵玉皆信之】命杜威李守贞张彦泽大举北伐以迎之【十二月】至中渡桥【滹沱河】与虏遇威拥兵不救官军之败【奉国都使王清歩军使宋彦筠与虏争桥威约救不赴遂败死】境内皇皇犹且调鹰苑内排沮人言【维翰见危亡在即上言辞不见】未几三将叛降【敌诱威曰赵延夀威望轻果降以汝帝中国】彦泽且倒戈自封丘门斩关而入矣【丁未正月敌以彦泽摽刼屠害京城斩于市】主既表降维翰死国【以大臣不逃彦泽利其赀杀之】延广就禽敌诘横磨劒安在计筹伏辜扼吭而死【虏面诘十事毎伏一事辙受一筹至八筹伏地请死鎻之正月北迁同守者怠扼吭而死】负义夫妻子母北迁黄龙【丁未正月敌以晋主为负义侯与李太后冯后弟重睿及二子冯玉等百余人迁黄龙府】晋祚以灭敌主至京【敌主耶律徳光】以冯道为太傅令百官朝贺【正月至服通天冠绛纱袍执大圭登崇元殿令百官行入訚朝贺礼】亡何大掠括钱帛载府库之实以行【三月】至栾城而死割腹实盐数斗葢借以免小白之泚云【四月死年四十六其母不不哭曰待诸部寜葬汝】愚尝论之曰呜呼欲图其终先虑其始敬瑭于契丹感援立之恩举中国而附庸之以臣事君以子事父伈伈小心仅保危喘而齐王乃欲抗衡之是诚以孙叛祖以臣叛君不亡得乎此愚于石晋直斥之为契丹附庸之国而不以中国之君常理论也吁其然乎其不然乎晋有国二主十一年【起丙申终丙午】契丹灭之而汉兴焉
　　后汉
　　后汉高祖姓刘氏名知逺更名暠【音杲】其先沙陁部人居太原与石敬瑭俱事唐明宗敬瑭即位迁河东节度使齐王时封北平王契丹灭晋初亦奉表已而知其不能居中国齐王北迁乃即位晋阳及耶律徳光遁死乃入都汴改国号曰汉【丁未二月即位年五十三丁未行天福十二年戊申淳祐元在位二年】初高祖拥歩骑五万居太原重镇晋主与契丹结怨知其必危而未尝论諌契丹屡深入初无邀遮救援之志及闻契丹入汴但分兵守四境以防侵轶而已晋主既北中原无主于是从郭威【蕃汉孔目官】杨邠【都押牙】之説始正南面虽不忍更天福之号无补于事矣【自言未忍改晋国又恶开运之名乃更称天福十二年】即位之初因夫人李氏之言不忍戕民生生之资倾内府以赏将士固己贤于潞王逺甚【三月初议率民财行赏李氏諌谓创业河东未有惠泽先夺其生生之资非新天子救民之意用宫中所有虽复不厚人无怨言从之中外大悦随立为皇后】而陜晋诸郡一闻晋阳称帝争杀契丹使者遣使奉表称欵之不暇【丁未二月晋州大将药俦杀守将降陜州赵晖奉表降王守恩杀辽使以潞州降三月武徳行乗虚取河阳奉表来归六月晋藩镇相继来归】亦可以少舒中国之正气矣惜其素非埽除乱略之才又无积行累功之实乘时而兴偶然得之已无所凭藉从益子母表迎而复诛【丁未五月辽萧矫立唐明宗子从益为帝于京师六月遣薛从义入京清宫宻令杀从益及王淑妃妃且死曰吾儿为契丹所立何罪何不留之使毎岁寒食以一盂麦饭洒明宗陵乎闻者泣下先是太妃处分已奉表迎帝】繁台之卒何辜而遭戮【辽留幽州兵千五百人戍京十月尽杀于繁台】杀张琏而灭弃信誓【同上幽州将张琏将兵助重威守邺城乆不下琏先邀信誓许归乡里及降杀琏等数十人】赦重威而不正典刑【同上重威罪大乃赦为太傅毎出路人掷瓦砾诟之戊申正月帝殂秘不发防诏称重威因朕小疾谤议揺众并三子皆斩之磔重威尸于市争取其肉斯须而尽】政事如此何以长世乎隐帝承祐【高祖第二子戊申二月即位戊申干祜三在位三年】即位以来委任大臣有杨邠【宰相】以总机政有郭威【枢宻】以主争伐有史肇【待卫都使】以典宿卫有王章【三司使】以掌财赋各任其职河东永兴鳯翔三镇判命【三月诏征永兴思绾诣阙疑惧至长安率其徒三百人突入府城乱李守贞闻重威死据河东反四月王景崇以鳯翔叛降蜀】郭威进讨【八月】逾年底平【己酉七月守贞及宴子自焚五月思绾降杀之是岁景崇与其家人亦自焚】于是浸以骄纵嬖幸用事外戚预政【太后亲戚】邠等裁抑既已敛怨帝年渐壮亦厌为大臣所制加以羣小譛诽【譛邠等専权终至乱】以为信然遂与所昵李业聂文进【枢宻承防】后匡赞【飞龙使】郭明允【茶酒使】等宻谋一旦以无罪杀邠及肇章于东庑下【十一月三大臣入伏甲士杀之】又遣宻诏诛王殷于澶州诛郭威王峻于邺都【威平三叛留守邺都】天诱其机事败露【宻诏节度李乂杀殷马歩军使郭崇威曹威杀威峻乂以诏示殷殷遣使以诏示郭威】威入朝自诉【今崇威将骑兵前驱自以大军继之】至封丘王师御之帝不从太后之戒轻出劳军败绩将还复回奔赵村民家身死于郭明允之手【太后曰威勲旧非死切身不至此但飞诏谕之必有词君臣礼犹在慎勿轻出不从军既败奔民家允明剚刃于帝随自杀军士追斩文进匡賛奔兖州执献伏诛李业奔陜盗杀之】父子相承四载而灭自古享国未有如此之促者也司马氏曰根踈者不固基薄者易危信然矣愚谓使隐帝能亲贤逺佞以徳行仁培其根而厚其基犹惧不固况无故而屠其大臣以促之哉则其以黄屋之尊逃民家而死非不幸也亦宜也后汉有国二主四年【起丁未终庚戌】而周取之焉
　　后周
