<!-- { "loadSidebar": true } -->
我朝立国以仁意为本，以纪纲为辅，太祖太宗之纪纲，总于人主之威权，故太祖太宗之世，无干谒之门，无幸求之路。自仁宗不自揽权，不尚威令，以仁厚容养臣下，是以宫闱之请求，燕闲之私昵，皆其所不免者。然当时有求内降者，圣训以为杜衍不可，后宫或有过制，圣训以为台谏不汝容也。国势莫寛于仁宗之时，而纪纲亦莫振于仁宗之时，盖有朝廷之公议在也。主意。故惟演为枢宻使，宰相冯拯以为不可，欲图相位，御史鞠咏以为不可，柴宗庆求使相，宰相王曾以为不可，内侍求节度，御史彭思永以为不可。不惟杜衍得以抑内降，而王徳用之武臣亦不从干军政，则当时公议可知矣。然为杜衍、彭思永者易，为冯拯、鞠咏者难；处明道以后之事易，处天圣以前之事难。盖当人主听政事、权归一则其抑内降也易，当母后临朝幸门易开，则其抑内降也难。断案。

逺女宠  裁外戚
景佑元年八月，尚、杨二美人有宠，谏官王素言及王徳用所进女口，上曰：“已在朕左右。”素切谏，即命宦臣各赐钱押出东门，上为之泣下。
四年，王曾罢。太后姻家通谒，曾多所裁抑，进退士人，莫有知者，曰：“夫执政者，恩欲已出，怨将谁归？”范仲淹叹服其言。
庆厯八年，上语二府，以张贵妃有扈跸之功，枢宻夏竦昌言，求所以尊异之礼。张方平言：“皇后在而尊贵妃，古无是礼。”执中在相位，竦然敬听其言。抑妃尊后。
夫人臣召怨于天下，不一端也，减任子则公卿怨，汰冗兵则卒伍怨，核军籍则主帅怨，退滥赏则胥吏怨，限民田则豪民怨，抑外戚则宫闱怨，杜内降则祈恩泽者怨，严荐举则处选调者怨，精考课则怠职业者怨，诚使人皆避怨而免祸也，则私爵赏以媒誉，借国法以市恩，天子谁与任事乎？任事则当任怨。

尊太后  抑外家
天圣五年正月朔，上皇太后寿，晏殊罢。殊尝论张耆不可为枢宻使，颇忤太后 ，罢知应天府。殊至府，大兴学校。范仲淹居母忧，殊延之以敎诸生。自五代以来天下学废，兴自殊始。天圣六年，刘随罢谏职，时太后未归政，随请军国常事，专取上 ，太后不悦。
天圣七年十一月，范仲淹罢为河中府通判。时上率以冬至上皇太后寿，仲淹奏：“天子有事亲之道，无为臣之礼；有南面之位，无北向之仪。若奉亲于内，行家人礼可也。今顾与百官同列，亏君体，损主威，不可为后世法。”晏殊召仲淹，诘之，仲淹抗言曰：“不意今日反以忠直获罪门下。”殊初荐仲淹充馆职。复作书遗殊，申理前奏，又请太后还政。九年十一月，解曹修古言职。初，太后兄子刘从徳以外家恩宠无比，从徳死，推恩禄姻戚及僮仆 八十人，修古上言太滥，当太后临朝，权幸用事，人人顾望畏忌，而修古遇事輙言，无所回挠，寻卒。于官贫，不能葬，宾佐赙钱五十万，季女泣曰：“其奈何以是累吾先人也？”卒拒不纳。上思其忠，赠右谏议大夫，赐钱二十万。
干父之蛊易，干母之蛊难，以太后亲政之时，而晏殊、仲淹、修古之徒，敢于忤 ，则直言之风，虽奋发于庆厯之时，而实胚胎于天圣之初矣。
明道元年，宸妃李氏薨。生仁宗。初，皇太后以上为己子，太后刘氏。而李氏嘿处先朝嫔御中，人无敢言者，至是薨。吕夷简奏礼宜从厚，太后矍然曰：“宰相亦与宫中事耶？”有顷曰：“卿何为问我子母？”对曰：“太后他日不欲全刘氏乎？”于是三司发哀成服，备官仗葬之。
二年三月，皇太后崩。四月，追尊宸妃李氏为皇太后。右司谏范仲淹曰：“太后保佑圣躬十余年，宜掩小过以全大徳。”戒中外无得言垂帘事。
四月，上始亲政，诏宗戚毋得于禁中通表祈恩，凡内批有司未得行者，审取处分，中外大悦。吕夷简諌八事，曰：正纲纪，塞邪径，禁货赂，辨佞士，絶女谒，疎近习，罢力役，节冗费。上与夷简谋以张耆、夏竦、陈尧佐、范雍、赵稹、晏殊皆太后所任用，悉罢之，以李迪同平章事，焚垂帘仪制。五月，诏从御史龎籍之请。籍又奏：“陛下躬亲万 ，用人宜辨邪正，防朋党，勿使受恩人主，归感权臣。进擢近列，愿采公论，母令出于执政。”孔道辅尝谓人曰：“言事官多观望，宰相意独龎君。”可谓天子御史。
天圣之初，此一时也；明道二年之后，此又一时也。天圣之初，政在东朝，太后。天下犹未见人主之徳。自明道二年四月亲政之后，抑内降，正朝纲，摈斥张耆、陈尧佐、夏竦之徒，而擢用范仲淹、孔道辅、龎籍辈，天下骎骎向治矣。呜呼！明道二年之亲政，积而为庆厯、嘉佑之盛；元佑八年之亲政，变而为绍圣、元符之纷纷，人主可不谨其 乎？东朝还政则一，而仁宗、哲宗亲政则异，人主可不于用人而谨其 乎？

教宗英  立储嗣
嘉佑元年八月，韩琦为枢宻使，乞内建书院，择宗室贤者升于内学，听断之暇，特赐临幸，以观器识。
是年十月，解范镇言职。先是，知谏院以上春秋髙而未立储嗣，又不御朝者累月，曰：“天下之事，尚有大于此者乎？”即上疏言：“太祖舎其子而立太宗，此天下之大公也；真宗取宗室子养之宫中，此天下之大虑也，愿陛下以太祖之心行真宗之故事，择宗室贤者，异其礼物而施之政事，俟有圣嗣，复遣还邸。”累上不报。上泣曰：“朕知卿心，卿言是也，当更俟二、三年。”章凡十九上，待罪者百余日，须发尽白。由是卒解言职，朝廷知不能夺也。
嘉佑三年，范镇知制诰，每因事未尝不以储嗣为言，冀上心感动，曰：“陛下许臣三年矣，愿早定大计。”后司马光复见上曰：“小人无逺虑，特欲仓卒之际援立所厚善者耳。唐自文宗以后，立嗣皆出左右之意，至有定 国老门生天子者。”上大感悟，曰：“送中书。”光见韩琦曰：“诸公不及今定议，异日夜半禁中出寸纸以某人为嗣，则天下莫敢违。”韩琦等皆曰：“敢不尽力？”
嘉佑六年十月，皇侄起复知宗正事。英宗。上在位四十一年，皇嗣未立，韩琦取《孔光传》进曰：“汉成帝即位二十五年无嗣，立弟之子定陶王为太子。成帝中材之主，犹能之，况陛下之圣哉？”遂与曾公亮、欧阳修又极言之，明日复请，上曰：“决矣。”时皇侄宗实方服濮王服，乃诏起复。嘉佑七年八月，立宗实为太子。琦至中书，召王珪草诏，珪曰：“此大事也，后不可悔。”上指心曰：“此决自朕懐，非由大臣之言。”其议遂定。
嘉佑定嗣，决自朕懐，非由大臣之言者，见之定也。绍兴建储，出于朕意，非因臣下建明者，谋之决也。绍兴十一年上曰：“普安郡王甚贤，可议除少保傅。”复曰：“此事出于朕意，而非因臣下建也。”

宰相  执政
干兴元年，内侍雷允恭伏诛，丁谓罢。谓庇雷允恭擅移陵寝，王曾以计絶同列，请独对，直言丁谓包藏祸心，太后大惊，谓寻贬崖州，京师为之语曰：“欲得天下宁，当拔眼中丁；欲得天下好，莫如召 老。”七月，以王曾为平章事，吕夷简、鲁宗道同知政事。宗道常于真宗前曰：“臣在谏列而谏，奈何以数厌之？”御笔题殿柱曰：“鲁直”。后判流内铨，患铨格烦宻，及知吏奸，多匝革之。
逺小人之法不可以不严，而去小人之 不可以不宻，故来郑朋、杨兴之奸者，陈蕃失于不宻，遂激为朋党之变。唐甘露白马之祸，李训、郑注皆蹈事 不宻之戒也。丁谓之奸，真宗晚年欲去之矣， 准被酒漏言，失于不宻，反有崖州之行。至是谓之烽焰愈炽，内倚宦官雷允恭、贵戚钱惟演为奸，外与曹利用、林特等为党，势若拔山矣。而曾一旦去之，其 宻也。故虽以计倾之，而当时公论亦不以为祸焉。王曾去丁谓，其 宻，诸子勤【虚和按：勤。勒之误。】停三第，降黜，朝论称快。
天圣元年九月，冯拯罢。拯气貌严重，以病去位。以王钦若同平章事。
闰月， 准卒于雷州，归葬，道出公安，人皆设祭，折竹植地，挂纸焚之。逾月，枯竹出笋，因为立庙号“林竹 公祠”。天圣三年，以张知白同平章事，六年二月薨。
天圣七年正月，曹利用罢。以使相判邓州。初，太后临朝，威震天下，中人与贵戚稍能轩轾为祸福，内侍罗崇勲得罪，后使利用召戒之，利用去其冠帻，言斥良久，崇勲耻恨。 利用从子纳为赵州监押，州民诉其不法，奏上，崇勲请徃鞫之，即受命，昼夜疾驰，鍜成其狱。纳既诛，利用贬房州，至襄阳，为内臣杨懐敏道今【虚和按：今，令之误】自尽。
前辈谓李斯 韩非于秦，非死之后，斯亦不免，而斯之遇祸尤惨于非。鲍髙譛穰且于齐，且死之后，鲍髙之徒亦不免，而髙之遇祸尤惨于且。利用与丁谓譛 莱公有不臣议，准既南迁，而二子相继贬黜，丁有朱崖之行，曹有襄阳之祸，天之报应，有甚于影响，非自取与。古人有言：好谋之士败于谋，好辨之士穷于辨，道徳正直之士为无穷，斯言得之。
三月，张士逊罢。利用之荐也。利用冯宠自恣，士逊依违其间，时人目之为“和鼓”。
是月，以吕夷简同平章事，夏竦、薛奎参政。
明道元年，以张士逊同平章事。
明道二年四月，上始亲政，吕夷简罢。郭后罢之，出处见尊太后门并讲义。
以李迪同平章事，王徳用签枢宻院事。
是年十月，张士逊罢，以吕夷简为平章事。夷简尝奏令参知政事宋绶类《中书总制》，景佑二年上之，凡四百二十九册。夷简语人曰：“自吾有此例，一庸夫执之，皆可为宰相矣。”是年，谋废皇后郭氏。夷简以前罢相，怨后，乃曰：“古亦冇之。”【虚和按：冇之，应！“有之”，意义正反。】
景佑元年八月，王曙卒，以王曽为枢宻使。曽为人周宻沉静，辨博有余，言国家事，或日至旰不出，不道省中语，每大朝 ，盛服正色，郎谒者视进止如有尺寸，未尝过阙。
前辈谓：霍光出入殿门，进止有常处，郎仆射视之，不失尺寸，其资性端正如此，故能辅少主，政自已出，天下不疑；其专诛乱臣、废昌邑，天下不以为擅；拥昭立宣，不动声色，而天下晏如也。王沂公为相，王曾。每大朝 ，盛服正色，郎谒者视进止如有尺寸，未尝过阙，亦光之遗风，宜乎当国七年，天下和平，万物各得其所者，设施亦无歉于光也。古之人有行不由径而为天子所取者，亦取其端方正大之情，而无险诐邪枉之行。若二公者，亦何愧于古人哉？
景佑二年二月，李迪罢。庆厯七年薨，上篆其碑曰“遗直”。以王曾为左仆射、平章事。
四月，吕夷简、王曾罢。夷简位王曾上，但任事日久，多所专决，论议数不合，曾不能堪，遂求罢，因对，斥夷简纳赂市恩。
一仲淹也，王曽力荐之，夷简力斥之，则不相协之根在此矣。
是月，以王随、陈尧佐同平章事。
