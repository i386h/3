<!-- { "loadSidebar": true } -->
宋大事记讲义宋  吕中  撰


钦定四库全书
史部十五
宋大事记讲义
史评类

提要
臣等谨案：《宋大事记讲义》二十三卷，宋吕中撰。中字时可，晋江人，淳佑中进士，官国子监丞，兼崇政殿说书，徙肇庆教授。其书卷一论三篇，卷二卷三纪宋太祖事，卷四卷五记太宗事，而卷五今缺，卷六至卷七记真宗事，卷八至卷十二记仁宗事，卷十三记英宗事，卷十四至十七记神宗事，卷十八至二十记哲宗事，卷二十一至二十二记徽宗事，卷二十三记钦宗事。事以类叙，间加论断，凡政事制度及百官贤否，俱载于编论中。所议选举、资格及茶盐改制诸条，颇切宋时稗政。又所载铨选之罢常参、任子之多裁汰、三司之有二司、税茶之易刍粮，皆《宋史》各志及马端临《文献通考》所未备者。至朋党诸人事实及议新法诸人，辨论亦与《宋史》列传多有异同，并足资史学之参证。前有兴国军教授刘实甫序，谓水心以其师讲贯之素，发明我朝圣君贤相之心，则是书乃中平日讲论稿本，叶适等为之编次云。乾隆四十六年三月恭校上。
总纂官  臣纪昀  臣陆锡熊  臣孙士毅
总校官  臣陆费墀


宋大事记讲义原序
予顷游胶庠，有同舎示一编书曰：“此止斋水心之徒以其师讲贯之素，发明我朝圣君贤相之心，所以措之事业，垂亿万年无疆之休者，其槩可见也。”是书年以记大事，一朝之事类之，随朝分类，随事通释，考求源委，显微阐幽，言近而指逺也。大抵论朝廷必归之君心，论官僚必归之宰辅，论良法必归于美意，敌国外患必归于自治，其国食其实者，审其根酌其流者，涤其源也。至于论治体之寛严，谓建隆尚严也，自李文靖焚四方利害之言，所以积而为庆厯嘉佑之缓势。仁祖尚寛也，自范文正公天章阁一疏不行，所以激而为熙丰之急政，且谓王荆公之变法，即范文正公之遗意。文正主于立国，荆公主于利国，使文正之说遍行，则荆公之口可塞，惟文正公之言不遍行于庆厯，故荆公之学乃遍用于熙丰。神宗鋭然有为之志不遇范仲淹而遇王安石，此世道升降之 也。至于祈天永命保民长世之基，则以祖宗之仁意常在于纪纲整肃之中，而纪纲不出于仁意流行之外，故治体似寛柔而实凝，制度似烦密而实正，国势似缓弱而实久，虽中更新法之毒乱，兵革之慿陵，权奸之剥丧，贪酷之夺攘，敢于怨吏而不忍雠吾君，敢于吁天而不忍叛吾国，于是天心之仁爱亦睠睠而不忍释实甫，敛衣端诵，纔竟艺祖皇帝一编，已屡掩卷而三叹也。嗟夫！厌乱之民思治，玩治之民思乱，排患难之胶轕者以安为危，不期于质朴而自不能不淳也；习太平之见闻者，以危为安，不期于奢丽而自不能不薄也。思治而一于质朴者，圣人出而万物覩矣；思乱而竞于奢丽者，虽圣人亦必百倍其功而后可挽也。然则艺祖皇帝之阖辟造化，所以使人人一心事事一寔者，何其盛哉！夫当世道之极变而通之，惟卓然思所以更新者，靡一事一物之可因仍也，故世非承平不得以承平之事为比夸言。庆厯、元佑于非庆厯、元佑之世者，非愚则谀。抑又尝拜观艺祖皇帝问赵普曰：“天下何物最大？”普对曰：“道理最长。”此尧舜之问稷契之对也。我朝所以理学昌明者，其论已兆于此，而国家延洪休所以超轶汉唐者，徒恃有此义理耳！舍义理而言治，非知言者也。此书之作，其有本乎？书肆请以刻梓，且求序之，因书于首编，如此抑嵇叔夜有云野人快炙背，而美芹子者欲献之至尊，虽有区区之意，亦已疎矣。愚则不敢，惟愿与学者审其是而已。淳佑丁未上元前一日，廸功郎前兴国军军学教授刘实甫序。


钦定四库全书
宋大事记讲义卷一
宋 吕中 撰

序论

治体论
古今论治者不过曰寛与严而已。然寛非纵弛之谓也，而世之尚寛者则流于纵弛；严非惨刻之谓也，而世之尚严者则流于惨刻。反是则曰寛，当施之所当寛之地，严当施之所当严之人，遂以为自古之所以得天下者，曰民心也，军心也，士大夫之心也。是寛之所当施也，自古之所以为天下患者，曰外戚也，宦官也，藩镇也，权臣也，是严之所当用也。东周之寛能施于强暴之诸侯而不能及于匪风下泉之民，秦人之严能施于闾左之戍卒而不能正鹿马奸謟之軰，宣帝之严能施于赵盖韩杨而不能施于许史之徒，元帝之寛能用于弘恭石显而不能用于堪猛望之之类，是皆寛于其非所当寛，而严于其非所当严也。其说似矣，而不知外戚宦官强臣藩镇固当律之以严，而军民士大夫之心亦岂徒寛者所能系属哉？盖寛者仁意浃洽之谓，严者纪纲整肃之谓。仁意之与纪纲二者并行而不相离，则不待立寛严之的而治体固已定矣。圣人之治天下，固以仁意为本，而其施之于政，则必有纪纲法制，截然而不可犯，然后吾之所谓仁意者，得以随事及人，而无頺敝不举之处，人之 惠于我者，亦得以广博周遍，而无间隔欺蔽之患，此孟子言“一天下之道”在于不嗜杀人，而至于言仁政，则又曰徒善不足以为政，其意正谓此也。我朝治体之所以逺过汉唐者，盖其仁意常浑然于纪纲整肃之中，而纪纲常粲然于仁意流行之地。其待外戚也，未尝少恩，然在内不得预政，在外不得为真刺史，则无吕霍上官之祸。其于宦官也，未尝滥杀，然内侍官不过留后，虽有功不除宣徽，则无易牙专恣之祸。易置节度于杯酒宴笑之间，而籍诸道之一兵一财，无不归于京师，则无山东河北之忧。置 贰以分中书之权，而又置 谏以察政府之奸，则无操懿莽温之变，是其纪纲固严于其所当严之地矣。然至于系属军民士大夫之心者，亦未尝无纪纲以行其仁意也。一赋不妄加，一役不妄兴，一刑不滥及，一遇水旱或发仓廪或出内库而不吝，固所以结民心也。然窃盗者有禁，告讦者有禁，豪猾者有禁，其治民之纪纲为何如？骁勇者升其籍，有功者峻其爵，老弱者亦处以剰员，毎遇一郊降一赦，则与之金帛而不吝，固所以结军心也。然一汰而数万人，一戮而百余卒，士卒之犯将校者有禁，将帅之克士卒者有禁，其御军之纪纲为何如？取士至于及累举，举官至于及内亲，任子至于异姓，拜近臣必择良日，退大臣则曰均劳逸，固所以结士大夫之心也。然礼部有覆试，斋郎有定员，百官非有劳不迁，赃吏虽有赦不原，其所以严士大夫之纪纲又何如？我祖宗岂不知军民士大夫之心乃吾国家之命脉，不可一日失者，而顾律之以纪纲之严何哉？盖使盗贼杀伤之法不严，则是仁于凶悍之徒，而民之寃抑不得伸者，不被其仁，告讦豪横之法不严，则是仁于奸宄之徒，而民之资弱失职者不被其仁；茶盐榷酤之法不严，则是仁于趋利之徒，而民之终岁勤动者不被其仁；是虽日下减租之诏，月颁 刑之令，无益也。使阶级赏罚之法不严，则是仁于骄惰之卒，而将校之用命有功者不被其仁；拣汰搜阅之法不严，则是仁于羸弱之徒，而兵之勇敢精鋭者不被其仁；克剥私役之法不严，则是仁于奸贪之将，而士卒之困悴无聊者不被其仁；是虽日有赐，月有给，岁有赏，无益也；使学校贡举之法不严，则是仁于侥冒之徒，而士之有行有艺者不被其仁；铨选荐举之法不严，则是仁于膏粱之子弟，而寒士之进身无路者不被其仁；赃墨之法不严，则是仁于贪污之吏，而人之苦于繁刑重赋者不被其仁；是虽髙爵以诱之厚禄以饵之，无益也。无仁意，则纪纲固无所本而立，无纪纲则仁意无所辅而行。今世之天下所以被其仁者少而不被其仁者多，仁之所及者小而仁之所不及者大，正以无纪纲以达其仁意。而往往归咎于仁之不足，以为政祖宗立国之意有弊，此正安石之徒所以得容其喙也。世之论者曰：我朝自建隆至于淳化至道之间，则治体类于严；自景德至于嘉佑治平之际，则治体类于寛，故熙宁专欲法太祖之严而深惩仁祖之寛，岂知太祖之所谓严者，纪纲整肃而仁意未尝不流行于其间；仁祖之所谓寛者，仁意浃洽而纪纲亦未尝有所更变，特以国家承平百年之久，则人情玩弛，吏习因循，其间纪纲固有废而不举之处，譬之室焉，岁月既深，旁风上雨，则不能无一木之朽、一墙之倾、一瓦之毁，为工师者，不过杜其隙，补其漏，加葺治之功而已。奈何熙宁大臣不以振起为心，而以更变为心，以少许之阙漏而乃并与四围堂宇而撒之，不惟坏祖宗之纪纲，而忠厚立国之意并失之矣。章子厚则因荆公之所未为者而为之，蔡京则因子厚之所未甚者而甚之。民其敌也，士其雠也，寛恩滥及于貂珰，而峻法反加于善类。髙俅童贯之徒，妄加节钺，而元佑元符之党，不使容身于天地之间，是其寛失之纵弛，严失之惨刻，而又颠倒错谬施之于非所当施之地矣。尝因是而考我朝立国之本末，盖自李文靖抑四方、言利害之奏，所以积而为庆厯、嘉佑之缓势；自范文正天章合一疏不尽行，所以激而为熙宁之急政。吾观范文正之于庆厯，亦犹王安石之于熙宁也，十事之奏，实庆厯三年九月也，始于明黜陟，终于重命令，当时之言稍稍见用明黜陟之法，则以十月壬戌行择官长之法，以癸未行均公田之法，以十二月壬戌行贡举之法，以明年三月行减繇役之法，以明年五月行其余厚农桑、覃恩信、重命令，皆悉用其说，或着为令。行之未及一年，而陈执中之徒已不悦矣。呜呼！使庆厯之法尽行，则熙丰、元佑之法不变；使仲淹之言得用，则安石之口可塞。今仲淹之志不尽行于庆厯，安石之学乃尽用于熙丰，神宗鋭然有志，不遇范仲淹而遇王安石，世道升降之会，治体得失之 ，于是乎决矣。

制度论
