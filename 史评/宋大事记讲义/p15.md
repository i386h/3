<!-- { "loadSidebar": true } -->
寳元元年二月，王随、陈尧佐罢。时灾异数见，随等无所建明，尧佐亦援汉故事求免。
是月，以张士逊、章得象同平章事。得象入谢，上曰：“卿忠清无所附，且未尝干请，今日用卿。”盖由此也。
康定元年五月，张士逊罢。元昊 边，军务填委，士逊无所补。以吕夷简为平章事。范仲淹改陜西都运使，遇阙，上为仲淹与夷简释憾，仲淹谢曰：“臣间论国家事，于夷简何憾也。”
庆厯三年七月，以吕夷简兼判枢宻院，章得象、晏殊兼枢宻使，殊乃平章。初，富弼建议宰相兼枢宻院，上曰：“军国之务当悉归中书，枢宻非古官。”然未欲遽废，止令中书同议枢宻。及张方平请废枢宻，上乃追用弼议，而有是命。
西事方兴，因富弼之言而以张士逊同议枢宻院；北势方横，因方平之言而以吕夷简兼判枢宻院；边事孔棘，则以相臣而谋兵政，谁谓我朝之兵民不相和耶？范镇知谏院，言：“中书主民，枢宻主兵，三司主财，各不相知，故财已匮而枢宻益兵不已，民已困而三司取财不已，中书视民之困而不知，使枢宻减兵、三司寛财者，职不在中书也，愿使中书、枢宻通知兵民财利大计，量其出入以制国用，则民庶 少寛矣。”
庆厯三年三月，吕夷简罢。先是，陜西转运孙沔言：“祖宗有天下垂八十年，未尝以言废人。景佑以前纪纲未尝废，犹有感激进说之士。观今之政，是可痛哭，无一人为陛下言者，由宰相多忌而不为正人地。夷简在中书二十年，三冠辅相，言听计行，有宋得君一人而已，乃今以柔而易制者为腹心，以奸而易使者为翊羽，是禹不独生于汉，而林甫复见于今也。”书闻，上不之罪。夷简曰：“药石之言，恨闻此迟。”人服其量。至是以久疾求去。
夷简之罪，莫大于因私憾而预瑶华之议。孔道辅、范仲淹言：郭后不当废，夷简以为当废，故郭后遂入道，封冲妙禅师官，名瑶华。因边事而忌富弼之能。富弼再使契丹，夷简欲害之，注见契丹门。夷简之功，莫大于释仲淹之宿怨，容孙沔之直言。君子论人，功不淹罪、罪不掩功可也。
景佑二年四月，以韩琦、范仲淹为枢宻副使，杜衍枢宻使。
八月，以范仲淹参知政事，富弼为枢宻副使。
庆厯四年九月，晏殊罢，以杜衍为平章事兼枢宻使。
五年三月，杜衍罢，为相纔百二十日。以贾昌朝为平章事兼枢宻使，王贻永枢宻使。四月，章得象罢。得象在中书八年，畏逺名势，宗党亲戚，一切抑而不通，然亦无所建明。以陈执中为平章事。
十月，诏宰相免枢宻。从贾昌朝、陈执中之请。
庆厯七年正月，贾昌朝罢，以夏竦为枢宻使。
谏官言：大臣和则政事起，竦与执中论议素不合，不可使共事。
八年闰月，以文彦博为平章事。五月，夏竦罢，以宋庠为枢宻使。
皇佑元年八月，陈执中罢。河决民流，灾异数见，言者屡攻之。以宋庠同平章事。庠为相儒雅，遇事輙分别可否，及再登用，遂浮沉自安，曰：“遂诈恃明，残人矜才，吾终身不为也。”
三年三月，宋庠罢。十月，文彦博罢，以龎籍平章事。
四年五月，以狄青为枢宻副使。中丞王举言：“青出兵伍，为执政，本朝所无有，恐四方轻朝廷。”
五年二月，复以狄青为枢宻副使，兼宣徽南院使。五月以狄青为枢宻使。
上欲狄青为枢宻使，同平章事龎籍曰：“昔曹彬平江南，太祖亦赐钱二十万。青虽有功，未若彬之大，若赏以此官，富贵极矣，异日更立功，将何官以赏之？”故有是命。
闰月，以陈执中、梁适为平章事。执中在相位虽无所建立，然每事皆依公论，尤爱惜名器以止侥幸，中书尝有佳缺，其友壻求之，执中止之曰：“此非房奁中物，安可图求？”时议伟之。然不由第进，故专抑儒生。
至和元年三月，王贻永罢，以王徳用为枢宻使。契丹使语译者曰：“黒王相公乃复起耶？”初，孔道辅死，或谓徳用曰：“道辅害公，今死矣。”徳用曰：“中丞以职言，岂害某哉？朝廷无一忠臣，可惜也。”
七月，梁适罢。八月，以刘沆同平章事。
至和二年正月，晏殊薨，谥曰元宪。殊虽早贵，而奉养清俭，善于知人，范仲淹、孔道辅皆出其门，而富弼、杨察乃其婿也。
六月，陈执中罢，以文彦博、富弼同平章事。是日宣制，士大夫相庆，以为得人。上语彦博曰：“朕用二相，人情如此，岂不贤于梦卜乎？”龎籍曰：“陛下既知二臣之贤而用之，则当信之坚，任之久，然后可以责成功。若以一人言进之，未 又以一人言疑之，臣恐太平之功未易卒致也。”上曰：“卿言是也。”
上尝问王素曰：“大僚中孰可命以相事者？”素曰：“陛下命相，臣何敢言？”上曰：“姑言之。”素曰：“惟宦官、宫妾不知姓名者可充其选。”上怃然曰：“如此，则富弼耳。”素再拜曰：“陛下得人矣！”
宦官宫妾便于小人而不便于君子者也，后世人主除拜大臣，不询于外朝而询于内朝则过矣，故石显者，贡禹、玄成之所倚也，梁冀，胡广、赵戒之所托也，髙力士者，杨国忠之所倚也。此自古小人未尝不与宦官宫妾外戚为一者。议论正。我朝所以无内朝之患，以外朝之除拜在内不得而知，内庭之请谒在外可得而知之也。小人多倚宦官宫妾之势。
嘉佑元年八月，狄青罢。判陈州。以韩琦为枢宻使。
十二月，刘沆罢。
三年六月，文彦博罢，以使相判河南府。
六年三月，富弼罢。以母丧去位。
四月，以包拯为枢宻副使。嘉佑六年八月，以曾公亮同平章事，张升枢宻使，胡宿枢宻副使，欧阳修参知政事。时韩琦为首相，法令典故之事问公亮，文学之事问修，百官奉法，循礼称治。吕文穆以事权归同列，而但喜用人，自谓真宰相事。韩忠献以凡事问集贤，而自决大事，人皆谓得宰相体。大臣不白用而用人。文穆即吕 正。

宋大事记讲义卷八


钦定四库全书
宋大事记讲义卷九
宋 吕中 撰

仁宗皇帝

台谏
天圣元年四月，令近臣举官充台谏。
天圣元年，先是，钱惟演意图入相，御史鞠咏曰：“若相惟演，当取白麻廷毁之。”惟演闻之，亟去。
五年九月，以程琳为御史中丞，宰相张知白最器琳，当除命，喜曰：“不辱吾笔矣。”
明道元年七月，置谏院，先朝虽除谏官，未尝置院，至是从谏官陈执中之请。
二年十二月，严选用台官法。先是，宰相李廸除张沔、韩琦为台官，言者谓台官必由中 ，乃宗祖法，上曰：“祖宗法不可壊，宰相自用台官，则宰相过失，无敢言者矣。”
是月，废皇后郭氏。孔道辅率谏官、御史孙祖徳、范仲淹等十人伏合奏，门者阖扉，道辅扣环大呼，言：“后无过，不可废。”吕夷简以当废状告之美人尚氏，有侵皇后语，后批其颊，上救之，误批上颈，上大怒，且曰：“废后，固汉唐故事。”道辅曰：“人臣当道君以尧舜，岂得引汉唐失徳为法耶？”夷简奏言，伏合请对，非太平美事，有诏出道辅知泰州，范仲淹知睦州，祖徳等罚金。杨偕言：“愿得皆贬。”时河阳签判富弼言，朝廷一举而二失。后近臣有献诗百篇者。执政请除龙图直学士，上曰：“是诗虽多，不如孔道辅一言。”遂命道辅，因知前日之斥，果非上意。
景佑元年二月，置御史里行，以张宗诣、孙沔为之。御史里行始此。
御史台辟石介为主簿，介论赦书不当求五代及诸伪国后，忤上意。欧阳修责中丞杜衍曰：“介一介贱士，用不用当否，未足害政，可惜中丞举动耳。”
景佑三年五月，罢范仲淹，禁越职言事。集贤校理余靖言：“陛下亲政以来，三逐言者，恐非太平之政。”馆合校勘尹洙言：“仲淹尝荐已，不可苟免。”皆贬。欧阳修乃贻书，责髙若讷曰：“仲淹刚正通古今，班行中无此，今以非辜逐，君为谏官，不能辨，犹以面目见士大夫，是不复知人间有羞耻事耶。”若讷忿，以其书奏，贬修为夷陵令。蔡襄作《四贤一不肖》诗，四贤指仲淹、靖、洙、修，不肖指若讷也。
庆厯三年三月，増谏官员，命王素、欧阳修知谏院，余靖为正言。
蔡襄以诗贺素等，言多激劝，素以诗奏之，遂命知谏院，当时谓之“四谏”。
是年八月，诏谏官日赴内朝，从知制诰田况之请。况言：“臣前在谏院，每闻一事，皆诸处采问，比及论列，或至后时。”
十一月，复监察御史里行。景佑初置，既而又阙不除，至是复除，以李京、包拯为之。拯前知端州，岁满不持一砚归。
四年八月，诏毋以辅臣所荐充台谏。
十月，蔡襄罢。五年正月，孙甫罢，论陈执中不可执政，于是两人俱求出。
五年正月，复言事御史，以梅挚、李京为之。唐制御史不专言职，故天禧初始置言事六员，后不除，至是复除。
八年，翰林曽公亮荐赵抃可充台谏，召为殿中侍御史，弹劾不避权贵，号曰“铁面御史”。
皇佑三年十月，唐介贬。张尧佐侄女有宠，一日迁四使，宣徽、节度、景灵、羣牧四使。介引杨国忠为戒，不报。又介与谏官包拯等论列，卒夺宣徽、景灵两使。介又劾平章文彦博为间金竒锦，因中人献宫掖，得为执事。上怒，贬介，彦博亦罢。唐介弹大臣，并以吴奎、包拯为宰臣党，帝欲出奎知宻州，彦博乞留奎供言职，上曰：“介言奎、拯皆阴结彦博，今观此奏，非诬也。”吴奎罢。
四年三月，包拯罢。
五年八月，以唐介为御史中丞。介贬不二年复召，议者谓优容言事之臣，自古未有也。
十月，解唐介言职，改直集院，欲以全安之也。
十二月，以吴中复为监察御史中丞，孙抃所荐也。抃未始识其面，曰：“昔人耻为呈身御史，今岂荐识面台郎耶？”
至和元年七月，解马遵、吕景初、吴中复台职，时并为御史。初，梁适之得政也，中官有力焉。遵等极陈其过，左右或言御史羣攻宰相，自今谁敢当其任？适既罢，左右欲并遵等去之，皆坐谪。知制诰蔡襄以三人无罪，封还词头不草制，付他舎人，亦莫敢当者。遂用熟状降勅。
二年六月，张昪为御史中丞，上书言时政。昪忠直可任风宪，富弼初入相，欧阳修为翰林学士，时号为三得人。八月，置台谏章奏簿，从范镇之言也。所以知言者得失，而殿最之。
嘉佑元年十月，解范镇言职，因言储嗣未立，章凡十九上，待罪百余日，须发为白。详见定储嗣门。
十二月，中丞张昪论刘沆，凡十七章上，以昪指切时事无所回避，罢刘沆。
三年六月，以包拯为御史中丞。拯言：“太子天下之根本也，根本不立，祸孰大焉？臣行年七十且无子，所以乞建太子者，为宗庙万世计耳。”
六年五月，以司马光仍知谏院，上谨习疏。
