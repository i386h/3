<!-- { "loadSidebar": true } -->
　　唐之先其祖虎佐宇文周伐魏有功封唐公虎孙渊袭封为太原留守次子世民时年十八聪明勇决知人厌隋乱有安天下之志与裴寂刘文静谋起兵于晋阳议定以告渊渊疑之寂私以晋阳宫人侍渊渊与寂饮酣寂曰二郎欲举大事正为寂以宫人侍公恐事觉并诛耳渊从之命刘文静使突厥请兵遂定入关之计房玄龄谒世民于军门一见如旧识引为谋主唐初名臣知遇最早者玄龄也克长安迎代王侑立之遥尊炀帝为太上皇渊封唐王炀帝遭弑于江都渊受隋禅是为唐髙祖命将出师扫除乱畧降魏李密于黎阳俘夏窦建德于河北擒郑王世充于东都芟定杨刘武周于并州翦汉刘黑闼于山东夷梁萧铣于江陵殄秦薛仁杲于泾水六年之间海宇咸服成功何其速哉葢以世民为之子也惜其举事之初不能以吊民伐罪正其名义而乃昵私邪而受宫女茍浅谋而臣突厥以此开基何以垂训是以唐世人主无正家之法诗史有开边之叹盖髙祖以此始之也然其开国之初于隋人废黜儒学之余首置学校与汉室开设学校于秦坑焚之余者殆同一辙沙汰僧道减除寺观定均田租庸调法孙伏伽李素立等以直諌加增擢又録隋之子孙量才任之由魏晋以降最为忠厚享国长久岂偶然者惜其于待诸子不无可恨世民化家为国实有大功建成虽长当以文王舍伯邑考而立武王者权之乃胶于守经立建成为太子幼子元吉劝建成除世民然后谋并杀建成建成不悟也杨文干之败髙祖既知建成之谋召欲废之而立世民狐疑不决又以妃嫔迭请而止酿成其争嫌隙日甚及太白再经天建成元吉谋杀世民已定计矣房玄龄长孙无忌等劝世民先之建成元吉死髙祖遂禅位世民是为太宗此祸实髙祖之胶泥依违有以胎之也太宗文武之才髙出近古即位之初首听雠臣魏征之言【征先事建成】以行仁义引将卒习射以防突厥置弘文馆学士以备讲论鋭情经术励精思治释奠以孔子为先圣好用善谋乐闻直谏出宫女三千人命諌官随执政入奏事因早而蠲租赋为蝗而抑祥瑞史册之内善不胜书制度纪纲粲然毕举定府兵法置府六百三十四在关中者二百六十一得居重驭轻之宜则似乡遂之师定口分世业之田则似井田之画并省冗员限官任才则欲如六卿之率属谨三覆五覆之奏定律令格式鉴铜人明堂炙经而不笞背则欲如五刑之禁暴是以贞观之治号称太平斗米三钱外戸不闭突厥之渠系头阙庭北海之滨悉为郡县蛮夷君长带刀宿卫天下死罪岁仅二十九人三代以还中国之盛未之有也一时君臣同心同徳房玄龄之善谋杜如晦之善断李靖之兼资文武温彦博之敷奏详明戴胄之济繁治剧魏征之谏诤为心王珪之激浊扬清众贤协济以共成三百年之基一时功臣图形于凌烟阁者二十有四人亦云盛矣然惜其莅政之始首复浮屠数年之后渐萌骄矜杀张藴古卢祖尚李君羡等则不免于滥刑志伐髙丽至死不忘则不免于黩武十渐不终不逃魏征之言停昏仆碑仇之身后则初之从諌勉强可见宠泰嬖恪储位不决至欲引刀自刺而社稷之本几于动揺又其大者刼父臣虏杀兄及弟骇君亲而亟代其位乱弟妇而明绍巢封长孙后殂又欲以杨氏为后父子兄弟之间惭徳居多闺门帷薄之地良可羞矣故伊川程子论之曰唐虽号治平然宫闱多可议三纲不正无父子君臣夫妇其原皆始于太宗故其后世子弟皆不可使君不君臣不臣故藩镇不宾权臣跋扈陵迟有五代之乱汉之治过于唐汉大纲正唐万目举旨哉言也太宗崩太子治立是为髙宗长孙无忌褚遂良同心辅政帝亦始初清明尊礼大臣恭己以听故永徽之政百姓阜安有贞观之遗风焉奈何纳父妾武氏于宫欲废王后而立之遂良谏曰先帝临崩执陛下手谓臣曰朕佳儿佳妇今以付卿言犹在耳此外諌者一二人而已无忌元舅喑黙不言李绩则曰此陛下家事何必更问他人许敬宗则曰田舎翁多收十斛麦尚欲易妇上意遂决烝父妾为妻不顾聚麀之耻纵女后与政卒招晨牝之凶家法不正自太宗为之也髙宗殂太子哲立是为中宗武后随废为庐陵王立武氏七庙追尊其祖考为帝盛开告密之门用酷吏侯思止周兴来俊臣索元礼等为罗织之狱泽吻磨牙噬绅缨如狗彘诛锄唐室子孙杀之殆尽朝廷之士骈首就戮虽狄仁杰之忠魏元忠之贤亦几不免屠害忠良毒痡四海祸有不可胜言者于是谋革命窃大号唐之社稷变而为周幸张易之昌宗兄弟滛秽宸极武三思承嗣皆已封王复求为太子屡危庐陵宰相狄仁杰反复开悟有曰未闻侄为天子而祔姑于庙者力劝召还庐陵复立为太子先是武后问相才于仁杰仁杰荐张柬之卒用为相武后疾甚柬之与袁恕已崔玄暐敬晖桓彦范等帅羽林兵迎太子入宫斩易之昌宗中宗复位复国号曰唐踰十月武后始死【武后号则天皇后】时狄仁杰已殁然回武氏之见于先储诸贤之用于后皆仁杰之功也夫武氏以太宗才人自年十四入宫侍太宗左右十有三年矣太宗崩时年已二十六入寺为尼髙宗行香见之交泣长发入宫狡巧狐蛊手毙已生之女以倾陷王后剿杀已立太子之子弘贤以僭干天位虎狼之暴尚不忍食其子而武氏杀子如猎狐兎是而可忍则骨碎王后萧妃幽囚嗣君诛锄宗属剿杀大臣夫何难者迹其凶虐神人共愤千古腥闻实为天地间非常之妖孽焉此真为唐社稷之雠贼张柬之之徒当告之髙祖之灵正大义而诛之别立贤君以主社稷斯为当矣善乎朱子感兴诗有曰晋阳启唐祚王明绍巢封垂统已如此继体宜昏风麀聚渎天伦牝晨司祸凶干纲一以坠天枢复崇崇滛毒秽宸极虐熖燔苍穹向非狄张徒谁办取日功云何欧阳子秉笔迷至公唐经乱周纪凡例孰此容侃侃范太史受说伊川翁春秋二三策万古开羣蒙扶纲常黜乱贼此诗有焉张柬之等诛二张【易之昌宗】而遗三思或谓曰产禄【吕产吕禄比三思】犹存公辈终无塟地不听乃欲留与中宗自诛之以张主威何厚于待主而闇于知主也中宗久罹幽囚曾无惩创昏愚愈甚荒滛不悛纵艳妻宠妖女引进三思潜通韦后后与双陆帝为点筹由是大权尽归三思封柬之等五人为王废黜之未几贬窜而虐杀之矣安乐开府卖官鬻狱斜封墨敕纪纲荡然中宗一身始为虐母所废卒为妻女所酖而四子皆不得其死岂天秽其徳而絶之耶中宗既弑遂立温王重茂而宗楚客请遵武后故事称韦氏宜革唐命谋害之惟则天后肆其诛于前故韦庶人踵其奸于后此由张柬之等失机一时不杀三思致使遗恨后世可胜惜哉未几相王子隆基【玄宗】诛韦氏废为庶人匡复社稷豫王【旦】即位是为睿宗能革景龙【中宗年号】弊政罢斜封官立嗣以功亟举天下以付其子可与权矣隆基立是为玄宗【明皇】能断有谋克靖内难开元之初忧勤庶政好贤乐善爱民利物用姚崇宋璟韩休张九龄诸贤相善政美行史不絶书海内富康四夷宾服几致刑措号称太平言唐之治者必以贞观开元并称美矣开元既往天宝继之久而怠荒若两人然自谓治定功成无复后患志欲既满侈心乃生忠直寖疎谗谀并进张九龄罢而奸邪之李林甫杨国忠继相矣宇文融既以言利败而杨慎矜韦坚王鉷竞以言利进矣以娱游为良谋以声色为急务杨太真寿王妃也为十一年子妇而一旦纳之宠胡人安禄山使通官掖三子瑛瑶琚无罪同日杀之人纪絶矣以奸邪为周召以胡雏为方虎痈疽结于心腹而不悟豺虎卧于籓篱而不知置十节度以备边而禄山为平卢范阳河东三道节度使尽用藩将易去文臣反状已明推信愈至未几鼙鼔响震于渔阳戎马长驱于关洛天宝十四年陷洛阳明年陷长安明皇独与贵妃皇子国忠近幸宦官等仓皇幸蜀妃主皇孙之在外者皆委弃之以供孽胡之鱼肉行次马嵬驿将士诛国忠帝不得已命髙力士缢杀贵妃将士始肯为行计禄山亦以急谋僭号遂无追兵翠华西游得以平达幸也其最失者久任边将而胎唐室藩镇之忧过宠貂珰而启唐室宦寺之祸开两巨衅迄以亡唐可胜恨哉明皇之幸蜀也留太子亨东讨贼太子至灵武遂即帝位是为肃宗尊明皇为太上皇明皇初欲传位既而制使监国国忠贵妃沮之而止至是裴冕等急于富贵遂使肃宗促取大位论者谓此乃以子叛父何以讨禄山哉幸赖颜杲卿真卿倡忠义于河北张廵许逺遏贼势于睢阳郭子仪李光弼大振战功自朔方而摧禄山史思明【禄山将】于屡战卒能克复两京不失旧物迎上皇还京师二圣重欢亦云幸矣然肃宗之失可恨者多李郭之忠勇自可倚以平贼乃请兵回纥以张军势虽自是复两京破史朝义再复东京回纥与有功焉而召外夷之陵侮亦多矣喜与夷狄共事虽失自髙祖始而是为甚可恨也禄山为子庆绪所杀庆绪走邺史思明以河北降善应之大难平矣乃使人图思明激其再反思明虽亦为子朝义所杀而其党蒂固根蟠终唐不能复取河北可恨哉命郭子仪等九节度讨安庆绪以二十万兵而不置元帅乃以宦者鱼朝恩为观军容使以节制之九节度之兵遂大溃于湘州宦官监军终不能革其弊实自此始可恨哉平卢节度卒军中推侯希逸为军使朝廷姑息因授节钺节度使繇军士废立不由朝命自此始不惟祸乱继起讫唐不能革大败极坏至五代之禅代皆踵其风此弊实始于肃宗而成于代德可恨哉其尤甚者内而制于张后外而制于宦者李辅国以至下不能庇其子轻杀建安王倓且几危太子俶【代宗】上不能以天下养其父劫迁上皇于西内遂以忧崩中不能保其妻张后卒为辅国所杀可胜恨哉俶立是为代宗少遭离乱老于军旅初以广平王为元帅与郭子仪共复两京即位之初又命雍王适为元帅郭子仪副之以再复东京遂使朝义传首叛党革心大河南北复为唐臣亦可嘉也奈何以仆固怀恩为制将使复用贼将薛嵩等而河北再失使盗杀李辅国不声其罪而程元振鱼朝恩之凶复炽吐蕃一入长安懐恩反叛复引吐蕃回纥屡入冦虽赖子仪大忠宿望击走镇服之而兵罢即归闲废以至其父祖丘墓之不保虽能诛李辅国程元振鱼朝恩而宦官之势自如虽能诛奸臣元载而杨绾寻卒李泌竟不得相惟姑息藩镇使淄青李正已魏博田承嗣成德李宝臣等根据蟠结跋扈无君无异蛮貊惟汲汲于讲经佞佛敌至则罢百髙讲座敌去则复讲如初唐室之乱曷由瘳乎德宗初立愤积世之弊悯王室之卑赫然有拨乱之志用崔佑甫为相禁祥瑞放驯象出宫人流受赂中使以李正已所献钱赐淄青将士军士投兵相顾曰明主出矣吾属犹反乎初政之美诚可嘉尚未几佑甫罢当时宜为相者莫颜真卿李泌若也乃舍之而相杨炎且相奸邪之卢杞而杞复引裴延龄缪矣识量且闇浅资性猜愎亲任非其人举措舛其序田恱李纳朱滔王武俊李希烈等诸叛连衡用兵征讨供给繁浩遂括富商增税钱行税间架除陌钱苛征横敛以丰琼林大盈之藏民愁兵怨关外之冦未平京兆之盗先起泾原兵遂逆朱泚作乱上奔奉天朱泚僭号凡此皆卢杞为之也奉天围急赖李怀光解之杞惧怀光发其奸激之使反帝复播迁山西众论喧腾始贬卢杞已晚矣赖陆贽尽言于内李晟浑瑊马燧尽力于外兴元一赦闻者感泣许滔恱等自新而朱泚始伏诛怀光始败死上始还长安焉惩创改纪宜也强明自任益又甚焉谓姜公辅为卖直谓萧复为轻已虽相李泌陆贽寻复罢之且几再相卢杞袁髙力谏而止又几相延龄赖阳城欲哭裂其麻而止自是而后聚敛益急始税茶受诸道进奉不知纪极初欲革祖考之偷懦晚节销刚为柔刓方为圆偷懦甚于祖考焉又小则令宦官为宫市使肆夺商贾细民以为京师巨蠧大则始令宦官分典禁兵神策之权尽归之自此宦者擅兵相授废立大权皆在其手讫于唐亡徳宗为之也顺宗不幸婴疾奸邪王伾王叔文等用事求速进之士陆淳吕温柳宗元刘禹锡等争附之帝乃能委政冢嗣以安社稷亦庶几焉宪宗嗣位伾文得罪陆淳等亦贬为八司马聪明果决得于天性选任忠良延纳善谋读列圣实録有志贞观开元之治始用杜黄裳继用裴垍李藩李绛裴度皆贤相也故能翦除乱阶削平猾逆除杨惠琳于夏擒刘辟于蜀诛李锜于浙西缚卢从史于泽潞遂定易定节度张茂昭服致魏博六州田弘正从未几蔡将吴少诚死军中立其子元济以请不许遂叛兴师讨之继而师老财绌争功罢兵而帝不为之疑盗发都邑害元宰武元衡而帝不为之沮卒命裴度督师讨平之繇是田承宗敛手削地李师道献州授首天下深根固蔕之盗皆狼顾鼠拱纳质献地稽颡入朝百年之忧一旦廓然唐之威令几于复振奈何外难渐弭内心已骄浚龙池起承晖殿土木寖兴以十年忧勤之功乃隳于一旦既成之后奸人皇甫镈程异揣知上意进羡余聚货敛以中之裴度諌之不听而二奸且并相矣求灵药于天台迎佛骨于凤翔而方士柳泌刺天台直臣韩愈贬潮阳矣一吐宊承璀始相李绛而黜之终罢李绛而复之不特宦官掌兵之弊竟不能革末焉服金丹多躁怒左右获罪人人自危而且见弑于宦者陈弘志矣其党讳之但云药发暴崩而已承璀欲立澧王危太子中尉王守澄梁守谦杀承璀立太子是为穆宗春秋之法君弑而贼不讨则深责其国为无臣子穆宗年二十六而为之子奸庸之相皇甫鏄令狐楚为之臣不能察大行之状推药发之繇使君父之目不瞑逆乱之党接迹尚得为有臣子乎且太子已立九年而宦者欲废之又繇宦者立之大臣畧不与闻自是唐之诸君其立皆繇宦官而宦官自谓定策国老目主上为门生天子哀哉穆宗谅阴踰月遽陈倡优幸华清宫游戏无度宰相諌官切谏皆不听纵情忘礼天理灭矣欲久于位得乎李德裕李宗闵牛僧孺之朋党始于内更相倾轧垂四十年史宪诚朱克融王廷凑之叛乱作于外而再失河朔讫于唐末柳泌既诛方士复进饵金石而疾作立四年而遽殂宜也太子湛立是为敬宗即位之初击球游宴游骊山幸温泉荒纵之失皆效其父而又甚之宜其身之不保而享国愈促也李逢吉相八关十六子附丽以进无能改于其德狎昵褊急左右怨惧夜猎还官饮酣烛灭宦者刘克明弑之矫制立绛王悟王守澄诛逆党迎穆宗子涵立之是为文宗元和之祸失贼不讨故羣阉狃于为逆穆宗一失其机未几遂不免其子且二三日间宦者三易君而宰相曾不预谋以裴度身为上相处之犹如此唐之纪纲大坏非一朝一夕之故矣悲夫文宗初立励精求治革父兄之弊政甚慰羣心执政始奏除节度中外相贺曰自今债帅鲜矣亲策贤良刘蕡对曰曹节侯览复生今日陷先君不得正其终致陛下不得正其始何不屏亵狎之臣复扫除之役既不能治于前当治于后既不能正其始当正其终诚能掲国权以归相持兵柄以归将则行无不孚矣言非不切考官畏宦者不敢取也裴度荐李德裕为相李宗闵恶而出之遂荐牛僧孺相共排德裕未几僧孺罢德裕相又未几德裕以谏用李训罢之宗闵再相徳裕宗闵各有朋党互相挤援上患之曰去河北贼易去朝中朋党难可叹也上患宦官强横宪敬弑逆之党犹在左右王守澄尤专横先密谋之学士宋申锡守澄知之申锡贬死又与李训郑注谋诛宦官王守澄既诛将于送守澄葬郑注以凤翔兵入护尽诛宦官李训欲专其功奏左金吾厅石榴有甘露降令仇士良率诸宦官往观伏兵将杀之风起帐开惊走告变士良等率神策军露刄出讨两省死者千六百余人擒宰相舒元舆王涯贾餗等诬服与训注谋逆俱腰斩独柳下疎浅如此其败亦宜宦者知上与谋出语不逊上惭惧闵黙自是天下事皆决于北司廹胁天子下视宰相陵暴朝士如艹芥宰相李石忘身狥国纪纲麄立仇士良深恶之遣盗断其马尾仅而获免石惧辞位上蔑如之何也至曰周赧汉献受制于强诸侯今朕受制家奴殆不如矣抑郁而殂士良废太子成美立帝弟颕王是为武宗文宗恭俭之徳比迹汉文而受制宦寺自惭赧献何哉宦寺掌权军国大柄悉在其手积弊既久岂一朝能骤除乃欲不问罪之有无一切诛之又谋之疎妄狡躁之小人宜乎不能除而反益自毒也武宗英敏特达颇能振已去之威权不惑羣言独任李徳裕故能克上党如拾芥取太原如反掌河朔三镇惕息听命徳裕功业卒为晚唐之冠大中以后无能继之者帝用相之功也仇士良致仕教其徒曰天子不可令闲常以奢靡娯其耳目无暇更及他事然后吾辈可以得志慎勿使之读书近儒生彼见前代兴亡心知忧惧则吾辈疎斥矣逆贼老奸可畏如此不能诛之仅削爵籍其家良可恨也未几受法箓于赵归真而废佛寺勒僧尼归俗虽发十七万僧然与元魏用冦谦之以去释氏者何以异遂饵金丹加躁急已觉有疾而道士方以为换骨也疾笃不能言宦官乃定策禁中立宪宗子光王怡为皇太叔武宗殂怡立是为宣宗武宗身病子幼曾不召见宰相出顾命李徳裕为上相受深知亦碌碌拱手一听宦官君相皆英特人而尚如此余何责焉宣宗立首罢德裕闻者惊骇归真伏诛即复僧尼未几受法箓于道士刘玄静躬取覆辙而驾之何以诛归真为哉他日金丹之祸殆食前人未尽之鸩以速其死耳虽周知情伪精勤治道方内乐业尽复河湟当时称之为小太宗然不无大可非者郭太后嫡母也私厚妾母郑氏致郭后暴崩而人疑其弑逆穆敬文武四君尝所北面者也议欲出其庙主而曾无所忌惮晚年又以药败金丹疽发而终讳言储嗣暴逆愚蔽如此安在于以察为明哉因疾不见宰相密以夔王属宦官王归长上崩中尉王宗实逆长子郓王立之杀归长是为懿宗骄奢无度委任非人戒坛度僧极意奉佛困民财而修净业削军赋以饰伽蓝宦官蠧其中盗贼扰其外浙贼裘甫方平徐贼龎勋继之天变不顾民怨不恤李氏之亡于兹着矣方于法门寺迎佛骨有言宪宗迎佛骨寻晏驾者曰朕生得见之死亦何恨未几而殂中尉迎少子俨踰越四兄而立之是为僖宗童孺之年专事游戏政事一任宦者田令孜自懿宗以来奢侈用兵赋敛交急关东水旱百姓殍流盗贼所在蠭起其大者王僊芝黄巢也巢麄渉书传屡举不第甞与僊芝贩私盐僊芝起兵巢聚众应之民困重敛争归焉僊芝败亡众推巢为主髙骈等玩冦不遏五六年间攻破州郡几半天下渡江越淮如履无人之境遂陷两都污宫阙僭大号屠宗室百官生灵天子播迁走兴元入成都方且三杀諌臣侯昌业孟昭图常浚自古杀諌臣者必亡唐亡决矣赖李克用大破黄巢复长安巢将朱温降赐名全忠以为宣武节度镇汴谋杀克用不克克用诉之朝但优诏和解之时藩镇相攻者朝廷不能正其曲直互相吞噬惟力是视耳未几巢伏诛上还长安李克用请上诛令孜令孜奉上奔凤翔遂刼上如兴元令孜自知不为天下所容乃自除西川监军虽削爵流之竟依陈敬瑄不行也上还长安长安始经巢冦再经乱兵宫寺民居无孑遗矣未几上殂宦官杨复恭立帝弟寿王是为昭宗明粹有英气喜文学以朝廷日卑有恢复前烈之志素疾宦官兼以复恭恃援立多不法意不能平政事多谋之宰相善矣奈何宰相张浚轻躁浅谋李克用有大功于社稷全忠谋杀之而朝廷不诘全忠一请讨克用朝廷遽从而伐之浚大败于克用乃复克用官爵赏罚无章而海内愈乱繇浚为此役也唐之将亡如必死之疾而庸医复妄药攻之速死亡矣于是李茂贞犯关而上如华州韩建恶亲王典兵杀十一王而上不能保崔胤结全忠再相而上不能拒宦者刘季述废上所立太子而上莫之谁何虽幸诛季述上反正而宦者韩全诲又刼上如凤翔矣朱全忠围凤翔城中危困茂贞始诛全诲等以求和于全忠全忠令京兆诛宦者九十人上还长安崔胤赞全忠又尽杀宦者数百余人唐宦者之祸始于明皇盛于肃代德极于昭宗东汉宦者浊乱天下然未有废置天子如制婴儿者汉宦者不握兵唐握兵故也袁绍尽诛汉宦官于前而董卓弱汉崔胤袭之尽诛唐宦官于后而全忠簒唐犹恶衣之虱而焚之患木之蠧而伐之耳全忠既破茂贞威振天下遂有簒唐之志逼上迁都洛阳而长安遂丘墟矣时李茂贞据凤翔王建据蜀杨行密据江淮王审知据福建钱镠据吴越马殷据湖南李克用在晋阳上以绢诏告难于建行密克用等令紏藩镇以图匡复诸镇坐视莫有应者仅克用茂贞移檄以兴复为辞而已上既入洛阳宫性命落全忠手全忠以上有英气恐变生于中遂行弑逆立昭宗子祚是为哀帝且尽杀昭宗子九人又杀朝臣裴枢等三十余人李振劝投之黄河曰此辈自谓清流可投之河使为浊流遂逼簒唐位称帝于汴焉唐之亡宦官乱于内藩镇乱于外而祸本则上自闺门始唐有天下歴二十君二百有九十年【起戊寅迄丁卯】然为子所逼者三君【髙祖睿宗玄宗】为妻所制者三【髙宗中宗肃宗】为妻所弑者一【中宗】为贼所逼者五【玄宗代宗徳宗僖宗昭宗】为宦所立者七【穆宗文宗武宗宣宗懿宗僖宗昭宗】为簒臣所弑者二【昭宗哀帝】其故何也古之帝王莫不以修身齐家为治国平天下之本唐之诸君于修齐大有歉起兵诛亲戚者谓之定内难偪父夺大位者谓之受内禅始也纳君妾【髙祖】其后纳父妾者有之【髙宗】始也乱弟之妇【太宗】其后乱子之妇者有之【玄宗】此其闺门帷薄之羞乱原之大者也宜其治安之久不过数十年余或乱生于内或乱作于外未有内外无患承平百年者也考论三代以来汉大纲正唐万目举治具皆不无可观然汉治杂覇唐徳多惭可恨有甚于汉故余毒遗烈更五代之大乱极坏而后止焉可胜叹哉
