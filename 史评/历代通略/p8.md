<!-- { "loadSidebar": true } -->
　　梁武帝萧衍以齐同姓镇襄阳因兄起兵遂迁齐鼎观其恭俭慈惠博学能文初年奬马僊琕袁昂二义士不害齐氏宗属萧子云等歴官清要各以寿终且勤于庶政冬月四更即起暗室庄敬对内竖如大宾郄封禅拔廉能立孔子庙亲幸国子学天监之世时和岁丰自后汉永平间书大有年至此仅再见亦江左盛事也奈何享国渐久晚缪不终以万乗之君躬桑门之行虑乖仁恕禁织僊人鸟兽之形恐累冥道废宗庙牲牢已见不复血食之兆三度舍身于同泰寺甘为佛奴日一蔬食俭于寒素顾乃轻听降人之言于沙地筑浮山堰以灌魏寿阳城役二十万人冻死十七八坏而屡筑漂没十余万口十余年间杀数十万人然后仅拔此城爱物而不仁民不惟乖先王之道亦乖佛道矣又复恩胜于威纪纲不立西丰侯正德叛亡奔魏寻复逃归泣而杀之效尤者遂狃于反叛乱阶何自弭乎自是命豫章王综统兵屯彭城而综复外叛信奸臣朱异之言轻纳魏叛将侯景而景卒反叛命正德屯丹阳御景而正德又与景同叛密以大艘济之采石反往迎之攻围台城邵陵王纶率兵入援安南侯骏劝之攻贼而纶不从柳仲礼为大将唯聚妓作乐诸将日请战而仲礼不许仲礼父津谓帝曰陛下有邵陵臣有仲礼不忠不孝贼何繇平是纶仲礼皆叛之既而城陷帝叹曰自我得之自我失之亦复何恨先是帝甞蔬食围急蔬茹皆絶乃食鸡子至是饮膳裁减卒以饿殂当是时太子纲在围城柔懦不画一策诸子诸将援兵圜观不一力战湘东王绎拥强兵在江陵徒出师而不下武陵王纪在成都诸孙詧在襄阳誉在长沙亦各拥兵坐视而不顾畧无救君父之急复君父之仇之心徒自相攻屠而已忠孝大伦颓废至此岂非梁武帝崇佛氏殄人伦之过徒使其诸子反叛顽忍一至此极乎三度舍身其身犹在卒莫之舍舍于佛而佛不受未几卒舍于侯景焉不惟舍其身而已且并其子孙国家而舍之梁武之事殆天借之使破败昭著以警后之好佛者欤始也惧文锦翦人兽之形虑牲牢戕牛羊之命卒使江淮以南莽为荆棘富室无食鸟面鹄形衣罗绮怀金玉以待尽千里烟絶白骨如丘可谓不知类之极矣梁武之丧败不足惜百亿万苍生何罪哉纲立是为简文帝受制贼景卒遭土囊之弑景遂僭号湘东王绎始遣王僧辩讨之景伏诛绎即位于江陵是为元帝绎在梁武诸子中最为不孝不弟不友不恭不忠不义之尤者方台城围急绎军于郢淹留不进记室萧贲心非之与绎双陆拾子未下贲曰殿下都无下意绎深衘而杀之乃遣兵政誉詧致使詧求援于魏先是太清三年五月武帝殂绎闻丧以长沙未下匿之次年四月克长沙杀誉始发丧移檄讨景是绎既假手于景以除其父也僧辩乘势东下复命屯留浔阳必待景弑简文始命僧辩进讨陈覇先兵亦会景始授首是绎又假手于景以除其兄也包藏祸心如此天地其久覆载之乎景以王伟为谋主绎欲诛伟伟狱中上诗乃欲宥之见其檄文有湘东一目之语始怒诛之春秋治乱贼尤严于其党若伟者幸生获之速寘极刑犹不足以雪神人之痛愤今绎之喜怒生杀皆为己私畧不念及君父哀哉方且诱执纪子以成荆益之衅纪遂攻江陵而魏已克成都未几詧引魏师而魏遂陷江陵矣绎好玄谈日讲老子百官戎服以听父讲佛经于同泰寺子讲老子于龙光殿丧败已在目前不顾也城陷焚古今图书十四万卷叹曰读书万卷犹有今日遂降詧囚之乌幔之下诘辱之魏人使为书召僧辩不可遂为所杀是殆天假手于魏以为梁诛此不孝不忠不友不弟之奸与僧辩覇先立其子方智是为敬帝齐髙洋以兵纳萧渊明于梁僧辩御之兵败遂迎渊明立之以方智为太子覇先袭杀僧辩渊明避位方智复立齐大举伐梁覇先遣侯安都萧摩诃御之斩齐三将齐师殱焉陈公覇先进爵为王未几受梁禅矣梁四主五十六年【起壬寅讫丁酉】即北周闵帝之初年北齐文宣帝之天保八年也梁之败亡大抵释教盛行而彝伦攸斁义方不立而僭叛恣行不孝不弟不友不恭不忠不义之子萃于一家丛于一时亘古以来所未有者是宗庙不血食之效焉耳频召外难不亦宜乎自绎遭执杀魏立詧于江陵是为后梁至隋始灭焉

　　陈【陈氏都建康】
　　陈覇先与王僧辩同事梁室诛夷侯景乗时伺间以诈力窃取大位是为武帝为政寛简务存俭素然即位未几百未一举顾乃躬驾梁武之覆辙出佛牙设无遮会躬拜阙前幸寺舍身可怪也已享国日浅三年遽殂奉佛又何补哉江陵之陷子昌顼没于周内无嫡嗣外有强敌宿将在外之重臣急召帝兄子临川王倩入纂大统是为文帝恭俭政事足为良主然武帝子昌之至自周也遣侯安都迎之陨之中流乃以溺告于汝安乎临殂知子临海王伯宗柔懦欲立安成王顼顼拜泣固辞伯宗立顼卒废之文帝之言非诚顼之辞亦伪耳顼立是为宣帝遣吴明彻伐齐大破齐师拔寿阳杀王琳遂取徐州诸城以明彻为豫州刺史列兵二十万登坛受命将卒荣之江左似有生意矣然知进不知退与周争徐兖彭城之败明彻被擒值齐之衰而启土逢周之兴而丧师可谓不务内而务外其最蔽者不知其子叔宝之恶又以浮薄之江总为之詹事相与为长夜之饮导之微行事幸彻闻仅免总官义方之教无闻焉陈祚之亡已端在此于时三方鼎峙齐后主髙纬荒滛垂亡周太子赟亦复不肖三国储君曾无一人彼善于此者知天意欲为隋唐混一之驱除也欤方是时隋文代周方有并吞江南之志命韩擒虎贺若弼潜为经畧而叔宝不悟也起临春结绮望僊之阁穷奢极丽近古未有合张龚孔三贵妃居之江总虽为仆射不亲政事日与孔范等侍宴后庭谓之狎客使与女学士赋诗采其尤艳丽者被以新声其曲有玉树后庭花等君臣酣歌自夕达旦使羣小聚敛无厌士民嗟怨不顾也杨素舟师下三峡镇戍相继以闻叔宝犹曰王气在此彼何为者耶孔范亦曰长江天堑虏岂能飞渡耶纵酒赋诗畧不为止正月朔日大雾四塞入鼻辛酸叔宝昏睡至晡乃寤是日若弼擒虎济江矣未几萧摩诃任蛮奴降而擒虎直入朱雀门矣叔宝出景阳殿自投眢井军士以绳引之惊其太重乃与张孔二妃同束而上贻笑千古惜哉江左分王二百八十余年至是始混一焉陈为国五主三十有三年【起丁丑迄己酉】而合于隋时隋文开皇九年也

　　北朝

　　元魏
