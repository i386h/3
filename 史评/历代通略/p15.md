<!-- { "loadSidebar": true } -->
　　汴都之亡原于在朝皆小人而无君子汴都之不复系于用君子而沮之以小人髙宗名为中兴【名构徽宗第九子在位三十六年建炎四绍兴三十二丁未至壬午内禅于子孝宗至淳熈十四季丁未崩寿八十一陵名永思】而不能雪父兄之深雠恢祖宗之全业者始焉用李纲宗泽而沮之以黄濳善汪伯彦中焉用张浚赵鼎韩世忠刘锜岳飞而沮之以秦桧也其所以然者又在于不明复雠之大义欲遂其畏懦茍偷之私心而已然犹能植立东南半壁之天下于数世者则以二三名相名将之功与夫祖宗之深仁未冺天命人心之未变也即位南京汪伯彦【南京留守】黄潜善【中书侍郎】虚相位以自拟上乃相李纲二人不平首与纲忤矣【建炎元年】窜李邦彦等【罪其主和误国】张邦昌伏诛【赐死潭州】窜从伪王峕雍等命宗泽留守东京朝纲畧振兵防亦整纲之力也纲相仅七十五日已为汪黄所谗张浚所论而罢矣汪黄不足责浚亦为尔何也【朱文公曰魏公初赴南京亦主汪黄后以其人不足主意思都转去】濳善伯彦并相决策奉上幸东南如扬州【十月】浚再论李纲再贬万安军金人三道入冦陷长安蔡邓犯东京宗泽败之【二年】峕泽备御整严招义士降羣盗合百余万粮支半岁両河豪杰皆保聚期应泽泽前后二十余疏请上还京汪黄笑其狂又奏欲合兵渡河汪黄忌其成功从中沮之泽忧愤成疾疽发背卒【七月】都人恸哭朝野相吊出涕泽死数日将士去者十五命杜充代留守尽反泽所为豪杰皆不为用兵复散为盗矣峕金陷中山府【自靖康受围至是三年始陷】又陷济南府刘豫降遂为之用二帝初自燕山如中京【在燕山北千里古奚国也】至是又自中京如韩州【又东北千五百里】秦桧不复从行依逹兰以居焉【建炎二】上在扬州尼堪陷楚秦韩世忠刘光世两军皆溃上亟乗马南廵【惟内侍及数军从】二相方会食犹言不足虑堂吏呼曰驾行矣乃鞭马与军民争门而出大理卿黄锷至江口军人以为潜善骂之曰误国误民皆汝之罪锷辨非是首已断矣吕颐浩张浚追及上于瓜州得小舟乗以渡【建炎三年正月】自润至杭以舟治为行宫黄汪皆罢吕中曰髙宗之大雠不能复以诸臣不知君臣之义犹有靖康故习也方在相州金人未退此申包胥哭秦庭之峕也峕则当以宗泽进兵京师之请为义而汪黄沮之及次济州金人已退此晋大夫反首苃舍之峕也峕则当以宗泽邀金人归路之请为义而汪黄又沮之迨即位南京此肃宗即位灵武而进复两京之峕也峕则当以李纲请上留中原之策为义【纲十议中一议廵幸谓关中为上襄邓次之江宁为下】而汪黄又沮之峕纲在内泽在外此天拟二人以开中兴之业者也纲相朝纲兵防皆畧振整汪黄谗而罢之纲罢泽无所宗主激于忠愤以死纲黜而汪黄相于内泽死而杜充将于外天下事去矣纲相则叛党稍正典刑纲去则叛臣复入相而朝廷无政矣纲在则泽之志行纲去则泽之志沮泽在则盗皆为兵充用则兵皆为盗泽在则尼堪败逃充用则金人至维扬且至四明矣建炎之失其机汪黄二奸为之也天下之势不进则退进能行纲泽之策不惟故疆可复雠耻亦可雪也退而狥汪黄之谋不惟中原不可保淮甸亦不可保且退而渡江航海得脱危于一髪几不可保矣【尼堪将渡淮招信尉孙晖沉其数舟与战死之留之三日不然仗卫必不戒及驾发扬州行数里回望扬城烟熖涨天海航事见后】弃三路【河东北南】如土梗弃两淮如敝蹝使金入数千里如履无人之境二百季之天下坐失大半可胜恨哉既而朱胜非相吕頥浩制置江宁方畧息肩而苗传刘正彦【二将】反逼上禅位皇子孟太后同听政【改元眀受】頼胜非与太后维持于内頥浩张浚刘光世韩世忠会兵于外上遂反正二凶伏诛亦幸也胜非罢頥浩相张浚知院宣抚川陜上如建康【江宁改建康】洪皓杜峕亮使金【愿用正朔去尊号比藩臣且致书尼堪冀见哀赦】请和不敢望复雠耻区区自保恐不足屈辱甚矣闻乌珠将至奉孟太后如南昌命杜充守建康上如浙西时召胡安国闻上在建康遂入朝道闻已幸呉越称疾引还【朱文公曰若不在建康也徒然出来做得甚事】上至临安金两道入冦刘光世驻江州遁杜充以建康降【通判杨邦乂骂乌珠死之】上自明州航海頼张浚杨沂中大破乌珠于明州乌珠再陷明州追袭上舟又頼张公柘击却之上舟遂次台州韩世忠屯焦山邀乌珠归路伏兵金山龙王庙几擒乌珠与战屡败之获其壻龙乕大王【乌珠愿还所掠假道不许与相持于黄天荡或教于芦场凿渠二十里上接江口出世忠之上一夜渠成又有教其以土实舟重舟棹桨风息则出江有风勿出世忠海舟无风不可动以火箭射箬蓬世忠败乌珠得脱】十三战功自明州一捷始金入中原以来无一人敢撄其锋者至此军势稍张矣吕頥浩罢范宗尹相【朱子曰頥浩麄一峕胡乱用他不足道】秦桧自金来归【桧依逹兰逹兰入冦用为叅谋舟抵连水云杀监者而逃】全家同舟婢仆亦如故人皆疑之宗尹力荐其忠及引对桧言如欲天下无事须南自南非自北遂建议讲和除礼部尚书【四季】前是虽数遣使未得要领明季桧参政又明季宗尹罢桧与吕頥浩并相遂专务觧仇请和矣金人立刘豫于大名国号齐未几徙汴【畀以河南陜西建炎四季】葢以之屏蔽南方也桧讲和之议方兴而金冦蜀之兵随至頼呉玠大败之和尚原【鳯翔绍兴元年】又败之箭■〈古〉闗后又败之仙人闗不然蜀不守矣【和尚原之役玠璘三日战三十余合乌珠中流矢仅以身免自金犯中原败衂未有如此者绍兴二年】上自越回杭乃起李纲宣抚湖南徐俯论罢之汪黄败矣乃不相纲而相奸庸之徒盖伯纪【纲字】规模欲进歩恢复而不肯退自保守髙宗思慕父兄之心不能胜其畏懦偷安之心一时奸庸窥见此意惟以求和逃避中其欲此纲所以终不相言所以终不用也况是峕奸细之桧既相乎翟汝文参政未几罢初汝文知宻州桧为教官汝文尝荐其才至是桧引之然汝文不为之屈尝于殿廷目桧为金人之奸细必误国遂罢桧之归范宗尹首荐之胡安国张浚皆贤之皆以其不肯立邦昌信之也惟汝文蒙其荐不阿附之而能烛破之可谓知人明而自守刚者矣桧建议欲以河北人还金河南人还刘豫上曰南人归南北人归北朕北人将安归黄龟年劾桧专主和沮恢复桧罢相再相朱胜非【绍兴二年】未几胜非罢赵鼎右相刘豫与逹兰乌珠刘麟猊俱入冦诏亲征上如平江韩世忠败逹兰于大仪镇擒逹兰始下诏罪状刘豫赵鼎乞召张浚【浚与金人战于富平为所败退保太州和尚原之役浚命呉玠先据和尚原待之故捷后被召言者以其黜陟自专且尝失地贬福州】起浚知院浚视师江上将士见其来勇气自倍浚部分诸将留镇江节度之金人为世忠所扼【世忠驻扬州】两雪粮道不继至杀马而食金主晟亦病笃乌珠夜遁麟猊亦弃辎重遁去诏修攻守策李纲言勿谓彼遁为可喜当以仇敌未报为可虑守备当料理淮甸荆襄以为藩篱于淮东西荆襄置三大屯淮东以扬州为帅府江东财用给之淮西则庐州给之以江西荆襄则襄阳给之以湖北兼讲营田使之赡食藩篱既成始议攻战又曰淮南有藩篱形势之固然后建康为可都应诏者虽多惟纲议切当焉【扬庐襄阳三帅府其后卒不可易其言及后之亡亦必襄阳先失守而后两淮不能支】上发平江回临安赵鼎张浚左右相浚兼都督寻视师江上而鼎居中总政元佑党籍子孙多所擢用峕号贤相翕然有中兴之望焉【绍兴五年】徽宗殂于五国城来救父母之望竟何如矣择太祖下宗室子儞之子伯琮【即孝宗年九岁】养宫中先是上过江行逹会稽明州人楼寅亮上书曰太祖受命而子孙类庻姓宜于太祖下选一人养宫中他日皇子生只添一节度使耳上喜除寅亮监察御史至是赵鼎力赞行之召尹焞为崇政殿说书赵鼎引进之也培植理学厥功茂矣使禁元佑学之余非龟山和靖继进于朝安能开后来干淳之盛如此哉李纲制置江西兼知洪州初张浚谪福州与纲相见除前隙更相善至是浚数言纲忠赵鼎亦言纲才噐过人故有是命浚鼎益劝上复相纲以叶济中兴此岂足以究其用哉张浚复视师江上命韩世忠自楚州圗淮阳刘光世屯庐州招北军张浚进屯盱眙杨沂中为后翼岳飞进屯襄阳以窥中原国威大振浚于诸将中独称世忠飞可倚以大事浚力请上临建康以圗恢复会谍报刘豫有南窥意鼎建议幸平江遂发临安伪齐分三道入冦刘光世惧自庐退师浚下令一人渡江即斩以狥光世遂还与沂中相为声援光世败刘麟于安丰沂中大败猊于藕塘麟闻亦溃北兵大恐浚朝上平江力请幸建康乗胜取河南擒刘豫鼎言宜且自守未可以进鼎遂罢相秦桧副枢张浚荐之也上如建康岳飞入见【飞起列将尝复襄阳随邓等州又平大盗杨么至是为湖北京西宣抚使张浚尤忌之】因扈驾抗疏毅然以直趋京洛恢复故疆为己任御笔优答许以不从中制飞方率厉合师大举会桧复入主和沮之矣峕刘光世罢浚用吕祉领淮西军飞谓祉书生非将帅才不听祉奏罢郦琼琼杀祉以众降伪齐初浚鼎并相招徕贤才朝多一峕望人号小元佑会琼叛浚力求去遂罢相分司永州浚之去上问可代者曰秦桧何如浚曰近与共事始知其暗乃荐赵鼎召鼎拜左相浚始引桧共政桧至是望浚荐已代相浚觉桧包藏故不荐桧恨之自此始夫引与共政则有相之阶矣暗与包藏岂足以尽其奸浚犹未知桧也当是峕故老可相者孰过于李纲乃不荐之与鼎叶力何哉鼎桧叶议回跸临安李纲闻之力谏曰自古用兵以成大业者必作士气据地利而不肯先退今日之事岂可因一叛将望风怯敌遽自退屈果出此谋恐六飞回驭之后士气消缩我退彼进矣忤执政意遂罢自是纲不复出矣韩世忠自楚移屯镇江峕议欲彻两淮之屯以自卫也浚去规模一变絶望于中原矣金废刘豫伪齐亡逹兰遣王伦归许还梓宫【徽宗及郑太后柩】大后【俞妃髙宗生母】并河南地上太喜赵鼎主回跸临安之议上还临安遂定都焉【朱文公曰最可恨者魏公去赵相遂定回杭之议大臣谋国一至于此峕金主已簒髙庆裔尼堪或谋或死刘豫既废北无南向意可惜失此机若在建康则与中原气势相接临安如入屋角房中坐视外面殊不相应又曰建康形势雄壮然攻破淮只隔一水欲进取则可都建康】鼎荐桧右相王伦与金使来桧力劝上屈已请和鼎持不可吁晚矣遂罢相桧专权用事峕非和议者皆罢【正言辛次膺中丞常同户侍向子諲中舍潘良贵参政刘太中礼侍张九成侍御张成副枢王庻】胡铨【编修】上书乞斩秦桧谓王伦诱北使以诏谕江南为名是欲刘豫我也桧欲屈万乗之尊下穹庐之拜此膝一屈不可复伸愿斩秦桧覊金使兴问罪之师不然臣有蹈东海而死耳宁能事小朝廷求活耶铨编管昭州【后贬新州又贬吉阳】桧患异议者勾龙如渊曰择台諌使尽击去则事遂矣即以如渊为中丞由是异已者尽斥阿已者峻擢无非桧之人矣吕中曰中兴之功垂成张赵之势合也中兴之功随壊张赵之隙开也君子之隙既开小人之势遂合故八季十月鼎罢而桧之和议成此宋业兴衰之一大变也【朱文公曰张赵并相皆兼宻院逆豫入冦张视师下令督战刘光世惧私祷于赵竟自枢府下文字令光世退师此事曲在赵赵去张独相乃荐桧为枢使及郦琼叛张去复荐赵再相桧数谗张赵不能不信如光世之罢实当其罪郦琼叛岂不可举能者乃复以淮西军付光世皆成私意初赵极恶桧及桧为枢使每事惟赵命是听而赵安之复深信而荐之及并相初亦不敢专唯诺而已及髙宗深眷之力主和议赵为所排遂罢知泉州峕张在福州二公相见赵方知为桧所间太息而已○张公大义极分明敢担当大事然才踈意广虑事踈处多赵公深晓事好贤乐善世务区处极精宻而大义不深分明担当天下事不及张公赵也是不谙军旅之务所以不敢担当○赵未免有不是再相凢张所为一切更张已迁建康却复归临安张所用蜀人才一切出之乂曰李伯纪大义极分明极有才诸公皆不及纲领大规模阔做事有始终本末昭然可晓只可惜不甚谨宻】金人归我陜西河南地【九年】金以割地罪逹兰诛之【十年】乌珠等分四道入侵桧以金败盟是惧令冯檝以用张浚探上意上曰朕宁覆国不用此人桧乃喜既而王师屡捷李寳捷于兴仁姚仲捷于鳯翔于泾州牛皋捷于西京孙显捷于陈蔡曹成捷于大兴【县名】王胜成闵捷于淮阳岳飞捷于偃城呉璘捷于陜西韩世忠捷于淮阳功之尤者刘锜顺昌一战以五千堪战之卒败乌珠十万之师岳飞败乌珠于王屋县至朱仙镇距汴京仅四十五里耳锜飞方俱欲乗胜进兵而班师之诏下矣召飞赴行在杨沂中还镇江刘光世还池刘锜还太平南兵自是不复出矣洪皓峕在燕山宻奏顺昌之役北方震惧燕之珍寳悉取而北欲捐燕以南弃之王师亟还自失机会可惜也外有能恢复之将帅而内无主恢复之君相垂成而壊可恨深矣乌珠又入冦刘锜杨沂中大败之于柘皋望锜军曰顺昌旗帜也即败走复诏班师于是除世忠俊枢宻使飞副使罢宣抚司以兵隶宻院俊阿桧意首纳所统兵俊深忌锜飞飞数非和议桧恶之俊谗构飞桧令万俟卨【諌议】罗汝檝【侍御】论飞罪罢副枢乌珠纵莫将归以书求和遣刘光逺何铸继使议割唐邓州以淮水为界乌珠与桧书尔朝多请和而岳飞方为河北圗必杀飞而后可和桧遂与俊谋俊诬飞罪下棘寺赐死金人闻其死酌酒相庆呜呼桧俊之罪可胜诛哉【十一年】徽宗郑太后梓宫与韦太后俱至自金割商秦州之半和尚方山原与金人以大散闗为界秦桧加太师自此桧以讲和为大功而文太平之事纷然矣【十二年】吕中曰建炎之初内有纲外有泽此可为之一机也而汪黄以主和失之绍兴之间内有浚鼎外有世忠锜飞玠璘又大可为之一机也桧复以主和失之失此二机天地之大义不立国家之大雠不雪惜哉于是建国子监兴太学建大社大稷筑圜丘班乡饮酒刋御书石经建秘书省省复三馆【十三年】幸太学秘书省亲耕籍田作景钟行大朝会礼幸秦桧第御书一徳格天之阁赐之【十五年】再贬赵鼎张浚胡铨铨永州鼎浚吉阳桧令吉阳月申鼎存亡鼎不食而卒桧疾上亲视之桧秉政十八年富贵已极意欲无厌下赵鼎次子汾棘寺令自诬与张浚李光胡寅等谋大逆一峕贤士桧所恶者五十三人皆与狱成桧病不能书矣寻死【二十五年】吕中曰南渡诸人不知义者多矣公论独切齿于一桧者盖汪黄壊之于事势未定之峕而桧壊之于事机垂成之日为尤可恨也诸人言和多依违其间且或相一二年或不数月而桧独以和胁持上下且独相二十年而奸邪可以欺君子上可以欺君父而不可以欺天欺后世也朱文公曰桧始则唱邪谋以误国中则挟敌势以要君【每金人国书必曰不得擅易首相】终始彛伦斁壊遗亲后君此其罪之大者至于戮元老害忠良攘人之功以为已有又不与焉【问桧何以全家得还朱子曰此甚可疑当王伦来欲髙宗屈膝中外愤怒秦桧出有人榜曰秦相公是细作○胡康侯尝问人才于游定夫定夫以会之对后金欲立邦昌惟会之以为不可康侯益义之力言于张徳逺之前后会之自北归与同国政康侯与友人书云吾闻之喜而不寐】噫桧为金人之奸细人能疑之未的知之也桧之实迹金之阴谋必阅金南迁录而后发露焉初金人患南兵日强欲遣宋人留北者归讲和好尼堪曰只有一秦桧可用桧不肯立张邦昌彼处喜其人说事必足得志惟此人可济吾事更且结其心一朝驾以海舟遣之挟孥以归焉嗟夫尼堪之计深矣贤如胡文定张忠献犹堕其计中而不知余何怪焉然桧忍负二百年之社稷而不肯负尼堪知己之一言其罪可胜诛哉桧既死沈该万侯卨汤思退陈康伯朱倬相继相【绍兴廿六至三十一】金主亮南侵起张浚判建康命叶义问【知院】视师江淮虞允文【舍人】参谋亮以重兵压江督其下采石渡舟峕刘锜王权皆已遁还朝命以成闵代锜李显忠代权未至也允文召权将峕俊等以义动之督之战亮筑髙台麾军渡江逹南岸者已余七十舟俘斩畧尽中流卒覆舟于我以蒙冲突击杀溺数万江水为丹余舟遁去明日复来以海鳅逆击大破之亮遁入扬州允文以京口无备调舟师以徃谒刘锜锜曰朝廷养兵三十年今日大功乃出于一儒者我軰愧死矣大阅舟师三周金山北兵望之夺气亮督诸将三日必絶江违者先斩金人夜效南军刼寨射杀亮于龟山寺而遁上至建康还金主葛王雍立不好用兵北人号小尧舜使来洪迈报使立眘【伯琮改今名】为皇太子行内禅太子即位是为孝宗太上皇退居徳寿宫【绍兴三十二年】吕中曰髙宗三十六年间命相凢十四人纲浚主战鼎康伯主守頥浩胜非宗尹主避敌濳善伯彦桧则主和该卨思退倬则党桧者也愚谓髙宗见义不明行义不力忘亲忍耻畏懦茍偷宗社之罪人也然能立太祖之后年未壮而勇决行之上契天心在此一举江左数传其以是哉又按宋之一代武功不竞自国初至于庆厯又自庆厯至于熈丰宣靖始终不竞于敌而已矣建绍百战之余而名将出焉武功之竞莫甚于刘韩岳二呉争奋之时善乗之岂惟宋疆可复而已也桧竟以和沮败之其闗于宇宙间之大数毋乃自有天意存乎其间欤孝宗初立【元名伯琮改名眘太祖七世孙秀安僖王子儞之子髙宗立为太子在位二十八年隆兴二干道九淳熈十八癸未至己酉内禅于光宗至绍熈五年甲寅崩寿六十八歳陵名永阜】首召张浚入对曰乆闻公名今朝廷所恃惟公浚言人主之学以一心为本一心合天何事不济所谓天者天下之公理也因力陈和议之非劝上坚意以圗事功上嘉纳以浚为江淮宣抚使陈浚卿为判官陈康伯史浩左右相浚以枢使督师江淮浩先议城瓜洲采石浚欲先城泗州议不合浚每机画浩必阻挠敌将屯虹县及灵壁浚谓必为边患当及时扫荡浚入奏下诏亲征史浩以不与出师议遂罢命浚兼督荆襄浚遣李显忠卲宏渊进兵显忠擒金将萧琦复灵壁宏渊受金将富察图们降复虹县克宿州二将不相能师溃于宿之符离浚自盱眙还扬州待罪王十朋【吏侍】言胜负兵之常不宜以一衂自沮宜从浚请薄示惩戒使为后圗上遂下罪己之诏浚贬秩改宣抚使留扬州大饬守备汤思退右相金帅移书议和求唐邓海泗四州及秦商康伯思退主之两遣使通命召浚至行在浚谓执政欺上以欵之之名为和之之实力陈和议之失上为止誓书留使人康伯罢思退浚左右相浚仍都督【隆兴元年】复视师淮上王之望宣抚两淮思退令之望毁浚守备不可恃尹穑亦云浚跋扈浚求觧督府未几乞致仕浚遂罢判福州魏杞出使割四州张浚薨谓二子栻杓曰吾不能复中原不当葬先人墓侧塟衡山足矣浚志在恢复终身不主和议功虽不就人称其忠初与赵鼎并相收召羣贤及再相荐虞允文汪应辰王十朋刘珙皆名臣也吕中曰浚之开督府也招山东淮北义士万二千人招淮南壮士及江西羣盗又万余人将士闻之而奋敌帅闻之而逃【金闻浚来檄宿州兵归南京】是符离之后其规模又如此小人乃以守备不可恃毁之浚之规恢复始沮于秦桧再沮于史浩三沮于思退之望穑之徒卒赍志以没其天耶金人后入冦命思退督师辞不行时思退之望穑主和议金得四郡其意未已上意中悔思退宻谕金以重兵胁和胡铨【起居郎】言和之可吊者十乞追请和之使以鼓士气省数千亿之歳币以足兵食去十吊而就十贺诗曰无用妇人之言今举朝皆妇人也大学生张观上书乞斩思退等三人思退贬永州王抃使金割商秦地永为叔侄国易岁贡为岁币而和议始定矣自是【干道初至末年】相继而相者曰洪适叶颙魏■〈木巳〉蒋芾陈俊卿虞允文梁克家曾懐叶衡史浩赵雄王淮周必大留正尝屡召朱熹辞不至后除兵部侍郎入对林栗论之遂去国小人郑丙陈贾等唱道学之名以攻熹并及正人云内禅于太子惇是为光宗寿皇移居重华宫吕中曰孝宗复雠一念上通于天惜乎君之志有余臣之忠不足孝宗能矫髙宗之志而诸臣不能脱秦桧之习张浚一出再见挠于奸庸灵壁虹县之捷上自谓数十年无此胜盖建绍诸战功皆因其来而胜之未有如此举徃而征之也二将不睦而退不过失所下城邑而幸灾者蠭起归罪于浚思退谕敌重兵胁和劾二十人不主和者之罪皆因桧之凶而甚之思退虽以此谴周葵王之望尹穑洪遵无非袭桧之为耳一浚岂能胜百桧哉绍兴戊午【八年】之和举国争其不可是时人伦尚明人心尚正也隆兴壬午癸未二议言和者甚多言不可和者少岂非士大夫为桧所蛊人伦不复明人心不复正遗亲后君而然乎言世雠不可和惟张阐胡铨二人然证之朱熹之言此事之失已在隆兴之初不合遽然罢兵讲和使宴安鸩毒之害日滋月长卧薪尝胆之志亦日逺月亡区区东南自有不可胜虑者何恢复之可圗乎盖炎兴之敌奉辞以讨之可也隆兴之敌正名以絶之可也干道之敌积实以圗之可也由朱子之言详之是隆兴有恢复之志而无恢复之机此孝宗之志所以不能遂也然孝宗恢复之志虽不得遂而隆兴淳熈之治则不可诬曰朕心一日行天下一两遭又尝取尚书所载为敬天圗以自警省节用爱民好学勤政听言好諌重道崇儒踈斥宦官【曽觌龙大渊王□甘升等】严饬赃吏帝王众善能兼有之逸欲等事无一髪可指者真宋室之贤主比之仁宗无不及焉当时人才宰相则张浚陈浚卿侍从则黄中胡铨台諌则辛次膺王十朋而儒学之臣则新安朱熹集周程之大成而湖湘之张栻金华之吕祖谦实羽翼之孝宗涵养培植之功不可磨也且髙宗即位六年而育孝宗于宫中又三十年举大业以传之孝宗即位十年而建光宗于东宫又十有八年举大业以传之亲相禅受两世同符有早定雍容之美而无乆恋仓卒之忧美矣孝宗二十八年命相凢十七人或三四月一二年而罢其中虞允文仅三年梁克家五年王淮六年亦无足云者使得真相而乆任之干淳事业当不止如今所观焉【朱子曰寿皇身下若有一人夹持定十五六年做多少事】愚谓恢复之举前则李纲之在建炎初后则张浚之在绍兴初皆时机与人才兼有之会也乗此鋭气而为之其成必矣此石勒畏祖逖之时也失此二机至孝宗时则事渐冷气已铄时机人才兼无之矣此蔡谟王羲之议庾亮殷浩禇裒北伐之时也由此观之则汪黄秦之罪可胜诛哉使建绍之初有李纲张浚为之相有宗泽韩刘岳呉为之将而得孝宗之有志以为之君其亦庻乎其可也光宗绍熈改元之初年【名惇孝宗第三子在位六年绍熈五庚戌至甲寅孝宗崩光宗疾不能执丧礼内禅于子宁宗至庆元六年崩寿五十四岁陵名永献】行郊礼风雨大至感疾不豫时留正葛邲左右相赵汝愚同知寿皇曰卿以宗室之贤执政国家盛事也朱熹安抚湖南使自金回言金人问朱先生安在荅以方擢用故有是命【绍熈四年】寿皇崩上疾不能执丧中外忧惧皇子嘉王扩即位是为宁宗尊光宗为太上皇合门韩侂胄太皇太后【髙后吴氏】女弟之子也汝愚以内禅事转奏太皇议遂定光宗享国日浅疾病夺之事颇与唐顺宗类顺宗以疾亟立宪宗光宗以疾亟立宁宗举天下以授之子汝愚同姓之卿之力居多留正身为上相危疑则委之而去事定覆冐焉而来则将焉用彼相矣宁宗以绍熈五年七月甲子即位讳扩光宗子封嘉王光宗不豫嘉王以太皇太后之命即位【在位三十一年庆元六嘉泰四开禧三嘉定十七乙夘至甲申寿五十七岁陵名永茂】至庚午甫七日即召知潭州朱熹上在藩邸稔熹名徳恨不得以为讲官至是首召先是黄裳为翊善光宗宣谕嘉王进学卿之功也裳曰欲进徳修业须寻天下第一等人问为谁以熹对又彭龟年为宫僚因讲述熹之说自后每讲上必问熹说如何盖倾心已乆故也除熹焕章待制兼侍讲留正罢赵汝愚相熹且行且辞闻正以内批逐且近习用事有渐甚忧之时祧僖宣二祖正太祖东向汝愚主此议熹力诤曰宋以僖祖为始祖如周后稷太祖如文王太宗如武王皆百世不祧但以太祖追帝僖祖之心推之则知今日太祖在天之灵必有不忍而不敢当者且致书汝愚曰丞相以宗支入辅王室而无故毁撤宗庙以快其私不祥亦甚矣不听时上问光宗疾多不得见熹奏当愈勤定省期亲心必底豫而后止言甚恳切侂胄自负定策功意望建节除防御使恨汝愚抑之引其党谢深甫刘徳秀京镗等谋摈汝愚汝愚秉政专抑侥幸人多怨之羣憸附和仇视正人衣冠之祸自此始矣十一月朱熹罢盖侂胄使中使以内批授熹也熹自十月辛夘入见进讲者七内引奏事者再在朝仅四十六日累白汝愚侂冑当以厚赏酬其劳勿使预政汝愚谓其易制不之虞也熹急于致君知无不言言无不尽亦颇见严惮侂胄令优伶于禁中效熹容止为戏以荧惑上心熹尝欲与彭龟年同请对白发其奸会龟年护使客侂胄益得为计黄艾因进讲问逐熹之骤上曰除熹经筵耳乃事事欲与熹既去龟年遂径论侂胄窃弄威柄不去必贻患缘逐熹太骤故欲陛下亟去此人毋使人谓去君子之易而去小人之难上欲两罢之汝愚乃欲两留之汝愚可谓愚矣陈傅良刘光祖坐留熹罢上即位未踰年举措已如此中才之君柔而不明汝愚为相亦忠而不明者夫以同姓之卿使能希周公之事业开诚布公絶小人之萌芽聚众正以夹辅宁宗亦庻几可与为善者不知出此乃主君子而不力养小人而不去卒不免其身以至于善类受祸国势衰微其亦可恨也已侂胄欲逐汝愚而难其名或曰彼宗姓诬以谋危社稷一网尽矣汝愚罢余端礼相【侂冑党】郑湜章隶徐谊李详杨简吕祖俭或罢或窜汝愚安置永州熹草封事将力陈奸邪蔽主以明汝愚之寃子弟诸生迭谏不听蔡元定请决以筮遇遯之同人遂焚奏藁【熹更号遯翁】六奏乞休致【庆元二年】京镗相郑侨知院谢深甫参政何澹同知此后执政无非侂胄党矣汝愚仰药死永州天下寃之留正罢宫观刘徳秀劾其引伪学之党也自程颢頥受学周惇頥上接孔孟不传之学二程没其门人杨时传罗从彦从彦传李侗侗传新安朱熹胡安国得頥春秋之学安国传其子宏宏传广汉张栻干淳间熹栻以正学为己任东莱吕祖谦其同志也张吕没而熹独存【淳熈七年庚子栻卒八年辛丑祖谦卒张寿四十八吕四十五】自王淮不善熹【熹提举浙东按奏淮姻家台守唐仲友罪】郑丙始创为道学之目汝愚起熹经筵汝愚贬刘徳秀何澹始陈伪学之禁侂胄志在招权纳贿除不附己者而已不能巧为说以网善类也士嗜利无耻者教之以为异者皆道学人也又言名道学有何罪当名伪学阴疏姓名授之以次斥逐于是憸壬攘袂以攻伪干进叶翥知贡举言伪学之魁窃人主之柄鼓动天下故文风未丕变是科稍涉义理者悉黜六经语孟大学中庸之书乃为世大禁汪义端张伯垓胡纮等皆以攻伪骤迁台谏视熹为竒货沈继祖奏熹十罪正沇乞置伪学禁于是以伪学逆党得罪者五十九人【自汝愚至吕祖泰等庆元三年】熹致仕【五年】明年卒后追封徽国公谥曰文公平生无一念不在国闻时政之失则蹙然不乐语及国势之未振则感慨或泣下然谨难进之礼一官之授必抗章而力辞励易退之节一语不合必奉身而亟去故五十年间歴事四朝外任仅九考歴朝纔四旬道之难行如此然逺绍道统为万世宗师则不以用舍加损焉光宗崩京镗死镗为侂胄谋主天下目镗刘徳秀何澹胡纮四人为魁憸而镗与徳秀最为凶险凢所为暴虐皆二人教之既而皆罢侂胄亦厌前事有劝其开党禁以杜报复者遂弛学禁党人在者刘光祖陈傅良等复官自便然宗师既亡义理日晦举朝知有侂胄而不知有人主其祸不至于开边取戮则不止侂胄进太师【嘉泰二年】陈自强相【自强韩童子师】时金国有警起辛弃疾丘崇等帅诸道沿边増戍金人来责渝盟开边衅自此始【开禧二年】四川宣抚呉曦【璘孙挺子】献闗外四州于金求封为蜀王遂诏北伐自隆兴甲申再和至是四十三年矣侂胄用事乆或劝其立盖世功以自固侂胄然之遣郭倬攻宿李爽攻寿皆败绩侂胄既丧师始觉为蘓师旦所误流之韶州金人入冦濠安丰及诸戍皆没【开禧二年】呉曦僣号于兴州安丙杨巨源等诛之四川平方信孺使金议和金要五事其一斩侂胄首侂胄复有用兵意通国忧之礼侍史弥逺得去奸宻旨以告参政钱象祖李壁侂胄入朝命殿帅夏震诛之玉津园籍其家窜陈自强雷州初侂胄以预闻内禅为己功窃取大权恣行窜逐威震中外十有四年汲引奸邪分布要路横杀元老以大逆诬大忠诋斥经传以正学为伪学童奴授以节钺嬖妾倨于掖庭凢擢要臣用边帅皆决于厮役师旦之口欲为不复禀奏竟作御笔批行军兴于家置机速房金字牌悉留其家髙似孙献寿诗九章章用锡字辛弃疾献寿词用司马昭假黄钺事皆当之不辞与呉曦为死党蜀人传侂胄欲与曦分呉蜀而王之簿录其家多乗舆服御殛死之日京师士女歌舞于市焉钱象祖相史弥逺同知【开禧二年】许奕使金函送侂胄首大博真徳秀上书畧曰敌国折其谋则和也易启其慢则和也难古者敌国通和养力以待可为之机越之事吴是也听命以为茍安之计六国事秦是也今朝纲方整而纷紊已萌政事方修而懈弛已露我之更化仅如此其能使敌之畏服哉愿以通和为权宜以徳政为实务金使至以和议成谕天下史弥逺相【嘉定元年】钱象祖等罢董居易真徳秀两使金金乱不至而复【六年】金来督岁币且告南迁金主珣发燕山至开封【七年】金失燕山潼闗【金自阿固逹称帝至是九十八年】两河既扰山东复畔金地既蹙遂谋南侵【八年】冦光庐等州又冦四川【十年】陷黄蕲州蕲守李诚之死之漏网之鱼尚如此吾国无人甚矣【十二】初立宗室子贡和为皇弟沂王后至是赐名竑立为皇子【即济王】立与莒为沂王后赐名贵诚【十四年】宁宗一夕崩杨后弥逺矫遗命立贵诚【改名盷】杀皇子竑盷即皇帝位是为理宗【嘉定十七年甲申】按宁宗之为君虽无荒滛奢侈而柔暗昏蔽受制权奸侂胄虽诛弥逺复继如秦惟闻有穰侯而不闻有王家不能正身与子且不能保他可知矣圣贤道统宋诸儒逺绍之逮至朱子集诸儒大成者也孝宗见知然且如此宁宗不能用之何怪焉道不行于当时天也然不为世用因得退而优游授徒著书以使斯道大明于万世亦天也【弥逺与杨后谋害济王立理宗方万里有郑清之进圣语考述甚详】又按宋一代家法最正诸后最贤传授最明至宁宗之末杨后弥逺之恶济邸之寃死理宗之矫立而后所谓家法之正后徳之贤传授之明遂扫地矣犹撑住五十年而后亡不可谓非幸也理宗在位四十一年表章理学庙号曰理亦宜也然国势奄奄无救于亡或者遂谓诸儒道理之学无补于天下国家之理乱存亡嗟夫周公没圣人之道不行孟氏死圣人之道不明孔孟能使道之明而不能必道之行也况周程张朱诸儒乎周程张之在熈丰元佑朱之在干淳庆元未尝畧得君而行政也小人尽接迹而且乆于柄用诸儒或早谢而多终以阨穷乌可以道之不行国之不竞咎之夫以孔颜曽思孟在春秋战国不能扶姬周而还丰镐于诸儒奚责焉
