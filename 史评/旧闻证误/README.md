<!-- { "loadSidebar": true } -->
旧闻证误 宋 李心传
     ●卷一
     建隆至天禧每朝廷大礼，二府必进宫。天圣二年南郊，吕许公恳言之乃止。自是止加恩而已。（出宋敏求《春明退朝录》）按《国史》，太祖四郊，二府加恩而已，未尝进宫。太宗六行大礼，惟雍熙南郊、端拱田，二府进秩，其四郊但加恩。真宗初郊，惟二相进秩。其后三郊，两府始迁官尔。宋所记差误。
     太祖少亲戎事，性好艺文。即位未几，召山人郭无为于崇政殿说书，至今讲官所领阶衔犹曰崇政殿说书焉。（出张芸叟《画墁录》）按《国史》，仁宗用孙宣公之请，以贾文元等四人为崇政殿说书，崇政殿说书自此始。抱腹山人郭无为乃太原宰相也。崇政在太祖时为讲武殿，太宗太平兴国八年五月始改。
     唐至五代，国初，京师皆不禁打伞，自祥符后始禁，惟亲王、宗室得打伞。其后通及宰相、枢密。（出叶梦得《石林燕语》）按《会要》，国初惟亲王得张盖。太宗时，始许宰相、枢密使用之。此云国初不禁，又云祥符后始及枢辅，皆误也。
     乾德元年六月，命大理正奚屿知馆陶县，常参官知县自屿等始也。《注》、《实录》，建隆二年十一月，以祠部郎中王景逊为河南令，不知诸书何故乃言知县始此，岂令与知县不同乎？（出李焘《长编》）按，京朝官出为赤县令者不复带本官，自唐以来皆然。如建隆四年以水部员外郎李癸为浚仪令，兵部员外郎柴自牧为□□令之类。至是奚屿始带大理正出知馆陶县，故史臣云“常参官知县”自屿始也。然建隆二年六月甲寅，曹州冤句令曹陟以清干闻，擢左拾遗，知县事又在奚屿之前，则“常参官知县”不自屿始矣。岂非陟以就任改秩之故，不得为事始，而史臣特取“常参官自京都出知外县者”而记之耶？大抵国初之制，朝官出为县令则解内职，朝官出为知县则带本官。由此言之，令与知县不同甚明。
     乾德三年春平蜀，蜀宫人有入掖庭者，太祖览其镜背云“乾德四年铸”，上大惊，以问陶、窦二内相，二人曰：“蜀少主尝有此号，镜必蜀中所铸。”上曰：“作宰相须是读书人。”自是大重儒臣。（出刘贡父《诗话》。脱心传按语。今本《中山诗话》阙）
     王晋公祜事太祖为知制诰，太祖遣使魏州，以便宜付之，告之曰：“使还，与卿王溥官职”。时溥为相也，盖魏州节度使符彦卿，太宗夫人之父，有飞语闻于上。祜还，以百口保彦卿。帝怒，贬护国军行军司马，华州安置，七年不召。太宗即位，以兵部侍郎召，不及见而薨。初赴贬时，亲宾送于都门外，谓曰：“意公作王溥官职矣。”祜笑曰：“祜不做，儿子二郎必做。”二郎者，文正公旦也。（出邵伯温《闻见前录》）按《国史》，开宝二年二月，以知制诰王祜知潞州。七月，魏帅符中令彦卿移镇凤翔。八月，王公自潞州移守魏。此时王祁公罢相已六年。晋公实自上党徙魏，不应云“奉使还，与卿王溥官职也”。符令传云，行至河南，以在告满百日免。明年，李庄武继勋镇大名，即魏州，晋公移襄州、潭州，代还，知吏部选事。六年，坐忤参知，（此时卢多逊）贬华州司马。不应云“自魏州使还即贬也”。晋公本传，太平兴国三年，自华州起知河中府。六年，召为左司员外郎。八年，迁中书舍人。雍熙三年，知开封府。四年，以病罢为兵部侍郎。据此，则晋公自华阴再起恰十年。邵谓“太宗即位，以兵部侍郎召，不及见而薨”者，谬误尤甚。
     本朝父子状元及第，张去华、子师德，梁灏、子固而已。（出王明清《挥麈前录》）按，开宝二年，安德裕状元及第，五年，子守亮继之，凡三家。仲言遗其一耳。
     《石林燕语》云，国初取士犹用唐故事，礼部放榜。开宝六年，李文正知举，下第进士徐士廉击鼓自讼，诏卢多逊即讲武殿覆试。于是再取宋准而下二十六人。自是遂为故事。《辨》云，时以李莹、侯陟、郝益考试，通得一百二十七人，并放及第。此云卢多逊覆试，又云再取宋准而下二十六人，皆非。（出汪端明《辨石林燕语》）按，是举覆试，凡得进士二十六人，明经三十人，明礼十人，三史三人，学究十八人，明法五人，总诸科为百有二十七。叶公所云专指进士，汪公并诸科言之，是以不同也。
     上命曹彬、潘美、曹翰收江南，以沈伦为判官，临行朝辞，赴小殿燕饯，酒半，出一黄帕文字，顾彬曰：“汝实儒将，潘美、曹翰桀悍，恐不能制。不用命者，望朕所在，焚香启之，自有处置。”诸人惶恐汗下。沿路或欲攻劫，及江南城破，李主出降，二人皆欲面缚之，曹王以所授敕欲宣读，事遂解。如此者数四。功成还朝，曹王面奏沿路及至军前将佐皆用命一心，乞纳所降特敕。后有旨宣赴后苑，酒半，诸人起纳敕，上令潘美启封，曹翰执读，执政环立。展示，乃一张白纸，众皆失色。上笑，再命饮，极欢而退，（出（建隆遗事》）按，此一事诸杂记多言之，互有不同。然以史考之，有可疑者：《太祖实录》，开宝七年九月癸亥，命颍州团练使曹翰率兵先赴荆南。丙寅，以宣徽南院使曹彬、马军都虞侯李汉琼、判四方馆事田钦祚，同率军赴荆南领战，棹兵沿江而下。丁卯，以山南东道节度使潘美、步军都虞候刘遇、东上阁门使梁迥，并领军赴荆南。十月壬辰，彬等离荆南。甲辰，以彬为升州西南面行营马步军战棹都部署，美为都监，翰为先锋都指挥使。当出军时，曹、潘二公盖先后受命。然武惠尝平岭南，为大将，恐太祖不应有是言。沈伦者，本名义伦，时已为集贤相，太宗即位，去义字。此云沈伦为判官，妄也。沈相乃伐西川时为转运使耳。江南既平，曹翰攻江州，尚未下，九年五月屠之，六月赏功，为桂州观察使，判颍州。盖翰未尝还朝。此云美启封，翰执读，亦误矣。意者太祖此旨为曹翰、田钦祚辈设，而传者失之，不可不辨。
     太祖遣曹彬取江南，潘美为副。太祖知美有谋难制，召二人升殿，谓曰：“但大使斩得副使，取得江南。”美震怖而出，由是迄无败事。（出《祖宗独断》）按《国史》，曹彬以宣徽使行，潘美以山南东道节度使，美不过阙也。太祖所言，盖翰、彬之副田钦祚等尔。
     曹彬、潘美伐太原，将下，曹麾兵稍却，潘力争进兵，曹终不许。即归至京，潘询曹何故退兵不进，曹徐语曰：“上尝亲征不能下，下之则我辈速死。”既入对，太祖诘之，曹曰：“陛下神武圣智，尚不能下，臣等安能必取？”帝颔之而已。太祖亲征太原不能下，开宝二年春也。时曹武惠实掌兵扈驾。明年，命潘武惠伐岭南。四年，岭南严，留知广州。五年，兼岭南转运使。六年，还朝。七年，与曹武惠同伐江南诸国，八年克之，九年还朝。是岁，太祖崩。二公未尝共伐太原也。（阙书名。出王巩《随手杂录》）按《史》开宝元年尝伐北汉，李继勋为大将，曹王为都监。然上亲征乃在次年，此谓“神武圣智尚不能下”，盖误也。太平兴国四年，曹王为枢密使，潘武惠为北面都招讨制置使，二公同行。然是岁太宗乃亲平太原，亦与此录不合。又按，平晋之岁，太宗亲征幽州，不能下。雍熙三年，曹、潘二王同出，亦无功。疑所云“神武圣智不能下者”指此。然是役也，曹出山前，潘出山后，潘克云中五郡，以曹失律，遂班师，实不同行。此云“曹麾兵稍却，潘力争”，亦非也。曹既失律，召还下吏，责为卫将军。潘屯雁门如故，久之，乃入朝。此云“既还京，曹语潘”云云亦谬。
     开宝后，命中书、枢密皆书《时政记》以授史官。（出叶梦得《石林燕语》）按《实录》，景德三年五月丙午，枢密院始置《时政记》，月终送中书，用王文穆、陈文忠之请也。大中祥符中，又命直送史馆，非始于开宝后，叶误矣。
     太祖即位后有旨，诸房子并称皇子、皇女。有言恐无差别，上曰：“犹子即子也。新得天下便生分别，朕不欲为也。”至太宗即位，分皇子、皇侄矣。（阙书名）按《史》，太平兴国七年以前，燕、秦二王及魏悼王之子皆称皇子，故魏悼王长子德恭初除贵州防御使，称皇第四子，与德昭、德芳同，而其长女亦封云阳公主，女婿韩崇业除右卫将军、驸马都尉，循故事也。七年夏，魏王得罪，下诏削其子女封爵，并云德恭、德隆宜称皇侄。于时，燕、秦二王已薨。此云“太宗即位，分皇子、皇侄”，盖误也。
     国初取进士，循唐故事，每岁多不过三十人。太宗初即位，天下已定，有意于修文，特取一百九人，自唐以来未有也。辨云，国初取进士，每岁有不特三十人者。（出汪端明（辨石林燕语》）按，太祖一朝放进士十五榜：李肃榜六人，刘察榜七人，苏德祥、李景阳、张拱榜皆八人，刘蒙叟、柴成务、安德裕、安守亮榜皆十人，张去华、刘寅榜皆十一人，马适榜十五人，杨砺榜十九人，宋准榜二十六人。惟开宝八年王嗣宗一榜放三十一人，叶不误也。
     太宗初即位，张齐贤方赴廷试，太宗欲其居上甲，而有司偶失抡选，置于丙科。帝不说，有旨，一榜尽与京官、通判。文定得将作监丞，通判衡州，不十年，位宰相矣。（出邵伯温《闻见前录》）按《会要》，太宗所取进士，太平兴国二年吕文穆蒙正榜凡五人，第一等除将作监丞，今之宣义郎；第二等除大理评事，今之承事郎，并通判诸州。三年，胡秘监旦榜七十三人；五年，苏参政易简榜百一十八人，皆仿此例。邵氏谓以文定故，一榜尽与京官、通判者，谬也。文定实吕文穆榜第一等及第。是时止分两等，安得有第三甲也？后十五年，文定乃拜相。
     旧时见任官应进士举，虽中选止令迁官，而不赐科第，不中者则停见任，其爱惜科名如此。自淳化后，遂皆赐第。《辨》云，太平兴国五年，单饣束、周缮赐及第，余皆节度掌书记，非皆不赐第也。（出汪端明《辨石林燕语》）此所辨未尽。按《史》，不中者停见任，乃雍熙二年宋惠安、李文正两相之请，非旧皆如此也。真宗天禧二年，既申严其制，刘烨知制诰，又请已受荫者不许锁试，不行。明年，礼部贡院奏锁厅不及格人姓名，诏罚金十斤，今后不得应举。天圣四年，宋宣献为翰林学士，又请不及格人许再取应，从之。盖自雍熙至天圣四十余年未尝有停任者。
