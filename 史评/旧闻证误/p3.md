<!-- { "loadSidebar": true } -->
     谏议大夫张师德谒向文简公曰：“师德两诣王相公门，皆不得见，恐为人轻毁，望公从容明之。”一日，方议知制诰，公曰：“可惜张师德。”向公曰：“何谓？”公曰：“累于上前说师德名家子，有士行，不意两及吾门。状元及第，荣进素定，但当静以待之耳。若复奔竞，使无阶而进者当何如也？”向公方以师德之意启之。公曰：“某处安得有人敢轻毁！”向公自称师德适有阙望，公弗遗。公曰：“第缓之，使师德知聊以戒贪进，激薄俗也。”（出《王文正遗事》）按《实录》，张尚贤以大中祥符四年十一月及第。《掖垣丛志》，尚贤以天禧二年十一月知制诰，此时及第才七年耳。前一年，王公已免相，是时阁下乃盛文肃度、刘子仪、陈知微、王章惠随、夏文庄竦，凡五人。若有阙，则尚贤资甚浅，恐亦未在议中。曾子固《隆平集》云，尚贤守道不回，执政不说，在西掖者九年。如此，则似非奔竞者。
     真宗大中祥符六年十二月，张齐贤卒。齐贤以右仆射奉朝请，与宰相向敏中争娶薛惟吉妻，敏中坐此罢。（阙书名）按，此咸平五年十月事也。张公实判永兴军。今云仆射奉朝请，盖误。
     杨文公在禁林，真宗欲立章献为后，朝议欲得公作册文，使丁晋公谕旨，召至中书。扣所坐之床曰：“幸得联此坐矣。”公曰：“相公失言。”竟不撰册，公亦罢去。王文正在中书时，已立章献为宸妃矣，公亦短之。（阙书名）按，本朝故事，中宫册文多命二府大臣为之，学士但草制耳。然章献为后时，实不受册，文公盖不草制也。况是时王文正为首相，丁崖州但参知政事，何以独召文公至中书谕旨耶？章献但为德妃。明道初始创宸妃之名，以封章懿。此亦误也。
     刘子仪在南阳，以翰林学士召，中途改知成都。弥年，又召为学士，至西京，复加两学士，知郑州。《谢表》云：“蓬山已到，屡为风引而回；长安甚遥，但觉日边之近。”（阙书名。出洪遵《翰苑遗事》）按《国史》，刘子仪天禧四年自正字除翰林，明年出守合肥。乾兴元年复入翰林，顷之以中丞罢，又知汝阴。天圣五年，三入为学士承旨，六年知庐州，以老罢。八年薨。据此，子仪实三入翰林，未尝守南阳、成都及郑州，亦未尝“加两学士”。曾记误也。（按《遗事》引曾纡《南游纪旧》）据此谢表，乃宋子京。然宋实自真定移守成都，自成都召为三司使。以言者论列，改三学士，知郑州，亦与曾所记不合。
     国朝宰执未有兼东宫职事者。天禧末，仁宗初立为皇太子，命宰相丁谓、冯拯兼少师、少傅，枢密使曹利用兼少保，而任中正、王曾为参政，钱惟演为枢副，皆兼宾客，前此所无也。（出叶梦得《石林燕语》）按，仁宗初立为太子，李文定以参政兼宾客。后二年，李迁集贤相兼少傅。其年十一月，皇太子听政，遂命宰执悉兼东宫官。叶所云误。
     王沂公当轴，尤抑奔竞。张师德久次馆阁，博学有时望，而不事造请，最为鲁简肃公深知。一日，中书议除知制诰一人，鲁盛称张才德，沂公以未识为解。鲁屡讽张往见沂公，公辞不见。他日，谓鲁曰：“张君器识、德行足以为此，但尚有请谒耳。”逾年方命掌诰。沂公之取人如此。故当时士大夫务以冲晦自养。（出《渑水燕谈》）此尤谬误。按，张尚贤入西掖，戊午冬也。王孝先拜相，鲁贯文参大政，壬戌秋也，相去五年。
     宋绶草丁谓贬辞，曰：“无将之戒，深著于鲁经；不道之诛，难逃于汉法。”天下快之。（出《丁谓传》）按，《实录》载谪词首云：“无将之戒，旧典甚明；不道之辜，常刑罔赦。”此承《龙川志》之误而不之考。
     丁晋公自平江军节度使除兵部尚书、参知政事，节度使当降麻，而朝议惜之，遂止以制除。近者陈相执中罢使相除仆射，乃降麻；庞相籍罢节度使除观文殿大学士，又不降麻，盖无定制也。（出欧阳修《归田录》）按唐制，节度使除仆射、尚书、侍郎谓之纳节，皆不降麻，止舍人院出制。国朝故事，罢使相则降麻，赵韩王、陈恭公、富文忠、贾文元、王文公是也；罢节度使则不降麻，李从善、李元靖、丁晋公、庞庄敏是也，安得谓无定制哉！韩忠献自武康军节度使除三司，降麻，非旧制也。盖中书之误，而学士无正之者。又丁自保信军节度使除吏部尚书参政，此云自平江节度除兵部，亦误。
     祖宗朝，宰相罢免，惟赵中令得使相，余多以本官归班，参、枢亦然。天禧中，张文节始以侍读学士知南京。天圣中，王文康以资政殿学士知陕州。自庆历后，解罢免率皆得职焉。（出宋敏求《春明退朝求》）按，参知政事罢政得职名，自景德二年王文穆始。庆历以前，执政若薛简肃、宋宣献、李康靖、晁文庄之流，皆得资政殿学士。盖祖宗故事，参、枢善罢，例皆进秩。太宗执政三十九人，惟王永图、陈晋公、李文靖、贾娲民、寇忠愍、温恭肃六人以本官罢，外此无不进秩者。
     章郇公以侍郎为参知政事，吕申公鄙其为人，时宋宣献以尚书为枢密副使，申公即以为参知政事，欲以逼公。公之亲友皆劝公引去，公不为动。久之，宣献卒，乃求避位。申公深愧之，言于仁宗，留之不遣。及申公薨，公遂秉政。（阙书名）按，此一段谬误尤甚。据《国史》，章文宪，景三年自学士承旨除同知枢密院，宝元元年拜相，未尝为参政也。又章拜相乃继王章惠、陈文惠之后，此时吕文靖为北京留守，实未薨。章、吕未尝相继秉政。宋宣献明道二年以侍郎参知政事，是时章郇公才入翰苑。康定元年，宋宜献以尚书再为参政，是时章郇公已位丞相。宋公尝知枢密院事，亦未尝为副枢也。
     ●卷二
     仁宗天圣元年正月壬午，度支副使陈尧佐兼知制诰。故事，知制诰皆先召试于中书，尧佐预修《真宗实录》，特免试焉。（出李焘《长编》）按，叶梦得《避署录话》，本朝知制诰，循唐制不试。雍熙初，太宗以李文靖公沆与宋、王化基为之。化基上章辞不能，乃使中书并召试制诰二首，遂为故事。宋元宪撰《掖垣丛志》言，梁周翰老于文学，杨亿望实素著，尧佐以与修《实录》，皆免试焉。欧阳公谓有国百年，不试而命者才三人，盖误也。其后苏子瞻、刘贡父、许冲元、邓温伯亦不试而除。
     章懿之崩，晏殊撰志文曰：“生女一人，早卒。无子。”仁宗恨之。及亲政，内出志文以示宰相，吕文靖解之，上默然，乃命殊出守金陵。如许公保全大臣，真宰相也。及殊作相，八王疾革，上往问疾。王曰：“叔久不见官家，不知今谁作宰相？”上曰：“晏殊也。”王曰：“此人名在图谶，胡为用之？”上并记志文事，欲重黜殊。宋祁草麻力争之，乃降二官，知颍州。词曰：“广营产以殖私，多役兵而规利。”以他事罪之，殊免深谴，祁之力也。（出苏辙《龙川别志》）按《国史），明道二年三月，章献崩。四月乙未，宰相吕夷简判澶州，执政晏殊等五人皆迁一官。罢恐非缘志文事也。是时，许公例罢去，安得救解元献耶？庆历四年正月，燕王薨。九月，晏公乃罢相，实用蔡君谟、孙之翰章疏也。“殖私”“规利”亦章疏中语。文定所记二事皆误。
     曾布云，晏元献当国，宋子京为翰林学士，晏爱宋之才，雅欲旦夕相近，遂税一第于旁近，迁居之。遇中秋启宴，召宋，出妓，饮酒赋诗，达旦方罢。翌日，晏罢相，宋当草词，颇极诋斥，至有“殖私”、“规利”之语。方子京挥毫之际，宿酲尚在，左右观者亦骇叹。（阙书名，出魏泰《东轩笔录》）按，“殖秘”、“规利”章疏中语也。元献实以九月十二日罢，去中秋远矣。苏子由谓景文救解元献，曾子宣谓景文诋斥晏公，二者皆误。
     明道二年七月，有诬谏官阴附宗室者。往时孙祖德知谏院，范仲淹为左司谏，不知宗室谓谁，当考。（出李焘《长编》）按，范文正自开封贬知饶州，吕夷简执政，以仲淹尝密请立皇太弟侄，此景三年四月事也，距明道才三年耳（《长编》宝元元年亦载此事）。岂谮者之言，久已先入耶？
     往时学士入札子不著姓，但云学士臣某。先朝盛度、丁度并为学士，遂皆著姓以别之。其后遂以为故事。（出欧阳修《归田录》）按，《学士年表》，盛文肃景二年已迁参知政事，明年丁文简始入翰林，二公未尝并直也。
     仁宗时一岁大旱，时相希温成旨（时相谓贾文元），请出宫人以弭灾，上从之，雨未应。上问台官李柬之，柬之曰：“惟策免之议未行耳。”是夕锁院，时相出判北京，雨遂霪。（出王巩《闻见近录》）按，贾文元之罢，用中丞高文庄之议也。文元与吴正肃公不协，数争事上前。文庄谓大臣廷争为不肃，则雨不时若，因而罢之。《国史》所载如此。
     庆历中，郑天休诸公复会李氏第，既退，达晓，道遇李翰林造朝，事遂喧传，言者论之。宰相吕许公曰：“臣观赴会者姓名，皆举朝贤俊，安得许多人代之？愿召至中书戒励。”上从之。既召诸公，无一人至者。（出王巩《闻见近录》）按，庆历元年五月庚午，权三司使叶清臣知江宁府。辛未，参知政事宋庠知扬州，枢密副使郑戬知杭州。时宰相以庠、戬、清臣皆同年及第，而并据要地，以为朋党，故出之。此《仁宗实录》中语也。时吕公位昭文，定国之言为吕公地耳。然郑文肃、宋元宪皆已执政，可召之戒励耶？
     张安道云，吕申公免相，晏元献为政，富郑公自西都留守入参知政事，深疾申公，乞多置谏官以广上听。上方向之，而晏公深为之助，乃用欧阳修、余靖、蔡襄、孙沔等为谏官，谏官之势自此日横，于是私说遂胜，而朝廷轻矣。（出苏辙《龙川别志》）按，庆历三年三月戊子，吕公罢，章郇公、晏元献并相，富郑公自侍读学士除副枢密，固辞。癸亥，王懿敏、欧阳公、余襄公并知谏院，此时富公未受命也。四月己酉，蔡君谟知谏院。八月丁未，富公始复枢密副使，孙威敏公庆历元年已知谏院，此时出为两浙提刑。张公误记矣。
