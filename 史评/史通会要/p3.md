<!-- { "loadSidebar": true } -->
　　效法之体有二一曰貎同而心异二曰貎异而心同何以言之古者命官有别卿与大夫各为名秩此春秋之例也秦有天下列为帝王谯周撰古史书李斯之弃市也云秦杀其大夫以天子之丞相名诸侯之大夫此与春秋所谓貎同而心异也当春秋之世列国分书至于鲁国直云我而已如典午既尝统一干寳晋纪每葬必云葬我某皇帝且无二君何我之有此与春秋又所谓貎同而心异也齐桓继絶左传云邢迁如归卫国忘亡言上下安堵不失旧物也如孙皓之成擒也干寳亦云吴国既灭江外忘亡岂司马氏之所能致与此与左氏又所谓貎同而心异也春秋诸国皆用夏正鲁以行天子礼乐故独用周正至如书元年春王正月者年则鲁君之年月则周王之月如曹马受命躬为帝王非是以诸侯守藩行天子班厯而孙盛魏晋二阳秋每年必书某年春帝正月夫年既编帝纪而月又列帝名此与春秋又所谓貎同而心异也春秋三传各释经义如公羊屡云何以书记其事也此则先引经语而继以释辞势使之然非史体也如吴均齐春秋每书灾变亦曰何以书记异也夫事无他议言从已出辄自问答者岂叙事之体耶此与公羊又所谓貎同而心异也史汉每于列传首书人名字至传内有呼字处则于传首已详而汉书李陵传称陇西任立政陵字立政曰少公归易耳夫上不言立政之字而辄言字立政曰少公者此省文从可知也至令狐徳棻周书于伊娄穆传首云伊娄穆字奴干既而续云太祖字之曰奴干作仪同面向我也夫上书其字而下复曰字岂是事从简易文去重复者耶此与汉书又所谓貎同而心异也世之述者喜编次古文撰叙今事可谓宋人守株者矣语曰世异则事异事异则治异求其偶中亦有可言者焉是故君父见害臣子所不忍言故左叙桓公之在齐也而云彭生乘公薨于车如干寳晋纪叙愍帝殁于平阳而云晋人见者多哭贼惧帝崩此与左氏实所谓貎异而心同也一时所记详其始末若左成七年郑获楚锺仪以献晋至九年晋归锺仪于楚以求平是也至裴子野宋畧叙索虏临江太子劭使力士排徐湛江湛僵仆于是始与劭有隙其后三年有徐江为元凶所杀事此与左氏亦所谓貎异而心同也凡列姓名罕兼其字如左传上言羊斟则下曰叔牂前称子产则次是国侨是也至裴子野宋畧亦然上书桓玄则下有敬道后叙殷鐡则先着景仁此与左氏又所谓貎异而心同也左氏论语叙人酬对或去其对曰问曰等字如裴子野宋畧云李孝伯问张畅卿何姓曰姓张张长史乎此与左氏又所谓貎异而心同也附见者如左称楚武欲伐隋熊率且比曰季梁在何益萧方三十国春秋说朝廷闻慕容隽死曰中原可图矣桓温曰慕容恪在其忧方大此与左氏又所谓貎异而心同也事应者如左称叔辄闻日蚀而哭昭子曰子叔其将死乎秋八月叔辄卒王邵齐志称张伯徳夣山上挂丝占者曰其为幽州乎秋七月拜为幽州刺史此与左氏又所谓貌异而心同也至如左叙晋败于邲先济者赏而云上军下军争舟舟中之指可掬夫不言攀舟乱以刃断指而但曰舟指可掬则读者自覩其事矣王邵述髙季式破敌于韩陵追奔逐北而云夜半方归槊血满袖夫不言夺槊深入击刺甚多而但称槊血满袖则闻者亦知其义矣此与左氏又所谓貎异而心同也 

　　○隽永 

　　夫文章之变化无穷矣必有余音足句为其始末是以伊惟夫葢发语之端也焉哉矣兮断句之助也去之则不足加之则有余厥有定理而史之叙事时亦类此故将述晋灵公厚敛雕墙则且以不君为称欲云司马安四至九卿而先以巧宦标目所谓说事之端也书重耳伐原示信而续以一战而霸文之教也书匈奴为偶人象郅都令驰射莫能中则云其见惮如此所谓论事之助也寄抑扬于片言只字之间有隽永者矣 

　　○篇目 

　　史记一百三十卷司马迁采左氏国语删世本战国策据楚汉列时事上自黄帝下讫麟止作十二本纪十表八书三十世家七十列传谓之史记藏诸名山副在京师至宣帝时迁外孙杨恽祖述其书遂宣布焉而十篇未成有录而已元成之间会稽褚先生更补其阙作武帝纪三王世家龟策日者列传辞多鄙陋非迁本意也 

　　西汉书一百卷汉司徒掾班彪以太初后史记未善于是采旧事征异闻作后传六十五篇其子固以所续未详乃起元髙皇终乎新莽十有二世二百三十年为十二纪八表十志七十列传其事未毕会有讼其私作史记者有诏收系固弟超诣阙自陈固续父旧书明帝意解乃诏固诣校书卒业至章帝建初中乃成后坐窦氏事卒于洛阳狱书颇散乱其妺曹大家博学能属文奉诏缉校又选髙才郎马融等十人从大家授读其八表天文志或云是待诏马续所作而古今人物表颇不类本书云 

　　后汉书一百三十卷宋宣城太守范煜作凡十纪十志八十列传合百篇穷览旧集删烦补畧会以罪收十志未成而死梁刘昭因旧本补注三十卷 

　　三国志晋著作陈寿集三国史撰为国志凡六十五篇宋文帝命中书郎裴松之补注 

　　晋书一百三十卷纪十志二十列传七十载记三十序例一目录一唐房玄龄等奉勑修时太宗与焉故又总之曰御撰云 

　　宋书一百卷纪十志三十列传六十梁沈约撰河东裴子野又删为畧二十卷宋治平中南丰曾巩等奉诏校定政和中颁之学官 

　　南齐书五十九卷梁萧子显撰八纪十一志四十列传宋曾巩等校定 

　　梁书五十六卷唐姚思廉撰六本纪五十列传思廉名简以字行梁史官察之子 

　　陈书三十六卷唐姚思廉撰六本纪三十列传察在陈尝删撰梁陈事未成且死属思廉继其业唐贞观中与梁书同时上之宋曽巩等校定 

　　后魏书一百三十卷齐魏收撰本纪十二列传十二志十宋刘恕等校正 

　　北齐书五十卷唐李百药撰本纪八列传四十二初李徳林在齐尝撰着纪传贞观初百药续成父书献之 

　　周书五十卷唐令狐徳棻等撰本纪八列传四十二宋仁宗时出太清楼本合史馆秘阁本又取夏竦李巽家本校定其后林希王安国上之 

　　隋书八十五卷唐魏征等撰本纪五列传五十长孙无忌等撰志三十 

　　南史八十卷 

　　北史八十卷唐李延寿撰南起宋尽陈百七十年北起魏尽隋二百四十二年 

　　唐书一百三十卷唐韦述撰初吴兢撰唐史止于开元凡一百十卷述因兢本刋去酷吏传为纪志列传一百十二卷至徳干元以后史官于休烈增肃宗纪二卷令狐峘等复随纪志传后増缉成之 

　　新唐书二百二十五卷宋嘉佑中曽公亮等奉诏删定欧阳修撰纪志宋祁撰列传 

　　五代史七十五卷宋欧阳修撰梁唐晋汉周事 

　　宋史本纪四十七卷志一百六十二卷表三十二卷列传世家二百五十五卷 

　　辽史本纪三十卷志三十一卷表八卷列传四十六卷 

　　金史本纪十九卷志三十九卷表四卷列传七十三卷 

　　已上三史元至正间中书右丞相托克托等奉命修 

　　元史本纪三十七卷志五十二卷表六卷传六十三卷目录二卷通计一百六十一卷洪武二年翰林学士宋濂等奉勑修 

　　俨山外集卷二十五 

　　●史通会要下 

　　（四库全书·子部·杂家类·杂编之属·俨山外集卷二十六） 

　　○丛篇一 

　　夫爱憎之情忘而后是非之论定故史必修于异代岂曰才难而已乎尧典述徳标以虞书此圣人之志也重华协帝毋亦身亲笔削与禹贡夏后之书也或曰伯益所记云 

　　书之二典不独记其事并与其深微之意传之葢当时执笔皆圣人之徒也又曰古之良史眀足以周万事之理道足以徧天下之用知足以通难知之意文足以发难显之情（并曽巩文） 

　　古之王者代有史官以日系月属辞比事君举必书用存有法书而不法是谓空言葢褒贬之重慎也（蘓颋文） 

　　国史眀乎得失之迹（诗大序） 

　　国史之兴将明得失使一代之典焕然可观（温峤表） 

　　夫劝善惩恶正言直笔纪圣朝功徳述忠臣贤士事业载奸臣佞人丑行以传无穷者史官之职也（李翱文） 

　　夫天之生人也有贤有不肖若乃其恶可以戒世其善可以示后而死之日亡得而称焉是谁之过与葢史官之责也 

　　史之为义也不隠恶不虚美美者因其美以美之虽有其恶不加毁也恶者因其恶而恶之虽有其美不加誉也 

　　史之为用也记功司过彰善阐恶得失一朝荣辱千载茍违斯法岂曰能官 

　　自古置史官书事以明鉴戒人君但为善事不患史官不书若所为错忤史官纵不书天下之人书之因大臣之除罢而识君子小人进退消长之机因政事之因革而识取士养民治军理财之方（陈君举文） 

　　别统系以明大一统之义表岁年以仿首时之体辨名号以正名纪即位改元以正始书尊立崩葬以叙始终书篡弑废徙以讨乱贼书祭祀以着吉礼之得失书行幸田狩以着巡逰之荒怠书恩泽制诏以着命令之美恶书朝会聘问以着宾礼之是非书封拜黜罢以见赏罚之当否书征伐战攻以志用兵之正伪书人事以寓予夺书灾祥以垂劝戒 

　　○丛篇二 

　　书法之难也有五烦而不整一也俗而不典二也书不实录三也赏罚不中四也文不胜质五也（袁崧文） 

　　史有三长才也学也识也（刘知几文） 

　　史之叙事也辨而不华质而不俚其文直其事核若斯而已可也 

　　古之国史异闻则书 

　　国史表言行昭法式至于人理常事不足备列 

　　史之为书也有其事则记无其事则阙 

　　夫直笔者不掩恶不虚美虽然存大体而已若录及细碎如宋孝王王劭之徒专言鄙事讦以为直吾无取焉 

　　古者刋定一史纂成一家体统各殊指归咸别 

　　史以好善为主嫉恶次之子长孟坚史之好善者也南史董狐史之嫉恶者也兼此二长而重之以文其惟左氏乎 

　　史官掌修国史凡天地日月之详山川封域之分昭穆继代之序礼乐师旅之事诛赏兴废之政皆本起居 

　　夫记事之体欲简而详疎而不漏若烦则尽取省则都损二者皆过也 

　　论史之烦省者但当求其事有妄载言有阙书可矣必量世事之厚薄限篇第以多寡失其折衷矣张世伟着马班优劣论以为迁叙三千年事五十万言固叙二百四十年事八十万言非通论也 

　　史氏所书以正为主若马卿之子虚上林扬雄之甘泉羽猎班固两都马融广成费矣 

　　史论立言理当雅正 

　　表岁以首年而因年以着统大书以提要而分注以备言使夫岁年之乆近国统之离合事辞之详畧议论之同异通贯晓析如指诸掌名曰资治通鉴纲目粤自纪传创兴而编年之法废细大不捐猥琐不纲而策书之法废是非去取由其一隅之见不能不谬于圣人而惩劝之法又废矣 

　　○丛篇三 

　　夫饰言为文编文为句句积而章立章积而篇成章句之言有显有晦显也者繁词缛说理尽于篇中晦也者省字约文事溢于句外观太史公之创表也于帝王则叙其子孙于公侯则纪其年月列行萦纡以相属编字戢孴而相排虽燕越万里而于径寸之内犬牙可接虽昭穆九代而于方寸之中鴈行有叙使读者阅文便覩举目可详此其所以为快也 

