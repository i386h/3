<!-- { "loadSidebar": true } -->
　　扬雄家谱殷敬世传孙氏谱记陆宗系厯此皆出其子孙以显先烈所谓家史者也家史者正可行于一家难以播于乡国若夫薪构已亡则斯文亦丧矣 

　　刘向之录列女梁鸿之录逸民赵采之录忠臣徐广之录孝子谓之别传此皆博采前史稍加新言寡闻末学之流于是乎取材焉 

　　志怪者则有祖台搜神者则有干寳刘义庆之幽明刘敬叔之异苑皆谓之杂记其所论神仙之道幽冥之事若失服食炼气或可以益寿延年福善祸淫聊取诸劝善惩恶茍谈怪异务述妖邪斯义何取焉 

　　地理之书若盛弘记荆州常璩志华阳国辛氏三秦罗含湘中是也厥若朱贑所采浃于九州岛阚骃所书殚于四国言皆雅正事无偏党者矣其有异于此者竞美所居谈过其实又城郭山川征诸委巷用为故实鄙哉 

　　若夫潘岳关中陆机洛阳三辅黄图建康宫殿是之谓都邑簿者也夫宫闱陵庙之矩矱必眀门观街廛之制度可则史之所不可阙者与及其论榱栋则尺寸皆书记草木则根株必数兹又何益于学者焉 

　　右十品具列史之流派备矣至于吕氏淮南玄晏抱朴皆以叙事为宗抑亦史之杂也既别出名目不复编于此科 

　　○义例第四 

　　观夫春秋大义数十炳若日星史春秋之嗣书也讵可阙与凡以师其意而不屑屑其迹故各类而论之 

　　夫史之有纪也纪纲庶品网罗万象篇目之大无过于此司马迁之着史记也始列天子行事以本纪名篇后世因之守而弗失至纪项羽则名实乖矣葢纪之为体犹春秋之经系日月以成岁时书君上以显国号如陆机晋书列纪三祖竟不编年何纪之有夫纪者义以编年为主惟叙天子一人有大事则书之于年月其琐屑委曲付之列传而已近代魏齐二史于诸帝篇或杂载臣下或兼言他事巨细毕书全类传体何哉迷而不悟也 

　　夫史之有世家也岂不以开国承家世代相续如古诸侯乎古之诸侯皆即位建元有世可传有家可宅周之东迁王制大壊五伯七雄至于楚汉其事异矣司马迁之记诸国也编次之体与本纪殊盖欲抑彼诸侯异乎天子故假以他名尔至如陈渉世家可谓自相矛盾者矣 

　　夫史之有传传者列事也列事者录人臣之行状犹春秋之有传也春秋则传以解经史汉则传以释纪兹例草创始自子长迨于孟坚益以精密夫传之为体大抵相同有时而异耳如二人行事首尾相随则同书一传合体成篇陈胜吴广是也亦有事迹虽寡名行可崇虽寄在他篇为其标冠商山四皓事列王阳之首庐江毛义名在刘平之上是也自兹以后史氏相承或曰传者传也古人以传之不朽为难也 

　　夫史之有表也所以标记时事春秋战国之世天下无主羣雄错峙各统世年申之于表以统其时则诸国分张一目尽见若两汉御厯四海一家矣又安用表厥王侯者哉班氏之表人物也则又异矣区别九品网罗千年论世则间语姓不同亦何藉而为表乎且不闗汉事而编入汉书可谓赘疣之甚矣何法盛虽改为注芜累亦多晋氏播迁五胡鼎沸崔鸿着表颇有甄眀比于史汉有切要矣 

　　夫史之有志也其昉于太史公之八书乎班氏则曰志东观曰记华峤曰典张勃曰录何法盛曰说鱼豢曰畧其名殊其实一也析而论之则有礼乐刑法律厯郊庙食货天文艺文五行百官舆服地理符瑞祥异释老大抵其流十有五六而已通其因革之宜彚以名物之数信作者之渊海也至于名实之际有可议者矣天文志体分蒙澒色着青苍月会星占浑天禆灶之说施于国史何代不可艺文志篇目多同频烦互出四部七录中经秘阁之流萃于一代颇乖节文画蛇添足岂类是与凡作史者宜除此篇必欲为志但书其时彗孛氛祲晦明薄蚀如荧惑退舍月犯少微之类是已名贤撰述文儒校雠萃在一时所宜收拾如宋孝王闗东风俗记唯志邺中之类是已大抵史所可志其最有三一曰都邑二曰氏族三曰方物何者宫阙制度朝廷轨范前王所为后王取则是故宜撰都邑志列于舆服之上五材所需百货饶布任土作贡会计軄方是故宜撰方物志列于食货之首帝王苖裔公侯子孙余庆所锺百世未斩是故宜撰氏族志列于百官之下诸如此类并从隲扬故曰纪传易而志难信哉 

　　夫史之有例犹国之有法也昔夫子修经始发凡例左氏立传显其科条若干令升之勒成晋纪可谓史例中兴矣虽然凡天子庙号书于卷末而晋孝武不曰烈宗凡人以字行者并书其名而齐斛律不言明月岂践言之难乎 

　　夫史之有别也葢以軄分左右纪有事言古者言为尚书事为春秋是故桓文盟会事之大者也而尚书阙纪缪公诫誓言之大者也而春秋无录其断可识矣左氏为书文兼乎事史汉则不能然如贾谊鼌错董仲舒东方朔等传唯尚录言而已后史相承不改其辙至干寳议撰晋史以为宜凖左氏其臣下委曲仍为谱注颇为时所宗焉 

　　夫史之有断限也葢以正厥疆里别其源流尔昔尼父之定书也以舜为始而云稽古帝尧左氏之传经也以隠为先而云惠公元妃此皆文理于义非滥轶也若汉书之立表志其殆侵官离局者乎何者马记以史制名故载数千年之事无所不容班书特标汉目但纪十二帝之时有限斯极过此以往不其驳与宋史则上括魏朝隋书则仰包梁代岂非滥与亦有一代之史上下相交若巳见他记则无宜重述故子婴降沛其详取验于秦纪伯符死汉其事断入于吴书矣沈录金行上羁刘主魏刋水运下列髙王惟蜀与齐各有国史越次而载孰曰攸宜 

　　夫史之有题目也婉而成章先出义例上古坟典其来逺矣逮于史汉颇有条理姑举列传论之有文少者具出姓名若司马相如东方朔是已有字繁者惟书姓氏若毋将葢陈卫诸葛是已又有人多而姓同者则定数以结之若二袁四张二公孙是已降及蔚宗始全录姓名厯短行于卷中丛细字于标内子孙代出附之祖先魏收因之则又甚矣题司马以僣晋目刘宋为岛夷万世之公其究安在 

　　夫序所以序作者之意也书列典谟诗含比兴诚欲畅达其旨必资先容今史汉表志杂传时复立序夫史以记事为宗自与诗书殊例至于文苑儒林序列首简不有类于迭床乎自蔚宗而下弥文胜矣 

　　夫史之有论也葢从省文如太史公曰观张良貎如美妇人耳项羽重瞳岂舜苗裔耶班孟坚曰万石君之为父浣衣君子非之王杨孙裸葬贤于始皇逺矣皆以补书本传事无重出者也后来作者每卷立论篇终有赞曰序曰铨曰评曰议曰述曰譔曰奏或自显姓名或列其所号或通称史臣咸矜衒文采岂知载削之旨哉 

　　夫史之有附出也攀附他传以显名称若纪季入齐颛臾事鲁咸托附庸所谓青云骥尾是也今夫邵平纪信沮授陈容或运一异谋树一竒节得以传之不朽者岂有假于编名作传哉 

　　夫史之有补注葢古之传也传取其转注取其流义则一也观夫掇众史之异词补前书之所阙若裴松之三国志陆澄刘昭之两汉书刘彤晋纪刘孝标之世说颇有补裨焉至于拾厥弃捐务为容泽殆其失也 

　　右义例十余作史者参伍以变曲畅而通制作之道其庻几矣若夫神而明之固筌蹄云尔 

　　俨山外集卷二十四 

　　●史通会要中 

　　（四库全书·子部·杂家类·杂编之属·俨山外集卷二十五） 

　　○书凡 

　　荀悦有言立典有五志焉一曰达道义二曰彰法式三曰通古今四曰着功勲五曰表贤能干寳释之曰体国经野之言则书之用兵征伐之权则书之忠臣烈士孝子贞妇之节则书之文诰专对之言则书之才力伎艺殊异则书之刘知几广之以三科一曰叙沿革二曰眀罪恶三曰旌怪异礼仪用舍节文升降则书之君臣邪僻国家丧乱则书之幽眀感应祸福萌兆则书之 

　　○修词 

　　传曰言之无文行之不逺信哉词命专对古之所重也若尚书所载伊尹之训皋陶之谟洛诰康诰牧誓泰誓春秋所载吕相絶秦子产献捷臧孙谏君纳鼎魏绛对戮扬干史记所载苏秦合从张仪连衡范雎反间以相秦鲁连解纷而全赵则世随文降矣是以选言布策者虽有润色讨论终存体质梗槩夫后之视今亦犹今之视昔而作者皆怯书今语勇效昔言不其惑乎是以好丘眀者则偏模左传爱子长者则全学史公用使周秦言词见于魏晋之代楚汉应对行乎宋齐之日故裴少期讥孙盛录曹公平素之语而全作夫差灭亡之辞虽言则似而事殊乖矣世之议者又以北朝众作周史为工葢赏其记言之体多同于古故也殊不知善为政者不择人而理故俗无精粗咸被其化工为史者不选事而书故言无美恶尽传于后若事皆不谬言必近真何止得古人之糟粕而已 

　　○叙事 

　　夫史以叙事为本而史之叙事以简为工故尚书所载务于寡事春秋变体贵于省文若文约而事丰尤述作之美者也自汉而降斯文日烦可谓费矣葢叙史之体有四有直纪才行有唯书事迹有因言而知有假论而显尚书称尧标以允恭克让左传之叙大叔目以美秀而文所谓直纪其才行者左氏载申生为骊姬所譛自缢而亡汉书称纪信为项籍所围代君而死所谓唯书其事迹者武王之声罪独夫也但曰焚炙忠良刳剔孕妇随会之论楚事也才曰筚路蓝缕以启山林所谓因言而知者史记卫青传后曰苏建尝责大将军不荐贤待士汉书孝文纪末曰吴王诈病不朝赐以几杖所谓因论而显者若四者相兼而毕书其费尤广矣简约之中复有二类一曰省句二曰省字左传书华耦称先人得罪于宋鲁人以为敏夫以鲁为敏此省句也春秋书陨石于宋五夫闻之陨视之石数之五此省字也大抵省句易省字难洞识此心始可与言史矣 

　　○效法 

