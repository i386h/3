<!-- { "loadSidebar": true } -->
　　史之为道以古传今非以今博古也如春秋诸国赋诗左氏惟录其篇名史汉语在某传是已 

　　史汉作传多以品类相从如韩非老子以其著书俱有子名董卓袁绍并生汉末各称英雄耳 

　　庄青翟刘舍位登丞相而班史无录姜诗赵壹身止掾吏而谢书有传后之修史者不然位官通显必为操笔其立传也止具官厯赠典若斯而已乎 

　　司马史记子云太玄皆成一家言传之以传世可也至于短编小说多载传中甚矣其烦也若梁孝元撰同姓名人录一卷是已 

　　宇文初习华风事由苏绰至于军国词令皆准尚书当时风行颇去淫丽若夫矫枉过正多矣故其书文而不实雅而无检真迹甚寡客气尤繁云 

　　汉武帝怒司马迁议已收景武二纪自毁之 

　　司马相如传子长录其自叙孟坚因之宋书臧质鲁爽王僧达诸传皆孝武自造而叙事多虚 

　　夫晋宋以前帝王传授始自锡命终于登极其有笺疏诏策并皆伪饰然款曲频烦犹云备其文物也若梁武之居江陵齐宣之在晋阳作史者固宜削之以见例也 

　　○丛篇四 

　　史才不其难乎班固之议司马迁曰论大道则先黄老而后六经序游侠则退处士而进奸雄述货殖则崇势利而羞贫贱傅玄之议固曰论国体则饰主阙而折忠臣叙世教则贵取容而贱直节述时务则谨词章而畧事实刘知几之议王孙令狐曰论王业则党悖逆而诬忠义叙国家则抑正顺而褒篡夺述风俗则矜外夷而陋华夏君子皆不以为过惟新唐书成表进有曰其事则增于前其文则损于旧议者谓欧宋之失正坐于此元人之进宋史表曰声容盛而武备衰论建多而成效少宋之国是实符斯言我朝丘文庄公浚拟题于国学作进元史表云非无一善之可称终是三纲之不正闻者亦快之 

　　○丛篇五 

　　监修国史监者总领之义明立科条各当任使则人思自勉书可立成矣 

　　古之国史皆出自一家如左氏司马氏故能垂诸不朽 

　　汉东观大集羣儒著述而制作始可议矣是以伯度讥其不实公理以为可焚非过也 

　　唐修晋隋二史仍用众手志则李淳风于志宁纪传则颜师古孔颕达然用当其才不失所长 

　　宋修唐书欧阳文忠则表志宋景文公则纪传各出姓名以示撰述有工拙焉 

　　五代史成于一人之手欧阳可以上踵班马矣 

　　今史司取士滋多人自为荀袁家自为政骏每记事敷言则阁笔相视含毫不发头白可期汗青无日 

　　○丛篇六 

　　史官善恶必书使骄臣贼子惧此权顾轻哉班生受金陈寿求米仆乃视如浮云耳 

　　司马迁气本好竒复因论事遭刑意多愤激故葛洪论之曰伯夷居列传之首以为善而无报也项羽列于本纪以为居髙位者非关有徳也论者又谓武帝表章儒术而海内凋弊反不若文景之恭俭其先黄老而后六经以此武帝刻深羣臣多诛顾当刑者得以货免其羞贫贱者以此其进奸雄者葢叹时无鲁朱家能脱已于祸耳李方叔谓之用意深逺此类是已 

　　陈寿尝为诸葛亮书佐得挞百下其父亦为亮所髠故蜀志多诬妄云 

　　丁仪丁廙有盛名于魏陈寿谓其子曰可觅千斛米见与当为尊翁作佳传丁不与之竟不为立传 

　　魏收性憎胜已喜念旧恶名门盛徳与之有怨者莫不被以丑言没其善事迁怒所至毁及髙曽尚书令杨遵一代贵臣势倾朝野收撰其家传甚美世号秽史收初得杨休之助因谢曰无以报徳当为卿作佳传又纳尔朱荣子金故减其恶而增其善前后伏诉者百余人頼仆射杨素髙徳正而解 

　　宋朝有朱墨史 

　　○丛篇七 

　　司马文正公六任冗官皆以书局自随小人欲中伤之乃倡为书局之人利尚方笔墨绢帛及御府果饵金钱之赐 

　　栁子厚曰冒居馆下近密地食奉养役使掌故利纸笔为私书取以供子弟费 

　　刘知几曰史曹崇扃峻宇深附九重虽地处禁中而人同方外可以养拙可以藏愚或终年卒岁竟无删述而人莫之知也或辄不自揆轻弄笔端而人莫之见也绣衣直指所不能绳强项申威所不能及斯固素餐之窟宅尸禄之渊薮也 

　　丘文庄公浚之论史官其畧曰天下不可一日无史亦不可一日无史官也百官所任者一时之事史官所任者万世之事唐宋宰相皆兼史官其重如此我朝法制可谓简要矣然是职也是非之权衡公议之所系也若推其本必得如元揭徯斯所谓有学问文章知史事而心术正者然后用之则文质相称本末兼该足为一代之良史矣深又尝闻之王文恪公鏊曰台諌者一时之公论史官者万世之公论也并名言云 

　　俨山外集卷二十六 

附录： 

史通会要三卷（江苏巡抚采进本） 

明陆深撰深有南巡日录巳著录深尝以唐刘知几史通刋本多误为校定之凡补残刓谬若干言又以其因习上篇缺佚乃订正曲笔鉴识二篇错简类为一篇以还之复采其中精粹者别纂为会要三卷而陮以后人论史之语时亦以巳见叅之深集中别载史通二跋大畧言知几是非任情往往捃摭贤圣是其所短至于评隲文体亦可谓当又言知几尝谓国史叙事以简为主而其书之冗长乃不少观其议论可以见其去取之旨矣（四库全书总目·史部·史评类存目）









史通会要　　（明）陆深 撰 

　　●史通会要上 

　　（四库全书·子部·杂家类·杂编之属·俨山外集卷二十四） 

　　○建置第一 

　　史者国家之典法也自君王善恶功过与其百事之废置可以垂劝戒示后世者皆得直书而不隠故自前世有国者莫不以史职为重 

　　史之建官其来尚矣昔黄帝之世仓颉沮诵实居其职夏则终古商则髙势孔甲尹逸皆其选也周官大备则有大史小史内史外史左史右史而记言记事之职殆专官也成王之史佚楚之倚相晋之伯黡鲁之丘明晋之董狐齐之南史则其人也秦有太史令胡母敬汉兴武帝始置太史公位在丞相上以司马谈为之凡天下计书先上太史副上丞相及谈卒子迁嗣迁卒宣帝以其官为令行太史公文书而已若禇先生刘向冯商扬雄之徒并以别职来知史事于是太史之署非复记言之司故张衡单扬王立髙堂隆等虽当官见称唯知占候而已后汉明帝以班固为兰台令史又征杨子山诣兰台则兰台者当时著述之所也帝诏固与睢阳令陈宗长陵令尹敏司隶从事孟冀又诏史官谒者仆射刘珍谏议大夫李充复命侍中伏无忌谏议大夫黄景共作汉纪和帝永元初复令太中大夫边韶大军营司马崔寔议郎朱穆延笃纉之章和已后则有东观撰集其中都谓之著作灵帝熹平中光禄大夫马日磾议郎蔡邕杨彪卢植续纪于此至晋太始中秘书司马彪汉纪始成而华峤又删定为后汉书魏氏都邺黄初好文尚书卫纪缪袭侍中韦诞应璩秘书王沈中郎阮籍司徒长史孙该司隶校尉傅玄并典撰述太和中始置著作郎职隶中书晋元康初又隶秘书著作郎一人谓之大著作专掌史任又置佐著作郎八人宋齐以来以佐名施于作下故事佐郎职知博采正郎资以章传若正佐有失则秘监司之其有才堪述作者虽居他官兼领著作亦有巳为秘书而仍领著作若晋之华峤陈寿陆机束晳南渡之王隠虞预干寳孙盛宋之徐爰苏寳生梁之沈约裴子野斯并著作之选也晋康帝尝以武陵王领秘书监以增重史事齐梁乃置修史学士陈氏因之初有吴郡顾野王北地傅绎为撰史学士又有刘涉谢吴许善心之类皆与焉北朝元魏初有崔浩髙闾之徒为史官洛京之末则綦隽山伟更掌文史齐周及隋以大臣统领者谓之监修国史自余史官则称自领而已若魏收栁虬王邵魏澹诸葛颕刘炫亦各一时也隋炀帝置起居舍人二员隶中书省如庾自直崔浚祖虞世南蔡允恭等时号得人唐初因之又加置起居郎二员职视舍人每天子临轩侍立玉阶之下郎居其左舍人居右人主有命退而录之以为起居注起居注者编年记事言最详审后来作史者资焉于时工部尚书温大雅首撰起居注司空房玄龄给事中许敬宗与著作郎共编为实录实录者录一帝之事葢始于梁云若令狐徳棻吕才萧钧禇遂良上官仪李安期顾胤髙智周张大素凌季友斯并当朝所属也武徳时史官属秘书省著作局贞观间移史馆于门下省之北宰相监修而著作局始罢龙朔中改名左右史云及大明宫初成则置于门下省之南修撰史事或以他官兼领而品卑者亦与焉自武徳迄于长寿若李仁寳敬播之才美许敬宗牛鳯及之缪妄妍媸判焉韦执谊又奏令史官撰日厯日厯云者犹起草也宋制监修国史一人以宰相为之修撰直馆检讨无常员修撰以朝官充直馆检讨以京官以上充掌修日厯及图籍之事国史别置院于宣徽北院之东谓之编修院故事修撰官直馆分季撰日厯上判馆撰次大中祥符九年以刑部郎中髙绅为史馆修撰天圣元年石中立以户部郎中充史馆修撰并以物议不与史事而罢仁宗重史事勑宰相为提举叅政枢副为修史其同修史以殿阁学士以上为之编修官以三馆秘校及京官为之火毕乃罢元丰官制别置国史实录院以首相为提举翰林学士以上为修国史侍从官为同修国史庻官为编修实录院提举官如国史从官为修撰余官为检讨元佑初复置国史院隶门下省明年置国史院修撰兼知院事绍圣间复以国史院归秘书省髙宗南渡初即秘书省复建史馆以省官兼检讨校勘以从官充修撰绍兴间移史馆于省侧后并为实录院宰相监修检讨校阅当是之时专史职者修撰而已孝宗时召李焘洪迈修五朝史皆奉京朝不兼他职绍熈末陈傅良直学士院请以右文殿秘阁二修撰并旧史馆校勘为史官又増检讨官三员以毕髙录自后竟无专官而傅伯寿陆游皆自外召以为同修国史兼实录院同修撰官元世祖初以命王鹗至顺帝修宋史以托克托为都总裁特穆尔达实张起岩欧阳玄吕思诚掲徯斯为总裁官偏任国族岂立贤之路未广乎暨皇朝之绍统也髙皇神圣首以宋濂为起居注洪武二年诏修元史以中书左丞相宣国公李善长为监修宋濂王祎为总裁征山林之士汪克寛胡翰宋禧陶凯陈基赵埙曾鲁髙启赵汸张文海徐尊生黄篪傅恕王锜傅着谢徽十六人为修史官三年续修则赵埙朱右贝琼朱世廉王廉王彝张孟兼髙逊志李懋张宣李汶张简杜寅俞寅殷弼凡十五人而宋濂王祎复为总裁十四年定制以修撰编修检讨为史官又有秘书监弘文馆及起居注应奉等官后皆废罢迄今修史以勲臣官髙者一人为监修内阁官充总裁学士等官充副总裁詹坊经局皆豫纂修之事而惟修撰编修检讨称史官焉 

