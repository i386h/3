<!-- { "loadSidebar": true } -->
　　二十七日入讲筵同侍讲范楷待对是日仍读择官篇　大中祥符八年上尝阅两省班簿谓王旦等曰近侍之列各有所长然求文武适用可委方面者亦鲜每念唐贤比肩而出何当时得人之多也旦曰方今下位岂无才俊或恐拔擢未至然观前古进贤乐善者甚众故人不求备不以小疵累大徳是以人得足用今立朝之士谁则无过陛下无不保庇然流言稍多终亦梗于任使大都迭相推誉近乎党纠讦乖谬近乎公鉴其爱憎惟托圣明则庶无弃人矣臣读毕口奏唐贤比肩而出得人最多实如真宗皇帝圣谕王旦之对虽合事情然亦似有为而发臣尝论唐朝取士与今日事体不同名为科举实采誉望其不由科举进者又有藩镇辟召或以白丁命官或自下僚选擢考其平素取其行实故为士者知自爱重其始也莫不学为有用之才其出也莫不重于所事士类歆艳以为美谈及其久于幕府习熟事机一旦朝廷用之便为显官在内则论思献纳在外则仗钺守边惟其所用无施不可今日诸大帅虽皆有辟召之权然或压于势要惑于亲旧凡所汲引未必皆是当才不得如唐藩镇遴选之公至使缓急差除无以应手今欲慕唐朝得人之多必须畧加警策取其得人多者有以旌异之得人少者小小戒勑之则自今以往每有所荐必深加思虑不敢泛然应故事矣
　　十月初四日入讲筵同侍讲范楷待对是日读论荐举篇　淳化五年上尝语宰相曰君子与小人趣向不同君子畏慎矜荘不欺闇室执持名节造次靡踰小人内荏外刚见人亦能卑谦有礼但发言则似忠信履行则多颇僻此所以难辨然亦不能常久其始仕宦也惟利是视狥私黩货罔畏宪章茍暂时获免终亦彰露当未败之际日怀忧惧故不自安薛智周为侍御史知婺州政以贿成土俗多以罗帛为献州民谓之罗端公则其治可知卿等居庙堂之上以审官求贤为职今来择人举官以是逐末若更不择举主则何由得人臣读毕口奏太宗皇帝论君子小人趣向情状可谓详且明矣今欲遵而行之则黜陟之际尤当有所执守任贤在于勿贰去邪在于勿疑祖宗时小人徇私黩货虽曰罔畏宪章然犹日怀忧惧故不自安今州县间小人恣为贪墨捆载席卷殊无忌惮推求其故或者施行之际任贤犹有贰而去邪犹有疑也任贤而贰则监司帅守无举刺之权去邪而疑则赃吏无警惧之意不可忽也窃怪今日士大夫敢于害物至所以待赃吏酷吏者何其恕也且如监司帅守按发一知县不法歴数其罪至于永不得与亲民差遣其为人可想见矣顾乃厚赂胥吏极意结托不过一二年间行下保明便与无过人一等士大夫明知其不可不敢任怨放行参部便受一县此等习惯成风视贪虐为当然扬扬得志少有变其旧习者则斯民受苦何时而已耶今欲任贤去邪必须明降指挥今后监司帅守按发赃吏酷吏已降指挥永不得与亲民差遣者如遇改正必须得两省侍从台谏三人以上列衔保举见得前奏委是寃滥方与放行若前奏装饰太甚别无事迹亦可以证监司帅守欺罔之过如或不然何忍使无辜赤子受祸于此辈之手也
　　初九日入讲筵同侍讲范楷待对是日读论甄叙篇　真宗皇帝即位诏俟易月公除始行恩命吕端曰今亡官失爵之人翘望甄録不可稽也上勉从之臣读毕口奏国初丧礼行前代以日易月之制故以二十七日为公除自孝宗皇帝以来行古道三年之丧故以二十七月为公除今陛下行三年之丧礼无违者既御正殿观瞻一新行庆施惠乃其时也前者登极之初虽已赦过宥罪然二年以来犯法者众士大夫自蹈宪网官职且不必问惟是迁谪遐方使父子不相见兄弟妻子离散甚者不服水土有性命之忧圣明之世不宜有此不于此时行一次寛典恐未有可生之路也本朝自元佑以前爱惜士大夫赏重罚轻以为家法唐介论事失当仁宗震怒责授春州别驾越明日即改英州不数月又改郴州酒税复以潭州通判用之愿陛下于正殿未御之前体仁宗所以闵唐介之意与大臣熟议行之不胜幸甚
　　十四日入讲筵同侍讲范楷待对是日读奬干臣篇　景徳元年引进使何承矩再任雄州上曰承矩将家子知书好名练习军旅边防之事今命领郡当择美名授之即命为英州团练使三年上览太常博士李及奏议顾宰相曰及昨日对来为人详审臣僚居下位怀才守道固亦有之王旦曰及与父凖并登进士第在官有治迹群臣之中晦能韬光诚亦有之惟陛下精择上又谓王旦等曰藩城长吏尤頼循良之士永兴孙全照驭下峻整当择其代如边宿孙仅皆可此授冯拯曰仅尝佐京府熟于民政上然之大中祥符元年亳州李廸上言州卒亡命聚众近境为盗乡邑惮其凶悍已遣使臣有武干者分领戍兵各处要路捕逐至宿州就擒上曰廸有才力谦下和众若非临时有断岂能如此集事甚可嘉也臣读毕口奏今日所读皆真宗皇帝奬干臣圣语仰惟真宗皇帝好善而忘势恭俭而礼下询学问于蒭荛受诽谤于民庶故能知民疾苦使士大夫心术了然无隐于黼座之前则贤且能者莫不勉力自慰愚不肖者亦能恐惧修省如此而天下不治未之有也今陛下守祖宗成宪日对羣臣自宰执奏事之外台谏则有论疏讲筵则有诵说职事官皆有轮对监司郡守到罢则有奏事博采而广求之则士大夫心术无不尽知矣古人明见万里之外不过如此
　　二十二日入讲筵同侍讲范楷待对是日读戒官吏篇　淳化四年上尝语宰相曰今天下至广勿谓好人少盖设官分职在外者众傥若聚之则多矣朕每逢一尽公有操检者恨不能分而用之茍尽心于国不惟爵赏并至神明亦当拥护臣僚每授使外州卿以此言谕之以表朕意臣读毕口奏自古天下有君子有小人世治则好人常多世乱则好人常少其故何也盖人才有三等上焉者所谓上智不移不能为不善下焉者所谓下愚不移亦不能为善惟中人之性可以语上亦可以语下时乎清明必能勉强振作求为君子之归故世治则好人常多时乎混淆亦能狐媚茍合沦入于小人之党故世乱则好人常少然则好人之多少系乎中人可上可下者之所为在人主作成之耳本朝太宗盛时人才辈出赵普李昉吕蒙正张齐贤吕端为宰相李穆李至冦凖向敏中为执政田锡王旦毕士安王禹偁之徒为两制在上位者如此则在下者可知矣方以类聚物以羣分同声相应同气相求举直错诸枉则枉者自直在人主加意焉
　　十一月初三日入讲筵同侍讲范楷待对是日仍读戒官吏篇　大中祥符元年上尝语近臣曰有司临事惟在执守不当曲徇物情以沽时誉若使怨讟归于上美声萃其身非良吏也臣读毕口奏人臣善则称君过则称已若使怨讟归于上美声萃其身可谓非良吏也然而徇物情以沽时誉与咈物情以徇已私者每相反对故尧舜之时以违道以干百姓之誉与咈百姓以从已之欲者明为儆戒谓其皆足以害治也本朝盛时恤民者有赏而虐民者有罚咈百姓以从已之欲者固所不敢而违道以干誉者容或有之故真宗皇帝以徇物情沽时誉为戒然二者常相倚伏习尚变迁时移事异所当深察近时掊克聚敛咈百姓以从已欲者常多违道以干誉者常少则二者皆当示戒也　二年谓近臣曰臣僚赴外任有升殿者朕皆喻以所行之事期于振举若不升殿者今当各以其事为戒励词摹印赐之先帝尝以儒行篇赐臣下今当复印分赐文臣仍于戒励敇中申谕先帝之旨且汉制刺史以六条问事齐有五条晋有六条但汉世令长未睹训勉之词令长亦亲人之官今当喻以举政经急民病为本乃御制文臣武臣七条文臣一曰清心谓平心待物不为喜怒爱憎之所迁二曰奉公谓公直洁己则民自畏服三曰修徳谓以徳化人不必专尚威猛四曰责实谓专求实效勿竞虚誉五曰明察谓明察民情勿使职役不均刑罚不中六曰劝课谓劝谕下民勤于孝悌之行农桑之务七曰革弊谓求民疾苦而厘革之武臣一曰修身谓修饬其身使士卒有所法则二曰守职谓不越其职侵扰州县民政三曰公平谓均抚士卒无有偏党四曰训习谓教训士卒勤习武艺五曰简阅谓阅视士卒识其勤惰勇怯六曰存恤谓安抚士卒甘苦皆同常使齐心无令失所七曰威严谓制驭士卒无使犯禁分赐文武授外任者仍许刋石图壁奉以为法臣读毕口奏真宗作文武七条传之后世与宋无极但当时所分赐与所刋石图壁今少有存者人情积久易以弛玩愿陛下清闲之燕亲洒宸翰勒之金石摹赐内外文武臣僚庶几一新观瞻知所自警也
　　初九日入讲筵同侍讲范楷待对是日读论道教篇　开寳二年车驾幸华州召道士苏澄隐对行宫使掖升殿谓之曰朕于京师起建隆观思得有道之士居之闻师自前朝不应聘召岂尚恋乡土耶澄隐曰梁园帝里天下繁会林泉之士非可寄迹又幸所居问之曰师年余八十容貌甚少是能养生也宜以其术教朕澄隐曰臣所养生不过精思炼气若帝王飬生则异于是老子曰我无为而民自化我无欲而民自正无为无欲凝神太和轩辕黄帝享国永年者得此道也上大悦太平兴国九年华山道士陈抟至京师上谓宰相曰抟独善其身不干名利信乎方外之士常言三教之理其归一揆释氏以慈悲老子以清净宣尼序五常俱化民之要道若安民治世舎五常之教固亦不可尝问修养之术自云不知烧炼亦无吐纳之理但存神养气意行则行意卧则卧直如白日上升亦何益人间事曷若圣贤治世天下安乐如此功徳岂不大哉宋琪曰抟服气修身肥遁不仕周世宗以厚礼聘召暂到阙廷今兹不召而至盖帝徳光被故异人自出臣读毕口奏释老二教本皆所以独善其身依圣世而后能立人以其寡欲无求特礼待之又以其洁身无秽可以奉行斋醮其中有出羣拔萃者亦能通知义理粗识时务非实有保国祚延寿之术也后世张大其说乃欲下视尧舜鄙薄孔孟背理伤道不可以为训时君世主有轻用其说者大兴土木以为功舍身践法以为敬反与其教大相背戾惟圣明之君乃不如此彼稍知道者亦不如此今苏澄隐能精思炼气又能以无为无欲为享国永年之道陈抟能存神养气又能以天下安乐为治世功徳可谓知道之言不欺于君上矣非太祖太宗之圣无以致其言也
　　十四日入讲筵同侍讲范楷待对是日读论释教篇　太平兴国八年译经院上新译经太宗出示宰相曰此胡僧新献贝叶今以华言译之无所增减朕于此教深悟宗旨凡为君治人却是修行之地行一好事天下获利即释氏所谓利他者也凡庶之人无权无位纵或修行自苦不过独善一身如梁武舍身为寺家奴此真大惑书之史册为后代笑为君抚育万类皆如赤子无党无偏各得其所岂非修行之道乎方外之说亦有可观者盖行其教非溺于释氏也赵普曰陛下以尧舜之道治世以如来之行修心圣智髙逺洞悟真理固非臣下所及雍熙二年上闻京城外有僧积薪将自焚谓左右曰此辈幻惑众庶不可长也当配隶逺州仍毁所住院因思比来奏请建寺甚众屋无数间便乞名额多是不逞之辈诳惑闾阎藏隐奸弊不惟干挠国法抑亦玷辱梵教自今非大寺院无得奏请赐额臣读毕口奏太宗皇帝论及佛教以为人君抚育万类皆如赤子无党无偏各得其所即是修行之道可谓深察浮屠氏之要旨至庸僧欲积薪自焚虑其幻惑众庶即配隶逺州毁所住院不为异端所诳如此惟公于道者乃能行之
