<!-- { "loadSidebar": true } -->
　　五月二十二日入讲筵同侍讲王塈待对是日仍读谨刑罚篇　大中祥符九年大理寺举官以谙练法律请令检法上曰朕阅其由歴此人尝为郡掾以失入赎金若复置法寺岂无间言耶罢之天禧二年起居舍人吕夷简鞠妖狱请以御史台主簿张智周推劾上曰智周虽强干然其深刻非狱官也天禧三年审刑院言诸州并无奏案冦凖曰汉文帝唐明皇时皆然几乎刑措盖当时诸侯专杀有闻于朝廷者有便宜而行者今幅员万里徒流以上应禀命者皆上奏牍以此较之圣朝刑讼清浄与古不侔盖陛下以德临御致此犯法者鲜矣臣读毕口奏兵寝刑措而后可以言太平其余皆虚文也此事实难不可以骤致唐明皇兵败于外而不知骨肉戕于内而不觉不可以言兵寝刑措也汉文帝则近之矣躬行节俭以徳化民则民务本者众平狱缓刑令行禁止则民犯法者少冦至则屈帝尊以劳军冦退则慎固封守而不事逺讨宜其着效如此也真宗皇帝兼爱南北之民自澶渊和敌之后留意政治最重民生选法官则失入者不用选推劾官则深刻者不取如此而寝兵措刑非偶得之者后之人欲兵寝刑措不必逺求汉文陈迹当考祖宗成宪以真宗皇帝为法　景徳二年汾州灵石县监矾邉守信坐赴邑令饮席赎金为私罪上曰若此情轻例为私罪亦可念也当改为公罪自今奏案情轻法重者取裁上览审刑奏案因顾近臣曰教骏卒与同舍以私忿挟刄刺之又伤其母妻又刺所属军校剖心啖之复呼其妻索酒狎饮虽不能自杀亦无能敢擒捕所争小事凶恶如此狱具当断腕斩之陜州夏县尉安起捕平民为盗面令胥吏拷掠破其胯骨县令检视不知伪诈手状称皆父兄殴损审刑议从公罪仍以胥吏为首上谓知院刘国忠曰面行讯掠岂专由胥吏耶乃诏刑部详覆改从私坐大中祥符七年命官有自西川代还部纲京师私抉元封纳丝其中遣邮置卒赍担规免商算审刑请以违制失论上顾知院孙仅曰此得谓之失耶律之欺诈百端皆是大都言失者须思虑所不至此人公为欺诈非失也臣读毕口奏今日所读数段皆真宗皇帝景徳祥符间决狱议法之事也人臣以守法为职法有时而拘泥亦有局于偏见挠于私情不能谨于守法惟人主以论道为职变而通之大明一照幽枉毕达且如监矾官赴邑令饮席可以言私亦可以言公纲官规免商算可以言失亦可以言诈故杀人而剖其心岂可以常法理断捕平民为盗而破其骨岂可以胥吏为首惟人主亲决狱议法故得以变通之道处之真宗皇帝享太平之治燕间之际留意狱事如此圣子神孙所当遵守也
　　八月十一日入讲筵同侍讲范楷待对是日读论贡举篇　景徳二年将试进士上问天下贡举人数王旦曰一万二千余人约常例奏名十一而已上曰若此则当黜者不啻万人矣典领之臣必须慎择晁迥兢慎当以委之周起王青陈彭年皆可参预冯拯曰封印卷首若朝廷遣官主之于理亦顺尤须择素有操守之人旦曰滕元晏于士大夫间少交游上曰当以朱巽知举代周起令起与元晏同主封印又召迥等谕之曰取士之意惟务至公使孤寒有艺皆得升擢今别命官封印卷首俟考定合格者当遣官覆考巽请更命戚纶上曰差官已多则难于商议卿等入院后茍有请求并其封进来朕当命学士撰诏榜贡院门谕贡士以今之条约奨擢寒畯之意臣读毕口奏科举取士前代犹兼采誉望至本朝糊名考校弥封誊录又立别院百计闗防乃始严宻【按糊名始于蘓易简知贡举时至景徳中益详定考校程序】盖郷举里选既不可专行于后世则场屋严宻极为良法近世人伪日滋奸弊百出省试有全身代笔者御试有全写套类者如此诈冐皆得前列其源在于士大夫不能平心国事挟以私意发觉有轻重推究其岀入名为不恕其实有力者犹有幸免小人有所窥测转相仿效遂至于此若此弊不革则科举取士遂为虚设矣

　　经幄管见卷三

　　●钦定四库全书

　　经幄管见卷四

　　（宋）曺彦约 撰

　　九月初一日入讲筵同侍讲范楷待对是日仍读论贡举篇　大中祥符八年上览礼部所奏进士名顾近臣曰今岁举场似少谤议适赵安仁等对亦以此语之矣王旦曰条制该偹可守而行至公无私尽在于此上曰举人久留京师速当廷试旦曰今岁人数虽多未知几何能中精选上曰为国求人无出此道然程试之际亦不可料有大手笔偶不得意者有素无才称卓然特异者信知一名一第固非偶然臣读毕口奏进士大手笔却场屋间有偶不得意者有素无才称却卓然特异者诚如眞宗皇帝圣谕大凡科举取士全在主司得人盖诗赋之与经义在场屋之士何人不作得一篇但须观其器识异时可以逺到乃为得人若诗赋只论声病经义只看破头则拘拘謭謭者常得志而魁伟磊落之士常不中选惟主司得人气类相感然后拔茅连茹可以致君泽民选择之初不可不察也　大中祥符九年上与宰相议贡举因曰举子大不易寒畯之士非主司尽公则何由得进至于经学望进场第尤更艰难陈恕知举咸言至公朕熟察之颇得文学之士然不与五科进场第大招怨谤王旦曰恕本洪州人是岁江南举子以乡里避嫌多不为解甚招萋斐大约持心平允无所不可何必于父母之邦故为不足耶臣读毕口奏当大中祥符九年时已有糊名封卷首之法矣陈恕知举何为不解江南人若不许收试则是已取者犹拆卷而黜之也古人举子举雠皆所以为国若乃避嫌不解乡人将以示公乃所以为私也欲避一己之谤而使江南之士皆不与选上以孤人主爱贤之意下以阻寒畯致君之路岂不谓之以私害公耶
　　是日又读论科试篇　咸平二年殿中丞皇甫选请复制科眞宗曰今之诗赋俊秀事业若取时才政事当在策论俟商榷行之臣读毕口奏祖宗以制科取士最为得人如富弼吴育张方平苏轼兄弟皆由此选近来少有应者遂不复降诏外间不知妄谓朝廷无意于此不知乃主司之过也制科取士固欲其博洽然经史明文有所不知乃可责其肤浅若主司撰造题目多方以误之则爱贤之意果安在哉闻往岁试过阁六论有以尧舜汤禹如何为题者取西汉魏相传内所载赵尧李舜儿汤贡禹之序以乱尧舜禹汤之名欲其不通报罢是以古圣人之名为戏其为失体莫甚于此今若修祖宗故事复举制科必须出当道正大题目取其四通俟其对策疏谬报罢可也若虽对策可取异时履行不称则擢用不擢用却在君相造命矣
　　十七日便殿聚讲同侍讲范楷待对是日读论选集篇　景徳二年有司以常选人奏御上谓王旦曰比年审官流内铨引对官吏皆积留多日方一引对且旅寓辇毂淹久可念又于所司颇有所费用若主判者不能振举即选士愈为不易朝廷既责其亷岂得更容邀滞自今当为定制不得复然臣读毕口奏国初铨选之法承袭五代之弊未能尽革祖宗随时制宜多所是正今铨选法宻虽未能有所甄别然守之而行亦可以示公若眞宗皇帝论审官流内铨之弊一则虑积留多日有旅寓之费二则虑主判者不能振职有所司之费且谓朝廷既责其亷岂可更容邀滞大哉圣训此所谓明照四海而不遗微小者也不恤之于其初使之浪有所费贤而亷者固不应改节中人以下之性未有不责偿于此者岂不为大可虑昔之审官院乃今之尚左昔之流内铨乃今之侍左果能体真宗皇帝之训关会急速不使之有所积留检柅吏奸又不使之有所观望然后可以责其亷矣
　　二十日入讲筵同侍讲陈贵谊待对是日读择官篇　至道元年广南官年满未代者有司请先次差官上曰岭南服从王化夷俗丕变尤须择平允识事体者任之则逺人受赐若虑浅常材闇于理道徒益生事耳益州张咏上言所部知县三人欲以他官对易之上曰任官之道各有所宜蜀民轻浮好为逰乐官吏政寛能与之浮沉民即便安若稍执纲纪动即怨怼朕每命一官无非愼选咏之所奏未可许也臣读毕口奏祖宗时广南川蜀向化未久择平允识事体及政寛与之浮沉者治之乃其宜也今日之患又不在此但虑官吏贪求扰及逺民耳盖广南与蛮猺黎洞接境川蜀除北边之外又与吐蕃六诏接境仕于其间者不问中外之事体朝廷之委任以其地产金珠又多物货享厚禄者更欲商贩恃威力者遂至白攫边衅之起常必由此未有推究病端削平祸本者今下州小县时取一小吏按发之不足以变贪俗着治效其要切不在此也若朝廷遴选监司帅守以刺举切责之不过数人而六路治矣此今日最急之务也　至道二年上谓近臣曰国家取士必歴级而升下位之人韬晦才行诚亦有之当勿以此为限成朕急贤之意因言为臣之道治平之代难见功效乱世止用其才如陈平韩信顷刻可立功业治平之世即此辈无以施其谋略故孔子四科以徳行为首咸平二年眞宗令宰相选官堪三司职事者数人因谓之曰庶官中求才干则不乏询徳行则罕见其人夫徳为百行之先徳行之门必有忠臣孝子岂无徳者能全其忠孝乎臣读毕口奏太宗皇帝取士以徳行为首眞宗皇帝选官亦以徳行为先此万世不易之论也古人以徳行为才故髙阳氏髙辛氏之才子齐圣广渊明允笃诚忠肃恭懿宣慈惠和此十六字者无非徳行之所发见后世以欺诈暴虐为才如狄之酆舒晋之知伯齐之盆成括皆以才称至于败事故有徳胜才为君子才胜徳为小人之论其实本非才也韩信彭越之徒以术数事髙祖髙祖亦以术数待之君臣之间以势利相持至葅醢而后止人徒见小人之术数粗若可喜引而用之谓且使之集事不知人无忠信不保其往如王安石之用吕惠卿韩忠彦之用蔡京不独误国又从而挤之然后知取士选官非徳行不可易曰大君有命开国承家小人勿用又曰小人勿用必乱邦也圣人之示戒其严如此可不深鉴
　　二十四日入讲筵同侍讲章■〈扌来〉待对是日仍读择官篇　景徳元年内出京朝官二十四人名付阁门召对崇政殿【案真宗朝察羣臣有闻望者得刑部郎中边肃等二十四人令阁门引对观其辞气文义并得优升见宋史选举】在外者乘传代归上采于朝论皆以廉干称者及对或试其辞业或观其言论多寘于台省馆殿迁秩任之是冬契丹请和上以河朔诸州易置牧守召近臣对资政殿御笔题李允则等十二人示之曰朕酌庶官能否以边城逺近要害分命治之庶保宁静卿等当更详议毕士安曰陛下所择皆才适于用望付外施行从之臣读毕口奏真宗皇帝欲选台省官则内出京朝官二十四人欲选边城官则内出李允则等十二人自常情论之人才天下公器何必以内出姓名为重盖真宗皇帝励志求贤或取之荐举或考之奏对既聴其言又观其行既信其人又观其所主非如自古人主得之于宦官宫妾创为内降以害朝政也公莫甚焉所谓二十四人与夫十二人者虽不尽见姓名只以李允则推之则真宗在潜邸时固已识其名矣时允则行事未有功业者至此题其姓名而用之明效大验昭不可掩论本朝守边之臣未有出于允则之右者人主留意人才如此安得而不致治
