<!-- { "loadSidebar": true } -->
　　是日又读议修书篇　景徳三年真宗临幸崇文院访编修君臣事迹次序有未允者亲改正之上曰朕编此书葢欲着明厯代君臣徳美之事为将来法至于开卷览古亦有资于学者自后日以草藁二卷进御上览之翌日必条其舛误而谕之上曰昨见编録亦有不尽本末之处前代诏令皆事出于一时必有所为而作今悉除之即不见本意尤当区别善恶务在审正茍前史褒贬不当即诏敕厘革时事当时因权臣专恣挟爱恶而为者亦辨析于后庶览之即明邪正修书若贵速成必难精要大业末撰着尤多而罕传者岂非芜杂之甚耶上又曰此书本欲存君臣鉴戒所以经史之外异端小说咸所不取每篇撰序冠于其首深可为之典法今所著序皆引经史颇尽体要然于戒劝或有未尽如直谏门但旌谠直若帝王饰非拒谏茍不极言即为邦国之患褒之可也茍国家常务偶有阙失又非帝王率情违法或以言比讽致其感悟即为美矣茍极加暴扬使恶归于君显阙政而卖已直亦非所取如文学门谓帝王当学际天人岂在歌诗赋颂若是则帝王无所用心皆不学矣何不但序文徳光被缉熙帝载之事至于吟咏情性存乎歌诗若大风横汾之比但戒其流荡侈靡可也又务农门序帝王藉田事迹如汉之文武藉田年号并可注于其下云事自此始所贵便于检阅大扺疑义阙闻之事慎勿以意更之但于下注臣等所疑所阙及未详之意王钦若曰陛下出于睿思缵集此书精选名儒共议编缀今则渐成篇次至于垂宪立例类事分门经史去留事迹枉正皆陛下立其纲要示其条目其间违疑未安者动咨宸谟用成楷事适蒙宣谕义取劝戒为先实垂世立教之急务也上曰褒贬古人行事根究圣人用心亦甚难事茍书成外人无所攻斥则为善矣臣读毕口奏今日所读数叚皆真宗朝命王钦若杨亿軰所编君臣事迹立例之初详于议论而此一叚最为精详此书纂修于景徳之初成于大中祥符之末八年而成凡一千卷诏题曰册府元龟其间布置纲目斟酌去取皆出于真宗圣意无不深切最是论直谏一门于治道尤为有益既言帝王饰非拒谏又言人臣显阙政而卖已直可谓两尽君臣之道葢饰非拒谏者自是人君之过为人臣者当积诚恳恻委曲言之可也显阙政而卖已直自是人臣之罪为人君者含忍而优容之可也为君尽君道为臣尽臣道岂不甚美若使人君听言之际常疑其臣卖直人臣进言之际常疑其君饰非不忧已之职而忧他人之职为害甚大宜乎真宗皇帝有所不取也
　　寳庆二年正月二十六日入读同侍讲王塈待对是日读任宰执篇　开寳八年太祖谓宰相曰年榖方登庶物丰盛若非上天垂佑何以及斯所宜共思济物或有阙政当即振举以成开泰之基太宗命赵普为相谕之曰朕以卿先帝旧臣功参佐命所宜励心以副朕意勿以位髙自纵勿以权重自骄但能慎赏罚举贤能弥爱憎何虑军国不治朕若有过卿勿面从古人耻致君不及尧舜汝其念之太平兴国八年宋琪李昉平章事李穆吕蒙正李至参知政事张齐贤王沔佥书枢宻院对于玉华殿上谓之曰朕为官择人惟恐不当今两制之臣十余人皆文学适用操履方洁李穆顷莅京府甚闻严肃今此奨擢葢推公也因思闾里间每旦焚香祝天子万岁次则大臣眉寿朕与卿等焉得不日思善事以副亿兆之祷琪曰臣等蒙陛下非次擢用又承戒谕岂敢为不善之事以负宸恩惟思公勤庶补万一咸再拜谢臣读毕口奏今日所读皆太祖太宗任宰相事节目不同其要在委任责成而已臣闻人主无职事惟在于任相宰相无职事惟在于任贤观祖宗任相之言思虑周宻遇年谷顺成上天垂佑则益思振举以隆开泰之基知闾里间祝天子万年大臣眉寿则日思善事以副亿兆之祷委任责成如此为宰相者安得不遵守圣训举贤能弥爱憎以底治功也汉武帝怒宰相除吏乃言卿除吏尽未吾亦欲除吏可谓失任相之道唐太宗任房元龄杜如晦曰公为仆射当广求贤人比闻听受词诉日不暇给安能助朕求贤乎可谓得任相之道武帝上嘉唐虞下乐商周而乃海内虚耗户口减半太宗委政于人不亲细务而乃外户不闭行旅不赍粮任相不任相其明效大验如此太宗又顾宰相曰中书职在进贤退不肖但一郡一邑得一良吏即民受其赐卿在中书何由尽知中外官吏之贤愚他人举荐各以类进卿更审详可否善恶渐分亦致理之道也臣读毕口奏人主所以任相大臣所以任贤皆所以为民也立于朝者有爱民之论任于外者有爱民之政则恩泽可以流于民庆厯大臣以为欲知百姓利病须得好县官欲得好县官须得好知州欲得好知州须先择转运使副今日朝廷奨廉吏恶贪吏虽州县稍稍变革而所谓真赃大慝未见按劾则亦监司观望之过也太宗皇帝论宰相进贤退不肖而以一郡一邑为首此致治之要务也

　　经幄管见卷二

　　●钦定四库全书

　　经幄管见卷三

　　（宋）曺彦约 撰

　　寳庆二年二月初二日入讲筵同侍讲王塈待对是日仍读任宰职篇　景徳初北道用兵毎邉奏至凡军旅之事多先送中书上谓毕士安冦凖曰此皆欲卿等先知中书总文武大政枢宻院虽专军机然大事须本中书顷来李沆徃徃别具机宜上奏卿等当详阅之但干讨论者悉言利害勿以事干枢密而有隠也因言枢要之地尤须慎密漏禁中语古人深戒若与同列及枢密彰不协之迹则中外得以肆其间隙实非所便卿等志之臣读毕口奏古者论道经邦爕理阴阳上欲合于天心下欲合于吏治则兵民之事无所不统唐代宗始置枢密使止以宦官为之至五代时唐荘宗用郭崇韬軰始与宰相分事而治本朝冨弼张方平范镇皆议之以其脉络不相贯循习既久未能顿革中兴以后时或以宰相兼枢密使分两府以赞其长为近古矣　宰相尝议以学士晁迥领银台司代王曾以曾领三班院上曰朕闻外议谓曾尝封驳诏敕自是中书多沮曾奏事今若罢去是符外议旦曰臣等本无忌曾之义今圣慈宣谕为宰司避谤请以迥代盛度曾如旧职上可之旦因言今封驳之任与古不同大抵除改差遣大小皆先奉进止继入熟状俟其可奏然后降敇此外或差误有害勘会失实臣等省视不至实恐有之颁下四方诚为不当封驳官司茍能详览改正乃助臣等不逮必无怨责之理上然之臣读毕口奏先朝之银台封驳司今给事中职也祖宗设给舍台諌所以助政令之所不及最为公道若使政令差误给舍台谏不敢言则淫朋比徳人主孤立矣真宗皇帝以王曾封驳诏敇欲久其任王旦谓封驳司茍能详览改正乃助臣等不逮可谓君臣同徳前古未之闻也
　　初六日入讲筵同侍讲王塈待对是日读礼大臣篇　李昉授司空致仕诣崇政殿见上具述遭值圣朝践歴崇显无功报效恩宠过厚因屑涕称感上怃然动容召升殿谓之曰卿美事备矣朕比虑卿以年及请老故遣宰相谕旨而卿言坚确不欲夺卿雅志况不离京阙要见朕时固不妨也昉又作诗谢恩即日和赐仍别赐一首以申褒遇又尝语近臣曰昉可谓善人君子事朕两在相位未尝有伤人害物之事亦常人所难能也臣读毕口奏礼大臣诸篇无非尊礼大臣之意其于同心同徳之事语未及也独此一段论李昉善人君子未尝有伤人害物之事敢推广而言之夫伤人害物者爱人利物之对也爱人利物谓之仁伤人害物谓之不仁人主以仁而守寳位大臣以仁而在高位设以不仁存心则天下受其害矣唐徳宗即位之初擢崔佑甫为相佑甫以道徳寛大推广上意建中之政庶几贞观【按原本作正观避仁宗嫌名今改正】及卢杞为相讽上以刑名整齐天下循至播迁用相之仁与不仁其利害立见如此本朝以仁立国君相同心而李昉又称善人君子无伤人害物之事真宗皇帝守位本心可以想见于此矣
　　十二日入讲筵同侍讲章■〈扌来〉待对是日仍读礼大臣篇　大中祥符九年四月上谓王旦曰日官言今夜太阴当亏朕已别建道场恭祈灵应卿当徃行礼益加虔祷旦曰臣以虚薄谬当大任陛下眷待近列休戚是均愚臣何以为报臣读毕口奏真宗皇帝以太阴当亏别建道场令王旦行礼旦遂有眷待近列休戚是均之语何也盖日者人君之象月者大臣之象日食所以警戒人君月食所以警戒大臣真宗皇帝虑太阴当亏大臣受其害设道场虔祷又令王旦自徃行礼所以属意大臣者甚厚王旦谓愚臣何以为报固其宜矣诗言彼月而食则维其常此日而食于何不臧大意以日食为重耳若月食虽轻于日食犹能灾及大臣不可谓全无事也
　　是日又读优近臣篇　太平兴国八年以王显为枢宻使上谓之曰卿世非儒家少罹兵乱必寡学问今在朕左右典掌枢机固无暇慱览群书顾左右取军戒三篇授之曰读此可免面墙矣臣读毕口奏宰执大臣当代天理物之任非止一官一职而已不本诸简册岂可以佐王治邦国也自唐末五代之际日寻干戈当时大臣以权谋为上圣贤之教扫地尽矣大乱极弊一转而为本朝累圣相承复还旧观太祖谓宰相须用读书人太宗用枢宻使而虑其寡于学问至以军戒示之故本朝文治之盛前朝所不能及也　中书舍人王佑以疾告假满百日上谓宰相曰佑文章器业复有清节不中理之事断不为也当优奨之宰相言中书舍人止迁后行侍郎特命以兵部授之臣读毕口奏祖宗朝官制迁转虽有定格然人才有高下事任有剧易犹与大臣议之加轻重于其间此所以为造命也吝惜名器则当迁者稍杀其级如通事舍人焦守节当得阁门副使止与尚衣库副使是也奨拔勲贤则平迁者当异其数如中书舍人王佑当迁后行侍郎却与先行是也自改官制后一切付之有司止以日月为限则造命之意鲜矣
