<!-- { "loadSidebar": true } -->
　　十二月初三日入讲筵同侍讲范楷待对是日读重牧宰篇　咸平初直史馆乐黄目请自今差拟知州县令俟及三十人引对御前试时务策取其材识明于吏理达于政教者真宗曰黄目词理颇精然歴代沿革有异难遽行也今之求人莫若择人使其外举闻州县官阙员甚多当选清望官勿限员数各令举其所知庶得良吏以亲吾民知杂御史范正辞上言牧宰之官最为急务今举屯田员外郎吴蒨等五人堪知大郡望令蒨等于京官选人内各举县令三人上曰县令于民最亲尤当慎选臣读毕口奏人主以论相为职必须委任大臣大臣以抡材为职必须择监司郡守郡守之不职者监司得以按察之知县县令之有阙额者郡守得以举辟之则天下自治矣今三边郡守黜陟付之制帅县令有阙亦得举辟虽未必一一皆公然而要害去处亦不敢轻于用人但内地知县县令注阙铨曹惟意所向能与不能初无分别为郡守者常恨知县县令之不相佐助为知县县令者常恨郡守之不相体察今若使知县县令有阙许郡守于待阙任满或参部人中选而用之但不可改差在任人又不可冲他人窠阙既州县事体相关必不至冐昧妄有举辟若其不恤事体妄举非才则给舍得以缴驳台谏得以论列监司得以按劾然须先择监司郡守乃可行此真宗皇帝所谓求人莫若择人范正辞先举知大郡五人令各举京官选人县令三人即此意也
　　十四日入讲筵同侍讲范楷待对是日读议将帅篇　国初诸僭国未下西北未宾服太祖留心将帅命李汉超屯关南马仁瑀守瀛州韩令坤守常山贺惟忠守易州何继筠领棣州以拒虏郭进控西山武守琪戍晋州李谦溥守隰州李继勲镇昭义以御太原赵赞屯延州姚内斌守庆州董遵诲屯环州王彦升守原州冯继业镇灵武以备西戎其家族在京师者抚之甚厚州县管榷之利悉以与之恣其回涂贸易免所过征税许令召募骁勇以为爪牙凡军中事许便宜每来朝觐必召对命坐赐以饮食锡赉殊异以遣之由是边臣富于财得以养敢死士使为间谍洞知蕃夷情状每敌兵入冦必能先知预为之备设伏掩击多致克捷二十年间无西北之忧尽平诸国盖推赤心善御将之所致也臣读毕口奏任将之道不过有三说考其素以观其能久其任以责其效寛其财以重其权是三者不可废一也古人任将常必由此后世择之不审固已不得其人得其人而用之又不能久其任不能寛其财纵有能者亦不肯尽其技也近日朝廷用人固已重于选择使其未有过失亦不致轻于改易惟是财赋一节尚合区处盖自十年防边以来诸军出戍少有在寨者平时回易酒课等利源尽皆废弛至军用钱每每不给无以旌别骁勇收召豪杰广布间探甚至军中器械不复修葺缓急赴敌惟见败事今纵未能尽如太祖之制筦榷之利悉以与之亦必与之区处使之不至穷陋亦太祖御将之本意也
　　二十五日聚讲同侍讲范楷待对是日仍读议将帅篇　淳化二年上尝谓近臣曰古之烈士誓以死节许人未逢知己或隐屠肆或匿抱关朱亥侯嬴之辈是也俟逢知己一言道合必死节报之今见凶豪之辈逢人必许以死但恐临事之时心口难副近臣曰古之烈士如蔺相如樊哙者虽志雄毅而相如能引车避廉颇樊哙说髙祖不取秦中寳货而军灞上此所谓屈伸有礼者也任气之士固不足取臣读毕口奏勇者出于天资义必出于学力勇而不知义则盗跖之徒耳固不足道知义而不知讲学则朱亥侯嬴之徒耳遇知己道合则以死节报之亦所以为义惜乎其不大也义之大者必尊君亲上必爱人利物可以安国家可以惠后世见义而为则其勇为达徳蔺相如勇于秦而引车避怨非畏廉颇也知国事大于私争而欲协力以强赵也樊哙勇于战而说髙祖退军灞上非不爱寳货也知天下大于寳货而欲胚浑汉业也非素有讲明何以知此但古人为学得于胷臆非如后世词章之富故不可以相如樊哙之徒为知学耳太宗皇帝论烈士之勇而近臣之论有取于相如樊哙盖以义为主者故得以推广之
　　寳庆三年正月十一日入讲筵同侍讲章■〈扌来〉待对是日仍读议将帅篇　大中祥符二年上语近臣曰尝闻臣僚中有以丑言詈军士者茍有罪杖之可也何须面辱李继和在边郡虐使军士无事具介胄分部伍坐公宇中稍或不整则挝击之不下三十数且安静之时虚使劳苦岂能乐用朕屡申戒之然其禀性未革镇戎僻在一隅屯兵不少军中皆有流言每代还者畏其复去观此固非驭众之材王旦曰伤于严急则亦生患或者自恃清洁故也上因论将帅材难今文武中固亦有人盖不经战阵无由而知虽边鄙无事然兵不可去战不可忘古之道也或有请用儒将者王旦曰朝廷文武中贤才俊彦固亦不乏望歴试之以观能否臣读毕口奏择将之道难得全才事姑息者易玩狎好严急者难亲附恃廉洁者多陵忽甘秽浊者尚交结有一于此皆足以败事惟人主明见至隐必试而后用之然后可以得人若冐昧用将非国家之利上又曰边城常整葺积谷聚人不可弛也选练将帅固须用心马知节曰将帅之才非坐而知之顾临事机变如何耳如咸平中将帅方略无闻措置未便不能擒翦敌冦盖未得其人今朝廷士马雄盛夐越前古器甲犀利边城坚固茍契丹渝盟边防有警陛下得人授之成算可无噍类臣今未老五七年间尚堪驱策但得一副部署及名马五七匹轻甲一聨足矣上曰诚知卿可属此任但四方无事耳因命制铜铁鎻子甲赐之上又曰知节久在边防以为御敌之策何者为善知节曰边防之地横亘虽长然据要以扼其来路惟顺安军至西山不过二百里若列阵于此多设应兵使其久莫得进众将疲弊时以竒兵轻骑逼而扰之如敢来犯即深入力战彼必颠覆不暇今之将帅喜用骑兵以多为胜且骑兵之多者布满川谷用之有限茍墙进而前小有不利则莫之能止非所谓节制之师也臣尝谓善用骑兵者不以多为贵但能设伏观敌兵之多少度地形之险易敌少则邀而击之众则聚而攻之多依城邑为旋师之所无不捷矣臣读毕口奏中国夷狄皆有长技人所共知少有能兼収之者夷狄之长技惟弓与马弃马而行不能进一歩持一弱矢必命中一人人以此畏之不知一马之地可以容十卒十马之地可以容百卒弓以近取中弩以逺得力马无常性人有定向如此则歩胜于马弩胜于弓中国之长技胜于彼长技者多矣又中国多水乡江淮荆鄂之间多有湖泊尤非骑兵之便我之舟师非彼所敢望也今人但见彼以马来亦欲以多马敌之非善计也马知节谓骑兵布满川谷用之有限小有不利莫之能止但欲以骑兵设伏邀击非深于知兵者不能语此

　　经幄管见卷四 
