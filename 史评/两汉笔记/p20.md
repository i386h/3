<!-- { "loadSidebar": true } -->
　　人主不患有过患不乐闻过不患不求言患不能受尽言明帝一览封章深自引咎敷露心腹明白洞达夫如是谁不乐告以善道哉外慕求言之名中懐讳过之实不特君德无补天地鬼神又乌可以文欺也
　　九年帝崇尚儒学自皇太子诸王侯及人臣子弟功臣子孙莫不受经又为外戚樊氏郭氏隂氏马氏诸子立学于南宫号四姓小侯置五经师搜选高能以授其业自期门羽林之士悉令通孝经章句匈奴亦遣子入学帝崇儒学自皇太子诸王侯而下莫不受经非不美矣然楚王英好黄老浮屠乃从臾之而不能救卒与方士造成大狱广陵王荆淮阳王延亦皆所交非类祝诅不道所以受经者果为何事耶要之亲王出就蕃国为择老成有学识者为之师傅使知敬惮不纳于邪小人之谋无自而入方为尽善若使年少不学骄纵于外而莫之检非保终吉之道也明帝兄弟十人而三人者不以令终至若楚狱杀戮无数殆有不忍言者而帝友于之义亦且不能如初歳矣区区讲受为文具何益哉
　　十年春二月广陵思王荆自杀国除夏四月戊子大赦天下闰月甲午上幸南阳召校官弟子作雅乐奏鹿鸣帝自御埙篪和之以娯嘉宾还幸南顿
　　甲午还宫
　　间歌合乐工人之事也安有天子而自娯嘉宾者且广陵之死才三月耳而帝御埙篪以和之得无伤兄弟之情邪
　　十一年春正月东平王苍与诸王俱来朝月余还国帝临送归宫凄然懐思乃遣使手诏赐东平国中傅曰辞别之后独坐不乐因就车归伏轼而吟瞻望永懐实劳我心诵及采菽以增叹息日者问东平王处家何等最乐王言为善最乐其言甚大副是要腹矣今送列侯印十九枚诸王子年五岁已上能趋拜者皆令带之东平王自谓为善最乐此实履之言也呜呼为善具足以为乐哉人心本良人性本善若有常性自善自乐焉曰惠迪吉非他有所谓吉也所乐即吉也伊尹曰作善降之百祥不必他求所谓祥也此乐即祥也每见吉人孳孳为善安行乎顺境心逸而日休食息起居无非乐地至若凶人习为不善虽处广厦如坐囹圄虽履夷涂如行荆棘终日忧劳终夜忧劳终身忧劳如万刃攒心而不知悔也乐乎不乐乎何苦而不为善乎故曰君子坦荡荡小人长戚戚北海王睦虽号畏谨遣使朝贺乃托辞于声色犬马之好以自诡其意欲朝廷不疑耳为善最乐何嫌何疑
　　帝遵奉建武制度无所变更后妃之家不得封侯与政馆陶公主为子求郎不许而赐钱千万谓羣臣曰郎官上应列宿出宰百里茍非其人则民受其殃是以难之守宰号亲民之官而宰为尤亲茍非其人民受其殃此必至之祸也后世限以举贠而改官者求必公选至于任而得京官者出宰百里殆可日计何暇论其贤不肖哉明帝之言可为鉴矣后妃之家封侯与政此尤汉室大弊隂氏兄弟恳恳辞避而光武不能革至明帝能革之但列侯十九印令诸王子五歳已上皆带则大不然史谓成王以桐叶戏小弱弟曰以封汝周公因入贺封于唐栁宗元力辨记者之缪是也以印戏与小弱者为之知周公必无是也明帝傥未忘广陵之死恩懐诸王岂无其道而乃防名器于羣稚若弄具然者是奚可哉
　　右明帝在位十八年崩年四十八










　　两汉笔记卷九
<史部,史评类,两汉笔记>
　　钦定四库全书
　　两汉笔记卷十　　　　　　宋　钱时　撰
　　章帝
　　建初元年春正月诏兖豫徐三州禀赡饥民【去年京师及三州大旱】上问司徒鲍昱何以消复旱灾对曰陛下始践天位虽有失得未能致异臣前为汝南太守典治楚事系者千余人恐未能尽当其罪夫大狱一起寃者过半又诸徒者骨肉离分孤防不祀宜一切还诸徙家蠲除禁锢使死生获所则和气可致帝纳其言
　　东海孝妇之死致旱三年楚狱多寃异时出囚即雨且有证矣鲍昱言之是也但谓始践天位虽有失得未能致异则大不可书曰克谨天戒传曰遇烖而惧此正大臣沃心纳诲之日人主进徳修业之端况嗣服之初乎灾异谴告惕然内省无一事之不戒惧无一息之不戒惧不欺暗室不愧屋漏上帝临女毋贰尔心盛徳明明天地昭格则所谓寃狱者特发政施仁中之一事耳委灾异于先帝而曰无与我事可乎哉
　　是时承永平故事吏政尚严切尚书决事率近于重尚书沛国陈宠以帝新即位宜改前世苛俗乃上疏曰臣闻先王之政赏不僣刑不滥与其不得已宁僣无滥往者断狱严明所以威服奸慝奸慝旣平必宜济之以寛陛下即位率由此义数诏羣僚崇晏晏而有司未悉奉承犹尚深刻断狱者急于篣格酷烈之痛执宪者烦于诋欺放滥之文或因公行私逞纵威福夫为政犹张琴瑟大急者小絶陛下宜隆先王之道荡涤烦苛之法轻薄棰楚以济羣生全广至徳以奉天心帝深纳宠言每事务于寛厚
　　舜御众以寛汤克寛克仁周公亦每每主于裕民而以不寛绰厥心乱罚无罪杀无辜为深戒呜呼居上而不寛岂为民父母之道也哉先王以徳为教以仁为政固未有不寛者三代衰王道息徳不足以善世而后专以刑罚从事至秦而其祸极矣汉之髙文号为寛厚然先王之教化则未讲道徳之泽则未行而秦俗则犹未变也武宣继之髙文寛厚无复髣髴而秦人残酷之具乃尽出而用焉或者见元帝柔仁不竞汉日以削因谓徳教周政眞若无用治天下非杂霸不可岂理也哉光武虽号同符髙祖而寛大则不及明帝惼察遂至峻刑其家法葢有自来也章帝即位而陈宠首及之知所务矣帝能听纳务为寛厚汉自孝文以后方有此气象向使沈潜刚克三徳无颇教化盛行风俗不变则秦俗至是为之一洗而先王之政可望矣惜乎其未有以进此但知寛刑而不知进徳天下之治卒无以逺过于前代或反不及之是可叹也
　　二年上欲封爵诸舅太后不听防大旱言事者以为不封外戚之故有司请依旧典太后诏曰凡言事者皆欲媚朕以要福耳昔王氏五侯同日俱封黄雾四塞不闻澍之应夫外戚贵盛鲜不倾覆故先帝防愼舅氏不令在枢机之位又言我子不当与先帝子等今有司奈何欲以马氏比隂氏乎且隂衞尉天下称之省中御者至门出不及履此蘧伯玉之敬也新汤侯虽刚彊微失理然有方略据地谈论一朝无双原鹿贞侯勇猛诚信此三人者天下选人岂可及哉马氏不及隂氏逺矣吾不才夙夜累息常恐亏先后之法有毛发之罪吾不释言之不舍昼夜而亲属犯之不止治丧起坟又不时觉是吾言之不立而耳目之塞也吾为天下母而身服大练食不求甘左右但着帛布无香薰之饰者欲身率下也以为外亲见之当伤心自敕但笑言太后素好俭前过濯龙门上见外家问起居者车如流水马如游龙仓头衣緑褠领袖正白顾视御者不及逺矣故不加谴怒但絶岁用而已冀以默愧其心犹解怠无忧国忘家之虑知臣莫若君况亲属乎吾岂可上负先帝之防下亏先人之徳重袭西京败亡之祸哉固不许帝省诏悲叹复重请曰汉兴舅氏之封侯犹皇子之为王也太后诚存谦虚奈何令臣独不加恩三舅乎且衞尉年尊两校尉有大病如令不讳使臣长抱刻骨之恨宜及吉时不可稽留太后报曰吾反覆念之思令两善岂徒欲获谦让之名而使帝受不外施之嫌哉昔窦太后欲封王皇后之兄丞相条侯言髙祖约无军功不侯今马氏无功于国岂得与隂郭中兴之后等耶常观富贵之家禄位重叠犹再实之木其根必伤且人所以愿封侯者欲上奉祭祀下求温饱耳今祭祀则受大官之赐衣食则防御府余资斯岂不可足而必当得一县乎吾计之熟矣勿有疑也夫至孝之行安亲为上今数遭变异谷价数倍忧惶昼夜不安坐卧而欲先营外家之封违慈母之拳拳乎吾素刚急有胸中气不可不顺也子之未冠由于父母已冠成人则行子之志念帝人君也吾以未逾三年之故自吾家族故得专之若隂阳调和边境清静然后行子之志吾但当含饴弄孙不能复关政矣上乃止太后尝诏三辅诸马昬亲有属托郡县干乱吏治者以法闻太夫人葬起坟微髙太后以为言兄衞尉廖等即时减削其外亲有谦素义行者輙假借温言赏以财位如有纎介则先见严恪之色然后加谴其美车服不遵法度者便絶属籍遣归田里广平钜鹿乐成王车骑朴素无金银之饰帝以白太后即赐钱各五百万于是内外从化被服如一诸家惶恐倍于永平　四年有司连据旧典请封诸舅帝以天下丰稔方垂无事癸卯遂封衞尉廖为顺阳侯车骑将军防为颍阳侯执金吾光为许侯太后闻之曰吾少壮时但慕竹帛志不顾命今虽已老犹戒之在得故日夜惕厉思自降损冀乗此道不负先帝所以化导兄弟共同斯志欲令瞑目之日无所后恨何意老志复不从哉万年之日长恨矣廖等并辞让愿就关内侯帝不许廖等不得已受封爵而上书辞位帝许之五月丙辰廖光皆以特进就第
　　甚矣家法源流之不可以不正也观马太后诏防使人三复敬叹太后力止兄弟侯封足以见明帝之家法明帝不得后妃之家封侯与政则又以见隂氏之家法气脉相承源流有自此其识见光武殆有慙徳吕霍辈眞何足道哉自当时言之犹未见其效及太后殁而诸马竟以罪免诸马免而窦氏之权日盛夫然后知太后之为不可及而章之家法不逮明亦逺矣故具录之后世可以观云
　　校书郎杨终建言宣帝博征羣儒论定五经于石渠阁方今天下少事学者得成其业而章句之徒破坏大体宜如石渠故事永为后世则帝从之冬十一月壬戌诏太常将大夫博士郎官及诸儒防白虎观议五经同异使五官中郎将魏应承制问侍中淳于恭奏帝亲称制临决作白虎议奏名儒丁鸿楼望成封桓郁班固贾逵及广平王羡皆与焉
　　章句之徒破坏大体此圣经之巨蠧杨终言之是矣独不知汉儒之所谓大体果安所指乎温柔敦厚而不愚诗之教也疏通知逺而不诬书之教也广博易良而不奢乐之教也洁静精微而不贼易之教也恭俭庄敬而不烦属辞比事而不乱礼与春秋之教也知其为教则知大体矣抑犹未也天有四时春秋冬夏风雨霜露无非教也地载神气神气风霆风霆流形庶物露生无非教也知其为教则知大体矣六经之防不必外吾心而他求矣自孔子没孟轲氏又没而此防寥寥寂然不闻有传岂特遭厄于秦火而已哉汉兴收拾残编于煨烬之余虽加之表章校其同异而当时传授不过传注以为学圣经大体人知其有未明也然在杨终尚有是言后世以时文取士殆又不止于章句之言而已争奇竞丽惟恐破之不巧无以新有司之耳目上下安之以为当然曾未有出一言为大体虑者岂不甚可叹哉所幸人心之灵未尝泯灭圣经具在可证不诬如珠在泥如金在沙灿然错落光照天地自有时而发露坐见圣心于千载之上耳乾道变化各正性命首出庶物万国咸宁愚敢谓正人心息邪说续圣学昌斯文当以讲明文体为第一要务
　　八年下邳周纡为雒阳令下车先问大姓主名吏数闾里豪彊以对纡厉声怒曰本问贵戚若马窦等辈岂能知此卖菜佣乎于是部吏望风防争以激切为事贵戚局蹐京师肃清窦笃夜至止奸亭亭长霍延拔劒拟笃肆詈恣口笃以表闻诏召司校尉河南尹诣尚书谴问遣劒防士收纡送廷尉诏狱数日贳出之
