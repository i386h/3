<!-- { "loadSidebar": true } -->
　　愚毎爱申公力行何如之语与汲黯内多欲而外施仁义之言切中武帝之病使其能受则所履皆实地所进皆实徳所行皆实用岂易量哉惜乎趋向不投竟成落落虽有金丹大药无救护疾忌医者之死是可叹也因观武帝天姿过齐宣王逺甚孟子之啓迪之也皆随其所好而利导之是以虽未能用而亦不遽至于扞格英鋭之主方虚骄侈大安能遂聴霜降水涸之言要当委曲随顺啓谕庶可渐渍而入犯其所忌直发不顾一与之背遂难再合此亦进言者所当戒云
　　二年太皇窦太后好黄老言不悦儒术赵绾请毋奏事东宫窦太后大怒曰此欲复为新垣平邪隂求得赵绾王臧奸利事以让上上因废明堂事诸所兴为皆废下绾臧吏皆自杀丞相婴太尉蚡免申公亦以疾免归后世儒学每不能胜异端非异端之胜也为儒者之无以胜也孟子在战国固以王政为主而未尝不以转移心术为先有不忍人之心斯有不忍人之政此万世不易之要防矣今也名为儒学而根底工夫实无以转移人主之心乃急急从事于外为观美夷考其行又不能无可议一且取败身且不保尚何望其引君于当道哉异端者乃不然不为经世之规模而専以清修为事实一受其病深入膏盲死不可夺无他其所学虽不正而所用力者亦曰在心故也武帝即位之初以儒术取士曽未数月不特兴为之事皆废而人且狱死咸谓太后好黄老实害之不知臧绾固自取也然则儒者之学果不足以胜异端欤
　　三年上自初即位招选天下文学材智之士待以不次之位四方士多上书言得失自鬻者以千数上简拔其俊异者宠用之庄助最先进后又得吴人朱买臣赵人吾丘寿王蜀人司马相如平原东方朔吴人枚臯济南终军等并在左右每令与大臣辨论中外相应以义理之文大臣数屈焉
　　每疑文帝爱贾谊辞博一嵗中超迁至太中大夫及请立汉制更秦法则谦逊未遑一闻大臣年少初学擅权纷乱之语即疎之不用其议出为长沙王傅而遂不留夫立汉制更秦法以为未遑固若不满人意然嗣位之初轻俊之言一售使纷更变乱之门由是而起则文帝殆不为无见也是故虽爱其才而终不用其议虽超迁之使之贵而终不使之得以间大臣夫大臣古之所谓百揆四岳上与天子坐而论道而下则表帅羣工百辟者也伊尹咸有一徳谓任官惟贤材左右惟其人其人者一徳之人也庶官则凡贤材皆可任至若左右大臣则断非一徳不可如不可用宁不用耳安有崇奬轻俊环列左右尚辞辨以相折屈此其举措视文帝何如哉虽然此亦大臣非其人之明验也非大臣之罪也武帝不知大臣之为重而所用者不惟其人也亦非不惟其人也武帝少年之气与轻俊者之心合而不知有大臣也自时厥后侈心日肆长驾逺驭天下骚然文景数十年之元气耗竭殆尽皆此曹实从臾之史氏谓中外相应以义理之文果然乎否也
　　是嵗上始为微行
　　夏谚曰吾王不游吾何以休吾王不豫吾何以助一游一豫为诸侯度是故从流下而忘反谓之流从流上而忘反谓之连从兽无厌谓之荒乐酒无厌谓之亡武帝者岂特为流连之乐荒亡之行而已哉万乘之国尊诡名夜出驰骛禾稼而民号呼骂詈鄠杜令欲执之投宿逆旅而主人翁疑为奸盗聚少年欲攻之乍居天位不自爱重侈心狂纵身几不保何贵于天下之表仪也向使贤人君子在其左右有师保正救之徳必不至是可以为万世戒矣
　　六年武安侯田蚡为丞相蚡骄侈治宅甲诸第田园极膏腴市买郡县物相属于道多受四方赂遗其家金玉妇女狗马声乐玩好不可胜数每入奏事坐语移日所言皆聴荐人或起家至二千石权移主上上乃曰君除吏已尽未吾亦欲除吏尝请考工地益宅上怒曰君何不遂取武库是后乃稍退
　　丞相荐人或起家至二千石而史谓权移主上此有以见汉之相权甚轻而吏皆天子自除明矣夫冢宰掌建邦之六典于百官无所不统旁招俊乂列于庶位正其职也安有天子而下与之争除吏者舜禹宅百揆皆四岳所荐丞相荐人至二千石又足为异乎由是而论非相之不可以除吏除吏而以之为市者非相耳因观建元二年冬十月武帝年未弱冠田蚡迎淮南王安霸上遽作不顺语安大喜遂厚遗金钱财物卒啓贼心以成元狩之变此卖主之奸也以天子为市而且不恤又奚暇论除吏之可不可哉
　　时上方招文学儒者上曰吾欲云云汲黯对曰陛下内多欲而外施仁义奈何欲效唐虞之治乎上黙然怒变色而罢朝公卿皆为黯惧上退谓左右曰甚矣汲黯之戅也羣臣咸数黯黯曰天子置公卿辅弼之臣宁令从谀承意陷主于不义乎且已在其位纵爱身奈辱朝廷何孟子曰养心莫善于寡欲其为人也寡欲虽有不存焉者寡矣其为人也多欲虽有存焉者寡矣夫心不可以存亡言也恻隠羞恶是非辞让人皆有之非由外铄虽甚晦蚀未有不存者但日用而不知耳欲不可有也又乌可以寡言也纤毫意念即昏即差谓之寡欲则是不能无矣则是虽不能无而亦不为心害是奚可乎孟子之言殆为诱进初学而发也一无所累灵明湛然此心即仁此心即义推而放诸四海而准无非此心之妙用安有内多欲而仁义可以外施者内多欲则施于外者之非仁义明矣黯固未为其知仁义也学黄老言亦知多欲之害心故有是语然鍼砭武帝之膏盲则大矣因观黯之为人风节凛凛不可挠如秋霜夏日可为汉臣第一流向使得圣人为之依归学吾儒之所谓学则其所到岂易量哉如许美质未免溺于黄老公孙之徒乃以儒称于世而黯且未免有毁儒之名儒不可毁也殆诋斥公孙耳后世皇极不建圣道不明学者无所师资往往髙明英特之士鲜有不沦于异端者不特一汲黯而已是可叹也
　　元光二年鴈门马邑豪聂壹因大行王恢言匈奴初和亲亲信边可诱以利致之伏兵袭虏必破之道也诏问公卿曰朕饰子女以配单于金币文绣赂之甚厚单于待命加嫚侵盗无已边境被害朕甚闵之今欲举兵攻之何如大行王恢建议宜击夏六月御史大夫韩安国为护军将军衞尉李广为骁骑将军太仆公孙贺为轻车将军大行王恢为将屯将军太中大夫李息为材官将军将三十万众屯马邑谷中诱致单于欲袭击之单于入塞觉之走出六月军罢将军王恢坐首谋不进下狱死
　　中国之所以异于夷狄者有徳以怀之有信义以服之耳汉与匈奴和亲固已大缪安有许之未几遂乘其亲信而诱致之而设伏以袭击之者是捐子女为饵行险以徼幸也市井狙诈之徒犹或知耻曽谓堂堂中国而忍为之乎小人不顾大体挑衅误国大抵若是言之可为哀痛自时厥后四十年间匈奴入上谷鴈门者各四入代定襄者各三入渔阳五原者各二入辽西上郡右北平者各一虚内事外嵗寻干戈海内萧然戸口减半恢实啓之也或曰由此遂絶和亲似未为失曰必欲絶之岂无其道而因之以为饵是奚可也
　　五年女巫楚服等教陈皇后祠祭厌胜挟妇人媚道事觉上使御史张汤穷治之汤深竟党与相连及诛者三百余人楚服枭首于市乙巳赐皇后册収其玺绶罢退居长门宫
　　周官阍人掌守王宫之中门之禁竒服怪民不入宫先王防患之意微矣大抵邪术左道惟妇人最为易惑妖巫幻妇一入于内未有不为其所变乱者虽闾巷士庶以至公卿大夫之家皆当严之况天子宫禁乎楚服之事可以监矣而他时复有祭木人度厄者入之而卒以稔成巫蛊之祸此皆武帝自信妖妄有以致之也可不戒哉
　　上为窦太主置酒宣室使谒者引内董偃是时中郎东方朔陛防殿下辟防而前曰董偃有斩罪三安得入乎上曰何谓也朔曰偃以人臣私侍公主其罪一也败男女之化而乱婚姻之礼伤王制其罪二也陛下富于春秋方积思于六经偃不遵经劝学反以靡丽为右奢侈为务尽狗马之乐极耳目之欲是乃国家之大贼人主之大蜮其罪三也上黙然不应良久曰吾业已设饮后而自改朔曰不可夫宣室者先帝之正处也非法度之政不得入焉故淫乱之渐其变为篡是以竖刁为淫而易牙作患庆父死而鲁国全上曰善有诏止更置酒北宫引董君从东司马门入赐朔黄金三十斤董君之宠由是日衰是后公主贵人多逾礼制矣
　　东方朔以诙谐侍左右而侃侃之论如此良可喜也武帝才髙而过失最多一时进用往往皆快心逞意之徒务投所好以相从谀鲜有正救之者茍正救之亦自能聴向使在廷随事纳忠皆如斯言之侃侃则武帝必不至于己甚每见东瓯告急聂壹设诈可否两端初不自决非庄助王恢啓其端萌而鼓其狂念安有后日穷征逺讨之祸哉类而推之可为浩叹者多矣愚是以有感于朔而重为武帝惜云
　　元朔五年以公孙为丞相封平津侯丞相封侯自始性意忌外寛内深诸尝与有隙无近逺虽阳与善后竟报其过董仲舒为人亷直以为从谀嫉之胶西王端骄恣数犯法所杀伤二千石甚众乃荐仲舒为胶西相仲舒以病免汲黯常毁儒面触欲诛之以事乃言上曰右内史界部中多贵人宗室难治非素重臣不能任请徙黯为右内史上从之
　　内君子而外小人是君子小人皆得位也故泰内小人而外君子是小人君子皆失位也故否一相当国而使君子不容于内则时事可知矣邪正不并立是非难两存小人之情惟恐君子之不利于己也而厄之百方而挤之是故屏逺窜逐使人主终身不见其面然后惟吾所为无不可者岂容一日安于朝廷之上哉武帝之有汲黯董和如麒麟凤凰真希世之瑞公孙为丞相方开东阁以延贤人而首以危机中之不知所延者果何贤乎史氏谓其意忌报隙愚谓虽无隙亦不容也
　　大将军青虽贵有时侍中上踞厠而视之丞相燕见上或时不冠至如汲黯见上不冠不见也上尝坐武帐中黯前奏事上不冠望见黯避帐中使人可其奏其见敬礼如此
　　大抵端方之士足以使人敬而每难于使人亲无他不能随狥相媚悦故也武帝放浪驰纵而独敛然于黯如此非有以使之心服不至是然在武帝亦岂不甚可喜哉及取黯始末观之往往以数直谏不得久居位闻多欲之语则怒变色闻积薪之喻则怒其言益甚谏匿马则为之黙然谏贾人市者坐当死则以为复妄发谏庙歌则不説谏杀士则信其为愚后既免官投闲田园起守淮阳竟死于外愿为中郎出入禁闼补过拾遗而不可得矣则是虽敬而实未尝用也得非严惮有素而未必真知所敬欤向使以其敬黯者用黯则贤人得路而天人治矣宁肯甘心公孙张汤之俦乎
　　六年是时汉比嵗发十余万众击胡斩捕首虏之士受赐黄金二十余万斤而汉军士马死者十余万兵甲转漕之费不与焉于是大司农经用竭不足以奉战士六月诏令民得买爵及赎禁锢免赃罪置赏官名曰武功爵级十七万凡直三十余万金诸买武功爵至千夫者先得除为吏吏道杂而多端官职耗废矣
　　左氏传曰天生民而立之君使司牧之勿使失性书曰四征弗庭绥厥兆民是故制兵以威不轨无非所以衞吾赤子也东夷西戎南蛮北狄谓之四海上世圣王所以柔逺人者岂穷征讨利开拓云哉服则怀之叛则威之使外内有截不为民害则已耳武帝竭中国之力以逞其好大喜夸之志通西南夷东置沧海北筑朔方郡嵗出击胡动十余万驱生灵就锋镝沥膏血事荒逺大农费匮掊取百端后虽匈奴逺遁幕南无王庭而海内则萧然矣尺寸之地不知其为几万万民命之市也悲夫
