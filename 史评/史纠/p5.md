<!-- { "loadSidebar": true } -->
　　按北齐李庶同王松年卢斐共讼魏收史不实庶则以祖平传载为陈留人家世贫贱故也王松年则讼王慧龙传自云太原人卢斐则讼卢同附卢玄传内及阅魏书慧龙之传诚如所讼卢同巍然缀张烈之首未尝附卢玄末此收本传所云与崔绰同改者也至于平传本云顿丘人彭城王嶷之长子初不易其土著薄其门地斯岂收受讼后自行改草耶被勅武成虚心直笔耶细考当年魏收为杨愔髙徳正所左右王卢髠鞭受辱李庶殒命临漳生者犹虑投诉死者讵惜舞文苟能抑情审克帖心改窜顿丘亦属名家收本传中何不言与卢氏同改乎载阅隋史文帝以收书不实命魏澹颜之推辛徳源修魏书九十二卷唐艺文志中有张太素后魏书一百卷兹得非二书之笔乎收书往往散逸多取北史及髙氏小史补之髙氏小史或复取材于魏澹太素之书未可知也若收本则宜如李氏所讼尔

　　李崇传

　　传载明堂国学一表李伯药北齐书以为邢邵所上纪之邵传中李延寿北史仍其文而不变其小异者北齐书则以杨愔魏收与邵所同请灵太后答令云云北史则以杨愔魏元义与邵所同请灵太后答令云云愚思邢魏年事稍逺实并肩事主名誉相次何故述史时忽以子才之笔移为继长之文岂伯起轻薄性成忌刻素着子才名位逺出其前遂错乱表疏谓子才经国大章率由蹈袭前辈聊以报偷窃任昉之语耶及细考二李之书翫其文势邢奏应在太昌之后太昌属出帝年号此时元义久诛灵太后已沈枯骨何由署名祸水无因作答即神龟正光之年子才遵彦位未通显敢与尚书领军连名进牍且据伯药之史伯起身列其中三人通闗大议无故以河间上章易为顿丘拜表语情已絶征理必无斯则魏书存实而二李失之卤莽也

　　崔休子叔义传

　　传云叔义坐兄■〈忄夌〉铸钱为城阳王徽所杀究其实铸钱者兄叔仁非兄长儒也魏收素与崔■〈忄夌〉有郄曲借家事诬蔑羊肸可以代乐鲋马牛可以变向魋有是理乎佛助轻薄儿惊蛱蝶之号良不虚耳

　　李彪传

　　魏收修魏史忌前忮胜无与为辈畏人形其短乃引房延佑辛元植睦仲刁柔裴昂之髙孝干之徒与之共事诸人悉无纂述才收遂得端肆其长史中魏臣凡预国书之任者靡不曲加绳削絶无推崇先进之义邓渊刘模綦儁山伟固无足论崔浩髙允既以编年之体短之崔光李彪踵迁固之例复以无所成就病之官兼著作郎各善词职任起居便形纰陋歴排前哲自以为功愚谓崔长仁殒命所司李道固白衣东观二公腐毫辍翰盖亦有年岂于国史之任分寸无补而一代著述必仰成于魏收一人之手以愚意断之凡自太和景明以前纪传之光明俊伟者表志之鸿博整雅者悉属长仁道固所裁定不过拱手述藁特于列传中意有轻重则上下其手耳景明以前所著宜曰魏收魏书庶几史记存马谈之论前汉留孟皮之名同一义例乎收雅畏其如此书成时即取崔李之本烧之盗掠前美掩为己作冢无存骨殆以报焚如也

　　阳固传

　　阳固为北平太守贪虐为中尉李平所弹坐以获罪此载在魏起居注可证也今收为固传乃云出试守北平太守甚有惠政久之以公事免又云大军征硖石李平竒固勇敢军中大事悉与之谋然则初读弹文继招入幕起居为墨吏国史为循良抑何翩反之甚愚谓官论美恶不论荐弹非其罪也输作城旦逾章其荣如其罪也拥笏垂鱼适昭其辱收何必曲为阳氏讳耶

　　尒朱荣传

　　荣传有二失论所云韦彭伊霍不与焉广载诏文代尒朱扬厉一失跋扈巨迹弇鄙琐状悉掩不载二失论所云世称受荣子文畧金代作佳传者也愚谓在收为笃论不足深怪孝昌正光之间灵太后淫纵不制郑俨李神轨浊乱宫闱狼不食子甘心酖儿此时向雒无师气噎欲死即河阴之役太阳酷滥衮衮朝贵既恋儿朴奚辞萧斧窃谓元义即为猾贼不得不以废灵太后为快举尒朱荣即为剽虏不得不以沈灵太后为大功况乎葛荣驱元颢除萧寳寅万俟丑奴歴平剧难厥勲不细倘其一心庄帝不萌悖逆毁赵元则之禅文斥李显和之九锡谓之韦彭伊霍夫复何过况魏收所论乃反语非正辞乎愚故责其二失并为释谤

　　尒朱兆传

　　天柱一日不死则髙欢一日附秀容髙欢一日不死则侯景一日附渤海俟其既死他无足虑则乗间而起各释私图奸雄心事大都同也史官作兆传言髙王忠义恶兆犯顺冀其必败将举义师以夹辅王室由此言之髙欢洵魏家之纯臣矣步蕃之师曽被大行宻诏髙欢何故代兆摧拉髙王又将如狗为人所嗾也总之尒朱弱扬去尒朱强复依人反复观望以规利便彼所以不与兆协规者兆属粗人计可缚取尒朱一族期功强近人身既恶啖之皆可下咽故假大义之名灭亲昵之党偷取权籍自开伯府其于魏室存亡庄帝生死犹之秦越肥瘠何足介意史官曲为美言将无所谓颜厚有忸怩耶曰不然北来诸将酒肉既丰髙王府中美官可欲而斧质可惧欲与惧并史态出矣

　　张普惠传

　　张洪赈一传衮衮至四千余言表疏悉载不由纸费传中之最繁最悉者惟杨播一门及此传而已推其故魏收父子建为益州刺史有赃罪普惠受使简摄事随得释子建父子感其恩为传以报之崔休罗同劈楮为尔寂寂普惠杨椿下笔不自休国史之任借酬恩怨大可怪也传中隠益州验赃之事惟载行台遣使之失以为杨公熙扇惑子建有先见焉不克以行干蛊而徒以文盖愆谁知修史之家类非一氏他人已载笔特书其后耶

　　斛斯椿樊子鹄贺拔胜传

　　与齐异规定称谋逆投身西魏率曰不材此是魏书大病斛斯人定可但不从神武敢于致难遂至躬受诋谯集诟弥甚耳凡易代之际人臣乃心故主辄蒙恶名无由昭雪史官随时俯仰巧取世资或以兴王自有爱憎或以胜国须留忌讳歴代类然不独一伯起氏也唐人纂隋书目君素为义及本朝修元史奬闵本为忠此由帝王比踪尧舜所以史官并辔董南史之良否君与臣实交任之贺拔兄弟无令狐周书几为魏佛助所掩读史者于鼎革之世不可不三思母徒依史官生活也

　　节义传

　　节义传中石祖兴可削也祖兴营太守县令两丧赐爵上造以愚言之守令悉属王官果有治状恒典自有国恤即无赐襚家人或能视含何烦部民屡出办丧此尽善事上官逢迎当涂者之所尚李锥郭尖优为之耳故曰祖兴宜去或曰然则石留之葬县令黄宣也张安祖之殡县令元承贵也二人犹之石祖兴也二人亦宜去曰是不然本传明言之矣黄令无期功强近之亲元令有弱息旅魂之痛所治有行徳者急録其行以风薄俗可也

　　良吏酷吏传

　　杜纂不宜列良吏传郦道元不宜列酷吏传杜纂降贼受其伪署后劝葛荣水灌信都循良之吏岂其屈膝緑林一城何辠俾民皆鱼胸有虿尾居然可覩此人而跻之良吏则孙侨先宜欵萑苻卓茂不嫌事赤眉矣郦道元抗灵后之旨正丘念之罪正气凛然邦之司直即其器业微峻无太丘醇酒之风有龙门破柱之气遽加酷名失在诬蔑况阴盘穿井有死靡贰不入节义之传横被毛鸷之名良史所深斥也

　　王叡传

　　王洛诚以日者之儿负辟阳侯之宠恨无淮南袖锥纵淫人考死史官纪其子姓条分派析宛同宗谱推其由然王椿之妇系佛助次姑以琐琐姻娅之故遽使魏朝国史移为太原家状不亦怪乎

　　僭晋司马叡传

　　江东虽小正朔攸在史官于典午南渡视同羌羯载厥土风申申相詈崔彦鸾十六国春秋推崇江左不复厝笔即其文史犹人而器识固已轶伦矣诸国唯铁弗慕容沮渠蒙氏庶几可存盖以参合统万之师姑臧和龙之役魏之取威定伯实在斯举其余须尽削之以入晋书抑更有说焉金行失次五马渡江诸国藉警风尘家思逐鹿短垣自踰靡国不有成则为拓跋不成则为铁伐徒何耳愚意凡诸帝制自为互吞互灭初不因魏氏起家及不在称臣贡献之列者悉可不载窃又谓苻坚有国书如姚秦张凉如慕容燕如拓跋魏皆须附録凉州玄壤既入其版图鱼羊老羌复甘为臣妾或衔璧称藩或服官扬歴倘淝水不衂簮笔有人畜四姓为小侯差可无媿

　　自序

　　作史之家类有自序迁固以来尚矣序中不过述作史大指及先代统系所由而已从未有自立佳传者魏收矜克性成躬自夸诩其使梁也奸秽狼籍买婢宣淫馆客由此得罪自传则曰副王昕聘萧衍昕风流文辩收辞藻富逸衍及其羣臣咸加敬异其修史也实得阳休之之力休之左右之始有兼著作之授自传则曰初帝令羣臣各言志收曰臣愿得直笔东观早出魏书故帝使收端任其才名本出温邢之后且又年事不侔自应推先之乃于静帝人日之问则曰时邢邵亦在侧甚恧焉称述文襄之语则曰今有魏收便是国之光采我亦使子才子升时有所作至于才气并不及之其意陵轹二人直出其上逮遵彦欧叔出米之斥更痛于当涂遂逝之刺而岳岳之鹿终逢折角矣其父子建为东益州刺史几以赃败自传则曰子建自出为藩牧董司山南居脂膏之中不以财利经懐及归京师家人衣食常不周赡此则为亲者讳兼合于古者作铭言善不言恶之义未可深非也

　　天象志

　　志云永熙二年四月己未朔日有蚀之占曰君阴谋三年出帝为斛斯椿等诸佞闗构猜于齐献武王托讨萧衍盛暑征发河南诸州之兵天下怪恶之按日食者阳消阴长之机君弱臣暴之象髙欢胁主至于出令辰弗集房大象昭然不曰臣有逆节翻谓君有异谋兹岂京房易占之术刘向洪范之学耶志云十五年乙丑月犯牵牛占曰大臣有忧十七年萧赜死后人以为大臣疑当作呉越盖笔误也愚谓魏书以江南为岛夷以齐武为大臣皆事之发粲者

　　地形志

　　常山郡注云后汉建初中为淮阳永元年复今按后汉书章帝建初四年四月徙常山王昞为淮阳王和帝永元三年五月绍封故淮阳王昞子侧为常山王昞传云徙淮阳王以汝南之新安西华益淮阳国昞自常山徙封淮阳非改常山为淮阳魏氏据范书而误建初徙昞封则以为章帝易郡名矣永元绍侧封则以为和帝复郡名矣总之读东汉诸王传未详耳
　　乐陵郡厌次县注云后汉曰富平孝明改按汉书成帝好微行尝自称富平侯家人则富平封邑两京己着不应后汉始改或富平自有两邑厌次为富平犹之安险为安喜苦陉为昌曲逆为蒲阴耶

　　灵征志

　　此志厯志咎征上合春秋纪异之义及其哆口诸祥则犹之休文符瑞之篇而已志中白鼠为灾白狼白鹿为瑞按穆天子征犬戎得四白狼四白鹿以归由是荒服不至则白狼白鹿未必不与白鼠同类也志载宣王得白狼而犬戎服不知出自何书应是误以周穆为周宣耶

　　释老志

　　史官立志上闗王政次系国体然后奋笔从之二氏之学任其并存天地之间于事已毕乃剖厥源流详其宗系楚英之盛馔徒存燕昭之灵气何在岂深悼时非普诫世主续司马封禅之书耶封禅义主于讽释老情存乎劝窥其意指归命鹫峯之侧荡心五城之间行非鸠摩不嫌登肩而抱儿术无栾大何惜系印以尚主斯尽外道之招殊非经国之典吾欲删之以严史例按外史释迦实以周昭王时生志以为周庄王时生者非一罽宾沙门昙无谶也在沮渠传则以为妖恣宣滛受拷而死在释老志则以为言事多中从容就命二者从志乎将从传乎
　　传作昙无谶志作昙摩谶无摩声相近故转而讹耳
