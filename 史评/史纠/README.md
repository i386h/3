<!-- { "loadSidebar": true } -->
史纠　　（明）朱明镐 撰

　　钦定四库全书

　　史部十五

　　史纠

　　史评类

　　提要

　　（臣）等谨案史纠六卷明朱明镐撰明镐字昭芑太仓人是编考订诸史书法之谬及其事迹之抵牾上起三国志下迄元史每史各为一编元史不甚置可否自言仿郑樵通志不敢删削唐书之例其晋书五代史亦阙而不论则未审为传写所佚或点勘未竟观篇末别附书史异同一篇新旧唐书异同一篇与全书体例截然不同知为后人掇拾残稾编次成帙也明代史论至多大抵皆八比余功偶捡纲鉴数纸即妄以臆说翻案徒侈游谈明镐名不甚着而于诸史皆钩稽参贯得其条理实一一从勘验本书而来较他家为有根据其书三国志以及八史多论书法之误而兼核事实唐书宋史则大抵考证同异指摘复漏中颇沿袭裴松之三国志注刘知几史通呉缜唐书纠谬司马光通鉴考异之文又如隋书兰陵公主忍耻再醮而身殉后夫取冠列女显然乖谬之类亦未能抉剔无遗至徐梦莘三朝北盟会编本杂采诸书案而不断以备史家之采择故义取全收例无去取梦莘实未旁置一词而明镐误以纪述之文为梦莘论断之语大加排诋尤考之未详要其参互考证多中肯綮精核可取者十之六七亦可谓留心史学者矣

　　乾隆四十六年十月恭校上

　　总纂官 （臣）纪昀 （臣）陆锡熊 （臣）孙士毅

　　总校官 （臣）陆费墀

　　●钦定四库全书

　　史纠卷一

　　（明）朱明镐 撰

　　○三国志

　　魏志

　　志云建安五年春三月董承等谋泄皆伏诛按承之谋深恶吉利之无君也于吉利为逆于献帝为正今书伏诛伏献帝之诛乎伏吉利之诛乎凡志近事多微词以逺祸也陈寿立太康之世以指建安直笔何害尚畏南史之及身哉
　　志云公军官渡绍连营稍前依沙塠为屯东西数十里公亦分营与相当合战不利时公兵不满万伤者什二三按初平三年操领兖州牧击黄巾于寿张东受降卒三十余万男女百余万口收其精锐者号为青州兵今皆何徃乃云不满万耶即征战损伤士卒物故容亦有之未应如此之多也据袁屯东西数十里公亦分营与相当是明乎扫境内之师以拒之军容甚盛但视袁兵差弱耳操固善用兵亦安能以么■〈麻外骨内〉之众殱十万之师乎裴松之辨之最详附载于后松之曰绍为屯数十里公能分营与相当此兵不得甚少一也绍若有十倍之众理应当悉力围守使出入断絶而公使徐晃等击其运车公又自出击淳于琼等扬旌徃还曽无抵阂明绍力不能制是不得甚少二也诸书皆云公坑绍众八万或云七万夫八万奔散非八千人所能缚而绍之大众皆拱手就戮何縁力能制之是不得甚少三也将纪述者欲以少见竒非实録也按锺繇传云公与绍相持繇为司隶送马二千余匹以给军本纪及世语并云公时有骑六百余匹繇志云初太祖父嵩去官后还谯避难琅琊为陶谦所害故太祖志在复雠东伐按陶谦刚直知大体于嵩何郄而必欲杀之且操为人雄威名已立谦即不能为许子将独不若鼎铛有耳乎操已心识其非姑以杀父复仇为名肆其东封耳韦昭呉书曰太祖迎嵩辎重百余两陶谦都尉张闿将骑二百卫送闿于泰山华费间杀嵩取财物因奔淮南此实録也郭颁世语归狱于徐牧陈寿同之识不逮韦氏逺矣
　　志云建安十三年十二月孙权为备攻合肥公自江陵征备至巴丘遣张憙救合肥公至赤壁与备战不利按呉志刘备破曹军权始有合肥之役是赤壁在先而合肥在后也今记载舛讹先后倒置宜为孙盛所驳
　　志云建安十九年十一月汉皇后伏氏坐昔与父故屯骑校尉完书云帝以董承被诛怨恨公辞甚丑恶发闻后废黜死兄弟皆伏法按曹瞒传载华歆勒兵入宫事甚详后闭户匿壁中歆壊户发壁牵后出帝时与御史大夫郗虑坐后被髪徒跣过执帝手曰不能复相活耶帝曰吾亦不自知命在何时也帝谓虑曰郗公天下宁有是乎据此是首逆者操辅逆者歆今书坐书废黜死书伏法槩为端目献帝之词而大逆主名终不得立特曲笔耳此涑水修资治通鉴所以芟陈志而载呉传也
　　志云二十三年汉太医令吉本与少府耿纪司直韦晃等反攻许烧丞相长史王必营必与颍川典农中郎将严光讨斩之按赵岐三辅决録注时有京兆金祎自以世为汉臣日磾讨莽何罗忠诚显著名节累叶覩汉祚将移谓可季兴乃喟然发愤遂与耿纪韦晃吉本本子邈邈弟穆等结谋是则谋讨非谋反也再按袁晖献帝春秋收纪晃者操实主之王必此时先创死则讨斩之名无由曲归矣大凡史官之笔一字之意务归精严如志中东征孙权西征刘备之属朱考亭悉以击易之愚谓建安之年尚可无易此时献帝犹守祭号操得挟天子以令诸侯及山阳避位黄初嬗号蜀为正统呉为敌国曰讨曰伐凡宜厘正愚闻范晔东汉书纪晃之传直云讨操不克夷三族考亭纲目遂祖其说晔以二人为忠寿以二人为贼二史所见孰优吾于承祚三志而识蔚宗之思精吾于涑水通鉴而服考亭之笔正【范晔自称其书曰体大而思精】
　　志云齐王讳芳字兰卿明帝无子养王及秦王询宫省事秘莫有知其所由来者按齐王为任城王楷子孙盛春秋主之即有疑辞要亦不甚河汉也据寿所书遗体莫考支繋亡辨岂其出自空桑抑亦全凭廪竹当时刘放孙资之徒逢迎司马宿以汉少帝秦吕政之事谤之寿亦沿其说而着笔耳寿载废张后废齐王事时近良史之笔愚每谓寿书魏事易书晋事难盖土行已尽可显列其慝身立晋朝难罪状其祖也今于操多曲笔于懿师多明文何耶或以操芟夷羣雄积苦兵间夺天下于黄巾黒山之手而司马父子蹈藉余势狐媚以弋天位此不过新莽楚玄之属耳当涂典午情罪差异故亦轻重其词欤
　　志云五年五月己丑髙贵乡公卒书法至此是无天矣大行之惨夷于大夫即司马躬自削牍尚或心战而不敢下或曰寿官于晋之故然则郭颁傅畅习凿齿独非晋人乎郭颁世语傅畅诸公赞习凿齿汉晋春秋深晰充济之逆叹服王经之义纪己丑之事本末详尽具有微文寿独何情甘蚀大义以奬乱人乎
　　志云术以余众奔九江杀扬州刺史陈温领其州按王粲英雄记术所恨者陈瑀非陈温也温先瑀刺扬州自病死陈瑀为术所署术败而复背之所以怒而治兵然瑀亦止走归下邳耳无杀瑀之文陈志殆不深考

　　董卓传臧洪传

　　董卓肆毒初平子源授命本朝皆当入汉纪不必赘魏志也史通限断之说诚不可易然则袁绍袁术吕布诸传可无议欤官渡之战徐州之擒魏功烂焉比事属辞势必连及要以大义折衷魏志断自夏侯元让强以余人缀入不过代后汉载笔耳至于卓传术传之评松之讥其词复恨其未尽此直琐琐何足云也

　　夏侯尚传

　　传载清河王经坐髙贵乡公事诛始经为郡守经母谓经曰汝田家子今仕至二千石物太过不祥可以止矣经不能从歴二州刺史司隶校尉终以致败按王彦伟之义上方孔父视彼王沈王业二人罪通于天矣陈寿不为立传而附见于夏侯尚传之末一异也经被收辞母母颜色不变笑而应曰人谁不死徃所以不止汝者恐不得其所也以此并命何恨之有哉习凿齿纪之甚详由此言之彦伟之母允矣圣善非止知兴知废之母及东海贤智之母所得髣髴正谊者而陈寿删去不録止载其守分知足之言使后世读史不窥本末者徒以彦伟之母一清河喆妇人耳而彦伟并不能辞干没进趋之恶名二异也或曰书经忠是昭晋篡寿亦畏罪耳则应之曰泰始元年之诏赐经孙以郎中之爵是晋武尚深愍其忠而寿志必曲掩其美也三异也

　　荀彧荀攸贾诩传

　　评曰荀彧清秀通雅有王佐之风然机鉴先识未能充其志也荀攸贾诩庶乎算无遗策经达权变其良平之亚欤愚谓荀文若所谓充志者矣夹辅汉室延祚二纪谋敌断论思若有神世有议其协规曹氏者嗟乎拨乱之才英雄之姿操实称首荀文若不操归而谁归乎及至大势在许当涂成谶九锡劝进杂然烦兴文若始恨韩卢得肉止以自肥而已乃一死饴甘以达本懐裴松之所谓全大正于当年布诚心于百代者也未充之说非愚则陋矣贾荀合传尤为不伦贾诩为傕汜谋主身代董卓报仇元凶甫夷逆祸重结致使行在两辱郎官采稆阅献帝本纪髪恒上冲则贼汉者文和忠汉者文若忠逆同区何以垂训松之以为不编程郭之篇而与二荀并列未免失类愚谓非也贾诩止堪附董卓传末程郭何辜遭此酷乎文帝用贾诩为三公孙仲谋闻而笑之诩谋策深长仲谋何笑笑者笑其始直作贼耳

　　管宁传华歆传

　　王彦方明徳在人为世师表陈寿不为立传附见于管幼安传中所见者商贾自秽一二语而已华子鱼佐逆弑后坏屋发壁独掩覆不书本传缀附小美演至千言嗟乎此二传出邪人得气为善者惧矣【列在后汉独行传】

　　陈泰传

　　传称狄道城中将士见救者至皆愤踊姜维始谓官救兵当须众集乃发而卒闻已至谓有奇变宿谋上下震惧自军之发陇西也以山道深险贼必设伏泰诡从南道维果三日施伏松之案此救至出于不意若不知救至何故伏兵深险乃经三日乎设伏相伺非不知之谓此皆语之不通者也【裴注】

　　卢毓传

　　传云会司徒缺毓举处士管宁帝不能用按管幼安忠于汉世终不臣魏宁为汉处士不为魏司徒区区此心前有龚胜后有陶潜当时有杨彪耳陈志以为帝不能用帝即能用幼安为之用乎诏书岁下安车重茵备极隆渥幼安终以老疾辞不受诏是则帝欲用之久矣

　　诸葛诞传

　　传云诞钦屠戮咨亦生擒三叛既获天下快焉愚谓司马氏父子柄国弈视其主在朝贵仕惟预譔九锡文为典午劝进而已乃彦云公治唱义于前仲恭公休着忠于后或感思明帝之顾命奋袂誓师或自伤魏室之重臣愿清帝侧司马曽不悔祸阻兵安忍收魏氏之甲兵攻魏氏之城邑借魏氏之市朝屠魏氏之公孤参夷三族葅及尺童凡有知识莫不含辛咸谓西陵墓田无泪可挥忍死登床六尺安在厥后子孙末裔有以面覆床之事石勒胡人有司马狐媚之辞知典午父子兄弟之邪则知公休诸人之正而修史无识昧于大义指忠为叛以愤为快文钦即非诞俦要亦魏之烈士唐咨本属亡命宁非呉之义师曲予之以叛名将何法而受恶耶

　　蜀志后主纪

　　评曰官不置史注纪无官是以行事多遗灾异靡书诸葛亮虽达于为政凡此之类犹有未周焉按景耀元年史官言景星见则蜀汉未尝无史官也借曰此延熙二十年以后事诸葛捐馆舍已久史官之设当属蒋费董郭诸人则列传何故无明文乎蒋费董郭在朝恪遵诸葛遗式守而勿失一如平阳之于酇侯未必有所改张増立也且诸葛于章武之世庶事草创建兴之时规条粗立左史右史国之大典必不空废厥曹遗讥后人者矣

　　诸葛瞻传

