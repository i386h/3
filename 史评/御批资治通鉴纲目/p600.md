<!-- { "loadSidebar": true } -->
　　【韦坚等既贬适之惧自求散地罢政事其子卫尉少卿霅尝召客客畏李林甫无一人敢徃者初适之与林甫有隙适之领兵部尚书林甫使人发兵部铨曹奸利事収吏六十余人付京兆京兆尹萧炅使法曹吉温鞫之温置吏于外先取二重囚讯之号呼之声所不忍闻吏闻之大惧引入皆自诬服顷刻狱成敕诮责前后知铨侍郎及判南曹郎官而宥之始太子文学薛嶷荐温才上召见顾嶷曰是一不良人朕不用也及林甫欲除不附已者求治狱吏炅荐温于林甫林甫大喜温顼之兄子也又有罗希奭者为吏深刻林甫引为殿中侍御史二人皆随林甫所欲深浅鍜链成狱无能自脱者时人谓之罗钳吉网】集览【散地犹言闲处也霅胡甲反鍜链成狱吏入人罪犹工冶陶铸鍜链成熟也】质实【吉温洛州河南人】
　　以陈希烈同平章事
　　【希烈以讲老庄得进专用神仙符瑞媚于上李林甫以希烈柔佞易制故引以为相政事一决于林甫希烈但给唯诺故事宰相午后六刻乃出林甫奏今太平无事已时即还第机务皆决于私家主书抱成案诣希烈书名而已】质实【老庄注见晋成帝咸康三年】
　　五月朔日食○秋七月敕左降官日驰十驿
　　【以流贬人在道逗遛故有是敕自是左降官多不全矣】质实【逗遛注见汉宣帝本始三年】
　　加岭南经畧使张九章三品以王翼为戸部侍郎【杨贵妃方有宠毎乗马则高力士执辔授鞭织绣之工专供贵妃院者七百人中外争献珍玩九章翼所献精羙九章加三品翼为戸部侍郎民间歌之曰生男勿喜女勿悲君今防女作门楣妃欲得生荔支嵗命岭南驰驿致之尝以姤悍不逊送归铦第上遂不食及夜力士奏请迎妃归院遂开禁门而入后复以忤防遣归吉温因宦官言于上曰陛下何爱宫中一席之地使之就死而辱之于外舍邪上亦悔之遣中使赐以御膳妃对使者涕泣曰金玉珍玩皆陛下所赐惟髪者父母所与乃剪髪一缭而献之上遽召还宠待益深】
　　冬杀骁卫兵曹桞勣赞善大夫杜有邻
　　【有邻女为太子良娣其长女为勣妻勣性狂踈好功名喜结交豪俊淄川太守裴敦复北海太守李邕皆与定交勣与妻族不恊欲防之为飞语告有邻妄称图防交搆东宫指斥乗舆林甫令吉温鞫之乃勣首谋遂与有邻皆杖死太子亦出良娣为庶人】集览【赞善大夫唐东宫官有左右赞善大夫各五人掌传令讽过失赞礼仪飞语犹言飞状注见开元十七年图防注见汉平帝元始四年指斥斥亦指也指斥渫渎直言之也】质实【淄川郡名注见宋明帝泰始三年北海郡名注见汉桓帝永康元年青州东宫注见宋文帝元嘉二十七年】
　　书法【于是勣为飞语以防有邻有邻以无实书杀宜也勣则曷为亦以杀书杀不以其罪也有邻女为太子良娣其长女为勣妻林甫故实其事以防太子因使吉温奏勣首谋故勣虽倾险纲目舍勣所以恶林甫也书之以杀而后有任其咎者矣】
　　【丁亥】六载春正月杀北海太守李邕及皇甫惟明韦坚等王琚李适之自杀
　　【江华司马王琚性豪侈与李邕皆自谓耆旧久在外意怏怏李林甫恶其负材使气欲因事除之因别遣罗希奭按邕与裴敦复皆杖死邕才艺出众卢藏用常语之曰君如干将莫邪难与争锋然终虞缺折耳邕不能用林甫又奏分遣御史赐皇甫惟明韦坚等死希奭所过杀迁谪者李适之仰药琚自缢适之子霅迎防至东京林甫令人诬告杀之给事中房琯坐与适之善贬宜春太守林甫恨韦坚不已遣使于循河及江淮州县求坚罪収系纲典船夫徴剥逋负延及邻伍死者甚众至林甫卒乃止】集览【干将莫邪正义曰二劒名也将无明音但人皆读作锵邪余遮反汉书音义曰干将韩王劒师也索隐曰应劭云干将吴大夫善冶者与欧冶子同师俱能为劒欧冶子在越铸劒五口三口入于吴一曰盘郢二曰鱼肠三曰湛卢吴王阖闾得而宝之以故使劒匠作劒二口匠作劒不成干将曰昔吾师作冶金鐡之精不销夫妻俱入炉中然后成物于是其妻乃断发剪爪与夫望炉俱跃遂投炉中乃成故阳曰干将隂曰莫邪阳作龙文隂作漫理终虞虞虑也所过杀迁谪者罗希奭所经过处应有坐迁谪者尽杀之纲典主漕运案牍之吏】质实【江华郡名注见中宗嗣圣七年道州房琯河南人宜春郡名注见高宗仪鳯元年】
　　书法【于是邕与敦复皆以勣党坐杖死不书敦复何畧之也曷为畧之敦复林甫党也党于林甫而卒为所杀亦自取矣故不书然则王琚适之则曷为止以自杀书上书杀某某某下书某某自杀则其自杀也有廹之而然矣】
　　发明【世之治也昆虫草木皆得其生世之乱也公卿大夫不得其死观纲目所书自栁勣杜有邻以至李邕王琚李适之等皆当时荐绅不免无罪见杀则民之无告而死者又可知矣古人乱邦不居无道则隐盖为此也虽然明皇蔽于林甫虽爱子犹且不免况大夫士乎】
　　除绞斩条
　　【上慕好生之名令应绞斩者皆重杖流岭南其实有司率杖杀之】
　　书法【书予之也纲目防刑之政书除十详汉惠帝四年皆予之也】
　　令天下嫁母服三载考异【提要嫁上有为字】集览【嫁母服三载嫁母谓父卒母嫁礼降服杖期今乃令天下为嫁母服三年文公家礼曰子为父后则为嫁母无服】
　　书法【尝敇五服并从经传矣既又加母党服于是又令嫁母服三载纲目并书之得失昭然矣】发明【自武韦増加母服屡见讥于君子然妇人自崇其党无足言者今宗乃无故令天下嫁母服三载果何谓哉夫嫁母于义已絶犹増重如此则逮事之母当如何耶此于理不通而不可以强推者是不独知母而不知父而已大书于册可胜叹哉】
　　○令士通一艺以上皆诣京师
　　【上欲广求天下之士命通一艺以上皆诣京师李林甫恐草野之士对防斥其奸恶建言举人卑贱恐有俚言汚浊圣听乃令郡县精加试练送省覆试具名闻奏既而至者皆试以诗赋论遂无一人及弟者林甫乃以野无遗贤上表称贺】
　　书法【于是林甫艰之覆试无一人及第者则其书之何甚宗之暗也终纲目书举经士六详汉平帝元始四年具文无如天宝者矣】
　　以安禄山兼御史大夫
　　【禄山体肥腹垂过膝外若痴直内实狡黠令其将刘骆谷留京师诇朝廷指趣嵗献俘虏杂畜竒禽异兽珍玩之物不絶于路其在上前应对敏给杂以诙谐上尝戯指其腹曰此胡腹中何所有其大乃尔对曰更无余物止有赤心耳上悦又尝命见太子禄山不拜左右趣之拜禄山曰太子何官上曰此储君也朕千秋万歳后代朕君汝者也禄山曰臣愚向者唯知有陛下一人不知乃更有储君不得已然后拜上以为信然益爱之上尝晏勤政楼独禄山于御座东间设金鸡障置榻使坐其前命杨铦娣弟皆与禄山叙兄弟禄山得出入禁中因请为贵妃儿上与贵妃共坐禄山先拜贵妃上问何故对曰胡人先母而后父上悦】质实【诙谐注见汉武帝建元三年】
　　发明【禄山胡人目不知书御史大夫乃风宪之长朝廷清选以之兼职可谓非其伦矣直笔书之亦足贻千古之笑也】
　　夏四月王忠嗣觧河东朔方节度
　　【李林甫以忠嗣功名日盛恐其入相忌之安禄山潜蓄异志托以御防筑雄武城请忠嗣助役欲留其兵忠嗣先期而徃不见禄山而还数奏禄山必反林甫益恶之忠嗣固辞河东朔方节度许之】
　　冬十月如骊山温泉名其宫曰华清考异【如上漏帝字】质实【骊山注见秦始皇三十七年一统志云温泉在西安府临潼县东南二里骊山之麓秦始皇于此砌石起宇汉武重加修饰华清宫在骊山下唐太宗所建以温汤所在初名温泉宫宗改曰华清治汤为池环山列宫室每歳临幸内有飞霜九龙长生明珠等殿久废今汤存焉】
　　书法【未有书名其宫者书名其宫何讥溺爱也与前书更集仙为集贤者大异矣】
　　○将军董延光攻吐蕃石堡城不克十一月以哥舒翰充陇右节度使贬王忠嗣为汉阳太守
　　【王忠嗣以部将哥舒翰为大斗军副使李光弼为河西兵马使翰本突骑施别部酋长光弼契丹王楷洛之子也皆以勇畧为忠嗣所重每嵗积石军麦熟吐蕃輙来获之无能御者翰先伏兵于其侧虏至断其后夹击之无一人得返自是不敢复来上欲使忠嗣攻吐蕃石堡城忠嗣上言石堡险固吐蕃举国守之非杀数万人不能克臣恐所得不如所亡不如厉兵秣马俟其有衅然后取之上意不快将军董延光请行上命忠嗣分兵助之忠嗣不得已奉诏而不尽如其所欲李光弼曰大夫以多杀士卒之故不欲成延光之功虽廹于制书实夺其谋也何以知之今以数万众授之而不立重赏士卒安肯为之尽力乎然此天子之意也彼无功必归罪于大夫大夫何爱数万叚帛不以杜其谗口乎忠嗣曰今以数万之众争一城得之未足以制敌不得亦无害于国故忠嗣不欲为之忠嗣今受责天子不过以一将军归宿卫其次不过黔中上佐忠嗣岂以数万人之命易一官乎光弼曰大夫能行古人之事非光弼所及也延光过期不克言忠嗣沮挠军计上怒李林甫因使人告忠嗣欲拥兵奉太子敕徴忠嗣入朝委三司鞫之上闻哥舒翰名召见悦之以为陇右节度使而诏三司曰吾儿居深宫安得与外人通谋此必妄也但劾忠嗣沮挠军功翰之入朝也或劝多赍金帛以救忠嗣翰曰若直道尚存王公必不寃死如其将防多赂何为三司奏忠嗣罪当死翰力陈其寃上感悟贬忠嗣汉阳太守范氏曰王忠嗣可谓贤将矣不为无益害有益不以所得易所亡不顾一身之危而惜士卒之命其可谓贤将矣然忠嗣知石堡之不可取莫若固守前议均之得罪不亦宜乎既黾勉奉诏而复挠其谋使谗人得以借口岂忠嗣思之未至邪○李林甫屡起大狱以杨钊有掖庭之亲乃引以为援事有防渉东宫者皆指擿使之奏劾付罗希奭吉温鞫之钊因得逞其私志所挤防诛夷者数百家幸太子仁孝谨静张垍高力士常保防于上前故林甫终不能间也】集览【哥舒翰哥舒虏复姓元和姓纂云哥舒本突骑施别部之号后因为氏焉大斗军凉州有大斗军因大斗防谷为名黔中上佐黔中注见周显王七年上佐官名也别驾长史司马通谓之上佐指擿指示桃擿也垍其致反】质实【哥舒翰营州桞城人积石军莫详处所惟河州卫军民指挥使司城西北一百二十里有积石闗唐置军于此防守未知是否智者察焉厉兵秼马注见晋孝武太元十七年汉阳郡名本春秋郧国地战国属楚秦属南郡汉为江夏郡安陆县地三国属魏后属吴皆为重镇晋立沌阳县为江夏郡治后郡移治安陆县宋齐梁并属江夏郡后周属竟陵郡隋属复州大业初属沔阳郡唐置沔州治汉阳县天宝初改汉阳郡乾元初复为沔州宝歴初州废周世宗平淮南以汉阳县置军宋熈宁中废为县绍兴中复置军元至元中陞为汉阳府本朝因之湖广道掖庭注见汉光武建武二年】
　　杀戸部侍郎杨愼矜
