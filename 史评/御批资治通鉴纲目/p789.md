<!-- { "loadSidebar": true } -->
　　书法【不果何不果从也于是中国多事遂不果从不果从矣则何以书嘉慕华也】发明【幽州请降于周旣不果从何必书之所以致其嗟惜之意也】
　　秋七月周枢宻使王峻辞位不许
　　【峻性轻躁多计数好权利喜人附已毎言事见从则喜或未允輙愠怼不逊周主以其故旧有功毎优容之峻益骄郑仁诲向训李重进皆周主在藩镇时腹心将佐也稍稍进用峻心嫉之累表称疾求解机务又遗诸道书求保证诸道以闻周主惊骇遣左右慰勉令视事不至以直学士陈观与峻亲善令徃谕防观曰陛下但声言临幸其第严驾以待之峻必不敢不来从之峻乃入朝周主慰劳令视事】集览【临幸行幸也蔡邕曰天子车驾所至民臣皆以为侥幸故谓之幸葢幸其恩沛之及也严驾严装车驾也凡治行李曰戒严】
　　蜀梓州监押王承丕杀判武德军郭延钧指挥使孙钦讨诛之
　　【延钧不礼于承丕奉圣指挥使孙钦当以兵戍边徃辞承丕承丕邀与俱见府公至则令左右击杀延钧屠其家矫诏开府库赏士卒出系囚发屯戍将吏毕集钦谓承丕曰今延钧已伏辜公宜出诏书以示众承丕曰我能致公富贵勿问诏书钦始知承丕反因绐曰今内外未安请为公廵察即跃马而出晓谕其众帅以入府攻承丕斩之传首成都】
　　周天平节度使高行周卒
　　【行周有勇而知义功髙而不矜防马临敌叱咤风生平居与賔僚宴集侃侃和易人以是重之】集览【叱咤风生叱昌栗反咤竹驾反叱咤发怒声风生雷厉风飞之谓言其威声可畏也】
　　周制犯盐麴者以斤两定刑有差○九月周禁边民毋得入契丹界俘掠○契丹宼冀州周兵拒郤之考证【宼当作攻周】○冬十月武平留后刘言遣兵攻潭州唐节度使边镐弃城走言遂取湖南
　　【唐武安节度使边镐不合众心吉水人欧阳广上书言镐非将帅才必丧湖南不报乃使镐经畧朗州自朗来者多言刘言忠顺镐不为备唐主召言入朝言不行谓王逵曰唐必伐我奈何逵曰边镐抚御无方士民不附可一战擒也言乃以逵及周行逢何敬真潘叔嗣张文表等十人皆为指挥使部分发兵行逢能谋文表善战叔嗣果敢三人多相须成功情欵甚昵诸将欲召溆州酋长苻彦通行逢曰蛮贪而无义前年入潭州焚掠无遗吾兵以义举徃无不克乌用此物使暴殄百姓哉乃止然亦畏彦通为后患以蛮酋刘瑫为西境镇遏使以备之十月逵等将兵分道趣长沙以孙朗丰进为先锋使边镐遣兵屯益阳逵等克之遂至潭州镐弃城走吏民俱溃逵入城自称武平节度副使权知军府事以何敬真为行军司马唐将守湖南诸州者相继遁去刘言尽复马氏岭北故地惟郴连入于南汉】质实【一綂志云溆州唐末所置治卢阳县五代因之宋改为沅州元初置沅州路寻复降为州辰州路至本朝初陞为沅州府寻复为州省县入焉改属辰州府益阳秦之县名属长沙郡以县在益水之阳故名汉属长沙国三国吴属衡阳郡隋唐皆属潭州宋属鼎州寻复属潭州元陞为州至本朝复为县改属长沙府郴隋之州名注见楚义帝元年连隋初州名治桂阳县大业初改熈平郡唐为连州天寳初改连山郡乾元初复为连州元置连州路湖南道大德中降路为州英德路至本朝初省后复置属广州府】
　　契丹大水
　　【瀛莫幽州大水流民入塞者四十万口周诏所在赈给存处之中国民被掠得归者十五六】书法【书大水多矣必中土也此契丹水耳何必书志善政也于是流民入塞四十万周主诏赈给之以是为善政故书之】
　　周平章事李谷辞位不许
　　【谷以病臂辞位周主遣中使谕防曰卿所掌至重朕难其人茍事功克集何必朝礼谷不得已复视事谷未能执笔诏以三司务防令刻名印用之】
　　周立诉讼法
　　【敕民有诉讼必先歴县州及观察使处决不直乃听诣台省或自不能书牒倩人书者必书所倩姓名居处若无可倩聼执素纸所诉必须已事母得挟私客诉】
　　周庆州野鸡族反遣折从阮讨之
　　【庆州刺史郭彦钦性贪野鸡族多羊马彦钦故扰之以求赂野鸡族遂反徙折从阮为静难节度使讨之】质实【一綂志云庆州隋初所置治合水县后改为化郡唐初复为庆州天寳初改安化郡乾元初复为庆州陞安定军五代梁改武静军宋初仍为庆州寻陞为庆阳节度金初改安国军后置庆原路元初复为庆阳府本朝因之陜西道】
　　刘言奉表于周
　　唐冯延已孙晟罢削边镐官爵流饶州
　　【初镐从查文徽克建州凡所俘获皆全之建人谓之边佛子及克潭州市不昜肆潭人谓之边菩萨旣而政无纲纪惟日设斋供盛修佛寺潭人失望谓之边和尚矣冯延已孙晟上表请罪皆释之晟陈情不已乃与延已皆罢唐主以比年出师无功乃议休兵息民或曰愿陛下数十年不用兵可小康矣唐主曰将终身不用何数十年之有思欧阳广之言拜本县令】
　　十一月周制税牛皮法
　　【勅约毎嵗民间所输牛皮三分减二计田十顷税取一皮余听卖买惟禁卖于敌国自兵兴以来禁民私卖买牛皮悉令输官受直唐明宗之世有司止偿以盐晋天福中并盐不给汉法犯私牛皮一寸抵死然民间日用实不可无至是李谷建议均于田畆公私便之】
　　十二月河决郑滑周遣使修塞
　　周静难节度使侯章入朝
　　【章献买宴绢千匹银五百两周主不受曰诸侯入观天子宜有宴犒岂待买邪自今如此比者皆不受】
　　周葛延遇李澄伏诛
　　【周翰林学士徐台符请诛诬告李崧者冯道以为屡更赦不许王峻嘉台符之义白收二人诛之】集览【白收谓禀白于上而收捕之】
　　书法【葛李为奸逆于汉者也此周矣书伏诛何书伏诛以见奸逆之罪虽易世不可逭也纲目之惩恶严矣】
　　【癸周广顺三年○是丑嵗凡五国三镇】春正月周以刘言为武平节度使【刘言上表于周乞移使府治朗州且请贡献卖茶悉如马氏故事许之以言为武平节度制置武安静江等军事王逵为武安节度使何敬真为静江节度使周行逢为武安行军司马】
　　周罢户部营田务除租牛课
　　【前世屯田皆在邉地使戍兵佃之唐末中原宿兵所在皆置营田以耕旷土其后又募髙赀户使输课佃之户部别置官司总领不州县或丁多无役或容庇奸盗州县不能诘梁太祖击淮南得牛万计以给农民使嵗输租牛死而租不除民甚苦之周主素知其弊李谷亦以为言敕悉罢之以其民州县田庐牛具并赐见佃者为永业是嵗戸部增三万余户民旣得为永业始敢葺屋植木获地利数倍或言营田有肥饶者不若鬻之可得钱数十万缗以资国周主曰利在于民犹在国也朕用此钱何为唐草泽邵棠上言近游淮上闻周主恭俭増脩德政吾兵新破于潭朗恐其有南征之志宜为之备】集览【草泽邵棠草泽犹言草野之士也邵棠其姓名前唐太宗时有上书者言臣居草泽注草泽寂寞之地也】发明【人主茍有爱民之心则必有爱民之政矧如五代乱离之极尤頼抚飬之仁周太祖旣立诉讼法又定税牛皮法又罢营田务除租牛课此亦可谓有恤民之心者纲目详而书之此所以致其予之之意耳诗曰民亦劳止汔可小康】
　　周莱州刺史叶仁鲁有罪伏诛
　　【仁鲁周主故吏也坐赃赐死周主遣中使赐以酒食曰汝自抵国法吾无如之何当存恤汝母仁鲁感泣】
　　周遣王峻行视决河
　　【周主以决河为忧王峻请自行视许之镇宁节度使荣屡求入朝峻忌其英烈毎沮止之至是荣复求入朝周主许之】集览【自行视行下孟反按行也谓亲徃决河廵视也】
　　契丹宼定州周将杨裕击走之考证【宼皆当作攻周谨按纲目之作其事则周秦汉晋隋唐其义则内中国外夷狄夫淳维之地无氏族以别其类无田庐以定其业无礼乐以脩其政无学问以资其身故曰夷狄不可以中国之治治之也帝王之世服则怀之以德否则畏之以威内外之分截然有制由秦至晋中国自中国夷狄自夷狄晋至隋夷狄入中国唐至五季中国资夷狄纲目而后固未暇论世道之变日趋于下矣秦使防恬北攻河南地因河为塞通直道起临洮至辽东延袤万余里胡人不敢南牧汉用陈平厚遗阏氏用娄敬结和亲曰厚遗者纳币之始曰和亲者交中国之始拒之以兵革扼之以险阻则有以絶其侵中国之路厚遗以资之和亲以悦之则有以启其觊中国之心然则防恬功之首陈平娄敬罪之魁也孝武时卫青霍去病将百万众横行匈奴中终西汉无北顾之忧其功不在蒙恬下东汉曹魏徙羗胡内地养虎以自遗害然犹未至大入也晋初郭钦上疏不纳江綂著论不用遂至青衣行酒于光极羊车肉袒于虏庭五帝三王之都悉为所染污矣唐用刘文静资突厥取天下肃宗资回纥讨贼石晋用桑维翰资契丹得国平居阂絶犹防猾夏之患况资其力取大利乎若文静维翰之罪浮于陈平娄敬可知也考之凡例中国有主则夷狄书宼无主书入又曰正綂用兵于夷狄书伐书攻书击大贤立言匡中国守四夷在一字之间曰宼曰入严于直道之制曰伐曰攻曰击勇于百万之师其外之亦至矣且穷兵黩武非上计也纳币和亲非良防也有志于天下必谨内外之分脩德立威以柔服之至其弗率然后徂征将如蒙恬卫青霍去病则将之言如郭钦江綂则用之失计如陈平娄敬刘文静桑维翰则诛之若然则中国乂安万世永頼矣】○周镇宁节度使郭荣入朝质实【镇宁节度注见太祖广顺三年】
　　【故李守贞骑士马全义从荣入朝召见补殿前指挥使谓左右曰全义忠于所事昔在河中屡挫吾军汝辈宜效之】
　　书法【前书养子荣矣辛亥年此书郭荣何正之为周王之子也】
　　周以王峻兼平卢节度使
　　【峻闻荣入朝遽归大梁固求出镇故有是命】
　　周野鸡族降
　　武安节度使王逵杀静江节度使何敬眞
　　【初王逵以何敬真为静江副使朱全琇为武安副使张文表为武平副使周行逢为武安司马敬真全琇各置牙兵与逵分防视事惟行逢文表事逵尽礼逵亲爱之敬真辞归朗州又不能事刘言与全琇谋作乱言疑逵使敬真伺已将讨之逵惧行逢曰言素不与吾辈同心敬真全琇耻在公下宜早图之防南汉宼全州行逢请説言遣敬真全琇南讨俟至长沙以计取之逵从之言遣敬真全琇将兵御南汉至长沙逵迎见甚欢宴饮连日多以羙妓饵之敬真淹留不进逵乘其醉使人诈为言使者责敬真全琇收斩之】
　　周更作二寳
　　【初契丹主德光以晋传国寳北还至是更以玉作二寳】
　　周贬王峻为商州司马
　　【峻晚节益狂躁奏请以顔衎陈观为相周主曰进退宰辅不可仓猝俟更思之峻语渐不逊乃退周主幽峻别所召见冯道等泣曰王峻凌朕太甚欲尽逐大臣翦朕羽翼朕惟一子专务间阻无君如此谁则堪之乃贬峻商州司马以病卒】
　　三月周主以郭荣为开封尹封晋王
　　书法【封子未有书姓者此何以书正名也五季不立太子封为晋王则将承大业矣不可以不正也然则曷为不书子不书子所以别于正綂也故封子不书主此特书之予得人也】
　　周宁州杀牛族反
　　【初杀牛族与野鸡族有隙闻官军讨野鸡馈饷迎奉官军利其财畜而掠之杀牛族反与野鸡合败州兵于包山周主以郭彦钦扰羣胡致其作乱黜废于家】
　　周以郭元昭为庆州刺史
