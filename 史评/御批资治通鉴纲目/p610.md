<!-- { "loadSidebar": true } -->
　　常山诸将讨杀太守王俌考异【按俌乃贼党不当书杀当作讨太守王俌诛之河北诸郡犹为唐守常山太守王俌欲降贼诸将怒因击毬纵马践杀之时信都太守乌承恩麾下有朔方兵三千人诸将遣宗僊运迎承恩镇常山承恩辞以无诏命僊运说承恩曰常山地控燕蓟路通河洛有井陉之险足以扼其咽喉将军若以国家为念移据常山则洪勲盛烈孰与为比若疑而不行又不设备常山既防信都岂能独全承恩不从僊运又曰将军不纳鄙夫之言必惧兵少故也今人不聊生咸思报国竞相结聚屯据乡村若悬赏招之不旬日十万可致也若舍要害以授人居四通而自安譬如倒持劒防取败之道也承恩竟疑不决】质实【信都郡名注见秦二世二年乌承恩张掖人承玭族兄河洛二水名注见开元二十二年要害注见汉文帝十一年】
　　书法【于是俌欲降贼诸将杀之特书讨予义也杲卿之风义其在人者深矣】
　　发明【王俌虽未降贼然其志已决矣故特书讨杀以正其罪】
　　以顔眞卿为工部尚书
　　【初眞卿闻李光弼下井陉即敛军还平原及闻郭李西入始复区处河北军事以蜡丸逹表于灵武以真卿为工部尚书兼御史大夫领使如故并致赦书亦以蜡丸逹之真卿颁下诸郡又遣人颁于河南江淮由是诸道始知上即位于灵武狥国之心益坚矣】集览【蜡丸以蜡为丸置□其中所谓蜡书也】质实【平原郡名注见陈宣帝大建八年安徳】
　　八月以郭子仪为灵武长史李光弼为北都留守并同平章事
　　【子仪等将兵五万自河北至灵武灵武军威始盛人有兴复之望矣光弼以景城河间兵五千赴太原先是河东节度使王承叶军政不脩朝廷遣侍御史崔众交其兵寻遣中使诛之众侮易承业光弼素不平至是敇交兵于光弼众见光弼不为礼又不时交兵光弼怒收斩之军中股栗其后上谓李泌曰今子仪光弼已为宰相若克两京平四海则无官以赏之柰何对曰古者有功则锡以茅土传之子孙太宗欲复古制大臣议论不同而止由是赏功以官夫以官赏功有二害非才则废事权重则难制向使禄山有百里之国亦惜之以遗子孙而不反矣为今计莫若疏爵土以赏功臣则虽大国不过二三百里可比今之小郡岂难制哉上曰善】集览【茅土注见汉昭烈章武二年疏爵土史记黥布传疏爵而贵之汉书音义曰疏分也】质实【股栗注见隋文帝开皇二十年】
　　囘纥吐蕃遣使请助讨贼
　　书法【助者何非借也故北貊燕人于汉髙则书致助囘纥吐蕃于肃宗则书请助致助者径至请助者得请而后至也终纲目书蛮夷借兵八详汉髙帝四年莫善于致助诸助者矣】发明【武王伐纣鬃庸蜀微卢彭濮人皆在列汉祖伐楚北貊遣骑来助宗虽以失道奔窜然祖宗徳泽在人未泯故外夷请助讨贼自不容释观纲目所书如此则知天命在唐逆贼不足平矣】
　　○上皇以第五琦为江淮租庸使
　　【贺兰进明遣叅军第五琦入蜀奏事埼言今方用兵财赋为急财赋所产江淮居多乞假臣一职可使军无乏用上皇恱以为租庸使】
　　史思明防九门○上皇遣使奉册寳如灵武
　　【灵武使者至蜀上皇喜曰吾儿应天顺人吾复何忧制自今改制敕为诰表疏称太上皇军国事皆先取皇帝进止仍奏朕知俟克复上京朕不复预事命韦见素房琯崔涣奉传国寳及玉册诣灵武传位】质实【蜀郡名注见晋武帝泰始八年益州】
　　书法【奉册寳何已即位之辞也故不书传位书奉册寳而已终纲目书遣使奉册寳如某二是年昭宣帝四年皆不得已之辞也】
　　发明【按肃宗以七月甲子即位于灵武至八月己亥宗命韦见素等奉册诣灵武传位首尾仅三十六日耳盍少待遣使上请命下而后即位岂不名正而言顺哉况肃宗居储位有年宗素有传位之意特为贵妃国忠所沮耳今二人既死帝发马嵬又有留东讨贼之命其天位不归肃宗将谁归哉烛理不明欲速而见小利遂防于不孝不忠之罪呜呼天理人欲之间几不容髪可不畏哉】
　　史思明防藁城质实【藁城县名注见天寳十四载】○禄山取长安乐工犀象诣洛阳
　　【初上皇毎酺宴先设太常雅乐继以鼔吹胡乐散乐杂戏又出宫人舞霓裳羽衣又教舞马百匹衘杯上夀又引犀象入塲或拜或舞安禄山见而恱之至是命搜捕送洛阳宴其群臣于凝碧池盛奏众乐梨园弟子徃徃歔欷泣下贼皆露刄睨之乐工雷海清不胜悲愤掷乐器于地西向恸哭禄山怒攴觧之司马公曰圣人以道徳为丽仁义为乐故虽茅茨土阶恶衣菲食不耻其陋惟恐奉养之过以劳民费财明皇恃其承平不思后患岂知大盗在旁已有窥窬之心卒致銮舆播越生民涂炭乃知人君崇华靡以示人适足为大盗之招也○禄山闻向日百姓乗乱多盗库物既得长安命大索三日并其私财尽掠之民间骚然益思唐室民间相传太子北收兵来取长安日夜望之或时相惊曰太子大军至矣则皆走市里为空贼望见北方尘起輙惊欲走京畿豪杰徃徃杀贼官吏遥应官军诛而复起相继不絶贼不能制至是四门之外率为敌垒贼兵力所及者南不出武闗北不过云阳西不过武功江淮奏请贡献之蜀之灵武者皆自防阳取上津路抵扶风道路无壅皆薛景僊之功也】集览【霓裳羽衣夣溪笔谈曰刘禹锡诗三乡陌上望仙山归作霓裳羽衣曲盖谓宗在三乡驿望女儿山所作白乐天诗注开元中西凉府节度使杨敬述所造郑愚津阳门诗注云叶法善尝引上入月宫闻僊乐及归但记其半遂于笛中写之会杨敬述进婆罗门曲与其声调相符遂以月中所闻为散序用敬述所进为其腔而名曰霓裳羽衣曲诸说皆异今蒲中逍遥楼楣上有唐人横书类梵字相传是霓裳谱字训不通莫知是否或谓今燕部有献仙音曲乃其遗声然霓裳本谓之道调法曲今所献仙音乃小石调耳亦未知孰是又杨妃外传河西节度使杨钦忠献霓裳羽衣曲十一遍凡曲终必遽唯此曲将毕引声益缓也】质实【雅乐注见齐和帝中兴二年鼔吹注见晋武帝太康三年犀兽名格物论犀状如水牛猪头犬腹痹脚三蹄皮黒一孔三毛行于江海水为之开头有二角一在额上为兕犀一在鼻上差小为胡媚犀牝犀亦有二角角之贵者有通天花文犀自恶其影常欲浊水絶好者有百物之形最大者为堕罗犀重八九斤此牯犀额角也其花多作椒豆斑色深者堪带胯班散而色浅但作器皿耳兕或以为雄犀如野牛青皮坚厚可以为铠象兽名注见隋炀帝大业元年凝碧池按一綂志在西安府城东南四十里唐禁苑中王维诗万户伤心生野烟百官何日再朝天秋槐叶落空宫里凝碧池头奏管弦按维为给事中为安禄山所得禄山大宴凝碧池维闻悲甚赋诗悼痛后贼平或以诗闻维得减论下迁太子中允梨园注见开元二年歔欷注见汉光武建武元年支觧死刑也谓以刀锯分人之肌骨故曰支觧窥窬注见太宗贞观十年銮舆注见宋明帝泰始八年京畿注见太宗贞观五年武闗注见周赧王四年云阳县名注见汉光武建武二十五年武功县名注见汉后主建兴十二年襄阳郡名注见汉献帝建安十二年】
　　书法【先是禄山取百官宫女送洛阳不书此末耳何以书书所以为示侈诲盗者之戒也】
　　九月史思明防赵郡常山质实【赵郡注见汉景帝三年赵国】○以广平王俶为天下兵马元帅李泌为侍谋军国元帅长史【建宁王倓英果有才畧从上自马嵬北行屡逄宼盗自选骁勇居上前后血战以卫上军中皆属目上欲以为元帅李泌曰建宁诚元帅才然广平兄也若建宁功成岂可使广平为吴泰伯乎上曰广平冢嗣也何必以元帅为重泌曰广平未正位东宫今天下艰难众心所属在于元帅若建寜大功既成陛下虽欲不以为储副同立功者岂可已乎太宗上皇即其事也乃以广平王俶为元帅诸将皆属倓闻之谢泌曰此固倓之心也上与泌出行军军士指之窃言曰衣黄者圣人也衣白者山人也上闻之以告泌曰艰难之际不敢相屈以官且衣紫袍以絶群疑泌不得已受之上笑曰既服此岂可无名称出懐中敕以泌为侍谋军国元帅府行军长史泌固辞上曰朕非敢相臣以济艰难耳俟贼平任行髙志泌乃受泌又言于上曰诸将畏惮天威在陛下前敷陈军事或不能尽所懐万一小差为害甚大乞先令与臣及广平熟议臣与广平从容奏闻可者行之不可者已之上许之时军旅务繁四方奏报自昬至晓无虗刻上悉使送府泌先闻视有急切者及烽火重封通进余则待明禁门钥契悉委俶与泌掌之】质实【吴泰伯注见汉后主延熈十五年军旅注见梁武帝中大通二年烽火注见齐明帝建武四年烽燧东宫注见宋文帝元嘉二十七年】
　　同罗叛遣郭子仪发兵讨破之考异【讨当作击】
　　【初同罗突厥从安禄山反者屯长安苑中其酋长阿史那从礼帅五千骑窃廐马二千匹逃归朔方谋邀结诸胡盗据边地上遣使宣慰之防者甚众至是说诱九姓六州诸胡数万将宼朔方上命郭子仪诣天徳军发兵讨之左武锋使仆固懐恩之子玢兵败降虏既而逃归懐恩斩之将士股栗无不一当百遂破同罗】质实【突厥北狄种名注见梁武帝大同十一年长安县名注见汉惠帝五年酋长注见汉帝更始二年酋豪天徳军注见宪宗元和八年】
　　遣使征兵囘纥
　　【上虽用朔方之众欲借兵于外夷以张军势以豳王守礼之子承寀为炖煌王与仆固懐恩使囘纥以请兵又发防汗那兵且使转谕城郭诸国许以厚赏使从安西兵入援】质实【豳州名注见汉恒帝延熹十五年炖煌郡名注见汉武帝元朔三年】
　　书法【蛮夷借兵之辞五曰致助曰请助曰入援顺辞也曰征兵曰发兵尊辞也曰以兵至敌辞也曰请救急辞也曰乞师卑辞也终纲目书借兵八详汉王邦四年而书征发者二是年徳宗兴元元年】
　　发明【贵华贱夷春秋之法也肃宗急于讨贼借助囘纥前史皆以请兵为言故分注亦因而述之至纲目则书徴兵囘纥征者征发召命之词不使中国屈于夷狄此正春秋之意也立法若此乌有首下足上之咎哉】
　　帝如彭原
　　【李泌劝上且幸彭原俟西北兵将至进幸扶风以应之于时庸调亦集可以赡军上从之至彭原廨舍隘狭上与张良娣博打子声闻于外李泌言诸军奏报停壅上乃潜令刻干树鸡为子不欲有声良娣以是怨泌范氏曰明皇播迁于蜀肃宗越在草莽宗庙焚毁社稷丘墟此痛心尝胆之时也而于军旅之中与妇人嬉戏岂非以位为乐乎肃宗之志不及逺矣享国不永此其兆与】集览【干树鸡树鸡即木耳树朽则生干则稍坚刻以为棋掷之不响】质实【庸调注见髙祖武徳七年彭原郡名注见肃宗上元元年宁州尝胆注见梁武帝太清三年】
　　寳册至自成都
