<!-- { "loadSidebar": true } -->
　　【李祐言于李愬曰蔡之精兵皆在洄曲守州城者皆羸卒可以乘虚直抵其城比贼将闻之元济已成擒矣愬然之十月遣掌书记郑澥白裴度度曰兵非出奇不胜常侍良图也愬乃命祐及李忠义帅突将三千为前驱自舆监军将三千人为中军李进诚将三千人殿其后军出不知所之愬曰但东行行六十里夜至张柴村尽杀其戍卒及烽子据其桐命士卒少休食干整覊靮留兵镇之以断朗救兵又分兵以断洄曲及诸道桥梁复夜引兵出诸将请所之愬曰入蔡州取吴元济诸将皆失色监军哭曰果落李祐奸计时大风雪旌旗裂人马冻死者相望人人自以为必死然畏愬莫敢违夜半雪愈甚行七十里至州城自吴少诚拒命官军不至蔡州城下三十余年故蔡人不为备四鼔愬至无一人知祐忠义镢其城以先登壮士从之杀守门卒而留击柝者使击柝如故遂开门纳众鸡鸣雪止愬入居元济外宅或告元济曰官军至矣元济不信起聴于廷闻愬军号令曰常侍传语应者近万人始怯曰何等常侍能至于此乃帅左右登牙城拒战时董重质拥精兵万余人据洄曲愬曰元济所望者重质之救耳乃访重质家厚抚之遣其子传道持书谕重质重质遂单骑诣愬降愬攻牙城烧其南门民争负薪刍助之门壊执元济槛送京师且告于裴度申光二州及诸镇兵二万余人相继来降自元济就擒愬不戮一人自官军帐下防廐之卒皆复其职使之不疑然后屯于鞠场以待裴度诸将请曰始公败于朗山而不忧胜于吴房而不取冒大风甚雪而不止孤军深入而不怯然卒以成功皆众人所不谕也敢问其故愬曰朗山不利则贼轻我不为备矣取吴房则其众奔蔡并力固守故存之以分其兵风雪阴晦则烽火不接不知吾至孤军深入则人皆致死战自倍矣夫视逺者不顾近虑大者不计细若矜小胜恤小败先自挠矣何暇立功乎众皆服愬俭于奉己而丰于待士知贤不疑见可能断此其所以成功也】集览【澥胡买反兵非出奇不胜太史公曰兵以正合以竒胜善之者出奇无穷魏武帝曰先出合战为正后出为竒正者当敌奇兵击其不备风后因黄帝兵法以乾坤艮巽四间地为天地风雷四正以水火金木四阵为龙虎鸟蛇四奇或以竒为正或以正为奇奇正还相生如环之无端不可终穷也唐李靖为十二将兵曰四竒曰八正以步人为正马军为奇四竒取廪于大将八正取廪于四竒竒常居前卒然遇敌则触处为首因敌变化循环无穷覊约注见徳宗建中四年】质实【朗山县名按一统志本春秋江国汉为安阳县地属汝南郡东汉末置朗山县晋改曰安昌梁属陈州后魏移县治朗陵故城属初安郡隋初复移县治今所属豫州仍改为朗山县唐属蔡州宋改为确山县金元因之○国朝初省入汝阳后复置改属汝宁府又县西北四十里有朗山后避宋讳改名乐山山顶有池名皓月池中生四季莲花可供逰赏击柝注见陈武帝永定二年申光二州申注见梁武帝太清二年义阳光注见晋武帝太始二年弋阳】
　　书法【袭未有书时者书夜袭何竒愬功也淮西之功惟李愬多予辞是故文城栅降书擒淮西将书入吴房外城书夜袭蔡州擒吴元济书赐爵凉国公书】
　　以李同平章事○裴度入蔡州
　　【裴度建彰义节将降卒万余人入城李愬具櫜鞬出迎拜于路左度将避之愬曰蔡人顽悖不识上下之分数十年矣愿公因而示之使知朝廷之尊度乃受之愬还军文城度以蔡卒为牙兵或諌曰蔡人反仄者尚多不可不备度笑曰吾为彰义节度使元恶既擒蔡人则吾人也又何疑焉蔡人闻之感泣先是吴氏父子阻兵禁人偶语然烛有以酒食相过从者罪死度除其禁蔡人始知有生民之乐诏淮西百姓给复二年近贼四州免来年夏税官军战亡者皆为収葬给其家范氏曰裴度伐叛柔服使百姓晓然知贼之为暴而唐之为仁故其后取淄青如反掌不惟乘胜用兵之易葢人心先服故也岂非待物以诚之效欤】集览【建彰义节彰义淮西藩镇也凡大将出则赐节以颛杀具櫜鞬出迎此军礼也以示尊敬左传右属櫜鞬注杜预曰櫜韬也马上曰鞬鞬建也言弓矢并建立其中也记乐记曰武王克殷倒载干戈包之虎皮将帅之士使为诸侯名之曰建櫜郑曰包干戈以虎皮明能以武服兵也建读为鞬字之误也兵甲之衣曰櫜鞬櫜言闭藏兵甲也櫜音羔鞬音巨展巨偃二反又史记乐书曰将率之士使为诸侯名之曰建櫜注王肃曰所以能櫜弓矢而不用者将卒之士力也故建以为诸侯谓之建櫜也今李愬具櫜鞬出迎葢取此义也】质实【反仄注见肃宗实应二年偶语注见代宗大厯十年淄青军名注同上大厯十四年】
　　十一月上御门受俘斩吴元济考异【上当作帝斩当作诛】
　　【上御兴安门受俘以吴元济献于庙社而斩之初淮西之人刼于李希烈吴少诚之威虐不能自拔久而老者衰幼者壮安于悖逆不复知有朝廷矣自少诚以来遣将出兵皆不束以法制聴各以便宜自战人人得尽其才故以三州之众举天下之兵环而攻之四年然后克之范氏曰人君之御天下其失之甚易其取之甚难以宪宗之明断将相之忠贤竭天子之兵力以伐三州四年而后克其难如此则人君岂可不兢兢业业愼其所以守之者哉】质实【受俘注见梁武帝大通元年】
　　赐李愬爵凉国公韩等迁官有差质实【凉州名注见中宗景龙二年】
　　【愬奏请判官大将以下官凡百五十员上不悦曰愬诚有竒功然奏请过多使如李晟浑珹又何如哉遂留中不下】
　　以宦者为馆驿使
　　【旧制御史二人知驿至是诏以宦者为馆驿使左补阙裴璘諌曰内臣外事职分各殊切在塞侵官之源絶出位之渐事有不便必戒于初令或有妨不必在大上不聴】质实【裴璘闻喜人】
　　书法【宠任宦阉宪宗　大病也于是淮蔡甫平帝之病复作矣故　讥之据代宗大厯十四年本用御史为使】
　　以李祐为神武将军○十二月赐裴度爵晋国公复入知政事质实【晋州名注见汉献帝建安七年河东】○贬董重质为春州司戸质实【春州注见髙祖武徳五年】
　　【重质为吴元济谋主屡破官军上欲杀之李愬奏先许重质以不死乃贬之】
　　【戊戌】十三年春正月李师道奉表纳质并献三州
　　【初李师道谋逆命幕僚髙沐郭昈李公度屡諌之判官李文防孔目官林英譛沐杀之昈亦被囚及淮西平师道忧惧公度説之使遣子入侍并献沂海宻三州以自赎师道从之上遣左散骑常侍李逊诣郓州宣慰】集览【昈呼古反】质实【沂宻海三州沂注见陈宣帝太建五年北徐宻注见汉武帝征和二年诸邑海注见秦二世二年郯】
　　二月修麟徳殿浚龙首池起承晖殿
　　【上命六军修麟徳殿龙武统军张奉国大将军李文悦以外寇初平营缮太多白宰相冀有论諌裴度言之上怒贬奉国等于是浚龙首池起承晖殿土木浸兴矣】质实【麟徳殿注见元和十四年宣政龙首池在西安府治东北五里唐东内苑】
　　书法【于是宪宗骄侈之心始放矣故备书之】
　　发明【甚矣骄侈之念未易克也元济之诛才阅数月而土木之工已骎骎乎不可遏独不思夫盗杀宰相谋袭都城与夫纵兵四掠所在窃发出于李师道王承宗等所为者尚尔逋诛此正焦心劳思讲求致理之时岂宜髙枕而肆宴安者哉等而上之正使诸镇臣服河陇克清四海宁谧在圣人处此尤且兢兢业业图惟克终况十仅一二者乎书修麟徳殿浚龙首池则中兴之驾已税于此矣易曰其亡其亡系于苞桑君子得不为宪宗惜之】
　　李罢为户部尚书
　　【初吐突承璀为淮南监军为节度使性刚严与承璀互相敬惮故未尝相失承璀归引为相耻由宦官进至京师辞疾不入见不视事固辞相位至是罢】
　　书法【唐世宰相罢书为某官者予辞也则曷为之耻以宦官进称疾不见固辞相位可谓过人逺矣是故张靖耻諌不行而去则罢书河东节度元和十一年李耻由宦官进而去则罢书戸部尚书宪宗之世何多贤相也】
　　以李夷简同平章事○横海节度使程权入朝
　　【权自以世袭沧景与河朔三镇无殊内不自安表请举族入朝许之横海将士乐自擅不聴权去掌书记林蕴谕以祸福权乃得出诏以蕴为礼部员外郎】集览【横海横海藩镇有州四曰沧景徳棣】质实【横海节度注见晋穆帝永和六年沧州河朔镇名注见宗天寳十五载】
　　夏四月王承宗纳质请吏复献二州诏复其官爵【裴度之在淮西也布衣柏耆以防干韩愈曰元济就擒承宗破胆矣愿得奉丞相书往説之可不烦兵而服愈白度为书遣之承宗惧求哀于田正请以二子为质及献徳棣二州输租税请官吏正为之请上许之正遣使送其二子知感知信及二州图印至京师幽州大将谭忠亦説刘总曰自元和以来刘辟李锜田季安卢从史吴元济阻兵冯险自以深根固蔕天下莫能危也然顾盼之间身死家覆此非人力所能及殆天诛也况今天子神圣威武苦身焦思缩衣节食以养战士此志岂须臾忘天下哉今国兵骎骎北来赵人已献城十二忠深为公忧之总泣曰闻先生言吾心定矣遂专意归朝廷】集览【阻兵冯险阻恃也冯读曰凭依也国兵骎骎诗四牡篇驾彼四骆载骤骎骎注骎骎骤貎音楚金反字林音七林反马行疾也】正误【国兵骎骎今按骎有侵义谓渐进也】
　　赐六军辟仗使印
　　【旧制以宦官为六军辟仗使如方镇之监军无印及张奉国等得罪至是始赐印得纠绳军政事任专达矣】集览【辟仗使官名也辟匹亦反】正误【辟仗使今按六军辟仗使如方镇之监军使监视刑赏奏察违谬辟如孟子行辟人之辟当音辟】
　　书法【辟仗使何六军之监军也先是李説请为监军铸印许之不书此其书何病唐帝也曷为病之病帝之拳拳于宦官而思重其权也故以宦官为舘驿使则书赐六军辟仗使印则书书曰赐印非请也特书讥之】
　　五月以李光顔为义成节度使
　　【李师道暗弱军府大事皆与妻及奴婢孔目官王再升谋之其妻不欲遣子入质乃与二婢説师道曰先司徒以来世有此土奈何无故割而献之今若不献不过以兵相加力战不胜献未晚也师道乃悔欲杀李公度幕僚贾直言谓其用事奴曰若杀公度军府危矣乃囚之防李逊至师道陈兵迎之逊盛气正色为陈祸福责其决语师道退与其党谋之皆曰第许之他日正烦一表解纷耳师道乃谢曰向以父子之私且迫于将士之情故迁延未遣今重烦朝使岂敢复有二三逊察师道非实诚归言于上曰师道顽愚反覆恐必须用兵既而师道表言军情不聴纳质割地上怒决意讨之贾直言冒刃諌师道者二舆榇諌者一又画防载槛车妻子系累者以献师道囚之五月以光顔镇滑州谋讨师道也】集览【冒刃前汉李陵传冐白刃顔师古注冐莫北反犯也妻子系累系累与系累通孟子系累其子弟注系累絷缚也累力追反】质实【贾直言河朔人道冲之子舆榇注见后汉主炎兴元年滑州注见隋恭帝侗皇泰二年】
　　六月朔日食○秋七月以李愬为武宁节度使质实【武宁节度注见秦始皇二十八年彭城】○诏诸道发兵讨李师道○李夷
　　简罢为淮西节度使
