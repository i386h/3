<!-- { "loadSidebar": true } -->
　　○以王徽裴澈同平章事卢携自杀
　　【田令孜闻巢已入关恐天子责已乃归罪于携贬为賔客分司而荐徽澈为相携仰药死胡氏曰元稹卢携初年奏疏其意气岂不壮哉终自凂于北司义理不胜私欲为主其意谓媚灶可恃以安也不知以势合者势倾则离以利合者利穷则散卢携之事亦可监矣而交结匪人酖于爵禄者犹不为戒也】集览【仰药注见德宗建中四年终自凂于北司凂音每汚也北司谓宦寺也媚灶论语与其媚于奥宁媚于灶注奥内也以喻近臣灶以喻执政】正误【媚灶今按灶虽卑贱而当时用事正指阉宦近臣集览以喻执政误矣】
　　黄巢入长安上走兴元考异【上当作帝】质实【兴元注见周赧王四年汉中郡凤翔博野援兵至渭桥见新军衣裘温鲜大怒掠之更为贼乡导以趣长安既入城令孜帅神策兵五百奉帝自金光门出惟福穆泽夀四王及妃嫔数人从行百官皆莫之知晡时贼前锋入长安金吾将军张直方帅文武数十人迎于覇上巢入城数日其徒各出大掠巢不能禁尤憎官吏得皆杀之范氏曰诗曰岂弟君子民之父母夫为吏而使民爱之比父母则爱其君可知矣茍使民疾吏如防讐则其君岂得不危亡乎○上趣骆谷凤翔节度使郑畋谒诸道次请留凤翔上曰朕不欲密迩巨冦且幸兴元徴兵以图收复卿可纠合邻道勉建大勲畋曰道路梗澁奏报难通请得便宜从事许之】集览【比父母一本比作皆刋误骆谷注见汉后主延熙七年】质实【博野一统志云东汉县名属中山国晋属髙阳国后魏改为博野县齐以蠡吾省入隋属髙阳郡唐初属蒲州后改属不一五代属定州宋属宁边军元省寻复置国朝初属祁州后改属保定府】
　　书法【唐世播越多矣或书如或书奔未有书走者走贱辞也以万乗之尊而为贱者之举可耻甚矣凡播越之辞三如缓辞奔急辞走贱辞终纲目播越书走者六齐君地夏赫连昌及赫连定齐纬僖宗凡再书】
　　发明【纲目于宗书出奔蜀于德宗书如奉天奔梁州尽改前史幸蜀幸奉天幸梁州之文所以垂后王兢业保邦之戒者如此至僖宗避贼之行又复变文书上走兴元言走则匹夫轻身之事其卑贱轻佻又益甚矣夫贵为天子富有四海一旦为盗贼所逐窜身茍免不翅狐兔之避鹰犬则亦以保养奸回淫荒不道聚敛椎剥残虐百姓之所致耳书曰予临兆民凛乎若朽索之驭六马又曰予视天下愚夫愚妇一能胜予观之黄巢入长安走兴元之事而益信】
　　黄巢僭号
　　【巢杀唐宗室在长安者无遗类遂入宫自称大齐皇帝改元金统唐官三品以上悉停四品以下如故以尚让为太尉巢将砀山朱温屯东渭桥温少孤贫与兄存昱依萧县刘崇家崇数笞辱之崇母独怜之戒家人曰朱三非常人汝曾善遇之豆卢瑑崔沆于琮刘邺匿民间巢搜获皆杀之广德公主曰我唐室之女誓与于仆射俱死贼并杀之将作监郑綦库部郎中郑系义不降贼举家自杀张直方多纳亡命匿公卿于复壁巢杀之】集览【砀山注见秦二世元年芒砀山】
　　凤翔节度使郑畋合邻道兵讨贼
　　【郑畋还凤翔召将佐议拒贼皆曰贼势方炽且宜从容以俟兵集乃图收复畋曰诸君劝畋臣贼乎因闷絶仆地不能言防巢使者以诏书至监军与之宴乐奏将佐以下皆哭使者怪之幕客靳储曰以相公风痹不能来故悲耳民间闻者莫不泣畋闻之曰吾固知人心尚未厌唐贼授首无日矣乃刺指血为表遣使诣行在召将佐谕以逆顺皆聼命刺血与盟完城堑缮器械训士卒密约邻道合兵讨贼邻道皆许诺发兵时禁军分镇关中者尚数万畋使人招之皆至军势大振巢遣人赍诏召畋畋斩之】
　　书法【书讨贼何予义也黄巢之乱首义者郑畋也成功者李克用也罪之魁其髙骈与故纲目于郑畋再书讨贼】
　　发明【贼陷两京天子奔走此正臣子奋不顾身之日郑畋首唱大义举兵讨贼虽未覩成功然其志亦可嘉矣特书予之所以为臣子之劝也下书王处存王重荣入援其义亦然】
　　车驾至兴元诏诸道出兵收复京师○以张濬为兵部郎中【初杨复恭荐处士张濬拜太常博士黄巢逼潼关濬避乱商山上幸兴元道中无供顿汉隂令李康以骡负糗粮数百防献之从行军士始得食上问康何能如是对曰臣不及此乃张濬教臣上召濬拜兵部郎中】集览【商山商州商雒县山也在京兆东南四皓隐商洛山中汉髙徴之不出即此供顿供具也顿宿食处】质实【商山一统志云在西安府商县东南九十里一名楚山即秦时四皓所隐处汉隂唐末县名属金州宋初因绍兴初徙治新店元省入金州本朝复置改属汉中府供顿供具也顿宿食处】
　　义成节度使王处存举兵入援
　　【处存闻长安失守号哭累日不俟诏命举军入援遣千人间道诣兴元卫车驾】
　　黄巢遣朱温攻河中节度使王重荣与战大破之遂入援【巢遣使调发河中吏民不胜其苦王重荣谓众曰始吾屈节以纾患今调发不已亡无日矣悉驱巢使者杀之巢遣朱温撃河中王重荣与战大破之获粮仗四十余船遣使与王处存结盟引兵营于渭北】
　　【辛丑】中和元年春正月幸成都考异【幸上漏帝字】
　　【陈敬瑄遣兵奉迎请幸成都田令孜亦劝上上从之】
　　以萧遘同平章事○以乐朋为翰林学士
　　【裴澈自贼中奔诣行在时百官未集乏人草制右拾遗乐朋谒田令孜而拜之由是擢为翰林学士张濬先亦拜令孜至是令孜召朝贵饮酒濬耻于众中拜之乃先谒令孜谢酒及宾客毕集令孜言曰令孜与张郎中清浊异流尝不外既虑玷辱何惮改更今日于隐处谢酒则又不可濬慙惧无所容胡氏曰张濬才气亦有过人者观其教李康奉糗粮于行在责王敬武效忠顺于朝廷其与庸人逺矣卒之功名不立者急于自售行事反覆故也使其抑制欲心克忍私愤岂不以其才气表见于当时哉故君子有言富贵易得名节难守又曰富贵有命枉道以求徒防所守自古如此者可胜数哉】
　　二月以王铎同平章事○加髙骈东面都统
　　【上遣使趣骈讨黄巢道路相望骈终不出兵】
　　三月朱温陷邓州○以郑畋为京城四面诸营都统【诏以畋为都统蕃汉将士赴难有功者并聼以墨敇除官畋奏以泾原节度使程宗楚为副都统】集览【蕃汉犹言夷夏也】质实【泾原节度注见宋文帝元嘉七年平凉郡】
　　黄巢遣尚让冦凤翔郑畋击败之考异【按击当作讨败当作破黄巢遣尚让帅众五万防凤翔畋使司马唐夫伏兵要害自以兵数千陈于髙冈贼以畋书生轻之鼔行而前伏发大败于龙尾陂斩首二万余级】质实【龙尾陂注见本年四月】
　　赦李克用遣李友金召之
　　【沙陀李友金入援至绛州刺史瞿稹谓曰贼势方盛未可轻进乃俱还代州募兵得三万人皆北方杂胡屯于西犷悍暴横稹与友金不能制友金乃説监军陈景思曰吾兄司徒父子勇畧过人为众所服请奏天子赦其罪召以为帅则代北之人一麾响应贼不足平也景思遣使言之诏如所请友金以五百骑迎之克用帅逹靼诸部万人赴之】集览【瞿稹姓名瞿音劬稹止忍反崞注见晋怀帝永嘉四年犷悍犷古猛反麄恶貌言无亲也悍性急也强狠也】
　　郑畋传檄天下合兵讨贼
　　【宥州刺史拓防思恭本党项也纠合夷夏兵会鄜延节度使李孝昌同盟讨贼奉天镇使齐克俭遣使诣郑畋求自效畋乃传檄天下合兵讨贼时天子在蜀诏令不通天下谓朝廷不能复振及得畋檄争发兵应之贼惧不敢复窥京西而诸道并四夷贡献行在不絶蜀中府库充实赏赐不乏士卒欣悦】集览【鄜延与下文节度使李孝昌是一句鄜本汉上郡溪鄜县隋置鄜州延本上郡髙奴县后魏置延州鄜芳无反】质实【鄜州名一统志云后魏所置治杏城镇隋改为鄜城郡唐复为鄜州天寳初改洛交郡后置保大军节度乾元初仍为鄜州宋于州置康定军金仍旧元复为鄜州属延安路本朝因之改属延安府延州名后魏所置治统万镇取延水为名隋为延安郡唐初复为延州后复改延安郡五代梁置忠义军节度唐改彰武军宋初仍为延州后陞为延安府金仍旧元改延安路本朝复改延安府陕西道】
　　发明【观郑畋之晩节末路未有成功然是时天子在蜀号令不通天下不知有唐矣畋一唱率而逺近响应虽他时收复之举畋若无预而人心复回之机实在于此故纲目大书传檄天下合兵讨贼所以深嘉而亟予之也夫岂过哉】
　　四月官军入长安黄巢走还袭之杀副都统程宗楚凤翔司马唐夫复据长安
　　【是时唐夫屯渭北王重荥屯沙苑王处存屯渭桥拓防思恭屯武功郑畋屯盩厔夫乗龙尾之防进薄长安黄巢帅众东走程宗楚先入夫继至处存帅鋭卒五千夜入城民讙呼出迎争以瓦砾击贼军士释兵入第舍掠金帛妓妾贼露宿覇上询知官军不整还袭之大战长安中宗楚夫死军士死者什八九处存收余众还营巢复入长安纵兵屠杀流血成川谓之洗城诸军皆退】集览【武功注见汉后主建兴十二年盩屋注见隋炀帝大业十三年】质实【沙苑地名一统志云在西安府朝邑县南七十里唐置监养陇右诸牧牛羊以供祭祀燕防及尚食所用今有故城存焉龙尾陂名在凤翔府岐山县东二十里唐武德中移县治于龙尾城郑畋尝破黄巢兵于此】
　　发明【李晟入长安三日而人不知是时黄巢虽退而贼势犹炽诸军遽以虏掠为事宜其复为贼所乗也纲目书黄巢走还袭之言袭则见掩其不偹亦可以为无纪津贪货贿者之戒也】
　　五月高骈移檄讨贼出屯东塘
　　【有双雉集广陵府舍占者以为城邑将空之兆骈恶之乃移檄四方云将入讨黄巢发兵八万舟二千艘出屯东塘诸将数请行期骈托风涛为阻竟不发】
　　书法【书出屯车塘何讥不急君也是故丞相睿无北伐之志则书出师露次移檄北征髙骈无讨贼之义则书移檄讨贼出屯东塘皆深讥也继书罢兵还府而髙骈之罪不可胜诛矣终纲目书移檄七详汉献帝初平二年惟丞相睿髙骈书出次】
　　忠武监军杨复光克邓州
　　【黄巢之陷长安也周岌降之尝以夜宴急召监军杨复光左右曰周公臣贼将不利于内侍不可徃复光曰事已如此义不图全即诣之酒酣岌言及本朝复光泣下良乆曰丈夫所感者恩义耳公自匹夫为公侯柰何舍十八叶天子而臣贼乎岌亦流涕曰吾不能独拒战故貌奉而心图之今日召公正为此耳因沥酒为盟分军八千人为八都遣牙将鹿晏晋晖王建韩建张造李师防厐从等八人将之复光帅之以撃朱温败之遂克邓州】集览【十八叶天子自髙祖至僖宗第十八代也】
　　书法【自置监军二百余年矣未有以忠力书者于是特书复光朱温之至周岌先降复光慨慷流涕忠义激发遂能使周岌分兵相付撃败温贼克复邓州此纲目所深嘉也故大书予之纲目终唐世书监军七张志斌吐突承璀刘承偕王宗景杨复光田令孜张承业惟杨复光以功书张承业以忠书】
　　发明【善有可録虽盗贼小人不弃也唐亡于宦者而杨复光乃有讨贼之功纲目乐予人为善亦不以宦者之故而不録故特书忠武监军克复邓州以予之】
　　六月以郑畋为司空同平章事都统如故
　　书法【凡书如故讥也此其讥欤予之也畋首义讨贼既为都统寻破贼兵于是赏功进位三事疑于解其兵权也书曰都统如故喜辞也美恶不嫌同辞】
　　○李克用陷忻代州
