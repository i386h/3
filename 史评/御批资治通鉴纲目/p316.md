<!-- { "loadSidebar": true } -->
　　【弱儿性刚直以仆射赵韶董荣乱政每公言于朝见之常切齿韶荣譛之于秦主生杀弱儿及其九子二十七孙于是诸羌皆有离心生虽在谅隂游饮自若弯弓露刃以见朝臣锤钳锯凿备置左右即位未几后妃公卿下至仆凡杀五百余人】质实【谅隂注见汉昭帝元平元年】
　　【丙辰】十二年【秦寿光二年燕元玺五年】春正月燕慕容恪大破叚龛兵进围广固质实【广固城名注见永和七年】
　　【叚龛弟罴骁勇有智谋言于龛曰慕容恪善用兵加之众盛若聼其济河进至城下恐虽乞降不可得也请兄固守罴帅精鋭拒之于河幸而战防兄帅大众继之若其不防不若早降犹不失为千户侯也龛不从罴固请不已龛怒杀之恪遂引兵济河龛帅众拒战恪大破之龛友辟闾蔚被创恪闻其贤遣使求之则已死矣龛还城固守恪进军围之】集览【辟闾蔚辟闾复姓注见元帝大兴元年蔚名也音尉又纡弗反】
　　秦杀其司空王堕
　　【堕性刚峻董荣及侍中彊国皆以佞幸进堕疾之如讐防有天变荣国言于生曰宜以贵臣应之生乃杀堕】
　　凉州遣使称藩于秦
　　【秦晋王柳遣参军阎负梁殊使于凉张瓘见之曰我晋臣也臣无境外之交二君何以来辱负殊曰晋王与君隣藩故来修好君何怪焉瓘曰吾尽忠事晋于今六世矣若与征东通使是上违先君之志下士民之节其可乎负殊曰晋室衰微久矣凉之先王北面二赵唯知机也今大秦威德方盛凉王若欲自帝河右则非秦之敌欲以小事大则曷若舍晋事秦长保福禄乎瓘曰中州好食言向者石氏使车适返而戎骑已至吾不敢信也负殊曰张先杨初皆阻兵不服先帝讨而擒之赦其罪戾宠以爵秩固非石氏之比也瓘曰必如君言秦之威德无敌何不先取江南天下尽为秦有征东何辱命焉负殊曰江南文身之俗道汚先叛化隆后服主上以为江南必湏兵服河右可以义懐故遣行人先申大好若君不逹天命则江南得延数年之命而河右恐非君之土也瓘曰我跨据三州帯甲十万西苞葱岭东距大河伐人有余况于自守何畏于秦负殊曰贵州山河之固孰若崤函民物之饶孰若秦雍杜洪张琚因赵氏成资有囊括闗中席卷四海之志先帝戎旗西指氷消云散旬月之间不觉昜主主上若以贵州不服赫然奋怒控百万鼓行而西未知贵州将何以待之瓘笑曰兹事当决之于王非身所了负殊曰凉主虽英睿夙成然年在幼冲国家安危系君一举耳瓘惧乃以靓之命遣使称藩于秦秦因靓所称官爵而授之】集览【臣无境外之交记檀弓上曰古之大夫束脩之问不出竟又郊特牲曰为人臣者无外交不敢君也糓梁隐元年寰内诸侯不正其外交聘弓镞矢不出境疏云古者以弓矢相聘问臣无竟外之交故弓矢不出竟埸文身之俗注见汉武帝建元六年】质实【食言扬子重黎篇或问信曰不食其言注不食言者谓言既出则当信而行之所谓不食若一出言而不依其言而行则如自食其言也葱岭西域山名注见汉武帝元鼎三年崤函崤山名注见汉献帝建安十年函闗名注见陈文帝天嘉六年囊括注见汉桓帝永嘉元年括囊】
　　以桓温为征讨大都督督诸军讨姚襄
　　【温请移都洛阳脩复园陵不许而诏温讨襄】
　　书法【书以何君命也与直书帅师而削其官者异矣】
　　发明【姚襄前此归晋未几为殷浩所袭故纲目専罪殷浩然为襄者盍申告于朝或能束身自诣则晋朝亦必有以处之既不能然乃叛降于燕则是下乔入谷忘其先人遗训者也又况招纳叛民震动京邑则襄非前日之襄矣是以纲目前书其叛此书讨之皆正名以定其罪襄虽欲曲辞其恶不可得也况桓温屡驾戎车惟此书以为都督则见其出于朝命而襄之罪尤着矣狼子野心果可以纯臣待之乎】
　　夏四月秦太后彊氏以忧卒
　　【长安大风发屋防木秦宫中惊扰或称贼至宫门画闭五日乃止秦主生推告贼者刳出其心彊太后弟平谏曰天降灾异陛下当爱民事神缓刑崇德以应之乃可弭也生怒凿其顶而杀之太后以忧恨卒生复下诏曰朕受天命君临万邦有何不善而谤讟之音扇满天下杀不过千而谓之残虐行者比肩未足为希方当峻刑极罚复如朕何自去春以来潼闗之西至于长安虎狼食人羣臣请禳之生曰野兽饥则食人饱当自止何禳之有且天岂不爱民哉正以犯罪者多故助朕杀之耳】
　　秋八月桓温败姚襄于伊水遂入洛阳修谒诸陵置戍而还考异【提要修作复】质实【伊水注见汉高后三年】
　　发明【自中原沦陷诸陵废祀虽有忠臣义士徒能北望慨想而已今温进军讨伐遂能入洛修谒亦足少伸臣子之情矣纲目详而书之盖予之也】
　　姚襄北走据襄陵
　　【初魏将周成降晋反据洛阳姚襄攻之逾月不克长史王亮谏曰今顿兵坚城之下力屈威挫或为他宼所乗此危道也襄不从桓温自江陵北伐遣督防高武据鲁阳将军戴施屯河上自帅大兵继进与寮属登平乗楼望中原叹曰遂使神州陆沉百年丘墟王夷甫诸人不得不任其责记室袁宏曰运有兴废岂必诸人之过温作色曰昔刘景升有千斤大牛噉刍豆十倍于常牛负重致逺曽不若一羸牸魏武入荆州杀以享军至伊水襄撤围拒之匿精鋭于水北林中遣使谓温曰承亲帅王师以来襄今奉身归命愿勅三军小却当拜伏路左温曰我自开复中原展敬山陵无豫君事欲来便前何烦使人襄拒水战败奔北山襄勇而爱人虽战屡败民知襄所在輙扶老携防驰而赴之温追之不及农杨亮自襄所来奔温问襄之为人亮曰襄神明器宇孙防之俦而雄武过之周成帅众出降温屯金墉谒诸陵修毁壊各置陵令表谢尚镇洛阳令颍川太守毛穆之等戍之徙降民三千余家于江汉之间襄奔平阳秦并州刺史尹赤复以众降襄襄遂据襄陵】集览【神州陆沉神州中国也注见怀帝永嘉五年陆高平地沉溺也神州陆沉谓中原沦没也犹王道陵夷之义韵防注陵夷言王道頽替若丘陵之渐平夷也左传哀元年伍员曰二十年之外吴其为沼乎此亦陆沉之意史记东方朔陆沉于俗索隐曰司马彪曰谓无水而沉之是也丘墟空城也前汉息夫躬寄居丘亭师古曰丘空也贾社稷为虚诗定之方中篇升彼虚矣注虚通作墟朱氏曰故城也夷甫王衍字景升三国刘表字】质实【鲁阳县名注见汉献帝初平元年北山注见汉文帝三年农郡名注见周显王四十五年金墉城名注见魏元帝咸熈二年颍川郡名注见秦二世三年平阳郡名注见周威烈王二十三年襄陵县名注见周显王十七年】书法【修陵必书重山陵也终纲目书修陵五详汉献帝初平元年】
　　冬十月朔日食○十一月叚龛降燕慕容恪悉定齐地【燕诸将请急攻广固恪曰用兵之势有宜缓者有宜急者若彼我势敌外有彊援恐有腹背之患则攻之不可不急若我彊彼弱无援于外当覊縻守之以待其毙兵法十围五攻正谓此也龛兵尚众未有离心今凭阻坚城上下戮力我尽鋭攻之计数旬可防然杀吾士卒必多矣自有事中原兵不暂息吾每念之夜而忘寐奈何轻用其死乎要在取之不必求功之速也军中闻之人人感悦于是为高墙深堑以守之龛婴城自守樵采路絶城中人相食龛面出降恪抚安新民悉定齐地龛竟为儁所杀并阬其从三千人】集览【十围五攻孙子兵法曰十则围之五则攻之谓以众击寡也多十倍者可以围敌多五倍者可以攻击】
　　遣司空车灌如洛阳修五陵
　　【诏遣灌等持节如洛阳修五陵帝及羣臣皆服缌临于太极殿三日】
　　【丁巳】升平元年【秦主苻坚永兴元燕光寿元年】考异【提要分注作秦世祖坚】春正月朔帝冠太后归政徙居崇徳宫
　　书法【徙辞有二徙太后某宫者逆辞也太后徙某宫者善辞也终纲目书太后徙居二太后迁居一太后归某宫一太后居某宫一皆善辞也详汉昭帝元平元年】
　　○燕以乙逸为左光禄大夫
　　【逸自幽州刺史被徴夫妇共载鹿车子璋从数十骑服饰甚丽奉迎于道逸大怒闭车不与言到城深责之璋犹不悛逸常忧其败而璋更被擢任歴中书令御史中丞逸乃叹曰吾少自脩立克己守道仅能免罪璋不治节俭专为奢纵而更居清显此岂唯璋之忝幸实时势之陵夷也】质实【幽州注见唐高祖武德四年鹿车如淳曰鹿车者谓车之狭小仅容一鹿或以人推之故曰鹿车】
　　二月太白入东井
　　【秦有司奏太白罚星东井秦分必有暴兵起京师秦主生曰太白入井自为渴耳何足怪乎】集览【太白罚星东井秦分天官书察日行以处位太白日庚辛主杀杀失者罚出太白东井雍州星也汉天文志太白西方秋金义也言也人主义亏言失逆秋令伤金气罚见太白孙炎注尔雅云太白晨出东方高三丈命曰启明昏见西方高三舍命曰长庚诗大东篇东有启明西有长庚朱氏曰启明长庚皆金星也以其先日而出故谓之启明以其后日而入故谓之长庚盖金水二星常附日行而或先或后但金大水小故独以金星为言也太史公曰秦之彊也在太白正义曰东井八星秦之分野太白西方之星故秦占侯也又太白经天注见唐高祖武德九年东井注见汉武帝元封元年】
　　夏四月姚襄据黄落秦遣兵击斩之弟苌以众降秦【襄将圗闗中进屯杏城羌胡及秦民归之者五万余户遂据黄落秦遣广平王黄眉东海王坚将军邓羌御之襄坚壁不战羌谓黄眉曰襄为桓温所败鋭气防矣然其为人彊狠若鼓噪旗直压其垒彼必忿恚而出可一战擒也乃帅骑三千压其垒门而陈襄怒出战羌阳败走襄追至三原羌廻骑击之黄眉等以大众继至襄兵大败擒而斩之弟苌帅其众降秦以公礼襄黄眉等还长安生不之赏数众辱之黄眉怒谋弑生发觉伏诛】质实【杏城镇名注见汉献帝建安十七年黄落地名未详处所广平郡名注见汉武帝元封四年鼓噪諠呼貌三原县名注见唐代宗广德元年】
　　六月秦苻坚弑其君生自立为天王
