<!-- { "loadSidebar": true } -->
　　【镠求封吴越王朝廷不许乃更封吴王】
　　命魏博曰天雄军进罗绍威爵为邺王质实【魏博军名注见汉成帝绥和二年天雄军注同上年】
　　五月梁王全忠还镇
　　【帝宴全忠等既罢复召全忠宴于内殿全忠疑不入帝曰然则可使敬翔来全忠擿翔使去曰翔亦醉矣乃还大梁】
　　赵匡凝攻防州不克
　　【匡凝遣水军上峡攻防州知渝州王宗阮击败之万州刺史张武作铁絙絶江中流立栅于两端谓之鏁峡】集览【铁絙絙音居登反大索也团铁为之立栅树立木为寨栅也】质实【渝州注见汉献帝建安十九年巴陵】
　　六月李茂贞王建李继徽合兵讨朱全忠全忠拒之河中
　　【西川诸捋劝王建乗茂贞之衰取凤翔建以问判官冯涓涓曰今梁晋虎争势不两立若并而为一举兵向蜀虽诸葛复生不能敌矣凤翔蜀之藩蔽不若与之和亲无事则务农训兵有事则观衅而动可以万全建曰善乃与茂贞修好与茂贞及李继徽合兵讨朱全忠全忠拒之河中建赋敛重人莫敢言涓因建生日献颂先羙功徳而后言之建愧谢自是赋敛稍损】
　　书法【茂贞继徽逼京畿王建不急王室皆罪人也其得书讨何全忠强盛唐祚且移茍有能抗之者纲目所予也于是全忠削不书爵】
　　发眀【三镇合兵不能损全忠之毫毛然纲目亦予其讨者所以劝狥义之人且以正逆贼之罪也】
　　秋八月全忠弑帝于椒殿太子祝即位考异【全上漏梁王二字○按安汉公莽弑帝宋公刘裕弑帝并书爵】
　　【初全忠见徳王裕眉目踈秀年齿已壮恶之私谓崔曰徳王尝奸帝位岂可复留公何不言之言于帝帝问全忠全忠曰陛下父子之闲臣安敢窃议此崔卖臣耳帝自离长安日忧不测与何后终日沉饮或相对悲泣全忠使蒋元晖伺帝动静帝従容谓元晖曰徳王朕爱子全忠何故坚欲杀之因泣下齧中指血流元晖具以语全忠全忠愈不自安时李茂贞等移檄来徃皆以兴复为辞全忠方西讨以帝有英气恐变生于中欲立幼君易谋禅代乃遣判官李振至洛阳与元晖及朱友恭氏叔琮等图之元晖选牙官史太等百人夜叩宫门杀宫人裴贞一帝在椒殿方醉遽起单衣绕柱走太追弑之昭仪李渐荣以身蔽帝呼曰宁杀我曹勿杀大家太亦杀之元晖矫诏贞一渐荣弑逆立辉王祚为皇太子更名祝于柩前即位时年十三宫中恐惧不敢出声哭全忠闻之阳惊哭自投于地曰奴辈负我令我受恶名于万代至东都伏梓宫恸哭杀友恭叔琮友恭临刑大呼曰卖我以塞天下之谤如鬼神何全忠遂辞赴镇范氏曰唐末藩镇惟李克用最为有功虽尝防扈而终不失臣节若倚为藩扞使太原之势常重则诸镇未敢窥唐也而唐以其戎狄之人疑而不信是以不竞于汴而全忠独彊吞噬诸镇卒灭唐室自古忠者不见信而所信者不忠岂有不亡者乎】集览【徳王尝奸帝位奸犯非礼也先刘季述曽幽昭宗而立徳王裕故全忠云然也左传襄十四年君子曰能守节君义嗣也谁敢奸君】
　　书法【弑君之贼或书爵或书姓恒也此其并不书姓何全忠六月书讨既削其爵矣于是弑君不可以不重贬也故削其姓贺善賛曰昭宗即位首务强兵志张王室而性失卞急不审事宜是以三命出师不惟无功益以长乱虽唐亡已决亦其处之不善祗以速之也○普王俨不书太子中尉立之也此亦元晖矫立耳其书太子何幸之也当是时唐旦暮亡君弑而有正统在固君子之所幸也故不得以従恒法也】
　　发眀【弑逆之罪罪不容诛然隂为其事而阳避其名如全忠惊哭投地之类是也夫以主谋者李振图事者元晖挥刃者史太而归过乃在全忠若其手自为之者求其实也不然乱臣贼子接迹于世皆可以文欺天下矣】
　　以张全义为河南尹○杨行宻以刘存为招讨使子渥为宣州观察使
　　【李神福台蒙卒杨行宻以存渥代之徐温谓渥曰王寝疾而嫡嗣出藩此必奸臣之谋他日相召非温使者及王令书慎无亟来渥泣谢而行】
　　九月尊皇后为皇太后○冬十月朔日食○十二月杨行宻遣马賨归长沙
　　【賨性沉勇事行宻屡有功行宻従容问其兄弟乃知为马殷之弟大惊曰吾尝怪汝器度瓌伟果非常人遣归长沙賨固辞行宻固遣之賨至长沙殷议入贡賨曰杨王地广兵彊不若与之结好殷作色曰杨王不事天子一旦朝廷致讨罪将及吾汝置此论勿为吾祸】
　　以刘隠为清海节度使
　　【清海节度使崔逺赴镇畏隠不敢前隠以重赂结朱全忠故有是命】质实【清海莭度注见晋武帝太康元年交州】
　　【乙丑】昭宣帝天祐二年
　　书法【君立逾年改元恒也昭宣于是逾年矣而不改先君之旧号则臣子之罪也其畏全忠甚矣纲目非元年不书号于是特书昭宣帝天祐二年所以表其为新君之初年以正始也】发眀【凡人君即位必书元此春秋之法也亦古先帝王之法也后世以来则有改号之事故人君继统逾年亦必改元厯代莫之废也昭宗既终嗣君践祚今已逾年乃止以先君旧号纪嵗月考之唐史盖自昭宗去年四月乙巳大赦改元天祐至八月壬寅昭宗遇弑太子即位因仍不改固见贼温无道恣行狠愎尽废故典举朝畏甚亦无有敢告之者也纲目凡改元次年则不书其号而此独举之者所以表嗣君之始耳世变愈下乱贼恣行一至于此可畏也哉】
　　春正月杨行宻克润州杀安仁义
　　【仁义勇决得士心王茂章攻之逾年不克至是城陷见杀】
　　二月朱全忠杀徳王裕等九人
　　【全忠使蒋元晖邀徳王裕九人置酒九曲池悉缢杀之投尸池中皆昭宗之子也】
　　书法【昭宗之子于是皆死而唐祚之移决矣故全忠削不书爵】
　　发眀【全忠凶暴无复人理然纲目亦不为之废法故凡用兵等事皆举其爵至于见讨则削之杀诸王则削之弑太后则削之甚至于弑逆则又并其姓氏俱削之皆所以行天讨正王法以诛其桀逆之罪岂以其无足诛责之故而遂废讨贼之法哉】
　　刘存抜鄂州执杜洪○葬和陵质实【和陵一统志云在河南府偃师县南】○三月以王师范为河阳节度使质实【河阳古地名一统志云东周为畿内地春秋时属晋为河阳战国时属魏为河雍汉为河阳县元魏始筑城于此北齐置河阳闗隋仍为河阳县属懐州唐初改大基县后复为河阳县属河南府后又陞为孟州为河阳节度治所宋初改置三城节度金仍为孟州元属懐庆路本朝降州为县以河阳县省入改属懐庆府】
　　【师范举族西迁大梁全忠客之使镇河阳】
　　独孤损裴枢崔逺并罢以张文蔚杨渉同平章事【初栁璨及第不四年为相性倾巧时天子左右皆朱全忠心腹璨曲意事之同列裴枢崔逺独孤损皆朝廷宿望意轻之璨以为憾张廷范本优人有宠于全忠奏以为太常卿枢曰廷范勲臣幸有方镇何借乐卿恐非元帅之防持之不下全忠闻之谓賔佐曰吾尝以裴十四器识真纯不入浮薄之党观此议论本态露矣璨因此并譛逺损于全忠故三人皆罢以张文蔚杨渉为相渉为人和厚恭谨闻当为相泣谓其子凝式曰此吾家之不幸也必为汝累】集览【性倾巧倾谓竒衰也巧谓黠慧也优人倡优也乐卿史记平凖书千夫如五大夫其有罪又减二等爵得至乐卿以显军功裴骃案汉书音义曰十爵左庶长以上至十八爵为大庶长也名乐卿乐卿者朝位従九卿加乐字别正卿也又十九爵为乐公食公卿禄而无职索隠曰此言武功置爵惟得至于乐卿也】正误【乐卿今按此指太常卿典礼乐之职者也】
　　河东押牙盖寓卒
　　【寓遗书劝李克用省营缮薄赋敛求贤俊】
　　书法【押牙未有书卒者卒盖寓何録贤也克用之克终臣节寓有力焉押牙书卒者终纲目一人而已矣】
　　发眀【盖寓一押牙而书卒书爵者寓有忠于克用之谋其志不忘本朝故也彼有身为大臣而名爵俱削者视此盍亦少愧哉】
　　夏四月彗星出西北长竟天
　　书法【纲目书彗十有七未有书长竟天者彗长竟天甚大异也间一嵗而唐亡变不虚生信哉终纲目书长竟天三长星竟天而晋亡恭帝元熈二年彗星竟天而唐亡惟孛竟天则兵祸而已汉武帝建元六年】
　　○六月杀裴枢独孤损崔逺陆扆王溥等三十余人考异【杀上漏全忠二字】
　　【栁璨恃朱全忠之势恣为威福防有星变占者曰君臣俱灾宜诛杀以应之璨因防其素所不快者于全忠曰此曹皆怨望腹非宜以之塞灾异李振因言于全忠曰王欲图大事此曹皆朝廷之难制者也不若尽去之全忠以为然贬独孤损裴枢崔逺陆扆王溥赵崇王賛等官有差自余或门胄髙华或科第自进以名检自处者皆指以为浮薄贬之六月朔聚枢等三十余人于白马驿一夕尽杀之投尸于河初李振屡举进士不中第故深疾缙绅之士言于全忠曰此辈常自谓清流宜投之黄河使为浊流全忠笑而従之振自汴至洛朝臣必有窜逐者时谓之鸱枭范氏曰白马之祸至今悲之欧阳修有言曰一太常卿与社稷孰为重使枢等不死尚惜一卿其肯以国与人乎虽枢等之力不能存唐必不亡唐而独存也是不然昭宗返自凤翔全忠簒夺之势成矣枢乃被其荐引以为宰相全忠之刼迁也昭宗未及下楼枢受贼防已率百官出长安东门昭宗卒以弑殒而唐遂亡由此观之枢为忠于李氏乎忠于朱氏乎且长安与一太常卿孰重国亡君弑与流品不分孰急枢不惜长安以与全忠乃惜一卿不与廷范不恤国亡君弑而恤流品之不分其愚岂不甚哉夫枢非有忠义之心能为社稷者也不胜利欲之心畏全忠而附之弑其君父既従之矣以为除太常卿小事也持之不与未必拂全忠之心欲微以示人至公而不意全忠之怒至此也全忠以为此小事也犹不従已其肯聴已取天下乎是以肆其诛锄无所不至不知枢等实非能为唐轻重乃全忠疑之过也向使枢有存唐之心当全忠之刼迁端委而受刃于国门天下忠义之士闻之必有奋发而起者矣枢不为此而惜一卿不死于昭宗之弑而死于廷范之事处身如此岂能为国虑乎白马之祸盖自取之也然自古如此而死者多矣贪躁之士亦可少戒哉】集览【因防疏所据反条陈以记之腹非汉食货志张汤奏顔异见令不便不入言而腹非又汉武时有腹诽之法比注诽读曰非非议也名检检谓检饬也名教礼法之士端委东汉蔡邕传端委缙綖注端委礼服也左传吾与子弁冕端委杜预注弁冕皆冠也端端服也委未详恐是委貌则亦冠类也又按礼象云有端而章甫如公西赤端章甫愿为小相焉是也有端而委貌若晏平仲端委立于门是也郑云端取其正谓士之衣袂皆二尺二寸而属幅广衰等也冠与委貌又有不同者焉有朝服而冠者有朝服而委貌者】书法【杀之者全忠也不书主名何全忠之恶至于弑君以及太后则其杀唐臣者常也无足深贬者枢辈皆负国之臣纲目而书曰全忠杀之则是専罪全忠矣然则蒋元晖辈非负国者欤其杀之也曷为主全忠防上文全忠之名以书杀又以见卖国于人者卒不享其利以为后世戒也或书或不书纲目之防深矣】
