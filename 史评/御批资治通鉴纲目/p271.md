<!-- { "loadSidebar": true } -->
　　【渊豹之子也幼而儁异师事上党崔游博习经史尝谓同门生曰吾尝耻随陆无武绛灌无文随陆遇高帝而不能建封侯之业绛灌遇文帝而不能兴庠序之教岂不惜哉于是兼学武事及长猿臂善射膂力过人姿貌魁伟为任子在洛阳王浑及其子济皆重之屡荐于晋主晋主召与语说之济曰渊有文武长才陛下任以东南之事呉不足平也孔恂杨珧曰非我族类其心必异渊才噐诚少比然不可重任也及凉州覆没晋主问将于李憙对曰陛下诚能发匈奴五部之众假渊一将军之号使将之而西树机能之首可指日而枭也恂曰渊果枭树机能则凉州之患方更深耳晋主乃止东莱王弥家世二千石渊有学术勇畧善骑射青州人谓之飞豹然喜任侠处士陈留董飬见而谓之曰君好乱乐祸若天下有事不作士大夫矣渊与弥友善谓弥曰王李以乡曲见知每相称荐适足为吾患耳因歔欷流涕齐王攸闻之言于晋主曰陛下不除刘渊臣恐并州不得久安王浑曰大晋方以信懐殊俗柰何以无形之疑杀人侍子乎何徳度之不也晋主然之会豹卒以渊代为左部帅】集览【渊豹之子渊字元海匈奴左贤王豹之子也初汉高以宗女为公主以妻冒顿故其子孙遂冒姓刘氏随陆随何陆贾皆事汉高惠绛灌绛周勃也封绛侯灌谓灌婴也共立汉文帝任侠注见汉武帝元朔二年】质实【上党郡名注见周赧王五十三年东莱郡名注见汉成帝永始元年陈留郡名注见秦二世三年董养浚仪人】
　　书法【乱华之祸始此矣纲目谨志之故为左部帅书为匈奴北部都尉书为匈奴五部大都督书】
　　发明【先王别异封域置夷狄于要荒之外其有慕义来王者亦以国门外处之所以谨华戎之辨严内外之防也自曹操分匈奴为五部处之内地种类渐繁晋氏继之盍知所革既不能然在朝之臣方且交誉刘渊之才乃欲畀之重任是所谓资寇兵借盗粮纵圏槛之虎豹而使之噬啮于通衢者也考之分注如王济李憙之荐甚非处夷狄之道至于齐王攸之言可谓先见甚明然亦未为有得正使一渊虽死一渊复生母亦还其部伍遣之出塞严为限隔之防可也书晋以匈奴刘渊为左部帅所以见五胡之乱自此兆矣噫】
　　冬十一月晋大举兵分道伐吴
　　【呉主每宴羣臣咸令沈醉又置黄门郎十人为司过宴罢之后各奏阙失或剥人靣或凿人眼由是上下离心莫为尽力王濬上疏曰孙皓荒淫凶逆宜速征伐苦皓死更立贤主则强敌也臣作船七年且有朽败臣年七十死亡无日三者一乘则难圗矣愿陛下无失事机晋主于是决意伐呉会王浑言孙皓欲北上邉戍皆戒严乃更议明年出师杜预上表曰贼之穷计力不两完必保夏口以东少延视息无縁多兵西上而陛下过听便用委弃大计纵敌患生诚可惜也向使举而有败勿举可也今有万安之举无倾败之虑臣心实了不敢以暧昩之见自取后累惟陛下察之旬月未报预复表言羊祜不博谋而与陛下计故令朝臣多异同之议凡事当以利害相校今此举之利十有八九而其害止于无功耳必使朝臣言破败之形亦不可得直是以计不出已功不在身亦由恃恩不虑后患而轻相同异耳自秋已来讨贼之形颇露今若又中止孙皓怖而生计徙都武昌完脩江南诸城逺其居民城不可攻野无所掠则明年之计亦无及矣晋主方与张华围棊预表适至华推枰敛手曰陛下圣武国富兵彊呉主淫虐诛杀贤能今讨之可不劳而定愿勿以为疑晋主乃许之以华为度支尚书量计运漕贾充荀朂冯紞固争之晋主大怒充免冠谢罪山涛退而告人曰自非圣人外宁必有内忧今释呉为外惧岂非算乎十一月遣将军琅邪王伷出涂中王浑出江西王戎出武昌胡奋出夏口杜预出江陵王濬巴东监军唐彬下巴蜀东西凡二十余万命贾充为使持节假黄钺大都督以冠军杨济副之充固陈伐呉不利且言衰老不堪元帅之任诏曰君若不行吾便自出充乃受命将中军屯襄阳为诸军节度】集览【少延视息延引也犹言少延残喘汉书献帝时杨阜曰何靣目以视息于天下注视与示同息生也庄子应帝王篇人皆有七窍以视听食息臣心实了句絶谓我此心实晓了此事直是直犹言但也推枰枰蒲兵反谓棊局为枰外宁必有内忧今释呉而不伐是谓内忧也涂中涂音途水名出益州牧靡南山西北入渑】正误【外宁必有内忧今按左传晋侯伐郑楚子救郑晋范文子不欲战曰自非圣人外宁必有内忧盍释楚以为外惧乎山涛引此而言外若安宁内必有忧谓能平呉则外宁矣然既无外顾之虞则安肆自如无所忌惮内当有可忧之事生何不释呉勿伐以为敌国外患乎集览误甚】质实【巴东郡名注见汉献帝建安十九年】
　　十二月晋马隆破树机能斩之凉州平
　　【马隆西度温水树机能等以众数万据险拒之隆以山路陿隘乃作扁箱车为木屋施于车上转战而前行千余里杀伤甚众自隆之西音问断絶朝廷忧之或谓已殁及隆使至晋主抚掌欢笑召羣臣谓曰若从诸卿言无凉州矣隆至武威鲜卑大人帅万余落来降隆与树机能大战斩之凉州遂平】质实【武威郡名注见汉光武建武十年凉州注见唐中宗景龙二年】
　　晋诏议省员吏考异【提要作吏员】
　　【诏问朝臣以政之损益司徒长史传咸上书以为公私不足由设官太多当今之急在并官省役务农而已遂议省州郡县半吏以赴农功中书监荀朂以为省吏不如省官省官不如省事省事不如清心昔萧曹相汉载其清静民以宁一所谓清心也抑浮说简文案畧细苛宥小失变常以徼利者必诛所谓省事也以九寺并尚书兰台付三府所谓省官也若直作大例天下之吏悉省其半恐郡国职业剧易不同不可以一槩施之若有旷阙皆须更复或激而滋繁亦不可不重也】集览【九寺说文寺廷也有法度者也释名寺嗣也治事者相嗣续于其内也正议曰九卿所居曰寺汉以太常光禄勲卫尉太仆廷尉大鸿胪宗正大司农少府为九卿后魏以来卿名虽仍旧而所莅之局则谓之寺因曰九寺也兰台注见汉章帝元和元年剧易犹言难易也剧竭吉反】













　　御批资治通鉴纲目卷十六
<史部,史评类,御批资治通鉴纲目>
　　钦定四库全书
　　御批资治通鉴纲目卷十七
　　【起庚子晋武帝太康元年尽甲子晋惠帝永兴元年】凡二十五年
　　【庚子】晋世祖武皇帝太康元年春诸军并进吴丞相张悌迎战死之三月龙骧将军王濬以舟师入石头吴主皓出降
　　【正月王浑出横江所向皆克二月王濬唐彬击破丹阳监盛纪吴人于江碛要害处并以铁锁横截之又作铁锥长丈余暗置江中逆拒舟舰濬作大筏数十方百余步草为人被甲持仗令善水者以筏先行遇铁锥锥辄着筏而去又作大炬长十余丈大数十围灌以麻油在船前遇锁燃炬烧之须臾融液防絶于是船无所碍遂克西陵荆门夷道杜预遣牙门周防等帅奇兵八百夜渡江袭乐乡多张旗帜起火巴山吴都督孙歆惧与江陵督伍延书曰北来诸军乃飞渡江也防等伏兵城外歆遣军出拒王濬大败而归伏兵随入虏歆而还濬击杀吴水军都督陆景预进克江陵斩吴将伍延于是沅湘以南接于交广州郡皆闻风送印绶预杖节称诏而抚之诏濬与呉奋王戎共平夏口武昌顺流长鹜直造秣陵预当镇静零桂怀辑衡阳预遂分兵益濬戎遣罗尚与濬合攻武昌降之预与众军会议或曰百年之冦未可尽克方春水生难于久驻宜俟来冬更为大举预曰昔乐毅借济西一战以并彊齐今兵威已振譬如破竹数节之后皆迎刃而解无复着手处也遂指授羣帅方畧径造建业吴丞相张悌督沈莹诸葛靓帅众至牛】
