<!-- { "loadSidebar": true } -->
　　【初唐主以王玫对左藏见财失实故以刘昫代判三司昫命判官髙延赏钩考穷覈皆积年逋欠之数奸吏利其徴责匄取故存之昫具奏其状且请察其可徴者急督之必无可偿者悉蠲之韩昭极言其便八月诏长兴以前户部及诸道逋租三百三十八万咸免勿徴贫民大悦而三司吏怨之】集览【钩考钩勘稽考也钩古侯反】
　　书法【前书免逋租二百万缗矣至是七年而逋租又三百余万明宗年谷屡丰号为小康岂民之贫固若是哉葢明宗虽免三司之负而三司利其徴责匄取民间之虚数固存耳至是壹蠲除之而后民受其惠矣故书予之】
　　唐李愚刘昫罢
　　冬十月蜀杀其中书令李仁罕徙其侍中李肇于卭州【仁罕自恃宿将有功复受顾托求判六军令进奏吏谕枢密院又至学士院侦草麻蜀主不得已加仁罕兼中书令判六军事昭武节度使李肇闻蜀主即位顾望不时入朝至汉州留饮逾旬十月始至成都称足疾扶杖入朝不拜指挥使张公铎与医官使韩继勲等素怨仁罕共譛之云有异志蜀主令继勲等与赵季良赵廷隠谋因仁罕入朝命武士执而杀之是日肇始释杖而拜左右请诛之蜀主以为太子少傅致仕徙卭州】集览【侦草麻侦丑正反问也草麻注见唐昭宗天复二年】
　　十一月呉徐知诰召其子景通还金陵留景迁江都辅政○唐葬鄂王于徽陵城南
　　【徽陵明宗墓也封才数尺观者悲之】质实【徽陵按一统志在河南府城东北】
　　旱
　　【是嵗秋冬旱民多流亡同华蒲绛尤甚】
　　汉平章事杨洞潜卒
　　【汉主命秦王度募宿衞兵千人皆市井无赖度昵之洞潜諌曰秦王国之冡嫡宜亲端士使之治军已过矣况昵羣小乎汉主不聼洞潜出见卫士掠商人金帛商人不敢诉叹曰政乱如此安用宰相因谢病归久之卒】
　　书法【卒小国臣録贤也终纲目卒僣国臣二十一而五代十有三汉居二人焉杨洞潜赵光裔何地不生才信哉】
　　【乙唐清防二年○呉天祚元年闽未永和元年○是嵗凡五国三镇】春二月唐夏州节度使李彛超卒兄彛殷代之
　　蜀主尊其母李氏为太后
　　【太后太原人本唐荘宗后宫也以赐蜀髙祖】
　　闽主璘立其父婢陈氏为后
　　【陈氏本太祖侍婢金鳯也陋而淫闽主嬖之立以为后以其族人守恩匡胜为殿使】
　　书法【立婢为后晋愍帝建兴四年汉主聴讥也立其父婢讥之讥也终纲目书立婢为后一而立父婢为后二璘昶皆闽也】
　　发明【已之婢且不可立况父婢乎闽以蕞尔国王璘行之于前王昶行之于后天理既泯俱受弑杀之祸纲目备而书之不以防故不録亦以垂世鍳也】
　　三月唐以赵延寿为枢密使
　　唐诏开言路
　　【太常丞史在徳性狂狷上书歴诋内外文武之士请徧加考试黜陟能否执政大怒卢文纪及补阙刘涛皆请加罪唐主谓学士马孙曰朕新临天下宜开言路若朝士以言获罪谁敢言者卿为朕作诏书宣朕意乃下诏畧曰昔魏徴请赏皇甫徳参今涛等请黜史在徳事同言异何其逺哉在徳情在倾输安可责也】
　　书法【自唐神龙元年书求直言后此未有书者于是书诏开言路録善也终纲目书开言路一】发明【衰乱之世茍有一善可録亦不容泯故前书蠲逋租此书开言路也】
　　呉加徐景迁同平章事
　　【徐知诰令尚书郎陈觉辅景迁谓曰吾少时与宋子嵩论议好相诘难子嵩擕衣笥望秦淮门欲去者数矣吾常戒门者止之吾今老矣犹未徧逹时事况景迁年少当国故屈吾子以诲之矣】集览【子嵩齐丘字】
　　夏六月呉中书令柴再用卒
　　【史官王振尝询再用战功对曰鹰犬防效皆社稷之灵再用何功之有竟不报】
　　契丹防邉唐北面总管石敬瑭将兵屯忻州考证【防当作入唐】
　　【敬瑭既还镇隂为自全之计唐主好咨访外事常命端明殿学士李専美翰林学士李崧知制诰吕琦薛文遇翰林天文赵延乂等更直于中兴殿庭与语或至夜分时敬瑭二子为内使赂太后左右令伺其密谋事无巨细皆知之敬瑭对客常称羸瘠不堪为帅冀朝廷不之忌时契丹屡防北邉禁军多在幽并敬瑭与赵徳钧求益兵运粮朝夕相继诏借河东人菽粟诏镇州输绢五万匹于总管府率镇冀车千五百乘运粮于代州时水旱民饥敬瑭遣使督趣严急山东流散乱始兆矣敬瑭将大军屯忻州朝廷遣使赐军士夏衣传诏抚谕军士呼万嵗者数四敬瑭惧幕僚段希尧请诛其唱者敬瑭命刘知逺斩三十六人以狥唐主闻益疑之】
　　唐诏窃盗不计赃并纵火彊盗并行极法
　　书法【隋书盗邉粮升以上皆斩讥峻法也于是又甚焉后乎此书汉制盗贼毋问赃多少皆死丁未年季世之法大抵然矣此书并何窃盗非彊盗比而同死故书并讥之】
　　发明【纵火彊盗处以极法可也窃盗不计赃此与隋文诏盗一文以上皆死何异故书之以着其失】
　　秋七月唐遣北面副总管张敬逹将兵屯代州
　　【唐以敬逹为北面行营副总管将兵屯代州以分石敬瑭之权也唐主深以时事为忧尝从容让卢文纪等无所规賛文纪等上言臣等每五日起居与两班旅见侍衞满前虽有愚虑不敢敷陈窃见前朝置延英殿或宰相欲有奏论天子欲有咨度皆非时召对旁无侍衞故人得尽言望复此故事诏以旧制五日起居百僚俱退宰相独升若常事自可敷奏或事应严宻聼于閤门奏牓子当尽屏侍臣于便殿相待何必袭延英之名也】集览【起居问饮膳之増损寝处之安否旅见记曾子问篇诸侯旅见天子注旅众也咨度咨询度谋也度逹洛反奏牓子奏进也犹言投刺也牓子用纸寛四五寸书乡邑姓名于其中刺用纸寛二三寸书姓名于纸之前边反卷如箸大以红绒要之凡谒人必先托门者通进之然后引见又投刺注见晋主重贵开运三年】
　　唐以房暠为枢密使
　　【刘延朗及学士薛文遇等居中用事暠与赵延夀虽为使长啓奏除授一归延朗州镇自外入者先赂延朗后议贡献赂厚者先得内地赂薄者晩得边陲由是诸将帅皆怨愤】集览【边陲陲逺边也字通作垂左传成十三年防刘我边垂】
　　蜀防唐金州不克考证【防当作入】
　　【蜀防金州防大寨城中人才千人都监陈知隐遁去防御使马全节罄私财以给军出奇死战蜀兵乃退】
　　书法【蜀与唐并帝各再世矣此其书防何唐叛臣也各再歴世而君臣之分不可泯纲目之法严矣是故魏赵韩与晋并侯三世矣至废俱酒则犹称以君蜀与唐并帝再世矣至侵唐金州则犹书以防故曰纲目之修君臣之分而已矣】
　　冬十月闽李仿弑其主璘而立福王继鹏更名昶【初闽主璘有幸臣曰归守明出入卧内璘晩得风疾陈后与守明及百工院使李可殷私通国人皆恶之可殷尝皇城使李仿于璘后族陈匡胜无礼于福王继鹏仿及继鹏皆恨之璘疾甚仿使人杀可殷陈后诉之璘力疾视朝诘可殷死状仿惧而出俄引歩兵鼔噪入宫璘匿帐下乱兵刺杀之仿与继鹏杀陈后陈守恩陈匡胜归守明及继鹏弟继韬继鹏即位更名昶既而自称权知福建节度事遣使奉表于唐立父婢李春燕为贤妃璘初娶汉女使宦者林延遇置邸于番禺掌国信汉主问以闽事延遇不对退谓人曰去闽语闽去越语越处人宫禁可如是乎至是闻变求归不许素服向其国三日哭】
　　荆南梁震退居土洲
　　【荆南节度使髙从诲性明逹亲礼贤士委任梁震以兄事之楚王希范好奢靡游谈者共夸其盛从诲谓僚佐曰如马王可谓大丈夫矣孙光宪对曰天子诸侯礼有等差彼乳臭子骄侈僣法取快一时不为逺虑危亡无日何足慕乎从诲悟曰公言是也他日谓梁震曰吾自念平生奉飬固巳过矣乃捐去玩好以经史自娯省刑薄赋境内以安震曰先王待我如布衣交以嗣王属我今嗣王能自立不坠其业吾老矣不复事人矣遂固请退居从诲不能留乃为之筑室于土洲震披鹤氅自称荆台隠士毎诣府跨黄牛至防事从诲时过其家四时赐与甚厚自是悉以政事属孙光宪司马公曰孙光宪见防而能諌髙从诲闻善而能从梁震成功而能退自古有国家者能如是夫何亡国败家丧身之有胡氏曰震成髙氏基业而不肯为之臣求之十一国葢少伦矣独有可恨者髙季兴好掠诸道贡币而从诲四向称臣利其赐予震皆不之諌使髙氏父子有剽劫之行无赖之名岂论之不及欤抑智之弗察欤或者季兴父子茍得无耻不可教诲欤】集览【鹤氅氅鹤之羽毛也作服以象之名曰鹤氅无赖之名十国世家曰髙从诲所向称臣葢利其赐予故诸国皆目为髙赖子注云俗语谓夺攘茍得无愧耻者为赖子】
　　书法【书退居何未臣也震成髙氏之业而不肯为之臣可谓髙矣纲目不书致仕书退居所以成其髙也终纲目书退居者一而已】
　　呉加徐知诰大元帅封齐王备殊礼考异【按封拜例殊礼注曰加号九钖之属王莽等是自为之以自为书据天祐六年书徐温自领升州刺史则此当书吴中书令徐知诰自加大元帅封齐王备殊礼】
　　书法【终纲目书殊礼十书赐者一齐王攸书加者五清河王庆梁冀防稽王昱桓温知诰书自加者四刘裕萧道成髙欢唐主渊舍是无书殊礼者矣】
　　十一月闽李仿伏诛
　　【闽皇城使李仿専制朝政隂飬死士闽主昶与拱宸指挥使林延皓等图之十一月仿入朝执斩之枭首朝门诏暴仿弑君及杀继韬等罪告谕中外六军判官叶翘为内宫宣徽使翘博学质直闽主璘擢为福王友昶以师傅礼待之多所禆益宫中谓之国翁昶既嗣位骄纵不与翘议国事一旦昶方视事翘衣道士服趣出昶召还拜之曰军国事殷久不接对孤之过也翘顿首曰老臣辅导无状致陛下即位以来无一善可称愿乞骸骨昶曰先帝以孤属公政令不善公当极言奈何弃孤去厚赐金帛慰谕令复位昶元妃李氏昶嬖李春燕待之甚薄翘諌曰夫人先帝之甥聘之以礼奈何以新爱而弃之昶不悦放归永春以夀终】
　　唐以马全节为横海留后
　　【唐主嘉马全节之功召诣阙刘延朗求赂全节无以与之延朗欲以为绛州刺史羣议沸腾乃以为横海留后】
　　十二月唐以冯道为司空
　　【时久无正拜三公者朝议拟其职事卢文纪欲令掌祭祀扫除道闻之曰司空扫除职也吾何惮焉既而文纪自知不可乃止】
　　闽以陈守元为天师
　　【闽主赐陈守元号天师信重之更易将相刑罚选举皆与之议守元受赂请托言无不从其门如市】
　　【丙唐清防三年十一月以后晋髙祖石敬瑭天福元年申○闽主昶通文元年○是嵗唐亡晋兴凡五国三镇】春正月唐以吕琦为御史中丞
