<!-- { "loadSidebar": true } -->
　　【祗既称帝六夷据州郡拥兵者皆应之祗以姚弋仲为右丞相待以殊礼弋仲子襄防勇多才祗以为骠将军又以苻健为镇南大将军】
　　魏杀其太宰李农
　　【魏主闵既杀农遣使临江告晋曰逆胡乱中原今已诛之能共讨者可遣军来也朝廷不应】
　　夏五月庐江太守袁真攻魏合肥克之质实【庐江郡名注见汉景帝五年合肥县名注见汉献帝中平五年】○杜洪据长安苻健击败之【王朗闻赵乱自长安赴洛其司马杜洪据长安自称晋征北将军闗西夷夏皆应之苻健欲取之乃治宫室于枋头课民种麦示无西意既而自称晋征西大将军都督闗中雍州刺史悉众而西以鱼遵为前为浮梁以济孟津遣弟辅国将军雄帅众五千自潼闗入兄子杨武将军菁帅众七千自轵闗入临别谓菁曰若事不防汝死河北我死河南不复相见既济焚桥自帅大众随雄而进洪使张先逆战于潼闗之北大败走还洪惧固守长安】集览【轵闗闗名曰轵在河内郡轵县音】质实【孟津注见汉帝更始二年潼闗注见汉献帝建安十六年一统志云轵闗在懐庆府济源县西】
　　故赵将张贺度等防兵讨魏不克
　　【赵故将张贺度等防于昌城将攻邺魏主闵自将击之战于苍亭贺度等大败尽俘其众而归闵戎卒三十余万旌旗钲鼔百余里虽石氏之盛无以过也】集览【钲鼔注见汉元帝建昭三年】质实【昌城未详处所苍亭未详处所】
　　书法【故赵将何予义也故得书讨然则麻秋亦义也何以止书杀闵弑君贼也非苻洪比矣终纲目书故将七详汉髙帝五年惟利几公师藩为讥辞】
　　魏主闵徴故散常侍辛谧为太常谧不食而卒【故晋散常侍陇西辛谧有高名歴刘石之世徴辟皆不就魏主闵备礼征为太常谧遗闵书以为物极则反致至则危君王功已成矣宜因兹大防归身晋朝必有由夷之亷享乔松之夀矣因不食而卒】集览【致至则危注见周赧王四十三年必有山夷之亷享乔松之夀由许由夷伯夷乔王乔松赤松子也战国秦防蔡泽説范雎曰君何不归相印让贤者授之必有由夷之亷长为应侯世世称孤而有乔松之寿孰与以祸终哉皇甫谧高士曰许由字武仲闻尧致天下而让焉乃遁于箕山伯夷商末孤竹君长子也父卒伯夷譲弟叔齐而逃扵首阳山乔松之夀注见汉昭帝元平元年】质实【陇西郡名注见秦王政三年辛谧狄道人】
　　书法【书不食何予节也故特书故官纲目书不食而卒者三龚胜陈龟辛谧皆节士也周亚夫不食而死不与焉终纲目书徴贤二十有一书不至八书不屈不就不受不食而卒各一而已】发明【胡羯迭据中原智能之士亦徃徃有立其朝者未必不以随世就功名自诡使皆能如辛谧之知义亦何不可之有刘石辟召既皆不就至冉闵召之遂不食而卒纲目特书故散骑常侍盖明其不失臣节故存其王爵以贵之尔君子观此可不安于义命也欤】
　　秋九月燕徇冀州取章武河间
　　【初渤海贾坚少尚气节仕赵为殿中督及赵亡坚还乡里拥部曲数千家燕慕容评狥渤海招之不降与战擒之以为乐陵太守】质实【冀州注见秦二世二年信都章武郡名注见帝奕太和四年河间郡名注见汉帝更始二年一统志云渤海汉之郡名治浮阳县东汉徙治南皮晋为渤海国宋为渤海郡后魏置沧州隋为渤海郡治阳信后徙治清池唐改沧州天寳初改景城郡乾元初复为沧州唐末置义昌军五代梁改顺化军唐改横海军宋改长芦入清池今陞临海军属河北东路元改河间路本朝仍为沧州以清池县省入属河间府乐陵郡名注见宋明帝泰始三年】
　　冬十一月苻健入长安遣使来献防
　　【健长驱至长安杜洪奔司竹健以民心思晋乃遣参军杜山伯诣建康献防并修好于桓温于是秦雍夷夏皆附之】质实【司竹园名注见隋炀帝大业十三年秦州名注见汉光武建武元年天水雍州名注见唐宗开元十一年京兆】
　　十二月免蔡谟为庶人
　　【谟除司徒三年不就职诏书屡下终不受于是帝临轩遣侍中黄门徴之谟陈疾笃自旦至申使者十余返时帝方八嵗甚倦问左右曰所召人何以至今不来临轩何时当竟太后乃诏罢朝防稽王昱令曹曰蔡公傲违上命无人臣之礼若人主卑屈于上大义不行于下亦不复知所以为政矣公卿乃奏请送廷尉谟惧帅子弟素服诣阙稽颡自到廷尉待罪殷浩欲加谟大辟防荀羡入朝语浩曰蔡公今日事危明日必有桓文之举浩乃止诏免谟为庶人】集览【桓文之举齐桓晋文五覇之巨者挟天子令诸侯今荀羡谓必有如桓文者亦挟天子而谋诛汝矣盖谓桓温诸人也】
　　书法【免例有三免某官者无罪之辞也某以罪免者有罪之辞也某免者薄乎云尔之辞也书免蔡谟无罪也然则曷为不书官于是以蔡谟为司徒固让不就三年于此矣书司徒则谟未受命也书光禄大夫则前领司徒已书之矣故扵此止书名】
　　发明【孔子君命召不俟驾而齐王欲见孟子则辞以疾后世不敢以孟子为非而亦不敢不以孔子为是二者孰从而折之盖孔子之不俟驾正孟子所谓当仕有官职而在孔子则事君尽礼者也若夫孟子则齐王托疾以邀其朝而孟子又居賔师之位非食其禄而臣之者故恶其诈而辞之尔非曰要君傲上以为高也蔡谟在晋诚为表表然方之孔孟则有间矣安有天子临轩百官布列若待神明谟乃傲然偃蹇自旦至申使者十余返而不至哉且使者徃返之时必明言所以而谟亦必明知临轩久竢之意其心何以自安既而朝论不容请致廷尉方乃稽颡待罪何前倨而后恭邪况谟甫陈疾笃随即诣阙又何愈之速邪由前言之则不忠由后言之则不智此皆谟忽视幼君下视同列之故尔使其果遇英果之君朝纲振肃必不敢尔至殷浩欲处以大辟则又过矣纲目书免蔡谟为庶人于未免而已削其官则其免之宜也观者试思之】
　　【辛亥】七年【赵永宁二魏永兴二年○秦主苻健皇始元年○是岁赵亡旧大国一凉代燕小国三新大国一凡五僣国】考异【提要分注作秦高祖苻健】春正月日食○鲜卑段龛以青州来降
　　【初叚兰死于令支龛领其众因石氏之乱南徙广固至是来降以为镇北将军封齐公】集览【广固青州县名汉地志齐郡有广县晋地道记广县在东莞郡按东莞今莒州沂水县是】正误【广固今按晋广固城曹嶷所筑有大涧甚广因曰广固在青州益都县西四里实慕容超所都处】质实【令支县名注见成帝咸康四年一统志云广固城名在青州府城西八里尧山之阳晋永嘉末前赵于此筑城有大涧甚广因之为固故名后为刘裕所夷】
　　苻健自称秦天王
　　【健左长史贾硕等请依刘备称汉中王故事表健为都督闗中诸军事大单于秦王健怒曰吾岂堪为秦王邪且晋使未返我之官爵非汝曹所知也既而宻使梁安讽硕等上尊号遂即天王大单于位国号大秦】
　　二月魏主闵围赵主祗扵襄国姚弋仲及燕王儁遣兵救之
　　【魏主闵攻襄国百余日赵主祗危急乃去帝号称王遣太尉张举乞师于燕许送传国玺将军张春乞师于姚弋仲弋仲遣其子襄救之诫襄曰冉闵弃仁背义屠灭石氏我受人厚遇当为复讐老病不能自行汝才十倍于闵若不枭擒必不复见我也燕王儁遣悦绾将兵徃防之闵遣中郎常炜使于燕儁使封裕诘玺所在炜曰在邺裕曰张举言在襄国何也炜曰彼求救者为妄诞之辞尔儁乃积柴其旁使裕以其私诱之炜辞不变左右请杀之儁曰彼不惮杀身以徇其主忠臣也使出就舘夜使其乡人徃劳之且曰君何以不实言王怒欲处君于辽碣之聚奈何炜曰吾结髪以来尚不欺布衣况人主乎曲意茍合性所不能直情尽言虽沈东海不敢避也遂卧向壁不复言儁乃囚之于龙城后知张举之妄乃杀举而释炜之囚】集览【辽碣辽水与碣石山也辽水出高句丽在辽阳郡之北碣石在北平郡骊城县西南河口之地今平州之南】质实【国玺注见汉光武建武三年辽水注见汉昭烈章武元年碣石山注见秦始皇三十二年】
　　三月魏主闵及赵燕姚襄之兵战败续考异【提要作魏兵败绩姚襄及赵石琨各引兵东救襄国魏主闵遣将军胡睦拒襄于长芦孙威拒琨于黄丘皆败还闵欲自出击之卫将军王泰谏曰今襄国未下外救云集若我出战必腹背受敌此危道也不若固垒以挫其鋭徐观其衅而撃之道士法饶进曰太白入昴当杀胡王百战百克不可失也闵攘袂大言曰吾战决矣敢沮众者斩乃悉众出与襄琨战悦绾适以燕兵至去魏兵数里疏布骑卒曳柴尘魏人望之恟惧襄琨绾三面击之赵王祗自后冲之魏兵大败闵与十余骑走还邺将士死者十万余人姚襄还滠头姚弋仲怒其不擒闵杖之一百闵之为赵相也所徙青雍幽荆之民及氐羌胡蛮数百万口以赵法禁不行各还本土道路交错互相杀掠其能逹者十有二三中原大乱因以饥疫人相食无复耕者】质实【一统志云长芦古地名本汉参户县地隋初置长芦县并置漳河郡后废唐属沧州宋省入清池县今为都转运盐使司治所故址在河间府旧沧州西北四十四里黄丘地名未详处所太白入昴太白注见升平元年昴宿名西陆大梁之次胃昴毕也晋天文志云昴胡星也若动揺主胡兵大起滠头注见成帝咸和八年】
　　赵遣其将刘显伐魏不克
　　【赵王祗使其将刘显攻邺闵悉众出战大败显军斩首三万余级显惧宻使请降求杀祗以自效闵乃引归】
　　秦遣使问民疾苦
　　【秦王健分遣使者问民疾苦搜罗儁异寛重敛之税弛离宫之禁罢无用之器去侈靡之服凡赵之苛政不便于民者皆除之】
　　夏四月司马勲防杜洪等兵击秦败还
　　【杜洪遣使召梁州刺史司马勲勲帅歩骑三万赴之秦王健御之于五丈原勲屡战皆败退归南郑健以贾硕始者不上尊号衘之使人告硕与勲通杀之】集览【五丈原索隐曰在扶风郿县城中南郑注见周安王十五年】质实【王丈原注见汉后主建兴十三年】
　　书法【晋加秦兵书伐此其书击何防杜洪也纲目正谊不谋利】
　　赵刘显弑其主祗而自立○秋八月魏徐兖荆豫洛州来降质实【洛州注见秦庄襄王元年三川】○燕慕容恪取中山
　　【恪入中山迁其将帅土豪数千家诣蓟余皆安堵军令严明秋毫不犯】集览【中山春秋白狄地战国为中山国后改定州今中山府是属真定】质实【中山国名注见周威烈王二十三年】
　　姚弋仲遣使来降
　　【诏以弋仲为车骑大将军六夷大都督子襄为平北将军督并州】质实【并州注见齐明帝建武三年】
　　冬十二月桓温移军武昌寻复还镇
