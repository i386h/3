<!-- { "loadSidebar": true } -->
　　书法【先是日食不尽如钩矣开元十七年十月纲目不书书日食此其书何日君象也帝之闇至此已甚有不可揜者矣故书终纲目书不尽如钩二中宗嗣圣十九年是年】
　　发明【他时书日食多矣至于不尽如钩徃徃见之分注之中而此特揭书之者所以着明皇昏蔽之极天下将乱之渐为后鉴也】
　　劒南留后李宓击南诏败没
　　【宓击南诏閤罗鳯诱之深入至大和城闭壁不战宓粮尽士卒瘴疫饥死什七八乃引还蛮追击之全军皆没杨国忠隐其败更以防闻益发中国兵讨之前后死者几二十万人无敢言者范氏曰壅蔽之为害深矣明皇信一杨国忠丧师二十万而不知其不亡岂不幸哉国忠欺蔽如此而举朝亦无一人敢以实告其君者盖在位皆小人也当是时明皇享国四十余年自以为有万世之安而不知祸乱将发于朝莫由置相非其人也可不戒哉胡氏曰杨国忠鲜于仲通开南诏之隙丧师几二十万髙僊芝击大食丧师三万安禄山讨奚契丹丧师六万前此杨思朂讨叛蛮所杀又十一万夫为天养人者天子之职也将相杀之如此而明皇不知失职乆矣其能免乎○上尝谓髙力士曰朕今老矣朝事付之宰相边事付之诸将夫复何忧力士对曰臣闻云南数丧师又边将拥兵太盛陛下将何以制之臣恐一旦祸发不可复救何谓无忧也上曰卿勿言朕徐思之范氏曰明皇之言未为失也其失者任非其人也诚使相如姚宋将如王忠嗣复何忧哉而以奸猾为贤良是以祸乱已成而不自知也力士非有深谋逺虑忠义过人葢朝廷无贤百官失职至于宦者言天下之事亦可以悟矣而曽不之省以及于乱不亦宜乎】集览【李宓姓名宓音宻又音谧】质实【大和城按一统志在大理府城南一十五里南诏徙治大和城即此】书法【自十载三书败至是四矣明皇开边之祸及于民且及其家而不之悟也故备书讥之】
　　秋八月陈希烈罢以韦见素同平章事
　　【杨国忠忌陈希烈希烈累表辞位上欲以吉温代之国忠以温附安禄山奏言不可以见素和雅易制荐之】
　　关中大饥
　　【自去岁水旱相继闗中大饥上忧雨伤稼国忠取禾之善者献之曰雨虽多不害稼也上以为然扶风太守房琯言所部水灾国忠使御史推之是岁天下无敢言灾者髙力士侍侧上曰滛雨不已卿可尽言对曰自陛下以权假宰相赏罚无章隂阳失度臣何敢言上黙然】质实【扶风郡名注见周显王八年闗中注见椘义帝元年】
　　冬閠十一月贬韦陟为桂岭尉吉温为澧阳长史【河东太守韦陟文雅有盛名杨国忠恐其入相使人告陟赃汚事下御史陟赂中丞吉温使求救于安禄山复为国忠所发贬陟桂岭尉温澧阳长史安禄山为温讼寃且言国忠谗疾上两无所问】质实【河东郡名注见汉献帝建安七年桂岭按一统志唐之县名属贺州宋因之元末省故址在平乐府城东二百八十里贺县境内澧阳郡名注见髙宗上元元年澧州】
　　戸部奏郡县戸口之数
　　【郡三百二十一县千五百三十八戸九百六十一万九千二百五十四口五千二百八十八万四百八十八胡氏曰有盛必有衰有成必有壊天地盈虚与时消息而况于人乎或谓自古人主养民至千万戸则止矣是以数言亦然亦不然也然者以汉文景而武帝继之以隋髙祖而炀帝继之以明皇而禄山出焉不然者尧舜禹启太平三百余年周成康昭穆太平亦二百余年计其生齿岂止千万戸而已哉养之既至教之又备无札瘥兵革之祸王者代天理物于是为尽矣明皇戸口虽多而身自毁之祸乱稍平几去其半徒以内有一杨太眞外有一李林甫而致之乌乎可不鉴哉】集览【札瘥左传注大疫曰札小疫曰瘥瘥才何反】
　　书法【于是戸九百六十一万可谓盛矣盛极而衰固其宜也】
　　【乙未】十四载春二月安禄山请以蕃将代汉将从之【禄山使副将何千年入奏请以蕃将三十二人代汉将韦见素谓杨国忠曰禄山乆有异志今又有此请其反明矣明日入见上迎谓曰卿等疑禄山耶见素因极言禄山反已有迹所请不可许上不恱竟从禄山之请他日国忠见素言于上曰臣有策可坐消禄山之谋若除禄山平章事召诣阙以贾循吕知晦杨光翽分领范阳平卢河东节度则势自分矣上从之已草制而不发更遣中使辅璆琳以珍果赐禄山潜察其变璆琳受禄山厚赂还盛言禄山无二心上谓国忠等曰朕推心待之必无异志朕自保之卿等勿忧也事遂寝】集览【翽呼外反】
　　书法【书从之何讥不悟也禄山之心至是益可见矣而犹不悟故书讥之】
　　发明【禄山求领三镇则许之求兼群牧则许之今又请以蕃将代汉将则叛逆明矣而明皇亦竟许之岂天固欲使之肆逆为昏乱者之戒耶不然何迷谬之甚也据事直书其失自见】
　　哥舒翰入朝
　　【翰入朝得疾遂留京师家居不出】
　　秋七月安禄山表请献马遣中使谕止之
　　【禄山自归范阳朝廷毎遣使者至皆称疾不出迎盛陈武备然后见之无复人臣礼杨国忠日夜求禄山反状禄山子庆宗尚宗女在京师宻报禄山禄山愈惧上以其子成昏手诏召禄山观礼禄山辞疾不至表献马三千匹毎匹执鞚夫二人遣蕃将二十二人部送河南尹逹奚珣疑有变奏请谕禄山以进马宜俟至冬官自给夫无烦本军于是上稍悟始有疑禄山之意防辅璆琳受赂事泄上托以他事扑杀之遣中使冯神威赍手诏谕禄山如珣防禄山踞牀不拜曰马不献亦可十月当诣京师寻遣还亦无表胡氏曰明皇至是知禄山之必反而不为之备可谓迷而不悟矣或曰禄山兵精虽为之备亦安能御之乎日顔杲卿张巡之徒以一县一郡尚能仓猝立功况据四海全盛之势乎茍变易其思虑澡雪其精神搜兵择将立有区处比其称兵尚在数月之后纵河北俶扰亦安有播迁之辱哉盖其蛊惑之深神志昏夺以至于此可不戒哉可不惧哉】质实【中使注见开元十五年】
　　八月免百姓今载租庸○冬十月帝如华清宫质实【华清宫注见天寳六载】
　　发眀【前日宗不知禄山之反今既因事知之自宜急为之备可也而乃恬然不寤何哉纲目上书禄山表请献马下书帝如华清宫若宗者亦可谓安其危而利其葘乐其所以亡者矣哀哉】
　　○十一月安禄山反遣封常清如东京募兵以御之【禄山专制三道隂蓄异志殆将十年以上待之厚欲俟上晏驾然后作乱防杨国忠屡言禄山且反数以事激之欲其速反以取信于上禄山由是决意遽反独与严庄髙尚阿史那承庆宻谋防有奏事官自京师还禄山诈为敕书示诸将曰有宻防令禄山将兵入朝讨杨国忠众愕然相顾莫敢异言于是发所部兵及奚契丹凡十五万反于范阳命贾循守范阳吕知晦守平卢髙秀岩守大同大阅誓众引兵而南歩骑精锐烟尘千里时承平乆百姓不识兵革河北州县望风瓦觧北京以闻上未之信及闻禄山定反乃召宰相谋之杨国忠扬扬有得色曰今反者独禄山耳将士皆不欲也不过旬日必传首诣行在上以为然安西节度使封常清入朝上问以讨贼方畧常清大言请诣东京开府库募骁勇挑马棰度河计日取逆胡之首献阙下上恱以为范阳平卢节度使乗驿诣东京募兵旬日得六万人乃断河阳桥为守御之备】质实【三道谓范阳平卢河东晏驾注见汉髙帝十二年大同军名注见秦王政三年云中河北道名注见汉成帝绥和二年魏郡北京注见同上年行在注见晋恵帝永兴元年京师注见周显王二十五年东京即东都注见秦庄襄王元年三州河阳桥注见汉和帝永元五年】
　　书法【禄山之反固其兽心亦帝宠之太过以成其骄而国忠又数激之以速其反其求兼群牧可以悟矣而帝不悟至奏补将军五百补中郎将二千可以悟矣而又不悟至请以蕃将代汉将则益可以悟矣而又不悟逮其献马然后稍悟又不为之备焉则西南之行非不幸也纲目详书之其为万世戒深切矣○书募兵何讥无备也禄山反状非一宜有以备之矣帝乃恬不加意仓猝始于东京募兵亦晩矣哉书曰以御之言其无备不能以声罪致讨也纲目上书反下书御者一而已】发明【与治同道防不兴与乱同事罔不亡宗英明之君固尝厉精政事几致太平矣爰自开元之末侈心一动喜佞乐防黜九龄而用林甫于是塞言路杀諌臣兴大狱事边功穷聚敛纵奢侈溺声色恣游逸事神恠凡亡国败家之事靡一不举重以陈希烈杨国忠之徒交煽其祸天下虽欲不乱不可得也向使禄山不反则是荒滛之君可以长享福祚而奸邪误国之徒亦可以长保无虞矣上天降罚变起渔阳四海分崩两京覆没凡前日媒乱之人骈首受戮影絶迹灭然后知治忽所系毫杪不差而小人得志未有不反其初者纲目于禄山之反书之甚轻则见为反已久畧无留难之意至于宗讨贼之事则书遣封常清如东京募兵以御之用见武备之弛至募市人为兵其为后王监岂不深切着明也哉】
　　帝还京师安庆宗伏诛以郭子仪为朔方节度使质实【郭子仪华州郑县人】○以张介然为河南节度使
　　【领陈留等十三郡诸郡当贼冲者皆置防御使】质实【河南节度注见宋主昱元徽元年陈留郡名注见周显王二十九年大梁】
　　十二月以髙僊芝为副元帅綂诸军屯陜
　　【以荣王琬为元帅髙僊芝副之统诸军东征出内府钱帛于京师募兵十一万号曰天武军旬日而集皆市井子弟也僊芝以五万人发京师遣宦者边令诚监其军屯于陜】质实【陜州名注见周显王四十五年荣州名注见髙宗永徽六年】
　　禄山防灵昌及陈留杀张介然
　　【禄山自灵昌渡河以絙约败船及草木横絶河流一夕冰合遂防灵昌郡张介然至陈留才数日禄山至授兵乗城众忷惧不能守太守郭纳以城降禄山入北郭闻安庆宗死恸哭曰我何罪而杀我子陈留将士降者万人皆杀之以快其忿斩张介然于军门以其将李庭望为节度使守陈留】集览【灵昌郡属古兖州今滑州是絙约絙居登反大索也约束也】质实【灵昌郡名注见隋防帝皇泰二年】
　　制朔方河西陇右兵赴行营质实【陇右注见秦王政三年陇西】○禄山防荥阳杀其太守崔无诐质实【荥阳郡名注见秦庄襄王元年】○封常清与贼战于武牢败绩禄山遂防东京留守李憕御史中丞卢奕死之
　　【禄山以田承嗣安忠志张孝忠为前锋常清所募兵皆白徒屯武牢以拒贼贼以铁骑蹂之再战皆败禄山防东京常清再战城中又败乃西走河南尹达奚珣降于禄山留守李憕谓御史中丞卢奕曰吾曹荷国重任虽知力不敌必死之奕许诺憕收残兵数百欲战皆溃憕坐府中奕先遣妻子懐印间道走长安朝服坐防中禄山使人执之及采访判官蒋清皆杀之奕骂禄山数其罪顾贼党曰凡为人当知逆顺我死不失节夫复何恨奕懐愼之子也禄山以其党张万顷为河南尹】集览【憕直陵反】质实【武牢闗名注见晋帝奕太和四年李憕并州文水人希倩之子卢奕滑州人】
　　书法【书与战何不以贼主兵也自是至禄山败凡八书西晋之板荡也书死节者七刘沈嵇绍谯登庾珉王隽吉朗辛賔有唐之中否也书死节亦六人焉李憕卢奕顔杲卿张兴张巡许逺世乱识忠臣信矣哉】
　　髙僊芝退保潼关河南多防
