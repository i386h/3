<!-- { "loadSidebar": true } -->
　　【睿至建业以王导为谋主推心亲信毎事咨焉睿名论素轻吴人不附居久之士大夫莫有至者会睿出观禊导使睿乘肩舆具威仪导与诸名胜皆骑从纪瞻顾荣等见之惊异相帅拜于道左导因说睿曰顾荣贺循此土之望宜引之以结人心二子既至则无不来矣睿乃使导躬造之循荣皆应命以循为吴国内史荣为军司加散骑常侍凡军府政事皆与之谋又以纪瞻为军祭酒卞壸为从事中郎周玘刘超张闿孔衍皆为掾属导说睿谦以接士俭以足用以清静为政抚绥新旧故江东归心焉睿初至颇以酒废事导以为言睿命酌引觞覆之于此遂絶】集览【名论名誉议论也禊注见汉高皇后八年祓闿与开通】质实【卞壸济阴人粹之子刘超琅邪人孔衍鲁人孔子二十二世孙】
　　茍晞击汲桑石勒大破之桑走死勒降汉
　　【茍晞追击汲桑破其八垒死者万余人桑犇马牧为人所杀石勒犇乐平太傅越加晞都督青兖诸军事晞屡破彊冦威名甚盛善治繁剧用法严峻其从母依之奉养甚厚其子求为将晞不许曰吾不以王法贷人将无后悔邪固求之乃以为督防后犯法晞杖节斩之从母叩头求之不听既而素服哭之曰杀卿者兖州刺史哭弟者茍道将也胡部大张胷督等拥众壁于上党石勒往从之因说胷督等与俱归汉汉王渊以勒为护汉将军平晋王】集览【马牧地名在渭北乐平今太原平定州乐平县是括地志云乐平县城汉治县城也道将茍晞表字胡部大张胷督胡部胡虏之部落也姓大张名胷督胷音佩】正误【马牧今按说见前胡部大张胷督今按大酋长上声也胡人一部之长呼为部大姓张氏后第二十卷有南罗大】质实【一统志云乐平汉之县名属东郡东汉省之故城在东昌府堂邑县东南三十里后赵汲桑石勒与晋茍晞战于平原阳平间为晞所败桑奔马牧勒奔乐平即此】
　　冬十一月朔日食○以王衍为司徒
　　【衍说太傅越曰朝廷危乱当赖方伯宜得文武兼资以任之乃以弟澄为荆州都督族弟敦为青州刺史语之曰荆州有江汉之固青州有负海之险卿二人在外而吾居中足以为三窟矣澄至镇日夜縦酒不视庶务虽冦戎交急不以为怀】集览【方伯注见汉哀帝建平四年】
　　太傅越自领兖州牧徙茍晞为青州刺史
　　【初越与晞亲善引升堂结为兄弟司马潘滔说越曰兖州冲要魏武以之创业晞有大志非纯臣也若迁之青州公自牧兖州经纬诸夏藩卫本朝此所谓为之于未乱者也越以为然自领兖州牧以晞为征东大将军青州刺史越晞由是有隙晞至青州以严刻立威日行斩戮州人谓之屠伯】质实【张九韶曰晋时兖州治濮阳注见周安王五年青州治临淄注见汉桓帝永康元年】
　　王弥及其党刘灵降汉
　　【灵少贫贱力制犇牛走及犇马时人虽异之莫能举也灵抚膺叹曰天乎何当乱也及公师藩起灵自称将军冦掠赵魏与王弥俱降汉】
　　慕容廆自称鲜卑大单于○拓跋禄官卒考异【按崩葬例曰凡蛮夷君长曰死此误作卒】
　　【弟猗卢摠摄三部与慕容廆通好】
　　书法【始去索头书卒进之也曷为进之弟猗卢将以助晋封故进之】
　　【戊辰】二年【汉永凤元年】春正月朔日食○汉刘聦据太行石勒下赵魏王浚击勒破之质实【太行山名注见周安王十六年赵郡名注见汉景帝三年赵国魏郡名注见汉成帝绥和二年】○二月太傅越杀清河王覃书法【清河王覃故太子也不书故太子何太子之立之废非惠帝意也故从其恒称】
　　○夏五月汉王弥冦洛阳张轨遣督防北宫纯入卫击破走之
　　【王弥收集亡散兵复大振分遣诸将攻陷郡县遂入许昌张轨遣督防北宫纯将兵卫京师弥入自轘辕败官军于伊北遂至洛阳王衍督军出战北宫纯募勇士百余人突陈弥兵大败烧建春门而东衍遣左卫将军王秉追之战于七里涧又败之弥走平阳汉王渊遣侍中郊迎令曰孤亲行将军之馆拂席洗爵敬待将军及至拜司隶校尉诏封张轨西平郡公轨辞不受时州郡之使莫有至者轨独贡献不絶】集览【北宫复姓也亲行行下孟反临幸也】质实【张轨乌氐人轘辕关名注见秦二世三年伊北即伊水之北注见汉高后三年一统志云七里涧在河南府陜州西南七里今名石桥沟北流入河汉献帝东迁李傕郭汜等追乗舆战于东涧天子幸曹阳墟即此地西平郡名注见汉宣帝元康四年湟中】书法【书入卫何予义也于是王衍督师纯募勇士突陈王弥大败衍复遣王秉追败之不书书纯予义也书入卫始此终纲目书入卫三北宫纯何伦谢尚惟北宫纯以功书书兵入援十二详愍帝建兴四年赴难三详成帝咸和四年书诣某所三详永嘉四年】
　　秋七月汉徙都蒲子质实【一统志云蒲子古地名春秋时属晋战国时属魏为西河地秦属河东郡汉为河东郡蒲子县晋时刘渊据此后魏改长寿县后周于此置汾州及龙泉郡隋初废郡改西汾州寻改隰州及改县曰隰川大业初复为龙泉郡唐初复为隰州后改太宁郡乾元初复为隰州宋金元仍旧本朝以隰川县省入改属平阳府】○冬十月汉王渊称皇帝○十二月汉石勒刘灵冦魏汲顿邱
　　【勒灵帅众三万冦三郡百姓望风降附者五十余垒皆假垒主将军都尉印绶简其彊壮五万为军士老弱安堵如故】集览【魏汲魏注见汉成帝绥和二年汲注见秦庄襄王三年顿邱注见汉武帝元光三年安堵应劭曰喻人皆安然如墙堵之不迁动也】
　　成尚书令杨褒卒
　　【褒好直言成主雄初得蜀用度不足诸将有以献金银得官者褒谏曰陛下设官爵当网罗天下英豪何冇以官买金邪雄谢之】
　　书法【僭国臣尔其卒之何録贤也茍贤矣虽僭国必録之终纲目卒僭国臣二十有二晋世居九成杨褒范长生汉刘殷后赵张賔秦苻雄王猛燕李绩慕容恪凉宋混五代居十三焉唐张承业蜀王宗俦吴陈彦谦徐温汉杨洞潜赵光裔闽刘赞汉刘承训唐李建勲周冯道郑仁诲王朴唐柴克宏】
　　【己巳】三年【汉河瑞元年】春正月朔荧惑犯紫微集览【荧惑索隠曰按姚氏引广雅云荧惑执法之星春秋纬文燿钩云赤帝熛怒之神为荧惑位在南方礼失则罚出正义曰天官占云荧惑其行无常以其舍命国为残贼为疾为丧为饥为兵环绕勾已芒角动摇乍前乍后其殃逾甚大鸿胪之象主甲兵大司马之义伺骄奢乱孽执法官也其精为风伯惑童儿歌谣嬉戏也紫微天官书中宫天极星其一明者太一常居也云云皆曰紫宫索隠曰春秋合诚图云北辰其星五在紫微中紫微大帝室太乙之精也元命苞云紫之言此也宫之言中也言天神运动阴阳闻闭皆在此中】
　　书法【非日食不书晦朔此其书朔何记大异也荧惑犯紫微异矣而见于三朝甚大异也故详之间一岁而帝迁变不虚生信哉终纲目星变书正月朔者一而已】
　　发明【去年日食正旦今兹荧惑又犯紫微是时国柄在越而天变如此书之以见天心仁爱虽乱世亦未尝无告戒之意耳越等尚可乐祸而不知惧乎】
　　○汉徙都平阳
　　【汉太史令宣于修之以星变言于其主渊曰不出三年必克洛阳蒲子崎岖难以久安平阳气象方昌请徙都之渊从之】质实【平阳郡名注见周威烈王二十三年】
　　三月以山简都督荆湘等州军事
　　【简涛之子也嗜酒不恤政事初荆州冦盗不禁诏起刘子璠为顺阳内史江汉间翕然归之简表璠得众心恐百姓劫以为主诏征璠为越骑校尉南州由是遂乱父老莫不追思刘】质实【山简河内人刘璠沛人顺阳县名注见惠帝永兴二年】
　　太傅越入京师杀中书令缪播帝舅王延等十余人【越入京师中书监王敦谓所亲曰太傅专执威权而选用表请尚书犹以旧制裁之今来必有所诛帝之为太弟也与缪播善及即位委以心膂帝舅散骑常侍王延尚书何绥太史令高堂冲并参机密刘舆潘滔劝越诛之越乃诬播等欲为乱遣甲士三千入宫执播等十余人于帝侧付廷尉杀之帝叹息流涕而已绥曽之孙也○初何曽侍武帝宴退谓诸子曰主上开创大业吾每宴见未尝闻经国逺图唯说平生常事非贻厥孙谋之道也及身而已后嗣其殆乎汝辈犹可以免指诸孙曰此属必死于难及绥死兄嵩哭之曰我祖其殆圣乎曾日食万钱犹云无下箸处子劭日食二万绥及弟机羡汰侈尤甚与人书疏词礼简傲王尼见绥书谓人曰伯蔚居乱世而矜豪乃尔其能免乎人曰伯蔚闻卿言必相危害尼曰伯蔚比闻我言自已死矣及永嘉之末何氏无遗种司马公曰何曽讥武帝偷惰取过目前不为逺虑知天下将乱子孙必与其忧何其明也然身为僭侈使子孙承流卒以骄奢亡族其明安在哉且身为宰相知其君之过不以告而私语于家非忠臣也】集览【高堂复姓王尼史炤曰尼音夷】质实【何绥阳夏人王尼城阳人伯蔚何绥表字】
　　书法【入恶辞也杀专辞也播以官书延以亲书越之无君甚矣】
　　发明【是时海内大乱胡羯滔天上下相与协力扶持犹惧弗济而越之所为乃尔何哉故书入则见越之无君书杀则见播等之无罪书中书令书帝舅则见大臣贵戚之不克自保然则越之罪为何如耶剖棺焚尸犹为幸也】
　　太尉刘寔罢就第
　　【寔连年请老朝廷不许刘坦言古之养老以不事为优不以吏之为重宜听寔所守诏寔以侯就第】质实【刘寔平原人】
　　以王衍为太尉○太傅越使将军何伦领国兵入宿卫【越以顷来兴事多由殿省乃奏宿卫有侯爵者皆罢之更使将军何伦王秉领东海国兵数百人宿卫】质实【东海国注见秦二世二年郯】
　　书法【北宫纯书入卫矣不书所领此其书领国兵何诛心也于是帝所无非越党者矣危哉终纲目书入卫三汉高后二年武帝建元六年是年惟何伦非予辞】
　　汉冦黎阳陷之
　　【汉主渊遣刘景将兵攻黎阳克之又败王堪于延冿沈男女三万余人于河渊闻之怒曰景何面复见朕且天道岂能容之吾所欲除者司马氏耳细民何罪黜之】质实【黎阳县名注见汉献帝建安四年延津注见汉献帝建安五年】
　　夏大旱
　　【江汉河洛可涉】
　　汉石勒冦钜鹿常山
　　【勒众至十余万集衣冠人物别为君子营以张賔为谋主刁膺张敬为股肱防安孔苌支雄桃豹逯明为爪牙并州诸胡羯多从之初张賔好读书阔达有大志常自比张子房及勒徇山东賔谓所亲曰吾歴观诸将无如此胡将军者可与共成大业乃提剑诣军门大呼请见勒亦未之竒也賔数以防干勒已而皆如所言由是奇之】集览【逯力谷反姓也】质实【钜鹿郡名注见楚义帝元年襄国常山郡名注见汉光武建武九年张賔中丘人】
　　汉冦壶关陷之
　　【汉主渊使王弥与楚王聪共攻壶关以石勒为前锋都督刘琨遣军救之不克越遣河南内史王旷将军施融拒之旷济河欲长驱而前融曰彼乘险间出且当阻水为固以量形势旷怒曰君欲沮众邪遂逾太行与聪战于长平大败皆死壶关降汉】质实【壶闗县名注见汉献帝建安七年太行山名注见周安王十六年长平县名注见周赧王五十五年】
　　秋八月汉冦洛阳农太守垣延袭败之
　　【聪等攻洛阳将军曹武等拒之皆为所败长驱至宜阳自恃骤胜怠不设备垣延诈降夜袭败之】质实【农郡名注见周赧王四十五年郏宜阳县名注见周安王十一年】
　　冬十月汉复冦洛阳北宫纯击败之
