<!-- { "loadSidebar": true } -->
　　【初周亚夫为丞相赵禹为史府中皆称其廉平然亚夫弗任曰极知禹无害然文深不可以居大府及禹为少府酷急至晚节吏务为严峻而禹更名寛平尹齐素以敢斩伐著名及为中尉坐不胜任抵罪是时吏治皆以刻相尚独左内史儿寛劝农业缓刑法理狱讼务在得人心择用仁厚士推情与下不求名声吏民大信爱之収租税时裁阔狭与民相假贷以故租多不入后有军发左内史以负租课殿当免民闻当免皆恐失之大家牛车小家担负输租繦属不絶课更以最上由此愈竒寛】集览【太府丞相御史府少府注见秦始皇元年课殿汉书课殿最注课试也殿丁练反汉书音义曰上功曰最下功曰殿顔师古曰凡言殿最者殿后也谓课居后也最者凡要之首言课居先也繦属繦索也顔师古曰言输租者若绳索之相联属也】
　　遣使喻南越入朝
　　【初南越文王胡遣其子婴齐入宿衞○长安取樛氏女生子兴文王薨婴齐立乃藏其先武帝玺立樛氏为后兴为嗣汉数使使者风谕婴齐入朝婴齐尚乐擅杀生自恣因称病不见薨諡曰明王兴代立其母为太后太后尝与霸陵人安国少季通是歳上使少季往谕王及太后以入朝比内诸侯王年少太后中国人少季往复与私通国人不附太后大后因使者上书请比内诸侯三歳一朝除边关天子许之赐其丞相吕嘉银印使者留镇抚之】集览【樛氏樛音鸠姓出邯郸尚乐崇尚音乐也安国少季安国复姓也少季名也】正误【尚乐今按胡三省注乐音洛谓好尚逸乐也】
　　书法【书喻入朝讥也非慕徳而来臣矣故吕嘉之反路博徳止书击】
　　以方士公孙卿为郎
　　【上幸雍且郊或曰五帝太一之佐也宜立太一而上亲郊上疑未定齐人公孙卿曰汉兴复当黄帝之时宝鼎出而与神通黄帝接万灵明庭明庭者甘泉也黄帝采首山铜铸鼎于荆山下鼎既成有龙垂胡下迎黄帝上骑龙与羣臣后宫七十余人俱登天于是上曰嗟乎诚得如黄帝吾视去妻子如脱屣耳拜卿为郎】集览【首山在辽东襄平之西黄帝采铜处即此又首山注见明帝永平二年荆山地志山在冯翊怀徳县禹贡荆岐既旅孔氏传云荆岐皆雍州山荆山在岐州东蔡氏传曰荆山即北条之荆非荆州之南条荆山也今耀州富平县掘陵原是黄帝夏禹铸鼎地也龙垂胡防下迎顔师古曰胡颔下垂皮也颊须也索隠曰在咽之下垂者则所谓龙胡也故童謡曰何当为君鼔龙胡是也】质实【一统志云首山即首阳山也在河南府偃师县西北二十五里即黄帝采铜处荆山在河南府阌乡县南二十五里近有铸鼎原昔黄帝采首阳之铜铸鼎于此】
　　【己巳】五年冬十月帝祠五畤遂猎新秦中以勒边兵【上祠五畤于雍遂逾陇西登崆峒出萧关从数万骑猎新秦中以勒边兵而归新秦中或千里无亭徼于是诛北地太守以下】集览【崆峒括地志云崆峒山在肃州禄福县东南又曰筓头山一名崆峒在原州彭阳县西抱朴子云黄帝从广成子受经于崆峒即此索隠曰二处未详孰是无亭徼顔师古曰亭也望敌之所也徼音叫境也谓以木石水为界也晋灼曰西南之徼犹东北之塞如淳曰徼亦本求盗之属瓒曰既无亭候又不徼循无衞边之备也】质实【一统志云崆峒山名在平凉府城西三十里上有间道宫庄子谓黄帝学道于广成子葢在此山萧关注见文帝十四年北地郡名注见秦王政三年】书法【书遂猎何非事也书猎始此终纲目书猎十四是年成帝元延二年桓帝永兴二年延熹元年六年灵帝光和五年癸卯年宋唐太宗贞观五年十一年十六年穆宗长庆二年五代甲申年唐主□书乙酉年唐主】
　　立泰一及五帝祠坛于泉十一月朔冬至亲郊见【是为泰畤自是三嵗天子一郊见】
　　南越相吕嘉杀使者及其王兴更立建徳为王发兵反考异【当书遂弑其王兴】
　　【南越王王太后治装入朝吕嘉数谏弗听称病不见汉使者太后欲诛之乃置酒请使者大臣皆侍坐饮嘉弟为将将卒居宫外酒行太后谓嘉曰南越内属国之利也而相君若不便者何也以激怒使者使者狐疑相杖遂莫敢发嘉见耳目非是即起而出太后怒欲鏦嘉以矛王止太后嘉遂出介其弟兵就舍称病阴与大臣谋作乱汉使壮士韩千秋与太后弟樛乐将二千人往入境嘉等遂反下令国中曰王年少太后中国人也人与使者乱无顾赵氏社稷为万世虑计之意乃攻杀王王太后及汉使者立明王长男越妻子建徳为王千秋兵入破数小邑越开道给食未至番禺四十里击灭之函封汉使者节置塞上好为谩辞谢罪发兵守要害处】集览【狐疑相杖杖说文持也倚任也言使者怯而无决故曰狐疑相杖耳目非是谓太后与使者耳目皆注意于嘉欲纵嘉以矛韦昭曰鏦撞也欲以矛撞杀嘉也索隠曰按字林鏦七凶反又初江反与吴王濞传鏦杀吴王同介其弟兵就舍汉书注顔师古曰介被也持也史记南越传介作分索隠曰分取其兵而就舍明王越王婴齐也諡曰明王越妻子建徳明王之长男名越妻越妻之子术阳侯名建徳塞上索隠曰按南康记大庾岭名塞上谩辞欺诈之语也谩莫半反】书法【于是嘉攻杀王王太后然后及汉使此其先书杀使者何不以诸侯加王人也纲目之修名分而已矣】
　　夏四月赦○是月晦日食○秋遣将军路博徳等将兵击南越
　　【遣伏波将军路博徳出桂阳舟船将军杨仆出豫章戈船将军严出零陵下濑将军甲下苍梧越驰义侯贵发夜郎兵下牂柯江咸防番禺】集览【桂阳广州记云桂阳五岭之一括地志云桂阳荆州属郡在岭西与交州接楼船将军应劭曰时欲击越非水不至故作大船船上施楼号曰楼船豫章注见献帝建安四年戈船将军名严史失其姓史记南越传故归义侯为戈船将军张晏曰越人于水中负人船又有蛟龙之害故置戈于船下因名戈船瓒曰伍子胥书有戈船以载干戈因名焉零陵郡名属荆州今永州是也太史公曰舜南巡狩死于苍梧之野归葬江南之九疑是为零陵下濑将军名甲史失其姓史记南越传作下厉将军徐广曰厉一作濑音赖水名在越地应劭曰濑水流沙土也顔师古曰濑疾流也子虚赋莅莅下濑批岩冲壅苍梧郡名在岭南属交趾正义曰武帝平南越以其地置九郡此其一也今梧州是苍梧山在道州宁逺县南六里越驰义侯驰义侯越人也名贵失其姓】质实【一统志云桂阳汉之郡名治郴县属荆州三国时吴蜀分荆州以湘水为界桂阳以东属吴晋仍为桂阳郡初属江州后属湘州隋废郡置郴州大业初复为桂阳郡唐置郴州天宝初改桂阳郡乾元初复为郴州隶江南西道五代时晋改为敦州汉复为郴州宋隶荆湖南道元置郴州路隶湖南道宣慰司国朝改为郴州以附郭郴阳县省入直隶湖广道杨仆宜阳人豫章汉之郡名属扬州以豫樟生庭中故名晋宋齐梁因之隋初为洪州后复为豫章郡唐复为洪州置都督府天寳初改豫章郡后以避讳止称章郡乾元初复为洪州建中以后改为江南西道观察使治所南唐迁都于此改州为南昌府宋复为洪州宣和初于此置安抚使隆兴初陞隆兴府元置隆兴路国朝改洪都府寻复为南昌府改属江西道零陵注见晋武帝太康元年苍梧汉之郡名武帝平南越以其地为广信县置苍梧郡元封中徙交州治此晋以后因之隋废郡为苍梧县属封州唐属静州寻以县置梧州天宝初改苍梧郡乾元初复为梧州五代周时属南汉宋平岭南仍为梧州元至元中改置梧州路国朝初改为梧州府隶广西道】
　　赐卜式爵关内侯
　　【齐相卜式上书请父子与齐习船者往死南越诏褒美式赐爵关内侯布告天下天下莫应】
　　九月尝酎列侯百有六人皆夺爵丞相周下狱自杀【时列侯以百数皆莫求从军击越防九州尝酎祭宗庙列侯以令献金助祭少府省金金有轻及色恶者上皆令劾以不敬夺爵者百六人丞相赵周坐知列侯酎金轻下狱自杀】集览【尝酎景帝本纪高庙酎注酎直救反三重酿酒也秦月令曰孟春酿之孟夏始成西京杂记汉制正月日作酒八月乃熟名曰酎以献宗庙张晏曰酎之言醇也武帝因八月尝酎防诸侯庙中出金助祭所谓酎金楚辞大招篇四酎并熟云歰嗌文公集注酎三重酿酒此云四酎则是四重酿矣歰通作澁不滑也以令献金助祭令律也汉仪制云诸侯王歳以户口酎黄金于庙皇帝临受献金以助祭大祀曰饮酎受金少府省金如淳曰少府官名掌中服御诸物宝货之属至尝酎饮宗庙时省视诸侯王所献金金少不如斤两或色恶王削爵侯免国】
　　书法【自书谕南越入朝于是书吕嘉之反于是书路博徳之兵于是书卜式之侯于是书百有六人之夺爵帝心益扰扰矣纲目歴书之所以戒逺畧也】
　　发明【列侯一旦夺爵者百有六人何其犯法之众邪是时多方取财利其邑人猎而夺之耳不然何以不书其有罪哉】
　　以石庆为丞相
　　【时国家多事桑羊等致利王温舒之属峻法而儿寛等推文学皆为九卿更进用事事不关决于丞相庆醇谨而已】
　　栾大伏诛
　　【大装为入海求其师乃之泰山上使人随验无所见而大妄言见其师方又多不售坐诬罔腰斩】集览【大装装犹言促装栾大治行李也方又多不售售平声字或作讐封禅书方尽多不讐索隠曰讐应当也不讐谓所言之方无验】
　　发明【栾大奸伪小人既拜为将军又妻以公主葢亦可愧之甚矣又其所言不售乃始诛之不亦晚乎夫小人不足道也其如公主何哉书曰伏诛所以着武帝之失而非予其能诛有罪也然帝于方士始虽为其所罔及所言不验则亦往往取而戮之如文成少翁之类皆在所不赦而人帝之明断也呜呼兹其所以称武帝也欤】
　　西羌反
　　【庚午】六年冬讨西羌平之考异【按征伐例曰凡正统用兵于臣子之僭叛者曰征曰讨于夷狄若非其臣子者曰攻曰伐曰击此伐西羌当书击而书讨然上书击南越下书击东越皆不书讨葢传録一字误耳】考证【讨当作伐○谨按凡例曰凡正统用兵于夷狄曰攻曰伐曰击后仿此】○路博徳等平南越获建徳吕嘉置九郡
