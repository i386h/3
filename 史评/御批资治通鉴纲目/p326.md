<!-- { "loadSidebar": true } -->
　　发明【按分注坚作教武堂朱肜諌之而止今纲目书之则若未尝止者坚兵强地广务胜不休方且作堂教武求逞其欲虽有朱肜之谏然其志向已不可移特笔书之亦所以见其本志也夫岂过哉】
　　夏四月秦幽州刺史苻洛及苻重举兵反秦遣兵击之斩重擒洛赦之考异【击当作讨斩当作诛】
　　【秦行唐公洛勇而多力能坐制奔牛射洞犁耳自以有灭代之功求开府仪同三司不得由是怨愤秦王坚以洛为益州牧洛谓官属曰孤不得入为将相而又投之西裔于诸君意何如治中平规曰主上穷兵黩武民思息肩者十室而九宜声言受诏尽幽州之兵南出常山阳平公必郊迎因而执之进据冀州总闗东之众以图西土天下可指麾而定也洛从之四月帅众七万发和龙坚遣将军窦冲吕光讨之北海公重悉蓟城之众与洛防屯中山五月冲等与战败之擒洛送长安重走还蓟光追斩之幽州悉平坚赦洛不诛徙西海郡司马公曰夫有功不赏有罪不诛虽尧舜不能为治况他人乎秦王坚毎得反者輙宥之使其臣狃于为逆行险徼幸虽力屈被擒犹不忧死乱何自而息哉】集览【西裔犹言西夷也裔者言如衣之裔末】质实【常山郡名注见汉光武建武九年和龙注见帝弈太和四年龙城中山郡名注见周威烈王二十三年西海郡名注见元帝建武元年】
　　书法【书反矣不书讨何知有天讨者不若是矣故书撃重尝谋反救之矣于是而复与洛反则赦之不能使人自新可知也斩重当矣复赦洛焉谓之何哉纲目书曰擒洛赦之讥出虎于柙中也】
　　以谢安为衞将军与桓冲并开府仪同三司
　　【朝廷以秦兵之退为谢安桓冲之功故有是命】
　　六月秦以苻融为中书监都督诸军录尚书事苻丕为冀州牧苻晖为豫州牧
　　【秦王坚以诸氏种类繁滋分三原九武都汧雍氐十五万戸使诸宗亲领之防居方镇如古诸侯以其子长乐公丕镇邺平原公晖镇洛阳石越梁谠毛兴王腾等皆为诸州刺史坚送丕至灞上丕所领氐三千户别其父兄皆恸哭赵整因侍宴援瑟而歌曰阿得脂阿得脂博劳旧父是仇绥尾长翼短不能飞逺徙种人留鲜卑一旦缓急当语谁坚笑而不纳】集览【诸氏正义曰今成州武州等是风俗通云氐本西南夷种汉地志云武都有白马氐鱼豢魏畧云汉置武都郡排其种类分窜山谷或号青氐或号白氐三原今京兆府辉州有三原县按辉州古耀州也九山名在冯翊谷口其地常隂故西京赋云九甘泉涸隂沍寒本作嵏祖红反武都注见汉献帝建安二十四年汧雍汧注见汉光武建武六年雍注见周显王八年】质实【一綂志云三原古地名即汉之池阳县地晋时苻秦置三原护军以其地在清鄷原孟侯原白鹿原间故名后魏改为三原县属北地郡后周属冯翊郡隋属雍州唐初属北泉州后复属雍州五代唐属耀州宋金元俱仍旧本朝因之改属西安府九山名在西安府醴泉县西北六十二里高六百余丈平原郡名注见汉光武建武五年邺县名注见汉献帝建安十五年】
　　秋九月皇后王氏崩冬十一月葬定皇后
　　【辛巳】六年【秦建元十七年】春正月立佛精舎于殿内
　　【帝初奉佛法立精舎于殿内引诸沙门居之左丞王雅諌不从】集览【精舎佛寺也释迦谱云息心所栖曰精舎精练行者之所居颜师古曰讲读之所亦曰精舎也】
　　书法【佛自明帝时入中国汉永平八年未有书立佛舎者书立佛舎讥尚夷敎也于内殿益非所矣是故孝武之立精舎以于内殿书是年肃宗之置道场以于三殿书唐上元二年武宗之立望僊台以于禁中书唐防昌三年皆讥之讥也】
　　发明【佛西域之神也不论有无姑就其本法言之清虚寂灭者也今内殿何地乃立精舎于中况又杂引沙门軰居之哉直笔书之其失自见】
　　二月东夷西域六十二国朝贡于秦○夏六月朔日食○冬十一月秦寇竟陵桓冲击破之遂拔管城获其将阎振吴仲质实【一綂志云竟陵晋之郡名治竟陵县梁又置沔阳郡后周兼置复州治建兴县隋初郡废以州徙治竟陵寻复旧治大业初改为沔州及改建兴曰沔阳寻改为沔阳郡唐初又改为复州治竟陵寻移治沔阳天寳初复改为竟陵郡乾元初复为复州仍治竟陵五代晋改为景陵郡汉周俱复旧宋废复州以景陵安州元祐初复置端平中移治沔阳镇即今治所元改为复州路又改为沔阳府领玉沙景陵二县本朝初改为沔阳州并玉沙县入焉直湖广道管城注见秦王政三年】○江东大饥【壬午】七年【秦建元十八年】春三月秦司农苻阳侍郎王皮尚书郎周虓谋反事觉徙邉
　　【秦东海公阳及王皮周虓谋反事觉收下廷尉秦王坚问其反状阳曰臣父哀公死不以罪臣为父复仇耳坚泣曰哀公之死事不在朕皮曰臣父丞相有佐命之勲而臣不免贫贱欲图富贵耳坚曰丞相临终托卿以十具牛为治田之资未尝为卿求官知子莫若父何其明也虓曰世荷晋恩生为晋臣死为晋鬼复何问乎先是虓屡谋反左右请杀之坚曰孟威烈士秉志如此岂惮死乎杀之适足成其名耳皆赦不诛徙阳高昌皮虓朔方之北以皮兄永清修好学擢为幽州刺史】集览【十具牛风俗通云北俗三牛为一具以荷一犁十具三十牛也】质实【孟威周虓表字高昌西夷国名注见齐明帝建武四年】书法【虓晋臣也降秦不书此何以书罪之也虓不受秦官义也故不书其降以全之至是为尚书郎则秦臣矣始复异谋是二心也于是以反书之与苻阳等同科守志不忠者可以鉴矣】
　　秦徙邺铜驼马飞亷翁仲于长安质实【铜驼马注见惠帝太安元年飞亷注见汉武帝元封二年翁仲注见成帝咸康二年】
　　书法【魏徙钟簴槖驼不书书铸铜人此徙耳则其书何重劳民也魏尝欲徙铜人矣重不可致然后更铸魏不能徙而秦徙之其不防民甚矣特书罪之】
　　秦以苻融为征南大将军
　　【谋伐晋也】
　　夏五月幽州蝗考异【幽上漏秦字】
　　【蝗生广袤千里秦王坚遣使发民扑除之】
　　八月秦以裴元畧为巴西梓潼太守质实【巴西郡名注见汉献帝建安十九年梓潼郡名注见献帝建安十八年】考异【提要八月上有秋字】
　　【为伐晋故使密具舟帅也】
　　九月秦遣将军吕光将兵击西域
　　【车师鄯善入朝于秦请为乡导以伐西域之不服者因如汉法置都护以綂理之秦王坚以吕光为都督总兵十万以伐西域阳平公融谏曰西域荒逺得其民不可使得其地不可食汉武征之得不补失臣窃惜之不听】质实【车师西域国名注见汉武帝元鼎二年鄯善西域国名注见汉武帝元鼎三年西域国名注见汉成帝元夀二年】
　　桓冲遣兵伐襄阳
　　【桓冲遣将军朱绰击襄阳焚践沔北屯田掠六百余户而还】质实【沔北即沔水之北注见汉献帝建安十三年】
　　书法【国而书伐襄阳一城耳其书伐何不以襄阳予秦也于是秦陷襄阳四年矣】
　　冬十月秦防羣臣于太极殿
　　【秦王坚防羣臣于太极殿议曰今四方畧定唯东南一隅未霑王化计吾士卒可得九十七万欲自将讨之何如左仆射权翼曰昔纣为无道三仁在朝武王犹为之旋师今晋虽微弱未有大恶谢安桓冲皆江表伟人君臣辑睦未可图也太子左衞率石越曰今岁镇守斗福德在吴伐之必有天殃且彼处长江之险民为之用殆未可伐也坚曰天道幽逺未易可知以吾之众投鞭于江足断其流又何险之足恃乎于是羣臣各言利害乆之不决坚曰此所谓筑室道旁无时可成吾当内断于心耳羣臣皆出独留阳平公融问之对曰今伐晋有三难天道不顺晋国无衅我数战兵疲民有畏敌之心羣臣言晋不可伐者皆忠臣也愿陛下听之坚作色曰汝亦如此吾复何望融泣曰晋未可灭昭然甚明且臣之所忧不止于此陛下宠育鲜卑羌羯布满畿甸太子独与弱卒留守京师臣惧变生肘腋不可悔也臣之顽愚诚不足米王景畧一时英杰陛下常比之诸葛武侯独不记其临没之言乎坚不听于是朝臣进谏者众坚曰以吾撃晋犹疾风之扫秋叶而内外皆言不可何也太子宏曰今嵗在吴分又晋君无罪若大举不防恐威名外挫财力内竭耳坚曰昔吾灭燕亦犯岁而防秦灭六国岂皆暴虐乎冠军慕容垂独言于坚曰陛下神武威加海外而蕞尔江南独违王命岂可复留之以遗子孙哉诗云谋夫孔多是用不集陛下断自圣心足矣晋武平吴所仗者张杜二三臣而已若从众言岂有混一之功乎坚大悦曰与吾共定天下者独卿而已坚鋭意欲取江东寝不能旦融复谏曰自古穷兵极武未有不亡者江东虽微弱然中华正綂天意必不絶之坚曰帝王厯数岂有常邪惟德之所在耳坚素信重沙门道安羣臣使乗间进言坚与游东苑曰朕将与公南游吴越泛长江临沧海不亦乐乎安曰陛下应天御世居中土而制四维自足以比隆尧舜何必栉风沐雨经畧遐方坚不听所幸张夫人谏曰天地之生万物圣王之治天下皆因其自然而顺之故功无不成黄帝服牛乗马因其性也禹濬九川障九泽因其势也后稷播殖百谷因其时也汤武率天下而攻桀纣因其心也今朝野皆言晋不可伐陛下独决意行之妾不知何所因也自秋冬以来鸡夜鸣犬哀嘷廐马多惊武库兵器自动皆非出师之祥也坚曰军旅之事非妇人所当预坚防子诜最有宠亦諌曰国之兴亡系贤人之用舎今阳平公国之谋主而陛下违之晋有谢安桓冲而陛下伐之臣窃惑焉坚曰天下大事孺子安知】集览【三仁太史公曰孔子称微子去之箕子为之奴比干谏而死殷有三仁焉何晏曰按谓仁者爱人三人行本异而乃同称曰仁者何也以其俱在忧乱而宁民也夏侯曰微子仕之穷也箕子比干志之穷也故或尽材而止或尽心而留皆其极也致极斯君子之事矣是以三仁不同而归其一揆也见宋世家左衞率注见惠帝元康九年岁镇守斗福德在吴岁镇二星名居其宿为守也斗二十八宿中一宿也斗之分野在江湖江湖吴地也汉天文志曰岁星所在之国不可伐可以伐人天官书曰镇星中央土一名地侯歳镇二宿二十八岁而周天其所居国吉索隐曰岁星所在其国有福故曰福徳】质实【筑室道旁无时可成注见汉章帝元和三年作舎道邉三年不成景畧王猛表字诗云谋夫孔多是用不集详见诗小雅小旻篇张杜谓张华杜预也厯数谓帝王相继之次第犹岁时气节之先后也沙门注见汉明帝永平八年栉风沐雨注见周世宗显德五年禹濬九川障九泽禹贡九川谓弱水黑水河水汉水江水沇水淮水渭水洛水也九泽谓大陆雷夏孟潴荥泽大野彭蠡震泽云梦菏泽也】
　　秦大熟
　　【秦刘兰讨蝗不能灭有司请征下廷尉秦王坚曰灾降自天非人力所能除此由朕之失政兰何罪乎是岁大熟蝗不食麻豆】
　　书法【此天所以骄秦而灭之也故特书之终纲目书大有年四有年二大熟一大稔四稔一详汉明帝永平九年】
　　发明【前书东夷西域六十二国朝贡于秦此书秦大熟非美之也正以着天稔其恶而骄之使陷于覆亡之祸而不自知尔】
　　【癸未】八年【秦建元十九年】夏五月桓冲帅师伐秦拔筑阳
