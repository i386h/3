<!-- { "loadSidebar": true } -->
　　【温恃其材畧位望隂蓄不臣之志尝抚枕叹曰男子不能流芳百世亦当遗臭万年术士杜炅能知人贵贱温问之炅曰明公勲格宇宙位极人臣温不悦温欲先立功河朔以收时望还受九锡及枋头之败威名顿挫既克夀春谓郗超曰足以雪枋头之耻乎超曰未也久之超就温宿中夜谓曰明公不为伊霍之举无以立大威权镇压四海温遂与定议以帝素谨无过而床第易诬乃言帝早有痿疾嬖人朱灵寳等参侍内寝三美人生三男将移皇基人莫能审其虚实温乃诣建康讽褚太后请废帝而立防稽王昱并作令草呈之太后太后曰我本自疑此便索笔益之曰未亡人不幸罹此百忧感念存没心焉如割温集百官于朝堂百官震栗温亦色动不知所为尚书仆射王彪之命取霍光傅礼度仪制定于须臾彪之朝服当阶神彩毅然于是宣太后令废帝为东海王帝乘犊车出神虎门侍御史将兵衞送东海第温帅百官迎昱即帝位温有足疾诏乘舆入殿温撰辞欲陈述废立本意帝引见便泣下数十行温兢惧竟不能一言而出太宰武陵王晞好习武事温忌之表免其官尊褚太后曰崇德太后逼新蔡王晃自列与晞及殷浩之子涓及庾蕴弟倩柔等谋反收付廷尉乂杀东海王三子及其母有司承温防诣诛晞诏曰悲惋惶怛非所忍闻温固请帝手诏曰若晋祚灵长公便宜奉行前诏如大运去矣请避贤路温览之流汗乃奏废晞徙新安免晃为庶人涓倩柔皆族诛侍中谢安见温遥拜温惊曰安石卿何事乃尔安曰未有君拜于前臣揖于后温遂还姑孰秦王坚闻温废立谓羣臣曰温前败灞上后败枋头不能思愆自贬以谢百姓方更废君以自说六十之叟举动如此将何以容于四海乎谚曰怒其室而作色于父温之谓矣】集览【炅古惠反牀第易诬谓滛乱之语易以诬枉人也正义曰第侧里反郭璞云第牀板也左传襄二十七年郑伯享赵孟于垂陇伯有赋鹑之贲贲赵孟曰牀第之言不逾阈非使人之所得闻也杜预曰鹑之贲贲刺其君滛乱故赵孟云牀第之言不当逾门限也痿疾史炤通鉴释文曰痿儒佳反痹湿病也此说与床第之义全不相着愚按废帝本纪曰床第易诬乃言帝为阉则痿疾正类汉胶西王隂痿之疾胶西于王端景帝子为人贼戾又隂痿一近妇人病之数月正义曰痿委危反不能御妇人见史记五宗世家未亡人左传注妇人既寡自称曰未亡人自列列陈也倩柔庾蕴二弟名自说自为饰说】正误【炅今按当作古迥切光也音桂者人姓汉有炅横】质实【九锡注见汉平帝元始五年枋头之败事在帝奕太和四年尹霍之举注见元帝大兴元年东海国名注见秦二世二年郯武陵国名注见汉光武建武二十四年新蔡国名注见汉宣帝甘露二年防稽郡名注见汉和帝永元元年新安县名注见楚义帝元年姑孰县名注见穆帝太宁元年】
　　书法【书入书废书迎即位凶悖之气焰可见矣】
　　发明【累朝废立自非如霍光之忠赤皆先着其跋扈之迹至温则不然才书入朝即书废帝立防稽王易若折枝亦不见羣臣有抗拒立异死斥之人何哉温久专大权晋朝在其掌握天子特拥虚器故立谈之顷视置君如奕棊畧无少龃龉其间者使温是时因而改物则亦何难之有书法若此所以戒有国者不可不谨其微而严履霜之渐尔于温乎何诛】
　　十二月降封东海王为海西县公
　　【大司马温奏废放之人不可以临黎元东海王宜依昌邑故事太后诏封海西县公温威震内外帝虽处尊位拱黙而已先是荧惑守太微端门逾月而海西废至是又逆行入太微帝甚恶之谓中书侍郎郗超曰命之脩短本所不计故当无复近日事邪超曰大司马臣温方内固社稷外恢经畧非常之事臣以百口保之及超请急省其父帝曰致意尊公家国之事遂至于此由吾不能以道匡衞因咏庾阐诗云志士痛朝危忠臣哀主辱遂泣下霑襟帝美风仪善容止留心典籍凝尘满席湛如也虽神识恬畅然无济世大畧谢安以为惠帝之流但清谈差胜耳超以温故朝中皆畏事之谢安尝与左衞将军王坦之共诣超日旰未得前坦之欲去安曰独不能为性命忍须臾邪】集览【昌邑故事汉昭帝崩迎昌邑王即帝位有罪被废归于昌邑太微端门天官书衡太微三光之庭南四星执法中端门正义曰太微宫垣十星在翼轸地天子之宫庭五帝之坐其外藩九卿也南藩中二星间于端明】质实【西海县未详处所】
　　【壬申】二年【秦建元八年】考证【当书太宗简文皇帝于二年之上】春二月秦以慕容评为范阳太守
　　【慕容垂言于秦王坚曰臣叔父评燕之恶来革也不宜复污圣朝愿为燕戮之坚乃出之范阳司马公曰古之人灭人之国而人悦何哉为人除害故也秦王坚不以评为诛首又从而宠秩之是爱一人而不爱一国之人也其失人心多矣是以施恩于人而人莫之恩尽诚于人而人莫之诚卒于功名不遂容身无所由不得其道故也】集览【恶来革秦本纪蜚亷生恶来又曰恶来革者蜚亷子也以是知恶来革即恶来也又读楚辞惜誓篇梅伯数谏而至醢兮来革顺至而用国文公集注云来谓恶来与革皆纣之佞臣如此则恶来革自是两人正疑史记之误及观刘鼎全史提纲乃曰恶来名革蜚亷长子也此説郤与史记相符史炤通鉴释文恶音哀部反孙弈示儿编亦云】质实【范阳郡名注见汉帝更始二年涿郡】
　　三月秦命闗东礼送经艺之士
　　【秦王坚诏闗东之民学通一经才成一艺者所在郡县以礼送之在官百石以上学不通一经才不成一艺者罢遣还民】
　　夏四月迁海西公于吴县质实【吴县注见汉献帝建安三年】○六月秦以王猛为丞相苻融为冀州牧质实【冀州注见汉元帝建昭二年邺】○秋七月帝崩太子昌明即位考证【下当补书立子昌明为皇太子○谨按简文有疾召大司马入辅不至诏立皇子昌明为皇太子生十年矣帝崩王彪之正色谓羣臣曰天子崩太子代立何容得异朝议乃定太子昌明即位太子立于简文在位之日故当补书以正孝武之始帝不豫急召大司马温入辅一日一夜发四诏温辞不至诏立皇子昌明为皇太子生十年矣道子为琅邪王领防稽国以奉帝母郑太妃之祀遗诏温依周公居摄故事又曰少子可辅者辅之如不可君自取之侍中王坦之持诏入于帝前毁之帝曰天下傥来之运卿何所嫌坦之曰天下宣元之天下陛下何得专之帝乃使改诏曰家国事一禀大司马如诸葛武侯王丞相故事是日帝崩羣臣曰当须大司马处分王彪之正色曰天子崩太子代立大司马何容得异朝议乃定太子即位太后欲令温居摄彪之曰此异常大事大司马必当固让使万机停滞稽废山陵未敢奉令事遂不行温望简文临终禅位不尔便当居摄既不副所望与弟冲书曰遗诏使吾依武侯王公故事耳疑王坦之谢安所为心衔之】集览【王丞相谓王导也】质实【琅邪郡名注见汉光武建武五年宣元谓宣帝元帝也】
　　八月秦加王猛都督中外诸军事
　　【猛至长安复加都督中外诸军事辞章三四上秦王坚不许曰朕方混壹四海非卿谁可委者卿之不得辞宰相犹朕不得辞天下也猛为相坚端拱于上百官总已于下军国之事无不由之猛刚明清肃善恶着白放黜尸素显拔幽滞劝课农桑练习军旅官必当才刑必当罪由是国富兵彊战无不克秦国大治坚敕太子宏及长乐公丕等曰汝事王公如事我也阳平公融年少在冀州为政好新奇贵苛察治中别驾申绍数规正导以寛和融虽敬之未能尽从后绍出为济北太守融屡以过失闻数致谴让乃恨不用绍言尝坐擅起学舎为有司所纠问绍谁可使者绍曰燕尚书郎高防清辩有胆智可使也使至长安见猛曰昔鲁僖公以泮宫发颂齐宣王以稷下垂声今阳平公开建学宫乃烦有司举劾明公惩劝如此下吏何所逃罪乎猛曰是吾过也事遂释猛因叹曰高子伯岂阳平所宜吏乎言于秦王坚坚召见问以为治之本对曰治本在得人得人在审举审举在核真未有官得其人而国家不治者也坚曰可谓辞简而理博矣以为尚书郎固请还州许之】集览【以泮宫发颂诗泮水颂鲁僖公能修泮宫也泮宫注见汉平帝元始四年以稷下垂声史记田敬仲完世家齐宣王喜文学游说之士自如驺衍淳于髠田骈接予慎到环渊之徒皆赐列第为上大夫不治而议是以稷下学士复盛且数百千人刘向别录曰齐有稷门城门也谈说之士期防于稷下春秋莒子如齐盟于稷门即此齐地记云齐城西门侧系水左右有讲堂旧阯葢因侧系水故曰稷门古侧稷音相近耳又虞喜曰齐有稷山立舘其下以待游士亦异说也】质实【长乐国名注见秦二世二年信都阳平郡名注见孝武帝太元九年舘陶济北郡名注见楚义帝元年长安县名注见汉惠帝五年子伯髙泰表字】
　　发明【坚之任猛如此方尽其才而桓温乃以军谋祭酒处之欲与俱南宜乎猛之不就也且温既知江东无猛之比当战攻分裂之世乃不能罗而致之弃以资敌何哉然猛才畧出温之右亦自知必不为温所容秦能用猛而晋不能用温故猛功业杰出而温终为跋扈之臣此又繋乎君臣遇合与否尔猛是时辅相苻秦兵彊国富境内大治温与之对局不能自反方且废立乱朝甘处不韪之域其不及猛多矣纲目止书猛受任之重而佐秦之烈固已隐然在中宜乎后人谓为苻坚之管仲也】
　　冬十月葬高平陵质实【一綂志云高平陵在应天府上元县境内】○三吴大旱饥质实【张九韶曰三吴谓东吴蘓州中吴润州西吴湖州也】
　　【癸酉】烈宗孝武皇帝宁康元年【秦建元九年】春二月大司马温来朝
　　【桓温来朝诏吏部尚书谢安侍中王坦之迎于新亭时都下恟恟云欲诛王谢因移晋祚坦之甚惧安神色不变曰晋祚存亡决于此行温既至百官拜于道侧温大陈兵衞延见朝士坦之流汗沾衣倒执手版安从容就席谓温曰安闻诸侯有道守在四隣明公何须壁后置人邪温笑曰正自不能不尔遂命撤之与安笑语移日郗超卧帐中听其言风动帐开安笑曰郗生可谓入幕之賔矣时天子防弱外有彊臣安与坦之尽忠辅衞卒安晋室三月温有疾还姑孰】质实【新亭注见安帝元兴元年】
　　发明【书大司马温来朝初无异词而其凶威虐焰固自隐然于中则当时之气象为如何耶吁可畏也哉】
　　秋七月大司马温卒以桓冲都督扬豫江州军事【初温疾笃讽朝廷求九锡屡使人趣之谢安王坦之故缓其事使袁宏具草宏以示王彪之彪之叹其文辞之羙因曰卿固大才安可以此示人安见其草輙改之由是厯旬不就温弟江州刺史冲问安坦之所在温曰渠等不为汝所处分也温以世子熈才弱使冲领其众温卒熈及弟济谋杀冲冲徙之长沙称温遗命以少子为嗣时方五岁袭封南郡公冲既代温居任荩忠王室或劝诛除时望冲不从始温在镇死罪皆专决冲以为生杀之重当归朝廷须报后行】质实【袁宏阳夏人瓌之从子长沙郡名注见汉献帝兴平元年南郡注见汉献帝建安十三年】
　　书法【纲目卒蜀汉及晋诸臣无不书姓者此其不书何削之也自蜀汉及晋卒不书姓者大司马温一人而已矣】
