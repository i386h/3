<!-- { "loadSidebar": true } -->
　　【后秦王苌进屯北地秦华隂北地新平安定羌胡降之者十余万秦王坚自帅歩骑二万以击之后秦兵屡败军中无井秦人塞安公谷堰水以困之有渴死者防天大雨后秦营中水三尺营外寸余而已后秦军复振坚叹曰天亦祐贼乎】质实【新平郡名注见汉桓帝延熹五年安定郡名注见汉光武建武元年安公谷未详处所】
　　燕诸将杀慕容立冲为皇太弟考证【当去皇字○谨按古者立嗣必子立子必嫡礼也不幸君死无子而綂不可絶或子防未足承綂然后立弟亦礼之宜况古无皇太弟之名其名始见于西晋已非礼矣慕容垂因苻坚之败而复国慕容及弟冲亦皆起兵诸将杀立冲为皇太弟焉有杀其兄而弟为太弟者乎当是时冲能率众听命于垂共成燕业可也何必自立西燕之号纷纭簒弑卒灭于垂是以非礼之名未有能传世者矣纲目据事直书以监后世燕非正綂例故当去皇号云】
　　【慕容谋臣高盖等以德望不如冲且持法苛峻乃杀立冲为皇太弟承制行事置百官后秦王苌遣其子嵩为质于冲以请和】质实【为质注见周显王四十一年质焉】
　　燕将军慕容麟拔常山中山慕容冲大破秦兵遂据阿房城
　　【秦平原公晖帅洛阳陜城之众七万归于长安秦王坚闻冲去长安浸近乃引兵归遣晖拒冲战于郑西中大破之遂据阿房城】质实【郑西郑县之西注见太元十六年长安县名注见汉惠帝五年阿房城注见秦始皇三十五年阿房】
　　秋七月秦梓潼太守垒袭以涪城来降质实【梓潼郡名注见汉献帝建安十八年涪城县名注见汉光武建武十二年】○葬康献皇后○燕杀丁零翟斌
　　【翟斌恃功骄纵邀求无厌又以邺城久不下潜有贰心太子寳请除之燕王垂曰河南之盟不可负也若其为难罪由于斌今事未有形而杀之人必谓我忌其功能吾方收揽豪杰以隆大业不可示人以狭失天下之望借彼有谋吾以智防之无能为也斌果密与秦长乐公丕通谋事觉垂杀之】质实【邺城注见汉献帝建安十五年邺】
　　秦吕光大破龟兹入据其城
　　【龟兹王帛纯窘急重赂狯胡以求救狯胡王引诸国兵七十余万以救之吕光与战大破之帛纯出走光入其城城如长安市邑宫室甚盛光抚宁西域威恩甚着远方诸国前世所不能服着皆来归附光立帛纯弟震为龟兹王】质实【狯胡狯西域国】
　　八月燕王垂解邺围趋新城
　　【初燕王垂以邺城犹固防僚佐议之右司马封衡请引漳水灌之从之垂行围因饮于华林园秦人密出兵掩之矢下如雨垂几不得出冠军隆将骑冲之垂仅而得免至是邺中刍粮俱尽削松木以饲马垂曰苻丕必无降理不如开丕西归之路以谢秦王畴昔之恩乃解围趋新城遣慕容农狥清河平原徴督租赋农明立约束均适有无军令严整无所侵暴由是谷帛属路军资丰给】集览【冠军隆冠军将军慕容隆】质实【漳水注见汉高帝十年华林园未详处所新城县名注见汉武帝元光二年武州塞清河郡名注见汉安帝建元元年甘陵平原郡名注见汉光武建武五年】
　　遣都督谢率师伐秦取河南
　　【太保安奏请乗苻氏倾败开拓中原以为前锋都督帅桓石防等伐秦至下邳秦徐州刺史赵迁弃彭城走进据之使彭城内史刘牢之攻秦兖州刺史张崇崇弃鄄城奔燕牢之据鄄城河南城堡皆来归附】集览【鄄城注见汉献帝兴平元年】质实【河南地名注见宋主昱元徽元年】发明【人臣专兵之事前已论之详矣今此谢伐秦则书遣与前此谢石等拒秦则书诏者是时谢安为相命出朝廷是以书法如此使晋之征伐皆能若是又安有跋扈制朝之事哉噫】
　　加太保安都督十五州诸军事假黄钺质实【假黄钺注见汉后主建兴六年】○慕容冲进逼长安质实【长安县名注见汉惠帝五年】○冬十月朔日食○谢遣兵攻秦青州降之○燕慕舆文杀刘库仁
　　【库仁欲救苻丕发鴈门上谷代郡兵屯繁畤燕慕舆句之子文在库仁所知三郡兵不乐远征因作乱夜攻库仁杀之窃其骏马奔燕库仁弟头眷代领部众】质实【鴈门郡名注见秦王政三年上谷郡名注同上年代郡注同上年繁畤县名注见懐帝永嘉四年】
　　加谢都督七州军事
　　【秦长乐公丕进退路穷谋于僚佐司马杨膺请自归于晋丕未许防谢遣刘牢之等据碻磝郭满据滑台顔肱刘袭军于河北袭克黎阳丕惧乃遣参军焦逵致书于称欲假途求粮西赴国难逵与参军姜让密告杨改书为表许以王师之至当致身南归且议丕若不从则逼缚与之于是遣晋陵太守滕恬之渡河守黎阳朝廷以兖青司豫既平加都督徐兖青司冀幽并州诸军事】集览【碻磝城名史炤曰碻口劳反磝五劳反然二字俱在五爻韵又碻本作防按大宋重修广韵注防口交反磝五交反防磝城名今济州是出音谱滑台本春秋郑之廪延邑后魏置东郡又改滑州黎阳注见汉成帝绥和二年】质实【一綂志云碻磝晋之戍名属济北郡宋因之后周于此置肥城县隋属济州唐初属东秦州后属兖州宋省入平隂县金因之元复置肥城县本朝因之改属济南府晋陵郡名注见隋炀帝大业十二年毗陵徐兖青司豫冀幽并八州名徐注见秦始皇二十八年彭城兖注见周安王五年青注见汉桓帝永康元年司注见秦庄襄王元年三川豫注见周赧王三十七年陈冀注见秦二世二年信都幽注见唐高祖武德四年并注见齐明帝建武三年】
　　后秦王苌攻新平
　　【后秦王苌闻慕容冲攻长安防羣僚议进止皆曰宜先取长安建立根本然后经营四方苌曰燕人因其众思归以起兵若得志必不乆留闗中吾当移屯岭北广收资实以待秦亡燕去然后拱手取之耳乃留长子兴守北地自将其众攻新平初新平人杀其郡将秦王坚缺其城角以耻之新平民望深以为病欲立忠义以雪之及苌至太守苟辅欲降郡人冯杰等谏曰昔田单以一城存齐今秦犹连城过百奈何遽为叛臣乎辅喜曰此吾志也但恐乆而无救郡人横被无辜诸君能尔吾岂顾生哉于是凭城固守后秦为土山地道辅亦于内为之或战地下或战山上后秦之众死者万余人辅诈降以诱苌苌将入城觉之而返辅伏兵邀击几获之又杀万余人】集览【以为病病犹言耻也田单以一城存齐战国燕攻齐下齐七十余城齐君出奔田单走保即墨以距燕卒尽复齐城事在周赧王三十六年】质实【闗中注见唐宗开元十一年京兆】
　　十二月秦杀其新兴侯慕容暐
　　【鲜卑在长安城中者犹千余人慕容肃与慕容暐谋伏兵杀坚事觉坚召暐肃曰吾相待何如而起此意肃曰家国事重何论意气坚乃并鲜卑无少长男女皆杀之燕王垂防子柔与太子寳之子盛乗间得出奔慕容冲】
　　燕王垂复围邺谢遣刘牢之救之且馈之粟
　　书法【凡书救予义也此其书救何讥忘雠也故苻丕请帅不书书救之且馈之粟且也者甚辞也】
　　发明【春秋书救未有不善之者况赒人困急则其善尤不可加是故救郑救许经所以予伯主安夏之功而归粟于蔡傅所以美诸侯周亟之义今晋人救邺馈之以粟纲目特笔书之亦予之乎曰经有词同而义异者亦有因褒以见贬者又有言在此而意在彼者要在观其时察其事考其旨意之所在则得之矣晋迁江表仅足以延不冺之祀夫何秦人屡寇彊埸陷梁益陷襄阳陷魏兴特书屡书不一书而止顾方大举入寇必欲荡平吴越而后已幸而天诱其淮肥奏防是晋君无国而有国晋臣无家而有家也今苻丕乃坚之子困于防敌以计投我特恨不能奋戈相待况从而援之乎夫救灾恤邻自古有之然救灾可也救讐则不可也防邻可也防防则不可也晋人不知大义轻助讐贼纲目书此若曰既遣将救虏又且馈之以粟且之一词所以示其不足于晋人之意也不然既以救为善而又以馈粟为赒穷之义则失纲目之防矣】
　　○秦梁州刺史潘猛弃汉中走质实【梁州注见周赧王四年汉中汉中郡名注同上年】














　　御批资治通鉴纲目卷二十一
<史部,史评类,御批资治通鉴纲目>
　　钦定四库全书
　　御批资治通鉴纲目卷二十二
　　【起乙酉晋孝武帝大元十年尽戊戌晋安帝隆安二年】凡十四年
　　【乙酉】十年【秦王苻丕大安元燕二后秦白雀二年○西燕王慕容冲更始元年○西秦王乞伏国仁建义元年○旧大国三新大国一小国一凡五僣国】考异【提要分注作秦哀平帝苻丕据此年书丕称帝王当作主】春正月燕慕容冲称帝于阿房
　　【是为西燕○冲称帝改元颇有自得之志赏罚任情慕容盛年十三谓慕容柔曰十人之长亦须才过九人然后得安今中山王才不逮人功未成而骄已甚殆难齐乎】质实【阿房城名注见秦始皇三十五年中山国名注见周威烈王二十三年时慕容冲封中山王故云】
　　西燕主冲袭长安秦王坚与战败之
　　【秦王坚与西燕主冲战于仇班渠及雀桑皆破之又战于白渠秦兵败冲遣尚书令髙盖夜袭长安入其南城秦将军窦冲等击破之秦王坚与战于城西又大破之追奔至阿城而还】集览【仇班渠地名雀桑地名载记云甲寅战于仇班渠乙卯战于雀桑皆在京兆东北白渠汉武时白公所穿在京兆】质实【白渠注见汉武帝太始元年】
　　秦益州刺史王广弃成都走质实【益州注见武帝泰始八年成都国名注同上年】○燕将军平规攻蓟防之质实【蓟县名注见汉帝更始二年】○西
　　燕冯翊太守韦谦来奔
　　【西燕主冲执秦尚书韦钟以其子谦为冯翊太守使招集三辅垒主邵安民贲之曰君雍州望族今乃从贼与之为不忠不义何面目以行于世乎谦以告钟钟自杀谦来奔】质实【冯翊郡名注见汉武帝太初元年三辅注见汉武帝征和元年】
　　荥阳郡降质实【荥阳郡注见秦庄襄王元年】○燕遣将军慕容麟屯信都温屯中山
　　【燕王垂攻邺久不下将北诣冀州乃命赵王麟屯信都乐浪王温屯中山召辽西王农还邺于是逺近以燕为不振颇懐去就农至高邑遣从事眭邃近出违期不还长史张攀请讨之农不应假邃髙阳太守参佐家在赵北者悉假署遣归退谓攀曰君所见殊误当今岂可自相鱼肉俟吾北还邃等当迎于道左耳温在中山兵力甚弱抚旧招新劝课农桑民归附者相继壁垒争送军粮仓库充溢翟真夜袭中山温击破之乃遣兵运粮以饷垂且营中山宫室】集览【眭邃姓名眭息为反邃音粹】质实【邺县名注见汉献帝建安十五年信都国名注见秦二世二年乐浪郡名注见汉武帝元封二年辽西郡名注见汉献帝建安十年高邑县名注见汉光武建武元年鄗县高阳郡名注见愍帝建兴四年赵国名注见汉景帝三年】
　　夏四月刘牢之进兵至邺燕王垂逆战败走中山牢之追击大败而还
