<!-- { "loadSidebar": true } -->
　　【秦杨安攻晋阳乆未下猛引兵助攻为地道使将军张蚝帅壮士数百潜入城中大呼斩闗纳秦兵遂入晋阳评屯潞川猛进兵与相持遣将军徐成觇燕军期以日中及昏而返猛将斩之邓羌固请曰成羌郡将也愿与効战以赎罪猛弗许羌怒还营严鼓勒兵将攻猛猛赦之羌诣猛谢猛执其手曰吾试将军耳将军于郡将尚尔况国家乎评为人贪鄙鄣固山泉鬻樵及水积钱帛如邱陵士卒怨愤莫有闘志猛闻之笑曰慕容评真奴才虽亿兆之众不足畏况数十万乎乃遣将军郭庆帅骑五千夜从间道出评营后烧评辎重火见邺中燕主暐惧譲评曰府库之积朕与王共之何忧于贫若家国丧亡王持钱帛欲安所置之乃命悉以其钱帛散之军士且趣使战评大惧请战猛陈于渭源而誓之曰王景畧受国厚恩任兼内外今与诸君深入贼地当竭力致死有进无退共立大功以报国家受爵明君之朝称觞父母之室不亦美乎众皆踊跃破釜弃粮大呼竞进猛望燕兵之众谓邓羌曰今日非将军不能破勍敌将军勉之羌曰若能以司见与者公勿以为忧猛曰此非吾所及也必以安定太守万戸侯相处羌不悦而退俄而兵交猛召羌羌寝弗应猛驰就许之羌乃大饮帐中与张蚝徐成等跨马运矛驰赴燕陈出入数四旁若无人所杀伤数百及日中燕兵大败俘斩五万余人乘胜追击所杀及降又十万余评单骑走还邺崔鸿曰邓羌请郡将以挠法狥私也勒兵欲攻王猛无上也临战豫求司要君也有此三者罪孰大焉猛能容其所短收其所长若驯猛虎驭悍马以成大功采葑采菲无以下体猛之谓矣○秦兵长驱围邺号令严明军无私犯法简政寛燕民各安其业更相谓曰不图今日复见太原王猛闻之叹曰慕容恭可谓古之遗爱矣设太牢以祭之秦王坚诏猛曰朕今亲帅六军星言电赴将军其休养将士以俟朕至然后取之】集览【严鼔顔师古曰戒严而击鼓也景畧王猛自称其字采葑采菲诗谷风采葑采菲无以下体注葑须也菲葱也下体根茎也笺云此二菜皆上下可食然而其根有美时有恶时采之者不可以根恶时并弃其叶葑孚容反蔓菁也郭璞云今菘菜也菲妃鬼反尔雅葱菜也郭以为土复见太原王句絶太原王慕容恪也死四年矣今有王猛犹再见恪古之遗爱谓慕容恪见爱有古人之遗风】正误【严鼔今按谓击之急也】质实【晋阳县名注见周威烈王二十三年潞川地名未详处所或谓即潞州注见周赧王五十三年上党渭源疑是地名未详处所又按一统志云唯临洮府城东百二十里有渭源县乃后魏所置属渭州本汉之首阳县唐陷于吐蕃宋收复置渭源及庆平通谷三堡属熈州金仍旧元陞渭源堡为县而庆平通谷焉本朝因之属临洮府愚私臆之晋阳之去渭源路程不应又逺东晋之于后魏朝代又且后先所以不敢指实故録此以备考之安定郡名注见汉光武建武元年邺县名注见汉献帝建安十五年慕容恭吴王恪之表字】
　　十一月秦王坚入邺执燕主暐以王猛为冀州牧都督闗东六州军事
　　【秦王坚留李威辅太子自帅精鋭十万赴邺七日而至安阳宴祖父时故老燕主暐与慕容评等奔龙城坚入邺宫慕容垂见燕公卿及故僚吏有愠色髙弼宻言曰今虽国家倾覆安知其不为兴运之始邪宜恢江海之量慰结其心以立覆篑之基成九仞之功奈何以一怒捐之垂悦从之暐既出城衞士皆散惟将军孟髙扶侍极其勤瘁所在遇贼转闘而前与将军艾朗俱死于贼暐失马歩走坚使将军郭庆追之及于髙阳执以诣坚坚诘其不降之状对曰狐死首邱欲归死于先人坟墓耳坚哀而释之令还宫帅文武出降暐称髙朗之忠于坚坚命厚加敛葬拜其子为郎中评奔髙句丽髙句丽执送于秦凡得郡百五十七户二百四十六万口九百九十九万以燕宫人珍寳分赐将士评之败也暐疑梁琛知秦谋收繋狱至是坚召释之谓曰卿不能见几而作反为身祸可谓智乎对曰臣闻几者动之微吉凶之先见者也如臣愚暗实所不及然为臣莫如忠为子莫如孝是以烈士临危不改见死不避以狥君亲彼知几者心达安危身择去就不顾家国臣虽知之尚不忍为况非所及邪坚闻悦绾之忠恨不及见拜其子为郎中坚以猛为使持节都督闗东六州诸军事冀州牧镇邺悉以评第中之物赐之守令有阙令以便宜补授将士封赏各有差州县守长皆因其旧以燕申绍与韦儒俱为绣衣使者循行闗东观省风俗劝课农桑振恤穷困收葬死亡旌显节行燕政有不便于民者皆变除之】集览【狐死首邱记檀弓上太公封于营邱留为太师死葬于周子孙生焉不忍离也比及五世皆反葬于齐君子曰乐乐其所自生礼不亡其本古之人有言曰狐死正邱首仁也郑曰正邱首正首邱也仁恩也首手又反朱申曰狐以穴丘而生亦不忍背邱而死不忘恩也淮南子曰鸟飞返乡狐死归窟狐死首邱楚辞九章哀郢篇鸟飞返故乡兮狐死必邱首晦庵朱氏集注鸟飞返故乡思旧巢也首邱谓狐以首枕邱而死不忘其所自生也绣衣使者汉百官表有绣衣直指出讨奸猾治大狱注云指事而行无阿私衣以绣者尊宠之也】质实【安阳县名注见惠帝永兴元年高句丽东夷国名注见新莽始建国五年高阳县名注见愍帝建兴四年】发明【刘石苻姚均之夷狄也然坚能用猛师行有纪故伐燕之举不见其斩艾屠戮之惨异乎他虏所为是以上书入晋阳此书入邺词皆不费而燕已举矣灭一大国昜若反手如猛所谓使六州士庶不觉易主者盖真实语也而坚又能就用猛綂六州以安其众异于他灭国之后多有反侧不安者此坚之所以独盛于五胡也】
　　十二月秦迁故燕主暐及鲜卑四万戸于长安
　　【秦王坚迁慕容暐及其百官并鲜卑四万余户于长安猛表留梁琛为主簿他日与僚属晏语及燕吏猛曰人心不同昔梁君专美本朝郝君微说国弊参军冯诞曰敢问取臣之道何先猛曰郝君知几为先诞曰然则明公赏丁公而诛李布也猛大笑秦封暐为新兴侯以评为给事中皇甫真为奉车都尉燕故太史黄泓叹曰燕必中兴其在吴王乎恨吾老不及见耳初燕以宜都王桓将兵为评后继闻败走和龙攻辽东时辽东已降秦秦追桓击而杀之其子鳯年十一隂有复雠之志鲜卑丁零有气干者皆倾身与之交权翼谓曰儿方以才望自显勿效尔父不识天命鳯厉色曰先王欲建忠而不遂此乃人臣之节君侯之言岂奬劝将来之义乎翼改容谢之言于坚曰鳯忼慨有才器但狼子野心恐终不为人用耳】集览【郝君指郝晷赏丁公诛李布注见汉光武建武二年赏季布诛丁固】质实【新兴县名注见孝武帝太元九年宜都郡名注见孝武帝太元十一年鲜卑东胡种名注见汉光武建武二十五年丁零北狄种名注见汉武帝天汉元年狼子野心注见汉灵帝建寜元年】
　　【辛未】太宗简文皇帝咸安元年【秦建元七年】考异【提要帝下注昱字按岁年例君名注曰即位在今年内者用之则此当大书昱字然改元例曰凡中歳改元闗义理得失者以前为正而注所改于下据此年十一月桓温废帝奕立简文则此当大书六年分注太宗简文皇帝昱咸安元年而明年岁首大书太宗简文皇帝咸安二年】考证【当补书六年分注简文帝咸安元年○谨按是岁实帝奕太和六年也十一月桓温搆诬辞废帝立防稽王昱是为简文帝今诸本于歳首即去太和之年大书简文之号则是于帝奕在位之日已追废之矣通鉴旧文以后为正者欲从简便耳凡例曰汉建安二十五年十月魏始称帝改元黄初通鉴于是年之首即书黄初非惟失其事实而于君臣之义所害尤大今当正之夫以太和咸安而不正则是遂桓温之非伤人伦之教岂立言之本意哉故当改书六年于岁首而分注简文諡年于其下云】春正月大司马温拔寿春获袁瑾斩之考异【斩当作诛袁瑾求救于秦秦遣将军王鍳张蚝帅歩骑二万救之温遣桓伊等撃鍳蚝于石桥大破之遂防夀春擒瑾送建康斩之】质实【石桥有二处一在滁州全椒县东北下通舟楫今名积玉桥一在和州含山县治南上有观音阁今名观音桥按此二处未知孰是姑录之以备考焉建康郡名注见汉献帝兴平二年金陵夀春县名注见秦王政六年】
　　秦徙闗东豪杰及杂夷十五万户于闗中○凉州张天锡称藩于秦
　　【秦王坚命王猛为书谕天锡曰昔贵先公称藩刘石者为审于彊弱也今秦之威旁振无外闗东既平将移兵河右恐非六郡士民所能抗也天锡大惧遣使称藩坚拜天锡凉州刺史西平公】质实【凉州注见唐中宗景龙二年西平郡名注见汉宣帝元康四年湟中】
　　吐谷浑入贡于秦
　　【吐谷浑王辟奚遣使献马千匹金银五百斤于秦秦以为漒川侯辟奚好学仁厚而无威断三弟专恣国人患之长史钟恶地与司马乞宿云收杀之辟奚由是发病恍惚命世子视连曰吾祸及同生何以见之于地下国事汝自治之吾余年残命寄食而已遂以忧卒视连立不饮酒游畋者七年军国之事委之将佐恶地諌以为人主当自娱乐建威布徳视连泣曰孤自先世以来以仁孝忠恕相承先王念友爱之不终悲愤而亡孤虽纂业尸存而已声色游娱岂所安耶威徳之建当付之将来耳】集览【漒川漒音其良反水名也在河南尸存尸主也尸存犹言尸位】正误【尸存今按尸存言虽存而如尸也】质实【吐谷浑西域种名注见元帝建武元年】
　　代世子寔卒
　　【初代将长孙斤谋弑代王什翼犍寔格之伤脇至是卒寔娶东部大人贺野干之女有遗腹子什翼犍名之曰渉圭】
　　秦伐仇池克之执杨纂以归质实【仇池县名注见惠帝元康七年】○秦以邓羌为镇军将军
　　【王猛以潞川之功请以羌为司秦王坚下诏曰司校尉董牧皇畿吏责甚重非所以优礼名将光武不以吏事处功臣实贵之也羌有亷李之才朕方委以征伐之事北平匈奴南荡扬越羌之任也司何足以婴之其进号镇军将军位特进】集览【董牧皇畿尔邪曰董督正也牧养也犹言牧伯也皇畿注见汉献帝建安十三年王畿】质实【司校尉注见汉元帝永光元年廉李谓战国赵之良将亷颇李牧也光武不以吏事处功臣事在汉光武建武十三年】
　　冬十月秦王坚如邺
　　【秦王坚至邺猎于西山旬余忘返伶人王洛叩马諌曰陛下羣生所系今久猎不归一旦患生不虞奈太后天下何坚为之罢猎还宫王猛因进言曰畋猎诚非急务洛之言不可忘也坚赐洛帛百匹拜官箴左右自是不复猎】质实【邺县名注见汉献帝建安十五年伶人即伶官注见唐高宗咸亨三年】
　　十一月大司马温入朝废帝为东海王迎防稽王昱入即位
