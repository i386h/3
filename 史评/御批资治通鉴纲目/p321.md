<!-- { "loadSidebar": true } -->
　　【秦燕旣结好燕使郝晷梁琛相继如秦晷与王猛有旧猛接以平生问晷东方之事晷知燕将亡隂欲自托颇泄其实琛至长安秦王坚方畋于万年欲引见琛琛曰秦使至燕燕之君臣朝服备礼洒扫宫廷然后敢见今秦王欲野见之使臣不敢闻命尚书郎辛劲谓琛曰天子称乘舆所至曰行在所何常居之有又春秋亦有遇礼何为不可乎琛曰桓温闚我王畧燕危秦孤是以秦主恤患结好交聘方始谓宜崇礼笃义以固二国之欢若忽慢使臣是卑燕也岂修好之义乎夫天子以四海为家故行曰乘舆止曰行在今海县裂天光分曜安得以是为言哉礼不期而见曰遇盖因事权行其礼简畧岂平居容与之所为哉客使单行诚势屈于主人然茍不以礼亦不敢从也坚乃为设行宫百僚陪位然后延之琛从兄弈为秦尚书郎坚使典客舘琛于弈舍琛曰昔诸葛瑾为吴聘蜀与诸葛亮惟公朝相见退无私面今使之即安私室所不敢也弈数问琛东事琛曰兄弟本心各有所在欲言其美恐非所欲闻欲言其恶又非使臣之所得论也坚使太子延琛相见秦人欲使琛拜先讽之曰隣国之君犹其君也隣国之储君亦何以异乎琛曰天子之子尚不敢臣其父之臣况他国之臣乎礼有往来情岂忘恭但恐降屈为烦耳乃不果拜王猛劝坚留琛坚不许】集览【万年县属京兆府遇礼防遇之礼注见周赧王三十六年海县海谓四海之内县谓赤县也中国名曰赤县神州容与楚辞聊逍遥兮容与又河东赋舆安歩周流容与顔师古曰与读曰豫容暇而安豫也子虚赋翺翔容与郭璞云容与言自得也或云闲雅舒散貌】质实【万年县名注见汉髙帝十年诸葛瑾为呉聘蜀事在汉昭烈章武元年】
　　冬十一月燕慕容垂出奔秦秦以为冠军将军
　　【吴王垂自襄邑还邺威名益振太傅评愈忌之垂奏将士功赏皆抑而不行太后可足浑氏素恶垂与评谋诛之太宰恪之子楷及垂舅兰建知之以告曰先发制人但除评及乐安王臧余无能为矣垂曰骨肉相残而首乱于国吾不忍为也寕避之于外耳世子令曰主上闇弱委任太傅一旦祸发疾于骇机今欲保族全身不失大义莫若逃之龙城逊辞谢罪以待主上之察感寤得还幸之大者如其不然则内抚燕代外懐羣夷守肥如之险以自保亦其次也垂曰善十一月请畋于大陆因微服将趋龙城至邯郸少子麟素不为垂所爱逃还告状燕主暐遣精骑追之垂散骑灭迹得免世子令请给数骑袭邺垂曰不可乃与叚夫人及令寳农隆楷建及郎中令髙弼俱奔秦初秦王坚闻恪卒隂有图燕之志惮垂不敢发及闻垂至大喜郊迎执手曰天生贤杰必相与共成大功此自然之数也要当与卿共定天下告成岱宗然后还卿本邦世封幽州使卿去国不失为子之孝归朕不失事君之忠不亦美乎坚复爱令及楷之才皆厚礼之王猛曰垂父子譬如龙虎非可驯之物若借以风云将不可复制不如早除之坚曰吾方收揽英雄以清四海奈何杀之且其始来吾已推诚纳之矣匹夫犹不弃言况万乘乎乃以垂为冠军将军梁琛归言于评曰秦人日阅军旅聚粮陜东和必不久今吴王又徃宜为之备评曰秦主何如人琛曰明而善断问王猛曰名不虚得旣又以告燕主暐皆不然之唯皇甫真深以为忧上疏请选将益兵以防未然不听】集览【大陆汉地理志大陆泽在钜鹿郡尔雅晋有大陆郭璞以为此泽是正义曰大陆泽在邢州及赵州界一名广河泽一名钜鹿泽令寳农隆楷建六人名】质实【肥如县名注见汉武帝元朔三年一统志云大陆泽名在顺徳府钜鹿县西北五里一名广河一名钜鹿一名大麓中有菱莲鱼之类又有醎泉可煑为盐邯郸县名注见周威烈王二十年】
　　秦遣使如燕
　　【秦石越聘于燕太傅评示之以奢尚书郎髙泰曰越言诞而视远乃观衅也宜耀兵以折其谋今乃示之以奢益为所轻矣评不从泰遂谢病归时太后侵扰国政评贪昧无厌货赂上流官非才举羣下怨愤尚书左丞申绍上疏以为宜精择守宰并官省职存恤兵家使公私两遂节抑浮靡爱惜用度赏必当功罚必当罪如此则温猛可枭二方可取岂特保境安民而已疏奏不省】质实【温猛谓晋之桓温秦之王猛也】
　　书法【垂出而闚国者至矣纲目聨书之所以戒也】
　　秦遣王猛等伐燕十二月取洛阳
　　【初燕人许割虎牢以西赂秦晋兵既退燕人谓曰行人失辞有国有家者分灾救患理之常也秦王坚大怒遣猛及将军梁成邓羌帅歩骑三万伐之攻洛阳洛阳降】质实【洛阳县名注见周显王元年】发明【方书慕容垂奔秦即书秦遣王猛等伐燕盖秦久有谋燕之心而所忌者垂尔今旣去其所忌则何惮而不发哉然则一士止百万之师一贤制千里之难非虚语也燕有才不能用弃以资敌虽欲不亡得乎】
　　大司马温徙镇广陵
　　【温发徐兖州民筑广陵城徙镇之时征役既频加之疫疠死者十四五百姓嗟怨秘书监孙盛作晋春秋直书时事温见之怒谓盛子曰枋头诚为失利何至乃如尊君所言若此史遂行自是闗君门戸事其子遽拜谢请改之时盛年老家居性方严有轨度子孙虽班白待之愈峻至是诸子号泣稽颡请为百口计盛大怒不许诸子遂私改之盛先已写别本传之外国及孝武帝购求异书得之于辽东人与见本不同遂两存之】集览【枋头城为失利穆帝永和五年桓温及燕人战于枋头不利而还】质实【广陵城注见成帝咸和三年辽东郡名注见秦王政三年】
　　【庚午】五年【秦建元六燕建熈十一年○是歳燕亡大一小二凡三僣国】春正月慕容令自秦奔燕
　　【王猛之发长安也请慕容令参其军事以为乡导将行造慕容垂饮酒从容谓曰今当远别卿何以赠我使我覩物思人垂脱佩刀赠之猛至洛阳赂垂所亲使诈为垂使者谓令曰吾父子来此以逃死也今王猛疾人如讐秦主心亦难知闻东朝比来悔悟吾今还东汝可速发令疑之踌躇终日又不可审覆乃奔燕军猛表令叛状垂惧而出走及蓝田为追骑所获秦王坚劳之曰卿家国失和委身投朕贤子心不忘本亦各其志然燕之将亡非令所能存惜其徒入虎口耳且父子兄弟罪不相及卿何为过惧而狼狈如是乎待之如旧燕人以令叛而复还疑为反间徙之沙城司马公曰敌国材臣来为己用进取之良资也慕容垂材髙功盛无罪见疑穷困归秦故秦王坚礼之以收燕望亲之以尽燕情宠之以倾燕众信之以结燕心未为过矣猛何汲汲于杀垂至乃为市井鬻卖之行有如嫉其宠而防之者岂雅徳君子所宜为哉】集览【沙城在龙城东北六百里】质实【蓝田县名注见周赧王三年狼狈注见汉献帝初平三年】
　　燕慕容臧将兵拒秦师秦王猛击走之
　　【燕乐安王臧自新乐进屯荥阳猛遣梁成邓羌撃走之留羌镇金墉以桓寅代羌戌陜城而还秦王坚以猛为司徒録尚书事封平阳郡侯猛固辞曰今燕代未平戎车方驾而始得一城即受三事之赏若克殄二冦将何以加之坚曰茍不蹔抑朕心何以显卿谦光之美遂寝司徒尚书之命】质实【一统志云新乐古城名本汉河内郡获嘉汲二县地隋于古新乐城置新乡县唐初属义州后属卫州宋熈寕中省入汲县元祐初复置金元仍旧本朝因之改属卫辉府荥阳县名注见秦荘防王元年金墉城名注见魏元帝咸熈二年平阳郡名注见周威烈王二十三年】
　　二月袁真死子瑾代领其众燕秦皆遣兵助之夏四月大司马温遣兵击破之考异【据四年书袁真叛此击字当作讨】
　　书法【袁氏书叛矣此其不书讨何真之叛温激之也纲目罪首祸故谢尚激张遇之叛则尚不书讨而书攻穆帝永和八年桓温激袁氏之叛则温不书讨而书击是年】
　　○五月慕容令袭燕龙城不克而死
　　【令自度终不能免宻谋起兵沙城中讁戍士数千人皆厚抚之帅以东袭威徳城据之诸戍皆应将袭龙城弟麟以告令出走遂为其下所杀】集览【龙城注见太和四年和龙】
　　六月秦王猛督诸军复伐燕
　　【秦王坚送猛于防上曰今委卿以关东之任当先破壶闗平上党长驱取邺所谓疾雷不及掩耳吾当亲督万众继卿星发舟车粮运水陆俱进卿勿以为后虑也猛曰臣仗威奉成算荡平残胡如风扫叶不烦銮舆亲犯尘雾但速敕所司部置鲜卑之所坚大悦】集览【星发犹星言电赴之义部置鲜卑之所谓克燕之后徙鲜卑于闗中也但令有司部分安置鲜卑之处所】质实【防上注见秦王政二十二年壶闗县名注见汉献帝建安七年上党郡名注见周赧王五十三年銮舆注见汉文帝元年銮旂】
　　秋七月朔日食○八月秦克壶闗
　　【王猛攻壶闗燕主暐命太傅评将中外精兵三十万以拒之畏猛不敢进猛克壶闗所过郡县皆望风降附燕人大震申叹曰邺必亡矣然越得岁而吴伐之卒受其祸今福德在燕秦虽得志而燕之复建不过一纪耳】集览【越得岁左传昭三十二年吴伐越史墨曰不及四十年越其有吴乎越得岁而吴伐之必受其凶注杜预曰此年岁在星纪星纪吴越之分也岁星所在其国有福吴先用兵故反受其殃哀二十二年越果灭吴索隐曰天官占云岁星一曰应星一曰经星一曰纪星物理论云岁行一次谓之岁星十二岁而星一周天正义曰岁星东方木之精苍帝之象也汉天文志岁星所在之国不可伐可以伐人福德一曰德星出于有道之国索隐曰德星即岁星岁星所在其国有福故曰福德】
　　大司马温败袁瑾于寿春遂围之质实【夀春县名注见秦王政六年】九月秦王猛入晋阳冬十月及燕慕容评战于潞川败之遂围邺
