<!-- { "loadSidebar": true } -->
　　书法【钦明周所命也何以不书周全钦明也凡执善辞也力屈而被执耳钦明执至灵州城下犹作隐语使袭虏营则亦志节之士也纲目不书周不以周之臣累钦明也】
　　吐蕃遣使请和
　　【吐蕃遣使请和亲太后遣武卫参军郭元振徃察其宜吐蕃将论钦陵请罢安西四镇戍兵并求分十姓突厥之地元振曰所请如此岂非有兼并之志乎钦陵曰吐蕃茍贪土地欲爲邉患则东侵甘凉岂肻规利于万里之外邪乃遣使者随元振入请之朝廷疑未决元振以爲此乃利害之机诚不可轻举措也今若直拒其善意则爲邉患必深宜以计缓之使其和望未絶则善矣彼四镇十姓吐蕃之所甚欲也而青海吐谷浑亦中国之要地也今报之宜曰四镇十姓之地本无用于中国所以遣兵戍之欲以镇抚四域分吐蕃之势使不得并力东侵也今若果无东侵之志当归我吐谷浑诸部及青海故地则五俟斤部亦当以归吐蕃如此则足以塞钦陵之口而亦未与之絶也若钦陵小有乖违则曲在彼矣且四镇十姓款附岁久今割而弃之恐伤诸国之心非所以御四夷也太后从之元振又言吐蕃百姓疲于徭戍早愿和亲钦陵利于统兵不欲归欵若国家岁发和使而钦陵常不从命则彼国之人怨钦陵日深望国恩日甚斯亦疑间之渐可使其上下猜阻祸乱内兴矣太后深然之元振名震以字行】集览【十姓突厥初西突厥分其国爲十部各赐一箭谓之十箭又分左右厢通谓之十姓事在太宗贞观十二年吐谷浑注见晋元帝建武元年俟斤突厥部酋长之称也俟渠之反】质实【郭元振魏州贵郷人安西四镇注见髙宗永淳元年兼幷注见德宗贞元十年甘凉二州名甘注见晋安帝隆安元年张掖凉注同前青海注见髙宗仪鳯三年吐谷浑西羌种名注见晋元帝建武元年西域国名注见汉哀帝元寿二年】书法【不书周何不以周故书请也终纲目书请和四是年睿宗景云二年代宗永防元年宪宗元和四年求和二中宗嗣圣十九年宗开元九年】
　　冬十月契丹陷冀州周以狄仁杰爲魏州刺史
　　【契丹李尽忠死孙万荣代领其众突厥黙啜乗间袭沙漠虏尽忠万荣妻子而去万荣收合余众攻陷冀州又攻瀛洲河北震动制起狄仁杰爲魏州刺史前刺史畏契丹猝至悉驱百姓入城缮守备仁杰至悉遣还农百姓大悦】质实【沙漠注见汉献帝建安十五年冀州注见秦二世二年信都瀛州注见汉帝更始二年河间魏州注见汉成帝绥和二年魏郡】
　　周以姚元崇爲夏官侍郎质实【姚元崇陜州陜石人懿之子】
　　【时契丹入冦军书填委夏官郎中姚元崇剖析如流皆有条理太后竒之擢爲夏官侍郎】
　　周以徐有功爲殿中侍御史
　　【太后思徐有功用法平恕擢拜左台殿中侍御史远近闻之无不相贺宗城潘好礼著论称有功蹈道依仁固守诚节不以贵贱死生易其操履设客问曰徐公于今谁与爲比主人曰四海至广人物至多或匿迹韬光仆不敢诬若所闻见则一人而已当于古人中求之客曰何如张释之主人曰释之所行者甚易徐公所行者甚难难易之间优劣见矣张公逄汉文之时天下无事守法而已岂不易哉徐公逄革命之秋属惟新之运人主有疑于上酷吏恣虐于下而徐公守死善道深相明白防陷囹圄数挂网罗岂不难哉客曰使爲司刑卿乃得展其才矣主人曰吾子徒见徐公用法平允谓可置司刑仆覩其人方寸之地何所不容若其用之何事不可岂直司刑而已哉】集览【宗城潘好礼古洺州有宗城县据唐书潘好礼贝州人案古洺州即今广平府贝州即今恩州亦广平路疑宗城即贝州更当考之或作鹿城主簿潘好礼】质实【宗城县名注见汉献帝兴平元年广宗张释之南阳堵阳人以赀爲骑郎十年不得调后拜廷尉惟务持平语曰张释之爲廷尉天下无寃民景帝时出爲淮南王相囹圄狱名风俗通云夏曰夏台商曰羑里周曰囹圄尔雅云囹领也圄御也领録囚徒禁御也】
　　十一月周杀其箕州刺史刘思礼等三十六家流其亲属千余人
　　【明堂尉吉顼以箕州刺史刘思礼谋反告来俊臣使上变告之太后使河内王武懿宗推之懿宗令思礼广引朝士许免其死于是思礼引平章事李元素孙元亨等凡三十六家皆海内名士咸族诛之亲旧连坐流窜者千余人俊臣由是复用而顼亦以此得进懿宗数鞫狱喜诬陷人时人以爲周来之亚俊臣党人罗告司刑府史樊惎谋反诛之惎子讼寃于朝堂无敢理者乃援刀刳其腹秋官侍郎刘如璿见之窃叹俊臣奏如璿党恶逆下狱处以绞刑制流瀼州】集览【尉吉顼尉官名也吉顼其姓名樊惎姓名惎音渠记反】质实【吉顼洛州河南人箕州注见梁简文帝大寳元年河内县名注见周赧王五十三年绞刑事物纪原云绞缢也古者弃市周礼有罄于甸人之説秦曰磔汉文帝二年改曰弃市刑人于市与众弃之之义隋谓之绞盖兴于周代矣瀼州注见宗开元二十五年】
　　书法【书族诛多矣未有多于此者书三十六家甚武氏也】
　　周以张昌宗爲散骑常侍张易之爲司卫少卿
　　【昌宗易之年少美姿容太平公主荐之入侍禁中皆得幸于太后常傅朱粉衣锦绣赏赐不可胜纪武承嗣三思懿宗宗楚客晋卿皆其门庭争执鞕辔谓张昜之爲五郎昌宗爲六郎】质实【禁中注见宋孝武帝太元六年】
　　周以娄师德同平章事











　　御批资治通鉴纲目卷四十一下
<史部,史评类,御批资治通鉴纲目>
　　钦定四库全书
　　御批资治通鉴纲目巻四十二上
　　【起丁酉唐中宗嗣圣十四年尽癸丑唐宗开元元年】凡十七年
　　【丁酉】十四年【周武氏神功元年】春正月帝在房州质实【房州注见汉献帝建安二十四年房陵】○三月周总管王孝杰与契丹战败死武攸宜不敢进质实【契丹东胡种名注见晋安帝义熙二年】○周立突厥黙啜为可汗
　　【突厥黙啜请为其女求婚太后遣阎知微田归道册拜黙啜为迁善可汗知微见黙啜舞蹈归道长揖不拜黙啜囚归道将杀之归道辞色不挠乃舍之但留不遣初唐处突厥降者于丰胜灵夏朔代六州至是黙啜求之及单于都防府之地并谷种缯帛农器铁姚璹杨再思请给之鳯阁侍郎李峤曰此所谓借寇兵资盗粮也不如治兵以备之璹等固请乃悉驱六州降戸数千帐幷给谷种四万斛杂防五万叚农器三千事铁数万斤并许其婚黙啜由是益彊归道得还与知微争论于太后前归道以为黙啜必负约知微以为和亲必可保】质实【突厥北狄国名注见梁武帝大同十一年可汗夷狄君长号注见汉后主景耀四年丰胜灵夏朔代六州丰注见汉宣帝甘露二年五原胜注见隋文帝开皇十九年灵注见太宗贞观二十年夏注见汉武帝元朔元年朔方朔注见汉髙帝六年马邑代注见秦王政三年鴈门李峤赞皇人杨再思郑州人单于夷狄君长号注见秦王政三年】
　　夏四月周铸九鼎成
　　【九鼎成置通天宫豫州鼎髙丈八尺受千八百石余州髙丈四尺受千二百石各图山川物产于其上共用铜五十六万七百余斤令宰相诸王帅宿卫兵十余万人自武门曵入】质实【九鼎注见周慎靓王五年豫州江见汉光武建武十九年】
　　书法【三年书铸大仪矣八年书铸天枢矣于是复书铸九鼎焉终纲目书铸六详新莽天鳯四年而后居其三亦泰甚矣哉】
　　周以王及善为内史
　　【王及善已致仕防契丹作乱起为滑州刺史太后召见问以朝廷得失及善陈治乱之要十余事太后曰外州末事此为根本卿不可出留为内史】质实【王及善邯郸人滑州注见隋恭帝皇防二年】
　　周遣武懿宗娄师徳击契丹○六月周杀其右司郎中乔知之
　　【知之有美妾曰碧玉武承嗣夺之知之作绿珠怨诗以寄之碧玉赴井死承嗣得诗于裙带大怒讽酷吏罗告族诛之】集覧【緑珠晋石崇有妓妾名绿珠孙秀求之弗得乃劝赵王伦诛崇緑珠遂自投于楼下死之】质实【罗告注见嗣圣九年】
　　发明【乔知之族诛而纲目止以杀书者何哉知之溺一爱妾遂至沦陷其族故纲目末减伪周之罪葢恕周所以恶乔也其防微矣】
　　周来俊臣伏诛
　　【来陵臣倚势贪淫士民妻妾有美者百方取之前后罗织诛人不可胜计自言才比石勒监察御史李昭徳素恶之俊臣遂诬昭徳谋反下狱又欲罗告诸武及太平公主与皇嗣庐陵王南北牙同反诸武及太平公主共发其罪系狱有司处以极刑奏上三日不出王及善曰俊臣国之元恶不去之必动揺朝廷吉顼曰俊臣聚结不逞诬搆良善赃贿如山寃魂塞路国之贼也何足惜哉太后乃下其奏昭徳俊臣同弃市时人无不痛昭徳而快俊臣仇家争噉其肉士民相贺曰自今眠者背始帖席矣俊臣方用事选司受其属请不次除官者每铨数百人俊臣败侍郎皆自首太后责之对曰臣乱国家法罪止一身违俊臣语立见灭族太后乃赦之】集览【南北牙唐分宰相为南司故称南牙宦寺为北司故称北牙】质实【石勒武乡人有豪志因晋乱起兵割据都襄国自称赵王不逞注见梁武帝太清三年弃市注见秦始皇三十四年】
　　书法【武氏杀人多矣自永徽书房遗爱以后四十四年无书伏诛者武氏所杀多非罪也于是始书来俊臣后书阎知微俊臣诬陷善人知微受虏僞号皆大罪人也故特书诛】
　　发明【武氏杀人多矣独俊臣死得其罪故以伏诛书之虽然是时监察御史李昭徳与俊臣同死纲目何以畧而不书曰武氏乱唐大夫士稍知爱重者必有以自处其身奚至骈首受戮故纲目于武氏杀戮之事或书或不书其书之者所以着武氏之恶其不书者所以示不满时人之意此固书法之深防君子所当加察者也】
　　契丹军溃斩孙万荣以降
　　【武懿宗军至赵州闻契丹将至冀州惧而南遁契丹遂屠赵州孙万荣于柳城西北依险筑城留其老弱妇女引精兵寇幽州突厥默啜袭其新城三日克之尽俘以归时万荣方与唐兵相持军遂大溃奴斩其首以降余众降于突厥】质实【赵州注见汉景帝三年赵国冀州注见秦二世二年信都柳城注见汉献帝建安十三年幽州注见髙祖武徳四年】
　　周以武承嗣武三思同三品○周遣武懿宗等安抚河北
　　【武攸宜自幽州凯旋制以契丹初平命武懿宗娄师徳狄仁杰分道安抚河北懿宗所至残酷奏请族诛河北百姓从贼者左拾遗王求礼廷拆之曰此属素无武备力不胜贼茍以求生而已岂有叛国之心懿宗拥彊兵数十万望风退走贼徒滋蔓又欲移罪于草野诖误之人为臣不忠请先新懿宗以谢河北懿宗不能对司刑卿杜景俭亦曰此皆脇从请悉原之太后从之】质实【王求礼许州人诖误注见汉元帝建昭二年】
　　秋九月周以魏元忠为肃政中丞
　　【太后谓侍臣曰顷者周兴来俊臣按狱多连引朝臣云其谋反朕使近臣就狱引问皆自承服朕不复疑今自兴俊臣死不复闻有反者然则前死者不有寃邪夏官侍郎姚元崇对曰比来坐谋反死者率皆兴等罗织陛下使近臣问之近臣亦不自保何敢动揺今赖天启圣心兴等伏诛臣以百口为陛下保自今内外之臣无复反者矣时人多为魏元忠讼寃太后复召为肃政中丞】质实【罗织注见景龙元年陛下注见汉光武建武二十七年】
　　冬闰十月以狄仁杰同平章事
