<!-- { "loadSidebar": true } -->
　　六月河决郑州○秋七月马希萼以羣蛮攻潭州【希萼既败归乃诱辰溆州及梅山蛮欲与共击湖南蛮素闻长沙帑藏之富大喜争出兵赴之遂攻益阳楚将陈璠张延嗣黄处超皆败死潭人震恐】集览【辰溆辰本汉武陵郡陈置沅陵郡隋改辰州因辰溪名也溆本唐时巫州后改溆州宋改沅州又辰州溆浦县有溆溪水出鄜渠山注于沅溆象吕反】质实【一綂志云辰隋之州名治沅陵县大业初改为沅陵郡唐初复为辰州寻置都督府天寳初改为卢溪郡乾元初复为辰州属江南道宋属荆湖北路元陞为辰州路至本朝改为辰州府湖广道溆汉之州名治义陵县晋宋因之隋改为辰溪县属沅陵郡唐初析辰溪置溆浦县属辰州宋元金俱仍旧至本朝因之改属辰州府】
　　书法【前书楚马希萼攻潭州此则曷为不书楚外之也兄弟相攻非矣又召蛮夷以戕宗国以为是亦蛮也故外之自是希萼不书楚】
　　八月故晋太后李氏卒于契丹
　　【后病无医药惟与晋主仰天号泣防手骂杜重威李守贞曰吾死不置汝周显德中有自契丹来者云晋主及冯后尚无恙其从者亡归及物故则过半矣】集览【物故注见汉武帝元光五年】书法【书存中国也自徙黄龙毎动纲目悉书之不书殂失国也纲目故后书卒二是年唐贞观二十二年故隋后】
　　发明【石晋旣灭乆矣然纲目犹惓惓不已故前书契丹迁故晋主重贵于建州此书故晋太后李氏卒于契丹皆以因事起义使后人思之为立国不义夷狄共功者之戒耳其防深哉】
　　九月马希萼遣使乞师于唐唐兵助之
　　【希萼表请别置进奏务于京师不许亦赐楚王希广诏劝以敦睦希萼以朝廷意佑希广怒遣使称藩于唐乞师攻楚唐命楚州刺史何敬洙将兵徃助希萼】
　　冬十月楚遣兵攻朗州马希萼还战楚兵大败
　　【刘彦瑫言于楚王希广曰朗州兵不满万马不满千都府精兵十万何忧不胜愿假臣兵万余人径入朗州防取希萼以解大王之忧希广从之彦瑫入朗州境父老争以牛酒犒军舰过则运竹木以断其后希萼遣兵逆战彦瑫乘风纵火以焚其舰顷之风回自焚还走则江路已断战溺死者数千人希广闻之涕泣不知所为或告天策左司马希崇流言惑众请杀之希广曰吾自害其弟何以见先王于地下指挥使张晖击朗州闻彦瑫败遁归朗兵击之士卒九千余人皆死】
　　十一月朔日食
　　【胡氏曰汉隐在位三年无嵗不日食日亦隐之表乎曰称皇帝据中土虽无其德而有其位矣夫有其德而无其位者人必以位期之居其位而无其徳者人亦必以德望之天人一也故虽昏庸之君垂亡之世天理固自若也】
　　马希萼将兵攻潭州
　　【楚王希广遣其属孟骈説马希萼曰公忘父兄之雠北面事唐何异袁谭求救于曹公邪希萼将斩之骈曰骈若爱死安肯此来骈之言非私于潭人实为公谋也乃释之使还报曰大义絶矣非地下不相见也悉发境内之兵趣长沙】集览【袁谭求救于曹公汉末袁绍有三子长谭次熈防尚绍卒尚袭其位后兄弟相攻谭求救于曹操操救之谭复背操操攻取斩之事在汉献帝建安十年】
　　汉主承祐杀其枢密使杨邠侍卫指挥使史肇三司使王章遣使杀郭威不克威举兵反遂杀其主承祐考异【提要作弑其主○按凡例僣国无綂则曰某人弑其君某此郭威实汉主之臣上既书反下当书弑且湘隂公未尝即位君臣之分未明旧史书杀湘隂公于宋州纲目特书威弑以示戒窃意当从提要为是尹氏曲为之説非朱子笔削之意也然此条郭威上漏侍中枢密使五字】考证【杀当作弑○谨按尹氏发明曰汉主书杀而不书弑者已实有罪权其轻重而折衷之夫隐帝无道君主也况郭威受太祖托孤之命则当于其袭位之初以道正之匡救其恶岂可因其衅隙遂为簒弑哉发明以隐帝有罪而折衷之以臣弑君何折衷之有新安汪氏曰秦二世隋炀无道夷狄臣下杀其君长犹皆以弑书今正其误杀当作弑犹恐惑于发明敢并及之】
　　【汉主自即位以来杨邠总机政郭威主征伐史肇典宿卫王章掌财赋邠颇公忠门无私谒虽不却四方馈遗然有余輙献之肇督察京城道不拾遗章捃摭遗利吝于出纳供馈不乏国家粗安然章聚敛刻急旧制田税毎斛更输二升谓之雀防耗章始令更输二斗谓之省耗旧钱出入皆以八十为陌章始令入者八十出者七十七谓之省陌犯盐矾酒麯之禁者锱铢涓滴皆死由是百姓愁怨章尤不喜文臣尝曰此辈授之握算不知纵横何益于用俸禄皆以不堪资军者高其估而给之汉主左右嬖幸浸用事太后亲戚亦干朝政邠等屡裁抑之太后弟武德使李业求宣徽使不得内客省使阎晋卿次当为宣徽使亦乆不补聂文进后匡賛郭允明皆有宠而乆不迁官刘铢罢归乆未除官共怨执政汉主除丧聼乐赐伶人锦袍玉带肇怒曰士卒守边苦战犹未有以赐之汝曹何功而得此皆夺之汉主年益壮厌为大臣所制邠肇尝议事于前曰陛下但禁声有臣等在汉主积不能平左右因譛之曰邠等专恣终当为乱苏逢吉与肇有隙屡以言激业等汉主遂与业文进匡賛允明谋诛邠等入白太后太后曰兹事何可轻发更宜与宰相议之业曰先帝尝言朝廷大事不可谋及书生懦怯误人太后不可汉主忿曰国家之事非闺门所知拂衣而出业等以告阎晋卿晋卿恐事不成诣肇第欲告之肇辞不见与邠章入朝殿中甲士出而杀之文进亟召宰相朝臣诸军将校汉主亲谕之分遣使收捕邠等亲党傔从尽杀之遣供奉官孟业赍密诏令镇宁李洪义杀肇党歩军指挥使王殷又令行营指挥使郭崇威曹威杀郭威及监军王峻又急诏征高行周符彦卿郭从义慕容彦超李谷入朝以苏逢吉权知枢密院事刘铢权知开封府李洪建权判侍卫司事逢吉虽恶肇而不预李业等谋闻变惊愕私谓人曰事太悤悤主上傥以一言见问不至于此业等命刘铢诛郭威王峻之家铢极其惨毒婴孺无免者命李洪建诛王殷之家洪建但使人守视仍饮食之孟业至澶州洪义不敢发殷囚业以诏示郭威威召魏仁浦示以诏书曰奈何仁浦曰公国之大臣功名素着加以握彊兵据重镇一旦为羣小所搆祸出非意此非辞説所能解时事如此不可坐而待死威乃召郭崇威曹威及诸将告以邠等寃死及有密诏之状且曰吾与诸公披荆棘从先帝取天下受托孤之任竭力以卫国家今诸公已死吾何心独生君辈当奉行诏书取吾首以报天子庶不相累崇威等皆泣曰天子防冲此必左右羣小所为若使此辈得志国家其得安乎愿从公入朝自诉荡涤防辈以清朝廷赵修己曰公徒死何益不若顺众心拥兵而南此天啓也威乃留其养子荣镇邺都命崇威前驱自将大军继之慕容彦超方食得诏舍匕筯入朝汉主悉以军事委之侯益曰邺都戍兵家属皆在京师官军不可轻出不若闭城以挫其锋使其母妻登城招之可不战而下也彦超曰侯益衰老为懦夫计耳汉主乃遣益及阎晋卿吴防裕张彦超将禁军趣澶州郭威至澶州李洪义纳之王殷亦以兵从汉主遣内养鸗脱觇郭威威获之以表置衣领中使归白曰臣昨得诏书延颈俟死郭崇威等不忍杀臣逼臣诣阙请罪陛下若以臣为有罪安敢逃刑若实有譛臣者愿执付军前以快众心臣敢不抚谕诸军退归邺都威趣滑州义成节度使宋延渥迎降威取滑州库物以劳将士且谕之曰闻侯令公已督诸军自南来吾欲全汝曹功名不若奉行前诏吾死不恨皆曰国家负公公不负国所以万人争奋如报私讐侯益辈何能为乎王峻狥于众曰我得公处分俟克京城聼旬日剽掠众皆踊跃汉主闻郭威至河上悔惧私谓窦贞固曰属者亦太草草李业等请倾府库以赐诸军乃赐禁军人二十缗下军半之将士在北者给其家仍使通家信以诱之威至封丘人情忷惧太后泣曰不用李涛之言宜其亡也胡氏曰杨邠胥吏郭威军卒涛直以其不孚人望故欲出之岂预知威之代汉哉借使当时出二人于外而二苏王史在朝亦安能遽贤于杨郭使隐帝骄侈不生嬖幸不用而祸乱不作乎不然与郭威以邺所谓要害大镇正合涛之初计涛若防威生变者岂不知大镇之可以夺国而枢密使未必能簒位邪是故汉之亡不亡自有所在不系涛言之用不用也○慕容彦超言于汉主曰臣视北军犹蠛蠓耳退问北来兵数及将校姓名颇惧曰是亦剧贼未易轻也汉主复遣袁义刘重进等帅禁军与侯益等防屯赤冈彦超以大军屯七里店汉主欲自出劳军太后止之不从时扈从军甚盛至暮不战而还来日欲再出太后又止之不可旣陈慕容彦超引轻骑直前奋击郭威与李荣帅骑兵拒之彦超引兵退麾下死者百余人于是诸军夺气稍稍降于北军侯益等皆潜徃见威威各遣还营彦超遂与十余骑奔还兖州汉主独与三相及从官数十人宿于七里寨余皆逃溃旦日将还宫至化门刘铢在门上射汉主左右汉主回辔西北至赵村追兵已至汉主下马入民家为乱兵所弑苏逢吉阎晋卿郭允明皆自杀威至刘铢射之威自迎春门入归私第诸军大掠通夕初作坊使贾延徽有宠于帝与魏仁浦为隣欲并仁浦之居屡譛仁浦几至不测至是有擒延徽以授仁浦者仁浦谢曰因乱而报怨吾所不为也郭威闻之待仁浦益厚获刘铢李洪建囚之命诸将分部禁止掠者至晡乃定迁隐帝梓宫于西宫或请如魏髙贵乡公故事葬以公礼威不许曰仓猝之际吾不能保卫乗舆罪已大矣况敢贬君乎冯道帅百官谒见郭威威犹拜之道受拜如平时徐曰侍中此行不易胡氏曰道尝为威画防至是威事已成道外为不屈之貌而内有收恩之心其情状亦可见矣而或者谓道能以是屈威其説误矣】集览【捃摭捃俱运反摭之石反并训拾也捃与攗同前汉刑法志萧何攗摭秦法顔师古注攗摭收拾也此辈授之握算不知纵横握把也算筹也所以计厯数者其法用竹径一分长六寸二百七十二枚而成六觚为一握罗大经曰五代史作此辈与一把算子未知顚倒案算子本俗语欧阳公据其所言书之殊有古意温公通鉴改作授之握算不知纵横不如欧史矣説见鹤林玉露傔从注见前唐德宗贞元十二年内飬鸗脱内养宦官也黄门之属鸗脱内养之名养去声鸗音垄蠛蠓蠛莫结反蠓母总反列子蠛蠓生朽壤之上因而生覩阳而死庄子谓之醯鸡尔雅蠛蠓细虫似蜹喜乱飞郭璞云蠓飞硙则天风舂则言将风则旋飞如硙一上一下如舂则分部处分部署也】
　　书法【书官以杀杀无罪也一日而杀大臣三又将益之无道甚矣故斥书名威旣书反则其不书杀何承祐宠信谗邪多杀大臣是亦一夫而已耳故特书杀以为万世戒此纲目之变例也不然纲目岂厚于未成君之赟而独薄于立三年之承祐哉纲目君弑书杀者八详周报王四年唯承祐以独夫书杀为变例焉】
　　发明【汉主一旦无故屠其大臣故邠肇章皆书杀而不去其官则曲在汉主明矣郭威遇祸举兵而不免书反者威有令将之心因乱而为已利也汉主书杀而不书弑者已实有罪故也权其轻重而折衷之兹纲目之所以为纲目也欤】
　　汉迎武宁节度使刘赟于徐州质实【武宁节度注见秦始皇二十八年彭城】
