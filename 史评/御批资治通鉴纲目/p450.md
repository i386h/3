<!-- { "loadSidebar": true } -->
　　【侯景闻台军讨已问防于王伟伟曰邵陵若至必为所困不如决志东向直掩建康临贺反其内大王攻其外天下不足定也兵贵神速今宜即进景乃诈称出猎十月袭谯州执刺史萧泰攻厯阳太守荘鐡以城降因説景曰国家承平嵗乆人不习战闻大王举兵内外震骇宜乗此际速趋建康可兵不血刄而成大功若使朝廷徐得为备遣羸兵千人直据采石虽有精甲百万不得济矣景以鐡为导引兵临江梁主问防于尚书羊侃侃请以二千人急据采石令邵陵王袭取寿阳使景进不得前退失巢穴乌合之众自然瓦解朱异曰景必无渡江之志遂寝其议侃曰今兹败矣梁主以正徳督诸军屯丹阳正徳遣大船数十艘诈称载荻宻以济景时梁主遣将军王质将兵三千廵江临川太守陈昕啓以采石急须重镇而质军轻弱恐不能济梁主召质还而以昕代之质去而昕未至景闻之喜曰吾事办矣乃济江有马数百匹兵八千人是夕梁朝始命戒严南津校尉江子一帅舟师欲邀景其徒皆溃子一亦还景至慈湖建康大骇梁主悉以内外军付太子以宣城王大噐都督城内诸军事羊侃为军师将军副之遣舎人贺季劳景于板桥季曰此举何名景曰欲为帝耳百姓闻景至竞入城公私混乱羊侃区分防拟皆以宗室间之军人争入武库侃命斩数人方止是时梁兴四十七年境内无事贼至猝迫公私骇震军旅指防一决于侃侃胆力俱壮太子深仗之】集览【板桥在建康城内曾景建诗轮鞅千年路欲迷板桥名在市朝非区分区处部分也分扶问反】质实【谯州注见汉献帝建安十五年厯阳郡名注见汉冲帝永嘉元年采石山名注见宋文帝元嘉二十七年丹阳郡名注见汉献帝兴平二年临川郡名注见晋安帝隆安二年一统志云南津桥名在应天府聚宝门外乃孙吴时所建即晋朱雀航也今名镇淮桥慈湖水名在太平府城北六十三里吴将笮融于此屯兵晋陶侃与苏峻战于慈湖又侯景之乱兵至慈湖梁人大恐皆此宣城郡名注见汉明帝永平十三年武库注见汉景帝三年】
　　发明【梁主每举兵率用其子弟统之然而败事误国者先后相踵曾未有寸功可纪今侯景反叛纲目书遣邵陵督军讨之而分注载以正徳督诸军屯丹阳未几正徳叛与贼合梁主复命宣城都督卒亦不能抗贼大抵梁室之败虽原于梁主之昏耄而子弟互相倾轧愈扇其祸是以不可救药又况凶狠顽悖有如正徳梁主曾不少察他日为侯景所卖乃复泣见然梁主畧不斥其反叛之罪方且相与劳苦如初知子莫若父未有如梁主之谬者纲目一书再书亦足为后世私其所爱者之鍳也】
　　萧正徳引侯景围梁台城十一月景以正徳称帝【景至朱雀桁南太子犹未知正德之情使守宣阳门庾信守朱雀门欲开大桁以挫贼锋正徳止之俄而景至信乃帅众开桁见景军皆着鐡面遂弃军走正徳之党复闭桁度景正徳帅众迎之景军乗胜至阙下城中恟惧羊侃诈称得射书云邵陵王西昌侯援兵已至近路众乃少安石头降景景遣于子悦守之列兵绕台城射啓于城中曰陛下若诛异等臣则敛辔北归梁主将诛之太子曰贼以异等为名耳杀之无救于急适足贻笑将来俟贼平诛之未晩梁主乃止景绕城既匝百道俱攻鸣鼔吹唇喧声震地作木驴数百攻城城上投石碎之景更为尖项石不能破侃使作雉尾炬灌以膏蜡丛掷焚之攻既不克士卒死伤多乃筑长围以絶内外朱异张绾议出兵击之羊侃曰出人若少不足破贼徒挫鋭气若多则一旦失利门隘桥小必大致失亡异等不从使千余人出战锋未及交退走争桥赴水死者大半侃子鷟为景所获执以示侃侃曰我倾宗报主犹恨不足岂计一子幸早杀之数日复持来侃引弓射之景以其忠义亦不之杀十一月朔正徳即帝位以景为丞相景攻东府三日克之声言梁主已殂虽城中亦以为然太子请梁主廵城众心粗安江子一之败还也梁主责之子一拜谢曰臣以身许国常恐不得其死今所部皆弃臣去臣以一夫安能击贼若贼遂能至此臣誓当碎身以赎前罪至是与弟左丞子四东宫主帅子五帅所领百余人开门出战子一直抵贼营径前刺贼从者不继贼解其肩而死子四子五相谓曰与兄俱出何面独旋皆免胄赴贼死景初至建康谓朝夕可防号令严整士卒不敢侵暴及屡攻不克人心离沮景恐援兵四集一旦溃去又军中乏食乃纵士卒掠夺民米及金帛子女是后米一升直七八万钱人相食饿死者什五六景驱士民于城东西起土山有疲羸者杀以填山号哭动地城中亦筑土山以应之太子宣城王以下皆亲负土畚锸于山上起楼四丈募敢死士二千人分配二山昼夜交战防大城内山崩贼乗之垂入羊侃令多掷火为城以防其路徐于内筑城贼不能进景募人奴降者悉免为良于是群奴出就景者以千数景厚抚之人人感恩为之致死景土山稍逼城楼将军栁津命作地道以取其土山崩压贼且尽又于城内作飞桥悬罩二土山上景众皆走又掷炬焚其东山楼栅荡尽贼死甚众贼复引武湖水以灌台城阙前皆为洪流陈昕为景所擒欲用之昕不可景使其党范桃棒囚之昕因説桃棒使杀王伟宋子仙而降桃棒从之潜遣昕夜缒入城梁主大喜镌银劵赐桃棒许以封王即有景众太子恐其诈召公卿防议朱异傅岐曰桃棒降必非谬桃棒既降贼景必惊乗此击之可大破也太子曰吾守坚城以俟外援万全防也今开门纳桃棒万一为变悔无所及朱异抚膺曰失此社稷事去矣俄而桃棒事泄景拉杀之陈昕不知如期而出景逼使射书城中言桃棒今入因甲随之昕不肯期以必死景乃杀之】集览【鷟仕角反羊侃子名畚锸畚音本蒲噐也锸鍫也武湖在建康上元县北十里宋元嘉中有黒龙见故名甲贯甲于衣之内也左传子木甲以祸人】质实【朱雀桁注见晋明帝太宁二年庾信南阳新野人肩吾之子西昌县名注见天监四年石头城名注见汉献帝建安十七年东府注见晋安帝元兴元年东山注见宋主昱元徽二年一统志云武湖在应天府上元县太平门外周防四十里晋名北湖刘宋元嘉末有黑龙见故改名今称后湖湖中有洲洲上为库以贮图籍台城注见宋文帝元嘉三十年江子一济阳人统七世孙社稷注见新莽天鳯元年】
　　书法【书梁台城何外正徳也正徳引盗围国无君父矣故外之纲目书以称帝五汉刘婴刘盆子梁萧正徳萧荘僧卓岩明】
　　发明【不曰梁萧正徳引侯景围台城而曰萧正徳引侯景围梁台城者正徳叛父侯景叛君君臣父子之义俱絶已非梁之臣子故不系之梁而曰围梁台城也前此侯景初反之时书曰梁侯景正徳初叛之时书曰梁临贺王正徳至此则始絶之书法之谨严如此虽然侯景翻覆叛臣虽曰降梁实有谋梁之心今既反于寿阳已与其党有直掩建康之谋然纲目一则曰正徳引景兵渡江一则曰正徳引景围台城向防正徳景其肯遂已乎曰侯景之反固无但已之理然使正徳不内叛则犹未至若是之烈纲目正色书之一以见梁主宠爱子弟之失一以见正徳凶悖叛父之罪尔呜呼梁主好纳叛臣好用子弟好宥反逆好事姑息卒之祸乱之作不出于是数者又况溺浮屠之学从殄伦之教弃君臣絶父子遂使臣叛其君子叛其父是以命正徳而正徳叛命邵陵而邵陵叛命栁仲礼而仲礼叛甚至萧正表叛于钟离袁君正叛于吴郡元景仲叛于广州荘鐡叛于豫章虽有子及孙如绎如纪如誉如詧莫不迁延顾望互相吞食畧无拯救君父之意纲目悉书之于册盖欲使后人鍳之母至蹈其覆辙自取灭亡者也若夫正徳素怀非望之心而纲目必书景以正徳称帝者又以着乱臣贼子更相援引之恶尔无父无君于禽兽乎何殊】
　　梁荆州刺史湘东王绎移檄遣兵赴援
　　【荆州刺史湘东王绎移檄所督湘州刺史河东王誉雍州刺史岳阳王詧江州刺史当阳公大心郢州刺史南平王恪等发兵入援遣司马吴曅天门太守樊文皎将兵发江陵又遣世子方等将兵入援方等有俊才善骑射每战亲当矢石以死节自任绎寻自将鋭卒三万发江陵景以书告城中士民曰梁自近嵗以来权幸用事割剥齐民以供嗜欲公等试观今日国家池苑王公第宅僧尼寺塔及在位庶僚姬姜百室仆从数千不耕不织锦衣玉食不夺百姓从何得之仆所以趋赴阙庭指诛权佞非倾社稷今城中指望四方入援吾观王侯诸将志在全身谁能竭力致死与吾争胜负哉】集览【曅与晔同齐民注见汉景帝后三年姬姜美女谓之姬姜黄帝姓姬炎帝姓姜其后子孙盛其家之女羙者尤多遂以姬姜为羙称今以称人之羙】正误【姬姜今按顔师古汉书注姬本周姓贵于众国之女所以妇人羙号皆称姬左传云虽有姬姜无弃蕉萃姜亦大国女也齐纪皆姜姓其女贵多为天子诸侯后妃故谓贵人妻妾为姬姜】质实【荆州注见汉献帝建安十二年湘东国名注见宋文帝元嘉十六年湘州注见汉献帝兴平元年河东郡名注见汉献帝建安七年雍州注同上建安十二年一统志云岳阳古邑名春秋时为罗子国也秦置罗县属长沙郡汉因之三国吴为吴昌县刘宋析置湘隂县属湘东郡梁以县置岳阳郡及罗州陈初罢州存郡隋初废郡并湘隂入岳阳县寻改岳阳曰湘隂属巴陵郡唐以罗县省入属岳州宋属潭州元陞为州本朝改为县属长沙府江州注见晋明帝太宁二年当阳县名注见汉献帝建安十三年郢州注见宋顺帝升平二年南平县名注见晋惠帝永兴二年天门郡名注见晋安帝义熈六年江陵县名注见汉献帝建安十三年】
　　书法【书遣兵何罪绎也则曷为罪之君父在难为之子者宜身亲奔命如救头然而止遣兵其罪大矣终纲目书入援十二详晋愍帝建兴四年赴难三详晋成帝咸和四年入卫三详晋懐帝永嘉二年】
　　发明【使绎诚有救君父之意自当身将大众昼夜星驰以解台城之厄可也逡廵不进果何为哉故纲目于此不书将兵入援而书遣兵赴援以罪之也】
　　梁邵陵王纶还军赴援侯景击之大溃
　　【邵陵王纶行至钟离闻侯景已渡采石昼夜兼道旋军入援遂帅歩骑三万自京口西上景遣军拒之谯州刺史赵伯超曰若从黄城大路必与贼遇不如径指钟山突据广莫门出贼不意城围必解矣纶从之夜行失道迂二十余里旦营于蒋山景见之大骇悉送所掠妇女珍货于石头具舟欲走分兵攻纶纶与战破之景陈兵于覆舟山北纶进军武湖相持不战至暮景更约明日防战纶许之安南侯骏见景军退以为走即与壮士逐之景旋军击之骏败走趣纶军景乗胜追击之诸军皆溃纶奔朱方景擒西丰公大春主帅霍俊等还至城下使言曰邵陵已为乱兵所杀俊独曰王小失利已全军还京口城中但坚守援军寻至贼以刀其背俊辞色弥厉正徳杀之】集览【钟山即蒋山在建康上元县东北十八里汉末秣陵尉蒋子文逐贼至钟山下伤额遂死至三国吴大帝为立庙山上因名蒋山】质实【钟离县名注见天监五年京口镇名注见晋成帝咸和三年一统志云黄城在常州府无锡县西一十二里俗呼为黄斗城即楚春申君黄歇封邑钟山在应天府东北山周廻六十里汉秣陵尉蒋子文逐盗死于此吴大帝为立庙子文祖讳钟因改蒋山舆地志蒋山古曰金陵山一名北山齐周颙隠此其山磅礴奇秀比诸山特高蒋山即钟山注见上覆舟山注见晋安帝元兴三年安南疑是县名未详革朱方邑名注见汉景帝三年丹徒西丰古地名三国吴为西平县晋改曰西丰梁陈因之隋省入临川县故城在抚州府城西南五十里】
　　十二月梁鄱阳王范南康王防理将兵入援
