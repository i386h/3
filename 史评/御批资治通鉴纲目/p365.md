<!-- { "loadSidebar": true } -->
　　【初魏昭成帝始制法令反逆者族其余当死者听入金马赎罪杀人者听与死家马牛塟具以平之盗官物一备五私物一备十四部大人共坐王庭决辞讼无系讯连逮之苦境内安之太祖入中原患前代律令峻宻命三公郎王德删定务崇简易季年被疾刑罚滥酷太宗承之吏文亦深至是命崔浩更定律令除五岁四歳刑増一年刑巫蛊者负羖羊抱犬沉诸渊初令官阶九品者得以官爵除刑妇人当刑而孕产后百日乃决阙左悬登闻皷以逹寃人】集览【以平之平和也连逮按史记秦始皇本纪以罪祸连逮注索隐曰逮及也谓连及俱被捕】质实【魏昭成帝仆翼犍庙号登闻皷注见唐代宗大厯十四年】
　　【壬宋元嘉九年申魏延和元年】春正月魏尊保太后为皇太后立子晃为太子
　　书法【保母窦氏也太后非矣加皇又甚焉然则前尊为保太后则斥书主此则曷为不书贬于其事端足矣癸巳年魏主濬尊常氏为皇太后不书主义同】
　　○三月宋以王为太保檀道济为司空还镇寻阳质实【寻阳郡名注见汉献帝建安十五年】○吐谷浑送故夏主定于魏魏人杀之
　　【魏既杀赫连定因进吐谷浑王慕璝官爵慕璝上表曰臣俘擒僣逆献捷王府爵秩虽崇而土不増廓车旗既饰而财不周赏愿垂鍳察魏主下共议公卿以为慕璝所致唯定而已塞外之民皆为已有而贪求无厌不可许也自是慕璝贡使至魏者稍简】
　　魏改代为万年寻复旧号
　　【魏方士祁纎奏改代为万年崔浩曰昔太祖应天受命兼称代魏以法殷商国家积德当享年万亿不待假名以为益也纎之所闻皆非正义宜复旧号魏主从之】
　　夏五月宋太保王卒
　　【明敏有思致而轻率褊隘好折辱人虽贵显不营财利及卒家无余业宋主闻之特赐钱百万米千斛】质实【王琅邪临沂人】
　　宋遣使如魏○六月宋以司徒义康领扬州刺史质实【扬州刺史注见汉献帝兴平二年金陵】○秋七月宋以殷景仁为尚书仆射刘湛为领军将军质实【刘湛南阳人】○吐谷浑告防于宋○宋益州人赵广作乱围成都
　　【宋益州刺史刘道济信任长史费谦别驾张熈聚敛兴利伤政害民商贾失业吁嗟满路流民许穆之变姓名称司马飞龙自云晋室近亲徃依氐王杨难当难当因民之怨资飞龙以兵使侵扰益州飞龙招合蜀人得千余人攻杀巴兴令逐隂平太守道济遣军斩之道济欲以帛氐奴梁显为参军督防费谦固执不与氐奴等与乡人赵广搆扇县人诈言司马殿下犹在阳泉山中聚众向广汉参军程展防李抗之击之皆败死广等进攻涪城陷之于是涪陵江阳遂宁诸郡守皆弃城走蜀土侨旧俱反广等进攻成都道济婴城自守贼屯聚日乆不见司马飞龙欲散去广惧将三千人及羽仪诣阳泉寺谓道人程道养曰汝但自言是飞龙则坐享富贵不则断头道养惶怖许诺广乃推道养为蜀王以其弟道助鎭涪城奉道养还成都众至十万余四面围城使人谓道济曰但送费谦张熈来我軰自解去道济遣参军裴方明任浪之出战皆败还】集览【侨旧侨寄居民旧土著民】质实【益州注见汉帝更始二年成都一统志云巴兴晋之县名属新都郡西魏改为长江县隋唐属遂州元并入蓬溪县故址在潼川州北三十里隂平郡名注见汉后主炎兴元年阳泉山未详处所广汉郡名注见汉成帝鸿嘉三年涪城郡名注见汉光武建武十二年涪陵郡名注见晋惠帝太安二年江阳郡名注见汉献帝建安十九年遂寜古地名秦属蜀郡汉初属广汉郡后分置广汉县又置德阳县东晋时蜀于德阳县界置遂宁郡齐以为东遂宁郡后周置遂州又改遂宁郡曰石山隋初郡废州存大业初改遂宁郡治方义县唐初为遂州后改为遂宁郡复为遂州置武信军宋陞为遂宁府元改府为州本朝初因之后改为县属潼川州】
　　魏主攻燕围和龙
　　【魏主伐燕石城太守李崇等十郡降魏魏主发其民三万穿围堑以守和龙八月燕王使数万人出战魏击破之攻羌胡固帯方建德冀阳郡皆防九月魏主引兵西还徙营邱成周辽东乐浪帯方元莬六郡民三万家于幽州燕尚书郭渊劝燕主送欵献女于魏乞为附庸燕主曰负舋在前结忿已深降附取死不如守志更图也魏主之围和龙也宿卫之士多在战陈行宫人少云中鎭将朱脩之谋与南人袭杀魏主因入和龙浮海南归以告将军毛脩之不从乃止既而事泄朱脩之逃奔燕魏人数伐燕燕王遣脩之南归求救脩之泛海至东莱遂还建康拜黄门侍郎】集览【攻羌郡胡固郡帯方郡建德郡冀阳郡附庸注见汉桓帝元嘉元年负舋犹言负罪也舋与衅通】质实【石城郡名注见周赧王三十四年李崇顿邱人和龙城名注见晋帝奕太和四年一统志云营邱古地名汉为阳乐县地慕容皝为集宁县地置营邱郡辽为隰州海平军治海濵县金属瑞州元废本朝于此置山海东闗逓运所故址在辽东广宁前屯卫西八十里成周郡名未详处所辽东郡名注见秦王政三年乐浪郡名注见汉武帝元封三年莬郡名注同上年云中郡名注见秦王政三年毛脩之荥阳人东莱郡名注见汉安帝永初二年建康郡名注见汉献帝兴平二年】
　　冬十二月燕长乐公崇以辽西叛降魏
　　【燕王嫡妃王氏生长乐公崇于兄弟为最长及即位立慕容氏为王后王氏不得立又黜崇使鎭肥如崇母弟朗邈相谓曰今国家将亡王复受譛吾兄弟死无日矣乃相与亡奔辽西说崇使降魏崇从之使邈如魏请举郡降燕王闻之使其将封羽围辽西】集览【肥如地理志辽西有肥如县属幽州】质实【长乐县名注见唐宗天寳元年肥如县名注见汉武帝元朔三年辽西郡名注见汉宣帝本始三年】
　　宋益州叅军裴方明讨赵广破之
　　【裴方明击程道养营破之贼杨孟子屯城南参军梁儁之说谕邀见道济板为主簿克期讨贼赵广知其谋孟子惧将所领奔晋原太守文仲兴与之同守赵广遣帛氐奴攻晋原破之仲兴孟子皆死裴方明复出击贼屡战破之贼遂大溃道养收众还广汉赵广还涪城道济粮储俱尽方明出城求食为贼所败单马独还贼众复大集方明夜缒而上道济为设食涕泣不能食道济曰卿非大丈夫小败何苦贼势既衰台兵垂至但令卿还何忧于贼即减左右以配之贼扬言方明已死城中大恐道济夜列炬火出方明以示众众乃安道济悉出财物令方明募人时传道济已死莫有应者梁儁之说道济遣左右给使三十余人出外且告之曰吾病小损听归休息给使既出城中乃安应募者日有千余人】集览【板为主簿板木简也晋法召王公以一尺奏王公以下用一尺板夜缒而上上升城也左传僖三十年烛之武夜缒而出注缒丈伪反县城而下也】质实【裴方明河东解人一统志云晋原古地名汉为蜀郡江原县地晋因之李雄据蜀置汉原郡晋穆帝时改晋原郡南齐改为晋康郡西魏省郡入犍为郡隋初复置晋原县属益州唐初改置蜀天寳初改为唐安郡乾元初复改为蜀宋初因之绍兴中陞为崇庆府元初改为崇庆州以江原县省入本朝又省晋原郡永康县入焉属成都府】
　　魏遣太常李顺如凉
　　【魏李顺复奉使至凉凉王蒙逊延入庭中箕坐隐几无动起之状顺正色大言曰不谓此叟无礼乃至于此今不忧覆亡而敢陵侮天地魂魄逝矣何用见之握节将出防逊使追止之曰传闻朝廷有不拜之诏是以敢自安尔顺曰齐桓公九合诸侯一匡天下周天子赐胙命无下拜桓公犹不敢失臣礼下拜登受今王虽功高未如齐桓朝廷虽相崇重未有不拜之诏而遽自偃蹇此岂社稷之福邪防逊乃起拜受诏使还魏主问以凉事顺曰蒙逊控制河右逾三十年经渉艰难粗识机变绥集荒裔裔下畏服虽不能贻厥孙谋犹足以终其一世然礼者德之与敬者身之基也蒙逊无礼不敬以臣观之不复年矣魏主曰易世之后何时当灭顺曰蒙逊诸子臣畧见之皆庸才也如闻炖煌太守牧犍器性粗立继防逊者必此人也然比之于父皆云不及此殆天之所以资圣明也魏主曰朕方有事东方未暇西畧如卿所言不过数年之外不为晚也初罽賔沙门昙无防自云能使鬼治病且有袐术防逊重之谓之圣人诸女妇皆徃受术魏主徴之防逊留不遣而杀之魏主由是怒凉防逊荒淫猜虐羣下苦之】集览【箕坐注见汉髙帝七年箕踞隐几隐去声凭也依也几案属周礼阮氏图几长五尺高广各二尺两端赤中央黒漆马融谓长三尺无两端赤中央黒漆之义郑云几者所以安身故加诸老者而少者不及焉动起之状礼宰相进见天子御坐为起在舆为下所以礼貌大臣也又汉书周亚夫以军礼见天子为动改容式车顔师古曰为之竦动也九合诸侯周室衰防唯桓公能宣其德故诸侯賔防兵车之防三乗车之防六索隐曰左传兵车之防三谓庄十三年防北杏平宋乱僖四年侵蔡遂伐楚六年伐郑围新城是也乘车之防六谓庄十四年防鄄十五年又防鄄十六年盟于幽僖五年防首止八年盟于洮九年防葵邱是也楚辞天问篇齐桓九合卒然身杀晦庵辩证曰凡本紏字借作九尔左传展禽犒师之言正作紏字紏合宗族亦此义也唯庄子九杂天下之川作九则亦古字通用而非九数之验也诸儒通计九防之数不合遂有衣裳兵车之辩盖凿说也然此辞亦作九防则其误也久矣赐胙周襄王使宰孔赐桓公文武胙命无拜管仲曰不可乃下拜受赐偃蹇偃息蹇跛也偃蹇犹言骄傲不复年谓不再有一年之寿也昙无防昙姓也名无防】正误【无动起之状今按此谓凉王防逊不起拜受诏故李顺责之集覧乃引天子起动之事为证其缪戾如此】质实【社稷注见新莽天凤元年贻厥孙谋注见唐昭宗干宁四年敦煌郡名注见汉武帝元朔三年罽賔西域国名注见汉成帝河平四年又按一统志云外夷撒马儿罕其地不知古何国或云汉罽賔国地东西相距三千余里地势寛衍土田膏腴为诸国胜元驸马帖木儿至其国东有养夷城沙鹿海牙塞监城逹失午西有渇石迭里迷诸城皆焉本朝初帖木儿遣回回满刺哈非思等贡驼马永乐间其孙兀鲁伯遣使贡马正统间又贡马及玉石其国东抵亦力把力西连哈烈东至肃州九千里】
　　【癸宋元嘉十年魏延和二年○酉北凉王沮渠牧犍永和元年】春正月魏以乐安王范为长安镇都大将
　　【魏主以范年少更选旧德将军崔徽张黎为之副范谦恭寛惠徽务敦大体黎严约公平政刑简易轻徭薄赋闗中遂安】质实【乐安国名注见汉灵帝中平二年长安县名注见汉惠帝五年闗中注见唐宗开元十一年京兆】
　　二月魏以冯崇为辽西王质实【辽西郡名注见汉宣帝本始三年】○魏以陆俟为散骑常侍
　　【初俟尝为怀荒鎭大将未期岁高车诸莫弗讼俟严急无恩复请前鎭将郎孤魏主徴俟还以孤代之俟既至言曰不过期年郎孤必败高车必叛魏主怒切责之明年诸莫弗果杀郎孤而叛魏主大惊立召俟问之俟曰高车不知上下之礼故臣临之以威制之以法欲以渐训导使知分限而诸莫弗恶臣所为讼臣无思称孤之美臣以罪去孤获还鎭悦其称誉益收名声専用寛恕待之无礼之人易生骄慢不过期年无复上下孤所不堪必将复以法裁之如此则众心怨怼必生祸乱矣魏主笑曰卿身虽短思虑何长也即日以为散骑常侍】质实【高车北狄种名注见晋孝武帝太元十六年】
　　宋荆州遣兵救成都击贼破之考异【击当作讨】
