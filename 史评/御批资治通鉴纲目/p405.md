<!-- { "loadSidebar": true } -->
　　齐萧鸾弑其君昭业而立新安王昭文自为骠骑大将军録尚书事封宣城公考异【提要漏封字】
　　【鸾既诛徐龙驹周奉叔而尼媪外入者颇传异语中书令何以后之从叔为齐主昭业所亲使直殿省与谋诛鸾不敢当依违諌説齐主意复止乃谋出鸾于西州中勅用事不复关咨于鸾是时萧谌萧坦之握兵权仆射王晏总尚书事鸾以废立之谋告晏及丹阳尹徐孝嗣皆从之骠骑録事乐豫谓孝嗣曰外传籍籍似有伊周之事君防武帝殊常之恩荷托付之重恐不得同人此举人笑禇公至令齿冷孝嗣不能从直閤将军曹道刚疑外间有异宻有处分谋未能发鸾虑事变以告坦之坦之驰谓谌曰废天子古来大事闻道刚等转已猜疑卫尉明日若不就事无所复及弟有百歳母岂能坐听祸败正应作余计耳谌惶惧从之鸾使谌先入遇道刚及朱隆之皆杀之鸾引兵入云龙门齐主闻变犹为手勅呼萧谌俄而谌引兵入閤齐主防剑自刺不入舆接而出行至西弄弑之舆尸出殡徐龙驹宅塟以王礼诸嬖幸皆伏诛以太后令追废昭业为欝林王迎立新安王昭文吏部尚书谢瀹方与客棊闻变竟局还卧竟不问外事大匠虞悰窃叹曰王徐遂缚袴废天子天下岂有此理耶朝臣被召入宫国子祭酒江斆至云龙门托药发吐车中而去鸾欲引中散大夫孙谦为腹心使兼卫尉给甲伏百人谦不欲与之同辄散甲士鸾亦不之罪也新安王即位年十五以西昌侯鸾为骠骑大将军録尚书事扬州刺史封宣城郡公】集览【人笑褚公褚渊袁粲萧道成俱事宋顺帝道成废顺帝故粲欲诛道成而谋之渊渊乃以告道成道成遂杀粲故民为之謡曰宁为袁粲死不作褚渊生缚袴戎服也正义曰急装也】正误【西弄今按丁度集韵弄厦也亦作防今人谓小巷及过道屋为弄疑即江左相传之语也】
　　发明【昭业继统大政悉出于鸾虽云狂暴然未尝杀害朝臣如宋子业之比鸾有异志幸其昏庸而毙之是时鸾茍自取则亦已矣又立昭文而辅之然后尽杀高武子孙而自立遂至再行弑逆其恶愈肆其祚愈促纲目详而书之亦足见世道之愈降矣】
　　齐以始安王遥光为南郡太守
　　【遥光鸾兄子也鸾有异志遥光賛成之鸾欲树置亲党故用为南郡守而不之官】
　　九月魏主考绩黜陟百官
　　【初魏主诏三载考绩即行黜陟各令当曹考其优劣为三等其上下二等仍分为三大品已下尚书重问五品以上亲与公卿论之上上者迁下下者黜中者守本任于是亲临朝堂黜陟百官谓诸尚书未尝献可替否进贤退不肖録尚书事陵王羽无勤恪之声有阿党之迹而令仆左右丞不能相导罢黜削禄有差任城王澄以神志骄傲解少保尚书于果以不勤事削禄余皆面数其过而行之又谓陆叡曰人言北俗质鲁何由知书然今知书者甚众顾学与不学耳朕脩百官兴礼乐其志固欲移风易俗如卿等子孙渐染美俗闻见广博耳】
　　质实【一统志云任城晋之县名属高平郡刘宋属济北郡元魏属济州隋复属济北郡唐宋俱属济州金徙济州治北至本朝初属济宁州后省入州故城在兖州府济宁州东】
　　齐宣城公鸾杀鄱阳王锵等七人
　　【宣城公鸾权势益重中外皆知其畜不臣之志鄱阳王锵毎诣鸾鸾语及家国言涙俱发锵以此信之宫台之内皆属意于锵制局监谢粲说锵及随王子隆曰二王但出天子置朝堂夹辅号令粲等闭城上仗谁敢不同东城人正共缚送萧令耳子隆欲定计锵意犹豫命驾将入复还与母别日暮不成行典籖告之鸾遣兵杀锵及子隆谢粲等时太祖诸子子隆最壮大有才能故鸾尤忌之江州刺史晋安王子懋闻二王死欲起兵谓防閤陆超之曰事成则宗庙获安不成则为义鬼董僧慧曰此州虽小宋孝武尝用之若举兵向阙以请欝林之罪谁能御之子懋母阮氏在建康宻遣迎之阮氏报其同母兄于瑶之为计瑶之驰告鸾鸾遣军主裴叔业与瑶之先袭寻阳子懋部曲多雍州人皆勇跃愿奋叔业畏之遣瑶之説子懋曰还都正当作散官不失富贵也子懋既不出兵众情稍沮叅军于琳之説叔业取子懋叔业遣将随之防白刄入斋子琳骂曰小人何忍行此琳之以防障面使人杀之王邈执董僧慧将杀之僧慧曰晋安举义仆实豫谋死不恨愿大敛毕退就鼎镬邈义之白鸾免死子懋子昭基九歳以方二寸绢为书参其消息僧慧视之曰郎君书也悲恸而卒于琳之劝陆超之匿亡超之曰人皆有死此不足惧吾若逃亡非惟孤晋安之眷亦恐田横客笑人邈等欲囚以还都超之端坐俟命超之门生谓杀超之当得赏宻自后斩之头坠而身不僵邈厚加殡敛门生亦助举棺棺坠压其首折颈而死鸾遣将军王广之袭南兖州刺史安陆王子敬斩之又遣徐庆西上害荆州刺史临海王昭秀行事何昌防曰仆受朝廷意寄翼辅外藩殿下未有愆失何容即以相付耶若朝廷必须殿下当自启闻更听后防昭秀由是得还建康鸾以孔琇之行郢州事使杀郢州刺史晋熙王銶琇之辞不许遂不食而死裴叔业进向湘州欲杀南平王鋭防閤周伯玉大言于众曰此非天子意今斩叔业举兵匡社稷谁敢不从典籖叱左右斩之遂杀鋭又杀銶及南豫州刺史宜都王铿】集览【请欝林之罪萧鸾废齐主为欝林王今子懋欲诛鸾故云请罪田横客笑人注见汉献帝建安十三年田横齐之壮士】
　　冬十月齐宣城公鸾自为太傅扬州牧进爵为王【宣城公鸾谋继大统多引名士与参筹防侍中谢朏心不愿乃求出为吴兴太守至郡致酒数斛遗其弟吏部尚书谢瀹可力饮此勿豫人事司马公曰衣人之衣者懐人之忧食人之食者死人之事二谢兄弟比肩贵贱安享荣禄危不预知为臣如此可谓忠乎○鸾虽专政人情未服自以脾有赤志以示王洪范而谓之曰人言此是日月相卿幸勿泄洪范曰公日月在躯如何可隠当转言之】
　　齐宣城王鸾杀衡阳王钧等四人
　　【桂阳王铄与鄱阳王锵齐名锵好文章铄好名理时称为鄱桂锵死铄不自安至东府见鸾还谓左右曰向録公见接慇懃不已而面有慙色欲杀我也是夕遇害江夏王锋有才行鸾尝与之言遥光才力可委锋曰遥光之于殿下犹殿下之于高皇卫宗庙安社稷实有攸寄鸾失色及杀诸王锋遗鸾书诮责之鸾深惮之使兼祠官于太庙夜遣兵收之锋手击数人皆仆地然后死遣茹法亮杀巴陵王子伦子伦性英果时镇琅琊有守兵鸾恐不肯就死以问典籖华伯茂伯茂曰今若以兵取之恐不可即办若委伯茂一夫力耳乃自执酖逼之子伦正衣冠出受诏谓法亮曰先朝昔灭刘氏今日理数固然君是身家旧人今衔此使当由事不获已此酒非劝酬之爵因仰之而死时年十六法亮及左右皆流涕初诸王出镇皆置典籖主帅一方之事悉以委之时入奏事刺史美恶专系其口莫不折节奉之于是威行州郡大为奸利武陵王曅为江州性烈直不可干典籖赵渥之谓人曰今出都易刺史及见世祖盛毁之曅遂免还南海王子罕戍琅琊欲暂游东堂典籖姜秀不许子罕泣谓母曰儿欲移五歩亦不得与囚何异永明巴东之乱世祖谓羣臣曰子响遂反戴僧静曰诸王都自应反岂唯巴东上问其故对曰大王无罪而一时被囚取一杯浆亦谘籖帅籖帅不在则竟日忍渇诸州唯闻有籖帅不闻有刺史何得不反及鸾诛诸王皆令典籖杀之无能拒者孔稚珪闻之流涕曰若不立籖帅故当不至于此鸾亦深知其弊乃诏自今诸州有事宻以奏闻勿遣典籖入都自是典籖之任浸轻矣萧子显曰帝王之子生长富厚朝出闺阃暮司方岳防骄剪逸积代常典故用左右为主将动息皆应闻启处地虽重行己莫由威不在身恩未下及一朝艰难总至望其释位扶危何可得矣斯宋氏之余风至齐室而尤弊矣】集览【録公时鸾録尚书事故铄称为録公因仰之仰首而饮酖永明巴东之风在武帝永明八年】
　　魏主发平城
　　【魏以太尉东阳王丕为太傅録尚事事留守平城魏主亲告于太庙使高阳王雍于烈奉迁神主于洛阳遂发平城】
　　齐宣城王鸾废其主昭文为海陵王而自立
　　【齐主昭文在位起居饮食皆谘宣城王鸾而后行至是鸾以皇太后令废昭文为海陵王而自立以王敬则为大司马陈显达为太尉尚书虞悰称疾不陪位齐主鸾欲引参佐命使王晏喻之悰曰主上圣明公卿戮力宁假朽老以賛惟新乎不敢闻命因恸哭朝议欲紏之徐孝嗣曰此亦古之遗直乃止】
　　齐禁牧守荐献
　　【诏藩牧守宰或有荐献事非任上悉加禁断】
　　魏禁蛮毋得侵掠齐境
　　【诏曰縁边之蛮多掠南土父子乖离家室分絶朕方荡一区宇子育万姓若茍如此南人岂知德哉可禁蛮民勿有侵暴】
　　书法【特笔也魏主可谓能兼育矣】
　　十一月齐以始安王遥光为扬州刺史闻喜公遥欣为荆州刺史○齐立子寳卷为太子考异【提要作齐主立其子】○魏主至洛阳○魏主置牧塲于河阳
　　【魏主敕将军宇文福行牧地福表石济以西河内以东距河凡十里魏主自代徙杂畜置其地使福掌之畜无耗失以为司卫监初世祖平统万及秦凉以河西水草丰美用为牧地蓄甚蕃息马至二百余万匹橐駞半之牛羊无数及高祖置牧塲于河阳常畜戎马十万匹毎歳自河西徙牧并州稍复南徙欲其渐习水土不至死伤而河西之牧愈蕃及正光以后皆为冦盗所掠无孑遗矣】集览【孑遗诗靡有孑遗注孑然孤独貌】质实【一统志云统万赫连夏之城名在朔方郡北黒水之南后魏废为统万镇唐省入夏州　本朝改夏州为宁夏卫属陜西道】
　　齐主鸾弑海陵王
　　【鸾诈称王有疾数遣御师瞻视因而殒之】
　　魏赐郢州刺史韦珍谷帛
　　【珍在州有声绩魏主赐以骏马谷帛珍集境内孤贫者散与之谓之曰天子以我能抚绥卿等故赐以谷帛吾何敢独有之】
　　书法【常赐不书书赐珍何予珍也终纲目书赐谷二毛义等韦珍书赐帛四韩福韦珍令狐熙于志宁皆予之也惟赐韩福为讥辞】
　　十二月魏禁胡服
　　【魏主欲变易旧风诏禁民胡服国人不悦散骑常侍刘芳黄门侍郎郭祚皆以文学见亲礼大臣贵戚皆不平帝使陆凯私谕之曰至尊但欲询访前世法式耳终不亲彼而相疏也众意乃稍解】
　　魏主自将伐齐
　　【魏主以齐主自立谋大举伐之防边将言齐雍州刺史曹虎遣使请降乃分遣诸将出兵应接以尚书卢渊督襄阳前锋渊辞不许渊曰恐曹虎为周鲂耳魏主欲自将伐齐引公卿入议镇南将军李冲曰臣等正以迁都草创人思少安为内应者未得审谛不宜轻动魏主曰彼降欵虚实诚未可知若其虚也朕廵抚淮甸访民疾苦使彼知君德之所在有北向之心若其实也今不以时应接则失乗时之机孤归义之诚败朕大畧矣任城王澄曰虎无质任使不再来诈可知也今新迁之民扶老携幼居无一椽之室食无甔石之储冬月垂尽东作将起而驱之使擐甲执兵泣当白刄殆非歌舞之师也且诸军已进待平樊沔然后顺动亦何晚之有今率然轻举上下疲劳恐挫损天威更成贼气非策之得者也穆亮及诸公卿皆以为宜行澄谓亮曰公辈平居论议不愿南征何得对上即为此语面背不同岂大臣之义乎冲曰任城可谓忠于社稷然魏主竟不从遂发洛阳诏诸将所获男女皆放还南曹虎果不降】集览【周鲂三国吴鄱阳太守也鲂诈以郡降魏魏扬州牧曹休率骑应之遂为吴所败质任注见三国汉后主延熙十二年甔石之储甔或作担注见汉桓帝延熹五年家无担石】
