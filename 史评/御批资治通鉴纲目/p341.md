<!-- { "loadSidebar": true } -->
　　【凉王隆多杀豪望人不自保魏安人焦朗使人说后秦姚硕徳曰吕氏兄弟相贼政乱民饥乘其簒夺之际取之易于反掌不可失也硕徳以告其主兴而従之自金城济河直趋姑臧隆遣吕超等逆战硕徳大破之隆婴城固守于是西凉公暠河西王利鹿孤张掖公防逊各遣使奉表入贡于秦秦主兴闻杨桓之贤而征之利鹿孤不敢留】集览【姑臧凉所都注见汉光武建武十二年】质实【魏安疑是郡县之名按一统志襄阳府汉川县卽西魏时魏安郡又重庆府垫江县乃后周时魏安县此二处未知孰是所以不敢注之智者察焉河西郡名注见汉安帝元初元年】
　　八月以刘裕为下邳太守讨孙恩于郁洲大破之质实【下邳郡名注见汉髙帝六年】
　　【恩由是衰弱复縁海南走裕随而击之】
　　燕段玑弑其君盛太后丁氏立盛叔父熈讨玑杀之考异【按玑弑逆之臣当书诛误作杀】
　　【燕王盛惩其父寳以懦弱失国目矜聪察多所猜忌羣臣有纎介之嫌皆先事诛之人不自保初段太后兄之子玑为反者段登辞所连及逃奔辽西复还归罪盛赦之使尚公主入直殿内至是作乱盛帅左右出战被伤而卒中垒将军慕容防白太后丁氏以国家多难宜立长君时众望在盛弟平原公元而河间公熈素得幸于丁氏乃废太子定迎熈入宫即天王位捕玑等夷三族元定皆赐死】集览【尚公主公羊注天子嫁女于诸侯必有诸侯同姓者主之故谓之公主汉书注刘贡父曰子谓公主之称本诸秦旧男为公子女为公主古者大夫妻称主故以公配之若谓同姓主之故谓之公主则是周之事秦不知用也韦昭曰尚奉也奉事公主也不敢斥言娶顔师古曰尚配也】质实【辽西郡名注见汉献帝建安十年平原郡名注见汉光武建武五年河间郡名注见汉帝更始二年】
　　九月凉王隆遣使降秦
　　【秦陇西公硕徳围姑臧累月抚纳夷夏分置守宰节食聚粟为持久计吕超言于凉王隆曰今资储内堨上下嗷嗷当卑辞以退敌敌去之后修政息民若卜世未穷何忧旧业之不复若天命去矣亦可保全宗族隆乃遣使请降于秦硕徳表隆为凉州刺史硕徳军令严整秋毫不犯祭先贤礼名士西土恱之】质实【陇西郡名注见秦王政三年】
　　冬十一月刘裕追击孙恩破之考异【此误书击当作讨】○凉攻魏安南凉救之
　　【凉吕超攻焦朗于魏安朗请救于南凉利鹿孤遣将军傉檀赴之比至超已退朗闭门拒之傉檀怒将攻之将军俱延曰朗孤城无食今年不降后年自服何必多杀士卒以攻之若其不捷彼必去従他国弃州境士民以资邻敌非计也不如以善言谕之傉檀乃与朗连和寻伐取之】
　　桓表桓伟镇夏口刁畅镇襄阳
　　【桓表其兄伟为江州刺史镇夏口司马刁畅督八郡镇襄阳遣其将冯该戍湓口自谓有晋国三分之二数使人上已符瑞欲以惑众又致牋于防稽王道子曰贼造近郊以风不得进食尽故去非力屈也昔国寳死后王恭不乘此威入统朝政足见其心非侮于明公也而谓之不忠今之腹心谁有时望岂无佳胜直是不能信之耳元显见之大惧张法顺谓曰承借世资素有豪气既并殷杨専有荆楚第下所控引止三呉耳今东土涂地公私困竭必乘此纵其奸凶元显曰为之奈何法顺曰始得荆州人情未附若使刘牢之为先锋而以大军继进可取也元显以为然防武昌太守庾楷密使人自结于元显请为内应元显大喜遣法顺至京口谋于牢之牢之以为难法顺还曰观牢之言色必贰于我不如召入杀之不尔败人大事元显不従于是大治水军谋讨】集览【殷杨谓殷仲堪杨佺期前年为所杀也】质实【江州注见汉武帝元鼎五年豫章夏口地名注见汉献帝建安十三年湓口地名注见元兴三年襄阳县名注见汉献帝建安十二年武昌郡名注见汉后主建兴七年】
　　【壬寅】元兴元年【燕光始二秦始四魏天兴五○南凉王秃髪傉檀昌元年】春正月以尚书令元显为征讨大都督加黄钺讨桓考异【提要作防稽世子元显】
　　【下诏罪状桓以元显为骠骑大将军征讨大都督加黄钺刘牢之为前锋谯王尚之为后部张法顺言于元显曰桓谦兄弟毎为上流耳目而牢之反覆万一有变则祸败立至可令牢之杀谦兄弟以示无贰若不受命当逆为其所元显曰今非牢之无以敌且始事而诛大将人情不安又以桓冲有遗惠于荆土而谦其子也乃除谦荆州刺史以结西人之心】质实【黄钺注见汉后主建兴六年桓冲谯国人彞之子荆州注见汉献帝建安十二年】
　　柔然据漠北自称可汗
　　【初魏主珪遣贺狄干献马求昬于秦秦王兴闻魏已立慕容后止狄干而絶其昬由是魏与秦有隙攻其属国没奕干黜弗素古延柔然社仑方睦于秦遣将救之大败远遁漠北夺髙车之地而居之遂吞并诸部士马繁盛雄于北方其地西至焉耆东接朝鲜南临大漠旁侧小国皆羁属焉自号豆代可汗始立约束以千人为军军有将百人为幢幢有帅攻战先登者赐以虏获畏懦者以石击其首杀之】集览【没奕干注见穆帝升平四年黜弗素后秦之属国古延亦后秦属国柔然社仑社仑柔然国王名】质实【焉耆西域国名注见汉安帝永宁元年朝鲜东夷国名注见汉武帝元封二年】
　　南凉攻凉显美克之
　　【南凉王秃髪傉檀克显美执太守孟袆而责其不早降袆曰袆受吕氏厚恩分符守土若明公大军甫至望旗归附恐获罪于执事矣傉擅释而礼之以为左司马袆辞曰袆为人守城不能全复忝显任于心窃所未安若防明公之恵使得就戮姑臧死且不朽傉檀义而遣之】质实【显美疑是郡名未详沿革姑臧县名注见汉光武建武十二年】
　　桓举兵反
　　【东土遭孙恩之乱因以饥馑漕运不继桓禁防江路商旅俱絶公私匮乏以粰橡给士卒谓朝廷多虞必未暇讨已可以蓄力观衅及闻大军将发乃大惊欲完聚保江陵长史卞范之曰明公威振逺近元显口尚乳臭刘牢之大失物情若兵临近畿示以祸福土崩之势可翘足而待何有延敌入境自取穷蹙者乎从之留桓伟守江陵抗表传檄罪状元显举兵东下檄至元显大惧下船而不发】集览【粰橡粰扶牛反防粥也橡似两反栩实也】质实【饥馑注见义熈十年江陵县名注见汉献帝建安十三年传檄注见楚义帝元年檄翘足注见汉光武建武九年】
　　书法【书讨书拒恒也此其书反何讨之师末至而兵先至姑孰矣元显逗遛之罪可胜诛哉】
　　二月魏袭没奕干没奕干奔秦
　　【魏常山王遵等率兵袭没奕干至髙平没奕干弃其部众帅数千骑与刘勃勃奔秦州魏军尽获其府库蓄积马四万余匹徙其民于代都复遣兵侵河东长安大震】集览【刘勃勃注见怀帝永嘉四年铁弗】质实【高平县名注见汉光武建武六年秦州注同上建武八年河东郡名注见汉献帝建安七年长安县名注见汉惠帝五年】
　　秦立子为太子
　　【孝友寛和喜文学善谈咏而懦弱多病秦王兴欲以为嗣而狐疑不决久乃立之】质实【狐疑注见秦王政三年】
　　北凉攻凉姑臧不克
　　【姑臧大饥饿死者十余万口城门昼闭樵采路絶沮渠防逊引兵攻之凉王隆击破其军防逊请盟留糓万余斛遗之】
　　兵至姑孰三月刘牢之叛附于元显军溃入建康自以太尉总百揆杀元显等以牢之为防稽内史牢之自杀
　　【桓发江陵虑事不捷常为西还计及过寻阳甚喜诏遣齐王柔之以驺虞幡止之为所杀至歴阳襄城太守司马休之败走谯王尚之众溃捕获之刘牢之素恶元显又虑功髙不为所容自恃材武拥彊兵欲假以除执政复伺隙而自取之叅军刘裕请击牢之不许使牢之族舅何穆说之曰自古戴震主之威挟不赏之功而能自全者谁邪今战胜则倾宗战败则覆族不若翻然改图则可以长保富贵矣牢之遂兴通东海何无忌牢之之甥也与刘裕极諌不听其子敬宣又諌牢之怒曰吾岂不知今日取如反覆手但平之后令我奈骠骑何遂遣敬宣诣请降隂欲诛牢之乃与敬宣宴饮陈名书画共观之以安恱其意敬宣不觉也元显将发闻已至新亭弃船退军二日复出陈于宣阳门外军中相惊言已至南桁元显遂引兵欲还宫遣人防刀随后大呼曰放仗军人皆奔溃元显走入东府遣从事收缚数之元显曰为法顺所误耳入京师称诏解严自为丞相总百揆都督中外録尚书事扬州牧复让丞相而为太尉以桓伟为荆州刺史桓脩为徐兖刺史桓石生为江州刺史卞范之为丹阳尹王谧为中书令徙防稽王道子于安成郡斩元显尚之庾楷张法顺以刘牢之为防稽内史牢之曰始尔便夺我兵祸其至矣敬宣劝牢之袭牢之犹豫告刘裕曰今当北就髙雅之扵广陵举兵以匡社稷卿能从我乎裕曰将军以劲卒数万望风降服彼新得志威震天下朝野人情皆已去矣广陵可得至邪裕当反服还京口耳退谓何无忌曰吾观镇北必不免卿可随我还京口若守臣节当与卿事之不然当与卿图之于是牢之大集僚佐议据江北以讨叅军刘袭曰事之不可者莫大于反将军徃年反王兖州近日反司马郎君今复反桓公一人三反何以自立语毕趋出佐吏多散走牢之惧帅部曲北走至新洲缢而死】集览【驺虞幡注见恵帝元康元年柰骠骑何时元显为骠骑将军牢之素恶之故云新亭金陵览古新亭在江宁县南十里附近江渚周顗尝与羣公游宴于此南桁桁与航通方舟也驾方舟以为桥在国之南故名南桁放仗呼令放弃兵杖东府舆地志东府城晋安帝所筑其城西本简文帝为防稽时第其东丞相防稽王道子府谢安石薨以道子代镇扬州州在第西故时人号为东府西州总百揆书舜典纳于百揆蔡氏曰揆度也百揆揆度庶政之官惟唐虞有之犹周之冡宰也】质实【姑执县名注见明帝太宁元年寻阳县名注见汉献帝建安十五年歴阳县名注见汉冲帝永嘉元年襄城郡名注见周赧王十五年东海郡名注见秦二世二年一统志云新亭在应天府城南一十五里俯近江渚东晋初过江仆射周顗与羣公游宴于此顗叹曰风景不殊举目有江山之异因而流涕王导曰诸公当戮力王室尅复神州何至作楚囚对泣邪众皆肃然整容东府城名在应天府清溪桥东南临淮水晋防稽王道子领杨州其宅在州东故号曰东府安成郡三国呉所置治平都县晋庐陵郡属扬州安成郡属荆州元康初俱属江州隋废二郡以庐陵县置吉州大业初复为庐陵郡唐改吉州天寳初改庐陵郡乾元初复为吉州属江南西道宋属江南西路元初为吉州路后改吉安路至本朝改为吉安府属江西道丹阳郡名注见汉献帝兴平二年金陵犹豫注见秦孝文王元年京口郡名注见成帝咸和三年王兖州谓王恭司马郎君谓司马元显桓公谓桓部曲注见唐代宗广徳元年】
　　书法【详牢之惩叛者也】
