<!-- { "loadSidebar": true } -->
　　【凉公歆用刑过严又好治宫室从事中郎张显上疏曰凉土三分势不支久兼并之本在于务农怀远之畧莫如寛简今隂阳失序风雨乖和是宜减膳彻县侧身脩道而更繁刑峻罚缮筑不止殆非所以致兴隆也沮渠蒙逊胡夷之杰内脩政事外礼英贤攻战之际身先士卒百姓怀之乐为之用臣谓殿下非但不能平殄蒙逊亦惧蒙逊方为社稷之忧也主簿汜称亦谏曰天之子爱人主殷勤至矣故政之不脩垂灾异以戒告之改者虽危必昌不改者虽安必亡属者谦德堂防效糓地裂昬雾四塞日赤无光狐上南门地频五震星陨建康皆变异之大者也昔年西平地裂狐入殿前而秦师奄至姑臧门崩陨石于堂而梁熙见杀及段业称制三年之中地震五十余所而先王龙兴蒙逊簒弑此皆目前之成事殿下所明知愿亟罢宫室之役止游畋之娯礼贤爱民以应天变歆皆不从】集览【减膳彻县记曲礼年谷不登君膳不祭肺祭祀不县注皆自为贬损忧民也礼食杀牲则祭先有虞氏以首夏后氏以心殷人以肝周人以肺不祭肺则不杀也县乐器钟磬之属又曰无故不彻县注故谓灾患丧病左传成五年山崩川竭君为之不举彻乐注不举去盛馔也彻乐息八音也】质实【効谷县名注见安帝隆安四年西平郡名注见怀帝永嘉二年建康郡名注见汉献帝兴平二年姑臧县名注见元帝建武元年】
　　书法【终纲目书星陨五自是无书者矣详汉成帝永始二年】
　　秋七月宋公裕始受进爵之命移镇寿阳质实【寿阳郡名注见齐主宝卷永元二年】○冬十月以刘义真为扬州刺史
　　【刘裕以义真刺扬州镇石头萧太妃谓裕曰道怜汝布衣兄弟宜用为扬州裕曰扬州根本事务至多非道怜所了太妃曰彼年出五十岂不如汝十岁儿邪裕曰义真虽为刺史而事悉由寄奴道怜年长若不亲事则于听望不足矣道怜愚鄙贪纵故裕不肯用】质实【道怜彭城人刘裕从弟也石头城名注见汉献帝建安十七年】
　　十一月朔日食○十二月宋王裕加殊礼进太妃为太后世子曰太子考异【按封拜例殊礼注曰如王莽等是自为之以自为书据义熙八年加太傅扬州牧十二年加相国扬州牧封宋公备九锡并书自则此条加字上漏自字】
　　【庚申】二年【宋高祖武帝刘裕永初元年魏太宗明元帝拓防嗣泰常五年西秦文昭王乞伏炽磐建元年夏世祖赫连勃勃真兴二年燕太祖冯防太平十一年北凉武宣王沮渠蒙逊始八年西凉公李恂永建元年○是岁晋亡宋代凡七国】夏四月长星出竟天六月宋王裕还建康称皇帝废帝为零陵王以兵守之考证【裕当作刘裕○谨按凡例曰凡僭国称帝者曰某号姓名称皇帝注云如魏王曹丕宋王刘裕梁王朱晃之类又曰凡无统自汉晋以后用僭国例但称帝者不书姓注云如晋王炎齐王道成之类或曰钧为僭国称帝也何书姓不书姓之异乎曰汉晋唐有天下用天子制以临四方远者四百年近者百有余年曹丕刘裕朱晃为其臣下受其官爵乃恃僭贼之强废正统而簒其位特书姓名昭罪恶也若司马炎萧道成衍高洋字文觉陈覇先杨坚之类以僭国废僭国故不书姓者非予之也所以甚曹丕等之恶也朱子修是书主在正统尝曰纲目义例益精宻乱臣贼子真无所匿其形其是之谓乎】
　　【宋王裕欲受禅而难于发言乃集朝臣宴饮从容言曰桓簒位鼎命已移我唱义兴复平定四海功成业着遂荷九锡今年将衰暮崇极如此物忌盛满非可久安今欲奉还爵位归老京师羣臣莫喻其意日晚坐散中书令傅亮乃悟叩扉请见曰臣暂宜还都裕解其意无复他言亮出见长星竟天拊髀叹曰我常不信天文今始验矣亮至建康四月徴裕入辅裕留子义康镇寿阳以参军刘湛为长史决府事湛自防年即有宰物之志常自比管葛博涉书史不为文章不喜谈议裕甚重之六月裕至建康亮具诏草使帝书之帝欣然操笔谓左右曰桓之时晋氏已无天下重为刘公所延将二十载今日之事本所甘心遂书赤纸为诏逊于琅邪第百官拜辞秘书监徐广流涕哀恸裕为坛于南郊即位广又悲感流涕侍中谢晦谓之曰徐公得无小过广曰君为宋朝佐命身是晋室遗老悲欢之事固不可同宋主临太极殿大赦改元其犯乡论清议一皆荡涤与之更始奉晋恭帝为零陵王即宫于故秣陵县使将军刘遵考将兵防卫裴子野曰昔重华受终四凶流放武王克殷顽民迁洛天下之恶一也乡论清议除之过矣】集览【重华受终舜典重华协于帝受终于文祖蔡氏曰重华言尧既有光华而舜又有光华可合于尧也受终者尧于是终帝位之事而舜受之也】质实【长星竟天注见孝武帝太元二十年长星见刘湛南阳湼阳人管葛谓管仲诸葛亮也徐广东筦人一统志云太极殿在应天府上元县治东北五里台城内晋孝武帝建乃听政之所殿有东西阁梁废陈复建零陵郡名注见武帝太康元年秣陵县秦初所置属鄣郡汉因之晋末废入丹阳郡故城在应天府城东南五十里秣陵桥东宋为秣陵镇即此】书法【书长星多矣未有书竟天者长星竟天大变也终纲目书长星六详汉文帝八年而竟天者一而已矣○以兵守之何甚宋也废兴之际自晋以前犹厚也魏之山阳晋之陈留皆以善终虽莽于定安不敢杀也宋则以兵守之卒至行弑自是以后废主无不弑者宋啓之也他日齐弑汝隂且灭其族复何恠哉终纲目书废主废帝者三十四晋以前书废十一而遇弑杀者二自杀者一宋以后书废二十三而遇弑杀者十有八风俗之薄有自来矣】
　　发明【自操丕簒汉司马懿父子踵而行之至刘裕又益甚焉故山阳陈留虽已废放犹得以优游卒歳而零陵则裕之为已蹙矣以兵守之特书于册世道愈降吁可畏也哉】
　　宋尊王太后为皇太后
　　【宋主事萧太后素谨及即位春秋已高每旦入朝未尝失时刻】
　　书法【宋后不书皇此其书何志始也后削之矣自宋以下立后皆不书必有故而后书至隋唐复书之矣】
　　宋改晋封爵封拜功臣子弟有差
　　【宋以晋氏封爵当随运改独置始兴庐陵始安长沙康乐五公奉王导谢安温峤陶侃谢之祀以道怜为太尉封长沙王徐羡之等增位进爵各有差】质实【始兴郡名注见愍帝建兴三年庐陵郡名注见汉献帝建安三年始安郡名注见秦始皇三十三年桂林长沙郡名注见汉献帝兴平元年康乐郡名注见孝武帝太元十三年】
　　秋宋交州刺史杜慧度击林邑大破降之质实【交州注见唐宣宗大中二年安南林邑南蛮国名注见汉后主建兴四年】
　　【慧度为政纤密一如治家吏民畏而爱之城门夜开道不拾遗】
　　北凉王蒙逊诱西凉公歆与战杀之遂灭西凉
　　【北凉王蒙逊欲伐西凉先引兵攻秦浩亹既至潜师还屯川岩凉公歆欲乘虚袭张掖宋繇张体顺切谏不听太后尹氏谓曰汝新造之国地狭民稀自守犹惧不足何暇伐人先王临终殷勤戒汝深慎用兵蒙逊非汝之敌汝国虽小足为善政脩德养民静以待之彼若昏暴民将归汝若其休明汝将事之岂得轻为举动侥冀非望以吾观之非但丧师殆将亡国亦不听繇叹曰大事去矣歆将步骑三万东出蒙逊闻之曰歆已入吾术中然闻吾旋师必不敢前乃露布西境云已克浩亹将进攻黄峪歆闻之喜进入都渎涧蒙逊引兵击之战于怀城歆大败或劝歆还保酒泉歆曰吾违老母之言以取败不杀此胡何靣目复见我母遂勒兵战于蓼泉为蒙逊所杀歆弟酒泉太守翻敦煌太守恂奔北山蒙逊入酒泉禁侵掠士民安堵以宋繇为吏部郎中委之选举凉旧臣有才望者咸礼而用之以其子牧犍为酒泉太守索元绪行敦煌太守蒙逊还姑臧见尹氏而劳之尹氏曰吾老妇人国亡家破岂复惜生为人臣妾惟速死为幸耳蒙逊嘉而赦之娶其女为牧犍妇】集览【休明楚庄王问周鼎小大轻重王孙满对曰周德之休明虽小重也奸回昏乱虽大轻也杜预曰谓人君有休美无昏德也露布文心雕龙曰露布者盖露板不封布诸视听也索隐曰每战克欲使天下闻知乃以板书获防之由不封之以示明告中外自后魏以来乃书帛建于漆竿上名为露布初学记曰露布人多用之以不知其始春秋佐期曰武露布文露沉宋均云甘露见其国布散者人尚武文采者则甘露迟重】质实【川岩地名未详处所张掖郡名注见安帝隆安元年浩亹县名注见汉宣帝神爵元年黄峪未详处所唯临洮府兰县西南二十五里有黄峪山又县西南有黄峪山未知孰是智者察焉敦煌郡名注见汉武帝元朔三年姑臧县名注见元帝建武九年】
　　八月宋立子义符为皇太子考异【按尊立例曰立太子曰立子某为皇太子非正统特书者去皇号则此不当加皇字或曰宋武以王初称帝故特加皇字然隋文初称帝其立后立太子皆不加皇号此必传误矣】
　　书法【宋太子不书皇此其书何志始也后削之矣】
　　○宋为晋诸陵置守卫质实【晋诸陵一统志云晋十一帝陵俱在应天府上元县境惟安帝起坟余皆不可辨】
　　书法【书置守卫何讥也置守卫则何讥废兴之际多矣先是灭国之主未有不书卒者至宋零陵王则以弑书加礼于死君而无礼于废主则为欺而已矣终纲目书礼先代陵墓者三是年宋为晋乙亥年齐为晋丙子年元魏为汉魏晋惟宋为讥辞也】
　　○冬凉李恂入敦煌称刺史考异【凉上漏西字】
　　【恂在敦煌有惠政索元绪麄险好杀大失人和郡人宋承张宻信招恂恂帅数十骑入敦煌元绪东奔凉兴承等推恂为刺史蒙逊遣世子政德攻之】
　　【辛宋永初二年魏泰常六年酉○是岁西凉亡凡六国】
　　书法【宋自庚申四月即位改元纲目不以大书者纪晋之余也今则可以大书纪年矣曷为于分注书之而与魏以下并为列国曰此纲目之大节也晋自江左偏安土宇分裂纲目犹大书其纪年者以承西晋之正统也宋氏簒晋承其旧疆非能恢复混一其视魏之在北等耳而魏祖猗卢初亦受封于晋至是称帝再世渐变华风继者益可称述纲目并而书之夫岂过哉自是历齐梁陈至隋文九年既平江南天下为一而后以开皇大书故曰统正于下而人道定矣然则其先宋何内诸夏也】
　　春二月宋祀南郊大赦考证【下当书境内】
　　【裴子野曰郊祀天地脩岁事也赦彼有罪夫何为哉】
　　宋以庐陵王义真为司徒徐羡之为尚书令扬州刺史傅亮为仆射○魏筑苑
　　【魏主发代都六千人筑苑东包白登周三十余里】质实【白登山名注见汉高帝七年】
　　北凉屠敦煌杀李恂
　　【于是西域诸国皆诣蒙逊称臣朝贡】质实【西域国名注见汉哀帝元寿二年】
　　夏四月宋毁淫祠
　　【宋诏所在淫祠自蒋子文以下皆除之其先贤以勲德祠者不在此例】集览【蒋子文广陵人汉末为秣陵尉逐贼至钟山伤额遂死呉先主初其故吏遇子文于道侍从如生平见而惊走子文追之曰我当为此土地神以福下民汝可宣告百姓为我立祠又下巫祝吾将大啓孙氏官宜为立祠呉主乃为立庙封中都侯】
　　秋九月宋主刘裕弑零陵王于秣陵
