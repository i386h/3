<!-- { "loadSidebar": true } -->
　　【道少以孝谨知名唐庄宗世始贵显自是累朝不离将相公师之位为人清俭寛人莫测其喜愠滑稽多智浮沈取容尝着长乐老叙自述累朝荣遇之状时人徃徃以德量推之欧阳公曰礼义廉耻国之四维四维不张国乃灭亡况为大臣而无廉耻天下其有不乱国家其有不亡者乎冯道其可谓无廉耻者矣则当时天下国家可知也予于五代得全节之士三死事之臣十有五皆武夫战卒岂于儒者果无其人哉得非髙节之士恶时之乱而不肯出欤尝闻是时有王凝者家青齐之间为虢州司户参军以卒妻李氏负其遗骸以归东过开封止于旅舎主人不纳牵其臂而出之李氏仰天恸曰我为妇人不能守节而此手被人所执邪即引斧自断其臂见者为之嗟泣开封尹闻之白其事于朝厚恤李氏而笞其主人呜呼士不自爱其身而忍耻以偷生者闻李氏之风宜少知愧哉司马公曰天地设位圣人则之以制礼立法内有夫妇外有君臣妇之从夫终身不改臣之事君有死无贰此人道之大伦也苟或废之乱莫大焉范质称冯道厚德稽古宏才伟量虽朝代迁贸人无间言屹若巨山不可转也夫为女不正虽复华色之羙织絍之巧不足贤矣为臣不忠虽复材智之多治行之优不足贵矣何则大节已亏故也道之大节如此虽有小善庸足称乎或以为当是之时失臣节者非道一人岂得独罪道哉夫忠臣忧公如家见危致命智士有道则见无道则隐今道尊宠冠三师权任首诸相国存则窃位素餐国亡则迎谒劝进兹乃奸臣之尤安得与他人为比哉或谓道能全身逺害于乱世斯亦贤已夫君子有杀身成仁岂专以全身逺害为贤哉然不正之女中士羞以为家不忠之人中君羞以为臣若道之为臣而不诛不弃则亦时君之责也】集览【着长乐老叙着记述也时天下大乱生民之命急于倒悬冯道方自号长乐老著书数百言陈已更事四姓及契丹所赐阶勲官爵以为荣自谓孝于家忠于国有子有孙时开一卷时饮一杯老而自乐何乐如之其自述之叙大畧如此屹若屹鱼及反屹崪山危峻貎】
　　书法【五代之臣书卒未有官爵具者道也而书官书爵卒之何愧之也道以一身歴四姓十君无耻甚矣纲目于其进用备书之故唐书为掌书记书为端明殿学士书同平章事书匡国节度使晋书同平章事书守司徒兼侍中契丹书为太傅汉书为太师中书令瀛王皆所以愧之也岂郭子仪诸贤比哉】
　　发明【纲目凡名臣之卒则书官书爵今冯道书法如此殆与房杜姚宋无异亦予之乎曰道之失节先儒固已交讥之矣何待赘及然而书官之意则以讥当时人君宠遇尊奬者耳若曰浮况取容迎降卖国贩易人主如斯人者固当废斥贬责不使之得预缙绅之列可也今乃显荣终始之极其殊遇至于如此故反书其太师中书令瀛王以讥之也不然岂有一人臣之身事四姓十君尚可得齿于人乎噫】
　　北汉宪岚州降周○周立后符氏考异【按尊立例曰立后曰立皇后某氏非正嫡曰立某氏为皇后非正统去皇号据分注符氏先嫁李守贞之于崇训不宜母天下又非妃妾之比则此亦当书周立符氏为后】考证【当作周立符氏为后○谨按凡例曰立后曰立后某氏非正嫡曰立某氏为后夫正始之道王化之基是以闗睢窈窕淑女君子好逑匡衡言能致其贞淑不二其操然后可以配至尊而为宗庙主五季称周世宗贤君常与儒者读前史商确大义至于得国立李崇训妻符氏为后崇训父子反逆事败弟妹皆死而符不能死安在其为贞淑而可为宗庙之主王化之基乎周太祖既杀其夫为世宗娶之亦何心哉抑不见魏道武杀人之夫而纳其妻生子而弑道武世宗读前史独不与儒者商确此义乎易曰家人女正位乎内失身者不可以正内也又曰夫夫妇妇而家道正失节者不可以正家也又曰正家而天下定矣世宗卒不能定天下良以此夫本经史之义取非正嫡例书曰周立符氏为后以表世宗不当立而符氏不当为后也】
　　【初符彦卿有女适李守贞之子崇训相者言其贵当为天下母守贞喜曰吾妇犹母天下况我乎反意遂决及败崇训先自刄其弟妹次及符氏符氏匿帏下崇训仓猝求之不获遂自刭乱兵既入符氏安坐堂上叱乱兵曰吾父与郭公为昆弟汝曹勿无礼太祖遣使归之于彦卿既而为世宗娶之至是立为皇后后性和惠而明决世宗甚重之】
　　发明【闻诸侯一娶九女矣未闻以天子自居而立人之妇以母天下者也故书立后符氏而不书立符氏为后明其妇而不女以讥之也】
　　周师克北汉石州沁忻州降○五月王逵徒治朗州以周行逢知潭州事○周主攻晋阳不克引军还
　　【世宗自潞州趣晋阳至其城下旗帜环城四十里杨衮奔归契丹契丹主怒其无功囚之使数千骑屯忻代之间周遣符彦卿等击之彦卿入忻州契丹退保忻口其游骑时至城下彦卿与诸将陈以待之史彦超将二十骑为前锋杀契丹二千人恃勇轻进为契丹所杀周兵死伤甚众彦卿引兵还晋阳折德扆将州兵来朝复置永安军以德扆为节度使时大发兵夫攻晋阳不克会乆士卒疲病及彦超死乃议引还初王得中返自契丹値周兵囚送于军世宗释之赐以带马问虏兵何时当至得中曰臣受命送杨衮他无所求或谓得中曰公不以实告契丹兵即至公得无危乎得中太息曰吾食刘氏禄有老母在围中若以实告周人必发兵据险以拒之如此家国两亡吾独生何益不若杀身以全家国所得多矣乃缢杀之世宗将发晋阳匡国节度使药元福曰进军易退军难乃勒兵成列而殿北汉果出兵追蹑元福击走之然军还悤遽焚弃刍粮数十万军中讹言相剽掠失亡不可胜计所得北汉州县复皆失之至郑州谒嵩陵而还世宗以违众议破北汉兵自是政无大小皆亲决百官受成而已河南府推官高锡上书谏曰四海之广万几之众虽尧舜不能独治必择人而任之今陛下以一身亲之天下不谓陛下聪明睿智足以兼百官之任皆言陛下褊迫疑忌举不信羣臣耳不若选能知人公正者以为宰相能爱民听讼者以为守令能丰财足食者使掌金谷能原情守法者使掌刑狱陛下但垂拱明堂视其功过而赏罚之天下何忧不治何必降君尊而代臣职屈贵位而亲贱事无乃失为政之本乎不从北汉主忧愤成疾悉以国事委其子承钧】集览【忻口镇名在忻州之北属太原忻州秀容县成列而殿殿注见后梁主瑱贞明五年垂拱明堂垂拱注见齐明帝建武元年明堂注见汉武帝建元元年】质实【一綂志云忻口五代汉之镇名在太原府忻州之北宋废之】
　　书法【世宗用兵皆书伐此其再书攻何汉辞直也故于蜀书伐于唐书伐于汉则书攻】
　　秋七月周加吴越王俶天下兵马都元帅○周以魏仁浦为枢宻使○周徐州奏为节度使王晏立碑许之【晏徐州滕县人少尝为羣盗及为节度使悉召故党赠之金帛谓曰吾乡素名多盗昔吾与诸君皆尝为之想后来者无能居诸君之右诸君幸为我语之使勿复为为者吾必族之于是一境清肃徐人请为立碑许之】质实【一綂志云滕县隋初所置属彭城郡后陞为滕郡唐复为滕县属徐州宋因之金陞滕阳军大定中改滕州及置滕县元因之属益都路至本朝初州废以县属兖州府】
　　书法【特笔也纲目书为臣立碑二而已魏征书复立】
　　冬十月周赐羽林大将军孟汉卿死
　　【汉卿坐纳藁税多取耗余赐死有司奏汉卿罪不致死世宗曰朕知之欲以惩众耳】
　　发明【周世宗诚英主然用刑失之太重有如汉卿罪果当诛则诛之可也罪不可当诛而借其死以惩众母乃不可乎此所以书赐死而复书其爵也】
　　周简阅诸军募壮士以补宿卫
　　【初宿卫之士累朝相承务为姑息不欲简阅恐伤人情由是羸老居多但骄蹇不用命实不可用毎遇大敌不走即降其所以失国亦多由此世宗因髙平之战始知其弊谓侍臣曰凡兵务精不务多今以农夫百未能养甲士一柰何浚民之膏血养此无用之物乎且徤懦不分众何所劝乃命大简诸军精锐者升之上军羸者斥去之又以骁勇之士多为诸道所蓄诏募天下壮士咸遣诣阙命我太祖皇帝选其尤者为殿前诸班其骑歩诸军各命将帅选之由是士卒精强所向克捷胡氏曰五代之主多刻于民而纾于军世宗则严于军而寛于民旣得柄制轻重之权且其言曰兵务精不务多柰何浚民膏血养此无用之物圣人复起不能易矣】
　　书法【常事耳何以书特笔也五代之世兵卒骄悍不敢简汰乆矣世宗力行之此兵之所以精练而莫之敌也故特书之】
　　发明【前乎此盖尝闻赐诸军优给赐将士缗钱矣未闻有所谓简阅诸军者而周主能行之士卒精强征伐四克然则谓骄军难于制御可不可乎书以予之宜矣】
　　周罢诸道廵检使臣
　　【世宗谓侍臣曰诸道盗贼颇多葢由累朝分命使臣廵检致藩侯守令皆不致力宜悉召还专委节镇州县责其清肃】
　　十一月周河隄成
　　【河自杨刘至于博州百二十里连年东溃分为二汇为大泽弥漫数百里又东北环古隄而出灌齐棣淄诸州漂没田庐不可胜计流民采菰稗捕鱼以给食乆不能塞至是遣李谷按视隄塞役徒六万三十日而毕】集览【杨刘城名注见唐宪宗元和十三年汇为大泽汇戸贿反又音溃水回合也禹贡东汇泽为彭蠡注水东回为彭蠡大泽菰稗菰本作苽雕苽也一名雕胡又名安湖今所食茭苗米也稗傍卦反草属也叶如稻】
　　书法【凡成乆辞也梁淮堰筑作三年则书成此三十日毕耳其书成何羙速成也纲目乆成书成速成书成是故周河隄速成书成周太庙速成书成戊午年】
　　北汉主旻殂子钧立
　　【北汉主殂告哀于契丹契丹册命承钧为帝更名钧钧性孝谨旣嗣位勤于为政爱民礼士境内粗安其事契丹表称男契丹赐诏谓之儿皇帝】
　　王逵以荷彦通为黔中节度使
　　【马希萼之破长沙也府库累世之积皆为溆州蛮酋苻彦通所掠彦通由是冨强称王于谿洞间王逵遣其将王防朗抚之彦通见之礼貎甚倨防朗厉声责之彦通慙惧起谢防朗因説之曰谿洞之地隋唐之世皆为州县着在图籍今足下上无天子之诏下无使府之命虽自王于山谷之间不过蛮夷一酋长耳曷若去王号自归于王公王公必以天子之命授足下节度使与中国侯伯等夷岂不尊荣哉彦通大喜即日去王号献铜鼓于王逵逵承制以彦通为黔中节度使以防朗为都指挥使预闻府政】集览【黔中注见周显王七年】
　　湖南大饥
　　【是嵗湖南大饥周行逢开仓以账之全活甚众行逢起于微贱知民间疾苦励精为治严而无私辟署僚属皆取廉介之士约束简要吏民便之其自奉甚薄或讥其太俭行逢曰马氏父子穷奢极靡不恤百姓今子孙乞食于人又足效乎】
　　【乙周显德二年○是卯嵗凡五国三镇】考异【按周世宗不改元此当分注周世宗荣仍称显德二年】春正月周制给漕运斗耗
　　【自晋汉以来漕运不给斗耗纲吏多以亏欠抵死至是诏每斛给耗一斗胡氏曰漕运斗耗世宗兴之善矣省耗应罢而未罢岂非以多故未及邪明宗潞王时可谓窘阙犹放逋租数百万世宗诚欲蠲除省耗又何难哉】集览【省耗旧制田税毎斛更输二升谓之雀防耗汉隐帝时三司使王章始令更输二斗谓之省耗】
　　周遣使如夏州
