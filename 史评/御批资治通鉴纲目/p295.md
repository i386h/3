<!-- { "loadSidebar": true } -->
　　【初琨世子羣为段末柸所得末柸厚礼之许以琨为幽州刺史欲与之袭匹防密遣使赍羣书请琨为内应为匹防逻骑所得时琨别屯征北小城不知也来见匹防匹防以书示琨曰意亦不疑公是以白公耳琨曰与公同盟庶雪国家之耻若儿书密达亦终不以一子之故负公而忘义也匹防雅重琨初无害琨意将聴还屯其弟叔军谏之遂留琨会代郡太守辟闾嵩潜谋袭匹防事泄匹防收琨缢杀之琨从事卢谌等帅琨余众依末柸朝廷以匹防尚彊冀其能平河朔乃不为琨举哀温峤表琨尽忠帝室家破身亡宜在褒恤后数岁乃加赠太尉諡曰愍于是夷晋皆不附匹防峤之诣建康也其母崔氏固止之峤絶裾而去既至屡求返命朝廷不许防琨死除散骑侍郎峤闻母亡阻乱不得犇丧固让不拜苦请北归诏曰今桀逆未枭诸军奉迎梓宫犹未得进峤可以私难而不从王命邪峤不得已受拜】集览【辟闾嵩元和姓纂云卫文公支孙以居楚邱辟闾里后因氏焉嵩其名也】质实【广武县名注见汉高帝七年】书法【具官何予义也琨自书并州刺史纲目凡十一书遣刘希合众则书王浚杀之刘曜袭晋阳则书奔常山石勒攻乐平则书救之大败乐平遂陷长史以并州叛则书奔蓟与匹防讨石勒则书未行而罢殆亦无一大快人意其余书为大将军书为司空书为太尉书上表劝进耳纲目于其遇害具官书太尉广武侯则亦唯其乃心帝室而已矣书匹防杀罪匹防也纲目于段氏有取焉功罪不相掩可也】
　　发明【匹防鲜卑之种乃心帝室亦甚可嘉然不思戮力共功之义遂至戕害督将则其余不足观矣书杀太尉广武侯刘琨予琨所以诛匹防也其旨明矣】
　　青州刺史曹嶷叛降石勒
　　【初嶷既据青州乃叛汉来降又以建康悬逺复与石勒相结】质实【青州注见汉桓帝永康元年建康郡名注见汉献帝兴平二年】
　　六月以刁协为尚书令
　　【协姓刚悍与物多忤与侍中刘隗俱为帝所宠任欲矫时弊毎崇上抑下排沮豪强故为王氏所疾诸刻碎之政皆云隗协所建协又使酒侵毁公卿见者侧目】
　　秋七月代王郁律击刘虎破之
　　【刘虎侵拓跋西部郁律击之虎走出塞其部落降于郁律于是郁律西取乌孙故地东兼勿吉以西士马精彊雄于北方】集览【拓跋注见武帝咸宁元年乌孙注见汉武帝元狩元年勿吉东胡种名】
　　汉主聪卒太子粲立八月靳凖弑而代之石勒引兵讨凖冬十月刘曜自立于赤壁封勒为赵公
　　【汉主聪寝疾征刘曜石勒受遗诏辅政皆固辞乃以曜为丞相领雍州牧勒为大将军领幽冀牧上洛王景济南王骥并録尚书事靳准为大司空皆迭决奏事聪卒粲即位改元汉昌聪后四人皆年未二十粲多行无礼靳凖阴有异志私谓粲曰如闻诸公欲行伊霍之事宜早图之粲乃收景骥等杀之游宴后宫军国之事一决于凖八月凖遂勒兵升殿执粲杀之刘氏男女无少长皆斩东市发渊聪二陵斩聪尸焚其庙自号大将军汉天王谓胡嵩曰自古无胡人为天子者今以国玺付汝还如晋家嵩不敢受凖杀之遣使告司州刺史李矩曰刘渊屠各小丑矫称天命使二帝幽没辄率众扶侍梓宫请以上闻矩驰表闻诏遣太常韩等奉迎梓宫凖欲以王延为左光禄大夫延骂曰屠各逆奴何不速杀我以吾左目置西阳门观相国之入也右日置建春门观大将军之入也凖杀之曜闻乱自长安赴之勒帅精骑五万以讨凖据襄陵北原凖数挑战勒坚壁以挫之十一月曜至赤壁即皇帝位以勒为大司马加九锡进爵为赵公勒进攻凖于平阳巴及羌羯降者十余万落勒皆徙于所部】集览【行伊霍之事伊尹霍光废立之事也殷帝太甲既立不明伊尹放之桐宫三年后太甲悔过又从而立之汉霍光立昌邑王贺贺行淫乱光遂废贺而立病已是为宣帝东市刑人之所也刘渊屠各小丑刘渊刘聪之父也匈奴人故曰屠各小丑屠各注见汉桓帝延熹元年小丑注见前年】质实【一统志云上洛汉之县名属农郡晋置上洛郡后魏置洛州后周改洛州为商州取古商于地为名隋复为上洛郡唐初复为商州天宝初为上洛郡乾元初复为商州属闗内道宋属永兴军路元属安西路本朝改州为县仍属西安府济南国名注见汉景帝三年襄陵县名注见周显王十八年赤壁水名源发平阳府赵城县霍山西南流至岳阳县西漏崖入地过南三十里复出合涧水】
　　发明【五胡之祸始于渊成于聪生民屠戮不可胜纪然身死子弑如出一辙国亦寻灭纲目据事直书虽不明言其应而应固已在中矣○呜呼中华之主天所立也其休戚存亡与天地相为流通而刘聪以匈奴之孽乃敢执而困辱之非但得罪于中国得罪于世主而实得罪于天帝也天乃假手于靳凖屠其族戮其尸祸及其父骨火延其宗庙呜呼天所以报刘聪之辱二帝者亦畧相当矣天道之昭昭如此后之人可不畏哉】
　　十一月日夜出高三丈
　　书法【前书冇三日相承东行矣于是又书日夜出高三丈日之异莫甚于此者晋之中世何多变哉】
　　○以王敦为荆州刺史○诏州郡秀孝复试经策【时诏羣公卿士各陈得失御史中丞熊逺上疏以为胡贼猾夏梓宫未返而不能遣军进讨一失也羣官不以讐贼未报为耻务在调戏酒色而已二失也选官用人不料实徳惟在白衣选求才干惟事请托当官者以治事为俗吏奉法为苛刻尽礼为谄谀从容为高妙放荡为达士骄蹇为简雅三失也世所恶者陆沈泥滓时所善者翺翔云霄是以万机未整风俗伪薄朝廷以从顺为善相违见贬安得朝有辨争之臣士无禄仕之志乎古之取士敷奏以言今光禄不试甚违古义又举贤不出世族用法不及权贵是以才不济务奸无所惩若此道不改求以救乱难矣先是帝欲慰悦人心州郡秀孝至者不试皆署吏尚书陈頵亦上言宜循旧制试以经策从之仍诏不中科者刺史太守免官于是秀孝皆不敢行其有到者亦托疾比三年无就试者帝欲特除孝廉已到者官尚书郎孔坦以为近郡惧累君父皆不敢行逺郡冀于不试冒昩来赴若加除署是为谨身者失分侥幸者得官頽风伤教恐从此始不若一切罢之而为之延期使得就学则法均而令信矣帝从之聴申至七年乃试】集览【聴申聴从也申与伸同展也展其试期】质实【梓宫注见汉安帝延光四年】
　　十二月汉将军乔泰讨靳凖斩之考异【按凡例冶其臣子之叛乱者讨而杀之曰诛据下靳明书诛此斩字亦当作诛】
　　【靳凖使侍中卜泰送乘舆服御请和于石勒勒囚泰送于汉主曜曜谓泰曰先帝末年实乱大伦司空行伊霍之权使朕及此其功大矣若早迎大驾者当悉以政事相委况免死乎泰还言之凖未从将军乔泰等相与杀凖推靳明为主遣卜泰奉国六玺降汉石勒大怒进军攻明明出战大败】质实【六玺注见汉灵帝中平六年】
　　琅邪王焕卒
　　【焕郑夫人之子时生二年矣帝爱之以其疾笃故王之及薨帝备吉凶仪服营起园陵功费甚广右常侍孙霄諌曰古者凶荒杀礼况今丧乱宪章旧制犹宜节省而礼典所无顾崇饰如是乎竭已罢之民营无益之事殚已困之财脩无用之费此臣之所不安也不从】质实【琅邪国名注见宋文帝元嘉六年】书法【琅邪王裒卒不书详建武元年书焕卒何讥也二帝梓宫未返而越礼过情于无服之殇是以讥之】
　　发明【于时梓宫未返国步多艰乃以成礼葬襁褓之物何哉特书其卒盖讥之也】
　　彭城内史周抚叛降石勒诏下邳内史刘遐泰山太守徐龛讨之质实【彭城郡名注见秦始皇二十八年周抚浔阳人访之子下邳国名注见汉高帝六年泰山郡名注见秦始皇廿八年】○石勒攻拔平阳靳明犇赤壁汉主曜族诛之
　　【靳明屡败遣使求救于汉汉主曜使人迎之明帅平阳士女万五千人犇汉曜收靳氏男女皆斩之石勒焚平阳宫室修二陵收粲已下百余口葬之置戍而归】质实【平阳郡名注见秦王政十四年】








　　御批资治通鉴纲目卷十八
<史部,史评类,御批资治通鉴纲目>
　　钦定四库全书
　　御批资治通鉴纲目卷十九
　　【起己夘晋元帝太兴二年尽丁酉晋成帝咸康三年】凡十九年
　　【己夘】二年【汉改号赵光初二年○后赵高祖石勒元年旧大国一成凉小国二新大国一凡四僣国】○春二月刘遐徐龛撃周抚斩之考异【撃当作讨斩当作诛初掖人苏峻帅乡里结垒以自保逺近多附曹嶷恶其强将攻之峻帅众浮海来奔以为鹰扬将军助遐讨抚有功以为淮陵内史】集览【掖汉地志东莱有掖县今莱州掖县属济南】质实【一统志云掖汉之县名为东莱郡治晋属东莱国北齐以曲城当利二县省入隋至元并为莱州治本朝因之属莱州府淮陵汉之县名属临淮郡晋以前仍旧后废之故城在鳯阳府旧招信县西北二十五里】
　　石勒献防于汉汉斩其使
　　【勒遣左长史王修献捷于汉汉主曜遣使授勒太宰进爵赵王加殊礼称警跸修舎人曹平乐留仕汉言于曜曰勒遣修来实觇强弱俟其复命将袭乘舆时汉兵疲弊曜乃追所遣使斩修于市勒大怒曰孤事刘氏于人臣之职有加矣彼之基业皆孤所为今既得志还欲相图赵王赵帝孤自为之何待于彼邪】质实【警跸注见汉文帝三年】
　　三月合祭天地于南郊
　　【帝令羣臣议郊祀刁协等以为宜须还洛司徒荀组等曰汉献帝都许即行郊祀何必洛邑从之立郊丘】
　　【于建康城之已地亲祀之以未有北郊并地祗合祭之】质实【刁协渤海饶安人建康郡名注见汉献帝兴平二年金陵】
　　诏琅邪恭王为皇考既而罢之考异【提要诏作尊据汉绥和二年书追尊定陶共皇则此当书尊】考证【诏当作尊○谨按凡例曰凡正统尊立皆当书尊曰尊某为某诏琅邪恭王宜称皇考贺循曰礼子不敢以已爵加于父乃止】
　　书法【书皇其私亲多矣自汉宣帝以来未之有改也下诏未几寻继以罢元帝于是可谓能从谏矣书曰既而罢之美改过也】
　　夏四月将军陈川以浚仪叛降石勒
　　【初蓬陂坞主陈川自称陈留太守祖逖之攻樊雅也川遣其将李头助之头力战有功逖厚遇之头每叹曰得此人为主吾死无恨川闻而杀之大掠豫州诸郡逖遣兵撃破之川遂叛降石勒】质实【浚仪县名注见唐宗开元十年】
　　徐龛以泰山叛降石勒质实【泰山郡名注见秦始皇二十八年】
　　【周抚之败走也龛部将追斩之及朝廷论功而刘遐先之龛怒以郡降石勒】
　　汉徙都长安立妃羊氏为后子熙为太子
　　【羊氏即恵帝后也曜尝问之曰吾何如司马家儿羊氏曰陛下开基之圣主彼亡国之暗夫何可并言彼贵为帝王有一妇一子及身三耳曽不能庇妾于尔时实不欲生意谓世间男子皆然自奉巾栉以来始知天下自有丈夫耳曜甚宠之颇预国事】质实【长安县名注见汉惠帝五年】
　　书法【羊氏何惠后也纲目书之其为中国悲甚矣羊氏自为恵后三废三复于是又下匹非类视秦毛氏孝武太元十四年可以愧死矣】
　　南阳王保自称晋王
　　【保既称王改元建康置百官陈安叛降于成上邽大饥又为安所逼张寔遣韩璞救之安乃】质实【上邽县名注见汉光武建武八年】
　　书法【书自称何讥也江东正位晋之社稷有奉矣而又必称晋王是争也书自讥之】
　　江东大饥诏百官言事
