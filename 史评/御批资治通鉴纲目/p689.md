<!-- { "loadSidebar": true } -->
　　【刘逸薛季棱有宠于文宗仇士良恶之上之立非二人及宰相意故嗣复李珏既罢士良屡谮逸等劝上除之于是赐二人死仍遣中使就诛嗣复及珏杜悰奔马见李德裕曰天子年少新即位兹事不宜手滑德裕乃与崔珙崔郸陈夷行三上奏曰德宗疑刘晏动揺东宫而杀之中外咸以为寃两河不臣者得以为辞德宗后悔录其子孙文宗疑宋申锡交通藩邸窜谪至死既而追悔为之出涕嗣复等若有罪当先行讯鞫俟罪状着白诛之未晩今遽遣使诛之人情震骇愿开延英赐对遂入泣涕极言上命之坐者三德裕等曰臣等愿陛下免二人于死勿使既死而众以为寃今未奉圣防臣等不敢坐乆之上乃曰特为卿等释之德裕等跃下阶舞蹈上召升坐叹曰朕嗣位之际宰相何尝比数李珏季棱志在陈王嗣复逸志在安王陈王犹是文宗遗意安王则专附杨妃向使安王得志朕那复有今日德裕等曰兹事暧昧虚实难知遂追还二使更贬嗣复等胡氏曰有臣民必立之君犹男女必为夫妇非人欲乃天理也然圣贤当之常以不克负荷为忧不敢以为乐也惟父兄不能公心建择大臣不能公心推奉赞私立少启经营贪欲之心于是得之者据非所据而欣怨之情各有分属而天下之理乱矣武宗之言何其陋哉文宗既以成羙为太子矣使宰相又生他意卜度藩王其不忠大矣万一陈王果不可立则天下固归安王武宗亦无越次之理也故武宗虽气志英迈有处断之才而局量褊廹无涵容之度所以功未及成年不克夀子弗克立其为杀溶及成羙之报不亦着明而可戒乎】集览【比数句絶并上声谓当时宰相皆不以我为意也卜度犹言忖料】质实【驩州注见隋炀帝大业元年中使注见宗开元十五年延英殿名注见德宗贞元三年暧昧説文云日色不明貎万一注见髙祖武德九年】
　　书法【刘薛宦官耳书杀何无罪也书杀逸季棱贬嗣复珏等而武宗富天下之陋益无以自揜矣终纲目宦官书杀三吕强王守澄刘逸等两下相杀不与焉曹知慤田令孜】
　　发明【王者君临四海任社稷之重常虑弗克负荷讵敢以位为乐故虽南面九五出于人心天命之不容释而朽索六马陨渊春氷之惧毎轸于此固古先帝王之事也武宗越次而立虽出于一时阉宦之手是亦有命存焉胡为既已得国乃复追怨当时将相大臣必欲置之死地而后已是何识见不髙德量不如此此纲目于刘逸杨嗣复辈所以书杀书贬而不言其罪也夫当继体之初命吉凶命歴年莫不由之而其施为遽己若是则识者可以占终矣惜哉】
　　夏六月诏羣臣言事毋得乞留中
　　【诏臣下言人罪恶并应请付御史台按问毋得乞留中以杜谗邪其后上复谓宰相曰文宗好听外议諌官言事多不著名有如匿名书李德裕曰臣顷在中书文宗犹不尔此乃李训郑注文宗以术御下遂成此风人主但当推诚任人有欺罔者威以明刑孰敢哉上善之范氏曰朝廷者四方之极也非至公无以絶天下之私非至正无以止天下之邪人君不正其心而以术御下是自行诈也何以禁臣下之欺乎是以术行而欺愈多智用而心愈劳葢以诈胜诈未有能相一者也礼曰王中心无为也以守至正夫惟正不可得而欺欺则不容于诛矣岂不约而易守哉】
　　书法【书予之也武宗之失有富天下之私有崇道敎之惑至他羙则纲目未尝没之故诏言事毋得乞留中则书以髙少逸为给事中郑朗为谏议大夫则书】
　　以何重顺为魏博节度使
　　【赐名敬】
　　上受法箓于赵归真考异【上当作帝】
　　【拾遗王哲切諌坐贬】
　　书法【司马承祯不书道士予之也归真道士也其不书何畧之也书受法箓则其为道士明也是故史崇恩以五品阶书道士刘静以学士书道士轩辕集以迎书道士杜光庭以諌议大夫书道士皆处非其据者也】
　　秋九月诏河东振武备囘鹘
　　【天德军使田牟欲击囘鹘以求功奏称囘鹘叛将嗢没斯等侵逼塞下请自出兵驱逐上命朝臣议之议者以为击之便李德裕曰穷鸟入懐犹当活之况囘鹘屡建大功今为邻国所破远依天子未尝犯塞奈何乗其困而击之宜遣使者镇抚赐以粮食此汉宣帝所以服呼韩邪也陈夷行曰此所谓借宼兵资盗粮也不如击之德裕曰今天德城兵才千余若战不利城防必矣不若以恩义抚而安之必不为患上问德裕嗢没斯降可保信乎对曰朝中之人臣不敢保况敢保数千里外戎狄之心乎然嗢没斯自去年九月至天德今年二月乌介始立自无君臣之分岂可谓之叛将愿且诏河东振武严兵保境以备之仍诏田牟毋得邀功生事从之】集览【呼韩邪注见宋文帝元嘉二十三年】
　　以牛僧孺为太子太师
　　【先是僧孺镇襄阳汉水溢壊民居李德裕以为僧孺罪而废之】质实【襄阳府名注见汉献帝建安十二年汉水注同上年】
　　卢龙军乱冬十月雄武军使张仲武讨平之诏以仲武知留后
　　【初卢龙军乱杀节度使史元忠推牙将陈行泰主留务表求节钺李德裕曰河朔事势臣所熟谙比来朝廷遣使太速故军情遂固若置之数月不问必自生变今请勿遣使以观之既而军中果杀行泰立张绛复求节钺朝廷亦不问雄武军使张仲武起兵击绛且遣军吏吴仲舒奏表以闻诏宰相问状仲舒言行泰绛皆逰客故人心不附仲武幽州旧将性忠义通书习事人心向之计今军中已逐綘矣李德裕问雄武士卒几何对曰军士土合千余人德裕曰兵少何以立功对曰在得人心不在兵多德裕又问万一不克如何对曰幽州粮食皆在妫州及圠边七镇万一未能入则据居庸闗絶其粮道幽州自困矣德裕奏行泰綘皆使大将上表胁朝廷邀节钺故不可与今仲武表请讨乱与之有名乃以仲武知卢龙留后仲武寻克幽州】集览【土团土谓土著团谓团结唐代宗时定诸州兵其召募给家粮春冬衣者谓之官建其差防土人春夏归农秋冬追集给身粮醤菜者谓之团结居庸闗汉地志云中郡有居庸闗括地志云居庸在幽州昌平县西北四十里淮南子曰天下有九塞居庸其一焉南俯临军都因名军都闗亦名纳款闗罗壁识遗曰河北以居庸诸闗为要闗居燕百里外闗外名虎北口即汉上谷郡其山西连太行东亘辽海狼居胥诸山为襟带闗南相通处路绕两崖间风起人行或为所掀彭文子谓隘如线侧如倾其峻扪参其降趍井下有涧巨石磊磈凡四十五里艰折万状山北寒气先山南两月案在今大都东北距都一百一十里至闗南口入闗山行六十里出北口】质实【卢龙军注见汉武帝元朔二年肥如节钺注见德宗兴元元年雄武军注见汉后主建兴八年幽州注见髙祖武德四年妫州注见晋懐帝永嘉五年广寗一统志云居庸闗在顺天府北一百二十里两山夹峙一水旁流闗跨南北四十里悬崖峭壁最为要险淮南子曰天下有九塞居庸其一焉闗之南重峦叠嶂吞竒吐秀苍翠可爱为京师八景之一名曰居庸叠翠】
　　书法【于是诏在未平之先耳先书讨平之何仲武得人心可以防其必能平乱矣先书平所以见其非轻授也】
　　十一月遣使访问太和公主
　　【李德裕言回鹘破亡太和公主未知所在若不遣使访问则戎狄必谓国家降主虏庭本非爱惜既负公主又伤虏情请遣使赍诏诣嗢没斯令转逹公主从之】质实【太和公主太和县名注见梁武帝天监四年公主宪宗之女】
　　书法【书予存厚也故自此凡四书之】
　　崔郸罢○十二月遣使慰问囘鹘乌介可汗
　　【初黠戞斯自谓李陵之后与唐同姓既破回鹘得太和公主遣逹干十人奉以归唐回鹘乌介可汗引兵邀击杀逹干质公主南渡碛屯天德军境上公主遣使上表为可汗求册命乌介又使其相上表借振武一城以居上乃遣使慰问赈米二万斛赐敕书喻以宜率部众渐复旧疆漂寓塞垣殊非良计借城未有此比或欲但求声援亦须且于漠南驻止朕当许公主入觐亲问事宜傥须应接必无所吝寻遣使行册命而乌介屡扰边境遂不果行初李德裕议遣使慰抚囘鹘且运粮以赐之陈夷行深以为不可德裕曰今徴兵未集天德孤危傥不以此噉之且使安静万一天德防没咎将谁归夷行遂不敢言】集览【逹干囘鹘大臣称曰逹干】质实【李陵陇西成纪人广之孙汉武帝时为骑都尉将兵击匈奴战败降虏】
　　【壬戌】二年春正月以张仲武为卢龙节度使○二月以李绅同平章事○以柳公权为太子詹事
　　【散骑常侍柳公权素与李德裕善崔珙奏为集贤学士德裕以恩非己出因事左迁之】质实【左迁注见汉宣帝元康二年】
　　三月以刘沔为河东节度使
　　【初上以囘鹘近塞遣兵部侍郎李拭廵边察将帅能否拭还称沔有威畧可任大事遂以沔镇河东】
　　夏四月嗢没斯帅众来降
　　【嗢没斯以赤心桀黠难知先告田牟云赤心谋犯塞乃诱杀之那颉啜収众东走田牟奏囘鹘侵扰不已已出兵拒之李德裕曰田牟殊不知兵戎狄长于野战短于攻城牟但应坚守以待诸道兵集今全军出战万一失利城中空虚何以自固望亟遣中使止之如已交锋即诏塞下羌浑各出兵击面诏田牟招诱降者转致太原嗢没斯诚伪虽未可知然要早加官赏令诸蕃知但责可汗犯顺非尽欲灭囘鹘石雄善战无敌请以为天德副使佐田牟用兵上皆从之嗢没斯帅其众三千余人来降】集览【羌浑注见代宗大歴九年】质实【太原府名注见齐明帝建武三年并州】
　　羣臣上尊号
　　【上信任德裕仇士良恶之防上受尊号将御楼宣赦士良扬言于众曰宰相与度支议减禁军衣粮刍粟如此则军士必于楼前諠哗德裕闻之自诉于上上怒遽遣中使宣谕两军初无此事且赦出朕意非由宰相士良乃惶愧称谢】
　　五月以嗢没斯为懐化郡王
　　【赐姓李氏名思忠以其所部为归义军】
　　张仲武击囘鹘破之
　　【那颉啜南趣雄武军窥幽州张仲武遣兵迎击大破之降七千帐那颉啜走乌介杀之乌介众尚十万驻于大同军北表求粮食牛羊且请执送嗢没斯等诏报粮食听于振武籴三千石牛稼穑之资中国禁人屠宰羊出于北边杂虏国家未尝科调嗢没斯自本国初破先投塞下已受其降难亏信义前可汗正以猜虐无亲致内离外叛今可汗失地远客尢宜深矫前非若复骨肉相残则左右谁敢自保】质实【大同军注见秦王政三年云中】
　　陈夷行罢○秋七月以李让夷同平章事质实【李让夷陇西人】○八月囘鹘入冦诏诸道出兵御之
