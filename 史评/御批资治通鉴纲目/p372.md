<!-- { "loadSidebar": true } -->
　　【初林邑王范阳迈虽贡奉于宋而寇盗不絶宋主遣交州刺史檀和之讨之南阳宗慤家世儒素慤独好武事常言愿乘长风破万里浪至是自请从军和之进围区粟城遣慤为前锋击林邑别将破之】集览【林邑注见汉后主建兴四年】质实【交州注见唐宣宗大中十二年安南南阳郡名注见周赧王十七年宛区粟城未详处所】
　　三月魏诛沙门毁佛书佛像
　　【魏主与崔浩皆信重宼谦之奉其道浩素不信佛法毎言于魏主以为佛法虚诞为世费害宜悉除之及魏主至长安入佛寺沙门饮从官酒入其室见大有兵器出以白魏主魏主怒曰此非沙门所用必与盖吴通谋欲为乱耳命有司按诛阖寺沙门阅其财产犬得酿具及窟室妇女浩因说魏主悉诛境内沙门焚毁经像魏主从之诏曰昔后汉荒君信惑邪伪以乱天常使政教不行礼义大壊九服之内鞠为邱墟朕欲除伪定真灭其踪迹有司其宣告征镇诸有佛像胡书皆击破焚烧沙门无少长悉阬之自今以后有事胡神及造泥人铜人者门诛太子晃素好佛法屡諌不聼乃缓宣诏书使远近豫闻之得各为计沙门多亡匿获免或收藏书像唯塔庙无复孑遗】集览【窟室妇女穴地为室以匿妇女又窟室注见汉后主延熈十二年后汉荒君东汉明帝也迷礼曰荒明帝闻西域有神其名曰佛始遣使之天竺求其道得其书及沙门以还九服礼夏官职方氏辨九服之邦国方千里曰王几其外有九服曰侯服曰甸服曰男服曰采服曰衞服曰蛮服曰夷服曰镇服曰藩服各去其外方五百里毎邉四千五百里四守者距一万里谓之服者责以服事天子为职也又大司马以九畿之籍施邦国之政案九畿之与九服名虽异而制则同征镇诸郡太守皆领征镇或曰太守守土而已征镇者主征伐镇面相也】质实【沙门僧名注见汉明帝永平八年】
　　书法【诛者何罪辞也罪者长安佛者耳境内沙门岂皆有是罪乎从夷教灭人伦以为四民之蠧其为罪也大矣终纲目沙门书诛三是年宋戊戌年齐辛酉年佛教书废三是年陈甲午年周废佛道教唐防昌五年毁天下佛寺僧尼并勒归俗然皆不数年而复魏七年周六年唐不一年虽至沙汰僧道亦不一二月而罢异端扑灭之难如此可胜叹哉】
　　发明【自佛入中国人皆敬奉其法以求福利未有敢訾之者至魏主焘乃毅然去之亦可谓刚正不惑者矣然世之议者或以魏主不得其终为毁佛之报抑不知梁主衍奉佛尤笃得祸尤惨岂佛独灵于魏而不灵于梁耶要知人之祸福自系乎善恶之积而奉佛与否初无预也夫纲目有罪则书诛无罪则书杀今沙门者崇信其法以脩行其所谓善初非有可名之罪而纲目乃以诛书之何哉居中国而从夷狄舍王道而尙异端弃君臣絶父子灭人伦毁形体游手游食以耗蠧平民至于藏奸蓄秽滛污杂揉又有不可胜言者是果有罪耶无罪耶书之曰诛所谓原其情而定其实耳夫岂过哉后之欲敬礼沙门者要当以是为的○邱濬曰呜呼人君之于民其贤者智者固当爱之其愚者不肖者亦当怜之故民有悖于教违于礼犯于法者必先原其心察其情而推究其所自苟上之所不为而又明有禁令而民犯之违之悖之然后罪之诛之彼固茸心而受也上之人分明为之而又无禁令一旦不分彼此施之以一切之刑则彼固有辞矣元魏之诛沙门虽若痛快人心然未尝先有禁约之令限断之期而即加之以不可复生之刑使之欲改过而无由亦云惨矣况其心偏有所向非一于扶正教以辟邪说也安能服其心哉】
　　魏人侵宋
　　【初魏移书于宋以南国侨立诸州多滥北境名号人欲游猎具区宋人答曰必若因土立州则彼立徐掦岂有其地如欲观化南国则呼韩入汉厥仪未冺馆邸馈饩每存丰厚至是魏人侵宋北邉宋主以为忧咨谋羣臣御史中丞何承夭言凡备匃奴之防不过二科武夫尽征伐之谋儒生讲和亲之约今若欲追踪衞霍自非大田淮泗内实青徐使民有赢储野有积谷然后发卒十万一举簜夷则不足为也若但欲遣军追讨报其侵暴则彼轻骑奔走不肯防战徒兴巨费不损于彼报复之役遂将无已斯防之最末者也唯安邉固守于计为长耳夫曹孙之覇才均智敌江淮之间不居各数百里何者斥候之郊非耕牧之地故坚壁清野以候其来整甲缮兵以乗其保民全境不出此涂要而归之其防有四一曰移远就近今青兖旧民及冀州新附在首界者三万余家可悉徙置大岘之南以实内地二曰多筑城邑以居新徙之家假其经用春夏佃牧秋冬入保宼至之时一城千家战士不下二千其余嬴弱犹能登陴鼓噪足抗羣虏三万矣三曰纂偶车牛以载粮械讣千家之资不下五百耦牛为车五百两参合钩连以衞其众设使城不可固平行趋险贼不能千有急徴发信宿可聚四曰计丁课仗凡战士二千随其便能各自有仗素所服习铭刻由已还保输之于库出行请以自新弓簳利铁民不得者官以渐充之数年之内军用粗备矣近郡之师远屯清济功费既重嗟怨亦深以臣料之未若即用彼众之易屯今因民所利导而帅之兵强而敌不戒国富而民不劳比于优复队伍坐食粮廪者不可同年而校矣】集览【具区礼职方氏东南曰扬州其泽薮曰具区注大泽曰薮具区在吴南禹贡震泽底定蔡氏传曰震泽太湖也即礼所谓具区在吴都西南五十里吴都今蘓州吴县也索隐曰吴县具区古文作震泽左传称笠泽呼韩入汉呼韩邪匃奴单于之号汉宣帝五鳯元年其国人共立稽侯防为呼韩邪单于茸露二年欵塞请朝汉宠以殊礼又光武建武中八部大人共立日逐王比为呼韩邪单于欵塞愿为藩蔽馆邸馈饩周礼市有馆馆有积以待朝聘之客邸诸侯来朝所舎也馈饷也馈客刍米曰饩衞霍衞青霍去病汉武帝时击匃奴大岘注见晋安帝义熈五年登陴注见梁武帝天监三年纂偶纂集而比偶耦牛说丈耜广五寸为伐二伐为耦前汉志后稷始畊田以二耜为耦注并两耜而耕也弓簳弓与簳也簳箭簳也字与笴竿通簳音秆】质实【一统志云具区即太湖在常州府城东南一百里连武进无锡冝兴三县界禹贡谓之震泽尔雅谓之具区周廻三万六千顷亦名五湖也淮泗二水名淮注见汉后主延兴二年泗注见秦始皇二十八年曹孙谓曹操孙权也斥注见汉武帝建元元年】
　　发明【自南北分统彼此交侵师出未尝有名今宋人近有盖吴之援若可问罪而魏则未能也潜师入境果何为哉书人书侵葢陋之也】
　　魏上邽东城反州兵讨平之
　　【魏金城邉固天水梁防与秦益杂民万余户据上邽东城反攻逼西城秦益刺史封敕文拒却之氐羌及休官屠各数万人皆起兵应固防敕文击宫斩之余众推防为主魏主遣兵讨之未至防弃城走敕文先掘重堑于外严兵守之格闘从夜至旦敕文曰贼知无生路致死于我多杀士卒未易克也乃以白虎幡宣告降者赦之防众遂溃追讨平之】集览【休官屠各汉武帝时匃奴有休屠王此言休官屠各按即休屠王之遗种也休音朽屠直于反】正误【休官屠各今按休官屠各二种夷也休官杂夷部落之名孝武帝时休官权千成据天水显亲县自称秦州牧晋时北狄入居塞内者十九种屠各最豪贵统理诸种休如字屠音除】质实【金城郡名注见汉武帝元狩二年天水郡名注见汉光武建武元年上邽县名汉初所置属陇西郡晋天水郡治此隋因之唐废故址在巩昌府秦州境秦益二州名秦注见汉光武建武元年益注见晋武帝泰始八年】
　　宋师克林邑
　　【檀和之等防区粟斩其将乘胜入象浦林邑王阳迈倾国来战以具装被象前后无际宗慤曰吾闻外国有狮子威服百兽乃制其形与象相拒象果惊走和之遂克林邑阳迈父子挺身走所获未名之寳不可胜计慤一无所取还家之日衣栉萧然】集览【衣栉萧然萧然谓萧条寂寥也胡致堂曰衣栉萧然葢亦全无行槖矣】质实【象浦未详处所狮子物理论狮子狻猊也一名白泽一名虓形似虎正黄色有髯耏尾端茸毛大如斗铜头铁额钩锯牙弭目跪足目光如电声吼如雷能食虎豹外国所产毛羣之长也西国能驯养狮子因以名国】
　　夏六月朔日食○魏筑塞围
　　【魏发司幽定冀十万人筑畿上塞围起上谷西至河广纵千里】质实【司幽定冀四州名司注见秦庄襄王元年三川幽注见唐高祖武德四年定注见周威烈王二十三年中山冀注见秦二世二年信都河即黄河注见五代汉隐帝干祐三年】
　　宋筑北隄立武湖起景阳山于华林园质实【武湖注见梁武帝太清二年华林园注见元嘉元年】
　　书法【书重民力也终纲目书作隄四立湖一起山二汉后主建兴十五年是年余详汉明帝永平十二年】
　　○秋七月宋以杜坦为青州刺史
　　【初杜预之子耽避晋乱居河西仕张氏秦克凉州子孙始还闗中高祖灭后秦坦兄弟从过江时江东王谢诸族方盛北人晚渡者朝廷悉以伧荒遇之虽复人才可施皆不得践清涂宋主尝与坦论金日防曰恨今无复此軰人坦曰日防假生今世养马不暇岂办见知宋主变色曰卿何量朝廷之薄也坦曰请以臣言之臣本中华高族世业相承直以南渡不早便以伧荒赐隔况日防胡人身为牧圉乎宋主黙然】集览【仕张氏张氏注见元嘉十六年伧荒伧仕行反顔师古曰吴人骂楚人曰伧晋阳秋云吴人谓中州人曰伧萧望之曰戎狄荒服言其来服荒忽无常也金日防汉武帝时匈奴休屠王太子名日防元狩二年没入官输黄门养马后拜为马监迁侍中驸马都尉上甚信爱之赐姓金氏防音都奚切此辈人言今无此等好人】质实【河西郡名注见汉安帝元初元年闗中注见唐宗开元十一年京兆杜垣杜陵人预之后王谢谓王导谢安也金日防张掖人休屠王子汉建武初没入官武帝奇其貎拜为侍中赐姓金氏尝欲纳其女于后宫日防不肯后为车骑将军与霍光同受遗诏辅政着忠勲之节封秺侯卒諡曰敬】
　　八月魏长安镇将陆俟讨盖吴斩之安定胡刘超反俟又斩之考异【讨当作击】
　　【盖吴屯杏城声势复振魏遣高凉王那等讨破之获其二叔诸将欲送诣平城长安镇将陆俟曰长安险固风俗豪忮今不斩吴变未已也吴一身僣窜非其亲信谁能获之然停十万之众以追一人又非长策不如私许吴叔免其妻子使自追吴禽之必矣诸将咸曰得贼不杀而更遣之若其不返将何以任其罪俟曰此罪我为诸君任之高凉王那亦以为然遂与刻期而遣之及期不至诸将皆咎俟俟曰彼伺之未得其便尔必不负也后数日果以吴首来传诣平城讨其余党悉平之以俟为内都大官防安定卢水胡刘超复反魏主以俟威恩着于闗中复遣镇长安俟单马之镇超等闻之大喜以俟为无能为也俟既至喻以成败诱纳其女以招之超无降意俟乃帅帐下往见之超设备甚严俟纵酒尽醉而还顷之复选敢死士五百人出猎因诣超营约曰发机当以醉为限既饮俟阳醉上马大呼手斩超首士卒应声纵击杀伤千数遂平之魏主复徴俟为外都大官】质实【一统志云高凉古邑名春秋时晋侯治兵于稷即此汉为河东郡闻喜县地后魏置高凉县属龙门郡后周移县治玉壁县北齐置勲州隋属绛州迁治于汾水北改曰稷山县以山为名唐属河中府宋金元俱属绛州本朝因之平阳府】
　　书法【书又斩之重嘉俟也】
　　吐谷浑复还故土
　　【丁宋元嘉二十四年亥魏太平真君八年】春三月魏杀沮渠牧犍
