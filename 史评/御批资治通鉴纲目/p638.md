<!-- { "loadSidebar": true } -->
　　【诏以李希烈兼平卢节度使讨李纳希烈帅所部徙镇许州遣所亲诣纳与谋共袭汴州遣使告李勉假道之官勉为之治桥具馔以待之而严为之备希烈竟不至又密与朱滔等交通纳亦数遣游兵度汴迎希烈由是东南转输者皆自蔡水而上滔等与官军相拒累月官军有度支馈粮诸道益兵而幽赵孤军深入专仰给于田悦闻李希烈军势盛颇相怨望乃相与谋遣使诣许州劝希烈称帝希烈由是自称天下都元帅】质实【许州注见汉后主建兴十年许昌蔡水未详源委唯汝宁府上蔡县西南二里有蔡沟其水盈涸无源古曰蔡河疑即此】
　　【癸亥】四年春正月李希烈陷汝州诏遣顔真卿宣慰之【李元平者薄有才艺性疎傲敢大言好论兵闗播奇之荐于上以为将相之器以汝州近许擢元平为别驾知州事元平至即募工徒治城希烈隂使壮士数百人往应募继遣其将李克诚将数百骑突至城下应募者应之于内缚元平驰去元平见希烈恐惧便液汚地希烈骂之曰盲宰相以汝当我何相轻也遣别将取尉氏围郑州东都震骇初卢杞恶太子太师顔真卿欲出之真卿谓曰先中丞传首至平原真卿以舌舐面血今相公忍不相容乎杞矍然起拜而恨之益深至是上问计于杞杞对曰诚得儒雅重臣为陈祸福不可劳军旅而服顔真卿三朝旧臣忠直刚决名重海内人所信服真其人也上以为然遣真卿宣慰希烈诏下举朝失色真卿乘驿至东都留守郑叔则曰往必不免宜少留须后命真卿曰君命也将焉避之遂行李勉表言失一元老为国家羞又使人邀之于道不及真卿与其子书但敕以奉家庙抚诸孤而已至许欲宣诏防希烈使其养子千余环绕嫚骂拔刃拟之真卿色不变希烈麾众令退舘而礼之欲遣还防李元平在座真卿责之元平慙以密啓白希烈遂留不遣朱滔等各遣使诣希烈劝进希烈召真卿示之曰四王见推不谋而同岂吾独为朝廷所忌无所自容耶真卿曰此乃四凶何谓四王相公不自保功业为唐忠臣乃与乱臣贼子相从求与之同覆灭邪希烈不悦他日又与四使同宴四使曰都綂将称大号而太师适至是天以宰相赐都綂也真卿叱之曰汝知有骂安禄山而死者顔杲卿乎乃吾兄也吾年八十知守节而死耳岂受汝曹诱脇乎希烈掘坎于庭云欲阬之真卿怡然见希烈曰死生已定何必多端亟以一劎相与岂不快公心事邪希烈乃谢之范氏曰闗播荐李元平卢杞防顔真卿宰相之所好恶如此其事暴于天下非难见也而德宗不知惟其不好直而好佞所以蔽也胡氏曰鲁公清忠直道再为常伯辅相有虚位而不用人君非知已矣年逾七十致仕而归不亦善乎而与卢杞同朝且有不相容之诉而触其所恶闻者难以言智矣】集览【盲宰相目无瞳子曰盲以喻闗播不识人尉氏注见晋惠帝永康元年先中丞谓虑杞父奕也天寳初拜御史中丞安禄山防东都被杀传首至平原真卿执其使取奕首续以蒲身葬之鲁公代宗时封真卿为鲁郡公时不以姓名称而独曰鲁公再为常伯常伯者常所伯长即今尚书也真卿先尝为工部尚书贬为峡州别驾后复为刑部尚书故曰再为常伯也常伯又注见下】质实【汝州注见汉光武建武二年郑州注见梁武帝普通六年平原县名注见汉光武建武五年】
　　诏东都汝州节度使哥舒曜讨李希烈二月克汝州三月曹王皋败李希烈兵斩其将拔黄蕲州考异【斩当作诛时希烈兵栅蔡山险不可攻皋声言西取蕲州引舟师泝江而上希烈之将引兵随战皋乃复放舟顺流而下急攻蔡山拔之遂进拔蕲州表伊慎为刺史】质实【黄州注见晋怀帝永嘉元年蕲州注见陈宣帝太建五年齐昌蔡山在黄州府黄梅县南五十二里山出大龟故名】
　　李希烈引兵归蔡州
　　【希烈遣其都虞候周曾等将兵三万攻哥舒曜曾等密谋还军袭希烈奉顔真卿为节度使希烈知之袭曾等杀之其党防郑州者闻之亦遁归希烈乃上表归咎于周曾等引兵还蔡州外示从顺实待朱滔等之援也胡氏曰周曾之计若成顔真卿肯从之乎曰从之则何以异于羣叛真卿固不为也亦将劝以请帅于朝矣】质实【蔡州注见汉光武建武十九年汝南】
　　荆南军与李希烈战败绩
　　【荆南节度使张伯仪与希烈兵战于安州大败亡其所持节希烈使人以示顔真卿真卿号恸投地絶而复苏自是不复言】质实【安州注见周世宗显德五年安陆】
　　夏四月以白志贞为京城召募使
　　【志贞请诸尝为节度观察都团练使者不问存没并勒其子弟帅奴马自备资装从军授以五品官贫者苦之人心始揺】
　　李晟围清苑朱滔救之晟军大败
　　【李晟谋取涿莫二州以絶幽魏往来之路围清苑累月不下朱滔自将救之晟军大败还保定州王武俊以滔未还魏桥遣宋端趣之言颇不逊滔怒曰滔以救魏博之故叛君弃兄如脱屣二兄必相疑惟二兄所为武俊遣使者见滔谢之然以是益恨滔矣李抱真使参谋贾林诣武俊诈降説之曰天子知大夫宿着诚效登坛之日抚膺顾左右曰我本狥忠义天子不察诸将亦尝共表大夫之志天子语使者曰朕前事诚误悔之无及朋友失意尚可谢况朕为四海之主乎武俊曰仆胡人也为将尚知爱百姓况天子岂专以杀人为事乎仆不惮归国但已与诸镇结盟不欲使曲在已天子诚能下诏赦诸镇之罪仆当首唱从化有不从者请奉辞伐之如此则上不负天子下不负同列不过五旬河朔定矣使林还报抱真隂相约结】质实【莫州名注见周世宗显德六年一綂志云清苑县名本汉樊舆县属涿郡北齐省入永宁军后置乐乡县隋改为清苑县属河间郡以境内有清苑河故名唐属莫州五代因之宋改为保宁塞县金复为清苑县元仍旧本朝因之为保定府治所仍属焉】
　　初行税间架除陌钱法
　　【时河东泽潞河阳朔方四军屯魏县神防永平宣武淮南浙西荆南江泗沔鄂湖南黔中剑南岭南诸军环淮宁之境旧制诸道军出境则仰给度支上优恤士卒毎出境加给酒肉本道粮仍给其家一人兼三人之给故将士利之各出军才逾境而止月费钱百三十余万缗常赋不能供判度支赵賛乃奏行二法所谓税间架者毎屋两架为间上屋税钱二千中税千下税五百敢匿一间杖六十赏告者钱五十缗所谓除陌钱者公私给与及卖买毎缗宫留五十钱给他物及相贸易者约钱为率敢隐钱百者杖六十罸钱二千赏告者钱十缗赏钱皆出坐者于是愁怨之声盈于远近范氏曰德宗有平一海内之志而求欲速之功不务养民而先用武民愁兵怨激而成乱自古不固邦本而攻战不息者必有意外之患此后王之深戒也胡氏曰税间架垫陌钱其事至陋而祸甚速然其流终不能絶也手实之法自室庐而及于釡盎狗鸡不甚于税间架乎入官者以百为陌其出也留其二十有三不甚于垫陌钱乎前世以此丧邦后世以此理财谓人主可欺也岂非孟子所谓民贼乎】集览【垫陌钱垫即除也其法凡公私贸易千钱旧止除留二十今加为五十也手实之法宋神宗熈宁四年行募役法令人出免役钱七年吕惠卿言免役出钱不均行手实法手实者令民自具丁口田宅之实隐落者许告以百为陌梦溪笔谈曰今之数钱百钱谓之陌者借陌字用之其实只是百字如什与伍尔留其二十有三梦溪茟谈曰唐自皇甫鏄为垫钱法至昭宗末乃定八十为陌五代汉隐帝时三司使王章毎出官钱又减三钱以七十七钱为陌输官钱仍用八十】质实【泽潞军名泽注见梁武帝中大通六年建州潞注见周赧王五十三年上党神防军名按一綂志本秦陇西郡地后魏始筑城置镇隋置华亭县属安定郡唐省入陇州汧源县又为神防军五代唐时以废县置义州后周复置华亭县宋改义州为仪州熈宁中废州以县属渭州金属平凉府元以化平县省入本朝因之改属平凉府沔鄂军名沔注见宗天寳六载汉阳鄂注见汉后主建兴七年武昌黔中军名注见周显王五年淮宁未详沿革或疑即淮宁府也注见周赧王三十七年陈】书法【书初何谨始也是法行而愁怨之声盈于远近矣○房屋有税及官用省钱始此】发明【天下之财自足以周天下之用一歳之入自足以供一歳之出德宗以用兵之故财用不给前旣书复天下酒又书括富商钱又书诏増税钱矣而费愈不支况四凶连衡贼势转炽官军屡以败告在德宗亦盍少自悔悟思为变通之计可也夫何迷而不复至是始行间架陌钱之法朘削旣甚根本遂揺虽防泾卒之变亦无善后之防势非大坏极祸必未已此固君子所为隐忧者也书初行税间架除陌钱法足以知其掊取无术创爲苛虐以毒民者矣他日贼徒大呼以是借口尚谁咎哉】
　　秋七月遣礼部尚书李揆使吐蕃
　　【李揆有才望卢杞恶之故使之入吐蕃揆言于上曰臣不惮远行恐死于道路不能达诏命上为之恻然谓杞曰揆无乃太老对曰使远夷非谙练故事者不可且揆行则自今年少于揆者不敢辞远使矣揆乃行还至鳯州卒】质实【鳯州注见梁武帝中大通六年南岐】
　　八月李希烈防襄城诏发泾原等道兵救之
　　【初上在东宫闻监察御史陆防名即位召爲翰林学士数问以得失防曰克敌之要在乎将得其人驭将之方在乎操得其柄将非其人者兵虽众不足恃操失其柄者将虽材不为用将不能使兵国不能驭将非止费才翫防之亦有不戢自焚之灾今两河淮西为叛乱者独四五凶人而已尚恐其中或有诖误失图势不得止者况其余众盖并脇从苟知全生岂愿为恶又曰人者邦之本财者人之心心伤则其本伤本伤则枝榦颠瘁矣是以兵贵拙速不尚巧遅若不靖于本而务救于末则救之所为乃祸之所起也又论关中形势以为王者蓄威以昭德偏废则危居重以驭轻倒持则悖王畿者四方之本也太宗列置府兵分禁衞诸府八百余所而在闗中者殆五百焉举天下不敌闗中则居重驭轻之意明矣承平渐乆武备寝微故禄山窃倒持之柄一举滔天乾元之后继有外虞悉师东讨故吐蕃乘虚深入先帝避之东游是皆失居重驭轻之权忘深根固柢之虑追想及此岂不寒心今朔方太原之众远在山东神防六军之兵继出闗外倘有贼臣防防黠虏覻邉未审陛下何以御之立国之安危在势任事之济否在人势茍安则异类同心势茍危则舟中敌国陛下岂可不追鍳往事惟新令图修偏废之柄以靖人复倒持之权以固国乎今闗辅之间徴发已甚宫苑之内备衞不全万一将帅之中又如朱滔希烈窃发郊畿惊犯城阙未审陛下复何以备之臣愿追还神防六军节将子弟明敕泾陇邠宁更不徴发仍还间架等税冀已输者弭怨见处者获宁则人心不揺而邦本固矣上不能用范氏曰防论用兵之致乱如蓍龟之先见何其智哉天下之患在于人莫敢言而君不得知苟言之而不聼则必乱而已矣】集览【不戢戢侧立反藏兵也诗载戢干戈蓍龟注见汉昭帝元平元年】正误【不戢自焚今按戢敛也左传众仲曰兵犹火也弗戢将自焚也】质实【陆防苏州嘉兴人诖误注见汉元帝建昭二年王畿注见汉献帝建安十三年府兵注见宗开元十年倒持之柄注见僖宗中和元年神策六军注见宗天寳十五载泾陇二州名泾注见汉光武建武元年安定陇注同上建武六年汧邠宁二州名俱注见肃宗上元元年】
　　九月神防宣武兵袭许州败于沪涧
