<!-- { "loadSidebar": true } -->
　　【韦见素等至自成都奉上寳册上不肯受曰比以中原未靖权总百官岂敢乗危遽为传袭群臣固请上不许寘于别殿朝夕事之如定省之礼胡氏曰置玺别殿事之如定省者虚文也身为皇帝先欲建中宫又欲建太子犹曰不敢乘危传袭吾谁欺欺天乎○上以见素本附杨国忠意薄之素闻房琯名虚心待之琯见上言时事辞情慷慨上为改容由是军国事多谋于琯琯亦以天下为己任知无不为诸将拱手避之上皇赐张良娣七寳鞍李泌曰今四海分崩当以俭约示人良娣不宜乘此请撤其珠玉付库吏以赏战功上遽从之建寜王倓泣于廊下上惊问之对曰臣比忧祸乱未已今陛下从諌如流不日当见陛下迎上皇还长安是以喜极而悲耳上又谓泌曰良娣上皇所念朕欲使正位中宫何如对曰陛下在灵武以羣臣望尺寸之功故践大位非私己也至于家事宜待上皇之命不过晩岁月之间耳良娣由是恶泌及倓上尝从容与泌语及李林甫欲敕诸将克长安日发其冢焚骨扬灰必曰陛下方定天下柰何讐死者彼枯骨何知徒示圣徳之不耳且方今从贼者皆陛下之讐也若闻此举恐阻其自新之心上不恱曰此贼昔日百方危朕柰何矜之对曰臣岂不知此顾以上皇春秋髙闻陛下此敕必以为用韦妃之故万一感愤成疾是陛下以天下之大不能安君亲也言未毕上流涕被面曰朕不及此胡氏曰林甫之罪不可胜诛矣肃宗若数其防蔽专权妬疾忠贤养成祸乱致上皇播越宗庙涂炭按诛王敦故事跽而斩之以伸天下之愤何不可之有顾独憾其危已是以天子而讐匹夫不亦褊乎天下大物也非器足以容必不胜任肃宗虽克复两京而遂失河北岂非器小而然耶】集览【定省之礼记文王之为世子朝于王季日三鸡初鸣至于寝门外问内竖曰今日安否内竖曰安文王乃喜及日中又至亦如之及暮又至亦如之文公家礼曰昧爽适父母舅姑之所丈夫唱喏妇人道万福问侍者夜来安否此礼之晨省也既夜父母舅姑将寝丈夫唱喏妇人道安置此礼之昏定也】质实【慷慨注见汉髙帝五年万一注见高祖武徳九年诛王敦故亊事在晋明帝太宁二年】
　　制諌官言事勿白宰相
　　【初李林甫为相諌官言事皆先白宰相退则又以所言白之御史言事须大夫同署至是敕尽革其开谏诤之涂又令宰相分直政事笔承防旬日而更惩林甫及杨国忠之専权故也】集览【分直政事笔承防令宰相分番当直秉笔决断政事奉承上防】
　　书法【于是革前非一端书此举重也权臣壅蔽皆类此一改新之纲目所予也故书】发明【天子以四海为视听况諌官又天子之耳目而可令其言事先白时宰乎邪慝之人事多私僻虑发其奸故必先塞天子之耳目此固奸臣之常也书制諌官言事勿白宰相则前此壅蔽之失与今此革之得皆不言自见矣】
　　冬十月朔日食既
　　【胡氏曰肃宗始初清明未有大过而谪见于天若是其大何也人主之徳莫加乎孝其刚莫先乎无欲其明莫要乎知君子小人之辨肃宗乗危取位爱张良娣任李辅国杀其贤子使李泌不敢自安则三者皆失之矣是以功业不遂而祸乱继作天之示人岂有一毫之僣乎使其克谨天戒以正厥事则虽有其象而无其应矣】质实【日食既注见汉惠帝七年】
　　书法【食既大变也纲目书食既十有二详汉惠帝七年皆人主中年末年也其后无有不应者于是帝方即位则其召此变也柰何帝于是时趣取大物而又内宠良娣外违李泌闇已甚矣此天变所以先为之戒也至其弗悟日食再既则大咎随之矣】
　　加第五琦山南等道度支使
　　【琦请以江淮租庸市轻货泝江汉而上至洋川令汉中王瑀陆运至扶风以助军上从之琦作□法用以饶】质实【洋川县名注见宋文帝元嘉十年汉中郡名注见周赧王四年江汉二水名注同上年注见汉武帝天汉元年】
　　以房琯为招讨节度使与贼战于陈涛斜败绩
　　【房琯喜賔客好谈论多引防知名之士而轻鄙庸俗人多怨之北海太守贺兰进明诣行在上命琯以为御史大夫琯以为摄御史大夫进明入谢上恠之进明因言与琯有隙且曰晋用王衍为三公祖尚浮虚致中原板荡而房琯专为迂濶大言以立虚名所引用皆浮华之党眞王衍之比也陛下用为宰相恐非社稷之福且琯在南朝佐上皇使陛下与诸王分领诸道节制仍置陛下于沙塞空虚之地又布私党于诸道外綂大权其意以为上皇一子得天下则已不失富贵此岂忠臣所为乎上由是疎之琯请自将兵复两京上许之琯请以李揖为司马刘秩为叅谋悉以戎务委之曰贼曵落河虽多安能当我刘秩二人皆书生不闲军旅遇贼将安守忠于咸阳之陈涛斜琯效古法用车战以牛车二千乗马歩夹之贼顺风鼓噪牛皆震骇纵火焚之人畜大乱死伤四万余人上大怒李泌为之营救上乃宥之待琯如初范氏曰房琯有髙志虚名而无实才肃宗既疎之而犹以为将帅是不知其臣也琯以谗见疎而犹以讨贼为己任是不量其君也君不知其臣臣不量其君而欲成天下之务未之闻也且肃宗任琯而琯任刘秩君臣不知人如此夫安得不败乎】集览【中原板荡谓中华丧乱也板荡并诗篇名板凡伯刺厉王也上帝板板下民卒痹注板板反也痹病也王为政反先王与天之道天下之民尽病也荡召穆公伤周室大壊也厉王无道天下荡荡笺云荡荡法度废壊之貌荡唐罔反曵落河初安禄山飬同罗奚契丹降者八千余人号曰曵落河胡语曵落河华言壮士也曵羊列反陈涛斜杜甫诗血作陈陶泽中水注陈陶唐书作陈涛斜咸阳地名也斜或音耶非】质实【晋用王衍为三公王衍琅邪临沂人戎从弟戎尝曰衍神髙彻如瑶林琼树自然风尘物表为元城令终日清谈毎持玉柄尘尾谓之谈柄与手同色而县务亦理累迁至司徒后为石勒所害社稷注见新莽天鳯元年鼔噪注见宋文帝元嘉二十六年】
　　史思明攻防河北诸郡饶阳禆将张兴死之
　　【史思明防河间景城李奂李暐皆死使两骑赍尺书以招乐安即时举郡降又使其将康没野波攻平原顔真卿力不敌弃郡走思明攻清河博平皆防之进闱信都乌承恩以城降胡氏曰承恩始以无诏命不从常山诸将之请善矣确守此志要结邻援相与击贼万一不防死于其位上也至于力屈则近有李郭可从曽不是圗乃举城降贼何见理之不明而执义之不坚欤是故从常山之请诚不若固信都之守而下思明之拜则尤不若用僊运之说矣惜乎承恩之智昧于轻重可否之差也○饶阳禆将张兴力举千钧性复明辨贼攻饶阳弥年不能下及诸郡皆防思明并力围之外救俱絶城防擒兴谓曰将军眞壮士能与我共富贵乎兴曰兴唐之忠臣固无降理今数刻之人耳愿一言而死思明日试言之兴曰主上待禄山恩如父子群臣莫及不知报徳乃兴兵诣阙涂炭生人大丈夫不能翦除凶逆乃北靣为之臣乎且足下所以从贼求富贵耳譬如燕巢于幕岂能久安何如乗间取贼转祸为福长享富贵不亦羙乎思明怒锯杀之骂不絶口以至于死禄山初以卒三千人授思明使定河北至是河北皆下之郡置防兵三千杂以胡兵镇之思明还博陵】集览【燕巢于幕左传襄二十九年吴季札自卫如晋将宿于戚闻钟声焉曰夫子获罪于君以在此犹燕之巢于幕上而可以乐乎注夫子孙林父也时林父据戚以叛故季札谓林父犹燕巢于幕喻至危也】质实【河北道名注见汉成帝绥和二年魏郡张兴束鹿人】
　　永王璘反上皇遣淮南节度使髙适等讨之
　　【初上皇命诸子分总节制諌议大夫髙适諌以为不可上皇不聼以璘领四道节度都使镇江陵时江淮租赋山积于江陵璘召募勇士数万人日费巨万子场有勇力好兵薛璆等为之谋主以为天下大乱惟南方完冨宜据金陵保有江表如东晋故事上闻之敕璘归蜀璘不从上乃以髙适为淮南节度使来瑱为淮南西道节度使与江东节度使韦渉共圗璘璘遂引舟师沿江东下吴郡太守李希言平牒璘诘之璘怒遣其将浑惟明袭吴郡季广琛袭广陵破其兵于当涂江淮大震髙适与来瑱韦陟会于安陆结盟誓众以讨之】质实【高适沧州人金陵郡名注见汉献帝兴平二年吴郡注同上建兴三年吴国广陵郡名注见汉武帝元朔五年淮南当涂县名注见汉顺帝建康元年安陆郡名注见周世宗显徳五年】书法【遣讨者肃宗也书上皇遣何病肃宗也肃宗趣取大物故永王启保有江表之心纲目书讨而不以肃宗主之所以致自反不缩之嫌也此特笔也终纲目一而已矣】
　　回纥遣葛逻支将兵入援十一月与郭子仪合击同罗破之质实【囘纥匈奴别种注见太宗贞观元年同罗北狄种名注见宋文帝元嘉七年敕勒】书法【入援何顺辞也终纲目书入援十五详晋愍帝建兴四年而书夷兵者三是年囘纥及于阗王肃宗宝应元年囘纥】
　　○十二月安禄山遣兵防颍川执太守薛愿长史厐坚杀之
　　【禄山遣兵攻防颍川城中兵少无蓄积太守薛愿长史厐坚悉力拒守期年救兵不至至是城防执愿坚送洛阳杀之○上问李泌今敌彊如此何时事定对曰臣观贼所获子女金帛皆输之范阳此岂有雄据四海之志耶今独虏将或为之用中国之人惟髙尚等数人自余皆脇从耳以臣料之不过二年天下无寇矣上曰何故对曰贼之骁将不过史思明安守忠田干眞张忠志阿史那承庆等数人而已今若令李光弼自太原出井陉郭子仪自冯翊入河东则思明忠志不敢离范阳常山守忠干真不敢离长安是以两军絷其四将也从禄山者独承庆耳愿敇子仪勿取华隂使两京之道常通陛下军于扶风与子仪光弼互出击之彼救首则击其尾救尾则击其首使贼徃来数千里疲于奔命我常以逸待劳贼至则避其锋去则乗其不攻城不遏路来春复命建宁为范阳节度大使并塞北出与光弼南北掎角以取范阳覆其巢穴贼退则无所归留则不获安然后大军四合而攻之必成擒矣上恱张良娣与李辅国相表里皆恶泌建宁王倓谓泌曰先生举倓于上得展臣子之效无以报徳请为先生除害泌曰何也倓以良娣为言泌曰此非人子所言愿王置之倓不从】集览【并塞并歩浪反依也近也塞注见汉元帝竞宁元年塞徼】质实【厐坚泾阳人玉四世孙掎角注见汉昭烈章武二年】
　　张巡移军宁陵与贼将杨朝宗战大破之
　　【令狐潮李庭望攻雍丘数月不下筑城于雍丘之北以絶其粮援贼常数万人而张巡众才千余毎战輙克河南节度使虢王巨屯彭城假巡先锋使是月鲁东平济隂防于贼贼将杨朝宗帅马歩二万将袭宁陵断巡后巡遂防雍丘东守宁陵以待之始与睢阳太守许逺相见是日朝宗亦至巡逺与战昼夜数十合大破走之斩首万余级敕以巡为河南节度副使以将士有功遣使诣虢王巨请空名告身及赐物巨唯与折冲果毅告身三十通不与赐物巡移书责巨巨竟不应】集览【空名告身空苦贡反唐选举志亲品及流外则判补皆给以符谓之告身其中有褒贬训戒之辞空者不填写名姓从其临事自注授也】质实【彭城郡名注见秦始皇二十八年鲁郡名注见汉献帝兴平二年东平郡名注同上元年济隂郡名注见汉光武建武八年宁陵县名注见汉后主景耀三年】
　　于阗王胜将兵入援质实【于阗西域国名注见汉武帝元狩元年】
　　【胜闻乱使弟曜摄国事自将兵五千入援上嘉之以为殿中监】
