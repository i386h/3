<!-- { "loadSidebar": true } -->
　　【置洛口仓于巩东南原上城周二十余里穿三千窖置回洛仓于洛阳北七里城周十里穿三百窖窖皆容八千石】集览【巩古勇反今河南府巩县是周考王封威公子惠公之少子于巩号曰东周惠公即此】质实【洛口仓注见大业七年巩县名注见汉王邦三年】
　　征天下散乐
　　【初齐髙纬之世有鱼龙山车等戏谓之散乐周宣帝时郑译奏征之及髙祖受禅牛定乐悉放遣之帝以啓民可汗将入朝欲以冨乐夸之太常少卿裴蕴希防奏括天下前世乐家子弟皆为乐户其六品以下至庻人有善音乐者皆直太常帝从之于是四方散乐大集东京课京兆河南制其衣锦防为空帝多制艶篇令乐正白明逹造新声播之音极哀怨】质实【京兆郡名注见唐宗开元十一年河南郡名注见秦庄襄王元年三川】
　　【丁卯】三年春正月突厥啓民可汗来朝
　　【啓民请袭冠带帝大悦】
　　三月杀故长宁王俨及其弟七人
　　【初云定兴坐媚事太子勇与妻子皆没官为奴婢上即位多所营造闻其有巧思召之使典其事时宇文述用事定兴以明珠络帐赂述述大喜兄事之荐使监造兵器因谓之曰兄所作器仗并合上心而不得官者为长宁兄弟未死耳定兴曰此无用物何不劝上杀之述因奏请处分帝然之乃鸩杀长宁王俨及其七弟襄城王恪之妃栁氏自杀】集览【巧思智思机巧也思想吏反】质实【长宁县名注见汉和帝永元十二年秭归襄城县名注见周赧王十五年】
　　发明【炀弑父杀兄何有于犹子然亦不可尽没其实故书杀俨及其弟七人以甚之】
　　夏四月诏颁新律
　　【帝以髙祖末年法令峻刻诏牛等造大业律十八篇颁行之民久厌严刻喜于寛政其后征役繁兴民不堪命有司临时迫脇以求济事不复用律令矣旅骑尉刘炫预修律令尝从容问炫曰周礼士多而府史少今令史百倍于前减则不济其故何也炫曰古人委任责成歳终考其殿最案不重校文不繁悉府史之任掌要目而已今之文薄恒虑覆治若锻链不宻则万里追证百年旧案故谚云老吏抱案死事繁政职此之由曰魏齐之时令史从容而已今则不遑宁处何也炫曰徃者州唯置纲纪郡置守丞县置令而已其余其僚则长官自辟今大小之官悉由吏部纤介之迹皆属考功省官不如省事官事不省而望从容其可得乎善其言而不能用】集览【考其殿最注见汉武帝元鼎四年课殿守丞守始究反诸侯为天子守土故称守汉百官表郡守掌治其郡有丞尉掌佐守典武职甲卒】质实【锻链注见唐宗天实五载纲纪注见宋主义符景平二年】
　　改州为郡○更定官制
　　【改上柱国已下官为大夫置殿内省与尚书门下内史秘书为五省増谒者司台与御史为三台分太府寺置少府监与长秋国子将作都水为五监又増改左右翊卫等为十六府废伯子男爵】集览【长秋注见汉光武建武九年】
　　六月诏为髙祖建别庙
　　【初髙祖受禅唯立四亲庙同殿异室而已帝即位命有司议七庙之制礼部侍郎许善心等奏请为太祖髙祖各立一殿凖周文武二祧与始祖而三余并分室而祭从迭毁之法帝谓栁防曰今始祖及二祧已具后世子孙处朕何所乃诏为髙祖建别庙既而方事廵幸竟不果立】集览【七庙之制记王制篇天子七庙三昭三穆与太祖之庙而七注此周制七者太祖及文王武王之祧与亲庙四太祖后稷也祭法篇天下有王设庙祧坛墠而祭之乃为亲踈多少之数是故王立七庙一坛曰墠一考庙曰王考庙曰皇考庙曰显考庙曰祖考庙皆月祭之周文武二祧记祭法篇逺庙为祧有二祧享尝乃止注祧之言超也超然上去意也天子迁庙之主以昭穆合藏于二祧之中享尝谓四时之祭祧他遥反孔子家语曰逺祖为祧有二祧焉古者祖有功宗有徳谓之祖宗者其庙皆不毁王肃注祧逺意也亲尽为祧二祧者髙祖及父母祖是也祖宗者不毁之名其庙有功者谓之祖至于周文王是也有徳者谓之宗武王是也二庙自有祖宗乃谓之二祧又以为配食明堂之名亦可谓逹虚指失实事也迭毁之法按汉成帝崩哀帝即位孔光何武等奏言迭毁之次当以时定臣请与羣臣杂议于是彭宣等议以为继祖宗以下五庙而迭毁后虽有贤君犹不得与祖宗并列子孙虽欲褒大显而文之鬼神不飨也谓虽有功烈亲尽则宜毁王舜刘歆议曰礼记曰天子三昭三穆与太祖之庙而七七者其正法数可常数者也宗不在此数中宗变也茍有功徳则宗之不可预为设数迭毁之礼自有常法无殊功异徳固以亲踈相推及至祖宗之序多少之数经传无明文至尊至重难以疑文虚説定也自贡禹建迭毁之议惠景及太上寝园废而为虚失礼意矣详见前书成传栁防史炤通鉴释文曰防音辩字本作辩北齐时里俗多作伪字始以巧言为辩至此又讹其字以巩为巧】
　　书法【立庙未有书诏者此其书诏何未果立也未果立则何以书罪广也髙祖防已三年庙制未定许善心之议善矣忧后世之毁及已也遂有此诏焉又以方事廵幸竟不果立其慢宗庙而自尊大甚矣故纲目书罪之】
　　帝北廵次榆林郡啓民可汗及义成公主来朝吐谷浑髙昌皆入贡
　　【车驾北廵发河北十余郡丁男凿太行山逹于并州以通驰道过鴈门太守丘和献食甚精至马邑太守杨廓独无所献帝不悦以和为博陵太守使廓至博陵观之由是所至献食竞为丰侈至榆林遂欲出塞耀兵径突厥中恐啓民惊惧先遣长孙晟谕防啓民奉诏因召所部酋长咸集晟欲令启民亲除草示诸部以明威重乃指帐前草曰此根大香启民遽嗅之曰殊不香也晟曰天子行幸所在诸侯躬自扫除以表至敬之心今牙内芜秽谓是留香草耳启民乃悟曰奴之罪也遂拔所佩刀自芟庭草其贵人及诸部争效之于是发榆林北境东逹于蓟开为御道长三千里广百歩启民及义成公主来朝行宫吐谷浑髙昌并遣使入贡太府卿元夀言于帝曰御营之外请分为二十四军日发一军相去三十里使旗帜钲鼓千里不絶定防太守周法尚曰不然兵亘千里动间山川猝有不虞难以相救乃取败之道也帝不怿曰卿意如何法尚曰结为方陈四面外拒六宫及百官家属并在其内若有变起所当之面即令抗拒内引竒兵出外奋击车为壁垒重设钩陈若战而防抽骑追奔万一不防屯营自守此万全防也帝曰善因拜法尚武卫将军令宇文恺为大帐其下可坐数千人以宴启民及其部落作散乐诸胡骇悦帝赐启民路车乗马鼓吹幡旗賛拜不名位在诸侯王上】集览【驰道注见秦始皇二十七年牙内注见汉献帝初平三年牙门钲鼓注见汉元帝建昭三年竒兵注见周赧王五十五年钩陈陈与阵通钩其阵之名】质实【太行山注见周安王十五年并州注见齐明帝建武三年鴈门郡名注见秦王政三年邱和洛阳人马邑郡名注见汉髙帝六年博陵郡名注见周威烈王二十三年榆林郡名注见文帝开皇十九年胜州蓟县名注见汉帝更始二年元夀洛阳人定防郡名注见晋懐帝永嘉六年】
　　书法【终纲目书廵二十九而始皇五武帝七三书廵七书如奢欲之主盖一辙也详秦始皇二十七年】
　　秋七月筑长城
　　【诏发丁男百余万筑长城西距榆林东至紫河苏威諌不听】质实【一统志云紫河在大同府城西北四百二十里古丰州西北黒峪口发源西流至云内州东合黒河】
　　杀太常卿髙颎尚书宇文防光禄大夫贺若弼
　　【帝之征散乐也太常卿髙颎諌不聴退谓丞李懿曰周天元以好乐而亡殷鉴不逺安可复尔又以帝遇启民过厚谓何稠曰此虏颇知中国虚实山川险易恐为后患宇文防私谓颎曰天元之侈以今方之不亦甚乎贺若弼亦私议宴可汗大侈并为人所奏帝以为诽谤朝政皆杀之颎有文武大畧明逹世务以天下为已任苏威杨素贺若弼韩擒虎皆颎所荐及死天下莫不伤之】集览【周天元北周宣帝赟也传立于太子自称天元皇帝殷鉴不逺殷鉴于夏言夏之亡可为殷之鉴也诗荡篇末章曰殷鉴不逺在夏后之世笺云此言殷之明镜不逺也夏以禹兴以桀亡得失晓然在前此诗为召穆公举此以戒厉王欲王之鉴殷犹殷之鉴夏】质实【诽谤注见汉惠帝四年】
　　发明【颎等皆前朝旧臣既不能明弑杀之祸又不能引身而去乃相与俛首事贼戮之宜矣然自而言则亦不可故皆书杀而不去其官下书杀薛道衡亦然】
　　免内史令萧琮仆射苏威官
　　【琮以皇后故甚见亲重与贺若弼善弼既诛又有童謡曰萧萧亦复起帝由是忌之遂废于家未几而卒苏威以諌筑长城故威亦坐免】
　　八月帝至金河幸启民可汗帐
　　【车驾发榆林甲士五十余万旌旗辎重千里不絶令宇文恺等造观风行殿容数百人离合为之下施轮轴又作行城周二千歩以布衣板楼橹悉备胡人惊以为神帝幸启民庐帐啓民捧觞上夀王侯以下袒割帐前莫敢仰视帝大悦赋诗曰呼韩顿颡至屠耆接踵来何如汉天子空上单于台皇后亦幸义成公主帐赐与甚厚】集览【楼橹注见晋武帝泰始八年庐帐注见唐髙宗永徽二年呼韩注见宋文帝元嘉二十三年呼韩入汉屠耆匈奴单于之号也名日逐王簿胥堂桉匈奴传其俗谓贤曰屠耆故常以太子为左屠耆王屠直于反耆音祁徐广曰屠一作诸】质实【一统志云金河在大同府古云内州东南一百五十里西流入天瑞泊其泥色紫故名辎重注见周显王三十六年】
　　还至太原营晋阳宫质实【太原郡名注见齐明帝建武三年并州晋阳宫注见梁武帝大同十一年】○宴御史大夫张衡宅
　　【帝上太行开直道九十里至济源幸衡宅留宴三日】质实【一綂志云济源县名本周之原地后更名轵东周为畿内地春秋时属晋战国时属魏秦汉皆为轵县地隋析置济源县以济水发源故名唐初置西济州后省州以县属懐州后属孟州宋金因之元初改县为原州寻罢州复为县属孟州本朝因之改属懐庆府】
　　遂还东都质实【东都注见秦荘襄王元年三川】
　　发明【自发榆林至还东都首尾特一事耳而屡书于册何哉书幸啓民帐所以见其务勤逺畧之实书营晋阳宫所以见其峻宇雕墙之实书宴张衡宅所以见其私昵宠臣深德其弑夺之实凡此类一事则有一义固不以其乱亡不道之故而尽畧之也】
