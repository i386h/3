<!-- { "loadSidebar": true } -->
　　○尊孝宣庙为中宗孝元庙为髙宗○置西海郡【莽自以北化匈奴东致海外南懐黄支唯西方未有加乃遣使多持金币诱塞外羌使言太皇太后圣明安汉公至仁天下太平五谷成熟或禾长丈余或一粟三米或不种自生或不蚕自茧四年以来羌人无所疾苦愿献地内属乃奏以为西海郡増法五十条犯者徙之以千万数民始怨矣】质实【黄支南蛮国名注见元始元年】
　　更定官名及十二州界
　　【分京师置前辉光后承烈二郡更公卿大夫元士官名位次及十二州名分界郡国所属罢置改易天下多事吏不能纪矣】
　　【乙丑】五年春正月祫祭明堂集览【祫祭祫胡夹反公羊大祫者何合祭也其合祭奈何毁庙之主陈于太祖未毁庙之主皆升合食于太祖也续汉书三年一祫祫以冬十月五谷成故骨肉合饮食于太祖也又注见后主建兴十五年禘礼】○复南北郊
　　【三十余年间天地之祠凡五徙】
　　置宗师
　　【诏曰宗室子自汉元至今十有余万人其令郡国各置宗师以纠之致教训焉】
　　夏四月太师光卒以马宫为太师质实【马宫东海戚人】○五月加安汉公莽九锡考异【按簒贼例曰凡簒国随事异文而尤谨其始注曰王莽董卓曹操等自其得政迁官皆依范史直以自为自立书之又封拜例曰凡殊礼皆书注曰王莽加号九锡之属王莽是自为之以自为书则此当书曰安汉公莽自加号宰衡安汉公莽自加九锡今刋夲纲目于董卓曹操等凡其迁官加殊礼皆书自惟此二条不书自盖传录阙漏耳】
　　【吏民以莽不受新野田而上书者前后四十八万七千五百七十二人及诸侯王公列侯宗室见者皆叩头言宜亟加赏于安汉公乃策命安汉公莽以九锡莽稽首再拜受绿韨衮冕衣裳玚琫玚珌句履鸾辂乘马龙旂九旒皮弁素积戎路乘马彤弓矢卢弓矢左建朱钺右建金戚甲胄一具秬鬯二防圭瓉二九命青玉珪二朱戸纳陛署宗官祝官卜官史官虎贲三千人】集览【九锡何休曰礼纬合文嘉曰礼有九锡一舆马二衣服三乐则四朱戸五纳陛六虎贲七弓矢八鈇钺九秬鬯皆所以劝善扶不能白虎通曰能安民者赐舆马能富民者赐衣服能和民者赐乐则民众多者赐朱戸能进善者赐纳陛能退恶者赐虎贲能诛有罪者赐鈇钺能征不顺者赐弓矢孝道备者赐秬鬯旧説解舆马谓大辂戎辂各一马二也衣服谓衮也乐则谓轩县之乐也朱戸谓所居之室朱其户也纳陛谓从中阶而升也虎贲谓三百人也弓矢彤玈之弓矢也鈇钺谓大柯斧赐之专杀也秬鬯谓秬鬯之酒赐以祭祀也緑韨诗三百赤韨注韨亦作芾音弗即也韦为之所以蔽膝其色视裳其形圎杀直大抵下广二尺象地上广一尺象天长三尺象三才颈五寸象五行两角皆上接革帯以系之冕服谓之芾祭祀谓之名殊而义一也衰冕周礼衮龙衣也衣五章裳四章凡九皆絺绣而画以为衮曲阿也谓绣龙蟠曲也五冕图曰衮冕十二旒以则天数缫玉五采前后各用玉百四十四王祀昊天五帝先王朝觐诸侯则服之上公亦龙衮前后皆九旒缫玉则用九焉舆服志冕冠垂旒前后邃延注邃垂也延冕上覆玚琫玚珌玚杖梗反玉名又音畅琫补孔反珌音必琫珌佩刀上饰诗瞻彼洛矣鞞琫有珌注云鞞容刀鞞也琫上饰珌下饰防云古言鞞犹今言鞘句履句者履舄头饰出履一寸其形岐头舆服志赤舄絇履以承大祭周礼履人注句当为絇絇谓之拘着舄屦之头以为行戒絇音劭又姜逾反防云状如刀衣鼻言絇者取自拘持使低目不妄顾视鸾辂注见成帝建始元年乘马乘去声马供武用四匹曰乘侯伯之赐无常以功大小为度龙旂九旒旂倚也画两龙相倚以赤为之无文彩诸侯所建旒亦作斿旌旗之旓也礼巾车金路建大旂以賔同姓以封龙旂九斿以象大夫谓象苍龙宿之形唐车服志一品之旜九旒注周礼通帛为旜九旒至地诸侯九旒至轸大夫七旒至毂士三旒至肩皮弁素积礼司服王眡朝则皮弁服注皮弁之服用十五升白布衣积素以为裳正义曰皮弁以鹿子皮为之髙四寸长七寸制如覆杯前髙广后卑鋭案积犹辟也蹙其腰中故谓之素积戎路戎车其饰如德车详见舆服志彤弓矢彤丹饰也诸侯有大功则赐弓矢得专征伐彤弓以讲德习射藏示子孙卢弓矢卢或作玈音龙都反黒也朱钺金戚钺戚并斧属朱钺谓以丹朱饰钺之柄金戚谓以黄金饰戚也毛诗兵器图戚与皆斧钺别名谓戚为斧为钺钺大而斧小秬鬯二防秬臼许反黒黍也鬯丑亮反香草也防音酉又音由中尊也尊有三品彜中曰防下曰罍尔雅防彜受三斗防五斗罍六斗以黒黍米捣鬰金草取汁而煑之和酿为酒其气芬香条畅故谓之秬鬯所以降神也谓当以锡命告其始祖故赐鬯礼书云鬰草十二花状如红蓝鬯未祼也实防其将祼则实彜矣礼九命然后赐秬鬯圭瓉以祭祖庙圭瓉礼典瑞曰祼圭有瓉以肆先王以祼賔客郑曰圭瓉鬯爵也郑司农云于圭头为器可以挹鬯祼祭谓之瓉故诗云瑟彼玉瓉黄流在中国语谓之鬯圭以肆先王祼先玉祭也爵行曰祼汉礼瓉槃大五升口径八寸下有槃口径一尺又礼玉人曰祼圭尺有二寸有瓉以祀庙注祼之为言灌也谓始献酌奠也瓉形如槃其柄用圭有流前注用以灌鬯九命青玉珪礼大宗伯有九仪之命正邦国之位一命受职再命受服三命受位四命受器五命赐则六命赐官七命赐国八命作牧九命作伯又典命曰上公九命为伯其国家宫室车旗衣服礼仪皆以九为节六器图云以青圭礼东方东生物之方也故圭鋭以象春九命然后赐之杂记云公圭博三寸厚半寸剡上左右各半寸其下方朱戸注见九锡下纳陛尊者之阶曰纳陛孟康曰纳内也谓凿殿基际为陛不使露也顔师古曰尊者不欲露而升陛故纳之于霤下虎贲贲旧作奔言其勇猛如虎之贲腾也王莽以古有勇士孟贲故名虎贲】
　　书法【书曰加命犹自上出也以莽之权而犹自上出何于是平帝尚幼太后专之书加所以病太后也书九锡始此终纲目书九锡十四莽曹操司马懿司马昭赵王伦桓刘裕萧道成萧衍陈覇先杨坚唐王渊王世充朱全忠书加一莽书以书加者二懿全忠皆不受者也书自为复辞始受者二昭裕余皆书自】
　　封王恽等八人为列侯
　　【王恽等还言天下风俗齐同诈造歌謡颂功德凡二万言诏以恽等宣明德化万国齐同皆封为列侯时广平相班穉独不上嘉瑞及歌謡琅邪太守公孙闳言灾害于公府甄丰劾闳造不祥穉絶嘉应嫉害圣政皆不道穉班偼伃弟也太后曰班穉后宫贤家我所哀也闳独下狱诛穉惧上书陈谢愿归相印入补延陵围郎莽又奏为市无二贾官无狱讼邑无盗贼野无饥民道不拾遗男女异路之制犯者象刑】集览【无二贾言纯质也贾读曰价象刑孔子曰三皇设言民不违五帝画象世顺机何休曰此孝经纬文也画音获画犹设也其象刑者即唐传云唐虞之象刑上刑赭衣不纯注云纯缘也时人尚徳义犯刑者但易之衣服自为大耻中刑杂屦屦履也下刑墨幪幪巾也使不得冠饰以耻之也白虎通曰象刑者以衣服象五刑也犯墨者幪巾犯劓者赭其衣犯□者墨其髌犯宫者扉犯大辟者布其衣裾而无顔縁投之于市与众弃之也扉扶味反】质实【广平国名注见武帝元狩四年琅琊郡名注见新莽天鳯四年】
　　发定陶共王母及丁姬冡取其玺绶秋八月太师大司徒宫罢
　　【莽奏共王母丁姬懐帝太后皇太太后玺绶以葬请发冡取其玺绶太后不许莽固争之太后诏因故棺改葬之莽奏共王母丁姬棺皆名梓宫珠玉之衣非藩妾服请更之奏可公卿在位皆阿莽指入钱帛遣子弟及诸生四夷凡十余万人操持作具助将作掘平之又隳壊共皇庙冷褒叚犹等皆徙合浦征师丹封义阳侯月余薨马宫尝与议传太后諡至是为莽所厚故追诛前议者而独不及宫宫内慙惧上书自言诏以侯就第】质实【合浦县名注见武帝元鼎六年义阳县名注见梁武帝太清二年】书法【书发冢何甚之也终纲目书戮棺三是年唐景龙四年武三思天宝十二年李林甫惟三思非讥辞】
　　冬十二月安汉公莽弑帝考异【按簒贼例曰以毒弑者加进毒字而不地注曰如莽冀之类今分注莽因腊日上椒酒置毒酒中帝崩而大书不曰进毒盖亦阙漏】考证【当加进毒于弑帝之上○按汉书平帝崩于未央宫敛加元服葬康陵纲目于汉诸帝皆书葬夫何于平帝独不曰葬康陵无乃失书乎曰非也春秋弑贼不讨不书葬以为无臣子也王莽簒贼干统十有四年之乆然后刘起光武中兴众共诛之纲目不书葬平帝盖夲春秋之法也欤】质实【一统志云康陵在西安府咸阳县西二十五里帝益壮以卫后故怨不悦莽因腊日上椒酒置毒酒中帝有疾莽作策请命于泰畤愿以身代藏策金縢置于前殿敕诸公勿敢言帝崩莽令吏皆服防三年敛加元服葬康陵班固曰孝平之世政自莽出褒善显功以自尊盛观其文辞方外百蛮无思不服休征嘉应颂声并作至乎变异见于上民心怨于下莽亦不能文也】集览【腊日汉以大寒后戌日为腊记月令孟冬腊先祖罗璧识遗曰郑注腊即周礼所谓蜡祭也余读玉烛寳典云腊祭先祖蜡祭百神则蜡与腊异蜡祭因飨农以终嵗勤动而息之腊猎也猎取禽兽祭先祖重夲始也二祭寓意不同所以腊于庙蜡于郊又注见新莽始建国三年祖腊藏策金縢武王有疾周公请命三王欲以身代死史录其策藏之于匮缄之以金故曰金縢匮也縢即束缚之义】发明【平帝之终前史虽明言置毒酒中然皆以帝崩为文至纲目始正名定罪直书弑逆者所以诛乱臣贼子为万世戒尔凡莽纷纷制作褒赏杀戮不可胜纪纲目虽不尽削要之大逆大恶之人其奸伪之迹初无足深论者故亦得略之】
　　以平晏为大司徒
　　书法【帝弑矣晏之为司徒孰以之以之者莽也凡上书事下书拜官官其事也上书弑帝下书以晏为司徒晏盖与闻乎弑者故莽封拜平晏不书书曰其党与合而观之当时之狱具矣】
