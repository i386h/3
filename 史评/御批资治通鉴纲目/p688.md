<!-- { "loadSidebar": true } -->
　　夏五月郑覃罢为右仆射陈夷行罢为吏部侍郎【上与宰相论政事陈夷行言不宜使威权在下李珏曰夷行意疑宰相中有弄陛下威权者耳臣屡求退茍得王傅臣之幸也郑覃曰陛下开成元年二年政事殊羙三年四年渐不如前杨嗣复曰元年二年郑覃夷行用事三年四年臣与李珏同之罪皆在臣因叩头曰臣不敢更入中书遂趋出上召还劳之覃起谢曰此乃嗣复不容臣耳嗣复曰覃言政事一年不如一年非独臣应得罪亦上累圣德退三表辞位上召出之而罢覃及夷行覃性清俭夷行亦耿介故嗣复等深疾之】集览【茍得王傅茍犹言但也但得为诸王之傅幸矣】质实【耿介注见陈武帝永定二年】
　　以姚勗检校礼部郎中
　　【上以盐鐡推官姚朂能鞫疑狱命权知职方员外郎右丞韦温奏郎官朝廷清选不宜以赏能吏上乃以朂检校礼部郎中仍充旧职杨嗣复曰温志在澄清流品若有吏能者皆不得清流则天下之事孰为陛下理之恐似衰晋之风然上素重温终不夺其所守】集览【流品注见宗开元十七年流外】
　　秋七月以崔郸同平章事质实【崔郸贝州武城人邠之弟】○冬十月立陈王成羙为皇太子
　　【杨妃请立皇弟安王溶为嗣上谋于宰相李珏非之乃立敬宗少子成羙为皇太子上幸防宁殿作乐有童子縁橦一夫来徃走其下如狂上怪之左右曰其父也上然流涕曰朕贵为天子不能全一子召教坊刘楚材宫人张十十等数人责之曰搆害太子皆尔曹也付吏杀之因是感伤旧疾遂増十一月疾少间坐思政殿召当直学士周墀问曰朕可方前代何主对曰陛下尧舜之主也上曰朕岂敢比尧舜所以问卿者何如周赧汉献耳墀惊曰彼亡国之主岂可比圣德上曰赧献受制于彊诸侯今朕受制于家奴以此言之殆不如也因泣下霑襟墀伏地流涕自是不复视朝胡氏曰欲除太子者贤妃杨氏也刘楚材张十十之徒奉承妃意而已文宗乃以防害之罪加之而不知杨氏之情其不明至是哉】集览【縁橦縁循也橦传江反柱也汉武时享四夷之客作巴俞都卢寻橦縁竿戯】质实【陈州名注见周赧王三十七年安州名注见周世宗徳五年安陆周墀汝南人】
　　囘鹘相掘罗勿弑彰信可汗
　　【国人立防馺特勒为可汗防歳疫大雪羊马多死囘鹘遂衰】集览【防馺特勒防苦盍反馺苏市反防馺其名也囘鹘俗谓其子弟曰特勒】质实【囘鹘北狄种名注见太宗贞观元年可汗夷狄君长号注见汉后王景耀四年】
　　书法【蛮夷书杀此其书弑何相弑之也相弑之则曷为书弑为相而弑其君则不可以恒辞书矣登里德宗建中元年乌介武宗防昌六年亦相弑之则何以书杀非中国所册命也非册命则固不可以中国之法治矣忠贞德宗贞元六年昭礼太和六年亦册命也则其不书弑何忠贞昭礼骨肉相残王者不治夷狄虽以中国之法治之亦难乎责之以详也故虽中国所命立必相弑之而后始书弑终纲目夷蛮书弑六详齐丁丑年】
　　是歳天下户数四百九十九万六千七百五十二书法【自广德甲辰书天下户口之数二百九十余万至是六十六年所增者二百万耳甫及天寳之半生聚之难如此哉】
　　【庚申】五年春正月立颍王瀍为皇太弟废太子成美为陈王
　　【上疾甚命知枢宻刘逸薛季棱引杨嗣复李珏至禁中欲奉太子监国中尉仇士良鱼志以太子之立功不在己乃言太子防且有疾矫诏立瀍为太弟以成羙冲防复封陈王瀍沈谷有断喜愠不形于色与安王溶皆素为上所厚】质实【颍州名注见梁武帝天监二年禁中注见宋孝武大明六年】书法【废立者仇士良矫诏耳不书矫诏何病文宗也帝惟一子不能全之至于暴薨而莫之悟遂子其侄焉而又使奸臣得以废之纲目书立书废无异辞若曰帝实为之也云尔】
　　帝崩太弟杀陈王成羙遂即位考证【太弟当作太弟瀍】
　　【上崩仇士良説太弟赐杨贤妃安王溶陈王成羙死敕大行以十四日殡成服諌议大夫裴夷直上言期日太逺不听时士良等追怨文宗凡乐工及内侍得幸者诛贬相继夷直复上言陛下继统宜速行丧礼早议大政以慰天下而未及数日屡诛戮先帝近臣惊率土之视听伤先帝之神灵人情何瞻国体至重若使此軰无罪固不可刑若其有罪旬日何晩不听太弟即位是为武宗胡氏曰昔成王有疾不以疾病困殆而正衣冠就公卿出经远保世之格言女子小人何由得行其私奸谋匿计何由得乗其隙此固周召作圣之功而成王敬德之效也文宗有羙质而无圣学故于始终大节懵懵焉不然当疾病之时自力御殿引召宰执面命太子临见羣臣仇士良軰虽欲移易亦安得而移易哉故孔子作春秋公薨必书其所其垂教之意深矣远矣】集览【大行风俗通曰天子新崩未有定諡故称大行皇帝周召作圣之功此是周公召公能作圣之功也书多方惟狂克念作圣蔡氏传曰愚而能念于善则可为圣矣成王敬德之效此亦成王知敬德之效也书召诰王其疾敬德蔡氏传曰言德不可不敬也容可缓乎自力御殿自力犹言力疾也天子所止谓之御谓带病勉力升殿】
　　书法【贺善赞曰文宗恭寛勤俭多可纪者然深恶朋党而不知所辨欲去宦阉而不知所倚篇中所载非二李之出入则训注之始末也至于太子以暴薨而不书暴太弟以矫诏立而不书矫纲目尢不满焉○即位书遂讥遽也陈覇先尝书之矣于是再见武宗有富天下之私汲汲于成羙之死书曰杀陈王成羙遂即位陋之也于是杀安王溶不书举其重者而已矣】
　　发明【成羙既为太子而无故废之则太弟之立葢攘夺而得之耳然成羙本封陈王今止还其故爵则在成羙初无加益况始焉成羙之立出于文宗本心今太弟何为必欲杀之葢武宗乐乎其位有利欲之心志在除去已逼故虽仇士良纳説而纲目必曰太弟杀之者推原其本责有所归故也呜呼武宗之得国如此虽欲享年有永胡可得哉】
　　夏五月杨嗣复罢以崔珙同平章事质实【崔珙博陵人题之子】○秋八月葬章陵质实【一统志云章陵在西安府富平县西北二十里天乳山】○李珏罢九月以李德裕同平章事
　　【初上之立非宰相意故杨嗣复李珏相继罢去召德裕而相之德裕入谢言于上曰致理之要在于辩羣臣之邪正夫邪正二者势不相容正人指邪人为邪邪人亦指正人为邪人主辩之甚难臣以为正人如松栢特立不倚邪人如藤萝非附他物不能自起故正人一心事君而邪人竞为朋党先帝深知朋党之惠然所用卒皆朋党之人良由执心不定故奸邪得乗间而入也夫宰相不能人人忠良或为欺罔主心始疑于是旁询小人以察执政如德宗末年所听任者惟裴延龄辈宰相署敕而已此政事所以日乱也陛下诚能愼择贤良以为宰相有奸罔者立黜去之常令政事皆出中书推心委任坚定不移则天下何忧不理哉又曰先帝于大臣好为形迹小过皆含容不言日累月积以至祸败兹亊大误愿陛下以为戒臣等有罪陛下当面诘之小过则容其悛改大罪则加之诛谴如此君臣之际无疑闲矣上嘉纳之初德裕在淮南敕召监军杨钦义知枢宻德裕待之无加礼钦义衔之德裕一日延之堂中赠以珍玩数牀钦义大喜过望行至汴州诏复还淮南钦义尽归德裕所赠德裕卒与之后钦义竟知枢宻德裕柄用颇有力焉】集览【柄用前汉谷永传方见柄用注柄权也言任用之而授以权】质实【汴州注见周显王二十九年大梁】
　　冬十月黠戞斯攻囘鹘破之囘鹘嗢没斯款塞求内附【初伊吾之西焉耆之北有黠戞斯部落即古之坚昆唐初结骨也乾元中为囘鹘所破不通中国其人悍勇吐蕃囘鹘常赂遗之假以官号回鹘既衰其酋长阿热始自称可汗囘鹘击之连兵三十余年反为所败防馺被杀诸部逃散可汗兄弟嗢没斯等及其相赤心那颉啜各帅其众抵天德塞下贸谷食且求内附天德军使温德彜奏回鹘溃兵侵逼西城诏振武节度使刘沔屯云迦闗以备之】集览【黠戞斯黠下八反戞纥黠反注见汉宣帝黄龙元年坚昆嗢没斯可汗兄弟之名也嗢乌没反赤心囘鹘之相名即沙陀朱邪赤心也注见髙宗永徽三年朱邪那颉啜亦回鹘之相名也颉奚结反啜株悦反】正误【其相赤心今按赤心人名囘鹘相也武宗防昌二年为嗢没斯所杀会昌三年回鹘侵逼振武石雄等帅沙陀朱邪赤心三部袭其武帐至防宗咸通十年朱邪赤心以讨厐勋功赐姓名李国昌为大同节度使乃李克用之父也集览误甚】质实【伊吾郡名注见汉明帝永平十五年焉耆西域国名注见宋文帝元嘉十二年坚昆西域国名注见汉宣帝黄龙元年结骨注同上年坚昆酋长注见汉帝更始二年天德军注见宪宗元和八年西城未详处所振武节度注见宪宗元和八年】
　　魏博节度使何进滔卒子重顺知留后质实【魏博节度注见汉成帝绥和二年魏郡】○萧太后徙居积庆殿○十一月以裴夷直为杭州刺史
　　【故事新天子即位两省官同署名上之即位也夷直漏名由是出为刺史】质实【杭州注见宪宗元和二年两省注见中宗景龙二年】
　　以李中敏为婺州刺史
　　【内谒者监仇士良请以开府防其子为千牛给事中李中敏判云开府阶诚宜防子谒者监何由有儿士良慙恚李德裕亦以中敏为杨嗣复之党恶之出为刺史胡氏曰李中敏判语虽近戯然深得事实仇士良虽恚终无如之何留之朝廷岂不为南牙之助李德裕乃以杨嗣复之党逐之其失大矣】集览【千牛句絶官名也掌执御刀以宿卫者】质实【李中敏陇西人婺州注见晋哀帝兴宁三年东阳南牙注见中宗嗣圣十四年】
　　【辛酉】武宗皇帝防昌元年春二月囘鹘立乌介可汗○三月以陈夷行同平章事○杀知枢宻刘逸薛季棱贬杨嗣复李珏逺州刺史裴夷直驩州司马考异【珏字甫字下并漏为字】
