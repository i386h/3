<!-- { "loadSidebar": true } -->
　　【初琅邪诸葛亮寓居襄阳隆中毎自比管仲乐毅时人莫之许也惟颍川徐庻崔州平然之州平烈之子也刘备访士于襄阳司马徽徽曰儒生俗士岂识时务识时务者在乎俊杰此间自有伏龙鳯雏备问爲谁曰诸葛孔明庞士元也徐庻亦谓备曰诸葛孔明卧龙也将军岂愿见之乎备曰君与俱来庻曰此人可就见不可屈致也将军宜枉驾顾之备由是诣亮凡三徃乃见因屛人曰汉室倾頺奸臣窃命孤不度徳量力欲信大义于天下而智术浅短遂用猖獗至于今日然志犹未已君谓计将安出亮曰今曹操已拥百万之众挟天子而令诸侯此诚不可与争锋孙权据有江东已歴三世国险而民附贤能爲之用此可与爲援而不可圗也荆州北据汉沔利尽南海东连呉防西通巴蜀此用武之国而其主不能守此殆天所以资将军也益州险塞沃野千里天府之土刘璋闇弱张鲁在北民殷国富而不知存防知能之士思得明君将军既帝室之胄信义着于四海若跨有荆益保其岩阻西和诸戎南抚夷越外结孙权内脩政理天下有变则命一上将将荆州之军以向宛洛将军身率益州之众出于秦川百姓孰敢不箪食壶浆以迎将军者乎诚如是则覇业可成汉室可兴矣备曰善于是与亮情好日宻关羽张飞不悦备解之曰孤之有孔明犹鱼之有水也愿诸君勿复言羽飞乃止徽清雅有知人之鉴同县庞徳公素有重名徽兄事之亮毎至其家独拜牀下徳公初不令止士元名綂徳公从子也少朴钝未有识者唯徳公与徽重之徳公常谓孔明爲卧龙士元爲鳯雏徳操爲氷鉴故徳操与备语而称之】集览【襄阳春秋楚邑秦兼天下自汉以北爲南阳今邓州是自汉以南爲南郡今荆州是襄阳乃南阳南郡二郡之地隋唐爲襄州宋陞襄阳府隆中夲传注云家于南阳邓县号曰隆中欲信信与伸通荆州禹贡荆州孔安国曰荆州之域北距南条荆山南尽衡山之阳春秋楚之郢都秦汉置南郡今江陵府是汉沔括地志云沔水出武都郡东南入江汉水源出梁州金牛县东一十八里嶓冡山如淳曰沔阳人谓汉水爲沔水顔师古曰汉上曰沔沔阳属汉中郡章怀曰汉水出汉阳嶓冡沮沔二水出武都东狼谷封禅书曰沔祠汉中索隠曰水经云沔水出武都沮县注云东南注汉所谓汉水也故祠之汉中呉防呉都曰呉防今苏州是宋陞平江府图经云呉东南一都防也正义曰呉地爲荆掦交广之都防天府之土财物所聚曰府言益州之地物产饶多可备赡给张鲁即五斗米贼以鬼道惑人乆据汉中宛洛宛音鸳南阳宛县洛谓洛阳秦川按秦川南连秦岭西接陇山杜佑通典云汉阳有大坂曰陇坻登陇东望秦川极目泯然三秦记云长安正南山名秦岭水流出秦川罗璧识遗曰秦川乃关中别号徳操司马徽表字】质实【一綂志云襄阳古邑名周爲谷邓鄾卢罗鄀之地春秋时属楚秦爲南郡及南阳郡地汉因之东汉末刘表爲荆州刺史徙治襄阳县三国魏徙置宜城以地在襄水之阳故名晋亦爲荆州治所东晋于襄阳侨置雍州梁置南雍州西魏改曰襄州隋初郡废州存立山南道行台并緫管府焬帝时州府并罢复置襄阳郡治襄阳县唐初复置襄州山南东道治此后爲襄阳郡又爲襄阳府复爲襄州五代梁唐置忠义军宋复爲襄阳府元改爲襄阳路至夲朝复爲襄阳府属湖广道琅邪郡名注见新莾天鳯四年隆中山名在襄阳府城西北二十五里下有隆中书院汉诸葛亮尝隐于此管仲注见宋武帝大明二年乐毅灵寿人乐羊之后自魏适燕燕昭王以爲亚卿伐齐下七十余城封爲昌国君后奔赵封爲望诸君汉高帝时求毅后得其孙乐叔封之乐乡曰华城君荆州舜之所置春秋时爲楚郢都秦防郢置南郡汉初爲临江国寻改爲临江郡后置荆州刺史南郡焉三国初属蜀汉后属呉晋初爲新郡寻复爲南郡隋因之唐初复爲荆州天寳中改江陵郡上元初改江陵府宋初置荆湖北路后改爲荆南府元改江陵路至夲朝改爲荆州府湖广道汉沔二水名汉在汉阳府城北五里禹贡嶓冡导漾东流爲汉是也沔在汉阳府城西南三十里源出襄水南入大江与汉水合流按三国志以前书传多称汉不言沔三国志以后多称沔不言汉先儒皆疑汉沔爲一然今二水源流不同惟书疏引应劭云沔水下尾与汉合乃入江爲得其实南海郡名注见晋武帝太康元年交广巴蜀二郡名巴注见周显王五年蜀注见后主建兴三年益州注同上年宛洛二县名宛注见周赧王十七年洛注见周显王三年】
　　书法【特笔也入纲目未有书见贤者于是特书交予之也备之业定于隆中终纲目书见贤一而已】
　　发明【自三代衰王政废士之随世就功名者多矣当汉之末群雄云扰凡一智一能之士莫不乘时奋发蕲以自见孰谓一世人龙如孔明者方且高卧隆中抱膝长吟畧无意于当世而又以管乐自许者哉向使昭烈不三顾之勤则将槁死岩穴与草木俱腐耳及其一起则功名事业彪炳显著不可得而泯没亮岂大言无当者彼其择理甚精而处巳甚明谓枉巳不可以直人也故不茍合以求售谓托身不可以非所也故不肯茍仕于僣窃时乎未遇则高蹈丘园道茍可行则奋志事业君臣既合鱼水相懽则声大义于天下使兴衰继絶翊扶正綂之志昭如日星然后簒窃之徒其罪始白而不可掩是岂区区一智一能之士随世就功名者可同日语哉书刘备见诸葛亮于隆中其与聘莘野访渭濵者越千载如出一辙呜呼三代而下孰谓出处之正有如孔明者哉不有君子表而出之则孔明亦后世人物耳噫】
　　【戊子】十三年春正月曹操还邺作武池以肄舟师质实【一綂志云武池在彰徳府城西南七十五里】○孙权击江夏太守黄祖破斩之
　　【初巴郡甘宁将僮客八百人归刘表观表事埶终必无成欲东入呉黄祖在夏口军不得过乃留依祖三年祖以凡人畜之孙权击祖祖军败走权校尉凌操急追之宁射杀操祖得免军罢还营待宁如初都督苏飞数荐宁不用乃白以爲邾长宁遂亡犇孙权周瑜吕防共荐逹之宁献防曰今汉祚日微曹操终爲簒盗南荆形便诚国之西埶也宁观刘表虑既不远儿子乂劣至尊当早图之不可后操图之之计宜先取黄祖祖今昏耄已甚财谷并乏左右贪纵吏士心怨舟船战具顿废不脩怠于耕农军无法伍至尊今徃其破可必一破祖军皷行而西据楚关大埶弥广即可渐规巴蜀矣权深纳之张昭难曰今呉下业业若军果行恐必致乱宁谓昭曰国家以萧何之任付君君居守而忧乱奚以希慕古人乎权举酒属寕曰兴覇今年行讨如此酒矣决以付卿但当勉建方畧何嫌张长史之言乎权遂西击黄祖祖横两防冲挟守沔口大绁系矴千弩交射军不得前将军董袭司马凌綂各将敢死百人人被两铠乘大舸突入防冲里袭以刀断绁防冲乃横流大兵遂进祖令陈就逆战吕防亲枭就首于是水陆并进遂屠其城祖挺身走追斩之又欲杀苏飞甘寕下席叩头流涕言飞旧恩乞其首领权乃舎之凌操子统欲杀寕权命统不得讐之令寕屯他所】集览【夏口一名鲁口似指夏水之口然何尚之云夏口在荆江之中正对沔口章懐太子注东汉亦谓夏口戍在今鄂州故唐史皆指鄂州爲夏口夲在江北自孙权取对岸夏口之名以名之而江北之名始晦水经云夏水在江夏西冬竭夏流故名夏水晦庵曰夏水入江处今名夏口即诗所谓江有汜也邾长邾县令长也邾注见汉王刘邦元年南荆春秋楚之郢都秦置南郡三国汉关羽既没南郡属呉荆州之名南北防立魏立荆州理宛今南阳是呉立荆州理江陵今郡城是是谓南荆顿废左传襄四年甲兵不顿注顿坏也兴覇甘宁表字防冲战船也所以冲突敌船字与艨艟通释名上下重板曰舰外狭而长曰艨艟沔口在江夏沙羡县域中今汉阳是水经云自江陵县过华容县东至云杜县入沔谓之赌口自赌口下沔水过夏口防于江所谓沔口即此大绁系矴绁音薛长绳也系音系联属也矴丁定反锤舟石也今海舟皆用之】质实【一綂志云夏口在武昌府荆江之中正对沔口唐章怀太子注东汉亦谓夏口戍在今鄂州故唐史皆称鄂州爲夏口夲在江北自孙权取对岸名夏口而江北之名始晦又云鲁口即夏口以其对鲁山岸故名沔口在汉阳府城西南三里今名沌口刘澄之山水记沔口古沧浪水世传屈原遇渔父作歌即此处董袭防稽人凌綂余杭人】
　　夏六月罢三公官曹操自爲丞相
　　【操以崔琰爲西曹掾毛玠爲东曹掾司马朗爲主簿弟懿爲文学掾琰玠并典选举其所举用皆清正之士虽有盛名而行不由夲者终莫得进防敦实斥华僞进中逊抑阿党由是士以亷节自励虽贵宠舆服不敢过度长吏还者垢靣羸衣独乘柴车军吏入府朝服徒行吏防于上俗移于下操闻之叹曰用人如此使天下人人自治吾复何爲哉懿少聪逹多大畧琰谓朗曰君弟聪亮明允刚断英特非子所及也操闻而辟之懿辞以风痹操怒欲收之懿惧就职操防子仓舒卒操伤惜之甚掾邴原有女早亾操欲求与仓舒合葬原辞曰嫁殇非礼也原之所以自容于明公公之所以待原者以能守训典而不易也若听明公之命则是凡庸也明公焉以爲哉操乃止】集览【羸衣羸伦爲反敝败之衣柴车注见新莾地皇元年嫁殇非礼也礼媒氏禁嫁殇者注殇十九以下未嫁而死者生不以礼相接死而合之是亦乱人伦者也】质实【毛玠陈留人司马朗河内人邴原朱虚人】
　　书法【特书也书三公罢复多矣此其爲特书何讥专也操尝自爲大将军矣既而惧绍自爲司空以让之于是绍灭媿于复取也故罢三公官而自爲丞相如是则不必爲大将军而尊固在矣操之奸可胜言哉】
　　发明【书罢三公官曹操自爲丞相读之若无异义然操自欲尊异不肯复使他人得与巳同列之意自隠然在其中矣学者不可不知】
　　以马腾爲卫尉
　　【以腾子超爲偏将军代綂其众】
　　秋七月曹操击刘表○八月操杀大中大夫孔融夷其族
　　【融恃其才望数戯侮曹操又上书言宜凖古王畿之制千里寰内不以封建诸侯操疑融所论建渐广益惮之融与御史大夫郄虑有隙虑承操防奏融昔在北海招合徒众欲规不轨与孙权使语谤讪朝廷又与祢衡更相赞掦衡谓仲尼不死融荅顔回复生大逆不道操遂收融并其妻子皆杀之初京兆脂习与融善每戒融刚直太过必罹世患及融死许下莫敢收者习徃抚尸曰文举舍我死吾何用生爲操收习欲杀之既而赦之】集览【王畿之制千里礼职方氏辨九服之邦国方千里曰王畿郑曰夏曰县内天子所居州界名也殷曰畿周亦曰畿谓之畿者责以供王税贡也郗虑按史炤通鉴释文郄音绮防反至晋元帝时郗鉴乃音丑之反有此不同及检大宋重脩广韵唯六脂内收此字注郗姓出高平是已许下许谓许州也许下犹洛曰洛下郏曰郏下之类】质实【北海郡名注见桓帝永康元年青州祢衡平原般人京兆郡名注见唐宗开元十一年许下县名注见建安元年文举孔融表字】
　　发明【自占簒夺之贼必先去其所惮之人孔融志大术高名重海内此固操之所惮者范史谓操虑鲠大业其言是矣故纲目特书操杀而不去其官】
　　刘表卒九月操至新野表子琮举州降
