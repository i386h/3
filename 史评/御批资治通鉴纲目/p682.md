<!-- { "loadSidebar": true } -->
　　【南诏之防成都也诏山南西道发兵救之节度使李绛募兵千人赴之蛮退而还诏悉罢之绛召新军谕防赐以廪麦而遣之皆怏怏而退监军杨叔元素恶绛不奉己以赐物薄激之众怒大噪掠库兵趋使牙绛方宴走登北城或劝绛缒而出绛曰吾为元帅岂可逃去麾推官赵存约令去存约曰存约受明公知何可茍免牙将王景延战死绛存约等皆遇害叔元奏绛收新军募直以致乱三省官上疏共论绛寃及叔元激怒乱兵之罪上始悟胡氏曰李深之当宪宗时罢相不去未为无眷眷于君之意歴穆敬为仆射至为逄吉所逐则失进退之义矣素与宦人为仇敌岂不知连帅之权半属监军既同方政又不礼焉则昧防闲之几矣募兵虽不及用罢而遣之亦宜犒赐而给以廪麦则忽抚挼之宜矣府有正兵比及乱作已方张宴坐受屠害则无预备之素矣岂其年老而智衰乎何处经遭变之多舛也】集览【连帅记王制十国以为连连有帅注连犹聚也帅长也方政方伯之政也诸侯曰方伯记王制千里之外设方伯一本政作镇】质实【兴元军注见周赧王四年汉中怏怏注见汉光武建武二年李深之李绛表字】
　　三月以柳公绰为河东节度使
　　【先是回鹘入贡及互市所过惧其为蛮常严兵防卫之公绰至镇回鹘遣梅録李畅以马万匹互市公绰但遣牙将单骑迎劳于境至则大辟牙门受其礼谒畅感泣戒其下无得侵扰沙陁素骁勇为九姓六州胡所畏伏公绰奏以其酋长朱邪执宜为隂山都督使居云朔塞下捍御北边执宜入谒神彩严整进退有礼公绰谓僚佐曰执宜外严而内寛言徐而理当福禄人也使夫人与其母妻饮酒馈遗之执宜感思为之尽力自是虏不敢犯塞】质实【回鹘北狄种名注见太宗贞观回纥沙陁突厥苖裔注见睿宗太极元年酋长注见汉帝更始二年酋豪朱邪执冝注见睿宗太极元年隂山府名注见宪宗元和三年云朔二州名云注见秦王政三年云中朔注见汉髙帝六年马邑】
　　以温造为山南西道节度使讨乱兵平之
　　【造行至褒城遇兴元都将卫志忠征蛮归密与之谋以其兵八百人为牙队五百人为前军入府分守诸门既视事飨士卒志忠密以牙兵围新军杀之八百人皆死杨叔元起拥造靴求生造命囚之诏流康州胡氏曰李绛之祸皆杨叔元为之也温造既能诛戮乱兵宜并叔元殱之具以事闻虽得贬无恨矣尽杀新军则有滥及縦舎叔元则为失刑无亦慑畏北司故邪是故为义不终谓之姑贤乎巳者可耳】质实【褒城县名注见楚义帝元年褒中康州注见髙祖武德九年】
　　夏六月以裴度为司徒平章军国重事质实【司徒官名注见陈宣帝太建九年六卿】
　　【度以老疾辞位故有是命仍诏三五日一入中书】
　　秋七月以宋申锡同平章事
　　【上患宦官强盛元和寳厯逆党犹在而中尉王守澄尤专横尝密与申锡言之申锡请渐除其偪上以申锡沈厚忠谨可倚以事擢为宰相】集览【渐除其偪汉贾谊传疏者或制大权以偪天子注偪古逼字左传防十三年郑石説楚子囊曰止郑一卿以除其偪】
　　九月以裴度为山南东道节度使
　　【初裴度征淮西奏李宗闵为判官由是渐获进用至是怨度荐李德裕因其谢病出之】质实【山南东道节度注见汉献帝建安十二年襄阳】
　　冬十月以李德裕为西川节度使
　　【蜀自南诏入防一方残德裕至镇作筹边楼图蜀地形南入南诏西达吐蕃日召老于军旅习边事者访以山川城邑道路险易广狭逺近未逾月皆若身尝涉歴上命德裕脩塞清溪关以断南诏入冦之路德裕上言通蛮细路至多不可塞惟重兵镇守可保无虞时北兵皆归本道惟河中陈许三千人在成都有诏来年亦归蜀人忷惧德裕奏乞郑滑五百人陈许千人以镇蜀且言蜀兵脆弱新为蛮冦所困皆破胆不堪征戍若北兵尽归则与杜元頴时无异朝臣建言罢兵葢由祸不在身望人责一状留入堂案他日败事不可令臣独当国宪朝廷皆从其请德裕乃练士卒葺堡鄣积粮储以备边蜀人粗安】集览【堂案谓政事堂之案牍】质实【一统志云筹边楼在成都府治西唐李德裕建图蛮夷吐蕃险要与习边事者商议于此军旅注见梁武帝中大通二年清溪关注见德宗贞元四年】
　　【辛亥】五年春正月卢龙将杨志诚逐其节度使李载义二月以志诚为留后
　　【上闻志诚作乱召宰相谋之牛僧孺曰范阳自安史以来非国所有刘总蹔献其地朝廷费钱八十万缗而无丝毫所获今日志诚得之犹前日载义得之也因而抚之使捍北狄不必计其逆顺上从之以载义防顺有功拜太保以志诚为留后司马公曰昔者圣人顺天理察人情知齐民之莫能相治也故置师长以正之知羣臣之莫能相使也故建诸侯以制之知列国之莫能相服也故立天子以统之天子之于万国能褒善而黜恶抑强而辅弱抚服而惩违禁暴而诛乱然后发号施令而四海之内莫不率从也载义藩屏大臣有功无罪而志诚逐之天子一无所问而因以其位授之是将帅之废置杀生皆出于士卒之手天子虽在上奚为哉国家之有方镇岂专利其财赋而已乎如僧孺之言姑息偷安之术耳岂宰相佐天子御天下之道哉】集览【齐民注见汉景帝后三年】质实【范阳郡名注见汉帝更始二年涿郡】
　　三月贬漳王凑为巢县公宋申锡为开州司马
　　【上与申锡谋诛宦官申锡引王璠为京兆尹以密防谕之璠泄其谋王守澄郑注知之使人诬告申锡谋立漳王上甚怒守澄欲遣骑屠申锡家飞龙使马存亮固争曰如此则京城自乱矣守澄乃止上命捕所告品官晏敬则等于禁中鞫之皆自诬服狱成左常侍崔亮给事中李固言諌议大夫王质补阙卢钧等请以狱事付外覆按上曰吾已与大臣议之矣亮叩头流涕曰杀一匹夫犹不可不重慎况宰相乎上意稍解复召宰相入议牛僧孺曰人臣不过宰相申锡复欲何求且申锡殆不至此注恐覆按诈觉乃劝守澄请止行贬黜存亮即日致仕坐死徙者数千百人申锡竞卒于贬所质通之五世孙也胡氏曰宋申锡昧于量主而受付托之重暗于知人而委腹心之寄其败宜矣然则宦官不可除邪曰革弊者必有其渐兴治者必有其本贤才众朝廷治政事脩择其尤无良者不过数人显加刑戮而收其柄复门户扫除之常役何难之有宦官虽多狡猾其间如马存亮者亦可谓谨愿忠智之人矣就使之谋岂不贤于训注之为哉王璠懐奸不密他日不免独柳之祸所谓自作孽者与】集览【独柳之祸斩于独柳之下事在九年其地独有一柳因名焉】质实【一统志云漳州名本周之七阑地秦属闽中郡汉为东冶县地东汉为南部都尉地并属会稽郡晋属晋安郡梁属南安郡隋属闽州唐垂拱初始析福州西南境置漳州以南有漳水为名治漳浦县开元初徙治李澳川天寳初改为漳浦郡乾元初复为漳州又徙治龙溪五代晋时留从効改为南州宋复为漳州元陞为漳州路国朝初改为漳州府福建道巢县注见秦二世二年居巢开州注见隋恭帝皇泰二年澶渊崔亮磁州昭义人王质龙门人卢钧蓝田人】书法【于是或诬申锡谋立漳王漳王未必知也先书贬漳王何病文宗也帝之立也不以其次谋立漳王之语有以深中帝之病根也帝所以大怒也他日独雪申锡而漳王无加恩焉帝之病根见矣先书漳王所以深探帝之微情也然则申锡何以不书官罪之也臣不密则失身申锡何以逭其责哉】
　　发明【人君与人臣谋去权奸而不能内存诸心他日为奸人所卖奋然诛斥此中才庸主之通患也向使文宗当宋申锡被诬之时少能反覆致思召而诘之则真伪是否或可少得其实而文宗曽不及此遂堕小人计中他时谁复敢为天子谋事者哉纲目于申锡之黜初无贬词则亦以其无罪可书耳然不书其官者又以其昧于主闇时艰之义故也然则是举君臣俱有其失岂不深可惜欤】
　　夏五月命有司葺太庙
　　【上以太庙两室破漏逾月不葺罚将作度支宗正俸命中使帅工徒葺之补阙韦温諌曰国家置百官各有所司茍为堕旷宜择能者代之今旷官者止于罚俸而以其事委之内臣是以宗庙为陛下所私而百官皆为虚设也上善其言即命有司葺之】质实【韦温京兆人绶之子】
　　书法【太庙之变有书遣使作治者矣汉昭帝元鳯四年有书丞相入关脩宗庙者矣汉帝更始元年非常也葺太庙命有司是年常事耳其书何美改过也于是庙室破漏逾月不葺上怒罚将作等俸命中使帅工徒葺之以韦温諌改是命书曰命有司美之也】
　　发明【宗时太庙室壊既书于册竟不闻有葺治之举意者当时随宜脩治故史笔亦不复録耳至于营缮宫馆兴造寺宇则代有増益况今太庙破漏至于逾月不葺则亦唐人习于怠忽视为故常不复加意尔纲目书命有司葺太庙葺者补葺鏬漏之谓以文宗之贤仅克举此则夫前此累朝简于宗庙之罪从可知矣可胜叹哉】
　　李德裕索南诏所掠百姓得四千人质实【南诏南夷国名注见宗开元二十六年】
　　书法【夷蛮归所掠多矣不书此书李德裕得何嘉德裕也先是杜元頴致防南诏入郛大掠而去则元頴失之也元頴失之而德裕能索之此纲目之所嘉也是故晋得秦南乡十二郡书刘裕安帝义熈元年唐得南诏所掠四千人书德裕是年皆归功得之者也】
　　○秋八月以崔郾为鄂岳观察使
　　【鄂岳多盗剽行舟郾训卒治兵作防冲追讨悉诛之初郾在陜以寛仁为治或经月不笞一人及至鄂严峻刑罚或问其故郾曰陜土民贫吾抚之不暇尚恐其惊鄂地险民杂慓狡为奸非用威刑不能致治政贵知变葢谓此也】质实【陜州名注见周显王四十五年】
　　九月吐蕃将悉怛谋以维州来降不受
　　【李德裕简蜀兵羸弱者去四千余人复募少壮者千人募北兵得千五百人与土兵参居转相训习日益精练所作兵器无不坚利至是吐蕃维州副使悉怛谋请降尽帅其众奔成都德裕遣兵据其城具奏其状事下尚书省集百官议皆请如德裕防牛僧孺曰吐蕃之境四面各万里失一维州未能损其势比来脩好约罢戍兵中国御戍守信为上彼若来责曰何事失信养马蔚茹川上平凉阪万骑缀回中怒气直辞不三日至咸阳桥此时西南数千里外得百维州何所用之徒弃诚信有害无利此匹夫所不为况天子乎上以为然诏德裕以其城及悉怛谋等悉归之吐蕃吐蕃诛之于境上极其惨酷德裕由是怨僧孺益深】集览【回中注见秦始皇二十七年】质实【吐蕃西属姓注见太宗贞观八年维州注见代宗大厯十四年咸阳县名注见周显王十九年】
　　书法【隋文之初三书叛降于隋隋主弗纳美之也此其书不受何惜之也不纳者拒弗纳也义之之辞也不受者辞不受也恨之之辞也维州唐故土代宗广德元年陷吐蕃韦臯屡攻不获幸其来归抚而有之可也当事者乃以私憾德裕之故违其所奏辞而不受此纲目所深惜也故悉怛谋不书叛而唐书不受与书叛降于隋隋主弗纳者大异也是故悉怛谋降唐书不受是年吴遣使如唐书不受五代戊子年吐谷浑降晋书不受五代辛丑年皆讥之也】
