<!-- { "loadSidebar": true } -->
　　贬髙履行为永州刺史于志宁为荥州刺史质实【永州注见晋武帝太康元年零陵荣州注见永徽六年】
　　【长孙氏栁氏縁无忌奭坐贬者十三人于氏贬者九人自是政归中宫矣】
　　冬十月思结反遣苏定方讨降之集览【思结注见宋文帝元嘉七年庚申】五年春二月帝如并州考异【下漏还宫二字】
　　【皇后宴亲戚故旧邻里于朝堂妇人于内殿颁赐有差诏并州妇人年八十已上皆版授郡君】集览【版授史炤曰版授谓不加诰命以版防授之也汉书杨赐传割用板之恩注板诏书也】质实【并州注见齐明帝建武四年】
　　夏四月作合璧宫○六月朔日食○秋七月废梁王忠为庶人
　　【梁王忠年寖长颇不自安或衣妇人服以备刺客又数自占吉凶有告其事废为庶人徙黔州】书法【忠为太子废不书废此其书废何甚帝也立为太子固不审矣以为梁王可也而又废之为庶人故从无罪例书废所以甚之也况终杀之乎】
　　卢承庆免质实【卢承庆幽州人】○遣苏定方等伐百济降之【初百济恃髙丽之援数侵新罗新罗王上表求救诏苏定方等率水陆十万以伐之定方引军自成山济海直趣其都百济倾国来战大破之百济王义慈降百济故有五部分统三十七郡二百城七十六万戸诏以其地置熊津等五都督府郎将刘仁愿镇百济府城定方前后灭三国皆生擒其主】质实【成山注见汉后主建兴十年一统志云熊津在朝鲜国城南故百济海口唐置熊津都督府于此】
　　冬十月初令皇后决百司奏事
　　【上初苦风不能视百司奏事或使皇后决之后性明敏渉猎文史处事皆称防由是始委以政事权与人主侔矣】
　　书法【书太后决事有之矣秦芉氏齐太史氏未有皇后决事者武氏之威髙宗成之也故书初志之皇后决事纲目一书而已矣】
　　发明【自永徽五年书立武氏为昭仪次年正位中宫至是六七年间政事施设大率皆为武氏而发故夫栁奭罢逐縁王后也爵无忌子诱阿附也用李义府从表请也贬黜遂良因廷争也废太子忠欲立也赠武士彠崇后父也贬王义方庇义府也隔日视事专房帏也贬责来韩沮宸妃也崇饰东都从武志也尊用敬宗赏主谋也窜杀无忌追宿怨也改氏族志升武姓也黜逐于髙怒中立也驾如并州宴后戚也凡若此类其见于纲目所书者不一而足今又使之参决政事是则牝鸡之晨固不待他年废立而后见髙宗至是太阿已去手矣书初令皇后决百司奏事谓之初令则是髙宗命之也然则唐室之祸非武氏能祸之也髙宗自祸之耳悲夫】
　　【辛酉】龙朔元年夏四月遣兵部尚书任雅相等征髙丽考异【按凡例用兵于臣子之僣叛曰征曰讨于夷狄曰伐曰攻曰击此当书击误作征】
　　【任雅相等及诸胡兵凡三十五军水陆并进上欲自将大军继之皇后表谏乃诏班师苏定方破髙防于浿江屡战皆捷遂围平壌城髙防葢苏文遣其子男生以精兵数万守鸭緑水契苾何力至值氷大合引众乗兵鼓噪而进髙防大溃斩首三万级余众悉降会有诏班师乃还】集览【浿江浿普葢反浿水出乐浪郡镂方县东入海一曰水出浿水县契苾注见太宗贞观元年】质实【班师注见陈后主祯明元年一统志云浿江一名大通江在朝鲜国平壌城东旧名浿水中有朝天石唐苏定方破虏兵于浿水即此平壌城注见隋炀帝大业八年鸭緑水注同上年鼔噪注见宋文帝元嘉二十六年】
　　六月以西域诸国为州府
　　【凡府八州七十六】
　　徙潞王贤为沛王
　　【沛王贤闻王勃善属文召为脩撰时诸王鬭鸡勃戏为檄周王鸡文上见之怒曰此乃交搆之渐斥勃出沛府】集览【戯为檄周王鸡文檄刑狄反尺书也一曰檄者陈彼之恶说此之徳晓慰诸人之书也王勃本传作为文檄英王鸡】质实【潞州名注见周赧王五十三年上党沛郡名注见秦二世二年王勃绛州龙门人福畤之子】
　　铁勒犯边诏武卫将军郑仁泰等将兵讨之考异【此亦当作击误作讨后上元元年书刘仁轨讨新罗永隆元年开耀元年书裴行俭讨突厥并同】
　　【回纥同罗仆固犯边诏以郑仁泰为铁勒道行军大总管讨之】质实【回纥匈奴种名注见太宗贞观元年同罗匈奴种名注见上年仆固匈奴种名注同上年】






　　御批资治通鉴纲目卷四十
<史部,史评类,御批资治通鉴纲目>
　　钦定四库全书
　　御批资治通鉴纲目卷四十一上
　　【起壬戌唐髙宗龙朔二年○尽丙申唐中宗嗣圣十三年】凡三十五年
　　【壬戌】二年春正月改百官名
　　【以门下省为东台中书省为西台尚书省为中台侍中为左相中书令为右相仆射为匡政左右丞为肃仪尚书为太常伯侍郎为少常伯其余并以义训更其名而职任如故】
　　任雅相卒于军苏定方引军还
　　【雅相为将未尝奏亲戚故吏从军皆移所司补授谓人曰官无大小皆国家公器岂可便私由是军中赏罚皆平人服其公至是卒会沃沮道总管厐孝泰败死苏定方围平壤久不下引军还】集览【沃沮东夷国名在髙丽盖马大山之东沃乌酷反沮千余反】质实【平壤城名注见随炀帝大业八年】书法【刘方卒于师不书官贬也此其贬与雅相贤将也去年遣征髙丽书兵部尚书矣于是不书官防上文也】
　　三月郑仁泰等败铁勒于天山
　　【铁勒九姓闻郑仁泰至合众十余万以拒之选骁徤者数十人挑战薛仁贵发三矢杀三人余皆下马请降仁贵悉坑之度碛北击其余众获叶防兄弟三人而还军中歌之曰将军三箭定天山壮士长歌入汉闗思结多滥葛等部落先保天山闻之皆降仁泰等纵兵击之掠其家虏相率远遁仁泰将轻骑赴之逾】
　　【大碛至仙蕚河不见虏粮尽而还值大雪士卒饥冻人自相食比入塞余兵才八百人司宪大夫杨德裔劾奏仁泰诛杀已降使虏逃散不计资粮弃甲资防诏皆释之以契苾何力为铁勒道安抚使安辑余众何力简精骑五百驰入九姓中谓曰国家知汝皆脇従赦汝之罪罪在酋长得之则已其部落大喜共执其叶防等以授何力何力斩之九姓遂定】集览【铁勒九姓铁勒即敕勒注见宋文帝元嘉七年九姓者曰药罗葛曰胡咄葛曰啒罗勿曰貊歌息纥曰阿勿嘀曰葛萨曰斛唱素曰药勿葛曰溪邪勿叶防突厥大臣官名叶音摄】质实【挑战注见汉王邦四年天山注见汉武帝元朔三年祁连又外夷火州交河城北一名祁连山唐天山县以此为名汉闗即玉门闗注见汉武帝元鼎二年大碛柔然地名注见梁武帝普通二年契苾何力铁勒莫贺可汗之孙酋长注见汉帝更始二年】
　　夏五月以许圉师为左相○秋七月熊津都督刘仁愿等大破百济于熊津
　　【初苏定方既平百济留郎将刘仁愿镇守以王文度为熊津都督抚其余众文度卒百济故将福信聚众据周留城迎故王子丰立之引兵围仁愿时刘仁轨坐罪白衣従军诏以为帯方州刺史将文度之众发新罗兵以救仁愿仁轨请唐厯及庙讳而行曰吾欲扫平东夷颁大唐正朔于海表仁轨御军严整转闘而前所向皆克新罗粮尽引还福信招集徒众其势益张仁轨众少与仁愿合军休息士卒会平壤军还敕仁愿等西归仁轨以为如此则百济余烬不日更兴髙丽逋防何时可灭乃守便宜乗百济无备帅众破之防其数城奏请益兵诏发淄青莱海之兵七千人赴之福信专权与百济王丰浸相猜忌豊杀福信遣使诣髙丽倭国乞师以拒唐兵】集览【倭国倭乌禾反女王国名汉地志乐浪海中有倭人分百余国在帯方东南大海中依山岛为国渡海千里复有国皆倭种唐东夷传日本国古倭奴也去京师万四千里其俗男少女多小岛五十余所皆自名国】质实【百济东夷国名注见太宗贞观十四年熊津都督注见上年帯方州注见晋惠帝元康元年新罗东夷国名注见汉武帝元封二年朝鲜淄青莱海四州名淄注见宋明帝泰始三年盘阳青注见汉桓帝永康元年莱注见汉安帝永初二年东莱海注见晋孝武帝太元二年临海高丽东夷国名注见汉武帝元封二年朝鲜倭国按一统志即古之倭奴国其地东西南北各数千里西南至海东北隅隔以大山国王以王为姓历世不易文武僚吏皆世官其地有五畿七道以州统郡附庸国凡百余自北岸去拘邪韩国七千里曰对海国又南渡一海千余里曰瀚海国又渡一海千余里曰末卢国东南陆行五百里曰尹都国又东南百里曰奴国又东百里曰不弥国又南水行二十日曰投马国又南水行十日陆行一月曰邪马一国其次曰斯焉国曰已百支国曰伊邪国曰郡支国曰弥奴国曰好古都国曰不呼国曰姐奴国曰对苏国曰苏奴国曰呼邑国曰华奴苏奴国曰鬼国曰为吾国曰鬼奴国曰邪焉国曰躬臣国曰巴利国曰支惟国曰乌奴国皆倭王境界所尽其国小者百里大不过五百里户少者千余多不过一二万自汉武帝灭朝鲜使驿通于汉者三十许国皆称王其大倭王居邪焉台国即邪摩维是已光武中元初始来朝贡后国乱国人立其女子曰卑弥呼为王其宗女壹与继之后复立男王并受中国爵命歴魏晋宋隋皆来贡稍习夏音唐咸亨初恶倭名更号日本自以其国近日所出故名或云日本乃小国为倭所并故冒其号开元贞元中其使有愿留中国授经肄业者久乃请还宋雍熈后累来朝贡熈寜以后来者皆侩也元初遣使招谕不至命范文虎等率兵十万征之至五龙山暴风破舟败绩终元之世使竟不至本朝初国王良懐遣使臣侩祖朝贡其后数岁一来至今不絶自永乐以来其国王嗣立皆受朝廷册封焉】
　　八月以许敬宗同三品○冬十月以上官仪同三品质实【上官仪陜州陜县人】○许圉师免○防海总管苏海政矫诏杀兴昔亡可汗
　　【防海道总管苏海政受诏讨兹敕兴昔亡继徃絶二可汗发兵与俱继徃絶素与兴昔亡有怨宻请海政矫敕収斩之其部落亡走海政追讨平之继徃絶寻死十姓无主附于吐蕃】集览【防海突厥中地名防越笔反兴昔亡可汗名弥射继徃絶可汗名步真】质实【兹西域国名注见汉光武建武二十二年吐蕃西羌种名注见太宗贞观八年】
　　书法【自是十姓皆附吐蕃而唐世吐蕃之祸始此矣故谨志之】
　　发明【兴昔亡可汗远在边徼之外海政矫诏杀之特书于册以着其罪者听逹于上也王后萧妃近在宫闱之内武氏专擅杀之不书于册若无所闻者防蔽之甚也比而观之其义见矣】
　　西突厥冦庭州刺史来济死之
　　【西突厥防庭州刺史来济将兵拒之谓其众曰吾久当死幸防存全以至今日当以身报国遂不释甲胄赴敌而死胡氏曰禇遂良至爱州上表自陈定防之功受遗之寄曰蝼蚁余命乞陛下哀怜君子悲之而亦嫌其气衰而志挫也来济赴敌而死可谓善处死矣人孰不死处之为难使无忌而知此则能廷争武氏矣遂良而知此则能待尽无言矣】质实【突厥北狄国名注见梁武帝大同十一年庭州注见齐明帝建武四年髙昌爱州注见梁武帝太清二年】
　　书法【书死之何善济也济于同时诸大臣可谓得其死所矣】
　　【癸亥】三年春正月以李义府为右相夏四月除名流嶲州【义府兼知选事恃势卖官怨讟盈路上从容戒之义府勃然变色曰谁告陛下缓步而去上不悦义府又与术者防服出城候望气色或告义府隂有异图鞫之有实诏除名流嶲州朝野称庆】质实【从容注见汉宣帝地节三年嶲州注见汉武帝元鼎六年越嶲】
