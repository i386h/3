<!-- { "loadSidebar": true } -->
　　【闽人有言真封宅龙见者闽王延钧更名其宅曰龙跃宫遂诣寳皇宫受册备仪衞入府即皇帝位自以国小地僻常谨事四隣由是境内差安】质实【龙跃宫按一统志在福州府城内】
　　二月唐定难节度使李仁福卒子彛超嗣○唐以孟知祥为蜀王
　　三月唐以李彛超为彰武留后安从进为定难留后彛超拒命
　　【先是河西诸镇皆言李仁福潜通契丹并吞河右南侵闗中防仁福卒以其子彛超为彰武留后安从进为定难留后仍命静难节度使药彦稠将兵五万以宫苑使安重益为监军送从进赴镇敕谕夏银绥宥将吏彛超年少未能扞御故徙之延安从命则有富贵之福违命则有覆族之祸四月彛超上言为军民拥留未得赴镇诏遣使趣之】集览【夏银绥宥夏本汉朔方郡后魏置夏州银本春秋白狄地北周立银州绥亦白狄地后魏立绥州有在灵夏南境唐立宥州】质实【夏按一统志后魏之州名西魏置化郡后周改懐逺郡隋为朔方郡唐初置夏州后为拓防思恭所据宋天禧间其孙徳明城懐逺镇为兴州以居后陞兴庆府又改中兴府元置宁夏路本朝初改宁夏府后降为宁夏卫陜西道银后周之州名隋因之属睢隂郡唐开元初置麟州后改新秦郡寻废乾元初复为银州宋初陞为建宁军后改为镇西军元初于此置云州后改为神木县而本朝因之改属延安府绥后魏之州名隋初改为上郡后置雕隂郡唐初复为绥州天寳初改为上郡乾元初复为绥州宋改绥徳城元符初改置绥徳军金改为绥徳州元仍旧而本朝因之属延安府宥州名注见僖宗中和元年】
　　唐以刘瓉为秦王傅
　　【言事者请为亲王置师傅宰相畏秦王从荣请令自择秦府判官王居敏荐兵部侍郎刘瓉于从荣从荣请以为傅王府参佐皆新进少年轻脱謟谀瓉独从容规讽从荣不悦槩以僚属待之瓉有难色从荣戒门者勿为通月聼一至府或竟日不召亦不得食】
　　唐立子从珂为潞王从益为许王
　　闽地震
　　【初闽王审知性节俭府舍皆庳陋至是大作宫殿极土木之盛】
　　书法【纲目书地震一百一自是无书地震者矣】
　　发明【王延钧既以弑逆得国遂至僣举大号固已为神人之所不容况又骄淫不道必无令终之理是时宇县分裂各治其国特书闽地震者明他国无预闽地独震也未几兵乱继作遂至不得其死天之告戒果可忽哉夫以一区区蕞尔之境而天戒犹且若此况奄有四海者乎】
　　吴徐知诰营宫城于金陵
　　【宋齐丘劝知诰徙吴主都金陵知诰乃营宫城于金陵】
　　书法【营宫城吴将迁也斥徐知诰何诛意也知诰欲王金陵决矣】
　　秋七月唐安从进讨李彛超不克引还
　　【安从进攻夏州州城赫连勃勃所筑坚如铁石斸凿不能入又党项万余骑徜徉四野抄掠粮饷官军无所刍牧山路险狭闗中民输斗粟束藁费钱数缗民间困竭不能供彛超登城谓从进曰夏州贫瘠非有珍寳蓄积可以充朝廷贡赋也但以祖父世守此土不欲失之幸与表闻许其自新诏从进引兵还自是夏州轻朝廷毎有叛臣必隂与之连以邀赂遗】集览【赫连勃勃注见晋懐帝永嘉四年铁弗】
　　唐赐在京诸军优给
　　【唐主暴得风疾久未平征夏州无功军士颇有流言于是赐在京诸军优给有差赏赉无名士卒益骄】发明【有功则赏此御军之常法也至于征行戍守或暴露久役则加以给赐亦有之矣若夫优游坐食无故给予而又谓之优给则其优厚可知是岂有邦之令典哉唐明宗寛厚有余而威断不足上书赐诸军优给既出于无名至是又以加尊号为词复赐内外将士优给何哉五代之际兵骄民困在中世为尤甚投降卖国朝唐暮晋实原于此明宗不逾旬月行赉予亦复何益纲日一书再书所以着习乱之由志覆亡之本为后世戒可为长太息者此也】
　　唐以钱元瓘为吴王
　　【元瓘于兄弟甚厚其兄元璙自苏州入见元瓘以家人礼事之奉觞为夀曰此兄之位也而小子居之兄之赐也元璙曰先王择贤而立之君臣位定元璙知忠顺而已因相与对泣】
　　闽以薛文杰为国计使
　　【文杰性巧侫以聚敛求媚闽主璘亲任之文杰隂求富民之罪籍没其财被搒捶者胸背分受仍以铜斗火熨之建州土豪吴光入朝文杰利其财将治之光怨怒帅其众且万人叛奔吴】集览【被搒捶者胸背分受搒蒲庚反字本从手通作篣捶主蘂反搒捶竝笞击也谓胸与背皆受搒捶也五代史唐废帝时敛民财与赐将士囚系满狱市人诟之曰使我辈鞕胸杖背出财为赏即此】
　　唐主加尊号赐内外将士优给
　　【时一月之间再行优给用度益窘】
　　书法【优给何异恩也一月赐兵骄益甚矣此五代之一大也故谨书之】
　　唐以秦王从荣为天下兵马元帅
　　【太仆少卿致仕何泽表请立从荣为太子唐主览表泣下私谓左右曰羣臣请立太子朕当归老太原旧第耳不得已诏宰相枢密议之从荣见上言曰臣幼少且愿学治军民不愿当此名也退见范延光赵延夀曰执政欲夺我兵柄幽之东宫耳延光等知上意且惧从荣之言即以白上制以从荣为天下兵马大元帅位宰相上胡氏曰明宗初非有黄屋之志邂逅得国无富贵奢侈之奉而有老成朴素之风其徳羙矣至于始终之际乃眷恋把握不肯释手呜呼此固中君所难也明宗虽不知书既亲儒生喜经义而懵然于此岂非冯道赵鳯稽古之力不足以啓沃故邪】
　　唐以赵延夀为宣武节度使朱昭为枢密使
　　【秦王从荣请严衞捧圣歩骑两指挥为牙兵毎入朝从数百骑张弓挟矢驰骋衢路不快于执政私谓所亲曰吾一日南面必族之范延光赵延夀惧屡求外补以避之唐主以为见已病而求去甚怒曰欲去自去奚用表为齐国公主复为延夀言于禁中乃以延夀为宣武节度使以朱昭为枢密使同平章事昭复辞唐主叱之昭乃不敢言】
　　唐遣使如吴越
　　【吏部侍郎张文寳泛海使杭州船壊风飘至天长吴主厚礼之资以从者仪服钱币数万文寳独受饮食余皆辞之曰唐朝与吴久不通问今既非君臣又非賔主若受此物何辞以谢吴主嘉之竟逹命于杭州而还】质实【天长一统志云唐之县名属石梁郡五代时南唐置建武军周改为雄州宋初为天长军至道初复为县建炎初复为军后复为县元仍旧而本朝因之属鳯阳府】
　　闽主璘杀其从子继图
　　【薛文杰説闽主璘抑挫诸宗室继图不胜忿谋反坐诛连坐者千余人】
　　书法【谋反也不书诛何罪璘也于是文杰説璘抑挫宗室继图不胜忿至此纲目深探其本故以杀书之】
　　冬十月唐以范延光为成徳节度使冯赟为枢密使【延光屡因孟汉琼王淑妃以求出以为成徳节度使以冯赟代之唐主以亲军都指挥使康义诚为朴忠亲任之时要近之官多求出以避秦王之祸义诚度不能自脱乃令其子事秦王务持两端冀得自全唐主饯范延光曰卿今逺去事宜尽言对曰朝廷大事愿陛下与内外辅臣参决勿聼羣小之言遂相泣而别时孟汉琼用事附之者共为朋党以蔽惑上聼故延光言及之】
　　唐以李彛超为定难节度使
　　【彛超上表谢罪故有是命】
　　十一月唐主疾病秦王从荣作乱伏诛
　　【唐主疾作大渐秦王从荣入问疾唐主俛首不能举从荣出闻宫中皆哭意唐主已殂明旦称疾不入从荣自知不为时论所与恐不得为嗣与其党谋欲以兵入侍先制权臣遣都押牙马处钧谓朱昭冯赟曰吾欲帅牙兵入宫中侍疾且备非常二人曰主上万福王宜竭心忠孝不可妄信浮言从荣怒复遣谓曰公辈殊不爱家族邪何敢拒我二人患之入告王淑妃孟汉琼召康义诚谋之义诚竟无言从荣将歩骑千人陈于天津桥遣马处钧至冯赟第语之曰吾今日决入公辈祸福在须臾耳赟驰入右掖门见昭义诚汉琼及三司使孙岳赟让义诚曰公勿以儿在秦府左右顾望主上防擢吾辈自布衣至将相茍使秦王兵得入此门置主上何地乎义诚未对监门曰秦王已将兵至端门外汉琼拂衣起入殿门昭赟随之义诚不得已亦随之入汉琼见帝曰从荣反兵已攻端门矣唐主指天泣下谓义诚曰卿自处置勿惊百姓控鹤指挥使李重吉从珂之子也时侍侧唐主曰吾与尔父冐矢石定天下从荣辈得何力今乃为人所教为此悖逆当呼尔父授以兵柄耳重吉即帅控鹤兵守宫门汉琼召马军指挥使朱洪实使将五百骑讨从荣从荣走归府僚佐皆窜匿牙兵溃去皇城使安从益斩从荣并其子以献唐主悲骇絶而复苏由是疾复剧从荣一子尚幼飬宫中诸将请除之唐主泣曰此何罪不得已竟与之时宋王从厚为天雄节度使遣孟汉琼徴之追废从荣为庶人执政共议从荣官属之罪冯道曰从荣所亲者髙辇刘陟王説而已自非与之同谋岂得一切诛之于是流贬有差初从荣失道六军判官赵逺諌曰大王勿谓父子至亲为可恃独不见恭世子戾太子乎从荣怒出为泾州判官及从荣败逺以是知名逺字上交幽州人也】集览【大渐注见隋文帝开皇十四年恭世子春秋晋献公太子申生也申生归胙于公骊姫譛之申生遂奔新城自缢而死諡曰共共通作恭戻太子汉武帝太子据也江充诬以巫蛊据亡走至湖吏捕围急自经而死諡曰戾】
　　书法【终纲目太子书作乱二赵太子章唐秦王太子书诛三赵太子章赵太子宣唐秦王舍是无书太子作乱伏诛者矣】
　　唐主亶殂
　　【明宗性不猜忌与物无竞登极之年已逾六十毎夕于宫中焚香祝天曰某胡人因乱为众所推愿天早生圣人为生民主在位年谷屡丰兵革罕用校于五代麄为小康胡氏曰明宗羙善颇多过举亦不至甚求于汉唐之间葢亦贤主也其尤足称者内无声色外无游畋不任宦官废内藏库赏亷吏治赃蠧若辅相得贤则其过举当又损矣其焚香祝天之言发于诚心天既厌乱遂生圣人用是观之天人交感之理不可诬矣】
　　书法【贺善賛曰明宗不以位为乐纲目于其得国无讥辞即位数年善多可纪是以有年自开元以来未有书者于是两书五季之君若明宗者亦可谓贤主矣】
　　闽主璘杀其枢密使吴朂
　　【闽主璘好鬼神巫盛韬等皆有宠薛文杰言于璘曰陛下左右多奸臣非质诸鬼神不能知也盛韬善视鬼宜使察之文杰恶枢密使吴朂朂有疾文杰省之曰主上以公久疾欲罢公近密仆言公但小苦头痛耳将愈矣主上或遣使来问慎勿以他疾对也明日使韬言于璘曰适见北庙崇顺王讯吴朂谋反以铜钉钉其脑璘以告文杰文杰曰未可信也宜遣使问之果以头痛对即收下狱遣文杰治之朂自诬服并其妻子诛之由是国人益怒吴光请兵于吴呉信州刺史蒋延徽不俟朝命引兵防攻建州璘遣使求救于吴越】
　　十二月唐主从厚立
　　【唐主自终易月之制即召学士读贞观政要太宗实録有致治之志然不知其要寛柔少断李愚私谓同列曰位髙责重事亦堪忧朱昭以诛秦王立唐主为已功欲専朝政天雄押牙宋令询侍唐主最久雅被亲信昭不欲其在唐主左右以为磁州刺史唐主不悦而无如之何孟知祥闻明宗殂亦谓僚佐曰宋王幼弱为政者皆胥吏小人其乱可坐而俟也】集览【自终易月之制自终谓已自持服而终其制也易月之制凡三十六日也汉文帝后七年遗诏短防以日易月注详见晋武帝泰始二年】正误【自终易月之制今按服非自持而使他人代服乎此自字不过自从之义耳】
　　闽主璘杀其指挥使王仁逹
