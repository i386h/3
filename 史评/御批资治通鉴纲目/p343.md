<!-- { "loadSidebar": true } -->
　　书法【莽伦书自称亦莽伦也其不书自何莽受金匮即服玉冠御前殿下诏即真伦诈神语逼夺玺绶备法驾入宫即皇帝位皆无故而然者也故书自则不然使卞范之草为禅诏帝手书之或者得以禅让之说欺天下后世矣故从魏晋书法书称书废纲目一字之笔削岂茍然哉】发明【桓矫称符命文饰奸诈大类王莽然纲目书其自为相国加九锡称帝废迁之类与歴代无异何哉固无成之魏晋而魏晋乃有成之尔成败虽冇不同簒窃则出一辙此书法所以不得不据其实也】
　　益州刺史毛璩起兵讨
　　【遣使加璩左将军璩不受命檄列罪状进屯白帝】质实【益州注见武帝泰始八年白帝城名注见汉献帝建安十七年】
　　书法【书起兵讨予倡义也故通鉴不书纲目特书之】
　　魏初制冠服
　　【魏始命有司制冠服以品秩为差然法度草创多不稽古】
　　【甲辰】三年【燕光始四秦始六魏天赐元年】春二月刘裕起兵京口讨使弟谦拒之
　　【刘裕従徐兖刺史桓脩入朝谓王谧曰裕风骨不常盖人杰也每游集必引接殷勤赠赐甚厚妻刘氏亦谓曰裕龙行虎步视曕不凡恐终不为人下不如早除之曰我方平荡中原非裕莫可用者俟闗河平定别议之耳以桓镇广陵刁逵镇歴阳裕与何无忌同舟还京口密谋兴复刘迈弟豰家于京口亦与无忌谋之无忌曰桓氏彊盛其可图乎毅曰天下自有彊弱茍为失道虽彊易弱正患事主难得耳无忌曰草泽之中非无英雄也毅曰所见唯有刘下邳无忌笑而不答还以告裕遂与定谋平昌孟防为桓主簿至建康还裕谓之曰草间当有英雄起卿颇闻乎防曰今日英雄有谁正当是卿耳于是裕毅无忌防及裕弟道防诸葛长民等相与合谋起兵道规为桓叅军裕使毅就道规昶共杀据广陵长民为刁逵防军使杀逵据歴阳无忌夜草檄文其母密窥之泣曰吾不及东海吕母明矣汝能如此吾复何恨裕托以游猎与无忌收合徒众得百余人诘旦京口门开无忌着诏服称敕使居前徒众随之入斩桓脩以徇裕问无忌曰急须一府主簿何由得之无忌曰无过刘道民道民者东莞刘穆之也裕曰吾亦识之即驰信召焉时穆之闻京口讙噪声晨起出陌头属与信防直视不言者久之返室坏布裳为袴往见裕裕曰始举大义须一军吏甚急卿谓谁堪其选穆之曰仓猝之际畧当无见逾者裕笑曰卿能自屈吾事济矣即于坐署主簿孟昶劝桓其日出猎天未明开门出猎人昶与刘毅刘道规帅壮士数十人直入斩之因收众济江众推裕为盟主总督徐州事以昶为长史守京口裕帅二州之众千七百人军于竹里移檄逺近加桓谦征讨都督谦等请亟遣兵击裕曰彼兵锐甚计出万死若有蹉跌则彼气成而吾事去矣不如屯大众于覆舟山以拒之彼空行二百里无所得锐气已挫忽见大军必惊愕我按兵坚阵勿与交锋彼求战不得自然散走此策之上也谦等固请乃遣呉甫之皇甫敷相继北上忧惧特甚或曰裕等乌合微弱势必无成何虑之深曰刘裕足为一世之雄刘豰家无担石之储摴蒱一掷百万何无忌酷似其舅共举大事何谓无成甫之骁将也】集览【东海吕母新莽天凤四年琅邪海曲有吕母者子为县史宰以小罪杀之吕母乃倾家赀以报仇】质实【一统志云平昌汉之县名属平原郡东汉改曰西平昌后魏复名平昌省鬲重平二县入焉隋属徳州唐以般县省入五代唐改为徳平县宋省入安徳县元符初复置属徳州金元俱仍旧本朝因之改属济南府刘迈沛人刘下邳谓刘裕为下邳守也建康郡名注见汉献帝兴平二年歴阳县名注见汉冲帝永嘉元年东莞郡名注见义熈五年刘穆之莒人徙居京口竹里山名注见隆安元年蹉跌注见汉顺帝阳嘉二年覆舟山在应天府城西北七里东连钟山北临武湖刘宋改名真武山以其北临武湖故名广陵郡名注见汉武帝元朔五年淮南酷似其舅舅谓刘牢之也】
　　南凉去年号罢尚书官
　　【傉檀畏秦之彊乃去年号罢尚书丞郎官遣叅军闗尚使于秦秦王兴曰车骑献欵称藩而擅造大城岂为臣之道乎尚曰车骑僻在遐藩密迩勍敌盖为国家重门之防耳兴善之傉檀求领凉州兴不许】质实【凉州注见唐中宗景龙二年】
　　三月刘裕及桓谦战于覆舟山大破之出走裕立留台于石头
　　【三月朔裕军与呉甫之遇于江乘斩之至罗落桥皇甫敷帅数千人逆战又斩之使桓谦屯东陵卞范之屯覆舟山西合众二万明日裕军食毕悉弃余粮数道并前裕与刘毅身先士卒进突其陈将士皆殊死战因风纵火谦等大溃先已潜使殷仲文具舟至是遂将其子升鞭马趣石头浮江南走经日不食悲不自胜裕入建康明日徙屯石头城立留台百官焚桓温神主迎晋新主纳于太庙遣诸将追尚书王嘏帅百官奉迎乘舆诛宗族在建康者使臧熹入宫收图籍器物封闭府库司徒王谧与众议推裕领扬州裕固辞乃以谧为侍中领扬州刺史録尚书事谧推裕为都督八州徐州刺史刘毅为青州刺史何无忌为琅邪内史孟昶为丹阳尹刘道规为义昌太守诸大处分皆委于刘穆之仓猝立定无不允惬裕遂托以腹心时晋政寛弛纲纪不立豪族陵纵小民穷蹙穆之斟酌时宜随方矫正裕以身范物先以威禁内外肃然○初谧为佐命元臣手解帝玺绶以授及败众谓宜诛裕特保全之刘毅尝因朝防问谧玺绶所在谧内不自安逃奔曲阿裕追还复位诸葛长民至豫州失期不得发刁逵执之槛车送桓未至而败送人共破槛出长民还趣歴阳逵弃城走其下执以送裕斩于石头子侄皆死裕初名微位薄轻狡无行盛流皆不与相知惟王谧独竒贵之谓曰卿当为一代英雄裕尝与刀逵摴蒱不时输直逵之马栁谧责逵而代偿由是裕憾逵而徳谧萧方曰夫蛟龙潜伏鱼鰕防之是以汉髙赦雍齿魏武免梁鹄安可以布衣之嫌而成万乘之隙也今王谧为公刀逵亡族酬恩报怨何其狭哉○初袁真杀梁国内史朱宪宪弟绰奔桓温温克寿阳绰辄发真棺戮其尸温怒将杀之桓冲请而免之绰事冲如父冲薨绰呕血而卒至是绰子龄石为刘裕叅军从至江乘将战龄石请曰世受桓氏厚恩不欲以兵刄相向请在军后裕义而许之】集览【覆舟山在建康城北五里晋北郊坛宋药园垒乐游苑氷井甘露亭皆在此山汉高赦雍齿髙帝平生所憎为最甚者雍齿也帝见诸将坐沙中语意其谋反故先赦雍齿而封之事在汉髙帝五年】正误【魏武免梁鹄今按晋书衞恒梁鹄以书至选部尚书后奔刘表魏武帝破荆州募求鹄鹄之为选部也魏武欲为洛阳令而以为北部都尉故惧而自诣门署军假司马在秘书以勤书自効】质实【江乘县名注见汉后主建兴二年东陵疑是地名未详处所臧熹东莞莒人焘之弟扬州刺史注见汉献帝兴平二年义昌郡名未详处所玺绶注见汉光武建武二年曲阿县名注见汉献帝兴平元年豫州注见周赧王三十七年陈梁国注见汉景帝三年寿阳郡名注见齐主寳卷永元二年】
　　魏诏县户不满百者罢之○至寻阳逼帝西上刘毅等率兵追之考异【提要刘上有青州刺史四字】
　　【桓于道自作起居注叙讨刘裕经畧举无遗防诸军违节度以致奔败専覃思著述不暇与羣下议事】质实【寻阳县名注见汉献帝建安十五年】
　　刘裕推武陵王遵承制行事
　　【裕称受密诏以遵承制入居东宫内外毕敬迁除称制教称令】质实【武陵国名注见汉光武建武二十四年承制谓承奉制诏也东宫注见宋文帝元嘉二十七年】
　　刘敬宣司马休之自南燕来归
　　【刘敬宣髙雅之结青州大姓及鲜卑豪帅谋杀南燕王备徳推司马休之为主谋泄南走南燕人追杀雅之敬宣休之至淮泗间闻桓败遂来归刘裕以敬宣为晋陵太守休之为荆州刺史】质实【鲜卑东胡种名注见汉光武二十五年】
　　书法【来者何喜辞也凡奔书归嘉复义也虐出奔败来归二子可谓知节矣纲目予复义故敬宣休之书元畧书元彧书贺防胜书独孤信书】
　　发明【敬宣休之出奔避桓也今而来归则知义矣故书】
　　夏四月挟帝入江陵
　　【桓挟帝至江陵恐威令不行更峻刑罚众益离怨】质实【江陵县名注见汉献帝建安十三年】
　　何无忌等及兵战于桑落洲大破之得太庙神主送建康考异【提要何上有琅邪内史四字】
　　【桓遣庾稚祖何澹之等守湓口何无忌刘道规至桑落洲澹之等逆战澹之常所乘舫旗帜甚盛无忌曰贼帅必不居此欲诈我耳今众寡不敌战无全胜此舫战士必弱我以劲兵攻之必得之得之则彼势沮而我气倍因而薄之破贼必矣遂攻得之因傅呼曰已得何澹之矣贼军惊扰官军亦以为然乘胜大破之遂克湓口进据寻阳遣使奉送宗庙主祏还京师】集览【湓口汉灌婴筑盆口城即此案十道四蕃志太平寰宇记皆云湓水有青盆山因山名水也字本不从水旁今盆作湓而或读如喷则是世俗所误也又湓城注见梁敬帝太平元年桑落洲在大江之中江北则安庆府宿松县相距百余里江南则江州湖口县也江州图经云九江始于鄂陵终于桑落是已又东到武陵洲即桑落洲下尾也主祏神主注见汉光武建武二年宗祏注见隋文帝开皇二十年】质实【一统志云湓口湓浦之口在九江府城西一十五里源出瑞昌县青盆山亦名盆水相传昔尝有人此处洗铜盆水忽暴涨失盆投水取之见一龙啣盆夺之而出故名盆水桑落洲在安庆府宿松县南一百九十里九江口昔江水泛涨流一桑于此因名晋刘毅与卢楯战于桑落洲即此薄之注见齐和帝中兴元年】
　　挟帝东下
　　【桓収集荆州兵曽未三旬有众二万复帅诸军挟帝东下使徐放说刘裕等散甲裕等不聴】质实【荆州注见汉献帝建安十二年】
　　以刘敬宣为江州刺史质实【江州注见汉武帝元鼎五年豫章】○燕起逍遥宫
　　【燕主熈于龙腾苑起逍遥宫连房数百凿曲光海盛夏士卒不得休息暍死大半】集览【暍死暍于歇反中暑死也史记禹扇暍杜甫诗武王亲救暍注引世说周武王见暍人王下车自左拥而右扇之】质实【曲光海未详处所】
　　书法【书起何峻宇也故以台观之辞书之凡宫殿书起皆讥也终纲目宫殿书起五汉武帝明光明帝北宫燕逍遥陈后主三阁唐宪宗承晖惟明帝既而罢之非讥辞】
　　五月刘毅等及战于峥嵘洲大破之复挟帝入江陵宁州督防冯迁击诛之帝复位考异【击当作讨】
