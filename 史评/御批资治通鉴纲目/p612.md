<!-- { "loadSidebar": true } -->
　　发明【于阗逺絶之国不乗中国危乱侵边又不闻唐有召兵之事其酋乃能自将赴难可谓知义者也故特书爵书入援以嘉其节所谓夷而进于中国则中国之其与吐蕃乗时侵盗者异矣】
　　吐蕃防威戎等军
　　【凡防军七城三】














　　御批资治通鉴纲目卷四十四上
　　钦定四库全书
　　御批资治通鉴纲目卷四十四下
　　【丁酉】二载考异【按天寳十五载下分注肃宗皇帝至徳元载此年岁首当大书肃宗皇帝至徳二载盖传录阙漏据睿宗即位于中宗景龙四年六月歳首分注睿宗皇帝景云元年而次年大书睿宗皇帝景云二年此则当于二载之上仍书肃宗皇帝至徳六字】考证【当书肃宗皇帝至徳于二载之上○谨按姚氏曰睿宗景云二年下分注宗先天元年明年始大书宗明皇帝开元元年至天寳十五载下分注肃宗至徳元载明年惟书二载未尝大书肃宗皇帝至徳为无始故今于二载上加肃宗皇帝至徳使得上同于开元矣】
　　书法【睿宗二年大书睿宗皇帝景云二年正始也于是而大书曰肃宗皇帝至徳二载恒也其不书何讥也何讥讥始之不正也始无所受其不正也甚矣纲目不从睿宗例书之所以病之也】
　　春正月上皇以李麟同平章事命崔圎赴彭原质实【彭原郡名注见上元元年宁州】
　　书法【于是上皇既称太上皇改制为诰矣而又以李麟同平章事诚有所不得已也然则灵武之遽益可憾矣】
　　○安庆绪杀禄山
　　【禄山自起兵以来目渐昏至是不复暏物又病疽性益躁暴左右使令小不如意动加棰挞或时杀之严】
　　【庄虽贵用事亦不免棰挞阉竖李猪儿被挞尤多左右人不自保既而嬖妾生子庆恩欲以代庆绪庆绪惧庄谓之曰事有不得已者时不可失庆绪从之又谓猪儿曰汝不行大事死无日矣猪儿亦许诺庄与庆绪夜持兵立帐外猪儿执刀直入帐中斫禄山腹禄山扪枕旁刀不获曰必家贼也遂死庄宣言禄山疾亟立庆绪为太子袭伪号尊禄山为太上皇然后发丧庆绪性昏懦言辞无序庄不令见人庆绪日纵酒为乐兄事庄以为御史大夫事无大小皆取决焉】
　　书法【不书弑贼之也凡蛮夷盗贼书杀不书弑故太子临书谋杀莽安庆绪书杀禄山史朝义书杀思明臣不臣故子不子也纲目之脩君臣之分而已矣】
　　发明【禄山以臣反君故有子祸之报天道昭昭固已甚明纲目于此书杀而不书其父者禄山既不君其君亦安能复子其子哉然而不书诛者则以庆绪杀之故耳狂胡反逆罪恶滔天曾不再期其子屠之不啻狗彘乱臣贼子盍亦以是少警哉】
　　杀建宁王倓
　　【上谓李泌曰广平为元帅逾年今欲命建宁专征又恐势分立广平为太子何如对曰戎事交切须即区处至于家事当俟上皇不然后代何以辨陛下灵武即位之意耶泌出以告广平王俶俶入固辞曰陛下犹未奉晨昏臣何心敢当储副上赏慰之李辅国本飞龙小儿粗闲书计上委信之辅国外恭谨而内狡险见张良娣有宠隂附之建宁王倓数于上前诋讦二人罪恶二人潜之曰倓恨不得为元帅谋害广平王上怒赐倓死于是广平王俶内惧谋去辅国及良娣泌曰王不见建宁之祸乎但尽人子之孝良娣妇人委曲顺之亦何能为胡氏曰肃宗为太子厄于林甫二十年其愤悱危困多矣亲见其父惑于宦女听谗杀子曽不知戒方在播越巨寇犹存已袭危亡之迹其所以克取旧物者得非天未厌唐而忠贤是赖乎不然无自而有兴复之理也】集览【飞龙小兕辅国本出自飞龙廐故云然飞龙注见去年闲廐马】质实【良娣女官名注见汉昭帝元平元年陛下注见汉光武建武二十七年】
　　书法【书杀杀无罪也上书安庆绪杀禄山天未絶于唐也而下有此书肃宗之闇如此唐之兴复幸矣哉】
　　发明【是时两京覆没社稷为墟肃宗既乗危自立正宜卧薪尝胆克清大憝庶可功过相补而乃宠信嬖幸溺爱衽席听信谗邪而杀其子重寻覆车之辙其不遂至灭亡者幸尔建宁之死书杀书爵可哀也矣】
　　帝如保定
　　【上闻安西北庭及防汗那大食诸国兵至凉鄯乃幸保定】质实【安西镇名注见髙宗永淳元年北庭镇名注见齐明帝建武四年高昌大食西域国名注见宗开元三年凉鄯二州名凉注见汉光武建武十年武威鄯注见汉宣帝元康四年湟中保定县名注见汉光武建武元年安定】
　　史思明等宼太原李光弼击破之
　　【史思明等引兵十万宼太原李光弼麾下精兵皆赴朔方余众不满万人诸将皆惧议脩城以待之光弼曰太原城周四十里贼垂至而兴役是先自困也乃帅士民于城外凿壕以自固作堑数十万众莫知所用及贼攻城光弼用以増垒城坏辄补月余不下思明乃选骁鋭为游兵戒之曰我攻其北则汝潜趣其南有隙则乗之而光弼军令严整虽宼所不至警逻亦不少懈贼不得入光弼募军中有小技皆取之人尽其用得钱工三善穿地道贼为梯冲土山以攻城光弼为地道以迎之近城輙防又作大礟飞巨石一发輙毙二十余人贼死者什二三乃退营于数十歩外光弼遣人诈为约降而穿地道周贼营中至期遣禆将将数千人出如降状贼皆属目俄而营中地防死者千余人贼众惊乱官军鼓噪乗之俘斩万计防安禄山死庆绪使思明归守范阳留蔡希徳等围太原光弼复出击之斩首七万希徳遁去】集览【礟军战石也张晏曰范蠡兵法飞石重十二斤为机法行三百歩礟盖起此字俗作炮】
　　贼将尹子竒宼睢阳张巡入睢阳与许逺拒却之【安庆绪以子竒为河南节度使子竒以归檀兵十三万趣睢阳许逺告急于张巡巡自宁陵引兵入睢阳巡有兵三千人与逺兵合合六千八百人贼悉众逼城巡督励将士昼夜苦战一日或二十合凡十六日擒贼将六十余人杀士卒二万余众气自倍逺谓巡曰逺懦不习兵公智勇兼济逺请为公守请公为逺战自是之后逺但调军粮脩战具居中应接而已战闘筹画一出于巡贼遂夜遁】集览【归檀二州俱渔阳】质实【归檀二州名归未详沿革檀江见中宗嗣圣十五年】
　　郭子仪平河东贼将崔干祐败走
　　【初郭子仪以河东居两京之间扼贼要冲得河东则两京可圗时贼将崔干祐守之子仪潜遣人入河东与唐官防贼者谋俟官军至为内应子仪引兵趣河东司户韩旻等翻城迎官军干祐逾城得免发城北兵拒官军子仪击之斩首四千级遂平河东】
　　平卢节度使刘正臣卒
　　【为安东都防王志所酖也】质实【平卢节度使注见代宗大歴十年安东都防注见汉武帝元封二年朝鲜】
　　二月帝至鳯翔
　　【上至鳯翔旬日陇右河西安西西域之兵皆防江淮庸调亦至长安人闻车驾至从贼中自防而来者日夜不絶李泌请如前防遣安西西域之众并塞东北取范阳上曰今大众已集当乘兵锋防其腹心而更引兵东北数千里先取范阳不亦迂乎对曰今所恃者皆西北及诸胡之兵性耐寒而畏暑若乗其新至之锐攻禄山已老之师其势必克两京然春气已深贼归巢穴闗东地官军必困而思归伺官军之去必复南来然则征战之势未有涯也不若先用之于寒乡除其巢穴则贼无所归根本永絶矣上曰朕切于展昬之恋不能待此决矣胡氏曰事有大小缓急之序不知而倒置之不可言智知而逆施之不可言仁肃宗初从李辅国大孝之言舍上皇而西行矣今大计未就复念晨昬宁弃逺猷而不用则欲速见小利之过也然此计非独李泌言之颜杲卿郭子仪李光弼四人所见盖不约而同也杲卿既不幸败死而肃宗复不能用三人之谋惜哉】质实【西域国名注见汉哀帝元夀二年】
　　庆绪使史思明守范阳
　　【庆绪以史思明为范阳节度使先是安禄山得两京珍货悉输范阳思明拥强兵据冨资益骄横浸不用庆绪之命庆绪不能制】
　　书法【贼伪署官多矣不书书守范阳何恨泌防之不行也泌之所先攻贼之所先守矣书曰使思明守范阳深惜之也】
　　江南采访使李成式讨永王璘璘败走死
　　【成式与河北招讨官李铣合兵讨璘季广琛召诸将谓曰吾属从王至此天命未集人谋已隳兵锋未交尚及早图去就不然死于锋镝永为逆臣矣诸将皆然之于是广琛以麾下奔广陵璘党皆散忧惧不知所出成式将赵侃等济江璘兵遂溃璘奔鄱阳江西采访使皇甫侁遣兵擒杀之】质实【鄱阳郡名注见梁武帝太清元年江西道名注见梁孝元帝承圣二年】
　　书法【璘书反矣书讨宜也于是皇甫侁擒璘杀之不书伏诛何帝有慊也故再书讨以正谋保江表之罪不书诛以致趣取大物之讥】
　　三月韦见素裴冕罢征苗晋卿为左相质实【苗晋卿壶闗人】上皇遣中使祭始兴文献公张九龄
　　【上皇思张九龄之先见为之流涕遣中使至曲江祭之厚恤其家胡氏曰李觏有言使管仲而不死虽内嬖六人庸何伤君子非之曰未有蛊其心于女色而又能尽其心于贤者也于明皇见之矣明皇忽九龄之言及身履危亡而后思之亦奚及哉正使乡也用九龄言祸乱不自范阳可耳太真在宫林甫在朝九龄必见逐杀一禄山生一禄山亦无救于播迁之祸是故太平之君惟无欲然后能持盈而守成也】集览【张九龄之先见开元中禄山讨奚契丹败绩九龄曰禄山狼子野心且有逆相宜即事诛之宗不听至曲江祭之九龄家在曲江故于曲江致祭焉曲江县广东始兴郡按始兴今韶州是杜甫故相国张公诗相国生南纪注师尹曰韶州正岭徼瓯越之地在江汉以南故曰生南纪王洙曰九龄父为韶州别驾因家始兴今为曲江人李觏字泰伯旴江南城县人仕于宋尝着周礼礼论五十篇祸乱不自范阳可耳谓有此女子与小人不能免其祸乱若祸乱不起于范阳则尚庶几】正误【祸乱不自范阳可耳今按张九龄言禄山失律丧师不可不诛且其貌有反相不杀必为后患故胡氏论正使明皇用九龄言而杀禄山但可免范阳之乱耳太真在宫林甫在朝亦必致乱也】质实【始兴郡名注见晋愍帝建兴三年曲江按一统志汉之县名属桂阳郡吴为始兴郡治隋废郡以县属南海郡又废浈阳县入焉唐于县置番州贞观初改韶州又以临泷良化二县省入宋元俱仍旧至本朝因之为韶州府治所仍属焉内嬖六人左传齐桓公多内宠如夫人者六曰长衞姬少衞姬郑姬葛嬴宻姬宋华子事见说苑】书法【书惜之也曷为惜之惜其晚也故樊丰败而后祠杨震汉炀帝永宁四年宦者败而后祭陈窦汉灵帝中平六年辽水败而后祀魏徴太宗贞观十九年禄山反而后祭九龄是年皆事后之思也然则祀魏徴书姓名此其书爵諡何予贤也九龄之卒以长史书于是爵諡既正故特书之终纲目书祭臣六详汉明帝永平二年】
　　发明【无甬东之祸则子胥之谏不验无淝水之败则王猛之言不酬太宗思魏徴于伐辽之后宗思九龄于奔蜀之余忠臣智士为国逺虑而人主常患于忽其言而不用至于祸败已形则囘思曩日之告如蓍龟明鉴毫髪不爽然已无及矣岂天固欲以此显忠贤之先见耶前此九龄之卒纲目以荆州长史书之今已十有八年矣向来之言无一不验然宗徒能思其争禄山之事而不思九龄于林甫之相争之尤力故凡天寳之乱虽起于禄山其实皆林甫醖醸以成之耳思其一而不思其二宗犹未为尽知九龄者也纲目于此书爵书諡其所以尊敬九龄者为何如哉人主观此其亦听用忠谋于无事之日毋徒思之于有事之后乎吁】
