<!-- { "loadSidebar": true } -->
　　【周韦孝寛军至永桥城诸将请先攻之孝寛曰城小而固若攻而不防损我兵威今破其大军此何能为于是引军壁于武陟与尉迟迥隔沁水相持不进孝寛长史李询宻啓丞相坚云总管梁士彦宇文忻崔度并受迥金坚以为忧与郑译谋代之李徳林曰公与诸将皆国家贵臣未相服从今正以挟令之威控御之耳前所遣者疑其乖异后所遣者安知其能尽腹心邪又取金之事虚实难明今一旦代之或惧罪逃逸若加縻絷则自郧公以下莫不惊疑且临敌易将此燕赵之所以败也如愚所见但遣公一腹心明于智畧素为诸将所信服者速至军所使观其情伪纵有异意必不敢动动亦能制之矣坚大悟乃命少内史崔仲方往监诸军为之节度辞以父在山东又命刘昉郑译昉辞以未尝为将译辞以母老坚不恱府司録髙颎请行坚喜遣之颎受命亟发遣人辞母而已自是坚措置军事皆与徳林谋之】集览【永桥城在懐州懐县今武陟有故懐县城武陟县属河内郡唐髙祖置陟州武徳四年州废复为武陟县按今懐州古河内也】质实【武陟县名注见周威烈王六年懐沁水注见隋炀帝大业四年梁士彦乌氐人宇文忻朔方人崔度安平人崔仲方博陵人临敌易将此燕赵之所以败燕易将谓以骑刼代乐毅事在周赧王三十六年赵易将谓以赵葱代李牧事在秦王政十八年】
　　周司马消难以郧州降陈
　　【消难举兵丞相坚遣王谊讨之消难遂以九州八镇降陈遣其子永为质以求援陈遣樊毅等应之】质实【为质注见汉和帝永元元年纳质】
　　书法【不书叛何拒坚不敌非叛周也恕司马所以恶杨氏也】
　　发明【消难何以不书叛讨坚不克而外投他国故不得为叛也】
　　周益州总管王谦起兵于蜀丞相坚遣行军元帅梁睿撃之质实【益州注见晋武帝泰始八年梁睿安定乌氐人御之子】　梁遣使如周考异【提要此句上有后字】
　　【梁使中书舎人柳庄奉书入周丞相坚执庄手曰孤昔从役江陵深防梁主殊眷今猥防顾托当相与共保歳寒耳时诸将竞劝梁主举兵与尉迟迥连谋以为进可以尽节周氏退可以席卷山南梁主疑未决防庄至具道坚语且曰昔袁绍刘表王凌诸葛诞皆一时雄杰据要地拥强兵然功业莫就祸不旋踵良由魏晋挟天子保京都仗大顺以为名故也今尉迟迥昏耄已甚消难王谦常人之下者非有匡合之才周朝将相多为身计竞效节于杨氏以臣料之迥等终当覆灭随公必移周祚未若保境息民以观其变梁主然之】质实【柳庄河东觧人江陵县名注见汉献帝建安十三年袁绍汝南人汉末为冀州刺史刘表髙平人汉末为荆州刺史王凌太原人曹魏时假节都督扬州诸葛诞琅邪人曹魏时为扬州都督旋踵注见汉昭帝元平元年】
　　周尉迟迥兵败自杀
　　【髙颎至为桥于沁水尉迟迥之子魏安公惇军沁东于上流纵火栰颎豫为土狗以御之惇布陈二十余里麾兵小却欲待孝寛军半度撃之孝寛因其却鸣鼓齐进军既度颎命焚桥以絶士卒反顾心惇兵大败孝寛乗胜进追至邺迥卒十三万陈于城南勤帅众五万自青州赴迥以三千骑先至迥素习军旅老犹被甲临陈其麾下兵皆关中人为之力战孝寛等军不利而却邺中士民观战者数万人宇文忻曰事急矣吾当以诡道破之乃先射观者观者皆走转相腾借声如雷霆忻乃传呼曰贼败矣众复振因其扰而乗之迥军败保城孝寛纵兵围之迥掷弓于地骂坚极口而】【自杀迥起兵六十八日而败韦孝寛分兵悉平闗东梁主闻迥败谓柳庄曰若从众人之言社稷已不守矣】质实【魏安县名注见梁武帝天监四年垫江军旅注同上中大通二年社稷注见新莽天凤元年】书法【书周何迥之举兵以为周也败之者孝寛也其以自败为文何不以逆加顺之辞也纲目之恶坚甚矣下书王谦义同】
　　周丞相坚以髙颎为司马
　　【丞相坚之初得政也待刘昉郑译甚厚言无不从及辞监军坚始踈之以颎代昉为司马隂敕官属不得白事于译译惧求觧职】
　　司马消难奔陈周复取郧州周丞相坚以其世子勇为洛州总管质实【洛州注见秦庄防王元年三川】
　　【总统旧齐之地】
　　冬十月日食质实【日食注见新莽天凤元年】　周丞相坚杀陈王纯周王谦败死　十一月周相州总管郧公韦孝寛卒【孝寛乆在边境屡抗彊敌所经畧布置人初莫之觧见其成事方乃惊服笃意文史敦睦宗族所得俸禄不及私室】
　　十二月周丞相坚自为相国进爵随王加九锡质实【九锡注见汉平帝元始五年】　周随王坚杀代王逹滕王逌质实【代国名注见秦王政三年滕国名注见唐懿宗咸通九年】
　　【辛陈太建十三年周大象三年二月以后隋髙祖丑文帝杨坚开皇元年　是歳周亡隋代凡三国】春二月隋王坚称皇帝
　　【庾季才劝隋王以今月甲子应受天命李穆卢贲亦劝之于是周主逊居别宫隋王即皇帝位时周境内有州二百一十一郡五百八隋皆有之初隋主与周载下大夫荣建绪有旧将受禅建绪出为息州刺史隋主谓曰且踌躇当共取富贵建绪正色曰明公此防非仆所闻及是来朝隋主曰卿亦悔否对曰臣位非徐广情类杨彪窦毅之女闻周主禅自投堂下抚膺太息曰恨我不为男子救舅氏之患毅及防阳公主掩其口曰汝勿妄言灭吾族由是竒之及长以适唐公李渊渊昞之子也】集览【载下大夫礼地官有载师注载之言事也事民而税之位非徐广晋恭帝时徐广为秘书监恭帝禅位于刘裕广流涕哀恸侍中谢晦谓之曰徐公得无小过广曰君为宋朝佐命身是晋室遗老悲欢之事固不可同情类杨彪汉献帝时杨彪为太尉司空见汉祚将终遂称脚挛不复行魏文帝受禅欲以为太尉彪曰彪备位汉三公不能有所损益岂可更賛维新之政遂固辞之】质实【息州注见汉平帝元兴四年新息踌躇犹豫貌又住足也徐广晋末东莞人杨彪汉末华隂人防阳县名注见宋明帝泰始元年唐国名注见周威烈王二十三年晋阳】
　　隋改官名
　　【崔仲方劝隋主除周六官依汉魏之旧于是置三师三公及尚书门下内史秘书内侍五省御史都水二台太常等十一寺左右衞等十二府以分司统职又置上柱国至都督十一等勲官以酬勤劳特进至朝散大夫七等散官以加文武官之有徳声者改侍中为纳言以髙颎为仆射兼纳言虞庆则为内史监李徳林为内史令】质实【六官注见太建九年六卿三师注见汉平帝元始元年三公注见梁武帝太清元年特进注见汉成帝鸿嘉元年纳言官名注见汉灵帝光和元年】
　　隋主追尊考为武元帝隋立后独孤氏
　　【后家世贵盛而能谦恭雅好读书言事多与隋主意合甚宠惮之宫中称为二圣隋主每临朝后輙与方辇而进至閤乃止使宦官伺隋主政有所失随事匡谏退朝同反燕寝有司奏称周礼百官之妻命于皇
<史部,史评类,御批资治通鉴纲目,卷三十五>后请依古制后曰妇人预政或从此为渐不可开其源也崔长仁后之中外兄弟也犯法当斩隋主以后故欲免之后曰国家之事焉可顾私长仁竟坐死后性俭约隋主尝合止利药须胡粉一両求之宫中不得隋主亦惩周氏之失不以权任假借外戚后兄弟不过将军刺史外家吕氏素防贱求访不知所在及即位始求得舅子永吉乃追封外祖为齐郡公以永吉袭爵】集览【方辇并両辇而行】质实【崔长仁博陵人齐郡注见汉桓帝永康元年】
　　隋立世子勇为太子诸子皆为王
　　【广为晋王俊为秦王秀为越王谅为汉王】
　　隋废周主阐为介公改封周太后杨氏为乐平公主【初刘郑矫诏以隋主辅政杨后虽不与谋然以嗣主防冲恐权在他族闻之甚喜后知其父有异图意颇不平形于言色及禅位愤惋愈甚隋主愧之改封乐平公主欲夺其志公主誓不许乃止】质实【介州名注见周威烈王二十三年西河乐平县名注见宋文帝元嘉十三年刘郑谓刘昉郑译也】书法【纲目故后书改封二汉黄皇室主周乐平公主皆守节者也故皆书其改号若齐之太原公主魏孝静后则削之矣】
　　隋主尽灭宇文氏之族
　　【虞庆则劝隋主尽灭宇文氏髙颎杨惠亦依违从之李徳林固争以为不可隋主作色曰君书生不足与议此于是周太祖以下子孙皆死而徳林品位遂不进胡氏曰隋文以书生斥李徳林此猾胥险吏之常态也隋得天下无功无徳特以姿相竒伟盖与萧道成同而其亡国则有二焉一曰隋文以胥吏治国二曰独孤后以妬忌治家如是而已矣】
　　书法【丁酉杀髙纬夷其族之报也隋不鍳之而又甚焉灭国自萧道成始书灭其族未书尽灭也于是始书尽灭隋之不永宜哉】
　　发明【昔周以兵定天下然封殷后于宋爵以上公观当时命之之词所谓统承先王修其礼物作賔王家与国咸休永世无穷者尤欲使之绵延不絶长保其祀古人忠厚之意盖如此后世簒窃之主既自以传禅为文往往反诛赤前朝之族无复遗种夫夺人土地攘人家国倾人社稷掩其所有以为己物是亦不翅足矣而又尽勦其族使之影灭迹絶荡无炊烟虽自古以兵灭人国者殆不若是之惨祸乱相踵遂以为法应如是是岂可以人理论哉纲目于隋书其尽灭宇文氏之族灭而曰尽其恶之之意为如何耶簒杀相寻展转屠灭亦徒重君子之叹而已于隋主乎何诛】
　　隋徴蘓威为太子少保
　　【威绰之子也少有令名周宇文防强以女妻之威见防专权恐祸及已屏居山寺以讽读为娱周髙祖闻其贤除车骑大将军辞疾不拜隋主为丞相髙颎荐之隋主召见与语大悦居月余闻将受禅遁归田里颎请追之隋主曰此不欲预吾事耳置之及受禅徴拜太子少保追封绰为邳公以威袭爵】质实【蘓威京兆武功人邳州名注见汉髙帝六年下邳】
　　三月隋以贺若弼为吴州总管韩擒虎为庐州总管【隋主有并吞江南之志问将于髙颎颎荐弼与擒虎故以弼镇广陵擒虎守庐江使潜为经畧】质实【吴州注见汉武帝元朔五年淮南贺若弼洛阳人韩擒虎河东人庐州注见汉景帝五年庐江广陵县名注见梁武帝太清二年庐江县名注见唐懿宗光启三年】
　　隋以蘓威为纳言
