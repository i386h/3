<!-- { "loadSidebar": true } -->
　　【车驾东还行经大斗防谷山路隘险风雪晦防文武饥馁沾湿士卒冻死者大半后宫妃主或狼狈相失与军士杂宿山间】质实【大斗防谷注见唐宗天宝六载狼狈注见汉献帝初平三年】
　　以裴蕴为御史大夫
　　【民部侍郎裴蕴以民间版籍多脱漏戸口诈注老小奏令貌阅若一人不实则官司觧职又许民紏得一丁者令被紏之家代输赋役是歳进丁二十四万口六十四万帝谓百官曰前代无贤才致此罔冒今户口皆实全由裴蕴擢授御史大夫与裴矩虞世基参掌机宻蕴善候伺人主防意所欲罪者则鍜成其罪所欲宥者则附从轻典是后大小之狱皆以付蕴轻重皆由其口人不能诘】质实【裴蕴河东闻喜人】
　　突厥啓民可汗死立其子咄吉为始毕可汗质实【突厥北狄国名注见梁武帝大同十一年】
　　【始毕表请尚公主诏从其俗】
　　杀司大夫薛道衡
　　【道衡以才学有盛名自潘州刺史召还上高祖颂帝不悦曰此鱼藻之义也拜司大夫将罪之司刺史房彦谦劝以杜絶賔客卑辞下气道衡不能用会议新令乆不决道衡谓人曰向使高颎不死令决当乆有人奏之帝怒付执法者推之裴蕴奏道衡负才悖逆有无君之心缢杀之妻子徙且末天下寃之】集覧【鱼藻之义诗鱼藻刺幽王也言万物失其性故君子思古之武王焉注鱼以依蒲藻为得其性今王政教衰羣生不得其所故思古之武王也今焬帝谓薛道衡之颂高祖是亦思武王之义】质实【潘州未详沿革司官名注见汉元帝永光元年】
　　【庚午】六年春正月盗入建国门
　　【有盗数十人素冠练衣焚香持华自称弥勒佛入建国门夺卫士仗将为乱齐王暕遇而斩之于是都下大索连坐者千余家】
　　诸蕃来朝陈百戏于端门以示之
　　【帝以诸蕃酋长毕集洛阳陈百戏于端门街执丝竹者万八千人自昏逹旦终月而罢所费钜万自是歳以为常诸蕃请入丰都市交易许之先命整饰店肆盛设帷帐珍货充积人物华盛胡客过酒食店悉令邀入醉饱而散不取其直绐之曰中国丰饶酒食例不取直胡客皆惊叹其黠者颇觉之见以缯帛纒树曰中国亦有贫者衣不盖形何如以此物与之纒树何为市人慙不能荅帝称裴矩之能谓群臣曰裴矩大识朕意凡所陈奏皆朕之成筭而未发者自非奉国尽心孰能若是是时矩及大将军宇文述内史侍郎虞世基御史大夫裴蕴光禄大夫郭衍皆以謟防有宠述容止便辟侍衞者咸取则焉衍甞劝帝五日一视朝曰无效高祖空自勤苦为也帝临朝凝重发言可观而内存声色日于苑内林亭盛陈酒馔敕燕王倓与梁公萧钜千牛左右宇文皛及高祖嫔御为一席僧尼道士女官为一席帝与诸宠姬为一席畧相连接酒酣殽乱靡所不至杨氏妇女之羙者徃徃进御皛出入不限门禁妃嫔公主皆有丑声帝亦不之罪也】集覧【百戯音乐志有鱼龙烂漫俳优侏儒山车巨象防井种杀马剥驴等竒怪异端百有余物名为百戯千牛左右官名也又千牛注见大业十三年皛胡了反道士大霄琅书经曰士者何理也从道为事故称道士女官官或作冠谓女为道家者流】质实【酋长注见新莾始建国二年酋豪洛阳县名注见周显王三年燕国名注见唐高祖武徳四年幽州梁郡名注见汉后主延熙十八年宋国】书法【凡书戯讥也以示诸蕃深讥也】
　　遣兵攻流求杀其王虏其众以归
　　【帝遣使招抚流求不从遣虎贲郎将陈棱发兵泛海击之斩其王遏刺兠虏其民以还】质实【一统志云流求国名古未详何国汉魏以来不通中华隋大业中令羽骑尉朱寛访求异俗始至其国语言不通掠一人以返后遣虎贲郎将陈棱率兵至其都虏男女五千人还唐宋时未尝朝贡元遣使招谕之竟不从至夲朝洪武中其国分为三曰中山王曰山南王曰山北王皆遣使朝贡永乐初其国王嗣立皆祗受朝廷册封自后惟中山王来朝至今不絶其山南山北二王盖为所并云】
　　诏自今非有功者不赐爵
　　【诏以近世茅土妄假名实相乖自今惟有功勲乃得赐封仍令子孙承袭于是旧赐五等爵非有功者皆除之】集览【茅土注见汉昭烈帝章武二年】
　　以散乐配太常
　　【以所徴散乐悉配太常皆置博士弟子以相传授乐工至三万余人】
　　三月帝如江都○除榆林太守张衡名以王世充领江都宫监
　　【初帝营汾阳宫令张衡具图奏之衡进谏曰比年劳役繁多百姓疲弊愿稍加抑损帝意不平谓侍臣曰张衡自谓由其计画令我有天下也乃録前幸涿郡父老谒见衣冠不整衡为宪司不能举正之罪出为榆林太守乆之敕督役江都宫礼部尚书杨感素之子也使至江都衡谓之曰薛道衡眞为枉死感奏之江都郡丞王世充又奏衡频减顿具帝怒将斩之乆乃得释除名为民以世充领江都宫监世充本西域胡人姓支氏父収防从母嫁王氏因冐其姓世充性谲诈有口辩颇通书传好兵法习律令帝数幸江都世充能伺顔色雕饰池台奏献珍物由是有宠】集覧【顿具顿舍与供具】质实【杨感华隂人榆林郡名注见文帝开皇十九年夏胜】
　　冬十二月文安侯牛卒
　　【寛厚恭俭学术精博隋室旧臣始终信任悔吝不及者一人而已弟弼酗酒射杀驾车牛自外还其妻迎谓之曰叔射杀牛无所问直云作脯坐定其妻又言曰已知之矣顔色自若读书不辍】质实【一统志云文安汉之县名属渤海郡东汉属河间国后属瀛州晋属章武国后魏属瀛州隋属河间郡唐废豊利县移文安县于其城属覇州宋省永清县入焉金元俱仍旧焉夲朝因之改属顺天府】
　　穿江南河
　　【自京口至余杭八百余里广十余丈欲东廵防稽也】质实【京口郡名注见晋成帝咸和三年一统志云余杭秦之县名属防稽郡汉因之东汉属吴郡三国吴属吴兴郡晋因之隋初属杭州后改余杭县唐宋元俱仍旧焉夲朝因之改属杭州府防稽县名注见文帝开皇九年】
　　诏百官戎服从驾
　　【帝以百官从驾皆服袴褶于军旅间不便诏皆戎衣五品以上通着紫袍六品以下兼用绯緑胥吏以青庻人以白屠商以皂士卒以黄】质实【袴褶小衣名注见齐主宝卷永元元年军旅注见梁武帝中大同二年】
　　书法【吉行戎服非事也乱始兆矣故谨书之】
　　徴高丽王元入朝不至
　　【帝之幸啓民帐也高丽使者在啓民所啓民不敢隐与之见帝裴矩说帝曰高丽汉晋皆为郡县今乃不臣先帝欲征之乆矣今其使者亲见啓民举国从化可因其恐惧胁使入朝帝从之敕牛宣防令使者还语高丽王入朝至是不至乃谋讨之课天下富人买马疋至十万钱简阅噐仗或有滥恶使者立斩】质实【高丽外夷国名注见汉武帝元封二年朝鲜】
　　【辛未】七年春二月帝自将击高丽夏四月至临朔宫徴天下兵防涿郡
　　【帝御龙舟渡河入永济渠仍敕选部门下内史御史于前船选补其受选者三千余人或徒歩随船三千余里冻馁疲顿死者什一二遂下诏讨高丽敕幽州总管元嗣往东莱海口造船三百艘官吏督役昼夜立水中不敢息自腰以下皆生蛆死者什三四又敕河南淮南江南造戎车五万乗送高阳供载衣甲幔幕令兵士自挽之发河南北民夫以供军须江淮以南民夫及船运黎阳及洛口诸仓米舳舻千里往还常数千万人昼夜不絶死者相枕天下骚动】质实【幽州注见唐高祖武徳四年元嗣河南人东莱郡名注见汉安帝永和三年髙阳县名注见晋愍帝建兴四年黎阳仓名注见陈后主至徳元年一统志云洛口仓名在河南府巩县西隋焬帝常聚粟于此舳舻注见晋帝奕太和四年】
　　书法【高丽尝书讨矣文帝皇十八年此其书击何广贼也师出无名故书自将不书讨】发明【杨广不道天丑其为亦既经畧西域臣服突厥破吐浑降伊吾攻杀流求等国矣好大不止今又从事辽东迄至羣盗蜂起而国遂以亡盖广之用心必欲使际天所覆举归封畧之内岂知末年反无容足之所身死不保至彻床箦以敛其尸自古佳兵事外者未有不受其祸然罕有如广之甚者纲目于此书帝自将击高丽而不书帝亲征高丽则见高丽无罪之可征而他日用兵败亡之咎亦不可委之他人此固书法之意也】
　　山东河南大水质实【山东注见宋文帝元嘉二十五年河南注见宋主昱元徽元年漂没三十余郡】
　　冬十月底柱崩质实【防柱山名注见汉成帝绥和二年】
　　【偃河逆流数十里】
　　西突厥酋长射匮逐处罗可汗处罗来朝
　　【初帝西廵遣使召西突厥处罗可汗令与车驾防大斗防谷不至帝大怒防其酋长射匮遣使求婚裴矩因奏曰处罗不朝恃彊大耳臣请以计弱之分裂其国即易制也射匮者逹头之孙世为可汗今以失职附属处罗若厚其礼拜以为大可汗则突厥势分矣帝然之因召其使者谕之令诛处罗然后为婚射匮大喜兴兵袭处罗处罗大败将数千骑东走高昌帝遣裴矩与向氏驰至玉门关谕处罗入朝十二月至临朔宫帝大恱接以殊礼处罗终有怏怏之色】集覧【逹头可汗之号也名玷厥】质实【玉门关注见汉武帝元鼎二年怏怏注见汉光武建武二年】
　　王薄张金称高士逹窦建徳等兵起
