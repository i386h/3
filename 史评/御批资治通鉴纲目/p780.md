<!-- { "loadSidebar": true } -->
　　【知逺还至晋阳议率民财以赏将士夫人李氏谏曰陛下因河东创大业未有以惠泽其民而先夺其生生之资殆非新天子所以救民之意也请悉出宫中所有以劳军虽复不厚人无怨言知逺从之中外大悦】
　　书法【晋主矣称名何别重贵也至改号汉则不称名矣】
　　吴越诛其都监程昭悦
　　陜晋潞州皆杀契丹使者奉表诣晋阳考异【提要奉上有遣使二字】
　　【建雄留后刘在明朝于契丹以副使骆从朗知州事知逺遣张晏洪如晋州谕以即位从朗囚之大将药可俦杀从朗推晏洪权留后遣使以闻晋州民亦相帅杀契丹使者契丹主赐赵晖诏即以为保义留后晖斩使者焚其诏遣使奉表劝知逺早引兵南向髙防亦与王守恩谋斩赵行迁杀契丹使者举镇降知逺】
　　澶州贼帅王琼攻契丹将隆鄂特不克而死
　　【镇宁节度使耶律隆鄂特残虐澶州人苦之贼帅王琼帅其徒千余围隆鄂特于牙城契丹主闻之惧遣兵救之琼败死然契丹主自是无乆留河南之意矣】
　　书法【既不克矣何以书存中国也能拒契丹虽不克书之虽贼帅书之】
　　契丹以李从益为许王
　　【唐王淑妃与郇公从益居洛阳赵延寿娶明宗女淑妃诣大梁防礼契丹主见而拜之曰吾嫂也以从益为许王复归于洛】集览【郇公郇音荀昔周武王子所封国在平阳地理表云河中有猗氏县古郇国也】质实【一统志云郇后周之县名属汾隂郡隋改属蒲州唐初属河中府后省入猗氏县故址在平阳府城西南四百五十里】
　　契丹以张砺和凝同平章事
　　羣盗陷宋毫密州
　　【东方羣盗大起陷宋亳密三州契丹主谓左右曰我不知中国之人难制如此亟遣泰宁安审琦武宁符彦卿等归镇彦卿至埇桥贼帅李仁恕控彦卿马请从入城彦卿子昭序遣人出呼贼中曰相公已陷虎口听相公助贼攻城城不可得也贼知不可刼乃相帅罗拜解去】
　　三月朔契丹行入閤礼
　　【契丹主服赭袍坐崇元殿百官行入閤礼胡氏曰卫宣公淫乱遂为狄所灭晋室三纲絶遂召五胡之乱唐世家法不正又好结戎狄非独当其世数困于猾夏流及五代更七八传其甚则至此而天下之乱极矣尧舜修德而建士师三王自治而立司宼谨华夷之辨禁侵乱之阶所以深扶人理虑末流之若此使斯人与禽兽杂处而罹其凶害也】集览【入閤礼注见陈宣帝太建十三年】
　　书法【前书行朝贺礼矣于是复书行入閤礼其予之欤衣冠礼乐中国事也一变至此宇宙以来未有也纲目一书再书悲之甚也】
　　晋主知逺遣使安集农民保山谷避契丹者
　　契丹以萧翰为宣武节度使
　　【契丹主谓晋百官曰天时向暑吾难乆留欲暂至上国省太后乃以汴州为宣武军以萧翰为节度使翰舒噜太后之兄子其妹复为契丹主后始以萧为姓自是契丹后族皆称萧氏】
　　吴越复遣兵救福州败唐兵遂取福州
　　【吴越遣余安将水军救福州至白虾浦海岸泥淖须布竹箦乃可行唐军聚而射之箦不得施冯延鲁曰相持不战徒老我师不若纵其登岸尽杀之则城不攻自降矣裨将孟坚曰浙兵至此已乆不能进退求一战而死不可得若听其登岸彼必致死于我其锋不可当安能尽杀乎不听吴越兵旣登岸大呼奋击延鲁弃众而走孟坚战死城中兵亦出夹击唐兵大破之唐军烧营而遁死者二万余人委弃资械数十万府库为之耗竭余安引兵入福州李达举所部授之】
　　契丹徳光发大梁
　　【契丹主发大梁晋文武诸司诸军吏卒从者皆数千人宫女宦官数百人尽载府库之实以行谓宣徽使高勲曰吾在上国以射猎为乐至此令人悒悒今得归死无恨矣】
　　晋主知逺以其弟崇为太原尹
　　夏四月契丹陷相州屠之考证【当作契丹屠相州】
　　【契丹主攻相州克之悉杀城中男子驱其妇女而北留高唐英使守城中遗民仅七百人而髑髅十余万或告磁州刺史李谷谋举州应河东契丹主执而诘之谷不服契丹主引手于军中若取文书者谷知其诈因请曰必有其验乞显示之凡六诘谷辞气不屈乃释之】
　　晋以刘信史肇为侍卫指挥使杨邠为枢密使郭威为副使王章为三司使考异【提要指上有都字】○晋以苏逢吉苏禹珪同平章事
　　晋以折从阮为永安军节度使
　　【从逺入朝更名从阮置永安军于府州以从阮为节度使】质实【一统志云府州五代唐所置治府谷县后汉陞为永安军后周因之宋崇宁中改为靖康军又置麟州路元初复置府州后降为府谷县属葭州本朝因之改属延安府】
　　契丹宼潞州晋遣史肇救之郑谦守忻代阎万进守岚宪考证【宼当作攻】
　　【契丹昭义节度使耿崇羙屯泽州将攻潞州知逺遣史肇将兵救之又以郑谦为忻代都部署阎万进为岚宪都制置使知逺闻契丹北归欲经畧河南故以肇为前驱而遣二人出北方以分契丹兵势】集览【岚宪岚本胡地楼烦王所居元魏置岚州宪本楼烦监也唐置宪州】质实【一綂志云岚后魏之州名因山为名属新兴郡隋改置楼烦郡唐初改置东防州寻改为岚州天寳初改为楼烦郡乾元初复为岚州治宜芳县金陞为镇西军节度元复为岚州至本朝改为县属太原府宪隋之州名治岢岚县大业初改州为楼烦郡改县为静乐县唐初寻复为宪州宋初改为静乐军寻废军复置宪州治静乐县金改为管州元因之至本朝省入静乐县改属太原府】
　　晋以武行德为河阳节度使
　　【契丹以船载晋铠仗泝河归国命宁国都虞候武行德部送之至河隂行德与将士谋曰虏势不能乆留中国不若共逐其党坚守河阳以俟天命之所归者而臣之众以为然即相与杀契丹监军使防崔廷勲以兵送耿崇羙之潞州行德遂乘虚入据河阳遣弟行友奉蜡表诣晋阳史肇遣先锋将马诲击契丹斩首千余级崇羙等不敢进引而南肇遣诲追击破之崇羙等退保懐州知逺以行徳为河阳节度使契丹主闻之叹曰我有三失宜天下之叛我也诸道括钱一失也令上国人打草谷二失也不早遣诸节度使还镇三失也胡氏曰德光知其以三失失中国可谓睹败而思过者矣使无此三失亦必不能有中国何者足不可以加之首无足上首下之理故也然德光善自为谋者讨出帝之相负而废之治李崧冯玉景延广之误国而黜之数杜重威李守贞张彦泽背君残暴而杀之按兵近郊召桑维翰刘知逺委以扶立重睿戢暴禁奸无所取而去虽古之伐罪吊民亦不是过矣今乃灭人社稷贪其位而不能居取其子女玉帛以归其国是盗贼之魁使迟留嵗月攻伐之兵四面而至亦不能免何三失之足咎乎】
　　唐流陈觉于蕲州冯延鲁于舒州
　　【唐主以矫诏败军皆陈觉冯延鲁之罪议斩二人以谢中外御史中丞江文蔚对仗弹冯延已魏岑曰延已延鲁岑觉四人皆隂狡弄权壅蔽聪明排斥忠良引用羣小谏争者逐窃议者刑上下相防道路以目今觉延鲁虽伏辜而延已岑犹在本根未殄枝干复生同罪异诛人心疑惑唐主以文蔚言太过怒贬江州司士叅军流觉于蕲州延鲁于舒州知制诰徐史舘修撰韩熈载上疏曰觉延鲁罪不容诛但齐丘延已为之陈请故陛下赦之擅兴者不罪则疆埸有生事者矣丧师者获存则行陈无效死者矣请行显戮以重军威不从但罢延已为太弟少保贬岑太子洗马熈载屡言宋齐丘党与必为祸乱齐丘奏熈载嗜酒猖狂贬和州司士叅军】集览【胡犬反擅兴者谓矫诏擅兴兵之人】
　　契丹耶律徳光死于杀虎林集览【杀虎林在今真府栾城县北】质实【按分注此条当接下条为是】
　　发明【君子所最谨者华戎之辨然春秋夷而进于中国则中国之何哉曰春秋之所谓夷者吴楚徐越之君耳若夫曰戎曰狄曰赤狄白狄之类春秋初未尝进之也耶律徳光之祸纲目戒之深矣书其救立晋帝书其上尊号书其入大梁书其行朝贺礼书其行入閤礼是夷狄之纯乎中国矣然于其国则止书契丹于其名则止书徳光至其毙也书姓书名书死纯以夷狄处之毋乃自相矛盾乎曰此纲目之所以为纲目非君子莫能修之也夫德光虽强不过夷狄之首耳不幸世道衰微宇县分裂德光乗隙肆虐毒流中土若使之齿诸中国则华戎倒置冠履失所故君子斥而外之名而狄之耳或曰刘石苻姚亦夷狄也何以书国书主书卒乎曰刘石苻姚离其本俗乗时崛起盗有疆土舍氊毳而袭冠带据中土而称帝王故纲目不得已而例以僭国处之非若德光率腥羶之众自沙漠而南向慿陵诸夏屠宰生灵之比乌可以此方彼哉通鉴及五代史于德光皆书卒纲目凡夷狄书死而于德光尤谨所以扶天地立人极别人类于禽兽异衣冠于卉服其垂世教也大矣有天下国家者观此其亦强于致治克谨明德母使穹庐辫髪之俗阶猾夏之祸其亦庶乎其可也】
　　赵延寿入恒州自称权知南朝军国事考异【此条当接住上条为是】
　　【契丹主至临城得疾至杀虎林而卒国人剖其腹实盐数斗载之北去晋人谓之帝羓赵延寿恨契丹主负约即日引兵入恒州契丹永康王乌云东丹王之子也以兵继入契丹诸将密议奉以为主延寿不知自称受契丹皇帝遗诏权知南朝军国事所以供给乌云与诸将同乌云衔之契丹主丧至国舒噜太后不哭曰待诸部宁一如故则葬汝矣或説延寿曰契丹诸大人数日聚谋此必有变今汉兵不减万人不若先事图之延寿不决下令以来月朔日于待贤馆上事受文武官贺李崧以虏意不同事理难测延寿乃止】质实【一綂志云临城唐之县名属赵州五代梁改属镇州晋复属赵州宋初废后复置金元仍旧至本朝因之改属眞定府】
　　五月契丹乌云执赵延寿而自立
　　【乌云召延寿及张砺等饮乌云妻素以兄事延寿从容谓曰妹自上国来宁欲见之乎延寿与俱入良乆乌云出谓砺等曰燕王谋反适已鎻之矣又曰先帝在汴时遗我一筹许我知南朝军国近者临崩别无遗诏而燕王擅自知南朝军国岂理邪后数日集蕃汉之臣于府署宣契丹主遗制即皇帝位举哀成服旣而易吉服见羣臣不复行丧歌吹之声不絶于内】
　　晋以刘崇为北都留守
　　【知逺集羣臣议进取诸将咸请出师井陉攻取镇魏知逺欲自石防趋上党郭威曰虏主虽死党众犹盛各据坚城我出河北兵少路迂傍无应援若羣盗合势共击我军粮饷路絶此危道也上党山路险澁粟少民残无以供亿亦不可由近者陜晋相继欵附引兵从之万无一失不出两旬洛汴定矣知逺曰卿言是也诏谕诸道以太原尹崇为北京留守】集览【石会闗名在路州】
　　楚文昭王希范卒弟希广嗣考异【此误书諡】考证【当去文昭二字分注諡曰文昭】
　　【希广希范之母弟也性谨顺希范爱之使判内外诸司事希范卒将佐议所立张少敌袁文恭以武平节度使知永州事希萼最长请立之刘彦瑫李臯皆欲立希广拓防恒曰三十郎居长请遣使以礼让之不然必起争端彦瑫等皆曰天与不取异日吾辈安所自容乎希广懦弱不能自决彦瑫等称希范遗命共立之少敌退而叹曰祸其始此乎与拓防恒皆称疾不出】
　　晋主知逺发太原出晋绛
　　书法【兵未有书所从出者书出晋绛予其得也是防也郭威有力焉】
　　○晋史肇克泽州契丹将崔廷勲等遁去
