<!-- { "loadSidebar": true } -->
　　发明【曹髦之殒本以轻举无谋而见及况唱逆者贾充而抽戈者成济今但归狱于昭畧不他及何哉赵穿亲举桃园之难而春秋正色书盾况昭久操国命特借成济之手而已虽葬以王礼夷济三族天下岂可以文欺哉若移以诛昭则君弑贼讨始可以成礼塟矣王经始谏其主终惟其祸死得其所宜乎纲目以全节予之也】
　　六月魏主奂立
　　【奂燕王宇之子也本名璜封常道乡公司马昭迎立之更名奂年十五矣】质实【常道乡古邑名汉初为常道县属燕国后属渤海郡寻废之故城在顺天府东安县西北】
　　书法【于是昭迎立奂不书迎立何罪奂也国君新弑奂立不讨贼则与平时奚辨矣故以恒辞书之然则魏主濬曷为书濬立宋壬辰年濬嫡孙也立而讨贼则无嫌乎立矣】
　　吴作浦里塘
　　【呉都尉严密建议作浦里塘羣臣皆以为难唯将军濮阳兴力主之功费不可胜数士卒多死民大愁怨】集览【濮阳兴濮阳复姓兴其名】质实【濮阳兴陈留人】
　　呉会稽王亮自杀
　　【会稽謡言王亮当还为天子而亮宫人告王祷祠有恶言呉主遂黜亮为侯官侯亮自杀】质实【会稽郡名注见和帝永元元年一统志云侯官汉旧县名元鼎中立侯官都尉属会稽郡汉末为东侯官县晋属晋安郡隋省入闽县唐武徳中复置此县元和初复省入闽县寻复置宋元仍旧本朝因之改属福州府謡言尔雅徒歌曰謡言亦作】
　　冬魏以王沈为豫州刺史
　　【沈初到下教曰有能陈长吏可否说百姓所患者给谷五百斛言刺史得失朝政寛猛者给谷千斛主簿陈廞褚防入白曰教防思闻苦言示以劝赏窃恐拘介之士或惮赏而不言贪昩之人将慕利而妄举茍言不合宜不加以赏则逺听者又未知当否之所在徒见言之不用因谓设而不行告下之事可小须后沈曰兴益于上受分于下斯乃君子之操何不言之有防曰尧舜周公所以能致忠諌者以其欵诚之心着也氷炭不言而冷热之质自明者以其有实也若好忠直如冰炭之自然则谔谔之言将不求而自至若其不然虽悬重赏忠言未可致也沈乃止】集览【廞虚今反防力灼反拘介之士拘执守也介亷洁也后汉仲长统传得拘絜而失才能非立功之实也顔师古曰自拘束而防其身者即隐逸之人也贪昩之人汉书茍昩于权利顔师古曰茍昩贪也兴益本传作立徳受分分扶问反定分也谔谔之言注见安帝建光元年蹇谔之节】质实【张九韶曰曹魏置豫州刺史治谯县领颍川汝南沛郡梁国鲁国五郡】
　　【辛巳】四年【魏景元二年呉永安四年】春三月魏遣兵迎吴降将未行而罢
　　【魏襄阳太守胡烈言呉将邓由等十八屯同谋归化遣使送质诏王基部分诸军径造沮水以迎之基遗司马昭书言由等可疑状且曰夷陵东西道皆险陿竹木丛蔚卒有要害弩马不陈此事之危者嘉平以来累有内难当今之宜当务镇安社稷抚宁上下力农务本懐柔百姓未宜动众以求外利昭从之既而由等果不降】集览【沮水沮千余反括地志云嶓山水始出山沮洳因名沮水又云沮水一名川水源出雍州富平县东入栎阳县汉高于栎阳置万年县案地理志万年南有泾渭北有小河即沮水也章懐曰沮水出武都郡东狼谷南至沙羡南入江夷陵注见周赧王三十七年】质实【襄阳郡名注见齐和帝中兴元年雍州一统志云沮水在襄阳府房县西南源出景山东流入汉江左传江汉沮漳楚之望也】
　　冬以董厥诸葛瞻为将军共平尚书事樊建为尚书令【时中常侍黄皓用事厥瞻皆不能矫正士大夫多附之唯建不与皓徃来秘书令却正久在内职与皓比屋周旋三十余年澹然自守以书自娯既不为皓所爱亦不为所憎故官不过六百石而亦不罹其祸帝弟甘陵王永憎皓皓譛之使十年不得朝见呉使薛珝来聘及还呉主问汉政得失对曰主闇而不知其过臣下容身以求免罪入其朝不闻直言经其野民皆菜色臣闻燕雀处堂子母相乐突决栋焚而怡然不知祸之将及其是之谓乎】集览【珝火羽反突决突谓灶突窻决破也】质实【却正河南偃师人甘陵国名注见安帝建光元年】
　　鲜卑索头贡质于魏
　　【鲜卑索头部世居北荒不交南夏至可汗毛始彊大统国三十六大姓九十九后五世至可汗推寅南迁大泽又七世至可汗邻使其兄弟七人及族人乙旃氏车惃氐分统部众为十族邻老以位授其子诘汾使南迁居匈奴故地诘汾死力微立复徙居定襄之盛乐部众浸盛诸部畏服之至是始遣其子沙漠汗贡于魏因留为质】集览【索头鲜卑别部也姓拓抜氏其俗以索辫髪因号索头可汗音榼寒唐高宗曰今之可汗古之单于也毛可汗名后追尊成皇帝推寅可汗名后追尊献皇帝车惃鲜卑别族也惃古魂反诘汾元魏神元皇帝名定襄古并州之域秦为太原郡地隋改忻州有定襄县盛乐云中郡邑盛乐音成洛括地志云故城在并州新兴郡】质实【定襄县名注见武帝元朔六年一统志云盛乐汉之县名属定襄郡后魏初拓跂力微都此号盛乐唐置振武军辽为振武县北七十里有黒沙碛在焉故城在大同府西北】
　　书法【索头始见纲目】
　　【壬午】五年【魏景元三年呉永安五年】秋八月吴立子为太子集览【史照释文案呉録载休诏曰太子名字音如湖水弯澳之弯音如迄今之迄】○冬十月姜维伐魏洮阳不克
　　【初维将出军车骑将军廖化曰兵不戢必自焚伯约之谓也智不出敌而力少于冦用之无厌何以自存维遂伐魏攻洮阳邓艾与战于佚和破之时黄皓用事与古大将军阎宇亲善欲废维树宇维知之言于帝曰皓奸巧专恣将败国家请杀之帝曰皓趋走小臣耳徃董允毎切齿吾常恨之君何足介意维见皓枝附叶连逊辞而出帝敕皓诣维陈谢维由是疑惧返自洮阳因求种麦沓中不敢归成都】集览【伯约姜维字洮阳县属零陵郡括地志云故城在今零陵湘源县西北洮音淊沓中金城郡河关县之西南羌地】质实【一统志云洮阳汉之县名属零陵郡隋废之故城在桂林府全州北三十五里】书法【亮之伐魏也六伐六书其官维于是亦六伐矣皆不书官何罪维也不量力而数勦民纲目固不得而予之】
　　发明【姜维屡举伐魏进寸退尺而用兵不已当时智识之士如谯周廖化辈皆为之隐忧然纲目书之初无贬词何也用兵以讨讐贼固非贪忿私欲之举若置国贼而不问虽可茍安犹为深耻明乎此则知春秋干时之战虽败犹荣而讨贼之义无一日而可忘矣】
　　吴以濮阳兴为丞相
　　【初呉主休在会稽兴为太守遇之厚而张布当为左右督将及即位二人皆贵宠用事布典宫省兴关军国以佞巧更相表里呉人失望休喜读书欲与祭酒韦昭博士盛冲讲论布以昭冲切直恐入侍言已过固谏止之休曰孤欲与昭等讲习旧闻亦何所损君特恐其道臣下奸慝故不欲令入耳如此之事孤已自备之不须昭等然后解也布皇恐陈谢且言惧妨政事休曰王务学业其流各异不相妨也然休恐布疑惧卒废讲业不使昭等入】质实【韦昭云阳人】
　　魏司马昭杀中散大夫嵇康
　　【康文辞壮丽好言老庄而尚竒任侠与阮籍籍兄子咸山涛向秀王戎刘伶相友善号竹林七贤皆崇尚虚无轻蔑礼法纵酒昏酣遗落世事籍为歩兵校尉其母卒方与人围棊对者求止籍留与决赌既而饮酒二斗举声一号吐血数升毁瘠骨立居防饮酒无异平日司何曾面质籍于司马昭座曰卿纵情背礼败俗之人不可长也因谓昭曰公方以孝治天下而听籍以重哀饮酒食肉于公座何以训人宜摈之四裔无令汚染华夏昭爱籍才常拥防之咸素幸姑婢姑将婢去咸方对客遽借客马追之累骑而还伶尤嗜酒常乘鹿车擕一壶酒使人荷锸随之曰死便埋我当时士大夫皆以为贤争慕效之谓之放逹钟会闻康名造之康箕踞而锻不为之礼会将去康曰何所闻而来何所见而去会曰闻所闻而来见所见而去遂深衘之涛为吏部郎举康自代康与涛书自说不堪流俗而非薄汤武昭闻而怒之康与东平吕安亲善安兄巽诬安不孝康为证其不然会因譛康尝欲助母邱俭与安皆有盛名于世而言论放荡害时乱教宜因此除之昭遂杀安及康康尝诣隐者孙登登曰子才多识寡难乎免于今之世矣】集览【任侠注见武帝元朔二年毁瘠骨立毁瘁瘠廋而至于骨立哀痛之甚故也荷锸荷上声负也锸侧洽反鍫也放逹注见晋成帝咸和元年箕踞而鍜箕踞傲坐伸两足以手案膝其形如箕也鍜小冶徐氏曰椎之而已不消故曰小冶晋书注嵇康善链鍜】质实【嵇康其先本上虞人姓奚以避怨徙谯家于铚之嵇山因命氏焉阮籍陈留尉氏人瑀之子山涛河内懐人向秀同上郡人王戎琅邪临沂人祥之侄刘伶沛国人何曽阳夏人四裔贾逵曰四裔之地去王城四千里裔衣裾也徐广曰裾衣邉也故谓之曰裔华夏曽巩曰夏大也中国文明之地故曰华夏东平郡名注见献帝兴平元年】
　　魏以钟会都督关中军事
　　【魏司马昭患姜维数北伐官骑路遗求为刺客入蜀从事中郎荀朂曰明公为天下宰宜仗正义以伐违贰而以刺客除贼非所以刑于四海也昭善之遂欲大举伐汉朝臣多以为不可独钟会劝之昭谕众曰自定寿春以来息役六年治兵缮甲以拟二虏今呉地广大而下湿攻之用力差难不如先定巴蜀三年之后因顺流之势水陆竝进此灭虢取虞之势也计蜀战士九万居守成都及备他境不下四万然则余众不过五万今绊姜维于沓中使不得东顾直指骆谷出其空虚之地以袭汉中以刘禅之闇而邉城外破士女内震其亡可知也乃以会为镇西将军督关中邓艾以蜀未有衅屡陈异议昭使人谕之艾乃奉命姜维表遣左右车骑张翼廖化督诸军分防阳安关口及隂平之桥头以防未然黄皓信巫鬼谓敌终不自致启帝寝其事羣臣莫知】集览【官骑路遗官骑官名也路遗姓名也灭虢取虞春秋僖二年晋假道于虞以伐虢灭下阳五年晋复假道于虞以伐虢灭之师还舘于虞遂袭虞灭之】质实【荀朂颍川人爽之曽孙阳安关在成都府城东一百五十里隂平县名注见炎兴元年】
　　【癸未】炎兴元年【魏景元四年呉永安六年○是歳汉亡】考异【提要无分注是歳汉亡四字】春诏立故丞相亮庙于沔阳
　　【亮初亡所在各求为立庙朝议以礼秩不许百姓遂因时节私祭之于道陌上至是校尉习隆等请近其墓立一庙于沔阳以时赐祭其故臣吏欲奉祠者皆至其庙断其私祠以崇正礼从之】质实【一统忘云诸葛亮墓在汉中府沔县东南一十里诸葛亮庙在汉中府沔县东南八里沔阳县名注见建兴七年】
　　书法【书立庙録功臣也终纲目功臣书立庙二是年唐宗天实四载孛勣武氏之崇恩不与焉】
　　夏五月吴交阯杀其太守以降魏
　　【呉交阯太守孙谞贪会呉主遣使至郡又擅调孔雀三十头送建业民惮逺役遂作乱郡吏吕兴杀谞及使人而请吏于魏九真日南皆应魏以兴为将军都督寻为其下所杀】集览【九真在岭南汉武遣路博徳平南越以其地为九郡九真其一也案九真本水名因以名郡】质实【格物论云孔雀文禽广益诸州所产高四五尺雌者尾短无金翠雄者五年始成初春而生三四月后复凋与华蕚俱荣衰土人取其尾者持刀于丛篁幽隐处伺过急断其尾回首一顾金翠无复光彩矣交阯郡名注见唐宣宗大中二年九真郡名注同上年日南郡名注见武帝元鼎六年】
