<!-- { "loadSidebar": true } -->
　　【杨行宻谓诸将曰孙儒之众十倍于我吾数战不利欲退保铜官何如刘成李神福曰儒扫地远来利在速战宜屯据险要坚壁清野以老其师时出轻骑抄其馈饷夺其俘掠彼前不得战退无资粮可坐擒也戴友规曰若望风弃城正堕其计淮南士民及自儒军来降者甚众公宜遣将先护送归淮南使复生业儒军闻淮南安堵皆有思归之心人心既揺安得不败行宻悦从之至是屡破儒兵张训屯安吉断其粮道儒食尽士卒大疫行宻纵兵击之儒军大败田頵擒斩之传首京师儒众多降于行宻刘建锋马殷收余众七千南走比至洪州众十余万行宻帅众归扬州表田頵守宣州安仁义守润州先是扬州富庻甲天下时人称扬一益二及经秦毕孙杨兵火之余江淮之间东西千里扫地尽矣】集览【秦毕孙杨秦彦毕师铎孙儒杨行宻】质实【安吉一统志云本汉丹阳郡故鄣县地名东汉析其南境置安吉县仍属丹阳郡晋属吴兴郡梁陈属陈留郡隋省入绥安县属宣州后复置唐初属桃州寻省入长城后复置属湖州宋元县仍旧本朝因之属湖州府】
　　王建围彭州
　　【王建围彭州乆不下民皆窜匿山谷诸寨日出俘掠有军士王先成者度诸将惟王宗侃最贤乃往説之曰彭州本西川之廵属也陈田以授杨晟使拒朝命今陈田已平而晟独据之州民皆知西川大府而司徒其主也故大军始至民不入城而入山谷以俟招安今军士掠之而司徒不恤彼将更思杨氏矣宗侃恻然不觉屡移其牀前问之先成曰又有甚于是者今诸寨旦出淘虏薄暮乃返曾无守偹之意城中万一有智者为之画防伏兵门内望淘虏者稍逺使出奋击又于三面城下各出耀丘诸寨咸自备御无暇相救能无败乎宗侃矍然曰此诚有之将若之何先成请条列为状以白王建凡七条一乞招安山中百姓二乞禁诸寨淘虏三乞置招安寨选部将谨干者执兵廵卫四乞招安之事愿帖宗侃专掌五乞悉索所虏彭州百姓集于营塲有父子兄弟夫妇自相认者即使相从送招安寨敢匿者斩六乞置九陇行县于招安寨中抚理百姓给帖入山招其亲戚七彭上宜麻民未入山多沤藏者宜令县令晓谕各归田里出而鬻之以为资粮必渐复业建得之大喜即行之三日民出山赴寨如归市乆之见村落无抄暴稍辞县令复其故业月余招安寨皆空胡氏曰古人所以广取士之路者为贤材难知恐其遗也取之广然后贤材不在下而皆在上贤材在上则下受其赐而乱无自起矣王先成走卒也王建得之遂不用兵而下一州然则人材之隐伏于尘土草茅可胜计哉是宜表而用之俾尽见其所长而建不能宜所就之狭劣也夫古人取材之道惟患其不广而或者顾以词艺任子欲得天下之士使有实而无文地寒而族冷者何由而进哉】集览【陈田陈敬瑄田令孜淘虏释文俘掠曰淘虏任子注见汉宣帝神爵元年任子弟】质实【彭州注见中宗嗣圣六年万一注见髙祖武德九年矍然注见隋炀帝大业四年】
　　李茂贞取凤兴洋州质实【洋州注见德宗兴元元年】○秋八月以杨行宻为淮南节度使
　　【孙儒降兵多蔡人行宻选其尤勇健者五千人厚其廪赐以皂衣防甲号黒云都每战使之先登防陈四隣畏之行宻以用度不足欲以茶盐易民布帛掌书记髙朂曰兵火之余十室九空又渔利以困之将复离叛不若悉我所有而隣道所无者相与贸易以给军用而选守令课农桑数年之间仓库自实行宻从之田頵闻之曰贤者之言其利远哉行宻驰射武技皆非所长而寛简有智略善抚御将士与同甘苦推心待物无所猜忌淮南被兵六年士民转徙几尽行宻能以勤俭足用非公宴未尝举乐招抚流散轻徭薄敛未及数年公私富庶几复承平之旧】
　　李茂贞取兴元杨复恭守亮等奔阆州○冬复以时溥为感化节度使
　　书法【讥不能令也复以为之辞四有改过之辞有贰过之辞有不能令之辞有因仍之辞殷仲堪督荆益军晋安帝隆安二年时溥感化节度是年王建西川节度干宁四年崔同平章事天复三年石敬塘河东节度五代甲午年皆不能令之辞也详汉文帝十四年】
　　以李存孝为邢洺磁节度使
　　【初邢洺磁留后李存孝与存信俱为克用假子不相睦存信有宠于克用存孝欲立大功以胜之乃建议取镇冀存信从中沮之不时聼许及王镕围尧山存孝救之不克存信譛之存孝愤怨且惧及祸乃潜结王镕及朱全忠上表以三州自归乞赐旌节及防诸道兵讨克用诏以存孝为节度使不许防兵胡氏曰存孝虽非克用真子固为父子乆矣一旦叛父请兵讨之将何有于君昭宗宜囚其使却其表下诏训励仍责镇汴以不当结纳之义则一举而克用心服镇汴内愧存孝无所容而纲纪振矣今虽不许防师而赐之旄钺是教子叛父也子可以叛父臣独不可以叛君乎】集览【旄钺旄毛幢也旄牛尾以饰节也钺大斧也行节制者持之以示专断书武王左杖黄钺右秉白旄以麾】质实【镇冀二州名镇注见汉光武建武九年常山冀注见秦二世二年信都纲纪注见宋文帝元嘉元年】
　　十一月朱全忠遣兵取濠泗濮州遂击徐州质实【泗州一统志云禹贡徐州之域春秋为徐子国秦属薛郡汉初为东海郡地元鼎中为泗水国后为犹县晋改为宿预县属淮阳国后魏为宿预郡寻改东徐州又为东楚州陈改安州后周改泗州隋为下邳郡唐仍改泗州天寳初改临淮郡乾元初复为泗州五代宋元仍旧本朝因之以临淮县省入改凤阳府】
　　十二月初行景福崇厯○王建遣兵击杨守亮于阆州破之
　　【癸丑】二年春正月以李茂贞为山南西道节度使茂贞不奉诏
　　【茂贞自请镇兴元故有是命茂贞欲兼得凤翔不奉诏】
　　发明【前书时溥不奉诏有畏也此书茂贞不奉诏防扈也何以言之溥以节镇为太子太师则失其权故为有畏茂贞以招讨得节则进其职故为防扈然事虽不同而其所以不臣之意则一是以纲目亦等而书之也】
　　李克用击王镕李匡威救之克用还攻邢州
　　【李克用围邢州王镕致书解之克用怒进击镕大破之遂下井陉李存孝将兵救之又乞师于朱全忠全忠方与时溥相攻不能救李匡威亦引兵救镕败河东兵于元氏克用引还攻邢州】集览【元氏注见汉帝更始二年】质实【井陉县名注见秦王政十八年】
　　李匡威为弟匡筹所逐奔镇州
　　【匡威之发幽州也家人防别以弟匡筹之妻美醉而淫之及还匡筹据军府自称留后以符追行营兵匡威众溃镕迎归镇州父事之】
　　书法【书为所逐何罪匡威也匡威不兄有取逐之道纲目澄源正本故书罪之是故匡威书为弟所逐仁恭书为子所囚处直书为假子所囚皆罪在父兄也】
　　发明【匡威溃乱天伦自取奔窜故书为弟所逐而不以弟逐其兄为文也】
　　以柳玭为泸州刺史
　　【柳氏自公绰以来世以孝悌礼法为士大夫所宗玭为御史大夫上欲以为相宦官恶之故乆谪于外玭尝戒其子弟曰凡门地髙可畏不可恃也立身行已一事有失则得罪重于他人死无以见先人于地下此其所以可畏也门高则骄心易生族盛则为人所嫉懿行实材人未之信小有疵纇众皆指之此其所以不可恃也故膏粱子弟学宜加勤行宜加励仅得比他人耳】集览【玭蒲眠反疵纇疵才支反玉病也纇卢对反丝节也】质实【栁玭华原人仲郢之子泸州注见汉献帝建安十九年江阳膏梁注见宋文帝元嘉元年】
　　夏四月王建杀陈敬瑄田令孜
　　【建屡请杀敬瑄田令孜朝廷不许建使人告敬瑄作乱令孜通凤翔书皆杀之使判官冯涓草表奏之曰开柙出虎孔宣父不责他人当路斩蛇孙叔敖盖非利已专杀不行于阃外先机恐失于彀中胡氏曰公道在上其下服焉治世也清议在下其上恶焉乱世也清议者公道郁而后有公道者清议逹而后行是故赏罸者人主制世御俗之柄不可以失焉者也令孜败乱国家敬瑄败乱藩镇置于重典谁不谓然朝廷既不得而治之防王建有请当亟下诏奬其为国督奸之志而许之岂不贤于建专杀而不请哉而犹且不许倒授之柄昭宗宜断而不断之过也】集览【开柙出虎孔宣父不责他人孔宣父孔子也后魏孝文帝改谥为文宣尼父论语冉有季路见于孔子曰季氏将伐颛臾孔子曰虎兕出于柙是谁之过与盖冉有季路皆季氏家臣今乃推道季孙要如此我二人皆不欲为也故孔子责之曰养虎兕者必用柙以防之若放之使出此防守者之罪也季氏如虎兕如何放教他出来非尔二人之责而责之谁耶当路斩蛇孙叔敖盖非利已注见宗开元三年孙叔斩蛇而致福】
　　书法【陈田元恶也不书诛何建杀之也于是王建累表请杀二人朝廷不许建遂杀之书诛是予其专杀也初上惩张濬之役诏复敬瑄官爵不从建请然则成王建专杀之威自张濬始矣】发明【敬瑄令孜罪不容诛王建屡请杀之而朝廷不许今建不俟朝防而自戮之反乃抗表露奏朝廷亦无如之何故纲目书此以王建专杀为文而不书伏诛正以议当时之失刑也】
　　朱全忠防徐州时溥自杀
　　【先是朱全忠遣其子友裕围彭城时溥数出兵友裕闭壁不战都虞侯朱友恭譛友裕于全忠全忠怒使厐师古代之友裕大惧以二千骑逃入砀山全忠夫人张氏闻之使友裕单骑诣汴州见全忠全忠将斩之夫人趋就抱之泣曰汝舍兵众束身归罪无异志明矣全忠悟而舍之夫人多智略全忠敬惮之虽军府事时与之谋议或将兵出至中涂夫人以为不可遣一介召之全忠立为之返厐师古攻佛山寨防之自是徐兵不敢出全忠遂自将如徐州师古防彭城时溥举族登鷰子楼自焚死全忠以宋州刺史张廷范知感化留后乞除文官为节度使】集览【感化军号也懿宗时以徐州为感化军】质实【彭城郡名注见秦始皇二十八年佛山寨未详处所唯兖州府宁阳县北二十里有佛山上有洞内镌石成佛像故名或疑即此鷰子楼在徐州城西北隅唐贞元中尚书张建封镇徐州有妾曰盻盻为筑此楼以居之建封既卒盻盻楼居十余年不嫁即此】
　　李匡威刼王镕镇人杀之
　　【李匡威为王镕完城堑缮甲兵训士卒潜谋夺镇州隂以恩施悦其将士王氏在镇乆镇人爱之不狥匡威匡威忌日镕吊之匡威素服衷甲伏兵刼之镕趋抱匡威曰镕为晋人所困几亡矣赖公以有今日公欲得四州此固镕之愿也不若与公共归府以位让公则将士莫之拒矣匡威以为然与镕骈马入府防大风雷雨屋瓦皆振匡威入门镇军闭之有屠者墨君和自缺垣跃出拳殴匡威甲士挟镕登屋共攻匡威杀之镕时年十七】
　　幽州将刘仁恭攻李匡筹不克奔河东
　　【仁恭将兵戍蔚州过期未代防李匡筹立戍卒奉仁恭为帅还攻幽州不克仁恭奔河东李克用厚待之】
　　五月王潮取福州
　　【范晖骄侈失众心王潮以从弟彦复为都统弟审知为都监将兵攻福州经年不下白潮罢兵潮报曰兵尽添兵将尽添将兵将俱尽吾当自来彦复等惧亲犯矢石急攻之城中食尽晖弃城走为将士所杀潮入福州自称留后素服葬陈岩以女妻其子延晦厚抚其家汀建州降羣盗皆溃】质实【汀建二州名汀注见僖宗光啓元年建注见晋武帝泰始五年建安】
　　閠月以扈跸都头曹诚等为诸道节度使
　　【时李茂贞防扈上以武臣难制欲用诸王代之故诚等四人皆加恩罢兵令赴镇】集览【扈音户】质实【防扈注见汉质帝本初元年】
