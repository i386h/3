<!-- { "loadSidebar": true } -->
　　书法【按术士桑道茂言德宗不出数年有离宫之厄望奉天有天子气宜高大其城以备非常不三四年果有朱泚之乱德宗思其言于是幸奉天果获其济然则治乱皆前定欤吁是不然术士之言不中者多矣其亿而中者千百之一二也道茂知德宗将有离宫之厄盍劝之亲贤远奸轻徭薄赋至诚待下坦怀不疑如是而犹有厄焉归之天数可也曾无一言及此顾惟发丁夫以脩城既而有变奔居其中幸而诸将奋勇得复旧京德宗因是之言一切归之气数不复反已自咎呜呼朱泚之反也以道茂言脩奉天城而得全不知懐光之反也亦曾以人言脩梁州城否乎何亦得全也由是观之则术士之言亦亿中而已矣】
　　回纥顿莫贺杀登里可汗而自立遣使册命之
　　【初回纥风土朴厚君臣之等不甚异故众志专一劲徤无敌及有功于唐唐赐遗甚厚登里可汗始自尊大筑宫殿以居妇人有粉黛文绣之饰中国为之虚耗而虏俗亦坏及代宗崩九姓胡附回纥者说登里以中国富饶今乘丧伐之可有大利登里从之其相硕莫贺諌不听乘人心之不欲南防举兵击杀之而自立遣使入见请册命诏京兆少尹源休册顿莫贺为武义成功可汗】集览【九姓胡铁勒九姓也注见高宗龙朔二年】质实【可汗注见汉后主景耀四年】
　　秋七月邵州贼帅王国艮降
　　【国良本湖南牙将观察使辛京杲以其家富使戍武冈而以死罪加之国良惧据县聚众侵掠州县讨之不克及曹王臯为观察使遗国良书曰我与将军俱为京杲所搆我已为圣朝湔洗何心复加兵刅于将军乎将军遇我不降后悔无及国良疑未决臯乃从一骑越五百里扺国良壁大呼曰我曹王也来受降固良大惊趍出迎拜臯执其手约为兄弟尽焚攻守之具散其众使还农诏赦之】质实【邵州注见晋武帝泰始十年邵陵武冈县名春秋战国皆为楚巫黔中地秦属长沙郡汉为都梁夫夷二县地属零陵郡三国吴属邵陵郡晋分都梁立武冈县隋初省武冈入邵阳县属潭州后复置武攸县唐改曰武冈属邵州以建兴县省入防于县置武冈军元陞军为武冈路本朝初改为府后降为州以武冈县省入改寳庆府】
　　遥尊帝母沈氏为皇太后考异【帝字羡】
　　【上母沈氏吴兴人安史之乱陷贼不知所在代宗即位遣使求之不获】
　　杀忠州刺史刘晏
　　【荆南节度使庾凖希杨炎指奏晏与朱泚书求营救辞多怨望炎证成之上密遣中使缢杀之天下寃之初安史之乱天下户口什亡八九所在宿重兵其费不赀皆倚办于晏晏有精力多机智变通有无曲尽其妙常以厚直募善走者置遽相望觇报四方物贾不数日皆达食货轻重之权悉制在掌握国家获利而天下无甚贵甚贱之忧晏以为办集众务在于得人故必择通敏精悍亷勤之士而用之常言士陷赃贿则沦弃于时名重于利故士多清脩吏虽絜亷终无显荣利重于名故吏多贪汚其句检簿书出纳钱谷事虽至细必委之士类吏惟书符牒不得轻出一言其属官虽居数千里外奉教令如在目前无敢欺绐权贵属以亲故晏亦应之奉给多少迁次缓速皆如其志然无得亲职事晏又以为戸口滋多则赋税自广故其理财常以养民为先诸道各置知院官每旬月具雪丰歉之状以告丰则贵籴歉则贱粜或以谷易杂货供官用而于丰处卖之知院官始见不稔之端先申至某月须如于蠲免某月须如千救助及期晏不俟州县申请即奏行之不待其困流殍然后赈之也由是戸口蕃息始为转运使时天下见户不过二百万其季年乃三百余万非晏所綂亦不増也其初财赋歳入不过四百万缗季年乃千余万缗晏专用榷盐法充军国之用时自许郑之西皆食河东池盐度支主之汴蔡之东皆食海盐晏主之晏以为官多则民扰故但于出盐之乡置官收盐转鬻于商人任其所之其去盐乡远者转官盐于彼贮之或商絶盐贵则减价鬻之谓之常平盐官获其利而民不乏盐其始江淮盐利不过四十万缗季年乃六百余万缗由是国用充足而民不困先是运闗东谷入长安者以河流湍悍率一斛得八斗至者则为成劳受优赏晏以为江汴河渭水力不同各随便宜造运船教漕卒缘水置食转相受给自是毎岁运谷或至百余万斛无斗升沈覆者船十艘为一纲使军将领之十运无失授优劳官于扬子置场造船艘给十緍或言用不及半请损之晏曰不然论大计者不可惜小费凡事必为永乆之虑今始置船场执事者多当先使之私用无窘则官物坚完矣若遽与之屑屑校计安能乆行乎异日必有减之者减半以下犹可也过此则不能运矣后五十年有司果减其半及咸通中有司计费而给之无复羡余船益脆薄漕运遂废晏为人勤力事无闲剧必于一日中决之后来言财利者皆莫能及胡氏曰晏虽非贤者然于国家有足食之功罪不至死而置之死欲以服奸雄之心难矣又曰刘晏言利之臣君子所不道也而其言有不可废者出纳必委之士类理财以养民为先官多则民扰论大事不计小费事必于一日中决之皆可法也夫晏之足国其功岂王鉷韦坚杨慎矜之比然亦不免于诛死何也利于上必不利于下利于公必不利于私不利则起怨怨积则生祸矣且史亦言众颇疾之是必有说矣】集览【精悍精彊悍勇也精子正反句检簿书唐百官志考功郎中掌百官功过叙以四善善状之外有二十七最其十七曰明于勘覆稽失无隐为句检之最注句居侯反扬子注见宪宗元和十一年】质实【荆南节度注见汉献帝建安十三年南郡许郑二州名许注见汉后主建兴十年郑注见梁武帝普通六年郑城河东池盐注同上天监五年盐池汴蔡二州名汴注见周显王二十九年大梁蔡注见汉光武建武十九年汝南长安县名注见汉惠帝五年江汴河渭四水名江注见周赧王四年岷江汴注见晋安帝义熈十二年河注见汉隐帝干祐三年渭注见汉高帝五年】
　　发明【凡兴利之臣罕有得其死者以刘晏之善理财济唐中兴亦且不保其终则余可知矣然是时杨炎诬证其罪而德宗又密遣中使毙之政刑若此君臣俱任其责此固纲目书杀而不去其官之意也】
　　八月振武留后张光晟杀回纥使者九百余人
　　【代宗之世九姓胡常冒回纥之名杂居京师殖货纵暴上即位命回纥使者突董尽帅其徙归国辎重甚盛至振武留数月求资给践禾稼人甚苦之留后张光晟欲杀之奏曰回纥羣胡自相鱼肉陛下不乘此际除之乃归其人与之财正所谓借防兵赍盗粮者也请杀之上不许光晟乃使副将过其舘门故不为礼突董执而鞕之光晟勒兵掩击并羣胡尽杀之独留一胡使归国曰回纥谋袭据振武故先事诛之回纥请复雠上为之贬光晟为睦王傅】集览【借冦兵赍盗粮注见秦王政十年睦王傅睦王名述傅相也大戴礼曰傅之德义也】质实【回纥匈奴种名注见太宗贞观元年辎重注见周显王三十六年振武军名注见秦王政三年鴈门】
　　书法【九姓胡也冒名回纥耳上命回纥使者帅之归则书之为使者何罪光晟也兵交使在其间况彼以好至我以礼遣光晟违命杀之其逆节见于此矣故谨书之】
　　发明【书光晟杀回纥使者则见其专輙之意然光晟坐贬不书于册者亦以回纥纵暴不为无罪故尔此所谓曲直之绳墨也】
　　九月宣政殿廊坏质实【宣政殿注见宪宗元和十四年】
　　【将作奏十月魁冈未可脩上曰但不妨公害人则吉矣安问时日即命脩之】集览【十月魁冈北斗魁星之气十月在戍为魁冈将作官名注见隋炀帝大业九年】
　　书法【小事耳何以书嘉不惑也于是将作奏十月魁冈未可脩上曰但不妨公害人则吉矣特书以嘉之】
　　冬十月贬薛邕为连山尉
　　【大厯以前赋敛出纳俸给皆无法长吏得专之重以元王秉政货赂公行天下不按赃吏者殆二十年上以宣歙观察使薛邕文雅旧臣徴为左丞邕去宣州盗隐官物以巨万计殿中侍御史员防发之贬连山尉于是州县始畏朝典上初即位疎斥宦官亲任朝士而张渉薛邕继以赃败宦官武将皆曰南牙文臣赃至巨万而谓我曹浊乱天下岂非欺罔邪于是上心始疑不知所倚仗矣胡氏曰德宗之不明岂足以有为哉二臣以赃败而疑天下之士皆贪何其信小人之深而待君子之浅也舜不以朝有四凶而不举元凯周不以家有管蔡而不封懿亲夫以失于一人而不取于众是以噎而废食也】集览【元凯凯本作恺左传文十八年季文子使太史充对宣公曰昔高阳氏有才子八人苍舒隤敳梼戭大临龙降庭坚仲容叔达天下之民谓之八恺高辛氏有才子八人伯奋仲堪叔献季仲伯虎仲熊叔豹季貍天下之民谓之八元】质实【元王秉政谓元载王缙为平章事时宣歙二州名宣注见汉明帝永平十三年歙注见汉献帝建安十三年新都连山县名按一綂志本汉桂阳县地梁分置广德县属阳山郡隋改曰广泽仁夀初改曰连山熈平郡唐宋元并连州本朝初因之属韶州寻省县入阳山后复置属连州直广州府南牙注见中宗嗣圣十四年四凶注同上嗣圣九年管蔡注见汉后主建兴九年】
　　以睦王述为奉迎太后使
　　【中书舎人高参诸分遣诸沈访求太后诏以睦王述为奉迎使诸沈四人为判官分道求之初高力士有养女嫠居东京颇能言宫中事或意其为沈太后诣使者言状上喜使宦官宫人验视年状颇同高氏辞实非太后验视者疑之强迎入上阳宫上发宫女赍御物徃供奉高氏心动乃自言是验视者走马入奏上大喜羣臣入贺诏有司草仪奉迎高氏弟承悦恐获罪遽自言本末上命力士养孙樊景超往覆视景超谓曰姑何自置身于爼上因抗声曰有诏太后诈伪高氏乃曰吾为人所彊非己出也以牛车载还其家上恐后人不复敢言皆不之罪曰吾宁受百欺庶几得之】质实【睦王述睦州名注见宪宗元和二年述代宗之子后徙封胜王上阳宫注见高宗干封二年】
　　十一月诏日引朝集使二人访远人疾苦○始定公主见舅姑礼
　　【先是公主下嫁者舅姑拜之妇不答上命礼官定公主拜见舅姑之仪舅姑坐受于中堂诸父兄姊立受于东序如家人礼有县主将嫁防上之从父妹卒命罢之至德奏供张已备上曰尔爱其费我爱其礼卒罢之至德以来国家多事公主郡县主多不以时嫁有华髪者上悉嫁之所赍之物必经心目】集览【供张供通作共居用反张读曰帐供张陈设也汉书成帝纪注共具张设也】质实【公主注见晋安帝隆安五年】
　　发明【自太宗朝下嫁公主已异前代尚主之法然其意乆而复失则知世俗承袭未易遽革今德宗始定其制可谓善之善者故特书始定公主见舅姑礼曰始则见前此未尝行之曰见则见公主知尊舅姑德宗此举亦可以为后世法矣】
　　是岁天下兵民之数
　　【税户三百八万五千七十六籍兵七十六万八千余人税钱三千八十九万八千余缗谷二百一十五万七千余斛】
　　书法【先是书户口之数屡矣未有书兵民之数者于是始书兵农分也自府兵废而兵农分养兵之费广矣至是而兵居民数四分之一焉】
　　发明【前此书戸口之数今此书兵民之数者何也府兵未坏民皆为兵故止计戸口而已今则方镇专兵而天子又自有禁军于是兵自兵民自民是以书法若此君子观之又可以知世变矣】
　　【辛酉】二年春正月成德节度使李寳臣卒子惟岳自称留后
