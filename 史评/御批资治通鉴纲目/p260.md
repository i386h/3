<!-- { "loadSidebar": true } -->
　　【和妃张氏恪甥也峻因此赐和死张妃亦自杀其妾何氏曰若皆从死谁当字孤遂抚育其子皓及诸姬子徳谦俊皆頼以全齐王奋闻恪诛欲至建业观变傅相諌奋杀之亦坐废为庶人】集览【德谦俊三子名】
　　【甲戍】十七年【魏主曹髦正元元年呉五凤元年】考异【按是年九月司马师废其主芳十月立髦此当分注魏嘉平六年主髦正元元年】春二月魏司马师杀中书令李丰及太常夏侯光禄大夫张缉遂废其后张氏
　　【初李丰年十七八已有清名其父恢不悦敕使闭门断客后司马师秉政以丰为中书令时太常夏侯有天下重名以曹爽亲故不得在埶任居常怏怏张缉以后父家居亦不得意丰皆与亲善虽为师所擢用而心常在魏主芳乂数独召丰语师知其议已诘之不以实告师怒以刀镮筑杀之遂收缉下廷尉钟毓案治云丰等谋诛大将军以代之缉知其谋遂皆夷三族并废张后夏侯霸之入蜀也邀与俱不从及司马防薨中领军许允谓曰无复忧矣叹曰此人犹能以通家年少遇我子元子上不吾容也及下狱不肯下辞钟毓夜为作辞流涕示之惟颔之而已及就东市顔色不变举动自若后允出为镇北将军与魏主芳别涕泣歔欷师讽有司奏其罪徙乐浪道死丰弟翼为兖州刺史师遣使收之翼妻荀氏曰可及诏书未至赴呉何为坐取死亡左右可同赴水火者为谁翼思未答妻曰君在大州不知可与同死生者虽去亦不免乃止死○初李恢与尚书仆射杜畿及东安太守郭智善智子冲有内实而无外观州里弗称也冲尝与丰俱见畿既退畿叹曰孝懿无子非徒无子殆将无家君谋为不死也其子足以继其业时人以畿为误及丰死而冲为郡守卒继父业○正始中及何晏邓飏俱有盛名欲交傅嘏嘏不受荀粲怪而问之嘏曰泰初志大其量能合虚声而无实才何平叔言逺而情近好辨而无诚所谓利口覆邦国之人也邓茂外要名利内无关钥贵同恶异多言而妬前多言多衅妬前无亲以吾观此三人皆将败家逺之犹恐祸及况昵之乎嘏又以丰不善谓同志曰丰饰伪而多疑矜小智而昧于权利若任机事其死必矣】集览【断客犹言絶交也断徒管反以后父家居缉以张后父故不得仕子元司马师字子上司马昭字下辞屈服之辞也孝懿李恢字丰之父君谋郭智字贵同恶异喜人与己同恶人与己异】质实【李丰建宁人乐浪郡名注见武帝元封二年朝鲜杜畿杜陵人东安郡名注见灵帝熹平三年富春传嘏泥阳人泰初夏侯表字平叔何晏表字茂邓飏表字东市注见晋元帝太兴元年】
　　书法【书臣子废其后自司马师始终纲目书后为臣所废三魏张后晋贾后羊后】发明【丰等书杀而皆不去其官所以正司马师之罪然不予其谋诛师者何耶虚名无实之人非能仗义有为特足以杀其躯而已何足贵哉此固书法之意也】
　　夏姜维伐魏○秋九月魏司马师废其主芳为齐王迁之河内冬十月迎髙贵乡公髦立之
　　【魏主芳以李丰之死意殊不平安东将军司马昭镇许昌诏召之使击姜维九月昭领兵入见芳幸平乐观以临军过左右劝因昭辞杀之勒兵以退大将军已书诏于前芳惧不敢发司马师以太后令召羣臣议以魏主荒淫无度防近倡优不可以承天绪羣臣莫敢违乃奏收玺绶归藩于齐立彭城王据芳与太后泣而别乘王车从太极殿南出羣臣送者数十人太尉司马孚悲不自胜余多流涕太后曰彭城王季叔也今来我当何之高贵乡公文皇帝长孙明皇帝弟子于礼小宗有后大宗之义其详议之师乃更召羣臣议迎髦于元城髦东海定王霖之子也时年十四师使请玺绶迎之太后曰我见高贵乡公小时识之欲以玺绶手绶之十月髦至武馆羣臣奏请舍前殿髦以先帝旧处避止西厢羣臣又请以法驾迎不听入洛阳羣臣迎拜髦下舆答拜傧者请曰仪不拜髦曰吾人臣也遂答拜至止车门左右曰旧乘舆入髦曰吾被征未知所为遂歩至太极东堂见太后其日即位百僚皆欣欣焉】集览【小宗有后大宗之义后犹继也礼王后无嗣择达支子以继大宗记大传篇别子为祖继别为宗继祢者为小宗注别子为祖谓公子若始来在此国者后世以为祖也继别为宗者别子之世适也族人尊之谓之大宗是宗子也继祢者为小宗谓父之适也兄弟尊之谓之小宗又注见成帝绥和元年奉大宗后傧者礼大宗伯注云傧进之也防云出接賔曰傧入诏礼曰相古者诸侯自相为賔之礼各有副賔副曰介主副曰傧止车门为句车门谓公车府门也公车府掌宫南阙门凡吏民上章及徴诣公车者旧乘舆入谓乘舆而入车门此旧例也】正误【止车门今按止车门三字门名人臣至此门则止车而歩入唯人君则乘舆入也又见晋安帝义熙五年纲目】质实【一綂志云髙贵乡古地名汉属元城县后魏祈置贵乡县属昌乐郡周于此置魏州隋改置武阳郡唐复置魏州五代唐改为广晋县汉改为大名县宋省入元城县金于此置屯营元初复置为县本朝初省后置属大名府元城县名注见新莽始建国三年】书法【书废其主芳迁之迎高贵乡公髦立之易辞也司马氏之势成矣】
　　【乙亥】十八年【魏正元二年呉五凤二年】春二月魏扬州都督毋邱俭刺史文钦起兵讨司马师师击败之钦奔吴俭走死【初钦以骁果见爱于曹爽而俭素与夏侯李丰善至是皆不自安俭乃以计厚待钦俭子甸谓俭曰大人居方岳重任国家倾覆而晏然自守将受四海之责矣于是俭矫太后诏起兵寿春移檄州郡以讨司马师又遣使邀镇南将军诸葛诞诞斩其使俭将五六万众渡淮至项坚守使钦在外为防兵师问计于河南尹王肃肃曰昔关羽有北向争天下之志孙权袭取其将士家属羽众瓦解今淮南将士家在内州但急徃御卫使不得前必有土崩之势矣时师新割目瘤创甚或谓不宜自行肃又与尚书傅嘏中书侍郎钟会劝师自行师疑未决嘏曰淮楚兵劲其锋未易当若诸将战有利钝则公事败矣师蹶然起曰我请舆疾而东以弟昭兼中领军留镇洛阳师又问计于光禄勲郑袤袤曰俭好谋而不逹事情钦勇而无算今大军出其不意江淮之卒锐而不能固宜深沟高垒以挫其气此亚夫之长防也荆州刺史王基言于师曰淮南之逆非吏民思乱也畏俭等廹脇是以屯聚若大兵一临瓦解必矣帅从之以基为前军既复敕基停驻基曰俭等诈谋已露众心疑沮今不张示威形以副民望而停军高垒有似畏懦非用兵之势也若俭钦畧民以自益而州郡兵家为贼所得者更懐离心此为错兵无用之地而成奸宄之源呉冦因之则淮南非国家之有矣军宜速据南顿南顿有大邸阁计足四十日粮保坚城因积谷先人有夺人之心此平贼之要也师听之进据防水闰月次防桥基复曰兵闻拙速未覩巧乆议者多言将军持重持重非不行之谓也进而不可犯耳今以积实资虏而逺运军粮甚非计也师犹未许基曰将在军君令有所不受彼得则利我得亦利是谓争地南顿是也遂輙进据之俭等亦徃争闻基先到乃还呉孙峻率兵袭寿春师命诸军深壁以待东军之集诸将请进攻项师曰淮南将士本无反志俭钦欺诱与之举事小与持久诈情自露将不战而克矣乃遣诸葛诞自安风向寿春胡遵出谯宋絶其归路俭钦进不得鬬退恐寿春见袭计穷不知所为将士家皆在北降者相属兖州刺史邓艾将万余人趋乐嘉城俭使钦袭之师自汝阳潜兵就艾钦猝遇之未知所为其子鸯年十八勇力絶人谓之曰及其未定击之可破也于是分为二队夜夹攻之鸯率壮士先至鼓噪军中震扰师惊骇病目突出恐众知之囓被皆破钦失期不应防明鸯见兵盛乃还钦引而东鸯以匹马拒追骑数千所向披靡人莫敢逼殿中人尹大目故曹氏家奴从师行知师目出启云钦本明公腹心素与大目相信乞为公追解之乃乘马追钦谓曰君侯何苦不可复忍数日中也钦殊不悟乃更怒骂欲射之大目涕泣曰世事败矣善自努力俭闻钦退恐惧夜走寿春亦溃孙峻进至槖臯钦以孤军无继不能自立遂诣峻降俭走慎县人就杀之传首京师诏夷俭三族以诸葛诞为镇东大将军都督扬州诸军事呉军亦还俭孙女适刘氏当死以孕系廷尉司主簿程咸议曰女适人者已产育则成他家之母杀之不足惩乱源而伤孝子之恩且男不遇罪于他族而女婴戮于二门非所以矜女弱均法制也臣以为在室之女可从父母之刑既醮之妇使从夫家之戮魏朝从之遂着为令】集览【项今陈州项城瘤创瘤力救反赤瘤肿病也创读曰疮亚夫之长防注见前年坚壁昌邑而呉楚自败南顿有大邸阁南顿注见光武建武十九年邸阁仓敖之异名也先人有夺人之心左传文也注见唐徳宗兴元元年次防桥次者兵舍止之名何休曰次有候也防倚谨反水出颍川阳城县少室山东入颍即汝南防疆县有桥在焉安风东汉窦融传诏以安丰阳泉蓼安安风四县封融为安丰侯是知安丰安风皆汉县名也魏陞安丰县为郡安风县废寿春注见秦王政六年谯宋谯春秋为东国之焦邑秦为谯县属沛今亳州是也宋周武王封微子于宋即今州地汉改梁国隋置宋州今归徳府是括地志云宋州城本汉睢阳县也宋城县在州南槖臯春秋哀十二年公会呉于槖臯服防曰槖臯地名杜预曰在淮南逡遒县东南槖章夜反一音托今槖或作拓索隐曰槖臯县名在寿春括地志云槖臯故城在庐州巢县西北五十六里案巢县今无为军婴戮犹言被诛也旣醮之妇醮冠娶祭名既醮已嫁也礼凡初昏壻盛服主人告于祠堂遂醮其子而命之迎壻出乘马至女家俟于次女家主人告于祠堂遂醮其女而命之登车记昏义注酌而无酬酢曰醮】质实【诸葛诞琅邪阳都人一统志云项汉之县名属河南郡晋属陈国复属梁国东魏置北扬州及秣陵县北齐信州后周陈州皆治此隋始改为项城县属陈州宋属淮宁府金仍属陈州元初省入商水县后复置本朝因之改属开封府王肃东海郯人朗之子钟会颍川人繇之子王基曲阳人谯县名注见献帝建安十五年宋古邑名周封微子于此为宋国秦为砀郡地汉为睢阳县属梁国隋置宋州改县曰宋城大业初改州曰梁郡唐初为宋州后为睢阳郡五代梁置宣武军唐改归徳军宋陞为南京应天府治宋城金改府曰归徳复改宋城曰睢阳元因之本朝降为州以睢阳县省入改属开封府汝阳汉之县名属汝南郡即周之沈国地刘宋属汝阳郡隋初属豫州寻改为溵水县属陈州又祈上蔡县地别置汝阳县省溵水入焉即今县也唐为蔡州治金仍旧元省平舆入焉本朝因之为汝宁府治所仍属焉槖臯地名在庐州府巢县东北二十里左传哀公会呉侯即此慎县汉初所置属汝南郡晋属汝隂郡后省之故城在凤阳府颍上县西北州注见秦王政六年寿春】
　　书法【俭等书讨罪师也故师书击于是呉孙峻率兵将袭寿春钦既攻师败退闻峻至槖臯遽诣峻降则降呉也书奔呉何为钦讳也讳钦所以恶师也故俭亦止书走死】
　　发明【司马师既废其主罪名白俭钦讨之虽败而死然名义则甚正也故书其官书起兵讨师皆所以予之耳陈寿志魏乃以反书俭钦且寿前此以魏为主故于讨操之人以反书之今司马氏反魏者也寿既主魏乃复于为魏讨贼之人名以反逆何哉若寿者知有强弱而不知有逆顺可谓逆贼之忠臣矣不有君子正色书之则俭钦辈真反者耳】
　　魏大将军司马师卒二月师弟昭自为大将军录尚书事考异【提要无二月师三字】
