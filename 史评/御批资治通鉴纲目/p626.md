<!-- { "loadSidebar": true } -->
　　发眀【子仪轻骑见虏之事脍炙人口至今以为美谈然非忠信素着何以得此纲目于去年秋书二虏入防子仪出镇奉天于冬书怀恩逼奉天子仪出兵懐恩退至此又书虏入防召子仪屯泾阳回纥受盟吐蕃夜遁皆以见连年虏冦侵逼未尝一与交兵自屈而去无非子仪全徳所致此则书法之意也呜呼子仪有功于唐若此真可谓社稷之臣矣书以美之宜哉】
　　闰月以路嗣恭为朔方节度使考异【提要作十月】
　　【子仪以灵武初复百姓雕戎落未安请以嗣恭镇之嗣恭披荆棘立军府威令大行】集览【戎落落居也人所聚居故谓村落屯落院落聚落】质实【路嗣恭三原人】
　　郭子仪还河中
　　【子仪在河中以军食常乏乃自耕百亩将校以是为差于是士卒皆不劝而耕野无旷土军有余粮】质实【河中府名注见周赧王十二年蒲坂】
　　汉州刺史崔旰杀西川节度使郭英乂
　　【初严武奏将军崔旰为汉州刺史将兵击吐蕃连防其数城攘地数百里武作七寳轝迎旰入成都以宠之武卒行军司马杜济等共请郭英乂为节度使旰与所部共请大将王崇俊为节度使防朝廷已除英乂英乂至诬崇俊以罪而诛之召旰还成都旰辞不至英乂怒自将兵攻之大败而还宗之离蜀也以所居行宫为道观仍铸金为真容英乂爱其竹树茂美奏为军营因徙去真容自居之旰因此宣言英乂反而袭之英乂奔简州普州刺史韩澄杀英乂送首于旰卭州牙将栢茂琳泸州牙将杨子琳劒州牙将李昌巙各举兵讨旰蜀中大乱】集览【攘地髙诱曰攘犹拓也推也李昌巙姓名巙奴刀反史炤音渠龟反误矣】质实【汉州注见汉成帝鸿嘉三年广汉一统志云简州本汉犍为郡之牛鞞县晋因之宋齐属蜀郡西魏改阳安县于县置资州及武康郡后周徙资州治资中隋初置简州后罢唐初复置简州后又置清化军宋复为简州领阳安平泉二县元废平泉以阳安县省入至国朝初改州为县属成都府普州注见髙宗显庆三年卭州注见汉帝更始元年临卭泸州注见汉献帝建安十九年江阳】
　　流顾繇于锦州考异【提要锦作绵】
　　【华原令顾繇上言元载子伯和等招权受贿坐流锦州】质实【华原县名未详沿革锦州未详沿革考异作绵州注见汉后主炎兴元年涪县】
　　【丙午】大厯元年春正月敕复补国子学生
　　【自安史之乱国子监室堂颓壊军士多借居之祭酒萧昕上言学校不可遂废故有是诏】质实【祭酒官名注见汉献帝建安元年】
　　书法【复补何久废也书喜之亦悲之终纲目国学书复者二乙丑年齐是年】
　　以戸部尚书刘晏侍郎第五琦分理天下财赋○二月释奠于国子监
　　【释奠于国子监命宰相帅常参官鱼朝恩帅六军诸将往听讲子弟皆服朱紫为诸生朝恩既贵显乃学讲经为文仅能执笔辨章句遽自谓才兼文武莫敢与之抗】集览【释奠注见梁武帝天监十七年常参官唐制文官五品以上及两省供奉官监察御史员外郎太常博士日参号常参官也武官三品以上三日一朝号九参官五品以上及折冲当畨者五日一朝号六参官洪文崇文馆国子监学生四时参凡诸王入朝及以恩追至者日参也其文武官职事九品以上及二王后则朝朔望而已】
　　书法【非亲祀也则何以书为朝恩书也于是朝恩帅军将听讲子弟皆为诸生至乃自谓才兼文武书伤之也终纲目书释奠二高祖武徳七年是年惟此非美辞】
　　贬顔真卿为峡州别驾
　　【元载专权恐奏事者攻讦其私乃请百官论事皆先白宰相然后奏闻真卿上疏曰谏官御史陛下之耳目今使论事者先白宰相是自掩其耳目也太宗着司门式云其无门籍人有急奏者皆令门司与仗家引奏无得关碍所以防壅蔽也李林甫为相深疾言者下情不通卒成幸蜀之祸陵夷至于今日其所従来者渐矣夫人主大开不讳之路羣臣犹莫敢尽言况今宰相大臣裁而抑之则陛下所闻见者不过三数人耳天下之士従此钳口结舌陛下见无复言者以为天下无事可论是林甫复起于今日也陛下傥不早寤渐成孤立后虽悔之亦无及矣载以为诽谤贬之】集览【门籍注见汉宣帝地莭二年通籍仗家注见髙宗永徽二年仗下】质实【别驾官名注见宋文帝元嘉二十八年】
　　以杜鸿渐为劔南东西川副元帅
　　【山南西道莭度使张献诚与崔旰战于梓州败走旌莭皆为所夺鸿渐至蜀境闻之而惧使人先达意于旰许以万全旰卑辞重赂以迎之鸿渐至成都见旰接以温恭无一言责其干纪又数荐之于朝请以莭制譲旰以栢茂琳杨子琳李昌巙各为本州刺史上不得已従之以旰为成都尹西川莭度行军司马】集览【干纪谓干犯纪纲也】
　　以马璘兼邠宁节度使
　　【以四镇北庭行营节度使马璘兼领邠宁璘以段秀实为都虞卒有能引弓重二百四十斤者犯盗当死璘欲生之秀实曰将有爱憎而法不一虽韩彭不能为理璘善其议竟杀之璘防事或不中理秀实争之璘或怒甚秀实曰秀实罪若可杀何以怒为无罪杀人恐渉非道璘摄衣起良久置酒召秀实谢之自是事皆咨秀实而后行声称甚美】质实【四镇注见髙宗永淳元年北庭府名注见齐明帝建武四年髙昌韩彭谓韩信彭越也二人乃汉髙帝时良将】
　　秋八月以鱼朝恩判国子监事考异【以下漏宦者二字按凡例宦者除拜加宦者字或谓乾元元年以鱼朝恩为观军容使已书宦官然汉单超两书宦者不厌辞繁则此判国子监前所未有亦当加宦者字】
　　【命鱼朝恩判国子监中书舎人常衮言成均之任当用名儒不宜以宦者领之不听命宰相百官送上朝恩执易升髙座讲鼎折足以讥宰相王缙怒元载怡然朝恩曰怒者常情笑者不可测也】集览【成均注见梁武帝天监十七年鼎折足注见汉灵帝建宁二年】质实【常衮京兆人】
　　书法【宦者判国子监此古今学校之大辱也书复补悲之书以鱼朝恩判国子监事重悲之】发眀【朝恩既为天下观军容防置使今又判国子监事则是文武大柄皆一宦者专之也直笔书之唐室为无人矣其为夙沙卫也不亦大乎】
　　冬十月上生日诸道节度使上夀考异【上当作帝】
　　【上生日诸道节度使献金帛器服珍玩骏马为夀共直缗钱二十四万常衮上言节度使非能男耕女织必取之于人敛怨求媚不可长也请却之上不听】集览【缗钱注见汉武帝元狩四年】书法【书讥贿也与生日罢宴者异矣终纲目书生日四详太宗贞观二十年书上夀二汉明帝永平十七年是年】
　　十一月停什一税法
　　【京兆用第五琦什一税法民多流亡至是停之】
　　书法【书停什一何予之也什一古法也停则曷为予之曰往年畿内麦稔第五琦请税其麦亩收什一曰此古什一法也行之甫一年民多流亡及是而罢书曰停什一税法幸之也】
　　十二月周智光杀陜州监军张志斌
　　【周智光还华州益骄横召之不至聚亡命数万縦其剽掠擅留漕米二万斛藩镇贡献往往杀其使者而夺之陜州监军张志斌入奏事智光馆之志斌责其部下不肃智光怒斩之诏加智光仆射遣中使持告身授之智光嫚骂曰智光有大功于天下国家不与平章事而与仆射且同华地狭不足展才因歴数大臣过失而曰此去长安百八十里智光夜眠不敢舒足恐踏破长安城郭子仪屡请讨之不许】集览【同华同本汉冯翊地后魏改同州华本后魏东雍州西魏改华州】质实【藩镇注见肃宗上元二年同华二州名注见宗开元十一年】
　　以陈少游为宣歙观察使
　　【少游为吏彊敏而好贿善结权贵以是得进除桂管观察使恶其道逺多瘴疠宦官董秀掌枢宻少游请嵗献五万缗又纳贿于元载子仲武内外引荐遂改宣歙】集览【桂管即秦之桂林郡汉置零陵郡梁立桂州于苍梧欝林之境唐置桂管管犹府也宋陞静江府宣歙宣即秦之鄣郡汉改丹阳郡今寕国府是歙在汉丹阳邑隋置歙州宋改为徽州治歙县歙失渉反】质实【桂州名注见秦始皇三十三年桂林宣歙二州名宣注见汉明帝永平十三年丹阳歙注见汉献帝建安十三年新都】
　　【丁未】二年春正月诏郭子仪讨周智光斩之考异【斩当作诛子仪命大将浑瑊李懐光军于渭上华州牙将姚懐李延俊杀智光以其首来献】质实【渭上渭水之上注见汉髙帝五年】
　　二月郭子仪入朝
　　【上礼重子仪尝谓之大臣而不名其子暧尚升平公主尝与争言暧曰汝倚乃父为天子耶我父薄天子不为公主恚奔车奏之上曰此非汝所知彼诚如是彼欲为天子天下岂汝家所有邪慰谕令归子仪闻之囚暧入待罪上曰鄙谚有之不痴不聋不为家翁儿女子闺房之言何足听也子仪归杖暧数十】集览【薄天子不为薄轻之也谓天子不足为也】质实【一统志云升平县名唐初所置宋熈宁初省为镇故址在延安府宜君县西北三十五里】
　　夏六月杜鸿渐入朝秋七月以崔旰为西川节度使【杜鸿渐请入朝广为贡献因荐旰才堪寄任上亦务姑息乃留鸿渐复知政事以旰为莭度使旰厚敛以赂权贵元载擢其兄弟皆至大官】
　　发眀【前书崔旰杀西川莭度使继书以杜鸿渐为东川副元帅未闻有讨贼之功也至是书鸿渐入朝以旰莭度西川则是鸿渐不惟不能成功又反与贼为地而朝廷亦不问曲直遂与之莭钺耳比事观之厥罪惟均矣】
　　鱼朝恩作章敬寺
　　【鱼朝恩以赐庄为章敬寺以资太后冥福穷壮极丽奏毁曲江及华清宫馆以给之卫州进士髙郢上书曰先太后圣徳不必以一寺増辉国家永圗无宁以百姓为本舍人就寺何福之为且古之眀主积善以致福不费财以求福修徳以消祸不劳人以禳祸今狥左右之过计伤皇王之大猷臣窃为陛下惜之不报始上未甚重佛元载王缙杜鸿渐皆好佛缙尤甚不食荤血鸿渐亦以使蜀无恙饭千僧二人造寺无穷上尝问曰佛言报应果有之邪载等对曰国家运祚灵长非宿植福业何以致之福业已定虽时有小灾终不能为害所以安史皆有子祸怀恩出门病死二虏不战而退此皆非人力所及岂得言无报应也上由是深信之常扵禁中饭僧百余人有冦至则令僧讲仁王经以禳之防去则厚加赏赐胡僧不空官至卿监爵为国公出入禁闼势移权贵良田美利多归僧寺载等侍上多谈佛事由是臣民承化皆废人事而奉佛政刑日紊矣胡氏曰人死而冥无福无祸使其有也岂可祈禳所以知其不可祈禳者以人之生验之所欲之福无所扵求而所恶之祸无所于免故也生死一道也借曰可者莫大于父而母次之舎父念母毋乃悖于人道乎】集览【赐庄先防所赐之庄田安史皆有子祸安禄山为其子庆绪所杀史思眀为其子朝义所杀胡僧不空胡虏之僧也名不空九年死諡大辨正广智三藏和尚】质实【曲江地名注见徳宗建中二年华清宫馆注见宗天寳六载卫州注见秦王政六年朝歌】
　　书法【作寺非上命不书朝恩作之则何以书为太后防福作也而况毁曲江及华清宫馆以助之乎上书作章敬寺下书幸章敬寺则与上命无异矣故従湘宫永宁例书之】
　　九月吐蕃围灵州冬十月路嗣恭击却之○十二月郭子仪入朝
