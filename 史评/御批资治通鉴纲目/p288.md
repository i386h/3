<!-- { "loadSidebar": true } -->
　　【前骑都尉桓彛避乱过江见睿微弱谓顗曰我以中州多故来此求全而单弱如此将何以济既而见王导共论世事退谓顗曰向见管夷吾无复忧矣诸名士游宴新亭顗中坐叹曰风景不殊举目有山河之异因相视流涕导愀然变色曰当共戮力王室克复神州何至作楚囚对泣邪众皆收泪谢之陈頵遗导书曰中华所以倾弊者正以取才失所先白望而后实事浮竞驱驰互相贡荐加有庄老之俗倾惑朝廷养望者为雅政事者为俗人夫欲制逺先由近始今宜改张明赏信罚扱卓茂于密县显朱邑于桐乡然后大业可举中兴可冀耳导不能从】集览【管夷吾春秋齐管仲字夷吾相桓公霸诸侯今以王导比之愀然愀匕小反色变也神州孟子传曰中国名曰赤县神州赤县神州内自有九州禹之序九州是也杜佑通典曰神州谓王者所卜居吉土五千里内地名也注昆仑东南地方五千里名曰神州故王者所居地亦曰神州按地统书括地象着地中央曰昆仑其东南方曰神州贾氏礼疏曰昆仑在西北别统九州其神州东南一州耳禹分为九又云神农时冇大九州曰柱州迎州神州之类今惟有神州分为九白望犹言虚名】质实【桓彜谯国人新亭注见安帝元兴元年拔卓茂于密县事在汉光武建武元年显朱邑于桐乡事在汉宣帝地节四年】
　　刘琨遣刘希合众于中山王浚杀之
　　【刘琨长于招怀而短于抚御一日之中虽归者数千而去者亦相继琨遣刘希合众于中山幽州所统代郡上谷广甯之民多归之众至三万王浚怒遣胡矩与段疾陆眷共攻希杀之驱掠三郡士女而去】集览【段疾陆眷鲜卑人姓段名疾陆眷】质实【中山郡名注见周威烈王二十三年一统志云广甯汉之县名属上谷郡晋陞为郡后魏郡废北齐置北燕郡隋废郡以其地属涿郡唐武徳中置北燕州贞观中改为妫州唐末析置儒州辽为儒州缙阳军治缙山县金皇统初州废以县属徳兴府元至元初省缙山入怀来县寻复置属奉圣州后以仁宗生于此陞为龙庆州本朝初州县俱废永乐中诏复置州改曰隆庆直隶京师上谷郡名注见秦王政三年】
　　慕容廆击破鲜卑素喜木丸部
　　【辽东附塞鲜卑素喜连木丸津攻陷诸县屡败郡兵东夷校尉封释不能讨民失业归慕容廆者甚众廆少子翰言于廆曰自古有为之君莫不尊天子以从民望成大业今连津冦暴不已不若数其罪而讨之上则兴复辽东下则并吞二部忠义彰于本朝私利归于我国此霸王之基也廆笑曰孺子乃能及此乎遂击连津以翰为前锋破斩之尽并二部之众封释疾病属其孙奕于廆释卒廆召奕与语说之曰奇士也补小都督释子悛抽来奔丧廆见之曰此家抎抎千斤犍也以道不通皆留仕廆抽为长史悛为参军】集览【此家抎抎千斤犍史炤通鉴释文曰抎于粉反有所失也引左传抎子辱矣犍居言反犗牛也犍字一本作手旁必刋误也战国防齐宣王曰寡人愚陋守齐国唯恐失抎之注抎失也亦引左传抎子辱矣又引吕氏春秋抎与陨同史记不战而抎注与陨同说文陨从高下也广韵注坠也今言此家抎抎者意谓封释二子如千斤犍之无能为必致抎坠其家也晋桓温望中原叹曰神州陆沈王夷甫诸人不得不任其责袁宏曰运有兴废岂必诸人之过温作色曰昔刘景升有千斤大牛噉刍豆十倍于常牛负重致逺曾不若一羸牸今言千斤犍疑即此意】正误【此家抎抎千斤犍今按封释死于辽东二子悛抽来奔丧慕容廆见之曰此家抎抎千斤犍也以道不通皆留仕廆抽为长史悛为参军抽与游邃等为股肱廆若以悛抽如千斤犍之无能为必致抎坠其家何故用之窃详语势抎抎者强犍有力之貌犍乃犗牛犍强而驯此但言其重大耳千斤牛未必皆不能负重刘景升事廆亦未必知之胡三省注又引说文抎从高而下也言千斤之犍人间不可多得若从天而下也姑备一説】
　　【壬申】六年【汉嘉平二年】
　　书法【于是帝迁平阳逾年矣书六年何存正统也帝未遇害秦王在雍则正统固在矣】
　　春正月汉主聪纳刘殷二女为贵嫔
　　【汉主聪将纳太保刘殷女太弟又固谏聪以问太宰延年太傅景皆曰太保自云刘康公之后与陛下殊源纳之何害聪悦拜殷二女英娥为左右贵嫔位在昭仪上又纳殷女孙四人皆为贵人位次贵妃于是六刘之宠倾后宫聪希复出外事皆中黄门奏决】质实【刘殷新兴人刘康公左传注刘姬姓子爵康公字季子周定王母弟食采刘邑諡康公故曰刘康公】
　　书法【妃妾不书此何以书讥同姓也讥同姓则书以刘氏为贵嫔可矣曷为必书刘殷殷亦与有责焉耳终纲目书命纳妃妾十详汉献帝建安十八年其九讥也惟聘郑氏为充华为美辞】发明【娶妻不取同姓者为远嫌也岂论同源与否哉聪纳殷女均之姓刘则几于吴孟子矣然彼本夷狄尚不难于妻羣母又何有于同姓哉书之姑以着犬羊之杂糅耳】
　　胡亢起兵竟陵
　　【亢故新野王牙门将聚众竟陵冦掠荆土以杜曾为竞陵守曽勇冠三军能被甲游于水中】质实【新野县名注见汉平帝元始四年竟陵郡名注见新莽地皇二年】
　　二月朔日食○琅邪王睿遣将军纪瞻讨石勒于葛陂勒引兵退
　　【石勒筑垒于葛陂课农造舟将攻建业睿大集江南之众于寿春以纪瞻为威将军讨之会大雨三月不止勒军中饥疫死者大半集将佐议之刁膺请送欵于睿求扫平河朔以自赎俟其军退徐图之勒愀然长啸孔苌等请分道夜攻寿春据城食粟要以今年定江南勒笑曰是勇将之计也顾谓张賔曰于君意何如賔曰将军攻陷京师囚执天子杀害王公妻畧妃主擢将军之发不足以数将军之罪奈何复相臣奉乎今天降霖雨于数百里中示将军不应留此也邺有三台之固西接平阳山河四塞宜北据之以营河北河北既定天下无处将军之右者矣宜使辎重从北道先发将军引大兵向寿春辎重既逺大兵徐还何忧进退无地乎勒攘袂鼓髯曰张君计是也于是黜膺擢賔为右长史号曰右侯勒引兵发葛陂遣石虎向寿春遇晋运船虎将士争取之为纪瞻所败追奔百里前及勒军勒结陈待之瞻不敢击】集览【邺有三台邺城中三台南北联属各高四十余尺在今彰徳城东北四十里资暇集曰邺中三台石崇游宴之地前台名铜雀中台名冰井后台名金虎后台北濵漳水今已崩頽半入漳矣铜爵台又注见汉献帝建安十五年】质实【一统志云铜爵台在彰徳府临漳县治西魏曹操筑并金虎冰井三台相去各六十步其上复道楼阁相通中央悬絶铸大铜雀高一丈五尺置之楼顶临终遗令施繐帐于上朝晡使宫人歌吹帐中望吾西陵西陵操葬处也后楼台俱毁土人掘地得瓦色颇青内平莹印工人姓名皆八分隶书砚谱云人得此瓦为砚贮水数日不渗金虎台在彰徳府临漳县治西南邺镇曹操于台下凿渠引漳水入白沟遗址尚存冰井台在彰徳府临漳县治西南曹操建石虎于上藏冰三伏之月以赐大臣】
　　汉封帝为会稽郡公考异【封上漏降字】
　　【汉主聪谓帝曰卿昔为豫章王朕与王武子造卿卿赠朕柘弓银研卿颇记否帝曰臣安敢忘之但恨尔日不早识龙顔聪曰卿家骨肉何相残如此帝曰大汉将应天受命故为陛下自相驱除此殆天意非人事也且臣家若能奉武皇帝之业九族敦睦陛下何由得之聪喜以小刘贵人妻帝曰此名公之孙也卿善遇之】集览【银研研与砚同墨池也释名云砚研也研墨使和濡也自相驱除驱除注见汉帝更始元年】质实【武子王济表字会稽郡注见汉和帝永元元年】
　　张轨遣兵诣长安
　　【凉州主簿马鲂说轨宜命将出师翼戴帝室轨从之驰檄关中共尊辅秦王且言今遣前锋宋配帅步骑二万径趋长安诸军络绎继发】质实【凉州注见唐中宗景龙二年】
　　书法【书遣兵何予义也怀帝之世书遣北宫纯入卫矣于是复书遣兵诣长安若轨者可谓知为人臣矣故书予之终纲目书遣兵诣某所者五张轨遣兵诣长安是年殷孝祖帅兵赴建康宋丙午年魏赵刚以东荆兵赴长安梁甲寅年河西安西皆遣兵诣行在唐宗天宝十五载李怀光帅众赴长安唐徳宗建中四年皆予之也】
　　夏汉封王彰为定襄郡公
　　【汉主聪以鱼蟹不供斩左都水使者作温明徽光二殿未成斩将作大匠观鱼于汾水昏夜不归彰谏曰今愚民归汉之志未专思晋之心犹盛刘琨咫尺刺客纵横帝王轻出一夫敌耳聪大怒命斩之彰女为夫人叩头乞哀乃囚之太后张氏以聪刑罚过差三日不食太弟又单于粲舆榇切谏聪怒曰吾岂桀纣而汝辈生来哭人太保殷等百余人皆免冠涕泣而谏聪慨然曰朕昨大醉非其本心微公等言之朕不闻过各赐帛百匹使侍中持节赦彰进封定襄郡公】质实【汾水注见周威烈王二十三年一统志云定襄郡汉初所置治定襄县魏晋俱仍旧隋废之故城在大同府城西北二十八里下有阴山青坡二道皆出兵之路】
　　雍州刺史贾疋等进围长安汉刘曜败走秦王业入长安○汉太保刘殷卒
　　【殷不为犯顔忤防然因事进规补益甚多汉主聪每与羣臣议政事殷无所是非羣臣出殷独留敷畅条理商确事宜聪未尝不从之殷尝戒子孙曰事君当务几谏凡人尚不可面斥其过况万乘乎夫几谏之功无异犯顔但不彰君之过所以为优耳殷在公卿间常恂恂有卑让之色故能处骄暴之国保其富贵不失令名以夀考终】
　　书法【卒僭国臣録贤也】
　　石勒引兵据襄国考异【石上亦漏汉字】
　　【刘琨以兄子演镇邺石勒济河演保三台以自固勒诸将欲攻之张賔曰攻之未易卒拔舍之彼将自溃方今王彭祖刘越石公之大敌也宜先取之演不足顾也且天下饥乱明公拥兵羇旅人无定志非所以保万全制四方也不若择便地而据之广聚粮储西禀平阳以固幽并此霸王之业也勒遂进据襄国分命诸将攻冀州郡县运谷以输襄国汉以勒为冀州牧】集览【彭祖王浚表字越石刘琨表字】质实【邺县名注见汉献帝建安十五年襄国注见楚义帝元年冀州注见秦二世二年信都国幽并二州名幽注见唐高祖武徳四年并注见愍帝建兴四年】
　　汉刘曜袭晋阳陷之刘琨奔常山
　　【刘琨移檄州郡期十月会平阳击汉琨素奢豪喜声色徐润以音律得幸骄恣干预政事防军令狐盛数以为言琨收盛杀之琨母曰汝不能驾御豪杰以恢逺畧而専除胜已祸必及我盛子泥奔汉具言虚实汉主聪大喜遣粲曜将军冦并州以泥为乡导琨闻之东出收兵于常山且遣使求救于代粲曜乗虚袭晋阳琨还救不及帅数十骑奔常山泥杀琨父母】质实【常山郡名注见汉光武建武九年】
　　秋九月贾疋等奉秦王业为皇太子建行台
　　【疋等奉业为皇太子建行台登坛告类建宗庙社稷】质实【告类注见怀帝永嘉五年】
