<!-- { "loadSidebar": true } -->
　　十一月李训舒元舆郑注等谋诛宦官不克以郑覃李石同平章事仇士良杀训注元舆及王涯贾餗等【始郑注与李训谋至镇选壮士数百为亲兵奏请入防王守澄葬仍请令内臣尽集送之因令亲兵杀之使无遗类约既定训与其党谋如此事成则注专有其功乃以郭行余镇邠寜王璠镇河东使多募壮士为部曲以罗立言知京兆府事韩约为金吾卫大将军及与御史中丞李孝本谋并注去之宰相惟舒元舆与其谋他人莫知也及是日上御紫宸殿百官班定韩约奏左金吾听事后石榴夜有甘露因蹈舞再拜宰相亦帅百官称贺训元舆劝上往观以承天贶上许之先命宰相视之训还奏非真未可宣布上顾仇士良帅诸宦者往视之宦者既去训召行余璠受敕璠股栗不敢前独行余拜殿下时二人部曲数百皆执兵立丹凤门外训召之入士良等至韩约变色流汗士良怪之俄风吹幕起执兵者甚众士良等惊走诣上告变训呼金吾卫士上殿卫乘舆者人赏钱百缗宦官即举软舆迎上决殿后罘罳疾趋北出罗立言帅京兆逻卒三百李孝本帅御史台从人二百皆登殿纵击宦官死伤者十余人训知事不济脱从吏緑衫衣之走马而出王涯贾餗舒元舆还中书士良等知上豫其谋怨愤出不逊语上慙惧不复言士良等命左右神防兵五百人露刄出讨贼杀金吾吏卒千六百余人诸司吏卒及民酤贩在中者皆死又千余人擒舒元舆王涯王璠罗立言等皆系两军涯年七十余不胜苦自诬服与李训等谋行大逆禁兵及坊市恶少年乘势剽掠尘埃蔽天明日百官入朝上御紫宸殿问宰相何为不来仇士良曰王涯等谋反系狱因以涯手状呈上上召左右仆射令狐楚郑覃示之悲愤不自胜谓曰是涯手书乎对曰是也命楚覃参决机务使楚草制宣告中外楚叙涯等反事浮沉士良等不悦由是不得为相而以郑覃李石同平章事擒获贾餗李孝本李训为人所杀传其首左右神防出兵以训首引涯璠立言餗元舆孝本献于庙社狥于两市命百官临视腰斩于独柳之下亲属皆死孩穉无遗百姓怨涯茶或诟骂或投瓦石撃之数日之间杀生除拜皆决于中尉上不豫知也司马公曰论者皆谓涯餗初不与谋横遭此祸愤叹其寃臣独以为不然涯餗安髙位饱重禄训注小人穷奸究险力取将相己乃与之比肩不以为耻国家危殆不以为忧自谓得保身之良防矣若使人人如此而无祸则奸臣孰不愿之哉一旦祸生不虞足折刑剭葢天诛之也士良安能族之哉胡氏曰涯餗与训注比肩又奉承之断以春秋当从党恶之例削官逺窜可也仇士良以谋反诬之而未敢专杀文宗顾问覃楚岂不望其一言为二人计者明目张胆以死力争其济则天子未失威柄诸人免于屠戮不济则受贬而去亦无歉矣乃依阿取容使肆惨毒而覃犹以经学见称无亦知柔而不知刚乎○郑注将魏兵至扶风知训已败复还凤翔监军伏甲斩之灭其家僚属皆死右军获韩约斩之士良等进阶迁官有差自是天下事皆决于北司宰相行文书而已宦官自是气益盛迫脇天子下视宰相陵暴朝士如草芥每延英议事士良等动引训注折宰相郑覃李石曰训注诚为乱首但不知训注始因何人得进宦者稍屈缙绅赖之时中书惟有空垣破屋百物皆阙江西湖南献衣粮百二十分充宰相召募李石上言宰相若忠正无邪神灵所祐纵遇盗贼亦不能伤若内懐奸罔虽兵卫甚设鬼得而诛之愿上循故事以金吾卒导从两道所献并乞停寝从之范氏曰文宗愤宦官之弑逆而欲除之当择贤相而任之朝廷既清纪纲既正赏罚之柄出于人主执其元恶付之有司正典刑而已矣乃与训注为诡计欲用甲兵于陛墄之间不以有罪无罪皆夷灭之召外寇以攻内寇是以一败涂地几亡社稷非徒无益而愈重祸葢用小人以去小人未有不害及国家者也】集览【罘罳注见汉文帝七年反事浮沉楚所草制内叙述涯等谋反事其辞意似实似虚故曰浮沉两市街之东街之西足折刑剭易鼎折足覆公餗其形渥凶伊川传曰三公不胜任而败事犹鼎之折足也鼎折足则倾覆公上之餗餗鼎实也其形渥谓赧汗也其凶可知晁氏曰刑渥诸本作刑剭谓重刑也孙奕示儿编曰孔毅父珩璜论云王弼注易其形渥以为沾濡之貌新唐史元载赞以为刑剭剭音屋又音握郑氏注周礼剭诛谓所杀不于市而以适甸师氏者也邵氏闻见录云王弼注形渥谓沾濡貌葢弼不知古易形作刑屋作剭故元载赞用刑剭亦周礼剭诛云也周礼剭诛见司烜氏又汉哀叙传底剭鼎臣服防曰周礼剭诛谓诛大臣于屋下不露也顔师古曰剭者厚刑谓重诛也服云屋下失其义也陛墄陛升殿之阶也墄七则反阶齿也三辅黄图云未央宫青丹墀左墄右平班固西都赋左墄右平重轩三堦注墄者为阶级言其级勒墄然平者以文砖相亚次也鹤林玉露曰左东也东则为墄若世所谓澁道乃羣臣所由登降之阶右西也西则乘车舆而上故为平而不为墄】质实【邠寜军名注见肃宗上元元年寜罗立言宣州人韩约武陵人紫宸殿注见宪宗元和十四年宣政股栗注见隋文帝开皇二十年一统志云扶风古地名周为岐阳鎭汉为美阳县地后周于此置燕州以美阳县省入隋末州废唐初析岐山县地置韦川县贞观中改为扶风县五代宋金元并仍旧国朝因之改属鳯翔府纪纲注见宋文帝元嘉元年社稷注见新莽天凤元年】
　　书法【书诛何罪宦官也然书谋诛则与书奏诛者异矣陈蕃前书以舒元舆与李训同平章事二相固有序矣此其首李训何训首谋也郑注亦首谋则曷为不先注不使御史先宰相也然则见杀则曷为后元舆浅谋取败者训注也元舆特与闻其谋耳王涯贾餗则又不与闻者故殊之而书及若是则杀之者无罪欤书仇士良杀某某则罪士良矣以为训注浅谋以取败故不使涯餗同之也纲目之权衡审矣哉大中之世诏雪王涯贾餗而不及训注纲目特为之大书意可知也】发明【甘露之变文宗失于用小人之谋故其祸至此大抵事出于正虽败亦荣事出于私虽成亦失如训注奸邪未及举事已有相倾之谋万一其事果谐则唐之社稷寜不岌岌此正羲易所谓小人勿用之意也虽然其谋则舛其理则正宦官专擅兵柄亲弑两朝而又浊乱朝纲脇制天子其罪何可胜言故纲目于训注之事则书谋诛宦官而于训注之死则以仇士良杀之为文是皆原情定罪不以成败得失而为之迁就者也若夫训注元舆书谋诛于上郑覃李石书平章事于中而王涯贾餗书及于下则见涯等初无所预而覃石既为宰相不能为之辩明至于涯等虽被滥杀亦不书官必以着其失身与小人同列之罪此皆书法之意也然则君子不幸而处危乱之邦盍亦知所择哉】
　　十二月诏罢茶
　　【从令狐楚之请也】
　　召六道巡边使还京师
　　【初王守澄恶宦者田全操等六人李训郑注因遣分诣盐灵等道巡边诏六道使杀之防训败六道得诏皆废不行至是召之全操等追忿训注之谋在道扬言我入城凡儒服者尽杀之乘驿疾驱而入京城讹言防至民惊走诸司奔散郑覃李石在中书覃谓石曰耳目颇异宜出避之石曰宰相位尊望重人心所属不可轻也今事虚实未可知坚坐镇之庶几可定若宰相亦走则中外乱矣且果有祸乱避亦不免覃然之石坐视文案沛然自若敕使传呼闭皇城诸司门左金吾卫大将军陈君赏曰贼至闭门未晚请徐观其变不宜示弱至晡乃定是日坊市恶少年皆望皇城闭即欲剽掠非石与君赏镇之京城几再乱矣】质实【盐灵二州名盐注见德宗贞元三年灵注见太宗贞观二十年至晡应劭曰日加申曰晡】
　　以薛元赏为京兆尹
　　【时禁军暴横京兆尹张仲方不敢诘以薛元赏代之元赏尝诣李石第闻石方坐听事与一人争辩甚喧元赏使觇之云有神防军将诉事元赏趋入责石曰相公纪纲四海不能制一军将使无礼如此何以镇服四夷即命左右擒出士良召之元赏曰属有公事行当至矣乃杖杀之而白服以见士良曰中尉宰相皆大臣也宰相之人若无礼于中尉如之何中尉之人无礼于宰相庸可恕乎中尉与国同体为国惜法元赏已囚服而来惟中尉死生之士良无可如何乃呼酒与元赏欢饮而罢】质实【京兆府名注见宗开元十一年中尉官名注见宪宗元和十五年】
　　发明【禁军暴横一京兆尹固无如之何然元赏不畏强御克举乃职故特书其为京兆以着其称职之美也】
　　【丙辰】开成元年春二月加刘从諌检校司徒
　　【昭义节度使刘从諌上表请王涯等罪名且言涯等荷国荣宠安肯搆逆训等实欲讨除内臣两中尉遂诬以反逆若其实有异图亦当委之有司正其刑典岂有内臣擅领甲兵恣行剽刼延及士庶横被杀伤臣欲身诣阙庭面陈臧否恐并陷孥戮事亦无成谨当修饰封疆训练士卒如奸臣难制誓以死清君侧士良等惧乃加从諌检校司徒从諌复表让曰臣之所陈系国大体可听则涯等宜防湔洗不可听则赏典不宜妄加安有死寃不申而生者荷禄因暴扬仇士良等罪恶士良等惮之由是郑覃李石粗能秉政天子倚之亦差以自强】集览【臧否臧善也否恶也诗未知臧否注否补美反不善也】质实【昭义节度注见周赧王五十三年上党】
　　诏京兆收葬王涯等
　　【令狐楚从容奏王涯等身死族灭遗骸弃捐请收瘗之上惨然乆之命京兆收葬涯等十一人仇士良潜使人发之弃骨渭水】质实【渭水注见汉高帝五年】
　　夏四月以李固言同平章事
　　【固言荐崔球为起居舎人郑覃以为不可上曰公事莫相违覃曰若宰相尽同则事必有欺陛下者矣上与宰相语患四方表奏华而不典李石对曰古人因事为文今人以文害事上与宰相论诗覃曰诗之工者无若三百篇皆国人作之以刺美时政王者采之以观风俗耳不闻王者为诗也陈后主隋炀帝皆工于诗不免亡国陛下何取焉覃笃于经术上甚重之上尝欲置诗学士李珏曰诗人浮薄无益于理乃止上谓宰相曰荐人勿问亲疎朕闻窦易直为相未尝用亲故若亲故果才避嫌而弃之是亦不为至公也】质实【陛下注见汉光武建武二十七年】
　　闰月以李听为河中节度使
　　【上尝叹曰付之兵不疑置之散地不怨惟听为可以然】
　　秋七月以魏謩为补阙
　　【李孝本二女配没右军上取之入宫拾遗魏謩上疏曰窃闻数月以来教坊选试以百数庄宅收市犹未巳又召李孝本女不避宗姓大兴物论臣窃惜之上即出之擢謩为补阙谓曰朕选市女子以赐诸王耳怜孝本女孤露故收养宫中謩于疑似之间皆能尽言可谓爱我不忝厥祖矣命中书优为制辞以赏之謩徴之五世孙也后为起居舎人上就取记注观之謩不可曰记注兼书善恶所以儆戒人君陛下但力为善不必观史上曰朕向尝观之对曰此向日史官之罪也若陛下自观史则史官必有所讳避何以取信于后上乃止又尝命謩献其祖文贞公笏郑覃曰在人不在笏上曰亦甘棠之比也】集览【孤露孤者幼而无父也露者暴露于外也甘棠诗国风篇名美召伯也召伯姫姓也奭食采于召作上公为二伯宣布文王之政于南国召伯听男女之讼不重烦劳百姓循行乡邑邑有棠树尝舎其下而决狱听断焉国人被其德説其化思其人敬其树不忍伤而歌咏之作甘棠之诗诗注草木疏云甘棠今棠梨也毛云杜赤棠诗话云按尔雅或曰杜梨或名棠梨以梨可食故又名甘棠通志云甘棠即今海棠也文公诗传曰甘棠杜梨也白者为棠赤者为杜】质实【魏謩钜鹿下曲阳人文贞公魏徴卒谥文贞】
　　复宋申锡官爵
