<!-- { "loadSidebar": true } -->
　　○夏四月还坐楚淮阳事徙者四百余家○大旱【上欲封爵诸舅太后不听防大旱言事者以为不封外戚之故太后诏曰王氏五侯同日俱封黄雾四塞不闻澍雨之应夫外戚贵盛鲜不倾覆故先帝防慎舅氏不令在枢机之位又言我子不当与先帝子等今有司奈何欲以马氏比隂氏乎吾夙夜累息常恐亏先后之法有毛髪之罪吾不释言之不舍昼夜而亲属犯之不止治丧起坟又不时觉是吾言之不立而耳目之塞也吾为天下母而身服大练食不求甘左右但着帛布无香薰之饰者欲身率下也以为外亲见之当伤心自敕但笑言太后素好俭前过濯龙门上见外家问起居者车如流水马如防龙苍头衣緑褠领袖正白顾视御者不及逺矣故不加谴怒但絶嵗用冀以黙愧其心犹懈怠无忧国忘家之虑知臣莫若君况亲属乎吾岂可上负先帝之防下亏先人之德重袭西京败亡之祸哉帝省诏悲叹复重请之太后曰吾岂徒欲获谦让之名而使帝受不外施之嫌哉髙祖约无军功不侯今马氏无功于国岂得与隂郭中兴之后等邪常观富贵之家禄位重叠犹再实之木其根必伤吾计之熟矣勿有疑也夫至孝之行安亲为上今数遭变异谷价数倍忧惶昼夜不安坐卧而欲先营外家之封违慈母之拳拳乎若隂阳调和边境清静然后行子之志吾但当含饴弄孙不能复关政矣上乃止太后尝诏三辅诸马昬亲有属托郡县干乱吏治者以法闻其有谦素义行者辄假借温言赏以财位其美车服不遵法度者便絶属籍遣归田里于是内外从化被服如一置织室蚕于濯龙中数徃观视以为娱乐常与帝言政事及教授小王论语经书述叙平生雍和终日马廖上疏曰昔元帝罢服官成帝御浣衣哀帝去乐府然而侈费不息至于衰乱者百姓从行不从言也夫改政移风必有其本传曰吴王好剑客百姓多创瘢楚王好细腰宫中多饿死长安语曰城中好高结四方髙一尺城中好广眉四方且半额城中好大袖四方全匹帛斯言如戏有切事实前下制度未防后稍不行虽或吏不奉法良由慢起京师今陞下素简所安发自圣性诚令斯事一竟则四海诵德声薰天地神明可通况于行令乎太后深纳之】集览【濯龙门上濯龙殿名殿门之上绿褠褠当作鞲蔡邕独断曰董偃青鞲绿帻崔豹古今注韬衣也乘舆进食者服之徐氏曰揎衣袖盖以韦韬其袖恐汚食饮假借温言假借并去声以温和好语褒美之织室前书有东织西织属少府平帝改置织室服官注见元帝初元元年齐三服官吴王好剑客百姓多创瘢吴王春秋吴公子光也僭号称王剑客谓专设诸辈光皆善客待之故百姓亦多以剑相击刺而有创瘢创读曰疮刀所伤也瘢痕也楚王好细腰宫中多饿死楚王春秋楚灵王围也墨子曰楚王好细腰而国人多饿死战国防莫敖子华对威王曰昔者先君灵王好小腰楚士约食冯而能立式而能起髙结结读曰髻束髪也四方全匹帛古者制帛长丈八尺曰匹言城外四方皆効为大袖将费帛全匹也未防后稍不行马廖本传注刘贡父曰案文有未防字则不当更有后字盖本是复字也】正误【绿褠今按褠单衣也故云衣去声时苍头必多未必皆以韦韬袖楚王好细腰今按墨子亦云灵王好细腰而国多饿人此言宫中多饿死恐但谓妇女耳】
　　诏齐国省冰纨方空縠集览【诏齐国省氷纨方空縠本纪注纨素色氷言色鲜洁如氷也縠纱也方空言纱薄如空即今方目纱也前书齐有三服官今诏齐国简省之】○烧当羌反秋八月遣将军马防校尉耿恭击之质实【烧当羌注见桓帝中元二年马防扶风茂陵人援之子】
　　【第五伦上防曰贵戚可封侯以富之不当任以职事何者绳以法则伤恩私以亲则违宪马防今当西征臣以太后恩仁陛下至孝恐卒有纎介难为意爱帝不从】
　　冬十二月有星孛于紫宫
　　【戊寅】三年春宗祀明堂○马防耿恭击羌大破之诏徴防还下恭狱免其官
　　【马防既徴还留恭击余宼所降凡十三种数万人以言事忤防监营谒者承防奏防不忧军事坐徴下狱免官】
　　书法【于是恭以言事忤防监营谒者承望劾恭恭为无罪明矣纲目上书击羌大破之下书下恭狱免其官病帝也明德太后痛抑马氏而小人謟附已如此则以帝欲尊重舅家之意有以来之也】
　　发明【光武明谨政体总揽权纲未尝假借戚里至显宗承统尤切加谨是以建武永平之间政事清明为中兴首肃宗继之虽寛大长者有光前烈而马防外戚浸失初意前此大旱之时尝欲封爵诸舅赖太后不从而止未几遂以马防偕耿恭将兵击羌虽曰幸而成功然防甫召还防以罪免至冬则防进位车骑矣同功异赏岂无其説盖恭以言事忤防有司承望风肯上亦不察而罪之尔然则外家之势比先朝为如何耶纲目书防恭击羌破之诏徴防还下恭狱免官则恭有功无罪晓然甚明固已不待参考而后知其为防所陷矣末年马氏少衰而窦氏遂炽肃宗之政若此孰谓其果优于先帝乎】
　　三月立贵人窦氏为皇后
　　【后勲之女也】质实【窦勲扶风平陵人融之孙也】
　　夏四月罢治虖沱石臼河考异【提要漏治字】
　　【初显宗之世治虖沱石臼河从都虑至羊肠仓欲令通漕连年无成死者不可胜算帝以谒者邓训监领其事训考量括知其难成具以上言诏罢其役更用驴辇嵗省费亿万计全活数千人训禹之子也】集览【都虑河经行地名虑音闾考量括考究量度也亦括也括撮其要领也】质实【虖沱河名注见帝更始二年羊肠坂名注见周安王十六年】
　　冬十二月以马防为车骑将军○有司奏遣诸王归国不许
　　【上性笃爱不忍与诸弟乖离故皆留京师】
　　发明【既不许矣而犹书之者所以着上之友爱也】
　　【己夘】四年春二月太尉融卒○夏四月立子庆为皇太子○五月封马廖等为列侯以特进就第考异【马廖上亦漏舅字有司请封诸舅帝以天下丰稔方垂无事从之太后闻之曰吾少壮时但慕竹帛志不顾命今虽已老犹戒之在得故日夜惕厉思自降损何意老志不从万年之日长恨矣廖等辞让不许乃受爵而辞位许之皆以特进就第】集览【方垂方谓四方也垂逺边也日夜惕厉书冏命篇惕惟厉中夜以兴思免厥愆注言常悚惧危厉夜半以起思所以兔其愆咎】
　　以鲍昱为太尉桓虞为司徒质实【鲍昱上党屯留人永之子】○六月皇太后马氏崩
　　【帝既为太后所养专以马氏为外家故贾贵人不登极位亲族无受宠荥者及大后崩但加贵人王赤绶安车一驷宫人二百杂帛黄金钱二千万而已】
　　秋七月葬明德皇后○冬十一月诏诸儒防白虎观议五经异同
　　【杨终言章句之徒破壊大体宜如宣帝石渠故事永为后世则诏太常将大夫博士郎官及诸儒防白虎观议五经同异使五官中郎将魏应承制问侍中淳于恭奏帝亲称制临决作白虎议奏丁鸿楼望成封桓郁班固贾逵及广平王羡皆与固超之兄也】集览【章句之徒注见明帝永平二年石渠故事注见宣帝甘露三年白虎观在北宫承制问承奉制诏以问议五经事白虎议奏今白虎通是山堂考索曰白虎议奏凡四十篇今所存本乃四十四卷篇首于爵终于嫁娶大扺皆引经断论却无称制临决之语】质实【杨终蜀郡成都人魏应任城人淳于恭北海淳于人丁鸿颍川定陵人楼望雍邱人桓郁沛郡龙亢人荣之子班固安陵人贾逵平陵人广平国名注见武帝元狩四年】
　　书法【宣帝之篇尝书会石渠讲五经矣于是再见其再见何嘉尊经也】
　　【庚辰】五年春二月朔日食举直言极谏
　　【诏所举以岩穴为先勿取浮华】集览【岩穴犹言林泉也谓士之隠于岩穴之间者】
　　夏五月以直言士补外官
　　【诏曰朕思迟直士侧席异闻其先至者各以发愤吐懑畧闻子大夫之志矣皆欲置于左右顾问省纳建武诏书又曰尧试臣以职不直以言语笔札今外官多旷并可以补任】集览【思迟犹言希望也迟去声缓而有所待也侧席异闻侧席为敬不敢正坐也异闻前所罕闻者所以体貎贤良欲来规谏也子大夫顔师古曰子者人之嘉称也大夫掌顾问应对故举其官而称子焉】
　　书法【直书其事而贬义见矣纲目书日食三百六十七而书举士者五求言者三详文帝二年惜也帝之善未尽也是故上书征有行义者下书赐帛遣归而昭帝之失见矣上书举直言极谏下书以直言士补外官而章帝之失见矣】
　　发明【直言之士固当出入禁闼补过拾遗可也以补外官毋乃忧其末而失其本乎直书于此盖讥之尔】
　　太傅憙卒○遣弛刑义从就班超平西域
　　【班超欲遂平西域上疏请兵曰西域诸国莫不向化唯焉耆龟兹独未服从今宜拜龟兹侍子白霸为其国王以歩骑数百送之与诸国连兵嵗月之间龟兹可禽以夷狄攻夷狄计之善者也莎车疏勒田地肥广草木饶衍不比炖煌鄯善间兵可不费中国而粮食自足臣超区区特防神灵窃冀未便僵仆目见西域平定陛下举万年之觞荐勲祖庙布大喜于天下书奏帝知其功可成议欲给兵平陵徐干上疏愿奋身佐超帝以干为假司马将弛刑及义从千余人就超先是莎车以为汉兵不出遂降于龟兹而疏勒都尉番辰亦叛超遂与干击番辰大破之欲进攻龟兹以乌孙兵彊宜因其力乃上言乌孙大国控十万可遣使招慰与其合力帝纳之】集览【莎车注见武帝元鼎二年窃冀未便僵仆私窃冀望我未必便死弛刑注见光武建武二十六年义从西羌种名居湟中番辰姓名史炤曰番音潘】质实【平陵县名注见新莽地皇三年】
　　【辛巳】六年夏六月太尉昱卒○是月晦日食○秋七月以邓彪为太尉质实【邓彪南阳新野人】○以亷范为蜀郡太守【成都民物丰盛邑宇逼侧旧制禁民夜作以防火灾而更相隠蔽烧者日属范乃毁削先令但严使储水而已百姓以为便歌之曰廉叔度来何暮不禁火民安作昔无襦今五袴】集览【民安作作则防反】质实【廉范字叔度杜陵人】
　　书法【中兴太守可称者前书杜诗张堪第五伦矣于是复书亷范皆良吏也自是以至汉末裴潜张嶷其庶几焉若夫祝良李固张纲独以能平盗贼称则所遇之异也】
　　【壬午】七年春正月沛王辅等来朝
　　【帝以诸王将入朝遣谒者赐貂裘食物珍果又使大鸿胪持节郊迎帝亲自循行邸第豫设帷牀钱帛器物无不充备既至诏沛济南东平中山王賛拜不名升殿乃拜上亲答之毎入宫輙以辇迎至省阁乃下上为之兴席改容皇后亲拜于内皆鞠躬辞谢不自安】集览【沛济南东平中山王按东汉纪云沛王名辅济南王名康东平王名苍中山王名焉俱光武之子也】
　　三月归国诏留东平王苍于京师
　　书法【未有书留者书留东平王苍特笔也交予之】
　　○夏六月废太子庆为清河王立子肇为皇太子【初帝纳扶风宋杨二女为贵人大贵人生太子庆梁竦二女亦为贵人小贵人生皇子肇窦皇后无子养肇为子谋防宋氏诬言欲为厌胜之术乃废庆为清河王以肇为皇太子出宋贵人使小黄门蔡伦案之皆饮药自杀庆时虽防亦知避嫌畏祸言不敢及宋氏帝更怜之敕皇后令衣服与太子齐等太子亦亲爱庆入则同室出则同舆】集览【厌胜厌益渉反广雅云厌者镇也小黄门注见武帝征和二年】质实【扶风郡名注见周显王八年岐县清河国名注见安帝建光元年甘陵蔡伦桂阳人】
