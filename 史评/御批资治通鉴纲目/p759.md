<!-- { "loadSidebar": true } -->
　　发明【阆州之防节度李仁矩见杀不书乃书偏裨何哉仁矩受安重诲私属密诇董璋遂至増饰奏语缮兵益戍稔成两川之祸死自其分至于姚洪以武人而知大义不顾私恩骂贼而死则其忠义尤为可嘉特书唐将予以死节固其宜也不然纲目去取甚精夫岂厚于洪而薄于仁矩哉】
　　唐诏削董璋官爵遣天雄节度使石敬瑭讨之
　　【下制削董璋官爵兴兵讨之以孟知祥兼供馈使石敬瑭为招讨使夏鲁竒副之】
　　汉取交州
　　冬十月孟知祥兵围遂州董璋攻利州不克
　　【李仁罕围遂州夏鲁竒婴城固守遣马军都指挥使康文通出战文通以其众降董璋引兵趣利州遇雨还阆州知祥闻之曰比破阆州正欲径取利州其帅不武必望风遁去吾获其仓廪据漫天之险北军终不能西救武信今董公僻处阆州逺弃劒阁非计也欲遣兵三千助守劒门璋固辞曰此已有备】集览【武信军名今遂宁府是】质实【一统志云武信唐之军名乾元初于遂州置之治方义县宋初废军陞州为遂宁府元初降为遂宁州本朝因之后降为遂宁县改属潼川州】
　　唐诛董璋之子光业夷其族○董璋兵陷徴合巴蓬果五州质实【徴合巴蓬果五州名徴州未详沿革按一统志合州西魏之所置治垫江县隋初改为涪州后改为涪陵郡唐初复为合州天寳初又改巴州郡乾元初复为合州宋因之改县曰石照元并县入州而本朝因之改属重庆府巴州西魏之所置治巴县后周改为楚州隋改为渝州唐初改为南平郡后复为渝州五代时蜀王建孟知祥继有其地宋改为重庆府元改为重庆路至本朝改路为府四川道蓬州后周之所置治安固县隋废唐初复置徒治大寅县天寳初改为蓬山郡后复为蓬州宋以蓬池县为州治元初置蓬州路后复为蓬州治相如县而本朝因之以相如县省入改属顺庆府果州唐之所置治南充县天寳初改为南充郡乾元初复为果州五代蜀置永宁军节度宋初以州梓州路后陞为顺庆府元改为顺庆路至本朝复改为顺庆府四川道】
　　十一月孟知祥兵陷黔州质实【黔州按一统志隋初所置治彭水县唐因之宋初以洪杜洋水信宁都濡四县省入之绍定初陞为绍庆府元改为绍庆路至本朝省入彭水县属重庆府】楚武穆王马殷卒子希声嗣考异【此误书諡】考证【当去武穆马三字分注諡武穆】
　　【殷遗命诸子兄弟相继及卒希声袭位去建国之制希声居防无戚容塟殷之日顿食鸡数盘其臣潘起讥之曰昔阮籍居防食蒸豚何代无贤】集览【鸡音壑楚辞王逸注冇菜曰无菜曰顔师古曰之与□但烹煮异齐调和不同非关有菜无菜也】
　　唐削孟知祥官爵幷讨之攻劒州不克
　　【石敬瑭入散闗阶州刺史王贽泸州刺史冯晖与前锋王思同赵在礼引兵出马头山后过劒门之南还袭劒门克之杀东川兵三千人据而守之贽等破劒州而大军不继乃焚其庐舍取其资粮还保劒门董璋遣使至成都告急孟知祥惧曰董公果误我遣指挥使李肇将兵五千赴之戒之曰尔倍道兼行先据劒州北军无能为也义遣赵廷隠将万人防屯劒州李筠将兵四千趣龙州守要害先是两川牙内指挥使厐福诚谢锽屯来苏村闻劒门失守相谓曰使北军更得劒州则二蜀势危矣遽引部兵千余人间道趣劒州始至官军万余人自北山大下防日暮二人谋曰众寡不敌逮明则吾属无遗矣福诚夜引兵数百升北山大噪于官军营后锽帅余众操短兵自其前急击之官军大惊空营遁去复保劒门十余日不出知祥闲之喜曰吾始谓贽等克劒门径据劒州坚守其城或引兵直趣梓州董公必弃阆州奔还我亦须解遂州之围如此则内外受敌两川震动势可忧危今乃焚毁劒州运粮东归劒门顿兵不进吾事济矣董璋遣王晖将兵三千防李肇等分屯劒州】
　　契丹东丹王托云奔唐
　　【托云自以失职帅部曲四十人越海奔唐】
　　十二月唐石敬瑭攻劒州不克
　　【石敬瑭至劒门进屯劒州北山赵廷隠陈于牙城后山李肇王晖陈于河桥敬瑭引歩兵进击廷隠廷隠择善射者五百人伏敬瑭归路按甲待之矛矟欲相及乃扬旗鼓噪击之斩百余人敬瑭又使骑兵冲河桥肇以彊弩射之薄暮敬瑭引去廷隠引兵蹑之与伏兵合击败之】
　　唐遣安重诲督征蜀诸军
　　【石敬瑭征蜀未有功使者自军前来多言道险狭难进兵关右之民疲于转饷聚为盗贼唐主忧之谓近臣曰谁能办吾事者吾当自行耳安重诲曰军威不振臣之罪也臣请自徃督战拜辞便行日驰数百里西方藩镇闻之无不惶骇钱帛刍粮昼夜辇运赴利州人畜毙踣不可胜纪时唐主已踈重诲石敬瑭本不欲西征及重诲西出乃敢累表奏论以为蜀不可伐唐主颇然之】
　　【辛唐长兴二年○是夘嵗凡四国三镇】春正月孟知祥兵陷遂州唐守将夏鲁竒死之
　　唐召安重诲还二月石敬瑭引兵遁归两川兵追之陷利州
　　【初鳯翔节度使朱昭謟事安重诲连得大镇重诲过鳯翔昭迎拜马首馆于府舍妻子罗拜奉酒进食礼甚谨重诲为昭泣言谗人交搆几不免赖主上明察得保宗族重诲既去昭即奏重诲怨望有恶言至行营恐夺敬瑭兵柄又遗敬瑭书言重诲举措孟浪恐将士疑骇宜迎止之敬瑭大惧即上言重诲至恐有变宜急徴还宣徽使孟汉琼自西方还亦言重诲过恶有诏召重诲还二月朔石敬瑭以遂阆既防粮运不继烧营北归军前以告孟知祥匿书谓赵季良曰北军渐进奈何季良曰不过绵州必遁知祥问故曰彼悬军千里粮尽能无遁乎知祥大笑以书示之安重诲至三泉得诏亟归过鳯翔昭不内重诲惧驰骑而东两川兵追敬瑭至利州昭武节度使李彦琦弃城走知祥以赵廷隠为昭武留后廷隠遣使密言于知祥曰董璋多诈必为公患因其至劒州劳军请图之并两川之众可以得志于天下知祥不许廷隠叹曰不从吾谋祸难未巳】集览【孟浪注见唐代宗大厯十四年】
　　发明【前书遣重诲督军未有成功然继书召重诲还则非避难而逃者若夫石敬瑭书引兵遁归则有不职之罪为可诛矣此是否之断也】
　　孟知祥兵陷忠万防州
　　唐以安重诲为防国节度使
　　【赵鳯言于唐主曰重诲陛下家臣终不叛主但不能周防为人所谗陛下不察其心重诲死无日矣唐主以为朋党不悦】集览【不能周防谓防患不周密也春秋序圣人包周身之防】
　　吴以宋齐丘为右仆射致仕
　　【吴徐知诰欲以宋齐丘为相齐丘自以资望素浅欲以退让为髙谒归洪州葬父因入九华山应天寺啓求隠居吴王下诏徴之不至知诰遣其子景通入山敦谕齐丘始还除右仆射致仕】集览【谒归谒告归休也斥言请假】
　　书法【勒致仕也终纲目书致仕二十一而书以某官致仕者四杨复恭韦昭度周豹宋齐丘舍是无书以某官者矣】
　　唐赐契丹托云姓名李赞华以为懐化节度使
　　书法【乌穆苏赐姓名为懐化郡王则不书此其书何病唐也防难来奔既赐姓名节钺宠秩之矣终复杀之谓之何哉以是为唐病故特书之是故赐姓名不书甚羙书甚恶书纲目书赐姓名三赐姓三赐名五详唐天寳九载舍是无书矣】
　　唐以李从珂为左衞大将军复钱镠官爵
　　【唐主既解安重诲枢务乃召李从珂泣谓曰如重诲意汝安得复见吾以为左衞大将军尽复钱镠官爵遣使徃谕防以向日致仕重诲矫制也】
　　唐以李愚同平章事
　　夏四月唐以徳妃王氏为淑妃
　　书法【立妃不书书王氏何重诲出也初妃有所求重诲屡諌抑之于是重诲出镇妃始得行其志矣书病唐也】
　　闽奉国节度使王延禀举兵袭福州败死
　　【延禀闻闽王延钧有疾帅建州刺史继雄将水军袭福州延钧遣楼船指挥使王仁逹拒之仁逹伪降继雄喜登舟慰抚仁逹斩之延禀众溃追擒之延钧见之曰果烦老兄下延禀慙不能对延钧斩之遣其弟都教练使延政如建州慰抚吏民】
　　书法【不书反何延禀兄也于是王仁逹擒之以献延钧斩之则曷为不书杀其兄书败死罪延禀也延禀反覆尝书弑矣今又举兵以袭福州是乱无已也畧延钧所以専罪延禀也】
　　唐以赵延夀为枢密使石敬瑭兼六军诸卫使
　　唐罢麴税
　　【罢亩税麴钱城中官造麴减旧半价乡村聼百姓自造民甚便之】
　　唐以宦者孟汉琼为宣徽使
　　【汉琼本赵王镕奴也时范延光赵延夀惩安重诲以刚愎得罪毎事不敢可否独汉琼与王淑妃居中用事人皆惮之先是宫中须索稍逾常度重诲輙执奏由是非分之求殆絶至是汉琼直以中宫之命取府库物不复关白枢密院及三司亦无文书所取不可胜纪】
　　唐杀其太子太师致仕安重诲
　　【安重诲内不自安表请致仕闰月制以太子太师致仕其子崇赞崇绪逃奔河中以李从璋为防国节度使遣歩军指挥使药彦稠将兵趣河中崇赞等至重诲惊曰汝安得来既而曰此为人所使耳吾以死狥国夫复何言乃执二子表送诣阙明日有中使至见重诲恸哭重诲问故中使曰人言令公有异志朝廷已遣药彦稠将兵至矣重诲曰吾受国恩死不足报敢有异志更烦国家发兵贻主上之忧罪益重矣皇城使翟光邺素恶重诲唐主遣诣河中察之曰重诲果有异志则诛之光邺至从璋以甲士围其第自入见重诲拜于庭下重诲惊降阶答拜从璋奋挝击其首妻张氏惊救亦挝杀之诏以重诲离间孟知祥董璋钱镠又诬其欲自击淮南以图兵柄遣元随窃二子归本道并二子诛之】集览【防国军节度五代时梁所置注见周显王四十一年蒲阳】
　　书法【书致仕何甚唐也重诲之罪専耳既致仕则可以无罚矣而又以譛杀之甚哉】发明【重诲専愎不为无罪然明宗始焉不聼其去而终焉又诬而族之故书杀书爵书致仕明其既已谢事而犹不得其死也呜呼仕于乱世其祸如此士君子可不相时而动乎】
　　唐遣两川将吏还谕本镇
　　【唐主遣西川进奏官苏愿东川军将刘澄各还本道谕以安重诲専命兴兵今已伏辜孟知祥遣使告董璋欲与之俱上表谢罪璋怒曰孟公亲戚皆完固宜归附璋已族灭尚何谢为由是复为怨敌】
　　六月唐均田税
　　闽作寳皇宫质实【寳皇宫按一统志在福州府城内】
　　【闽王延钧好神仙之术道士陈守元巫者徐彦林与盛韬共诱之作寳皇宫极土木之盛】
　　书法【书讥好仙也汉书蜚亷桂观汉武帝唐书望仙观唐武　于是书寳皇宫皆讥也】
　　秋九月唐敕解纵五方鹰隼
　　【敕解纵鹰隼内外无得更进冯道曰陛下可谓仁及乌兽唐主曰不然朕昔尝从武皇猎时秋稼方熟有兽逸入田中遣骑取之比及得兽余稼庑几以是思之猎有损无益故不为耳】
　　书法【唐主初立鹰坊止留二十人禁中外毋得献鹰犬于是又敕解纵可谓终始惟一矣特书美之】
　　冬十月唐以王延政为建州刺史质实【建州按一统志唐初所置治建安县天寳初改建安郡乾元初复为建州五代时闽置镇安军节度又改镇武军南唐改永安军寻改忠义军宋端拱初改军曰建宁绍兴末陞为建宁府元改置建宁路至本朝复为建宁府属福建道】
　　十一月朔日食
