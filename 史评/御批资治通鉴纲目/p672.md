<!-- { "loadSidebar": true } -->
　　【上方委裴度以用兵夷简自谓才不及度求出镇故有是命胡氏曰李夷简可谓君子矣无是己非人之心于逐杨凭取徐晦见之宜其自屈于裴度也】集览【于逐杨凭取徐晦见之贬杨凭为临贺慰取徐晦为监察御史事在四年七月言于此时可见其无是己非人之心】
　　八月王涯罢○以皇甫鏄程异同平章事
　　【淮西既平上浸骄侈判度支皇甫鏄盐铁使程异晓其意数进羡余由是有宠又以厚赂结吐突承璀上遂以为宰相制下朝野骇愕至于市道负贩者亦嗤之裴度崔羣极諌其不可上不聴度耻与小人同列求退不许乃上疏曰鏄异皆钱谷俗吏佞巧小人陛下一旦寘之相位中外骇笑况鏄在度支专以丰取刻与为务中外仰给之人无不思食其肉比者裁损淮西粮料几至溃乱程异虽人品庸下然心事和平可处繁剧不宜为相臣若不退天下谓臣无耻臣若不言天下谓臣负恩今退既不许言又不聴臣如烈火烧心众镝丛体所可惜者淮西荡定河北底宁承宗敛手削地韩舆疾讨贼岂朝廷之力能制其命哉直以处置得宜能服其心耳陛下建升平之业十已八九何思还自堕坏使四方解体乎上以度为朋党不之省镈自知不为众论所与益为巧謟以自固奏灭内外官俸以助国用给事中崔植封还敕书极谕之乃止时内出积年缯帛付度支令卖鏄悉以髙价买之以给边军其缯帛朽败随手破裂边军聚而焚之度因奏事言之鏄于上前引其足曰此靴亦内库所出臣以钱二千买之坚完可久服度言不可信上以为然由是鏄益无所惮程异亦自知不合众心能防谨谦逊为相月余不敢知印秉笔故终免于过其后上语宰相曰人臣当力为善何乃好立朋党度对曰方以类聚物以羣分君子小人志趣同者势必相合君子为徒谓之同徳小人为徒谓之朋党外虽相似内实悬殊在圣主辩其所为邪正耳范氏曰人君赏一人而天下莫不劝罚一人而天下莫不惧岂其力足以胜亿兆之众哉处之中理而能服其心也苟能服其心则治天下如运之掌何征而不克何为而不成裴度可谓知言矣其所以啓告人主岂不得其要乎胡氏曰与君子而小人得间之者诚不至也诚之所以不至者邪汩之也易曰闲邪存其诚闲邪云者犹置水于器不可以火投之宿火于防不可以水及之也持心如此声色货利暴慢鄙辟无自而入则正静虚明诚无不存及其久也纯亦不已而天徳全矣后之人君不知此道其初信用忠贤特以意气相合资之兴事造业既得所欲则心无常守而爱恶移焉惟迎合希意之小人乃胶固而不可解此宪宗所以斥忠贤为朋党而不知其自陷于小人之党也岂不为后世之大戒哉】集览【时内出属下句时谓当时也内出谓于内库发出缯帛令货卖】质实【方以类聚物以羣分易系辞上一章文】
　　冬十月五坊使杨朝汶伏诛
　　【朝汶妄捕系人责其息钱转相诬引近千人中丞萧俛劾之裴度崔羣亦以为言上曰姑与卿论用兵事此小事朕自处之度曰用兵事小所忧不过山东耳五坊使暴横恐乱辇毂上不悦退召朝汶责之曰以汝故令吾羞见宰相遂赐之死尽释系者】
　　十一月以柳泌为台州刺史
　　【上好神仙诏天下求方士宗正卿李道古因皇甫鏄荐山人柳泌云能合长生药泌言天台多灵草诚得为彼长吏庶几可求上以泌权知台州刺史諌官争论奏以为人主喜方士未有使之临民者上曰烦一州之力而能为人主致长生臣子亦何爱焉由是羣臣莫敢言胡氏曰宪宗信方士求长生其臣不能反复深切极论人生不可益天命不可移方士不可信之理而以自古未有方士临民为言宜其不能开其君之惑也汉武喜方士妻之以女矣岂以古尝有是而可为乎宪宗徒以强辩压其羣臣而不稽其理曽未几时全丹所作躁怒取祸岂非无穷之永鉴哉】集览【柳泌姓名泌兵媚反】质实【天台山名注见睿宗景云二年台州注见晋孝武太元二年临海汉武喜方士妻之以女事在元鼎四年】
　　吐蕃寇夏州○十二月田正将兵度河逼郓州【先是田正请自黎阳度河讨李师道裴度曰魏博军既度河即当仰给度支或与光顔互相疑阻则必益致迁延与其度河而不进不若养威于河北宜且使之秼马厉兵俟霜降水落自杨刘度河直指郓州则贼众揺心矣上从之是月正将魏博全师自杨刘度河距郓州四十里筑垒城中大震既而魏博义成军送所获郓州牙将夏侯澄等四十余人上皆释弗诛各付行营驱使曰若有父母欲归者优给遣之朕所诛者师道而已于是贼中闻之降者相继】集览【杨刘城名也在郓州之北刘或作留今东平府东阿县杨刘镇是】质实【黎阳县名注见汉成帝绥和三年魏博军注见同上绥和二年魏郡秣马注见汉光武建武十二年郓州注见肃宗宝应元年义成军注见懿宗咸通十年】


　　御批资治通鉴纲目卷四十八
<史部,史评类,御批资治通鉴纲目>
　　钦定四库全书
　　御批资治通鉴纲目卷四十九上
　　【起己亥唐宪宗元和十四年尽丁巳唐文宗开成二年】凡十九年
　　【己亥】十四年春正月遣中使迎佛骨至京师贬韩愈为潮州刺史
　　【先是功德使上言凤翔法门寺塔有佛指骨相传三十年一开开则歳丰人安来年应开请迎之上从其言至是佛骨至京师留禁中三日歴送诸寺王公士民瞻奉舍施惟恐弗及刑部侍郎韩愈上表諌曰佛者夷狄之一法耳自黄帝以至禹汤文武皆享寿考百姓安乐当是时未有佛也汉明帝始有佛法其后乱亡相继运祚不长宋齐梁陈元魏已下事佛渐谨年代尤促惟梁武帝在位四十八年前后三舍身为寺家奴竟为侯景所逼饿死台城事佛求福乃更得祸由此观之佛不足信亦可知矣佛本夷狄之人不知君臣之义父子之恩假如其身尚在来朝京师陛下容而接之不过宣政一见礼賔一设赐衣一袭卫而出之于境不令惑众也况其身死已乆枯朽之骨岂宜以入宫禁乞付有司投之水火永絶根本断天下之疑絶后代之惑佛如有灵能作祸福凡有殃咎宜加臣身上得表大怒将加愈极刑裴度崔羣言愈虽狂发于忠恳宜寛容以开言路乃贬潮州刺史自战国之世老庄与儒者争衡更相是非至汉末益之以佛然好者尚寡晋宋以来日益繁炽自帝王至士民莫不尊信下者畏慕罪福髙者论难空有独愈恶其蠧财惑众力排之尝作原道等篇行于世云】集览【宣政一见马文昌杂録曰今之文德殿唐之宣】
　　【政殿也是谓正衙而垂拱直其北紫宸乃在东偏礼賔一设礼大宗伯以賔礼亲邦国唐太宗因隋之礼着为贞观礼其賔礼四篇谓外国朝贡之礼也赐衣一袭注见代宗大歴十四年赐袭衣】质实【中使注见宗开元十五年鳯翔府名注见周显王八年岐京师注同上二十五年禁中注见宋孝武大明六年一统志云宣政殿名在西安府治东北五里唐大明宫内殿次北有紫宸蓬莱含元麟德等殿殿前东西廊有日华月华二门日华门东有文馆潮州古为闽越之地秦属南海郡汉初属南越武帝平南越复属南海郡晋咸和中属东安郡义熈末又分立义安郡梁兼置东阳州后改曰嬴州陈罢州隋废郡置潮州治海阳县大业中复为义安郡唐武德中改为潮州天寳初改为潮阳郡乾元初复为潮州五代时属南汉宋开寳中平其地仍为潮州广南东路元至元中改置潮州路国朝初改路为府广东道老庄注见晋成帝咸康三年法门寺注见文宗开成三年】
　　书法【书至京师何逺也于是自凤翔迎之终纲目书迎佛骨二而凶秽之祸无不立见者宪宗十四年正月书迎佛骨明年正月以国丧书懿宗十四年正月书迎佛骨是年七月以国丧书事佛求福反更得祸韩愈之言不诬矣】
　　发明【书以宦官为馆驿使书赐六军辟仗使印则宦人为愈盛矣书以皇甫鏄程异同平章事则宰相非其人矣书以柳泌刺台州则求仙之志荒矣书遣中使迎佛骨则惑佛之念蛊矣宪宗号为刚果而所为若此由其圣学不讲素无理义以养心故外物皆足以移之尔未几金丹燥渇既不足以享长年之效而身且不保佛亦无如之何又皆宦人相与为逆而宰相不能致诘凡此数事末流若此躬自为之而躬自蹈之然则有天下国家者可不戒哉韩愈表諌几致极刑要之排斥异端正议不屈至今凛凛犹有生气纲目直书贬愈于迎佛骨之下葢亦表其因是见贬故书而予之也】
　　二月平卢都将刘悟执李师道斩之
　　【田正李愬屡败平卢兵李师道发民治城堑役及妇人民惧且怨都知兵马使刘悟将兵万余人屯阳谷以拒官军务为寛惠使士卒人人自便军中号曰刘父或谓师道曰悟专收众心恐有他志师道潜遣二使赍帖授行营副使张暹令斩悟暹素与悟善懐帖示之悟召诸将谓曰悟与公等不顾死亡以抗官军诚无负于司空今司空信防来取悟首悟死诸公其次矣且天子所欲诛者独司空一人今军势日蹙吾曹何为随之族灭欲与诸公还入郓州奉行天子之命岂徒免危亡富贵可图也有后应者皆立斩之众惧皆曰惟都头命乃令士卒皆饱食执兵夜半听鼓三声絶即行人衔枚马口遇行人执留之天未明军至城下城中噪諽动地子城门已洞开牙中兵不满数百皆投弓矢于地悟勒兵捕师道与二子斩之慰喻军民斩赞师道逆谋者二十余家文武将吏且惧且喜悟见李公度执手歔欷出贾直言于狱置之幕府田正遣使往贺悟函师道父子三首送正营正大喜露布以闻淄青等十二州皆平上命户部侍郎杨于陵宣抚淄青分其地为三道以郓曹濮为一道淄青齐登莱为一道兖海沂密为一道自广德以来垂六十年藩镇跋扈河南北三十余州自除官吏不供贡赋至是尽遵朝廷约束矣裴度纂述蔡郓用兵以来帝之忧勤机畧因侍宴献之请内印出付史官帝曰如此似出朕志非所欲也弗许范氏曰宪宗有功而不矜岂不贤哉而不能胜其骄侈之心卒任小人以隳盛业何邪葢危则惧惧则善心生安则泰泰则逸心生是以天下既平而祸患常生于所忽也胡氏曰纂述主德请付史官謟谀者所为也裴度亦尔何也曰度所谓循常人之事而寓忠智之意者也蔡郓用兵度实任之功名之际人臣所难处也归美于上推而弗居度之虑逺矣又载用兵以来上心忧勤则宪宗忆取之之难必思守之之不易是乃文类将顺实有匡救君子之所为众人固不识也】集览【张暹姓名也暹思亷反文类将顺谓裴度之文虽类于将顺其美然其实则有匡君之意也胡氏曰孔子所谓将顺者扶持诱掖之使臻于成也】质实【平卢军名注见汉桓帝永康元年青州一统志云阳谷古地名春秋时属鲁僖公时齐宋江黄防于阳谷即此隋置阳谷县属济北郡唐属济州天寳后属郓州宋徙治上巡镇金元俱仍旧国朝因之改属兖州府司空谓李师道衔枚注见秦二世二年歔欷注见汉光武建武元年幕府注见秦王政三年露布注见晋防帝元熈二年郓曹濮三州名郓注见肃宗寳应元年曹注见汉光武建武八年济隂濮注见周安王五年濮阳淄青齐登莱五州名淄注见宋明帝泰始三年盘阳青注见汉桓帝永康元年齐注见汉景帝三年济南登注见宗开元二十年莱注见汉安帝永初二年东莱兖海沂宻四州名兖注见汉献帝兴平二年海注见秦二世二年沂注见陈宣帝太建五年北徐密注见汉武帝征和二年诸邑广徳代宗年号藩镇注见肃宗上元二年跋扈注见德宗贞元十五年蔡郓二州名蔡注见汉光武建武十九年汝南郓注见前葢指吴元济李师道言也】
　　以刘悟为义成节度使
