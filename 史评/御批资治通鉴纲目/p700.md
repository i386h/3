<!-- { "loadSidebar": true } -->
　　【右拾遗刘邺上言李德裕父子为相有声迹功效窜逐以来血属将尽生涯已空宜赐哀悯赠以一官从之】
　　发明【德裕辅相武宗有振起威令之功固非他相比也然窜逐海表以没其身至是追复官爵加以褒赠是亦公论之不容冺者书以予之宜矣】
　　夏侯孜罢以毕諴同平章事
　　【辛巳】二年春正月白敏中罢以杜悰同平章事
　　【一日两枢宻使诣中书宣徽使杨公庆继至独揖悰出斜封文书以授悰发之乃宣宗大渐时宦官请郓王监国奏也曰当时宰相无名者当以反法处之悰曰此非臣下所宜窥复封以授公庆曰主上欲罪宰相当于延英面示圣防明行诛谴公庆去悰谓两枢宻曰内外之臣事犹一体今主上新践祚未熟万机当以仁爱为先岂得遽赞成杀宰相事若习以性成则中尉枢宻岂得不自忧乎既而事寝是时士大夫深疾宦官事有小相渉则众共弃之建州进士叶京尝预宣武军宴识监军之面既而及第遇之于涂马上相揖因之谤议諠然遂沈废终身其不相悦如此】质实【斜封注见宗开元八年叶京建安人宣武军注见周显王二十九年】
　　秋七月南蛮攻陷邕州
　　【先是广桂容三道共发兵三十人戍邕三年一代经畧使叚文楚请以三道衣粮自募土军朝廷许之所募才得五百人文楚入为金吾将军经畧使李防利其阙额衣食以自入悉罢遣三道戍卒止以所募兵戍守左右江比旧什减七八故蛮人乗虚入防遂防邕州】质实【广桂容三州名广注见秦始皇三十三年南海桂注同上年桂林容注见代宗大歴六年邕州注见宪宗元和十五年】
　　九月以孟穆为南诏吊祭使
　　【杜悰上言南诏彊盛西川兵食单寡未可轻与之絶且应遣使吊祭谕以新王名犯庙讳故未行册命待其更名谢恩然后遣使庶全大体上从之防南诏防嶲州遂不行】质实【嶲州注见汉武帝元鼎六年越嶲】
　　书法【不果行矣何以书嘉杜悰也杜悰此请可谓善谋国矣故特书之使前宰能知出此尚有僣号防边之患哉】
　　【壬午】三年春正月羣臣上尊号○蒋伸罢○二月南诏复防安南以蔡袭为经畧使发兵御之
　　【南诏复冦安南经畧使王寛数来告急朝廷以袭代之仍发许滑徐汴荆襄潭鄂等道兵合三万人以授袭兵势既盛蛮遂引去】质实【许滑徐汴荆襄潭鄂八州名许注见汉后主建兴十年许昌滑注见隋恭帝皇泰二年徐注见秦始皇二十八年彭城汴注见周显王二十九年大梁荆注见汉献帝建安十二年襄注同上年襄阳潭注见汉献帝兴平元年长沙鄂注见汉后主建兴七年武昌】
　　夏四月置戒坛度僧尼
　　【上奉佛太过怠于政事于禁中设讲席自唱经手录梵夹又数幸诸寺施与无度吏部侍郎萧仿上疏曰祖之道慈俭为先素王之风仁义为首垂范百代必不可加佛之为道殊异于此非帝王所宜慕也愿陛下时开延英接对四辅力求人瘼防奉宗祧罢去讲筵躬勤政事上不能从】集览【唱经唱讴吟声杜甫大云寺诗梵放时出寺注梵放葢佛事至梵音必唱和演扬故声闻于寺外梵夹大藏经云唐贞观三年奘法师往五印度取经十九年囘京师得梵夹六百五十七部始居洪福寺翻译后乃造传浮图以藏梵本梵音扶泛反许慎云字出释书未详义意韵防注梵西域防号出浮图书此云清净正言寂静祖之道老子之道教也唐髙宗尊老子为圣祖太上元皇帝又注见晋成帝咸康三年老庄素王之风孔圣之风化也殷本纪伊尹从汤言素王之事索隠曰素王者太素上皇其道质素故称素王春秋序仲尼修春秋立素王注王于况反孔子家语齐太史子余叹羡孔子言天其素王之乎注素空也言无位而空王之四辅注见汉平帝元始五年】
　　五月分岭南东西二道以韦宙蔡京为节度使
　　【左庶子蔡京性贪虐多许时相以为有吏才奏遣制置岭南事岭南旧分五管广桂邕容安南皆岭南蔡京奏请分为两道以广州为东道邕州为西道使韦宙及京分领之蔡袭将诸道军在安南蔡京忌之恐其立功奏称南蛮远遁边徼无虞请罢戍兵从之袭累奏羣蛮伺隙不可无备乞留兵五千不聼袭作十必死状申中书时相信蔡京之言终不之省】集览【多许许与也犹言与人多可边徼注见汉武帝元鼎五年亭徼】正误【蔡京性贪虐多许今按本作多诈无烦费辞观其恐蔡袭立功妄奏南蛮逺遁边徼无虞又诈为敕书及攻讨使印募人攻邕州即多诈之实也】
　　秋七月徐州军乱逐节度使温璋诏以王式代之【初王智兴既得徐州募勇悍之士三千人以自卫其后节度使多儒臣其兵浸骄小不如意一夫大呼其众和之节度使即自后门逃去田牟至与之杂坐饮酒犒赐之费日以万计犹时喧哗邀求不已牟薨璋代之骄兵素闻璋性严惮之璋开懐慰抚而骄兵终猜忌竟聚噪而逐之忠武义成两军从王式讨裘甫者犹在浙东诏式帅以赴徐州骄兵益惧式至视事三日飨两镇将士遣还既而擐甲执兵命围骄兵尽杀之数千人皆死敕改武宁为徐州团练使兖海以濠州归淮南更置宿泗观察使留二千人守徐州余皆分兖宿委式分配将士赴诸道讫然后将两道兵至汴滑遣归本道身诣京师】质实【兖海二州名兖注见汉献帝兴平二年海注见秦二世二年郯濠州注见宋孝武大明五年北徐宿泗二州名宿注见穆宗长庆三年泗注见昭宗景福二年】
　　以夏侯孜同平章事○蔡京伏诛
　　【京为政苛惨设炮烙之刑阖境怨之为军士所逐贬崖州司户不肯之官还至零陵敕赐自尽】质实【炮烙之刑注见汉成帝永始二年崖州注见汉武帝元鼎六年珠崖零陵郡名注见晋武帝太康元年】
　　冬十一月南诏冦安南
　　【南诏率羣蛮冦安南蔡袭告急敕发荆湖兵二千桂管兵三千赴之未至南诏已围交趾袭婴城固守救兵不得至】质实【桂管注见代宗大歴元年交趾郡名注见宣宗大中十二年安南】
　　【癸未】四年春正月南诏陷交趾经畧使蔡袭死之
　　【交趾城陷蔡袭左右皆尽徒歩力战身集十矢欲趣监军船船已离岸遂溺海死荆南将士四百余人走至城东水际虞元惟德等谓众曰吾辈无船入水则死不若还与蛮鬬人以一身易二蛮亦为有利遂还向城纵兵杀蛮二千余人而死南诏两陷交趾所杀虏且十五万人留兵二万使其将杨思缙据交趾城溪洞夷獠皆降之诏诸道兵悉召还保岭南上游宴无节左拾遗刘蜕上疏曰今西凉筑城南蛮侵轶陛下不形忧闵何以责其死力弗听】质实【侵轶注见晋穆帝永和二年】
　　书法【于是城陷力战身集十矢趍监军船不及遂溺海死非死志也则何以书死之自蔡京请罢戌兵袭作十必死之书以告宰相袭固知有必死之理矣防至弗去守御三月力屈不降谓非死节可乎纲目书蔡京伏诛于光书蔡袭死之于后所以重嘉袭也自是歴僖昭讫唐亡天下之乱极矣书死之者蔡袭一人而已安得不深予之】
　　二月朔上歴拜十六陵考异【上当作帝】质实【十六陵谓髙祖献陵太宗昭陵髙宗干陵中宗定陵睿宗桥陵宗泰陵肃宗建陵代宗元陵德宗崇陵顺宗丰陵宪宗景陵穆宗光陵敬宗荘陵文宗章陵武宗端陵宣宗贞陵】
　　发明【宗庙之祭国典具存而独拜诸陵此何礼也懿宗庸鄙若此礼官亦无有能正之者直笔书之其失自见凡祭祀常事合礼则不书】
　　○三月归义军奏克复凉州质实【凉州注见汉光武建武十年武威】夏四月毕諴罢为兵部尚书
　　【诚以同列多狥私不法称疾辞位】
　　以康承训为岭南西道节度使○五月以杨収同平章事
　　【取与中尉杨价叙宗相结故得为相】
　　杜审权罢○六月杜悰罢以曹确同平章事质实【曹确河南人】○秋七月朔日食○以宋戎为安南都防
　　【时诸道兵援安南者屯聚岭南餽运劳费润州人陈磻石上言请造千斛大舟自福建运米从海一月至广州从之军食以足然有司以和雇为名夺商人舟入海或遇风涛没溺有司囚系纲吏舟人使偿其米人颇苦之】质实【润州注见晋成帝咸和三年京口】
　　八月以吴德应为馆驿使
　　【台谏上言故事御史廵驿不应忽以内臣代之上谕以敕命已行不可复改左拾遗刘蜕上言自古明君所尚者从諌如流岂有已行而不改且敕自陛下出之自陛下改之何为不可弗听】
　　书法【以宦官为馆驿使元和尝书之矣常事也此其书何自武宗以来阉竖少戢当时至有杨刘怯懦隳败旧风之语大中之世尤痛抑之懿宗昏懦复任宦者书曰以吴德应为馆驿使所以深病帝也】
　　冬十月以令狐滈为詹事司直
　　【初以令狐滈为左拾遗拾遗刘蜕上言滈专家无子弟之法布衣行公相之权起居张云言滈父绹用李涿为安南致南蛮至今为梗由滈纳贿陷父于恶绹执政时人号滈白衣宰相滈亦引避故有是命】集览【专家无子弟之法专父兄之权亏尊卑之礼也左传闵二年晋李克曰专命则不孝】质实【詹事东宫官名注见德宗兴元三年令狐滈华原人】
　　【甲申】五年春正月贬张云兴元少尹刘蜕华隂令考异【云字蜕字下并漏为字】质实【兴元府名注见周赧王四年汉中华隂县名注见周显王三十七年临晋令狐绹为其子滈讼寃故贬之】
　　三月彗星出
　　【彗出于娄长三尺司天监奏按星经是名含誉瑞星也上大喜请宣示中外于是编诸史防从之】集览【彗出于娄长三尺胡氏管见曰彗即孛也孛言其气彗论其象氛祲孛孛如彗扫然天变之大者也其光芒长大者其祸缓短而急者其祸促此云长三尺言其短也祸促必矣天官书曰娄为聚众正义曰娄三星鲁之分野亦曰聚众占动揺则众兵聚金火守之兵起也是名含誉瑞星也上大喜胡氏管见曰春秋书星孛三各有其应以明天变之不可忽也据歴古占家之言皆曰除旧布新无他説焉未有以为瑞星者今杨収曹确为相曽无格君惊惧之戒反听司天谄奏其孔子之所谓无忌惮而不畏天命者与】书法【于是星长三尺太史奏称瑞星此其书彗何抑谀侫也故直笔书之】
　　发明【是时防盗纵横人民愁苦彗星之出天戒昭昭而反以为瑞宣示中外其诬天罔人若此纲目书之亦所以见当时不知警惧之意也虽欲不亡何可得哉】
　　夏四月以萧寘同平章事○南诏冦邕州官军败没加康承训检校右仆射
　　【承训至邕州不设斥南诏帅六万将入境承训遣六道兵凡万人拒之敌至不设备五道八千人皆没惟天平军后至得免承训不知所为副使李行素帅众治濠栅甫毕蛮军已合围四日攻具将就诸将请夜分道斫蛮营承训不许有天平小校再三力争乃许之将勇士三百夜缒而出散烧蛮营斩五百余级蛮大惊解围去承训腾奏告防中外皆贺加承训检校右仆射子弟亲眤皆奏功受赏烧营小校不迁一级由是军中怨怒声流道路】集览【夜缒而出缒驰伪反左传僖三十年郑伯使烛之武夜缒而出注至夜以防悬城而下也】质实【斥注见汉武帝元封元年天平军注见汉献帝兴平元年东平】书法【属辞比事而赏罚之无章可见矣】
　　五月发徐州兵三千人戍邕州○秋七月以康承训为将军分司髙骈为岭南西道节度使
