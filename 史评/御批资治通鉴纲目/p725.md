<!-- { "loadSidebar": true } -->
　　十一月中尉刘季述幽上于少阳院而立太子裕考异【述下漏等字上当作帝】考证【中尉当作宦者上当作帝】
　　【自宋道弼景务修死宦官皆惧中尉刘季述王仲先枢宻王彦范薛齐偓等隂相与谋曰主上轻佻变诈难奉事専聼任南司官吾辈终罹其祸不若奉立太子引岐华兵控制诸藩谁能害吾哉至是上猎苑中夜醉归手杀黄门侍女数人眀旦日加辰已宫门不开季述帅禁兵千人破门而入具得其状出谓崔曰主上所为如是岂可理天下癈昏立眀自古有之为社稷大计非不顺也不敢违季述召百官陈兵殿廷作等状请太子监国及百官皆署之将士大呼入思政殿上惊起季述等出状白之曰此非臣等所为皆南司众情不可遏也即扶上与何后同辇嫔御才十余人适少阳院季述以银挝画地数上曰某时某事汝不従我言其罪一也如此数十不止乃手鎻其门镕鐡锢之遣兵围之穴墙以通饮食上求钱帛纸笔皆不与公主嫔御无衣衾号哭闻于外季述迎太子入宫矫诏立之以上为太上皇加百官爵秩将士优赏凡宫人左右为上所宠信者皆搒杀之胡氏曰在易困有亨道茍有刚中之徳致其诚意求在下之贤必有应者故困阨于前而受福于后也昭宗徳非刚中心无诚意卞急谯谯昧徐有说之义是以终于困而已也当是时国家之势如积薪在炎火之上累卵在頺石之下尚何心于驰骋田猎乐饮而沉醉也左右宦官伺衅日久又以奰怒促之能无少阳之辱乎○崔宻致书朱全忠使兴兵图返正进士李愚客防华州上韩建书曰明公居近闗重镇君父幽辱坐视凶逆而忘勤王之举仆所未谕也一朝山东侯伯倡义连衡鼓行而西眀公欲求自安其可得乎不如驰檄四方谕以逆顺军声一振则元凶破胆旬浃之间二竖之首传于天下计无便于此者建虽不能用厚待之愚坚辞而去胡氏曰李愚自为进士时已有逺见忠谋宜终为世用也惜其所告非所当告尔韩建前日肆其凶悖今日岂能率义乎不可与言而与之言失言愚于是为不知矣○全忠在定州闻乱而还季述遣其养子希度诣全忠许以唐社稷输之全忠犹豫未决副使李振独曰王室有难覇者之资也公为唐桓文安危所属宦竖囚废天子不能讨何以复令诸侯且幼主位定则天下之权尽归宦官矣全忠大悟即囚希度遣亲吏蒋晖如京师与崔谋之】集览【搒杀搒通作榜汉书刘伯庄注榜蒲庚反笞击也在易困有亨道易困亨注困穷也穷必通也处穷而不能自通者小人也卞急谯谯春秋鲁荘公卞急而好洁注卞躁疾也言性躁急也谯音兹消反字当作僬荀子以已之僬僬受人之掝掝注僬音憔僬僬眀察也掝与惑通昏迷也昧徐有说之义昧不眀了也易困卦九五困于赤绂乃徐有说注致物之功不在于暴故曰徐也困而后乃徐徐则有说矣伊川传曰人君之困由上下无与也赤绂臣下之服取行来之义故以绂言人君之困以天下不来也天下皆来则非困也五虽在困而有刚中之徳下有九二刚中之贤道同徳合余必相应而来共济天下之困是始困而徐有喜说也人君之在困时宜念天下之困求天下之贤若祭祀然致其诚敬则能致天下之贤济天下之困矣奰怒奰皮器反亦怒也诗荡萹内奰于中国注云不醉而怒曰奰连衡衡读与横同注见周安王十五年従横】
　　发眀【唐自宪宗以来为宦官所杀者二君所立者七君昭宗轻佻狷急固足取祸然此辈视置君如奕棋已非一日是时昭宗手杀黄门侍女数人至于日加辰已宫门不开皆宪敬两朝之所无者万一羣阉举行陈宏志刘克眀故事则将若何惟二人不免于前故季述等犹有所畏于后遂用传授之说行其幽废之谋纲目特揭中尉书之所以见宦人之祸一至于此而唐朝公卿百执亦无一人敢与之抗者岂不深可叹哉】
　　【辛酉】天复元年春正月朔神防指挥使孙徳昭等讨刘季述等皆伏诛上复于位黜太子裕为徳王考异【上当作帝于字羡按晋永宁元年书帝复位无于字】
　　【神防指挥使孙徳昭自季述等废立常愤惋不平崔闻之遣判官石晋说之曰今反者独季述仲先尔公诚能诛此二人迎上皇复位则富贵穷一时忠义流千古茍狐疑不决则功落他人之手矣徳昭曰相公有命不敢爱死遂结右军都将董彦弼周承诲谋以除夜伏兵安福门外以俟之正旦仲先入朝徳昭擒斩之驰诣少阳院叩门呼曰逆贼已诛请陛下出劳将士何后不信曰果尔以其首来徳昭献其首上乃与后毁扉而出崔迎上御长乐门楼帅百官贺周承诲擒刘季述王彦范继至方诘责已为乱梃所毙薛齐偓赴井死出而斩之灭四人之族并诛其党二十余人上曰裕幼弱非其罪黜为徳王赐徳昭姓名李继昭承诲姓名李继诲彦弼亦赐姓皆以使相留宿卫赏赐倾府库时人谓之三使相上宠待益厚朱全忠由是亦益重李振】集览【使相唐制节度使兼平章事者曰使相】
　　书法【太子书废多矣未有书黜者此其书黜何季述所帝也以为有罪则季述迫之以为无罪则为逆臣所立也故特书黜纲目之权衡审矣终纲目书废太子十一废书以者一书黜者一详周赧王十六年为臣所废者不与焉晋太子覃】
　　发眀【季述之逆公卿在位既不能为有无至于讨贼返正又复出于北司则是君存君亡视若秦越亦将焉用彼相哉观之纲目所书则可见矣】
　　进朱全忠爵为东平王李茂贞为岐王○以韩全诲张彦为中尉袁易简周敬容为枢宻使考异【以字下漏宦者二字敕近年宰相延英奏事枢宻使侍侧争论纷然挠权乱政自今并依大中旧制俟宰相奏事毕方得升殿承受公事崔陆扆上言祸乱之兴皆由中官典兵乞令主左军扆主右军则诸侯不敢侵陵王室尊矣上召李继昭等谋之皆曰臣等累世在军中未闻书生为军主若属南司必多所变更不若归之北司为便于是复以宦者为中尉又徴前枢宻使严遵羙为两军中尉观军容处置使遵羙曰一军犹不可为况两军乎固辞不起以宦官终为肘腋之患欲以外兵制之防李茂贞入朝讽茂贞留兵宿卫以假子继筠将之諌议大夫韩偓以为不可曰留此兵则家国两危不留则家国两安不従范氏曰刘季述刼太子而幽帝宦者皆预其谋昭宗不能因天下讐疾之心穷治逆党夺其兵柄归之将相而以乱易乱复任宦者既赦而不问又稍以法诛之至使反侧不安外结藩镇以致刼迁之祸由絶恶不除其本而大信不立故也昔阳货作乱于鲁囚季桓子刼其国君春秋书之曰盗若季述等家臣贱人不得曰废立为唐史者宜书曰盗则名实正矣胡氏曰崔之言其心虽私其防则是冡宰六卿之长于事无所不统况兵权有国之司命而可不预知乎然不当分为左右通掌可也彼三武夫固北司之也夫岂足以谋乎】集览【挠权挠扰乱也汉书挠楚权注挠女教反弱也字或从木阳货作乱于鲁左传定五年九月阳虎囚季桓子及公父文伯而逐仲梁懐十月杀公何藐】
　　书法【中尉枢密纲目间书之矣未有如此其备也此其书何惜之也曷为惜之于是四逆既诛崔陆献防可以从之矣而谋于武卒复用宦者此机一失激为南北角立之势卒之崔外召朱温而唐遂亡矣故备书惜之】
　　二月朱全忠取河中晋绛等州执王珂以归杀之【朱全忠既服河北欲取河中以制河东遣张存敬将兵三万袭之而自以中军继其后晋绛不意其至皆降全忠留兵守之以扼河东援兵之路珂告急于李克用克用兵不得进报曰不若举族归朝珂又遗李茂贞书言天子诏藩镇无得相攻今朱公不顾诏命首兴兵相加河中若亡则同华邠岐俱不自保天子神器拱手授人矣公宜亟帅闗中诸镇兵固守潼闗赴救河中闗中安危国祚脩短系公此举茂贞不报存敬围河中王珂欲奔京师而人情离贰不复能出遂请降全忠驰赴之至虞乡哭重荣墓尽哀河中人皆恱珂欲面缚全忠止之曰太师舅之恩何可忘若郎君如此仆异日何以见舅于九泉乃以常礼出迎全忠表张存敬为留后珂举族迁于大梁后全忠竟杀之】质实【虞乡一统志云西魏之县名属蒲州隋唐宋金俱仍旧元省之故址在平阳府临晋县南六十五里】
　　以王溥裴枢同平章事○三月朱全忠遣兵攻河东取沁泽潞辽等州
　　【李克用遣使请好于全忠全忠忿其书辞蹇傲遣氏叔琮等分道攻之沁泽潞辽等州皆降别将白奉国防成徳兵自井陉入防承天叔琮等兵抵晋阳城下克用登城备御不遑饮食时大积旬刍粮不给士卒疟痢全忠乃召兵还周徳威李嗣昭以精骑蹑之杀获甚众】
　　夏五月以朱全忠为宣武宣义天平防国节度使【全忠奏乞除河中节度使而讽吏民请已为帅】
　　书法【前书为宣武宣义天平节度矣于是兼帅河中则其再序三镇何讥也兼领四镇惟子仪足当之以授全忠尾大甚矣故备书讥之】
　　李茂贞入朝
　　【初杨复恭借度支卖麯之利一年以赡军而不复归至是崔欲抑宦官罢之令酤者自造而月输钱度支并近镇亦禁之李茂贞惜其利表乞入朝论奏韩全诲请许之茂贞至京师全诲深与相结崔始惧益厚朱全忠而与茂贞为仇敌矣】
　　六月解崔盐铁使
　　【上之返正也中书舍人令狐涣给事中韩偓皆预其谋防擢为翰林学士时上悉以军国事委崔宦官侧目欲尽除之韩偓曰事禁太甚此辈亦不可全无恐其党迫切更生他变不从上独召偓问之对曰东内之难敕使谁非同恶处之当在正旦今已失其时矣上曰当是时卿何不为崔言之对曰陛下诏书云四家之外余无所问夫人主所重莫大于信既下此诏则守之宜坚若复戮一人则人人惧死矣然后来所去已为不少此其所以恟恟不安也今不若择其尤无良者数人明示其罪寘之于法然后抚谕其余择其忠厚者使为之长有善则奬有罪则惩则咸自安矣此曺在公私者以万数岂可尽诛邪夫帝王之道当以重厚镇之公正御之至于细机巧此机生则彼机应矣终不能成大功所谓理丝而棼之者也况今朝廷之权散在四方茍能先取此权则事无不可为者矣上深以为然曰此事终以属卿复请尽诛宦官但以宫人掌内诸司事宦官乃求羙女知书者数人内之宫中隂令诇察其事尽得宻谋日夜谋所以去者时领三司全诲等教禁军对上諠噪诉减损冬衣上不得已觧盐铁使时朱全忠李茂贞各有挟天子令诸侯之意知谋泄亊急遗全忠书称被宻诏令全忠以兵迎车驾】集览【令狐复姓元和姓纂云周文王子毕公髙之后封令狐因氏焉左传文七年晋败秦师于令狐即此地注令狐在河东正义曰令音零括地志云故城在蒲州猗氏县处之当在正旦正旦日孙徳昭杀刘季述等今韩偓谓何不于彼时一就处置之理丝而棼之棼符分反乱也左传夫治乱国犹治丝而棼之】书法【特笔也自是崔始惧而召全忠矣故特书之】
　　冬十月朱全忠举兵发大梁
