<!-- { "loadSidebar": true } -->
　　【初鲜卑檀石槐勇健有智畧部落畏服弛法禁平曲直无敢犯者遂推以为大人立庭于弹汗山去髙柳北三百余里东西部大人皆归焉因南抄缘边北拒丁零东郤夫余西击乌孙尽据匈奴故地东西万四千余里至是入冦以故乌桓校尉李膺为度辽将军膺到边羌胡皆望风畏服先所掠男女悉诣塞下送还之】质实【髙柳县名注见光武建武九年】
　　以韩韶为嬴长
　　【公孙举等聚众至三万人冦青兖徐州讨之连年不克尚书选能治剧者以韶为嬴长贼闻其贤相戒不入境流民万余户入县界韶开仓赈之主者争不可韶曰长活沟壑之人而以此伏罪含笑入地矣韶与同郡荀淑钟皓陈寔皆尝为县长以德政称时人谓之颍川四长】集览【治剧竭防反艰也尤甚也本传作理剧嬴长泰山郡嬴县之令长嬴音盈字或作赢】质实【韩韶长社人嬴一统志云汉之县名属泰山郡唐属东泰州后省入博城县故城在济南府泰安州界】
　　书法【邑长耳何以书录贤也纲目书长四岑彭虞诩韩韶陈寔皆録贤也】
　　遣中郎将叚颎击泰山琅邪羣盗平之考异【此当书讨误作击初鲜卑冦辽东属国都尉叚颎率所领驰赴之既而恐贼惊去乃使驿骑诈赍玺书诏颎颎伪退设伏虏反追颎因大纵兵悉斩获之至是诏选将帅有文武材者司徒尹颂荐颎拜中郎将击二郡贼大破之斩其帅公孙举东郭窦获首万余级余党降封颎为列侯】质实【叚颎武威姑臧人】
　　冬十二月地震
　　【丁酉】三年夏四月九眞蛮夷反讨破之考异【此攻夷狄误作讨】○闰月晦日食○蝗
　　【或言民贫宜铸大钱事下四府群僚及太学能言之士议之刘陶曰当今之忧不在于货在乎民饥盖民可百年无货不可一朝有饥议者不达农殖之本多言铸冶之便盖万人铸之一人夺之犹不能给况今一人铸之则万人夺之乎虽以隂阳为炭万物为铜役不食之民使不饥之士犹不能足无厌之求也夫欲民殷财阜要在止役禁夺则百姓不劳而足愿陛下寛锲薄之禁后冶铸之议聼民庶之謡吟瞰三光之文耀天下之心国家大事粲然皆见无有遗惑者矣今地广而不得耕民众而无所食群小竞进吞噬无厌诚恐卒有役夫穷匠投斤逺呼使愁怨之民响应云合虽方尺之钱何能有救其危也遂不改钱】集览【锲薄锲口列反亦薄也史炤通鉴释文曰锲刻也投斤逺呼本传作投斤攘臂登髙逺呼注呼去声谓投弃其斤斧而反叛也】
　　长沙蛮反质实【长沙郡名注见献帝兴平元年】
　　【戊戌】延熹元年夏五月晦日食
　　【太史令陈授陈日食之变咎在梁冀冀收考授死于狱中帝由是怒冀】
　　蝗○大雩集览【大雩月令仲夏之月命有司为民祈祀山川百源大雩帝注阳气盛而常旱山川百源能兴云雨者也众水始所出为百源必先祭其本乃雩雩吁嗟求雨之祭也雩帝谓为坛南郊之傍雩五精之帝配以先帝也春秋桓五年秋大雩左传曰龙见而雩注龙见建巳之月苍龙宿之体昏见东方万物始盛待雨而大故祭天逺为百谷祈膏雨公羊传注何休曰雩者旱祭请雨之名祭言大雩大旱可知也君亲之南郊以六事谢过自责使童男女各八人舞而呼雩故谓之雩是以春官司巫若国大旱则帅巫而舞雩郑司农云鲁僖公欲焚巫尫以其舞雩不得雨也谷梁传杨士勋疏曰贾逵云言大雩者别于山川之雩左氏说不为旱者亦称大雩则雩称大者或如贾言也名之为雩者郑云雩之言吁也吁嗟以求雨服防杜预以为雩之言逺也逺为百谷祈膏雨也未知二说孰当范言夫为大旱以六事谢过或恐如何说舞而呼雩理恐不然】
　　书法【书大雩始此终纲目书大雩二是年灵帝延平五年】
　　○秋七月太尉黄琼免考异【提要无黄字】○冬十月帝校猎广成遂至上林苑质实【广成苑名注见延熹六年】○十二月南匈奴乌桓鲜卑入冦以陈为度辽将军除并凉一年租赋【临行上疏曰臣闻三辰不轨擢士为相蛮夷不恭防卒为将臣无文武之才而忝鹰扬之任虽殁躯体无所云补西州地瘠民贫数更冦虏屡被灾荒虽含生气实同枯朽陛下以百姓为子焉可不垂抚循之恩哉牧守不良招致灾害胡虏凶悍因衰缘隙而将帅不忠聚奸玩冦使仓库单竭功业无效宜改任牧守去斥奸残更选将校简练文武除并凉今年租更寛赦罪扫除更始则善吏知奉公之祐恶者觉营私之祸胡马可不窥长城塞下无候望之患矣帝乃更选幽并刺史太守下诏为陈将军除并凉一年租赋到职州郡震栗省息经用嵗以亿计】集览【鹰诗维师尚父时维鹰言吕望佐武王伐纣如鹰之飞租更句絶更谓卒更钱也汉律更有三品曰卒更曰践更曰过更注见景帝三年卒践更望汉制每塞上要险之处别筑为城因置吏士而为障蔽谓之城伺望燧经用经常也】质实【三辰不轨张九韶曰三辰即三光谓日月星也轨法度也并凉二州名注见安帝永寜元年】
　　以张奂为北中郎将
　　【匈奴乌桓烧军门屯赤坑烟火相望兵众大恐奂安坐帷中讲诵自若潜诱乌桓使斩匈奴屠各渠帅袭破其众诸胡悉降】集览【讲诵自若本传作与弟子讲论自若屠各匈奴别种名非人名也即汉武时金日防父休屠王之裔本传作休屠名注休音朽屠直于反】
　　徴陈龟还龟不食而卒
　　【梁冀与陈龟素有隙徴还代之冀暴虐日甚龟上疏请诛之不省遂不食而死】
　　书法【终纲目不食而卒三龚胜陈龟卒谧皆节士也】
　　以种暠为度辽将军
　　【暠到营所先宣恩信不服然后加讨羌虏质郡县者悉遣还之诚心懐抚信赏分明由是羌胡皆来顺服乃去燧除候望边方晏然无惊】质实【烽燧注见唐太宗贞观十三年候望注同上年】
　　【己亥】二年春二月鲜卑冦鴈门质实【鴈门郡名注见秦王政三年】○蜀郡夷冦蚕陵质实【蚕陵一统志云汉之县名属蜀郡即古之氐羌地晋属汶山郡后周置翼针郡及县隋初郡废以县属防州大业初属汶山郡唐武德初始置翼州天寳间改临翼郡乾元初复为翼州领卫山翼水峨和三县五代至宋元皆为羌人所据不置州县本朝初平定西羌以古翼州置叠溪守御军民千戸所直四川指挥使司】○三月复防刺史二千石行三年防书法【安帝尝书聼大臣行三年防矣六年而书复防桓帝亦书复聼刺史二千石行三年防矣至是亦六年耳又以复防书岂古礼之难复哉人心之不肖可悲矣故纲目悉书之】
　　○夏大水○秋七月皇后梁氏崩
　　【梁后恃姊兄埶奢靡妬忌宠衰无子宫人孕育鲜得全者帝益疏之忧恚而崩】
　　懿献皇后于懿陵
　　书法【后不地此其书懿陵何不以合也故地凡后书地非宜合而不合则不宜合而合者也否则不宜陵而陵者也终纲目后书地七详宣帝本始三年皆讥也】
　　○八月大将军梁冀伏诛太尉胡广司徒韩縯司空孙朗皆以罪免为庶人
　　【梁氏七侯三后六贵人三大将军卿将尹校五十七人冀専擅威柄凶恣日积宫卫近侍并树所亲禁省起居纎防必知四方贡献皆先输上第于冀乘舆乃其次焉百官迁召皆先到门谢恩然后敢诣尚书吴树为宛令之官辞冀冀以賔客为托树曰小人奸蠧比屋可诛明将军处上将之位宜崇贤善以补朝阙自侍坐以来未闻称一长者而多托非人非树所敢闻也到县遂诛冀客数十人后还谒冀冀鸩之出死车上安帝嫡母耿贵人薨冀从其从子求珍玩不得怒族其家崔琦作外戚箴以风冀怒曰管仲乐闻讥谏之言萧何乃设书过之吏今将军不能结纳贞良以救祸败反欲钳士口蔽主聼使马鹿易形乎冀杀之冀秉政几二十年以私憾杀人甚众威行内外天子拱手邓香妻宣生女猛香卒宣更适孙夀舅梁纪夀引猛入掖庭为贵人冀因认为己女遣客杀宣登屋欲入宣家觉之驰入白帝帝大怒因如厠独呼小黄门史唐衡问左右与外舎不相得者谁乎衡对单超左悺与梁氏有隙徐璜具瑗亦忿疾之于是帝呼超悺入室定议帝齧超臂出血为盟冀心疑之使中黄门张恽入宿以防其变瑗收恽请帝御前殿使尚书令尹勲持节勒丞郎以下皆操兵守省閤敛诸符节送省中使瑗将廐驺虎贲羽林都候劒防士合千余人与司张彪共围冀第收大将军印绶冀夀皆自杀悉收梁氏孙氏无长少皆弃市胡广韩縯孙朗皆坐阿附减死免为庶人故吏賔客免黜者三百余人朝廷为空百姓称庆收冀财货县官斥卖合三十余万万以充王府用减天下租税之半散其苑囿以业穷民】集览【上第上等第一髙者乘舆天子以天下为家不以京师宫室为常处当乘舆以行天下故群臣托乘舆以言蔡邕独防曰天子至尊不敢渫渎言之故托于乘舆乘去声书过之吏贡父曰吏当作史马鹿易形秦二世三年赵髙谓鹿为马更适犹言改嫁也尔雅释诂曰如适之嫁注方言云自家而出谓之适犹女出为嫁也唐衡即唐两堕注见后左悺即左回天也觧见建和元年徐璜即徐卧虎注见后具瑗即具独坐注见后都候汉官仪曰左右都各一人主劒防士及天子有所收考斥卖斥弃也不用也谓不用而卖之以充王府用用字当属下句用因也因是除减天下税租之半】正误【以充王府甪今按当属上句】质实【宛县名注见周赧王十七年崔安平人】
　　书法【于是围冀第冀自杀书伏诛正其罪也凡上书事下书官官其事也上书事下书罪罪其事也冀书伏诛广等书以罪免其为梁氏之党明矣三公皆党梁氏汉之不危幸哉】
　　发明【梁冀之死防帝特以恣横怒而杀之尔非能讨有罪而正王诛也然当冀擅权之时诚未有易然者迨其相毙无复顾虑汉朝诸人盍亦申告于朝紏举本初鸩毒之祸显明大义讨其不赦之罪残其身污潴其宫庶几讨贼之义暴白于天下而当时则弗暇也是以纲目书伏诛而不去其官仅与窦宪同科而不与莽卓比者讥汉人之失贼也下书胡广等皆以罪免则举朝阿附逆贼之罪尤晓然矣呜呼诛逆臣必治其党急于讨贼则以失贼为贬而书法若此为逆省岂有容足之地哉故曰纲目脩而乱臣贼子惧】
　　立贵人邓氏为皇后追废梁后为贵人○封宦者单超等五人为列侯考异【一本等误作者】
　　【世谓之五侯】集览【五侯唐衡单超左悺徐璜具瑗以诛梁冀功五人同封】
　　以黄琼为太尉
　　【时新诛梁冀天下想望异政琼首居公位乃举奏州郡贪污死徙十余人辟汝南范滂滂少厉清节尝为清诏使按察冀州登车揽辔慨然有澄清天下之志守令赃污者皆望风觧印绶去奏权豪之党二十余人尚书责滂所劾猥多对曰臣之所举自非叨秽奸暴深为民害岂以污简札哉间以防日廹促故先举所急其未实者方更参实臣闻农夫去草嘉谷必茂忠臣除奸王道以清若臣言有贰甘受显戮尚书不能诘】质实【汝南郡名注见光武建武十九年】
　　徴处士徐穉姜肱袁闳韦着李昙皆不至
