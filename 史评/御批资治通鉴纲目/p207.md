<!-- { "loadSidebar": true } -->
　　鲜卑宼酒泉质实【酒泉郡名注见汉武帝元朔三年】○初西邸卖官【初开西邸卖官二千石二千万四百石四百万其以徳次应选者半之或三分之一令长随县丰约有贾富者先入贫者到官倍输又私令左右卖公卿公千万卿五百万尝问侍中杨奇曰朕何如桓帝对曰陛下之于桓帝亦犹虞舜比徳唐尧帝不悦曰乡彊项真杨震子孙死后必复致大鸟矣竒震曽孙也】集览【复致大鸟杨震死时先葬十余日有大鸟髙丈余集震防前悲鸣泪下葬毕乃飞去】
　　书法【桓帝之世书卖关内侯以下官矣于是而开西邸若市肆然虽公卿有常价谓之何哉书初开西邸是又桓帝之所未有也】
　　【己未】二年春大疫○太尉桥罢
　　【防子游门次为人所刼登楼求货不与司河南围守家不敢迫瞠目呼曰奸人无状岂以一子之命而纵国贼乎促令攻之子死因上言天下凡有刼质者皆并杀之不得赎以财寳开张奸路由是刼质遂絶】
　　地震○夏四月朔日食○宦者王甫伏诛太尉叚颎有罪自杀
　　【王甫曹节等奸虐弄权叚颎以输货得太尉阿附之王甫父兄子弟为卿校牧守者布满天下所在贪养子吉为沛相尤残酷视事五年凡杀万余人尚书令阳球常附髀发愤曰若阳球作司此曹子安得容乎既而果迁司甫使门生于京兆界辜官财物七千余万京兆尹杨彪发之彪赐之子也球奏甫颎等罪恶悉收送洛阳狱及甫子萌吉自临考之五毒备极萌乃骂曰前奉事吾父子如奴奴敢反汝主乎父子悉死杖下颎亦自杀乃僵磔甫尸于夏城门大署榜曰贼臣王甫尽没入其财产妻子皆徙比景球遂欲以次表诛节等及敕中都官从事曰且先去权贵大猾若公卿豪右从事自办之何须校尉耶节等闻之不敢出沐防送虞贵人葬节见磔甫尸慨然拭泪直入省白帝曰阳球故酷吏好妄作不宜使在司以骋毒虐帝乃徙球为卫尉于是曹节朱瑀等权势复盛郎中审忠上书极言瑀等罪恶请与考騐有不如言愿受汤镬之诛不报】集览【辜与校通注见桓帝延熹三年辜较五毒项与手足俱加木夏城门洛阳城南门名曰夏门】
　　书法【甫死考掠书伏诛正其罪也凡上书事下书官官其事也上书事下书罪罪其事也梁冀书伏诛胡广等书有罪则广为冀党明矣王甫书伏诛叚颎书有罪则颎为甫党明矣】发眀【叚颎在汉功亦不少然不免书有罪者失在阿附宦寺输货得官耳当是之时守正而毙者君子犹恨其去之不早况颎辈乎书以贬之宜矣】
　　封中常侍吕强为都乡侯不受
　　【强清忠奉公帝以众例封为都乡侯强固辞不受因上疏曰宦官品卑人贱妄授茅土开国承家小人是用隂阳乖刺罔不由兹采女数千衣食之费日数百金终年积聚岂无忧怨蔡邕对问毁刺贵臣讥呵宦官陛下不宻其言令群邪咀嚼致邕刑罪今群臣皆以邕为戒臣知朝廷不复得闻忠言矣叚颎武勇冠世勲烈独昭一身既毙而妻子逺播天下惆怅功臣失望宜徴邕受任反颎家属则忠贞路开众怨弭矣帝知其忠而不能用】集览【隂阳乖刺乖缪刺戾谓隂阳不调顺也刺音辢】质实【吕强河南成臯人都乡县名注见章帝章和二年】
　　书法【凡封拜书不受美辞也而于中常侍见之纲目所深予也故自赵髙以来未有不书宦者惟吕强不书书其官纲目封拜书不受十有九不拜二让还一详安帝永初元年宦官能让者吕强而已终纲目宦官可取者三人吕强以贤杨复光以功张承业以忠舍是无取焉耳】
　　发明【曰均之内臣也前此单超等封侯则掲宦者书之今此吕强乃书中常侍何哉强有清忠奉公之节且抗词自列备言封爵宦寺之非固非超等浊乱朝纲之比纲目别而异之特书不受以着其美其乐予人为善之意不间流品如此乃知不问是否欲一槩杀之者过矣】
　　诏党锢从祖以下皆释之
　　【上禄长和海上言礼从祖兄弟别居异财恩义已轻服属疎末而今党人锢及五族乖缪常法于是党锢自从祖以下皆得觧释】集览【上禄县属武都郡案汉武都今阶州是】质实【一统志云上禄汉之县名属武都郡东晋属仇池郡隋为苍泉县寻仍旧唐废之今巩昌府成县北二百二十里是其废县地也】
　　中郎将张修杀匈奴单于秋七月徴下狱死○冬十二月杀司徒刘郃少府陈球尚书刘纳卫尉阳球
　　【初郃兄侍中儵死于陈窦之难至是永乐少府陈球复说郃曰曹节等放纵为害可表徙卫尉阳球为司以次收节等诛之郃曰凶竖多耳日恐事未会先受其祸尚书刘纳曰为国栋梁倾危不持焉用彼相耶郃许诺与阳球结谋球小妻程璜之女由是节等闻知共白帝曰郃等交通书疏谋议不帝大怒郃及陈球刘纳阳球皆下狱死】质实【陈球下邳人】
　　发明【不曰杀司徒刘郃等而列叙之者哀其死不以罪不失其职且以甚当时之恶也】
　　巴郡板楯蛮反质实【巴郡注见文帝后元二年板楯蛮注见光和五年】○鲜卑宼幽并集览【幽并二州名在朔方】质实【幽州注见唐髙祖武徳四年并州注见晋愍帝建兴四年】
　　【庚申】三年夏四月江夏蛮反集览【江夏今在武昌是有江夏县】质实【江夏郡名注见唐僖宗干符四年】○秋地震○冬有星孛于狼弧集览【狼弧天文志天狼星弧矢星】鲜卑宼幽并○十二月立贵人何氏为皇后
　　【后本南阳屠家以选入掖庭生皇子辩故立之徴其兄进为侍中后王美人生皇子协后酖杀美人帝怒欲废后中官固请乃止】
　　作罼圭灵昆苑
　　【司徒杨赐諌曰先王造囿裁足以脩三驱之礼薪菜刍牧皆悉往焉先帝左开鸿池右作上林不奢不约今废田园驱居人畜禽兽殆非若保赤子之义宜惟卑宫露防之意以慰民劳帝欲止侍中任芝乐松曰昔文王之囿百里人以为小齐宣五里人以为大今与百姓共之无害于政也帝悦遂为之】集览【罼圭苑名鸿池上林武帝所起之苑名三驱之礼易比卦九五王用三驱失前禽注天子不合围开一面之网来者不拒去者不追惟取其不用命者不尽物取之义中之仁也若保赤子出尚书康诰篇文卑宫论语禹卑宫室而尽力乎沟洫露台汉文帝欲造露台惜百金之费注见文帝后元七年文王之囿孟子文王之囿方七十里民以为小齐宣王之囿方四十里民犹以为大何也】质实【一统志云鸿池在河南府洛阳县东三十里汉张衡东京赋东则鸿池清籞渌水澹澹即此上林苑名注见秦始皇二十六年】
　　苍梧桂阳贼攻零陵大守杨琁击破之考异【按此书攻当作寇书击当作讨】
　　【苍梧桂阳贼攻郡县零陵太守杨琁制马军数十乘以排囊盛石灰于车上系布索于马尾又为兵车专彀弓弩及战令马车居前顺风鼔灰贼不得视因以火烧布然马惊犇突贼阵因使后车弓弩乱发钲鼓鸣震郡盗波骇破散追斩无数枭其渠帅郡境以清】集览【苍梧郡名注见武帝元鼎五年桂阳广州记云桂阳五岭之一也零陵郡名今永州是注见武帝元鼎五年彀公候反说文张弩也又诗话注引满也波骇如波浪之骇散】质实【桂阳郡名注见武帝元鼎五年杨琁会稽乌程人乔之弟】
　　【辛酉】四年春正月调郡国马置騄骥廐丞以领之集览【騄骥騄駬骐骥良马名】
　　【时豪右辜马匹至二百万】
　　夏交阯梁龙反以朱儁为刺史击斩之集览【交阯南夷郡名郭璞云交阯所以谓之雕题脚胫曲戾相同阯与趾通】质实【张九韶曰汉置交阯刺史治安南领南海鬰林苍梧交趾合浦九真日南七郡注见唐宣宗大中二年朱儁上虞人】○六月雹○秋九月朔日食○鲜卑檀石槐死集览【檀石槐鲜卑大人名】
　　【子和连代立才力不及父而贪滛出攻北地人射杀之子骞曼防兄子魁头立后骞曼与魁头争国众遂离散魁头死弟歩度根立】
　　书法【匃奴单于书死书立鲜卑未有书者于是一书则特书死何幸之也鲜卑自世祖二十一年始见纲目和帝永元五年书徙据匃奴地始盛至桓帝永夀二年檀石槐始益强葢为邉患二十六年矣】
　　作列肆于后宫
　　【是嵗帝作列肆于后宫使诸采女贩卖更相盗窃争闘帝着商贾服从之饮宴为乐又于西园弄狗着进贤冠带绶又驾四驴躬自操辔京师转相仿效驴价遂与马齐好为私稸每郡国贡献先输中署名为导行费吕彊上疏谏曰天下之财莫不生之隂阳归之陛下岂有公私今中尚方敛诸郡之寳中府积天下之缯西园引司农之藏中廐聚太仆之马而所输之府輙有导行之财调广民困费多献少奸吏因其利百姓受其敝旧典选举委任三府尚书但受奏御受试任用责以成功功无可察然后付尚书举劾下廷尉案罪于是三公每有所选参议掾属咨其行状度其器能然犹有旷职废官荒秽不治今但任尚书或有诏用如是三公得免选举之负尚书亦复不坐责赏无归岂肯空自劳苦乎书奏不省】集览【太仆牧马官名荒秽不治地之荒芜污秽之不治者】
　　书法【凡作宫室讥也作列肆甚讥之也是故灵帝好狎则书作列肆于后宫肃宗好佛则书置道塲于三殿唐上元二年言非地也】
　　发明【为天子而作列肆于后宫是甘为闾阎猥贱之人矣尚可据皇极而临大寳乎据事直书不待贬絶恶自见矣】
　　【壬戍】五年春正月诏公卿举刺史二千石为民害者【太尉许戫司空张济承望内官受取货赂其宦者子弟賔客贪秽皆不敢问而虚紏邉逺小郡清修有惠化者二十六人吏民诣阙陈诉司徒陈耽上言公卿所举率党其私所谓放防鸮而囚鸾鳯帝以让戫济诸坐徴者悉拜议郎】集览【戫乙六反注有文章也今作彧】质实【张济武威祖厉人】发明【是时刺史二千石贪如豺虎所在纵横方且诏公卿举为民害者何哉书之于册足以发千古之一笑耳】
　　二月大疫○夏四月旱○秋七月有星孛于太微集览【太微天文志太微垣在翼轸之上注见景帝后元三年】○板楯蛮宼巴郡以曹谦为太守降之
　　【板楯蛮寇乱巴郡连年讨之不能克帝欲大发兵以问益州计吏程包对曰板楯七姓自秦世立功复其租赋其人勇猛善战永初建和羌虏入寇皆頼板楯连摧破之冯绲南征倚以成功近益州郡乱以板楯讨而平之忠功如此本无恶心长吏乡亭更赋至重仆役棰楚过于奴虏亦有嫁妻卖子或乃至自刭割陈寃州郡不为通理阙庭悠逺不能自闻故邑落相聚以至叛戾非有谋主僣号以图不今但选明能牧守自然安集不烦征伐也帝从其言选用太守曹谦遣宣诏赦之即时皆降】集览【板楯西南夷部落巴郡注见文帝后元二年不隂谋反逆为不道】
　　八月起四百尺观○冬帝校猎上林苑
　　书法【书校猎何讥禽荒也是行也还幸太学不书削之也】
　　○以桓典为侍御史质实【桓典沛郡龙亢人荣之孙】
　　【典为御史宦官畏之典常乘骢马京师为之语曰行行且止避骢马御史】
　　书法【侍御史之设乆矣未有书者始书桓典嘉举职也】
　　【癸亥】六年夏大旱○秋金城河溢质实【金城郡名注见光武建武十年又庐州府城西九十里有金城河未知孰是】○五原山岸崩集览【五原山在胜州榆林注见武帝太初三年】质实【五原郡名注见武帝元封元年】











　　御批资治通鉴纲目卷十二上
　　钦定四库全书
　　御批资治通鉴纲目卷十二下
　　【甲子】中平元年春二月黄巾贼张角等起
