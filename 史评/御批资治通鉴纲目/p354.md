<!-- { "loadSidebar": true } -->
　　○十二月太尉裕东还留子义真都督雍梁秦州军事【裕欲留长安经畧西北而诸将佐久役思归多不欲留会闻刘穆之卒裕以根本无托决意东还欲以王代穆之谢晦曰休元轻易不若羡之乃以徐羡之为丹阳尹管留任而以次子义真为安西将军守关中王脩为长史王镇恶为司马沈田子毛德祖傅之皆为参军从事先是陇上流户寓关中者望因兵威得复本土至是知裕无复西畧之意皆叹息失望关中人素重王猛而是役也镇恶功为多故南人忌之沈田子与镇恶争功尤不平裕将还田子等屡言镇恶家在关中不可保信裕曰钟会不得遂其乱者以有卫瓘故也语曰猛兽不如羣狐卿等十余人何惧镇恶邪三秦父老闻裕将还诣门流涕曰残民不沾王化于今百年始覩衣冠人人相贺舍此欲何之乎裕为之愍然慰喻遣之十二月裕发长安自洛入河开汴渠以归义真生十三年矣司马公曰古人有言疑则勿任任则勿疑裕既委镇恶以关中而复与田子有后言是鬭之使为乱也惜乎百年之寇千里之士得之艰难失之造次荀子曰兼并易能也坚凝之难信哉】质实【休元王表字丹阳郡名注见汉献帝兴平二年钟会不得遂其乱者以有卫瓘故也事在魏元帝咸熙元年汴渠注见汉明帝永平十二年】
　　发明【方裕在长安已书夏人进据安定裕非懵于事机者学奕方勤鸿鹄已至于是举崤函而弃之踵未及旋故都已失书太尉裕东还留子都督秦雍裕之经畧可知已流涕北望果何益哉】
　　魏置南雍州
　　【秦雍人流入魏境以万数魏乃置南雍州以寇赞为刺史治洛阳以抚之赞善招怀流民归之者三倍其初】质实【宼赞上谷人】
　　夏王勃勃遣兵向长安
　　【夏王勃勃闻刘裕东还大喜召王买德问计买德曰关中形胜之地而裕以防子守之狼狈而归正欲急成簒事不暇复以中原为意此天以关中赐我不可失也青泥上洛南北之险宜先遣游军断之东塞潼关絶其水陆之路然后传檄三辅施以恩德则义真在网罟之中不足取也勃勃乃使其子璝帅骑二万向长安别将屯青泥及潼关而自将大军为后继】质实【狼狈注见汉献帝初平三年上洛县名注见元帝太兴元年传檄三辅檄注见楚义帝元年三辅注见汉武帝征和元年】
　　【戊午】十四年【魏泰常三年夏昌武元年】春正月王镇恶沈田子帅师拒夏兵田子矫杀镇恶安西长史王脩讨田子斩之参军傅之击夏兵却之考异【斩当作诛】
　　【夏赫连璝至渭关中民降之者属路沈田子将兵拒之畏其众盛不敢进王镇恶闻之曰公以十岁儿付吾属当共竭力而拥兵不进虏何由得平遂与田子俱出田子与镇恶素有相图之志至是益忿惧军中又讹言镇恶欲尽杀南人据关中反田子遂请镇恶至傅之营计事因屏人语使人斩之矫称受太尉令义真与王脩被甲登门以察其变脩执田子数以专戮而斩之之破夏兵夏兵乃退】
　　发明【刘裕克秦诸将之力为多今乃自相屠戮其败宜矣然首恶在于田子故上书矫杀以定其罪下书讨斩以正其诛也】
　　太尉裕至彭城解严琅邪王德文还建康考证【谨按汪氏曰刘裕至彭城戒严误作解严夫整兵谓之戒严若戒严西讨京城戒严之类罢兵谓之解严若曹仁解严之类刘裕灭秦东还至彭城罢兵故曰解严汪氏以为误者非也犹恐惑于其説敢并及之】质实【彭城郡名注见秦始皇二十八年琅邪郡名注见汉光武建武五年解严注见隆安元年建康郡名注见汉献帝兴平二年】书法【太尉裕尝书还建康矣讥也此其书还建康何喜之也德文一日不可去帝所久矣裕既西伐德文暂出非得已也裕至彭城帝所不可无德文矣特书喜之】
　　○以刘义隆为荆州刺史
　　【刘裕欲以世子义符镇荆州张邵谏曰储贰之重四海所系不宜居外乃以义隆为荆州刺史以到彦之张邵王昙首王华等为参佐义隆尚防府事皆决于邵裕谓义隆曰昙首沈毅有器度宰相才也汝每事谘之】质实【张邵呉县人裕之弟到彦之彭城人屈到之后王昙首琅邪临沂人之弟荆州注见汉献帝建安十三年南郡】
　　三月遣使如魏○夏五月魏人袭燕不克
　　【初和龙有赤气四塞蔽日自寅至申太史令张穆言于燕王防曰此兵气也今魏方彊而执其使者臣窃惧焉至是魏遣长孙道生帅兵袭燕防乙连城进至和龙防婴城自守魏人攻之不克掠其民万余家而还】质实【和龙城名注见帝奕太和四年龙城】
　　六月太尉裕始受相国宋公九锡之命
　　【裕既受命崇继母萧氏为太妃以孔靖为尚书令王为仆射傅亮蔡廓为侍中谢晦为右卫将军殷景仁为秘书郎靖辞不受景仁学不为文敏有思致口不谈义深达理体至于国典朝仪旧章记注莫不撰录识者知其有当世之志】集览【记注兼书善恶之文】质实【傅亮灵州人瑗之子蔡廓陈留考城人谟之曾孙殷景仁长平人】
　　发明【使其当受则前日受之不为非使其不当受则今日受之不为是且既自加爵命矣又复辞之既辞之又受之书之于册亦徒为是纷纷尔天下后世果可以文欺也哉】
　　冬十月以西凉公李歆为镇西大将军
　　【歆遣使来告袭位故有是命仍封酒泉公】质实【酒泉郡名注见汉武帝元朔三年】
　　魏天部大人白马公崔宏卒质实【白马县名注见汉献帝建安五年崔宏东武城人林六世孙】
　　【諡曰文贞】
　　书法【纲目卒魏臣自崔宏始宏贤也故具官卒之】
　　刘义真杀其长史王脩关中大乱十一月夏王勃勃防长安义真逃归
　　【刘义真赐与无节王脩每裁抑之左右皆怨譛脩欲反义真杀之于是人情离骇莫相统一义真悉召外兵闭门拒守关中郡县悉降于夏夏王勃勃进据咸阳长安樵采路絶刘裕闻之使蒯恩召义真东归而以朱龄石守关中谓曰卿至可敕义真轻装速发出关然后徐行若关右必不可守可与义真俱归十一月龄石至长安义真将士大掠而东多载宝货子女方徐行日不过十里傅之谏不听赫连璝帅众追之之蒯恩断后力战连日至青泥大败为夏兵所禽义真左右尽散独逃草中参军叚宏追寻得之束之于背单马而归义真曰今日之事诚无算畧然丈夫不经此何以知艰难勃勃欲降傅之之不屈呌骂而死勃勃积人头为京观号髑髅台长安百姓逐朱龄石龄石焚宫殿奔潼关夏兵追杀之勃勃入长安大飨将士举觞属王买德曰卿往日之言一期而验可谓算无遗防矣裕闻青泥之败未知义真存亡怒甚刻日北伐谢晦谏以士卒疲请俟他年郑鲜之亦言今诸州大水民食寡乏三呉羣盗攻没诸县皆由困于征役故也江南士庶引领颙颙以望返斾闻更北出不测还期臣恐返顾之忧更在腹心也会知义真得免乃止但登城北望慨然流涕而已以叚宏为黄门郎毛德祖守蒲坂】质实【咸阳县名注见周显王十九年郑鲜之荥阳开封人三呉注见简文帝咸安二年】
　　夏王勃勃称皇帝○彗星见
　　【彗星出天津入太微经北斗络紫微八十余日而灭魏主嗣复召诸儒术士问之曰今四海分裂咎在何国朕甚畏之卿其无隐崔浩曰灾异之兴皆象人事人事无衅又何畏焉昔王莽将簒星亦如此今国家主尊臣卑民无异望晋室陵夷危亡不远彗之为异其刘裕将簒之应乎】集览【天津天官书有八星絶汉曰天潢宋均曰天潢天津也离骚经朝发轫于天津兮文公集注天津析木之津谓箕斗之间汉津也箕北斗南天河所经日月五星于此往来故谓之津又有天津九星在虚危北横河中即津梁所渡也】质实【彗星注见周显王八年太微注见汉景帝后三年紫微注见怀帝永嘉三年】
　　书法【于是彗入太微经北斗络紫微逾月而有东堂之弑矣变不虚生信哉纲目书彗十有七详周显王八年无其应者鲜矣】
　　十二月宋公刘裕弑帝于东堂奉琅琊王德文即位【裕以谶云昌明之后尚有二帝乃使中书侍郎王韶之与帝左右宻谋弑帝而立德文德文常在帝左右韶之不得间会德文有疾出居于外韶之以散衣缢帝于东堂裕因称遗诏奉德文即位】质实【昌明孝武帝表字王韶之琅邪临沂人】
　　书法【弑帝者王韶之也书刘裕何裕使之也于是裕特斥书刘】
　　发明【观之纲目所书刘裕之逆何其易邪是时晋帝在裕掌握故其所为如此而又举国之人安于为逆亦无有违异之者世变日下可哀也哉】
　　以北凉王蒙逊为凉州刺史质实【凉州注见唐中宗景龙二年蒙逊称藩故有是命】
　　【己未】恭皇帝元熙元年【魏泰常四年夏真兴元年】春正月立皇后禇氏○葬休平陵质实【一统志云休平陵在应天府上元县境内】○夏人防蒲坂【夏人攻蒲坂毛德祖不能御全师归彭城刘裕以德祖为荥阳太守戍虎牢】质实【荥阳郡名注见秦庄襄王元年虎牢关名注见帝奕太和四年蒲坂县名注见周赧王十二年】
　　夏主勃勃杀隐士韦祖思
　　【夏王勃勃徴隐士京兆韦祖思既至恭惧过甚勃勃怒曰我以国士待汝汝乃以非类遇我汝昔不拜姚兴今何独拜我我在汝犹不以我为帝王我死汝曹弄笔当置我于何地邪遂杀之】质实【京兆郡名注见唐宗开元十一年】
　　书法【交讥之也杀隐士者何讥耳祖思何讥焉无道而见祖思之失也愧龚胜矣隐士书杀终纲目二而已夏韦祖思唐韦月将皆两讥之】
　　发明【呜呼天下有道则见无道则隐士君子不幸生于衰乱之世戎虏之邦则必遁迹邱园括囊自晦毋使姓名有闻于时可也韦祖思之居京兆尝见礼于姚兴已非避世之士矣今焉勃勃召之而乃恭惧过甚遂为所杀以勃勃之凶暴固不可责以人理而祖思之所以处遯者毋乃犹有所未尽乎书勃勃杀隐士韦祖思隐士且犹杀之况仕于其朝者乎】
　　夏主勃勃还统万
　　【夏羣臣请都长安夏主勃勃曰朕岂不知长安帝都沃饶险固然统万距魏境裁百余里朕在长安统万必危若在统万则魏必不敢济河而西诸卿适未见此耳乃置南台于长安以赫连璝录尚书事而还勃勃性骄虐视民如草芥常置弓劒于侧羣臣迕视者凿其目笑者抉其唇谏者先截其舌然后斩之】集览【统万勃勃筑城于朔方郡北黑水之南曰朕方统一天下君临万邦新城宜名统万】质实【长安县名注见汉惠帝五年统万城名注见梁武帝普通五年】
　　宗室司马楚之据长社
　　【刘裕诛翦宗室之有才望者楚之叔兄皆死楚之亡匿蛮中及从祖休之奔秦楚之乃亡之汝颍间聚众以谋复仇楚之少有英气折节下士有众万余屯据长社裕使沐谦往刺之楚之待谦甚厚谦未得间乃夜称疾欲因楚之问疾而刺之楚之果自赍药往视情意勤笃谦不忍发乃出匕首以状告曰将军深为刘裕所忌愿勿轻率以自保全遂委身事之为之防卫转屯柏谷坞】质实【司马楚之宣帝弟太常馗之八世孙汝颍二州名汝注见周赧王十五年颍注见梁武帝天监二年折节注见周赧王二年长社县名注见汉光武建武八年柏谷坞注见汉武帝建元三年】
　　发明【宗室未尝书也而前此国璠之奔秦与今此楚之据长社皆书之何欤刘裕削弱晋室翦除枝叶故特书宗室以见其不容于时尔于裕乎何诛】
　　夏四月魏主嗣有事于东庙
　　【助祭者数百国】
　　西凉地震星陨
