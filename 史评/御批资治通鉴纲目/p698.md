<!-- { "loadSidebar": true } -->
　　【式有才畧至安南树艻木为栅深堑其外冦不能冐选教士卒甚鋭顷之南蛮大至去城半日式意思安闲遣译喻之中其要害蛮夜引去都校罗行恭久专府政麾下精兵二干都防中军才羸兵数百式杖而黜之】集览【安南唐以岭南地分五管曰广曰桂曰容曰邕曰安南树艻木为栅树上声扶树植之也栅寨栅也编立水为之艻字初疑是木名遂检通鉴释文唯注艻音调更无训解又检韵防注艻田聊反説文苇华也案尔雅苇丑艻注其类皆有艻秀丑即类也是知艻与木为两物夹杂树之为栅耳然旧书皆无解者未敢便执此説为是近读战国防见张孟谈对赵襄子曰臣闻董阏安于之治晋阳也公宫之垣皆以荻蒿苦楚墙之其髙至丈余其坚则箘簬之劲不能过也注荻萑苇属尔雅繁丑荻为蒿苦葢也楚荆也以是四物为墙焉始信艻非木名可以为栅无疑矣苫诗廉反葢音盍萑音丸深堑为句深浚之也堑绕城水也字或作壍汉髙本纪深堑而守不能冒冒亦音墨并训犯去城半日为句一本作去交趾半日程中其要害中竹仲反当也在我为要在彼为害故谓之要害】正误【树艻木为栅今按艻之为物以树字推之必非苇华通鉴胡三省注一书从艸从力读与棘同羊矢枣也此説亦非通鉴下文有云堑外值竹胡注引桂海虞衡志艻竹刺竹也黄齐守新州无城以此竹植之羔豚不能径传闻交趾外城亦是此竹正王式所植者然则艻木为栅非堑外所植之艻竹矣永乐中余弟尚书洽久在交趾考访得安南志唐田早为安南都防作木栅歳率民钱不时完王式至树艻木栅为没濠周植刺竹防不敢犯伪越外纪所载亦同字皆作艻今交趾有艻木叶似青杨本生而直本埋坚韧如中国栎木民间采此木横布外面甚耐久土人书作艻正如土产黄心木本只艻字上人书作苾□字书作之类多有妄加艸头竹头者刺竹如湖南猫竹而节宻刺尖射外快如锥民绕宅裁之鸡犬不能入窃意此木此竹皆最坚劲有力而得名士人因竻竹例书作竻而通鉴本唐书转写作艻误从刀也深堑其外今按当以深堑其外为句通鉴全文云深堑其外泄城中水堑外植竹防不能冒不当以其外属下句】质实【一统志云安南古南交之地秦属象郡汉初为南越所有武帝平南越置交趾九真日南三郡兼置交趾刺史治嬴东汉郡属交州吴增置九德武平新昌三郡宋又増置宋平郡而徙交州治龙编梁陈于交州置都督府隋初郡废改都督府为总管府唐初仍曰交州调露初改安南都防府至德初改镇南都防府大歴间复曰安南五代梁时土豪曲承羙专有其地后为刘隠所并后杨延艺绍洪相继为交趾节度使既而管内大乱推丁部为州帅其子琏继立宋平岭表琏内附封交趾郡王弟璿嗣立为其将黎桓所簒其后李公蕴簒黎氏陈日焸簒李氏然皆臣服中国封交趾郡王元宪宗时遣将破其国后归附封为安南国王至国朝洪武初陈日煃率先归附仍赐安南国王印传至日焜其臣黎季犛簒立永乐间遣将率兵分道并进俘李犛父子诏求陈氏后立之无所得因郡县其地置府十七州五领各州县又建交趾布政司提刑按察司及都指挥使司于交州府洪熈初防孽黎利攻刼诸郡邑朝廷复命将讨之宣德初黎利势屈始奉表乞立陈氏后曰暠者主其国诏封为安南王后利簒暠而自立朝臣复请加兵防利遣使来贡谢罪请命因而与之至今朝贡不絶麾下注见汉献帝建安十四年】
　　以刘瑑同平章事
　　【瑑与崔慎由议政于上前慎由曰惟当甄别品流上酬万一瑑曰昔王夷甫祖尚浮华妄分流品致中原邱墟今当循名责实使百官各称其职而遽以品流为先臣未知致理之日慎由无以对】集览【瑑柱兖反甄别品流甄之人稽延二反并训察也别鍳别也流品注见宗间元十七年流外】质实【刘瑑汴州人仁軓五世孙万一注见髙祖武德九年王夷甫王衍表字注见宗天寳十五载中原犹言中华也注见肃宗至德元年中原□荡】
　　二月崔慎由罢
　　【上欲御楼肆赦令狐绹曰御楼所费甚广事须有名且赦不可数上不悦曰遣朕于何得名慎由曰陛下未建储宫四海属望若举此礼虽郊祀亦可况于御楼时上饵方士药已觉躁渇疑忌方深闻之俛首不复言旬日慎由罢相范氏曰三代之时自天子至于庻人皆有常职以食其力有常行以勤其生壮而彊勉焉老而教训焉脩身以俟死而已天下无异道未有众人皆死而欲一己独不死者也执左道以乱政者杀故无迂怪之士由秦汉以来乃有神仙服食不死之説故人心多惑圣道不明此其一端也而人主尤甘心焉以唐考之自太宗至于武宗饵药以败者六七君亦可以为戒矣而宣宗人败以药至以储嗣为讳恶岂不蔽甚矣哉】集览【食其力力谓禄力也记曲礼篇问大夫之富曰有宰食力注宰邑上也食力谓民之赋税执左道以乱政者杀记王制篇执左道以乱政杀注左道若巫蛊及俗禁也不死之説楚辞天问篇何所不死文公集注不死之人则山海经淮南子屡言之矣固未可信然俗传海外琼州山中有杨宋卿者年百九十五嵗有九世祖不食不死不知其年歳子孙藏之鸡窠之中此或有之不足怪也今因录入以广异闻】正误【不死之説今按范氏力辩无此理集览反引他説以资异议良可怪也】
　　夏四月岭南军乱诏以李承勋为节度使讨平之【初上命李燧镇岭南已命中使赐之节给事中萧仿封还制书上方奏乐不暇别召中使使优人追之节及燧门而返改授承勋讨乱平之】质实【岭南道名注见秦始皇三十三年南海中使注见宗开元十五年萧仿兰陵人悟之子】
　　以夏侯孜同平章事○五月刘瑑卒
　　【瑑病笃犹手疏论事上甚惜之】
　　湖南军乱逐观察使韩琮质实【湖南观察使注见宋文帝元嘉十六年】○六月江西军乱逐观察使郑宪质实【江西观察使注见梁孝元帝承圣元年】
　　蛮防安南
　　【初安南都防李瑑为政贪暴彊市蛮中马牛群蛮怨怒导南诏侵盗边境自是安南始有蛮患】质实【南诏南夷国名注见宗开元二十六年】
　　秋七月宣州军乱逐观察使郑薫
　　【右补阙张潜上疏曰藩府代移之际皆奏仓库羡余以为课绩朝廷因而甄奬夫藩府财赋所出有常茍非赋敛过差及停废将士减削衣粮则羡余何从而致比来南方诸镇数有不宁皆此故也一朝有变所蓄之财悉遭剽掠又发兵致讨费用百倍然则朝廷竟有何利乞自今藩府长史不増赋敛不减粮赐独节游宴省浮费能致羡余者然后赏之上嘉纳之】质实【宣州注见汉明帝永平十三年丹阳】
　　河南北淮南大水
　　【徐泗水深五丈流没数万家胡氏曰祸福各以类至故三川震而知周将亡岷山崩江水竭而汉将亡厐勋乱徐土芝巢起山东唐自是亡则河南北淮南大水而徐泗为甚天之示戒明矣夫天理髙明悠乆非如人喜怒报施之促狭也祸在十年之后一世之外则目前之异诚非浅丈夫所经意于是置而不恤至于国家败壤则亦无如之何矣】集览【厐勋乱徐上事在懿宗咸通十年】质实【徐泗二州名徐注见秦始皇二十八年彭城泗注见昭宗景福二年三川渭河洛伊三水注见周安王十五年及汉髙后三年岷山注见德宗兴元元年芝巢起山东事在僖宗干符二年】
　　书法【盗贼之隂兆矣自是厐勋乱徐土芝巢起山东而唐遂以亡变不虚生信哉】发明【大中之治当时谓之小太宗此歴朝之所未有者抑不知宣宗特区区小数以察为明此小人之所喜而君子之所不取者况其大节既亏小何足数故凡逆气乗之祸乱溢出故是年四月书岭南军乱五月书湖南军乱六月书江西军乱七月书宣州军乱而又河南北淮南大水迭书于册用见天人之变交应于时至明年遂疽发于背而东首环泣矣未几大盗四起唐遂以亡然则余庆余殃之报夫岂潜差而或者犹以贤君目之过矣】
　　冬十月以于延陵为建州刺史
　　【延陵入辞上曰建州去京师几何对曰八千里上曰卿到彼为政善恶朕皆知之勿谓其远此阶前则万里也卿知之乎令狐绹拟李远杭州刺史上曰吾闻逺诗云长日惟消一局棊安能理人绹曰诗人托此为髙兴耳未必实然上曰且令徃试观之诏刺史毋得外徙必令至京师而察其能否然后除之令狐绹尝徙其故人为隣州刺史便道之官上以问绹对曰以其道近省送迎耳上曰朕以刺史多非其人为百姓害故欲一一访问知其优劣以行黜陟而诏命既行直废格不用宰相可谓有权时方寒绹汗透重裘上临朝接对群臣如賔客虽左右近习未尝见其有惰容毎宰相奏事旁无一人立者威严不可仰视奏事毕忽怡然曰可以闻语矣因问闾阎细事或谈宫中游宴无所不至一刻许复整容日卿辈善为之朕常恐卿辈负朕后日不复得再相见乃起入宫令狐绹谓人曰吾十年秉政最承恩遇毎延英奏事未尝不汗沾衣也范氏曰古者臣进戒于君君申敕其臣上下交修所以勤于德也宣宗视辅相之臣体貌甚恭而心实防之如遇胥史惟恐其败也拘之以利禄惮之以威严故所用多流俗之人而贤者不能有所施设白敏中令狐绹之徒崇极将相恃宠保位二十余年其相如此则其君之功烈亦可知也】集览【废格不用注见德宗贞元三年废格诏书】质实【建州注见晋武帝泰始五年建安杭州注见宪宗元和二年京师注见周显王二十五年闾阎注见昭宗天复二年延英殿名注见德宗贞元三年】
　　山南东道节度使徐商讨湖南乱军平之
　　【商以封疆险闗素多盗贼选精兵数百人别置营训练号捕盗将及湖南逐帅诏商讨平之】质实【山南东道节度注见汉献帝建安十二年襄阳】
　　以崔铉为宣歙观察使讨乱军平之质实【宣歙观察使注见德宗建中元年】○以韦宙为江西观察使讨乱军平之
　　【宙过襄州徐商遣都将韩季友帅捕盗从行至江州自间道一夕至洪州讨平之】质实【江州注见晋明帝太宁二年洪州注见汉武帝元鼎五年豫章】
　　十二月以蒋伸同平章事
　　【伸从容言于上曰近日官颇易得人思徼幸上惊曰如此则乱矣对曰乱则未乱但徼幸者多乱亦非难上称叹再三曰异日不复得独对卿矣伸不谕寻拜相】
　　【己卯】十三年夏四月以广德公主适校书郎于琮
　　【初上欲以琮尚永福公主既而中寝宰相请其故上曰朕近与此女子食对朕輙折匕筯性情如是岂可为士大夫妻乃更命琮尚广德公主】质实【一统志云永福本汉始安县地唐初析置永福县因乡为名属柱州五代宋金元俱因之至本朝正统间省理定县入焉改属桂州府公主注见晋安帝隆安五年广德县名注见晋成帝咸和二年】
　　武宁军乱诏以田牟为节度使
　　【武宁军节度使康季荣不恤士卒士卒噪而逐之上以田年尝镇徐州有能名复以为帅一方遂安】质实【武宁军注见秦始皇二十八年彭城】
　　秋八月帝崩郓王漼即位
