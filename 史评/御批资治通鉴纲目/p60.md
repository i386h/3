<!-- { "loadSidebar": true } -->
　　书法【汉世太子即位未有不书名者此其不名何他人子也他人子也而书太子即位予之欤不书立某为太子则非予之也不予之则曷为称太子未甞书立为太子也俄而有太子者即位而不知其名所以着其非正统也而太后之专大臣之狥不贬而自见矣终两汉之世太子即位不书名一而已○自秦氏治国事而临朝之端见矣汉吕氏始书临朝终纲目书临朝书御殿书称制诏凡二十二至称皇帝极矣吕氏平帝王太后和帝窦太后殇帝邓太后再书北乡侯阎太后冲帝梁太后再书灵帝窦太后献帝何太后晋成帝庾太后穆帝褚太后三书魏冯太后再书齐宣徳太后魏胡太后再书唐武氏再书五代汉太后】
　　发明【天下不可一日无主今恵帝以八月书崩而太子乃以九月始书即位至于旷月无君考之前史盖自戊寅至辛丑凡二十有四日始葬安陵既葬之后太子始即位则是吕后擅朝之祸可胜言哉况太子实非刘氏乃使之称尊其为莒人灭鄫大矣纲目书此文无贬词若真太子然者非予之也所以见将相大臣不能为有无拱手聴其所为是以交讥之耳然则刘氏之不灭岂非幸欤】
　　【甲髙皇后吕寅氏元年】考异【按嵗年例曰簒贼朱注国名防此髙皇后吕氏五字当易以白字】书法【于是有所谓少帝矣曷为仍旧史以髙皇后之年纪之少帝他人子而吕氏则汉太后也然则他人子也书太子书少帝无改焉何也所以罪汉廷之大臣也书太子书少帝则曷为罪之以为汉廷大臣不能为有亡而聴其所立也故以吕氏纪元而实录之不以他人子乱正统也然则曷为不于嵗下大书妇人称制天下之大变纲目所深惧也故特变例书之】
　　发明【纲目凡正统之年嵗下大书非正统者两行分注此固书法之正例也今吕氏临朝天下盖合于一殆与东汉马邓无异初非战国南北五代之比胡为亦以分注书之尝观程子頥易于坤之六五有曰臣居尊位羿莽是也犹可言也妇居尊位女娲氏武氏是也非常之变不可言也夫吕氏制朝虽取他人子立之实非刘氏故纲目于此分注其年以着其实非正统且以示天下非常之变故特变例书之为后世鉴尔凢此类皆纲目之大节书法之要防君子之所当深察者也】
　　冬十一月太后以王陵为帝太傅陈平为右丞相审食其为左丞相任敖为御史大夫考异【按统系例曰簒贼谓簒位干统而不及世者注曰如汉之吕后王莽又曰簒贼事亦连书但每嵗首及有异事即加其名据王莾书名而是年嵗首分注髙皇后吕氏则此当书太后吕氏后凡嵗首及有异事事各冠以吕氏而削太后二字】
　　【太后议欲立诸吕为王王陵曰髙帝刑白马盟曰非刘氏而王天下共击之陈平周勃曰髙帝定天下王子弟今太后称制王诸吕无所不可及退陵譲平勃曰始与髙帝啑血盟诸君不在邪今欲阿意背约何面目见髙帝地下乎平勃曰面折廷争臣不如君全社稷定刘氏之后君亦不如臣于是太后以陵为帝太傅实夺之相权陵遂病免归乃以平为右丞相审食其为左丞相不治事令监宫中食其故得幸于太后公卿皆囙而决事太后怨赵尧乃抵尧罪任敖甞为沛狱吏有徳于太后故以为御史大夫胡氏曰自已然论之王陵之不如平勃固也使太后未崩而平勃先死则如此言何哉是亦侥幸而已矣向使太后有议而将相大臣皆以为不可太后亦安能独行其意乎平勃许之犹且数月再遣张释风喻大臣而后乃王诸吕则知向者平勃阿意之罪大矣故程子论之曰汉祖之与羣臣以力相胜而臣之耳其臣之者非心恱诚服而愿为之臣也是以当此之时无一人肯死节者其后成功亦幸而已人臣之义当以王陵为正至哉言乎】集览【啑血盟句絶注见周赧王五十七年防血】
　　发明【审食其何人乃居左揆陈平与之同列而不耻并书于册不特见吕氏私意用人之罪亦以见陈平甘与哙伍之失】
　　追尊父吕公为宣王兄泽为悼武王
　　【欲以王诸吕为渐也】
　　春三月除三族罪妖言令
　　书法【始尽改秦也纲目寛刑之政书除者十并详惠帝四年】
　　○二月置孝弟力田二千石者一人○夏四月立张偃为鲁王
　　【张敖子也】
　　封山朝武为列侯立彊为淮阳王不疑为恒山王集览【山朝武三侯名皆他人子】
　　【皆太后所名孝惠子也】
　　书法【凡封立异姓书姓同姓书子若弟恒也此其曰山朝武何疑也其疑柰何以族则非真孝惠子也以姓则不知其何姓也然则名之而已矣异其文者异其事也】
　　立吕台为吕王考异【按凢例亲戚贵重者书其属据此当书立兄子台为吕王太后使大谒者张释风大臣大臣乃请割齐之济南郡为吕国立台为王】
　　秋桃李华
　　【乙二卯年】冬十一月吕王台卒○春正月地震武都山崩质实【武都郡名注见献帝建安二十四年】○夏五月太后封齐王弟章为朱虚侯令入宿卫考异【太后当作吕氏后凢书太后并同提要弟作子据汉书当从提要】集览【朱虚县名属琅邪括地志云故城在青州临朐东六十里】质实【一统志云朱虚汉之县名属琅邪郡东汉属北海国隋省入郚城县故城在青州府临朐县境】
　　书法【宿卫不书此何以书特笔也朱虚所以成功以典宿卫耳齐制其外章处其内以诛诸吕不难也是故封国未有书某弟者此书齐王弟通鉴书齐悼惠王子前吕王不书太后立此书太后封纲目书曰太后封齐王弟章令入宿卫天夺之魄矣于是封楚元王子郢客为上邽客不书略之也】
　　○六月晦日食○秋七月恒山王不疑卒考异【提要无秋七月三字】质实【恒山郡名注见灵帝中平二年】○行八铢钱
　　书法【书钱币始此自是终西汉之世钱货凡七变是年行八铢己未年行五分文帝五年造四铢武帝建元元年行三铢五年行半两元狩四年行三铢五年铸五铢莽四变居摄二年更造己巳年禁金刀庚午年更作甲戌年改钱法东汉五铢不变曹魏三变皆五铢昭烈帝章武元年后十月罢后主建兴五年复行吴再变后主建兴十四年铸大钱延熈元年铸当十大钱晋不书宋七变庚午年铸四铢丁亥年铸大钱戊子年罢甲午年铸孝建四铢乙巳年铸二铢十一月罢丙午年专用古钱齐议铸不果梁再变癸卯年铸鐡钱丁丑年铸四柱钱陈再变壬午年铸五铢己亥年用大货六铢元魏三变齐乙亥年行大和五铢梁丁酉年新旧通行梁己酉年铸永安五铢周三变辛巳年更铸甲午年铸五行大布钱己亥年铸永通万国钱隋五铢不变唐七变辛巳年唐行开元通寳髙宗干封元年行干封泉寳二年罢肃宗乾元元年铸大钱二年更铸上元元年敕小钱一当三十寳应元年皆当一五代楚乙酉年晋戊戌年己亥年周乙邜年唐己未年皆有铸自汉以来其间不变者皆五铢也然则五铢诚古今之中制矣】
　　○太后立山为恒山王更名义
　　【丙三辰年】夏江汉水溢集览【江汉二水名详见禹贡水】集实【朱子曰江汉发源梁州及入海则在荆之间也今按江水注见周赧王四年岷江汉水注见汉献帝建安十二年汉沔】书法【书水溢始此终纲目书杂水溢十有二是年再书辛酉年晋元帝建武元年梁武帝庚子年唐太宗贞观十一年髙宗永淳元年中宗神龙元年宗开元八年十年十八年二十九年河海溢不与焉】
　　○秋星昼见
　　书法【记异也书星昼见始此终纲目非日食而星昼见者四是年己未年晋惠帝永康元年五代己酉年而太后居其二隂盛阳微极矣】
　　○伊洛汝水溢质实【按一统志伊洛汝三水名伊水注见唐庄宗同光三年洛水注见光武建武三年汝水注见晋帝奕太和四年】
　　【丁四巳年】夏四月太后封女弟嬃为临光侯
　　书法【妇人封侯终纲目千三百六十二年一而已书深讥之纲目妇人以官封书者十一吕宣帝外祖母博平君莽母功显君安帝太后母新野君乳母王圣野王君顺帝乳母宋娥山阳君梁冀妻孙夀防城君魏元乂妻胡氏女侍中陈一仆母洗氏石龙太夫人隋封洗氏谯国夫人唐杨妃姊国夫人自洗氏外皆讥也萧何妻称鄼侯不书不与焉】
　　发明【分茅胙土君国子民其可以妇人为之乎吕嬃之封纲目特揭女弟书之所以着其不当封而封为妇人乱政之鍳也】
　　○废少帝幽杀之五月立恒山王义为帝更名以朝为恒山王考证【帝当作主○谨按凢例曰凢正统之君曰帝僣称帝者曰主孝惠既崩吕后临朝称制故嵗首分注髙皇后之年是为无统也当是时吕后命张皇后取他人子飬之而杀其母以为太子立四年幽杀之以无统之时立他人之子是簒贼也凢例又曰簒贼谓簒位干统如吕后之类朱子甞曰吕氏所自立本非孝惠子当比僣称帝者书曰少主云】
　　【少帝寖长自知非皇后子乃出言曰后杀吾母我壮即为变太后幽之永巷中谓羣臣曰帝病久迷惑昏乱不能治天下其代之羣臣顿首奉诏遂废杀之立义为帝不称元年以太后制天下事故也】书法【魏冯胡太后弑君则书弑此其书杀何不成之为君也曷为不成之为君非正统也义书立为帝何太后立之也亦非正统故其帝也书立为帝其诛也书吕后所名孝惠子终纲目书立为帝为皇帝凢五齐君地刘卢芳石敬瑭书立为天子一刘信皆不成之为帝也惟石敬瑭以事成得书主】
　　以曹窋为御史大夫
　　【戊五午年】春南越王佗反
　　【有司请禁南越闗市铁器南越王曰此必长沙王计欲倚中国击灭南越而并王之自为功也遂自称南越武帝攻长沙败数县而去】
　　秋八月淮阳王彊卒太后立武为淮阳王
　　发明【吕氏擅权用私意而行封爵然吕台方立阅一载而书卒至于彊不疑之受封虽彊以孝惠子名之亦且相继告殒天意昭然若此而吕氏曽不之悟详书于册不特见吕氏乱朝之迹亦以见天道不逺之意云】
　　○初令戌卒嵗更
　　【己六未年】冬十月太后废吕王嘉立台弟产为吕王○春星昼见○匈奴防狄道集览【狄道县名属陇西百官表县有蛮夷曰道其地有狄种故名焉】质实【一统志云狄道汉之县名为陇西郡治晋属狄道郡后魏至隋县不改唐析置临川县属兰州又别置安乐县后废宋熈宁中始置狄道县金元仍旧○本朝囙之属临洮府】○行五分钱【庚七申年】冬十二月匈奴防狄道○春正月太后幽杀赵王友
　　【友以诸吕女为后弗爱女怒去防之太后曰王言吕氏安得王太后百嵗后吾必击之太后召至邸饿死以民礼葬之民次是为幽王】集览【邸仓颉篇邸舎也郡国朝宿之舎在京师者率名曰邸邸至也言所归至也近世为逆旅之称】
　　日食昼晦
　　【太后见日食恶之曰此为我也】
　　书法【日食昼晦大异也于是太后见而恶之曰此为我也越明年而以大防书终纲目书日食三百六十七昼晦者三周安王二十年赧王十四年是年舎是无书者矣】
　　二月太后徙梁王恢为赵王吕王产为梁王○秋七月立太为济川王
　　【太后所名孝惠子也】
　　封营陵侯泽为琅邪王
　　【将军刘泽髙祖従祖昆弟其妻吕女也田生为之说大谒者张卿曰诸吕之王也大臣未服今营陵侯泽诸刘最长王之诸吕王益固矣张卿言之乃割齐之琅邪郡封泽为王】质实【营陵县名注见周赧王三十一年临淄】
　　赵王恢自杀太后立吕禄为赵王考异【据凢例当书吕氏立兄子禄为赵王】
