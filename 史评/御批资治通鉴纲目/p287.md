<!-- { "loadSidebar": true } -->
　　【茍晞移檄诸州陈越罪状帝亦恶越専权违命所留何伦等抄掠公卿逼辱公主密赐晞诏使讨之越亦下檄罪状晞遣兵攻之晞遣骑收越党尚书刘曽侍中程延斩之越忧愤成疾以后亊付王衍而卒众共推衍为元帅衍不敢当奉越丧还葬东海伦等以裴妃及世子毗自洛阳东走城中士民争随之帝追贬越为县王以晞为大将军都督青徐兖豫荆扬诸军事】质实【项县名注见汉后主延熈四年】书法【于是越讨石勒而卒不书卒于师何罪越也自往岁率兵讨勒书次于项于是五阅月矣未尝进兵纲目复书卒于项见越之畏敌至死而不敢前也】
　　发明【晋室之乱原于惠帝之庸愚肇于孽后之唱祸成于诸王之交攻盖至于太傅越之时亦已极矣前书汉冦洛阳则是贼虏已逼京师继书召天下兵入援则是国势已甚危急又况竟无一人至者越于是时曽无守卫根本之心乃率兵而出则是弃主与贼耳故书次于项则见其顿兵于外之意不书卒于军而书卒于项则见其不没于王事之意然则纲目之所以罪越者为如何哉社稷为墟中原涂炭是固生灵之不幸耳于越乎何诛】
　　夏四月汉石勒追败越军于苦县执王衍等杀之【勒帅轻骑追太傅越之丧及于苦县大败晋兵纵骑围而射之将士十余万人无一免者执太尉衍等问以晋故衍具陈祸败之由云计不在已且自言少无宦情不豫世事因劝勒称尊号冀以自免勒曰君少壮登朝名盖四海身居重任何得言无宦情邪破坏天下非君而谁众人畏死多自陈述独襄阳王范神色俨然顾呵之曰今日之事何复纷纭勒谓孔苌曰吾行天下多矣未尝见此辈人当可存乎苌曰彼皆晋之王公终不为吾用勒曰虽然要不可加以锋刃夜使人排墙杀之剖越柩焚其尸曰乱天下者此人也吾为天下报之世子毗及宗室四十八王皆没于勒裴妃为人所掠卖久之渡江初琅邪王睿之镇建业裴妃意也故睿德之厚加存抚以其子冲继越后】集览【苦县注见汉桓帝延熹八年】质实【襄阳郡名注见汉献帝建安十二年】
　　书法【讨勒晋兵也书越军何追罪越也越无讨志是军也自卫而已衍为大臣党越误国及为勒所执劝称尊号冀以茍免可贱甚矣不书太尉罪之也】
　　发明【王衍风流相尚清名盖世且首为三窟之计今乃为羯奴所杀如毙犬豕方且俯首乞怜之不暇一代人物果安在哉然襄阳王范毅然正色何以不得书死节司马越败乱天下范等从而和之斵丧帝室委弃乗舆大节若此他何足数按此行自衍范而下诸王及贵臣死者甚众纲目皆弃而不録仅书执衍等杀之且削去其官则其贱之之意为可知矣畧而不书初非过也】
　　五月杜陷长沙
　　【自是南破零桂东掠武昌杀长吏甚众】质实【长沙郡名注见汉献帝兴平元年零桂即零陵桂阳二郡零陵注见武帝太康元年桂阳注见汉武帝元鼎五年武昌郡名注见汉后主建兴七年】
　　汉人入冦六月陷洛阳杀太子诠迁帝于平阳封平阿公考证【封当作废为】
　　【茍晞表请迁都仓垣帝将从之公卿犹豫不果行既而洛阳饥困久相食百官流亡者什八九帝将行而卫从不备无车舆乃步出西掖门至铜驼街为盗所掠不得进度支魏浚帅流民数百家保河阴之硖石时掠得谷麦献之汉主聪使呼延晏将兵二万七千冦洛阳比及河南晋兵前后十二败刘曜王弥石勒皆引兵会之晏先至攻平昌门克之遂焚府寺六月司空荀藩及弟光禄大夫组奔轘辕弥晏克宣阳门入宫大掠帝欲奔长安汉兵追执之曜自西明门入杀太子诠等士民死者三万余人遂发掘诸陵焚宫庙曜纳羊后迁帝及六玺于平阳勒引兵出屯许昌汉以帝为左光禄大夫封平阿公以侍中庾珉王儁为光禄大夫初曜以弥不待已至先入洛阳怨之弥说曜曰洛阳天下之中山河四塞城池宫室不假修营宜白主上自平阳徙都之曜以天下未定洛阳四面受敌不可守不用弥防而焚之弥骂曰屠各子岂有帝王之意邪遂与曜有隙引兵东屯项闗刘暾说弥曰将军建不世之功又与始安王相失将何以自容不如东据本州徐观天下之势上可以混一四海下不失鼎峙之业弥心然之】集览【屠各子注见汉桓帝延熹元年】质实【河隂县名注见汉光武建武十五年平阴一统志云硖石闗名在河南府陜州城东旧硖石县即古崤陵关路东通渑池西通函谷今建巡检司于此六玺注见汉灵帝中平六年项闗在开封府陈州城东南九十二里东汉所置刘宋省入项城县魏浚东阿人始安王始安郡名注见成帝咸和六年按载记汉主渊封族子曜为始安王】
　　司空茍晞奉豫章王端建行台于防城荀藩奉秦王业趣许昌
　　【荀藩在阳城汝阴太守李矩输给之藩建行台于密传檄四方推琅邪王睿为盟主以矩为荥阳太守豫章王端太子诠弟也东奔仓垣茍晞奉为皇太子置行台徙屯防城秦王业吴孝王晏之子藩甥也年十二南奔密藩等奉之以趣许昌天水阎鼎聚西州流民数千于密欲还乡里藩以鼎有才而拥众用为豫州刺史以周顗等为参佐】集览【阳城县属汝阴按汝阴今颍州是密注见汉光武建武元年】质实【阳城县名注见秦二世元年汝阴郡名注见齐主宝卷永元二年一统志云防城春秋古邑名汉置山桑县属沛郡东汉属汝南郡三国魏属谯郡后魏置涡阳县隋改曰淝水县大业中复为山桑县唐改蒙城县五代宋因之金属寿州元属安丰路本朝因之改属凤阳府天水郡名注见汉光武建武二年周顗汝南安成人浚之子荥阳郡名注见秦庄襄王元年吴郡名注见汉献帝建兴三年】
　　琅邪王睿遣兵击江州刺史华轶斩之
　　【时海内大乱独江东差安中国士民避乱者多南渡江王导说睿收其贤俊辟掾属刁协王承卞壸诸葛恢陈頵庾亮等百余人时人谓之百六掾及承荀藩檄承制署置江州刺史华轶及豫州刺史裴宪皆不从命睿遣王敦甘卓周访合兵击轶斩之宪奔幽州睿以卓为湘州刺史访为寻阳太守陶侃为武昌太守】集览【頵俱伦反百六掾掾官属也言置掾属一百六人】质实【王承晋阳人卞壸济阴寃句人之子诸葛恢琅邪人阵頵陈国人庾亮鄢陵人明穆元皇后之兄王敦琅邪临沂人周访汝南人】
　　秋七月大司马王浚自领尚书令
　　【浚设坛告类立皇太子称受中诏承制封拜备置百官列置征镇】集览【告类五帝本纪舜类于上帝正义曰五经异义云非时祭天谓之类言以事类告也时舜告摄非常祭也蔡氏书曰按周礼肆师类造于上帝注云郊祀者祭昊天之常祭非常祀而祭告于天其礼依郊祀为之故曰类如泰誓武王伐商王制言天子将出皆云类于上帝是也】
　　汉刘曜寇长安南阳王模出降曜斩之遂据长安模世子保保上邽
　　【南阳王模使牙门赵染戍蒲坂染帅众降汉汉遣染与将军刘雅攻模于长安刘曜刘粲继之染败模兵于潼关长驱至下邽凉州将北宫纯自长安帅众降汉汉兵围长安模仓库虚竭士卒离散遂降于汉粲杀之关西饥馑白骨蔽野士民存者百无一二汉主聪以曜为雍州牧封中山王守长安模都尉陈安帅众归世子保于上邽保遂据有秦州寻称大司马承制署陇右氐羌皆从之】集览【下邽县名属京兆秦武公伐邽戎取其人来此置县有上邽故加下字上邽注见汉光武建武八年】质实【蒲坂县名注见周赧王十二年】
　　汉石勒陷蒙城执茍晞及豫章王端
　　【晞骄奢苛暴前辽西太守阎亨数谏杀之从事明预有疾自轝入谏晞怒曰我杀阎亨何关人事而轝病骂我预曰明公以礼待预故预以礼自尽今明公怒预其如逺近怒明公何桀为天子犹以骄暴而亡况人臣乎愿明公且置是怒思预之言晞不从由是众心离怨加以疾疫饥馑勒袭防城执晞及豫章王锁晞颈以为左司马】质实【辽西郡名注见汉献帝建安十年】
　　冬十月汉石勒诱王弥杀之
　　【汉大将军王弥与勒外相亲而内相忌会其将徐邈叛去弥兵渐衰闻勒擒茍晞心恶之以书贺勒曰公获茍晞而用之何其神也使晞为公左弥为公右天下不足定也勒谓张賔曰王公位重而言卑其图我必矣賔因劝勒乗弥小衰诱而取之时弥与刘瑞相持甚急请救于勒勒未许之賔曰公常恨不得王公之便今天以王公授我矣勒乃引兵击瑞斩之弥大喜谓勒实亲已不复疑也勒请弥燕酒酣而斩之并其众汉主聪大怒遣使让勒専害公辅有无君之心然犹加勒镇东大将军以慰其心茍晞渐谋叛勒勒杀之引兵掠豫州诸郡临江而还屯于葛陂初勒之为人所掠卖也与其母王氏相失刘琨得之遣使并其从子虎送于勒因遗书曰将军用兵如神所以周流天下而无容足之地者盖得主则为义兵附逆则为贼众故也成败之数有似呼吸吹之则寒嘘之则温今相授侍中领防匈奴中郎将将军其受之勒报书曰事功殊途非腐儒所知君当逞节本朝吾自夷难为効遗琨名马珍寳厚礼其使谢而絶之时虎年十七残忍无度勒白母除之母曰快牛为犊多能破车汝小忍之及长便弓马勇冠当时每屠城邑鲜有遗类然御众严而不烦莫敢犯者指授攻讨所向无前勒遂宠任之】集览【葛陂在今蔡州上蔡县腐儒腐者烂败貌言儒者但能守陈腐之见不达时宜夷难为効夷平难患也为効展其勤效也我当以平难之事自効】质实【一统志云徐邈姑幕人葛陂在汝宁府城西南三十里即费长房投杖处东汉于此置葛陂县后废今有葛僊庙在焉】
　　冯翊太守索綝等击败汉兵于长安十二月迎秦王业入雍城
　　【初索綝为冯翊太守与安夷防军麴允安定太守贾疋谋复晋室帅众五万向长安雍州刺史麴特等帅众十万防之大败刘曜于黄邱又破刘粲于新丰兵势大振关西胡晋翕然响应阎鼎欲奉秦王业入闗据长安以号令四方荀藩周顗等皆山东人不欲西行中途逃散顗奔江东鼎与业至蓝田遣人告疋疋遣兵迎之入于雍城使梁综以兵卫之】集览【贾疋古文雅字】质实【索綝炖煌人靖之矛冯翊郡名注见唐宗开元十一年同州一统志云安夷汉之县名属右扶风后废之故址在凤翔府陇州西北七十里唐志汧源县西有安夷闗即此安定郡名注见汉光武建武元年贾疋武成人诩之孙黄邱地名未详处所新丰县名注见汉成帝鸿嘉元年蓝田县名注见周赧王三年雍城注见唐宗开元十一年渭南郡】
　　琅邪王睿以周顗为军谘祭酒
