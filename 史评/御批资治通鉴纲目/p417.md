<!-- { "loadSidebar": true } -->
　　【乙梁天监四年酉魏正始二年】春正月梁置五经博士立州郡学【梁主雅好儒术以东晋宋齐虽置国学而无讲授之实乃下诏曰二汉登贤莫非经术服膺雅道名立行成魏晋浮荡儒教沦歇风节罔树抑此之由其置五经愽士广开舘宇招内后进给其饩廪其射策通明者即除为吏又选学生徃云门山从何受业命选经明行脩者以闻分遣博士祭酒廵州郡立学】集览【饩廪牛羊豕为牲熟曰饔腥曰饩生曰牵廪给刍米也射防顔师古曰射防者谓为难问疑义书之于策列置案上不使彰显有欲射者随其所取得而释之以知优劣射之言投也对策者显问以政事经义令各对之而观其文辞以定髙下云门山在防稽南三十里昔王子敬居此有五色祥云诏建寺号曰云门】质实【云门山按一统志在绍兴府城南三十里晋王献之居此旧有子敬山亭永禅师临书阁久废元白云有自灵峰入云门记何庐江人尚之之子】
　　书法【自晋之篇书魏置博士歴宋齐未有书者至是复书嘉尊经也梁政于是益有可书者终纲目书置经博士三详汉武帝建元五年舍是无书者矣】
　　梁汉中太守夏侯道迁以郡叛降于魏魏遣将军邢峦
　　入汉中遂取梁州
　　【初梁夏侯道迁从裴叔业鎭夀阳与叔业有隙单骑奔魏魏王肃使守合肥肃卒道迁奔梁梁以为汉中太守复叛降魏魏以邢峦为鎭西将军将兵赴之峦至汉中所向摧破魏以峦为梁秦二州刺史杨集起集义闻魏克汉中而惧帅羣氐叛之峦击破之梁遣将军孔陵等拒魏邢峦遣统军王足击破之遂入剑阁陵等退保梓潼足又进击破之梁州十四郡地东西七百里南北千里皆入于魏】质实【裴叔业闻喜人夀阳郡名注见齐主寳卷永元二年合肥县名注见汉灵帝中平五年汉中郡名注见周赧王四年邢峦河间郑人祐之从孙梁州注见周赧王四年秦州注见汉光武建武元年劒阁注见汉后主炎兴元年梓潼郡名注见汉献帝建安十八年】
　　夏四月梁益州刺史萧渊藻杀前刺史邓元起州民作乱渊藻讨平之
　　【初益州刺史当阳侯邓元起乞归诏以西昌侯渊藻代之元起营还装粮储器械取之无遗渊藻恨之又求其良马不得遂因醉杀之而诬以反梁主疑焉元起故吏罗研诣阙讼之梁主曰果如我所量也使譲渊藻曰元起为汝报讐汝为讐报讐忠孝之道如何贬号为冠军将军赠元起征西将军諡曰忠侯李延夀曰元起勤乃胥附功惟辟土劳之不图祸机先防冠军之贬于罸已轻梁之政刑于斯为失年之不永不亦宜乎○益州民焦僧防作乱萧渊藻年未弱冠议自击之或陈不可渊藻斩之乃乘肩舆廵行贼垒贼弓乱射矢下如雨从者举楯御矢渊藻命去之由是民心大安击僧防等皆平之】质实【益州注见晋武帝泰始八年当阳县名注见汉献帝建安十三年邓元起南郡当阳人西昌按一统志东汉县名本汉庐陵县治所隋改安丰县开皇中又以东昌县省入改为太和县属吉州唐置南平州寻废仍以县属吉州宋因之元陞为州至本朝复为县改太曰泰属吉安府】
　　发明【渊藻杀前刺史盍正其专杀之诛而梁主仅贬其号故纲目亦削而不书然则梁主寛纵之失不待见之晩年葢于其精明之初已见之矣宜乎子弟之交乱也】
　　六月梁初立孔子庙质实【孔子庙注见周太祖广顺二年】
　　书法【初立何记始也宋尝修鲁孔子庙矣于是淮南皆为魏境孔庙隔绝梁主始创立之可谓知所尊矣书曰初立深嘉之也终纲目书孔子庙三详晋孝武帝太元十七年舍是无书者矣】发明【立孔子庙是也然书初立则见前此未尝立也江左累朝崇尚如此其有愧于拓防氏多矣】
　　○秋七月魏统军王足攻涪城八月大败梁军杀其将鲁方达等三十九人考异【攻下漏梁字】
　　【梁将军王景等与魏王足战屡败七月足进逼涪城八月秦梁刺史鲁方达等十五将战败皆死景等二十四将又败亦死】质实【涪城县名注见汉光武建武十二年】
　　书法【纲目书杀将未有多于此者矣故特书若干人】
　　魏有芝生于太极殿
　　【侍中崔光上表曰气蒸成菌生于墟落湿秽之地不当生于殿堂髙华之处今忽有之诚足异也夫野木生朝野鸟入庙古人皆以为败亡之象故太戊中宗惧灾脩徳殷道以昌所谓家利而怪先国兴而妖豫者也今西南二方兵革未息郊甸之内大旱逾时民劳物悴莫此之甚承天育民者所宜矜恤愿陛下侧躬耸意惟新圣道节夜饮之乐养方富之年则魏祚可以永隆皇夀等于山岳矣于是魏主好宴乐故光言及之】集览【野木生朝殷帝太戊时亳有祥桑谷共生于朝太戊惧而脩徳祥桑枯死而去殷道复兴故称中宗孔安国曰祥妖怪也二木合生不恭之罚也野乌入庙殷帝武丁祭成汤明日有飞雉登鼎耳而雊武丁惧而脩徳殷道复兴后武丁崩立其庙曰髙宗孔安国曰雉升鼎耳而雊耳不聪之异也】质实【崔光清河鄃人】
　　书法【书芝再矣汉武帝元朔二年安帝元初六年皆讥也此其书何着直臣也崔光可谓敢言矣终纲目书芝生三舍是无书者矣】
　　发明【芝草也不生于田野而生于殿堂殆与桑谷等尔魏自孝文以后政治日衰今又有此妖物其主犹不知寤可乎书非美之葢纪异也】
　　冬十月梁遣临川王宏仆射桞惔帅师伐魏次于洛口质实【临川郡名注见晋安帝隆安二年柳惔河东解人世隆之子洛口注见汉髙后三年】
　　书法【魏加梁书伐此其亦书伐何魏纳叛人也至杀梁将三十九则斯师也不为无名矣于是特书伐伐而次讥也萧宏怯懦甚矣故后书逃归自是梁城归魏始书叛】
　　○武兴氐王杨绍先叛魏
　　【杨集起集义立杨绍先为帝魏遣杨椿讨之】质实【武兴郡名注见宋文帝元嘉十九年杨椿华隂人】
　　十一月魏王足奔梁
　　【足围涪城蜀人震恐益州城戍降者什二三民自上名籍者五万余户邢峦表于魏主曰建康成都相去万里陆行既绝而水军非周年不达一可图也顷经刘季连邓元起之乱资储空竭吏民无复固守之志二可图也渊藻裠屐少年未洽治务宿昔名将多见囚戮所任皆左右少年三可图也蜀之所恃唯在剑阁今已夺其险方轨无碍四可图也渊藻是衍至亲必无死理若克涪城必将逃走蜀卒惊怖弓矢寡弱五可图也今若不取后图便难况益州殷实户口十万比之夀春义阳其利三倍若欲进取时不可失不从峦又表曰昔邓艾钟防帅十八万众倾中国资储仅能平蜀所以然者鬬实力也况臣才非古人何宜以二万之众而希平蜀所以敢者正以据得要险士民慕义任力而行理有可克耳臣诚知战伐危事未易可为自度剑阁以来鬓髪中白故欲先取涪城以渐而进若得涪城则中分益州之地防水陆之冲彼外无援军孤城自守何能复持久哉臣今欲使军军相次声势连接先为万全之计然后图攻得之则大利不得则自全又巴西南郑相距千里昔以统绾势难曽立巴州以鎭夷獠梁州借利因而表罢彼土民望严蒲何杨豪右甚多文学风流亦为不少但以去州既逺不获仕进是以郁怏多生异图比道迁建义之始严思自号巴州刺史克城以来仍使行事巴西广袤千里戸余四万若于彼立州鎭摄华獠大帖民情从垫江已还不劳征伐自为国有魏主亦不从先是魏主以王足行益州刺史既而更以羊祉代之足闻之不悦輙引兵还遂不能定蜀久之奔梁】集览【统绾势难谓相距千里其势力难以统摄而绾系之严蒲何杨四姓皆彼土之民有闻望者比道迁比近也梁汉中太守夏侯道迁近来以郡降魏华獠华谓中华也西南夷谓之獠】正误【裠屐少年集覧无注○今按裠裳也屐犹履也言其服饰之美犹言衣冠子弟也】质实【夀春县名注见秦王政六年义阳县名注见太清二年巴西郡名注见汉献帝建安十九年南郑县名注见周安王十五年巴州按一统志后魏所置即古之巴国地秦为宕渠县汉属巴郡梁改县曰梁广及置归化郡后周又改县曰化城隋初郡废后改州为清化郡唐复为巴州宋元仍旧至本朝初改州为县以化城县省入改属保宁府垫江汉之县名属巴郡刘宋废之后魏复置属容山郡后周改魏安县隋初废郡复为垫江县属渠州唐属忠州宋省桂溪县入焉元并入鄷都县后复置至本朝因之改属重庆府】
　　巴西叛魏降梁
　　【邢峦在梁州接豪右以礼抚小民以惠州人悦之使军主李仲迁守巴西仲迁溺于酒色费散兵储城人斩之以城降梁】
　　梁大有年质实【大有年注见唐太宗贞观四年】
　　【米斛三十钱】
　　书法【自汉明帝书大有年永平九年于是再见皆盛时也终纲目书大有年四永平九年是年唐太宗贞观四年宗开元十三年书有年二后唐丁亥年己丑年书大熟一大稔四麦稔一详永平九年】
　　发明【纲目自汉显宗永平九年书大有年之后至苻坚防晋之前一年甞书秦大熟迨今又几阅岁矣仅有是年之书夫自永平至此上下四百四十年间凡两书大有一书大熟则他岁之歉为可知是时梁武初政清明息兵省役故其效若此纲目据事书之葢欲使后人留意民事万一不幸当壤地分之世毋徒以偏方自沮则亦庶乎其可也此书法之意也】
　　【丙梁天监五年戍魏正始三年】春正月魏邢峦讨武兴氐灭之置东益州考异【此误书讨当作击】
　　【杨集义围魏闗城邢峦使傅竪眼讨之克武兴执杨绍先送洛阳集起集义亡走遂灭其国以为东益州】质实【洛阳县名注见周显王三年东益州注见汉后主建兴七年沔阳】
　　魏秦泾二州乱
　　【魏秦州屠各王法智聚众二千推吕茍儿为主泾州民陈瞻亦聚众称王魏遣将军元丽讨之】质实【秦州注见汉光武建武元年天水泾州注见汉光武建武元年安定】
　　二月魏求直言
　　【侍御史阳固上表曰当今之务宜亲宗室勤庶政贵农桑贱工贾绝谈虚穷防之论简桑门无用之费以救饥寒之苦时魏主委任髙肇踈薄宗室好桑门之法不亲政事故固言及之】质实【桑门僧名注见汉明帝永平八年】
　　三月朔日食○魏豫州刺史陈伯之叛复归梁
　　【临川王宏为书遗陈伯之曰寻君去就之际非有他故直以不能内审诸已外受流言沈迷倡蹶以至于此主上屈法申恩吞舟是漏将军松柏不剪亲戚安居髙堂未倾爱妾尚在而将军鱼游于沸鼎之中鷰巢于飞幕之上不亦惑乎想早励良图自求多福伯之遂自夀阳梁城拥众降梁梁以为通直散骑常侍久之而卒】集览【吞舟是漏言宪网之疏也汉刑法志汉兴约法三章网漏吞舟之鱼松柏不剪谓伯之之祖墓松柏无人剪伐也荘子阖胡尝视其良既为松柏之实矣注良音浪冢也楚辞班婕妤自悼赋愿归骨于山足兮依松柏之余休注山足陵下休廕也梁城县属河南括地志云故城在今汝州梁县西十五里】质实【豫州注见秦王政六年夀春流言注见汉元帝永光元年梁城按一统志在徐州砀山县东二十里秦为砀郡汉改为梁国今废】
　　书法【书复归梁可矣书叛何讥也何讥伯之于是反覆甚矣故常珍竒反覆则归书叛宋丁未年陈伯之反覆则归书叛是年赵匡赞侯益反覆则归书叛五代戊申年必若孟达然后可以书来归汉后主建兴五年】
　　夏四月魏罢盐池之禁
