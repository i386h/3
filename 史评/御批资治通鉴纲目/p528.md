<!-- { "loadSidebar": true } -->
　　【上于文殿聚四库书二十余万卷置文馆于殿侧选天下文学之士虞世南禇亮姚思亷欧阳询蔡允恭萧徳言等以本官兼学士令更日宿直聴朝之隙引入内殿讲论前言往行商确政事或至夜分乃罢又取三品以上子孙充文馆学生○上谓侍臣曰朕观炀帝文辞奥博亦知是尧舜而非桀纣然行事何其相反也魏徴对曰人君虽圣哲犹当虚己以受人故智者献其谋勇者竭其力炀帝恃其俊才骄矜自用故口诵尧舜之言而身为桀纣之行曾不自知以至覆亡也上曰前事不逺吾属之师也胡氏曰太宗之问岂独炀帝为然魏徴当因此力陈尧舜所以为尧舜者使其君有脩进企及之方则其益大矣顾以虚己受人为言何其见尧舜之浅耶○上问给亊中孔頴达曰论语以能问于不能以多问于寡有若无实若虚何谓也颖达具释其义以对且曰非独匹夫如是帝王内蕴神明外当默若位居尊极耀聪明以才陵人饰非拒谏则下情不通取亡之道也胡氏曰太宗有善惟恐人之不知颖达所对亦足以箴之矣虽然吾友从事于斯之意则未易晓也夫既能矣不自以为能可也而又问于不能既多矣不自以为多可也而又问于寡彼不能与少者将何以益我不防于伪以下人者乎是不然惟善学者志不倦心不盈一言之不闻一义之不知歉然如饮食之不饱也此何所为而然哉诚以道无量理无极而事无方也使太宗而知此庶乎其少进矣○上曰朕每临朝欲发一言未尝不三思恐为民害是以不多言知起居事杜正伦曰臣职在记言陛下之言失臣必书之岂徒有害于今亦恐贻讥于后○上尝谓傅奕曰佛教妙可师卿何独不悟其理对曰佛乃胡中桀黠诳耀彼土中国邪僻之人取荘老谈饰以妖幻之语用欺愚俗无益于民有害于国臣非不悟鄙不学也上颇然之后因谓侍臣曰梁武帝惟谈苦空侯景之乱百官不能乘马元帝为魏师所围犹讲老子百官戎服以聼此深足为戒朕所学者惟尧舜周孔之道如鸟之有翼鱼之有水失之则死不可暂无耳胡氏曰太宗可谓知所去取矣而劫父臣虏杀兄及弟骇君亲而代其位室弟妇欲以为妻此人道所不得为者孰谓尧舜周孔之道而有是哉○上谓裴寂曰比多上书言事者朕皆黏之屋壁得出入省览数思治道或深夜方寝公辈亦当恪勤职事副朕此意○有上书请去佞臣者上问佞臣为谁对曰愿陛下与羣臣言或阳怒以试之彼执理不屈者直臣也畏威顺防者佞臣也上曰君源也臣流也浊其源而求其流之清不可得矣君自为诈何以责臣下之直乎朕方以至诚治天下见前世帝王好以权谲小数接其臣下者常窃耻之卿策虽善朕不取也范氏曰太宗可谓知君道矣夫君以一人之身而御四海之广应万务之众茍不以至诚与贤而役其独智以先天下则耳目心志之所及者其能防何是故人君必清心以莅之虚己以待之如鉴之明如水之止则物至而不能罔矣且我以其正彼以其颇我以其直彼以其伪何患乎邪之不察佞之不辨而必行诈以试之哉一为不诚则心且蔽矣邪正何能辨乎惟能御以至诚则忠直者进而憸邪无自入矣○上与羣臣论止盗或请重法以禁之上曰朕当去奢省费轻徭薄赋选用亷吏使民衣食有余则自不为盗安用重法邪自是数年之后海内升平路不拾遗外戸不闭商旅野宿焉范氏曰季康子患盗问于孔子孔子曰茍子之不欲虽赏之不窃信哉斯言也盖君者本也民者末也君者源也民者流也本正则末正源清则流清矣是以先王之治必反求诸己已正而物莫不应矣夫重法以止盗法繁而盗愈多去奢省费轻徭薄赋此清源正本止欲之道也太宗行之其效如此君人者无以迂言为难行而以峻法为足恃则知致治之方矣○上尝曰君依于国国依于民刻民以奉君犹割肉以充腹腹饱而身毙君富而国亡矣然人君之患不自外来常由身出盖欲盛则费广费广则赋重赋重则民愁而国危朕常以此思之不敢纵欲也○上谓公卿曰昔禹凿山治水而民无谤讟者与人同利故也秦始皇营宫室而民怨叛者病人以利己故也夫美丽珍竒固人之所欲若纵之不已则危亡立至朕欲营一殿材用已具鉴秦而止王公以下宜体朕此意由是二十年间风俗素朴衣无锦绣公私富给○上谓侍臣曰吾闻西域贾胡得美珠剖身以蔵之有诸侍臣曰有之上曰人皆知笑彼之爱珠而不爱其身也吏受赇抵法与帝王狥奢欲而亡国者何以异于胡之可笑耶魏徴曰昔鲁哀公谓孔子曰人有好忘者徙宅而忘其妻孔子曰又有甚者桀纣乃忘其身亦犹是也上曰然朕与公辈宜戮力相辅庶免为人笑也○上患吏多受赇宻使左右试赂之有司门令史受绢一匹上欲杀之民部尚书裴矩谏曰为吏受赂罪诚当死但陛下使人遗之而受乃陷人于法也恐非所谓道之以徳齐之以礼上悦告羣臣曰裴矩能当官力争不为面从傥毎事皆然何忧不治司马公曰古人有言君明臣直裴矩佞于隋而忠于唐非其性之有变也君恶闻其过则忠化为佞君乐闻直言则佞化为忠是知君者表也臣者影也表动则影随矣】集览【谈苦空谈説佛教也梁武尝幸同泰寺开湼槃经题故云劫父臣虏劫胁髙祖起兵又结好突厥而臣事之司门令史主通籍出入禁门】质实【一统志云文殿在西安府治东北五里大明宫内宣政殿前日华门东欧阳询潭州湘人杜正伦湘州洹水人荘老注见晋成帝咸康三年季康子名肥鲁大夫季孙氏也鲁哀公名蒋定公子也】
　　书法【书美之也与书齐置文林馆者异矣终纲目书馆二陈癸巳年是年】
　　发明【太宗初政如日方升纎翳不作其清明气象至今可想纲目书置文馆初无美词而分注备载其君臣论治之实于下后之欲考太宗之治者当于是焉观之则得其要领矣】
　　冬十月朔日食○诏追封故太子为息隠王齐王为海陵刺王改葬之
　　【后诏复息隠王为隠太子海陵刺王号巢刺王】集览【巢刺王巢子小反所封邑名今无为州巢县是刺王注见宋明帝泰始七年】质实【息县名注见汉平帝元兴四年新息海陵县名注见周世宗显徳五年巢县名注见秦二世二年居巢】
　　立子承干为皇太子
　　【承干生八年矣】
　　萧瑀免
　　【初萧瑀荐封徳彛于上皇上皇以为中书令及上即位瑀为仆射议事已定徳彛数反之于上前由是有隙时房龄杜如晦新用事皆踈瑀而亲徳彛瑀不能平遂上封事论之由是忤旨防与陈叔逹忿争于上前皆坐不敬免官】
　　诏民遭突厥暴践者计口给绢
　　【民部尚书裴矩奏民遭突厥暴践者戸给绢一匹上曰朕以诚信御下不欲虚有存恤之名而无其实戸有大小岂得雷同给赐乎于是计口为率】质实【雷同注见宋明帝泰始二年】
　　十一月降宗室郡王为县公
　　【初上皇欲彊宗室以镇天下自三从昆弟以上虽童孺皆为王上问羣臣徧封宗子于天下利乎封徳彛以为今封爵太广恐非所以示天下至公上曰然朕为天子所以养百姓也岂有劳百姓以养己之宗族乎降宗室郡王皆为县公惟有功者数人不降】集览【三从兄弟从父兄弟伯叔父之子从祖兄弟从祖父之子所谓再从兄弟也族兄弟族父之子所谓三从兄弟也】
　　十二月益州獠反
　　【益州奏獠反请发兵讨之上曰獠依阻山林时出防窃乃其常俗牧守茍能抚以恩信自然率服安可轻动干戈渔猎其民比之禽兽岂为民父母之意邪不许】质实【益州注见晋武帝泰始八年】
　　遣使防兵
　　【上励精求治数引魏徴入卧内访以得失徴知无不言上皆欣然嘉纳上遣使防兵封徳彛奏中男虽未十八其壮大者亦可并防上从之敕出徴固执以为不可上怒召而让之对曰夫兵在御之得其道耳何必多取细弱以増虚数乎且陛下毎云吾以诚信御天下今即位未防失信者数矣上愕然曰何也对曰陛下初诏悉免负逋官物有司以为负秦府国司者非官物徴督如故陛下以秦王升为太子国司之物非官物而何又曰闗中免二年租调闗外给复一年既而继有敇云已役已输者以来年为始散还之后方复更徴百姓固已不能无恠今复防兵何谓来年为始乎又陛下所与共治天下者在于守宰至于防兵独疑其诈岂所谓以诚信为治乎上悦从之】质实【陛下注见汉光武建武二十七年闗中注见宗开元十一年京兆租调注见晋恵帝永熙元年】
　　书法【书遣使何讥非事也】
　　以张素为侍御史
　　【上闻景州録事参军张素名召见问以政道对曰隋主自専庶务不任羣臣以一人之智决天下之务借使得失相半乖谬已多下防上蔽不亡何待陛下诚能择羣臣而分任以事髙拱穆清而考其成败何忧不治上善其言擢为侍御史】集览【髙拱穆清言髙髙在上垂拱无为有美徳而政化清】质实【一统志云景州本汉景城侯国后置渤海郡隋开皇初郡废复置观州治东光大业初州废唐初复置观州治弓髙贞观中州废贞元初始置景州复再废复置治东光县五代周改定逺军宋改永静军金仍为景州大安间改观州元复为景州徙治蓨县本朝初以蓨县省入改属河间府】
　　以张蕴古为大理丞
　　【前幽州记室张蕴古上大寳箴其畧曰圣人受命拯溺亨屯故以一人治天下不以天下奉一人又曰壮九重于内所居不过容膝彼昬不知瑶其台而琼其室罗八珍于前所食不过适口惟狂罔念丘其糟而池其酒又曰勿没没而闇勿察察而明虽冕旒蔽目而视于未形虽黈纩塞耳而聴于无声上嘉之赐以束帛除大理丞】集览【拯溺拯救天下之溺没也记缁衣篇小人溺于水注谓覆没不能自理出也左传宣十二年注出溺为拯亨屯亨通天下之屯难也易屯元亨利贞伊川传曰屯有大亨之道而处之利在贞固九重记礼器篇天子之堂九尺注九阳数之极楚辞九辩曰君之门以九重晦庵注闗门逺郊门近郊门城门臯门库门雉门应门路门瑶其台而琼其室汲冡古文曰桀作倾宫瑶台纣作琼室立玉门其大三里髙千尺七年乃成八珍礼膳夫珍用八物按八物一淳熬淳之纯反沃也熬煎也煎盐加于陆稻上沃之以膏煎成之二淳母母读曰模模象也作此象淳熬三炮取豚若牂刳之实枣于其腹中编萑以苴之涂之以墐涂炮之四珍取肉必脄脄音梅夹脊肉捶之也五渍取牛肉新杀者薄切湛诸羙酒期朝而食之六为熬于火上为之今火脯似矣七糁此周礼醢人糁食注菜束蒸又曰糁取牛羊豕肉三如一小切之肉一稻米二合以为饼煎之八肝膋取狗肝幪之以其膋濡炙之膋肠间脂音辽详见记内则篇丘其糟而池其酒汲冡古文曰桀作酒池可以运船糟堤可望十里纣为酒池回盘糟丘而牛饮者三千余人为辈没没左传襄二十四年何没没也注没没沈灭之言没一音妹冕旒蔽目注见齐武帝永明十一年黈纩塞耳注同上年】质实【察察注见汉章帝章和二年大理丞齐职仪曰大理古官也管子曰黄帝得后士辨于四方使为理春秋元命包曰尧为天子得臯陶为大理舜时为士官韩诗外传云有晋文公使李离为大理春秋左氏传卫侯与元咺讼士荣为大理寺序楚昭王时石奢为理则大理之名自古有矣秦为廷尉汉景帝更名大理盖复古号也旧唐书志曰取天官贵人之牢曰大理其义即周礼士师之职孟诜锦带前书载三代法官之名则曰士夏曰大理晋咸寜中曹志请廷尉置丞北齐曰大理此其始矣】
　　【丁亥】太宗文武皇帝贞观元年春正月宴羣臣
