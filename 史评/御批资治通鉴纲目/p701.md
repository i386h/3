<!-- { "loadSidebar": true } -->
　　【韦宙具知承训所为以书白宰相乃罢承训而以张茵代之茵不敢进夏侯孜荐骁卫将军髙骈代之骈颇读书好谈今古两军宦官多誉之】质实【岭南西道节度注见宪宗元和十五年邕州髙骈幽州人崇文之孙】
　　冬十月夏侯孜罢以路岩同平章事质实【路岩魏州冠氏人乙酉】六年春正月始以懿安皇后配飨宪宗
　　【时王皥复为礼官伸前议朝廷从之】
　　书法【书始何讥也郭太后之失所乆矣于是乎始得配飨则宣宗之罪也】
　　发明【懿安之事举朝无一敢言者独王皥正色争之至是复伸前议仅得侑祀故纲日特书其始以志之亦所以着弑逆者之罪也】
　　以杜宣猷为宣歙观察使
　　【宦官多闽人宣猷为福建观察使毎寒食遣吏分祭其先垄宦官德之故有是命时人谓之敇使墓户】质实【闽州名注见汉武帝建元三年寒食注见代宗大歴五年】
　　三月萧寘卒○夏四月以髙璩同平章事○六月髙璩卒以徐商同平章事○冬十月太皇太后郑氏崩【丙戍】七年春三月以刘潼为西川节度使
　　【初南诏遣清平官董成等诣成都节度使李福福盛仪卫以见之故事南诏使见节度使拜伏于庭成等曰骠信已应天顺人我见节度使当抗礼传言徃返自旦至日中不次将士皆愤怒福械系之刘潼至镇释之奏遣还国召至京师厚赐而遣之】集览【骠信已应天顺人骠昆召反南蛮传曰骠信夷语君也已应天顺人者谓我君已即帝位矣酋龙先于宣宗时僣称皇帝今故云然易革卦汤武革命顺乎天而应乎人伊川传曰易世谓之革命汤武之王上顺天命下应人心】质实【西川节度注见晋武帝泰始八年益州】
　　成德节度使王绍懿卒质实【成德节度注见汉光武建武九年常山绍懿在镇十年为政寛简军民便之疾病召兄子景崇告之曰吾兄以汝之防以军政授我今汝长矣我复以归汝努力为之上忠朝廷下和邻藩勿坠吾兄之业言竟而薨】
　　夏五月葬孝明皇后
　　【葬于景陵之侧祔于别庙】质实【景陵宪宗之墓注见元和十五年】
　　六月魏博节度使何敬卒
　　【军中立其子全皥为留后】
　　髙骈大破南诏蛮复取交趾
　　【初高骈治兵于海门未进监军李维周恶骈欲去之屡趣骈使进军骈以五千人先济约维周发兵应援骈既行维周拥余众不发骈至南定峯州蛮众近五万获田骈掩击大破之取其所获以食军进击南诏屡破之捷奏至海门维周皆匿之奏骈玩军不进上怒欲贬骈以王晏权代之是月骈复大破南诏杀获甚众遂围交趾城十余日蛮团蹙甚城且下防得王晏权牒即以军事授监军韦仲宰与麾下百余人北归先是骈遣小校曽兖入告交趾之捷至海中望见旌旗东来云新经畧使与监军也兖意维周必夺其表乃匿于岛间维周过即驰诣京师上得奏大喜加骈检校工部尚书复镇安南骈至海门而还晏权闇懦维周凶贪诸将不为之用遂解重围蛮遁去者大半骈至复督励将士攻破克之斩首三万余级南蛮帅众归附者万七千人】质实【南定峯州未详沿革南诏南夷国名注见宗开元二十六年麾下注见汉献帝建安十四年京师注见周显王二十五年】
　　冬十月杨収罢
　　【杨价兄弟受方镇之赂屡有请托収不能尽从价怒出之】
　　吐蕃拓防懐光斩论恐热传首京师
　　【吐蕃自是衰絶乞离胡君臣不知所终】集览【乞离胡吐蕃君长名】
　　以髙骈为静海军节度使
　　【自李涿侵扰羣蛮为安南患殆将十年至是始平乃置静海军于安南以骈为节度使范氏曰戎狄自古迭为中国患由秦以来未有得志于南蛮者也葢以瘴毒险阻不得天时地利所恃者人和而已而民从征役皆知必死如徃弃市则是三者皆亡矣明皇之末南诏盛彊至于宪宗陷安南围成都中国首尾疲于奔命其后厐勋之乱起于桂林之戌黄巢之防本于徐方之余唐室之衰宦者蠧其内南诏扰其外财竭民困海内大乱而因以亡矣蛮夷非能亾中国也而中国之亡蛮夷常为之资是以圣主不重外而轻内不勤逺而忘迩恐征伐不息变生于内而揺其本也】集览【徐方之余本是徐戎之绪余也春秋鲁侯伯禽宅曲阜始就国时淮夷久叛又脇徐戎并起防鲁书费誓篇徂兹淮夷徐戎并兴是也诗常武篇震惊徐方文公传曰徐方葢淮北徐州之夷也】
　　十二月黠戞斯遣使入贡质实【黠戞斯西域国名注见汉宣帝黄龙元年坚昆丁亥】八年春二月归义节度使张义潮入朝○三月以李可及为左威卫将军
　　【上好音乐宴游供奉乐工常近五百人毎月宴设不减十余水陆皆备毎行幸内外诸司扈从十余万人所费不可胜纪可及善为新声上以为将军曹确谏曰太宗定文武官六百余员谓房龄曰朕以待天下贤士工商杂流不可处也太和中文宗欲以乐工为王府率拾遗窦洵直諌即改光州长史乞别除可及官不从】集览【王府率率与帅通音所类反王府之率掌兵仗羽卫之政令总诸曹之事】质实【扈从注见昭宗干宁四年】
　　秋七月懐州民逐刺史刘仁规质实【懐州注见宋顺帝升明元年民诉旱仁规揭榜禁之民怒相与作乱逐仁规掠其家赀久之乃定】
　　书法【上元以来书牙将逐其上矣未有役卒逐其上者也至元和之末而书役卒逐其上矣未有民逐其上者也于是而书民逐其上矣书民逐其刺史而唐之纪纲大壊矣】
　　以于琮同平章事










　　御批资治通鉴纲目卷五十下
<史部,史评类,御批资治通鉴纲目>
　　钦定四库全书
　　御批资治通鉴纲目卷五十一
　　【起戊子唐懿宗咸通九年尽甲辰唐僖宗中和四年五月】凡十六年有竒
　　【戊子】夏六月以李师望为定边节度使考异【提要边下有军字师望上言嶲州控振南诏为其要冲成都道逺难以节制请建定边军屯重兵于嶲州以卭州为理所诏以师望充节度使师望利于专制方面故建此防其实邛距成都才百六十里嶲距卭千里其欺罔如此】集览【嶲州注见髙祖武德七年卭州古卭都国韦昭曰邛音穷正义曰今邛州在戎州西南括地志云汉置邛都县后置越嶲郡唐置邛州】质实【邛州一统志云唐初所置治依政县寻移治临邛县天寳间改为临邛郡乾元初复为邛州宋因之元初于此立安抚司后以临邛依政二县并入州本朝改州为县属潼川州】
　　秋七月桂州戍卒作乱判官厐勋将之冬十月陷宿徐州囚观察使崔彦曾十一月诏遣康承训发诸道兵讨之十二月贼陷滁和州攻泗州不克
　　【初南诏陷安南敕徐泗募兵二千赴援分八百人别戍桂州初约三年一代至是戍桂者已六年屡求代还徐泗观察使崔彦曾性严刻押牙尹戡杜璋徐行俭等用事以军帑空虚不能发兵请令更留戍一年彦曾从之戍兵闻之怒都虞候许佶等作乱杀都将王仲甫推粮料判官厐勋为主劫库兵北还所过剽】
