<!-- { "loadSidebar": true } -->
　　秋八月齐常山王演废其主殷为济南王而自立【演以司马王晞懦缓恐不允武将之意毎夜载入昼则不与语尝宻谓曰比诸勲贵毎敦迫言我违天不祥恐当有变吾欲以法绳之何如晞曰比者殿下仓猝所行非复人臣之事上下相疑何由可久殿下虽欲谦退恐坠先帝之基演曰卿勿多言晞又宻以问赵彦深彦深曰我比亦惊此声论毎欲陈闻则口噤心悸弟既发端吾亦当昧死一披肝胆因共劝演演遂言于娄太后赵道德曰相王不效周公辅成王而欲骨肉相夺不畏后世谓之簒邪未几演自啓太后以人心未定恐奄忽变生须早定名位太后从之八月下令废齐主为济南王出居别宫以常山王演入纂大统且戒之曰勿令济南有他也演遂即位于晋阳诏封功臣礼赐耆老延访直言褒赏死事追赠名德谓王晞曰卿何为自同外客略不可见即敕晞与尚书阳休之鸿胪卿崔劼日入东廊举録歴代礼乐职官及田市征税或不便于时而相承施用或自古为利而于今废坠或道德高儁久在沉沦或巧言俗妖邪害政者详思条奏给以御食齐主识度沈敏少居台閤明习吏事即位尤自勤励大革显祖之弊尝问舍人裴泽得失对曰陛下聪明至公而颇伤细帝王之度颇为未齐主笑曰朕初临万机虑不周悉故致如此但恐后又嫌踈漏耳群臣进言皆从容受纳性至孝太后不豫容色贬悴衣不解带食饮药物皆手亲之太后甞心痛不自堪齐主立侍帷前以爪掐掌代痛血流出袖友爱诸弟无君臣之隔】集览【敦迫敦勉迫逼也劼丘八反】
　　陈太尉侯瑱攻湘州周遣军司马贺若敦救之
　　【江陵之防也巴湘之地皆入于周周使梁人守之陈使侯瑱等将兵逼湘州周遣军司马贺若敦独孤盛救之军于湘州防粮援断絶敦恐瑱知之乃于营内多为土聚覆之以米召旁村人阳有访问随即遣之瑱以为实敦又增修营垒为久防之计先是土人多乘轻船载米肉以饷瑱军敦乃伪装饷船伏甲士于中瑱军望见逆来争取甲士出而擒之又敦军数有乘马投瑱者孰乃别取一马牵以趣船令船中逆以鞭鞭之如是再三马畏不上然后伏兵江岸使人乘畏船马诈降瑱军瑱遣兵迎接马畏船不上伏发尽杀之后实有馈饷及亡降者瑱皆拒击之瑱袭破独孤盛于杨叶洲盛收兵登岸筑城自保】书法【江陵之防湘巴皆入周矣不书周湘州何故梁土也周不得而有之故巴陵之降陈不书周湘州之降陈不书周】
　　冬十一月齐以卢叔虎为太子庶子
　　【齐主问时务于叔虎叔虎请伐周曰我彊彼弱我富彼贫其势相悬然未能并吞者此失于不用彊富也宜立重鎭于平阳与彼蒲州相对深沟高垒运粮积甲彼闭闗不出则蚕食其地若彼出兵则费损必多我军士年别一代谷食丰饶彼来求战我则不应彼若退去我乘其与我相持农业且废不过三年彼自彼矣齐主深善之】
　　齐主自将击库莫奚走之○十二月陈制春夏不断死刑
　　书法【自莽书令犯法者论斩毋须时至汉章帝始书诏毋以十一十二月报决于是而复有此书陈主可谓能恤刑矣特书予之】
　　○巴陵降陈
　　【周巴陵城主尉迟宪降陈独孤盛将余众潜遁】
　　齐以王晞为侍郎不受
　　【齐主斩人于前问王晞曰是人应死不晞曰应死但恨死不得其地耳臣闻刑人于市与众弃之殿廷非行戮之所也齐主改容谢之欲以为侍郎苦辞不受或劝之晞曰我少年以来阅要人多矣得志少时鲜不顚覆且吾性实踈缓不堪时务人主恩私何由可保万一披猖求退无地非不好作要官但思之烂熟耳胡氏曰王晞力辞要官而以易颠难保为戒则晞之说演使速取国其心非为富贵直欲报显祖之欲杀已而迁怒其子耳不亦忮乎】集览【要人要谓权要也要官尚书令仆中书监令侍中侍郎给事中皆当时要官也忮乎忮音寘说文狠也】正误【非不好作要官今按集览因见纲目宋文帝元嘉三年所载故云北齐未必皆同要之不必如此指言】
　　齐置屯田
　　【初齐境籴贵左丞苏珍芝建议修石鼈等屯自是淮南军防足食平州刺史嵇晔建议开督亢陂置屯田岁收稻粟四十万石北境周赡又于河南置懐义等屯以给河南之费自是稍止转输之劳】集览【石鼈地名也督亢陂在涿州范阳县乃燕膏腴之地有督亢地图经战国燕太子丹使荆轲献图谋刺秦王寻为秦城郡又注详见秦王政二十年】质实【一统志云石鼈城名在州府寳应县西八十里乃晋邓艾所筑隋初尝置石鼈县寻省入安宜县督亢陂在顺天府涿州东南其地沃美秦求之燕燕太子丹使荆轲赍督亢地图以进即此今为督亢亭在焉】
　　【辛陈天嘉二年周高祖武帝邕保定已元年齐世祖武成帝湛太宁元年】春正月周太师防自加都督中外诸军事
　　【又诏五府緫于天官事无巨细皆先防后闻】
　　齐以王琳为扬州刺史
　　【齐主使王琳出合肥召募更图进取陈合州刺史裴景徽请为乡导齐主使琳与卢潜将兵赴之琳沉吟不决景徽恐事泄挺身奔齐齐主以琳为骠骑开府扬州刺史镇寿阳】
　　湘州降陈周师还
　　【周湘州城主殷亮降陈侯瑱与贺若敦相持日久不能制乃借船送敦等度江敦虑其诈报云必须我归可去我百里之外瑱留船江岸引兵去之敦乃自防北归宇文防以敦失地无功除名为民】
　　二月周以韦孝寛为勲州刺史质实【一统志云勲州北齐所置治玉璧城隋属绛州迁治于汾水北改曰稷山县以山为名唐属河中府宋金元俱属绛州本朝因之属平阳府周人以韦孝寛尝立勲于玉璧乃置勲州于玉璧以孝寛为刺史孝寛有恩信善用间谍齐之动静皆先知之有主帅以城降齐孝寛遣谍斩之齐境生胡数为抄掠不可诛讨孝寛欲筑城于险要以制之遣开府姚岳监之岳以兵少不敢前孝寛曰此城距晋州四百余里筑之十日可毕吾一日创手三日敌境始知晋州征兵三日方集谋议之间自稽三日计其军行二日不到我之城隍办矣乃筑之齐人果至境上疑有大军停留不进其夜孝寛使诸村纵火齐人以为军至收兵自固岳卒城而还】质实【一统志云玉璧城名在平阳府稷山县西南一十二里乃西魏所筑后周移高梁县于此】
　　三月周制十二丁兵
　　【周改八丁兵为十二丁兵率岁一月役】
　　夏四月朔日食○秋七月周更铸钱
　　【文曰布泉一当五与五铢并行】集览【布泉皆钱之别名周礼钱行之曰布藏之曰泉索隐曰周景王铸大钱布泉者言货流布于民间也】
　　书法【周自是钱币凡三变是年一当五甲午五行大布一当十己亥永通万国一当千终纲目钱币更变之亟王莽之外莫如周者矣莽十八年四变周十九年三变】
　　九月齐主演弑济南王
　　【齐主之诛杨燕也许以长广王湛为太弟既而立太子百年湛心不平齐主在晋阳湛守邺散骑常侍高元海典机宻齐主以斛律羡为领军分湛权湛不听羡视事是时济南闵悼王在邺望气者言邺中有天子气平秦王归彦恐王复立劝齐主除之齐主使归彦至邺征济南王湛内不自安问计于高元海元海曰有三防请殿下如梁孝王故事从数骑入晋阳见太后主上请去兵权不干朝政此上防也不然表请青齐刺史沈靖自居此中防也更问下防曰发言即恐族诛固逼之元海曰济南世嫡主上夺之今集文武示以征济南之敕执斛律丰乐斩高归彦尊立济南号令天下以顺讨逆此万世一时也湛大悦然未能用林虑令潘子宻晓占潜谓湛曰殿下当为天下主湛乃送济南主于晋阳齐主杀之】集览【林虑注见汉灵帝建宁二年】
　　冬十月朔日食○十一月齐主演殂弟长广王湛立废太子百年为乐陵王
　　【齐主演出畋马惊坠地絶肋娄太后视疾问济南所在者三齐主不对太后怒曰杀之邪不用吾言死其宜矣遂去不顾齐主乃征湛立之又与书曰百年无罪可以乐处置之勿效前人遂殂湛犹疑其诈使所亲先诣殡所发视使者复命乃喜驰赴晋阳即位立百年为乐陵王】
　　书法【湛之立孰立之演立之也演立之则百年亦演废之矣其以罪湛何百年竟杀则废之者湛志也纲目诛志故其以为乐陵王也书废而系之湛其杀之也齐主斥书名】
　　周遣使如陈
　　【周人许归陈安成王顼使司防上士京兆杜杲如陈陈主遣使报之并赂以黔中地及鲁山郡】集览【司防上士礼天官司防有上士八人中士十有六人注见前司防黔中注见周显王七年】
　　十二月陈立盐赋酤法
　　【庶子虞荔中丞孔奂以国用不足奏立之】集览【庶子注见周显王八年】
　　【壬陈天嘉三年齐河清元年周保定午二年○后梁世宗岿天保元年】春闰二月齐以高归彦为冀州刺史和士开为黄门侍郎
　　【平秦王归彦为肃宗所厚恃势骄盈至是侍中高元海等言其必为祸乱齐主亦寻其反覆之迹渐忌之以为冀州刺史勅令早发督将悉送拜辞而退莫敢与语唯赵郡王叡与语久之齐主之为长广王也和士开以善握槊弹琵琶有宠及即位累迁黄门侍郎高元海及中丞毕义云黄门郎高干和皆疾之将言其事士开乃奏元海等交纳朋党欲擅威福干和由是被踈义云纳赂得为兖州刺史】
　　陈遣兵讨其江州刺史周廸于临川
　　【初陈主征廸出镇湓城不至豫章太守周敷独先入朝进号安西将军给鼓吹女妓金帛还豫章廸不平阴与留异相结遣兵袭敷敷与单破之闽州刺史陈寳应亦阴与异合虞荔弟寄流寓闽中荔思之成疾陈主为荔征之寳应留不遣寄常从容讽以逆顺寳应輙引他语以乱之寳应尝使人读汉书卧而听之至蒯通说韩信曰相君之背贵不可言蹶然起坐曰可谓智士寄曰通一说杀三士何足言智岂若班彪王命识所归乎寄知宝应不可諌恐祸及已乃着居士服居东山寺阳称足疾寳应使人烧其屋寄安卧不动亲近将扶之出寄曰吾命有所悬避将安往纵火者自救之陈主乃以吴明彻为江州刺史督黄法周敷共讨周廸】集览【班彪王命汉光武时班彪因避难从隗嚣着王命论以为汉德承尧有灵命之符王者兴祚非诈力所致以感悟嚣居士服所谓山服也记玉藻篇居士锦带注居士道艺处士也】书法【书于临川未受命也然则书讨何廸与东阳晋安共相连结既外败梁师复内拒陈命是欲自专一壑存三窟也使廸初即降梁则纲目不书以讨矣】
　　齐以卢潜为扬州刺史
　　【王琳数欲南侵卢潜以为未可齐主许之琳由是与潜有隙齐主征琳赴邺以潜为扬州刺史】
　　陈改铸五铢钱
　　【梁末丧乱铁钱不行民间私用鹅眼钱至是改铸五铢钱一当鹅眼之十】
　　书法【陈氏钱币凡再变详壬午己亥】
　　后梁主殂太子岿立集览【岿苦轨反】
　　【后梁主安于俭素不好酒色以封疆褊隘邑居残毁鬱鬱不得志疽发背而殂】
　　三月陈安成王顼自周归于陈
　　【周遣杜杲送顼南归陈以为中书监陈主谓杲曰家弟蒙礼遣实周朝之惠然鲁山不返亦恐未能及此杲对曰安成长安一布衣耳而陈之介弟也其价岂止一城而已哉本朝敦睦九族恕已及物上遵太祖遗防下思继好之义是以遣之南归今乃云以寻常之土易骨肉之亲非使臣之所敢闻也陈主甚慙曰前言戯之耳待杲有加顼妃栁氏及子叔寳犹在穰城陈主复遣毛喜如周请之周人皆归之】集览【鲁山不返去年陈以鲁山郡赂周】
　　陈遣兵讨其缙州刺史留异于东阳异奔晋安
