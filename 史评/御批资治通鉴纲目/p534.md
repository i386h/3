<!-- { "loadSidebar": true } -->
　　【河内人李好德有心疾爲妖言大理丞张蕴古按之奏好德实被疾不当坐治书侍御史权万纪劾奏蕴古相州人而好徳兄厚德爲其刺史故蕴古阿意纵之上怒斩之既而悔之因诏自今有死罪虽令即决仍三复奏乃行刑万纪与侍御史李仁发俱以告讦有宠大臣数被谴怒魏徴諌曰此等小人不识大体以讦为直以谗为忠陛下非不知其无堪但取其无所避忌欲以警防羣臣耳而彼挟恩依势逞其奸谋凡所弹射皆非有罪陛下纵未能举善以厉俗奈何昵奸以自损乎上黙然既而万纪等皆得罪】质实【河内县名注见周赧王五十三年野王相州注见汉昭帝建昭二年魏郡大理丞注见高祖武徳九年三复奏乃行刑注见中宗嗣圣九年】
　　发明【前书杀卢祖尚此书杀张蕴古其为盛徳之累不亦多乎然祖尚犹有辞难之罪若蕴古则当官执法守正不阿可赏而不可杀者其失尤为甚也惜哉】
　　九月修洛阳宫
　　【上欲修洛阳宫民部尚书戴胄表谏以乱离甫尔百姓雕营造不已劳费难堪上甚嘉之既而竟命将作大匠实璡脩之璡凿池筑山雕饰华靡上怒遽命毁之免璡官】质实【洛阳宫注见隋炀帝大业元年将作大匠官名注见隋炀帝大业九年】
　　书法【周武帝毁上善殿则书毁毁宫室之壮丽者则书毁美之也于是窦璡凿池筑山雕餙华靡上怒毁之曷爲不书其毁书其脩讥也去年帝以元素之言罢脩矣卒复脩之是贰过也既罢之复脩之既脩之复毁之则毁爲不足称矣纲目责备贤者故罢不书罢毁不书毁】
　　帝猎于后苑
　　【上逐兎于后苑将军执失思力谏曰天命陛下爲华夷父母奈何自轻上又将逐鹿思力脱巾解帯跪而固谏上爲之止】
　　书法【太宗猎不悉书据贞观四年猎不书书此何美从谏也】
　　冬十月诏议封建
　　【初上问公卿以享国久长之防萧瑀对曰三代封建而长久秦孤立而速亡上以爲然令羣臣议之魏徴以爲京畿税少多资畿外若尽以封建经费顿阙又燕秦赵代俱帯外夷若有警急追兵内地难以奔赴李百药以爲勲戚子孙皆有民社易世之后将骄淫自恣攻战相残害民尤深不若守令之迭居也顔师古以爲不若分王宗子勿令过大间以州县杂错而居互相维持足扶京室爲置官僚皆省司选用法令之外不得擅作威刑朝贡礼仪具为条式一定此制万代无虞于是诏宗室勲贤宜令作镇藩部贻厥子孙所司明为条例定等级以闻】集览【京畿京谓京师天子之居也畿天子千里地郑元曰夏曰县殷周曰畿畿外礼小司徒九畿防王畿外四面仍有九畿相去各五百里民社古者天子大社以五色土为坛凡封诸侯受天子大社之土各割所封之方色土与之东方青土他如其方色授之使立社于其国有土则有民故曰民社】质实【封建注见贞观十三年】
　　十一月林邑新罗入贡
　　【林邑献五色鹦鹉新罗献美女各付使者归之】质实【林邑南蛮国名注见汉后主建兴四年新罗东胡国名注见汉武帝元封二年朝鲜五色鹦鹉格物论鹦鹉能言鸟有慧性朱咮钩吻翠项金眼项碧羽頳足翠尾语音圆滑白者名秦吉了脑有黄肉冠又名时乐乌丹首红臆朱冠绿翼莺颔文背揉以五色其心聪慧防主报恩鸣则天下太平皆产于岭南】
　　十二月开党项之地爲十六州
　　【党项内属者前后三十万口】质实【党项西羌别种注见陈后主至徳三年】
　　制自今决死刑者皆覆奏决日彻乐减膳
　　【上谓侍臣曰朕以死刑至重故令三覆盖欲思之详熟也而有司湏臾之间三覆已讫又断狱者惟据律文虽情在可矜而不敢违法其间岂能尽无寃乎古者刑人君为之彻乐减膳朕庭无常设之乐然常为之不啖酒肉但未有着令耳于是制决死囚者二日中五覆奏下诸州者三覆奏行刑之日尚食勿进酒肉内教坊及太常不举乐皆令门下覆视有据法当死而情可矜者録状以闻由是全活甚众○上尝与侍臣论狱魏徴曰炀帝时尝有盗发捕得拷讯服罪者二千余人悉令斩之大理丞张元济寻其状惟五人尝为盗余皆平民竟不敢执奏尽杀之上曰此岂惟炀帝无道其臣亦不尽忠君臣如此何得不亡公等宜戒之上又尝谓执政曰朕常恐因喜怒妄行赏罚故欲公等极諌公等亦宜受人諌不可以已之所欲恶人违之茍自不能受諌安能諌人】集览【着令汉书注着陟虑反着在法令中也】质实【事物纪原云尚食官名掌天子之物曰尚秦置六尚乃有尚食则尚食秦官也内教坊唐开元初于蓬莱宫侧始立内教坊以散乐倡优曼衍之戏此其始矣太常官名注见汉明帝永平二年】
　　康国求内附
　　【康国求内附上曰前代帝王好招来絶域以求远服之名无益于用而麋百姓今康国内附傥有急难于义不得不救师行万里岂不疲劳劳百姓以取虚名朕不为也遂不受上谓侍臣曰治国如治病病虽愈尤宜将防傥遽自放纵病复作则不可救矣今中国幸安四夷俱服诚自古所稀然朕日愼一日惟惧不终故欲数闻卿軰諌争也魏徴曰内外治安臣不以为喜惟喜陛下居安思危耳范氏曰太宗知招来絶域之而不为然以兵克者则郡县置之其疲劳百姓也亦多矣岂先行其言而后从之者与然其不受康国则足以爲后世法使其行事毎如此其盛徳可少贬哉】集览【康国一曰萨末鞬即元魏所谓悉方斤者在那宻水南为突厥所破稍南依葱岭其君长姓温名屈木支】
　　高州总管冯盎入朝
　　【盎有地方二千里爲治勤明所部爱之】质实【高州注见宋文帝元嘉八年高凉】
　　【壬辰】六年春正月朔日食质实【日食注见新莾天鳯元年】○羣臣请封禅不许
　　【初羣臣表请上曰卿辈皆以封禅为帝王盛事朕意不然若天下乂安家给人足虽不封禅庸何伤乎昔秦始皇封禅而汉文帝不封禅后世岂以文帝不及始皇邪且事天扫也而祭何必登泰山之巅封数尺之土然后可以展其诚敬乎羣臣请不已上亦欲从之魏徴独以为不可上曰公不欲朕封禅者以功未高邪徳未厚邪中国未安四夷未服耶年谷未丰符瑞未至耶对曰今虽有此六者然戸口未复仓廪尚虚车驾东廵供顿劳费又伊洛以东灌莽极目而远夷君长皆当扈从此乃引戎狄入腹中而示之以虚弱也况赏赉不赀未厌远人之望给复连年不偿百姓之劳崇虚名而受实害陛下将焉用之防河南北数州大水事遂寝明年羣臣复以为请上喻以旧有气疾恐登高増剧乃止范氏曰古者天子廵狩至于方岳必告祭柴望所以尊天而怀柔百神也后世学礼者失其传而诸儒之謟谀者为说以希世主谓之封禅实自秦始古无有也人主不法三代而法秦亦已谬矣太宗方明朝多贤臣而佞者犹倡其议独魏徴以为时未可而亦不以其事为非也后议其礼徴亦预焉高宗明皇遂踵行之终唐之世惟柳宗元以封禅为非呜呼礼之失也久矣世俗之惑可胜救哉胡氏曰自圣学不传学者以天人为二致不能监观休咎之符徃徃推以天道难知置于防漠而不省也以太宗之明房杜王魏并侍左右正旦日食天变为大不闻胥训告教诲以消隂沴复阳徳而羣臣献谀请祭防山口虽不允实欲从之至称功高徳厚偃然自足徴虽以空虚劳费为言若非河南北数州大水亦未必为止也夫大水者隂气沴也日食者阳气防也较之二者日者君象尤当儆惧而不知戒焉岂非以天人为二致不学不知道之过邪及羣臣再请正当披穷经训辩是非以示子孙乃以气疾为解误矣】集览【灌莽灌古玩反诗集于灌木注疏云木族生曰灌莽又音姥宿草也楚辞夕揽洲之宿莽又草深平曰莽告祭柴望燔柴祭天告至也尔雅曰祭天曰燔柴谓天高不可逹故燔柴以祭之庻高烟上通也马融曰祭时积柴加牲其上而燔之先登于位告于天也服防曰谓所受王命祀其国中山川曰望书舜典望于山川注名山大川五岳四渎之属不必至其处皆一时遥望其方而祭之左传曰望郊之细也注郊大礼也望祀礼之细微者也胥训告教诲周书无逸曰古之人犹胥训告胥保惠胥教诲注云古之君臣虽曰明良犹相道告相安顺相教诲以义方隂沴注见陈宣帝大建六年邪沴】质实【封禅注见秦始皇二十八年秦山注同上年伊洛二水名注见汉高后三年扈从注见昭宗干宁四年】
　　书法【书不许何讥也何讥卒许而不果也光武羣臣请封禅不许不书以其卒封禅也故以不书为讥太宗羣臣请封禅不许则书以其卒不得封禅也故以书为讥必若隋文帝然后书不许不为讥矣】
　　发明【羣臣之请封禅不过防佞以恱其君而已观太宗始焉拒之之辞可谓明白洞逹而请犹不止独魏徴以为不可然则房龄王珪诸人皆在致请之列矣直笔书之亦可愧哉】
　　三月如九成宫考异【按廵行例则如上漏帝字】
　　【上幸九成宫避暑监察御史马周上疏曰大安宫在城西制度卑小而车驾独为避暑之行是太上皇留暑中而陛下居凉处也温凊之礼臣窃有所未安焉且太上皇春秋已高陛下宜朝夕视膳今九成宫去京师三百余里太上皇或时思念陛下陛下何以赴之然今行计已成不可复止愿速示返期以解众惑仍亟増脩大安以称中外之望又言比来乐工圉人超授官爵鸣玉曵履与士君子比肩臣窃耻之杨氏曰马周之论此行善矣然不止其行而速其返是所谓月攘一鸡者岂所以尧舜其君哉胡氏曰自古继世之君得飬其母者多矣鲜有及父之生而事之者也得飬其母未足以尽人子之心事父致孝然后为慊周宜以此深启帝心使力慕大舜事亲之道则太宗必闻言感动而九成之车不柅自止矣】集览【大安宫太上皇徙居此宫温凊记曲礼为人子之礼冬温而夏凊注安定其牀衽温凉之节凊七性反字从以冰冷也圉人掌马者圉鱼许反鸣玉佩玉上有葱衡下有防璜冲牙蠙珠以纳其间佩于韦帯之上玉将鸣焉是为行歩之节度曵履曵蹑也履礼也饰足以为礼黄帝臣于则所作或赤履或乌皮履月攘一鸡孟子曰今有人日攘其隣之鸡者或告之曰请损之月攘一鸡以待来年然后已如知其非义斯速已矣何待来年不柅柅女履反止轮木也】质实【九成宫注见隋文帝开皇十三年仁夀宫大安宫注见贞观三年京师注见周显王二十五年陛下注见汉光武建武二十七年】
　　书法【书讥远也不惟温凊之多缺而厚亲薄己之义亦颠倒矣】
　　以长乐公主嫁长孙冲
　　【长乐公主将出降敇有司资送倍于永嘉长公主魏徴諌曰昔汉明帝欲封皇子曰我子岂得与先帝子比皆令半楚淮阳今奈何资送公主反倍于长主乎上入告皇后后叹曰妾数闻陛下称重魏徴不知其故今观其引礼义以抑人主之私情乃知眞社稷之臣也因请遣中使厚赐徴且语之曰闻公正直乃今见之愿公常秉此心勿转移也上尝罢朝怒曰防须杀此田舎翁后问为谁上曰魏徴每廷辱我后退具朝服曰妾闻主明臣直今魏徴直由陛下之明故也妾敢不贺上乃恱】集览【半楚淮阳楚王英淮阳王炳皆汉光武之子也明帝每封皇子皆杀其制度止令如楚淮阳之半】质实【长乐县名注见元宗天宝元年永嘉县名注见晋安帝元兴元年长主蔡邕曰汉帝女为公主姊妹为长公主职林曰汉制皇女皆封县公主仪服同列侯其尊崇者加号长公主仪服同藩王汉娄敬说高祖以长公主妻单于武帝女亦称衞长公主此为长公主之始矣中使注见元宗开元十五年】
