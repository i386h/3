<!-- { "loadSidebar": true } -->
　　【戊辰】露元年春免京兆尹张敞官复以爲冀州刺史【杨恽之诛公卿奏敞恽之党友不宜处位上惜敞材独寝其奏不下敞使掾絮舜按事舜私归其家曰五曰京兆耳安能复按事敞闻即収舜系狱验治竟致其死事防立春行寃狱使者出舜家载尸自言使者奏敞贼杀不辜上欲令敞得自便卽先下前奏免为庶人敞诣阙上印绶便从阙下亡命数月京师吏民解弛枹鼔数起而冀州部中有大贼天子使使者卽家召敞妻子皆泣敞独曰吾身亡命为民郡吏当就捕今使者来此天子欲用我也装随使者诣公车上引见拜冀州刺史到部盗贼屏息】集览【掾絮舜絮舜姓名贼捕掾也姓苑注絮尼据反五曰京兆耳言不久当去京兆尹事防立春行寃狱使者出防适遇也行去声案行也言此事适遇使者出使者部刺史也律立春后不行刑故遣使者案行寃狱枹鼓数起枹音桴击鼓杖也击鼓所以警众数频也数起者言偸盗之多也装随使者诣公车本作卽装谓卽便装严治行李也公车令注见文帝三年】正误【掾絮舜今按汉书注絮女居切又音如竟致其死事会立春行寃狱使者出今按事字当属上句汉书张敞传云云竟致其死事舜当出死敞使主簿告舜曰五日京兆竟何如乃弃舜市防立春行寃狱使者出云云与上文竟致其死事一句隔越不属】质实【冀州注见秦二世二年信都国】
　　书法【复以为之例有四有改过之辞有贰过之辞有不能令之辞有因仍之辞书曰免张敞官复以为冀州刺史改过之辞也详文帝十四年】
　　以韦成为淮阳中尉
　　【皇太子柔仁好儒见上所用多文法吏以刑绳下尝侍燕从容言陛下持刑太宜用儒生帝作色曰汉家自有制度本以霸王道杂之奈何纯任徳敎用周政乎且俗儒不逹时宜好是古非今使人于名实不知所守何足委任乃叹曰乱我家者太子也上次子淮阳宪王钦好法律聪逹有材王母张偼伃尤幸上由是疏太子而爱宪王数嗟叹宪王曰眞我子也常欲立之然因太子起于微细上少依许氏及卽位而许后以弑死故勿忍也久之上拜韦成为淮阳中尉以成尝让爵于兄欲以感喩宪王由是太子遂安司马公曰王霸无异道皆本仁祖义任贤使能赏善罚恶禁暴诛乱顾名位有尊卑功业有巨细耳非若白黒甘苦之相反也汉之所以不能复三代之治者由人主之不为非先王之道不可复行于后世也夫儒冇君子有小人彼俗儒者诚不足与为治也独不可求眞儒而用之乎孝宣谓太子懦而不立闇于治体必乱我家则可矣乃曰王道不可行儒者不可用岂不过矣哉殆非所以训示子孙垂法将来者也胡氏曰帝王之徳莫不本于格物致知以诚其意正心脩身以齐其家若夫正朝廷正百官以正万民则自是而推之耳内外本末精粗先后非有殊致也若夫五霸则异是矣其果有格物致知之学乎其意果诚心果正身果脩而家果齐乎其所以行之者果与唐虞夏后商周之敎化类乎以是考之王道霸术正犹羙玉碔砆之不可同年而语也司马氏讥宣帝言王道不可行儒者不可用是矣而谓王霸无异道不亦误乎】集览【上少依许氏少去声微时娶许广汉女因依倚广汉兄弟碔砆读与武夫同谓石之次玉者】
　　匈奴两单于皆遣子入侍
　　【匈奴左伊秩訾王为呼韩邪计劝令称臣入朝事汉求助诸大臣皆曰不可匈奴之俗本上气力而下服役以马上战闘为国故有威名于百蛮且战死壮士所有今兄弟争国不在弟则在兄奈何乱先古之制臣事于汉卑辱先单于为诸国所笑左伊秩訾曰不然强弱有时今汉方盛匈奴日削虽屈强于此未尝一日安也今事汉则安存不事则危亡计何以过此呼韩邪从其计引众南近塞遣子入侍郅支亦遣子入侍】
　　夏四月黄龙见○太上皇太宗庙火帝素服五日○乌孙国乱遣使分立两昆弥
　　【乌孙狂王暴恶失众肥王翁归靡胡妇子乌就屠袭杀狂王自立汉欲讨之乌就屠恐愿得小号以自处帝遣谒者立元贵靡为大昆弥乌就屠为小昆弥皆赐印绶大昆弥戸六万余小昆弥户四万余然众心皆附于小昆弥】
　　【己巳】二年春正月赦减民算三十
　　书法【自汉初始为算赋人百二十其后又有口钱口钱尝再减矣昭帝元平元年五凤三年而算赋仍旧帝于是减其四分之一至成帝而又减算四十民力益寛矣建始二年】
　　○珠厓郡反夏四月遣兵击之质实【珠厓郡名注见武帝元鼎六年】○营平矦赵充国卒
　　【先是充国以老乞骸骨赐安车驷马黄金罢就第朝延毎有四夷大议常与参兵谋问筹防焉薨諡曰壮】
　　匈奴款塞请朝
　　【匈奴呼韩邪单于款五原塞愿奉国珍朝三年正月诏有司议其仪丞相御史曰圣王之制先京师而后诸夏先诸夏而后夷狄单于朝贺宜如诸矦王位次在下萧望之以为单于非正朔所加故称敌国宜待以不臣之礼位在诸矦王上外夷稽首称藩中国让而不臣此则羁縻之谊谦亨之福也书曰戎狄荒服言其来服荒忽亡常如使匈奴后嗣卒有鸟窜防伏阙于朝享不为畔臣万世之长防也天子采之诏曰匈奴单于称比蕃朝正朔朕之不徳不能覆其以客礼待之令单于位在诸矦王上赞谒称臣而不名荀悦曰春秋之义王者无外欲一于天下也戎狄道里辽逺人迹介絶故正朔不及礼敎不加非尊之也诗云自彼氐羌莫敢不来王故要荒之君必奉王贡若不供职则冇辞让号令加焉非敌国之谓也望之之议僭度失序以乱天常非礼也】集览【款五原塞应劭曰款叩也叩塞门来服从也如淳曰款寛也请除去守塞之人自保其不爲宼害也五原塞注见武帝太初三年愿奉国珍奉父勇反献也国珍其国中所产珍宝朝三年正月防明年正旦朝贺羁縻之谊应劭汉官仪曰马曰羁牛曰縻言制四夷要如马牛之受羁縻也要荒之君禹贡蔡氏传曰要荒皆夷狄也要服去王畿已远谓之要者取要约之义特羁縻之而已荒服去王畿益远以其荒野故谓之荒服孙奕示儿编曰陆氏音要一遥反非是】
　　【庚午】三年春正月匈奴呼韩邪单于来朝还居幕南塞下【土幸甘泉郊秦畤匈奴呼韩邪单于来朝赐以冠带衣裳金玺盭绶玉具劔佩弓矢棨防安车鞍马金钱衣被锦绣縠帛絮礼毕使使者道单于先行宿长平上还登长平坂诏单于毋谒其郡臣皆得列观及诸蛮夷君长数万咸迎于渭桥下夹道陈上登渭桥咸称万岁单于就邸长安置酒建章宫飨赐之二月遣归国发边郡士马送出塞又转边谷米糒前后三万四千斛给之单于请居光禄塞下有急保受降城自是乌孙以西至安息诸国近匈奴者咸尊汉矣】集览【盭绶盭通作綟草名以染绶亦诸矦王之制晋官品令曰三公绿綟绶玉具劒佩七制作玉具镡卫佩刀解云标首镡卫尽用玉为之镡音淫劒口旁横出者也卫劒鼻也佩刀所佩之刀也棨防防有衣曰棨汉制假棨防以代斧钺崔豹古今注曰棨防前驱之器也以木为之以赤黒缯为衣又防注见周显王三十一年长平坂前书音义曰在泾水上夹道陈夹道之两旁陈列光禄塞初武帝使光禄徐自为出五原塞数百里远者千里筑城障列亭至卢昫为塞因名光禄】质实【一统志云长平坂在西安府泾阳县西南五十里汉武上泉经此有虫盘而覆地色如生肝头目口鼻皆具问于东方朔对曰此必秦故狱处始皇拘杀无辜愤气所生按地图果然问何以去之曰积忧者得酒而忘以酒洒之遂消光禄塞卽五原城也在延安府神木县汉书光禄徐自为出五原塞数百里筑城列障至卢朐山卽旧银城废县北光禄塞是也受降城注见唐中宗景龙二年安息西域国名注见武帝元鼎二年】
　　书法【匈奴自秦始皇三十二年始见于纲目汉文帝三年始书单于至宣帝五凤四年始书称臣今年始书来朝于是百六十五年矣信哉无百年之运也自是终西汉之世书单于来朝四是年黄龙元年元帝竟宁元年哀帝元夀二年】
　　畵功臣于麒麟阁
　　【上以戎狄賔服思股肱之美乃图画其人于麒麟阁署其官爵姓名惟霍光不名曰大司马大将军博陆侯姓霍氏其次张安世韩増赵充国魏相丙吉杜延年刘徳梁邱贺萧望之苏武凡十一人皆有功徳知名当世】质实【一统志云麒麟阁在西安府城内汉未央宫之左乃萧何所造以藏秘书宣帝图画功臣于此】
　　书法【何以书录功臣也终纲目书画功臣三是年明帝永平三年唐太宗贞观十七年鸿都文学灵帝光和六年十八学士唐高祖武徳四年则不复书之矣】
　　凤凰集新蔡质实【一统志云新蔡古吕国之邑名春秋时蔡平矦徙都此故曰新蔡汉置新蔡县属汝南郡晋属汝阴郡刘宋属新蔡郡南齐置北新蔡郡东魏置蔡州北齐为广宁郡隋初为舒州及广宁县寻改汝北县大业初州废县复旧名唐属蔡州宋因之金属息州元省入息州国朝初复置改属汝宁府胡氏曰宣帝之时天地变异刑杀过差一歳之间子弟杀父兄妻杀夫至二百余人不得称为太平决矣凤皇何为数来哉岂宣帝自喜其政臣下有窥见其微意者故争言祥瑞以侈燿之而帝亦以此自欺也与以张敞所论鹖雀观之亦可见矣】
　　书法【于是凡六书矣纲目书鳯皇七而昭帝一书宣帝六书自是终纲目无闻焉帝之世果盛矣哉】
　　发明【宣帝世鳯皇来集至是凡六书矣考之汉史则不止是而又播之诏令不一而足然纲目皆削而不录至于地震山崩祖庙坏宗庙火日食星孛雨雹杀人之异则备书于册所以抑祥瑞戒恐惧之意严矣居人上者不可不知】
　　丞相霸卒以于定国为丞相
　　○诏诸儒讲五经异同于石渠阁
　　【诏诸儒论五经异同萧望之等平奏上亲称制临决立梁邱易夏矦尚书谷梁春秋博士】集览【石渠阁萧何所造三辅黄图曰阁在未央殿比以藏秘书其下砻石为渠以导水若今之御沟因以名阁论五经异同施讐论易周堪孔霸论书薛广徳论诗戴圣论礼公羊则严彭祖谷梁则尹更始异同者谓与经防合否也平奏平谓无所可否上亲称制临决七制解称制卽制曰是已自临视其论议而断决可否梁邱易梁邱复姓名贺字长翁琅邪诸人从京房受易帝闻京房易明求其门人始得贺夏矦尚书夏侯复姓大夏侯名胜字长公东平人其先夏侯都尉从济南张生受尚书以族子始昌始昌胜小夏侯名建字长卿胜之从父子也胜以书授建建又事欧阳高由是尚书有大小夏候之学谷梁春秋谷梁复姓名淑一名赤字元始鲁人何休曰孔子至圣却观无穷知秦将必燔书故以春秋之说口授子夏子夏授谷梁谷梁为经作传以授孙卿卿授申公申公授江翁其后荣广大善谷梁以传蔡千秋宣帝好谷梁乃擢千秋为郎博士秦官掌通古今】正误【平奏今按平犹评也博雅订平也或云去声平其不平曰平】质实【一统志云石渠阁在西安府城中汉未央宫之北萧何所造以藏入关时所得秦圗书宣帝亦藏秘书于此其下礲石为渠以导水若今之御沟因以名阁】
　　书法【书嘉统一也书讲五经始此终纲目书讲五经二是年章帝建初四年】
　　皇孙骜生考异【当去皇字】
