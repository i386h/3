<!-- { "loadSidebar": true } -->
　　【李寳臣欲以军府传其子惟岳以其年少闇弱豫诛诸将之难制者数十人召易州刺史张孝忠孝忠曰诸将何罪连颈受戮孝忠惧死不敢往亦不敢叛正如公不入朝之意耳兵马使王武俊位卑而有勇寳臣特亲爱之故孝忠武俊独得全及卒孔目官胡震家僮王他奴劝惟岳匿丧诈为寳臣表请继袭不许乃发丧自称留后使将佐共奏求旌节又不许初寳臣与李正己田承嗣梁崇义相结期以土地传子孙故承嗣之死寳臣力为悦请继袭至是悦屡为惟岳请上亦不许或曰不与必为乱上曰贼本无资以为乱皆借我土地假我位号以聚其众耳向曰因其所欲而命之多矣而乱益滋是爵命不足以己乱而适足以长乱也竟不许胡氏曰德宗所言皆人君之事也而不能有济者失本末先后之序故也○田悦乃与李正己各遣使诣惟岳潜谋勒兵拒命魏博节度副使田庭玠谓悦曰尔借伯父遗业但谨事朝廷坐享富贵奈何无故为叛臣兵兴以来逆乱者谁能保其家乎必欲行尔之志可先杀我无使我见田氏之族灭也因称病卧家悦往谢之闭门不纳竟以忧卒成德判官邵真泣谏惟岳曰先相公受国厚恩大夫遽欲负之此甚不可若执青魏使者送京师而讨之则节钺庶可得矣惟岳然之使其草奏长史毕华曰先公与二道结好三十余年奈何一日弃之若朝廷未信而二道袭我何以待之惟岳又从之定州刺史谷从政惟岳之舅也有胆畧颇读书为寳臣所忌称病杜门至是徃见惟岳曰天子聪明英武不欲诸侯子孙专地尔今首违诏命天子必遣诸道致讨茍一战不胜大将必有乗危伺便取尔以为功者且先相公所杀大将以百数其子弟欲复仇者庸可数乎又朱滔兄弟常切齿于我天子必以为将何以当之为尔之计不若辞谢将佐使惟诚摄领军府身自入朝乞留宿衞上必悦尔忠义不失荣禄不然大祸将至悔之何及惟岳等见其言切益恶之惟诚者惟岳之庶兄也谦厚好书得众心惟岳送之淄青而遣王他奴诣从政家察其起居从政饮药而卒曰吾不惮死哀张氏今族灭矣刘文喜死正己悦皆不自安刘晏死正己等益惧相谓曰我軰岂得与刘晏比乎遂发兵万人屯曹州悦亦完聚与崇义惟岳相应河南士民骚然惊骇诏以永平节度使李勉为都綂备之】集览【正如公不入朝之意初王武俊说李寳臣曰防平之后召归阙下一匹夫尔寳臣遂有玩冦之志青魏使者青谓淄青藩镇李正己魏谓魏博藩镇田悦哀张氏李寳臣本姓张名忠志代宗赐今姓名故云张氏】正误【正如公不入朝之意今按寳臣召张孝忠孝忠以诸将受戮不敢往犹寳臣恐入朝被诛而不朝也】质实【成德节度注见汉光武建武九年常山易州注见周世宗显德六年节钺注见兴元元年定州注见周威烈王二十三年中山曹州注见汉光武建武八年济隂永平节度未详沿革】
　　发明【唐自安史之乱仆固怀恩分置诸帅自为党援由是遂失河北德宗痛先朝之失欲革其弊然所用不得其人所行不由其道徒益乱而已纲目书李寳臣卒子惟岳自称留后所以见藩镇之强自相传袭初不出于朝廷之命者也呜呼自是而后习以为常遂不胜其书矣】
　　以杨炎卢杞同平章事
　　【杞貌丑色如蓝有口辩上悦之郭子仪每见賔客姬妾不离侧杞尝往问疾子仪悉屏侍妾或问其故子仪曰杞貌陋而心险妇人见之必笑他日杞得志吾族无类矣杨炎既杀刘晏朝野侧目李正己累表请晏罪炎惧遣复心分诣诸道密谕以晏昔尝请立独孤后上自杀之上闻而恶之由是有诛炎之志擢杞为相不专任炎矣炎素轻杞无学多托疾不与会食杞亦恨之杞隂狡欲起势立威小不附者必欲寘之死地引裴延龄为集贤直学士亲任之范氏曰君子与小人莫不引其类故任一小人而天下被其灾害者数十年而未已焉德宗相杞而杞引延龄则其国政可知矣置相可不慎哉】质实【卢杞滑州人奕之子裴延龄河东人】
　　书法【自乔琳罢杨炎独相于是始兼相卢杞炎固未尝罢也其以杨炎卢杞并书何并书杨卢所以见帝不专任杨之意也一杨炎足以误国况以卢杞并相乎】
　　更汴宋军名曰宣武质实【宣武军名注见周显王二十九年大梁】○发京西兵戍闗东
　　【发京西防秋兵万二千戍闗东上御望春楼宴劳之神防将士独不饮上使诘之其将杨惠元对曰臣等发奉天军帅张巨济戒之曰此行大建功名凯旋之日相与为欢苟未防勿饮酒故不敢奉诏及行有司缘道设酒食独惠元所部缾罂不发上深叹美赐书劳之】
　　夏四月加梁崇义同平章事
　　【崇义虽与正己等连结兵势寡弱礼数最恭或劝其入朝崇义曰来公有大功于国犹不免族诛吾岁乆衅积何可往也李希烈屡请讨之崇义惧益脩武备上使金部员外郎李舟诣襄州劝崇义入朝言颇切直崇义不悦时两河诸镇方猜阻上欲示恩信以安之加崇义同平章事赐以铁劵遣御史张着赍手诏徴之】集览【来公谓来瑱也代宗时流播州赐死】质实【襄州注见汉献帝建安十二年襄阳铁劵注见汉高帝十二年】
　　五月增商税为什一
　　【以军兴故也】
　　书法【讥重敛也于是以军兴増及商税越明年而田税钱亦増矣终纲目杂税书増二是年文帝太和九年田税书増二晋孝武太元八年建中三年】
　　田悦举兵冦邢洺
　　【田悦李正己李惟岳定计连兵拒命悦欲阻山为境曰邢磁如两眼在吾腹中不可不取乃遣兵马使康愔将兵八千人围邢州自将兵数万围临洺邢州刺史李共临洺将张伾坚壁拒守悦召承嗣旧将邢曹俊问计曹俊曰兵法十围五攻尚书以逆犯顺势更不侔今顿兵坚城之下粮竭卒尽自亡之道也不若置万兵于崞口以遏西师则河北二十四州皆为尚书有矣悦不能用】集览【十围五攻注见晋穆帝永和十二年】质实【邢磁二州名邢注见楚义帝元年襄国磁注见隋文帝仁夀四年临洺县名隋初所置属武安郡唐属紫州宋初省入永年县后复置金复省为镇故城在广平府城西崞口地名注见唐宗天寳十五载】
　　六月以韩滉为镇海军节度使梁崇义拒命诏淮宁节度使李希烈督诸道兵讨之
　　【张着至襄阳梁崇义不受诏命希烈督诸道兵讨之杨炎谏曰希烈狼戻无亲无功犹屈彊不法使平崇义何以制之上不聼荆南牙将吴少诚以取崇义之防干希烈希烈以为前锋】集览【狼戾汉书注狼性贪而暴戾凡言狼戾盖谓贪而戾也屈彊屈通作倔渠勿反谓彊梁梗戾不柔服也】质实【镇海军节度注见晋成帝咸和三年京口襄阳县名注见宋明帝泰始元年】
　　以张万福为濠州刺史
　　【时内自闗中西暨蜀汉南尽江淮闽越北至太原所在出兵李正己遣兵扼徐州甬桥涡口崇义阻兵襄阳运路皆絶人心震恐江淮进奉船千余艘泊渇口不敢进上以张万福为濠州刺史万福驰至涡口立马岸上发进奉船淄青将士停岸睥睨不敢动】集览【甬桥淮泗地名也属徐州甬通作埇李泌曰江淮漕运自淮入汴以埇桥为咽喉涡口城名也在濠州钟离县西九十里涡水受淮阳扶沟县浪荡渠东入淮涡音戈】质实【闗中注见宗开元十一年京兆蜀汉二州名蜀注见宗文帝元嘉九年崇庆汉注见汉成帝鸿嘉三年广汉闽越二州名闽注见汉武帝建元三年闽中越注见汉和帝永元元年防稽太原府名注见齐明帝建武三年并州徐州注见秦始皇二十八年彭城涡口城名在鳯阳府怀远县东北一十五里今名拖城唐自贞元后涡口对岸置两城即此刺史常带两城使张万福魏州元城人濠州注见宗孝武大明五年北徐州睥睨说文云衺视貌】
　　尚父太尉中书令汾阳忠武王郭子仪卒考异【此误书諡】考证【当去忠武二字分注諡忠武】
　　【子仪为上将拥彊兵程元振鱼朝恩谗谤百端诏书一纸徴之无不即日就道由是谗谤不行尝遣使至田承嗣所承嗣西望拜之曰此膝不屈于人若干年矣李灵曜据汴州公私物过汴者皆留之惟子仪物不敢近遣兵衞送出境校中书令考凡二十四家人三千人八子七壻皆为显官诸孙数十人每问安不能尽辨颔之而已仆固怀恩李怀光浑瑊軰皆出麾下虽贵为王公常頥指役使趋走于前家人亦以仆视之天下以其身为安危者殆三十年功盖天下而主不疑位极人臣而众不疾穷奢极欲而人不非之年八十五而终其将佐为名臣者甚众胡氏曰功盖天下而上不疑位极人臣而众不疾此汉唐以来将相所难者子仪以何道而能然惟仗忠信安义命而已矣史又称其穷奢极欲愚切恐其言之过矣穷奢极欲小人处富贵之所为也曾谓子仪之贤而有是哉】集览【颔之而已左传襄二十六年衞侯复归逆于门者颔之而已注颔揺其头也】正误【颔之而已今按徐氏说文颔谓防头以应也】质实【汾阳县名注见隋炀帝大业十三年麾下注见汉献帝建安十四年】
　　书法【号官爵諡具前乎此未有也后乎此无有也终纲目千三百六十二年一人而已矣】发明【子仪勲业卓冠一时至于忠精诚确尤为难及唐史帝纪书子仪薨而不书其爵司马通鉴书汾阳忠武王而不书其官史法固无义例也至纲目备载其爵諡位号大书于册以见褒崇之意君子固当参考观之然后知书法详畧皆有深意存乎其间毋但以作史常法视之也】
　　秋七月安西北庭遣使诣阙诏赐李元忠爵宁塞郡王郭昕武威郡王赠袁光庭工部尚书
　　【自吐蕃防河陇伊西北庭节度使李元忠四镇留后郭昕帅将士闭境拒守数遣使奉表皆不达声问絶者十余年至是遣使间道自回纥中来上嘉之皆赐爵郡王昕子仪弟也光庭天寳末为伊州刺史吐蕃攻之累年不下粮竭兵尽自焚死昕使至朝廷始知之故赠官】集览【安西北庭开元中置二镇安西去京兆七千里北庭去京兆五千里防河陇伊西河本汉金城郡后秦置河州陇本周汧陇地唐置陇州伊本汉伊吾卢地在敦煌大碛外唐置伊州西本高昌国地唐置西州案通鉴全本作自吐蕃防河陇隔絶不通四镇旧史地理志安西节度抚寜西域綂灶兹于阗焉耆疎勒四国故谓之四镇】质实【宁塞郡未详沿革惟延安府保安县北有宁塞营或疑是其故迹也武威郡注见汉光武建武十年河陇伊西四州名河注见晋穆帝永和元年陇注见梁武帝普通五年伊注见汉明帝永平十五年伊吾西注见齐明帝建武四年高昌北庭镇名注见同上年高昌郭昕华州郑县人】
　　杨炎罢以张镒同平章事
　　【李希烈以乆雨未进军上怪之卢杞密言于上曰希烈迁延以杨炎故也陛下何爱炎一日之名而堕大功不若暂免炎相以悦之事平复用无伤也上以为然乃罢炎】
　　诏马燧李抱眞李晟讨田悦战于临洺大破之
　　【田悦攻临洺累月不拔城中食且尽张伾饰其爱女使出拜将士曰诸军守战甚苦伾家无他物请鬻此女为将士一日之费众皆哭曰愿尽死力不敢言赏李抱真告急于朝诏马燧及神防兵马使李晟将兵讨悦又诏朱滔讨惟岳燧等军未出险先遣使持书谕悦为好语悦谓燧畏之不设备燧等进军至临洺悦悉众力战悦兵大败斩首万余级悦夜遁邢州围亦解】
　　平卢节度使李正己卒子纳自领军务与李惟岳遣兵救田悦
