<!-- { "loadSidebar": true } -->
　　【荆州刺史刘道防以疾求归诏以刘毅代之道防在州累年秋毫无犯及归府库帷幕俨然若旧随身甲士二人迁席于舟中道防刑之于市毅刚愎自谓功与裕埒虽权事推裕而心不服及居方岳常怏怏不得志裕每柔而顺之毅骄纵恣甚及败于桑落知物情去已弥复愤激裕素不学而毅颇涉文雅故朝士有清望者多归之与仆射谢混丹阳尹郄僧施深相凭结既据上流隂有图裕之志求兼督交广以僧施为南蛮校尉毛脩之为南郡太守裕皆许之复表求至京口辞墓裕往会之将军胡藩言于裕曰公谓刘卫军终能为公下乎裕黙然久之曰卿谓何如藩曰连百万之众攻必取战必克毅固以此服公至于涉猎传记一谈一咏自许以为雄豪以是搢绅白靣之士辐凑归之恐终不为公下不如因会取之裕曰吾与毅俱有克复之功其过未彰不可自相图也道防寻卒】集览【郄姓也字本作郤俗从音乞逆反后又作郄必郄字误】正误【郄僧施今按当作郄抽迟切僧施乃郄鍳子后鍳子愔愔子超超无子以从子僧施嗣集览于第十八卷郄鍳下既引晋书音丑之今乃云云盖不知僧施为鍳之四世孙也】质实【荆宁秦雍四州名荆注见汉献帝建安十三年南郡宁注见汉武帝元狩元年滇国秦注见汉光武建武元年天水雍注见唐宗开元十一年京兆怏怏注见汉光武建武二年桑落洲名注见元兴三年谢混鄢陵人安之孙丹阳郡名注见汉献帝兴平二年交广二州名交注见唐宣宗大中二年广注见武帝太康十七年毛脩之荥阳阳武人南郡注见汉献帝建安十三年胡藩豫章人郄僧施高平金乡人搢绅注见汉武帝元朔元年辐凑注见汉文帝六年】
　　六月西秦乞伏公府弑其君干归秋世子炽磐讨杀之而自立考异【讨杀之当作讨公府诛之】
　　【乞伏公府弑西秦王干归及其子十余人走保大夏炽磐遣其弟智达讨之秦人多劝秦王兴乘乱取炽磐兴曰伐人丧非礼也夏王勃勃欲攻之王买德曰炽磐吾之与国今遭丧乱吾不能恤而又伐之匹夫且犹耻为况万乘乎勃勃乃止七月智达击破公府获而轘之谭郊八月炽磐自立为河南王迁都枹罕】集览【与国注见周赧王五十二年】质实【大夏县名注见穆帝永和三年河南郡名注见秦庄襄王元年三川枹罕县名注见汉灵帝中平元年轘之注见元帝太兴三年】
　　书法【凡书自立簒辞也炽磐世子也则其书自立何惟嫡故无嫌也详义熙五年】
　　皇后王氏崩○葬僖皇后○冬太尉裕帅师袭荆州杀都督刘毅
　　【毅至江陵多变易守宰輙割豫江文武兵力万余人以自随会疾笃郄僧施劝毅请从弟兖州刺史藩以自副刘裕伪许之藩自广陵入朝裕以诏书罪状毅与藩及谢混共谋不轨赐藩混死遂帅诸军发建康王镇恶请给百舸为前驱昼夜兼行扬声言刘兖州上十月至豫章口去江陵城二十里舍船步上舸留一二人对舸岸上立六七旗旗下置皷语所留人计我将至城便皷严令若后有大军状又分遣人烧江津船舰镇恶径前袭城未至五六里毅乃觉之行令闭诸城门未及下关镇恶已驰入与城内兵鬭穴其金城而入城中兵散毅帅左右突出夜投佛寺寺僧拒之乃缢而死初谢混与毅款眤混从兄澹常以为忧渐与之疎且谓弟璞曰益寿此性终当破家至是果验毅季父镇之闲居京口不应辟召尝谓毅及藩曰汝辈才器足以得志但恐不久耳我不就尔求财位亦不同尔受罪累每见毅藩导从到门輙诟之毅甚敬畏未至宅数百步悉屏仪卫至是裕奏徴为散骑常侍固辞不至十一月裕至江陵杀郄僧施毛脩之素自结于裕故特宥之裕问毅故吏申永曰今日何施而可对曰除宿衅倍惠泽叙门次擢才能如此而已裕用其言荆人悦之】集览【皷严颜师古曰击皷而戒严也益寿谢混小字】正误【皷严今按此谓旂皷皆令严整也】质实【江陵县名注见汉献帝建安十三年豫江二州名豫注见周赧王三十七年陈州江注见汉武帝元鼎五年豫章广陵郡名注见汉武帝元朔五年淮南不轨注见汉灵帝光和五年兖州注见周安王五年王镇恶北海剧人猛之孙金城注见元帝永昌元年】
　　秦雍州刺史杨佛嵩攻夏夏王勃勃与战破之考异【提要无雍州刺史四字】○北凉迁于姑臧
　　【蒙逊始称河西王置官僚】
　　十二月遣益州刺史朱龄石帅师伐蜀
　　【刘裕谋伐蜀以龄石有武干练吏职欲以为元帅众皆以龄石资名尚轻难当重任裕不从以龄石为益州刺史率将军臧熹蒯恩刘钟等伐蜀熹裕之妻弟位居龄石之右亦使焉裕与龄石宻谋曰往年刘敬宣出黄虎无功而还贼谓我今应从外水往而料我当出其不意犹从内水来也如此必以重兵守涪城以备内道若向黄虎正堕其计今以大众自外水取成都疑兵出内水此制敌之奇也而虑此声先驰贼审虚实别有函书封付龄石署函边曰至白帝乃开诸军虽进而未知处分所由】集览【署函边署签书也函犹匮也所以盛书故曰函书边谓函外边畔白帝注见汉献帝建安十七年】质实【河西郡名注见汉安帝元初元年蜀郡名注见武帝泰始八年朱龄石沛人益州注见武帝泰始八年蜀郡臧熹东筦莒人宋武敬皇后之兄焘之弟也涪城县名注见汉光武建武十二年成都国名注见武帝泰始八年益州】
　　太尉裕自加太傅扬州牧复辞不受质实【扬州注见汉献帝兴平二年】
　　书法【上书自加下书复辞于是再见裕之谲又可见矣】
　　【癸丑】九年【秦始十五魏永兴五年○夏凤翔元年】春太尉裕还建康杀豫州刺史诸葛长民
　　【初裕之西征也留长民监留府事而疑其难独任乃加刘穆之建武将军置吏给兵以防之既而长民骄纵贪侈为百姓患惧裕归按之闻刘毅被诛谓所亲曰往年醢彭越今年杀韩信祸其至矣问穆之曰人言太尉与我不平何以至此穆之曰公泝流远征以老母稚子委节下若一毫不尽岂容如此长民意乃小安弟黎民説长民因裕未还图之长民犹豫未发既而叹曰贫贱常思富贵富贵必履危机今日欲为丹徒布衣岂可得邪因遗冀州刺史刘敬宣书曰盘龙专擅自取夷灭异端将尽世路方夷富贵之事相与共之敬宣报曰下官常惧福过灾生方思避盈居损富贵之旨非所敢当且使以书呈裕裕曰阿寿故为不负我也穆之忧长民为变问叅军何承天承天曰公昔年自左里还入石头甚脱尔今还宜加重慎穆之曰非君不闻此言至是裕自江陵东还前刻至日而每淹留不进长民与公卿频日奉候于新亭二月晦裕乃轻舟径进潜入东府三月朔长民闻之惊趋至门裕伏壮士丁旿等于幔中引长民却人闲语平生所不尽者皆及之长民甚悦旿自幔后出拉杀之舆尸付廷尉并杀其三弟】集览【盘龙刘毅小字也阿寿刘敬宣小字甚脱尔脱轻易貌左传僖三十三年王孙满曰秦师轻而无礼无礼则脱入险而脱能无败乎注脱他活反易也】质实【往年醢彭越今年杀韩信事在汉高帝十一年节下注见成帝咸康四年犹豫注见秦孝文王元年丹徒县名注见汉景帝三年冀州注见秦二世二年信都何承天东海郯人寓居丹徒左里城名注见义熙六年石头城名注见汉献帝建安十七年新亭注见元兴元年东府注同上年】
　　发明【刘毅变易守宰长民骄侈贪纵然纲目皆不书有罪何哉刘裕谋移晋鼎驱除异已遂袭而杀之尔矧其同谋起义虽罪犹将宥之况无罪乎故皆书裕杀而不去其官】
　　诏申土断之法并省流寓郡县考异【提要作修土断法】
　　【太尉裕上表曰大司马温以民无定本伤治为深庚戌土断以一其业于时财阜国丰实由于此今渐颓弛请申前制于是依界土断诸流寓郡县多所并省】集览【庚戌土断哀帝兴宁二年三月庚戌朔大阅户口令所在土断谓之庚戌制也土断者以土著之例为决断依界土断各依界限用土断之法唯青兖徐三州居晋陵者不在断法】
　　秦太尉索棱以陇西降西秦考异【提要无太尉二字】○夏筑统万城
　　【夏王勃勃以叱干阿利领将作大匠发夷夏十万人筑都城于朔方黑水之南曰朕方统一天下君临万邦新城宜名统万阿利性巧而残忍蒸土筑城锥入一寸即杀作者而并筑之勃勃以为忠委任之凡造兵器成呈之工人必有死者射甲不入则斩弓人入则斩甲匠由是器物皆精利勃勃自谓其祖从母姓刘非礼乃改姓赫连氏言其徽赫与天连也其非正统者为铁伐氏言刚锐如铁堪伐人也】集览【叱干阿利叱干伐比复姓也阿利其名】质实【统万城注见恭帝元熙元年朔方郡名注见汉武帝元朔元年一统志云黑水河名在宁夏卫城东畨名哈刺兀速河西流注于黄河】
　　秋七月朱龄石入成都谯纵走死诏龄石监六郡军事【龄石等至白帝发函书曰众军悉从外水取成都臧熹从中水取广汉老弱乘高舰从内水向黄虎于是诸军倍道兼行谯纵果使谯道福以重兵守涪城备内水龄石至平模去成都二百里纵遣侯晖夹岸筑城以拒之龄石谓刘钟曰今贼严兵固险攻之未必可防且欲养鋭以伺其隙何如钟曰不然前声言大众向内水道福不敢舍涪城今重军猝至侯晖之徒已破胆矣所以阻兵守险是其惧不敢战也因而攻之其势必克若缓兵相守彼将知人虚实涪军忽来并力拒我求战不获军食无资二万余人悉为谯子虏矣龄石从之七月攻其北城克之斩侯晖南城亦溃于是舍船步进贼营望风相次奔溃谯纵弃城出走尚书令马耽封府库以待晋师龄石遂入成都诛纵宗亲余皆按堵使复其业纵出辞墓其女曰走必不免祗取辱焉死于先人之墓可也不从去投道福不纳乃缢而死龄石徙马耽于越嶲耽曰朱侯不送我京师欲灭口也我必不免乃盥洗而卧引绳而死诏以龄石进监梁秦州六郡诸军事】质实【广汉郡名注见汉成帝鸿嘉三年一统志云平模山名一名彭亡山在眉州彭山县东一十里唐元和志周末彭祖家于此而亡故名后汉岑彭击公孙述至武阳营所问山名彭亡而恶之欲徙会日暮而止是夜果为刺客所杀初岑彭至其地改曰平无今讹为平模山按堵注见唐代宗大歴七年越嶲郡名注见汉武帝元鼎六年梁秦二州名梁注见周赧王四年汉中秦注见汉光武建武元年天水外水一统志云秦李冰既凿离堆又开二渠一渠由永康过新繁入成都谓之外江水一渠由永康过郫入成都谓之内江水蜀人以此二水濯锦鲜明又名锦江在成都府城南七里内江注同见上】
　　冬魏遣使请昬于秦○以索邈为梁州刺史
　　【初邈寓居汉川与别驾姜显有隙凡十五年而邈镇汉川显乃肉袒迎候邈无愠色待之弥厚退而谓人曰我昔寓此失志多年若雠姜显惧者不少但服之自佳何必逞志于是阖境皆悦】质实【汉川郡名注见周赧王四年汉中肉袒注见汉后主延熙元年】
　　【甲寅】十年【秦始十六魏神瑞元年○是岁南凉亡大二小五凡七僭国】春三月太尉裕废谯王文思为庶人
