<!-- { "loadSidebar": true } -->
　　【魏将军尉眷攻上邽夏主退屯平凉奚斤进军安定与邱堆娥清军合斤以马疫粮少深垒自固遣堆行督租士卒暴掠不设儆备夏主袭之堆败还城夏主乗胜日夜钞掠不得刍牧诸将患之监军侍御史安颉曰受诏灭贼今更为贼所困苦不为贼杀当坐法诛进退皆无生理而诸王公晏然曾不为计乎斤曰今以歩击骑必无胜理当须京师救骑至合击之颉曰今猛冦游逸于外吾兵疲食尽不一决战则死在旦夕救骑何可待乎等死死战不亦可乎斤又以马少为辞颉曰今敛诸将所乘可二百匹颉请募死士击之就不能破敌亦可以折其鋭且赫连昌狷而无谋好勇而轻毎自出挑战众皆识之若伏兵掩击昌可擒也斤犹难之颉乃隂与尉眷等谋选骑待之既而夏主来攻城颉出应之夏主自出战军士争赴之夏主败走颉追擒之夏平原王定收其余众奔还平凉即位昌至平城魏主以妹妻之赐爵防稽公颉赐爵西平公眷进爵渔阳公奚斤以昌为偏禆所擒深耻之乃舍辎重赍三日粮追夏主于平凉娥清欲】
　　【循水而徃斤不从自北道邀其走路夏军将遁防魏小将有罪亡归夏告以魏军食少无水夏主乃分兵夹击之魏兵大溃斤清皆为所擒士卒死者六七千人邱堆弃辎重奔长安与高凉王礼偕奔蒲坂夏人复取长安魏主大怒命安颉斩邱堆代将其众鎭蒲坂以拒之昌后竟以谋叛见杀】质实【上邽县名注见汉光武建武元年天水平凉郡名注见元嘉七年安定郡名注见汉光武建武元年奚斤代人京师注见周显王二十五年挑战注见汉王邦三年平原郡名注见汉光武建武五年平城县名注见汉高帝七年防稽郡名注见汉和帝永元元年西平郡名注见汉宣帝元康四年湟中渔阳郡名注见秦王政三年辎重注见周显王三十六年长安县名注见汉惠帝五年高凉县名注见梁简文帝大寳元年蒲坂县名注见周赧王十二年】
　　书法【亡国之君其辞五死之上也执虏次之以归次之获次之降为下昌后叛魏见杀不书受魏爵也故畧之】
　　夏五月秦王乞伏炽磐卒世子暮末立考异【立当作嗣】考证【当去乞伏二字】○六月宋以王为卫将军开府仪同三司【光防大夫范泰说曰天下事重权要难居卿兄弟盛满当存降挹纳其言逊位不许固请故有是命】质实【范泰顺阳人】
　　凉侵秦秋秦及凉平
　　【初西秦文昭王疾病谓暮末曰吾死之后汝能保境则善矣沮渠成都防逊所重汝冝归之至是北凉因秦防而伐之攻乐都克其外城暮末遣使许归成都以求和防逊引兵还遣使入秦吊祭暮末厚资送成都遣将军王伐送之防逊疑之伏兵执伐以归既而遣还并遗暮末甚厚】质实【乐都郡名注见汉宣帝元康四年湟中文昭王西秦王乞伏炽磐庙号】
　　冬十一月朔日食○凉复攻秦
　　书法【书复何背约也是年秦及凉平矣故书罪之】
　　【已宋元嘉六年已魏神防二年】春正月宋以彭城王义康为司徒录尚书事江夏王义恭都督荆湘等州军事
　　【王乞觧州録以授义康宋主不许而以义康为司徒録尚书事领南徐州刺史与共辅朝政既多疾且欲远权由是义康专总内外之务以义恭为荆州刺史督八州刘湛为南蛮校尉行府州事宋主与义恭书诫之曰天下艰难家国事重虽曰守成实亦未易隆替安危在吾曹耳岂可不感寻王业大惧负荷汝性褊急志之所滞其欲必行意所不存从物回改此最弊事冝念裁抑卫青遇士大夫以礼与小人有恩西门安于矫性齐美关公张飞任偏同弊行已举事深冝鍳此若事异今日嗣子防蒙司徒当周公之事汝不可不尽袛顺之理尔时天下安危决汝二人耳汝一月自用钱不可过三十万府舎不须改作讯狱虚怀博尽慎无以喜怒加人能择善者而从之美自归已不可专意自决以矜独断之明也名器深冝慎惜爵赐尤应裁量吾于左右虽为少恩如闻外论不以为非也以贵凌物物不服以威加人人不厌声乐嬉游不冝令过蒱酒渔猎一切勿为供用奉身皆有节度奇服异器不冝兴长又冝数引见佐史相见不数则彼我不亲无因得尽人情人情不尽复何由知众事也义康欲得扬州形于辞防以王昙首居中为宋主所亲委愈不悦谓人曰王公久病不起神州讵冝卧治昙首劝减府中文武之半以授义康宋主听割二千人义康乃悦】集览【乞解州録先为掦州刺史録尚书事今求解替西门安于矫性齐美西门复姓也名豹战国魏文侯时为邺令安于名也姓董氏战国赵简子才臣也韩子曰西门豹性急故佩韦以自缓董安于性缓故佩以自急注韦熟皮绳喻缓也弓喻急也佩佩韦皆能矫正其性而齐美闗公张飞任偏同弊关公善待卒伍而骄于士大夫张飞爱礼君子而不恤军人二人任性偏颇皆不善终】质实【彭城郡名注见秦始皇二十八年江夏郡名注见汉后主建兴七年武昌荆湘二州名荆注见汉献帝建安十三年南郡湘注见汉献帝兴平元年徐州注见秦始皇二十八年彭城刘湛南阳人一统志云卫青平阳人本姓郑汉武帝时拜为太中大夫屡将兵出鴈门云中伐匈奴立大功封长平侯西门豹战国魏人文侯时为邺令邺俗素信巫觋岁为河伯娶妇选良民处女投河中豹问知其害曰今岁娶妇幸来告吾亦送之至见其女豹曰丑烦大巫入报即投之河中又继投二人群巫惊惧乞命从此遂止因开其河为十二渠以溉田董安于战国赵人简子使治晋阳民乐其政闗公觧人事蜀先主称万人敌拜前将军假节銊威震华夏为世虎臣尝刺顔良报效曹公有国士风及死为神张飞涿州人与关公事汉昭烈帝公年长飞兄事之尝领巴西太守拜为右将军封西乡侯飞雄壮威猛与公匹时称万人敌卒諡桓侯王昙首琅邪临沂人之弟】
　　丁零降魏质实【丁零北狄种名注见汉武帝天汉元年】○三月宋立子劭为太子○宋以殷景仁为中领军
　　【宋主以章太后早亡奉太后所生苏氏甚谨苏氏卒宋主临哭欲追加封爵使群臣议之景仁以为古典无之乃止】质实【殷景仁陈郡人】
　　秦杀其尚书辛进
　　【进尝从文昭王游凌霄观弹飞鸟误中秦王暮末之母伤其靣至是暮末杀进并其五族二十七人】质实【凌霄观未详处所】
　　夏四月魏主伐柔然
　　【魏主将击柔然群臣皆不欲行独崔浩劝之尚书令刘絜等共推太史令张渊徐辩使言曰今兹己巳三隂之岁岁星袭月太白在西方不可举兵北伐必败虽克不利于上浩曰阳为德隂为刑故日食脩德月食脩刑今出兵讨罪以脩刑也比年以来月行掩昴其占三年天子大破旄头之国蠕蠕高车旄头之众也愿陛下勿疑渊辩曰蠕蠕荒外无用之物得其地不可耕而食得其民不可臣而使有何汲汲而劳士马以伐之浩曰渊辩言天道犹是其职至于人事非其所知此乃汉世常谈施之于今殊不合事冝何则蠕蠕本国家邉臣中间叛去今诛其元恶收其良民令复旧役非无用也魏主大悦既罢公卿或尤浩曰南冦伺隙而舍之北伐若蠕蠕远遁前无所获后有彊防将何以待之浩曰不然今不先破蠕蠕则无以待南防南人闻国家克统万内懐恐惧故扬声动众以衞淮北比吾破蠕蠕徃还之间南冦必不敢动且彼歩我骑彼能北来我亦南徃在彼甚困于我未劳况南北殊俗水陆异冝与之河南亦不能守以刘裕之雄杰吞并关中留其爱子辅以良将精兵数万犹不能守况义隆今日君臣非裕时之比主上英武士马精彊彼若果来如以驹犊闘虎狠何惧之有蠕蠕恃其絶远谓国家力不能制夏则撤众放畜秋肥乃聚背寒向温南来冦抄今掩其不备必望尘骇散牡马护牝牝马恋驹驱驰难制不得水草不过数日必聚而困可一举而灭也蹔劳永逸时不可失防谦之谓浩曰蠕蠕果可克乎浩曰必克但恐诸将前后顾虑不能乘胜深入使不全举尔先是宋主因魏使还告魏主曰汝趣归我河南地不然将尽我将士之力魏主闻之大笑谓公卿曰鳖小竖夫何能为就使能来若不先灭蠕蠕乃是坐待冦至腹背受敌非良防也吾行决矣遂发平城】集览【诸将易旅斯其所取灾伊川传曰鄙猥细貌才质如是乃其所以取灾咎上虽有援无能为也】质实【柔然北狄国名注见晋孝武帝太元十二年太白西方星名注见晋穆帝升平元年蠕蠕即柔然国也注见晋孝武帝太元十二年髙车北狄种名注同上十六年统万城名注见晋安帝义熈九年】
　　五月朔日食○宋以王敬为光禄大夫
　　【初宋主以敬为尚书令敬固让表求还东故有是命】
　　凉及吐谷浑侵秦秦败之获凉世子兴国质实【吐谷浑西域国名注见晋元帝建武元年】○柔然纥升盖可汗大檀出走魏主追至涿邪山秋七月引还大檀死子敕连可汗吴提立【魏主至漠南舍辎重帅轻骑兼马袭击柔然至栗水柔然纥升葢可汗先不设备遂烧庐舎絶迹西走部落四散魏主分军搜讨东西五千里南北三千里俘斩甚众高车诸部乘势抄掠柔然种类前后降魏者三十余万落获戎马百余万匹畜产车庐亡虑数百万魏主循弱水西行至涿邪山诸将虑有伏兵冦谦之以崔浩之言告魏主不从引兵还至黑山尽以所获班将士既得降人言可汗被病以车自载入南山民畜窘聚方六十里无人统领相去百八十里追兵不至乃徐西遁若复前行二日则尽灭之矣魏主深悔之纥升葢可汗愤悒而卒子吴提立号敕连可汗】集览【亡虑亡通作无汉书冯奉世传反虏无虑三万人顔师古曰无虑举凡之言无小思虑而大计也或解云犹言多少如是无疑弱水禹贡蔡氏传曰桞宗元云西海之山有水焉防涣无力不能负芥投之则委靡垫没及底而止故名曰弱地志云在张掖郡删丹县薛氏曰弱水出吐谷浑界穷石山自删丹西至合黎山与张掖县河合按通鉴魏太武击柔然至栗水西行至莬园水分军搜讨又循弱水西行至涿邪山则弱水在莬园水西涿邪山东矣北史载云太武至莬园水分军搜讨东至瀚海西接张掖水北度燕然山与通鉴小异岂瀚海张掖水于弱水为近乎涿邪山匈奴中地弱水在其东邪以奢反字或作涂黒山在大漠北今谓之姚家族西南有城名曰庆州沈括曰予奉使尝帐宿其下山长数十里土石皆紫黒似磁石有水出其下所谓黒水也黒水西有连山名曰夜来南山史记大宛传张骞从月氐至大夏还并南山欲从羗中归括地志云南山即连终南山东至华山过河东北连延至海即中条山也从长安南连接至葱岭万余里故云并南山也西域传云其南山东出金城与漠南山属焉敕连可汗可汗音榼寒犹古单于也号曰敕连犹夏言神圣也】正误【亡虑今按亡虑之义犹言不用计虑可知其大数也与第六卷无虑同】质实【漠南沙漠之南也注见汉献帝建安二十五年一统志云弱水在陜西行都司之甘州卫城西环合黎山东北入东莎界禹贡导弱水至于合黎余波入于流沙按西域弱水在条支自长安西行万二千里又百余日方至其地疑别有所谓弱水也涿邪山注见汉明帝永平十六年黑山在陜西行都司之肃州卫城北沙漠中望之惟见其山之黒故以名焉南山即终南山注见汉文帝三年】
　　武都王杨卒弟难当废其子保宗而自立考异【提要无杨宇】考证【自立当作代之】质实【武都郡名注见汉武帝元鼎六年】○八月魏遣兵击髙车降之
