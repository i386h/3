<!-- { "loadSidebar": true } -->
　　发明【世之论积善者或谓以尧为父而有丹朱以舜为父而有商均遂以为天道不可必而善恶之报亦有时不然为是説者是特论天道之变而未论天道之常也然唐虞虽有不令之子二帝能知而与贤故其祀遂至百世不絶天道又曷尝少僣哉江左列国嗣子昏狂如宋之义符子业及昱齐之昭业宝巻其罪其恶无复人理乌有为万物之灵具五常之性而其所为狂悖一至于此虽有毕防稷契伊周召数十百辈环列于其侧亦不能辅之使久存是何不肖顽蠢之物率生于有国之家如此哉呜呼曷不反诸其初而求之乎刘裕戕灭晋室武陵纵欲杀戮湘东絶灭支庶至于道成父子之屠戮刘氏而宣城之所以剿灭髙武无遗育者其不善之积先后如出一辙故天理之报昭昭如彼夫岂有毫厘之爽哉纲目于宝卷之弑以齐人书者明齐国之人苦其暴虐皆欲贼之尔其不书主书君而书涪陵王者予齐人之废黜不以之为君也既已弑矣而犹书追废之者恶其不道故予其废放以重其罪也夫宝巻乃萧鸾之子鸾之所以为宝巻虑者悉矣当其索香火呜咽流涕之时惟恐髙武子孙有一之不尽以为后患而不知为后患者非髙武之子孙也且夫灭人之子孙而欲安吾之子孙出乎尔者必反乎尔天道其肯容之哉臣故因宝卷之事详而论之以为天下后世之鉴云】
　　齐大司马衍执豫州刺史马僊琕吴兴太守袁昻既而释之
　　【齐萧衍之东下也豫州刺史马僊琕拥兵不附衍使其故人姚仲賔説之僊琕先为设酒乃斩于军门以徇衍围宫城州郡皆请降吴兴太守袁昻独拒境不受命昻觊之子也衍使江革为书与昻曰竭力昏主未足为忠家门屠戮非所谓孝岂若翻然改图自招多福昻复书曰一餐微施尚复投陨况食人之禄而顿防一旦非惟物议不可亦恐明公鄙之所以踌躇未遑荐璧武康令傅瑛谓昻曰昔太尉遭元嘉之祸开辟未有故杀身以明节司徒当寄托之重理无茍全故不顾夷险以徇名义今嗣主昏虐不悛荆雍协举天人之意亦可知矣愿明府深虑无取后悔及建康平衍使豫州刺史李元履巡抚东土勅曰袁昻道素之门世有忠节天下须共容之勿以兵威陵辱元履至宣衍防昻亦不请降开门撤备而已僊琕闻台城不守号泣谓将士曰我受人任寄义不容降君等皆有父母我为忠臣君为孝子不亦可乎乃悉遣兵出降余壮士数十闭门独守俄而兵入僊琕令士皆持满兵不敢近日暮僊琕乃投弓曰诸军但来见取我义不降乃槛送石头衍释之使待袁昻至俱入曰令天下见二义士皆厚遇之】集览【荐璧荐进也璧玉也古者贽见之礼必有所执公侯伯子男执玉是也太傅遭元嘉之祸宋文帝元嘉末太子劭弑其君而自立袁昻叔祖淑不从命被杀司徒当寄托之重司徒谓袁昻叔父袁粲也萧道成弑宋主昱袁粲谋诛道成不克乃下城列烛自照谓其子最曰本知一木不能止大厦之崩但以名义至此耳道成杀之】
　　书法【执善辞也书执以嘉二子之守书既而释之以嘉萧衍之量】
　　发明【宝卷荒淫不道而僊琕昻为之死守是亦不知天理者也然僊琕昻身居外服则亦惟知守职而已他何预焉効死勿去乃其责也纲目书执书官则见二人不降之意书既而释之则见萧衍不杀义士之意是皆予之之词也书法如此其为斯世劝多矣】
　　齐大司马衍入镇殿中
　　书法【特笔也入镇殿中其不为帝也防希矣】
　　○齐始兴内史王僧粲袭湘州不克
　　【僧粲自称湘州刺史引兵袭长沙去城百余里长沙人皆欲走行事刘坦悉聚其舟焚之遣军拒僧粲数战不利前镇军钟绍刻日翻城应僧粲坦闻其谋阳为不知因理讼至夜而城门遂不闭以疑之绍未发明旦诣坦问其故坦久留与语密遣亲兵収其家书具得本末于坐斩之焚其文书余党无所问州郡遂安建康平杨公则还州僧粲等散走公则克已亷慎轻刑薄赋顷之湘州户口防复其旧】
　　【壬齐中兴二年梁髙祖武帝萧衍天监午元年魏景明三年○是嵗齐亡梁代】考异【提要分注无是嵗齐亡梁代六字】春正月齐大司马衍迎宣德太后入宫称制二月衍自为相国封梁公加九锡
　　【初衍与范云沈约任昉同在竟陵王西邸至是引云为谘议约为司马昉为记室参谋议谢朏何先弃官居家衍奏徴为军谘祭酒朏皆不至衍内有受禅之志沈约进曰齐祚已终明公当承其运虽欲谦光不可得已衍曰吾方思之约曰公初建牙樊沔此时应思今王业已成何所复思若天子还都公卿在位则君臣分定无复异心岂复有人方更同公作贼衍然之召云等告之云对畧同约防衍曰卿明早将休文更来云出语约约曰卿必待我云许诺而约先期入衍命草具其事约乃出怀中诏书并诸选置云至殿门不得入约出问曰何以见处约举手向左云笑曰不乖所望有顷大司马召云入曰我起兵三年矣诸将不为无功然成帝业者卿二人也乃诏进衍位相国扬州牧封十郡为梁公备九锡置百司】集览【昉甫两反休文沈约字休文】
　　书法【入纲目书太后称制多矣未有书迎者此其书迎何衍志也凡书治国事临朝称制皆讥也免者惟晋褚氏宣德其次乎终纲目书治国事二书临朝御殿称制者凡二十有二详周赧王八年】
　　梁公衍杀齐湘东王宝晊质实【湘东国名注见宋文帝元嘉十五年衡阳宝晊颇好文学衍忌之称其谋反并其弟宝览宝宏皆杀之】
　　书法【于是梁伉已甚隠若一敌国矣纲目不系梁于齐所以着其伉也若曰梁人杀齐人云耳】
　　梁以沈约为仆射范云为侍中
　　【梁公衍纳东昏佘妃颇妨政事范云以为言未从云与将军王茂同入见云曰昔沛公入闗妇女无所幸此范増所以畏其志大也今明公始定建康海内想望风声奈何袭乱亡之迹以女德为累乎茂起拜曰云言是也公必以天下为念不宜留此梁公黙然云即请以余氏赉茂梁公许之赐云茂钱各百万】
　　梁公衍进爵为王考证【进爵上当书自字】○三月梁王衍杀齐邵陵王宝攸等三人鄱阳王宝寅出犇魏
　　【衍杀齐邵陵王宝攸晋熙王宝嵩桂阳王宝贞鄱阳王宝寅穿墙夜出遁匿山涧昼伏宵行抵寿阳之东城魏戍主杜元伦驰告任城王澄澄以车马侍卫迎之待以客礼宝寅请丧君斩衰之服澄以丧兄齐衰之服给之仍帅官僚赴吊宝寅居处有礼澄深器重之】质实【东城注见汉髙帝五年】书法【自书萧衍自为相国以下书法亦如萧道成反复之理可畏也哉】
　　齐王发江陵以萧憺都督荆湘六州军事
　　【齐主东归以萧憺为荆州刺史荆州军旅之后公私空乏憺厉精为治广屯田省力役存问兵死之家供其乏困自以少年居重任谓佐吏曰政之不臧士君子所宜共惜吾今开怀卿其无隠于是人人得尽意民有讼者皆立前待符教决于俄顷曹无留事荆人大悦】
　　夏四月梁王衍称皇帝废齐主为巴陵王迁太后于别宫封拜其功臣有差
　　【齐主至姑孰下诏禅位于梁四月宣德太后遣尚书令亮等奉玺绶诣梁宫梁王即位于南郊赠兄懿为丞相封长沙王諡曰宣武奉和帝为巴陵王宫于姑孰奉宣德太后为齐文帝妃封文武诸臣车骑将军夏侯详等十五人为公侯以王亮为尚书令王莹为中书监沈约为仆射范云为吏部尚书】
　　梁主衍弑巴陵王于姑孰齐御史中丞顔见逺死之【梁主欲以南海郡为巴陵国徙王居之沈约曰不可慕虚名而受实祸梁主颔之乃使所亲郑伯禽诣姑孰以生金进王王曰我死不须金醇醪足矣乃饮沈醉伯禽就折杀之王之镇荆州也琅邪顔见逺为录事参军及即位为御史中丞既禅位见逺不食数日而卒梁主闻之曰我自应天从人何预天下士大夫事而顔见逺乃至于此】集览【南海郡注见晋武帝太康元年交州】质实【巴陵国按一统志南齐所置治巴陵县梁改为巴陵郡兼置巴州隋初郡废改州曰岳州大业初改为罗州寻复为巴陵郡唐初复为岳州天宝初复为巴陵郡乾元初复为岳州宋初改为岳阳军节度元置岳州路至本朝改路为府湖广道】
　　书法【予节也终纲目书死之五十四若其禅代之际能死节者顔见逺一人而已矣】发明【汤放桀武王伐纣二君不失为圣人宝卷罪恶昭著萧衍茍欲自为则举兵南下数其罪而诛之若汤武之所为然后举齐氏之后封以一国使不泯其祀是亦足矣奚必假宝融之名以为簒取之地哉且夫已立之已废之又从而弑之将谁欺哉曷若于初而正其名乎书法如此其罪其恶固不可得而讳也吁○纲目书法极不茍如顔见逺既书死之其予之之意固已甚明然且必系之齐者则见为齐之臣子不失齐之臣节是以所书如此凡若此类观者要当深味而熟察之然后纲目之意庶防可得而明之矣】
　　梁立赎刑条格
　　书法【入纲目以来书诏民得赎罪矣汉元朔六年又书令死罪入赎矣汉天汉四年又书诏聴有罪亡命者赎矣汉永平八年皆一时之政未立条格也立为条格自梁始终纲目书赎刑三皆梁也是年甲申年己丑年】
　　○梁以萧宝义为巴陵王
　　【宝义幼有废疾不能言故独得全使奉齐祀齐南康侯子恪及弟祁阳侯子范尝因事入见梁主从容谓曰天下公器非可力取茍无期运终必败亡宋孝武性猜忌兄弟粗有令名者皆酖之朝臣以疑似枉死者相继然或疑而不能去或不疑而卒为患我初平建康人皆劝我除卿辈以壹物心于时行之谁谓不可正以江左以来代谢之际必相屠灭感伤和气所以国祚不长又我与卿宗属未逺情同一家岂可遽如路人且建武涂炭卿门我起义兵非惟自雪门耻亦为卿兄弟报仇自取天下于明帝家非取之卿家也曹志魏武之孙为晋忠臣况卿今日犹是宗室我方坦然相期卿无复怀自外之意子恪兄弟凡十六人皆仕梁清显竟以寿终】集览【建武涂炭卿门建武齐明帝年号初弑其君昭业而立昭文九月杀诸王七人十月杀诸王四人又杀昭文而自立故云涂炭卿之一门也按涂炭言若陷泥涂炭火中】书法【前书弑巴陵王矣此书以宝义为巴陵王其予梁乎弑一巴陵立一巴陵且非废疾则久矣其为宝攸矣何予焉其视汝阴灭其族者薄乎云尔而已】
　　梁徴谢朏何何防不至
　　【梁徴谢朏何为光禄大夫何防为侍中防终不就】
　　书法【书不至何嘉节守也梁室革命万物维新而独能守节不屈与常书徴士不至者又异矣】
　　梁置谤木肺石函
　　【梁主诏公车府谤木肺石各置一函若肉食莫言欲有横议投谤木函若有功劳才器寃沈莫达者投肺石函梁主身服浣濯之衣常膳惟以菜蔬每简长吏务选廉平皆召见于前朂以政道小县令有能迁大县大县有能迁二千石由是亷能莫不知劝】集览【公车府注见汉文帝三年谤木注见汉惠帝四年肺石周礼以右肺石达穷民注肺石赤石也置之外朝门右凡独老幼之欲有复于上而其长弗达者立于肺石三日士听其辞以告于上而罪其长沈括曰长安故宫阙前有唐肺石尚存其制如佛寺所击响石而甚大可长八九尺形如垂肺亦有欵志但漫剥不可读案秋官大司寇以肺石达穷民原其义乃伸寃者击之立其下然后士听其辞如今之挝登闻鼓也所以肺形者便于垂又肺主声声所以达其寃也肉食莫言谓有禄有位者不为言之于上也即郑所谓其长弗达之义左传庄十年肉食者谋之注肉食谓在位者】
　　魏灭鲁阳蛮集览【鲁阳县名注见汉献帝初平元年】
