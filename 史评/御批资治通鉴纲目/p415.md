<!-- { "loadSidebar": true } -->
　　【鲁阳蛮围魏湖阳将军李崇击破之徙万余户于幽并六镇寻叛南走所在追讨比及河杀之皆尽】质实【湖阳按一统志汉之县名属南阳郡东汉因之晋省入棘阳县后魏复置西魏于此置湖州后州废唐以县属唐州元废之故城在南阳府唐县南】
　　五月盗入梁宫捕得伏诛
　　【齐东昏侯嬖臣孙文明等夜帅其徒作乱烧神虎门总章观杀卫尉张防军司马吕僧珍以宿卫兵拒之不能却将军王茂张惠绍引兵赴救讨捕悉诛之】
　　书法【盗者何孙文明也张良复讐纲目以韩人书之此亦复讐也其书盗何文明嬖佞陷君于昏以至亡国乃真盗也纲目恶逢君故书曰盗是故亡国之臣一也不为已亡则张良以复讐而书韩人茍为已亡则文明以复讐而书盗】
　　发明【昔春秋襄二十五年书齐崔杼弑其君光考之左氏其臣有贾举州绰等十人死之然皆不得以死节书胡公安国之曰所谓死节者以义事君责难陈善有所从违而不茍者是也此十人者皆逢君之恶从君于昏乱而庄公嬖之者乃其私昵虽杀身不偿责安得以死节许之今宝卷之死其臣孙文明等虽曰作乱要亦报君之仇效节于其君者而纲目直书曰盗何哉此曹皆东昏嬖幸之臣助桀为虐正所谓从君于昏者尔不书曰盗尚奚书哉或者又谓纲目以其微贱之故所书如此殊不知纲目顾理不顾势伸道不伸邪有如王莽时钜鹿男子马适求等谋诛莽不克可谓微乎微矣而纲目不以盗书也使孙文明等果有为君讨贼之义纲目自当正色书之今不惟书盗而又书曰捕得伏诛则其惩恶之义尤更彰彰明矣夫纲目虽急于治簒弑之人若其嬖幸昏乱之徒则亦纲目之所不予者况宝卷之恶又非其他昏乱者之比此曹自当受飞防恶来之诛幸而漏网而又覆出为恶书之曰盗夫复何説君子固当深考而黙察之则得之矣】
　　梁江州刺史陈伯之反兵败犇魏
　　【伯之目不识书与夺决于主者邓缮有旧恩于伯之伯之以为别驾河南褚緭居建康素薄行仕宦不得志频造尚书范云云不之礼緭怒投伯之大见亲狎伯之又以朱龙符为防军并乗伯之愚闇恣为奸利梁主遣人代缮伯之不受命缮于是日夜説伯之反緭等共赞成之伯之乃集府州僚佐谓曰奉齐建安王教帅江北义勇十万已次六合我荷明帝厚恩誓死以报即命纂严使緭诈为萧宝寅书以示僚佐召临川内史王观为长史观不应命豫章太守郑伯伦起兵拒守诏以王茂为江州刺史帅众讨之伯之谓緭等曰今先平豫章然后席卷北向以扑饥疲之众不忧不济六月引兵趣豫章攻不能下王茂军至伯之表里受敌遂败走间道渡江与虎牙及緭等俱犇魏】集览【緭于贵反建安王教建安王名宝寅教犹勅令也】正误【建安王今按宝寅即鄱阳王时奔在魏复称初封之号齐明帝建武元年初封为建安王】
　　书法【伯之当反自谓身受明帝厚恩誓死以报则义举也曷为以反书伯之之报当在萧衍克寻阳时也使不束甲请罪诚死如席恭祖犹不得以死节书今既受命为江州矣非反何哉】
　　六月梁益州刺史刘季连反
　　【梁主以邓元起为益州刺史遣左右送刘季连子弟三人入蜀谕防季连受命饬还装元起始得之官初季连为南郡不礼于元起都录宋道琛有罪季连欲杀之逃匿得免至是道琛为元起典籖请先使检校资粮缘路奉迎元起许之道琛既至言语不恭见人器物辄夺之有不获者语曰防当属人何须苦惜于是军府大惧谓元起至必诛季连祸及党与季连亦惧乃召兵算之有精甲十万叹曰据天险之地握此彊兵进可以匡社稷退不失作刘备舍此安之遂召佐史矫称齐宣德太后令聚兵复反収道琛杀之元起至巴西太守朱士畧纳之蜀民投附新故三万余人粮食乏或説之曰蜀土政慢民多诈疾若检巴西一郡籍注因而罚之所获必厚元起然之涪令李膺諌曰使君前有严敌后无继援山民始附于我观德若纠以刻薄民必不堪众心一离虽悔无及膺请出图之不患资粮不足也元起曰善膺退帅富民上军资米得三万斛】
　　秋八月梁定正雅乐
　　【梁主素善钟律欲厘正雅乐乃自制四器名之为通每通施三弦黄钟弦用二百七十丝长九尺应钟用一百四十二丝长四尺七寸四分差彊中间十律以是为差因以通声转推月气悉无差违而还得相中又制十二笛黄钟笛长三尺八寸应钟笛长二尺三寸中间十律以是为差以写通声饮古钟玉律并皆不差于是被以八音施以七声莫不和韵先是宫悬止有四镈钟杂以编钟编磬衡钟凡十六簴至是始设十二镈钟各有编钟编磬凡三十六簴而去衡钟四隅植建鼓】集览【雅乐国乐以雅为称取诗序云言天下之事形四方之风谓之雅雅正也言王政之所由废兴也孔子曰恶郑声之乱雅乐自制四器制造也一曰元英通二曰青阳通三曰朱明通四曰白藏通黄钟十一月律中黄钟正义曰白虎通云黄中和之气也言阳气于黄泉之下动养万物也应钟十月律中应钟正义曰白虎通云应者应也言万物应阳而动下藏也黄钟笛隋音乐志笛竹之属凡十二孔汉武时丘仲所作也京房备五音有七孔以应七声黄钟之笛长二尺八寸四分四厘有竒饮古钟玉律隋音乐志饮作与一本饮作依韵防举要曰度声曰饮饮去声八音丝竹金石匏土革木也七声郑译曰乐府钟石律吕皆有宫商角徴羽更加变宫变徴是为七音又曰周有七音之律汉书律歴志天地人及四时谓之四始黄钟为天始林钟为地始太簇为人始是为三始姑洗为春蕤賔为夏南吕为秋应钟为冬是谓四时四时三始是以为七也镈钟十二辰头铃钟也顔师古曰镈音伯各反鏄钟十有二架以当十二辰之位三辅黄图云凡钟十六板同为一簨簴者为编钟特县者为镈钟隋音乐志曰金之属二一曰鏄钟二曰编钟毎钟县一簨簴案礼书云镈师掌金奏镈韦昭杜预皆云小钟仪礼鏄从薄与越镈之镈同编钟小钟也大小以次编而县之上下皆八合十六钟县于一簨簴也杜子春读编为编书之编编磬用玉若石为之也县如编钟之法杜佑通典曰梁有铜磬则今之方响也方响以铁为之代磬唐礼乐志方响体似应石审此则是出于编磬之制而梁始为之者也衡钟案隋音乐志曰衡大于镈也梦溪笔谈曰今太常钟镈皆于甬木为纽谓之旋虫侧垂之所谓衡者钟縻自其中垂下当衡甬之间以横括挂之横括所谓旋虫是也簴与鐻通注见秦始皇二十六年钟鐻建鼓夏后氏加四足谓之足鼓殷人柱贯之谓之楹鼓周人县之谓之县鼓近代相承植而贯之谓之建鼓顔师古曰建立也一名植鼓谓植木而旁县鼓焉】
　　冬十一月梁立子统为太子考异【提要作梁主立其子统】
　　【统生五嵗能徧诵五经】
　　梁大旱饥
　　【是嵗江东大旱米斗五千民多饥死】
　　【癸梁天监二年未魏景明四年】春正月梁以沈约范云为左右仆射尚书令王亮废为庶人考异【提要无左右字】
　　书法【废辞有二废某为庶人者无罪之辞也某废为庶人者有罪之辞也亮则曷为罪之亮在前朝依违取容署牋献首则身为之倡既乃奉玺绶诣梁宫是则罪之大者也】
　　○刘季连降梁
　　【成都城中食尽人相食刘季连计无所出梁主遣主书宣诏受季连降季连肉袒请罪邓元起迁季连于城外俄而造焉待之以礼季连谢曰早知如此岂有前日之事元起送季连诣建康入东掖门数步一稽颡梁主笑曰卿欲慕刘备而曽不及公孙述岂无卧龙之臣邪赦为庶人】集览【不及公孙述汉光武时公孙述据蜀自称天子后岑彭降之光武与述书陈言祸福述曰废兴命也岂有降天子哉卧龙之臣徐庶谓汉先主曰诸葛孔明卧龙也】
　　夏四月魏以萧宝寅为齐王
　　【宝寅伏于魏阙之下请兵伐梁虽暴风大雨终不暂移防陈伯之降魏亦请兵自效魏以宝寅为扬州刺史丹阳公齐王礼赐甚厚配兵一万令屯东城以伯之为江州刺史屯阳石俟秋冬大举宝寅明当拜命恸哭至晨过期犹絶酒肉悴色粗衣未尝嬉笑】
　　梁颁新律
　　【初梁主命删定郎蔡法度损益旧律至是书成诏颁行之】
　　五月梁仆射范云卒以左丞徐勉将军周舍同参国政考异【提要无仆射二字】
　　【云尽心事上知无不为临繁处剧精力过人及卒众谓沈约宜当枢管上以约轻易不如尚书左丞徐勉乃以勉及右卫将军周舍同参国政舍雅量不及勉而清简过之两人俱称贤相勉每有表奏辄焚其藁舍豫机密二十余年国史诏诰仪礼法律军旅谋谟皆掌之与人言谑终日而竟不泄机事众尤服之】
　　梁断郡县献奉
　　【断诸郡县献奉二宫惟诸州及防稽许贡任土若非地产亦不得贡】集览【许贡任土禹贡序任土作贡蔡氏集曰任土者任土地所宜而制贡也】
　　书法【梁之新政于是有可称者是故置谤木肺石书断郡县献奉书】
　　六月魏发兵伐梁
　　【魏任城王澄表称萧衍频断东闗欲令漅湖泛溢以灌淮南诸戍寿阳去江五百余里众庶惶惶并惧水害请豫勒诸州纂集士马首秋大集应机经畧虽混壹不能必果江西自是无虞矣魏发六州二万人仲秋毕防并夀阳先兵三万委澄经畧】集览【东闗注见汉后主建兴六年漅湖注见汉后主建兴十五年】
　　书法【书伐何梁簒也于是宝寅请兵魏主从之故书伐】
　　梁以谢朏为司徒
　　【朏逃窜年余一旦轻舟自出诣阙以为司徒尚书令朏辞脚疾不堪拜谒角巾白舆诣云龙门谢诏乘小车就席明日梁主幸其宅宴语尽欢朏固陈本志不许朏素惮烦不省职事众颇失望】集览【角巾注见汉献帝建安四年葛巾】
　　书法【朏于宋齐梁代谢之际可谓清矣齐初尝废于家后复仕齐为侍中焉今也逃窜年余一旦自诣既拜新命乃复不省职事则此朏亦何为哉虽与防同书不至终有间矣然则朏盖巧于自脱者而为臣之道则未为尽也纲目前书徴不至此书为司徒葢深讥之】
　　秋七月魏复盐池之禁
　　【魏既罢盐池之禁而其利皆为富彊所専乃复収之】
　　魏以彭城王勰为太师
　　【魏主以勰为太师勰固辞魏主赐诏敦谕又为家人书祈请恳至勰不得已受命】集览【敦谕谓敦勉谕晓也】
