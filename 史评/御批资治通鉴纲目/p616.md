<!-- { "loadSidebar": true } -->
　　【李光弼以史思明终当叛乱而乌承恩为思明所亲信阴使圗之又劝上以承恩为范阳节度副使赐阿史那承庆铁劵令共圗思明上从之承恩多以私财募部曲又数衣妇人服诣诸将说诱之思明闻而疑之防承恩入京师上使内侍李思敬与俱宣慰范阳谋泄思明执承恩索其装囊得铁券及光弼牒思明乃集将佐吏民西向大哭曰臣以十三万众降朝廷何负陛下而欲杀臣遂杀承恩及其党二百人囚思敬表言之上遣中使慰谕思明曰此非朝廷与光弼之意皆承恩所为杀之甚善思明表求诛光弼命耿仁智张不矜为表云陛下不为臣诛光弼臣当自引兵就太原诛之不矜以示思明及将入函仁智削去之思明闻之命执二人斩之仁智事思明久思明怜欲活之仁智大呼言曰人生会有一死得尽忠义死之善者也今从大夫反不过延歳月岂若速死之愈乎思明怒棰杀之范氏曰匹夫一为不信犹不可自立于乡党况人主而为不信天下其谁从之肃宗既纳思明加以爵命思明未有逆乱之节也李光弼为国元帅职在御侮知其终叛言于君而备之可也待其发而诛之可也乃使传诏之臣为盗贼之计不亦辱王命乎事防则反侧之人谁不怀惧不防适足长乱非所以弭乱也既失信于已降之虏又归罪于死事之臣欲以服奸雄之心岂不难哉】集览【铁劵注见中宗嗣圣十六年】质实【部曲注见陈文帝天嘉元年】
　　秋七月初铸大钱
　　【铸当十大钱文曰乾元重寳从御史中丞第五琦之谋也】
　　册回纥英武可汗以宁国公主归之
　　【册命回纥可汗曰英武威逺毘伽阙可汗以上防女宁国公主妻之以汉中王瑀为册礼使右司郎中李巽副之上送至咸阳公主辞诀曰国家事重死且无恨上流涕而还瑀等至回纥牙帐可汗衣赭袍坐帐中引瑀等立帐外瑀不拜可汗曰我与天可汗两国之君君臣有礼何得不拜瑀对曰天子以可汗有功自以所生女妻可汗恩礼至重可汗柰何以子婿傲妇翁坐榻上受册命邪可汗改容起受册明日立公主为可敦举国皆喜遣骑三千助讨安庆绪】集览【可敦犹言皇后也可克盍反突厥之俗亦号其妻为可贺敦】质实【可汗夷狄君长之号注见汉后主景耀四年宁国按一綂志本三国吴之县名汉为宛陵县地晋属宣城郡隋省入宣城县唐初复置宁国县属宣州寻罢天寳中复置宋元俱仍旧本朝因之改属宁国府牙帐注见宗开元八年李揆賛皇人】
　　发明【回纥有功于唐故书以宁国公主归之归之者易辞也异乎其他结昏夷狄者矣】
　　郭子仪李光弼入朝八月以子仪为中书令光弼为侍中○命郭子仪等九节度讨安庆绪以宦官鱼朝恩为观军容使
　　【安庆绪之初至邺也犹据七郡兵粮丰备专以缮台沼酣饮为事高尚张通儒等争权不协无复纲纪蔡希徳有才畧好直言通儒譛而杀之诸将怨怒不为用上命朔方郭子仪及淮西鲁炅兴平李奂滑濮许叔冀镇西北庭李嗣业郑蔡季广琛河南崔光逺七节度使讨之又命河东李光弼泽潞王思礼二节度使将所部兵助之上以子仪光弼皆元勲难相綂属故不置元帅但以宦官鱼朝恩为观军容宣慰处置使观军容之名自此始范氏曰夙沙卫殿齐师殖绰郭最曰子殿国师齐之辱也以诸侯之师阉人殿之犹以为辱况天子之师使宦者为之主是辱天下之众也且庆绪穷虏郭李不世出之将也使朝恩节制之犹不免于败则庸人可知矣肃宗初复两京举六十万众弃之其不亡亦幸哉胡氏曰军置元帅则令出于一不然必败古事尽然肃宗以李郭难相统属者俱召入朝靣授防意使以相下济务为先光弼本子仪偏禆必相推奉九节度之师成功决矣不然俾二公分綂殊方而进亦其次也而必使宦人宣慰处置夫何意乎】集览【夙沙卫殿齐师殖绰郭最曰子殿国师齐之辱也夙沙卫齐灵公阉人也殖绰郭最皆齐灵公勇士殿都练反军居后也左传襄十八年晋伐齐齐师遁夙沙卫殿殖绰郭最曰子殿国师齐之辱也子姑先乎乃代之殿晋州绰及之射殖绰中肩防之其右具丙防郭最皆衿甲面缚坐于中军之鼔下顔师古曰亦谓之断后此兵家之最难我兵既败敌人来追我在后拒之非有勇者不能也阉人注见汉灵帝光和元年阉尹】质实【纲纪注见宋文帝元嘉元年淮西军名注见宪宗元和十年兴平军名注见楚义帝元年废丘滑濮军名滑注见隋防帝皇泰二年滑州濮注见周安王五年濮阳邺县名注见汉献帝建安十五年郑蔡军名郑注见梁武帝普通二年郑城蔡注见汉光武建武十九年汝南河南郡名注见秦庄襄王元年三川泽潞军名泽注见梁武帝中大通六年建州潞注见周赧王五十三年上党】
　　书法【于是始命为观军容宣慰处置使矣不书宣慰处置何削之也上以郭李皆勲臣难相綂属故命朝恩为使临之名曰处置使是专行谋矣郭李不可以相綂宦官乃可以统郭李乎是故唐世宦者例不书宦者而于此独书之所以病肃宗也然则如之何纲目有以处此矣等光弼于诸节度而独揭子仪之名于其上固以子仪为可以统光弼也其防深矣唐世宦者纲目书宦官者三鱼朝恩吕大一刘克明皆非常也】
　　发眀【以九节度之众而以一宦官临之不亦辱乎相州之败其原葢在于此矣故特揭而书之以着其失】
　　冬十月郭子仪等防卫州遂围邺城
　　【子仪引兵济河东至获嘉破安太清太清走保卫州子仪进围之炅广琛光逺嗣业兵皆防于卫州庆绪悉举邺中之众七万救卫州子仪使善射者三千人伏于垒垣之内令曰我退贼必逐我汝乃登垒鼓噪而射之既而与庆绪战伪退贼逐之至垒下伏兵起射之贼还走子仪复引兵逐之庆绪大败遂防卫州庆绪走子仪等追之至邺庆绪入城固守子仪等围之光弼等兵皆至庆绪窘急遣薛嵩求救于史思明且请以位让之】质实【获嘉县名注见隋防帝皇秦二年卫州注见秦王政六年朝歌】
　　河南节度使崔光逺防魏州史思明复防之
　　【光逺防魏州史思明引兵大下光逺使将军李处崟拒之连战不利还趣城贼追至城下扬言曰处崟召我来何为不出光逺信之斩处崟处崟骁将众所恃也既死众无闘志光逺脱身走还汴州思明防魏州所杀三万余人】集览【李处崟姓名也崟音宜金反】质实【汴州注见周显王二十九年大梁魏州注见汉成帝绥和二年魏郡】
　　以侯希逸为平卢节度副使
　　【平卢节度使王志卒上遣中使徃抚慰将士因就察军中所欲立者授以旌节高丽人李怀玉为禆将杀志之子推侯希逸为军使朝廷因以希逸为节度副使节度使由军士废立自此始司马公曰民生有欲无主乃乱故圣人制礼以治之所以辨上下定民志也凡人君所以能有其臣民者八柄存乎已也茍或舍之则彼此势均何以使其下哉肃宗遭唐中衰幸而复国宜正上下之礼以纲纪四方而偷取一时之安不思永久之患委一介之使狥行伍之情无问贤愚惟其所欲积习为常谓之姑息乃至偏禆杀逐主帅亦不治罪因而授之然则爵赏废置杀生与夺皆不出于上而出于下乱之生也庸有极乎古者治军必本于礼今唐蔑之使士卒得以陵偏禆偏禆得以陵将帅则将帅陵天子自然之势也由是祸乱继起民坠涂炭凡二百余年大宋受命太祖始制军法使以阶级相承小有违犯咸伏斧质是以上下有叙令行禁止四征不庭无思不服岂非贻谋之逺哉】集览【八柄注见汉顺帝阳嘉三年一介注见汉桓帝延熹四年姑息姑茍息安也记檀弓注言茍容取安也伏斧质注见秦二世二年不庭注见汉献帝兴平二年】质实【高丽东胡国名注见汉武帝元封二年朝鲜】
　　书法【节度使由军士废立始此故谨志之自是楚州杀刺史河东杀节度行营杀都綂不可胜书矣】

　　御批资治通鉴纲目卷四十四下
<史部,史评类,御批资治通鉴纲目>
　　钦定四库全书
　　御批资治通鉴纲目卷四十五上
　　【起己亥唐肃宗乾元二年○尽戊午唐代宗大歴十三年】凡二十年
　　【己亥】二年春正月史思眀自称燕王
　　【史思眀自称大圣燕王周挚为行军司马李光弼曰思明得魏州而按兵不进此欲使我懈惰而以精锐掩吾不备也请与朔方军同逼魏城求与之战彼惩嘉山之败必不敢轻出得旷日引久则邺城拔庆绪死而彼无辞以用其众矣鱼朝恩以为不可乃止】质实【燕国名注见髙祖武徳四年幽州魏州注见汉成帝绥和二年魏郡朔方郡名注见汉武帝元朔元年嘉山注见宗天寳十五载邺城注见汉献帝初平四年】
　　镇西节度使李嗣业卒于军
　　【嗣业攻邺城中流矢卒兵马使荔非元礼代将其众初嗣业表段秀实为懐州长史知留后事秀实运刍粟募兵市马以奉镇西行营相继于道】集览【茘非羌人复姓】质实【懐州注见宋顺帝升明元年】
　　书法【卒扵军必书嘉死事也终纲目书卒扵军八祭遵冯异马援诸葛亮刘方叚文振任雅相李嗣业舎是无书者矣】
　　二月月食既考异【提要作日食既】
　　【先是百官请加皇后尊号上以问中书舎人李揆对曰自古皇后无尊号惟韦后有之岂足为法上惊曰庸人防误我防月食事遂寝后与李辅国相表里干预政事上颇不恱而无如之何】质实【月食注见汉恵帝七年月食既】
　　书法【月食不书此其书何月后妃象也张后之敌阳已极极则必销而至于亡天之厌之也决矣不三年而辅国杀之此其应也终纲目书月食一而已】
　　发眀【月食未有书而此书之者着张后乱政之祸且以表其不终之兆也】
　　三月九节度之兵溃于相州
　　【郭子仪等九节度围邺城壅漳水灌之庆绪坚守以待思眀城中食尽淘马矣以食马而官军无统御进退无所禀城久不下上下解体思明引兵趣邺选精骑日于城下抄掠官军出则散归其营昼备之则夜至夜备之则昼至又多遣壮士窃官军装号督趣运者妄杀戮人舟车所聚则宻縦火焚之往复聚散自相辨识而官军不能察也由是诸军乏食思明乃引大军直抵城下刻日决战官军歩骑六十万陈于安阳河北李光弼王思礼许叔冀鲁炅先战杀伤相半郭子仪承其后未及布陈大风忽起吹沙防木天地昼晦咫尺不辨两军大惊官军溃而南贼溃而北子仪防河阳桥保东京战马万匹惟有三千甲仗十万遗弃殆尽东京士民骇散留守崔圎等奔襄邓诸道兵溃归所过剽掠惟李光弼王思礼整军而归子仪至河阳周挚引兵争之不得都虞张用济筑南北两城而守之诸将各上表请罪上皆不问】集览【窃官军装号私窃效其衣装及每夜信号令其不能辨识】质实【相州注见汉元帝建昭二年魏郡漳水注见晋孝武帝太元九年抄掠注见隋恭帝皇泰二年安阳县名注见晋恵帝永兴元年河北道名注见汉成帝绥和二年魏郡防邓二州名防注见汉献帝建安十二年防阳邓注见周赧王十四年穰河阳县名注见昭宣帝天祐二年孟津】
　　书法【前书郭子仪等九节度讨安庆绪矣此其止书九节度何无帅也无帅也则前者曷为首子仪书首子仪而等光弼于诸镇所以见子仪之可以帅光弼也书九节度之兵溃而不书子仪所以见咎在于无帅也其防深矣】
