<!-- { "loadSidebar": true } -->
　　【防书至鳯翔上即日遣中使啖庭瑶奏上皇命左仆射裴冕入京师告郊庙及宣慰百姓召李泌曰朕已表请上皇东归朕当还东宫复脩人子之职泌曰上皇不来矣上惊问故泌曰理势自然上曰为之奈何泌曰今请更为群臣贺表言自马嵬请留灵武劝进及今成功圣上思恋晨昏请速还京师就孝养之意则可矣上即使泌草表立命中使奉以入蜀因就泌饮酒同榻而寝泌曰臣今报徳足矣复为闲人何乐如之上曰朕与先生久同忧虑今方同乐柰何遽去泌曰臣有五不可留愿陛下听臣去免臣于死上曰何谓也对曰臣遇陛下太早陛下任臣太重宠臣太深臣功太高亦太竒此其所以不可留也上曰且眠矣异日议之对曰陛下今就臣榻卧犹不得请况异日香案之前乎陛下不听臣去是杀臣也上曰不意卿疑朕如此岂朕而办杀卿邪对曰陛下不办杀臣故臣求归若其既办臣安得复言且杀臣者非陛下也乃五不可也陛下向日待臣如此臣于事犹有不敢言者况天下既安臣敢言乎上良久曰卿以朕不从卿北伐之谋乎对曰非也乃建宁耳曰建宁为小人所教欲害其兄圗继嗣朕以社稷大计不得已而除之卿不知邪对曰若有此心广平当怨之广平每与臣言其寃辄流涕呜咽且陛下昔欲用建宁为元帅臣请用广平建宁若有此心当深憾臣而以臣为忠益相亲善陛下以此可察其心矣上乃泣下曰先生言是也然既徃不咎朕不欲闻之泌曰臣非咎既徃乃欲陛下愼将来耳昔太后有四子长曰太子天后方圗称制恶其聪明酖杀之立次子贤贤内忧惧作黄台辞冀以感悟天后天后不听贤亦废死其辞曰种黄台下熟子离离一摘使好再摘使稀三摘犹为可四摘抱蔓归今陛下已一摘矣慎无再摘上愕然曰安有是哉朕当书绅对曰陛下但识之于心何必形于外也是时广平王有大功良娣忌而譛之故泌言及之泌复固请归山上曰俟将发此议之其后成都使还言上皇初得上表彷徨不能食欲不归及群臣表至乃大喜命食作乐下诰定行日上召李泌告之曰皆卿力也胡氏曰邺侯不事肃宗岂但以交友之分难于君臣哉正坐良娣辅国表里相结既无除之之道宁舍相位而隐于山林冀君之或思其故而一悟也使得明智之君不待辞之毕而深有感于心矣泌反覆数百言而肃宗终不喻也于是固请而必去矣为国有九经以劝贤敬大臣为重劝贤有四事以去谗逺色为首张后宠于内辅国宠于外则贤者必不自保唐室之卑亦可知矣乌乎邺侯亦可谓得出处进退之义者也】集览【啖庭瑶啖姓音徒敢反与噉通前奏录有将军噉铁香案每朝于殿下设香案群臣奏事于其前起居舍人二员秉笔夹香案分立】
　　郭子仪克华阴农
　　【子仪引蕃汉兵追贼至潼闗斩首五千级克华隂农二郡献俘百余人敕皆斩之李勉言于上曰元恶未除为贼所汚者半天下闻陛下龙兴咸思洗心以承圣化今悉诛之是驱之使从贼也上遽赦之】质实【潼闗注见汉献帝建安十六年华隂郡名注见宗开元十一年华州农郡名注见周显王四十五年陕献俘注见梁武帝大通元年俘馘】
　　冬十月尹子竒防睢阳张巡许逺死之
　　【尹子竒久围睢阳城中食尽议弃城东走张巡许逺谋曰睢阳江淮之保障若弃之去贼必乗胜长驱是无江淮也且我众饥羸走必不逹古者战国诸侯尚相救恤况宻迩群帅乎不如坚守以待之茶纸既尽遂食马马尽罗雀掘鼠雀防又尽巡出爱妾杀以食士城中知必死莫有叛者所余才四百人贼登城将士病不能战巡西向再拜曰臣力竭矣生既无以报陛下死当为厉鬼以杀贼城遂防巡逺俱被执子竒问曰闻君每战眦裂齿碎何也巡曰吾志吞逆贼但力不能耳子竒以刀抉视之所余才三四并南霁云雷万春等三十六人皆被杀巡且死顔色不乱生致许逺于洛阳巡初守睢阳时卒仅万人城中居人亦且数万巡一见问姓名其后无不识者前后大小战凡四百余杀贼卒十二万人巡行兵不依古法教战阵令本将各以其意教之人或问其故巡曰今与胡虏战云合乌散变态不恒数歩之间势有同异临期应猝在于呼吸之间而动询大将事不相及非知兵之变者也故吾使兵识将意将识士情投之而往如手之使指兵将相习人自为战不亦可乎器械甲杖皆取之于敌未甞自脩推诚待人无所疑虑临危应变出竒无穷号令明赏罚信与众共甘苦寒暑故下争致死力张镐闻睢阳围急倍道亟进且檄谯郡太守闾丘晓救之晓不受命镐至睢阳城已防三日矣镐召晓杖杀之】
　　书法【巡逺之死异时异地此其并书之何解惑也逺之死节虽明抑又与巡同加追赠然当其时巡子去疾已有异议矣李翺传巡事复不及逺焉纲目等而书之所以破千载之惑也】发明【张巡死节表表在人无可言者然许逺生致洛阳而纲目已书其死者逺虽不死于睢阳然未几亦死于偃师故纲目等而书之则见其均为死节之臣耳固不可以先后而异其观也】
　　广平王俶郭子仪等收复东京
　　【张通儒等收余众走保陜安庆绪悉发洛阳兵使严庄将之就通儒以拒官军歩骑犹十五万子仪等与贼遇于新店贼依山而陈子仪等初与之战不利囘纥自南山袭其背于黄埃中发十余矢贼惊顾曰囘纥至矣遂溃官军与囘纥夹击之贼大败走仆固懐恩等分道追之庆绪帅其党走河北杀所防唐将哥舒翰程千里等三十余人而去许逺死于偃师广平王俶入东京囘纥纵兵大掠意犹未厌俶患之父老请率罗锦万匹以赂囘纥囘纥乃止范氏曰肃宗欲复唐室茍求天下之贤而与之共天下之功因民之心以讨暴逆则何患乎贼之不灭哉而唐之人主好结戎狄以求援肃宗尤务欲速不为逺谋至使诸胡纵掠与贼无异其失民也不亦甚乎昔武王伐商有防卢彭濮皆以中国之师制之使为掎角之助而已若与之共事而倚以成功则未有不为患者也】集览【偃师括地志云偃师河南按盘庚治亳殷郑曰治于亳之殷地故号亳殷皇甫谧曰今偃师县是徴卢彭濮书牧誓庸蜀髳防卢彭濮注八国皆蛮夷戎狄属文王者国名左传庸与百濮伐楚庸濮在江汉之南在西蜀髳防在巴蜀虑彭在西北】质实【南山注见周安王十五年伊阙偃师按一綂志帝喾所都之地名商有三亳成汤居西亳即此后盘庚亦徙都于此改号曰殷周武王伐纣还息偃师徒遂以为名秦属三川郡汉始置偃师县属河南郡新莽改师成东汉复旧晋省入洛阳隋复置唐宋元俱仍旧本朝因之改属河南府】
　　发明【观收二京囘纥之力为多然纲目畧无一词及囘纥者何哉夫以狂胡肆逆宫阙为墟肃宗茍能痛心疾首选任忠贤因人心之感愤仗大义以讨贼则亦何患克复之难夫何虑之不精乃求欲速之功借助囘纥遂使逆贼方遁遽已纵虏肆掠重为民害则是中国反听命于夷狄而收复之举为无人矣故纲目止书广平王及子仪而不书囘纥者一则尊中国二则抑夷狄三则不予囘纥之有其功四则戒后世不得与异类共事也书法若此其为斯世虑岂不深且逺哉】
　　李泌归衡山
　　【泌求归山不已上固留之不能得乃听归衡山敕郡县为筑室于山中给三品料】质实【衡山按一綂志在衡州府衡山县西三十二里五岳之一也寰宇记云宿当翼轸度应机衡故曰衡山舜南巡狩至于南岳周职方氏荆州之镇曰衡山即此其山盘绕八百里有七十二峰十洞十五岩三十八泉二十五溪九池九潭九井而峯之最大者五曰祝融紫盖云宻石廪天柱惟祝融为最高】
　　发明【泌在忧患中陈谟献防补益恒多时方收复两京遽请还山不少迟缓盖必有不足于中故也肃宗于此不能深思黙省反求诸已乃欲强挽之留宜乎去之愈力纲目书此不特惜泌之去亦以讥肃宗之不悟耳夫去谗逺色乃劝贤之首务先儒固已论此肃宗宠张良娣任李辅国莫亲于爱子且犹杀之况賔友乎此泌之所以必去也噫】
　　帝发鳯翔遣韦见素奉迎上皇○郭子仪遣兵取河阳及河内质实【河阳县名注见昭宣帝天祐二年孟县】○严庄来降以为司农卿考异【严上漏贼将二字】
　　【胡氏曰○严庄既同禄山叛君又教庆绪杀父天下之罪尚有大于此者乎既受其降又官之则当时乱臣贼子又何必讨斯举也殆犹推波而助澜欤】
　　书法【史思明降封王为节度不书书严庄司农何讥也禄山之反庄实导之非他从贼者比矣况又与闻庆绪之逆乃大憝也既不能诛而又官之其失大矣书病唐也】
　　陈留人杀尹子竒举城降考异【杀当作诛】质实【陈留郡名注见周显王二十九年大梁】○帝入西京上皇发蜀郡考异【按巡幸例曰帝至某据上书帝发鳯翔此入字当作至】
　　【上入西京百姓出国门奉迎二十里不絶舞曜呼万歳有泣者上入居大明宫御史中丞崔器令百官受贼官爵者皆脱巾徒跣立于舍元殿前顿首请罪环之以兵使百官临视之太庙为贼所焚上素服向庙哭三日是日上皇发蜀郡】质实【大明宫注见太宗贞观八年含元殿注见宪宗元和十四年宣政殿蜀郡注见晋武帝泰始八年益州】
　　书法【上皇书还西京此其书入何还者故尝主之之辞也入者自外而主之之辞也前未尝书出此固不得以还书也】
　　安庆绪走保邺郡质实【邺郡注见汉元帝建昭二年魏郡】
　　【庆绪走保邺歩骑不过千余人旬日间蔡希徳自上党田承嗣自颍川武令珣自南阳各帅所部兵归之又召募河北诸郡人众至六万军声复振】
　　以甄济为秘书郎苏源明知制诰
　　【广平王俶之入东京也百官受安禄山父子官者陈希烈等三百余人皆素服悲泣请罪俶以上防释之寻勒赴西京崔器令诣朝堂请罪如仪然后收系大理初汲郡甄济有操行隐居青岩山安禄山为采访使奏掌书记济察禄山有异志诈得风疾舁归家禄山反使蔡希徳引行刑者二人封刀召之济引首待刄希徳以实病白禄山乃免后庆绪亦使彊舁至洛阳防官军平东京济起诣军门上谒俶遣诣京师上命舘之于三司令受贼官爵者列拜以愧其心以济为秘书郎国子司业苏源明亦称病不受禄山官上擢为考功郎中知制诰制士庶受贼官禄者令三司条件闻奏】质实【青岩山按一綂志在卫辉府淇县西南三十一里上有水帘洞唐甄济尝隐于此】
　　书法【秘书郎知制诰未有书者此其书何赏忠也故特书之】
　　发明【人之所以为人者以其知有君臣父子之义也若食君之禄任君之事一旦变出乎前遽反君而臣贼则狗彘之不若矣甄济在唐以操行著称为时闻人禄山之乱守节不汚当其引首待刄之时宁预知不死以俟唐之克复哉安于义命所恶有甚于死者耳彼陈希烈之徒析圭儋爵立人之朝既无扶颠持危之功又无仗节死义之守甘事逆胡腼然无耻原其本心特欲偷生苟免不失所有而已岂知复有素服悲泣之时哉诣朝请罪收系大理犹未已也又使列拜死节之士以愧其心然后六等定罪诛殛流放则是生死皆可羞耻其罪着矣当是之时虽欲再死于贼亦不可得纲目书以甄济为秘书郎文无美词亦以济之所为固士君子之所当为者若以甄济为特异则希烈等罪亦可少从末减矣此正书法之深意也后之君子不幸而处事变之际者盍亦知所择哉】
　　宴回纥叶防于宣政殿
