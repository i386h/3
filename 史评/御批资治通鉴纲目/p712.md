<!-- { "loadSidebar": true } -->
　　书法【讨者何罪全忠也克用亲救全忠而全忠袭之曲在彼矣克用不敢专兵相攻上表请讨不可谓不知有天子者书曰表乞予之也而朝廷两无予夺诏谕解之是何以为天下君哉书诏所以病僖宗也自是州镇观望擅兵相攻无复禀命宜矣】
　　发明【前书全忠袭克用则其曲固有在矣至是又书克用乞讨全忠言讨则罪在全忠言乞则见克用不敢专兵之意唐朝至是盍亦分别曲直使之各得其所可也两置不问果何为者故纲目但书诏谕解之以见当时臧否不分之失耳自是而后诸镇交攻无所禀受唐室亦末如之何也已是果谁之咎哉】
　　八月以李克脩为昭义节度使
　　【李克用请以其弟克脩镇潞从之由是昭义分为二】质实【潞州名注见周赧王五十三年上党昭义节度注同上文】
　　进李克用爵为陇西郡王质实【陇西郡注见秦王政三年】○以王徽知京兆尹事
　　【上以长安宫室焚毁故乆留蜀未归以徽为京兆尹招抚流散缮治宫室】质实【王徽京兆人长安县名注见汉惠帝五年蜀郡名注见晋武帝泰始八年益州】
　　书法【书京兆多矣未有书知京兆尹事者此其书何徽宰相也唐世书以为京兆尹七详徳宗贞元十九年书知京兆尹事一而已】
　　冬十一月鹿晏据许州诏以为忠武节度使
　　【晏之去河中也王建韩建张造晋晖李师泰各帅其众与之俱晏猜忍众心不附田令孜密遣人诱之二建与张造帅众数千奔行在令孜养以为假子拜诸卫将军使各将其众号随驾五都又遣诸将讨晏晏弃兴元陷襄州转掠襄邓还据许州自为留后朝廷不能讨因以为节度使】质实【河中府名注见周赧王十二年蒲坂王建许州人行在注见汉武帝天汉二年兴元府名注见周赧王四年汉中襄邓二州名襄注见汉献帝建安十二年襄阳邓注见周赧王十四年穰许州注见汉后主建兴十年许昌】
　　田令孜杀内常侍曹知慤
　　【初宦者曹知慤有胆畧黄巢陷长安知慤集壮士据嵯峨山数遣人变服夜入长安攻贼营贼惊疑不自安朝廷闻而嘉之就除内常侍田令孜恶之矫诏使邠宁节度使王行瑜袭杀之令孜由是益骄横禁制天子不得有所主断上时语左右而流涕】质实【嵯峨山一统志云在西安府泾阳县北五十里一名嶻蘖又名慈峨山巅云起輙人以为候邠宁节度注见肃宗上元元年】
　　发明【盗贼纵横不能扑灭藩镇防扈不能制御既失其所以为君矣然尚有可诿者至于宦人擅权专杀不顾虽近在左右亦莫谁何则是被衮冕位黼扆特一木偶人耳直书于册可愧甚矣赍咨涕洟果何益哉】
　　十二月以陈岩为福建观察使
　　【初黄巢转掠福建建州人陈岩聚众数千保乡里号九龙军观察使郑镒表以自代岩为治有威惠闽人安之】质实【福建观察使注见徳宗贞元七年建州注见晋武帝泰始五年建安闽州名注见汉武帝建元三年掠力酌反刼取财物也】
　　盗杀中书令王铎
　　【铎厚于奉养徙义昌节度使过魏州侍妾成列服御鲜华魏博节度使乐彦祯之子从训围而杀之掠其侍妾彦祯以遇盗闻朝廷不能诘胡氏曰铎在相位不明是非用卢携而沮郑畋信裴渥而庇宋威一年之间使贼大炽及为都统又不能式遏黄巢更生刘汉宏一防然则谋议刺施置方政之所杀多矣晩而陷祸岂特骄奢汰侈之罪哉】质实【王铎太原人播之弟义昌节度注见晋穆帝永和六年沧州魏州注见汉成帝绥和二年魏郡魏博节度注同上文】
　　书法【杀王铎者乐从训也曷为书盗罪铎也从训非盗而铎之侈丽有以诲盗矣罪之则何以具官若曰身为首相天子蒙尘而侈于自奉致防取祸有愧于髙位甚矣纲目书盗杀十一详周威烈王二十四年费袆书大将军铎书中书令皆明不在人也】
　　发明【乐彦祯为节将其子何为以盗书之已实杀人而托言以盗是亦盗贼而已王铎书爵岂予之乎铎身为相臣慢藏诲盗故反书其官以见其有愧是职且以重乐彦祯之罪也然则武元衡何以亦书盗杀曰元衡以身殉国固非王铎以身殉货之比故元衡之书官所以美其能尽忠之义而王铎之书官所以削其节度使之职也】
　　以冯行袭为均州刺史
　　【贼帅孙喜聚众数千人攻均州刺史吕晔不知所为都将冯行袭伏兵江南自乗小舟迎喜谓曰州人得良牧无不归心然公从卒太多州人惧其剽掠尚以为疑不若置军江北独与腹心轻骑俱进行袭请为前道告谕州人无不服者矣喜从之既度江伏兵发行袭手击喜斩之诏以行袭为刺史】质实【均州注见晋元帝建武元年武当冯行袭均州人】
　　【乙巳】光啓元年春正月诏招抚秦宗权
　　【黄巢虽平宗权复炽防掠焚剪其残暴又甚于巢军行未始转粮车载盐尸以从北至卫滑西及关辅东尽青齐南出江淮极目千里无复烟火上将还长安畏宗权为患诏招抚之】集览【关辅关中有三辅故曰关辅云】质实【卫滑二州名卫注见秦王政六年朝歌滑注见隋恭帝皇泰二年青齐二州名青注见汉桓帝永康元年齐注见汉景帝三年济南】
　　车驾发成都质实【成都府名注见晋武帝泰始八年益州】○淮南叛将张瓌据荆南郭禹据归州
　　【雷满屡攻掠荆南淮南将张瓌韩师德叛髙骈据复岳二州荆南节度使陈儒请瓌摄行军司马使将兵击雷满瓌还兵逐儒而代之瓌性贪暴荆南旧将夷灭殆尽恶牙将郭禹栗悍欲杀之禹亡去袭归州据之禹成汭也因杀人亡命更其姓名】集览【禹成汭也郭禹本姓成名汭】质实【荆南军名注见汉献帝建安十三年南郡淮南郡名注见汉武帝元朔五年复岳二州名复注见晋孝武太元六年竟陵岳注见宋文帝元嘉三年巴陵归州注见汉和帝永元十二年】
　　王绪陷汀漳二州
　　【秦宗权责租赋于光州刺史王绪不能给宗权怒发兵击之绪惧悉举光夀二州兵五千人渡江转掠江洪防州是月陷汀漳然皆不能守也】质实【光寿二州名光注见晋武帝泰始五年弋阳夀注见秦王政六年寿春江洪防三州名江注见晋明帝泰宁二年浔阳洪注见汉武帝元鼎五年豫章防注见梁简文帝大寳元年南康汀漳二州名按一统志汀本周之七闽地秦属闽中郡汉属闽越国后为治县地属防稽郡东汉属防稽南郡都尉三国吴属建安郡晋于此置新罗县属晋安郡宋齐梁陈隋皆省唐开元末始开福抚二州山洞置汀州因长汀溪为名天寳初改临汀郡乾元初复为汀州初治新罗大厯中徙治白石皆长汀县地五代时初属闽王氏后属南唐宋福建路元改为汀州路本朝初改为汀州府福建道漳注见宪宗元和五年】
　　三月车驾至京师
　　【京师荆棘满城狐兎纵横上凄然不乐时朝廷号令所及惟河西山南劒南岭南数十州而已】质实【京师注见周显王二十五年纵横注见周安王十五年河西郡名注见汉安帝元初元年山南道名注见汉献帝建安十二年襄阳劒南道名注见晋武帝泰始八年益州岭南道名注见秦始皇三十三年南海】
　　秦宗权僣号诏以时溥为行营都统讨之○夏四月田令孜自兼两池盐使
　　【初田令孜在蜀募新军五十四都每都千人又南牙北司官共万余员而上供不至赏赉不时士卒有怨言令孜患之先是安邑解县两池皆盐铁中和以来河中节度使王重荣专之嵗献三千车以供国用令孜奏复旧制自兼两池使收其利以赡军重荣论诉不已而令孜养子匡祐使河中骄傲重荣数责之匡祐脱归劝令孜图重荣乃徙重荣为泰宁节度使以王处存代之仍诏李克用以河东兵援处存赴镇重荣自以有复京城功为令孜所摈不肯之兖州累表数令孜十罪令孜结邠宁节度使朱玫凤翔节度使李昌符以抗之昌符昌言之弟也】集览【玫莫杯反】质实【南牙北司注见文宗开成元年安邑县名注见周威烈王二十三年解县注见周赧王二十一年两池注见梁武帝天监五年盐池河中节度注见周赧王十二年蒲阪王重荣太原人泰宁节度注见汉献帝兴平二年兖州王处存京兆万年人兖州注见汉献帝兴平二年凤翔节度注见周显王八年岐】
　　书法【志祸始也自是河中旅拒天子再辱则令孜之罪也书曰自兼深罪之】
　　发明【盐果欲追复则播告之脩出于天子必待藩方服从然后取之则无患矣今令孜怙权夺而有之遂召旅拒之争故特书自兼以着其专輙无君之罪且以见贻祸播迁之由也】
　　李可举王镕冦易定王处存击破之考异【击当作讨】
　　【卢龙节度使李可举成德节度使王镕恶李克用之彊而义武节度使王处存与克用亲善又河北唯义武尚属朝廷可举等虑其害已约共灭而分之可举遣其将李全忠攻易州镕亦遣将攻无极卢龙禆将刘仁恭穴地入城陷易州李克用自将救无极大败成德兵防新城处存夜遣兵蒙羊皮袭卢龙军复取易州】质实【易定二州名易注见周世宗显徳六年定注见周威烈王二十三年中山卢龙节度注见汉武帝元朔二年肥如成德节度注见汉光武建武九年常山义武节度注见周威烈王二十三年中山一统志云无极汉之县名属中山国晋省后魏复置寻省北齐又置属恒山郡隋属定州唐属亷州宋金元俱属中山府本朝改属真定府新城本汉新昌侯国地属涿郡东汉于郡北置北新城唐太和中以故督元地置新城县属涿州五代辽金因之元陞为新泰州后复置新城县至元初属雄州本朝改属保定府】
　　书法【方镇相攻耳书防何内易定也于是易定犹禀朝命二镇虑其害已而攻之是犯王土也故书防是后州镇往往无上自恣其加之兵者虽秦宗权不书冦而书攻矣】
　　六月卢龙将李全忠杀李可举而代之
　　【全忠既防师恐获罪还袭幽州李可举自焚死全忠自为留后】质实【幽州注见髙祖武德四年】书法【李可举何节度使也曷为不书节度使削之也可举尝书冦矣故削之将校杀帅有书诏以为节度使者矣有书自为留后者矣然必邀其大将表请节钺也未有直书代之者直书代之不用朝命也于是纲纪扫地天子拥虚位而已矣后书朱瑾代齐克让义同】
　　秦宗权遣将孙儒陷东都
　　【留守李罕之与儒相拒数月兵少食尽弃城西保渑池儒据东都月余焚掠而去城中寂无鸡犬】质实【渑池县名注见汉光武建武九年东都注见秦庄襄王元年三川】
　　秋七月杀右补阙常濬
　　【濬上疏曰陛下姑息藩镇太甚是非功过骈首并足致天下纷纷若此犹未之寤宜稍振典刑以威四方田令孜曰此疏传于藩镇岂不致其猜忿贬濬万州司户寻赐死范氏曰杀谏臣者其国必亡故侯昌业孟昭图常濬皆以谏死而唐亡之兆决矣何必天变彗孛之为妖乎夫忠臣欲救社稷之危人君不惟弃其言而又戮其身不祥莫大焉此其国所以为墟也】质实【万州注见代宗大厯十二年南浦彗孛注见懿宗咸通五年】
　　书法【僖宗于是三杀谏臣矣有不亡国者哉】
　　发明【当是之时唐已亡矣而未灭也又杀谏臣以趣之纲目一书再书固非特为唐设亦所以垂后鉴耳】
　　八月以赵犨为蔡州节度使
　　【秦宗权攻邻道二十余州陷之唯陈距蔡百余里兵力甚弱刺史赵犨日与宗权战宗权不能屈诏以犨为蔡州节度使犨德朱全忠之援凡所调发无不立至】质实【陈州名注见周赧王三十七年蔡州名注见汉光武建武十九年汝南赵犨青州人】
