<!-- { "loadSidebar": true } -->
　　九月罢吐突承璀爲军器使
　　【裴垍言于上曰承璀首唱用兵疲弊天下卒无成功陛下纵以旧恩不加显戮岂得全不贬黜以谢天下乎李绛奏曰陛下不责承璀他日复有败军之将何以处之若诛之则同罪异罚彼必不服若释之则谁不保身而玩宼乎上即罢承璀中尉中外相贺】
　　以权德舆同平章事
　　【上问宰相爲政寛猛何先权德舆对曰秦以惨刻而亡汉以寛大而兴先后可见矣上善其言】
　　冬十月以任迪简爲义武节度使张茂昭爲河中节度使
　　【义武节度使张茂昭请除代河北诸鎭互遣人説止之不从凡四上表上乃许之以任迪简爲义武行军司马茂昭悉以簿书管钥授之遣其妻子先行曰吾不欲子孙染于污俗茂昭既去虞候杨伯玉张佐元相继作乱将士共杀之奉迪简主军务时府库罄竭闾阎亦空迪简无以犒士乃设粝饭与士卒共食之居防门下经月士卒感之共请还府然后得安上闻之命以绫绢十万赐易定将士授迪简节钺徙茂昭鎭河中】集览【防门防棨防也崔豹古今注棨防前驱之器以木爲之隋志三品以上门皆列防唐制勲至上柱国则列防以表门防通作棘礼天官掌舍爲坛壝宫棘门易定易州本上谷地今属保定路定州今中山府是属眞定路】质实【义武节度注见庄宗同光三年易定二州名易注见周世宗显德五年定注见周威烈王二十三年中山】
　　十一月贬伊愼爲右卫将军
　　【金吾将军伊愼以钱三万缗赂中尉第五从直求河中从直奏之上贬愼官坐死者三人初愼自安州入朝留其子宥主留事防宥母卒于长安宥不发防鄂岳观察使郗士美遣僚属以事过其境宥出迎因告以凶问先备篮舆即日遣之】集览【篮舆篮竹也以爲车舆】质实【安州注见周世宗显德五年鄂岳道名注见德宗兴元元年】
　　以王锷爲河东节度使
　　【上左右受锷厚赂多称誉之上命锷兼平章事李藩固执以爲不可权德舆曰宰相非序进之官今锷既无忠勲朝廷又非不得已何爲遽以此名假之上乃止锷有吏才工于完聚范希朝以河东全军出屯河北耗散甚众锷到鎭之初兵不满三万人马不过六百匹嵗余兵至五万人马有五千匹器械精利仓库充实又进家财三十万缗上复欲加锷平章事李绛諌曰锷在太原虽颇著绩效今因献家财而命之若后世何乃止】质实【太原府名注见齐明帝建武三年并州】
　　裴垍罢爲兵部尙书
　　【垍得风疾上甚悼惜之】
　　十二月以吕元膺爲鄂岳观察使
　　【元膺尝欲夜登城门已鏁守者不爲开左右曰中丞也对曰夜中谁辨眞僞虽中丞亦不可元膺乃还明日擢爲重职】
　　以李绛爲中书舍人
　　【上毎有军国大事必与诸学士谋之尝逾月不见学士绛等上言臣等饱食不言其自爲计则得矣如陛下何陛下询访理道开纳直言实天下之幸非臣等之幸也上遂召对白居易因论事言陛下错上色庄而罢宻召绛谓曰居易小臣不逊须令出院绛曰陛下容纳直言故羣臣敢竭诚无隐居易言虽少思志在纳忠陛下今日罪之臣恐天下各思箝口非所以广聪明昭圣德也上悦待居易如初上尝欲近猎苑中至蓬莱池西谓左右曰李绛必谏不如且止绛尝面陈吐突承璀专横语极恳切上作色曰卿言太过绛泣曰陛下置臣于腹心耳目之地若臣畏避左右爱身不言是臣负陛下言之而陛下恶闻乃陛下负臣也上怒解曰卿所言皆人所不能言眞忠臣也他日尽言皆应如是遂以爲中书舍人学士如故绛尝从容諌上聚财上曰今政令不及两河河湟沦于左衽朕日夜思雪祖宗之耻而财力不赡故不得不蓄聚耳不然朕宫中用度极俭薄多藏何用邪胡氏曰三镇不臣河湟沦陷诚天子忧责无乃徳有未修政有未善君子有未尽用小人有未尽去乎四者诚备非难事也汲汲聚敛适为累耳绛若用是开宪宗或可少药其惑乎】集览【上色庄而罢庄严也犹言作色也本作上变色罢】质实【蓬莱池一统志云在西安府城东南一十里唐苑中宪宗畋苑中尝至此池左衽注见汉灵帝中平二年从容注见秦二世三年河湟二州名注见武宗防昌五年汲汲注见隋恭帝侑义宁二年】
　　【辛卯】六年春正月以李吉甫同平章事○二月李藩罢为太子詹事
　　【上尝与宰相语及神仙李藩对曰秦始皇汉武帝学仙之效具在前史太宗服天竺僧长年药致疾此古今之明戒也陛下春秋鼎盛励志太平宜拒絶方士之説茍道盛徳充人安国理何忧无尧舜之夀乎胡氏曰李藩之论甚正而不足回宪宗者无以易之也傅説告髙宗曰念终始典于学厥徳修罔觉宪宗未尝求贤人讲经术则好浮屠黄老其势固然也诚使学为王者事日月缉熙彼方知所不足欲罢不能异端何自而入邪】质实【天竺天竺西域国名注见汉明帝永平八年方士方外之士傅説告髙宗傅説商之贤臣注见宋孝武大明二年髙宗殷之贤君详见通鉴前编念终始典于学厥徳修罔觉此説命下篇之文详见商书浮屠黄老注见宋明帝泰始七年】
　　以李绛为户部侍郎
　　【宦官恶李绛在翰林以为户部侍郎判本司上问绛故事户部皆进羡余卿独无进何也对曰守土之官厚敛于人以市私恩天下犹共非之况户部所掌皆陛下府库之物给纳有籍安得羡余若自左藏输之内藏以为进奉是犹东库移之西库臣不敢踵此弊也上喜其直益重之】质实【左藏库名注见代宗大厯十四年】
　　夏四月以卢坦判度支
　　【或告泗州刺史薛謇有异马不以献事下度支使巡官往验未返上迟之使品官刘秦昕按其事卢坦曰陛下既使有司验之又使品官继往岂大臣不足信于品官乎臣请先就黜免上乃召泰昕还】集览【品官宦官也有内侍髙品】质实【泗州注见昭宗景福二年】
　　五月以李惟简为凤翔节度使
　　【陇州地与吐蕃接旧常更入攻抄人不得息惟简以为边将当谨守备蓄财谷以待寇不当规小利起事益市耕牛铸农器以给农之不能自具者増垦田数十万畆属嵗屡稔公私有余贩者流及他方】
　　六月诏有司省吏员并州县减仕涂均俸给
　　【李吉甫奏中原宿兵见在八十余万商贾僧道不服田畆者什有五六是常以三分劳筋苦骨之人奉七分待衣坐食之辈也今内外官以税钱给俸者不下万员天下或以一县之地而为州一乡之民而为县者甚众旧制一品月俸三十缗职田禄米不过千斛艰难以来増置使额厚给俸钱大厯中权臣月至九千缗州无大小刺史皆千缗常衮始立限约李泌稍复増加然有名存职废或额去俸存闲剧之间厚薄顿异请敕有司详定省吏员并州县减入仕之涂定俸给之数于是诏段平仲韦贯之许孟容李绛同详定省并八百八员诸色流外千七百余人】集览【宿兵宿顿也犹言屯兵常衮代宗时平章李泌徳宗时平章诸色流外色字一本作员或作司皆刋误也诸色流外并注见宗开元十七年】质实【中原注见宗天宝十五载】
　　秋九月梁悦报仇杀人杖而流之
　　【富平人梁悦报父仇杀秦果自诣县请罪敕复讐据礼经则义不同天征法令则杀人者死宜令都省集议闻奏职方员外郎韩愈议曰律无复讐之条非阙文也盖不许则伤孝子之心而乖先王之训许之则人将倚法专杀而无以禁止其端故圣人丁宁其义于经而深没其文于律其意将使法吏一断于法而经术之士得引经而议也宜定其制曰凡复父讐者事发具事申尚书省集议奏闻酌其宜而处之则经律无失其指矣于是杖悦一百流循州】集览【据礼经则义不同天记檀弓篇子夏问于孔子曰居父母之仇如之何夫子曰寝苫枕干不仕弗与共天下也又曲礼文注见隋文帝仁夀四年天不共戴】质实【富平县名一统志云汉初所置属北地郡治灵州回乐县界东汉徙宁州彭原县界晋又徙懐徳故城西魏复徙旧治后周属冯翊郡隋初属雍州唐又徙治义亭城即今治五代梁属耀州宋金元仍旧本朝因之改属西安府韩愈南阳人循州注见晋髙祖天福七年】
　　书法【张瑝张琇书报父讐宗开元二十三年此亦父讐也不书父何复父讐义也而瑝琇兄弟皆死则刑已重矣书复父讐所以见用刑者之过也于是杖而流之善矣无讥焉故畧】发明【报仇杀人前已论之详矣梁悦免死而流固已异于瑝琇之事然亦未能研核其父见杀之由而韩愈之议亦不能及此也惜哉】
　　冬十一月弓箭库使刘希光伏诛以吐突承璀为淮南监军
　　【希光受羽林大将军孙璹钱二万缗为求方镇事觉赐死事连知内侍省事吐突承璀出为淮南监军上问李绛朕出承璀何如对曰外人不意陛下遽能如是上曰此家奴耳向以其驱使之久故假以恩私若有违犯朕去之轻如一毛耳试太子通事舎人李涉知上于承璀恩顾未衰乃投匦上疏称承璀有功希光无罪知匦使孔戣见其副章诘责不受上疏极言涉奸险欺天请加显戮诏贬峡州司仓戣巢父之子也胡氏曰宪宗心实难于去承璀而言之何其易也诚以为易者则前此李绛白居易之言至矣何为而不聴乎今能出之姑以谢刘希光耳希光受金罪死承璀与焉纵不杀之岂不当配流而犹得监军刑法颇矣然宪宗则既以为重典也且其言又有失者夫授以禁兵出为制将曷重如之以是为恩私可乎师出无功使叛臣益肆侮玩其罪大矣乃不能诛至此然后仅能出之夫岂不为英明之累哉】集览【投匦武后置铜匦令上表者投之名曰投匦注见中宗嗣圣三年刑法颇矣注见太宗贞观七年刑赦之颇】质实【峡州注见周赧王三十七年】
　　书法【承璀坐希光事则贬也不书贬何监军非以处罪人也故从恒辞书以若曰徒迁官云耳所以深病宪宗也】
　　发明【上书刘希光伏诛下书以承璀为监军则是连坐之人明矣夫承璀身为制将总大兵失律误国谓宜诛殛以正王法今又有受赂之罪尚得从容出监方镇则是宪宗知有承璀而不知有国法也比事观之其失自见】
　　十二月封恩王等女为县主
　　【十六宅诸王既不出閤其女嫁不以时选尚者皆由宦官纳赂自达李吉甫为上言其弊诏封恩王等六女为县主委中书门下宗正吏部选门地人才称可者嫁之】质实【选尚注见汉文帝四年尚之】书法【县主不书书此何予厚也终纲目书县主一而已○书县主仅见此】
　　以李绛同平章事
