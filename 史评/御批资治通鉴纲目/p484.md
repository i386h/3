<!-- { "loadSidebar": true } -->
　　【时刺史多任武将类不称职治书侍御史桞彧上表曰昔汉光武与二十八将披荆棘定天下及功成之后无所在职伏见诏书以和干子为州刺史干子弓马武用是其所长治民莅职非其所解如谓优老可加厚赐若令刺举所损殊多隋主善之干子竟免或见隋主勤于听受百僚奏请多有烦碎上疏諌曰自古圣帝莫过唐虞然皆劳于求贤而逸于任使陛下留心治道无惮疲劳乃至营造细小之事出给轻微之物一日之内酬答百司日旰防食夜分未寝动以文簿忧劳圣躬愿察臣言少减烦务唯经国大事非臣下所能裁断者奏请详决自余细务责成所司隋主嘉之曰栁彧直士国之寳也彧又奏曰窃见京邑爰及外州毎以正月望夜然灯逰戯竭赀破产竞此日时尽室并孥无问贵贱男女混杂缁素不分秽行因此而生盗贼由斯而起无益有损请行禁断诏从之】集览【刺举刺七赐反讥也如以鍼刺疾之举劾也尽室并孥孥通作帑诗宜尔室家乐尔妻帑郑氏曰今经典通为妻帑字中庸注古者谓子孙曰帑左传注杜预曰妻子也】质实【桞彧河东觧人杞州注见汉和帝延熹四年雍邱】
　　御批资治通鉴纲目卷三十五
<史部,史评类,御批资治通鉴纲目>
　　钦定四库全书
　　御批资治通鉴纲目卷三十六上
　　【起甲辰陈后主至徳二年隋文帝开皇四年○尽丁卯隋炀帝大业三年】凡二十七年
　　【甲陈至徳二年辰隋开皇四年】春正月朔日食质实【日食注见新莽天鳯元年】○梁主入朝于隋○隋颁甲子元厯
　　【张賔刘晖等所造也】
　　二月突厥逹头可汗降隋质实【突厥北狄国名注见梁武帝大同十一年】夏四月隋伐吐谷浑败之
　　【隋将军贺娄子干发五州兵击吐谷浑克之隋主以陇西频被冦掠而俗不设村坞命子干勒民为堡仍营田积子干上书曰陇西河右土旷民稀边境未宁不可广佃此见屯田之所获少费多虚役人功卒逄践暴且陇右之民以畜马为事若更屯聚弥不自安但使镇戍连接堠相望民虽防居必谓无虑隋主从之】质实【吐谷浑西域国名注见晋元帝建武元年陇西郡名注见秦王政三年冦掠注见汉光武建武十五年烽堠注见齐髙帝建元四年】
　　五月陈以江总为仆射○六月隋作广通渠
　　【隋主以渭水多沙深浅不常漕者苦之诏宇文恺凿渠引渭自大兴城东至潼关三百余里名广通渠漕运通利关内頼之】质实【渭水注见汉髙帝五年大兴城注同上十年万年潼关注见汉献帝建安】
　　【十四年关内道名注见唐宗开元十一年京兆】
　　秋八月陈将军夏侯苖叛降于隋隋主弗纳
　　【陈将军夏侯苖请降于隋隋主以通和不纳】
　　九月隋诏公私文翰并冝实录
　　【隋主不喜辞华故有是诏时泗州刺史司马幼之文表华艶诏行所司治罪治书侍御史李谔亦上书曰魏之三祖崇尚文词遂成风俗江左齐梁其弊弥甚竞一韵之竒争一字之巧连篇累牍不出月露之形积案盈箱唯是风云之状世俗以之相髙朝廷以之擢士以儒素为古拙以词赋为君子故其文日繁其政日乱良由弃大圣之轨模构无用以为用也今朝廷虽有是诏而州县仍踵弊风躬仁孝之行者不加收齿工轻薄之艺者举送天朝请加采察送防推劾又言士大夫矜伐干进无复廉耻乞明加罪黜以惩风轨诏以其奏颁示四方】集览【收齿收采取也齿记录也】质实【泗州注见唐昭宗景福二年李谔赵郡人魏之三祖平文帝庙号太祖昭成帝庙号髙祖太武帝庙号世祖】
　　隋与突厥和亲
　　【突厥沙鉢畧可汗数为隋所败乃请和亲千金公主自请改姓杨氏为隋主女隋更封以为大义公主沙鉢畧遣使致书自称从天生大突厥天下贤圣天子沙鉢畧可汗隋主复书曰大隋天子贻书大突厥沙鉢畧可汗得书知大有善意既为沙鉢畧妇翁今日视沙鉢畧与儿子不异时遣大臣徃彼省女复省沙鉢畧也于是遣仆射虞庆则徃使沙鉢畧陈兵坐见庆则称疾不能起长孙晟曰突厥与隋俱大国天子但可汗是大隋女壻奈何不敬妇翁沙鉢畧矣乃起拜顿颡跪受玺书以戴于首既而大慙与羣下聚哭庆则要以称臣沙鉢畧谓左右曰何谓臣左右曰隋言臣犹此云奴耳沙鉢畧曰得为大隋天子奴虞仆射之力也赠马千匹以从妹妻之】集览【要以称臣要伊尧反勒也文頴曰要刼也】质实【可汗注见汉后主景耀四年】
　　冬十一月隋遣使如陈
　　【隋主遣薛道衡等如陈戒之曰当识朕意勿以言辞相折】质实【薛道衡河东汾隂人】
　　陈起临春结绮望仙阁
　　【陈主起三阁各髙数十丈连延数十间皆以沈檀为之金玉珠翠为饰珠帘寳帐服玩瑰丽近古未有其下积石为山引水为池杂植花卉上自居临春张贵妃居结绮龚孔二贵嫔居望仙复道徃来以宫人袁大舍等为女学士江总虽为宰辅不亲政务日与尚书孔范防骑王瑳等文士十余人侍宴后庭谓之狎客使诸妃嫔及女学士与狎客共赋诗采其尤丽者被以新声其曲有玉树后庭花临春乐等大畧皆羙诸妃嫔之容色君臣酣歌自夕逹旦张贵妃名丽华本兵家女姓敏慧有神彩善人主顔色又有厌魅之术置滛祠宫中聚女巫鼔舞百司启奏并因宦者以进陈主置妃膝上共决之由是宦官近习内外连结宗戚纵横货赂公行大臣有不从者因而譛之于是大臣皆从风谄附孔范与孔贵妃结为兄妹陈主恶闻过失每有恶事范必曲为文饰称扬賛羙由是宠遇优渥言聴计从羣臣有谏者輙以罪斥之中书舍人施文庆颇渉书史尝事陈主于东宫聪敏强记眀闲吏职大被亲幸又荐所善沈客卿阳惠朗徐哲曁慧景等有吏能陈主皆擢用之客卿有口辩颇知典故惠朗慧景家本小吏考校簿领毫厘不差督责苛碎聚敛无厌士民嗟怨关市之税歳入数十倍陈主大悦益以文庆为知人转相汲引珥貂蝉者五十人孔范自谓文武才能举朝莫及白陈主曰诸将起自行伍匹夫敌耳自是将帅微有过失即夺其兵分配文吏由是文武解体以至覆灭】集览【厌魅厌益渉反广雅云厌镇也行符厌俗之谓魅是已暨慧景暨姓也音居乙反慧景其名珥貂蝉注见齐髙帝建元二年解体注见汉桓帝延熹二年】质实【一綂志云临春结绮望仙三阁名俱在应天府上元县治东北五里台城内俱陈后主所建后主自居临春张丽华居结绮龚孔二贵嫔居望仙并靓妆临槛若飞仙有女学士袁大舍献春乐词以讽之复道注见秦始皇二十六年东宫注见梁武帝中大通元年】
　　书法【阁未有书者此其书何非常也于是各髙数十丈连延数十间皆以沉檀为之故书终纲目书起阁一而已】
　　发明【亡国之事非一而奢侈滛佚为多江左自萧梁之败境土日蹙大非晋宋之比今陈氏以蕞尔一隅之地外当强敌兢兢自保犹惧弗免而况叔寳以滛侈趣之哉书陈起临春结绮望仙阁观其名而考其实则奢欲亡国之事具矣能无入井之及乎】
　　【乙陈至徳三年已隋开皇五年】春正月朔日食○隋颁五礼
　　【礼部尚书牛所修也】质实【五礼注见梁武帝天监十一年】
　　夏五月隋初置义仓貎阅户口作输籍法
　　【度支尚书长孙平奏令民间每秋家出粟麦一石以下贫冨为差储之当社委社司检校以备凶年名曰义仓隋主从之胡氏曰赈饥莫要乎近其人隋义仓取之于民不厚而置仓于当社饥民之得食也其庶矣乎后世义仓之名固在而置仓于州郡一有凶饥无状有司固不以上闻也良有司敢以闻矣比及报可委吏属出而施之文移反复给防艰阻监临胥吏相与侵没其受惠者大抵城郭之近力能自逹之人耳居之逺者安能扶老携防数百里以就龠合之廪哉必欲有备无患当以隋氏为法而择长民之官行劭农之法辅以捄荒之政本末具举民之饥也庶有瘳乎○时民间多妄称老小以免赋役隋主命州县大索貎阅户口不实者里正党长逺配大功以下皆令析籍以防容隠于是计帐得新附一百六十四万余口高颎又言民间课输无定簿难以推校请为输籍法隋主从之自是奸无所容矣】集览【无状状牒也又陈也谓无陈诉凶饥之文状龠合之廪龠合并量名也龠容千二百黍两龠为合十合为升古者给人以食取之于仓廪故因称廪给廪食劭农汉成帝诏先帝劭农苏林注劭音翘晋灼曰时召反劝勉也顔师古曰晋説是貎阅东汉江革传每歳时县当案比注云案验以比之犹今言貎阅也逺配配流刑也容隠不实者配流于逺地】正误【一有凶饥无状有司固不以上闻也良有司敢以闻矣云云今按无状当连有司为句谓无状之有司也有司不良之尤甚者不可形容指言故曰无状下对良有司而言】质实【长孙平洛阳人大功注见汉桓帝熹平五年】
　　书法【书置义仓予良法也故书初纲目书义仓一而已○此后世义仓之始】
　　梁主岿殂太子琮立
　　【岿孝慈俭约境内安之】
　　秋八月突厥可汗遣子入朝于隋
　　【突厥阿波可汗寖强诸胡皆附号西突厥沙鉢畧既为逹头所困又畏契丹遣使告急于隋请将部落度漠南隋主命晋王广以兵援之给以衣食赐以车服鼓吹沙鉢畧因击西突厥破之而阿防国乗虚掠其妻子官军为击阿防败之沙鉢畧大喜乃立约以碛为界因上表曰天无二日土无二王大隋皇帝真皇帝也岂敢阻兵恃险偷窃名号今屈膝稽颡求为藩附遣其子库合真入朝自是歳时贡献不絶】集览【漠南注见汉献帝建安二十五年沙漠碛注见唐宗开元三年沙碛】质实【契丹北狄国名注见晋安帝义熈二年鼓吹注见晋武帝太康三年】
　　陈主杀其中书通事舍人傅縡
　　【縡负才使气人多怨之施文庆沈客卿共譛縡受髙丽使金陈主收縡下狱縡于狱中上书曰夫君人者恭事上帝子爱下民省嗜欲逺谄佞未明求衣日旰忘食是以泽被区宇庆流子孙陛下顷来酒色过度不防郊庙大神专媚滛昏之鬼小人在侧宦竖弄权恶忠直若仇雠视生民如草芥后宫曵绮绣廐马余菽粟百姓流离僵尸蔽野货贿公行帑藏损耗神怒民怨众叛亲离臣恐东南王气自斯而尽矣书奏陈主大怒顷之意稍解遣使谓曰我欲赦卿卿能改过不对曰臣心如面靣可改则心可改矣陈主益怒遂赐死陈主每当郊祀常称疾不行故縡言及之】集览【縡音再或音宰】质实【传縡灵州人髙丽外夷国名注见汉武帝元封二年】
　　书法【斥书主何恶滛虐也纲目于刑杀必斥书主者五君焉宋子业齐寳卷北齐髙洋髙纬陈叔宝皆滛虐之主也舍是刑杀无专斥主者矣】
　　发明【杀諌臣者必亡国傅縡负才使气虽失之激然其所言则皆陈主之实既不能从反欲使縡改过而赦之夫过在陈主所当改也彼又何过之有故特书陈主杀其中书通事舍人以恶之下书杀大市令章亦然】
　　隋复置江陵总管
　　【梁大将军戚昕以舟师袭公安不克而还隋主征梁主叔父吴王岑入朝拜大将军因留不遣复置江陵总管以监之】质实【公安县名注见汉献帝建安十九年江陵郡名注同上十三年】
　　隋筑长城
　　【隋主发丁三万于朔方灵武筑长城东距河西至绥州绵歴七百里四年又发十五万缘边筑数十城以遏胡冦】质实【朔方郡名注见汉武帝元朔元年灵武郡名注见唐宗天寳十五载河西郡名注见汉安帝元初二年绥州注见秦王政三年上郡】
