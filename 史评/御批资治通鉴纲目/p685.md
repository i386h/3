<!-- { "loadSidebar": true } -->
　　【德裕见上请留京师故也胡氏曰功名之心胜富贵之念深则于道义将背戾而不自知李卫公功名富贵人也故知仕进而已而不知既为宰相不获于君尚欲徘徊京师强顔班列于义何处也素懐忿忮又存物欲两不得伸将有偷合茍得之行离合倾攘之计不能自已者矣使知道循义以处兴废进退岂不绰绰然有余裕哉】集览【彊顔犹言顔厚也忿忮忮或作懥记大学曰有所忿懥则不得其正注懥怒貌也忿弗粉反懥敕直反】质实【徘徊注见太宗贞观二十三年】
　　十一月成德节度使王庭凑卒子元逵自知留后质实【成德节度注见汉光武建武九年常山】
　　【元逵改父所为事朝廷甚谨】
　　以李德裕为镇海节度使
　　【李宗闵言德裕制命已行不宜自便诏复以德裕镇浙西时德裕宗闵各有朋党互相挤援上患之每叹曰去河北贼易去朝中朋党难司马公曰君子小人之不相容犹氷炭之不可同器而处也然君子进贤退不肖其处心也公其指事也实故谓之正直小人反是故谓之朋党若人主有以辩之则朋党何自而生哉惟其明不能烛强不能断邪正杂进威福潜移是以防慝得志而朋党之议兴矣故朝廷有党则人主当以自咎而不当以罪羣臣也文宗不能察羣臣之贤否而进退之乃怨其难治是犹不种不芸而怨田之芜也朝中之党且不能去况河北贼乎】质实【镇海节度注见宪宗元和二年杭州浙西道名注见穆宗长庆四年两浙河北道名注见汉成帝绥和二年魏郡】
　　以王璠为尚书左丞
　　【郑注深德璠李训亦与之善共荐之】
　　【乙卯】九年春正月以王元逵为成德节度使○浚曲江及昆明池
　　【郑注言秦地有灾宜兴役以禳之也胡氏曰天地神明之理不谆谆以言示人则人孰喻其所为者故圣人脩其德正厥事而已甘露之变天子震惊千门流血秦地有灾良非虚语郑注徒知其灾而不知其所以灾乃欲劳人以厌之而文宗又听而从之震惊之及其能免邪】集览【甘露之变在十一月五经通义曰和气冿凝为露其浓甘者曰甘露汉书顔师古注王者施德泽则甘露降于草木春秋佐期曰武露布文露沈宋均曰甘露见其国布散者人尚武文采者则甘露迟重】质实【曲江地名注见德宗建中二年昆明池名注见汉武帝元狩三年】
　　发明【文宗天性简淡不事游观而书浚曲江及昆明池则亦惑于郑注妖邪之説然卒无所益亦可以为好事禨祥惟务厌胜者之戒也】
　　三月以史元忠为卢龙节度使质实【卢龙节度注见汉武帝元朔二年肥如】○夏四月以李德裕为賔客分司○以郑注守太仆卿兼御史大夫
　　【注举李欵自代曰加臣之罪虽于理而无辜在欵之诚乃事君而尽节人皆哂之】
　　路隋罢为镇海节度使
　　【初李德裕为浙西观察使漳王传母杜仲阳坐宋申锡事放归金陵诏德裕存处之至是王璠等奏德裕厚赂仲阳隂结漳王图为不轨上怒甚路隋曰德裕不至此果如所言臣亦应得罪乃以德裕为賔客分司而以隋代之不得面辞而去】集览【傅母保傅女师】质实【金陵郡名注见汉献帝兴平二年不轨注见汉灵帝光和五年】
　　发明【书李德裕分司路隋罢文无异辞然以分注考之乃当时惑于王璠之诬奏耳夫文宗尊临大寳天命有归然一闻隂结漳王之语则怒不可遏而是否真伪皆不之辩前以是而罪宋申锡后以是而罪李德裕一念之烈如火益热何其蔽于人欲之甚耶且帝以简淡之姿若非以位为乐者然而真情莫掩毎见于此则亦以其智识不髙器量褊迫故常有诸王争帝之心况其得之非次而又阉宦蟠结君位不安此帝之所以自疑而怒不可解者也识者以是观之则得之矣】
　　以贾餗同平章事
　　【餗性褊躁轻率与李德裕有隙而善于宗闵郑注故上用之】质实【贾餗河南人】
　　贬李德裕为袁州长史
　　【制以上初得疾王涯呼德裕问起居不至又在蜀徴逋悬钱百姓愁困贬之】质实【蜀郡名注见晋武帝泰始八年益州】
　　书法【书病帝也文宗防俭忧勤可谓贤主然用人则不能辨正邪去弊则不能识先后每叹去朋党难而卒自不免于党始以李逄吉之言欲用李仲言为翰林德裕难之是也而帝乃坚欲用之至罢德裕以伸其志又以贾餗善宗闵怨德裕遂相餗以摈之是不谓之立党乎不特此也欲用郑注为翰林李珏非之则罢李珏学士欲用郑注帅凤翔固言不可则罢固言相职其心深以朋党为恶而竟自蹈于朋党其所党者又皆小人此所以卒受误于训注而郁郁以终其身也】
　　五月以仇士良为神策中尉考异【以字下漏宦者二字】
　　【初宋申锡获罪宦官益横上不能堪李训郑注揣知上意数以微言动上上意其可与谋大事遂宻以诚告之训注遂以诛宦官为己任二人言无不从声势烜赫注多在禁中或时休沐賔客填门赂遗山积外人但知训注倚宦官作威福不知其与上有宻谋也上之立也仇士良有功王守澄抑之由是有隙训注为上谋进擢士良以分守澄之权】集览【声势烜赫声谓名闻势谓威权烜赫明照貌谓声势显盛也烜况晩反与咺通诗淇澳赫兮咺兮】质实【中尉官名注见宪宗元和十五年禁中注见宋孝武大明六年休沐注见汉昭帝始元二年】
　　六月贬李宗闵为明州刺史秋七月以李固言同平章事
　　【京城讹言郑注为上合金丹须小儿心肝民间惊惧郑注素恶京兆尹杨虞卿与李训共搆之云此语出于虞卿家人上怒下虞卿狱注求为两省官李宗闵不许注毁之于上防宗闵救虞卿上怒叱出贬之虞卿亦贬防州司马而以李固言为相训注为上画太平之防以为当先除宦官次复河湟次清河北开陈方畧如指诸掌上以为信宠任日隆连逐三相威震天下于是平生丝恩髪怨无不报者】质实【明州注见僖宗干符四年京兆府名注见宗开元十一年两省注见中宗景龙二年防州注见梁简文帝大寳元年南康河湟二州名注见宗开元二十四年】
　　贬李甘为封州司马
　　【时人皆言郑注朝夕且为相侍御史李甘扬言于朝曰白麻出我必壊之于庭故及于贬然训亦忌注不欲使为相事竟寝】质实【封州注见隋文帝仁寿元年司马官名注见陈宣帝太建九年六卿白麻注见德宗贞元十一年黄麻李甘陇西人】
　　以郑注为翰林侍读学士贬李珏为江州刺史
　　【注好服鹿裘以隐沦自处上以师友待之注之初得幸上尝问翰林学士李珏曰卿知有郑注乎对曰臣岂不知其人奸邪陛下宠之恐无益圣德臣忝在近宻安敢与此人交通至是以注为工部尚书翰林侍读学士珏贬江州时注训所恶皆目为二李之党贬逐无虚日班列殆空】
　　改江淮岭南茶法増其税
　　【从王涯之请也】
　　陈志伏诛考异【陈字上漏宦官二字】
　　【时志为兴元监军李训为上谋讨元和之乱召之至青泥驿封杖杀之胡氏曰陈志弑宪宗事状未明必欲治之执付廷尉鞫取欵实然后肆诸市朝岂不善哉而暗杀之非所以讨乱贼也】质实【一统志云青泥驿在汉中府畧阳县西北一百五十里青泥岭上其岭路过多泥淖故名宋杨粹中题青泥驿诗山犹连蜀道人已作秦音即此处肆诸市都注见隋炀帝大业四年】
　　李固言罢为山南西道节度使以郑注为凤翔节度使【初注求镇凤翔固言不可乃出固言镇兴元而以注为凤翔帅李训虽因注得进及势位俱盛心颇忌注托以中外协势以诛宦官故出注于凤翔其实俟既诛宦官并图注也注请礼部员外郎韦温为副使温不可或曰拒之必为患温曰择祸莫若轻拒之止于逺贬从之有不测之祸卒辞之】质实【凤翔府名注见周显王八年岐】
　　以王守澄为神防观军容使考异【王字上亦漏宦官二字】质实【神防军名注见德宗建中四年】
　　【训注为上谋以虚名尊守澄实夺之权】
　　以舒元舆李训同平章事质实【舒元舆东阳人】
　　【元舆为中丞凡训注所恶者则为之弹撃由是得为相上惩二李朋党以贾餗及元舆皆孤寒新进故权为相庶其无党训起流人期年致位宰相天子倾意任之天下事皆决于训王涯辈承顺其风指惟恐不逮】集览【训起流人李训本起自流徒中】
　　冬十月以王涯兼茶使
　　【郑注毎自负经济之畧上问以富人之术注无以对乃请茶人甚苦之】质实【茶注见汉武帝天汉三年】
　　杀王守澄
　　【训注请除守澄遗中使就第赐酖杀之训注本因守澄以进卒谋而杀之人皆快守澄之受佞而疾训注之隂狡于是元和之逆党畧尽矣】
　　书法【书杀何疾训注也守澄与弑宪宗矣曷为不书诛守澄与弑唐传之言也然纲目于上暴崩之下分注所述止谓时人皆言志弑逆及谓宦官王守澄等共立穆宗而已则固未以唐传为然也使守澄与弑宜从志书伏诛矣今与杀之説未明而纲目于刘克明之诛直以讨予守澄合此而观书杀之意明矣】
　　发明【按唐书王守澄与陈志弑宪宗于中和殿则二人之罪均也然志之死虽不明其罪犹能封杖杀之故纲目亦得以正其伏诛之名至于守澄乃隂遣酖逼之而又加赠其官故纲目反书曰杀以着唐人不能明行天讨之失也夫重莫重于弑逆唐人且不能明之他何望哉】
　　加裴度兼中书令
　　【李训所奬拔率皆狂险之士然亦时取天下重望以顺人心如裴度令狐楚郑覃皆累朝耆俊乆在散地训皆引居崇秩由是士大夫亦有望其真能致太平者不惟天子惑之也然识者见其横甚知将败矣胡氏曰李训假爵禄以笼贤士可以无受者矣裴度在外当逊辞而牢譲郑覃在内当见上而尽言今乃昧于辞受之义非大臣特立之道也】集览【假爵禄以笼贤士以爵禄为笼络之具也笼一作宠刋误庄子庚桑楚篇汤以庖人笼伊尹秦穆公以五羊之皮笼百里奚列子皇帝篇圣人以智笼羣愚亦犹狙公之以智笼羣狙】
　　发明【裴度进爵初无所因以分注考之乃出于李训之所援引耳夫以度之全德元老四海具瞻岂不能力辞无谓之宠而顾隐忍于此何哉大抵唐之名臣如顔真卿李绛裴度诸贤表表杰出无可拟议独于进退辞受之际处之未尽故君子不得不为之惜纲目书加裴度中书令而不闻有辞避之説若度者殆亦难乎免于春秋之责矣】
