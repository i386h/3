<!-- { "loadSidebar": true } -->
　　【吴程攻常州破其外郭执唐团练使赵仁泽送钱塘仁泽见吴越王俶不拜责以负约俶怒抉其口至耳元德昭怜其忠为傅良药得不死唐主恐吴越侵逼润州以宣润都督燕王冀年少征还金陵部将赵铎言于冀曰大王元帅众心所恃逆自退归所部必乱冀然之辞不就征部分诸将为战守之备龙武都虞候柴克宏再用之子也沈默好施不事家产虽典宿卫日与賔客博奕饮酒未尝言兵时人以为非将帅才至是请效死行陈其母亦表称克宏有父风可为将唐主乃以为右武卫将军使救常州时唐精兵悉在江北克宏所将数千人皆羸老李征古复以铠仗之朽蠧者给之克宏诉于征古征古慢骂之众皆愤恚克宏恬然至润州征古遣使召克宏以宋匡业代之冀谓克宏君但前战吾当论奏乃表克宏才畧可以成功常州危在旦莫不宜中易主将克宏引兵径趣常州征古复遣使召之克宏曰吾计日破贼汝来召吾必奸人也命斩之使者曰受李枢密命而来克宏曰李枢密来吾亦斩之乃蒙船以幕匿甲士其中袭吴越营大破之斩首万级匡业至克宏事之甚谨复请将兵救寿州未至而卒】书法【遂者何急国难也大夫无遂事必如是而后可以遂故虽未至犹书之书未至卒惜之也纲目于五代卒小国臣有三舎是无书卒者矣】
　　唐主以其弟齐王景逹为元帅将兵拒周师
　　【唐主以景逹为诸道兵马元帅将兵拒周以陈觉为监军使中书舎人韩熈载上书曰信莫信于亲王重莫重于元帅安用监军为哉不从遣鸿胪卿潘承祐诣泉建召募骁勇承祐荐许文稹陈德诚郑彦华林仁肇】
　　夏四月唐兵复取泰州进攻扬州
　　【唐将军陆孟俊将兵趣泰州周兵遁去进攻扬州韩令坤亦走世宗遣张永德将兵救之令坤乃还世宗又遣我太祖将兵屯六合太祖令曰扬州有过六合者折其足令坤始有固守之志】
　　周主如濠州
　　【世宗攻寿州乆不克防大营中水深数尺失亡颇多粮运不继乃议旋师或劝东幸濠州从之】
　　周韩令坤败唐兵于扬州擒其将陆孟俊杀之
　　【初孟俊之废马希萼也灭故舒州刺史杨昭晖之族以其女羙献于希崇令坤入扬州希崇以遗令坤至是获孟俊将械送行在杨氏在帘下忽抚膺恸哭曰孟俊昔杀我家二百口今见之请复其寃令坤乃杀之】
　　唐兵攻六合我太祖击破之
　　【唐齐王景逹将兵济江距六合二十余里设栅不进诸将欲击之我太祖曰吾众不满二千若徃击之彼必见吾众寡矣不如俟其来而击之破之必矣居数日唐出兵趣六合太祖奋击大破之杀获近五千人溺死甚众于是唐之精卒尽矣是战也将士有不致力者太祖阳为督战以劒斫其皮笠明日徧阅其笠笠有劒迹者数十人皆斩之由是部兵莫敢不尽死】
　　周主如涡口
　　【涡口作新浮梁成世宗幸之欲遂至扬州范质等以兵疲食少泣谏而止世宗尝怒窦仪欲杀之质入救之世宗起避之质趋前伏地叩头曰仪罪不至于死臣为宰相致陛下枉杀近臣罪皆在臣继之以泣世宗意解乃释之】
　　五月唐败福州兵于南台江质实【一统志云南台江在福州府城南一十五里江浒有越王钓龙台因名源出建阳分水岭东流七百里至台又东南三十里与江东西峡合流入海晋郭璞迁城记南台沙合河口路通先出状元后出相公】
　　发明【唐方困于周师而乃击兵闽越据事直书亦足以见其缪也】
　　○周主还大梁留李重进围寿州○六月唐刘仁赡击周将李继勲败之○唐遣员外郎朱元将兵复江北诸州
　　【元因奏事论用兵方畧唐主以为能故用之】
　　秋七月周以周行逢为武平节度使
　　【周以行逢为武平节度使制置武安静江等军事行逢留心民事悉除马氏横赋贪吏猾民为民害者皆去之择廉平吏为刺史县令朗州民夷杂居将卒骄惰一以法治之无所寛假众怨且惧有大将与其党十余人谋作乱行逢知之大防诸将于坐中擒之数曰吾恶衣粝食正为汝曹何负而反今日之防与汝诀也立挝杀之坐上股栗行逢曰诸君无事皆宜自安乐饮而罢行逢多计数善发隐伏然性猜忍常遣人宻诇诸州事闻邵州刺史刘光委多宴饮曰光委聚饮欲谋我邪召还杀之衡州刺史张文表独以嵗时馈献谨事左右得免行逢妻邓氏陋而刚决善治生尝谏行逢用法太严行逢怒邓氏因之村墅遂不复归行逢屡遣迎之不至一旦自帅僮仆来输税行逢就见之曰夫人何自苦如此邓氏曰税官物也公不先输何以率下且独不记为里正代人输税以免楚挞时邪行逢欲与之归不可曰公诛杀太过一旦有变村墅易为逃匿耳行逢壻唐德求补吏行逢曰汝才不堪为吏吾今私汝则可矣汝居官无状吾不敢以法贷汝则亲戚之恩絶矣与之耕牛农具而遣之前天防府学士徐仲雅自马希广之废杜门不仕行逢慕之署节度判官仲雅辞疾行逢迫胁固召之而授文牒终辞不取行逢怒放之邵州竟不能屈胡氏曰周行逢为政有足称者徐仲雅既蒙礼辟岂不可出身相佐以靖一方乃能守节尚志终不肯屈求之当时鲜其比矣可不为贤乎冯道歴事五代之君朝同夕异其有愧于仲雅岂可数量哉】集览【礼辟辟必益反辟除也礼遇而辟除之】
　　唐朱元等取舒和蕲州周扬滁州守将皆弃城并兵攻寿州
　　【初唐人以茶盐彊民而征其粟帛谓之转征又兴营田于淮南民甚苦之及周师至争奉牛酒迎劳而将相不之恤专事俘掠民皆失望相聚山泽操农器为兵积纸为甲时人谓之白甲军周兵讨之屡为所败所得诸州多复为唐有淮南节度使向训奏请以广陵之兵倂力攻寿春诏许之训封府库以授主者命牙将分部按行城中秋毫不犯州民感悦军还或负糗糒以送之滁州守将亦弃城引兵趣寿春唐诸将请据险以邀周师宋齐丘曰如此则怨益深不如纵之以德于敌则兵易解也乃命诸将自守毋得擅出由是寿春之围益急齐王景逹军于濠州遥为声援军政皆出于陈觉拥兵五万无决战意将吏畏之无敢言者】
　　八月周作钦天厯
　　【王朴与司天少监王处讷所撰也】
　　九月周以王朴为枢宻副使○冬十月周立二税起征限
　　【世宗谓侍臣曰近朝征敛谷帛多不俟时收获纺绩之毕乃诏三司自今夏税以六月秋税以十月起征民间便之】
　　周山南东道节度使安审琦入朝除太师遣还镇【审琦镇襄州十余年至是入朝除守太师遣还镇审琦感悦世宗谓宰相曰近朝多不以诚信待诸侯虽有欲效忠节者其道无由王者但能母失其信何患诸侯不归心哉】集览【除守太师拜官曰除凡言守者出于特防所置与正员资格同太师古官天子所师法】
　　周将张永德败唐兵于下蔡○周以我太祖为定国节度使兼殿前都指挥使
　　【太祖表赵普为节度推官】
　　十一月周杀唐使者司空孙晟
　　【张永徳与李重进不相悦永徳宻表重进有二心世宗不之信时二将各拥重兵众心忧恐重进一日单骑诣永徳营从容宴饮谓永徳曰吾与公幸以肺腑俱为将帅奚相疑若此之深邪永德意解众心亦安唐主闻之以蜡书诱重进皆谤毁反间之语重进奏之初唐使者孙晟钟谟从至大梁世宗待之甚厚时召见饮以醇酒问以唐事晟但言唐主畏陛下神武事陛下无二心及得唐蜡书召晟责之晟正色抗辞请死问以唐虚实黙不对命都承防曹翰送晟于右军廵院与之饮酒从容问之晟终不言翰乃谓曰有敕赐相公死晟神色怡然索靴袍整衣冠南向拜曰臣谨以死报国乃就刑并从者百余人皆杀之贬钟谟耀州司马既而怜晟忠节悔杀之召谟拜卫尉少卿】集览【肺腑注见汉武帝元朔六年】书法【孙晟可谓不辱君命矣不书死之何过周也晟书死之则无以见周杀行人之失矣然则何以劝节守其死其杀皆具官所以予晟也】
　　发明【孙晟能尽忠所事故特书官书使者以羙之明其不失将命之职也然羙在使者则讥在于主人矣】
　　周召华山隐士陈抟诣阙寻遣还山质实【一统志云华山在西安府华隂县南一十里即西岳也白虎通云西方太隂用事万物生华故曰华山】
　　【世宗召陈抟问以飞升黄白之术对曰陛下为天于当以治天下为务安用此为乃遣还山诏州县长吏常存问之胡氏曰陈抟之蕴非世宗所知也飞升黄白之问不亦陋乎抟以治天下对已发其端世宗不能访以治道也】集览【飞升黄白之术注见汉光武建武中元元年】
　　书法【召未有书隐士者虽武攸绪不书此其书何善抟也何善之世宗以飞升黄白问而抟以治天下对是以善之】
　　发明【抟非伪隐沽誉为仕宦捷径者故特以华山隐士书之】
　　周城下蔡
　　【丁周显德四年○北汉天防已元年○是嵗凡五国三镇】春正月唐遣兵救寿州周师击破之
　　【唐寿州城中食尽齐王景逹遣许文稹边镐朱元将兵数万救之军于紫金山列十余寨与城中烽火相应又筑甬道运粮绵亘数十里将及夀春周李重进邀击大破之死者五千人夺其二寨刘仁赡请以边镐守城自帅众决战景逹不许仁赡愤悒成疾其幼子崇谏夜泛舟渡淮为小校所执仁赡命腰斩之监军使周廷构哭于中门以救之不许廷构复使求救于夫人夫人曰妾于崇谏非不爱也然军法不可私名节不可虚若贷之则刘氏为不忠之门妾与公何面目见将士乎趣命杀之然后成防将士皆感泣周人以唐援兵尚强多请罢兵世宗疑之李谷寝疾使范质王溥就问之谷曰寿春危困破在旦夕若銮驾亲征则将士争奋必可下矣】集览【紫金山在安丰路寿春县南或云即八公山甬道注见汉王刘邦二年銮驾注见汉文帝元年銮旗】质实【一綂志云紫金山在凤阳府寿州东北一十里山有车辙马迹谓淮南王安賔客之遗迹世传昔有人获小金牌可以疗病疑为丹砂所化周世宗大破南唐军于紫金山即此】
　　二月周更造祭器祭玊
　　【命国子博士聂崇义讨论制度为之图】
　　三月周主复如寿州大破唐兵唐元帅景逹奔还【先是唐水军鋭敏周人无以敌之世宗以为恨反自寿春于大梁城西汴水侧造战舰数百艘命唐降卒□北人水战数月之后纵横出没殆胜唐兵至是车驾发大梁命王环将之自闵河沿颍入淮唐人大惊三月世宗度淮抵寿春城下躬擐甲胄军于紫金山南命我太祖击唐寨破之断其甬道由是唐兵首尾不能相救朱元恃功颇违节度陈觉与元有隙屡表元反覆不可将兵唐主以杨守忠代之元愤怒欲自杀客宋垍説之曰大丈夫何徃不富贵何必为妻子死乎元即举寨万余人降周世宗虑其余众沿流东溃遽命指挥使赵晁将水军数千沿淮而下命诸将击唐紫金山大破之杀获万余人擒许文稹边镐杨守忠余众果东世宗自将骑数百与诸将夹岸追之水军中流而下唐兵战溺死及降者殆四万人获船舰粮仗以十万数刘仁赡闻援兵败扼吭叹息景逹陈觉皆奔归金陵惟陈德诚全军而还唐主议自督诸将拒周中书舎人乔匡舜上疏切谏唐主以为沮众流抚州既而竟不敢出】集览【躬擐甲胄左传文也注擐胡贯反贯也客宋垍宋垍朱元门客也垍巨致反】
　　唐寿州监军周廷构以城降周唐节度使刘仁赡死之周以寿州为忠正军徙治下蔡
