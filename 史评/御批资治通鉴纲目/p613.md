<!-- { "loadSidebar": true } -->
　　尹子竒复宼睢阳张巡击走之
　　【尹子竒复引兵攻睢阳张巡谓将士曰吾受国恩所守正死耳但念诸君捐躯力战而赏不酬勲以此痛心耳将士皆激励请奋巡乃椎牛飨士尽军出战贼望见兵少笑之巡执旗帅诸将直冲贼阵贼乃大溃明日贼又合军至城下巡出战昼夜数十合屡摧其锋而贼攻围益急巡于城中夜鸣鼔严队若将出击者贼闻之逹旦儆备既明巡乃寝兵絶鼔贼以飞楼瞰城中无所见遂觧甲休息巡与南霁云雷万春等十余将各将五十骑开门突出直冲贼营斩贼将五十余人杀士卒五千余人巡欲射子竒而不识剡蒿为矢中者喜谓巡矢尽走白子竒乃得其状使霁云射之中其左目几之子竒乃走】集览【剡蒿为矢剡以冉反锐利之也易系辞剡木为矢】质实【南霁云魏州顿丘人】
　　夏四月以郭子仪为司空天下兵马副元帅与贼战于清沟败绩
　　【初闗内节度使王思礼军武功贼安守忠等攻之兵马使郭英又战不利思礼退军扶风贼游兵至大和闗去鳯翔五十里鳯翔大骇上以子仪为司空副元帅子仪将兵赴鳯翔贼李归仁以铁骑五千邀之子仪使其将仆固怀恩等伏兵击之杀伤畧尽安守忠伪遁子仪悉师逐之贼以骁骑九千为长蛇阵官军击之首尾为两翼夹击官军大溃子仪退保武功是时府库无蓄积朝廷专以官爵赏功诸将出征皆给空名告身听临事注名有至开府特进异姓王者诸军但以职任相綂摄不复计官爵髙下及是复以官爵收卒由是官爵轻而货重大将军告身一通才易一醉凡应募入军者一切衣金紫名器之滥至是而极焉范氏曰官爵者人君所以驭天下不可以虚名而轻用也君以为贵而加于君子则人贵之矣君以为贱而施于小人则人贱之矣肃宗欲以茍简成功而滥假名器轻于粪土此乱政之极也唐室不竞不亦宜哉】质实【闗内道名注见宗开元十一年京兆】
　　房琯罢以张镐同平章事
　　【琯性髙简时国家多难而琯不以职事为意日与刘秩李揖高谈释老或听门客董庭兰鼔琴庭兰因是大招权利御史劾之罢为太子少师以镐同平章事上常使僧数百人为道塲于内镐諌曰帝王当修徳以弭乱未闻饭僧可致太平也上然之】
　　山南东道节度使鲁炅奔襄阳
　　【初贼将武令珣田承嗣攻山南东道节度使鲁炅于南阳城中食尽饿死者相枕藉上遣宦官曹日升徃宣慰围急不得入日升请单骑入城襄阳太守魏仲犀不许防颇眞卿自河北至曰曹将军不顾万死以致帝命何为沮之借使不逹不过亡一使者逹则一城之心固矣日升与十骑皆徃贼不敢逼城中大喜炅在围中凡周歳昼夜苦战力竭不能支夜开城帅余兵数千突围奔襄阳承嗣追之转战二日不克而还时贼欲南侵江汉赖炅扼其冲要南夏得全】质实【山南东道节度注见汉献帝建安十二年襄阳南阳郡名注见周赧王十七年宛】
　　贬郭子仪为左仆射
　　【子仪诣阙请自贬以为左仆射】
　　发明【前书子仪败绩固有罪矣然是时方务含容姑息使他人处此必归罪偏禆以自解惟子仪必自诣阙请贬故纲目亦正名书之若子仪者亦可谓之贤矣】
　　六月将军王去荣有罪敕免死自效
　　【将军王去荣以私怨杀本县令当死上以其善用礟敕免死以白衣诣陜郡效力中书舍人贾至上表曰去荣无状杀本县之君而陛下以礟石一能免其殊死今诸军技艺絶伦者甚众必恃其能所在犯上复何以止之若止舍去荣而诛其余者则是法令不一而诱人触罪也今惜一去荣之材而不杀必杀十如去荣之材者其伤不亦多乎夫去荣逆乱之人也焉有逆于此而顺于彼悖于县君而不悖于大君欤伏惟明主全其逺者大者则祸乱不日而定矣上令百官议之太子太师韦见素等议以为律杀本县令列于十恶而陛下寛之则王法不行人伦道屈矣夫国以法理军以法胜陛下厚养战士而每战少利岂非无法耶陜郡虽要不急于法而况去荣末技又非陜郡之所以存亡邪上竟舍之】质实【贾至洛阳人曾之子十恶注见太宗贞观十四年陜郡注见周显王四十五年】
　　书法【书有罪讥失刑也是咎也肃宗任之故特书敕】
　　发明【四海分裂兵交怨结若复废法何用讨贼此诸葛孔明诛马谡之词也是时逆胡反叛两京未复正宜明君臣之义辨逆顺之理今王去荣以部将擅杀本县令罪逆当诛况朝绅论列尤为明切肃宗乃以一礟之能从而赦之是使反逆之徒横行于天下而君臣上下之分亦不必立矣故纲目于此书有罪书敕免死以深贬之葢谓之敕免则其咎固在肃宗而非出于他人也呜呼死罪犹且免之况下于死者乎】
　　秋七月尹子竒复寇睢阳
　　【子竒复征兵数万攻睢阳城中食尽将士人廪米日一合杂以茶纸树皮为食馈救不至士卒消耗至千六百人皆饥病不堪闘遂为贼所围张巡乃脩守具贼为云梯势如半虹置精卒二百于其上推之临城欲令腾入巡预于城潜凿三穴梯将至一穴中出大木末置铁钩钩之使不得退一穴中出一木柱之使不得进一穴中出一木末置铁笼盛火焚之贼又以钩车钩城上棚閤巡以大木置连鏁大镮防其钩而截之贼又造木驴攻城巡镕金汁灌之贼又以土囊积柴为磴道欲登城巡潜以松明干蒿投之积十余日使人顺风持火焚之巡之所为皆应机立办贼服其智不敢复攻遂于城外穿三重壕立木栅以守巡巡亦于其内作壕以拒之士卒死伤之余才六百人时许叔冀在谯郡尚衡在彭城贺兰进明在临淮皆拥兵不救城中日蹙巡乃令南霁云犯围而出告急于临淮进明爱霁云勇壮具食延之霁云泣曰睢阳之人不食月余矣霁云虽欲独食且不下咽大夫坐拥彊兵曽无分灾救患之意岂忠臣义士之所为乎因囓落一指以示进明曰霁云既不能逹主将之意请留一指以示信归报座中皆为泣下霁云去至宁陵与城使亷坦同将歩骑三千人且战且行至城下大战壊贼营死伤之外仅得千人入城城中将吏知无救皆恸哭贼围益急初房琯为相恶进明以为河南节度使而以许叔冀为之都知兵马使俱兼御史大夫叔冀遂不受其节制故进明不敢分兵非惟疾巡逺功名亦惧为叔冀所袭也胡氏曰进明亦可谓不思矣巡逺危迫我能救之功名独不在我乎诚有虞于叔冀者直以事理腾牋听命可也迟疑巽愞忠义不立岂不辱乎房琯若知进明不可用则明言于上而废退之以为才则不当用私恶而委之兵柄操此心以驭人羣难乎功业之遂矣】集览【磴道磴丁邓反与墱通飞陛曰墱西都赋曰陵墱道而超西墉注墱陛级也囓落一指通鉴考异曰韩愈书张中丞传云防所佩刀断一指血淋漓示贺兰一座大惊皆感激为霁云泣下按柳宗元霁云碑云自噬其指曰噉此足矣今从旧传驭人群礼天官以八柄诏王驭羣臣注凡言驭者所以敺而内之于善也庄子天道篇此乗天地驰万物而用人群之道也】质实【临淮○郡名注见昭宗景福二年泗州】
　　以张镐兼河南节度使○蔡希徳宼上党执节度使程千里考异【蔡上漏贼将二字】
　　【贼屡攻上党常为节度使程千里所败蔡希徳复引兵围之以轻骑至城下挑战千里帅百骑开门突出欲擒之防救至退还桥坏坠堑中反为希徳所擒仰谓从骑曰吾不幸至此天也归语诸将善为守备宁失帅不可失城希徳攻城竟不克送千里于洛阳囚之】质实【上党郡名注见周赧王五十三年挑战注见汉王邦四年洛阳县名泣见周显王三年】
　　九月广平王俶郭子仪收复西京
　　【上劳飨诸将遣攻长安谓郭子仪曰事之济否在此行也对曰此行不防臣必死之回纪怀仁可汗遣其子叶防等将精兵四千余人来至鳯翔广平王俶将朔方等军及囘纥西域之众十五万发鳯翔俶见叶防约为兄弟叶防大喜谓俶为兄至长安城西陈于香积寺北沣水之东李嗣业为前军郭子仪为中军王思礼为后军贼将十万陈于其北李归仁出挑战官军逐之逼于其陈贼军齐进官军却李嗣业曰今日不以身饵贼军无孑遗矣乃肉袒执刀大呼奋击杀数十人陈乃稍定于是嗣业帅前军各执长刀如墙而进身先士卒所向摧靡贼伏精骑于陈东欲袭官军之后侦者知之仆固怀思引囘纥就击尽杀之李嗣业又与囘纥出贼陈后与大军夹击自午至酉斩首六万级贼遂大溃余众走入城迨夜嚣声不止仆固怀恩言于广平王俶曰贼弃城走矣请以三百骑追之防取安守忠李归仁等俶曰将军战亦疲矣且休息俟明旦圗之怀恩曰战尚神速何明旦也俶固止之迟明谍至守忠归仁与张通儒田干眞等皆已遁矣大军入西京初上欲速得京师与囘纥约曰克城之日土地士庶归唐金帛子女归囘纥至是叶防欲如约广平王俶拜于叶防马前曰今始得西京若遽俘掠则东京之人皆为贼固守不可复取矣愿至东京乃如约叶防惊跃下马答拜曰当为殿下径徃东京即与仆固怀恩引囘纥西域之兵自城南过营于浐水之东军民胡虏见俶拜者皆泣曰广平王眞华夷之主上闻之喜曰朕不及也俶整众入城百姓老防夹道欢呼悲泣俶留长安鎭抚三日引大军东出】集览【叶防囘纥俗号太子曰叶防叶失渉反沣水索隐曰按地志无文而水经以沣水出北地郡直路县东过冯翊祋祤县入洛十三州志沣水出扶风鄠县终南山东北过上林苑括地志云沣源出雍州长安县西南山沣谷中禹贡沣水攸同蔡氏传曰沣水地志作酆】质实【沣水按一綂志沣水源出西安府城南五十里终南山下合太平高观谷水东至咸阳县入于渭诗曰丰水东注维禹之绩老子云丰水深十仞而不受尘垢金铁在中形见于外孑遗注见齐主昭业隆昌元年袒注见汉后主延熈元年迟明注见隋文帝仁寿元年浐水注见宗天寳二载】
　　遣使请上皇还京师
