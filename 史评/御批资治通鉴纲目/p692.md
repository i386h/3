<!-- { "loadSidebar": true } -->
　　【石雄代李彦佐之明日即引兵逾乌岭破五寨杀获千计上得捷书喜甚谓宰相曰雄真良将德裕因言比年潞州市有男子磬折唱曰石雄七千人至矣刘从諌以为妖言斩之破潞州者必雄也诏赐雄帛雄悉置军门自取一匹余悉分将士故士卒乐为之致死】质实【一统志云乌岭山名在平阳府翼城县东七十五里上有东西通道二岭相对曰东乌西乌又泽州沁水县西北四十里有乌岭一名黒岭潞州注见周赧王五十三年上党】
　　冬十月以刘沔为义成节度使李石为河阳节度使质实【义成节度注见懿宗咸通十年】
　　【沔与张仲武有隙故徙之】
　　十一月以兖王岐为安抚党项大使李囘副之
　　【邠寕奏党项入防李德裕奏党项分诸镇剽掠于此则亡逃归彼无由禁戢请以皇子兼领诸道择廉干之臣副之居于夏州理其辞讼故有是命】集览【党项注见陈后主至德四年】质实【兖州名注见汉献帝兴平二年夏州注见汉武帝元朔元年朔方】
　　十二月王宰克天井闗
　　【忠武军素号精勇王宰治军严整贼甚惮之薛茂卿以科斗寨之功意望超迁或谓刘稹曰留后所求者节耳茂卿深入多杀激怒朝廷此节所以来益迟也由是无赏茂卿愠怼宻与王宰通议宰引兵攻天井闗茂卿小战遽走宰遂克之茂卿入泽州宻使谍召宰进攻当为内应宰疑不敢进稹诱茂卿杀之以刘公直代茂卿宰进击破之】
　　河东克石防闗集览【石防闗在潞州】
　　【潞州刺史李恬石之从兄也以书与石云刘稹愿举族归命石以闻李德裕言今官军四合贼势穷蹙故伪输诚欵冀以缓师宜诏石荅恬书云前书未敢闻奏若郎君诚能悔过面缚境上则石当徃受降防送归阙若虚为诚欵则石必不敢以百口保人仍望诏诸道乗其上下离心速进兵攻讨上从之】质实【面缚注见汉顺帝汉安元年】
　　【甲子】四年春正月河东都将杨弁作乱讨平之
　　【初河东行营兵马使王逢奏乞益防社兵诏河东以兵二千赴之时河东无兵李石召横水戍卒千五百人使杨弁将之诣逢先是军士出征人给绢二匹刘沔之去竭府库以自随石初至军用乏以己绢益之人才得一匹时已歳尽军士求过正旦而行监军吕义忠趣之弁遂作乱石奔汾州弁据军府使其侄诣刘稹约为兄弟石防闗守将复以闗降于稹朝议喧然言两地皆应罢兵王宰人言游奕将得刘稹表有意归附李德裕言宰擅受稹表似欲擅招抚之功昔韩信破田荣李靖擒颉利皆因其请降潜兵掩袭止可令王宰失信岂得损朝廷威命建立竒功实在今日必不可以太原小扰失此事机望即遣使督其进兵必稹与诸将举族面缚方可受纳兼谕石雄以宰若纳稹则雄无功可纪当于垂成之际自取竒功又为相府与宰书言昔王承宗虽逆命犹遣子弟奉表入朝宪宗犹未之许今稹置章表于衢路之间游奕将不即毁除实恐非是且稹逆状如此而将帅受之是私忠归于臣下不赦在朝廷事体之闲交恐不可自今更有章表宜即所在焚之惟面缚而来始可容受德裕又上言太原人心从来忠顺止是贫虚赏犒不足况千五百人何能为事必不可纵且用兵未罢深虑所在动心望诏李石还赴太原召兵讨乱上皆从之诏王逢留太原兵守榆社以易定汴兖兵还讨弁又遣中使马元实至太原晓谕且觇之元实受弁赂还于众中大言相公须早与之节德裕曰何故元实曰自牙门至栁子列十五里曵地光明甲若之何取之德裕曰李相正以无兵故发横水兵赴榆社弁何能遽致如此之众乎元实曰召募所致耳德裕曰召募须有货财李相止以欠军士绢一匹故致此乱弁何从得之元实辞屈德裕曰从其有十五里光明甲必须杀此贼因奏弁微贼决不可恕如国力不支宁舍刘稹河东兵戌榆社者闻朝廷令客军取太原恐妻孥为所屠灭乃拥监军吕义忠自取太原擒杨弁尽诛乱卒送弁京师并其党斩之胡氏曰见理明白则听言不为所若德裕于元实是也虽然犹有恨焉元实以大言虚喝情非茍然若付之廷尉则受赂之事必不得隠于以施刑斯廼罚一而惩百矣】集览【虚喝注见周显王三十六年】质实【一统志云榆社本汉上党郡湼县地名晋为武乡县地隋始置榆社县属韩州大业初废义宁初复置属太原郡唐初于县置榆州防罢州以县属辽州宋熈宁初州县俱省元丰中复置辽州及榆社县金仍旧元省入辽山县未几复置焉本朝因之为辽州治所仍属焉横水戍莫详处所唯鳯翔府城东三十里有横水来自杜阳川流入渭俗呼为夜义河或疑即此未知是否汾州注见周威烈王二十三年西河韩信破田荣事在汉王邦二年李靖擒颉利事在太宗贞观四年牙门注见汉献帝初平三年李相谓李石】
　　三月朔日食○以刘沔为河阳节度使
　　【李德裕言于上曰事固有激发而成功者陛下命王宰趣磁州而何敬出师遣客军讨太原而成卒先取杨弁今王宰久不进军请徙刘沔镇河阳仍令以义成精兵二千直抵万善处宰肘腋之下若宰识此意必不敢淹留若宰进军沔以重兵在南声势亦北上从之】
　　黠戞斯遣使入贡○以刘蒙为廵边使
　　【朝廷以囘鹘衰微吐蕃内乱议复河湟四镇十八州乃遣给事中刘蒙廵边使先备器械糗粮令天德振武河东训卒砺兵以俟今秋】
　　以赵归真为道门敎授先生
　　【上好神仙归真得幸李德裕谏曰归真敬宗朝罪人不宜亲近上曰朕宫中无事时与之谈道涤烦耳至于政事朕必问卿等与次对官虽百归真不能惑也德裕曰小人见势所在则奔趋之句日以来归真之门车马辐凑愿陛下深戒之胡氏曰三教之名自其徒失本眞而云然其谬尤之甚者道家是也儒以名学仁义道德之人自周有之佛者觉也为其道而觉则瞿昙之徒是也若夫道则以天下共由而得名犹道路然得道而尽惟尧舜文王孔子耳老之言独善其身不可与天下共由也而名之曰道自汉以来失之矣其后乃有飞仙变化之术丹药符箓之技祷祠醮祭之法沉沦鬼狱之论杂然并兴皆归于道家者流岂不远哉】集览【瞿昙西域有瞿昙氏东坡诗坐令鲁叟作瞿昙注瞿昙佛也】质实【辐凑注见汉文帝六年老耼注见晋成帝咸康三年】
　　夏六月减州县冗贠
　　【李德裕以州县佐官太冗奏令吏部郎中栁仲郢裁减凡一千一百一十四员仲郢公绰之子也】质实【栁仲郢华原人】
　　诏削仇士良官爵籍没家赀
　　【宦官有发士良宿恶于其家得兵仗数千故有是命】
　　秋七月遣王逢屯翼城
　　【上与李德裕议以王逢将兵屯翼城上曰闻逢用法太严有诸对曰臣亦尝以此语之逢言前有白刄法不严其谁肯进上曰言亦有理卿更召而戒之】质实【翼城县名注见隋恭帝皇泰二年】
　　以杜悰同平章事
　　【上闻扬州倡女善为酒令敕监军选而献之监军请节度使杜悰不从监军怒表其状左右因请敕悰同选上曰敕藩方选倡女入宫岂圣天子所为杜悰得大臣体朕甚愧之遽敕勿选召悰入相劳之曰卿不从监军之言朕知卿有致君之心今相卿如得一魏徴矣】质实【杨州注见汉武帝元朔五年淮南】
　　闰月李绅罢昭义将髙文端防
　　【李德裕访文端破贼之防文端曰官军今直攻潞州泽州兵约万五千人贼常分兵大半潜伏山谷伺官军攻城疲则四集救之官军必失利请令陈许军过干河立寨城连延筑为夹城环绕泽州日遣大军布陈于外以扞贼兵贼见围将合必出战待其败北然后乗势可取固镇寨四崖悬絶势不可攻然寨中无水宜令王逢絶其水道不过三日贼必遁去又都头王钊将万兵戍洺州以稹数诛大将疑惧召之不入但钊及士卒家属皆在潞州招之必不肯来若谕以引兵取稹事成即除他镇仍厚有赐与庶几肯从镇州奏事官髙迪宻陈二事其一以为贼中好为偷兵术潜抽诸处兵聚于一处官军多就廹逐以致失利官军须知此情自非来攻慎勿与战彼淹留不过三日须散归旧屯如此数四空归自然防气官军宻遣谍者诇其抽兵之处乗虚袭之无不捷矣其二镇魏下营不离故处毎三两月一深入烧掠而去贼但固守城栅城外百姓贼亦不惜宜令进营据其要害以渐廹之德裕皆请以其言谕诸将】集览【败北注见周赧王三十一年逐北】质实【镇州注见汉光武建武九年常山要害注见汉文帝十一年】
　　八月邢洺磁三州降郭谊斩刘稹以降
　　【刘稹年少懦弱押牙王协兵马使李士贵用事专聚货财府库充溢而将士有功无赏由是人心离怨协请税商人毎州遣军将一人主之并籍编户家赀十分取二民忷忷不安邢州将裴问稹之舅也所将兵多富商子弟问以其父兄被拘为之请不得乃杀税商军将而请降于王元逵洺州守将王钊磁州守将安玉闻之皆请降于何敬李德裕曰昭义根本尽在山东三州降则上党不日有变矣上曰郭谊必枭刘稹以自赎德裕曰诚如圣料上曰于今所宜先处者何事德裕曰万一镇魏请占三州朝廷难于可否请以给事中卢止为三州留后上从之诏卢钧乘驿赴镇潞人闻三州降大惧郭谊王协谋说刘稹以兵授谊束身归朝稹许之遂杀稹灭其族函首遣使奉表降于王宰宰以状闻宰相入贺上曰郭谊宜如何处之德裕对曰刘稹騃孺子耳阻兵拒命皆谊为之谋主及势孤力屈又卖稹以求赏此而不诛何以惩恶宜及诸军在境并谊等诛之上曰朕意亦以为然乃诏石雄将七千人入潞州以应謡言杜悰请赦谊等上不应诏昭义五州给复一年横増赋敛悉从蠲免所籍团兵并纵归农诸道将士等级加赏雄至潞州尽执谊等送京师卢钧素寛厚爱人襄州士卒在行营者对陈輙扬其羙及赴镇散卒归之者皆厚抚之人情大洽昭义遂安郭谊王协等至京师皆斩之司马公曰董重质之在淮西郭谊之在昭义吴元济刘稹如木偶人在伎儿之手耳始则劝人为乱终则卖主规利其死固有余罪然宪宗用之于前武宗诛之于后臣愚以为皆失之何则赏奸非义也杀降非信也失义与信何以为国如谊等免死流之逺方没齿不还可矣杀之非也】集览【昭义注见德宗贞元十年团兵即土团注见元年木偶人注见隋文帝仁夀二年】质实【昭义军名注见周赧王五十三年上党襄州注见汉献帝建安十二年】书法【于是执谊送京师斩之则杀降也不书何谊罪人也始则劝乱终则卖主且非三州降唐则谊计未必出此纲目以为可杀故不书】
　　加李德裕太尉赐爵卫国公
