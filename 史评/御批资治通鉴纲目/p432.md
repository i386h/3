<!-- { "loadSidebar": true } -->
　　【萧寳寅之败于泾也或劝之归罪洛阳或曰不若留关中立功自効宝寅自念出师累年糜费不赀一旦覆败内不自安魏主亦疑之中尉郦道元性严猛汝南王悦嬖人弄权道元杀之并劾恱时寳寅反状已露悦乃奏以道元为关右大使寳寅闻之谓为取已甚惧长安轻薄子弟复劝使举兵宝寅以问河东桞楷楷曰谣言鸾生十子九子毈一子不毈关中乱乱治也大王当治关中何所疑寳寅遂遣将攻杀道元行台郎中苏湛以病卧家寳寅令其姨弟姜俭说之曰道元之来事不可测吾不能坐受死亡不复作魏臣矣生死荣辱与卿共之湛入哭曰王本以穷鸟投人朝廷假王羽翼以至于此属国歩多虞不能竭忠报德乃欲乘人间隙守关问鼎魏德虽衰天命未改湛不能以百口为王族灭愿赐骸骨归乡里庶得病死下见先人宝寅素重湛且知其不为已用听还武功遂自称齐帝改元置百官长史毛遐与弟鸿宾帅氐羗起兵拒之魏以长孙稚为行台讨宝寅正平民薛凤贤薛脩义亦聚众河东据盐池围蒲阪东西连结以应寳寅诏都督宗正珍孙讨之胡氏曰宝寅奔魏之心本欲假其兵力为宗国复讐似也则宜不离淮汉之北伺间南伐死而后已若夫成功则天也冀雍二州岂梁所在邪而为之刺史虽曰不利人不信矣以义始以利终不至于作乱受戮则无能靖之道此小人之本末也】集览【毈徒玩反説文卵不孚也广韵注卵壊也杨子曰雌之不才其卵毈矣国歩多虞时运也谓国运多有可虞虑之事诗桑柔篇国歩斯频问鼎左传楚子伐陆浑之戎遂至于洛观兵于周郊定王使王孙满劳楚子楚子问鼎大小轻重对曰在德不在鼎桀有昏德鼎迁于殷载祀六百殷纣暴虐鼎迁于周德之休明虽小必重其奸回昏乱虽大必轻昔成王定鼎于郏鄏卜世三十卜年七百天所命也周德虽衰天命未改鼎之轻重未可问也又九鼎注见周慎靓王五年武功注见汉后主建兴十二年宗正复姓汉楚元王交之孙刘德为宗正其支孙因以为氏焉】
　　发明【拓防失御反者如猬毛而起自镇兵山胡群蛮与夫诸郡之民莫不相延而动甚至宠臣如法僧宗臣如元鉴軰亦皆反叛相属纲目悉书于册今寳寅以覊旅寄食逃窜之臣且复称兵造乱防盗如此魏氏乌得不亡然宝寅始欲为宗国复讐而终于作乱亡灭信知讐固未易复而义亦未易举也纲目于是年书宝寅反于后三年书宝寅诛不特着小人反覆交乱之祸亦以为招纳叛亡者之鉴尔萧鸾仅有一息自取殄絶天之所废其可兴乎】
　　十一月梁以萧渊藻为北讨都督鎭涡阳质实【涡阳按一统志元魏之县名属谯郡隋改曰淝水县大业中改为山桑县唐改防城县五代宋因之金属寿州元属安丰路本朝因之改属凤阳府】○葛荣陷魏冀州杀都督源子邕裴衍遂冦相州不克
　　【葛荣围信都自春至冬冀州刺史元孚帅励将士昼夜拒守粮储既竭外无救援城防与兄祐俱执荣大集将士议其生死孚兄弟争相为死都督潘绍等数百人皆叩头请死以活使君荣曰此皆魏之忠臣义士也皆免之魏命源子邕讨荣裴衍表请同行许之子邕言衍行臣请留臣行请留衍若必同行败在旦夕不许行至漳水荣击之果败俱死相州闻冀州防人不自保刺史李神志气自若抚勉将士大小致力荣尽锐攻之卒不能克也】
　　【戊梁大通二年魏孝昌四敬申宗孝庄帝子攸永安元年】考异【分注孝昌四当作武泰元】春正月杜洛周陷魏定州执行台杨津遂陷瀛州
　　【魏复以杨津为北道行台守定州居鲜于脩礼杜洛周之间迭来攻围津蓄薪粮治器械随机拒击使人潜说贼党贼党有应津者遗津书曰所以围城正为取北人耳宜尽杀之不然必为患津悉收北人内于城中而不杀众感其仁及葛荣统众使人说津津斩其使固守三年洛周围之魏不能救长史李裔引贼入执津瀛州刺史元宁以城降贼】
　　魏大赦考证【下当书境内】
　　【魏潘嫔生女胡太后诈言皇子大赦改元】
　　书法【魏赦未有书者此何以书讥也于是潘嫔生女太后诈言皇子大赦改元赦之无义谓莫甚于此故特书讥之】
　　魏长孙稚讨萧宝寅败之宝寅奔万俟丑奴
　　【宝寅围冯翊长孙稚军至恒农左丞杨侃谓稚曰潼关险要守御已固不如北取蒲坂渡河而西入其腹心置兵死地则华川之围不战自觧潼关之守必内顾而走支节既觧长安可坐取也稚曰子之计则善矣然今薛脩义围河东薛鳯贤据安邑宗正珍孙守虞坂不得进如何可往侃曰珍孙行陈一夫可为人使安能使人河东治蒲坂西逼河封疆多在郡东脩义驱民西围郡城其家皆留旧村一旦闻官军至皆有内顾之心必望风自溃矣稚乃使其子彦与侃帅兵北渡据石锥壁命送降名者各还村俟台军举三烽当亦举烽相应无应烽者乃贼党也当进击屠之以所获赏军于是村民转相告语虽实未降者亦诈举烽一宿之间火光遍数百里贼围城者不测各散归脩义凤贤俱请降稚遂克潼关防有诏废盐池税稚上表曰臣前违严防径觧河东非缓长安而急蒲坂诚以一失盐池则三军乏食也畧论盐税一年凖绢三十万匹昔髙祖升平之年犹创盐官加典防非与物竞利恐由利乱俗也况今国用不足徴六年之粟折来嵗之资此皆夺人私财事不获已岂若宝天产之货而均赡以理乎臣已輙符所部依常收税萧寳寅将侯终德因其败袭寳寅寳寅奔万俟丑奴】质实【虞坂按一统志在平阳府蒲州东南一十五里仲条山春秋晋荀息请以屈产之乘垂棘之璧假道于虞以伐虢即此伯乐逢骐骥困盐车亦此地俗名靑石槽金元好问有虞坂行盐池在平阳府觧州产盐又安邑县亦有池生乳盐唐大厯中赐名宝应庆灵池】
　　葛荣杀杜洛周并其众○魏太后胡氏进毒弑其主诩而立临洮王世子钊
　　【太后再临朝以来嬖幸用事政事纵弛盗贼蠭起封疆日蹙魏主年浸长太后自以所为不谨凡魏主所爱信者輙以事去之务为壅蔽不使知外事由是母子之间嫌隙日深是时车骑将军六州大都督尔朱荣兵彊刘贵叚荣尉景蔡隽皆归之贵屡荐髙欢于荣荣见其憔悴未之竒也廐有悍马命欢剪之欢不加覊绊而剪之竟不蹄齧起谓荣曰御恶人亦由是矣荣竒其言坐之牀下屛左右访以时事欢曰闻公有马十二谷色别为羣畜此竟何用也荣曰但言尔意欢曰今天子闇弱太后滛乱嬖孽擅命朝政不行以明公雄武乘时奋发讨郑俨徐纥之罪以清帝侧覇业可举鞭而成此贺六浑之意也荣大悦自是每参军谋胡氏曰魏之中叶以门地取士及其衰也以停年用人于是英雄散逸才智不用思有以振而发之而天下始多故矣向使魏朝收而用之二百年之基业岂易倾乎○并州刺史元天穆与荣善荣兄事之常与天穆及贺防岳密谋举兵入洛内诛嬖幸外清群盗二人皆劝成之表请不听遂举兵塞井陉魏主亦恶俨纥等逼于太后不能去密诏荣举兵内向欲以脇太后荣以髙欢为前锋至上党魏主复以私诏止之俨纥恐祸及已阴与太后谋酖魏主杀之伪立皇子为帝既而下诏曰潘嫔所生实皇女也临洮世子钊髙祖之孙可立遂迎钊即位生三年矣太后欲久专政故立之尔朱荣闻之大怒谓元天穆曰吾欲赴哀山陵剪诛奸佞更立长君何如天穆曰如此则伊霍复见于今矣乃抗表曰大行皇帝背弃万方海内咸称酖毒致祸又立皇女虚行赦宥上欺天地下惑朝野已乃选君于孩提之中实使奸竖专朝隳乱纲纪今羣盗沸腾邻敌窥窬而欲以未言之儿镇安天下不亦难乎愿听臣赴阙参预大议问侍臣帝崩之由访禁卫不知之状以徐郑之徒付之司败雪同天之耻谢远近之怨然后更择宗亲以承宝祚胡氏曰魏氏之乱始于世宗奉佛政事不脩重以肃宗幼弱胡后称制秽德彰闻元澄雍怿才薄力弱刘腾元乂擅权黩货以召六鎭之兵虽然其间非无忠谋至计排难解纷者而朝廷忽焉如元匡崔光袁翻李崇张普惠薛淑元孚元深元顺元纂辛雄路思令杨椿源子邕之言皆不听也然则非尔朱荣髙欢能为魏毒也魏自亡尔】集览【有马十二谷汉货殖传乌氏倮者始皇时人畜牧极众斥卖求竒缯物因间私献戎王戎王什倍其偿与之畜畜至用谷量马牛韦昭曰满谷则具不复数也索隐曰言数饶不可计筭故以山谷多少言之贺六浑髙欢自称其小字贺防岳贺防虏复姓也岳其名也大行皇帝注见汉昭帝元平元年】
　　书法【其子也书弑何尊无二上也于是诩立十四年矣非大无道太后安得毒而杀之纲目于其生也正其名曰魏主之子于其死也书其主而正其罪曰弑所以尊先君重社稷且以明无二上之义也岂其曰己子而可以率意杀之哉终纲目书妇人行弑者六详宋丙辰而书太后弑者二魏冯氏胡氏】
　　发明【凡人之动于恶虽或廹于事变亦必有所则而为之魏自孝文不能正文成冯氏之罪故其后滛乱相踵观胡氏之所以浊乱魏国者大类冯氏惟冯氏得志于前故胡氏効尤于后苐冯氏挟智数以御物又适其时拓防方盛故不见其败亡之祸至胡氏则不免矣武后乱唐死于牖下于是不旋踵而有韦庶人之逆是皆胡氏之类也纲目前书魏太后冯氏弑其主此书魏太后胡氏进毒弑其主后之处事变者观之可不明大义而絶祸源哉】
　　三月葛荣陷魏沧州质实【沧州按一统志后魏之州名治浮阳县隋为渤海郡治清池县唐改沧州天寳初改景城郡乾元初复为沧州唐末置义昌军五代梁改顺化军唐改横海军宋因之金陞为临海军属河北东路元改河间路本朝仍为沧州以清池县省入改属河间府】○魏尔朱荣举兵晋阳夏四月至河阳立长乐王子攸而沈太后胡氏及幼主钊于河杀王公以下二千人自为都督中外诸军事封太原王遂入洛阳考异【提要此条自字下作魏主以荣都督中外诸军事】
