<!-- { "loadSidebar": true } -->
　　书法【文进于是三书奔矣此其书何讥也文进尝仕契丹而逃之于是闻契丹以晋主南下弃镇奔呉则安知其非惧祸也然则何以书唐安逺节度固唐官也果以契丹所立为可耻而纲目予之则其初归也必不书奔矣三书曰奔皆以着其有所避也】
　　发明【是时唐已灭矣而犹系之唐者明其耻事夷狄所立之君耳既不事之则文进固唐之臣也书爵所以予卢不书叛所以恶晋】
　　髙丽击破新罗百济
　　【髙丽主建用兵击破新罗百济于是东夷诸国皆附之有二京六府九节度百二十郡】集览【髙丽国名注见汉武帝元封二年朝鲜新罗国名注见唐太宗贞观十八年百济国名注见贞观十四年】














　　御批资治通鉴纲目卷五十六
<史部,史评类,御批资治通鉴纲目>
　　钦定四库全书
　　御批资治通鉴纲目卷五十七
　　【起丁酉尽丙午】考异【提要起丁酉下有晋髙祖天福二年尽丙午下有晋主重贵开运三年】凡十年
　　【丁晋天福二年○南唐烈祖徐诰升元元年○是嵗吴酉亡晋蜀汉闽南唐代吴凡五国吴越湖南荆南凡三镇】春正月日食质实【日食注见新莽天鳯元年】
　　晋天雄节度使范延光杀齐州防御使秘琼
　　【延光微时有术士张生语之云必为将相延光既贵信重之尝梦蛇自脐入腹以问张生张生曰蛇者龙也帝王之兆延光由是有非望之志唐潞王素与延光善及败延光虽奉表请降内不自安以书潜结成徳留后秘琼欲与之为乱琼不报将之齐过魏境延光遣兵邀杀之】质实【成徳军名注见汉光武建武九年常山齐州名注见汉景帝三年济南魏州名注见汉成帝绥和二年魏郡天雄节度注同上文】
　　晋以李崧同平章事充枢密使桑维翰兼枢密使【时晋新得天下藩镇多未服从或虽服从反仄不安兵火之余府库殚竭民间困穷而契丹征求无厌维翰劝晋王推诚弃怨以抚藩镇卑辞厚礼以奉契丹训卒缮兵以修武备务农桑以实仓廪通商贾以丰货财数年之间中国稍安】质实【桑维翰河南人藩镇注见唐肃宗上元元年反仄注同上寳应元年】
　　吴徐知诰建齐国于金陵
　　【徐知诰以太尉李徳诚中书令周本位望隆重欲使之帅众推戴本曰我受先王大恩自徐温父子用事恨不能救杨氏之危又使我为此可乎其子祚劝之不得已与徳诚帅诸将诣江都表吴主陈知诰功徳请行册命又诣金陵劝进宋齐丘谓徳诚之子建勲曰尊公太祖元勲今日扫地矣吴太子琏纳齐王知诰女为妃知诰始建太庙社稷改金陵为江宁府以宋齐丘徐玠为左右丞相周宗周廷玉为内枢使胡氏曰君令臣从父令子从夫令妇从中国令夷狄从理之正也一失其理则君聼于臣父聼于子夫聼于妇中国聼于夷狄而天下不任其乱矣周本自以杨氏旧臣不肯劝进于齐乃持义不力为子所夺世衰道微一至此极嗟乎】质实【江都县名注见汉献帝兴平元年金陵郡名注同上兴平二年社稷注见新莾天鳯元年江宁府注见汉献帝兴平二年金陵】
　　书法【书封王多矣未有书建国于某地者此书于金陵何终宫城之书也知诰欲王金陵久矣首书广金陵城继书营宫城于金陵于是书建齐国于金陵所以深诛其意也】
　　二月契丹攻云州判官吴峦拒之考异【据下书晋云州围觧此攻字下疑漏晋字】
　　【契丹主归过云州节度使沙彦珣出迎契丹主留之判官吴峦在城中谓其众曰吾属礼义之俗安可臣于夷狄乎众推峦领州事闭城不受命契丹攻之不克应州指挥使郭崇威亦耻臣契丹挺身南归张砺逃归为追骑所获契丹主责之对曰臣华人饮食衣服皆不与此同生不如死愿早就戮契丹主顾通事髙彦英曰吾常戒汝善遇此人何故使之失所而亡去若失之安可复得邪笞彦英而谢之砺甚忠直遇事輙言无所隐避契丹主甚重之】质实【契丹东胡种名注见晋安帝义熙二年云州注见秦王政三年云中应州注见梁主瑱贞明二年】
　　书法【书攻何不以云州予契丹也于是峦耻外臣闭城自守书曰拒之予峦也纲目于峦屡书之】
　　三月吴越王元瓘杀其弟元珦元防
　　【初吴越王镠少子元防数有军功镠赐之兵仗及元瓘立元防恃恩骄横増置兵仗国人附之元瓘忌之铜官庙吏告元防遣亲信祷神求主吴越又为蜡丸与兄元珦谋议元瓘召元防宴宫中既至左右称元防有刄坠于懐袖即格杀之并杀元珦元瓘欲按诸将吏与交通者其子仁俊谏曰昔光武克王郎曹公破袁绍皆焚其书疏以安反侧今宜效之元瓘乃止】集览【防思律反珦虚亮反格杀不用兵仗而白手杀之曰格杀】质实【铜官庙未详处所蜡丸注见唐宗天寳十五载光武克王郎事在汉帝更始二年曹公破袁绍事在汉献帝建安五年】
　　晋葬故唐主于徽陵南质实【一统志云徽陵唐明宗之陵在河南府城东北或得唐潞王膂及髀骨献之诏以王礼葬】
　　书法【书葬何予存厚也纲目于灭国之主有能葬之者必书故魏葬汉献帝书魏晋葬陈留王书晋陈葬梁孝元帝书陈晋葬故唐主书晋惟宋葬晋恭帝不书宋宋弑也】
　　发明【前已书废为庶人今又书故唐主者不予其废也而晋又自诏以王礼葬之则亦不知所据矣】
　　夏四月晋迁都汴州
　　【范延光聚卒缮兵将作乱防晋主谋徙都大梁桑维翰曰大梁北控燕赵南通江淮水陆都防资用富饶今延光反形已露大梁距魏不过十驿彼若有变大军寻至所谓疾雷不及掩耳也下诏托以洛阳漕运有闗东廵汴州】质实【大梁郡名注见周顕王二十九年汴州注同上文】
　　吴徐知诰更名诰
　　书法【知诰书封齐王建齐国矣不书齐王知诰何畧之也曷为畧之吴虽称帝实列国也又建国焉故畧之自是迄篡国称名而已】
　　○五月吴与契丹通使脩好
　　【徐诘用宋齐丘防欲结契丹以取中国遣使以羙女珍玩泛海脩好契丹主亦遣使报之】
　　书法【前书契丹与唐脩好主契丹着强也丁亥年此其主吴何吴意也风马牛不相及而吴不逺脩好焉书曰吴与罪吴也】
　　六月晋范延光举兵反遣杨光逺等讨之
　　【范延光素以军府之政委元随押牙孙鋭鋭恃恩专横防延光病密召澶州刺史冯晖逼延光反延光亦思张生之言乃从之遣兵渡河焚草市诏马军指挥使白奉进屯白马津都军使杨光逺屯滑州防圣都指挥使杜重威屯卫州重威尚晋主妺乐平长公主延光遣冯晖孙鋭将步骑二万扺黎阳口】集览【元随押牙孙鋭元随延光为押牙】质实【澶州注见隋恭帝皇泰二年冯晖魏州人白马津注见汉王邦三年滑州注见隋恭帝皇泰二年卫州注见秦王政六年朝歌乐平长公主乐平县名注见宋文帝元嘉十三年长公主注见唐太宗贞观六年黎阳口即黎阳津之口注见汉王邦三年】
　　晋以和凝为端眀殿学士张谊为左拾遗
　　【凝署其门不通賔客耀州推官张谊致书于凝以为切近之职为天子耳目宜知四方利病奈何拒絶賔客虽安身为便如负国何凝竒之荐于桑维翰除左拾遗谊上言北狄有援立之功宜外敦信好内谨备邉不可自逸以啓戎心晋主深然之胡氏曰攻已阙而知其贤和凝有过人之度触时忌而纳其説晋主有预防之忧善矣凝知谊贤而亟荐之非徒知之而已晋祖纳谊説而未能有行焉则心明其利害势有所不可也夫外敦信好则威仪赠赂有不可虚拘之实内谨备邉则城池军旅有不可掩匿之事安能并行而不相悖邪谊献此言必有其防惜乎髙祖之不问也】质实【耀州注见梁主瑱贞明二年张谊襄邑人和凝郓州湏昌人】
　　晋云州围觧以吴峦为武宁节度副使
　　【契丹攻云州半嵗不能下吴峦遣使间道奉表求救晋主以为请契丹觧围去乃召峦归以为武宁节度副使】质实【武宁节度注见秦始皇二十八年彭城】
　　晋魏府部署张从賔反河阳入东都
　　【张从宾击范延光延光使人诱之从宾遂与同反杀皇子河阳节度使重信引兵入洛阳杀皇子东都留守重乂引兵东扼汜水闗将逼汴州羽檄纵横从官恟惧独桑维翰从容指画军事神色自若接对宾客不改常度众心差安】集览【汜水闗案汜水县有虎牢闗成臯闗旋门闗故总言汜水闗也汜水注见汉王邦四年羽檄注见汉后主建兴十二年】质实【河阳节度注见唐昭宣帝天祐二年洛阳县名注见周顕王三年从容注见秦二世三年】
　　闽作白龙寺
　　【方士言于闽主云有白龙夜见闽主作白龙寺时百役繁兴用度不足有司除官皆令纳赂籍而献之以货多寡为差又以空名堂牒卖官于外民有隐年者杖背隐口者死逃亡者族果菜鸡豚皆重征之】集览【空名堂牒空去声案唐制敕牒湏中书省宣署甲覆然后施行今皆空其姓名令买者自签署也牒或作帖又堂帖注见唐懿宗咸通十一年】
　　秋七月张从賔攻晋汜水闗
　　【从賔攻汜水晋主戎服严轻骑将奔晋阳以避之桑维翰叩头苦諌曰贼锋虽盛势不能久请少待之不可轻动乃止】集览【严轻骑严谓严装犹言治行也人马不带甲曰轻骑】
　　晋将军娄继英等奔汜水
　　【范延光遣使以蜡丸招诱失职者将军娄继英尹晖在大梁温韬之子延濬延沼延滚居许州皆应之继英晖事泄出走敕以延光奸谋诬污忠良自今获延光谍人赏获者杀谍人焚蜡书勿以闻晖为人所杀继英奔许州节度使苌从简盛为之备延濬等不得发欲杀继英以自明延沼止之遂同奔张从賔继英劝从賔执三温皆斩之】质实【许州注见汉后主建兴十年许昌谍人注见陈后主祯明元年蜡书注见唐徳宗建中三年三温谓延濬延沼延滚】
　　晋义成节度使符彦饶举兵反指挥使卢顺密讨平之【白奉进在滑州军士有夜掠者捕获五人三奉进二符彦饶奉进皆斩之彦饶怒明日奉进从数骑诣彦饶谢彦饶曰军中各有部分奈何无客主之义乎奉进曰军士犯法何有彼我仆已谢公而公怒不觧岂非欲与延光同反耶拂衣而起彦饶不留帐下甲士大噪擒奉进杀之诸军諠噪不可禁止奉国左厢指挥使马万帅部兵欲从乱遇右厢指挥使卢顺密帅部兵出营厉声谓万曰符公擅杀白公必与魏城通谋此去行宫才二百里奈何不思报国乃欲助乱自求族灭乎今日当共擒符公送天子立大功军士从命者赏违命者诛万部兵尚有呼跃者顺密杀数人众莫敢动万不得已与攻牙城执彦饶送大梁斩之杨光逺士卒闻乱欲推光逺为主光逺曰天子岂汝等贩弄之物晋阳之降出于穷逼今若改图真反贼也其下乃不敢言时三镇继叛人情大震晋主问计于刘知逺对曰陛下昔在晋阳粮不支五日俄成大业今天下已定内有劲兵外结彊虏防辈何能为乎愿陛下抚将相以恩臣请戢士卒以威恩威兼着京邑自安本根深固则枝叶不伤矣知逺乃严设科禁有军士盗纸钱一幞被擒左右请释之知逺曰吾诛其情不计其直竟杀之由是众皆畏服】质实【义成节度注见隋恭帝皇泰二年滑州奉国军名注见唐僖宗干符四年魏城谓范延光晋阳县名注见周威烈王二十三年】
　　书法【于是彦饶杀白奉进耳不书杀奉进何书杀是两下相杀而已恒辞也直书曰举兵反所以诛其心也故分注于奉进顺密之言皆备之而大书曰讨】
