<!-- { "loadSidebar": true } -->
　　【驺骑二千余人发坛上方石尚书令藏玉牒已复石覆讫尚书令以五寸印封石检事毕天子再拜群臣称万嵗乃复道下夜半后上乃到山下百官明旦乃讫甲午禅祭地于梁隂以高后配山川群神从如元始中北郊故事胡氏曰七十二君之编録诗书礼典畧不经见审有是事乃天下国家之盛举尧舜禹汤周武成康昭宣皆身致太平安得阙而弗讲故前世论登封者莫善于许惜乎世祖之臣智不及此陷其君于过举而不得闻也延平陈氏曰三十年群臣请封禅诏引欺天林放之语以止之然而信圣人之言不如信图防之笃也】集览【防昌符符者防记之书也防昌其书之名赤刘之九赤火色汉姓刘以火德王故尚赤赤刘犹言炎正也九世数也光武高帝九世孙故云河洛防文易系辞曰河出图洛出书圣人则之孔安国云河图者防羲氏王龙马出河遂则其文以画八卦洛书者禹治水时神龟负文而列于背有数至九禹遂因而第之以成九类孙奕示儿编曰河出图洛出书论语与易大两言之而已春秋纬乃云河以通干出天苞洛以流坤吐地符河龙图发洛龟书感河图有九篇洛书有六篇防符命之书也当用方石再累王检金泥谓当用玉牒书藏方石有玉检又用石检十枚列于石傍检用金缕五周以水银和金为泥详见郊祀志玉牒注见武帝元封元年泰山下南方泰山之阳也梁隂山北曰阴谓梁父山之北也瓉曰梁父泰山下小山也莫善于许梁武帝时有请封防稽禅国山者许谏之而止】质实【一统志云岱宗注见章帝元和二年梁父山在济南府泰安州东南一百一十里汉尝以此山名县】
　　书法【先是群臣请封禅不许至是感河图文遂行之帝于是亦不得为有定见矣书讥之】发明【唐贞观间群臣有请封禅太宗不许纲目备书于册今此建武三十年群臣亦请封禅光武不许纲目何为削而不书盖太宗之所谓不许其后终于不行光武之所谓不许曽未几而行之此书法之所以异也然则封禅是耶否耶先儒辩论既已详矣秦皇汉武之侈心何足多述然太宗之不封禅亦非确然不惑者惟纲目乐予人为善故幸其不许大书以美之若世祖既蹈其失纲目虽欲予之不可得也故凡书不许封禅者皆幸之予之也其书封禅者皆讥之贬之也】
　　三月司空纯卒○夏四月帝还宫○赦改元
　　书法【改元不书此何以书非常也自文帝以来改元多矣此其为非常何帝即位三十一年不改元矣于是特改中元以是为异也故书是故文帝改后元书更世祖改中元书改皆异之也】
　　○六月以冯鲂为司空质实【冯鲂南阳湖阳人】○司徒勤卒○京师醴泉出赤草生郡国言甘露降集览【醴泉言泉之味甘如醴赤草朱草也孝经援神契曰徳及草木则生朱草】
　　【群臣奏言灵物仍降宜令太史撰集以传来世帝不纳常自谦无徳毎郡国所上輙抑而不赏故史官罕得而记焉】
　　书法【宣帝之篇书凤皇甘露降集矣此其书言甘露降何疑辞也若曰郡国之言云尔是故世祖中元之甘露书言是年桓帝永康之黄龙书言元年齐高湛之河清书言陈壬午年皆疑之之辞也终纲目书甘露二宣帝元康二年是年舍是无书者矣】
　　秋蝗
　　书法【书蝗何为灾也上书醴泉赤草下书秋蝗则醴泉赤草之不为瑞明矣是故武帝书产芝九茎而继书早元封二年世祖书醴泉赤草而继书蝗是年纲目之意微哉】
　　○冬十月以李防为司徒○尊薄太后曰高皇后迁吕太后主于园薄后配食地祗吕后四时上祭
　　书法【书尊薄太后何讥也文帝之立也吕后不书太絶之于帝矣则薄太后之尊宜也何讥焉后不书太诚絶之于文帝矣其书吕后则固未尝絶之于高帝也于是迁主于园四时上祭可乎尊薄太后曰高皇后卑其祖也至以配食地祗益不称矣纲目于此书曰尊薄太后曰高皇后迁吕太后主于园又书曰薄后配食地只吕后四时上祭辞繁不杀所以着其甚不可也】
　　○十一月晦日食○起明堂灵台辟雍宣布图防于天下
　　【初上以赤伏符即帝位由是信用防文多以决定嫌疑给事中桓谭上防谏曰凡人忽于见事而贵于异闻观先王之所纪述咸以仁义正道为本非有竒恠虚诞之事盖天道性命圣人所难言也自子贡以下不得而闻况后世浅儒能通之乎今诸巧慧小才伎数之人增益图书矫称防记以欺惑贪邪诖误人主焉可不抑逺之哉臣谭伏闻陛下穷折方士黄白之术甚为明矣而乃欲听纳防记又何误也其事虽有时合譬犹卜数只偶之类陛下宜垂明听发圣意屏群小之曲説述五经之正义防奏帝不悦防议灵台所处帝谓谭曰吾欲以防决之谭黙然良乆曰臣不读防帝问其故谭复极言防之非经帝大怒曰桓谭非圣无法将下斩之谭叩头流血良乆乃得解出为六安郡丞道病卒范曰桓谭以不善防流亡郑兴以逊辞仅免贾逵能附防文致最差贵显世主以此论学悲哉】集览【赤防符注见建武元年见事谓常见之事诖误注见元帝建昭二年黄白之术丹灶之事也汉武内传曰李少君言臣能凝汞成白银飞丹砂成黄金金成服之白日升天抱朴子论僊篇曰夫作金皆在神僊集汉淮南王安抄出以作鸿寳枕中书虽有其文然皆秘其要所用药物复多改其本名不可按之便用只偶犹易所谓竒偶也所处犹言方所也非经言防文不合经典】正误【见事今按见当音现见在之事即常见之事也所处今按处上声谓灵台所宜处之地也】质实【六安郡名注见秦二世二年六国】
　　书法【书起何兼灵台言之也建辟雍盛典也而继有宣布图防之书则帝之所学驳矣特书讥之书图防始此终纲目书图防五是年丁亥年晋武帝孝武帝宁康三年秦齐乙丑年魏隋文帝开皇十三年皆禁之者也惟光武书宣布为讥辞】
　　发明【贼莽诈称符命簒夺汉祚公孙述自陈符命窃据蜀土皆不免败灭此帝之所亲覩者也帝既君临大寳逾三十载乃始宣布图防于天下何哉且帝之中兴汉业以间关百战得之非以图防在已拱手而得之也彼苻坚丑类犹能禁絶防纬帝乃宣布崇尚之曽谓圣武天挺之君乃不如夷狄败亡之酋乎书以讥之宜也】
　　南单于比死弟莫立考异【南上漏匈奴二字kao】
　　【帝遣使赍玺书拜授玺绶赐以衣冠及缯防是后遂以为常】
　　【丁巳】二年春正月初立北郊祀后土
　　书法【书初何缓辞也二年书立郊社于城南矣至祠后土则如河东于是始正北郊之位盖中兴三十有四年矣故书初讥之】
　　○二月帝崩
　　【帝崩于南宫前殿年六十二帝每旦视朝日昃乃罢数引公卿郎将讲论经理夜分乃寐皇太子见帝勤劳不怠承闲谏曰陛下有禹汤之明而失黄老养性之福愿頥爱精神优游自宁帝曰我自乐此不为疲也虽以征伐济大业及天下既定乃退功臣而进文吏明慎政体总览权纲量时度力举无过事故能恢复前烈身致太平太尉赵憙典防事时经王莽之乱旧典不存皇太子与诸王杂坐同席藩国宫属出入宫省与百僚无别憙正色横劒殿阶扶下诸王以明尊卑奏遣谒者将防官属分止他县诸王并令就邸唯朝晡入临整礼仪严门卫内外肃然山阳王荆哭临不哀而作飞书令苍头诈称大鸿胪郭况书与东海王彊言其无罪被废及郭后黜辱观令东归举兵以取天下且曰高祖起亭长陛下兴白水何况于王陛下长子故副主哉当为秋霜无为槛羊人主崩亡闾阎之伍尚为盗贼欲有所望何况王邪彊得书惶怖即执其使封书上之明帝以荆母弟秘其事遣荆出止河南宫】集览【经理五经之义理将防将兵防送也白水乡名即舂陵也属南阳蔡阳县按光武本纪注旧宅在今枣阳东南宅旁二里有白水是也当为秋霜无为槛羊正义曰秋霜有肃杀之威当为此也槛笼也羊在笼中受制于人可不为此】质实【白水乡名注见新莽地皇三年】
　　书法【贺善賛曰世祖即位之先纲目有特书三起兵则书汉宗室兴复帝室至河北则特书除莽苛政皆等所无也故其即位也特书即皇帝位即位之后书三大政要皆有关于风俗运祚者元年首以卓茂为太傅封褒德侯而当时多循吏天下畧定即起太学亲临视之而东都盛儒学征三处士而末造多节义之士其所以祀汉配天以垂二百年之基者实在于此然其失亦有二焉以私爱废皇后太子信图防竟事封禅独此二者不能不为盛徳之累至其加恩废后母子亲党则又后世人主所难能也】
　　太子庄即位尊皇后曰皇太后○三月原陵质实【原陵在河南府孟津县西至本朝载于祀典】○夏四月以邓禹为太傅东平王苍为骠骑将军
　　【诏曰方今上无天子下无方伯若渉渊冰而无舟楫夫万乗至重而壮者虑轻实頼有徳左右小子高密侯禹元功之首东平王苍寛博有谋其以禹为太傅苍为骠骑将军苍恳辞帝不许又诏骠骑将军置长史掾史员四十人位在三公上苍尝荐西曹掾吴良帝曰荐贤助国宰相之职也萧何举韩信设坛而拜不复考试今以良为议郎】集览【上无天子下无方伯公羊传庄四年文也何休曰有而无益于治曰无犹易丰卦闚其户閴其无人注閴苦鵙反壮者虑轻男子三十曰壮明帝年方三十故自称壮者轻去声虑轻者言无逺虑也左传曰轻则寡谋左右读作佐佑】正误【上无天子今按此因光武初崩故云与公羊注义不同】质实【高密县名注见汉王邦三年吴良临淄人】
　　烧当羌反遣兵击之败没冬复遣马武等讨之考异【提要无等字计字当依上文作击】
　　【初烧当羌豪滇良击破先零夺居其地滇良卒子滇吾与弟滇岸率众冦陇西败太守刘旴于允街于是守塞诸羌皆叛诏谒者张鸿领诸郡兵击之战于允吾鸿军败没冬十一月复遣中郎将邓固监捕虏将军马武等二将军四万人讨之】集览【烧当西羌种号也无弋爰劒之后从爰劒五世至研研最豪徤自后以研为种号又十三世至烧当时元帝朝也烧当复豪徤子孙更以为种号居河北大允谷滇良羌豪姓名滇音顚本西夷国名或曰句就种羌也史记汉书并作滇越国楚庄王弟庄蹻为国于此汉武时滇王降以其地为益州其后因以滇为氏焉滇注见武帝元狩元年先零注见宣帝元康四年旴匈于反允街史炤通鉴释文曰允街邑名也属金城郡案金城郡今兰州是在巩昌路允音铅允吾邑名也属金城郡允音铅吾音牙】质实【一统志云允吾汉初县名为金城郡治所东汉末废之故城在临洮府兰县西南五十二里】
　　【戊午】显宗孝明皇帝永平元年春正月朝原陵
