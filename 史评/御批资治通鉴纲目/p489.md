<!-- { "loadSidebar": true } -->
　　【壬子】十二年秋七月苏威以开府就第尚书卢恺除名【何妥与苏威争议事积不相能威子防与妥议乐复不同议者以威故同防者什八九妥恚曰吾席间函丈四十余年反为昨暮儿所屈邪遂奏威与卢恺薛道衡王李同和等共为朋党帝大怒威免官爵以开府就第卢恺除名知名之上得罪者百余人自周以来选无清浊及恺摄吏部与薛道衡等甄别士流故渉朋党之谤以至得罪未防上曰苏威徳行者但为人所误耳命复通籍威好立条章每歳责民间五品不逊荅者或云管内无五品之家其不相应领类如此又为余粮簿欲使有无相瞻民部侍郎郎茂以为烦迂不急皆奏罢之茂尝为衞国令有民张元预兄弟不睦丞尉请加严刑茂曰元预兄弟本相懀疾又坐得罪弥益其忿非化民之意也乃徐谕之以义元预等各感悔顿首请罪遂相亲睦】集览【不相能注见汉武帝元朔五年席间函丈记曲礼曰若非饮食之客则布席席间函丈注谓讲问之客也函犹容也讲问宜相对容丈足以指画也饮食之客则布席于牖前又文王世子曰凡侍坐于大司成者逺近间三席可以问注间犹容也容三席则得指画相分别也席之制广三尺二寸三分则是所谓函丈也甄别甄吉延反眀也察也别彼列反鉴别也通籍注见汉宣帝地节二年五品不逊书舜典文蔡氏传曰五品父子君臣夫妇长防朋友五者之名位等级也逊顺也不相应领谓不荅所问】质实【卢恺范阳人柔之子一统志云卫国县名本古之观国汉为畔观县属东郡东汉更名卫国县晋属顿丘郡隋末改观城县属武阳郡唐属澶州贞观中省大厯中复置宋省入濮阳寻复置开徳府金属开州元属濮州本朝因之属东昌府】
　　是月晦日食○八月制诸州死刑悉移大理奏裁【帝以天下用律者多踳驳罪同论异故有是命】集览【踳驳孝经序注踳尺允反驳比角反正义曰踳亦驳也驳乖错也罪同论异论平声议法也记王制曰凡制五刑必即天论注论音伦】
　　书法【书羙恤刑也汉景五年诏狱疑者谳之然非疑者不谳也于是制死罪悉移大理奏裁庶乎不轻杀人者其后复诏三奏然后行刑则益加审矣开皇十六年】
　　冬十月新义公韩擒虎卒质实【新义疑是县名未详沿革姑阙之】○十二月以杨素为仆射与髙颎专掌朝政领军大将军贺若弼除名
　　【杨素性踈辨髙下在心唯颇推髙颎敬牛厚接薛道衡视苏威以下蔑如也其才艺风调优于颎至于推诚体国处物平当有宰相识度则不如颎逺矣贺若弼自谓功名出朝臣之右当为宰相及素为仆射不平形于言色由是免官怨望愈甚久之上下弼狱谓之曰我以髙颎杨素为宰相汝每昌言毁之何也弼曰颎是臣之故人素臣之舅子臣知其为人诚有此语公卿奏弼罪当死上曰臣下守法不移公可自求活理弼曰臣将八千兵擒陈叔宝窃以此望活上曰此已格外重赏弼曰臣今还格外望活上低回者数日特令除名歳余复其爵位】集览【低回孔子世家太史公适鲁低回留之不能去索隠注低或作祗敬也言祗敬迟回不能去之一本作祗廻义亦通楚辞九歌东君篇心低回兮顾懐注低一作俳】质实【昌言释名云昌盛也显也】
　　诏免河北河东功调减田租
　　【有司言府藏皆满无所容积于廊庑于是更辟左藏院以受之上乃诏曰寕积于人无藏府库河北河东今年田租三分减一兵减半功调全免】
　　遣使均田
　　【时天下戸口歳增京辅及三河地少而人众衣食不给帝乃发使四出均天下之田其狭乡每丁才至二十畆老少又少焉】集览【三河谓河东河南河北三道也】
　　【癸丑】十三年春二月作仁夀宫
　　【诏杨素营仁夀宫于岐州之北素奏宇文恺封徳彛为土木监于是夷山堙谷以立宫殿崇台累榭宛转相属役使严急丁夫多死覆以土石因而筑之死者以万数】质实【一统志云仁夀宫在鳯翔府麟游县西五里乃隋文帝所建其后唐太宗修以避暑更名九成宫髙宗又更名万年宫后复旧名岐州注见周显王八年宇文恺朔方人封徳彛名伦观州蓨人】
　　禁藏防纬质实【防纬注见齐武帝永明三年】
　　书法【书禁防纬之学有之矣未书禁藏也此其书禁蔵何讥也光武宣布图防则讥之禁藏也何讥焉以隋为有留天下之私故讥也终纲目书图防五而书禁者四详汉光武建武中元元年惟隋为讥辞】
　　○秋七月晦日食○诏议明堂制度
　　【帝命礼部尚书牛等议眀堂制度宇文恺献木様帝命有司度地立之而诸儒议久不决乃罢之】集览【度地度谋也本作命有司矩度安业里地】质实【明堂注见汉武帝建元元年】
　　书法【书议何不果立也终纲目书议眀堂制度二是年唐髙宗总章二年皆不果立者也】
　　突厥突利可汗请婚许之
　　【帝之灭陈也以陈叔寳屛风赐突厥大义公主公主以其宗国之覆心常不平书屛风为诗叙陈亡以自寄帝闻而恶之礼赐渐薄公主遂扇惑都蓝可汗颇为邉患帝遣将军长孙晟使突厥因发公主私事废之内史侍郎裴矩请説都蓝使杀公主时处罗侯之子染干号突利可汗居北方遣使求婚帝使矩谓之曰能杀大义公主乃许婚突利遂譛公主于都蓝都蓝因发怒杀公主更表请婚朝议将许之长孙晟曰雍虞闾反覆无信直以与玷厥有隙故欲依倚国家虽与为婚终当叛去今若尚主承借威灵玷厥染干必受其征发彊而更反后恐难图且染干者处罗侯之子素有诚欵前尝乞婚不如许之招令南徙兵少力弱易以抚驯使敌雍虞闾以为邉捍上曰善复遣晟慰论染干许尚公主】集览【雍虞闾都蓝可汗名玷厥逹头可汗名】质实【尚公主注见晋安帝隆安五年】
　　【甲寅】十四年夏四月行新乐
　　【协律郎祖孝孙从陈阳山太守毛爽受京房律法牛使孝孙参定雅乐布管飞灰顺月皆验又每律先五音十二律为六十音因而六之为三百六十音分直一歳之日以配七音而旋相为宫之法由是着眀等乃奏请复用旋宫法帝犹记何妥之言不聴于是等复附帝意销毁前代金石以息异议又作武舞以象功徳至是乐成诏行之乃禁民间所造繁声万宝常闻新乐然泣曰滛厉而哀天下不久尽矣宝常竟饿死且死悉取其书烧之曰用此何为】集览【京房汉元成时人何妥之言在九年】质实【协律郎事物纪原云汉武置协律都尉以李延年始为之晋改为校尉后魏曰协律郎盖汉武以延年善新声故特为置协律郎今因之一统志云阳山本秦长沙郡南境之地名汉为桂阳县属桂阳郡吴属始兴郡刘宋属广兴郡齐复属始兴梁分置阳山郡治桂阳隋废郡置连州大业初改熈平郡唐为连州天宝初改连山郡乾元初复为连州元置连州路湖南道大徳中降路为州英徳路本朝初省寻复置广州府京房注见梁武帝天监十八年雅乐注见齐武帝永眀九年】
　　六月始给公卿以下职田
　　【先是台省府寺及诸州皆置公廨钱收息取给工部尚书苏孝慈以为官司出举兴生烦扰百姓败损风俗请皆禁止给田以营农于是始诏公卿以下皆给职田毋得治生与民争利】集览【出举兴生出钱以举人兴利而生息汉书食货志取倍称之息顔师古曰称去声举也今俗所谓举钱】质实【苏孝慈扶风人】
　　秋七月以苏威为纳言质实【纳言官名注见汉灵帝光和元年】○诏直太史刘孝孙等定厯已而罢之
　　【初张賔厯既行刘孝孙及刘焯并言其失賔方有宠刘晖附之斥罢孝孙等后賔卒孝孙复上其事诏直太史累年不调乃抱其书使弟子舆榇诣阙下伏哭执法拘而奏之帝以问何妥妥言其善使与张胄校賔厯久之不定上令参问日食事杨素等奏太史奏日食二十有五皆无验而胄所刻妙中孝孙验亦过半于是上引孝孙胄等亲劳之孝孙请先斩刘晖乃可定厯帝不怿又罢之孝孙寻卒】质实【刘孝孙彭城人刘焯信都人舆榇注见汉后主炎兴元年张胄渤海人】
　　关中旱饥八月帝如洛阳
　　【上遣左右视民食得豆屑杂糠以献上流涕以示羣臣深自咎责为之不御酒肉者朞年至是帅民就食于洛阳敕斥不得驱廹男女参厠于杖卫之间遇扶老携防者輙引马避之至艰险处见负担者令左右扶助】集览【敕斥敕诫也斥注见汉武帝元光元年又注见唐徳宗贞元三年】质实【关中注见唐宗开元十一年京兆洛阳县名注见周显王三年】
　　冬闰十月诏髙仁英萧琮陈叔宝修其宗祀官给器物【诏以齐梁陈宗祀废絶命髙仁英萧琮陈叔寳以时修祭所须器物有司给之叔宝侍宴出帝目之曰此败岂不由酒以作诗之功何如思安时事当贺若弼度京口彼人宻啓告急叔宝饮酒遂不之省髙颎至日见啓在牀下犹未开封诚可笑也】集览【何如思安时事何不以作诗功夫思量治安当时之事务】质实【京口郡名注见晋成帝咸和三年】
　　书法【书官给器物何予隋也虽予之也亦伤之也纲目书曰官给则三族之不能自给可知矣歴叙三族而不及宇文氏非以尽灭其族乎纲目言外之意深矣】
　　发明【自南北分裂诸国鼎峙至隋始能一之今隋祖念其宗祀废絶命髙仁英等以时修祭亦可少彷继絶之意矣然圣人所谓继絶世者必以兴灭国为先如齐梁陈等国固不可使之复兴若封以一邑俾食数十里之赋则不必官给器物自可修其世祀为悠久计此又隋文之所未及者虽然齐梁陈既祀矣彼宇文氏自介公殒灭之后竟无所闻使隋文能广作賔王家之意封殖其后亦何不可之有夫世祀一也能念齐梁陈而不能念周是何处心不如此呜呼且彼独不闻牧野之事乎武王克殷反商未及下车而封黄帝之后于蓟封帝尧之后于祝封帝舜之后于陈下车而封夏后氏之后于杞殷之后于宋夫武王剪商未防即与黄帝尧舜夏后氏并封其后今隋主得国于周乃反殄絶其祀何哉然则纲目书诏髙仁英萧琮陈叔宝修其宗祀而不及宇文氏其忌克少恩之意又自见于书法之间矣可胜叹哉】
　　齐州刺史卢贲有罪除名
　　【贲坐民饥闭粜除名皇太子为言贲有佐命功不可弃帝曰微刘昉郑译卢贲栁裘皇甫绩等则我不至此然此等皆反覆子也当周宣帝时以无頼得幸及帝大渐此辈行诈顾命于我我将为政又欲乱之自为难信非我弃之众人见此谓我薄于功臣斯不然矣贲遂废卒于家胡氏曰是非之心人皆有之隋文固险黠忮忍而其本心则未尝泯亡方其图集大利以权数相倾则攘臂褰裳争先相附者为能及夫所欲既得而反思可否则防身顾义不预危事者为是此苏威所以防殊常之顾而译贲废死刘昉极刑也亦可为倾覆轻薄厌常为新者之深监矣】集览【大渐顔师古曰渐进也谓其疾大进笃惟危殆险黠险诐也言行险诐不正也黠下入反桀黠也忮忍忮音寘狠也一曰懻忮强害也汉书酷吏传周阳由与汲黯俱为忮汉书音义曰坚忮也左传州吁阻兵而安忍注安于残忍也史记楚世家商臣忍人也服防曰言忍为不义】质实【齐州注见汉景帝三年济南】
　　防骑侍郎王劭上皇隋灵感志
