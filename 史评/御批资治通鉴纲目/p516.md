<!-- { "loadSidebar": true } -->
　　【王世充尽取隋朝显官名士为官属杜淹戴胄皆预焉世充专总朝政事无大小悉关太尉府台省监閴然上书陈事者日以百数世充悉引见殷勤慰谕人人自喜然终无所施行下至士卒厮养皆以甘言恱之而实无防施马军总管独孤武都为世充所亲任歩兵总管刘孝元等谋召唐兵使崔孝仁说武都曰王公徒为儿女之态以说下愚而鄙隘贪忍不顾新旧岂能成大业哉唐起晋阳奄有关内兵不留行英雄景附且坦懐待物举善责功不念旧恶据胜势以争天下谁能敌之今其兵近在新安若遣间使召之吾曹为内应事无不集矣武都从之事泄世充皆杀之】集覧【间然易丰卦闚其户閴其无人注閴苦鵙反徐氏音苦鶂反马郑云无人貌广韵注寂静也礼韵閴作阒音苦臭反説下愚句絶说读与恱同兵不留行注是晋孝武帝太元元年】质实【杜淹京兆杜陵人戴胄相州安阳人晋阳县名注见周威烈王廿三年新安县名注见楚帝义元年】
　　唐淮安王神通击宇文化及于魏县走之
　　书法【薛举称帝则以秦主举书化及亦称许帝矣曷为不书许主化及化及弑君贼也故削之然则不书讨书击何唐有慊也惟窦建徳得书诛】
　　○淮安杨士林击破朱粲唐以为显州行台
　　【朱粲有众二十万剽掠汉淮间毎破州县食其积粟将去悉焚其余军中乏食乃教士卒烹妇人婴儿噉之曰肉之羙者无过于人但使他国有人何忧于馁初以隋著作佐郎陆从典通事舍人顔愍楚为賔客其后阖家皆为所噉又税诸城堡细弱以供军食淮安土豪杨士林起兵攻粲诸州皆应之粲大败奔菊潭士林帅汉东四郡请降唐以为显州道行台】集覧【菊潭夲汉郦县地汉地志南阳有郦县今属邓州荆州记菊水出穰县南芳菊被岸水极甘香谷中人饮此水者多寿】质实【一统志云菊潭在南阳府内郷县西北源出折谷东石涧山或云出石马峰其水重于诸水傍生甘菊水极甘香有数十家惟饮此水寿多至百歳之上其菊茎短花大其味甘羙异于他菊人多収其种传于四方显州注见齐武帝永明五年】
　　二月唐定租庸调法集览【租庸调王崇曰有田则有租有身则有庸有户则有调毎丁租二石绢二疋绵三两自兹以外不得横敛】
　　唐置宗师
　　【诏诸宗姓居官者在同列之上未仕者免徭役毎州置宗师一人以摄总别为团伍】
　　唐使吐谷浑伐凉
　　【初唐册使至凉州李轨欲去帝号受唐官爵曹珍曰隋失其鹿天下共逐之唐帝关中凉帝河右固不相妨必欲以小事大请依萧詧事魏故事轨从之遣其左丞邓晓入见奉书称皇从弟大凉皇帝臣轨唐主怒使议讨之初隋炀帝征吐谷浑可汗伏允奔党项焬帝立其质子顺为主不果入防中国防乱伏允还収其故地唐主即位遣使与伏允连和使击李軓许以顺还之伏允喜起兵击轨数遣使入贡请顺唐主遣之】集覧【册使册王言也王言之制有七一曰册书立皇后皇太子封诸王纳妃嫔临轩册命则用之中书令读侍郎持授之使谓将命者箫詧魏立之是为后梁詧音察】质实【凉州注见唐中宗景龙二年隋失其鹿注见汉光武建武六年吐谷浑西域种名注见晋元帝建武元年党项西戎别种注见陈后主至徳四年质子注见周显王四十一年】
　　书法【引夷滑夏必书宼恒也据卢芳梁师都此吐谷浑也其书伐何罪凉也凉尝受唐爵矣既而自称凉帝唐之伐之为有名矣故虽以吐谷浑兵得称伐】
　　朱粲降唐以为楚王○夏王建徳破宇文化及于聊城诛之
　　【宇文化及诱海曲诸贼帅共守聊城窦建徳谓其下曰隋为吾君吾为隋民化及弑逆不可不讨乃引兵趣聊城时唐淮安王神通攻聊城化及粮尽请降神通不许建徳军且至神通引退建徳与化及连战大破之生擒化及先谒隋萧后称臣素服哭焬帝尽哀収传国玺执智及与其党集隋官而斩之建徳毎克城得资财悉以分将士常食蔬茹粟饭妻曹氏不衣纨绮婢妾才十许人得隋宫人千数即时散遣以裴矩为左仆射自余随才授职欲诣关中及东都者听之又与王世充结好奉表于隋隋封建徳为夏王裴矩为定朝仪制律令建徳甚恱胡氏曰商纣既亾子孙皆臣服于周惟妹土顽民乃有哀号呼天欲纪其绪未闻殷之贤臣为纣斩衰擗踊敬事妲己者也隋焬之罪视纣为浮窦建徳于是焉数宇文化及以世受国防不能匡谏亲行弑逆輙自称尊讨而杀之可也而为昬焬发哀拜谒萧后则施之不当何足以感动人心其与汉祖为义帝之节异矣】集览【妹土书酒诰明大命于妹邦注妹地名纣所都朝歌以北是马氏曰妹土即牧养之地蔡氏曰即诗所谓妹之郷矣视纣为浮视上声比也纣商王受也浮过也书秦誓惟受罪浮于桀汉祖为义帝之节初汉王与项羽共立义帝后为羽所杀汉王乃为义帝发防于是南浮江汉以下愿从诸侯王击楚之杀义帝者】质实【一统志云海曲汉之县名属琅琊郡旧设盐官名日照鎭魏晋以来俱属莒县金始置日照县属莒州元仍旧　夲朝因之改属青州府聊城县名注见秦孝文王元年传国玺注见汉光武建武三年】
　　书法【书诛何弑君贼也不诛则乱臣贼子接迹于天下矣纲目于隋末诸国唯夏多予辞盖建徳之与常近正故书称长乐王不书自据他国皆有书自称某王为夏王不书隋以破化及则书诛据淮安书击虽以唐攻之止书击据唐于秦凉郑梁书伐】
　　唐以宇文士及为上仪同封徳彛为内史侍郎
　　【初唐主与宇文士及善化及既死手诏召之士及与封徳彛来降时士及妹为昭仪由是授上仪同唐主以徳彛谄巧不忠罢遣就舍徳彛以秘防干唐主唐主悦拜内史舍人俄迁侍郎范氏曰甚矣佞人之难逺也自古君子易疎小人易亲盖君子难于进而果于退小人不耻于自售而戚于不见知其进也无所不至人君一为所惑鲜有不至祸败者也胡氏曰祸乱之臣于兴国无怨恶也而不可不戮者天下之恶一也既以谢涂炭之人又以训吾之臣子也徳彛士及身为大臣产祸召乱又与叛逆诟詈其君此而不诛反宠秩之唐之官赏为不足贵矣】
　　书法【化及士及兄弟也化及弑逆之贼士及徳彛其党也夏诛之唐爵之纲目并书于防得失见矣】
　　发明【士及徳彛之擢书之初无贬词然比事而观徳彛在隋以謟巧得为内史而化及弑逆在士及为逆党则二人之为小人无疑矣纲目据事直书而唐主用人之失固在其中宜乎先儒之交贬也】
　　隋王世充侵唐谷州
　　【王世充以秦叔宝程知节为将军待之皆厚然二人疾世充多诈知节谓叔宝曰王公器度浅狭多妄语好呪誓乃老巫妪耳岂拨乱之主乎至是世充与唐兵战于九曲叔宝知节以数十骑西驰百许歩下马拜世充曰仆荷公殊礼深思报效公猜忌信防非仆托身之所请从此辞遂降于唐秦王世民闻其名厚礼之以叔宝为总管知节为统军既而将军李君羡田留安亦降于唐世民置君羡左右以留安为统军世充攻获嘉唐陟州刺史李育徳与弟三人皆战死】集覧【九曲地名属鄯州在陇右】质实【谷州注见周安王十一年宜阳李君羡洛州人一统志云获嘉县名夲殷之寗邑地周为脩武地秦属三川郡汉武帝幸缑氏至级县得南越相吕嘉首因置县名获嘉属河南郡晋因之又増置殷州东魏置西脩武高齐移获嘉治共城隋闻皇中移治于此唐初置殷州贞观中州废以县属懐州宋元仍旧焉夲朝因之改属卫辉府陟州注见周威烈王六年懐县】
　　唐并州总管齐王元吉免寻复夲任
　　【殿内监窦诞右卫将军宇文歆助齐王元吉守晋阳元吉性骄侈好田猎载网罟三十余车尝言我宁三日不食不能一日不猎尝与诞猎蹂践人禾稼纵左右掠夺民物当衢射人观其避箭歆乃表言其状元吉坐免官寻讽父老留已诏复从之】质实【窦诞祁州人】
　　唐以杨恭仁为凉州总管
　　【恭仁素习邉事晓羗胡情伪民夷悦服自葱岭以东并入朝贡】集覧【葱岭注见汉和帝永元二年】质实【杨恭仁华隂人隋观王雄之子】
　　突厥始毕可汗死弟处罗可汗立○隋东海北海东平须昌淮南诸郡皆降于唐质实【东海郡名注见秦二世二年郯北海郡名注见汉桓帝永康元年青州东平郡名注见汉献帝兴平元年须昌郡名注见宋文帝元嘉七年】○隋王世充自称郑王加九锡
　　【初王世充既杀元卢虑人情未附犹媚事隋主既而渐骄横尝赐食宫中还家大吐疑为遇毒自是不复朝谒其侵谷州也外示攻取实召文武议受禅李世英深以为不可曰四方所以归附东都者以公能中兴隋室故也今九州之地未清其一而遽正位号恐逺人皆思叛去矣戴胄亦曰君臣犹父子也休戚同之明公若能竭忠狥国则家国俱安矣世充诡辞称善而遣之及议受九锡胄复固谏世充怒出为郑州长史乃使叚达等言于隋主隋主曰郑公近平李宻已拜太尉自是以来未有殊绩俟天下稍平议之未晚达曰太尉欲之隋主熟视曰任公达等随称诏进世充爵郑王加九锡世充奉表三让纳言蘓威年老不任朝谒世充以威隋氏重臣欲以耀士民毎劝进必冠威名乂受殊礼之日扶威置百官之上然后南靣正坐受之】集覧【元卢元文都卢楚去年被杀任公句絶任从公之意】质实【九锡注见汉平帝元始五年郑州注见梁武帝普通六年纳言官名注见汉灵帝光和元年】
　　唐以郑善果为内史侍郎
　　【初宇文化及以隋大理卿郑善果为民部尚书从至聊城为化及督战中流矢及城破王琮获之责之曰公名臣之家隋室大臣奈何为弑君之贼效命至此乎善果大慙欲自杀奔长安唐主优礼之】质实【长安县名注见汉惠帝五年】
　　书法【前书士及徳彛继书元吉善果赏刑若此唐之治体所以不得为纯粹也】
　　夏四月定杨可汗武周击唐并州取榆次
　　【刘武周引突厥宼并州兵锋甚盛齐王元吉遣将军张达以歩卒百人当之达以兵少辞彊遣之至则俱没达忿恨引武周袭榆次防之】集覧【榆次战国赵地智伯败于榆次即此次一音慈案地志太原有梗阳乡是也括地志云并州榆次县古榆次也今太原府县】质实【定杨可汗注见炀帝大业十三年一统志云榆次古地名春秋时晋为涂水邑汉置榆次县属太原郡晋仍旧后魏太武时并入晋阳县后复置北齐省入中都隋初复置徙治汉榆次古城属并州唐宋金元仍旧至夲朝因之改属太原府】
　　楚王朱粲杀唐使者奔东都
　　【唐散骑常侍叚确奉诏慰劳朱粲乗醉侮粲曰闻卿好噉人人作何味粲曰噉醉人正如糟彘肉确怒骂曰狂贼入朝为一头奴耳复得噉人乎粲烹食之遂屠菊潭奔王世充】
　　书法【粲受唐爵矣杀唐使者则叛也不书叛何据李宻高开道既降书叛罪使者也故止书奔】
　　郑王世充称帝
