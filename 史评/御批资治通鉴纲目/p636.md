<!-- { "loadSidebar": true } -->
　　【李正己卒子纳擅领军务田悦求救于纳及惟岳纳及惟岳皆遣兵救之悦收合散卒得二万余人军于洹水淄青军其东成德军其西首尾相应马燧帅诸军进屯邺诏河阳节度使李芃将兵防之李纳始奏请袭位上不许】集览【洹水注见周显王三十六年芃蒲红反】质实【邺郡名注见汉元帝建昭二年魏郡河阳节度注见昭宗天祐二年孟县李芃赵州人】
　　八月李希烈与梁崇义战大破之崇义死传首京师九月以张孝忠为成德军节度使
　　【时朱滔将讨李惟岳张孝忠将兵守易州滔遣判官蔡雄説孝忠曰惟岳乳臭儿敢拒朝命今田悦以破襄阳已平河南诸军朝夕北向恒魏之亡可伫立而须也使君诚能首举易州以归朝廷此转祸为福之防也孝忠然之遣使奉表诣阙上悦以孝忠为成德节度使孝忠德滔深相结】质实【恒魏二州名恒注见汉光武建武九年常山魏注见汉成帝绥和二年魏郡】
　　加李希烈同平章事以李承为山南东道节度使【初希烈请讨梁崇义上亟称其忠黜陟使李承自淮西还言于上曰希烈必立微功但恐立功之后更烦朝廷用兵耳上不以为然希烈既得襄阳遂据之上乃思承言以为山南东道节度使欲以禁兵送上承请单骑赴镇至襄阳希烈寘之外舘迫脇万方承不屈希烈乃大掠而去承治朞年军府稍完】质实【淮西道名注见宪宗元和十年山南东道节度注见汉献帝建安十二年襄阳】
　　冬十月杀左仆射杨炎
　　【初萧嵩家庙临曲江宗以娱游之地非神灵所宅命徙之杨炎为相立庙复直其地炎恶京兆尹严郢卢杞欲防炎引以为御史大夫先是炎有宅在东都卖以为官廨郢按之以为有羡利杞召大理正田晋议法晋以为律当夺官杞怒贬晋更召他吏议以为监主自盗当绞杞因言嵩庙地有王气故宗徙之炎有异志故取以建庙遂贬崖州司马遣中使防送缢杀之胡氏曰炎则有罪矣乃听卢杞自盗之诬异志之譛遣中使缢之则杀之不以其罪矣炎其服乎】集览【曲江西京杂记朱雀街东第五街皇城之东第二街升道坊龙华寺南有流水屈曲谓之曲江】质实【曲江地名在西安府城东南一十里汉武帝所凿其水曲折似嘉陵江因名唐开元中疏凿为胜境都人游赏盛于中和节江邉菰蒲葱翠桞隂四合毎锡燕臣僚防于山亭池备防舟唯宰相三使北省官翰林学士登焉崖州注见汉武帝元鼎六年珠崖
<史部,史评类,御批资治通鉴纲目,卷四十六>】
　　书法【杨炎有罪矣其以无罪书杀何杀不以其罪也纲目之法虽有罪而杀之不以其罪一以无罪之辞书之】
　　发明【杨炎既贬崖州司马矣犹书左仆射何哉炎之为相专务狥私独有请归财赋于左藏及言李希烈不可用二事有系国体若其余则皆罪耳然德宗既用为相茍不称职则黜之可也今乃听卢杞之譛诬而杀之则非其罪矣此所以书杀而存其故官】
　　祫于太庙
　　【先是太祖既正东向之位献懿二祖皆藏西夹室不飨至是复奉献祖东向而飨之】集览【西夹室书顾命西夹南向注西厢夹室也朝野杂记太庙自来有寝无庙因堂为室东西十六间内十四间为七室两头为夹室云】质实【祫注见汉平帝元始五年】
　　徐州刺史李洧以州降
　　【徐州刺史李洧正己之从父兄也举州归国遣廵官崔程奉表诣阙乞领徐海沂观察使且曰今海沂皆为李纳所有洧与其刺史王渉马万通有约茍得朝廷诏书必能成功程先白张镒卢杞怒不从其请以洧为招谕使】质实【海州名注见秦二世二年郯沂州名注见陈宣帝大建五年北徐州】
　　十一月永乐公主适田华考异【永上漏以字】质实【永乐县名注见代宗大厯九年】
　　【上不欲违先志故也】
　　书法【自许妻至是八年矣田氏父子反叛非一方此进讨而以重违先志竟以嫁之执小信而亏大义谓之何哉其后田华反劝惟岳杀邵真以从悦则德之不足以怀禽兽明矣纲目前书以妻此书适词繁不杀两讥之公主不嫁再书者一而已】
　　刘洽唐朝臣等大破青魏兵于徐州
　　【先是李纳遣其将王温防魏博兵共攻徐州李洧遣王智兴诣阙告急智兴善走不五日而至诏朔方大将唐朝臣将兵五千人与宣武刘洽神防兵马使曲环滑州李澄共救之时朔方军资装不至旗服恶宣武人之曰乞子能破贼乎朝臣以其言激怒士卒且曰都綂有令先破贼者营中物悉与之士皆争奋青魏兵大溃洽等乘之斩首八千级溺死过半朔方军士尽得其辎重旗服鲜华乃谓宣武人曰乞子之功孰与宋多乗胜逐北至徐州城下青魏军解围走江淮漕运始通】集览【孰与宋多宋谓宣武藩镇也有州四曰汴颍宋亳】质实【滑州注见隋恭帝皇秦二年逐北注见周赧王三十一年】
　　诏削李惟岳官爵○陈少防击海州降之○密州降质实【密州注见汉武帝征和二年诸邑】
　　【壬戍】三年春正月马燧等大破田悦等于洹水博洺州降【马燧等屯于漳濵田悦筑月城以守长桥燧以铁鎻连车数百乗实以土囊塞其下流渉浅而度进屯仓口与悦夹洹水而军乃为二桥逾洹水日往挑战悦不出燧令诸军夜半起食潜师趋魏州令之曰贼至则止为陈留百骑击皷鸣角于营中毕发而止伺悦军毕度则焚其桥军行十里所悦闻之帅淄青成徳歩骑四万逾桥掩其后乘风纵火鼔噪而进燧先除其前草莽百歩为战场结阵以待之悦军至火止气衰燧纵兵击之悦军大败追奔至三桥桥已焚赴水溺死不可胜记斩首二万级悦收余兵走魏州婴城拒守士卒不满数千悦乃持佩刀立府门召军民流涕告之欲自杀将士争前抱持之悦乃与诸将断髪为誓悉出府库及敛富家得百余万以赏士卒召邢曹俊使整部伍缮守备军势复振李纳军于濮阳为河南军所逼奔还濮州徴兵于魏悦遣符璘将三百骑送之璘父令奇谓璘曰吾老矣歴观安史軰叛乱者今皆安在田氏其能乆乎汝因此弃逆从顺是汝扬父名于后世也齧臂而别璘与其副李瑶遂降于马燧悦收族其家令奇嫚骂而死瑶父再春以博州降田昂以洺州降悦入城旬余燧等始至攻之不克】集览【博州注见汉成帝绥和二年东郡洺州注见汉武帝元狩四年广平漳濵漳水之濵注见晋孝武太元九年仓口即黎阳仓之口注见陈后主至德元年挑战注见汉王邦四年鼔噪注见宗文帝元嘉二十六年濮阳郡名注见周安王五年濮州注同上濮阳河南道名注见宋主昱元徽元年】
　　朱滔张孝忠与李惟岳战大败之赵州降成德兵马使王武俊杀惟岳传首京师
　　【李惟岳遣兵守束鹿朱滔张孝忠攻拔之掌书记邵真复説惟岳密为表先遣弟惟简入奏然后身自入朝使郑诜权知节度事以待朝命田悦闻之怒使人让惟岳曰尚书举兵正为大夫求旌节耳今乃信邵真之言遣弟奉表归罪尚书以自雪尚书何负于大夫而至此邪若斩邵真则相待如初不然絶矣田华复劝之惟岳素怯不能守前计乃引邵真斩之发兵围束鹿朱滔张孝忠与战惟岳大败烧营而遁王武俊为左右所搆惟岳疑之未忍杀也束鹿之战使为前锋武俊自念今破朱滔则惟岳军势大振归必杀已故战不甚力而败惟岳将康日知以赵州归国惟岳益疑武俊或曰武俊勇冠三军今危难之际复加猜阻欲使谁却敌乎惟岳以为然乃使武俊击赵州又使其子士真将兵宿府中武俊既出谓衞常宁曰今幸出虎口当北归张尚书常宁曰大夫暗弱终为朱滔所灭且天子有诏诛之中丞为众所服倒戈以取之转祸为福如反掌耳武俊以为然遂引兵还袭惟岳士真纳之武俊令曰大夫叛逆将士归顺敢拒者族众莫敢动遂执惟岳杀之传首京师】集览【束鹿地志冀州有束鹿县今深州】质实【束鹿按一綂志本汉郻县地名属钜鹿郡东汉以郻为鄡北齐改曰安国县隋初以此置安定县属定州开皇中改为鹿城县唐初属深州大厯中改为束鹿县宋金仍旧元省入深泽县寻复置属祁州本朝因之改属保定府旌节注见秦始皇二十六年赵州注见汉景帝三年赵国】
　　李纳复陷海密○复天下酒○定州降○二月以张孝忠为易定沧州节度使王武俊为恒冀团练使康日知为深赵团练使以德棣幽州
　　【时河北畧定惟魏州未下李纳势日蹙朝廷谓天下不日可平以孝忠为易定沧州节度使武俊日知为恒冀深赵团练使以德棣二州朱滔令还镇滔固请深州不许由是怨望留屯深州武俊自以不得为节度使又失赵定不悦复有诏令武俊以粮三千石给朱滔马五百匹给马燧武俊以为魏博既下朝廷必取恒冀故分其粮马以弱之疑未肯奉诏田悦闻之遣判官王侑说朱滔曰今上志欲扫清河朔不使藩镇承袭魏亡则燕赵为之次矣若司徒矜魏博而救之非徒得存亡继絶之义亦子孙万世之利也滔大喜即遣侑归报乂遣王郅説王武俊曰大夫出万死之计诛逆首康日知岂得与大夫同日论功而朝廷褒赏畧同谁不愤悒今又闻诏支粮马与邻道朝廷之意先欲贫弱军府俟平魏之日使马仆射朱司徒共相灭耳司徒不敢自保使郅等効愚计欲与大夫共救田尚书而以深州与大夫三镇连衡若耳目手足之相救则他日永无患矣武俊亦喜许诺相与刻日举兵南向胡氏曰武俊杀贼赏之宜矣乃吝惜节钺削其二州又分其粮马此则朝廷忽事之过也幽魏连衡而武俊不与之合则田氏先亡朱为之次不待逾年而次也惜哉事几已至而应之失宜使李泌顔真卿李勉在朝而至然邪】质实【沧州名注见晋穆帝永和六年冀州名注见秦二世二年信都深州名注见晋穆帝长庆二年德州名注见陈宣帝太建八年安德棣州名注见宋明帝泰始三年乐陵河朔二州名注见宗天寳十五载藩镇注见肃宗上元二年】
　　书法【薛嵩等之帅河北也总书诸镇此亦河北诸镇也其分叙之何为武俊叙也武俊之功大矣岂日知比哉既削二州又惜节钺又欲分其粮马则谋国者之失也河北之再祸自此始矣故详之】
　　三月以李洧兼徐海沂观察使
　　【刘洽攻李纳于濮州克其外城纳于城上涕泣求自新李勉又遣人説之纳遣判官房説入见防中使宋鳯朝称纳势穷蹙不可舍上乃囚説等纳遂归郓州复与田悦等合朝廷以纳势未衰始以洧兼徐海沂观察使而海沂已为纳所据洧竟无所得胡氏曰卢杞若不怒崔程则平卢失其右臂德宗若不聼宋鳯朝则田悦等丧其辅车于是魏博孤立河北平矣小人之不可用如此夫】集览【辅车注见晋穆帝永和九年】质实【郓州注见肃宗寳应元年平卢军名注见汉桓帝永康元年青州】
　　夏四月朱滔王武俊反发兵救田悦防赵州诏李怀光讨之
