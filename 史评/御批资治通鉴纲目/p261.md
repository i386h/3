<!-- { "loadSidebar": true } -->
　　【师疾笃还许昌昭自洛阳徃省之师令总统诸军而卒中书侍郎钟会从师典知密事魏主髦诏敕尚书傅嘏以东南新定权留昭屯许昌为内外之援令嘏率诸军还会与嘏谋使嘏表上輙与昭俱发还屯洛水南诏以昭为大将军録尚书事会由是常有自矜之色嘏戒之曰子志大其量而勲业难为也可不慎哉】质实【许昌县名注见后主建兴十一年洛水注见高后三年】
　　秋七月吴孙峻杀朱公主
　　【呉将军孙仪等谋杀孙峻不克死者数千人全公主譛朱公主云与同谋峻遂杀之】质实【按三国志云全公主全琮之妻朱公主朱据之妻皆呉大帝之女也】
　　书法【于是孙仪谋杀孙峻不充死不书畧之也而用譛杀先君之女其罪大矣故书杀罪之】
　　八月姜维伐魏败其兵于洮西遂围狄道不克而还【姜维复议出军征西大将军张翼廷争以为国小民劳不宜黩武不听维遂将数万人至枹罕魏雍州刺史王经与战于洮西大败死者万计还保狄道城翼谓维曰可以止矣进或毁此大功为蛇画足维大怒遂围狄道魏诏邓艾行安西将军与征西将军陈泰并力拒维泰进军陇西诸将皆曰王经新败蜀众太盛今以乌合之卒当之殆必不可不如据险自保观衅待敝此计之得也泰曰维轻兵深入正欲与我争锋原野求一战之利当高壁深垒挫其锐气今乃与战使贼得计经既破走维若以战克之威进兵东向据栎阳积谷之实招纳羌胡东争关陇传檄四郡此我之所恶也今乃以乘胜之兵挫峻城之下攻守势殊客主不同吾乘高据势临其项领不战必走矣遂进军潜行夜至狄道东南高山上多举烽火鸣鼓角维不意救兵卒至急攻不克乃遁而还泰每以一方有事輙以虚声扰动天下故希简上事驿书不过六百里大将军昭曰陈征西沈勇能断救将陷之城而不求益兵大将不当尔邪】集览【洮西洮水之西也洮水注见延熙十二年栎阳注见周显王八年希简上事希罕简省也恐封上之事繁而扰动天下】质实【抱罕县名注见灵帝中平元年雍州注见唐宗开元十年京兆狄道县名注见高后六年】
　　冬吴始作太庙
　　书法【前书魏始建社稷宗庙志僣始也此其书始何缓辞也呉于是立国改元三十五年矣而始作太庙特书曰始所以志其慢也纲目宗庙书始二书初一丁巳年北汉主】
　　【丙子】十九年【魏甘露元年呉太平元年】春正月以姜维为大将军○夏四月魏司马昭始服衮冕赤舄质实【衮冕注见平帝元始五年赤舄注见献帝建安十八年】○魏主髦视学
　　【初魏主髦宴羣臣于东堂与诸儒论夏少康汉高祖优劣以少康为优至是幸太学与诸儒论书易及礼诸儒莫能及常与中防军司马望侍中王沈散骑常侍装秀及钟会等讲宴于东堂特加礼异魏主性急请召欲速以望职在外特给追锋车虎贲五人每有集会輙驰而至望孚之子也】质实【司马孚河内人王沈晋阳人机之子裴秀闻喜人潜之子】
　　秋七月姜维伐魏与其将邓艾战败绩集览【败绩左传庄十一年大崩曰败绩注师徒挠败若沮岸崩山防其功绩故曰败绩】
　　【姜维自狄道还驻钟提魏人以其力竭未能更出安西将军邓艾曰彼有乘胜之势我有虚弱之实一也彼上下相习我将易兵新二也彼以船行我以陆军三也狄道陇西南安祁山各当有守彼专为一我分为四四也彼从南安因食羌谷若趣祁山熟麦千顷五也贼有黠计其来必矣秋维复出祁山闻艾有备乃回趣南安艾与战于叚谷大破之死者甚众蜀人由是怨维】质实【陇西郡名注见秦王政三年南安郡名注见建兴六年祈山注同上年叚谷水名在巩昌府清水县东南南山下蜀将姜维为邓艾败于叚谷星散流离即此】
　　书法【不书邓艾败之尊汉也】
　　八月魏司马昭自为大都督奏事不名假黄
　　书法【效操而未尽敢者也然奏事不名与賛拜不名则有间矣终纲目奏事不名一书而已书假黄钺始此终纲目书假黄钺七黄钺四详晋惠帝永熙元年】
　　○吴孙峻卒以其从弟綝为侍中辅政
　　书法【孙峻何罪峻也呉臣卒无不书官者惟吕防孙峻不书削之也】
　　○吴大司马吕岱卒
　　【始岱亲近徐源慷慨有才志岱赐以巾褠舆共言论后遂荐拔官至侍御史源好直言岱有得失輙諌诤又公论之或以告岱岱叹曰是我所以贵徳渊者也及源死哭之甚哀曰徳渊岱之益友今不幸岱复于何所闻过乎卒年九十六】集览【巾褠巾首服也褠古侯反单衣也案单衣即中单实録曰古者朝燕之服有中单宋文帝令雷次宗以巾褠侍讲贵徳渊贵重之也徐源字徳渊】质实【吕岱广陵人】
　　冬十月吴孙綝杀大司马滕将军吕据
　　【呉车骑将军吕据在江都闻孙綝辅政大怒表荐滕为丞相綝更以为大司马出驻武昌未行据引兵还约共废綝綝遣从兄宪将兵逆据而使人趣行惧勒兵自卫綝表反发兵攻围之或劝曰引兵至苍龙门将士必委綝就公矣时夜已半特与据期又难举兵向宫比晓据不至綝兵大会杀夷三族或劝据奔魏据曰吾耻为叛臣遂自杀】质实【江都县名注见献帝兴平元年武昌郡名注见建兴七年】
　　书法【据亦孙仪耳则何以书綝国贼非峻比也故书杀罪之】
　　魏以卢毓为司空
　　【魏以卢毓为司空毓固让司校尉王祥诏不许祥至孝继母朱氏遇之无道祥愈恭谨朱氏子览年数岁每见祥被棰輙涕泣抱其母母以非理使祥览輙与俱及长娶妻母虐使祥妻览妻亦趋之母为少止祥渐有时誉母深疾之密使酖祥览径起取酒祥不与母夺而反之后母赐祥馔览輙先尝母惧遂止汉末遭乱隐居三十余年不应州郡之命母终毁瘁杖而后起徐州刺史吕防檄为别驾委以州事政化大行时人歌之曰海沂之康实頼王祥邦国不空别驾之功】集览【母终为句母之寿终也海沂索隐曰沂水出东海故曰海沂沂又注见献帝建安三年】质实【卢毓涿郡涿人植之子王祥琅邪临沂人吕防任城人】
　　吴孙綝杀将军王惇
　　【綝负贵倨傲多行无礼惇与峻从弟宪谋杀之事泄皆死】
　　书法【于是惇及峻从弟宪谋杀綝綝杀之昌为不书宪宪弟也纲目之意微矣是故孙宪弟也谋诛綝綝杀之则不书杀宪而止书杀惇李克宁叔也谋作乱存朂杀之则不书其党而书杀五代戊辰年轻重之权衡也】
　　【丁丑】二十年【魏甘露二年呉太平二年】夏四月吴主亮始亲政
　　【呉主亮亲政事大将军孙綝表奏多见难问又科兵子弟十八已下十五已上三千余人选大将子弟年少有勇力者使将之日于苑中教习曰吾立此军欲与之俱长数出中书视大帝时旧事问左右侍臣曰先帝数有特制今大将军问事但令我书可邪尝食生梅使黄门至中藏取蜜蜜中有防矢召问藏吏藏吏叩头亮曰黄门从尔求蜜邪吏曰向求实不敢与黄门不服亮令破防矢矢中燥因大笑谓左右曰若矢先在蜜中中外俱湿今外湿里燥必黄门所为也诘之果服左右惊悚】集览【特制事皆经省而特有诏制也】
　　书法【始亲政何峻专也终纲目书始亲政六是年宋乙丑年文帝丁未年魏宏齐辛未年魏宏陈己夘年周毓壬辰年周邕皆或专之者也】
　　魏扬州都督诸葛诞起兵讨司马昭六月昭奉其主髦攻之吴人救之不克而还考异【提要奉作以】
　　【诞素与夏侯等友善等死王淩母邱俭相继诛灭诞内不自安乃倾帑赈施曲赦有罪以收众心飬轻侠数千人为死士司马昭初秉政长史贾充请遣参佐慰劳四征且观其志充至淮南见诞论时事因曰洛中诸贤皆愿禅代君以为何如诞厉声曰卿非贾豫州子乎世受魏恩岂可以社稷输人若洛中有难吾当死之充黙然还言于昭曰诞再在扬州得士众心今召之必不来然反疾而祸小不召则反迟而祸大不如召之充逵之子也诏以诞为司空诞遂杀扬州刺史乐綝敛屯田兵十余万及新附四五万人聚谷足一年食为闭门自守计遣长史呉纲将小子靓至呉称臣请救司马昭奉魏主髦及太后讨之呉使将军全怿全端唐咨等与文钦同救诞六月昭督诸军二十六万进屯邱头使将军王基陈骞围寿春围未合怿等将众因山乘险突入城昭敕基敛军坚壁基累求进讨会呉朱异率三万人屯安丰为钦外势诏基转据北山基曰今围垒转固兵马向集当修守备以待越逸而更移兵守险使得放纵虽有智者不能善其后矣遂守便宜上疏报听于是四靣合围堑垒甚峻击钦异皆破走之秋呉孙綝大发卒出屯镬里复遣异等解寿春之围魏人又击破之异走归綝綝使异更死战异以士卒乏食不从綝怒斩异而还綝既不能拔出诞而防败士众自戮名将呉人咸怨昭乃纵反间言呉救方至大军乏食势不能乆诞益寛恣食俄而乏粮外救不至蒋班焦彛诞谋主也言于诞曰宜及众心尚固并力决死攻其一靣犹有可全空坐守死无为也诞不听欲杀之班彛逾城出降全怿兄子辉等得罪于呉奔魏司马昭作辉书告怿等说呉中怒怿等不能拔寿春城欲尽诛诸将家故逃来归命怿等遂帅其众出降】集览【轻侠轻去声不持重也侠之言挟以权力侠辅人者也小子靓小少也靓少子之名】质实【贾充襄陵人陈骞东阳人矫之子安丰县名注见光武建武七年】
　　书法【于是诞不就徴杀扬州刺史敛兵自守耳书起兵讨何予之也昌为予之诞尝有死难之语近于以身殉国者纲目于此不书魏主髦自将书奉其主髦则非髦意而制于昭也明矣故止书攻凡书奉其主云者皆不出于其主者也终纲目书奉其主奉帝四是年晋惠帝太安二年再书永与元年】
　　发明【考之分注诞非纯于起义者特廹于内不自安耳然纲目书起兵书讨昭畧无贬词昭既奉主而行分注曰讨而纲目止书曰攻岂自相矛盾哉分注备前史之言而纲目出于特笔故所书如此当是之时司马昭脇制其君前书自为大都督奏事不名假黄钺则是簒势已成于废放之后矣天下之人有能奋臂倡义皆君子之所予不遑恤其他故夫急于讨贼则凡心迹之纯驳人品之高下事业之成败皆置不论直欲诛簒逆之人而后已昭虽挟主为重然皆命在其手岂得谓之奉辞伐叛此义茍行则如昭等比将无所容于天地之间而天下后世亦不可以名欺矣故曰纲目脩而乱臣贼子惧】
　　姜维伐魏
