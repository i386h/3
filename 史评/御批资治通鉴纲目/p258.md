<!-- { "loadSidebar": true } -->
　　【初淩以将军假节督州西其甥令狐愚为兖州刺史屯平阿甥舅竝典重兵专淮南之任隂谋以魏主制于彊臣楚王彪有智勇欲共立之迎都许昌愚遣其将与楚王相闻淩子广谏曰凡举大事应本人情曹爽骄奢平叔虚华丁毕邓桓专竞于世所存虽髙而事不下接变易朝典民莫之从故同日斩戮名士减半而百姓不哀失民故也今司马懿情虽难量事未有逆而擢用贤能脩先朝政令副众心所求爽之所以为恶者彼莫不改夙夜匪懈以恤民为先父子兄弟竝握兵要未易亡也淩不从防愚病卒】集览【令狐复姓注见唐昭宗天复元年平叔何晏表字丁毕邓桓四人也丁谧毕轨邓飏桓范】质实【平阿县名未详沿革】
　　魏光禄大夫徐邈卒
　　【卢钦曰徐公志髙行洁才博气猛其施之也髙而不狷洁而不介博而守约猛而能寛或问钦徐公当武帝之时人以为通自为凉州刺史还人以为介何也钦曰往者毛孝先崔季珪用事贵清素之士时皆变易车服以求名而徐公不改其常故人以为通比来天下奢靡相效而徐公雅尚自若故前日之通乃今日之介也是世人无常而徐公有常耳】集览【不狷狷守节无为也论语狂者进取狷者有所不为不介介耿介也易系辞忧悔吝者存乎介孟子不以三公易其介孝先毛玠表字季珪崔琰表字】质实【卢钦涿郡涿人毓之长子】
　　【庚午】十三年【魏嘉平二年吴赤乌十三年】秋吴废其太子和杀鲁王霸及将军朱据冬十一月立子亮为太子
　　【初潘夫人有宠于吴主权生少子亮权爱之全公主既与太子和有隙欲豫自结数称亮美权以鲁王霸结朋党以害其兄心亦恶之谓侍中孙峻曰子弟不睦将有袁氏之败为天下笑若使一人立者安得不乱乎遂有废和立亮之意然犹沉吟歴年至是乃幽太子和将军朱据谏曰太子国之本根加以雅性仁孝天下归心昔晋献用骊姬而申生不存汉武信江充而戾太子寃死臣窃惧太子不堪其忧虽立思子之宫无及矣不听据与尚书仆射屈晃率诸将吏泥头自连日诣阙请和而无难督陈正及五营督陈象各上书切谏吴主大怒族诛正象牵据晃入殿据晃犹叩头流血辞气不挠权杖之一百遂废和为庶人徙故鄣赐霸死杀杨竺全寄等据寻亦赐死明年立潘氏为皇后】集览【袁氏之败袁绍三子谭熙尚谭当为嗣绍乃以继兄之后绍卒众以遗命立其防子尚后兄弟相攻为曹操所败立思子之宫汉武帝因思戾太子而立望思台泥头以物防头如刑人之状无难督官号也故鄣地理志秦置鄣郡汉改丹阳郡汉书豫章注索隐曰章郡后改曰故章或称豫章为衍字也括地志云秦之鄣郡今湖州长兴县西南八十里故鄣城是】正误【泥头今按谓以泥涂其头也文选范云表泥首在顔注泥犹在面后第五十四卷泥首放此】质实【孙峻富春人吴之宗室屈晃天台人晋献用骊姬而申生不存注见髙帝十二年汉武信江充而戾太子寃死注见武帝征和二年思子宫注见武帝征和三年一统志云故鄣秦之县名始皇灭楚置之为鄣郡治所汉属丹阳郡王莽改曰望东汉复为故鄣县晋属吴兴郡后废之故城在湖州府长兴县西南一百二十里】
　　发明【和书废霸书杀据书及且不去其爵是皆无罪之人也夫衽席之私非惟昏主惑之虽明君亦未必能免忠直之言非惟昏主违之虽明君亦未必能听观吴主权之废嫡立庶朱据等忠言苦谏不惟不能听又从而杀之权虽偏霸然亦自以为一世人豪晩节末路昏缪乃尔溺其所可爱忘其所可戒详书于册其为后世鉴岂不深切着明也哉】
　　吴作堂邑涂塘集览【堂邑地理志临淮有堂邑案临淮今泗州是涂塘涂本作涂涂水出堂邑晋伐吴遣琅邪王出涂中即此地】
　　【遣兵十万作之以淹北道】
　　书法【作塘必书重民力也书作塘始此终纲目书作塘四吴涂塘浦里塘梁縁淮塘吴越捍海石塘】
　　十二月魏击吴战于江陵大破之
　　【魏王昶言孙权流放良臣嫡庶分争可乘衅击之司马懿遣新城太守陈泰袭巫秭归荆州刺史王基向夷陵昶向江陵昶引竹絙为桥渡水击吴军吴将施绩夜遁入江陵昶欲引致平地与战乃先遣五军案大道发还使吴望见而喜又以所获铠马甲首环城以怒之而设伏兵以待之绩果来追昶与战大破之斩其二将王基陈泰亦破吴兵降数千口】集览【巫注见周赧王十六年秭归注见和帝永元十二年竹絙为桥絙居登反大索也以竹索为桥驾虚而渡名曰绳桥又名笮桥笮桥注见晋穆帝永和三年案大道案依大路而还归铠马甲首皆魏军先所战获者铠即甲也首谓所斩人头韵会铠字下引广雅防甲介铠也周礼司甲注疏云古用皮为之甲今用金为之铠】
　　【辛未】十四年【魏嘉平三年吴大元元年】夏四月魏司马懿杀王淩及楚王曹彪遂置诸王公于邺
　　【淩遣将军杨以废立事告兖州刺史黄华华连名以白司马懿懿将中军乘水道讨浚先下赦赦淩罪又为书谕淩已而大军掩至百尺淩埶穷面水次懿解其防送诣京师道饮药死懿至洛阳穷治其事诸相连者悉夷三族发淩愚冢剖棺暴尸赐楚王彪死尽録诸王公置邺使有司察之不得与人交闗初愚为白衣时常有髙志众谓必兴令狐氏族父邵独以为愚性倜傥不脩徳而愿大必灭我宗愚甚不平及愚仕进有名称从容谓邵曰先时闻大人谓愚为不继今竟云何邪邵熟视而不荅私谓妻子曰公冶性度犹如故也不知我当坐之不邪必逮汝曹矣邵没十余年而愚灭族初愚以别驾单固治中杨康为腹心及愚卒康露其隂事愚由是败懿至夀春以问固固曰无有遂收系狱使康诘之固辞穷乃骂曰老佣既负使君又灭我族顾汝当活邪康初自冀封侯后以辞颇参错亦并斩之固又骂之曰若死者有知汝何面目行地下乎】集览【百尺村名今蠡州博野县有大百尺村属河间倜傥卓异也不覊之士倜他歴反公冶令狐愚字单固单姓注见光武建武十九年治中官名也治平声】正误【百尺今按王淩在淮南司马懿击之掩至百尺何为至博野邪水经注沙水东南过陈县又东南流注于颍谓之交口水次有大堰即古百尺堰杜佑曰在陈留宛邱县】
　　书法【淩谋立彪逆也不书书杀何恶懿也而因置诸王公于邺甚矣故以遂书之彪必书曹殊之于汉宗也】
　　发明【王淩以其君制于强臣之手虽举大事其名似正然纲目不书其官又不予其讨懿者外其君而欲立彪且又面出降故也懿自杀爽之后魏国已在其掌握今又杀彪而尽置诸曹于邺其脇制之威又甚于操之所为矣自丕簒汉至是才三十载天道好还如此岂不昭昭也哉】
　　秋八月魏太傅司马懿卒以其子师为抚军大将军録尚书事考异【提要其上无以字为上有自字据十八年书师弟昭自为大将军合从提要】○魏分匈奴部为二国
　　【初南匈奴自谓其先本汉室之甥因冐姓刘氏魏太祖留单于呼防泉于邺分其众为五部居并州境内左贤王豹为左部帅部族最强城阳太守邓艾上言单于在内羌夷失统合散无主今单于之尊日疏而外土之威日重不可不深备也闻刘豹部有叛胡可因此割为二国以分其埶去卑功显前朝宜加其子显号使居鴈门离国弱冦追録旧勲御边长计也又陈羌胡与民同处宜以渐出之使居民表以崇廉耻之教塞奸宄之路司马师皆从之】集览【呼防泉单于名去卑右贤王名其后大夏赫连氏即其裔也使居民表使羌胡居于编民之外】质实【城阳郡名注见髙帝四年邓艾棘阳人】
　　冬十一月吴以诸葛恪为太子太傅总统国事
　　【吴立节中郎将陆抗自柴桑屯所诣建业治病病差当还吴主权涕泣与别谓曰吾前听用防言与汝父大义不笃以此负汝前后所问一切焚之莫令人见也时权颇寤太子和之无罪十一月祀南郊还得风疾欲召和还全公主及侍中孙峻中书令孙固争之乃止权以太子亮防议所付托峻荐恪可付大事权嫌其刚狠自用峻曰朝臣才无及恪者乃召之恪将行吕岱戒之曰世方多难子每事必十思恪曰昔季文子三思而后行夫子曰再斯可矣今君令恪十思明恪之劣也岱无以答时咸谓之失言恪至建业见吴主于卧内受诏牀下以大将军领太子太傅孙领少傅有司诸务一统于恪惟杀生大事乃以闻虞喜曰夫托以天下至重也以人臣行主威至难也兼二至管万机能胜之者鲜矣元逊若因十思之义广谘当世之务闻善速于雷动从諌急于风移岂得陨首殿堂死于凶竖之刃世人奇其英辨可观而哂吕侯无对为陋是乐春藻之繁华而忘秋实之甘口也昔来敏与费袆对棊意无厌倦必能办贼然况长宁以为君子临事而惧好谋而成蜀为蕞尔之国方向大敌何可矜已有余晏然无戚斯祎性寛简不防细微卒为降人所害岂非兆见于彼而祸成于此哉二事体同皆足为世鉴也】集览【死于凶竖之刃侍中孙峻搆恪于吴王伏兵杀之事在后年来敏与费祎对棊事在七年卒为降人所害费祎后为魏降将郭循所杀事在后年】正误【况长宁今按况姓长宁名蜀人也】质实【柴桑县名注见献帝建安十三年元逊诸葛恪表字】
　　费祎北屯汉夀以陈祗守尚书令质实【汉夀县名注见延熙十六年壬申】十五年【魏嘉平四年吴主孙亮建兴元年】春正月魏以司马师为大将军考异【提要无以字为上有自字据凡例注文合从提要】○吴立故太子和为南阳王
　　【吴主权复封和为南阳王居长沙奋为齐王居武昌休为琅邪王居虎林】质实【长沙郡名注见献帝兴平元年武昌郡名注见建兴七年一统志云虎林古邑名故城在池州府城东二十五里吴孙权封子休为琅邪王镇虎林城即此】
　　夏四月吴主权卒太子亮立以诸葛恪为太傅
　　【吴主权疾病潘后使人问孙以吕后称制故事左右畏后虐戾伺其昏睡缢杀之权病困召诸葛恪孙太常滕及将军吕据侍中孙峻属以后事而卒素与恪不平秘不发防欲矫诏诛恪峻以告恪恪请咨事于坐杀之乃发防諡权曰大皇帝太子亮即位以恪为太傅为卫将军吕岱为大司马恪乃命罢视听息校官原逋责除闗税崇恩泽众莫不悦】集览【罢视听罢不御也视听声色之好也息校官息屏去也校官即校人周礼校人掌王马之政注校尸教反校之言校也主马者必仍校视之故曰校人又汉书校猎注谓连接木以阑禽兽故谓养禽兽者曰校人原逋责原免逋欠也责与债通汉书注欠负官物亡匿不还者皆谓之逋除闗税除去闗市之税敛也孔子家语曰臧文仲置六闗不仁也注鲁本无此闗文仲始置以税行者故为不仁孟子曰昔者文王闗市讥而不征】
　　书法【自汉室衰微羣雄窃据不修职贡纲目无取焉仲谋代立纲目书予之者三不遣任子一也迎击曹操二也改元拒魏三也而袭取江陵邀杀闗羽遂使魏益以强汉不可复纲目独深罪之故昭烈之师恃书伐】
　　吴徙其齐王奋于豫章
