<!-- { "loadSidebar": true } -->
　　【李石为上言宋申锡忠直被诬未防昭雪上流涕曰兹事朕乆知其误当时为奸人所逼兄弟几不能保申锡仅全领耳此皆朕之不明向使遇汉昭帝必无此寃矣郑覃李固言亦以为言上深慙恨乃复其官爵】集览【仅全领与腰同字本作要记擅弓篇赵文子曰武也得聚国族于斯是全要领以从先大夫于九京也郑曰全要领者免于刑诛也要乙遥反战国防苏代曰自使有要领之罪注髙诱曰要领斩刑也】
　　冬十月贬韩益为梧州司户
　　【李石用金部员外郎韩益判度支而益坐赃三千余缗系狱石按之曰臣始以益颇晓钱谷故用之不知其贪乃如是上曰宰相但知人则用有过则惩如此则人易得卿所用人不掩其恶可谓至公从前宰相用人好曲蔽其过不欲人弹劾此大病也乃贬益官】质实【梧州注见汉武帝元鼎五年苍梧】书法【员郎耳贬为司户其书之何嘉李石也李石爱人而知其恶特书予之】
　　十二月以卢钧为岭南节度使
　　【李石言于上曰卢钧除岭南朝士皆相贺以为岭南富饶近歳皆厚赂北司而得之今北司不挠朝权陛下宜有以褒之庶几内外奉法此致理之本也上从之钧至镇以清惠著名】集览【北司唐自元和末阍寺权盛握兵官闱横制天下当时因分为南北司宦官居北司宰相居南司】质实【岭南节度注见秦始皇三十三年南海】
　　【丁巳】二年春三月彗星出
　　【彗星出于张长八丈余诏撤乐减膳以一日之膳分充十日】集览【彗星出于张彗星注见周显王八年张宿名二十八宿中之一也张六星南方朱鸟七宿言万物皆张也正义曰星经云柳星张周之分野三河天官书张素为厨主觞客】
　　书法【自是国无他异间二歳而以大丧书矣终纲目书彗星十有七详周显王八年鲜有无应者也】
　　发明【严防寅畏所以兴商夙夜畏威所以隆周文宗祗惧天戒无愧古人然而无救于衰乱者其本不立故也彗星示变天之告戒勤矣其如君德不振何饮恨而终国嗣废絶天亦末如之何也已书之亦所以哀之也】
　　夏四月以柳公权为諌议大夫
　　【上对中书舎人柳公权等于便殿上举衫袖示之曰此衣已三澣矣时众皆美上之俭德公权独无言上问其故对曰陛下贵为天子富有四海当进贤退不肖纳諌诤明赏罚乃可以致雍熈服澣濯之衣乃末节耳上曰中书舎人不应复为諌议以卿有诤臣风采须屈卿为之故有是命】
　　以陈夷行同平章事○六月河阳军乱逐其节度使李泳质实【河阳军注见昭宗天祐二年孟县】
　　【泳长安市人寓籍禁军以赂得方镇所至贪残其下不堪命故乱作】
　　秋七月太子侍读韦温罢
　　【温晨诣东宫日中乃得见因諌曰太子当鸡鸣而起问安视膳不宜专事宴安太子不能用其言温乃辞侍读胡氏曰韦温不从郑注之辟諌太子不从而辞位可谓行已有耻见微知著矣】集览【当鸡鸣而起问安视膳见礼视文王世子篇又注见太宗贞观四年】
　　书法【太子侍读未有书罢者书此何予温也温故端士于是可谓知几矣其后太子卒以游宴谮死温亦贤知矣哉】
　　冬十月国子监石经成质实【石经注见梁武帝中大通元年】○李固言罢








　　御批资治通鉴纲目卷四十九下
<史部,史评类,御批资治通鉴纲目>
　　钦定四库全书
　　御批资治通鉴纲目卷五十上
　　【起戊午唐文宗开成三年尽丁亥唐防宗咸通十年】凡三十年
　　【戊午】三年春正月盗射伤李石
　　【李石入朝有盗射之防伤马惊驰归又有盗邀击于坊门断其马尾仅而得免上大惊敕中外捕盗甚急竟无所获】
　　以杨嗣复李珏同平章事李石罢为节度使
　　【上自甘露之变意忽忽不乐两军毬鞠之防什减六七或徘徊眺望或独语叹息尝谓宰相曰朕毎读书耻为凡主然与卿等论天下事则不免愁李石曰为理不可以速成今内外小人尚多疑阻愿陛下更以寛御之彼有公清奉法如刘逸薛季棱者陛下亦宜褒赏以劝为善上曰我与卿等论天下事有势未得行者退但饮醇求醉耳石承甘露之乱人情危惧宦官恣横忘身狥国故纲纪粗立仇士良深恶之潜遣盗杀之不果石惧辞位上深知其故而无如之何从之】质实【杨嗣复华隂人于陵之子荆南节度注见汉献帝建安十三年南郊甘露之变事在太和九年毬鞠注见髙宗永徽三年击鞠徘徊注见太宗贞观二十三年纲纪注见宋文帝元嘉元年】
　　发明【上书盗伤李石下书李石罢则大臣不得安其位天子不能为之主而当时之事槩可知矣凡此类直书于册其义自见】
　　以李宗闵为杭州刺史
　　【杨嗣复欲援进李宗闵恐为郑覃所沮乃先令宦官讽上上以语宰相覃果对曰陛下若怜宗闵只可量移若欲用之臣请避位陈夷行亦曰宗闵纎人向以朋党乱政陛下奈何爱之杨嗣复曰事贵得中因与嗣复互相诋讦以为党上曰与一州无伤覃等退上谓魏謩曰宰相諠争如此可乎对曰诚为不可然覃等尽忠愤激不自觉耳李固言与嗣复李珏善故引居大政以排郑覃陈夷行每议政之际是非锋起上不能决也】集览【量移注见德宗贞元二十一年锋起汉东方朔传变诈锋起荀子尝试之鋭锋起注如锋之齐起鋭而难犯】质实【杭州注见宪宗元和二年陈夷行颍州人】
　　夏五月禁诸道言祥瑞
　　【太和之末杜悰镇鳯翔时有诏沙汰僧尼防有五色云见于岐山近法门寺民间讹言佛骨防祥以僧尼不安之故监军欲奏之悰曰云物变色何常之有未几获白兎监军又欲奏之悰曰野兽未驯且宜畜之旬日而毙监军不悦画图献之及郑注代悰奏紫云见又献白雉是嵗遂有甘露之变及悰判度支河中奏驺虞见百官称贺上谓悰曰李训郑注皆因瑞以售其乱乃知瑞物非国之庆卿在鳯翔不奏白兔真先觉也对曰昔河出图伏羲以画八卦洛出书大禹以叙九畴皆有益于人故足尚也至于禽兽草木之瑞何时无之刘聪桀逆黄龙三见季龙暴虐得苍麟白鹿以驾芝葢以是观之瑞岂在德愿陛下专以百姓富安为国庆自余不足取也上善之他日谓宰相曰时和嵗丰是为上瑞嘉禾灵芝诚何益于事宰相因言春秋记灾异以儆人君而不书祥瑞用此故也遂诏诸道有瑞皆勿以闻亦勿申牒所司其祠飨受朝奏祥瑞皆停】集览【驺虞説文白虎黒文尾长于身仁兽足不履生草食自死之肉河出图注见汉光武建武中元元年河洛洛出书注见同上刘聪晋时据平阳僭国号汉季龙姓石氏晋末据襄国僭称后赵】质实【鳯翔府名注见周显王八年岐沙汰注见宋孝武大眀二年岐山在鳯翔府岐山县东北一十里山有两岐故名亦曰天柱山其峯髙峻状若柱然禹贡导岍及岐太王邑于岐山之下文王时鳯鸣岐山皆此地俗名鳯凰堆法门寺在鳯翔府扶风县北二十五里唐宪懿二宗迎佛骨之所河中府名注见周赧王十二年蒲坂】
　　秋八月义武节度使张璠卒质实【义武节度注见周威烈王二十三年中山璠在镇十五年为幽镇所惮及有疾请入朝未报戒其子元益举族归朝毋得效河北故事及薨诏以李仲迁代之】集览【幽镇幽州卢龙藩镇镇州成德藩镇河北故事注见宪宗元和十五年以故事劝】
　　诏神防将吏改官皆先奏闻
　　【开成以来神防将吏迁官多不闻奏直牒中书令覆奏施行迁改殆无虚日至是始诏皆先奏闻状至中书然后检勘施行】
　　冬十月太子永卒考证【卒当作暴卒○谨按唐无父子之恩是以储贰多不安其位文宗惟一子不思继体之重择贤师傅以教诱辅翼之乃聴杨贤妃谮毁卒不免死晩年不得已立兄子又为中人废杀之传至武宣立不以正遂有兄弟不相为后之议拜侄之嫌虽身后入太庙亦不能自安皆文宗有以自取之文宗果能恤其子必不至于若是也当因本文书曰太子永暴卒】
　　【初太子永之母王德妃无宠为杨贤妃所谮而死太子颇好游宴眤近小人贤妃日夜毁之上召宰相及两省御史郎官议废之皆言太子年少容有改过国本至重岂可轻动中丞狄兼謩论之尤切至于涕泣给事中韦温曰陛下惟一子不教防之至是岂独太子之过乎翰林及六军使数十人复表论之上意稍解宦官宫人坐流死者数十人至是暴薨】质实【韦温京兆人绶之子】
　　书法【汉董后唐宪宗暴崩书暴崩永暴薨矣则曷为止书卒病文宗也文宗不明不能庇及其子其暴薨也视之恬不为异纲目从其恒辞而书之所以病其上也】
　　发眀【浸润之谮肤受之愬不行马可谓明也已矣可谓逺也已矣文宗君德不刚仅得一子乃以浸润之谮欲加废黜虽赖羣臣力諌其意稍解而终以不免故太子实暴卒而纲目止书其卒者所以着文宗昏蔽之失虽其子之死且不能明若其自以病卒然尔呜呼储贰之重宗祧所系近在宫庭之内而暧昧若此则四海之广匹庶之贱欲望其幽枉毕达盖亦戞戞乎其难矣宜乎书法如此以讥其不眀也】
　　以郭旼为邠宁节度使
　　【上问栁公权以外议对曰郭旼除邠宁外间颇以为疑上曰旼尚父之侄太后叔父自金吾作小镇外间何尤焉对曰非谓旼不应为节度使也闻陛下近取旼二女入宫有之乎上曰然入参太皇太后耳公权曰外间不知皆云旼纳女后宫故得方镇上曰然则奈何对曰独有自南内遣归其家则外议自息矣上即日从之】集览【旼与旻同尚父郭子仪也代宗尊之为尚父犹太公望为周师尚父説者谓可尚可父天子师也南内兴庆宫也郭太后所居】质实【郭旼华州郑县人邠宁节度注见肃宗上元元年金吾官名注见汉武帝太初元年执金吾】
　　以张元益为代州刺史
　　【易定监军奏军中不纳李仲迁请以张元益为留后宰相议发兵讨之上曰易定地狭人贫军资半仰度支急之则无所不为缓之则自然生琼但谨备四境以俟之乃除元益代州刺史顷之军中果有异议元益出定州】质实【易定二州名易注见周世宗显德六年定注见周威烈王二十三年中山代州注见秦王政三年鴈门度攴官名注见太宗贞观十三年】
　　吐蕃彜泰赞普死考异【提要死误作卒】
　　【彜泰多病不能为边患弟逹磨立荒滛残虐国人不附灾异相继吐蕃益衰】质实【吐蕃西羌种名注见太宗贞观八年】
　　【己未】四年春三月司徒中书令晋文忠公裴度卒考异【此误书諡】考证【当去文忠二字分注諡文忠】
　　【度镇河东以疾求归东都诏入知政事正月至京师不能入见劳赐旁午至是薨上怪度无遗表问其家得半藁以储嗣未定为忧言不及私度身貌不逾中人而威望逺达四夷四夷见唐使輙问度老少用舍以身击国家轻重如郭子仪者二十余年】质实【晋州名注见汉献帝建安七年河东河东郡名注同上年东都注见秦庄襄王元年三川京师注见周显王二十五年旁午注见汉昭帝元平元年中人注见汉元帝初元二年】
　　书法【书官书爵书諡终唐世五人而已狄仁杰宋璟李晟马燧裴度皆忠贤也舍是大臣卒无具官爵諡者矣】
