<!-- { "loadSidebar": true } -->
　　八月进王建爵为蜀王○杨行宻遣兵击宣润州【初田頵破冯宏铎诣广陵谢杨行宻求池歙为巡属行宻不许頵怒而归頵兵彊财富好攻取行宻欲保境息民每抑止之頵隂有叛志李神福言于行密曰頵必反宜早图之行宻曰頵有大功反状未露今杀之诸将人人自危矣頵有良将曰康儒与頵谋议多不合行宻知之擢儒为庐州刺史頵以儒为贰于已族之儒曰吾死公亡无日矣頵遂与润州团练使安仁义同举兵行宻使李神福讨頵王茂章讨仁义茂章攻润州不克行宻使徐温将兵防之温易其衣服旗帜如茂章兵仁义不知出战温奋击破之夀州节度使朱延夀行宻妻弟也行宻素狎侮之延夀怨怒隂与頵通谋行密乃诈为目疾谓夫人曰吾不幸失眀诸子皆幼军府事当悉以授三舅夫人以报延夀行宻又遣人召之延夀至行宻执而斩之初延夀赴召其妻王氏曰君此行吉凶未可知愿日发一使以安我一日使不至王氏曰事可知矣部分僮仆授兵阖门捕骑至乃焚府舍曰妾誓不以皎然之躯为讐人所辱赴火而死頵升州得李神福妻子善遇之遣使谓神福曰公见机与公分地而王不然妻子无遗神福曰吾以卒伍事吴王为上将义不以妻子易其志頵有老母不顾而反三纲且不知乌足与言乎斩使者而进士卒皆感励頵遣王檀汪建将水军逆战神福因风縦火焚之檀建大败頵闻之自将水军逆战神福曰贼弃城而来此天亡也坚壁不战遣使告行宻请发兵防其归路行宻遣台蒙将兵应之】
　　杨师厚逼青州王师范降
　　【杨师厚进逼青州师范请降时朱全忠闻李茂贞将起兵恐其复刼天子而去欲迎车驾诣洛阳乃受之】
　　冬十月王建取防忠万施四州集览【防州注见汉献帝建安十九年巴东】质实【忠州一统志云唐初所置治临江县以巴臣蔓子及郡守严顔皆着忠烈故名天寳初改南賔郡乾元初复为忠州山南道宋陞为咸淳府元为忠州并临江县入焉本朝因之改属重庆府万州唐初所置治南浦县天寳初改南浦郡乾元初复为万州宋因之元以南浦县省入本朝初改州为县属夔州府施州隋末所置治清江县唐初以州江南道开元间改清江郡天寳初改清化郡乾元初复为施州宋属四川夔路元以清江县省入州属夔州路本朝初仍置施州属夔州府及置施州卫后省州入卫改置施州卫军民指挥使司属湖广道】
　　【议者以瞿唐蜀之险要建乃弃归峡屯军夔州】集览【瞿唐唐本作塘寰宇记夔州瞿塘在州东一里杜甫瞿塘懐古诗西南万壑注勍敌两崖开地与山根裂江従月窟来此四句述瞿塘之险要】质实【瞿唐峡名一统志云在夔州府城东旧名西陵峡乃三峡之门两岸对峙中贯一江灔滪堆当其口】
　　葛从周取兖州
　　【葛従周急攻兖州鄩使従周母登城谓従周曰刘将军事我不异于汝従周攻城为之少缓鄩简妇人及民之老疾者出之独与少壮者坚守以捍敌及师范使者至始出降全忠表鄩为保大留后】
　　宿衞使朱友伦卒
　　【友伦撃毬坠马而卒全忠疑崔为之杀同戏者十余人遣兄子友谅代典宿卫】
　　山南东道节度使赵匡凝取荆南表其弟匡明为留后质实【山南东道节度注见齐和帝中兴元年雍州】
　　【时天子微弱诸道多不上供惟匡凝兄弟委输不絶胡氏曰忠孝至行也有所利而为之外行虽美心内则恶是时唐室垂灭藩镇奉上非有赏可冀有罚可惧而二赵勉勉输贡是无所利而为之者可不谓之忠乎】集览【委输汉有三辅委输官汉书音义曰谓输送委积者也委输并去声】
　　李茂贞李继徽举兵逼京畿
　　【朱全忠之克邠州也执靖难节度使杨崇本妻于河中而私焉崇本怒使谓李茂贞曰唐室将灭父忍坐视之乎遂相与连兵侵逼京畿复姓名李继徽全忠恐其复有迁刼之谋乃发兵屯河中】
　　十一月杨行宻克宣州斩田頵
　　【初頵闻台蒙将至自将歩骑逆战蒙以杨行宻书徧赐頵将皆下马拜受蒙因其挫伏縦兵击之頵兵遂败奔还城守蒙引兵围之頵率敢死士数百出战蒙击斩之遂克宣州初行宻与頵同里相善约为兄弟及頵首至视之泣下与诸子以子孙礼事其母以李神福镇宣州神福以杜洪未平固譲不拜宣州长史骆知祥善治金谷牙推沈文昌善为文尝为頵草檄骂行宻行宻皆擢用之遣钱传瓘归杭州】
　　以独狐损同平章事裴防罢○张全义杀左仆射张濬【王师范之举兵濬预其谋朱全忠谋簒夺恐濬煽动藩镇讽全义杀之】
　　书法【张濬轻易反覆有余罪矣其具官何濬之存能使全忠畏忌则濬亦有过人者矣故特具官以罪全义】
　　【甲子】天祐元年春正月梁王全忠杀崔以崔逺栁璨同平章事【初崔假朱全忠兵力以诛宦官全忠既破李茂贞威震天下遂有簒夺之志惧与全忠外虽亲厚私心渐异乃谓全忠曰长安宻迩茂贞不可不为之六军十二卫但有空名请召募以实之使公无西顾之忧全忠知其意曲従之宻使麾下壮士应募以察之不之知与郑元规等缮治兵伏日夜不息及朱友伦死全忠益疑至是欲迁天子都洛恐立异密表等専权乱国请并其党郑元规等诛之诏皆贬之而以裴枢独狐损分判六军三司全忠宻令朱友谅杀及元规等数人胡氏曰人见崔深结宣武疑其有输唐社稷之意非敢尔直恶阉竖疾茂贞尔不然何用区区召补六军诸卫为王室壮形势哉是则自谓能制全忠而不知其在全忠之度内也故不择交不慎始终必倾亏崔张濬之事亦可鉴矣】
　　书法【杀者全忠也相逺璨者亦全忠也大而宰相生杀予夺皆出其手矣唐有不为梁乎】发眀【崔昌遐挟贼以自重至于不赴召命凌蔑天子自谓泰山可倚岂知复有今日纲目书全忠杀昌遐以崔逺栁璨同平章事则大臣生杀除拜皆在全忠掌握其威灵气焰已不复有唐室矣然昌遐为司空平章之日纲目已书于帝幸全忠营之下至于为司徒兼侍中之日又书于全忠进爵梁王之下皆以见其慿附贼臣之实至是反死于凭附者之手则昌遐比之匪人适足自殒其躯而已然昌遐有罪而纲目止书曰杀者全忠専杀不得为诛也昌遐实为宰臣而不书其官者已实有罪不得为大臣也权其轻重寓诸笔削则奸臣逆贼之罪与夫唐室灭亡之迹隠然俱见于书法之间矣吁】
　　梁王全忠屯河中表请迁都上发长安二月至陜考异【上当作帝】
　　【朱全忠引兵屯河中遣牙将奉表邠岐兵逼畿甸请上迁都洛阳时上御延喜楼及下裴枢已促百官东行驱徙士民号哭满路骂曰贼臣崔召朱温来倾覆社稷使我曹流离至此上遂发长安全忠以张廷范为御营使毁长安宫室百司及民间庐舍取其材浮渭沿河而下长安遂墟上至华州民夹道呼万嵗上泣曰勿呼万嵗朕不复为汝主矣舘于兴徳宫谓侍臣曰鄙语云纥干山头冻杀雀何不飞去生处乐朕今漂泊不知竟落何所因泣下霑襟左右莫能仰视二月至陕以东郡宫阙未成留止全忠来朝上延入寝室见何后后泣曰自今大家夫妇委身全忠矣】集览【畿甸礼大司马九畿方千里曰国畿郑元注夏曰县内殷周曰畿内天子所居州界名诗殷颂曰邦畿千里维民所止记王制篇千里之内曰甸郑元注为天子服治田出谷税纥干山头冻杀雀纥干山未详所在适披舆地要览见云中郡有纥真山注云胡语纥真华言千里也其山积雪春夏不消疑昭宗指此山而言也或者讹传干为真耳胡致堂曰昭宗之自比冻雀盖居不可如何之势也大家注见肃宗寳应元年】质实【纥干山一统志云即纥真山也在大同府城东北五十里纥真犹汉言千里其山冬夏积雪故谚曰纥真山头冻杀雀何不飞去生处乐】
　　书法【书表请予之欤上书屯河中则与刼迁无异矣方书表请随书发长安方书发长安随书至陕所以着全忠之威也】
　　发眀【书表请迁都本无贬词然上书全忠屯河中则见其亲捋大兵胁迁天子眀矣下书上发长安二月至陕则见天子不敢违有即日就道之意矣夫迁都大事必臣主合谋筮协吉卜日而行今全忠屯兵近畿迫胁乗舆乃以迁都为说殆与董卓逼迁长安无异纲目书之词不迫切而意已独至唐室至是其亦未如之何也已哀哉】
　　王建遣兵迎车驾
　　【上遣间使以御札告难于建建遣王宗祐将兵防凤翔兵至兴平遇汴兵不得进而还建始自用墨制除官云俟车驾还长安表闻】
　　书法【遣迎何讥也天子在难躬迎事未可知而遣兵迎以为是为恭而已故讥之是故其赴援书屯绵州其迎驾书遣兵皆所以深讥之也】
　　发眀【王建之兵实未尝得进而以迎车驾书之者予其勤王之意也然天子在难建不能躬走奔问官守以致其赴援之力则为义有所未尽故止书遣兵以见其若急而实缓此又轻重之权衡也】
　　三月以梁王全忠判六军诸衞事
　　梁王全忠赴洛阳
　　【全忠置酒私第邀上临幸遂赴洛阳督修宫阙上与之宴羣臣既罢留全忠及韩建饮皇后出自捧玉巵饮之宫人或附上耳语建蹑全忠足全忠不饮阳醉而出】
　　发眀【书全忠杀崔昌遐相崔逺栁璨则朝廷在其掌握书全忠表请迁都上发长安则天子在其掌握书全忠判六军诸卫则兵权在其掌握至是又书全忠赴洛阳言赴则见其飘忽震荡如水之赴壑莫之能遏此固特笔表其簒弑之急者也不然何以不书曰诣曰朝而书曰赴哉】
　　遣间使以宻诏告难于四方
　　【上复遣间使以绢诏告急于王建杨行宻李克用等令纠率藩镇以图匡复曰朕至洛阳则为全忠所幽闭诏勅皆出其手朕意不得复通矣】
　　发眀【呜呼昭宗至是无可言者矣然书遣间使告难于四方则见其倒垂之急犹有望于救解之意而逺近诸镇漠然未闻有一人恻然哀悯奔赴君父之厄者则是全忠凶威虐焰足以胁制天下而忠臣义士亦且束手无防莫之救也主危如此彼王建杨行宻李克用诸人奉头防窜各自封植其亦可愧也已其亦可诛也已人主观此可不兢兢业业也哉】
　　杨行宻遣兵击杜洪
　　【杨行宻复遣李神福将兵击杜洪朱全忠遣使诣之请舍鄂岳复修旧好行宻报曰俟天子还长安始敢闻命】
　　夏四月上至洛阳考异【提要上作帝】考证【上皆当作帝○谨按论史者皆言唐亡于藩镇亡于宦官皆非也唐亡者宰相也朱温在汴时不有宰相诱之岂能遽为曹孟徳哉昭宗愤天下之乱思用竒杰之士而卒得悖逆之臣始于张濬中于崔昭纬皆求救于温终于崔求援于温不特求援且教其营东都宫阙表迎车驾效尤孟徳而唐祚去矣呜呼为人臣者欲固位而毁其国犹欲安居而毁其家也哀哉】
　　【朱全忠奏宫室已成请车驾早发上遣宫人谕以皇后新产未任就路请俟十月东行全忠疑上俳佪俟变怒甚谓牙将防彦卿曰汝速至陕即日促官家发来闰月车驾发陕全忠迎于新安杀上左右及宫人数人自崔之死六军散亡俱尽余内园小儿二百余人従上而东全忠尽杀之预选二百人大小相类者衣其服而代之上初不觉累日乃寤自是上之左右使令皆全忠之人矣至洛阳入宫以蒋元晖王殷为宣徽南北院使张廷范为街使韦震为河南尹又召朱友恭氏叔琮为左右龙武统军典宿卫】
　　以梁王全忠为防国宣武宣义忠武节度使质实【防国军名注见周赧王十二年蒲版宣武军名注见昭宗光化二年宣义军名注见懿宗咸通十年义成军忠武军名注见秦二世二年】
　　更封钱镠为吴王
