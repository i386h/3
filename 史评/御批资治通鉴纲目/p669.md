<!-- { "loadSidebar": true } -->
　　田正遣其子布将兵助讨淮西
　　发明【宏正以魏博归命今又遣兵助讨淮西尤为可嘉故特书以予之】
　　○盗焚河隂转运院
　　【李师道数上表请赦吴元济上不从师道使大将将二千人趣夀春声言助官军实以缓元济也师道素养刺客奸人数十人説师道曰用兵所急莫先粮储今河隂院积江淮租赋请潜往焚之因刼东都焚宫阙亦救蔡一奇也师道从之遣攻河隂转运院烧钱帛三十余万缗匹谷二万余斛人情恇惧多请罢兵上不许】质实【夀春县名注见秦王政六年河隂县名注见汉光武建武十五年】
　　夏五月遣御史中丞裴度宣慰淮西行营
　　【诸军讨淮西久未有功上遣裴度诣行营宣慰察用兵形势度还言淮西必可取之状且曰观诸将惟李光顔勇而知义必能立功既而光顔数败贼军上以度为知人知制诰韩愈亦言淮西三小州残弊困剧之余而当天下之全力其破败可立而待然所未可知者在陛下断与不断耳因言诸道发兵各二三千人势力单弱心孤意怯难以有功环贼诸州壤地连接村落百姓悉有兵器习于战鬬识贼深浅皆愿自备衣粮保防乡里若令召募立可成军乞悉罢诸道军募土人以代之胡氏曰汉元帝宋文帝唐文宗虽勤俭愿治而以优柔不断反召衰乱不断之害大矣鋭然而断如景帝杀周亚夫东京锢名士苻坚伐江左梁武纳侯景隋文废储后太宗征髙丽徳宗和吐蕃皆确然必行莫可回沮然则断之为害岂小乎故凡一善之目或用之而是或用之而非无不然者惟明乎实理而慕其虚名未有不失者也人君欲明乎实理惟学而已矣】集览【淮西三小州申州义宁郡今信阳州是光州弋阳郡蔡州汝南郡三州皆在淮西属彰义藩镇心孤孤一本作狐史炤释文曰谓心若狐之疑】正误【心孤今按作孤为是】质实【李光顔太原人光进之弟】
　　六月盗杀中书侍郎同平章事武元衡击裴度伤首【上悉以兵事委武元衡师道客曰天子所以鋭意诛蔡者元衡赞之也请宻往刺之元衡死则他相不敢主其谋争劝天子罢兵矣师道资给遣之王承宗亦遣牙将尹少卿奏事且诣中书为元济游説辞指不逊元衡叱出之承宗又上书诋元衡至是元衡入朝有贼自暗中射杀之取其颅骨而去又击裴度伤首坠沟中京城大骇于是诏宰相出入加金吾骑士张露刃以卫之贼遗纸于金吾府县曰毋急捕我我先杀汝故捕贼者不敢甚急兵部侍郎许孟容见上言自古未有宰相横尸路隅而盗不获者此朝廷之辱也因涕泣又诣中书挥涕言请奏起裴中丞为相大索贼党于是诏内外搜捕购赏甚厚王士则告承宗遣卒张晏所为捕得鞫之并出承宗表诏议其罪晏等具服张靖以为疑屡言之上不聴竟诛之而师道客潜遁去】质实【金吾官名注见汉武帝太初元年】
　　书法【唐世宰相具官卒者三人重予之也于是见杀而具官焉元衡诚贤相哉】
　　发明【宰相谋人之国当使中外尊安社稷巩固百姓从风而向化四夷稽首而聴命若是则可以无负于经邦之职否则具位焉耳武元衡身为上宰而盗贼杀诸通衢不翅如猎狐兎岂不有愧于代天理物之任耶呜呼此亦可以求其故矣自大盗遗祸诸镇连衡更厯四世制御不得其术治之愈急则其势愈炽必至于智力俱困而后已幸而元和臣主有志当世力以平贼为事于是遣将出师毅然有守不以成败利钝而沮一定之谋然而叛党圜视而起亦可谓事变之极元衡躬任讨贼之责不以浮议为之动揺观其叱去游説之人不顾诋毁之时与贼为仇诚足以当大臣之职故虽身死贼手而纲目大书其官葢言其无忝股肱之位不失所守足为唐之相臣此固书法子之之意也夫贤人君子以身许国及其成功则亦有幸不幸存焉要之不失其正则虽死之年犹生之日而忠肝义胆直与天地相为始终臣恐后人或以元衡死于盗贼曲加拟议故特因纲目所书详为之説以告后之安于义命者云】
　　以裴度同平章事
　　【度病创卧二旬诏以卫兵宿其第中使问讯不絶或请罢度官以安恒郓之心上怒曰若罢度官是奸谋得成朝廷无复纲纪吾用度一人足破二贼遂以度为相度言淮西心腹之疾不得不除且朝廷业已讨之两河跋扈者将视此为髙下不可中止上以为然悉以用兵事委度讨贼愈急初徳宗多猜忌朝士有相过从者金吾皆伺察以闻宰相不敢私第见客度奏今寇盗未平宰相宜招延四方贤才与参谋议请于私第见客许之范氏曰徳宗禁锢宰相而使之其宰相亦涂其耳目以容身保位国之治乱民之休戚若不闻见焉自古以来未有聋瞽其大臣而可以为国者也夫疑之则勿任任之则勿疑置相者当择之于未用之前而不当疑之于既用之后未有可托天下而不保其不欺君者也然而人君多悦人之从己其未用也轻信之既用也过防之是以上下相防而政愈乱也】质实【恒郓二藩镇名恒谓王承宗郓谓李师道纲纪注见宋文帝元嘉元年禁锢注见汉章帝元和元年】
　　秋七月灵武节度使李光进卒
　　【光进与弟光顔友善光顔先娶其母委以家事母卒后光进乃娶光顔使其妻奉管钥籍财物归于其姒光进反之曰新妇逮事先姑先姑命主家事不可易也因相持而泣】
　　诏絶王承宗朝贡○八月朔日食○李师道遣兵袭东都捕得伏诛
　　【李师道置留后院于东都潜内兵数百人谋焚宫阙纵兵杀掠其小卒诣留守吕元膺告变元膺发兵围之贼众突出望山而遁都城震骇时留兵寡弱元膺坐皇城门部分指使意气自若都人赖以安东都西南皆髙山深林民不耕种专以射猎为生人皆趫勇谓之山橺元膺设重购以捕贼数日有山棚遇贼走召其侪引官军共围获之按验得其魁乃中岳寺僧圆浄为师道买田伊阙陆浑山间以舎山棚而衣食之捕获伏诛党舆死者凡数千人留守将及驿卒数人皆受其职名元膺鞫圆浄党与始知杀武元衡者乃师道也元宻以闻上业已讨王承宗不复穷治】集览【趫勇注见晋穆帝升平二年伊阙注见周安王十五年陆浑注见汉帝更始二年舎山棚舎如字馆也】质实【中岳寺在河南府登封县东嵩山神葢峯下】
　　九月以韩为淮西诸军都统
　　【初上以严绶在河东所遣裨将多立功故使镇襄阳且督诸军讨淮西绶无他材能但倾府库以赉士卒赂宦官以结声援拥众经年无尺寸功裴度屡言其军无政乃以韩为诸军都统亦欲倚贼自重不愿淮西速平时李光顔战最力欲结之举大梁城索得一美妇人容色絶世遣使遗之光顔乃大飨将士谓使者曰战士数万皆弃家逺来冒犯白刃光顔何忍独以声色自娱悦乎因流涕坐者皆泣乃即席厚赠使者并妓返之曰为光顔多谢相公光顔以身许国誓不与逆贼同戴日月死无贰矣】质实【襄阳府名注见汉献帝建安十二年大梁城注见周显王二十九年】
　　冬十月盗焚柏崖仓十一月焚献陵寝宫永巷质实【柏崖仓在怀庆府济源县柏崖城内献陵髙祖之墓注见太宗贞观九年永巷注见周赧王四十五年】○吐蕃请互市许之○十二月河东节度使王锷卒
　　【锷家奴告锷子稷匿所献家财上命遣中使检括裴度諌曰臣恐诸将帅以身后为忧上遽止使者以二奴付京兆杖杀之】
　　【丙申】十一年春正月张靖罢为河东节度使
　　【王承宗纵兵四掠幽沧定三镇皆苦之争上表请讨承宗上欲许之靖以为两役并兴恐国力不支请并力平淮西乃征恒冀上不为之止靖乃求罢从之范氏曰张靖言不失职进退以礼有大臣之体矣其后卒舍恒冀并力淮西如其所虑宪宗虽得之于裴度而失之于靖岂未之思乎】质实【淮西谓吴元济恒冀谓王承宗】
　　翰林学士钱徽知制诰萧俛罢考异【翰上漏以字】
　　【时羣臣请罢兵者众上患之故黜徽俛以警其余】集览【俛音免】质实【钱徽吴兴人起之子】书法【学士知制诰未有书罢者此其书何予断也于是讨蔡未克徽俛各请罢兵上不聴黜之然后异辞息矣】
　　制削王承宗官爵发兵讨之
　　【韦贯之屡请先取吴元济后讨承宗曰陛下不见建中之事乎始于讨魏及齐而蔡燕赵皆应之卒致朱泚之乱由徳宗不能忍数年之愤欲太平之速成故也上不聴诸军讨王承宗者互相观望独昭义节度使郗士美引精兵压其境大破承宗之众于柏乡】质实【柏乡一统志云本春秋晋之鄗邑地名汉为鄗县属常山郡隋分置柏乡县遥取汉北乡之名唐属栾州后改属赵州宋省柏乡为镇后复置县金沃州元赵州　国朝因之改属真定府】
　　盗断建陵门防质实【建陵肃宗之墓注见代宗广徳元年】
　　书法【于是凡五书盗逆党盛也然则宪宗之断诚不可及矣】
　　发明【自淮西用兵盗贼窃发纲目皆一一书之者所以着宪宗力于讨贼不以人情动揺之故而为之罢兵也下书髙霞寓败其义亦然】
　　○二月吐蕃赞普死
　　【新赞普可黎足立】
　　以李逢吉同平章事质实【李逢吉陇西人】○南诏劝龙晟为其下所杀考异【当书南诏弑其王劝龙晟】
　　【劝龙晟淫虐不道其臣王嵯巅弑之立其弟劝利】
　　书法【凡书为所杀讥不在人也于是劝龙晟淫虐不道故书讥之纲目夷狄之君书为下所杀四太宗贞观二十年吐迷度徳宗贞元六年忠贞可汗是年劝龙晟文宗太和六年昭礼可汗】
　　三月皇太后崩考异【太后下漏王氏二字】考证【当作皇太后王氏崩○谨按凡例曰凡正统皇太后曰某后某氏崩顺宗传位时立良娣王氏为太上皇后纲目不书元和元年尊太上皇后为皇太后不书氏是年三月崩故当书王氏于崩之上或曰汉建元六年太皇太后崩何以不书窦氏曰文帝元年立窦氏为皇后故于崩虽不书氏则已知其为窦后矣】○夏四月以司农卿皇甫鏄判度支
　　【鏄始以聚敛得幸】质实【皇甫鏄临泾人】
　　五月李光顔乌重败淮西兵于陵云栅○六月唐邓节度使髙霞寓大败于铁城质实【唐邓二州名唐注见齐武帝永明五年泚阳邓注见周赧王十四年穰铁城未详处所唯徳安府城北五里有铁城山其石如铁故名或疑即此时诸将讨淮西者胜则虚张杀获败则匿之至是大败不可掩始上闻中外骇愕宰相入见将劝罢兵上口胜负兵家之常今但当论用兵方畧察将帅之不胜任者易之兵食不足者助之耳岂得以一将失利遽议罢兵邪于是独用裴度之言他人言罢兵者亦稍息矣】
　　秋七月贬髙霞寓以袁滋为彰义节度使○八月韦贯之罢为吏部侍郎
　　【贯之性髙简好甄别流品又数请罢兵故罢胡氏曰夫讨不庭复土宇是也而不度可否难易必于进取岂善为帅者哉况当用兵之时尤欲君子在朝小人勿用乃继去二相而拜李逢吉王涯皇甫鏄亦以聚敛得幸譬如方欲决疣溃痈而已遇酒色之毒所以四体腹心几完而顿弊欤】集览【甄别流品甄别注见宣宗大中十二年流品注见宗开元十七年以讨不庭注见汉献帝兴平二年】
　　葬庄宪皇后○九月饶州大水质实【饶州注见梁武帝太清三年鄱阳漂失四千七百户】
　　李光顔乌重拔陵云栅○加李师道检校司空【李师道闻拔陵云而惧诈请输款上以力未能讨加检校司空】
　　冬十一月以柳公绰为京兆尹
