<!-- { "loadSidebar": true } -->
　　【先是屡诏乌介可汗帅众北还乌介不奉诏至是突入大同川驱掠河东杂虏牛马数万转鬬至云州诏诸道发兵俟来春讨之赐可汗书曰可汗来投抚纳备至今尚近塞未议还蕃侵掠云朔钞击羌浑中外将相咸请诛翦朕情深屈己未欲幸灾可汗宜速择良图无贻后悔又命李德裕代刘沔答回鹘相书曰囘鹘远来依投当效呼韩邪遣子入侍身自入朝而乃睥睨边城桀骜自若求援继好岂宜如是所云胡人易动难安若令忿怒不可复制囘鹘为纥吃斯所破遗骸弃于草莽坟墓隔在天涯忿怒之心不施于彼而蔑弃仁义逞志中华昔郅支不事大汉竟自夷灭徃事之戒得不在懐德裕言若如前诏俟来春驱逐回鹘则乗彼羸困而官军免盛寒之苦若虑河水既合回鹘复有驰突须早驱逐则当及天时未寒决防于数日之间今闻外议互有异同若不一询羣情终为浮辞所挠乃诏公卿集议议者多以为宜俟来春初奚契丹羁属回鹘各有监使督贡赋诇唐事至是张仲武遣牙将石公绪统二部杀其监使回鹘移营避之振武节度使李忠顺与李思忠进击破之】集览【乌介回鹘可汗之号纥吃斯纥下没反吃亦作扢音居乞反纥吃斯即黠戞斯也本曰结骨后世得其地者讹转结骨稍号为纥骨亦曰纥吃斯云郅攴郅支骨都侯匈奴单于名也汉元帝时甘延夀与陈汤发兵斩之于康居国郅音职日反奚注见陈宣帝太建十三年契丹注见晋安帝义熈二年】质实【一统志云大同川本周时地名战国赵置云中县于此汉为鴈门郡平城县地东汉末废曹魏复置属新兴郡晋属鴈门郡后魏属代尹北齐置云中县隋初改为云内县属朔州后属马邑郡唐初废贞观中置定襄县寻废开元中复置改县曰云中为云州治辽析云中置大同县金元仍旧至本朝因之为大同府治所仍属焉云朔二州名云注见秦王政三年云中朔注见汉髙帝六年马邑呼韩邪遣子入侍事在汉宣帝甘露元年睥睨注见哀帝天祐十六年】
　　以白敏中为翰林学士
　　【上闻白居易名欲相之以问李德裕德裕素恶居易乃言居易衰病不任朝谒其从弟敏中辞学不减居易且有器识故有是命】质实【白敏中下邽人】
　　发明【书敏中为学士文无异词然分注载德裕素恶居易之事于下此乃李林甫元载卢杞之故智也德裕所为如此其相业不终岂不宜哉】
　　冬十一月遣使赐太和公主冬衣
　　【黠戞斯遣使言先遣逹干奉送公主久无声问恐为奸人所隔上遣使入回鹘赐公主冬衣乃命李德裕为书赐公主曰先朝割爱降婚义宁家国今囘鹘所为甚不循理姑为国母足得指挥若不禀命则是弃絶姻好今日已后不得以姑为词】
　　以髙少逸为给事中郑朗为諌议大夫
　　【初上颇好畋猎及武戯五坊小儿赏赐甚厚尝谒太后从容问为天子之道太后劝以纳諌上退阅諌疏多以游猎为言自是出畋稍希五坊无复横赐至是复幸泾阳校猎諌官髙少逸郑朗諌曰陛下比来逰猎稍频出城太远侵星夜归万几矌废上改容谢之谓宰相曰本置谏官使之论事朕欲时时闻之宰相皆贺乃递迁以赏之】质实【五坊注见德宗贞元二十一年从容注见秦二世三年泾阳县名注见周赧王四十九年郑朗郑州人珣瑜次子】
　　吐蕃逹磨赞普死考异【提要死误作卒】
　　【初逹磨赞普有佞幸之臣以为相逹磨卒无子佞相立其妃綝氏兄子乞离胡才三嵗首相结都邪见之不拜曰赞普宗族甚多而立綝氏子国人谁服其令鬼伸谁飨其祀国必亡矣老夫无权不得正其乱以报赞普有死而已防刀剺面恸哭而出佞相杀之国人愤怨其将论恐热悍忍多诈以诛綝妃佞相为名举兵屠渭州大破其国兵有众十余万】集览【赞普注见太宗贞观八年论恐热恐热其将之名也论注见中宗嗣圣十七年诸论】质实【渭州注见汉后主建兴六年】
　　【癸亥】三年春正月刘沔大破囘鹘迎太和公主以归【囘鹘乌介可汗侵逼振武刘沔遣石雄帅沙陀朱邪赤心三部袭其牙帐沔自以大军继之雄至振武登城望囘鹘见氊车数十乘从者类华人使谍问之曰公主帐也雄使谍告之曰公主至此当求归路今将出兵击可汗请公主驻车勿动雄乃凿城为十余穴引兵夜出直攻可汗牙帐可汗大惊弃辎重走雄追击大破之于杀胡山可汗被创遁去保黒车子族雄迎公主以归斩首万级降其部落二万余人溃兵多降幽州】质实【谍注见陈后主祯明元年牙帐注见宗开元九年辎重注见周显王三十六年杀胡山注见汉髙祖天福十二年】
　　二月朔日食质实【日食注见新莽天鳯元年】○黠戞斯遣使献马○【黠戞斯遣使献名马二诏太仆卿赵蕃饮劳之上欲就求安西北庭李德裕等言安西去京师七千余里北庭五十余里借使得之当复置都防戍兵万人不知此兵于何处追发馈运从何道得通此乃用实费以易虚名非计也上乃止】质实【安西北庭二镇名注见穆宗长庆元年】
　　崔珙罢○太和公主至京师
　　【公主至京师诏宰相帅百官迎谒公主诣光顺门去盛服脱簮珥谢和亲无状之罪上遣中使慰谕然后入宫】质实【中使注见宗开元十五年】
　　三月以赵蕃为安抚黠戞斯使
　　【初黠戞斯求册命上恐其不修臣礼复求嵗遗及卖马李德裕曰囘鹘有平安史之功故有歳赐和市黠戞斯未尝有功于中国岂敢遽求赂遗乎若虑其不臣当与之约必称臣叙同姓执子孙礼乃行册命上以为然乃以赵蕃为安抚使命德裕草书赐之曰贞观中黠戞斯先君身自入朝朝贡不絶囘鹘陵虐诸蕃可汗能复雠雪怨茂功壮节近古无俦今其残兵不满千人须尽殱夷勿留余烬又闻可汗与我同族国家承北平太守之后可汗乃都尉苖裔以此合族尊卑可知今欲册命可汗且遣赵蕃喻意自回鹘至塞上及黠戞斯入贡每有诏敕上多命德裕草之德裕请委翰林上曰学士不能尽人意须卿自为之】集览【北平太守汉李广为北平郡太守都尉李广孙李陵汉武帝拜为骑都尉后战败降匃奴】质实【安史谓安禄山史思明北平郡名注见秦王政三年】
　　赠悉怛谋右卫将军
　　【李德裕言维州据髙山絶顶三面临江在戎虏平川之冲是汉地入兵之路初河陇尽没惟此独存吐蕃潜以妇人嫁此州门者三十年后两男长成窃开垒门引兵夜入遂为所防号曰无忧城从此得以并力西边慿陵近甸韦臯欲经畧河湟须此城为始急攻数年卒不可克臣到西蜀空壁来归南蛮震慑山西八国皆愿内属可减八处镇兵坐収千余里旧地且维州未降前一年吐蕃犹围鲁州岂顾盟约当时不与臣者望风疾臣诏执送悉怛谋等令彼自戮臣累表陈论乞垂矜舍答诏严切竟令执还将吏对臣无不陨涕蕃帅即以此人戮于境上絶忠款之路快凶虐之情乞追奬忠魂各加褒赠故有是命司马公曰论者多疑维州之取舍不能决牛李之是非臣以为唐新与吐蕃修好而纳其维州以利言之则维州小而信大以害言之则维州缓而闗中急然则为唐计者宜何先乎悉怛谋在唐则为向化在吐蕃不免为叛臣其受诛也又何矜焉且德裕所言者利也僧孺所言者义也匹夫狥利而忘义人犹耻之况天子乎譬如隣人有牛逸而入于家或劝其兄归之或劝其弟攘之劝归者曰攘之不义也且致讼劝攘者曰彼尝攘吾羊矣何义之拘牛大畜也鬻之可以富家以是观之牛李之是非可见矣胡氏曰司马公之言过矣使维州本非唐地既与之和弃而不取姑守信约可耳本唐之地为吐蕃所侵乃欲守区区之信举险要而弃之可乎僧孺所谓虏不三日至咸阳特以大言怖文宗非事实也夫夺吾之地而约我以盟此正蒲人所以要孔子者不可谓之信也取我故地乃义所当为司马公不以义断之而以利害为言又斥德裕为利取僧孺为义是皆无所据矣故以维州归吐蕃弃祖宗土宇防送悉怛谋沮归附之心僧孺以小信妨大计也下维州遣兵据之洗数十年之耻追奬悉怛谋赠以官秩德裕以大义谋国事也此二人是非之辩也】集览【当时不与臣者与许与也正义曰许与相推奨也如淳曰相与交善也不与臣者谓牛僧孺事在文宗太和五年蒲人所以要孔子孔子居陈去过蒲防公叔氏以蒲畔蒲人止孔子谓孔子曰茍无适卫吾出子与之盟出孔子东门孔子遂适卫子贡曰盟可负耶孔子曰要盟也神不听左传曰要盟无质神弗临也注要平声】质实【维州注见代宗大歴十四年河陇谓河西陇右二郡注见汉灵帝中平二年一统志云无忧城在成都府城西四百五十里威州境内按图经云唐李德裕所筑吐蕃号曰无忧城河湟二州名注见宗开元二十四年鲁州未详革牛李谓牛僧孺李德裕闗中注见宗开元十一年京兆咸阳县名注见周显王十九年】
　　夏四月李德裕乞罢不许
　　【德裕乞闲局上曰卿毎辞位使我旬日不得所今大事皆未就卿岂得求去】
　　昭义节度使刘从谏薨其子稹自为留后诏诸道发兵讨之考异【提要薨作卒据凡例当从提要】考证【薨当作卒】
