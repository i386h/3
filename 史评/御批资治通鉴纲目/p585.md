<!-- { "loadSidebar": true } -->
　　【以歳饥悉罢员外试检校官自今非战功及别敕毋得注拟时薛王业之舅王仙童侵百姓御史弹奏业为之请敕覆按之姚崇卢懐慎奏御史言是上从之申王成义奏以府録事为参军崇等不可事亦寝由是贵戚束手请谒不行】
　　发明【兴治之世其精明气象必有可观宗初政如相姚崇定官制汏僧尼废酷吏皆有足取今又罢员外检校官大书于册开元之治自此日益进矣使其有始有终常如一日岂不为有唐盛徳之主哉】
　　魏知古罢
　　【知古本起小吏姚崇荐之以至为相崇意轻之请知古知东都选事遣吏部尚书宋璟于门下过官知古衔之崇二子分司东都有所请托知古归悉以闻他日上问崇卿子何官才性何如崇揣知上意对曰臣三子两在东都为人多欲而不谨是必以事干知古臣未及问之耳上问安从知之对曰知古防时臣当卵而翼之臣子愚以为知古容其为非故敢干之耳上于是以崇为无私而薄知古欲斥之崇固请曰臣子无状陛下赦之已幸茍逐知古累圣政矣上久乃许之知古竟罢为工部尚书】集览【门下过官唐制凡选事侍郎以下三注三唱仍过门下省审之故谓之过官】质实【东都注见秦荘防王元年三川】
　　六月以宋王成器等为诸州刺史
　　【宋王成器申王成义上兄也岐王范薛王业上弟也王守礼从兄也上素友爱近世帝王莫能及初即位为长枕大被与兄弟同寝聼朝罢多从诸王游在禁中拜跪如家人礼饮食起居相与同之业尝疾上亲为煑药火爇上须左右惊救之上曰但使饮此而愈须何足惜成器尢恭慎未尝及时政妄结交上愈信重之故防间无自而入然专以声色饮博游猎畜飬娱乐之不及以政羣臣以成器等地逼请循故事出刺外州乃以成器领岐州成义领州守礼领虢州范领济州业领同州到官但领大纲州务皆委上佐是后诸王领州者并凖此范氏日文王孝于王季故友于兄弟睦于太姒故慈于子孙以及于家邦至于乌兽草木无不被泽者惟其心而已矣先王未有孝而不友友而不慈者也至于后世帝王或能于此则不能于彼何哉不能举斯心加诸彼而已成器辞位以授明皇故明皇笃于兄弟之爱盖成器之行有以飬其友爱之心也茍能充是心则仁不可胜用矣然至于为人父则以防杀其子为人夫则以孽黜其妻为人君则以非罪殄灭其臣下是皆不能充其类也茍不能充其类则其为善岂不出于利心哉】集览【地逼地位逼迫也盖宋王成器乃嫡长当立故曰地逼太姒周文王之正妃莘国之长女也姒姓音详里反充其类孟子滕文篇是尚为能充其类也乎又万章篇充类至义之尽也李氏觧云夫所谓充类者谓自其小者充之以至于大自至轻者充之以至于重之谓也】质实【禁中注见宋孝武帝大明六年岐州注见周显王八年州注见汉桓帝延熹五年虢州注见宋文帝元嘉十二年莘济州注见晋帝奕太和元年髙平同州注见开元十一年】
　　秋七月焚珠玉锦绣于殿前
　　【上以风俗侈靡制乘舆服御金银器玩令有司消毁以供军国之用其珠玉锦绣焚于殿前后妃以下皆毋得服敕百官所服带及酒器衔镫三品以上聼饰以玉四品以金五品以银余皆禁之妇人从其夫子自今天下更毋得采珠玉织锦绣等物罢两京织锦坊司马公曰明皇之始欲为治能自刻厉节俭如此晚节犹以奢败甚哉奢靡之易以溺人也诗曰靡不有初鲜克有终可不慎哉○其后有胡人上言海南多珠翠竒宝因言市舶之利又欲徃狮子国求灵药医妪上命监察御史杨范臣徃求之范臣奏曰陛下前年焚珠玉锦绣示不复用今所求者何以异于所焚者乎彼市舶与商贾争利殆非王者之体胡药之性中国多不能知况于胡妪岂宜寘之宫掖夫御史天子耳目之官必有军国大事臣虽触冐炎瘴死不敢辞此特胡人惑求媚无益圣徳上遽引咎慰喻而罢之】集览【衔镫衔马勒也字从金从行以行马者也镫丁邓反鞍镫也市舶蛮夷泛海舟曰舶舶音白于海濵置吏以税海商名曰市舶】质实【靡不有初鲜克有终诗大雅荡诗之词狮子国在西方之域其地能驯飬狻猊因以名国】
　　书法【书予之也晋武焚雉头裘于前殿不书不诚也明皇初政励精诚有崇俭之意故纲目特书之纲目书焚锦绮三乙未年陈焚文锦隋文帝开皇十五年焚绫文布是年皆予之也舎是无书者矣】
　　薛讷击契丹败绩诏削其官爵
　　【讷与监门将军杜賔客定州刺史崔宣道等将兵六万击契丹賔客以为士卒盛夏负甲赍粮深入冦境难以成功讷曰盛夏革肥羔犊孽息因粮于敌正得天时一举灭虏不可失也行至滦水山峡中契丹伏兵遮其前后击之唐兵大败死者什八九讷与数十骑突围得免宣道将后军亦走讷归罪于宣道制斩之免讷死削其官爵】质实【定州注见周威烈王二十三年中山滦水莫详处所唯有滦河在万全都司云州堡北六十里发源炭山氷井乱泉合为此河北流经古桓州南下流入口北开平界又东南流经永平府迁安县界至卢龙县合漆河又南至乐亭县入于海未知是否姑录此以备攷焉】
　　襄王重茂薨于房州諡曰殇皇帝考异【提要薨作卒按凡例王侯死皆曰卒当从提要】考证【薨当作卒諡当分注○谨按韦氏弑中宗而立重茂韦氏伏诛睿宗即位废重茂复为王凢例曰正统之君废为王公而死者书卒而注其諡重茂韦氏所立故不书即位者非正统之君也然亦废为王而死故比例而书薨当作卒注其諡于下】质实【襄州名注见汉献帝建安十二年襄阳房州注同上建安二十四年房陵】
　　书法【书薨何諡为帝者也纲目自分王外其书薨非不成君废帝废后则諡为帝为后者也不然则帝母也有功公主也舎是无薨道矣唐防昌以后方镇大臣有书薨者误也以皇帝赠諡于是再见】
　　作兴庆宫考异【作上漏圏子】
　　【宋王成器等请献兴庆坊宅为离宫许之仍赐成器等宅环于宫侧又于宫西南置楼西曰花蕚相辉南曰勤政务本】集览【花蕚相辉义取诗棠棣之华鄂不韡韡燕兄弟之意以名楼】质实【一统志云兴庆宫在西安府治东南五里唐南内也宗所建内有文防南薫大同等殿离宫注见周赧王四十五年花蕚相辉楼在西安府治东南唐兴庆宫西南隅勤政楼西宗与寜薛诸王笃友爱常登此楼召诸王同榻饮宴勤政务本楼在西安府治东南唐兴庆宫西南隅宗建每歳千秋节酺饮于楼前】
　　八月出宫人
　　【初民间讹言上采女子以充掖庭上闻之令有司具牛车于崇明门选后宫无用者载还其家讹言乃息】质实【掖庭注见汉光武建武三年】
　　发明【苏轼有言操网罟而赴江湖语人曰我非渔也不如捐网罟而人自信明皇以盛年即位徳信未孚故民间有采择女子之言是未可以家至戸晓也一出宫人而讹言自息所谓止谤莫如自脩明皇盖得之矣故书以美之】
　　吐蕃入防以薛讷为陇右防御使击之
　　【吐蕃众十万冦临洮至渭源掠牧马命薛讷郭知运王晙帅兵击之初鄯州都督杨矩以九曲之地与吐蕃其地肥饶吐蕃就之畜牧因以入冦矩悔惧自杀】集览【王晙晙祖峻反】质实【吐蕃西羌种名注见太宗贞观八年临洮郡名注见髙祖武徳六年洮州渭源县名注见晋帝奕太和五年九曲地名注见天宝十二载】
　　以武后鼎铭颁告中外
　　【太子賔客薛谦光以武后鼎铭有云上天降鍳方建隆基为上受命之符献之姚崇表贺请宣示史官颁告中外司马公曰日食不验太史之过也而君臣相贺是诬天也采偶然之文以为符命小臣之謟也而宰相实之是侮其君也以姚崇之贤犹不免是惜哉】
　　书法【书讥谀也武氏书颁大云经宗书颁鼎铭皆讥也】
　　敕诸州脩常平仓法
　　【敕以歳稔令诸州脩常平仓法江岭淮浙劒南下湿不堪贮积不用此例】质实【剑南道名注见晋武帝秦始八年益州】
　　冬十月薛讷与吐蕃战于武街大破之
　　【吐蕃复冦渭源薛讷王晙帅兵御之吐蕃十万屯大来谷晙选勇士七百衣胡服夜袭之多置鼓角于其后前军遇敌大呼后人鸣鼔角应之虏以为大军至惊惧自相杀伤死者万计虏大溃追至洮水又败之前后杀获数万人丰安军使王海賔战死以其子忠嗣为尚辇奉御飬之宫中命左骁卫郎将尉迟瓌使吐蕃宣慰金城公主吐蕃亦遣其大臣请和用敌国礼上不许自是连歳犯邉】质实【武街郡名注见汉后主炎兴元年洮水在临洮府城西南吐谷浑界一名恒水源出西倾山流经府界金城公主金城郡名注见太宗贞观十八年公主注见天宝十二载王海賔郑县人】
　　以郭知运为陇右节度大使
　　【领鄯秦河渭兰临武洮岷廓叠宕十二州】质实【鄯秦河渭兰临武洮岷廓叠宕十二州鄯注见汉宣帝元康四年湟中秦注见汉光武建武元年天水河注见晋穆帝永和元年渭注见汉后主建兴六年南安兰注见太宗贞观十八年临注见秦王政三年陇西武注见汉武帝元鼎六年武都洮注见高祖武徳六年岷注见秦始皇三十三年临洮廓注见晋懐帝永嘉六年叠注见太宗贞观二十三年宕注见宋文帝元嘉元年】
　　十二月立皇子嗣眞为王嗣谦为皇太子考异【立皇子嗣真为王嗣谦为皇太子立当作以子上皇字羡嗣谦上当有立字】集览【王封邑名本汉琅邪县正义曰古子国在东海郡】质实【州名注见汉光武建武四年】
　　【上长子嗣真母曰刘华妃次子嗣谦母曰赵丽妃丽妃以倡进有宠故立之胡氏曰母正则子重母贤则子良以天子而纳倡优又立其子为储贰其轻宗庙慢神器甚矣嗣谦之死盖不待武妃林甫之谋而轻贱不正其势有所必至矣】
　　书法【景云之萹先书命太子监国重国本也此立皇太子也则曷为先书王讥也宗不胜其私舍长立少先书嗣真为王所以着太子之为少子也】
　　置幽州节度经畧大使
　　【领幽易平妫檀燕六州】质实【幽易平妫檀燕六州幽注见髙祖武徳四年易注见周世宗显徳六年平注见秦王政三年北平妫注见晋懐帝永嘉五年檀注见中宗嗣圣十五年燕注见髙祖武徳九年】书法【景云先书以薛讷为幽州经畧节度大使矣此始书置何不常置也至是始有常除故特书置且以志祸始也】
　　【乙卯】三年春正月以卢懐慎为黄门监
