<!-- { "loadSidebar": true } -->
　　【莽既班四条防乌桓使者告乌桓毋得复与匈奴皮布税匈奴责税收酋豪缚倒悬之酋豪昆弟共杀匈奴使单于闻之发兵攻击敺妇女弱小且千人去置左地曰持马畜皮布来赎之乌桓持财畜徃赎匈奴受留不遣及五威将帅至匃奴易单于故印故印文曰匈奴单于玺莽更曰新匈奴单于章单于再拜解故印绶奉上将帅受着新绂不解视印至夜右帅陈饶曰单于视印见其变改必求故印此非辞説所能距也不如椎破故印以絶祸根将帅犹与莫有应者饶燕士果悍即引斧椎坏之明日单于果白将帅曰汉诸侯王已下乃有汉言章今去玺加新与臣下无别愿得故印将帅示以故印单于知已无可柰又多得赂遗即遣弟随将帅入谢将帅还过左地见乌桓民多以闻诏匈奴还之单于重怨恨乃遣兵万骑以防送乌桓为名勒兵朔方塞下莽遣兵击之当出西域车师后王惮于供给谋亡入匈奴都防但钦斩之其兄狐兰支遂将众二千降匈奴单于遣兵与共击车师杀后城长伤都防司马戊巳校尉吏陈良终带等杀校尉将人众降匈奴】集览【四条平帝元始二年颁四条于匈酋豪酋长豪彊也酋慈秋反不音囚酋长魁帅之称左地即左方也先匈奴左方王将居东方直上谷元封六年徙左方兵直云中犹与注见秦孝文王元年犹豫有汉言章汉之诸侯王印乃有汉字而谓之章也案汉官仪吏秩比二千石以上银印龟纽其文曰章刻曰某官之章后城长后王城之长戊巳校尉吏陈良终带皆戊巳校尉之吏也】
　　冬莽罢汉庙及诸刘为吏者
　　【孙建奏陈良终带自称废汉大将军亡入匈奴汉氏宗庙不当在长安城中及诸刘当与汉俱废请皆罢之莽曰可嘉新公国师等三十二人皆知天命勿罢赐姓曰王唯国师以女配莽子故不赐姓】集览【嘉新公国师国师刘秀也加封为嘉新公】
　　更号定安太后曰黄皇室主
　　【太后年未二十白刘氏废常称疾不朝防莽欲嫁之乃更号为黄皇室主欲絶之于汉令孙建世子盛饰将医问疾太后大怒因发病不肯起】
　　书法【书何予守义也终纲目故后书更号者二黄皇室主隋乐平公主皆守义者也据北齐太原公主不书更号改节故也】
　　十二月靁○莽改匈奴单于为降奴服于遣其将军孙建等击之
　　【莽恃府库之富欲立威匈奴乃更名匈奴单于曰降奴服于遣孙建等率十二将分道并出募卒三十万人先至者屯于邉郡须毕具乃同时出穷追匃奴内之丁令分其国土人民以为十五立呼韩邪子孙十五人皆为单于】质实【丁令西域国名注见武帝天汉元年】
　　书法【战国之大夫称其所以别外大夫也莽虽簒逆天下一人矣则莽臣何以书其若曰其所】
　　【谓将军云尔不予其有将军也】
　　更作寳货
　　【莽下书曰寳货皆重则小用不给皆轻则僦载烦费轻重大小各有差品则用便而民乐于是更作金银龟贝钱布之品名曰寳货凡五物六名二十八品百姓愦乱其货不行乃但行小钱直一与大钱五十二品盗铸者不可禁乃重其法一家铸钱五家坐之没入为奴婢百姓便安汉五铢钱以莽钱大小两行难知又数变改不信皆私以五铢钱市买莽复下书诸挟五铢钱者投四裔抵罪者不可胜数于是农商失业食货俱废民人至涕泣于市道】集览【僦载僦子就反赁也平凖书注索隠曰服防谓载云僦言所输物不足偿其雇载之费也龟贝古者货贝寳龟食货志曰金刀龟贝所以分财布利通有无者也注龟以卜占贝以表饰又有十朋五贝皆用为货直各有多少两贝为朋故直二百一十六元龟十朋故直二千一百六十以下各有差钱布索隠曰周景王铸大钱布泉者言货流布民间故周礼有三夫之布食货志云货布长二寸五分首长八分足枝长八分】
　　莽将军甄丰自杀莽遂杀刘棻甄寻丁隆等数百人【莽之谋簒也吏民争为符命皆得封侯其不为者相戱曰独无天帝除书乎司命陈崇白莽此开奸臣作福之路而乱天命宜絶其原莽亦厌之遂使尚书验治非五威将率所班皆下狱初甄丰刘秀王舜为莽腹心唱在位褒功德安汉宰衡之号皆所共谋而丰等亦受其赐并富贵矣非复欲令莽居摄也居摄之萌出于刘庆谢嚣等莽羽翼已成意欲称摄丰等承顺其意莽輙复封丰等子孙以报之丰等爵位已盛心意已满又实畏汉宗室天下豪桀而疏逺欲进者并作符命莽遂据以即真舜秀内惧而已丰素刚彊莽觉其不説而丰子寻复作符命言黄皇室主当为寻妻莽怒曰黄皇室主天下母此何谓也収捕寻丰自杀寻亡捕得辞连国师公秀子棻及门人丁隆等牵引公卿党亲列侯以下死者数百人乃流棻于幽洲放寻于三危殛隆于羽山皆驿车载其尸传致云】集览【棻扶分反幽洲马融曰北裔也水中可居者曰洲帝尧夲纪作幽陵括地志云故龚城在檀州燕乐县界故老传云舜流共工居此城崇山南裔也在今澧州正义曰张楫云崇山即狄山也案海外经云狄山帝尧葬其阳三危西裔也括地志云三危山有三峯故名三危一名卑羽山在沙州敦煌县东南三十里郑引河圗及地説云三危在鸟鼠山西南与岐山相连或曰今金城河开县西南羌地是濵于析支至于河首绵亘千里羽山东裔也括地志云羽山在今沂州临沂县索隠曰案水经羽山在东海祝其县南殛鲧之地杜预曰俗名惩父山祝其夹谷之地传致传株恋反驿递也致送诣也】质实【一统志云幽洲洲一作州在顺天府宻云县东北五十里即共城是也括地志云故共城在檀州燕乐县界乃舜流共工于幽洲之地崇山在岳州府慈利县西北三十里舜放驩兠于崇山即此三危山名在陜西行都指挥使司故沙州城东南二十里其山三峯峭絶舜杀三苖于三危即此羽山在登州府城东南三十里舜殛鲧于羽山即此又淮安府赣榆县西北八十里有羽山亦言是舜殛鲧之处二説未详孰是】
　　书法【于是莽既即真丰不悦莽觉之及丰子寻作符命莽収捕寻丰自杀莽有诛意于丰则曷为止以自杀书罪丰也丰以莽即真故不悦犹有天理焉则其罪之何丰为莽腹心以成其簒莽事已成而始不悦则已晚矣书曰自杀若曰其所自取云尔下书遂杀刘棻等数百人则甚莽也前书杀敬武公主等数百人此书杀刘棻等数百人而兵继之矣】
　　起八风台
　　【莽始兴神僊事以方士言八风台台成万金】集览【八风台观四方而髙者曰台以别八方之风也左传隠五年舞所以节八音而行八风又昭二十年八风注易纬通卦验云东北曰条风东曰明庶风东南曰清明风南曰景风西南曰凉风西曰阊阖风西北曰不周风北曰广莫风条风一名融风明庶风一名谷风景风一名凯风吕氏春秋八风东北焱东滔东南熏南巨西南凉西飕西北厉北寒汉魏鲜正月旦日决八风风従南大旱西南小旱西有兵西北戎菽为小雨趣兵北为中嵗东北为上嵗东大水东南民有疾疫嵗恶】
　　【辛三未年】匈奴诸部分道入防杀守尉略吏民州郡兵起考异【提要书曰分道入塞按征伐例中国无主但云入塞据四年书貉人入边当从提要为是】
　　【莽遣将将兵多赍珍寳至云中塞下招诱呼韩邪单于诸子右犂汗王咸咸子登助三人至则胁拜咸为孝单于助为顺单于皆厚加赏赐咸走出塞传送助登长安后助病死以登代之单于闻之怒曰先单于受汉宣帝恩不可负也今天子非宣帝子孙何以得立遣兵入云中塞大杀吏民歴告左右部诸邉王入塞杀太守都尉略吏民畜产不可胜数是时诸将在邉以大众未集未敢出击严尤谏曰臣闻匈奴为害所従来乆矣未闻上世必有征之者也后世三家周秦汉征之然皆未有得上策者也周得中策汉得下策秦无策焉周宣王时猃狁内侵至于泾阳命将征之尽境而还其视戎狄之侵譬犹蟁蝱敺之而已故天下称明是为中策汉武帝选将练兵约赍轻粮深入逺戍虽有克获之功胡輙报之兵连祸结三十余年中国罢耗匈奴亦创艾而天下称武是为下策秦始皇不忍小耻而轻民力筑长城之固延袤万里转输之行起于负海疆境既定中国内竭以防社稷是为无策今天下比年饥馑西北邉尤甚发三十万众具三百日粮东防海岱南取江淮然后乃备计其道里一年尚未集合兵先至者聚居暴露师老械弊势不可用此一难也邉既空虚不能奉军粮内调郡国不相及属此二难也计一人三百日食用糒十八斛非牛力不能胜牛又当自赍食加二十斛重矣胡地沙卤多乏水草以往事揆之军出未满百日牛必物故且尽余粮尚多人不能负此三难也胡地秋冬甚寒春夏甚风多赍釡鍑薪炭重不可胜食糒饮水以歴四时师有疾疫之忧是故前世伐胡不过百日非不欲乆势力不能此四难也辎重身随则轻鋭者少不得疾行虏徐遁逃势不能及幸而逢虏又累辎重如遇险阻衔尾相随虏要遮前后危殆不测此五难也大用民力功不可必立臣伏忧之今既发兵宜纵先至者令臣尤等深入霆击且以创艾胡虏莽不聼转兵谷如故吏士屯邉者所在放纵而内郡愁于征发民弃城郭始流亡为盗贼并州平州尤甚莽遣中郎绣衣执法分督之皆乘便为奸挠乱州郡北邉自宣帝以来数世不见烟火之警人民炽盛牛马满野及莽扰乱匈奴与之搆难邉民死亡系获数年之间北边虚空野有暴骨矣】集览【右犂污匈奴王之号也名咸污音寒猃狁前书匈奴唐虞以土有山戎猃狁薰粥居于北边索隠曰唐虞以上曰山戎亦曰薫粥夏曰淳维殷曰鬼方周曰俨狁秦汉曰匈奴釡鍑鍑大口釡也音富衘尾相随马衔随马尾而行也喻车不得方轨骑不得成列霆击荀子疆国篇黭然而雷击之注黭然卒至貎言如雷震霆击不可测也中郎绣衣前百官表中郎秩比六百石侍御史有绣衣直指出讨奸猾】质实【云中塞云中注见秦王政三年并州注见晋愍帝建兴四年平州注见秦王政三年右北平】
　　书法【夷狄之害轻书入塞重书入防恒辞也于是杀守尉略吏民矣其不书入防何莽故防也故此书匈奴入塞下书貉人入邉壬申年兵起何盗也盗也曷为以兵起书莽故盗也然则曷为不书起兵众辞也与起义者微异矣匈奴貉人不书防盗不书盗纲目之讨贼严矣哉】
　　发明【匈奴夷狄也不曰入防而曰入塞州郡部属也不曰盗起而曰兵起诚以簒逆之贼人皆得而诛之故变文起义书法若此其汲汲讨贼之意为何如哉故曰纲目修而乱臣贼子惧】
　　莽太师王舜死
　　【舜自莽簒后病悸寖剧死】
　　莽迎龚胜为太子师友祭酒胜不食而卒
