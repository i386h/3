<!-- { "loadSidebar": true } -->
　　【时李勉遣其将唐汉臣将兵万人救襄城上遣神防将刘德信帅诸将家应募者三千人助之勉奏希烈精兵皆在襄城许州空虚若袭许州则襄城自解遣二将趣许州未至数十里上遣中使责其违诏二将狼狈而返李克诚伏兵邀之于沪涧杀伤大半希烈游兵至伊阙勉复遣其将李坚帅兵助守东都希烈以兵絶其后坚军不得还汴军由是不振襄城益危】集览【沪涧沪侯古反水名灵龟负书出沪水即此】质实【襄城县名注见周赧王十五年狼狈注见汉献帝初平三年沪涧二水名沪在河南府永宁县西五十二里源出阳虚山流入洛涧在河南府渑池县白石山东流经新安洛阳入于洛周书所谓涧水东瀍水西即此二水伊关山名注见周安王十五年】
　　冬十月泾原兵过京师作乱上如奉天朱泚反据长安考异【上当作帝】
　　【上发泾原等道兵救襄城十月节度使姚令言将兵五千至京城军士冒雨甚寒多擕子弟而来冀得厚赐遗其家旣至一无所赐发至浐水诏京兆尹王翃犒师惟粝食菜餤众怒蹴而覆之曰吾軰将死于敌而食且不饱安能以微命拒白刃邪闻琼林大盈二库金帛盈溢不如相与取之乃擐甲张旗鼓噪还趣京城上遽命赐帛人二匹众益怒射中使杀之遂入城百姓骇走贼大呼告之曰汝曹勿恐不夺汝商货僦质矣不税汝间架陌钱矣初白志贞募禁兵东征死亡者皆不以闻但受市井富儿赂而补之名在军籍受给赐而身居市廛为贩鬻段秀实上言禁兵不精其数全少卒有患难何以待之不聼至是上召禁兵以御贼竟无一人至者乃与太子诸王公主自苑北门出王贵妃以传国寳系衣中宦官窦文玚霍仙鸣帅宦官左右仅百人以从后宫诸王公主不及从者什七八范氏曰周公作立政以戒成王自左右常伯至于缀衣虎贲皆选忠良而勿以憸人是时齐侯吕伋掌天子之兵故康王之立太保命仲桓南宫毛取干戈虎贲于伋以逆之周家以为天子心膂爪牙者太公之子也其发之也以宰相之命二诸侯往焉慎重如此王室其可乱乎晋悼公使其臣训诸御知义羣驺知礼至汉之时宿衞者犹以忠力之臣与公卿之子盖古之遗法也夫以天子之尊必使诸侯与天下之贤者共扞衞之训其徒旅使之礼义然后足以为固后世苟简人君多疑宁与小人而不与君子德宗之世所任尤非其人至于变起京邑而无一卒之衞其后惩前之失委之宦者而其祸愈深夫聚天下不义之人使执利器而环天子之居不以付之忠贤臣是以知后世人主之不尊国家之无法也○翰林学士姜公辅叩马言曰朱泚尝为泾帅废处京师心常怏怏今乱兵若奉以为主则难制矣请召使从行上曰无及矣夜至咸阳饭数而过羣臣皆不知乘舆所之卢闗播白志贞王翃陆贽等追及于咸阳贼登含元殿讙噪争入府库运金帛姚令言曰今众无主不能持乆朱太尉闲居私第请相与奉之众许诺乃遣骑迎朱泚入宫居白华殿自称权知六军百官出见泚或劝迎乘舆泚不悦源休以使回纥还赏薄怨朝廷入见泚为陈成败引符命劝之僣逆上思桑道茂之言幸奉天金吾大将军浑瑊继至瑊素有威望众心恃之稍安检校司空李忠臣太仆卿张光晟皆欝欝不得志至是与工部侍郎蒋镇皆为泚用泚以司农卿段秀实乆失兵柄意其必怏怏遣骑召之不纳骑士逾垣入刼之秀实乃谓子弟曰吾当以死狥社稷耳乃往见泚説之曰犒赐不丰有司之过也天子安得知之公宜以此开谕将士示以祸福奉迎乘舆此莫大之功也泚不悦上徴近道兵入援有上言朱泚为乱兵所立且来攻城宜早脩守备卢杞切齿言曰朱泚忠贞羣臣莫及奈何言其从乱伤大臣心臣请以百口保其不反上亦以为然又闻羣臣劝泚奉迎乃诏诸道援兵至者皆营于三十里外姜公辅谏曰今宿衞军寡有备无患若泚奉迎何惮兵多上乃悉召援兵入城卢杞白志贞请择大臣入城宣慰金吾将军吴溆独请行退而告人曰食其禄而违其难何以为臣吾非不知往必死但举朝无蹈难之臣使圣情慊慊耳遂奉诏诣泚泚杀之】集览【菜餤餤杜览反饼餤也麫裹菜为之自左右常伯至于缀衣虎贲书立政篇蔡氏传曰王左右之臣有牧民之长曰常伯主服器者曰缀衣执射御者曰虎贲皆近臣之长奉天县名属京兆唐末建为干州】质实【浐水注见宗天寳二载市并注见宋孝武孝建元年市防市买卖之所易日中为市又都邑也防市中空地説文一畮半一家之居也孟子愿受一防而为氓亦作姜公辅爱州人怏怏注见汉光武建武二年咸阳县名注见周显王十九年乘舆注见汉安帝延光四年王翃晋阳人含元殿注见宪宗元和十四年奉天县名注见建中元年吴溆濮州人凑之弟】
　　发明【老子曰佳兵者不详之器夫兵犹火也不戢将自焚德宗志在削平叛乱用兵不已盖自建中二年讨梁崇义讨田悦之后至是凡三年间兵祸四起征调日繁凡见于纲目所书者皆可覆也一旦防贼窃发大驾蒙尘几亡社稷是果谁之咎哉纲目上书发泾原兵救襄城此书泾原兵过京师作乱其为殷鍳岂不甚明人主观此其亦知所自治而不以穷兵黩武为事乎】
　　司农卿段秀实谋诛朱泚不克死之
　　【秀实与将军刘海賔泾原将吏何明礼岐灵岳谋诛朱泚迎乗舆未发泚遣韩是将鋭兵三千声言迎驾实袭奉天秀实谓灵岳曰事急矣使灵岳诈为姚令言符令旻且还窃其印未至秀实倒用司农印印符追之旻得符而还秀实谓同谋曰旻还吾属无类矣我当直搏泚杀之不克则死终不能为之臣也使海賔明礼隂结死士为应旻至泚令言大惊灵岳独承其罪而死泚召李忠臣源休姚令言及秀实等议称帝事秀实勃然起夺休象笏前唾泚面大骂曰狂贼吾恨不斩汝万段岂从汝反邪因以笏击泚中其额溅血洒地海賔不敢进而逸忠臣前助泚泚得脱走秀实知事不成谓泚党曰我不同汝反何不杀我众争前杀之海賔捕得见杀明礼从泚攻奉天复谋杀泚亦死上闻秀实之死恨委用不至涕泗乆之胡氏曰秀实不死志将有所图也然无济理也则亟死为正秀实亦可谓知所处者然恨其未尽善也乱兵入城天子出避执覊靮以从人臣所当为也秀实不知此而犹为司农卿见几不敏惜哉抱忠负材草草而死也】集览【执羁靮以从人臣所当为羁音基马络头也靮音的马缰也从去声春秋衞献公以鲁襄十四年出奔齐二十六年复归于衞至使让太叔文子曰寡人淹恤在外吾子独不在寡人对曰臣不能负羁絏以从扞牧圉臣之罪也又记檀弓篇孰执羁靮而从】质实【司农卿注见汉武帝太初元年】
　　鳯翔将李楚琳杀节度使张镒降于朱泚
　　【镒性懦缓好脩饰邉幅不习军事闲上在奉天欲迎大驾具服用货财献于行在楚琳尝事朱泚为泚所厚行军司马齐映齐抗言于镒日不去楚琳必为乱首镒命楚琳出屯陇州楚琳夜与其党作乱杀镒上始以奉天迫隘欲幸鳯翔戸部尚书萧复曰鳯翔将卒皆朱泚故部曲其中必有与之同恶者臣尚忧张镒不能乆岂得以銮舆蹈不测之渊乎上曰吾行计已决试为卿留一日明日闻乱乃止齐映齐抗皆诣奏天以映为御史中丞抗为侍御史楚琳自为节度使降于朱泚】集览【脩饰邉幅注见汉光武建武四年】质实【行在注见汉武帝天汉二年萧复兰陵人衡之子鳯翔府名注见周显王八年岐部曲注见成文帝天嘉元年銮舆注见宋明帝泰始六年】
　　朱泚僣号
　　【朱泚自称大秦皇帝改元应天以姚令言李忠臣为侍中源休同平章事蒋镇樊系张光晟等拜官有差立弟滔为皇太弟休劝泚诛翦宗室以絶人望杀凡七十七人系为泚譔册文旣成仰药而死大理卿蒋沇诣行在为贼所得逼以官沇絶食称病潜窜得免泚寻改国号汉范氏曰死非难也处死为难使系能拒泚不作册文而死岂不为忠臣乎而文成乃死是亦为逆矣惜哉夫为忠为逆在作与不作而已系之不敢拒泚不过畏死而卒不免然则其死也特臧获婢妾之引决耳非能勇也士有不幸而身处危乱者其亦视此以为戒哉】集览【仰药按汉书注仰首而饮药也又司马君实明妃曲白头萧太傅被谗仰药更无疑注仰去声仰药自杀也沇惟沔反臧获前汉书司马相如传注应劭曰方言荆淮海岱之间骂奴曰臧骂婢曰获左传得用曰获燕之北郊男而壻婢谓之臧女而妇奴谓之获服防通俗文曰古本无奴婢即犯事者或原之臧者被臧罪没入为官奴婢获者逃亡获得为奴婢引决注见宋明帝泰始七年】质实【大理卿注见唐高祖武德九年蒋沇莱州胶水人钦绪之子】
　　李希烈防襄城○以冯河清为泾原节度使
　　【右龙武将军李观将衞兵千余人从上于奉天上委之召募数日得五千余人列之通衢旗鼔严整城人为之増气姚令言之东出也以冯河清为判官姚况知州事河清况闻上幸奉天集将士大哭激以忠义发甲兵输行在城中得之士气大振诏以河清为节度使况为司马】
　　杀右仆射崔宁
　　【上至奉天数日崔宁始至上喜甚抚劳有加宁退谓所亲曰主上聪明英武从善如流但为卢杞所惑以至于此因潸然出涕杞闻之与王翃谋陷之会泚下诏以宁为中书令翃诈为宁遗泚书献之杞譛寕与泚结盟约为内应故独后至上遣中使缢杀之中外皆称其寃】集览【澘然出涕诗大东篇澘焉出涕注潸焉涕流貌潸音所奸反又山晏反】
　　书法【崔宁何崔旰也旰杀主帅罪人也朝而遣还尝书复使还矣失刑为讥则今而诛之宜也其以无罪书杀何杀不以其罪也纲目之法虽有罪而杀之不以其罪一以杀书之】
　　发明【卢杞诬杨炎德宗旣遣中使缢杀之今杞又譛崔宁德宗复用此防夫仆射师长百僚使其有罪亦当与之辨明可也暧昧杀之是否不分果何谓耶夫虑杞之奸所以敢于诬罔而不疑者亦以德宗之性愚阍易入故耳书杀书官崔宁亦可哀也】
　　李怀光帅众赴长安
　　【上遣中使告难于魏县行营诸将相与恸哭怀光遂赴长安马燧李芃引兵归镇李抱真退屯临洺】集览【魏县行营唐自禄山反邉兵之精鋭者皆徴发入援谓之行营时河东泽潞河阳朔方四军屯魏县故曰魏县行营】
　　书法【书赴长安予义也】
　　以萧复刘从一姜公辅同平章事○泚犯奉天诏韩游瓌浑瑊拒之
