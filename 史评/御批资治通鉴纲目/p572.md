<!-- { "loadSidebar": true } -->
　　发明【娄师徳之卒纲目以周纳言书之虽其其官然固不免为周之臣也狄仁杰之卒书爵书諡而不系之周则仁杰虽事武氏固唐之臣耳夫武氏废唐人神共愤仁杰防耻奋忠每以母子之説感悟武氏武氏亦信重其説而从之纾徐不迫卒复唐绪故纲目于此特笔起义以着仁杰始终为唐之意为天下后世不忘本朝者之劝也虽然仁杰不系之周是矣胡为亦不系之唐哉曰是时武氏虽僣位号然天下实唐之天下故不必系之唐而已知其为唐此又纲目书法之意也或曰武氏杀贤士大夫多矣奚独于仁杰信重若此曰狄公一念在唐发于精诚惓惓其所以为武氏言者不出诸此故武氏亦以诚相感初非有竒谋异説行乎其间故曰诚者天之道也不诚无物至诚未有不动者不诚未有能动者其狄公之谓欤】
　　冬十月周复以正月为岁首
　　发明【武氏自六年十一月始用周正改十一月为正月十二月为腊月正月为一月至是凡十二年间前史皆从其説每岁十一月书于岁首以为正月继书腊月一月然纲目止用夏正纪月初未尝为之改易今此虽书周复以正月为岁首其实岁首固己自用正月不待是年而后复凡此皆斥絶武氏不予其改易唐家之正朔也然则曷为书周曰书周所以着其废唐之罪明其自絶于唐尔若纪年则用嗣圣而正朔止用唐旧此则纲目自立义例取法春秋之义不以其私自改作而遂从之者也故曰纲目之为纲目非君子莫能脩之】
　　○周以韦安石同平章事
　　【时武三思张易之兄弟用事安石数面折之尝侍宴禁中易之引蜀商数人在座同博安石跪奏曰商贾贱类不应得预此防顾左右逐出之座中皆失色太后以其言直劳勉之同列皆叹服】质实【韦安石杜陵人孝寛曾孙禁中注见宋孝武帝大明六年】
　　十二月周开屠禁
　　【鳯阁舍人崔融言割烹弋猎着之典礼茍顺月令合礼经自然物遂其生矣遂开屠禁祠祭用牲牢如故】质实【崔融齐州全节人月令礼记篇名乃吕不韦所着言十二月政令所行用夏正令则杂举三代及秦事也】
　　【辛丑】十八年【周武氏大足元年又改长安】春正月帝在东宫
　　【是岁武邑人苏安恒上疏太后曰陛下钦先圣之顾托受嗣子之推让敬天顺人二十年矣今太子春秋旣壮陛下年徳旣尊何不禅位东宫使临宸极亦何异陛下之身哉诸武皆得封王而陛下二十余孙无尺寸之土此非长久之计也臣请黜诸武为公矦而分土以王诸孙择立师傅教其孝敬之道以夹辅周室屏藩皇家疏奏太后召见赐食慰谕而遣之】质实【东宫注见宋文帝元嘉二十七年一统志云武邑汉之县名属信都国东汉属安平国晋置武邑郡于此北齐郡县俱废隋初复置县以观津县省入属冀州唐宋金元俱仍旧本朝因之改属真定府】
　　三月周流张锡于循州
　　【平章事张锡坐知选漏泄禁中语赃满数万当斩临刑释之流循州时苏味道亦坐事俱下狱锡气色自若舍三品院帷屏食饮无异平居味道歩至系所席地蔬食太后闻之赦味道而复其位】质实【循州注见晋髙祖天福七年】
　　雨雪
　　【苏味道以雪为瑞帅百官入贺殿中侍御史王求礼止之曰三月雪为瑞雪腊月雷为瑞雷乎味道不从旣入求礼独不贺进言曰今阳和布气草木发荣而寒雪为灾岂得诬以为瑞贺者皆谄谀之士也太后为之罢朝时又有献三足牛者宰相复贺求礼飏言曰凡物反常皆为妖此鼎足非其人政教不行之象也太后为之愀然】集览【飏言亟明其失也书益稷注大言而疾曰飏】
　　书法【记异也终纲目书冬雪一汉元帝建昭二年书正月雪一宋辛丑年书二月雪一丙子年新莽书三月雪四汉景帝中六年武帝元鼎三年元帝永光元年是年书四月雪二汉成帝建始四年阳朔四年自是无书雪者矣】
　　夏六月周以李逈秀同平章事
　　【逈秀母本微贱妻叱媵婢母闻之不悦逈秀即时出之或问何遽如是逈秀曰娶妻本以养亲令乃违忤顔色安敢留也】集览【媵婢媵以证反送女从嫁为媵婢】
　　冬十一月周以崔暐为天官侍郎
　　【天官侍郎崔暐性介直未尝请谒执政恶之改文昌左丞月余太后谓暐曰闻卿改官令史设斋自庆此欲盛为奸贪耳今还卿旧任乃复拜天官侍郎】质实【崔暐博陵人】
　　周以郭元振为凉州都督
　　【先是凉州南北境不过四百余里突厥吐蕃频嵗奄至城下百姓苦之元振始于南境硖口置和戎城北境碛中置白亭军控其冲要拓州境千五百里自是寇不复至城下元振又令甘州刺史李汉通开置屯田尽水陆之利旧粟麦斛至数千及至是一缣籴数十斛军粮支数十年元振善抚御在州五年夷夏畏慕令行禁止牛羊被野路不拾遗】质实【一统志云和戎城在陜西行都司城东南六百四十二里本汉武威郡地唐筑和戎城宋因之元为古浪城立廵检司属永昌路本朝正统中改置古浪守御千戸所仍属焉白亭军白亭本海名在陜西凉州卫东北境唐郭元振置军于此故名白亭军突厥北狄国名注见梁武帝大同十一年甘州注见晋安帝隆安元年张掖】
　　【壬寅】十九年【周武氏长安二年】春正月帝在东宫
　　【是岁苏安恒复上疏曰臣闻天下者神尧文武之天下也陛下虽居正统实因唐氏旧基当今太子追廻年徳俱盛陛下贪其实位而忘母子深恩将以何顔见唐家之宗庙哉今天意人事还归李家陛下虽安天位殊不知物极则反器满则倾臣何惜一朝之命而不安万乗之国哉太后亦不之罪】质实【神尧文武唐髙祖諡为神尧皇帝太宗諡为文武皇帝】
　　周设武举○突厥寇盐夏遂寇并州周遣薛季昶张仁愿御之质实【盐夏二州名盐注见徳宗贞元三年夏注见汉武帝元朔元年朔方并州注见齐明帝建武三年张仁愿下邽人】○秋八月周赐张昌宗爵邺国公
　　【昌宗兄弟贵盛势倾朝野太子相王太平公主上表请封昌宗为王制不许乃赐爵邺国公】质实【邺县名注见汉献帝建安十五年】
　　书法【书讥私也汉世初赐爵止左庶长至宣帝以后赐爵皆矦矣入唐以来自赠武士彠外未尝书赐爵唐书赐爵始此而得昌宗封爵之轻甚矣哉唐世书赐爵十五昌宗李多祚等敬晖等牛仙客李林甫等安禄山李光弼等仆固怀恩郭子仪李元忠等韦臯李愬裴度李徳裕杨行宻天寳以前自李多祚敬晖外皆滥授也至徳以后自杨行宻外其庶几乎】
　　九月朔日食不尽如钩
　　书法【宋文丁卯年梁武己巳年唐开元十七年日食亦皆不尽如钩矣不书此何以书为武氏书也武氏以隂侵阳且极矣故次年而日食之旣终纲目书日食不尽如钩二是年宗天寳十三载舍是无书者矣】
　　○吐蕃遣使求和
　　【宴吐蕃使者论弥萨于麟徳殿时凉州都督唐休璟入朝亦预宴弥萨屡窥之太后问其故对曰洪源之战此将军猛厉无敌故欲识之休璟练习边事自碣石以西逾四镇绵亘万里山川要害皆能记之】集览【碣石此非北平郡骊城西南之碣石按战国防注碣石在常山郡九门县】质实【麟徳殿注见宪宗元和十四年宣政殿碣石山名注见秦始皇三十二年吐蕃西羌属名注见太宗贞观八年四镇注见髙宗调露元年要害注见汉文帝十一年】
　　书法【书求和始此终纲目书求和二是年宗开元九年请和四嗣圣十三年睿宗景云二年代宗永泰元年宪宗元和四年敌国不与焉】
　　冬十月吐蕃寇茂州都督陈大慈与战破之质实【茂州注见汉武帝元鼎六年冉駹】○十一月周命监察御史苏颋按雪寃狱【监察御史魏靖上疏以为陛下旣知俊臣之奸处以极法乞详覆俊臣等所推大狱伸其枉滥太后乃命苏颋按覆由是雪寃者甚众】集览【雪寃雪除也洗也洗雪而免罪】质实【陛下注见汉光武建武二十七年苏颋武功人瓌之子】
　　十二月周以张嘉贞为监察御史
　　【侍御史张循宪为河东采访使有疑事不能决问侍吏曰此有佳客可与议事者乎吏言前平乡尉张嘉贞有异才循宪召见询之嘉贞为之条析理分莫不洗然循宪因请为奏皆意所未及及还太后善之循宪具言嘉贞所为且请以己官授之太后曰朕宁无一官自进贤邪因召嘉贞与语太悦即拜监察御史擢循宪司勲郎中赏其得人也】质实【河东道名注见汉献帝建安七年张嘉贞蒲州虞乡人平乡县名注见汉灵帝中平元年】
　　【癸卯】二十年【周武氏长安三年】春正月帝在东宫
　　【突厥请以女妻太子之子许之乃遣武延秀还仍遣使来谢宴于宿羽台太子预焉宫尹崔神庆上疏曰今五品以上所以佩者为别敕徴召恐有诈妄内出合然后应命况太子国本古来徴召皆用玉契此诚重慎之极也昨缘突厥使见太子应预朝参直有文符下宫曽不降敕处分臣愚谓太子非朔望朝参应别召者请降手敕及玉契太后然之】质实【崔神庆东武城人义次子】
　　三月朔日食质实【日食注见新莽天鳯元年】○夏闰四月周改文昌台为中台○六月宁州大水质实【宁州注见肃宗上元元年】○秋七月周以唐休璟同三品
　　【时突骑施酋长乌质勒与西突厥诸部相攻安西道絶太后命休璟议其事行之后十余日安西诸州请兵应接程期一如休璟所画太后曰恨用卿晚时西突厥斛瑟罗用刑残酷诸部不服乌质勒本斛瑟罗能抚其众诸部归之斛瑟罗不能制后攻陷碎叶徙其牙帐居之斛瑟罗部众离散因入朝不敢复还乌质勒悉并其地】集览【突骑施西夷种名本西突厥之别部元和姓纂云突骑施本号西陵突厥碎叶西域国名或曰突厥中有碎叶城】质实【酋长注见汉帝更始二年酋豪安西镇名注见髙宗永淳元年牙帐注见宗开元八年】
　　九月朔日食旣
　　【胡氏曰吕后末年日食旣后恶之曰此为我也未几而卒武后至是日食再旣明年亦卒日者至阳之精人君之表今乃为女主之应乎夫阳淑不竞则隂慝长理固然也今武氏反隂为阳居中履极奄唐虞之旧域颁正朔于八荒其气焰所感上致日星之变不亦宜乎】质实【日食旣注见汉惠帝七年八荒谓八极之外荒眛之地也详见淮南子】
　　书法【食旣大变也往年九月不尽如钩矣于是九月又食之旣武氏之隂沴已极极则反矣后二年而武氏即世变不虚生信哉终纲目书食旣十有二未有无应者也详汉惠帝七年】
　　周贬魏元忠为髙要尉流张説于岭南
