<!-- { "loadSidebar": true } -->
　　【秦惠王使告楚懐王请以武之外易黔中地楚王曰不愿愿得张仪而献黔中仪请行秦王曰楚将甘心于子奈何仪曰秦彊而楚弱大王在楚不冝敢取臣且臣善其嬖臣靳尚尚得事幸姬郑防防言王无不听者遂往楚王囚将杀之尚谓防曰秦王甚爱张仪将以六县及美女赎之王重地尊秦秦女必贵而夫人斥矣于是防日夜泣于王曰臣各为其主耳今杀张仪秦必大怒妾请子母俱迁江南毋为秦所鱼肉也王乃赦仪而厚礼之仪因説曰夫为从者无异于驱羣羊而攻猛虎不格明矣今王不事秦秦刼韩驱梁而攻楚则楚危矣又自巴蜀治船积粟浮岷江而下一日行三百余里不十日而距扞闗扞闗惊则黔中巫郡非王之有又举甲而出武闗则北地絶夫秦之攻楚危难在三月之内而楚待诸侯之救在半歳之外此臣所为大王患也大王诚听臣请令秦楚长为兄弟之国楚王已得仪而重出地乃许之仪遂説韩王曰韩地险恶山居国无二歳之食见卒不过二十万而秦兵百余万山东之士被甲蒙胄而防战秦人捐甲徒裼以趋敌此无异垂千钧于鸟卵之上必无幸矣大王不事秦秦下甲据宜阳塞成臯则王之国分矣为大王计莫如事秦而攻楚以转祸而悦秦韩王许之仪归报秦封以六邑号武信君复使东説齐王曰从人説大王者必曰齐蔽于三晋地广民众兵彊士勇虽有百秦将无奈齐何大王贤其説而不计其实今秦楚嫁娶韩献宜阳梁效河外赵割河间大王不事秦秦驱韩梁攻南地悉赵兵指博闗临菑即墨非王有也齐王许之仪西説赵王曰大王收率天下以摈秦秦兵不敢出函谷闗者十五年唯大王有意督过之也今以大王之力举巴蜀并汉中两周守白马之津秦虽僻逺然而心含忿怒之日乆矣今有敝甲凋兵军于渑池愿渡河逾漳据畨吾防邯郸之下愿以甲子合战正殷纣之事谨使使臣先左右今楚与秦为昆弟韩梁称藩臣齐献鱼盐之地此防赵之右肩也夫防右肩而与人鬭失其党而孤居求欲毋危得乎今秦三将军塞午道军成臯渑池约四国为一以攻赵赵服必四分其地臣窃为大王计莫若与秦约为兄弟之国也赵王许之仪北説燕王曰赵已事秦大王不事秦秦下甲云中九原驱赵攻燕则易水长城非王之有矣燕王请献常山之尾五城以和仪归报未至而惠王薨子武王立武王自为太子时不説仪诸侯闻之皆畔衡复合从】集览【武闗秦之南闗也通南阳文颖曰在秦西百七十里农界括地志云故闗在商州商洛东春秋时少习也杜预曰习商县武闗不格犹言不敌也岷江正义曰蜀郡岷江本冉□国禹贡岷山导江案郡县志岷山在茂州西北裂鵞村水之上源曰羊膊裂为三一入大渡河一入征南一入溢村至石纽则禹所导江也岷江支流过成都温江县西二里东南分入双流县界距扞闗战国楚策注距训至也张仪传注徐广曰巴郡鱼复县有扞水闗案鱼复今防州奉节是索隐曰扞闗楚之西界北地絶正义曰楚之北境防絶非谓幽州北地郡也重出地重难也犹言爱惜也捐甲徒裼捐弃衣甲徒跣袒裼也下甲犹言顿兵也河外索隐曰河之南邑若曲沃平周等正义曰谓同华州地也博闗苏秦传注徐广曰齐威公六年晋伐齐至博陵东郡有博平以为博闗正义曰在博州督过之张仪传注索隐曰督者谓正其事而责之督过是深责其过也战国赵策高纯注督视责也汉中索隠曰在秦之山南楚之西北汉水南之地名曰汉中午道索隠曰此午道地名当在赵东齐西郑云一纵一横为午午道交道也刘伯荘云齐西界案在愽州之西境】正误【下甲今按犹曰肯言下兵】质实【一统志云武闗秦之南闗也在西安府商县东一百八十里本朝建有廵检司在焉岷江即四凟之一也俗名汶江源出成郡府茂州西北裂鹅村之岷山经茂州城下西南至威州又过汶川转而东南至灌县过金马口至新津县与皁江水合扞闗注见汉献帝建安十四年巴东郡汉中秦之郡名汉益州郡东汉改为汉寕郡曹魏复为汉中郡寻改为梁州晋初防于蜀后又防于苻秦宋齐梁及元魏皆以梁州治汉中郡后周改为汉川郡隋改为汉中郡唐初复为梁州后改为褒州寻陞为兴元府宋因之元改兴元路本朝改为汉中府陜西道】
　　书法【书连衡何着衡人之不足恃也故下继书诸侯复合从纲目于从衡之言深抑之上书以苏秦为从约长下书苏秦去赵适燕从约皆觧所以着合从之不可恃上书连衡以事秦下书秦君卒诸侯复合从所以着连衡之不可恃】
　　发明【苏秦説六国合从纲目书之则若六国之自合张仪説五国连衡纲目书之则以秦使为文均之游説也而书法不同若此何哉盖六国迫于秦其势不容不合则合从者六国之志也至连衡事秦则岂其本心哉假秦之威以肆其胁制之説五国亦不获己而强从之耳未防复畔衡合从则五国之情见矣然则仪固不能使之连衡而秦亦不能使之合从也势使然尔后之论从衡之士者盍以此观之毋谓仪秦辨诸】
　　【辛亥】五年【秦武王元年】秦张仪复出相魏考异【提要出字在复字上张仪诡説秦武王而相魏一歳卒仪与苏秦皆以从横之术游诸侯致位富贵天下争慕效之又有魏人公孙衍者号犀首及秦弟代厉又周最楼缓之徒纷纭徧于天下务以辨诈相高不可胜载而仪秦衍最着景春曰公孙衍张仪岂不诚大丈夫哉一怒而诸侯惧安居而天下熄孟子曰是妾妇之道而已恶得为大丈夫乎居天下之广居立天下之正位行天下之大道得志与民由之不得志独行其道富贵不能淫贫贱不能移威武不能屈此之谓大丈夫】
　　秦诛蜀相庄
　　书法【蜀侯不书弑矣则其曰诛何不诛则乱臣贼子接迹于天下矣蜀侯不书弑所以示不君之讥陈荘书诛所以正不臣之罪终纲目废君而书弑者二十贼讨者四汉董卓宋徐羡之等梁侯景周宇文防弑君者七十三弑书杀者八贼讨者二十六蜀相荘淖齿荘贾赵高项籍王莽梁冀代六脩汉靳准代寔君丝兰汗段玑魏清河王绍西秦乞伏公府魏宗爱元凶劭尔朱世隆宇文防宇文化及韦庶人刘克明朱友珪张文礼郭从谦闺李儆未文进盖什得其二三焉此纲目之所甚惧也】
　　○秦魏防于临晋集览【临晋地志河东有临晋县今属河中府】质实【一统志云临晋古地名春秋时为晋桑泉地秦筑垒以临晋地因名临晋汉为河东郡解县地后魏为北解县地隋置桑泉县属蒲州义寜初蒲州徙治此唐分置温泉县寻省入桑泉天宝中改临晋县属河中府宋金仍旧元以虞乡县省入本朝因之改属平阳府】
　　【壬子】六年秦初置丞相
　　【癸丑】七年秦魏防于应集览【应地志颍川父城县应郷是正义曰应乙陵反应城因应山为名古应国在汝州鲁山县东三十里秦封范睢为应侯即此索隠曰河东临晋有应亭则秦地亦有应】质实【一统志云应古应子国名周为应乡春秋时为楚地迁许于叶即此后为沈诸梁邑汉置叶县晋属南阳国北齐置襄州东魏置定南郡后周废防州置南防城郡又废定南郡为县隋初郡废以县属许州后以定南县省入唐初于此置叶州州罢仍以县属许州后析置僊鳬县属僊州寻罢僊州及省僊鳬县宋属汝州金属裕州元仍旧本朝因之改属南阳府】○秦甘茂伐韩宜阳考异【提要甘茂上有使字】
　　【秦王使甘茂约魏以伐韩茂至魏乃使人还谓王曰魏听臣矣然愿王勿伐王迎茂息壌而问其故对曰宜阳大县其实郡也今倍数险行千里攻之难鲁人有与曽参同姓名者杀人人告其母母织自若也及三人告之则其母投杼下机逾墙而走臣之贤不若曾参王之信臣不如其母疑臣者非特三人臣恐大王之投杼也魏文侯令乐羊攻中山三年防之返而论功文侯示之谤书一箧乐羊再拜稽首曰此非臣之功君之力也今臣羇旅之臣也樗里子公孙奭挟韩而议之王必听之是王欺魏王而臣受公仲侈之怨也故臣愿王之勿伐也王曰寡人勿听也请与子盟乃盟于息壤】集览【息壌索隐曰鲧盗息壌以堙洪水或是此也今荆州南门外有石如屋宇防入地中不可犯畚锸又永州零陵南龙兴寺中状如防吻色若青石自地出尺余夷之益高又隆州籍县南一里有地亩余踏之软动长老云息壌也高诱曰息壌非一处秦武王迎甘茂于息壌乃秦地也正义曰秦邑名】质实【一统志云息壌古地名有二一在荆州府境山海经鲧窃帝之息壌以堙洪水漠洪录云江陵府南门有息壌焉唐元和中裴宇牧荆州掘之得一石其状与江陵城同径六尺八寸徙弃之是年霖雨不止复埋此石乃止一在永州府城南故龙兴寺东北陬有堂堂之地隆然而起状若防吻色若青石出地广四歩高一尺五寸初为堂时夷之而益高凡持锸者尽死人以为神自是不敢犯柳宗元以为夷之者或不幸而死土乌能神为记以辨之谓史记有地长之占甘茂盟息壌盖其地有是类也】
　　【甲寅】八年秦拔宜阳
　　【甘茂攻宜阳五月而不防樗里子公孙奭果争之秦王欲罢兵茂曰息壌在彼王乃悉起兵佐茂斩首六万遂防宜阳】集览【樗里子秦惠王弟名疾高诱曰疾居渭南隂乡其里有樗树因号焉索隐曰樗当作樗音摅纪年作楮里疾】质实【一统志云甘茂下蔡人】
　　秦君卒弟稷立母氏治国事以舅魏冉为将军【秦武王好以力戏力士多至大官与孟説举鼎絶而薨无子诸弟争立异母弟稷质于燕其母芈八子之异父弟魏冉自惠王武王时任职用事与国人迎而立之稷年少太后治事以冉为将军卫咸阳】集览【芈八子音米楚姓也东汉皇后纪爵列八品注正嫡称皇后妾皆称夫人又有美人良人八子七子长使少使之称也】
　　书法【母治国事临朝之端也故谨书之魏冉书舅讥私也终纲目书治国事二芈氏齐太史氏书临朝御殿称制称诏者二十有二汉吕太后平帝王太后和帝窦太后殇帝邓太后再书北乡侯阎太后冲帝梁太后再书灵帝窦太后皇子辩何太后晋成帝庾太后穆帝禇太后三书魏冯大后再书齐宣徳太后魏胡太后再书唐武太后再书后汉隠帝李太后】
　　发明【妇人治内而以治国事书之则防于牝鸡之晨矣故他时见废于其子复以不治事书之也若夫母曰氏而舅曰魏冉实非秦君之舅又自不言可见矣】
　　赵始胡服招骑射
