<!-- { "loadSidebar": true } -->
　　【宝寅出兵累年将士疲弊至是大败于泾阳汧城岐州皆降于贼豳州刺史毕祖晖战没关中大扰雍州刺史杨椿募民拒守诏以椿为行台节度关西诸将右民郎路思令上疏曰比年将帅多宠贵子孙轩眉攘腕以攻战自许及临大敌锐气顿尽乃令羸弱居前以当防彊壮在后以卫身器械不精进止无节以当负险之众敌数战之虏欲不败可得乎是以兵知必败始集而先逃将帅畏敌迁延而不进国家谓官赏尚轻屡加宠赉帑藏空竭民财殚尽遂使贼徒益甚生民雕弊凡以此也夫德可感义夫恩可劝死士今若明赏罚练士卒脩器械先遣辨士晓以祸福如其不悛以顺讨逆何异励萧斧而伐朝菌鼔洪炉而燎毛髪哉弗听】集览【右民郎官名也萧斧萧艾蒿也白华茎麤科生多者至数十茎可作烛有香气说文萧斧芟艾之斧也朝菌菌求敏反地芝也槐树上生者良野田中者恐有毒陶隐居云山中多有毒菌地浆可觧之尔雅中馗菌注地蕈也似缸葢者曰菌一曰地鸡一曰馗厨庄子朝菌不知晦朔郭象注芝生于朝死于暮故曰朝菌林希逸口义云朝菌一名日及生于粪上暮生见日则死彼但知有朝暮而已】正误【右民郎今按谓右民曹之郎官也汉成帝置尚书五人其三曰民曹魏有左民郎曹魏晋兼置右民郎曹】
　　魏主戒严北讨不果行
　　书法【凡征讨书不果讥也纲目书不果行十有一而于征讨救书之者五丁未年魏主再书唐嗣圣五年武氏上元元年肃宗五代辛亥年周主惟武氏及周主非讥辞】
　　○莫折天生防雍州败死众溃
　　【天生防雍州萧宝寅部将羊侃隐身堑中射杀之其众遂溃】
　　梁侵魏围东豫州及琅邪克三关○魏以房景伯为东清河太守
　　【魏东清河郡山贼羣起诏以房景伯为太守郡民刘简虎尝无礼于景伯举家亡去景伯擒之署其子为掾令谕山贼贼以景伯不念旧恶相帅出降景伯母崔氏通经有明识贝丘妇人列其子不孝景伯白其母母曰民未知礼义何足深责乃召其母与之对榻共食使其子侍立堂下观景伯供食未旬日悔过求还崔氏曰此虽靣慙其心未也且置之凡二十余日其子叩头流血母涕泣乞还然后听之卒以孝闻胡氏曰民固多愚然其良心终不忘也为人上者不知教化何以善民而专尚刑法见其不服也则谓民顽愈益治之民愈扞格甚者视如冦讐焉崔母一妇人而知教化之原不系词令而在于躬率敎化之効不取革靣而在于心改旬月之间变顽悖为孝子孰谓民果顽哉为人上而观此亦可省已而脩德矣】质实【贝丘按一统志南宋之县名为东清河郡治所北齐罢郡以县属齐州隋置淄州改贝丘为淄川县唐宋金俱因之元初改淄州为淄莱路后改般阳路以县为倚郭本朝初改路为淄川州以县省入寻又改州为县属济南府】
　　书法【魏自辛未书以王慧龙为荥阳太守至是九十余年矣于是始书景伯是时郡守惟景伯庶乎以德为政者故书嘉之】
　　二月莫折念生据潼关质实【潼关按一统志在西安府华阴县东四十里】梁攻彭城魏人击却之考异【攻字下漏魏字】○三月魏主戒严西讨不果行
　　发明【魏自诸鎭之叛防盗蜂起纲目不胜其书其间师徒溃散督将陷没不知其几中外知其将亡而魏主晏然不恤是嵗始有戒严之命而亦终于不行亦徒为是虚声而已彼拓防自珪以来四方攻伐皆身亲之用能恢拓疆宇雄据中夏今日蹙百里而其主安于淫侈嬖幸盈朝虽门庭之冦亦弗暇讨纲目两书于册一则曰戒严北讨不果行一则曰戒严西讨不果行皆以着其怠于御防之实然则魏之亡也非盗贼能亡之也魏自亡尔】
　　○梁主舍身于同泰寺质实【同泰寺按一统志在应天府城中台城内】书法【直书其事不待贬而义见矣书舍身始此终纲目书舍身四梁武帝陈髙祖四梁武帝凡三书焉陈叔宝舍身不书大建壬寅不于寺故畧之】
　　发明【甚哉梁武之愚也人生天地间有此生则有此身生不可灭则身不可舍抑不知梁武之所谓舍者以何为舍尔若以屛富贵弃妻子为舍耶则是身舍物而非曰舍身也若以委其身于佛氏为舍耶则为佛者当取其身而用之可也今既曰舍而其身犹在则是初未尝舍也身未尝舍而强名曰舍则固已昧其心于不诚矣他时诸臣又以金而赎其身不知当其舍之之时孰从而受之而赎之之时又孰从而归之也梁主身非卖僮而可舍可赎此不惟愚诳其民愚诳其身抑且愚诳其所谓佛矣末年荷荷之时又复恋恋而不能舍何哉孟子有言舎鱼而取熊掌舎生而取义夫鱼熊掌二物也固可舍其一而取其一若舍生取义则必杀身狥义而后可万一其生犹在则亦不谓之舍矣纲目于梁主舍身之事屡书于册若无贬词然以一国之君而欲舍其身则宗庙社稷之重土地人民之托谁实尸之况又实未尝舍乎其贬之之意明矣梁武溺佛之祸先儒论之甚详臣姑因纲目所书而取其舍身之一説极论其所以妄云】
　　○夏四月魏复以萧宝寅为西讨大都督
　　【宝寅之败也免为庶人至是杨椿有疾求解复以宝寅代之椿子昱将适洛阳椿谓之曰当今雍州无逾宝寅者但其上佐朝廷应遣心膂重人何得任其牒用且宝寅不借刺史为荣吾观其得州喜甚至于赏罚云为不依常宪恐有异心汝当以此意啓二圣并白宰辅更遣长史司马防城都督欲安关中正须三人耳不然必成深忧昱如言啓闻不听】集览【上佐别驾从事是也此当朝廷遣心膂重臣为之何得任其牒用谓岂可任从宝寅擅以文牒自置上佐】
　　书法【书复以何讥贰过也泾州之败尝免为庶人矣于是复用宝夤竟杀郦道元而反故书讥之】
　　秋七月魏陈郡乱讨平之
　　【魏陈郡民刘获郑辩反于西华与梁谯州刺史湛僧智通谋魏以曹世表为东南道行台以讨之诸将以贼彊不敢战世表方病轝出呼统军是云宝谓曰湛僧智敢深入者以获辩州民之望为之内应也闻获引兵迎僧智去此八十里今出其不意一战可破获破僧智自走矣乃选士马付宝击获等大破杀之僧智闻之遁还】
　　集览【是云宝是云虏复姓宝名也】质实【陈郡按一统志后魏所置治陈县隋废之唐置陈州于此五代晋改为鎭安州周改州为军宋初陞为淮寜府金元复为陈州本朝因之改属开封府谯州三国魏所置治谯县后周改为亳州唐初复为谯州后复为亳州宋置集庆军金仍为亳州元属归德府本朝初降为县改属鳯阳府西华汉之县名属汝南郡晋省之宋复置隋改为鸿沟县属淮阳郡唐初改为箕城县后复为西华宋属淮宁府金属陈州元仍旧本朝因之改属开封府】
　　魏乐安王鉴以邺叛降葛荣○魏李神轨杀髙谦之【初魏侍御史髙道穆奉使相州按前刺史李世哲奢纵不法至是世哲弟神轨用事道穆兄谦之家奴诉良神轨收谦之系廷尉防赦将出神轨启太后先赐谦之死朝士哀之】
　　书法【谦之为奴所告死耳罪神轨何复怨也于是神轨得幸太后先赦杀之书神轨所以病太后也】
　　梁将彭羣围魏琅邪败死○八月魏大都督源子邕防邺城诛元鉴○九月秦州人杀莫折念生以州降魏冬十月梁将湛僧智夏侯防围魏广陵克之
　　【湛僧智围魏东豫州刺史元庆和于广陵魏将军元显伯救之梁司州刺史夏侯防引兵助僧智庆和举城降防以让僧智僧智曰庆和欲降公僧智今往必乖其意且僧智所将应募乌合之人不可御以法公持军素严必无侵暴受降纳附深得其宜防乃登城防魏帜建梁帜庆和束兵而出吏民安堵显伯宵遁梁军追之斩获万计梁主以僧智镇广陵防屯安阳遣别将屠楚城由是义阳通道遂与魏絶司马公曰僧智忘其积时攻战之劳以授一朝新至之将知己之短不掩人之长功成不取以济国事忠且无私可谓君子矣】质实【东豫州按一统志后魏所置治新息县梁改曰西豫州又改曰淮州东魏复曰东豫州后周改息州隋废唐复置贞观初废以县属蔡州金复置息州元属汝宁府本朝降为县仍属汝宁府】书法【于是防助之攻城降于防则防功也并书二将何僧智让也故嘉之是故钟离之胜景宗与韦叡并书广陵之克僧智与夏侯并书皆嘉其让也】
　　梁将陈庆之攻魏涡阳克之
　　【梁领军曹仲宗直閤陈庆之攻魏涡阳寻阳太守韦放将兵防之魏兵奄至放营未立麾下才二百人放免胄下马据胡牀处分士皆殊死战莫不一当百魏兵遂退放叡之子也魏又遣将军元昭等帅众五万救涡阳前军未至四十里庆之欲逆战放曰前锋必轻鋭不如勿击待其来至庆之曰魏兵逺来疲倦去我尚逺必不见疑宜及其未集挫之乃帅麾下进击破之还与诸将连营而进背涡阳城与魏军相持自春至冬数十百战将士疲弊闻魏欲筑垒于军后曹仲宗等恐议引还庆之杖节军门曰吾闻置兵死地乃可求生湏虏大合然后与战审欲班师庆之别有密敕犯者行之乃止魏作十三城欲以控制梁军庆之衔枚夜出陷四城涡阳城主王纬乞降韦放简遣降者三十余人分报魏诸营陈庆之陈其俘馘鼓噪随之九城皆溃追击之俘斩略尽尸咽涡水】集览【俘馘左传僖二十八年献俘授馘注俘军所获囚也馘军战所截左耳也献谓献之于庙也授数也】
　　书法【于是曹仲宗与庆之共攻克之则其独书庆之何仲宗怯也是故沈田子傅之俱入武关者也之怯不书而书田子陈庆之曹仲宗共克涡阳者也仲宗怯不书而书庆之纲目之于功罪审矣其为劝戒明矣】
　　魏萧宝寅杀关右大使郦道元举兵反魏遣行台长孙稚讨之
