<!-- { "loadSidebar": true } -->
　　【王宗法雄与伯路连战破走之防赦到贼以军未觧甲不敢降议者皆以为当遂击之雄曰不然兵凶噐战危事勇不可恃胜不可必贼若乗船入岛攻之未易也及有赦令可且罢兵以慰诱其心埶必觧散然后圗之可不战而定也宗善其言即罢兵贼乃还所略人而东莱郡兵独未觧甲贼复惊走海岛上】集览【海岛韦昭曰海中山有依止曰岛】质实【一统志云海岛在淮安府海州城东八十里即髙公岛也旧传有髙公尝渔于此】
　　秋七月大水九月地震
　　书法【元帝初元正月书地震七月书复震异之也此其一嵗再震同也则其不书复何一书至再则不足以为异矣终纲目一嵗再震十有二详初元元年】
　　○冬十月太后母新野君卒
　　【新野君病太后幸其第连日宿止三公上表固争乃还宫及薨邓隲等乞身行服太后欲不许曹大家劝后许之及服除诏隲复还辅朝政更授前封隲等叩头固让乃止于是并奉朝请有大议与公卿参谋】质实【新野县名注见平帝元始四年】
　　书法【宣帝之篇书外祖母矣此其书太后母何帝自外入也】
　　【辛亥】五年春正月朔日食○地震○羌寇河内诏遣兵屯孟津三月徙縁边郡县避宼遣侍御史任尚击羌破之【先零羌寇河内百姓多犇渡河使朱宠将五营士屯孟津诏魏赵常山中山作坞堠六百所羌既转盛而縁边二千石令长多内郡人无守战意皆争上徙郡县以避宼诏皆从之百姓恋土遂刈其禾稼发彻室屋夷营壁破积聚时连旱蝗饥荒而驱蹙刼掠流离分散随道死亡或弃捐老弱或为人仆妾丧其大半复以任尚为侍御史击羌于上党羊头山破之乃罢孟津屯】集览【坞堠坞通作隖小障也堠或作封堠也风俗通曰营居曰坞司望曰所以望烽燧】质实【河内郡名注见桓帝延熹九年孟津县名注见帝更始二年魏郡名注见成帝绥和二年赵国名注见景帝三年常山郡名注见灵帝中平二年中山郡名注见周威烈王二十三年上党郡名注见周赧王五十三年一统志云羊头山在潞州长子县东南五十六里上有石状如羊头故名】
　　书法【徙民避宼建武十五年尝一书矣于是复见】
　　法雄击张伯路破斩之考异【按纲目盗贼并书讨据前年书遣法雄讨张伯路此条击字传误】考证【击当作讨斩当作诛】○秋汉阳人杜季贡宼防上邽考异【按褚燕许生等皆称贼此乃贼字误作人字】质实【汉阳郡名注见灵帝建宁二年上邽县名注见光武建武八年】○蝗雨水
　　【壬子】六年春正月省荐新物二十三种
　　【诏曰凡供荐新味多非其节或郁养彊孰或穿掘萌芽味无所至而夭折生长岂所以顺时育物乎自今皆湏时乃上凡所省二十三种】集览【郁养彊孰郁滞也彊勉也皆非自然孰字本无四防説文本食餁字文选司马相如赋卢橘夏孰】正误【郁养彊孰今按此谓蓄火土中蒸郁而养之彊使其孰也彊音上声孰古熟字】
　　书法【自世祖有太官勿受异味之诏至和帝有诏太官勿受珍羞之书于是又书省荐新物二十三种皆可美者也】
　　三月蝗○夏诏封建武功臣○五月旱○六月豫章员谿原山崩质实【豫章郡名注见武帝元鼎五年】○滇零死子零昌以杜季贡为将军
　　【癸丑】七年春正月太后率大臣命妇谒宗庙
　　书法【书讥非古也于是帝年二十宜能从宗庙之事矣而太后亲焉故通鉴不书纲目特书之所以讥也】
　　○二月地震○夏四月晦日食○秋蝗
　　【甲寅】元初元年春二月日南地坼质实【日南郡名注见武帝元鼎六年长百余里】
　　书法【于是地坼长百余里大变也纲目书地坼三有百三十歩者矣秦庚申年有八十五丈者矣顺帝阳嘉二年未有甚于此者也】
　　三月日食○遣兵屯河内以备羌○夏旱蝗○六月河东地防
　　书法【书地坼裂多矣未有书地防者地至于防大变也故通鉴不书纲目特书之终纲目书地防一而已】
　　○羌豪号多掠汉中断陇道校尉侯霸与战破之集览【汉中郡名注见周赧王四年陇道即陇山之道注见光武建武八年陇坻】
　　书法【陇道何关要也攻守之际地有关于大势者纲目必特书之故秦书絶太行道周赧王五十二年汉书断陇道是年书断斜谷阁献帝初平二年唐书断峡江路僖宗中和二年】
　　○冬十月朔日食○地震
　　【乙卯】二年春号多降
　　【校尉厐参以恩信招诱诸羌号多等降参遣诣阙赐侯印遣之参始还治令居通河西道】集览【号多西羌种名也号吾之弟令居注见武帝元狩四年河西道武帝时开河西酒泉之地正义曰河谓陇右兰州之西河也今凉肃等州是已光武时窦融据河西五郡地斗絶在羌胡中案五郡谓武威张掖酒泉炖煌金城】质实【一綂志云河西汉之郡名本月氐国之地后为匈奴所据武帝时始置酒泉武威张掖炖煌金城等郡以断匈奴右臂时号河西五郡晋时张轨据河西为前凉吕光继之为后凉及李暠迁酒泉号西凉沮渠防逊据张掖号北凉后魏分置西凉州西魏更名甘州唐时地属陇右道天寳中没于吐蕃大中间收复故地宋金俱为西夏所据元立甘肃等处行中书省理于此以控河西诸郡本朝初置甘肃卫后改置陜西行都指挥使司于此直陜西道】
　　零昌宼益州遣中郎将尹就讨之考异【零昌夷狄据下文书班雄等击零昌则此亦当书击是后四年书讨叛羌永宁元年书讨羌并同】○夏四月立贵人阎氏为皇后
　　【后性妬忌后宫李氏生皇子保后鸩杀李氏】
　　书法【于是帝即位九年年二十二矣立后之迟未有如此者而竟得妬后卒以乱朝关雎忧在进贤宜矣哉】
　　五月旱蝗○秋八月辽东鲜卑围无虑集览【无虑应劭曰辽东邑名无或作巫虑音闾字或作闾今广宁路闾阳县是县北山即毉巫虑也周礼职方氏东北曰幽州其山镇曰医无闾案舆地要览榆关以东行南濒海北限大山尽皆粗恶不毛此山忽峭防摩空苍翠万仞全类江左此毉巫闾山也】质实【一统志云无虑汉之县名属辽东郡为西部都尉治所晋属平州唐置巫闾守捉城渤海为显德府地置显州奉先军金改为广宁府领广宁望平闾阳钟秀四县元改府为路国朝改为广宁卫属辽东行都指挥使司】○九月晦日食○校尉班雄等击零昌大败
　　【诏班雄屯三辅司马钧督关中兵厐参将羌胡兵分道并击零昌参兵至勇士城东为杜季贡所败引退钧等独进攻拔丁奚城季贡率众伪逃钧令仲光收羌禾稼光等散兵深入羌设防要撃之光等兵败并没】集览【仲光姓名也要撃要音邀遮也孟子使数人要于路】质实【司马钧东莱人】
　　冬遣中郎将任尚屯三辅
　　【懐令虞诩説尚曰兵法弱不攻彊走不逐飞自然之埶也今虏皆马骑日行数百里来如风雨去如絶以歩追之埶不相及所以虽屯兵二十余万旷日而无功也为使君计莫如罢诸郡兵各令出钱数千二十人共市一马以万骑之众逐数千之虏追尾掩截其道自穷便民利事大功立矣尚即上言用其计遣轻骑击杜季贡于丁奚城破之】集览【懐令懐县之令也懐注见周威烈王六年追尾章懐曰尾犹言寻】正误【追尾今按尾谓随其后也】
　　以虞诩为武都太守击羌破之
　　【太后闻虞诩有将帅之畧以为武都太守羌众数千遮诩于陈仓崤谷诩即停军不进而宣言上书请兵须到当发羌闻之乃分钞傍县诩因其兵散日夜进道兼行百余里令吏士各作两灶日増倍之羌不敢逼或问曰孙膑减灶而君増之兵法日行不过三十里而今日且二百里何也诩曰虏众多吾兵少徐行则易为所及速进则彼所不测虏见吾灶日増必谓郡兵来迎众多行速必惮追我孙膑见弱吾今示彊埶有不同故也既到郡兵不满三千而羌众万余攻围赤亭数十日诩乃令军中彊弩勿发而潜发小弩羌以为矢力弱不能至并兵急攻诩于是使二十彊弩共射一人发无不中羌大震退诩因出城奋击多所伤杀明日悉陈其兵众令从东郭门出北郭门入贸易衣服回转数周羌不知其数更相恐动诩计贼当退乃潜遣五百余人于浅水设伏其走路虏果大犇因掩击大破之斩获甚众贼由是败散诩乃占相地埶筑营壁百八十所招还流亡假赈贫民开通水运始到郡谷石千盐石八千见户万三千视事三年米石八十盐石四百民増至四万余户人足家给一郡遂安】集览【陈仓拈地志云岐州陈仓县后魏改曰苑川陈仓山在县南秦文公获若石云于陈仓北阪城即此正义曰三秦记云太白山西有陈仓山山有石鸡与山鸡不别赵高绕山山鸡飞去而石鸡不起崤谷今陜州陜县东二崤是元和志云东崤至西崤三十五里在秦关之东汉关之西孙膑减灶事在周显王二十八年赤亭在陇西汉属南安州今渭州襄武县是】质实【武都郡名注见武帝元鼎六年一统志云陈仓秦之县名汉属右扶风三国魏为重镇晋末县废苻秦时于县界置苑川县后魏移苑川治陈仓复为陈仓县后周于此置显州未几州县皆废隋复置陈仓县属岐州唐至德初因秦文公获石鸡之异改寳鸡县宋金元仍旧国朝因之属鳯翔府崤谷在河南府永宁县北六十里即崤山也一名岭崟山春秋时晋人及羌戎败秦于崤即此自东崤至西崤相去三十五里路极崄絶】
　　十一月地震○前虎贲中郎将邓卒
　　【性俭素治欧阳尚书授帝禁中有司奏赠骠骑将军太后追雅意不许但赐钱布隲辞不受将葬有司复奏发五营轻车骑士太后不聼但白盖防骑门生挽送】集览【欧阳尚书欧阳复姓名生字伯和千乘人事防生授儿寛寛授欧阳生子相传至曽孙高高孙地余长賔为博士论石渠由是尚书世有欧阳氏学】
　　书法【纲目在位书卒未有卒前官者卒何録贤也俭素通经后族如者鲜矣终纲目以前官书卒者六人而已是年邓桓帝建和三年荀淑灵帝中平四年陈寔晋懐帝永嘉六年卫玠成帝咸康二年孔坦宋丁卯年杜文皆特书也】
　　【丙辰】三年春地震○三月日食○夏四月旱○度辽将军邓遵率南单于击零昌破之任尚又击破之考异【南上漏匈奴二字六年同】○冬初听大臣行三年丧
　　【旧制公卿二千石刺史不得行三年丧司徒刘恺以为非所以师表百姓宣美风俗乃诏听大臣行三年丧】
　　书法【书初何嘉复礼也自文帝遗诏短丧而汉世公卿二千石刺史不得终制至是改之故特书初终纲目书听行三年丧三是年桓帝永兴二年齐丙子年魏】
　　发明【三年之丧自天子逹乌有名为大臣师表四海乃不得行终丧之礼者哉书初听大臣行三年丧听者是则禁者非矣虽曰幸之盖亦惜之也】
　　地震○十二月任尚击零昌杀其妻子
　　【丁巳】四年春二月朔日食○武库灾质实【武库注见景帝三年】书法【火灾虽宫殿不悉书唯武库悉书之重国备也书武库灾始此纲目书灾十五而书武库灾一书火十一而书武库火三桓帝延熹四年晋惠帝元康五年唐宗天寳十载】
　　○任尚遣羌杀杜季贡○夏四月防免司空袁敞敞自杀
　　【敞廉劲不阿权贵失邓氏防尚书郎张俊有私书与敞子怨家封上之敞坐防免自杀】
