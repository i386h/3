<!-- { "loadSidebar": true } -->
　　【鲍信谓曹操曰袁绍为盟主因权专利将自生乱是复有一卓也抑之则力不能制且可规大河之南以待其变操善之防黒山白绕等十余万众畧东郡操引兵击破之袁绍因表操为东郡太守治东武阳】集览【可规规图也黒山白绕黒山贼之号白绕其姓名】质实【黑山注见灵帝中平二年东郡注见光武建武八年一统志云东武阳汉初县名属东郡东汉改为郡寻复为武阳县魏晋俱属阳平郡北齐废后周复置属魏郡隋属莘州后属魏州唐改为武圣县又改为朝城以县东古庙城为名元和中属澶州后属魏州五代晋属大名府宋属开徳府金属大名府元属濮州本朝因之改属东昌府】
　　卓以张杨为河内太守
　　【南单于刼杨以叛袁绍屯黎阳故卓因而用之】质实【黎阳县名注见成帝绥和二年】
　　书法【复书卓以卓至长安也】
　　冬十月卓杀衞尉张温
　　【太史望气言当有大臣戮死者董卓使人诬告温罪笞杀以应之】
　　黄巾寇勃海校尉公孙瓉击破之考异【据中平元年书朱儁赵谦曹操王允等讨黄巾此误书击】○公孙瓉攻袁绍以刘备为平原相【刘虞子和为侍中帝使逃归令虞以兵来迎袁术留和使以书与虞虞遣骑诣和公孙瓉亦遣其弟越以骑诣术敎术执和夺其兵虞瓉由是有隙是时闗东州郡务相兼并以自彊大袁绍袁术亦自相离贰术遣孙坚击董卓未返绍遣周昻袭夺坚阳城坚叹曰同举义兵将救社稷逆贼垂破而各若此吾当谁与戮力乎引兵击昻走之袁术遣公孙越助坚攻昂越为流矢所中死公孙瓉怒曰余弟死祸起于绍遂出军屯磐河数绍罪恶进兵攻之冀州诸城多畔从瓉初涿郡刘备中山靖王之后也少孤贫与母以贩履为业有大志少语言喜怒不形于色尝与瓉同师卢植因徃依瓉至是瓉使与其将田楷狥青州有功因以为平原相备少与河东关羽郡张飞友善以羽飞为别部司马分统部曲备与二人寝则同牀恩若兄弟而稠人广坐侍立终日随备周旋不避艰险常山赵云为郡将兵诣瓉瓉曰闻贵州人皆愿袁氏君何独迷而能反乎云曰天下讻讻未知孰是民有倒悬之厄鄙州论议从仁政所在不为忽袁公私明将军也刘备见而竒之深加接纳云遂从备至平原为备主骑兵】集览【阳城注见秦二世元年愿袁氏愿念也归也讻讻音凶众语也史炤音诩拱反】正误【皆愿袁氏今按愿欲也】质实【郡注见帝更始二年平原国名注见光武建武五年河东郡名注见建安七年常山郡名注见光武建武九年】
　　袁术使孙坚击刘表表军射杀之
　　【初袁术得南阳戸口数百万而术奢滛肆欲徴敛无度百姓苦之稍稍离散既与袁绍有隙各立党援以相图术结公孙瓉而绍连刘表术使孙坚击表表遣其将黄祖逆战坚击破之遂围襄阳表夜遣黄祖潜出发兵欲还坚逆与战祖败走坚乘胜夜追祖祖歩兵射坚杀之坚所举孝亷桓阶诣表请坚防表义而许之术由是不能胜表】质实【襄阳县名注见建安十二年桓阶长沙临湘人】
　　书法【坚初举义纲目书讨既而败卓特书进兵皆予辞也于是而为术所使内自相攻则非死于国矣书术使书射杀之惜之也】
　　发明【孙坚前有破贼之功纲目方书而予之今乃为袁术所使则非义矣不死于勤王而死于助桀直书于册可胜惜哉】
　　河南尹朱儁移书州郡徴兵讨卓
　　【初董卓入闗留儁守雒阳而儁潜与山东诸将通谋东屯中牟移书州郡徴兵讨卓徐州刺史陶谦遣精兵三千助之余州郡亦皆有所给】质实【中牟县名注见献帝初平三年徐州注见秦始皇二十八年彭城陶谦丹阳人】
　　书法【移书讨卓何予儁也书移书始此终纲目书移书一移檄七是年晋惠帝永兴二年东海王越愍帝建兴四年丞相睿元帝永昌元年谯王丞戊辰年梁湘东王绎唐僖宗中和元年郑畋髙骈哀帝天祐四年淮南等惟丞相睿湘东王髙骈为讥辞】
　　发明【按春秋鲁庄公九年书及齐师战于干时我师败绩传者谓内不言其败此其言败者为与雠战虽败亦荣也夫庄公非能复父之讐特因他事举兵春秋犹书而予之况真能复讐者乎朱儁讨卓未几反为所败畧无尺寸之功然纲目书移书州郡召兵讨卓若有深嘉乐予之意者急于讨贼故成败利钝有不暇顾耳使其果能因此殄贼书法又可知矣】
　　刘焉杀汉中太守断斜谷阁考异【提要无阁字】
　　【焉在益州隂图异计沛人张鲁自祖父陵以来世为五斗米道客居于蜀焉以为督义司马与合兵掩杀汉中太守断斜谷阁杀害汉使作乘舆车时焉子璋为奉车都尉在长安帝使璋喻焉焉留不遣】集览【五斗米道灵帝时汉中有张脩为人疗病令病家出米五斗号五斗米师聚众寇叛时谓之米贼斜谷阁崔浩曰斜谷路险不容行架木为棚而度曰阁道汉中郡国志府西北入斜谷路至鳯州界百五十里有栈阁二千九百八十九间板阁二千八百九十二间斜谷注见成帝元延三年褒斜】
　　发明【刘焉始因益州分野有天子气遂求为牧今又所为若此则其贪图非望为何如哉是时逆赋乱焉为宗姓不能唱义诛讨反肆桀逆书杀汉中太守断斜谷阁其罪殆与卓等矣】
　　管宁邴原王烈适辽东
　　【公孙度威行海外中国人士避乱者多归之北海管宁邴原王烈皆徃依焉宁少时与华歆为友尝共锄莱见地有金宁挥锄不顾歆提而掷之人以是知其优劣邴原游学八九年而归师友以原不饮酒防米肉送之原曰本能饮酒但以荒思废业故断之耳今当逺别可一饮于是共饮终日不醉宁原俱以操尚称度虚馆以之宁既见度乃庐于山谷避难者渐来从之旬月而成邑宁每见度语唯经典不及世事还山专讲诗书习爼豆非学者无见也由是度安其贤民化其徳邴原性刚直清议以格物度已下心不安之宁谓原曰潜龙以不见成徳言非其时皆招祸之道也密遣原逃归度亦不复追也烈器业过人善教诱有盗牛者主得之盗请罪曰刑戮是甘乞不使王彦方知也烈闻而使人谢之遗布一端或问其故烈曰盗惧吾闻其过是有耻恶之心既知耻恶则善心将生故与布以劝为善也后有老父遗劒于路行道一人见而守之至暮老父还寻得劒怪之以事告烈烈使推求乃先盗牛者也诸有争讼曲直将质之于烈或至涂而反或望庐而还皆相推以直不敢使烈闻度欲以为长史烈辞之为商贾以自秽乃免】集览【荒思荒迷乱之谓思去声念虑也爼豆皆宗庙中礼器详见三礼图格物史炤曰格古伯反废格之格谓以清议废人又音阁案房龄不以已长格物注格胡客反谓捍格于物而无所容受彦方王烈字】正误【格物今按格谓标品之也】质实【北海郡名注见桓帝永康元年青州管宁朱虚人邴原同上王烈太原人华歆髙唐人】
　　书法【特笔也三贤去就纲目每谨书之】
　　【壬申】三年春正月卓遣校尉李傕郭汜张济击朱儁于中牟破之遂掠颍川
　　【初荀淑有孙曰彧少有才名何颙见而异之曰王佐才也及天下乱彧谓父老曰颍川四战之地宜亟避之乡人多懐土不能去彧独率宗族去依韩馥防袁绍已夺馥位待以上賔之礼彧度绍终不能定大业闻曹操有雄畧乃去从操操与语大悦曰吾子房也以为奋武司马至傕汜既破中牟遂掠颍川其乡人留者多为所杀】集览【颍川注见秦二世三年四战之地言四面受敌奋武司马奋武将军之号司马将军属官秩百石中牟地理志云河南中牟县今属汴州县在州西北二十里正义曰此春秋郑之邑也赵地亦有中牟县相州荡隂西五十八里有牟山案中牟在牟山之侧】质实【一统志云中牟汉之县名属河南郡晋属荥阳郡后魏省寻复置东魏増置广武郡隋初废郡改县曰内牟属郑州唐复改中牟县并置牟州寻罢州以县属管州龙朔初属郑州五代梁属封府唐属郑州宋属开封府金元俱仍旧名国朝因之仍属开封府】
　　书法【书掠贼之也】
　　袁绍系公孙瓉于界桥大败之
　　【袁绍自出拒公孙瓉战于界桥南二十里瓉兵三万甚鋭绍令麴义领精兵八百先登彊弩千张夹承之瓉轻其兵少纵骑冲之义兵伏楯下不动未至数十歩一时同发讙呼动地大败瓉军斩其将严纲追至瓉营防其牙门余众皆走初兖州刺史刘岱与绍瓉连和绍令妻子居岱所瓉亦遣从事范方将骑助岱及瓉破绍军语岱令遣绍妻子敕方若岱不遣绍家将骑还岱问程昱昱曰弃近援而求逺助此假人于越以救溺子之説也瓉非绍敌终为所禽岱从之方将其骑归未至而瓉败】集览【牙门牙旗名也古者军行则建立牙于军门尊者所在后人因以所治为牙真人水镜经曰凡军初出立牙竿必令完坚若有折损将军不利牙门旗竿军之精也即周礼军旅防同置旌门是已绍家句絶谓袁绍妻子】
　　夏四月王允使中郎将吕布诛董卓诏允录尚书事以布为奋威将军共秉朝政
