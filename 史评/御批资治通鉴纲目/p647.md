<!-- { "loadSidebar": true } -->
　　【陜虢兵马使达奚抱晖鸩杀节度使张劝代总军务邀求旌节且阴召李怀光将达奚小俊为援上谓李泌曰若蒲陜连衡则猝不可制而水陆之运皆絶矣不得不烦卿一往乃以泌为都防御水陆运使欲以神防军送之泌曰陜城三面悬絶攻之未可以歳月下也臣请以单骑八之且令河东全军屯安邑马燧入朝愿敕燧与臣同辞偕行使陜人知之亦一势也上曰虽然朕方大用卿宁失陜州不可失卿当更使他人往耳对曰他人犹豫迁延必不能入上乃许之泌见陜州将吏在长安者语之曰主上以陜虢鐖故不授泌节而领运使欲令督江淮米振之今当使抱晖将行营有功则赐旌节矣抱晖稍自安泌与马燧疾驱而前将佐不俟抱晖之命来迎泌笑曰吾事济矣去城十五里抱晖亦出谒泌慰抚之抱晖喜泌视事賔佐有请屏人白事者泌曰易帅之际军中烦言乃其常理泌到自妥贴矣不愿闻也由是反仄者皆自安泌但索簿书治粮储明日召抱晖语之曰吾非爱汝而不诛恐自今有危疑之地朝廷所命将帅皆不能入故匄汝余生汝为我赍版币祭前使慎无入关自择安处潜来取家保无他也泌之辞行也上籍陜将预于乱者七十五人授泌使诛之泌奏已遣抱晖余不足问上复遣中使必使诛之泌不得已械兵马使林滔等五人送京师抱晖遂亡命不知所之】集览【达奚代北复姓也本东胡种将行营将去声行营注见建中四年】质实【陜虢二州名陜注见周显王四十五年虢注见宋文帝元嘉十二年莘连衡注见汉光武建武五年河东郡名注见汉献帝建安七年安邑县名注见周威烈王二十三年犹豫注见汉光武建武七年】
　　书法【杀张劝者逹奚抱晖也不书主名何纲目之法凡杀主帅即用为主帅则书其主名所以着姑息也非是皆畧之】
　　大旱
　　【灞浐将竭长安井皆无水度支奏中外经费才支七旬诏浮费冗食皆罢之】质实【灞浐二水名灞注见秦王政二十二年浐注见宗天实二年】
　　八月马燧取长春宫遂及诸军平河中李怀光缢死【马燧与诸将谋曰长春宫不下则怀光不可得然其守备甚严攻之旷日持久我当身往谕之遂径造城下呼其守将徐庭光庭光帅将士罗拜城上燧知其心屈徐谓之曰我自朝廷来可西向受命庭光等后西向拜燧曰汝曹徇国立功四十余年何忽为灭族之计从吾言非止免祸富贵可图也众不对燧披襟曰汝不信吾言何不射我将士皆伏泣燧曰此皆怀光所为汝曹无罪第坚守勿出皆曰诺燧等遂进逼河中怀光举火诸营不应骆元光使人招庭光庭光骂辱之及燧还乃开门降燧以数骑入城慰抚之其众大呼曰吾辈复为王人矣浑瑊谓僚佐曰始吾谓马公用兵不吾逮也今乃知吾不建多矣燧帅诸军至河西河中军士自相惊曰西城擐甲矣又曰东城娖队矣须臾军士皆易其号为太平字怀光不知所为乃缢而死初怀光之解奉天围也上以其子璀为监察御史及怀光屯咸阳不进璀密言于上曰臣父必负陛下愿早为之备臣闻君父一也但今日陛下未能诛臣父而臣父足以危陛下故不忍不言上惊曰卿大臣爱子当为朕委曲弥缝之对曰臣父非不爱臣臣非不爱其父与宗族也顾臣力竭不能囘耳上曰然则卿以何防自免对曰臣父败则臣与之俱死复有何防哉使臣卖父求生陛下亦安用之及李泌赴陜上谓之曰朕所以欲全怀光诚惜璀也卿至陜试为朕招之对曰陛下未幸梁洋怀光犹可降也今虽请降臣不敢受况招之乎璀固贤者必与父俱死矣若其不死则亦无足责也及怀光死璀亦自杀胡氏曰嗟手李璀之死也知父非义说之而弗从知君之不可背欲事之而不可得徳宗既欲全之则宜预诏马燧以怀光叛逆罪止其身念尝勤王特宥其子使怀光父子知之则怀光必使璀勿死而璀亦可以不死矣○朔方将牛名俊断怀光首出降燧斩阎晏等七人余皆不问出高郢李鄘于岳奏置幕下燧自辞行至是凡二十七日骆元光以徐庭光辱已杀之入见马燧顿首请罪燧大怒曰庭光已降公辄杀之自无统帅也欲斩之韩游瓌曰元光杀禆将公犹怒如此公杀节度使天子其谓何燧乃舍之浑瑊尽得李怀光之众朔方军自是分居邠蒲矣】集览【娖队娖侧角反谨也史炤曰谓谨其队伍也后汉中山简王传官骑称娖前得注娖齐整也不忍不言犹言不敢不说也】正误【不忍不言今按忍不训敢乃不忍人之忍言不忍见君上之危而不言也】质实【梁洋二州名梁注见周赧王四年汉中洋注见兴元元年勤王注见汉献帝建安元年】
　　加马燧兼侍中质实【侍中官名注见高祖武徳七年】○赦怀光一子收葬其尸罢讨淮西兵
　　【上问陆防今复有何事宜区处者贽以河中既平虑必有希旨生事之人请乗胜讨淮西者李希烈必诱谕其所部及新附诸帅曰奉天息兵之旨乃因窘急而言朝廷稍安必复诛伐如此则四方负罪者孰不自疑河朔青齐固当响应兵连祸结赋役繁兴建中之忧行将复起乃上奏曰陛下悔过降号闻者涕流故诸将效死叛夫请罪逆泚怀光相继枭殄曩以百万之师而力殚今以咫尺之诏而化洽是则圣王之敷理道服暴人任徳而不任兵明矣羣帅之悖臣礼拒天诛图活而不图王又明矣盖好生以及物者乃自生之方施安以及物者乃自安之术若挤彼于死地而求此之久生措彼于危地而求此之久安从古及今末之有也今叛帅革面复修臣礼然其深言密议固亦未尽坦然必当聚心而谋倾耳而听观陛下所行之事考陛下所誓之言若言与事符则迁善之心渐固傥事与言背则虑祸之态复囘所宜布恤人之惠以济威乘灭贼之威以行惠臣所未敢保者唯希烈耳想其私心非不追悔但以猖狂失计已窃大名虽荷陛下全宥之恩然不能不自腼于天地之间耳纵未顺命斯为独夫内则无辞以起兵外则无类以求助陛下但敇诸郡各守封疆彼既气夺算穷是乃狴牢之类不有人祸则当鬼诛古所谓不战而屈人之兵者斯之谓欤诏以李怀光尝有功宥其一男归其尸使收葬诸道与淮西连接者非彼侵轶不须进讨李希烈若降当待以不死自余一无所问】集览【间者涕流一本涕作上刋误狴牢狴边迷反说文狴牢狱也所以拘罪人侵轶注见晋穆帝永和二年】质实【河朔二州名注见宗天实十五载青齐二州名青注见汉桓帝永康元年齐注见汉景帝三年济南咫尺注见建中四年独夫注见宋明帝泰始元年】
　　书法【书于存厚也怀光反者厚之则曷为子之怀光之反卢杞激之也纲目正本故其死不书伏诛于是而赦其一子俾之收葬足以为厚矣】
　　发明【王者记功忘过而服叛以理怀光之反固当诛夷徳宗以其尝解奉天之围特赦一子使之收葬其尸至于希烈之逆势已穷蹙亦开其自新之路未几淮西自平果不逃陆贽所料纲目揭而书之盖子其忠厚存心以恕待人之意岂以其号为猜忌强明之主而并没其善哉】
　　以张延赏为左仆射
　　【初李晟戍成都取其营妓以还西川节度使张延赏怒追而返之晟遂与延赏有隙至是上召延赏入相晟表陈其过恶上重辽其意以延赏为左仆射胡氏曰西平虽同平章事黜陟百官已非其任况进退宰相乎迹二人之隙正以成都营妓之故晟与延赏于是乎交失之矣然与其责人不若责已则晟之失为重而晟不知自反至于有隙又陈其遇恶而尼其入相是克伐怨欲必行焉失而又失其累徳多矣盖不待尚结赞之间而徳宗猜心已萌处功名者可不慎乎】集览【西平李晟也封西平王尚结赞之间间离间也事在明年】质实【成都府名注见晋武帝泰始八年益州张延赏蒲州人嘉贞之子仆射官名注见秦始皇三十四年黜陟黜退也陟陞也】
　　九月卢龙节度使刘怦卒以其子济知节度事质实【卢龙节度注见汉武帝元朔二年肥如】○刘从一罢○冬十二月户部奏今歳入贡者凡百五十州
　　书法【入贡未有书数者此其书数何诸镇之叛贡道几絶于是而有百五十州故书之则前乎此之不然又可知矣】
　　【丙寅】二年春正月以刘滋崔造齐映同平章事
　　【造少与韩防卢车美张正则为友以王佐自许时人谓之四防上以造敢言故不次用之滋映多让事于造造久在江外疾钱谷诸使防上之弊奏罢水陆度支转运等使诸道租赋□委观察使刺史遣官送京师令宰相分判六曹映判兵部李勉判刑部滋判吏礼部造判户工部造与户部侍郎元琇善使判诸道盐铁酒韩滉奏论其过失罢之程子曰四防以王佐自许独造至宰相所设施者罢转运一亊而所以易之者卒于无成虚名而少实也如此古人之修佐王之业者必始于格物致知意诚心正其身治然后可推而及人已之道术不明君之邪僻不去而能成善治者未矣】质实【崔造安平人齐映高阳人四防夔渠为反兽名又山鬼孔丛子云土石之怪曰防说见韩文酒注见汉武帝天汉三年】
　　三月李泌开运道成
　　【泌自集津至三门凿山开运道十八里以避底柱之险】集览【李泌姓名也董衡曰泌音薄必反或音兵媚反者非三门山名注见汉成帝绥和二年析底柱防柱山名注同上】质实【集津注见汉成帝绥和二年底柱】
　　书法【治道未有书其人者□蒙恬不书此其书李泌何予功也凡成久辞也此则曷为书成速成也纲目久成书成速成书成晋孝武新宫书成太元　年李泌运道书成是年周河隄书成五代甲寅年皆速成者也】
　　夏四月淮西将陈僊竒杀李希烈以降以僊竒为节度使
　　【希烈别将寇襄郑州樊泽李澄击破之希烈兵势日蹙防有疾僊竒使医毒杀之因屠其家举众来降诏以为淮西节度使】质实【襄郑二州名襄注见汉献帝建安十二年襄阳郑注见梁武帝普通六年郑城淮西节度注见汉光武建武十九年汝南】
　　秋七月陈僊竒为其将呉少诚所杀以少诚为留后【少诚素狡险为李希烈所宠任故为之报仇胡氏曰陈僊竒为国杀贼赏以节钺是也吴少诚党贼而杀僊竒亦以与之则赏罚混殽兆淮蔡之乱矣差之毫厘谬以千里此类是也】质实【吴少诚新安人节钺注见兴元元年】
　　书法【凡书为所杀讥自取也□蜀张飞唐五王此其讥欤不以少诚同于僊竒也故异其文异其文者异其亊也而俱赏之是以僊竒同于希烈也唐之无章甚矣故自是李万荣程怀信逐其主帅就用为代皆不书以为是不足深讥也】
　　以曲环为陈许节度使
　　【陈许荒乱之余户口流散瓌以勤俭率下政令寛简赋役平均数年间流亡复业兵食皆足】质实【陈许二州名陈注见周赧王三十六年许注见汉后主建兴十年许昌】
　　吐蕃入寇诏浑瑊骆元光屯咸阳○九月置十六衞上将军
