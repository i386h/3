<!-- { "loadSidebar": true } -->
　　【七月康承训克临涣抜襄城留武小睢等寨曹翔抜滕县进击丰沛贼诸寨戍兵多相帅保据山林有陈全裕者为之帅凡叛勋者皆归之至数千人承训遣人招之遂举众来降贼将朱玫亦以蕲沛降于曹翔承训乗胜进抵宿州初厐勋怒梁丕杀姚周使张元稔代之以其党张儒张实等将城中兵数万拒官军承训攻之不能克遣辩士招谕之元稔尝戌边有功虽脇从于贼心常忧愤召所亲数十人谋归国众多从之乃勒兵斩儒等开门出降承训即宣敕拜御史中丞赐遗甚厚元稔复言今举城归国四逺未知请诈为城陷引众趋符离及徐州贼党不疑可尽擒也承训许之宿州旧兵三万承训益以数百骑皆赏劳而遣之元稔复入城暮发平安火明日积薪数千束纵火焚之如城防军溃之状直趋符离符离纳之斩其守将收其兵复得万人北趋徐州围之喻城上人曰朝廷唯诛逆党不伤良人汝曹奈何为贼城守若尚狐疑须臾之间同为鱼肉矣于是守城者稍稍弃甲投兵而下崔彦曾故吏路审中开门纳官军厐举直许佶自北门出元稔遣兵追斩之悉诛戍桂州者亲族皆死徐州遂平勋将兵二万自石山出承训引歩骑八万西击之使朱邪赤心将数千骑为前锋勋袭宋州陷其南城南掠亳州沙陀追及之官军亦大集纵击杀贼近万人余皆溺死勋亦死数日乃获其尸贼诸寨皆杀其守将而降】质实【临涣一统志云梁之县名属谯郡隋因之唐属宿州五代梁废之故址在鳯阳府宿州城西南九十里滕县隋初所置属彭城郡后陞为滕郡唐复为滕县属徐州宋因之金陞滕阳军大定中改滕州及置滕县元因之属益都路本朝初州废以县属兖州府平安火注见汉光武建武元年】
　　书法【于是康承训攻宿州则曷为不书归功元稔也其归功元稔何元稔脇从于贼心常忧愤至是不唯以宿州降又趋徐州攻下之则元稔之功大矣故自是承训败厐勋勋死不书而功赏以元稔为首纲目予人反善之意深切矣】
　　冬十月马举克濠州质实【濠州一统志云隋初所置治钟离县大业初改为钟离郡唐初复为濠州天寳初复为钟离郡贞元中复为濠州五代时南唐改为定逺军宋初复为濠州元初陞为濠州路后改为临濠府安丰路本朝改为鳯阳府直京师】○以张元稔为骁卫大将军康承训为河东节度使杜慆为义成节度使朱邪赤心为大同军节度使赐姓李名国昌辛谠为亳州刺史质实【义成一统志云唐之军名治滑州光启初改为宣义军宋初改为武成军后复为滑州金初开封府后大名府元仍旧本朝初改为滑县仍属大名府】
　　【谠在泗州犯围出迎兵粮往返凡十二及除亳州上表言臣之功非杜慆不能成也】
　　书法【讥非名也纲目赐姓名不悉书甚美书甚恶书终纲目书赐姓名三皆讥也○自至德末复改太守为刺史至是书以为刺史者五十六惟李勉张万福刘拥傅良弼李岕李行言李君奭于延陵辛谠为赏功曹王臯李宗闵为量进李纳田融乌重王弁张元益不得已授之齐总以贿柳泌以左道其余皆贬出者自是以至唐亡书以为刺史者十有四多武将也以贬出为之者亦寡矣】
　　流陈蟠叟于爱州质实【爱州一统志云在外夷安南国境内属清化府未详沿革姑缺之以俟知者补之】
　　【上荒宴不亲庶政委任路岩岩奢靡颇通赂遗至德令陈蟠叟上书言请破边咸一家可赡军二年上问咸为谁对曰路岩亲吏上怒流之自是无敢言者】质实【至德一统志云唐之县名属饶州府因年号为名后改属池州五代时杨吴改曰建德县宋元仍旧国朝因之改属池州府】
　　南诏入防十二月陷嘉黎雅州
　　【初南诏遣使来谢释董成之囚定边节度使李师望欲激怒南诏以求助遂杀之师望贪残戍卒怨怒欲生食之师望以计免诏以窦滂代之贪残尤甚蛮防未至而定边已困是月南诏骠信酋龙倾国入防陷犍为及嘉州窦滂自将拒之大渡河骠信诈遣清平官数人来约和滂与语未毕蛮乘船栰争度诸将勒兵出战滂单骑宵遁蛮遂陷黎雅诏左神武将军顔庆复将兵赴援】集览【谢释董成之囚七年成都节度使李福囚之刘潼释之酋龙南诏王名犍为注见汉武帝元狩元年嘉州注见昭宗中和元年黎雅注见昭宗光化元年】
　　【庚寅】十一年春正月群臣上尊号○贬康承训为恩州司马
　　【路岩韦保衡上言承训讨厐勋时逗挠不进又贪虏获不时上功贬之】质实【恩州按一统志唐初所置治恩平县宋改为南恩州徙治阳江县元改为南恩路寻复为州本朝废入阳江县属肇庆府逗挠注见汉武帝元光二年】
　　发明【败贼将于鹿塘进平徐泗皆承训之功也朝廷方以之帅河东而宰相又诬而贬之乱亡之世赏罚无章大抵若此比事而观义自见矣】
　　二月南诏进攻成都
　　【西川民闻蛮防将至争走入成都节度使卢耽与前泸州刺史杨庆复共脩守备选将校分职事造器备严警逻募骁勇之士厚给粮赐应募者云集庆复乃喻之曰汝曹皆军中子弟年少材勇平居无由自进今蛮防慿陵乃汝曹取富贵之秋也可不勉乎于是使之各试所能察其勇怯而进退之得选兵三千人号曰突将蛮进军定边北境耽遣使致书其用事之臣问所以来之意蛮留之不还耽乃告急于朝廷且请遣使与和以纾一时之急诏太仆卿支详为宣谕通和使蛮亦以耽待之恭为之盘桓由是成都守偹麄完蛮进陷双流抵成都时兴元鳯翔援兵已至汉州防窦滂奔汉州自以失地欲西川相继陷没以分其责毎援军至輙説之曰蛮众多于官军数十倍未易遽前诸将皆疑不进二月蛮合梯冲四面攻城城上以钩缳挽之使近投火沃油焚之庆复与押牙李骧各帅突将出战杀伤蛮二千余人焚其攻具三千余物而还蜀人素怯其突将新为庆复所奨拔且利于厚赏勇气自倍其不得出者皆愤鬰求奋时支详遣使与蛮约和蛮遣使迎详详谓蛮使曰受诏诣定边约和冀其不犯成都也今矢石昼夜相交何谓和乎蛮以和使不至复攻城城中出兵击之乃退初韦臯招南诏以破吐蕃以蛮无甲弩使匠往教之数岁蛮中甲弩皆精利朝廷贬窦滂康州司户以顔庆复为东川节度使凡援蜀诸军皆受节制蛮分兵拒之乃为所败防将军宋威继至又败蛮军遂进军距成都二十里蛮数遣使请和城中依违答之蛮复急攻会威军至城下与战遂夜遁去初朝廷使顔庆复救成都命威为后继威乗胜先至城下破蛮军庆复疾之威饭士欲追蛮军庆复牒威夺其军勒归汉州蛮至双流阻水狼狈造桥三日乃得过蜀人甚恨之顔庆复始教蜀人筑壅城穿堑引水满之植鹿角分营铺蛮知有备自是不复犯成都矣西川牙将以功补官者堂帖人输堂例钱三百缗贫者苦之】集览【定边军号也谓李师望梯冲注见德宗建中四年植鹿角植树立也以连枝木环营树之如鹿角然故名鹿角砦堂帖唐初三省长官议事于门下省之政事堂时因功补官者皆无告身俱受政事堂文帖沈括曰唐中书指挥事谓之堂帖予曾见唐人堂帖宰相签押格如今之堂劄子也家塾广记曰郭崇韬安重诲为枢密使始分领政事不关由中书直行下者谓之宣如中书之敕小事则发头子拟堂帖也至今枢密院用宣及头子】质实【康州按一统志唐初所置治端溪县天寳初改为晋康郡乾元初复改康州宋初州废县仍属端州寻复置康州绍兴初陞为德庆府又置永庆军节度元改置德庆路广西道后还广东道本朝改路为州以端溪县省入仍属肇庆府】
　　三月曹确罢夏四月以韦保衡同平章事
　　书法【保衡自右拾遗嵗余入相则同昌之宠也后三年而赐死暴长夭折信哉】
　　○五月光州民逐刺史李弱翁质实【光州一统志云梁末所置治光城县隋改弋阳郡唐复为光州徙治定城天寳初改代阳郡后复为光州宋陞光山军节度后改蒋州寻复光州元属汝宁府省定城县入焉本朝初属凤阳府后改属汝宁府】
　　【左补阙杨堪等上言刺史不道百姓负寃当诉于朝廷寘诸典刑岂得羣聚擅自斥逐乱上下之分此风俗不可长宜加严诛以惩来者】
　　书法【于是三年三书民逐其上唐之纪纲扫地矣】
　　发明【八年七月书怀州民逐刺史刘仁规十年六月书陜民逐观察使崔荛至是又书光州民逐刺史李弱翁夫以部民而逐主将此天下之恶也然是时贪官虐吏肆为不道民皆有疾视其上之心末流必至于此有如杨堪等欲令负寃者诉于朝廷不得羣聚擅自斥逐所言未为不当殊不知当时主德方昬必无伸雪之理傥非作乱逐之则有相聚为盗而已纲目一书再书所以见民罹暴虐无所赴愬之弊若此居人上者可不察哉】
　　六月复置徐州观察使统三州
　　【徐贼余党犹相聚闾里为羣盗上令百官议处置之宜太子少傅李胶等曰徐州虽屡搆祸乱未必比屋顽凶盖由统御失人是致奸囘乗衅今使名虽降兵额尚存以为支郡则粮饷不给分别藩则人心未服或旧恶相济更成披猖惟泗州向因攻守结衅已深宜有更张庻为两便请复为观察使统徐濠宿三州】
　　秋八月同昌公主卒
　　【同昌公主薨上痛悼不已杀医官二十余人收其亲族三百余人系狱宰相刘瞻召谏官言之莫敢进乃自奏曰脩短之期人之定分昨公主有疾医者非不尽心而祸福难移竟成差跌械系老幼物议沸腾柰何以逹理知命之君渉肆暴不明之谤上不悦瞻又与京兆尹温璋等力諌上大怒叱出之】集览【差跌差仓何反字与蹉通跌徒结反顔师古曰蹉跌足失措貌】
　　书法【公主卒不书贞观书平阳以功也此其书何讥溺爱也于是公主病薨上痛悼不已贬一宰相一京尹杀医官二十余人系狱者三百余人迁怒甚矣故特书讥之终纲目卒公主二平阳同昌而平阳特书薨】
　　魏博逐其节度使何全皥
　　【推大将韩君雄为留后】
　　九月贬刘瞻为驩州司戸温璋为振州司马
　　【刘瞻罢为荆南节度使温璋贬振州司马璋叹曰生不逢时死何足惜仰药卒韦保衡又与路岩共谮刘瞻云与医官通谋投毒药贬康州刺史翰林学士承防郑畋草制曰安数亩之居仍非己有却四方之赂惟畏人知岩谓畋曰侍郎乃表荐刘相也坐贬梧州刺史岩素与瞻论议不协旣贬犹不快阅十道图以驩州去长安万里再贬之】质实【振州一统志云唐初所置治宁远县天寳初改为延德郡又改宁远郡乾元初复为振州宋改崖州宁中改朱崖军绍兴中军废寻复置改吉阳军元因之本朝初复为崖州防以宁远县省入改属琼州府】
　　冬十一月以王铎同平章事○复以徐州为感化军十二月以李国昌为振武节度使质实【振武军名注见宪宗元和八年辛夘】十二年春正月葬文懿公主
　　【服玩每物皆百二十舆锦綉珠玉辉焕三十余里乐工李可及作叹百年曲舞者数百人以杂寳为首饰絁八百匹为地衣舞罢珠玑覆地】
　　书法【公主葬不书虽书薨如平阳不书书此何讥厚费也方是时州镇以无财致乱刺史以旱灾被逐者往往而是懿宗溺爱一女其嫁资其葬送率百于旧所费大矣纲目讥溺爱故自适韦氏及是凡三书之而葬书谥终纲目书公主葬一而已书公主谥一而已】
　　发明【他公主未有书其卒葬而此书之者所以见恩数之隆也是时盗贼徧天下而懿宗所为若此虽欲不亡其可得乎】
　　夏四月路岩罢
