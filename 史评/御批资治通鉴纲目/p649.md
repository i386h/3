<!-- { "loadSidebar": true } -->
　　【初吐蕃尚结赞得盐夏州各留兵戍之退屯鸣沙羊马多死粮运不继又闻李晟破搉沙堡浑瑊马燧各举兵临之大惧屡遣使求和上未之许乃卑辞厚礼求和于马燧燧信其言为之请于朝李晟曰戎狄无信不如击之韩滉曰今两河无虞若城原鄯洮渭使晟及刘佐等守之河湟二十余州可复也上欲从之防滉卒张延赏与晟有隙数言亲和便上亦素恨囘纥欲与吐蕃击之遂从燧延赏计延赏又言晟不宜久典兵上乃谓晟曰朕以百姓之故与吐蕃和亲决矣大臣既与吐蕃有怨宜留辅朕自择代者晟荐都虞候邢君牙遂以君牙为凤翔尹加晟太尉罢镇晟在鳯翔尝谓僚佐曰魏征好直谏余窃慕之行军司马李叔度曰此儒者事非勲徳所宜也晟敛容曰司马失言矣晟任兼将相知朝廷得失而不言何以为臣哉叔度慙而退及在朝廷上有所顾问极言无隠而性沈密未尝泄于人】集览【盐夏州盐州宪宗时改阴山府夏州秦上郡地汉分置朔方郡晋改夏州原鄯洮渭四州皆河湟也】质实【鸣沙镇名注见中宗神龙二年原鄯洮渭四州名原注见汉光武建武六年高平鄯注见汉宣帝元康四年湟中洮注见高祖武徳六年渭注见汉后主建兴六年南安河湟二州名注见宗开元二十四年邢君牙瀛州乐夀人】
　　夏五月以浑瑊为防盟使
　　【崔澣见尚结赞责以负约尚结赞曰破朱泚未获赏是以来耳公欲修好固所愿也然浑侍中信厚闻于异域请必使之主盟遂遣瑊与盟于清水瑊将二万余人赴盟所尚结赞请盟于土梨树或言土梨树多险阻不如平凉乃许盟于平凉初韩滉荐刘佐可使将兵复河湟佐亦赞成之至是佐奏言吐蕃方彊未可与争张延赏奏以河湟事委李抱真抱真亦固辞由延赏罢李晟兵柄故武臣皆愤怒解体不肯为用故也】质实【清水县名注见汉光武建武六年平凉按一统志本汉朝那泾阳二县地属安定郡东汉省泾阳入朝那晋因之后魏废为长城县地后周复置朝那县隋改为平凉县属平凉郡唐属原州宋没于金金于县置平凉府元以潘原县省入国朝因之为平凉府治所仍属焉侍中官名注见高祖武徳七年解体注见汉桓帝延熹二年】
　　书法【自屠摧沙堡吐蕃遣使求和屡矣不书书以浑瑊为防盟使何蔽其失于中国也是役也延赏为之】
　　闰月省州县官
　　【省州县官收其禄以给战士张延赏之谋也时新除官千五百人而当减者千余人怨嗟盈路】
　　以曹王臯为山南东道节度使
　　【吴少诚缮兵完城欲拒朝命判官郑常大将杨冀谋逐之事泄少诚杀之上以襄邓扼淮西冲要以臯为节度使以襄邓复郢安随唐七州隶之】质实【山南东道节度注见汉献帝建安十二年襄阳襄邓复郢安随唐七州襄注见汉献帝建安十二年衰阳邓注见周赧王十四年穰复注见晋孝武帝太元六年竟陵郢注见齐和帝中兴元年安注见周世宗显徳五年安陆随注见宋文帝元嘉二十二年唐注见齐武帝永明五年泚阳隶之隶犹属也】
　　浑瑊与吐蕃盟于平凉吐蕃刧盟
　　【浑瑊之发长安也李晟深戒之以盟所为备不可不严张延赏言于上曰晟不欲盟好之成故戒贼以严备我有疑彼之形则彼亦疑我矣盟何由成上乃召瑊切戒以推诚待虏勿为猜疑瑊奏吐蕃决以辛未盟延赏集百官称诏示之曰李太尉谓和好必不成今盟日定矣晟闻之泣曰吾生长西陲备谙虏情所以论奏但耻朝廷为犬戎所侮耳上始命骆元光屯潘原韩游瓌屯洛口以为瑊援元光谓瑊曰潘原距盟所且七十里公有急何从知之请与公俱瑊以诏指固止之元光不从与瑊连营相次距盟所三十余里元光壕栅深固瑊壕栅皆可逾也元光伏兵于营西游瓌亦遣五百骑伏于其侧曰若有变则汝曹西趣柏泉以分其势将盟尚结赞又请各遣骑卒数十更相觇索瑊许之吐蕃伏精骑数万于坛西游骑贯穿唐军出入无禁唐骑入虏军悉为所擒瑊等皆不知入幕易礼服虏伐鼓三声大噪而至瑊自幕后出偶得他马乘之伏鬣入其衔驰十里街方及马口虏纵兵追击唐将卒死者数百人副使崔汉衡被擒瑊至其营将卒已遁元光发伏成陈以待之虏骑乃还是日上视朝谓诸相曰今日和戎息兵社稷之福柳浑曰戎狄豺狼也非盟誓可结今日之事臣窃忧之李晟曰诚如浑言上变色曰柳浑书生不知边计大臣亦为此言邪皆顿首谢是夕韩游瓌表言虏刧盟者兵临近镇上大惊谓浑曰卿书生乃能料敌如此其审邪上欲出幸大臣谏而止李晟大安园多竹或言晟伏兵其间谋因仓猝为变晟伐其竹上遣中使赍诏遣尚结赞不纳而还】质实【潘原一统志云唐之县名属原州宋因之元省故址在平凉府平凉县境内洛口地名未详处所柏泉地名未详处所社稷注见新莽天凤元年大安园未详处所仓猝急遽貌中使注见宗开元十五年】
　　书法【与者何自我之辞也然则其受侮也有以取之矣外盟之辞四请盟卑辞也受盟顺辞也与盟降辞也来盟抗辞也终纲目书外盟五书与者一而已详高祖武徳七年】
　　发明【春秋隠二年书秋八月庚辰公及戎监于唐唐为鲁地此葢费誓所谓徐戎在鲁东郊之境者鲁君与之结盟修好成礼讫事而无他虞然春秋恶其以中国与夷狄盟故书时书月书日以深谨之夫夷狄无信王者外而不内焉可刑牲歃血要质鬼神与结誓盟况吐蕃在唐尤为桀黠徳宗猜忌多疑反乃信其所不当信特命大臣与之结盟故纲目于吐蕃求亲请盟之事皆削不书独书以浑瑊为会盟使于前而继书浑瑊与吐蕃盟于后所以见是盟乃唐人所欲非出于吐蕃之请其所以致刧盟之辱者皆唐人自取之耳书法若此其恶唐之意为如何哉自古防盟多矣未有屈辱若是之甚者使唐之君臣而有人心则必愧死无地矣虽然后之欲轻信夷狄者其为殷鉴岂不明哉】
　　六月以马燧为司徒兼侍中
　　【初吐蕃尚结赞恶李晟马燧浑瑊曰去三人则唐可图也于是离间李晟因马燧以求和欲执浑瑊以卖燧使并获罪因纵兵直犯长安防失浑瑊而止获马燧之侄弇谓曰胡以马为命吾在河曲春草未生马不能举足当是时侍中渡河掩之吾全军覆没矣今蒙侍中力全军得归奈何拘其子孙遣弇与宦官俱文珍等归上由是恶燧罢其副元帅节度使以为司徒侍中张延赏慙惧谢病范氏曰人君于其所不当疑而疑之则于其所不可信而信之矣此必然之理也李晟之功社稷是赖而徳宗猜忌使忧惧不保朝夕至于谗邪之诡计戎狄之甘言则推诚而信之不疑由其心术颠倒见善不明故也延赏以私憾败国殄民刑孰大焉徳宗曽不致诘使之得保首领死牖下幸矣】集览【河曲县名注见汉光武建武二十二年死牖下注见高宗总章二年】质实【长安县名注见汉惠帝五年】
　　以李泌同平章事
　　【泌初视事与李晟等俱入见上谓泌曰朕欲与卿有约卿慎勿报讐有恩者朕当为卿报之泌曰臣素奉道不与人为讐李辅国元载皆害臣者今自毙矣素所善者率已显达或多零落臣无可报也臣今日亦愿与陛下为约可乎上曰何不可泌曰愿陛下勿害功臣李晟马燧有大功于国闻有谗之者陛下万一害之则宿衞之士方镇之臣无不愤怨反仄恐中外之变复生也陛下诚不以二臣功大而忌之二臣不以位高而自疑则天下永无事矣上以为然晟燧皆起泣谢上因谓泌曰自今凡军旅粮储事卿主之吏礼委延赏刑法委浑泌曰陛下不以臣不才使待罪宰相宰相之职天下之事咸共平章不可分也若各有所主是乃有司非宰相矣上笑曰朕适失辞卿言是也范氏曰古之王者惟任一相以治天下是以治出于一政有所统相得其职君得其道恭已无为而天下治后世多疑于人宰相之职分而不一君以为权在已臣以为政在君国之冶乱民之休戚无所任责故贤者不得行其所学不肖者得以茍容于其间由官不正任不专故也如欲稽古以建官必以一相统天下始可以言治矣胡氏曰上古一相专任贤也汉置二人存交修之意焉唐自武后以来乃有数宰相然亦无救于李林甫杨国忠元载卢杞之专权故以择人为要不以多员为善也夫圣王之法关盛衰必欲纲举而纪从莫若法古置一相而考慎其人而置左右丞或参知政务各二人分辖六曹守成法督稽滞察奸欺决讼牒有疑事应更革则以告于宰相而宰相者不得亲细故署文案专与人主讲道劝义广求贤材列于庶职下酌民言旁通幽隠如此则上下详畧之任各得其宜而治道成矣】集览【考慎其人诗桑柔篇考慎其相笺云慎诚也考诚其辅相之行然后用之言择贤之审】质实【军旅注见梁武帝中大通二年一旅之众】
　　以李自良为河东节度使
　　【自良从马燧入朝上欲使镇太原自良固辞曰臣事燧久不欲代之上曰卿于马燧存军中事分诚为得体然北门之任非卿不可卒以授之】集览【存军中事分分扶问反谓李自良不肯忘事马燧之势分北门之任谓河束为国家之北门】质实【李自良兖州泗水人河东节度注见周赧王十二年蒲坂太原府名注见齐明帝建武三年并州】
　　复所省州县官
　　【泌请复所减州县官上曰置吏以为人也今户口减于承平之时而吏员更增可乎对曰今户口虽减而事多于承平且十倍故吏不得不增且所减皆有职事而冗官不减此所以为未当也至徳以来置额外官敌正官三分之一若聼使计日得资然后停加两选授同类正员官如此则不惟不怨兼使之喜矣又请诸王未出阎者不除府官上皆从之】
　　秋七月以李升为詹事
　　【初张延赏与李叔明有隙上入骆谷衞士多亡叔明之子升及郭曙令狐建等恐有奸人危乗舆相与齧臂为盟更鞚上马以至梁州及还长安上皆以为禁衞将军宠遇甚厚延赏知升私出入郜国大长公主第密以白上上使李泌察之泌曰此必有欲动揺东宫者其延赏乎上曰何以知之泌具为上言二人之隙且言升承恩顾延赏无以中伤而郜主乃太子妃之母也故欲以此陷之耳上笑曰是也泌因请罢升宿衞以逺嫌从之】集览【詹事东宫官之尊者位在长秋之上掌统三寺十率府之政郜国本周文王子所封国今单州城武县东南郜城是也中伤阴中害之也中竹仲反】质实【骆谷注见汉后主延熙七年乘舆注见汉安帝延光四年郜国城名按一统志有二俱在兖州府城武县东南北郜即周文王庶子所封春秋时所谓取郜大鼎于宋是也南郜即春秋时宋邑汉置南郜县今省之大长公主肃宗之女萧升之妻也东宫注见宋文帝元嘉二十七年】
　　以韩潭为夏绥银节度使
　　【吐蕃之戍盐夏者馈运不继人多病疫思归尚结赞遣三千骑逆之悉焚其庐舍毁其城驱其民而去于是割振武之绥银二州以潭为节度使帅神防之士五千朔方河东之士三千镇夏州】质实【振武军名注见宪宗元和七年绥银二州绥注见周显王三十五年雕阴银注见代宗大暦十三年神防军名注见建中四年朔方郡名注见汉武帝元朔元年】
　　以元友直为诸道句勘两税钱帛使
