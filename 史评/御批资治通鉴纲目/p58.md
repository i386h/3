<!-- { "loadSidebar": true } -->
　　明【三公坐而论道宰相代天理物明眀穆穆聚精防神与天子交相唯诺于一堂之上者也臯防稷契有都俞而无吁咈伊傅周召有诰命而无戒饬臯伊诸公不可人得而世有然居其位任其职则亦不可不尽其体貌之礼至其果有大罪则退之可也废之可也赐之死亦可也械系而戮辱之可乎哉自李斯冯去疾在秦以下狱而死汉亦习闻其故至是以萧相之信谨一旦无故置之囹圄虽曰未防赦出之然礼絶百僚师长羣后他日亦何面目立于众人之上哉文帝习此而系周勃景帝习此而系亚夫迨武帝则动輙逮系不可胜举至于下狱要斩如刘屈軰屠之不啻若狗彘者元帝以此而杀望之哀帝以此而杀王嘉终汉之世家法若此岂非贻谋不善之过哉然何以忠信事髙祖疑之亦非一如遣子弟军贳民田以自污之类往往挟术相欺君臣交孚之理似不如此既不免械系之辱犹且不能引身而退何亦嗜利亡耻者书曰下相国何廷尉狱使汉之君臣观之宁不少知愧欤】
　　燕王绾谋反春二月遣樊哙以相国将兵讨之立子建为燕王
　　【陈豨之反燕王绾发兵击其东北以豨求救于匈奴亦使其臣张胜于匈奴言豨军破故燕王臧荼子衍在胡谓胜曰燕所以久存以诸侯数反兵连不决也今公欲急灭豨豨亡次亦至燕矣胜以为然还以告绾绾乃隂使胜为间于匈奴而使范齐通计谋于豨欲令久亡连兵勿决至是豨裨将降言之帝召绾绾恐谓其幸臣曰非刘氏而王独我与长沙耳往年春族淮隂夏诛彭越皆吕氏计今上病吕后专欲以事诛异姓王者及大功臣遂称病不行语颇泄又得匈奴降者言张胜为燕使胡状于是上怒曰绾果反矣使樊哙将兵击之】
　　书法【未有书某以某官将者书哙以相国何重其权也使以相国将而随诏陈平斩之则帝之决也非茍然者矣平乃传诣长安岂帝意哉纲目书哙以相国将次书诏斩哙平传哙诣长安下书赦樊哙所以罪平而危汉也】
　　立南武侯织为南海王○诏陈平斩樊哙以周勃代将其军平传哙诣长安质实【长安县名注见恵帝五年】
　　【帝病甚人或言樊哙党于吕氏即一日上晏驾欲以兵诛赵王如意之属帝大怒用陈平谋召绛侯周勃受诏牀下曰陈平驰载勃代哙将至军中即斩哙头二人行计之曰哙帝之故人也功多又吕后弟嬃之夫有亲且贵今帝特以忿怒故欲斩之恐后悔宁囚而致上上自诛之未至军为坛以节召哙反接载槛车传诣长安令勃代将定燕反县】集览【晏驾应劭曰天子当晏起早作如方崩殒故称晏驾韦昭曰凡初崩为晏驾者臣子之心犹谓宫车当驾而晚出驰传驰谓将命而疾行也注见五年乗传反接载槛车汉书音义曰反接反缚两手也】
　　夏四月帝崩
　　【上击黥布时为流矢所中行道疾苦吕后迎良医入见曰疾可治上嫚骂之曰吾以布衣提三尺取天下此非天命乎命乃在天虽扁鹊何益罢之后问陛下百嵗后萧相国死谁令代之曰曹参其次曰王陵然少戅陈平可以助之平知有余然难独任周勃重厚少文然安刘氏者必勃也复问其次上曰此后亦非乃所知也遂崩于长乐宫吕后与审食其谋尽族诸将以故不发防郦商谓食其曰诚如此天下危矣今陈平灌婴守荥阳樊哙周勃定燕代闻此必连兵还乡大臣内畔诸将外反亡可蹻足待也乃发防】集览【提三尺三尺剑也礼冬官桃氏为劔上制上士服之注上制长三尺重三斤十二两扁鹊春秋时良医也齐渤海郡郑县人姓秦名越人黄帝八十一难序云秦越人与轩辕时扁鹊相类故仍号扁鹊又家于卢国因名卢医少戅顔师古曰戅愚也陟降反还乡读曰旋向犹言内向也蹻足晋灼曰蹻音矫举足小髙貌】
　　书法【贺善賛曰汉唐皆以兵取天下者也纲目于髙帝有四特笔唐初不得而与焉其未即位也加秦书伐加项籍书讨其用夷兵也书致助其即位也书即皇帝位大纲正矣其未即位书击西河其用夷兵书刘文静以突厥兵至即位书称皇帝岂可与汉同日语哉至于斩丁公祠孔子皆有大过人者汉祚之永宜哉】
　　卢绾亡入匈奴○五月葬长陵质实【一统志云长陵在西安府咸阳县东三十五里汉髙帝徙闗东万家于此置陵邑吕后陵在其东】
　　【初髙祖不修文学而性明达好谋能聴自监门戌卒见之如旧初顺民心作三章之约天下既定命萧何次律令韩信申军法张苍定章程叔孙通制礼仪又与功臣剖符作誓丹书鐡劵金匮石室蔵之宗庙虽日不暇给规摹逺矣】集览【长陵皇甫谧曰在渭水北去长安三十五里括地志云在雍州咸阳县东三十里次律令以初约三章之法不足以御奸故命萧何攈摭秦法作律九章次谓第其轻重也定章程如淳曰章歴数之章术也程法式也谓权衡丈尺斛斗之平法瓉曰案茂陵中书丞相为工用程数其中言百工用材多少之量及制度之程品是已定谓始订定之也剖符作誓剖析符竹使世袭其爵而誓之曰使黄河如带泰山若砺国以永存爰及苗裔丹书鐡劵劵符契也以鐡防之朱书字也国之所以示信后唐明宗问赵鳯曰帝王赐人鐡劵何也对曰与之立誓令其子孙长享爵禄耳金匮石室金匮犹金縢也以誓书蔵之匮中而缄之以金不欲人开之又以石为室置匮其中藏于宗庙使与国同休】
　　太子盈即位尊皇后曰皇太后○赦樊哙复爵邑○令郡国立髙庙
　　【丁未】孝恵皇帝元年冬十二月太后杀赵王如意
　　【太后令永巷囚戚夫人髠钳衣赭衣令舂召赵王如意三反相周昌曰髙帝属臣赵王闻太后欲诛之臣不敢遣王亦病不能奉诏太后怒召昌至复召赵王来帝自迎入宫挟与起居饮食太后欲杀之不得间帝晨出射赵王少不能蚤起太后使人持酖饮之遂断戚夫人手足去眼煇耳饮瘖药使居厠中命曰人彘召帝视帝惊大哭因病嵗余不能起使人谓太后曰此非人所为臣为太后子终不能治天下遂日饮为淫乐不聴政司马公曰为人子者父母有过则谏谏而不聴则号泣而随之若孝惠者可谓笃于小仁而未知大谊也】集览【永巷注见周赧王四十五年赭衣白虎通曰犯劓罪者以赭着其衣令舂使令持杵临臼也妇人不预外徭但舂米四嵗刑酖直禁反酒有鸩毒也鸩鸟大如鹗食蝮蛇以其羽厯饮食则杀人煇耳煇许云反以药熏之令其聋】
　　发明【牝鸡之晨惟家之索盖自周赧八年纲目书秦芈氏治国事始有妇人与政之端至髙祖以神武得天下吕氏亦得与事是以淮隂之死特书后杀以见履霜之渐况夫恵帝懦弱不能亲大权固宜母后之僣也如意之死盖恵帝即位之初尔纲目特揭太后书之者所以见吕氏倾覆之祸已肇于此固不俟他日临朝而后见然则有天下国家者可不谨其微哉】
　　徙淮阳王友爲赵王质实【淮阳国名注见周赧王三十七年陈州】○春正月始城长安西北方
　　书法【城未有书始者此其书始何记事始也有勿亟之意焉此一城耳凡三书皆春初用农隙也西土晚寒农事未起于是乎用之帝可谓能使民矣】
　　【戊申】二年冬十月齐王肥来朝
　　【齐悼恵王来朝饮太后前帝以王兄也置之上坐太后怒酌酖酒赐之帝欲取饮太后恐自起泛之齐王大恐出献城阳郡为鲁元公主汤沐邑乃得归】质实【城阳郡注见髙帝四年】
　　春正月两龙见兰陵井中质实【兰陵县名注见光武建武四年】
　　书法【书龙见始此终纲目书龙见十有三是年文帝十五年宣帝甘露元年成帝永始元年平帝元始二年桓帝建和元年永康元年后主建兴十一年十五年景耀二年晋武帝太康五年穆帝永和元年后唐乙酉年而见井中者四是年建兴景耀太康成帝黄龙见真定鸿嘉元年不书不与焉】
　　○陇西地震
　　书法【终纲目书地震一百一而两汉居九十焉汉书地震始此】
　　○夏旱
　　书法【书旱始此终纲目书大旱三十八书旱五十八详五年】
　　○秋七月相国酂侯萧何卒以曹参为相国
　　【相国何病上问曰君即百嵗后谁可代君对曰知臣莫如主帝曰曹参何如何顿首曰帝得之矣臣死不恨七月薨谥曰文终何置田宅必居穷僻处为家不治垣屋曰后世贤师吾俭不贤毋为势家所夺参闻何薨告舎人趣治行居无何使者果召参参去属其后相曰以齐狱市为寄慎勿扰也后相曰治无大于此者乎参曰狱市所以并容也今扰之奸人何所容乎始参微时与何善及为将相有隙至何且死所推贤惟参参代何为相举事无所变更一遵何约束择吏木讷重厚长者召为丞相史言文刻深欲务声名者輙斥去之日夜饮醇酒宾客见参不事事皆欲有言参輙饮以醇酒莫得开说见人有细过専掩匿覆盖之府中无事参子窋为中大夫帝恠参不治事使窋私问之参怒笞窋曰趣入侍天下事非若所当言也至朝时帝譲参曰乃者我使谏君也参免冠谢曰陛下自察圣武孰与髙帝上曰朕乃安敢望先帝臣孰与萧何贤上曰君似不及也参曰陛下言是也高帝与萧何定天下法令既明今陛下垂拱参等守职遵而勿失不亦可乎帝曰善参为相三年百姓歌之曰萧何为法较若画一曹参代之守而勿失载其清浄民以宁壹】集览【后相后来相齐者狱市汉书音义曰夫狱市兼受善恶若穷极奸人无所容窜久且为乱秦人极刑而天下畔孝武峻法而狱繁此其效也老子曰我无为而民自化我好静而民自正参欲以道化其本不欲扰其末举事举凡也木讷木质朴如木然讷迟钝也言文刻深持文法务于刻剥而深峻者不事事如淳曰不事丞相之事窋张律反较若画一索隠曰汉书较作讲亦音校画训直又训明言法眀直若画一也顔师古曰讲和也画一整齐也】正误【较若画一今按训和不通当音觉明也子法言孔子之道较且易司马温公曰音觉又孔光传较然甚明皆当为明白易见之义】书法【纲目于两汉诸臣卒具官爵姓者羙称也不书姓者恒称也惟不书官者为贬之两汉诸臣卒书官爵书姓者三十七萧何曹参陈平霍去病卫青金日防霍光张安世魏相丙吉卓茂祭遵冯异吴汉邓禹扬赐皆官爵姓具者也张良尹翁归赵充国辛庆忌冦恂朱祜马援樊宏贾复耿弇窦融邓训王涣邓宏梁育荀淑朱穆黄琼胡广陈实荀爽或官或爵而具姓者也不书官者四王谭单超马日防荀攸】
　　【己酉】三年春城长安○与匈奴和亲
　　【匈奴冒顿方彊为书遗髙后辞极防嫚后怒议斩其使兵击之樊哙曰臣愿得十万众横行匈奴中季布曰哙可斩也前匈奴围髙帝于平城汉兵三十二万哙为上将军不能觧围今歌吟未絶伤夷甫起而欲揺动天下妄言以十万众横行是面谩也且夷狄譬如禽兽得其善言不足喜恶言不足怒也后曰善令报书愻谢遗以车马冒顿复使来谢曰未甞闻中国礼义陛下幸而赦之因献马遂和亲】集览【伤夷伤金创也夷亦伤也左命军吏察夷伤面谩欺诳也谩音慢顔师古又音绵愻谢愻与逊同顺也】书法【髙帝遣使和亲则书结髙帝九年此其书与何恕辞也何恕乎惠帝非创焉耳终纲目书与和亲六是年文帝后元二年甲戌年新莽梁乙邜年元魏陈己亥年唐僖宗广明元年书及和亲一宋甲戌年元魏详髙帝九年与脩好不与焉】
　　夏五月立闽越君揺为东海王
