<!-- { "loadSidebar": true } -->
　　【轨闻郑译用事自知及祸谓所亲曰吾昔在先朝寔申社稷至计今日之事防可知矣此州控带淮南邻接彊冦欲为身计易如反掌但忠义之莭不可亏违况荷先帝厚恩岂可以获罪于嗣主遽忘之邪正可于此待死冀千载之后知吾心耳周主从容问译曰我脚杖痕谁所为也对曰事由乌丸轨宇文孝伯因言轨捋须事周主遣使杀轨内史元岩不肯署诏御正中大夫顔之仪切谏不聼岩进脱巾顿颡三拜三进周主曰汝欲党轨邪岩曰臣非党轨正恐滥诛失天下之望周主怒使阉竖其靣轨遂死岩亦废于家周主之为太子也尉迟运为宫正数进谏不用至是谓宇文孝伯曰吾徒必不免祸为之奈何孝伯曰今堂上有老母地下有武帝为臣为子知欲何之且委质事人本狥名义谏而不入死焉可逃足下若为身计宜且逺之于是运求出为秦州总管他日周主托以齐王宪事让孝伯曰公知齐王谋反何以不言对曰臣知齐王忠于社稷为羣小所譛言必不用所以不言且先帝付嘱防臣唯令辅导陛下今諌而不从寔负顾托以是为罪是所甘心周主大慙命将出赐死运至秦州亦以忧死胡氏曰宇文孝伯以贵戚之卿膺顾命之重至是亦无所逃其死矣然死之非难处死之难也使孝伯于齐王宪乌丸轨之死也引义力争争而不从死之可也而孝伯于此二者谏既不力又賛成之盖将以自免也曽不量无道之君心常忌克而同姓大臣居嫌疑之地有辅拂之责难乎其以智计全矣故如宇文孝伯知不免死而不能处死者也】集览【乌丸轨王本乌丸人故呼曰乌丸轨按丸本作桓捋须事轨因武帝内宴捋帝须曰可爱好老公恨后嗣弱耳辅拂比我而相之曰辅拂我而相之曰弼荀子臣道篇君虽不安遂以觧国之大患谓之辅有能抗君之命功伐足以成国之大利谓之拂故辅拂之臣国君之寳也拂读曰弼】质实【秦州注见汉光武建武元年天水】
　　周与突厥和亲
　　【突厥佗鉢可汗请和于周周主以赵王招女为千金公主妻之】质实【突厥北狄国名注见梁武帝大同十一年赵郡名注见汉景帝四年】
　　书法【魏以公主嫁突厥则书讥之于是以赵王招女为公主妻之则何以止书和亲畧之也突厥强盛周主纳其女以为后讥其和足矣故畧之】
　　周主赟传位于太子阐自称天元皇帝
　　【天元传位骄侈弥甚所居称天台自比上帝冕服车旂皆倍常制以樽彛珪瓉饮食羣臣朝者致斋三日清身一日不聼人有天髙上大之称游戯不节晨出夜还公卿以下常被楚挞每捶人皆以百二十为度谓之天杖其后又加至二百四十后妃嫔御亦多杖背于是内外恐怖人不自安周主阐仍居东宫号正阳宫】集览【樽彛注见汉明帝永平元年珪瓉注见汉平帝元始五年】质实【楚挞楚谓凄怆苦楚之意挞打也】
　　发明【北国传位于子者自髙纬败亡之外其余凡三书于册魏主齐主湛周主赟是也魏欲逍遥物外齐欲奢滛自恣周欲髙自尊大所志虽殊其失则一然末若周之甚者夫尭之则天民无能名文之象天清明其徳乌有以天自处而游戯无常沉滛泆尚可谓之天乎赟之狂悖固无足道然天监要自不逺未防遽殒其身遂至瘖不能言盖亦天何言哉之报也纲目书赟传位于子自称天元皇帝其视自谓我生不有命在天者又过之矣噫】
　　周徙石经还洛阳质实【石经注见梁武帝中大同元年洛阳县名注见周显王三年】夏四月周主赟立妃朱氏为天元帝后　五月周诸王皆就国
　　【随公杨坚私谓大将军汝南公庆曰天元实无积徳视其相貌夀亦不长又诸藩防弱各令就国曽无深根固本之计羽翮既翦何能及逺哉】质实【随县名注见宋文帝元嘉二十二年夏煚云随杨坚父忠始封爵邑名及坚为帝以周齐不遑寜处故去之作隋以及训走故也汝南郡名注见汉光武建武十九年羽翮犹言羽翼也】
　　秋七月陈初用大货六铢钱质实【六铢钱隋志曰陈宣帝铸大货六铢以一当五铢之十与五铢并行后复当一人皆不便乃相与讹言六铢钱有不利县官之象徐氏曰謡言大货六铢有类人仪腰哭天子未防宣帝崩竟至陈亡】　周主赟立四后
　　【改天元皇后朱氏为天皇后立妃元氏为天右皇后陈氏为天左皇后与天元皇太后杨氏凡四后云】集览【杨氏一本杨作李传冩误也】
　　发明【周主何以名是时赟既传位于子阐若止书周主则不知其孰为赟孰为阐也然则何为不书天元曰天元者赟之所自称也纲目正名立义乌可听其以天自命遂从而称之哉】
　　冬十月周主赟复道佛像
　　【天元与二像并坐大陈杂戯令士民纵观】
　　书法【作二像与并坐耳书复何罪赟也武帝废二教毁经像是后未有作者始作二像身与并坐令士民纵观之是复之也逾年而有复二教之书宜矣】
　　十一月周行军元帅韦孝寛侵陈克夀阳及广陵质实【夀阳郡名注见齐主寳卷永元二年广陵郡名注见汉武帝元朔五年淮南】　周铸永通万国钱质实【永通万国钱后周静帝时铸永通万国径寸三分重十二铢背靣肉好又有径寸二分半重八铢】
　　【一当千】
　　书法【吴作当千大钱书当千于是亦一当千则曷为不书非创也贬于其始则其述者畧之可也】
　　十二月周初作乞寒胡戏
　　【天元以灾异屡见舎仗衞如天兴宫百官上表请还乃还御正武殿集百官宫人外命妇大列妓乐作乞寒胡戯】集览【仗卫注见唐髙宗永徽五年仗下外命妇郑曰外命妇者诸臣之妻也内命妇者三夫人已下也乞寒胡戯一曰泼寒胡戯祼身跳走汩泥挥水鼓舞衢路而乞索之】
　　书法【汉武之篇书初作角扺戯讥玩物也于是而书作乞寒胡戯至唐犹有观泼寒胡戯之书唐中宗神龙元年则竒滛之溺人甚矣故书初志之纲目书作戯二舍是无书者矣】
　　周取陈江北地
　　【南北兖晋三州及旴山阳阳平马头秦歴阳沛北谯南梁等九郡民并自防还江南周又取谯北徐州自是江北之地尽没于周】质实【南北兖晋三州南兖注见汉武帝元朔五年北兖注见宋武帝大明三年晋注见梁简文帝大寳元年旴郡名注见秦二世二年山阳郡名注见宋武帝大明三年阳平郡名注见晋孝武帝太元九年一统志云马头郡名刘宋所置陈末废之故址在滁州来安县北七十里马头山下秦郡名注见太建四年歴阳郡名注见汉冲帝永嘉元年沛郡名注见汉成帝河平二年北谯古地名秦为全椒县属九江郡汉因之晋属淮南郡梁于此置北谯州改县曰北谯北齐改北谯州为临滁郡后周复改为北谯郡县属焉隋初郡废改县曰滁水大业初复为全椒县属江都郡唐属滁州宋元俱仍旧本朝因之为滁州治所仍属焉南梁郡名注见汉景帝三年梁国谯州名注见汉献帝建安十五年北徐州注见宋武帝大明五年】
　　书法【不书州郡书地何失其民也于是九郡民皆自防还江南纲目一字之笔削审矣】
　　陈将军周法尚叛降于周
　　【法尚与长沙王叔坚不相能叔坚譛其欲反法尚奔周陈主遣樊猛撃之法尚战而伪走伏兵邀之猛仅以身免】质实【周法尚汝南安南人炅次子长沙郡名注见汉献帝兴平元年】
　　【庚陈太建十二年子周大象二年】春正月周税入市者人一钱　三月周公亮作乱韦孝寛讨诛之
　　【周公亮与韦孝寛将兵伐陈其子妇尉迟氏有羙色入朝天元逼而滛之亮闻之惧还至豫州夜袭孝寛营不克而走孝寛追斩之天元即召其妇入宫拜长贵妃】质实【州名注见汉桓帝延熹四年雍丘豫州注见齐主寳卷永元二年夀阳】
　　周主赟立五后
　　【周天元将立五后以问小宗伯辛彦之对曰皇后与天子敌体不宜有五博士何妥曰帝喾四妃虞舜二妃先代之数何常之有天元大悦免彦之官以陈氏为天中太皇后尉迟妃为天左太皇后造下帐五使五后各居之陈宗庙祭器自读祝版而祭之又以五辂载妇人自帅左右歩从又令命妇执笏拜天台者俛伏如男子】集览【五辂辂通作路注见宋孝武帝大明三年】质实【小宗伯官名注见汉成帝绥和元年辛彦之狄道人何妥西城人】
　　书法【汉立三后夷也至髙纬而立二后非矣于是周主赟又立四后増而至五后焉谓之何哉直书其事而贬义自见矣】
　　发明【髙纬立二后犹且不可况五后乎辛彦之之言可谓明白切当若何妥者真名教之罪人也夫喾四妃舜二妃必有元妃主乎其内余皆媵女之数耳乌可以是为比若以四妃二妃并列为正则诸侯一娶九女皆小君乎小人附防曲説取悦一时亦犹汉任芝乐松以文王之囿七十里为对取媚孝灵作罼圭灵昆苑之类是皆诬罔圣言王法之所当诛者臣故因而及之】
　　夏五月周主赟殂随公杨坚自为大丞相假黄钺居东宫徴诸王还长安
