<!-- { "loadSidebar": true } -->
　　书法【蛮夷自改号不书书重请也纲目书和亲扵此莫详焉是故求和亲书来迎公主书以咸安公主归之书】
　　吐蕃冦西川韦臯遣兵拒击破之
　　【吐蕃发兵十万将冦西川亦发云南兵云南内虽附唐外未敢叛吐蕃亦发兵数万屯泸北韦臯乃为书遣云南王叙其归化之诚转致吐蕃吐蕃始疑云南遣兵屯防川以塞其趣蜀之路云南怒归唐之志益坚而吐蕃兵势始弱矣臯遣兵拒击破之扵清溪闗外】集览【书遗遗唯季反】质实【泸北泸水之北注见汉后主建兴五年防川一统志云本汉越嶲郡防无县地晋宋因之齐属防郡后周属亮善郡隋属嶲州唐徙卭都扵此名曰防川县南诏置防川都督府又号清寕郡宋时属大理为防川府元置防川路治武安州罗罗斯宣慰司○国朝初复立防川府领武安永昌麻龙等州四川布政司后改置守御千戸所建昌卫永乐初改为防川卫军民指挥使司四川行都指挥使司清溪闗在黎州安抚司城南九十里大渡河外唐韦臯凿之以通羣蛮号曰南道为重镇即此】
　　十一月册回鹘长夀天亲可汗以咸安公主归之质实【河汗夷狄君长之号注见汉后主景耀四年咸安郡名注见肃宗上元二年蓬州】○以张建封为徐泗濠节度使
　　【李泌言扵上曰江淮漕运自淮入汴以甬桥为咽防地属徐州邻扵李纳若纳一旦复有异图窃据徐州则失江淮矣请徙张建封镇徐州割濠泗以之则淄青愓息而运路常通江淮安矣上从之建封为政寛厚而有纲纪不贷人以法其下畏而恱之】质实【淮水名注见汉景帝三年汴水名注见隋炀帝大业十二年甬桥注见建中二年徐州注见秦始皇二十八年彭城濠泗二州名濠注见宋孝武大眀五年北徐泗注见昭宗景福二年绌纪注见宋文帝元嘉元年淄青军名注见代宗大歴十年】
　　横海节度使程日华卒质实【横海节度注见宪宗元和十三年】
　　【子懐直自知留后】
　　【己巳】五年春二月以程懐直为沧州观察使
　　【懐直请分景城弓髙为景州请除刺史上喜曰三十年无此事矣以徐伸为景州刺史】集览【弓髙汉地志河间有弓髙县汉功臣年表弓髙在营陵正义曰属沧州按今景州东光县有弓髙店疑即此】质实【景城一统志云汉之县名属渤海郡东汉省后魏徙咸平县治此隋改曰景城属瀛州唐属沧州宋省之故城在河间府献县界弓髙汉之县名晋废隋复置属平原郡唐为景州治所后省之汉封韩頺当为侯国崔浩曰韩増为龙頟侯城有龙頟村即此故城在河间府景州东北四十二里沧州注见晋穆帝永和六年景州注见髙祖武徳九年】
　　以董晋窦参同平章事
　　【李泌自陈衰老乞更除一相上曰朕深知卿劳苦但未得其人耳因从容论即位以来宰相曰卢杞忠清彊介人言杞奸邪朕殊不觉泌曰此乃杞之所以为奸邪也傥陛下觉之岂有建中之乱乎杞以私隙杀杨炎挤顔真卿扵死地激李懐光使叛頼陛下圣眀窜逐之人心顿喜天亦悔祸不然乱何由弭上曰杨炎以童子视朕意以朕为不足与言以是朕不可忍非由杞也建中之乱术士豫请城奉天此盖天命非杞所致也泌曰天命他人皆可以言之惟君相不可言盖君相所以造命也若言命则礼乐政刑皆无所用矣纣曰我生不有命在天此商之所以亡也上因复言卢杞小心朕所言无不从对曰夫言而莫予违此孔子所谓一言防邦者也上曰惟卿则异扵彼朕言当卿常有喜色不当常有忧色虽时有逆耳之言而气色和顺无陵傲好胜之志直使朕中懐已尽而屈服不能不从此朕所以私喜扵得卿也范氏曰易曰穷理尽性以至扵命自君臣而言之为君尽君道为臣尽臣道此穷理也穷理则性尽性尽则至扵命矣孟子曰莫非命也顺受其正者人事也人事极矣而后可以言命故知命者不立岩墙之下立岩墙之下而死者人之所取也非天之所为也顺其道而死者天之所为非人之所取也故曰命若夫建中之乱有以取之乎无以取之乎若无以取之则不穷兵不暴敛不相卢杞而致乱乃可谓命也若有以取之而曰命岂异扵纣乎夫为人君不知相之奸邪不省己之阙失而归之术者之言以为命宜其徳之不建政之不脩也李泌之论不亦正乎○既而泌荐窦防通敏可兼度支盐铁董晋方正可处门下上皆以为不可泌疾甚复荐二人上遂相之防为人刚果峭刻无学术多权数每奏事诸相出防独居后以奏度支事为辞实専大政多引亲党置要地使为耳目董晋充位而已然晋为人重慎所言扵上前者未尝泄扵人子弟或问之晋曰欲知宰相能否视天下安危所谋议扵上前者不足道也胡氏曰李邺侯知虑人而以窦董自代岂固择不如己者以自显乎抑诚不知也当是时忠言深计焯焯着见孰居陆贽之先舍贽而引叅何也晋在位五年君徳国政犹前日耳其言以天下安危视宰相贤否则是而以谋议扵君前为不足道则非谋议固安危之本也茍一无所谋议安知所行者何事邪是直大言以盖其循黙充位之咎耳】质实【董晋虞乡人】
　　三月中书侍郎同平章事邺侯李泌卒质实【邺县名注见汉献帝建安十五年】
　　【泌有谋畧而好谈神僊诡诞故为世所轻】
　　冬十月韦臯遣将击吐蕃复嶲州质实【嶲州注见汉武帝元鼎六年越嶲】○十二月回鹘天亲可汗死遣使立其子为忠贞可汗○吐蕃冦北庭回鹘救之
　　【北庭地近回鹘又有沙陁六千余帐与北庭相依回鹘数侵掠之至是吐蕃攻北庭回鹘大相颉干迦斯将兵救之】集览【沙陁注见髙宗永徽三年朱邪】
　　【庚午】六年冬十月回鹘忠贞可汗为其下所杀考异【据开成四年彰信可汗书弑则此当书回鹘弑忠贞可汗】
　　【回鹘忠贞可汗之弟杀忠贞而自立国人杀之而立忠贞之子阿啜为可汗遣其臣梅录来告丧且求册命先是回鹘使者入中国礼容骄慢梅録至丰州刺史李景畧先据髙坐梅录俯偻前哭景畧抚之曰可汗弃代助尔哀慕自是回鹘使至皆拜景畧扵庭威名闻塞外】集览【梅录即逹北特勒梅录将军】质实【丰州注见汉宣帝露二年五原塞】
　　吐蕃陷安西
　　【颉干迦斯与吐蕃战不利北庭沙陁皆降扵吐蕃安西由是遂絶莫知存亡而西州犹为唐固守】质实【安西镇名注见建中二年西州注见齐眀帝建武四年髙昌】
　　【辛未】七年春二月遣使立回鹘奉诚可汗○诏六军与百姓讼者府县毋得笞辱
　　【初上还长安以神防等军有卫从之劳皆赐名兴元元从奉天定难功臣以宦官领之抚恤优厚禁军恃恩骄横陵忽府县官有不胜忿而刑之者朝笞一人夕贬万里市井富民往往行赂寄名军籍则府县不能制至是又诏军士与百姓讼者委之府县小事牒本军大事奏闻陵忽府县者禁身以闻毋得笞辱】质实【市井注见晋孝武孝建元年】
　　书法【直书其事而贬意自见矣】
　　发眀【自兵民既分兵以卫民而民以养兵二者固不可以相无也若以兵为天子之兵则民独非天子之民乎徳宗优恤六军纵其侵夺百姓独不念民为邦本凡六军之须皆取之扵民民茍不安其生则军亦何以为养况讼者所以分别曲直若独笞百姓而不许及六军则固不必分辩而百姓已受屈矣尚何讼之有哉直书扵册则徳宗颇僻之政其缪戾无识昭然自见扵书法之间矣可胜叹哉】
　　义武节度使张孝忠卒以其子升云为留后质实【义武节度注见周威烈王二十三年中山】○秋八月以陆贽为兵部侍郎解内职【窦参恶之也胡氏曰陆贽自李泌相后不复谏説岂帝访问之遗欤以愚度之正谓长源周旋三帝间已为后进嫌有争能之意耳或问陆贽何如人也曰其孟子所谓有社稷臣者欤不然道合则从不合则去乃天民矣】集览【长源李泌表字天民荘子庚桑楚篇有恒者人舍之人之所舍谓之天民林希逸口义云天民天人也言非常人也】正误【天民今按胡氏正夲孟子有天民者逹可行扵天下而后行之者也集览乃引荘子何邪】
　　书法【授新官解旧职恒也未有书解某职书解内职何特笔也帝扵是无论思之益矣乃窦参为之也特书惜之是故赐爵未有书罢其职者五王书罢其政事中宗神龙元年拜官未有书解其职者陆贽书解内职是年其惜之也】
　　吐蕃冦灵州回鹘撃败之九月遣使来献俘质实【灵州注见太宗贞观二十年献俘注见梁武帝大通元年俘馘】
　　书法【于是再书回鹘败吐蕃和戎之利独此而已矣】
　　○以吴凑为陜虢观察使
　　【福建观察使吴凑治有声窦参以私憾毁之且言其病风上召至京师知参之诬由是始恶参以凑为陜虢观察使代参党李翼】质实【福建按一统志古闽越地汉以扬州部刺史领之东汉扵此置会稽南部都尉唐初江南道复江南东道采访处置使大歴中始置福建观察使治福州宋置福建路安抚使以福州守臣兼领元置福建等处行中书省于泉州寻徙福州置福建道宣慰使司都元帅府及福建闽海道肃政防访司扵福州○国朝初置福建等处承宣布政使司领福州泉州兴化建寕延平汀州邵武漳州八府云陜虢二州名注见贞元元年】
　　【壬申】八年春三月宣武节度使刘元佐卒
　　【元佐有威畧每李纳使至元佐厚结之故常得其隂事先为之备纳惮之其母虽贵日织绢一匹谓元佐曰汝本寒微天子富贵汝至此必以死报之故元佐始终不失臣节及卒将佐匿之称疾请代上遣使问以吴凑为代可乎监军孟介行军司马吴瑗皆以为便然后除之凑行至汜水元佐之柩将发军中请备仪仗瑗不许又令留器用俟新使将士怒拥元佐之子士寕为留后刼孟介以请扵朝上问宰相窦防曰不许则汴人将合扵李纳矣上乃许之】集览【泛水注见汉王邦四年】质实【宣武节度注见周显王二十九年大梁司马官名注见陈宣帝大建九年六卿】
　　夏四月赐谏议大夫吴通元死贬窦参为栁州别驾【窦参隂狡而愎恃权而贪每迁除多与族子给事中申议之申招权受赂时人谓之喜鹊上颇闻之申恐陆贽进用隂与谏议大夫吴通元作谤书以倾贽上察知之贬参赐通元死】质实【栁州注见中宗嗣圣元年吴通元海州人通微之兄】
　　发眀【通元之死罪当死也此亦可谓之杀谏臣乎曰非也通元附防时宰之子谋陷忠贤则失谏臣之职矣然则何以书官曰书其官所以贬之也通元身为谏议乃朋比奸邪故书官以重其罪使之有愧扵是官耳然则何以知之以其书赐死而知之也使其以谏死职则当以杀书之矣故曰通元之死罪当死也】
　　以赵憬陆贽同平章事
