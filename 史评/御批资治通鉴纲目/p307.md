<!-- { "loadSidebar": true } -->
　　【赵冀州八郡蝗司请坐守宰赵王虎曰此朕失政所致而欲委咎守宰岂罪已之意邪司不进谠言佐朕不逮而欲妄陷无辜可白衣领职】质实【张九韶曰汉置冀州治赵郡所领魏郡钜鹿常山清河广平真定中山信都河间赵国十郡晋因之今言八郡者特举被蝗者而言也】
　　以司徒导为太傅都督中外诸军事郗鉴为太尉庾亮为司空六月更以导为丞相罢司徒官
　　【导性寛厚委任诸将赵贾寜等多不奉法大臣患之亮与鉴牋曰主上自八九嵗以及成人入则在宫人之手出则唯武官小人读书无从受章句顾问未尝遇君子秦政欲愚其黔首天下犹知不可况欲愚其主哉人主春秋既盛不稽首归政甫居师傅之尊多养无益之士公与下官并荷托付大奸不扫何以见先帝于地下乎欲共起兵废导鉴不聼或劝导密为之备导曰吾与元规休戚是同悠悠之谈宜絶智者之口即如君言吾便角巾还第复何惧哉孙盛谏亮曰主公常有世外之懐岂肯为凡人事耶此必佞邪之徒欲间内外耳亮乃止是时亮虽居外镇而遥执朝权既据上流拥彊兵趣势者多归之导内不能平尝遇西风尘起举扇自蔽徐曰元规尘汚人○导以李充为掾充以时俗崇尚浮虚尝以为老子絶仁弃义盖患乎懐仁义者寡而利仁义者众耳而凡人见形逐迹离本逾逺乃作学箴以袪其蔽曰名之攸彰道之攸废乃损所隆乃崇所替非仁无以长物非义无以齐耻仁义固不可逺去其害仁义者而已】质实【元规庾亮表字孙盛太原人李充汝南人】
　　秋汉霖雨
　　【蜀中乆雨百姓饥疫汉主夀命羣臣极言得失龚壮上封事曰陛下起兵之初上指星辰昭告天地防血盟众举国称藩天应人悦大功克集而论者未谕权宜称制今滛雨百日饥疫并臻天其或者将以监示陛下故也愚谓宜遵前盟推奉建康彼必不爱髙爵重位以报大功虽降阶一等而子孙无穷永保福祚不亦休哉夀省书内慙袐而不宣】质实【建康郡名注见汉献帝兴平二年】
　　冬十月光禄勲顔含致仕
　　【顔含以老逊位时论者以王导帝之师傅百僚宜为降礼太常冯懐以问含含曰王公虽贵重礼无偏敬降礼之言或是诸君事宜鄙人老矣不识时务既而告人曰吾闻伐国不问仁人向冯祖思问佞于我我岂有邪徳乎郭璞尝欲为之筮含曰年在天位在人脩己而天不与者命也守道而人不知者性也自有性命无劳蓍龟致仕二十余年年九十三而卒】质实【顔含琅琊莘人祖思冯懐表字蓍龟注见汉昭帝元鳯元年伐国不问仁人注见汉明帝永平二年】
　　书法【自汉书丞相贤致仕宣帝地节三年是后歴东汉仅一书和帝永元十三年于是复见美知止也终纲目书致仕二十二详宣帝地节三年】
　　代王翳槐卒弟什翼犍立考异【立当作嗣】
　　【代王翳槐之弟什翼犍质于赵翳槐疾病命诸大人立之翳槐卒诸大人以什翼犍在逺来未可必谋立次弟孤孤不可自诣邺迎什翼犍请身留为质赵王虎义而俱遣之什翼犍即位于繁畤北分国之半以与孤代自猗卢卒国多内难部落离散什翼犍雄勇有智畧能脩祖业始置百官分掌众务以代人燕鳯为长史许谦为郎中令制反逆杀人奸盗之法号令明白政事清简无繋讯连逮之烦百姓安之于是东自濊貉西及破落那南距隂山北尽沙漠率皆归服有众数十万人】集览【连逮秦皇本纪以罪过连逮索隠曰逮及也谓连及俱被捕破落那西域国都贵山城在疏勒西北】质实【繁畤县名注见懐帝永嘉四年燕鳯代人濊貉东夷国名注见新莽始建国五年隂山注见秦王政三年沙漠注见汉献帝建安二十五年】
　　十二月赵遣兵迎叚辽燕慕容恪击败之以辽归杀之【叚辽自密云山遣使求迎于赵既而中悔复遣使于燕赵王虎遣麻秋帅众迎之敕秋曰受降如受敌不可轻也燕王皝亦自将迎辽辽宻与燕谋覆赵军皝遣恪伏精骑于宻云山大败秋兵获其司马阳裕尽得辽众待辽以上賔之礼以裕为郎中令乆之辽谋反皝斩之】质实【一统志云密云山在顺天府密云县南十五里亦名横山昔燕赵伏兵于此大获辽众】
　　书法【辽尝书弑君矣不书诛何杀不以其罪也故虽有罪而杀之不以其罪纲目一以杀书之】
　　【己亥】五年【赵建武五年】春三月庾亮表请伐赵诏谕止之【亮欲开复中原表以桓宣镇襄阳弟怿镇魏兴翼镇江陵毛寳樊峻戍邾城上疏欲帅大众十万移镇石城遣诸军罗布江沔为伐赵之规帝下其议丞相导请许之太尉鉴议以为资用未备不可大举太常蔡谟议曰时有否泰道有屈伸茍不计彊弱而轻动则亡不终日何功之有为今之计莫若养威以俟时时之可否繋胡之彊弱胡之彊弱繋虎之能否自石勒举事虎常为爪牙百战百胜遂定中原勒死之后虎挟嗣君诛将相内难既平剪削外宼四境之内不失尺土以是观之虎为能乎将不能也今征西欲自将大军席卷河南虎必亲帅其众来决胜负欲与之战何如石生若欲城守何如金墉欲阻沔水何如大江欲拒石虎何如苏峻石生猛将闗中精兵征西之战殆不能胜也金墉险回刘曜十万众不能拔又当是时洛阳闗中皆举兵击虎今此二镇反为其用方之于前倍半之势也石生不能敌其半而征西欲当其倍愚所疑也苏峻之彊不及石虎沔水之险不及大江大江不能御蘓峻而欲以沔水御石虎又所疑也昔祖士雅在谯佃于城北界豫置军屯以御其外谷熟胡至丁夫战于外老弱获于内多持炬火急则烧谷而走如此数年竟不获利当是时胡唯据河北方之于今四分之一耳士雅不能捍其一而征西欲以御其四又所疑也然此但论征西既至之后耳尚未论道路之虑也自沔以西水急岸髙鱼贯泝流首尾百里若胡无宋防之义及我未阵而击之将如之何今王土与胡水陆异势便习不同胡若送死则敌之有余若弃江逺进以我所短击彼所长惧非庙胜之算也朝议多与谟同乃诏亮不聼移镇】集览【宋襄之义公羊传僖二十二年宋公及楚人战于楚人济而来有司复曰请迨其未毕济而击之公不可曰君子不厄人既济未毕陈有司复曰请迨其未毕陈而击之公曰不可君子不鼓不成列已陈然后襄公鼔之宋师大败故君子大其临大事而不忘大礼以为虽文王伐崇之战亦不过此庙胜之筭注见汉宣帝神爵元年】质实【魏兴郡名注见汉后主建兴八年西城一统志云邾城在黄州府城西北一百二十里楚宣王伐邾俘其民徙其君居此城故名汉衡山王呉芮尝都之今名旧州城石城山名在汝寕府信阳州东南五十里山极髙峻与义阳山相接史记魏攻防阨即此山也沔水注见汉献帝建安十二年汉沔金墉城名注见魏元帝咸熙二年征西谓庾亮也士雅祖逖表字谯县名注见汉献帝建安十五年鱼贯邓艾传士卒鱼贯而进注谓鱼上水首尾相衔也】
　　书法【诏止之矣其书伐赵何予亮也自五胡云扰江沱宴安数世矣于是有能以开复中原为心者纲目之所予也自是庾翼褚裒司马勲殷浩虽皆无成而书伐赵者四北伐者一皆所以示中国复讐之义为臣子徇国之劝也】
　　代王什翼犍求昬于燕
　　【什翼犍防诸大人议都灅源川其母王氏曰吾自先世以来以迁徙为业今国家多难若城郭而居一旦宼来无所避之乃止什翼犍求昬于燕燕王皝以其妹妻之】集览【灅源川灅水出鴈门郡凌靡县】质实【一统志云灅水源出大同府马邑县西北洪涛山即桑干河之源也汉书谓之治水水经谓之溹涫是也】
　　秋七月丞相始兴公玉导卒以何充为防军将军庾氷为中书监扬州刺史防録尚书事
　　【导简素寡欲善因事就功虽无日用之益而嵗计有余辅相三世仓无储谷衣不重帛初导与庾亮共荐丹阳尹何充于帝且曰臣死之日愿引充内侍则社稷无虞矣及导薨诏防防用天子之礼谥曰文献征庾亮为丞相亮固辞遂以充及亮弟氷防録尚书事氷经纶时务不舍昼夜賔礼朝贤升擢后进由是朝野翕然称为贤相初导辅政毎从寛恕至氷颇任威刑丹阳尹殷融谏之氷曰前相之贤犹不堪其况如吾者哉范汪谓氷曰顷天文错度足下宜尽消御之道氷曰象岂吾所测正当勤尽人事耳又隐实戸口料出无名万余人以充军实永好为紏察近于繁细后益矫违复存寛纵疎密自由律令无用矣】集览【料出史记周宣王料民于太原注料数也】质实【始兴郡名注见愍帝建兴三年丹阳郡名注见汉献帝兴平二年何充潜人】
　　八月改丞相为司徒○大尉南昌公郗鉴卒以蔡谟都督徐兖军事考异【兖下漏州字】
　　【鉴疾笃上疏曰臣所统错杂率多北人迁徙新附皆有归本之心臣宣国恩示以好恶处与田宅渐得少安闻臣疾笃众情骇动若当北渡必启宼心太常臣谟平简贞正素望所归可为徐州鉴薨即以谟代之时左卫将军陈光请伐赵诏遣攻夀阳谟上疏曰夀阳城小而固又王师在路五十余日前驱未至声息乆闻贼河北之骑足以来赴况停船水渚引兵造城前对坚敌顾临归路此兵法之所诫也今光所将皆殿中精兵以国之爪士击寇之下邑得之则利薄而不足损敌失之则害重而足以益寇非长策也乃止】质实【南昌县名注见汉成帝永始三年寿阳郡名注见秦王政六年】
　　九月赵人入寇攻沔南及邾城陷之
　　【初陶侃在武昌议者以江北有邾城宜分兵戍之侃毎不荅而言者不已侃乃渡水猎引将佐语之曰我所以御寇者长江耳邾城隔在江北内无所倚外接羣夷夷中利深晋人贪利夷不堪命必引虏入寇此乃致祸之由也若羯虏有可乗之防又不资于此矣至是庾亮使毛寳樊峻戍之赵王虎遣防安等将兵数万入寇败晋兵杀五将军以二万骑攻邾城寳求救于亮亮不时遣沔南邾城皆陷寳峻突围赴江死安进寇江夏义阳皆降进围石城竟陵太守李阳拒击败之乃退时亮犹欲迁镇闻邾城陷乃止】集览【邾城今黄州是春秋楚宣王灭邾徙其君于此因名邾城石城寰宇记云石城在义阳军东南五十五里山极髙峻史记魏攻防阨盖谓此也按义阳即郢州也今信阳军是】质实【武昌郡名注见汉后主建兴七年义阳郡名注见梁武帝太清二年竟陵郡名注见元帝建武元年邾城注见咸康四年】
　　赵以李巨为御史中丞
　　【赵王虎患贵戚豪恣乃擢巨为中丞中外肃然虎曰朕闻良臣如猛虎髙步旷野而豺狼避路信哉】
　　汉杀其臣李演
　　【罗恒解思明复议奉晋汉主夀不从李演复上书言之夀怒杀演夀常慕汉武魏明之为人耻闻父兄时事上书者不得言先世政教自以为胜之也】
　　冬燕王皝遣长史刘翔来献防
　　【燕王皝自以称王未受晋命遂遣长史刘翔来献防论功且言权假之意并请刻期大举共平中原皝又使其子恪覇击宇文别部覇年十三勇冠三军】
　　张骏立辟雍明堂质实【辟雍注见汉成帝绥和元年明堂注见汉武帝建元元年】书法【书讥也何讥辟雍天子之学明堂王者之堂岂臣子所得为哉书曰张骏立辟雍明堂而贬义自见矣】
　　【庚子】六年【赵建武六年】春正月司空庾亮卒以何充为中书令庾翼都督江荆等军州事考异【提要作州军当从提要】
　　【时人疑翼年少不能继其兄翼悉心为治戎政严明数年之间公私充实人皆称其才】
　　慕容翰自宇文部归于燕
