<!-- { "loadSidebar": true } -->
　　【初解州刺史郭元昭与盐使李温玊有隙温玉壻魏仁浦为枢宻主事元昭疑仁浦庇之防李守贞反温玉有子在河中元昭收繋温玉奏言其叛事连仁浦周主时为枢宻使知其诬释不问至是仁浦为枢宻承防元昭代归甚惧过洛阳以告仁浦弟仁涤仁涤曰吾兄平生不与人为怨况肯以私害公乎旣至仁浦白以元昭为庆州刺史】
　　唐复以冯延已同平章事
　　书法【书复以何讥贰过也复以为之辞四有改过之辞有贰过之辞有不能令之辞有因仍之辞详汉文帝十四年】
　　夏六月契丹将张藏英降周○周九经板成
　　【初唐明宗之世令国子监校正九经刻板印卖至是板成献之由是虽乱世九经传布甚广是时蜀母昭裔亦出私财百万营学舘且请刻板印九经蜀主从之由是蜀中文学亦盛】
　　书法【成者何蒙成也先是明宗始命刻板至是而成纲目于唐书初于周书成録实也石经经板纲目备书之】
　　王逵袭破朗州执刘言杀之○秋七月唐大旱
　　【唐大旱井泉涸淮水可涉饥民度淮相继濠寿发兵御之民与闘而北周主闻之曰彼我之民一也听籴米过淮唐人遂筑仓多籴以供军八月诏以舟车运载者勿予】
　　八月王逵还潭州以周行逢知朗州事
　　【逵遣使上表请复移使府治潭州从之逵以周行逢知朗州事】
　　周塞决河
　　书法【周太祖即位至是三年书罢贡珍食书诏上封事书毁寳器书谒孔子祠拜其墓书立诉讼法书制税牛皮法书罢户部营田务除租牛课再书塞决河可书之善多矣至书唐淮南饥契丹大水唐大旱庶几有君人之度者纲目尤深予之】
　　周大水○周筑郊社坛作太庙于大梁
　　【周主自入秋得风痹疾术者言宜散财以禳之周主欲祀南郊又以自梁以来郊祀常在洛阳疑之执政曰天子所都则可以祀百神何必洛阳于是始筑圆丘社稷坛作太庙于大梁】
　　周邺都留守王殷入朝周主杀之
　　【殷恃功专横凡河北镇戍兵应用敕处分者殷即以帖行之又多掠敛民财周主闻之不悦因其入朝留充京城内外廵检因力疾御殿殷入起居遂执之下制诬殷谋以郊祀日作乱杀之】
　　书法【上书入朝下书杀之病周也殷虽专横诬以谋乱则非罪矣故斥书主纲目入朝书杀之者一而已】
　　唐复置科举
　　【从知制诰徐之请也】
　　唐流徐于舒州贬徐锴为校书郎分司
　　【唐楚州刺史田敬洙请修白水塘漑田以实边冯延已以为便李德明因请大辟旷土为屯田脩复所在渠塘堙废者吏因縁侵扰大兴力役夺民田甚众徐以白唐主唐主命铉按视之铉籍民田悉归其主或譛擅作威福唐主怒流舒州然白水塘竟不成唐主又命少府监冯延鲁廵抚诸州右拾遗徐锴表延鲁无才多罪举措轻浅不宜奉使唐主怒贬锴校书郎分司东都锴之弟也】质实【一綂志云楚州隋初所置治山阳县后并入江都郡唐初改为东楚州天寳初改淮阴郡乾元初复为楚州五代时南唐陞顺化军宋初仍为楚州后置淮安军寻陞为州元陞为淮安路至本朝改为淮安府直京师白水塘在淮安府山阳县南九十五里魏邓艾伐吴时脩以灌田】
　　周主朝享太庙疾作而退
　　【周主享太庙才及一室不能拜而退命晋王荣终礼是夕宿南郊几不救夜分小愈】
　　【甲周显德元年正月世宗睿武孝文皇帝荣立冬北寅汉干祐七年孝和帝钧立○是嵗凡五国三镇】书法【五代之君其始即位分注书某祖某宗而已世宗则曷为举其全諡书曰睿武孝文皇帝尊之也尊之何世宗五代之贤君故纲目特重予之不使夷于五代之主也虽后唐明宗不得与于斯矣】
　　春正月朔周主祀圆丘
　　【周主祀圆丘仅能瞻仰致敬而已】
　　周以晋王荣判内外兵马事
　　【时羣臣希得见中外恐惧闻晋王典兵人心稍安军士有流言郊赏薄者周主闻之召诸将至寝殿让之曰朕自即位以来恶衣菲食专以赡军为念汝辈岂不知之今乃纵凶徒腾口不思已有何功惟知怨望于汝辈安乎皆惶恐谢罪退索不逞者戮之流言乃息】
　　周罢邺都○周主疾笃诏晋王荣听政
　　【初周主在邺都竒爱小吏曹翰之才使之事晋王荣荣镇澶州以为牙将荣入尹开封翰请问曰大王国之储嗣今主上寝疾大王当入侍医药奈何犹决事于外邪荣感悟即日入止禁中周主疾笃停诸司细务勿奏有大事则晋王荣禀进止宣行之屡戒荣曰昔吾征西见唐十八陵无不发掘者此无他惟多藏金玉故也我死当衣以纸衣敛以瓦棺圹中无用石以甓代之工人役徒皆和雇勿以烦民葬毕募近陵民三十户蠲其杂徭使之守视勿脩下宫置宫人作石羊虎人马惟刻石置陵前云周天子平生好俭约遗令用纸衣瓦棺嗣天子不敢违也汝或吾违吾不福汝】
　　周遣使分塞决河○周以王溥同平章事
　　【周主命趣草制相溥宣毕曰吾无恨矣】
　　周主威殂晋王荣立
　　【是为世宗】
　　二月蜀匡圣指挥使安思谦伏诛
　　【思谦譛杀张业废赵廷隐蜀人皆恶之将兵救王景崇逗桡无功内不自安言多不逊多杀士卒以立威蜀主阅卫士有年尚壮而为思谦所斥者复留籍思谦杀之蜀主不能平翰林使王藻言思谦怨望将反思谦入朝蜀主命壮士击杀之藻亦坐擅启边衅并诛】集览【逗桡桡与挠通注见汉武帝元光二年】
　　北汉主以契丹兵击周周昭义节度使李筠逆战败绩【北汉主闻周太祖殂甚喜遣使请兵于契丹契丹遣其政事令杨兖将万骑如晋阳北汉主自将兵三万以白从晖为都部署张元徽为前锋使与契丹趣潞州节度使李筠遣其将穆令均将兵逆战张元徽与战阳不胜而北令均逐之伏发被杀筠遁归上党婴城自守筠即荣也避世宗名改焉】
　　发明【北汉之兵自以有词可执然书击不书伐者一以伐人之丧一以用夷狄戕中国也】
　　三月周主自将与汉战于高平汉兵败绩周将樊爱能何徽等伏诛
　　【世宗欲自将御汉兵羣臣皆曰刘崇自平阳遁走以来势蹙气沮必不敢自来陛下新即位山陵有日人心易摇不宜轻动宜命将御之世宗曰崇幸我大丧轻朕年少新立此必自来朕不可不徃冯道固争之世宗曰昔唐太宗定天下未尝不自行朕何敢偷安道曰未审陛下能为唐太宗否世宗曰以吾兵力之彊破刘崇如山压卵耳道曰未审陛下能如山否世宗不悦惟王溥劝行乃命冯道奉梓宫赴山陵遂发大梁至怀州欲兼行速进指挥使赵晁私谓通事舎人郑好谦曰贼势方盛宜持重以挫之好谦以闻世宗怒并晁械执之进宿潭州东北北汉主军髙平南明日周前锋击之北汉兵郤世宗虑其遁去趣诸军亟进北汉主陈于巴公原张元徽军其东杨衮军其西众颇严整周河阳节度使刘词将后军未至众心危惧而世宗志气益鋭命白重赞李重进将左军居西樊爱能何徽将右军居东向训史彦超将精骑居中张永德将禁兵自卫介马临陈督战北汉主见周军少悔召契丹谓诸将曰今日不惟克周亦可使契丹心服杨衮防马前望周军退谓北汉主曰劲敌也未可轻进北汉主奋髯曰请公勿言试观我战时东北风盛俄转南风北汉副枢宻使王廷嗣使司天监李义白其主曰时可战矣北汉主从之枢宻直学士王得中扣马谏曰义可斩也风势如此岂助我者邪北汉主曰吾计已决老书生勿妄言斩汝麾东军先进击周右军合战未几周樊爱能何徽引骑兵先遁右军溃歩兵千余人解甲降北汉世宗见军势危自引亲兵犯矢石督战我太祖皇帝时为宿卫将谓同列曰主危如此吾属何得不致死又谓张永德曰贼气骄可破也公引兵乘髙西出为左翼我为右翼以击之国家安危在此一举永徳从之各将二千人进战太祖身先士卒驰犯其锋士卒死战无不一当百北汉兵披靡内殿直马仁瑀跃马引弓连毙数十人士气益振殿前行首马全义引数百骑进陷陈北汉主褒赏张元徽趣使乗胜元徽前畧陈马倒为周兵所杀北军夺气时南风益盛周兵争奋北汉兵大败杨衮畏周兵之彊不敢救且恨北汉主之语全军而退爱能徽引骑南走剽掠辎重扬言契丹大至官军败绩余众已降虏矣世宗遣近臣喻止之不聼杀使者与刘词遇止之词不从引兵北时北汉主尚有余众万余人阻涧而陈薄暮词至复与诸军击败之追至髙平僵尸满谷委弃御物及辎重器械杂畜不可胜纪是夕世宗野宿得歩兵之降敌者皆杀之爱能等闻捷与士卒稍稍复还明日休兵髙平选北汉降卒数千人为効顺指挥遣戍淮上余二千余人赐资装纵遣之北汉主帅百余骑昼夜北走所至得食未举筯或传周兵至輙苍黄而去衰老力惫殆不得支仅得入晋阳世宗欲诛樊爱能等犹豫未决昼卧帐中张永徳侍侧因以访之对曰爱能等素无大功忝冒节钺望敌先逃死未塞责且陛下方欲削平四海茍军法不立虽有熊罴之士百万之众安得而用之世宗掷枕于地大呼称善即收爱能徽及所部军使以上七十余人责之曰汝辈非不能战正欲以朕为竒货卖与刘崇耳悉斩之徽先守晋阳有功欲免之旣而以法不可废遂并诛之而给槥车归葬自是骄将惰卒始知所惧不行姑息之政矣永德称我太祖之智勇世宗擢为殿前都虞候余将校迁拜者凡数十人有自行间擢主军厢者释赵晁之囚北汉主收散卒缮甲兵完城堑以备周遣王得中送衮因求救于契丹契丹主许之】集览【介马临陈介甲也陈读曰阵槥车注见汉武帝元光二年送衮句絶契丹先所遣杨衮也今送归其国】质实【一綂志云巴公原在泽州城北三十五里今名巴公镇】发明【五代之际将骄卒惰乆矣髙平之战虽平时未尝进谏如冯道者犹且力沮其行则余人不言可知兵锋始交樊爱能何徽等即引兵先遁右军遂溃向非世宗亲犯矢石我太祖皇帝身先士卒则胜败固未可知幸而大捷叛将复还释此不诛则是弃主与敌之人可以侥幸漏网者也一言之决大呼称善按法行辟军政始行世宗兵威之振实肇乎此宜乎纲目于爱能等特以伏诛书之也】
　　周遣行营部署符彦卿督诸将攻北汉至晋阳盂县汾辽州降质实【一綂志云防县汉初所置属太原郡后魏省隋复置唐属并州金元依旧至本朝改属太原府】
　　【世宗遣符彦卿等北征但欲耀兵于晋阳城下未议攻取旣入北汉境其民争以食物迎劳泣诉刘氏赋役之重愿供军须助攻晋阳州县亦继有降者世宗始有兼并之意诸将皆以粮乏请班师不听旣而军士不免剽掠北汉民失望稍稍保山谷自固世宗闻之驰诏禁止剽掠安抚农民止徴今嵗租税及募民入粟拜官有差发近便诸州民运粮以馈军遣李谷诣太原计度刍粮】
　　周太师中书令瀛王冯道卒
