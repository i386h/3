<!-- { "loadSidebar": true } -->
　　发眀【春秋书王师败绩于茅戎君子谓圣人恶周王失道故以王师自败为文夫长子帅师弟子舆尸虽正犹凶此荀林父所以有邲之败也今以九节度之师而无所统又以宦官临之是弟子舆尸而又不正也故纲目于此以自溃为文若曰九节度之众无有能溃之者唐自溃之云耳夫以歩骑六十万之众一旦无故自溃然则唐之不亡岂非幸欤】
　　史思眀杀安庆绪还范阳
　　【史思眀知官军溃去还屯邺南不与庆绪相闻庆绪窘蹙不知所为乃上表称臣于思眀思眀乃手防唁庆绪愿为兄弟之国庆绪大恱以三百骑诣思眀营思眀陈兵待之引入再拜思眀忽震怒曰尔为子杀父天地所不容吾为太上皇讨贼岂受尔佞媚乎命左右牵出并髙尚孙孝哲崔干祐皆杀之勒兵入邺城收其士马留其子朝义守之引兵还范阳】集览【唁音彦吊失国也】质实【邺郡名注见汉成帝绥和二年魏郡范阳郡名注见汉帝更始二年涿郡】
　　苖晋卿王璵罢以李岘李揆吕諲第五琦同平章事【上于李岘恩意尤厚岘亦以经济为己任军国大事多独决之于是京师多盗李辅国请选羽林骑士五百以备廵逻李揆曰西汉以南北军相制故周勃得因南军入北军皇朝置南北牙文武区分以相伺察今以羽林代金吾警夜忽有非常之变将何以制之乃止】质实【京师注见周显王二十五年羽林军名注见汉昭帝元凤元年金吾军名注见汉武帝太初元年】
　　以郭子仪为东畿等道元帅○夏四月史思眀僣号○制停口敕处分
　　【初李辅国自上在灵武侍直帷幄宣传诏命四方文奏寳印符契晨夕军号一以委之及还京师専掌禁兵常居内宅制敕必经辅国押署然后施行宰相百司皆因辅国关白口为制敕付外施行御史台大理寺重囚或推防未毕辅国一时縦之莫敢违者李揆见之执子弟礼谓之五父及李岘为相于上前叩头论制敕应出中书具陈辅国専权乱政之状上感悟制停口敕防分诸务各归有司或有追摄湏经台府辅国由是忌岘】质实【灵武郡名注见宗开元二十年灵州】
　　书法【书予之也肃宗之政其可纪者谏官言事勿白宰相一也制停口敕防分二也其斯而已矣】
　　发眀【制敕皆本中书若旁蹊防出则中书果何用哉况于以口敕而防分则是非得失孰従审覆其为悖谬不言可知今焉下制停之停者是则用者非矣纲目书此虽曰幸之盖亦讥之也】
　　以李抱玉为郑陈颍亳节度使质实【李抱玉营州栁城人郑陈颍亳四州名郑注见梁武帝普通六年郑城陈注见周赧王三十七年颍注见梁武帝天监二年亳注见汉献帝建安十五年谯邑】
　　【李光弼裨将安抱玉屡有战功自陈耻与安禄山同姓赐姓李氏】
　　书法【抱玉安姓也于是赐姓李氏不书何凡书赐姓讥也抱玉耻与逆臣同姓则赐姓宜矣故不书终纲目书赐姓三娄敬罗艺徐世勣赐姓名三李寳臣李国昌李賛华皆讥也】
　　回纥昆伽阙可汗死质实【回纥匃奴别种注见太宗贞观元年可汗夷狄君长号注见汉后主景耀四年】
　　【子登里可汗立】
　　五月贬李岘为蜀州刺史
　　【凤翔马坊押官为刼天兴尉谢夷甫捕杀之其妻讼寃李辅国素出飞龙廐敕监察御史孙蓥鞫之无寃又使中丞崔伯阳等鞫之与蓥同又使侍御史毛若虚鞫之若虚希辅国意归罪夷甫伯阳怒召若虚诘责欲劾奏之若虚先自归于上上匿若虚于帘下伯阳寻至言若虚附防中人鞫狱不直上怒叱出之贬岭南尉蓥流播州岘奏伯阳等无罪上以为党贬蜀州刺史谓散骑常侍韩择木曰李岘専权朕自觉用法太寛对曰李岘言直非専权陛下寛之祗益圣徳耳若虚寻除御史中丞威振朝廷】集览【蓥余倾反】质实【凤翔府名注见周显王八年岐天兴县名注同上年雍岭南道名注见秦始皇三十三年南海播州注见汉武帝元光五年牂牁蜀州注见宋文帝元嘉九年崇庆】
　　秋七月召郭子仪还京师以李光弼为朔方节度使兵马元帅
　　【鱼朝恩恶郭子仪因其败短之于上上召子仪还京师以李光弼代之士卒涕泣遮中使请留子仪子仪绐之曰我饯中使耳未行也因跃马而去光弼以骑五百驰赴东都夜入其军光弼治军严整始至号令一施士卒壁垒旌旗精彩皆变是时朔方将士乐子仪之寛惮光弼之严兵马使张用济屯河阳与诸将谋以精锐突入东京逐光弼请子仪命其士皆被甲上马以待朔方节度副使仆固懐恩曰邺城之溃郭公先去朝廷责帅故罢其兵柄今逐李公而彊请之是反也其可乎康元寳曰君以兵请郭公朝廷必疑郭公讽君为之是破其家也郭公百口何负于君乎用济乃止光弼以数千骑东出汜水用济单骑来谒光弼责而斩之命部将辛京杲代领其众】质实【东都注见秦庄防王元年三川汜水县名注同上年成臯】
　　以王思礼为河东节度使
　　【初潼关之败思礼马中矢而毙有骑卒张光晟下马授之问其姓名不告而去思礼阴识其状貌求之不获及至河东或譛代州刺史辛云京思礼怒之光晟时在云京麾下请见思礼而解之即往谒未及言思礼执其手曰吾求子久矣引与同坐光晟因従容言云京之寃思礼曰云京过亦不细今特为故人舍之即日擢光晟为兵马使】质实【河东郡名注见汉献帝建安七年代州注见秦王政三年雁门辛云京兰州金城人麾下注见汉献帝建安十四年従容注见秦二世二年】
　　赐仆固怀恩爵大宁郡王质实【大宁郡注见晋懐帝永嘉二年蒲子懐恩従郭子仪为前锋勇冠三军前后战功居多故赏之】
　　宁国公主归京师质实【寕国县名注见至徳二载】
　　【回纥以公主无子听归】
　　书法【书归何无子也终纲目公主嫁蛮夷书归者三汉宣帝甘露四年乌孙公主是年寕国公主武宗防昌元年太和公主】
　　八月防州将康楚元等作乱破荆州
　　【防州将康楚元张嘉延作乱上使将军曹日升往慰谕楚元贬其刺史王政而以张光竒代之楚元不从张嘉延破荆州节度使杜鸿渐弃城走】质实【荆州注见汉献帝建安十三年南郡】
　　更铸大钱
　　【铸乾元重寳大钱加以重轮一当五十在京百官先以军旅皆无俸禄至是始以新钱给之】质实【军旅注见梁武帝中大通二年】
　　书法【前书初铸大钱矣于是书更铸自大钱更铸而人始相食矣书更铸重伤之终纲目书铸大钱六汉后主建兴十四年延熈元年丁年宋唐肃宗乾元元年是年己未年唐书罢大钱一戊子年宋书大小钱皆当一者一肃宗寳应元年】
　　冬十月李光弼与史思眀战于河阳大败之
