<!-- { "loadSidebar": true } -->
　　【初司马相如病且死有遗书劝上封泰山防得宝鼎上乃令诸儒采尚书周官王制之文草封禅仪数年不成以问儿寛寛曰封泰山禅梁父昭姓考瑞帝王之盛节也然享荐之义不着于经非羣臣之所能列唯天子建中和之极兼总条贯金声而玉振之以顺成天庆垂万世之基上乃自制仪颇采儒术以文之尽罢诸儒不用】集览【昭姓考瑞昭姓谓昭显其姓氏也古者必建同姓以明亲亲必树异姓以明贤贤瑞玉也即其符合言之曰瑞考瑞谓考核其瑞信即书所谓辑五瑞也史记封禅书注正义曰五经通义云易姓而王致太平必封泰山禅梁父书舜典曰辑五瑞觐四岳羣牧班瑞于羣后歳二月东巡狩至于岱宗柴蔡氏集传曰辑敛瑞信也公执桓圭侯执信圭伯执躬圭子执谷璧男执蒲璧五等诸侯执之以合符于天子而验其信否也天子天子执冒以朝诸侯郑氏注云名玉以冒以徳覆冒天下也诸侯始受命天子锡以圭圭头斜锐其冒下斜刻小大长短广狭如之诸侯来朝天子以刻处冒其圭头有不同者即辨其伪也既觐之后审知非伪则又班还其瑞以与天下正始金声而玉振之言振扬徳音如金玉之声也孟子万章不孔子之谓集大成也者金声而玉振之也金声也者始条理也玉振之也者终条理也文公朱氏曰金钟属声宣也如声罪致讨之声玉磬属振收也如振河海而不泄之振乐有八音金石为重特为众音之纲纪又金始振而玉终诎然也故并奏八音则于其未作而先击鏄钟以宣其声俟其既阕而后击特磬以收其韵也】
　　书法【书自制仪何讥之讥也然则唐书议封禅礼无讥乎封禅非古也书议封禅礼讥也未若书自制之为甚讥也终纲目书封禅礼仪三是年唐太宗贞观十一年议封禅礼高宗显庆四年议封禅仪文帝议巡狩封禅不书不与焉十六年】















　　御批资治通鉴纲目巻四下
<史部,史评类,御批资治通鉴纲目>
　　钦定四库全书
　　御批资治通鉴纲目巻五上
　　【起辛未汉武帝元封元年尽巳未汉宣帝元康四年】凡四十九年
　　【辛未】元封元年冬十月帝出长城登单于台勒兵而还【上又以古者先振兵释旅然后封禅诏曰南越东瓯咸伏其辜西蛮北夷颇未辑睦朕将廵边垂躬秉武节亲帅师焉乃行自云阳歴五原出长城北登单于台至朔方临北河勒兵十八万骑旌旗径千余里遣郭吉告单于曰南越王头已县于汉北阙今单于能战天子自将待边不能即南靣而臣于汉单于怒留吉上乃还祭黄帝冡而释兵】集览【五原括地志云胜州连谷县本秦九原郡汉更名五原黄帝冡地理志上郡阳周县桥山南黄帝冡在焉括地志云黄帝陵在宁州罗川县东八十里子午山按阳周隋改罗川】质实【一统志云南越国名注见晋武帝太康元年东瓯国名注见汉惠帝四年云阳古地名在西安府泾阳县西北七十里汉昭帝置县属左冯翊唐废之五原汉之郡名治九原县隋初置丰州后改五原郡唐初复为丰州或为九原郡寰宇记九原有前后鸡延城及郎君城本朝省之故城在延安府神木县长城在延安府鄜州西南四里秦将防恬所筑黄帝冡在延安府中部县治北即桥陵也世传黄帝崩后葬衣冠于此】
　　贬卜式为太子太傅以儿寛为御史大夫
　　【上以式不习文章故贬秩而以寛代之】
　　东越杀王余善以降徙其民江淮间
　　【汉兵入东越境繇王居股杀余善以其众降上以闽地险阻数反覆终为后世患乃诏诸将悉徙其民于江淮之间遂虚其地】
　　春正月帝如缑氏祭中岳遂东廵海上求神仙夏四月封泰山禅肃然复东北至碣石而还五月至泉【正月上幸缑氏礼祭中岳从官在山下闻若有言万嵗者三上遂东廵海上祠八神益发船求蓬莱乃与方士传车及闻使求神仙皆以千数四月还至奉髙封泰山下东方如祠泰一之礼封下有玉牒书书秘礼毕天子独上泰山亦有封明日下隂道禅泰山下阯东北肃然山如祭后土礼江淮间茅三脊为神借祠夜若有光昼有白云出封中天子还坐明堂羣臣上夀下诏改元天子既已封泰山无风雨而方士更言蓬莱诸神若将可得于是上欣然庶几遇之复东至海上欲自浮海求蓬莱羣臣谏莫能止东方朔曰夫僊者得之自然不必躁求若其有道不忧不得若其无道虽至蓬莱见仙人亦无益也臣愿陛下第还宫静处以须之仙人将自至上乃还是行凡周行万八千里云】集览【中岳在嵩髙山注见唐中宗嗣圣十二年嵩山八神注见秦始皇二十八年奉高县名也属泰山郡下东方从东方而下玉牒书唐书韩愈表纪泰山之封镂白玉之牒按玉牒长尺三寸广厚各五寸藏于山上以方石三枚为再累缄以金绳封以石泥印以受命之玺下隂道山之西北曰隂道禅泰山下阯东北肃然山正义曰除地而祭曰禅报地之功也言禅者神之矣山之基足曰阯肃然小山在泰山下阯东北江淮间茅三脊为神借封禅书江淮之间一茅三脊所以为借孟康曰所谓灵茅也禹贡包匦菁茅蔡氏传曰菁茅有刺而三脊所以供祭祀缩酒之用齐桓公责楚贡包茅不入王祭不供无以缩酒括地志云辰州卢溪县西南三百五十里有包茅山武阳记云山际出包茅有刺而三脊白云出封中封用五色土益杂封之白云出其中此瑞也坐明堂史记本纪注泰山东北阯古时有明堂处则此所坐者上夀如淳曰上酒为称夀非大行酒】正误【还至奉高泰山下东方今按史记上还至奉髙令侍中儒者封泰山下东方如郊祠泰一之礼天子独与侍中上泰山亦有封明日下隂道禅泰山下阯东北肃然山然则本谓泰山下之东方非谓自泰山东方而下也】质实【一綂志云缑氏县名注见武帝元鼎六年碣石山名注见秦始皇二十九年甘泉宫名注见文帝三年奉髙汉之县名属泰山郡隋初废郡改奉高为岱山后以岱山省入博城县唐初于县置泰州后废改博城曰干封宋徙县治于此又改奉符县金置泰宁军又改泰安军寻改为州元初属东平路后省部本朝属济南府以奉符县省入仍属焉明堂在济南府泰安州北五里泰山下即古帝王东廵狩朝诸侯之所又汉书奉高县西南四里有明堂乃武帝元狩三年所造】
　　书法【纲目书廵二十九莫多于秦皇汉武隋炀三君秦始皇五书汉武帝七书隋炀帝三书亦莫详于三君若夫自春首至五月周回万八千里则又秦隋之所未有也】
　　赐桑羊爵左庶长
　　【先是桑羊为治粟都尉领大农尽斡天下盐铁乃置大农部丞数十人分主郡国令逺方各以其物如异时商贾所转贩者为赋而相灌输置平凖于京师都受天下委输贵即卖之贱即买之欲使富商大贾无所牟大利而万物不得腾踊至是廵狩所过赏赐用帛百余万匹钱金以钜万计皆取足大农羊又请令吏得入粟补官及罪人赎罪民不益赋而天下用饶于是赐羊爵左庶长是时小旱上令官求雨卜式言曰县官当食租衣税而已今羊令吏坐市列肆贩物求利烹羊天乃雨】集览【尽斡斡音管专主之也相灌输谓以其土地所有者转输于所无之地互相灌注互相输送输者既便而官有利平凖官名也属大农有令丞委输并去声注见高帝五年】
　　发明【羊一贾人子尔以言利得幸至于赐爵岂非以其善理财欤然羊非能取其家之赀以助国也又非能神运鬼输以生财也不过假权势以渔夺民财而已善乎我朝司马公光对神祖之言曰天地所生财货百物止有此数不在民则在官譬如雨泽夏涝则秋旱不加赋而上用足不过设法隂夺民利其害甚于加赋此乃羊欺武帝之言太史书之以见武帝之不明尔至其末年盗贼蠭起几至于乱若武帝不悔祸昭帝不变法则汉几亡呜呼此言眞万世之药石也然不加赋之説通鉴犹载其彷佛至纲目分注则削而不録矣故臣因赐爵之事备载司马公之言为万世法】
　　秋有星孛于东井又孛于三台
　　【望气王朔言候独见塡星出如食顷复入有司皆曰陛下建汉家封禅天其报徳星云】集览【有星孛于东井春秋文十四年有星孛入于北斗注孛彗也既见而移入北斗非常所有故书之孛音佩嵇康音勃海字董仲舒以为孛者恶气所生言其孛孛有所妨蔽闇乱不明之貎孛通作茀索隐曰茀妖星之甚者也东井八星主水衡事法令所取平也王者用法平则井星明而端列乂孛星东井并注见晋穆帝升平元年三台春秋元命苞云三台起于文昌列抵太防王公之位晋天文志三台六星西近文昌二星曰上台为司命次二星曰中台为司中东二星曰下台为司禄所以昭徳塞违也又注见顺帝阳嘉二年台阶塡星天文志塡星中央土四星皆失塡星乃为之动天官书谨候此厯斗之防以定塡星之位晋灼曰常以甲辰之元始建斗嵗塡一宿二十八宿而周天春秋文曜钩云塡黄帝含枢纽之精其体璇玑中宿之分徳星顔师古曰徳星即塡星索隠曰郊祀志塡星出如瓠故师古以徳星即塡星今按此止言徳星则徳星嵗星也嵗星所在有福故曰徳星天官书景星者徳星也孟康曰有赤方气与青方气相连赤方中有两黄星青方中一黄星凡三星合为景星正义曰景星状如半月生于晦朔助月为明王者不敢私人则见】
　　书法【于是王朔言见塡星大如纲目削之而书星孛再明年乃书祠拜徳星则不待深讥而帝之矫诬自见矣先是帝世书孛者五至是而又同时再孛终纲目书孛五十三惟武帝书孛七献帝书孛七至于孛长竟天同时再孛则帝所独焉防帝末年悔悟其应殆未可知矣终纲目同时再孛一是年同月再孛一后主建兴十四年】
　　【壬申】二年冬十月帝祠五畤还祠泰一以拜徳星○春如东莱
　　【公孙卿言见神人东莱山若云欲见天子于是幸东莱宿留数日无所见复遣方士求神怪采芝药以千数时嵗旱天子既出无名乃祷万里沙还过祠泰山】集览【东莱郡名注见安帝永初二年万里沙应劭曰万里沙神祠也在东莱曲城县括地志云万里沙在华州郑县东北二十里孟康曰沙径三百余里过祠泰山邓展曰过经也泰山自东复有小泰山瓉曰即今之泰山然按汉武本纪公玉带云黄帝时虽封泰山然风后封钜岐伯令黄帝封东泰山禅凡山然后不死注徐广曰东泰山在琅邪朱虚县其山卑小】质实【一统志云万里沙在莱州府城东北三十里夹万嵗河两岸沙长三百里泰山即东泰山在青州府临朐县南一百二十五里一名沂山周礼职方氏青州其山鎭曰沂山即此汉郊祀志武帝设祠具陈东泰山卑小不称其声乃令礼官祠之而不封焉今为东鎭载诸祀典】
　　夏还临塞决河筑宣防宫
　　【初河决瓠子二十余嵗不塞梁楚尢被其害是嵗发卒数万人塞之自泰山还自临决河沈白马玉璧令羣臣负薪卒塡决河筑宫其上名曰宣防导河北行二渠复禹旧迹】集览【河决瓠子注见元光三年决濮阳瓠子宣防义取宣导防壅也二渠河东渠龙首渠也河渠书禹厮二渠以引其河汉书音义曰厮分也二渠一出贝丘西南南折者也一则漯川也】质实【一统志云宣防宫在大名府开州城西南二十五里○子口之北义取宣导防壅也详见武帝元和三年】
　　至长安立越祠
