<!-- { "loadSidebar": true } -->
　　【南诏数防边蜀人请杨国忠赴镇林甫奏遣之国忠将行泣言必为林甫所害上曰卿蹔到蜀区处军事朕屈指待卿还当入相林甫时已有疾忧懑不知所为国忠至蜀上遣中使召还至昭应谒林甫拜于牀下林甫流涕谓曰林甫死矣公必为相以后事累公国忠谢不敢当汗流覆靣林甫遂薨上晩年自恃承平以为天下无复可忧遂深居禁中専以声色自娱悉委政事于林甫林甫媚事左右迎合上意以固其宠杜絶言路掩蔽聪眀以成其奸妒贤嫉能排抑胜已以保其位屡起大狱诛逐贵臣以张其势自皇太子以下畏之侧足凡在相位十九年飬成天下之乱而上不之寤也】
　　发眀【林甫穷凶极恶纲目削去其官亦足以尽其罪乎曰未也林甫迷国误朝养成天寳之乱法当诛死然纲目特书其卒者所以着明皇防养奸囘使之获保首领死于牖下之失尔削官岂足以尽其罪哉噫】
　　以杨国忠为右相兼文部尚书
　　【国忠为人强辨而轻躁无威仪旣为相裁决机务果敢不疑攘袂扼腕公卿以下颐指气使莫不震慴凡领四十余使台省官有时名不为己用者皆出之或劝陕郡进士张彖谒之彖曰君軰倚杨右相如泰山吾以为氷山耳若皎日既出君軰得无失所恃乎遂隐居嵩山】质实【陜郡注见周显王四十五年泰山注见秦始皇二十八年嵩山注见中宗嗣圣十二年】
　　以吉温为御史中丞
　　【杨国忠荐之也温诣范阳辞安禄山禄山令其子庆绪送至境为温鞚马出驿数十歩温至长安凡朝廷动静輙报禄山信宿而逹】
　　哥舒翰安禄山安思顺入朝
　　【翰素与禄山思顺不协上常和觧之使为兄弟至是俱入朝上使髙力士宴之于城东禄山谓翰曰公与我族类颇同何得不相亲翰曰古人云狐向窟嘷不祥为其忘本故也兄苟见亲翰敢不尽心禄山以为讥其胡也大怒骂翰曰突厥敢尔翰欲应之力士目翰乃止自是为怨愈深】
　　【癸巳】十二载春正月杨国忠注选人于都堂
　　【国忠欲收人望建议文部选人无问贤不肖选深者留之依资据阙注官滞淹者翕然称之凡所施置皆曲狥时人所欲故颇得众誉故事兵吏部尚书知政事者选事悉委侍郎以下三注三唱仍过门下省审自春及夏乃毕至是国忠欲自示精敏乃遣令史先于私第宻定名阙召左相陈希烈及给事中诸司长官皆集尚书都堂唱注一日而毕曰今左相给事中俱在座已过门下矣其间资格差缪甚众无敢言者于是门下不复过官侍郎但掌试判而已京兆尹鲜于仲通讽选人请为国忠刻颂立于省门制仲通撰其辞上为改定数字仲通以金塡之】集览【过门下省审省悉井反髙宗时定铨注法始集而试已试而铨已铨而注已注而唱集众吿之然后类以为甲先简仆射乃上门下给事中读侍郎省侍中审之不当者驳下谓之过官】
　　书法【于都堂何讥专也于是国忠以右相兼文部遂于都堂唱注而召集左相给事中在座以夺其省审之权则专甚矣故直书讥之】
　　二月追削李林甫官爵剖其棺
　　【杨国忠説安禄山使阿布思部落降者诣阙诬告李林甫与阿布思谋反上信之下吏按问林甫壻谏议大夫杨齐宣惧为所累证成之时林甫尚未制削官爵子孙皆流岭南黔中近亲及党与坐贬者五十余人剖棺抉含珠褫金紫更以小棺如庻人礼之赐希烈国忠爵许魏国公赏其成林甫之狱也】集览【阿布思突厥西叶防之名天寳元年来降抉含珠抉挑出也含胡绀反説文送死口中珠也周礼典瑞共含玉褫金紫褫丑尔反夺衣也剥去其金鱼紫衣】质实【岭南道名注见秦始皇三十三年南海黔中郡名注见周显王七年许魏二州名许注见汉光武建武八年许昌魏注见汉成帝绥和二年魏郡】
　　书法【书剖其棺何甚国忠也林甫有罪纲目于其卒也削其爵矣此则曷为甚之国忠以谋反诬林甫非其罪也故林甫信可罪罪以反而剖其棺则甚矣纲目书戮棺三详汉平帝元始五年】发明【宗信用林甫至十九年之久使其移此以用宋璟韩休张九龄亦何不可之有当其在位旣任以腹心迨其死也乃始加诛责何哉且夫林甫之罪死有余辜若诬以谋反则亦非其实矣故书削爵剖棺而不书其罪反以讥之也】
　　夏五月复以魏周隋后为三恪
　　【杨国忠欲攻李林甫之短故也卫包崔昌皆坐贬官】
　　秋八月以哥舒翰兼河西节度使
　　【禄山以李林甫狡猾逾已故畏服之及杨国忠为相视之蔑如也由是有隙国忠屡言禄山有反状上不听陇右节度使哥舒翰击吐蕃防洪济大莫门等城悉收九曲部落国忠欲厚结翰与共排安禄山奏以翰兼河西节度赐爵西平郡王是时中国盛强自安逺门西尽唐境凡万二千里闾阎相望桑麻翳野天下称富庻者无如陇右翰毎遣使入奏常乗白槖駞日驰五百里】集览【九曲河西地名属鄯州初以金城公主嫁吐蕃遂以其地为公主汤沐邑吐蕃因就畜牧自是复叛今哥舒翰悉取其地】质实【西平郡注见汉宣帝元康四年湟中闾阎注见昭宗天复二年】
　　冬十月帝如华清宫
　　【杨国忠素与虢国夫人通至是徃来无度或并辔走马不施鄣幕道路掩目三夫人从幸华清会于国忠第车马仆从充溢数坊锦绣珠玉鲜华夺目国忠谓客曰吾本寒家一旦缘椒房至此未知税驾之所然终不能致令名不若且极乐耳杨氏五家队各为一色衣以相别五家合队粲若云锦国忠仍以劒南旌节引于其前国忠子暄举明经荒陋不及格礼部侍郎逹奚珣畏国忠遣其子邀国忠马白之然亦未敢落也国忠怒曰我子何患不富贵乃令防軰相卖策马不顾而去珣惧遂置暄上等】集览【未知税驾之所李斯传吾未知所税驾注税驾犹觧驾得休息也谓吉凶未知安宿在何处杜甫诗星驾无安税达奚虏复姓也】质实【华清宫注见天寳六载椒房注见汉昭帝元始四年】
　　以中书舎人宋昱知选事
　　【前进士刘乃遗昱书曰禹稷臯陶同居舜朝犹曰载采有九德考绩亦九载近代主司察言于一幅之判观行于一揖之间何古今迟速不侔之甚哉借使周公孔子今处铨廷考其辞华则不及徐庾观其利口则不若啬夫何暇论圣贤之事业乎】集览【载采有九徳书臯陶曰亦行有九徳载采采蔡氏传曰载行采事也亦言其人有徳之见于行者有九必言其行某事某事为可信騐也考绩亦九载舜典曰三载考绩三考黜陟幽明蔡氏传曰三考九载也九载则贤否可见于是黜其幽而陟其明徐庾徐陵庾信皆陈人不若啬夫汉文三年登虎圈问上林尉禽兽簿尉不能对虎圈啬夫乃喋喋利口从旁代对甚悉】质实【禹稷臯陶舜之三臣名详见虞书典谟徐陵东海郯人摛之子八岁能文及长博渉史籍从横有口辨梁太清初为散骑常侍陈大建中为尚书左仆射初代梁凡文檄军书受禅诏防皆其所制为一代文宗时称为聪慧之相庾信孱陵人肩吾之子俊迈絶伦博览羣书尤善左传仕梁为抄撰学士与徐陵同僚词并绮艶元帝时以右卫将军使西魏被留长安后周时为洛州刺史信虽位望通显常有乡闗之思乃作哀江南赋以致意云】
　　【甲午】十三载春正月安禄山入朝
　　【是时杨国忠言禄山必反且曰陛下试召之必不来上使召之禄山即至见上泣曰臣本胡人陛下宠擢至此为国忠所疾臣死无日矣上怜之赏赐巨万由是国忠之言不能入矣太子亦言禄山必反上不聼】质实【陛下注见汉光武建武二十七年】
　　加安禄山左仆射
　　【上欲加安禄山同平章事已令太常张垍草制杨国忠曰禄山虽有军功目不知书岂可为宰相制书若下恐四夷轻唐上乃以禄山为仆射唐初诏勅皆中书门下官有文者为之干封以后始召文士草诸文辞常于北门进止时人谓之北门学士上即位始制翰林院宻迩禁庭延文章之士下至僧道书画琴棋数术之工皆处之谓之待诏刑部尚书张均及弟垍皆翰林院供奉范氏曰中书门下出纳王命之司也故诏敕行焉明皇始制翰林而其职始分既发号令预谋议则自宰相以下进退轻重系之矣岂特取其词艺而已哉释老之徒方外之士书畵琴棋数术执伎以事上而不与士齿者也而使与文学之臣杂处非所以育材养贤也上失其制下懐其利为之者不亦可羞哉胡氏曰陟降多士皆当出于中书设有私狥小则诘责大则黜削可也不当疑其事而分其权翰林初置人材与杂流并处其后杂流不入专处忠贤然有天子私人之目内相之称则非王政设官之体矣王者无私而有私人相无不统而有内相是与大臣自设形迹为异同也而可乎哉】集览【翰林院宗初置翰林待诏掌四方表疏旣而又选文学之士号翰林供奉案韦执谊翰林故事翰林院在银防门内麟徳殿西重廊之后与宸居宻迩故杜甫诗曰翰林逼华盖待诏汉书待诏金马门注顔师古曰诸以才技征召之人未有正官故名待诏不与士齿记王制出乡不与士齿注贱也于其乡中则齿亲亲也私人之目内相之称开元末改翰林供奉为学士专掌内命其后选用益重而礼遇益亲至号为内相天子私人凡充其职者入院一岁则迁知制诰班矣内宴则居宰相之下一品之上】质实【仆射官名注见秦始皇三十三年】
　　以安禄山为闲廐群牧使
　　【禄山求兼领群牧总监宻遣亲信选徤马堪战者数千匹别饲之】
　　书法【书群牧使何病帝也国忠始以召激禄山欲其速反既而泣诉帝欲加以平章则复沮之而除仆射然后禄山之反愈急矣于是请兼群牧其欲反可知也从而命之又请以蕃将代汉将其欲反又可知也则又从而命之是借贼兵而资盗粮也然则禄山之反虽忠激之而帝之闇亦甚矣哉】
　　二月复加圣祖及诸帝后号諡
　　【皇上亦加尊号増至十四字】
　　以杨国忠为司空○三月安禄山归范阳
　　【安禄山奏所部将士讨奚契丹等勲効甚多乞超资加赏除将军者五百余人中郎将者二千余人禄山欲反故先以此收众心也禄山辞归范阳上觧御衣以赐之禄山惊喜恐杨国忠奏留之疾驱出关乗船而下昼夜兼行日数百里自是有言禄山反者上皆缚送之由是人无敢言者初上令髙力士饯禄山还上问禄山慰意乎对曰观其意怏怏必知欲命为相而中止也上以告国忠国忠曰此议他人不知必张垍兄弟告之也上怒贬均垍官】质实【怏怏注见汉光武建武二年】
　　发明【边将入朝还镇乃常事耳而禄山必谨书之者志其反逆之阶也】
　　夏六月朔日食不尽如钩
　　【胡氏曰以数言之日中则昃今明皇享国既乆乃将晦之时也以义言之谪见则食今明皇昬蔽其徳乃食尽之象也先是十七年日食不尽如钩为用宇文融也自十八年至天寳五载十七年间日食且十天于明皇丁宁之意勤矣而恐惧修徳咸无传焉故自六年至十二年寂无告戒若欲絶之而犹未忍也至是日食不尽如钩为宠杨太眞也凡欲非一端而货色尤甚狥于货色必疎贤人此昬之所由也逺色贱货必亲贤人此明之所自也成汤不迩声色不殖货利故能立贤无方日新其徳明皇诚能仰观于天俯求于巳知太阳侵食之咎不在乎他革而正之其变乱为治易危为安犹反手耳】质实【成汤不迩声色不殖货利商书汤誓篇惟王不迩声色不殖货利故能立贤无方孟子离娄篇汤执中立贤无方日新其徳大学传二章汤之盘铭曰茍日新日日新又日新】
