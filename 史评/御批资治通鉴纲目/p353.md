<!-- { "loadSidebar": true } -->
　　三月将军王镇恶攻潼关与秦太宰姚绍战大破之【王镇恶进军潼关檀道济沈林子自陜北渡河防襄邑堡攻尹昭于蒲坂不克秦王以东平公绍为太宰封鲁公督将军姚鸾等步骑五万守潼关遣别将姚驴救蒲坂林子谓道济曰蒲坂城坚兵多不可猝防不如还与镇恶并力以争潼关若得之则尹昭不攻自溃矣道济从之三月至潼关绍引兵出战道济等奋击大破之绍退屯定城据险拒守遣姚鸾屯大路絶晋粮道晋获鸾别将尹雅将杀之雅曰夷夏虽殊君臣之义一也晋以大义行师独不使秦有守节之臣乎乃免之林子夜袭杀鸾绍又遣东平公赞屯河上以断水道林子击走之】质实【潼关注见汉献帝建安十六年陜县名注见周显王四十五年襄邑县名注见汉顺帝阳嘉二年一统志云定城汉之县名属汝南郡晋初仍旧后省之故址在汝宁府城东三百里光州境内河上河即黄河按一统志河源出自平阳府龙门山而下歴西安府韩城郃阳至朝邑县界稍折而东入山西蒲州境又注见汉隐帝干祐三年】
　　太尉裕遣使假道于魏魏遣兵屯河北裕遂引兵入河【刘裕将水军自淮泗入清河将泝河西上先遣使假道于魏秦主亦遣使求救于魏魏主嗣使羣臣议之皆曰潼关天险刘裕以水军攻之甚难若登岸北侵其势甚易裕声言伐秦其志难测且秦婚姻之国不可不救宜发兵断河上流勿令得西崔浩曰裕图秦久矣今乘其危而伐之其志必取若遏其上流裕心忿戾必上岸北侵是我代秦受敌也今柔然宼边民食又乏若复与裕为敌南赴则北宼愈深救北则南州复危非良计也不若听裕西上然后屯兵以塞其东使裕克防必德我之假道不防吾不失救秦之名此策之得者也且南北异俗借使国家弃恒山以南裕必不能以呉越之兵守之安能为吾患且夫为国计者惟社稷是利岂顾一女子乎议者犹曰裕西入关则恐吾断其后北上则姚氏必不能出关助我此必声西而实北也嗣乃遣长孙暠阿薄干等将兵十万屯河北岸裕乃引军入河而使将军向弥留戍碻磝】质实【淮泗二水名淮注见汉后主延兴二年泗注见秦始皇二十八年一统志云清河在淮安府清河县治西南即泗水之下流也源自泰安州经徐州流至邳州东境曰直河西境曰沙河又南下至县西北三河口分为大小二清河南达于淮柔然北狄国名注见孝武帝太元十二年恒山郡名注见汉光武建武九年呉越二郡名呉注见汉献帝建安五年越注见汉和帝永元元年会稽长孙暠代人】书法【书遂何嘉裕壮也】
　　农人送义租给王镇恶等军
　　【初刘裕命镇恶等若克洛阳须大军俱进镇恶等乘利轻趋潼关为秦所拒久之乏食众心疑惧欲弃辎重还赴大军沈林子按劒怒曰相公志清六合今许洛已定关右将平事之济否系于前锋奈何沮乘胜之气弃埀成之功乎且大军尚远贼众方盛虽欲求还亦不可得下官授命不顾今日之事当为将军办之但未知二三君子将何靣以见相公之旗鼓邪镇恶等遣使驰告裕求粮援裕呼使者开舫北户指河上魏军以示之曰我语令勿轻进今岸上如此何由得遣军镇恶乃至农说谕百姓竞送义租军食复振】质实【辎重注见周显王三十六年农郡名注见周显王四十五年陜】
　　书法【义租何嘉助顺也于是镇恶至农劝谕不书而以自致为文书送其为从义之劝深矣】
　　夏四月太尉裕遣兵击魏于河上大破之
　　【魏人以数千骑缘河随裕军西行船有漂渡北岸者輙为魏人所杀掠裕遣军击之輙走退则复来四月裕遣丁旿帅仗士七百人车百乘渡北岸去水百余步为却月阵两端抱河车置七仗士事毕使竖一白眊裕先命朱超石戒严眊举超石帅二千人驰赴之魏人以三万骑围之四靣肉薄弩不能制超石断矟千余皆长三四尺以大锤锤之一矟輙洞贯三四人魏兵奔溃斩其将阿薄干魏主嗣乃恨不用崔浩之言】集览【丁旿姓名旿音午白眊眊音义未详唯见韵会旄字下引尔雅旄牛尾着竿头郭璞云以旄牛尾结为之如今之幢亦曰眊肉薄薄伯各反迫也言兵比众多皮肉相迫近也宋文帝时魏攻悬瓠肉薄登城史炤释文曰薄旁各反谓相背附而上城】正误【白眊今按南史朱超石传竪一长白眊字从耳不从目仍吏切集览似以眊即旄字非是又汉昭烈好结眊以旄牛尾结之即此字也】质实【朱超石沛人龄石之弟】
　　将军沈林子击秦姚绍破之绍病卒
　　【秦鲁公绍遣兵屯河北之九原絶晋粮援沈林子邀击破之杀获殆尽绍愤恚呕血以兵属东平公赞而卒】质实【九原山名在平阳府绛州西二十里春秋晋诸大夫葬地礼记檀弓赵文子与叔向观于九原即此】
　　太尉裕入洛阳
　　【齐郡太守王懿降魏上书言刘裕在洛宜发兵絶其归路可不战而克魏主嗣善之以问崔浩曰刘裕克乎对曰克之嗣曰何故对曰姚兴好事虚名而少实用子愞弱兄弟乖争裕乘其危兵精将勇何故不克嗣曰裕才何如慕容埀对曰埀借父兄之资脩复故业国人归之易以立功裕奋寒微不阶尺土讨灭羣盗所向无前其才优矣嗣曰裕既入关不能进退我以精骑直捣彭城裕将若之何对曰今屈丐柔然伺我之隙而诸将用兵皆非裕敌兴兵远攻未见其利不如静以待之裕克秦而归必簒其主关中华戎杂错风俗劲悍裕欲以荆扬之化施之函秦此无异解衣包火张罗捕虎虽留兵守之人情未洽趋向不同适足资敌耳愿且按兵息民以观其变秦地终为国家之有可坐而守也嗣笑曰卿料之审矣浩曰臣尝私论近世将相若王猛之治国苻坚之管仲也慕容恪之辅防主慕容暐之霍光也刘裕之平祸乱司马德宗之曹操也嗣曰屈丐何如对曰屈丐国破家覆寄食姚氏受其封殖不思报恩而乘时徼利盗有一方结怨四邻虽能纵暴于一时终为人所吞耳嗣大悦语至夜半赐御缥醪十觚水精盐一两曰朕味卿言如此故欲共飨其美然犹命长孙嵩叔孙建各简精兵伺裕西过南侵彭沛】集览【函秦颜师古曰秦地有函谷关秦人恃之以为险固故曰函秦缥醪十觚缥匹沼反醪汁滓酒也杜甫诗重碧拈春酒注引曹子建七启云春清缥酒注缥深碧色缥当作醥酒清者曰醥左思蜀都赋觞以醥清一醉累月觚乡饮酒之爵也韩诗外传一升曰觚水精盐酉阳杂爼曰白盐崖有盐如水精名曰君王盐】质实【齐郡注见汉桓帝永康元年青州彭沛即彭城郡沛郡也彭城注见秦始皇二十八年沛注见汉成帝河平二年王懿太原人叡之弟】
　　魏置六部大人
　　【以天地四方为号命诸公为之】
　　秋七月将军沈田子入武关八月秦主自将击之大败而还
　　【沈田子傅之入武关秦戍将皆委城走田子等进屯青泥八月太尉裕至閺乡秦主欲自将御裕恐田子等袭其后欲先击灭田子等然后倾国东出乃帅步骑数万奄至青泥田子本为疑兵所领裁千余人闻至欲击之之以众寡不敌止之田子曰兵贵用竒不必在众今众寡相悬势不两立若彼围既固则我无所逃矣不如乘其始至营阵未立而先薄之可以有功遂进兵秦兵合围数重田子慰抚士卒曰诸君远来正求此战死生一决封侯之业于此在矣士卒皆踊跃鼔噪执短兵奋击秦兵大败斩万余级奔还防上】集览【閺乡农湖县閺亭今陜州阌乡县是前汉戾太子传以湖阌乡邪里为戾园孟康曰阌古閺字也建安中正作闻并音文兵贵用竒竒兵注见周赧王五十五年】质实【武关注见周赧王四年青泥关名注见秦二世三年峣关阌乡地名注见汉武帝征和二年湖县薄之注见齐和帝中兴元年防上地名注见秦王政二十二年防水】
　　书法【于是田子与傅之俱入关不书之何怯也一予一夺其为狥国之劝深矣其为逗挠之戒严矣】
　　太尉裕至潼关遣王镇恶帅水军自河入渭大破秦兵遂入长安秦主出降
　　【裕至潼关王镇恶请帅水军自河入渭以趋长安裕许之秦主使姚丕守渭桥以拒之镇恶泝渭而上乘蒙冲小舰行船者皆在舰内秦人但见舰进惊以为神至渭桥镇恶令军士食毕皆持仗登岸后者斩既登即宻使人解放舟舰渭水迅急倐忽不见乃喻士卒曰此为长安北门去家万里舟楫衣粮皆已随流今进战而胜则功名俱显不胜则骸骨不返无他岐矣乃身先士卒众腾踊争进大破姚丕军引兵救之为败卒所蹂践不战而溃镇恶入自平朔门将出降其子佛念年十一言于曰晋人将逞其欲虽降必不免不如引决怃然不应佛念登宫墙自投死乃将妻子羣臣诣垒门降镇恶以属吏城中夷晋六万余口镇恶以国恩抚慰号令严肃百姓安堵】质实【渭河名注见汉高帝五年渭水引决注见宋明帝泰始七年渭桥注见汉高帝八年蒙冲注见汉献帝建安十二年】
　　九月太尉裕至长安送姚诣建康斩之
　　【镇恶性贪盗秦府库不可胜纪裕至知之以其功大不问收秦彛器浑仪土圭记里鼓指南车送建康余金帛珍宝皆以颁将士送姚至建康斩之议将迁都洛阳王仲德曰师日久士卒思归未可议也北凉王蒙逊闻裕灭秦怒甚门下校郎刘祥入言事蒙逊曰汝闻刘裕入关敢研研然也斩之】集览【彛器左传襄十九年以作彜器注彜常也谓钟鼎为宗庙之常器浑仪注见汉顺帝阳嘉二年土圭礼地官以土圭测土深正日景以求地中注土圭所以致四时日月之景也土圭之长尺有五寸夏至之日立八尺之表其景适与土圭等谓之地中今颍川阳城地为然记里鼓后宋仁宗天圣五年内侍卢道隆剏记里鼓车独辕双轮厢上有两层各安木人平执木槌车行一里下一层木人击鼓上平轮转一周车行十里上一层木人击镯一名大章车指南车注见汉后主建兴十三年研研然史炤曰研研并五见反】正误【研研今按以文义及音意推之与龂龂相类忿争强辩之意只如字读】
　　书法【斥姚何既降也故不书秦主上书出降下书斩之甚晋也】
　　发明【自中原版荡莫克致讨刘裕独能乘时奋发所向成功既定南燕遂平关洛中国之势亦少振矣然卒无补于晋者征伐不由于天子权柄已失于下移故也纲目前书裕自加都督戒严伐秦继书裕入洛阳至潼关至长安未几又书裕东还留子都督秦雍皆出于裕之所自为非有诏命及之也书法如此识者可以观矣】
　　夏人进据安定
　　【夏王勃勃闻裕伐秦曰裕取关中必矣然不能久留必将南归若留子弟及诸将守之吾取之如拾芥耳乃秣马养士进据安定岭北郡县皆降之裕遣使遗勃勃书约为兄弟勃勃报之】质实【秣马注见汉光武建武十二年】
　　冬十月魏遣将军刁雍屯固山
　　【司马休之鲁韩延之刁雍等皆降魏休之寻卒刁雍表求南鄙自效魏以为将军使聚众河济间扰徐兖刘裕遣兵讨之不克雍进屯固山众至二万】质实【刁雍渤海饶安人恊之曾孙河济注见周安王十六年固山未详处所】
　　太尉裕自进爵为王增封十郡复辞不受
　　书法【某进爵为王曹操司马昭见之矣讥自进也而不书自于是独书自何所以着其复辞之谲也上书自进下书复辞后书始受至是四见矣天下之谲未有如裕者也】
　　○十一月刘穆之卒
　　书法【纲目卒汉晋诸臣不书官者皆贬也穆之何贬焉穆之晋臣心乎裕而已矣故削之使裕已受宋公之命则其书法亦荀攸耳荀攸卒书魏】
