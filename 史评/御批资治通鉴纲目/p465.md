<!-- { "loadSidebar": true } -->
　　【陈主临戎制胜英谋独运而为政务崇寛简非军旅急务不轻调发性俭素常膳不过数品私宴用瓦器蚌盘殽核充事而已后宫无金翠之饰不设女乐及殂子昌侄顼皆以江陵之防没于长安内无嫡嗣外有彊敌宿将在外朝无重臣唯中领军杜棱典宿卫兵章皇后召棱及中书侍郎蔡景歴入禁中定议急召临川王蒨于南皖侯安都军还适至遂与王俱还至建康群臣奉王嗣位王谦譲不敢当后以昌故未肯下令群臣犹豫不能决安都曰今四方未定何暇及逺临川王有大功于天下今日之事后应者斩即按劒上殿曰皇后出玺是日即位以侯瑱为太尉安都为司空】正误【南皖今安南皖口皖水入江之口也在舒州山口镇皖戸板反】质实【一统志云山口镇即皖口也在安庆府城西一十里】书法【贺善賛曰霸先之初进官书以者三叛乱书讨者四侯景之变再予以讨至书其功曰击败侯景景亡走吴盖予之也既立方智四书自官而进爵亦以自进为文然后萧勃得书起兵而王琳得书伐以至书废书弑辞义凛然矣若其称皇帝书遂则又自纲目以来未之有也】
　　齐主灭元氏之族
　　【齐主尽诛诸元前后死者凡七百二十一人悉弃尸漳水唯元蛮元文遥等数家获免定襄令元景安欲请改姓高氏其从兄景皓曰安有弃其本宗而从人之姓者乎丈夫宁可玉碎何能瓦全景安以其言白齐主齐主诛景皓赐景安姓高氏胡氏曰元魏固多贤君孝文治行尤美江左五朝皆莫及也其后为高洋所勦几至于殱焉是何也自拓防珪已来杀人多也独孝文寛仁好儒亦数大举兵夫兵凶器不得已而用之得已不已天之所恶也天之道生而已矣天子之德好生而已矣故玩兵恃武者难乎其有后也虽然彼已亡之国固有以取之而杀之者亦不仁之极矣】
　　发明【前书杀魏宗室此书灭元氏族高洋之恶亦惨矣然又有自覆其族如元韶元景安之徒者是岂可以人理论耶他时高氏亦不免殄灭于他人之手杀戮相寻无有纪极可哀也哉】
　　秋八月周王始称皇帝
　　【周御正中大夫崔猷建议以为圣人沿革因时制宜今天子称王不足以威天下请遵秦汉旧制称皇帝建年号从之】集览【沿革沿余专反因袭也革更改也】
　　书法【书始何称周王三年矣于是始称故称始】
　　陈主封子伯茂为始兴王
　　【初高祖追封兄道谭为始兴昭烈王以其次子顼袭封至是陈主以顼在长安本宗乏飨徙封顼为安成王而以伯茂为始兴王】
　　书法【封子未有书主者此其书何予陈主也陈主于是可谓知重本矣可谓能与权矣终纲目封子书主五是年庚午蜀宗裕癸丑周郭荣己未周宗训唐从嘉伯茂郭荣宗训皆予辞】
　　周以安成公宪为益州总管
　　【初周太祖平蜀以其形胜之地不欲使宿将居之问诸子谁可往者皆不对少子安成公宪请行太祖以其幼不许至是以为益州总管时年十六善于抚绥留心政术蜀人恱之】
　　冬十月齐主洋殂太子殷立
　　【齐主嗜酒成疾自知不能久谓李后曰人生必有死何足惜但怜正道尚幼人将夺之耳又谓常山王演曰夺则任汝慎勿杀也召尚书令杨愔领军平秦王归彦侍中燕子献侍郎郑頥受遗诏辅政十月殂于晋阳群臣无下泣者唯杨愔涕泗呜咽太子殷即位诏诸杂作一切停罢】
　　书法【贺善賛曰高洋簒弑以来书亲伐五书大治宫室一书筑长城三筑四城于洛阳一筑重城一用民多矣而又书杀十而斥书齐主者九盖无一善可纪焉若其滛酗肆虐则夏商之季不是过也】
　　十一月梁丞相琳败陈师于湓城
　　【王琳闻陈高祖殂乃以孙玚为郢州刺史总留任奉梁主庄出屯濡湏口齐行台慕容俨帅众临江为之声援琳攻大雷陈遣侯瑱侯安都及徐度将兵御之吴明彻夜袭湓城琳遣任忠击明彻大破之因引兵东下】集览【玚杖梗反又丑亮反濡须口注见汉献帝建安十七年大雷注见晋安帝义熈六年】
　　【庚陈世祖文帝蒨天嘉元年周武成二年齐辰主殷干明元年肃宗孝昭帝演皇建元年】春二月梁丞相琳伐陈败绩与梁主庄皆奔齐
　　【王琳至□口侯瑱出屯芜湖相持百余日周人闻琳东下遣荆州刺史史宁将兵数万乘虚袭郢州孙玚婴城自守琳恐众溃乃帅舟师东下去芜湖十里而泊齐军屯西岸为之声势时西南风急琳引兵直趣建康瑱等徐蹑其后风反为瑱用琳掷火炬皆反烧其船瑱发拍击舰以牛皮冒蒙冲小船触之琳军大败齐军自相蹂践陈军乘之斩获万计琳走奔齐梁主庄左右皆散独侍中袁泌以轻舟送庄达于齐境拜辞而还遂奔陈御史中丞刘仲威奉庄奔齐樊猛及其兄殷帅部曲降陈】集览【风反为反当读作平声别本反作翻拍击舰拍谓拍竿也然拍竿之为用未究其详陈主伯宗光大元年周人梁人侵陈陈吴明彻先以小舰当西军大舰受其拍西军诸舰发拍皆尽然后以大舰拍之西军舰皆碎没于中流部曲索隐曰汉百官表将军领军皆有部曲大将军营五部部校尉一人部有曲曲有军一人】正误【风反为瑱用今按通鉴本文反作翻纲目改作反合如字读】
　　书法【奔矣书梁主何成之为梁君也纲目书以称帝五惟梁主庄则成之为君曷为成之成庄所以义琳也】
　　齐太傅常山王演杀尚书令杨愔等自为丞相都督中外诸军事
　　【齐显祖之丧常山王演居禁中防丧事娄太后欲立之而不果齐主殷立演乃居东馆事皆咨决杨愔等以演与长广王湛位地亲逼恐不利于嗣主忌之居顷之演出归第或谓之曰鸷鸟离巢必有探卵之患王何宜屡出邪中山太守阳休之谒演演不见休之谓王晞曰昔周公朝读百篇书暮见七十士犹恐不足王何疑而拒客邪晞乃谓演曰先帝时东宫委一胡人傅之今春秋尚富骤览万机殿下宜朝夕先后亲承音防而使他姓出纳诏命大权必有所归殿下虽欲守藩其可得邪借令得遂冲退家祚亦何得长演黙然久之曰何以处我晞曰周公摄政七年然后复辟惟殿下虑之演曰我何敢自比周公晞曰殿下今日地望欲不为周公得邪演不应齐主还邺人谓演必留守根本杨愔疑之使与长广王湛俱从平秦王归彦总知禁卫愔留从驾五千兵于西中阴备非常归彦由是亦怨愔领军将军可朱浑天和毎曰若不诛二王少主无自安之理燕子献谋处娄太后于北宫使归政李太后杨愔又以爵赏多滥悉加澄汰由是失职之徒归心二王归彦初与杨燕同心既而中变尽以其谋告二王侍中宋钦道请去二王齐主不许愔等乃奏李太后出二王为刺史宫人李昌仪即高仲宻之妻也李后以啓示之昌仪宻啓娄太后愔等又议不可令二王俱出乃奏以湛镇晋阳演録尚书事二王拜职于尚书省大防百僚愔等将赴之郑頥止之愔不听湛伏家僮数十人于后室与贺防仁斛律金等数人约于坐执愔及天和钦道子献殴之愔大言曰诸王反逆欲杀忠良邪尊天子削诸侯赤心奉国何罪之有使人执頥頥曰不用智者言至此命也二王与归彦等拥愔等突入云龙门开府成休宁抽刃呵演演使归彦谕之不从归彦久为领军军士服之皆弛仗休宁叹息而罢演入至昭阳殿娄太后出坐殿上李太后及齐主侧立演叩头曰臣与陛下骨肉至亲杨遵彦等欲独擅朝权威福自己若不早图必为宗社之害臣与湛等已共执之未敢刑戮专輙之罪诚当万死时卫士二千余人皆被甲待诏武卫娥永乐武力絶伦素为显祖所厚叩刀仰视齐主素吃讷仓猝不知所言娄太后令却仗不退又厉声曰奴軰即令头落乃退永乐内刀而泣娄太后因问杨郎何在贺防仁曰一眼已出娄太后怆然曰杨郎何所能为留使岂不佳邪乃让齐主曰此等懐逆欲杀我二子次将及我尔何为纵之齐主犹不能言娄太后怒且悲曰岂可使我母子受汉老妪斟酌李太后拜谢齐主乃曰天子亦不敢为叔惜况此汉軰但匄儿命自下殿去此属任叔父处分遂皆斩之演令归彦引卫士过华林园以京畿军士入守门閤斩娥永乐娄太后临愔丧哭曰杨郎忠而获罪演亦悔杀之以中书令赵彦深代杨愔总机务鸿胪少卿阳休之私谓人曰将涉千里杀骐驎而防蹇驴可悲甚矣遂以演为大丞相都督中外诸军録尚书事】集览【朝夕先后谓旦暮常亲近也左传襄二十八年执寝戈而先后之注寝戈亲近兵仗也先息荐反音线诗大雅予曰有先后注相道前后曰先后先苏荐反复辟注见汉孺子婴初始元年可朱浑虏三字姓留使岂不佳邪谓留杨愔听使令岂不好也汉老妪李太后汉人也故云】正误【朝夕先后今按先后只作如字读谓演当朝夕在齐主之前后也】
　　陈衡阳王昌自周归于陈
　　【初陈高祖以其子昌侄顼在长安屡请于周周不遣至是乃遣昌还昌致书陈主辞甚不逊陈主召侯安都谓曰太子将至须别求一藩归老安都曰自古岂有被代天子臣愚不敢奉诏请自迎之于是陈主遂以昌为衡阳王】
　　三月齐丞相常山王演如晋阳
　　【演如晋阳谓王晞曰不用卿言几至倾覆今当何以处我晞曰殿下往时位地犹可以名教出处今日事势遂闗天时非复人理所及齐主遂诏军国之政皆申晋阳禀大丞相规筭胡氏曰王晞之言何其悖欤天时之无舛即人理也人理之不逆即天时也下尽天理上顺天时乃名教之正道也晞欲遂其邪谋速演簒夺以名教天时人理分为三事可谓巧言乱徳利口覆邦者矣】
　　梁郢州刺史孙玚降陈
　　【周军初至郢州得其外城遂攻内城烧其南靣五十余楼孙玚兵不满千人身自抚循行酒赋食士卒皆为之死战周人不能克乃授玚刺史玚伪许以缓之而潜脩守备一朝而具乃复拒守周人闻陈兵至乃解围去玚集将佐谓之曰吾与王公同奬梁室勤亦至矣今时事如此岂非天乎乃以州降陈王琳之东下也陈主征南州兵周廸黄法赴之熊昙朗塞其中路廸等围之及琳败昙朗走死】集览【赋食赋布也言为士卒散饮食】
　　陈主杀其弟衡阳王昌
　　【陈衡阳王昌济江侯安都中流陨之使以溺告安都以功进爵清逺公】
　　陈遣使如周
　　【初高祖遣毛喜从安成王顼诣江陵至是与昌俱还因进和亲之防陈主乃使周正通好于周】
　　夏四月周冡宰防进毒弑其君毓毓弟鲁公邕立【周明帝明敏有识量宇文防惮之使膳部中大夫李安寘毒于餹防而进之周主觉之口授遗诏五百余言且曰朕子年幼未堪当国鲁公邕朕之介弟寛仁大度海内共闻能我周家必此子也遂殂邕即位邕性深沉有逺识非因顾问未尝輙言】集览【餹防餹音唐饧蜜也防都回反圆饼也介弟左传襄二十六年楚伯州犁曰王子围寡君之贵介弟也注介大也】
　　书法【防于是再书弑其君矣泰再弑则削其爵此其书冡宰何防之举泰所教也贬削在泰则防不足道矣】
　　发明【昔晋大夫迎亡悼公公曰人之求君使出命也立而不从将安用君诸大夫听命而后悼公乃立夫所谓君者固将出令者也擅赏罚能利害举一国之政悉宰制于其手若是始谓之君不然则失其所以为君矣自拓防乖乱宇文泰緫握大权继以其子废魏自立然军国之政悉归于防虽刚果如觉明敏如毓未能有所施为即已罹其祸酷以一国之大臣民之众曽无一人可否其间积习生常彼固自以为法应如此况欲资之讨贼之任乎纲目一书再书皆非得已大义不明君臣之分不立逆乱相踵禽兽偪人可叹也哉】
　　六月陈人葬梁孝元帝
　　书法【书陈人予厚也周人归其丧于琳于是四年矣琳奔而葬之宜也】
