<!-- { "loadSidebar": true } -->
　　明【帝自亲政以来所用之人已有可观至于设施之间前此盖尝求直言省屯兵罢宫舘贷贫民矣至是又诏减天下盐贾严瘐死之禁留意政事若此欲不中兴得乎详而书之其羙着矣】
　　○以朱邑为大司农
　　【邑少为桐乡啬夫亷平不苛以爱利为行未尝笞辱人存问孤老吏民爱敬之迁北海太守以治行第一入为大司农惇厚笃于故旧公正不可交以私身为列卿居处俭节禄赐以共族党家无余财及卒天子下诏称赐其子金百斤以奉祀】集览【桐乡啬夫桐乡即皖城古舒州也今安庆府是王介甫封舒国公诗云当时我自爱桐乡又诗云行问啬夫多不记啬夫注见文帝三年以爱利为行爱利谓爱人而安利也行言迹也】正误【以爱利为行今按谓以爱人利物为事也】质实【朱邑舒人桐乡即古舒郡注见献帝建安四年皖城北海郡名注见桓帝延熹三年】
　　以龚遂为水衡都尉
　　【先是勃海歳饥盗贼并起上选能治者丞相御史举龚遂拜勃海太守召见问何以治盗贼对曰海濒遐逺不霑圣化其民困于饥寒而吏不恤故使陛下赤子盗弄陛下之兵于潢池中耳今欲使臣胜之邪将安之也上曰选用贤良固欲安之也遂曰臣闻治乱民犹治乱绳不可急也唯缓之然后可治臣愿丞相御史且无拘臣以文法得一切便冝从事上许焉加赐黄金赠遣乗至勃海界郡兵以迎遂皆遣还移书敕属县罢逐捕吏诸持田器者皆为良民吏毋得问持兵者乃为贼遂单车至府盗贼闻遂教令即时解散弃其兵弩而持钩鉏于是悉平民安土乐业遂乃开仓廪假贫民选用良吏慰安牧养焉齐俗奢侈好末技不田作遂躬率以俭约劝民务农桑各以口率种树畜养民有带持刀劒者使卖劒买牛卖刀买犊曰何为带牛佩犊劳来循行郡中皆有畜积狱讼止息至是入为水衡都尉】集览【陛下赤子盗弄陛下之兵于潢池中潢池者潢污行潦之水池也言如小儿戏弄兵器于潢池之中平之不难也唐宣宗时鸡山群盗起诏讨之崔曰此皆陛下赤子廹于饥寒盗弄兵于谿谷间不足辱大军也亦仿此説】质实【勃海郡名注是献帝建安八年南皮】
　　【丙辰】元康元年春正月初作杜陵质实【杜陵注见元帝初元元年】书法【书初何缓辞也恭哀后之南园乆矣于是始作治焉是故宣帝即位十年始作杜陵则书初世祖即位二十五年始作夀陵则书初明帝即位十五年始作夀陵则书初】
　　○三月赦
　　【以凤凰集甘露降也】
　　夏五月追尊悼考为皇考立寝庙
　　【有司复言悼园冝称尊号曰皇考于是立庙范镇曰宣帝于昭帝为孙则称其父为皇考可也然议者终不以为是者以其以小宗而合大宗之统也程子曰为人后者谓其所后者为父母而谓其所生者为伯叔父母此天地之大义生人之大伦不可得而变易者也然所生之义至尊至大虽当専意于正统岂得尽絶于私恩是以先王制礼既明大义降其服以正统绪然不以正统之亲疏而皆为齐衰不杖期以别之则所以明其至重而与诸伯叔父不同也宣帝称其所生为皇考乱伦失礼固已甚矣而后之议礼者又不能推所生之至恩以明尊崇之正礼乃欲奉以髙官大国但如期亲尊属故事则亦非至当之论也要当揆量事体别立殊称若曰皇伯叔父某国大王而使其子孙袭爵奉祀则于大统无嫌贰之失而在所生亦极尊崇之道矣然礼谓为人后者为其父母云者犹以父母称之何也曰既为人后则所生之父母者今为伯叔父母矣然直曰伯叔父母则无以别于诸伯叔父母而见其为所生之父母故其立文不得不尔非谓既为人后而犹得以父母名其所生之父母也】集览【齐衰齐音咨衰仓回反杜预曰衰在胷前衣长六寸博四寸其服三年齐缉也衣裳冠制并如斩衰但用次等麄生布缏缉其旁及下际皆齐者曰齐衰不杖期杖期不杖期服制与齐衰同但用又次等麄生布记问丧篇杖者何也曰为父苴杖苴杖竹也为母削杖削杖桐也杖者以何为也曰孝子丧亲哭泣无数身病体羸以杖扶病也则父在不敢杖矣以尊者在故也】
　　杀京兆尹赵广汉
　　【赵广汉好用世吏子孙新进年少者専厉强壮蠭气见事风生无所回避率多果敢之计莫为持难以私怨论杀男子荣畜人上书言之事下丞相御史按验广汉疑丞相夫人杀侍婢欲以脇丞相乃将吏卒入丞相府召其夫人跪庭下受辞収奴婢十余人去丞相上书自陈事下廷尉治不如广汉言上恶之下广汉廷尉吏民守号泣者数万人竟坐要斩广汉亷明威制豪彊小民得职百姓追思歌之】集览【蠭气蠭读如锋言锋鋭之气难犯也韩王信因其蠭而东向见事风生言其见事疾速不可当无所回避言不畏避也回如字读荣畜姓名守守去声诣也】正误【専厉强壮蠭气今按字既作蠭亦必兼取蠭义盖所用诸年少行事猝如蠭之群飞螫人鋭气不可御也守今按守如字谓守待而不去也】
　　书法【书杀何甚帝也周官八议议贤议能若广汉延夀可谓能矣虽有罪岂足以死哉故纲目甚之书杀】
　　贬少府宋畴为泗水太保质实【泗水国名注见唐昭宗景福元年泗州畴议凤凰下彭城未至京师不足羙故贬】质实【彭城县名注见秦始皇二十八年】
　　书法【自少府贬耳何以书子畴也先是书凤凰集三未有议之者于是凤凰下彭城畴独非之可谓特立之士矣纲目于凤凰下彭城不书书贬畴予其议也】
　　以萧望之为平原太守复徴入守少府质实【平原郡名注见秦始皇三十七年】
　　【上选博士谏官通政事者补郡国守相以谏大夫萧望之为平原太守望之上疏曰陛下哀愍百姓出諌官以补郡吏然朝无诤臣则不知过所谓忧其末而忘其本者也上乃徴望之入守少府】
　　以尹翁归为右扶风
　　【翁归为人公亷明察为东海太守过辞廷尉于定国定国欲托邑子与翁归语终日不敢见曰此贤将汝不任事也又不可干以私郡中吏民贤不肖及奸邪罪名尽知之县各有记籍自聼其政有急名则少缓之吏民小觧輙披籍取人必于秋冬课吏大防中及出行县不以无事时其有所取也以一警百吏民皆服改行自新以治郡髙第入为扶风选用亷平以为右职接待以礼好恶同之其负翁归罚亦必行缓于小弱急于豪彊课常为三辅最其在公卿间清洁自守语不及私然温良谦退不以行能骄人故尤得名誉】集览【欲托邑子定国家在东海郡邑子谓同邑之子也欲以属托翁归用之不敢见见形甸反不敢令邑子出见翁归此贤指翁归也翁归既去定国乃谓邑子云入为扶风入内地作扶风郡大守右职汉法地道尊右故髙职曰右职】正误【邑子今按此但谓同邑之人】质实【尹翁归平阳人】
　　莎车叛卫冯奉世矫发诸国兵击破之以奉世为光禄大夫质实【莎车国名注见武帝元狩四年】
　　【上令群臣举可使西域者前将军韩増举冯奉世以卫使持节送诸国客至伊循城防故莎车王弟呼屠徴与旁国共杀其王万年及汉使者自立言北道诸国已属匈奴于是攻刼南道防盟畔汉从鄯善以西皆絶不通奉世计以为不亟击之则莎车日彊其埶难制必危西域遂以节谕告诸国其兵进击莎车攻防其城莎车王自杀首长安更立他昆弟子为王诸国悉平奉世以闻帝召见韩増曰贺将军所举得其人议封奉世丞相将军皆以为可独萧望之以为奉世奉使有防而擅矫制发兵虽有功効不可以为后法即封奉世开后奉使者利要功万里之外为国家生事于夷狄渐不可长乃以为光禄大夫】集览【万年莎车王名防盟注见周赧王五十七年歃血】质实【冯奉世上党潞人】书法【矫制虽讨叛必书矫示民有君也纲目之修君臣之分而已矣】
　　明【莎车书叛不为无罪奉世破之不为无功然矫之一字终不可得而免也权其轻重而公其书法则功罪见矣】
　　【丁巳】二年春正月赦○二月立倢伃王氏为皇后
　　【上欲立皇后惩艾霍氏欲害皇太子乃选后宫无子而谨慎者立长陵王倢伃为皇后令母养太子】
　　夏五月诏二千石察其官属治狱不平者郡国被疾疫者毋出今年租考异【提要无其字汉书诏文亦无其字】
　　【诏曰狱者万民之命能使生者不怨死者不恨则可谓文吏矣今则不然用法或持巧心析律贰端深浅不平増辞饰非以成其罪奏不如实上亡由知二千石各察官属勿用此人吏或擅兴徭役餙厨称过使客越职逾法以取名誉譬犹践薄氷以待白日岂不殆哉天下颇被疾疫之灾其令被灾甚者毋出今年相赋】集览【可谓文吏文法也吏能如此则无愧于奉法矣析律记王制曰析言破律注巧卖法令者也饰厨称过使客厨谓饮食谓舘舎装饰之以称惬经过使客之意】
　　书法【纲目书疫十五而书救灾之政者二是年元帝初元元年世主之恤民者寡矣终纲目书州郡除田租者四是年殇帝延平元年桓帝延熹元年辛未年魏主焘境内灾伤量蠲者二唐太宗贞观元年宪宗元和七年】
　　帝更名询
　　【诏曰闻古天子之名难知而易讳也其更讳询】
　　匈奴扰车师田者诏郑吉还屯渠犂
　　【匈奴大臣皆以为车师地肥羙使汉得之多田积谷必害人国不可不争数遣兵击车师田者郑吉将渠犂田卒救之为匈奴所围吉上言愿益田卒上与赵充国等议欲因匈奴衰弱击其右地使不敢复扰西域魏相谏曰臣闻救乱诛谓之义兵兵义者王敌加于己不得已而起者谓之应兵兵应者胜争恨小故不忍愤怒者谓之忿兵兵忿者败利人土地货宝者谓之贪兵兵贪者破恃国家之大矜民人之众欲见威于敌者谓之骄兵兵骄者灭此五者非但人事乃天道也间者匈奴尝有善意所得汉民輙奉归之未有犯于边境虽争屯田车师不足致意中今闻诸将军欲兴兵入其地臣愚不知此兵何名者也今边郡困乏难以动兵军旅之后必有凶年言民以其愁苦之气伤隂阳之和也出兵虽胜犹有后忧今守相多不实选风俗尤薄水旱不时按今年计子弟杀父兄妻杀夫者凡二百二十二人臣愚以为此非小变也今左右不忧此乃欲报纎介之忿于逺夷殆孔子所谓吾恐季孙之忧不在颛臾而在萧墙之内也上乃遣常恵将骑往车师迎郑吉吏士还渠犂遂以车师故地与匈奴相好观汉故事数条汉兴已来国家便冝行事及贾谊鼂错董仲舒等所言奏请施行之敕掾史按事郡国及休告还府輙白四方异闻或有逆贼灾变郡不上相輙奏言之与丙吉同心辅政】集览【右地注见武帝天汉三年见威见音现显示之也不在颛臾而在萧墙颛臾鲁附庸国季氏恐为子孙忧欲伐之孔子説所忧者不在彼而在此言恐内变将作也其后家臣阳虎果囚季桓子郑氏曰萧之言肃也墙屏也人臣至此加肃敬焉尔雅翼云周人炳萧使臭阳达于墙屋故曰萧墙数条属下句数频也顔师古曰凡言条者一一而疏举之若木条焉休告李斐曰休谒之名吉曰告凶曰寜孟康曰古者名吏休假曰告顔师古曰告者请谒之言谓请休耳】
　　明【匃奴扰车师田者自常情观之兴兵诛讨可也魏相深见逺识谏而止之书诏郑吉还屯渠犂则戢兵保民之羙可胜既哉未几匈奴衰弱终于臣服则车师之地果何关于胜败之数乎】
　　以萧望之为左冯翊
