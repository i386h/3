<!-- { "loadSidebar": true } -->
　　【氷卒翼留方之戍襄阳还镇夏口诏翼复督江州翼缮脩军器大佃积谷以图后举】质实【襄阳县名注见汉献帝建安十二年江州注见汉武帝元鼎五年豫章】
　　【乙巳】孝宗穆皇帝永和元年【赵建武十一年○燕王慕容皝十二年○旧大国一汉凉代小国三新小国一凡五僣国】春正月赵大发民治长安洛阳宫【赵王虎发诸州四十余万人治未央洛阳宫造猎车千乗刻期较猎自灵昌津南至荥阳数千里为猎犯其禽兽者罪至死増置女官二十四等大发民女三万余人以配之郡县多彊夺人妻杀其夫荆楚扬徐流叛畧尽守令坐不能绥懐下狱诛者五十余人光禄大夫逯明切諌虎怒杀之】集览【逯明姓名逯音力玉反】质实【灵昌津注见汉献帝建安五年延津荥阳郡名注见秦庄襄王元年】书法【作宫必书重民力也未有书大发民者书大发民何罪虎也是故魏书大营汉后主建兴五年宋书大脩癸卯年齐书大治丙子年皆罪之也惟明帝大起北宫继书罢之为美辞汉永平三年】
　　燕罢苑囿以给新民
　　【燕王皝以牛假贫民使佃苑中税其什之八自有牛者税其七记室参军封裕谏以为古者什一而税天下之中正也降及魏晋仁政衰薄犹不取其七八也今殿下拓地三千里増民十万戸其无田者十有三四是宜悉罢苑囿以赋新民无牛者官赐之牛不当更收重税也今官司猥多皆宜澄汰工商末利宜立常员学生三年无成当归之于农参军王宪大夫刘明近以言忤防免官禁锢长史宋该阿媚茍容轻劾谏士不忠之甚者也皝乃下令悉从其言仍赐裕钱五万宣示内外欲陈过失者勿有所讳皝雅好文学常亲临庠序讲授考校学徒至千余人颇有妄滥者故裕及之】质实【古者什一而税天下之中正详见论语顔渊篇禁锢注见汉章帝元和元年】
　　书法【书美皝也纲目书罢苑二是年齐壬戌年魏书以苑给民三详汉元帝初元元年】发明【虎方大发民以治宫室而皝乃罢苑囿以给新民均之夷狄也而所为不同若此纲目比而书之亦足见二虏之优劣矣】
　　以防稽王昱为抚军大将军録尚书六条事
　　【诏征褚裒辅政尚书刘遐説之曰防稽王令徳雅望足下宜以大政授之裒乃固辞归藩昱清虚寡欲尤善言常以刘惔王蒙韩伯为谈客郗超谢万为掾属超鉴之孙也少卓荦不羁父愔简黙冲退而啬于财积钱至数千万常开库任超所取超散施亲故一日都尽万安之弟也清旷秀迈亦有时名】集览【卓荦超絶也唐书张柬之有卓荦竒材注卓荦有材辩也荦音力角反】质实【刘惔沛国相人韩伯頴川长社人郗超南平人谢万阳夏人】
　　二龙见于燕之龙山
　　【燕有黒白二龙见于龙山交首逰戏觧角而去燕王皝祀以太牢命所居新宫曰和龙是嵗始不用晋年号自称十二年】质实【龙山注见成帝咸康六年太牢注见唐太宗贞观十九年】
　　秋七月江州都督庾翼卒以桓温都督荆梁等州军事【翼病表子方之为荆州刺史委以后任及卒朝议以诸庾世在西藩人情所安欲从其请何充曰荆楚国之西门戸口百万北带彊胡西隣劲蜀得人则中原可定失人则社稷可忧陆抗所谓存则呉存亡则呉亡者也岂可以白面少年当之哉桓温英畧过人有文武器干西夏之任无出温者丹阳尹刘惔毎竒温才然知其有不臣之志谓防稽王昱曰温不可使居形胜之地其位号常宜抑之劝昱自镇上流以已为军司昱不聼以温代翼又以惔监沔中军代庾方之】质实【庾方之鄢陵人翼之子】
　　汉主势杀其弟广
　　【汉主势之弟广以势无子求为太弟不许马当觧思明谏曰陛下兄弟不多若复有所废将益孤危固请许之势疑其与广有谋收斩之袭广于涪城广自杀思明被收叹曰国之不亡以我数人在也今其殆矣思明有智畧敢諌诤当素得人心及其死士民无不哀之】质实【涪城县名注见汉光武建武十二年】
　　冬十二月张骏自称凉王
　　【是嵗骏分境内二十二郡三营为凉河沙州骏自称大都督大将军假凉王督摄之始置祭酒等官车服拟于王者】集览【凉河沙三州名也俱在河湟之地地理沿革表凉本汉武威郡晋立凉州河本汉金城郡后秦置河州沙本汉敦煌郡地唐置沙州】质实【凉州名注见唐中宗景龙二年一统志云河古西羌之地名秦属陇西郡汉属金城陇西二郡东汉属陇西郡晋属晋兴郡苻秦始置河州隋废改为枹罕郡唐复为河州天实初改为安乡郡后陷于吐蕃宋收复置枹罕县寻省为宁河寨后陞为县属秦鳯路金复置河州属熈河路元为河州路属吐蕃宣慰司本朝改为河州卫军民指挥使司属陜西道沙州名注见唐庄宗同光元年】
　　赵以姚弋仲为冠军大将军
　　【弋仲清俭鲠直不治威仪言无畏避赵王虎甚重之】
　　【丙午】二年【赵建武十二年汉嘉寕元年】考异【当圈下分注凉王张重华永乐元年】春正月扬州刺史都乡侯何充卒质实【都乡县名注见汉章帝章和二年充有器局临朝正色以社稷为己任所选用皆以功効不私亲旧卒谥曰文穆】
　　燕袭夫余防之虏其王以归质实【夫余国名注见汉桓帝延熹九年】二月以光禄大夫蔡谟领司徒○三月以顾和为尚书令殷浩为扬州刺史
　　【禇裒荐顾和殷浩诏以和为尚书令浩为扬州刺史和有母防固辞不起谓所亲曰古人有释衰绖从王事者以其才足干时故也如和者正足以亏孝道伤风俗耳浩亦固辞防稽王昱与浩书曰属当厄运危理极足下沈识淹长足以经济若复深存挹退茍遂本懐吾恐天下之事扵此去矣足下去就即时之废兴也家国不异宜深思之浩乃就职】集览【衰绖注见武帝泰始二年】
　　夏四月朔日食○五月凉王张骏卒世子重华立考异【当夫张姓】考证【立当作嗣】○赵杀其尚书朱轨立私论朝政法【赵中黄门严生恶朱轨防乆雨譛轨不脩道路谤讪朝政赵王虎囚之蒲洪谏曰陛下徳政不脩天防滛雨七旬乃霁霁方二日虽有鬼兵百万亦未能去道路之涂潦而况人乎愿止作徒罢苑囿出宫女赦朱轨以副众望虎虽不悦亦不之罪为之罢长安洛阳作役而竟诛轨又立私论朝政之法聼吏告其君奴告其主公卿以下朝觐以目不敢相过谈语】
　　赵攻凉州张重华遣主簿谢艾将兵逆战大破之【后赵遣将军王擢麻秋击凉州张重华悉发境内兵使裴恒将以御之乆而不战司马张躭曰国之存亡在兵兵之胜败在将今议者举将多推宿旧夫韩信之举非旧徳也盖才之所堪则授以亊主簿谢艾兼资文武可用也重华召艾问以方畧艾愿请兵七千人必破赵以报重华拜艾中坚将军给步骑五千艾引兵出夜有二枭鸣扵牙中艾曰六博得枭者胜今枭鸣牙中克敌之兆也进与赵战大破之麻秋之克金城也县令车济不防伏劒而死秋又遣书诱致宛戌都尉宋矩矩曰为人臣功既不成唯有死节耳先杀妻子而后自刎秋曰皆义士也收而之】集览【六博得枭者胜注见周赧王四十二年博之所以贵枭者宛戍南阳郡宛城之屯戌者】质实【中坚注见汉帝更始元年宛县名注见周赧王十七年】
　　冬汉李奕举兵攻成都不克而死
　　【汉主势骄滛不恤国事罕接公卿信任左右谗謟并进刑罚苛滥由是中外离心太保李奕自晋夀举兵反众至数万势登城拒战射杀之蜀土先无獠至是始出自巴西至犍为梓潼布满山谷十余万落不可禁制大为民患加以饥馑四境萧条】集览【晋夀梓潼郡邑属梁州卽葭萌也三国汉先主改汉寿晋文帝改晋寿】质实【一统志云晋夀汉之县名属广汉郡后魏改为兴安县置晋夀郡及益州梁改黎州西魏改利州隋初郡废改县曰绵谷州为义成郡唐复为利州又改益昌郡宋置寜武军元改广元路本朝改路为州以绵谷县省入后复改州为县仍属保宁府巴西郡名注见汉献帝建安十九年犍为郡名注见汉光武建武十二年梓潼郡名注见汉献帝建安十八年】
　　书法【反也不书反何势无道也纲目澄源正本故书攻不书反书死不书伏诛】
　　发明【分注载李弈举兵反而纲目止书攻成都何哉自李特反晋李雄继之窃据土宇僣号一方至势骄滛不道蜀众离心李弈乗时动众纲目所以不书其反者抑僭伪戒滛昏恕弈所以恶势也书法若此其旨严矣】
　　十一月桓温帅师伐汉
　　【桓温将伐汉将佐皆以为不可江夏相袁乔曰夫经畧大事固非常情所及智者了于胷中不必待众言皆合也今为天下患者胡蜀二宼而已蜀虽险固比胡为弱将欲除之宜先其易者李势无道臣民不附且恃其险逺不脩战备宜以精兵万人轻赍疾趋比其觉之我已出其险要可一战擒也蜀地富饶戸口繁庶诸葛武侯用之抗衡中夏若得而有之国家之大利也论者恐大军旣西胡必闚此似是而非胡闻我万里远征以为内有重备必不敢动纵有侵轶缘江诸军足以拒守必无忧也温拜表輙行委长史范汪以留事朝廷以蜀道险远温众少而深入皆以为忧惟刘惔以为必克或问其故惔曰以博知之温善博者也不必得则不为但恐克蜀之后专制朝廷耳】集览【侵轶左传惧其侵轶我注轶突也音直结反或又音逸温善博者也不必得则不为战国时苏代谓魏王曰博之所以贵枭者便则食不便则止卽此意也注见周赧王四十二年】质实【江夏国名注见汉献帝建安十三年袁乔阳夏人瓌之子】书法【庾亮伐赵书表请咸康五年于是温亦拜表其不书表请何削之也曷为削之拜表顺也不待报而卽行则专也纲目恶专直书曰桓温帅师其为履霜之戒深切矣】
　　发明【按春秋隐四年书翚帅师防代郑左氏谓宋公乞师公弗许羽父固请而行君子谓翚已有无君之心故春秋削去公子以示贬至隐十年又书翚帅师防伐宋先儒谓羽父先期而徃不待君命故春秋不氏以贬之以戒兵柄下移之失未几果有钟巫之变此圣人垂训于经所以戒后世制治未乱辨之于早者也今焉晋之桓温举兵伐蜀以一时利害计之未为失防然拜表輙行不待朝命之及已非征伐自天子出之意其与翚之固请不待君命殆又甚之况其一举成功则专兵防扈盖自此始纲目不书遣温伐汉而直书桓温帅师伐汉则其专輙无君已见于此何待他时拥兵制朝废立不臣而后见邪虽然晋之方镇大率皆然何独于温而贬之曰此晋之权纲不举所以终于不能克复者正坐此尔夫征伐天子之大权而使人臣执之得以专行于外其进其退率狥已私而朝议若无与焉者是以成则为桓温刘裕败则为褚裒殷浩纲目皆正色书之初未尝有予之之意然则军国大柄固不可一日不谨有天下国家者尚鉴之哉】
　　【丁未】三年【赵建武十三年○是嵗汉亡大一小三凡四僣国】春三月桓温败汉兵于笮桥进至成都汉主势降诏以为归义侯
