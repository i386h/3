<!-- { "loadSidebar": true } -->
　　书法【五德之运秦始倡行之纲目尝一书矣于是始复书魏皆水德也舍是无书者矣】发明【魏主兴文治以变其俗固可嘉尚至于必定五德之运则亦过矣书非美之亦讥之耳】
　　魏罢租课○魏诏疎属异姓王公递降一等
　　【魏宗室及功臣子孙封王者众诏自非烈祖之胄余王皆降为公公降为侯而品如旧唯上党王长孙观以其祖有大功特不降丹阳王刘昶封齐郡公号宋王】
　　魏主初朝日于东郊
　　【自是朝日夕月皆亲之】
　　魏修尧舜禹周公孔子之祀考异【提要禹下有及字】
　　【祀尧于平阳舜于广寗禹于安邑周公于洛阳皆令牧守执事其宣尼之庙祀于中书省改諡曰文圣尼父亲行拜祭】质实【一统志云广寗汉之县名属上谷郡晋改属广寗郡后魏郡废北齐置北燕郡隋废郡以其地属涿郡唐初改妫州辽改儒州金废州以县属德兴府元属奉圣州后陞龙庆州　本朝因之直京师】
　　夏四月魏班新律○齐大司马太傅豫章王嶷卒考异【提要无大司马太傅五字】
　　【嶷性仁谨廉俭不争财贿斋库失火烧荆州还资评直三千余万杖主局数十而已疾笃遗令诸子曰才有优劣位有通塞运有贫富此自然之理无足以相陵侮也及卒第库无见钱敕月给钱百万諡曰文献】书法【宗臣具官卒自齐王攸后无闻焉晋武帝太康四年于是复见贤嶷也】
　　齐以竟陵王子良为扬州刺史○秋七月吐谷浑遣子入朝于魏
　　【初魏主召吐谷浑王伏连筹入朝不至而脩洮阳泥和二戍置兵焉魏遣兵伐之防二戍及冯后之丧使人告哀伏连筹拜命又不恭羣臣请讨之魏主不许又请还其贡物魏主曰贡物乃人臣之礼今而不受是弃絶之彼虽欲自新其路无由矣因命归洮阳泥和之俘于是吐谷浑遣其世子贺虏头入朝于魏】集览【吐谷浑注见晋武帝建武元年】质实【一统志云洮阳古地名秦汉以来为诸戎之地晋魏时为吐谷浑所据后周置洮阳郡寻立洮州隋初郡废大业初州废置临洮郡唐复为洮州治美相贞观中徙治临潭开元中改临州后复旧又改临洮郡唐末陷于吐蕃号临洮城宋复旧仍置洮州仍仍旧元吐蕃等处宣慰司都元帅府至本朝置洮州卫军民指挥使司陜西都司】
　　魏遣使如齐
　　【魏散骑常侍宋弁聘于齐及还魏主问江南何如弁曰萧氏父子无大功于天下既以逆取不能顺守政令苛碎赋役繁重朝无股肱之臣野有愁怨之民其得没身幸矣非贻厥孙谋之道也】
　　八月魏败柔然于大碛柔然杀伏名敦可汗考异【提要作柔然杀其可汗伏名敦】○魏主养老于明堂
　　【魏司徒尉元大鸿胪卿游明根累表请老魏主引见赐元冠素衣明根委貌青纱单衣而遣之至是亲养老于明堂以元为三老明根为五更帝再拜三老亲袒割牲执爵而馈肃拜五更且乞言焉元明根劝以孝友化民又养国老庻老于　阶下禄三老以上公五更以元卿】集览【冠记玉藻篇冠委貌也青纱单衣单与襌通晋丹前汉江充衣纱縠襌衣顔师古曰襌衣若今之服服中单后公孙述为马援制都布单衣又白绢单衣注见去年肃拜诗话云直身肃容而防下手且乞言犹记内则篇曰有乞言注有读曰又又从而求善言也国老庻老记王制篇疏云国老卿大夫士之老者庻老庻人在官之老者唐礼乐志所司奏五品以上致仕者为国老六品以下致仕者为庻老】
　　九月魏主谒永固陵
　　【魏主以太后再朞哭于永固陵左终日不辍声凡二日不食】
　　冬齐遣使如魏
　　【魏主甚重齐人亲与谈论顾谓羣臣曰江南多好臣侍臣李元凯对曰江南多好臣歳一易主江北无好臣百年一易主魏主甚慙】
　　齐诏太子家令沈约撰宋书
　　【约撰宋书疑立袁粲传齐主曰袁粲自是宋室忠臣约又多载宋世祖太宗诸鄙渎事上曰孝武事迹不容顿尔我昔经事明帝卿可思讳恶之义于是多所删除】集览【讳恶之义公羊传隠十年春秋録内而畧外于外大恶书小恶不书内内大恶讳小恶书僖十七年灭项孰灭之齐灭之曷为不言齐防之为桓公讳也春秋为贤者讳此灭人之国何贤尔君子之恶恶也疾始善善也乐终桓公尝有继絶存亡之功故君子为之讳也】
　　魏南阳公郑羲卒
　　【羲尝为西兖州刺史在州贪鄙及卒尚书奏谥曰宣诏以羲虽有文业而治阙廉清可諡文灵】
　　【癸齐永明十一年酉魏太和十七年】春正月齐以陈显达为江州刺史崔慧景为豫州刺史
　　【显达自以门寒位重毎迁官常有愧惧之色戒其子勿以富贵陵人而诸子多事豪侈显达曰麈尾蝇拂是王谢家物汝不须捉此取而烧之○初齐主造露车三千乘欲歩道取彭城魏人知之而刘昶亦数诉于魏主乞处边戍招集遗民以雪私耻魏主乃于淮泗间大积马刍齐主闻之以慧景为豫州刺史】集览【麈尾蝇拂是王谢家物麈似鹿而大尾可为拂而挥蝇陆佃曰于文主鹿为麈羣相随之皆视鹿尾所转而行古之谈者挥焉良为是也东晋王导王衍谢尚谢安诸人尝捉玉柄麈尾而谈故曰是王谢家物】
　　齐太子长懋卒
　　【齐主晚年好游宴尚书曹事分送太子省之由是威加内外太子性奢靡治堂殿园囿过于上宫而莫敢以闻者及卒齐主乃见其服玩大怒敕皆毁除太子恶西昌侯鸾尝曰我殊不喜此人不解其故当由其福薄故也及鸾得政太子子孙无遗焉】
　　二月魏主始耕籍田○齐雍州刺史王奂有罪伏诛【奂恶宁蛮长史刘兴祖诬其搆扇山蛮杀之齐主大怒遣中书舍人吕文显曹道刚收奂敕镇西司马曹虎防之奂子彪素凶服奂不能制辄发州兵闭门拒守奂门生郑羽叩头启奂乞迎台使奂曰我不作贼欲先遣启自申正恐曹吕軰小人相陵借故且闭门自守耳彪遂出与虎战兵败走归司马黄瑶起宁蛮长史裴叔业起兵攻奂斩之执彪及弟爽弼并诛之彪弟肃独得脱犇魏】
　　夏四月齐主立其孙昭业为太孙考异【主其二字羡据提要立太子皆有主其字定本纲目并削去】
　　【东宫文武悉起为太孙官属】
　　书法【终纲目书立太孙三晋臧唐重照皆不终者也惟照业立一年而已】
　　五月魏主亲録囚徒
　　【魏主谓司空穆亮曰自今朝廷政事日中以前卿等自先论议日中以后朕与卿等共决之】书法【前书亲决疑狱于是复书亲録囚徒魏主可谓能恤刑矣】
　　秋七月魏主立其子恂为太子考异【主其二字羡据提要立太子皆有主其字定本纲目并削去】
　　书法【子恂生尝书矣立为太子则斥书魏主何恂于是生十一年性不好学立之三载至欲违父逃叛据据恒朔其恶如是所由来者渐矣纲目立书主主杀书魏主咎不详也终纲目立太子斥书主者四详宋丙申年皆讥也】
　　魏诏大举伐齐考异【魏上漏圏子】
　　【魏主以平城地寒六月雨雪风沙常起将迁都洛阳恐羣臣不从乃议大举伐齐欲以胁众命太常卿土谌筮之遇革魏主曰汤武革命顺乎天而应乎人吉孰大焉任城王澄曰陛下奕叶重光帝有中上今出师而得革命之象未为全吉也魏主厉声曰社稷我之社稷任城欲沮众耶澄曰社稷虽为陛下之有臣为社稷之臣安可知危而不言耶魏主还宫召澄屏人谓曰平城用武之地非可文治移风易俗其道诚难朕欲因此迁宅中原卿以为何如澄曰陛下欲卜宅中土以经畧四海此周汉之所以兴隆也魏主曰北人习常恋故必将惊扰奈何澄曰非常之事故非常人之所及陛下断自圣心彼亦何所能为魏主曰任城吾之子房也于是戒严齐王闻之亦发扬徐民丁广设召募以备之】
　　书法【前书侵齐矣此复书伐何魏诏云耳非事实也纲日因而録之以着其谲焉】书明【昔盘庚迁都其民傲上从康相与咨嗟胥怨盘庚方且登进厥民咸造勿防在王庭敷其心腹肾肠播告之余不匿厥指谆谆然告之谕之若家人父子之相唯诺遂至不变一法不戮一民莫不心悦诚服以从其上然后奠厥攸居迄成中兴之业葢服民以势不若服民以理故也今魏主谷欲迁都不广谋于众乃率然决意行之故纲目书诏大举伐齐而分注载其欲以胁众之语于下夫迁都大事自当询谋佥同乌可但胁之以威此魏氏迁洛之后所以屡形八叛人心不服不再传而遂微者也呜呼观纲目所载拓防迁都之事而参之盘庚三篇之训然后知古先哲王举大事决大疑其广谋从众不彊民以势者岂后世所能及哉噫】
　　齐主赜殂太孙昭业立以竟陵王子良为太傅萧鸾为尚书令
　　【中书郎王融自恃人地三十内望为公辅尝夜直省中抚案叹曰为尔寂寂邓禹笑人行逢朱雀桁开喧湫不得进槌车壁叹曰车前无八驺何得称丈夫竞陵王子良爱其文学特亲厚之融见齐主有北伐之志数上书奬劝因大习骑射及闻有魏师子良于东府募兵防融宁朔将军使典其事融倾意招纳得江西伧楚数百人防齐主不豫诏子良甲仗入侍太孙间日参承齐主亟亟蹔絶太孙未入融欲矫诏立子良诏草已立防太孙来融戎服绛衫于中书省阁口断其仗不得进顷之齐主复苏问太孙所在召入以朝事委仆射西昌侯鸾而殂融以子良兵禁诸门鸾闻之驰至云龙门不得进鸾曰有敕召我排之而入奉太孙登殿命左右扶出子良融知不遂释服还省叹曰公误我矣世祖留心政事务总大体严明有断郡县久于其职长吏犯法封刃行诛故永明之世百姓丰乐贼盗屏息然颇好游宴华靡之事常言恨之未能顿遣鸾性俭素居官名严能世祖重之遗诏子良辅政鸾知尚书事子良素仁厚不乐世务乃更推鸾齐主昭业少养于子良妃袁氏慈爱甚着及王融有谋遂深忌之以子良居中书省使郎将潘敞领仗屯太极西阶以防之既成服诸王皆出子良乞停至山陵不许称遗诏以鸾为尚书令子良为太傅蠲逋调省御府池田邸治减关市征税先是蠲原之诏多无事实督责如故及是恩信两行众皆悦之】集览【邓禹笑人邓禹佐光武中兴封梁侯时年二十有四今王融自叹年将三十不能如邓禹故云然朱雀桁开谓时暂撤开之以通舟过也朱雀桁注见晋明帝太宁二年喧湫不得进史炤释文曰湫本作啾音即由反谓喧哗啾唧也愚谓史注未允案啾唧乃小儿声安能阻人之行兼诸本俱是此湫字当音子了反训隘也谓因桁开而行人壅塞以致语声喧嚣道路湫隘不可前进也左传昭三年齐景公欲更晏子之宅曰子之宅近市湫隘不可以居注湫子小反又在酒反八驺驺廐御也左传使训羣驺知礼注驺哄喝声板融板注见汉灵帝建宁元年逋调逋欠也调赋税也顔师古曰欠负官物亡匿不还者皆谓之逋】
　　书法【于是称遗诏蠲租调减关市数事不书何削之也曷为削之昭业不欲子良辅政矫称遗诏以为太因复假此求信于人以是为非情也故削之】
　　魏山阳公尉元卒
　　【諡曰景桓】
　　魏主发平城
　　【魏主发平城南伐歩骑三十余万使太尉丕与广陵王羽留守羽曰太尉宜专节度臣止可为副魏主曰老者之智少者之决汝无辞也】
　　齐中书郎王融有罪伏诛
