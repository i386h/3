<!-- { "loadSidebar": true } -->
　　发明【权臣专制人君将欲去之未有不反贻祸败者观之歴代如鲁昭曹髦之类则可见矣后世因是遂以权臣为不可去而人君处此亦徃徃付之无可奈何而遂已孰知后周髙祖诛锄大憝不动声色除积年根据之恶于一旦俄顷之间然后知大奸大恶未有不可去之理特患人君无其志耳夫其韬藏晦匿于十有余年之久于国事则无所关预于宫中则行家人礼周主既无不平之意而防亦安于其所为而不自觉凡大寳君临之后玉珽未击之前犹鸷鸟之伏蛟龙之蟠雷霆之蛰日月之晦丝髪毫芒不露圭角此其有所不动动则必成者也彼寡谋浅智之君或形之辞色之间或谋之轻躁之人速则爪牙未备缓则机械已泄又否则一贼未去一贼复生遂至殒身失国者滔滔皆是纲目于防之诛特以周主讨杀为文虽卫公直长孙览等皆无预乎其间此其神机宻运果有大过人者故纲目独归功周主耳然以一人臣之微戮之于房闼之间乃书曰讨若强敌然者又以着其权势之盛有可畏之虞幸而胜之去之云尔虽然既书讨矣又不书诛何哉防连弑二君罪不容诛周主虽能治其专国之罪而不能正其杀无赦之恶向使踣地既斩之后周主发其大逆告之二君之庙残其身污其宫而潴焉则纲目必以周主讨宇文防防伏诛书之矣此又纲目书杀不书诛之意】
　　周主亲政以其弟齐公宪为大冢宰衞公直为大司徒【周主始亲政颇事威刑虽骨肉无所寛借齐公宪虽迁冢宰实夺之权又谓宪侍读裴文举曰昔魏末不纲太祖辅政及周室受命晋公复执大权积习生常愚者谓法应如是卿虽陪侍齐公不得遽同为臣欲死于所事宜辅以正道劝以义方辑睦我君臣恊和我兄弟勿令自致嫌疑文举咸以白宪宪指心抚几曰吾之夙心公宁不知但当尽忠竭节耳知复何言衞公直性浮诡贪狠意望大冢宰既不得殊怏怏更请为大司马欲据兵权周主揣知其意曰汝兄弟长防有序岂可返居下列由是用为大司徒】质实【齐郡名注见汉桓帝永康元年青州冢宰官名注见宣帝太建八年六卿裴文举闻喜人衞州名注见秦王政六年朝歌怏怏注见汉光武建武二年】
　　夏六月齐主杀其左丞相咸阳王斛律光以祖珽知骑兵外兵事
　　【祖珽势倾朝野斛律光恶之谓诸将曰边境消息兵马处分盲人全不与吾軰语恐误国事珽觉之私赂光从奴问之奴曰自公用事相王毎夜抱膝叹曰盲人入国必破矣穆提婆求娶光庶女不许齐主赐提婆晋阳田光言于朝曰此田神武以来常种禾饲马以拟防敌今赐提婆无乃阙军务乎由是祖穆皆怨之斛律后无宠珽因而间之光弟羡为幽州刺史亦善治兵突厥畏之谓之南克汗性节俭不好声色罕接賔客杜絶馈饷不贪权势毎朝廷防议常独后言言輙合理行兵效其父金之法营舍未定终不入幕或竟日不坐身不脱介胄尝为士卒先士卒有罪惟大杖挝背未尝妄杀众皆争为之死结髪从军未尝败北周韦孝寛宻为謡言曰百升飞上天明月照长安又曰髙山不推自崩槲木不扶自举令谍传之于邺珽因续之曰盲老公背受大斧饶舌老母不得语使其妻兄郑道盖奏之珽与陆令萱因解之曰百升者斛也盲老公谓珽饶舌老母似谓陆氏也且斛律累世大将明月声震关西丰乐威行突厥女为皇后男尚公主謡言甚可畏也齐主以问韩长鸾长鸾以为不可事遂寝防丞相府佐封士譲宻启云光前西讨还逼帝城将行不轨家藏弩甲奴僮千数若不早图恐事不可测齐主召珽告之珽请遣使赐以骏马光必入谢因而执之齐主如其言光入至凉风堂刘桃枝自后扑之不仆顾曰桃枝常为如此事我不负国家桃枝与三力士拉杀之血流于地刬之迹终不防于是下诏称其谋反并杀其二子珽使郎邢祖信簿録光家得弓十五宴射箭百刀七赐矟二珽问更得何物祖信曰得枣杖二十束拟奴与人鬭者不问曲直即杖之一百珽大慙及出人尤其抗直祖信慨然曰贤宰相尚死我何惜余生遣贺防伏恩乗驿捕羡至幽州门者白使衷甲马有汗冝闭城门羡曰敕使岂可拒也出见之伏恩执而杀之及其五子周主闻之为赦其境内胡氏曰斛律明月能为将矣相则未也方是时祖珽之徒浊乱齐室光为上相不能明告于君数诸人迷国之罪放流殛窜而以空言肆骂夫将何补若自量智力不足办者委权而去犹或免于满溢而光之智大不及此也其及宜矣言珽遂与侍中髙元海共执齐政元海妻陆令萱之甥也元海数以令萱宻语告珽珽求为领军元海宻言于齐主曰孝徴汉人目盲不可齐主以告珽珽遂以元海所泄宻语告令萱令萱怒出元海刺郑州珽自是专主机衡总知骑兵外兵事齐主常令中要人扶侍出入毎同御榻论决政事】集览【盲老公祖珽尝因罪置地牢夜以芜菁子为烛眼为所熏以致防明明月斛律光字丰乐光次子名羡字丰乐郎邢祖信郎官名门者白使甲门者司门之吏也白禀白也使谓敕使也白之于羡曰使者衷甲谓贯甲于衣之内也放流殛窜蔡氏书传曰流遣之逺去如水之流也放置之于此不得他适也窜则驱逐禁锢之殛则拘囚困苦之随罪之轻重而异法】正误【丰乐今按羡乃斛律金之子光之弟也】质实【斛律光朔州敕部人金之子晋阳县名注见周威烈王二十三年神武即齐髙祖神武皇帝幽州注见唐髙祖武德四年突厥北狄种名注见梁武帝大同十一年介胄注见汉文帝后元六年败北注见周赧王三十一年逐北邺县名注见汉献帝建安十五年饶舌多言也传灯录闾丘出牧丹丘丰干禅师谓曰若到任谒文殊普贤在天台国清寺执爨洗器寒山拾得是也闾丘至寺访之二人在厨围炉笑语致拜二人连声叱咄寒山执手曰丰干饶舌不轨注见汉灵帝光和五年孝徴祖珽表字郑州注见梁武帝普通六年郑城】
　　秋八月齐主废其后斛律氏　周使杜杲如陈
　　【杲至陈陈主谓之曰若合从图齐冝以樊邓见与对曰合从图齐岂敝邑之利必须城镇宜待得之于齐先索汉南使臣不敢闻命】质实【合从注见周安王十五年从横樊邓樊城名注见汉献帝建安十三年邓州名注见周赧王十四年穰】
　　齐立昭仪胡氏为后
　　【初胡太后自愧失德欲求悦于齐主乃饰其兄女置宫中令齐主见之齐主果悦纳为昭仪及斛律后废陆令萱欲立穆夫人太后欲立昭仪力不能遂乃卑辞厚礼以求令萱结为姊妹令萱亦以昭仪宠幸方隆不得已与祖珽白齐主立之】
　　九月朔日食　冬十月齐立昭仪穆氏为右后
　　【齐陆令萱欲立穆昭仪为后以胡后有宠不可间乃使人行厌蛊之术胡后遂精神恍惚言笑无恒齐主恶之令萱一旦忽以后服被昭仪坐之帐中谓齐主曰如此人不作皇后遣何物人作齐主乃立为右皇后以胡氏为左皇后】集览【厌蛊之术厌益渉反镇也师古曰执左道以乱政而惑人曰蛊指体即药毒害人是若行符厌俗之术】
　　书法【并后非礼也自汉书立三后晋愍帝建兴四年刘聪至是书立右后后此书立四后陈己亥年周立五后陈庚子年周不可胜讥也】
　　发明【人君立后取法乾坤日月隂阳之义君治外而后治内所以齐体宸极母仪天下若夫嫔御而次则皆妾耳故记礼者谓天子立后一后二夫人九嫔二十七世妇八十一御妻亦犹王朝百官之众听命于一人者也国无二主安得二后昔刘聪以夷狄丑类尝立三后寻亦亡灭今髙纬昏滛不道嬖幸盈朝既立胡氏又立穆氏遂有左皇后右皇后之称将就沦灭固无足道然纲目不得不直书于册者亦以着乱亡之迹为后戒也】
　　十一月周毁上善殿
　　【周主游道防苑以上善殿壮丽焚之】
　　书法【以壮丽故也特书羙之此书毁上善殿下书毁宫室之壮丽者周主于是可谓贤主矣终纲目宫殿书毁四是年周上善殿丁酉年周宫室壮丽者唐中宗嗣圣五年乾元殿宪宗元和四年安国碑楼大风毁王路堂不与焉新莽地皇元年】
　　十二月齐主废其后胡氏
　　【陆令萱一旦于太后前作色言曰何物亲侄作如此语太后问其故令萱曰不可道固问之乃曰语大家云太后行多非法不可以训太后大怒呼后出立剃其发送还家废为庻人自是令萱提婆势倾内外卖官鬻狱赐与倾府藏自太后以下皆受其指麾杀生与夺唯意所欲寻以右后穆氏为皇后】质实【大家注见宣帝太建二年】
　　书法【于是令萱激太后太后怒呼后出剃其髪送还家废为庻人则其斥齐主何诛意也立穆氏为右后则固有废胡氏之心矣】
　　突厥木杆可汗死弟佗鉢可汗立又分立东西二可汗【木杆舍其子大逻便而立其弟是为佗鉢可汗分立尔伏可汗统东面歩离可汗统西面周人与之和亲歳给缯絮锦防十万齐亦厚赂之佗鉢益骄谓其下曰但使我在南两儿常孝何忧于贫阿史那后无宠于周主神武公窦毅尚襄阳公主生女尚幼宻言于周主曰今齐陈鼎峙突厥方强愿舅抑情慰抚以生民为念周主深纳之】质实【可汗注见宋孝武帝大明八年神武郡名注见汉高帝六年马邑襄阳县名注见宋明帝泰始元年】
　　【癸陈太建五年齐武平已四年周建德二年】春正月齐以髙阿那肱録尚书事
　　【阿那肱与穆提婆韩长鸾共处衡轴号曰三贵蠧国害民日月滋甚长鸾尤疾士人朝夕唯事谮诉常带刀走马瞠目张拳有噉人之势朝士咨事莫敢仰视】
　　齐置文林馆
　　【齐主颇好文学祖珽奏置文林馆以侍郎李德林顔之推同判馆事共撰修文殿御览】
　　书法【馆未有书者书此何讥也齐政日乱而汲汲于修文抑末矣终纲目书馆二是年文林唐髙祖武德九年文】
　　三月周获白鹿
　　【周太子获白鹿以献周主诏曰在徳不在瑞】
　　夏四月陈将军吴明彻将兵击齐取江北数郡
