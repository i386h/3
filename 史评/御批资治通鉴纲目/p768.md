<!-- { "loadSidebar": true } -->
　　发明【方书范延光反继书张从賔反未防又书符彦饶反是何反者之多且易也投降卖国以利诱人得既以此失亦以此晋之所以不即亡者亦幸焉耳备书于防其为后戒岂不明防】
　　晋杨光逺败魏兵杜重威等克汜水张从賔伏诛【冯晖孙鋭引兵至六明镇光逺引之度河半度而击之晖鋭众败多溺死晖鋭走还杜重威侯益引兵至汜水遇张从賔众万余人与战俘斩殆尽遂克汜水从賔走渡河溺死获其党张延播继祚送大梁斩之灭其族史馆脩撰李涛上言张全义有再造洛邑之功乞免其族乃止诛继祚妻子涛回之族曾孙也范延光知事不济归罪于孙鋭而族之遣使奉表待罪不许】质实【六明镇未详处所汜水县名注见秦庄襄王元年成臯俘斩注见梁武帝大通元年】
　　书法【走而溺也书伏诛何恶从賔也从賔本击延光乃为所诱而反至杀皇子二人其罪大矣故正其罪书伏诛】
　　晋安州乱讨平之
　　【安州指挥使王晖杀节度使周瓌自领军府欲俟延光胜则附之败则渡江奔吴晋遣上将军李金全将千骑如安州廵检许赦王晖晖大掠安州将奔呉部将胡进杀之】质实【安州注见周世宗顕徳六年安陆大掠释名掠力酌反刧取财物也】
　　吴徐诰杀其主之弟歴阳公蒙
　　【蒙知吴将亡杀守卫军使王宏以徳胜节度使周本吴之勲旧引二骑诣庐州欲依之本将见之其子祚固谏本怒曰我家郎君来何为不使我见祚合扉不聼本出使人执蒙送江都徐诰遣使杀之侍卫军使郭悰杀蒙妻子于和州诰归罪于悰贬之】质实【徳胜节度未详沿革庐州注见汉景帝五年庐江和州注见汉冲帝永嘉元年歴阳歴阳县名注同上年】
　　吴徐诰称帝国号唐奉吴主为让皇
　　【吴司徒王令谋老病或劝之致仕令谋曰齐王大事未毕吾何敢自安病亟力劝徐诰受禅吴主下诏禅位于齐李徳诚等复诣金陵帅百官劝进宋齐丘不署表九月令谋卒十月齐王诰即帝位于金陵国号唐遣丞相玠奉册诣吴主称受禅老臣诰谨拜稽首上尊号曰髙尚思古让皇宴羣臣天泉阁李德诚曰陛下应天顺人惟齐丘不乐因出齐丘止徳诚劝进书唐主执书不视曰子嵩三十年旧交必不相负加齐丘大司徒齐丘以不得预政事心愠怼闻制词云布衣之交抗声曰臣为布衣时陛下为刺史今日为天子可不用老臣矣还家请罪唐主手诏谢之亦不改命久之齐丘不知所出乃更上书请迁让皇于他州及斥逺吴太子琏絶其昬唐主不从立王后宋氏为皇后以景通为吴王更名璟赐杨琏妃号永兴公主妃闻人呼公主则流涕而辞】质实【致仕注见唐徳宗贞元二十一年齐王谓徐知诰子嵩宋齐丘表字永兴一统志云古地名春秋时属楚秦属南郡汉属江夏郡三国吴析置新阳县隋改富川县又改永兴县唐属鄂州宋置永兴军寻改为兴国军元陞为兴国路○本朝初改兴国府后降为州省未兴县入焉改属武昌府】
　　书法【废主书废恒也朱全忠书奉责唐之臣子耳此其亦书奉何恕知诰也曷为恕之号为让皇固不可以废言也自宋以来唐酅公外废主无不书弑者而吴主独以卒书五季之世仅而有此固纲目之所幸也故从书奉然吴实列国称皇非名也自是止以故吴主书之】
　　晋安逺节度使李金全杀其中门使贾仁沼
　　【金全以亲吏胡汉筠为中门使汉筠贪猾残忍聚敛无厌晋主闻之以防吏贾仁沼代之且召汉筠汉筠惧劝金全以异谋金全故人厐令图屡谏汉筠夜遣壮士逾垣灭令图之族又毒仁沼舌烂而卒汉筠遂与推官张纬相结以謟惑金全金全爱之弥笃】
　　书法【杀仁沼者胡汉筠也书金全何金全好謟纵而不问则非自杀之一间耳纲目澄源正本特书罪之】
　　契丹改号辽
　　【是嵗契丹改元防同国号大辽公卿庶官皆仿中国参用中国人以赵延夀为枢密使寻兼政事令】书法【蛮夷自改号不书此其书何契丹尝书称帝改元矣书改号可也然是后有事仍书契丹纲目终外之】
　　发明【春秋吴楚之君书其卒不书其葬者所以避其号也契丹是时改国号辽盖欲与中国等耳然纲目虽纪其改号之始继是亦止以契丹书之正以存其本种之名不使得与中国并也其防严矣】
　　【戊晋天福三年○蜀广政元戌年　是嵗凡五国三镇】春正月日食
　　书法【不书晦朔先后日也据梁武帝普通元年终纲目书正月日食三十七食于朔者二十八食于晦者二不书晦朔者七详汉惠帝七年舍是无书正月食者矣】
　　○唐徳胜节度使周本卒
　　【本以不能存吴愧恨而卒】
　　书法【本心乎吴者也官书唐何咎本也本不忘吴忠矣而受制于其子亦既请行册命又劝进焉书曰唐徳胜节度权不足也纲目于五代卒小国臣十有三详五代唐乙酉年录才也而本则不能无讥矣】
　　二月晋诏求直言
　　【左散骑常侍张允上駮赦论以为帝王遇天灾多肆赦谓之脩徳昔有二人坐狱遇赦则曲者幸免直者衔寃寃气升闻乃所以致灾非所以弭灾也诏褒之晋主乐闻谠言诏百官各上封事置详定院以考之无取者留中可者行之数月应诏者无十人复降御札趣之河南奏脩洛阳宫諌议大夫薛融諌曰今宫室虽经焚毁犹侈于帝尧之茅茨所费虽寡犹多于孝文之露台请俟海内平宁营之未晚诏褒纳之】集览【上駮注见汉明帝永平八年駮议又注见唐文宗太和八年封駮留中留所言于宫中而不报帝尧之茅茨史记太史公自序尧之有天下也堂髙三尺土阶三等茅茨不剪采椽不刮索隐曰此韩子之文也正义曰以茅覆屋曰茨孝文之露台孝文帝尝欲作露台召匠计之直百金上曰百金中人十家产也何以台为】
　　书法【乙未尝书唐诏开言路矣于是复见五季之世而有此举书嘉之也终纲目书求言五开言路一诏言事四诏极言三诏陈过失二诏上封事一详汉宣帝地节三年】
　　三月晋禁民作铜器
　　【初唐世天下铸钱有三十六冶防乱以来皆废絶钱日益耗民有销钱为铜器故禁之】
　　晋制诸州奏补将校员数
　　【中书舍人李详上书曰十年以来赦令屡降诸道职掌皆许推恩而藩方荐论动逾数百乃至优伶奴仆初命则至银青阶被服皆紫袍象笏名器僭滥贵贱不分请自今诸道节度州聼奏朱记大将以上十人他州止聼奏都押牙都虞孔目官而已从之】集览【节度州上州也置节度使】质实【都虞官名注见唐髙祖武徳六年】
　　夏五月唐主诰迁故吴主于润州
　　【吴譲皇固请徙居李徳诚等亦亟以为言五月唐主改润州牙城为丹阳宫徙让皇居之或献毒酒方于唐主唐主曰犯吾法者自有常刑安用此为羣臣争请改府寺州县名有吴及杨者判官杨嗣请更姓羊徐玠曰陛下自应天顺人事非逆取而謟邪之人専事更改或非急务不可从也唐主然之】质实【润州注见晋成帝咸和三年京口】
　　书法【斥名何罪诰也曷为罪之吴主之在江都于金陵未害也而必迁之纲目所不予也故以逆辞书迁】
　　晋制民垦田三年外乃聼徭役
　　【金部郎中张铸奏乡村浮户种木未盈十年垦田未及三顷似成生业已为县司收供徭役责之重赋威以严刑故不免捐功舍业更思他适乞自今民垦田及五顷以上三年外乃聼县司徭役从之】
　　秋七月晋作受命寳
　　【以受天明命惟徳允昌为文】
　　八月晋上尊号于契丹
　　【上尊号于契丹主及太后以冯道左仆射刘昫为册礼使契丹主大悦晋主事契丹甚谨奉表称臣谓契丹主为父皇帝毎契丹使至即于别殿拜受诏敕嵗输金帛三十万之外吉凶庆吊嵗时赠遗相继于道乃至太后元帅太子诸王大臣皆有赂遗小不如意輙来责让多不逊语朝野咸以为耻而晋主事之曽无倦意然所输金帛不过数县租赋其后契丹主屡止晋主上表称臣但令为书称儿皇帝如家人礼初契丹主既得幽州命曰南京以唐降将赵思温为留守思温子延照在晋晋主以为祁州刺史思温密令延照言虏情终变请以幽州内附晋主不许】质实【幽州注见唐髙祖武徳四年祁州注见唐中宗嗣圣八年义丰】
　　书法【契丹尝书改号辽矣不书辽何外之也其后虽行朝贺礼行入阁礼纲目终外之】
　　契丹遣使如唐
　　【契丹遣使诣唐宋齐丘劝唐主厚贿之俟至淮北潜遣人杀之欲以间晋】
　　九月范延光复降于晋晋以为天平节度使
　　【杨光逺奏冯晖来降言范延光食尽穷困时光逺攻广晋嵗余不下晋主以师老民疲遣内职朱宪入城谕范延光许移大藩曰若降而杀汝白日在上吾无以享国延光曰主上重信云不死则不死矣乃撤守备九月遣牙将奉表待罪诏释之光逺表乞入朝制以延光为天平节度使仍赐铁劵将佐皆除防团刺史牙兵皆升为侍卫亲军初河阳行军司马李彦珣邢州人也父母在乡里未尝供馈后与张从賔同反败奔广晋延光使登城拒守光逺访获其母置城下以招之彦珣引弓射杀之至是得为坊州刺史近臣言彦珣杀母恶逆不可赦晋主曰赦令已行不可改也司马公曰治国者固不可无信然彦珣之恶三灵所不容晋髙祖赦其叛君之愆治其杀母之罪何损于信哉】质实【广晋县名注见汉后主延熈十七年大名天平节度注见汉献帝兴平元年东平鐡劵注见唐中宗嗣圣十六年河阳军名注见唐昭宣帝天祐二年邢州注见楚义帝元年襄国坊州注见唐肃宗上元元年】
　　书法【予反正也去年尝上表待罪不许矣于是而降故书复纲目予反正故是后致仕书致仕杀具官书杀】
　　发明【降则书降何复之有言复则见其反覆叛乱既叛复降耳从而爵之晋之无政抑可知矣交贬之也】
　　晋以杨光逺为天雄节度使
　　冬十月契丹加晋主尊号
　　书法【乾元之防书上皇加帝尊号帝复上上皇尊号父子辞也彼契丹尔晋主以父事之纲目于晋主书上契丹书加所以着其父事之实为中国悲也】
　　发明【晋于契丹则书上尊号契丹于晋则书加尊号中国屈于夷狄足上首下至是极矣纲目书此盖亦有不得已焉者可哀也哉】
　　晋以汴州为东京开封府东都为西京质实【东都注见秦荘襄王元年三川】
　　【晋主以大梁舟车所防便于漕运故徙都之】
　　晋停兵部尚书王权官
　　【晋主遣权使契丹谢尊号权耻之谓人曰吾老矣安能向穹庐屈膝乃辞以老疾晋主怒停权官】质实【穹庐谓契丹注见汉成帝绥和元年】
　　书法【书予权也于是权耻屈膝辞使不行虽谪荣矣故特书之】
　　晋枢密使桑维翰罢
　　【初郭崇韬既死宰相罕有兼枢密使至是维翰李崧兼之宣徽使刘处让及宦官皆不悦杨光逺围广晋处让数以军事衔命往来光逺奏请多逾分维翰独以法裁折之光逺有不平语处让曰是皆执政之意光逺由是怨执政范延光降光逺密表论执政过失晋主不得巳罢崧维翰而以处让代之】
　　交州乱汉主龚遣其子操将兵攻之败死
