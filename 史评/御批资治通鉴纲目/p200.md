<!-- { "loadSidebar": true } -->
　　【特留洛阳王涣密县卓茂二祠】质实【一统志云王涣郪人桓帝时累官洛阳令为政得寛猛之宜及卒百姓追思为之立祠卓茂宛人王莽时为密令教化大行光武即位徴为太傅及卒诏立祠祀之】
　　夏五月太尉秉卒以刘瑜为议郎
　　【秉清白寡欲尝称我有三不惑酒色财也秉既没所举贤良刘瑜乃至上书言中官不当裂土爵嬖女冗食伤生费国第舎增多穷极竒巧掘山攻石促以严刑州郡考事公行赇赂民愁郁结去入贼党官輙诛讨贫民或贾首级要赏父兄相代残身妻孥相视分裂陛下又好微行近习之家宾客市买因此暴纵惟陛下开广谏道博观前古逺佞邪之人放郑卫之声则政致和平矣诏问灾咎之证执政者欲令瑜依违其辞乃更防以他事瑜对愈切拜为议郎】集览【依违其辞依违两可无所操决也周公世家叙传曰依之违之周公绥之是已】质实【刘瑜广陵人】
　　书法【秉不书姓缺也纲目两汉诸臣卒不书姓者恒称也秉清白忠贞有大臣节不当止从恒称故知其缺也】
　　桂阳贼攻零陵度尚击斩之考异【此攻字亦当作防击字亦当作讨桂阳贼胡兰等攻零陵太守陈球固守掾史白球遣家避难球怒曰太守分国虎符受任一邦岂顾妻孥而沮国威乎复言者斩乃大木为弓羽矛为矢引机发之多所杀伤贼激流灌城球輙于内因地埶反决水淹贼相拒十余日不能下时度尚徴还诏以为中郎将讨击斩之复以尚为荆州刺史余党南走苍梧交阯刺史张磐击破之贼复还入荆州尚惧为己负乃伪言苍梧贼入州界于是徴磐下廷尉防赦磐不肯出曰磐实不辜赦无所除如以茍免永受侵辱乃徴尚靣对辞穷受罪以先有功原之】集览【引机发之引开弓也主发谓之机呉越春秋横弓着臂施机设枢注释名弩柄曰臂钩曰牙牙外曰郭郭下有县刀合而名之曰机言机巧也亦言如门戸之枢机开阖有节】质实【陈球下邳人】
　　段颎击西羌破之
　　【段颎击破西羌进兵穷追展转山谷自春及秋无日不战虏遂败散斩首二万获数万人降万余落封都乡侯】
　　秋七月以陈蕃为太尉
　　【蕃让于太常胡广议郎王畅弛刑徒李膺不许畅龚之子也尝为南阳太守奋厉威猛大姓有犯或使吏发屋伐树堙井夷灶功曹张敞諌曰发屋伐树将为严烈虽欲惩恶难以闻逺恳恳用刑不如行恩孳孳求奸未若礼贤舜举臯陶不仁者逺化人在德不在用刑畅深纳其言更崇寛政教化大行】集览【弛刑徒注见光武建武二十六年】质实【王畅山阳髙平人李膺颍川襄城人舜举臯陶不仁者逺论语之文】
　　八月初敛田亩税钱
　　书法【初者何志始也纲目重取民毎谨书之是故髙帝为筭赋则书初武帝酒酟则书初桓帝敛田亩税钱则书初晋孝武增民税米则书初唐定租庸调则书初德宗作两税则书始行间架陌钱则书初税茶则书初皆谨其始取民也详汉初戊戌年】
　　○九月地震○立贵人窦氏为皇后
　　【采女田圣有宠帝将立以为后时窦融之孙武有女亦为贵人陈蕃及司应奉皆以田氏卑微窦氏良家争之甚固帝不得已立窦氏拜武为特进封槐里侯】质实【槐里县名注见元帝永光元年窦武平陵人】
　　以李膺为司校尉
　　【陈蕃数言李膺冯绲刘祐之枉请加原宥诚辞恳切以至流涕帝不聼应奉上疏曰夫忠贤武将国之心膂立政之要记功忘失绲前讨蛮荆均吉甫之功祐数临督司有不吐茹之节膺着威幽并遗爱度辽今三垂蠢动王旅未振乞原膺等以备不虞书奏乃悉免其刑久之李膺复拜司校尉时小黄门张让弟朔为野王令贪残无道畏膺威严逃还京师匿于兄家合柱中膺率吏卒破柱取朔付狱受辞毕即杀之让诉寃帝召膺诘之对曰昔仲尼为鲁司冠七日而诛少正卯今臣到官已积一旬私惧以稽留为愆不意获速戾之罪自知衅责死不旋踵乞留五日尅殄元恶退就鼎镬始生之愿也帝顾让曰女弟之罪司何愆自此诸宦官皆鞠躬屏气休沐不敢出宫省帝问其故并叩头泣曰畏李校尉时朝廷日乱纪纲頺弛而膺独持风裁以声名自髙士有被其容接者名为登龙门云】集览【均吉甫之功言冯绲之功与吉甫之功同也诗六月篇文武吉甫万邦为宪注吉甫尹吉甫也有文有武宪法也笺云吉甫此时大将也不吐茹之节诗烝民篇维仲山甫柔亦不茹刚亦不吐笺云柔犹濡毳刚坚彊也刚柔之在口或茹之或吐之喻人之于敌彊弱维仲山甫则不然遗爱度辽爱惠也永夀二年李膺为度辽将军到邉羌胡即畏服膺以先所掠男女悉送还之三垂蠢动三垂三方边垂也杜预曰垂是逺外之名蔡氏书传曰蠢动也蠢蠢然无知之貌合柱夹壁也诛少正卯注见顺帝永建二年风裁风者雷厉风飞之谓裁才代反能鉴别也】质实【野王县名注见周赧王五十六年尹吉甫江阳人周宣王时为大将北伐玁狁有功诗人美之曰文武吉甫万邦为宪仲山甫周宣王之臣尹吉甫作诗美之】
　　以刘寛为尚书令质实【刘寛华隂人司徒﨑之子】
　　【寛歴典三郡温仁多恕虽在仓卒未尝疾言遽色吏民有过但用蒲鞭罚之示辱而已终不加苦有功善推之于下有灾异则引躬自责每见父老慰以农里之言少年勉以孝弟之训人皆恱而化之】
　　【丙午】九年春正月朔日食诏举至孝
　　【太常赵典所举至孝荀爽对防曰昔者圣人建天地之中而谓之礼礼者所以兴福祥之本止祸乱之源也众礼之中昏礼为首阳性纯而能施隂体顺而能化以礼济乐节宣其气故能丰子孙之祥致老夀之福及三代之季淫而无节阳竭于上隂隔于下故周公之戒曰时亦罔或克夀传曰截趾适屦孰云其愚何与斯人追欲丧躯诚可痛也臣切闻后宫采女六千侍使复在其外空赋不辜之民以供无用之女百姓困穷于外隂阳隔塞于内故感动和气灾异屡臻臣愚以为诸未幸御者一皆遣出使成配合此诚国家之大福也诏拜郎中】集览【时亦罔或克夀书无逸自时厥后亦罔或克夀注殷自中宗髙宗祖甲之后即君位者生则逸豫惟耽乐之从伐性防生故无能夀考者】正误【截趾适屦孰云其愚集览无注○今按截趾适屦孰云其愚何与斯人追欲防躯皆所引之辞适犹称也就也言屦小而截趾以就之犹未足为愚何如贪逐淫欲以防其躯之人其愚尤甚于截趾也】质实【赵典成都人戒之子荀爽颍川颍隂人】
　　司豫州饥集览【应劭曰汉置司治河南豫州治谯】
　　【死者十四五】
　　以皇甫规为度辽将军
　　【规欲求退数上病不见聼防友人防至规越界迎之因令客密告并州刺史胡芳言规擅逺军营当急举奏芳曰威明欲避第仕涂故激发我耳吾当为朝廷爱才何能申此子计耶遂无所问】集览【数上病数频也上病犹言称病汉书谢病是也威明欲避第仕涂威明皇甫规字也谓规意欲退归第宅避仕宦之涂】
　　夏四月河水清
　　书法【清于桓世其为不祥也审矣纲目书河清二皆乱季也自汉桓延熹九年至髙齐壬午年近四百年尔则千年一清之说亦不足信矣】
　　○帝亲祠老子于濯龙宫
　　【以文罽为坛饰淳金扣器设华葢之坐用郊天乐】集览【文罽文采色也罽居例反西胡毳布也织毛为之若今毼及氍毹之类扣器扣音口说文以金饰器之口华葢晋天文志天皇大帝上九星曰华葢所以蔽覆大帝之座故天子之华葢法而作之崔豹古今注黄帝与蚩尤战于鹿常有五色云气金枝玉叶止于帝上因作华盖又一说注见晋穆帝永和三年】
　　书法【亲祠何不当亲者也故文帝祠五帝庙书亲武帝祠灶书亲桓帝祠老子书亲皆不当亲而亲者也】
　　六月南匈奴乌桓鲜卑防掠九郡○秋七月诸羌复反○复以张奂为防匈奴中郎将督幽并凉州○杀南阳太守成瑨太原太守刘瓆捕司校尉李膺太仆杜密部党二百余人下狱遂防免太尉蕃
