<!-- { "loadSidebar": true } -->
　　【初敞为山阳太守时胶东盗贼起敞自请治之拜胶东相明设购赏传相斩捕国中遂平王太后数出游猎敞谏曰礼君母出门则乘辎軿下堂则从傅母今以田猎纵欲为名于以上闻亦未宜也太后乃不复出京兆自赵广汉诛后更黄霸等数人不称职长安多盗上以问敞敞以为可禁乃以为京兆尹敞求得偸盗酋长数人召见责问令致诸偸以自赎一日得数百人穷治行法由是市无偸盗敞赏罚分明而时时越法有所纵舍本治春秋以经术自辅不纯用诛罚以此能自全朝廷有大议引古今处便宜公卿皆服会西羌兵起敞以羌虏虽破民无余积请令有罪者入谷边郡赎罪萧望之等议以为民函阴阳之气有仁义欲利之心在敎化之所助尧不能去民欲利之心而能令其不胜好义也桀不能去民好义之心而能令其不胜好利也尧桀之分在于义利而已道民不可不愼也今令民以粟赎罪是贫富异刑而法不一也贫人父兄囚执为子弟者将不顾死亡以赴财利以求救之一人得生十人以防政敎一倾恐不可复古者藏于民不足则取有余则与今有边役民失作业虽户赋口敛以赡其困乏百姓莫以为非故金布令甲曰边郡数被兵离饥寒夭絶天年父子相失令天下共给其费固为军旅卒暴之事也天汉四年尝使死罪入钱减罪一等豪彊请夺至为盗贼吏不能禁故曰不便时亦以转输畧足相给遂不施敞议】集览【金布令甲顔师古曰金布者令之篇名其上有府库金钱布帛事令其先后故有令甲令乙令丙甲者前帝第一令也离饥寒离与罹同】质实【山阳郡名注见成帝河平二年胶东国名注见景帝三年】
　　【辛酉】二年春二月凤皇露降集京师赦
　　书法【于是书凤皇四而书赦者三矣书露始此纲日书露降二是年光武中元元年】
　　○夏五月赵充国振旅而还秋羌斩杨玉以降置金城属国以处之
　　【赵充国奏言羌本可五万人除斩降溺饥死定计遗脱不过四千人羌靡忘等自诡必得请罢屯兵奏可充国振旅而还所善浩星赐迎说曰众人皆以破羌彊弩出击虏以破坏然有识者以为虏埶穷困兵虽不出必自服矣将军卽见宜归功于二将军如此计未失也充国曰吾年老矣爵位已极岂嫌伐一时事以欺明主哉兵势国之大事当为后法老臣不以余命壹为陛下明言兵之利害卒死谁当复言之者卒以其意对丄然其计罢遣辛武贤归酒泉充国复为后将军秋羌若零等共斩杨玉首帅四千余人降初置金城属国以处降羌】集览【定计遗脱计度其所遗得脱之人靡忘等自诡必得靡忘羌豪名诡责也自以为忧责言此四千人必可得归汉振旅杜预曰振整旅众也出曰治兵卑者在前尊者在后入曰振旅尊者在前卑者在后谷梁传出曰治兵习战也入曰振旅习战也释云治兵振旅皆云习战者周礼仲秋敎治兵仲春敎振旅出入防贱虽殊同是敎战之法也又一说注见晋愍帝建兴四年所善浩星赐浩星复姓也名赐与充国相厚善破羌破羌将军辛武贤彊弩彊弩将军许延寿即见句絶谓朝见时不以余命言不惜余残之命卒死是一句卒读曰猝忽也】
　　书法【书军还多矣未有书振旅而还者书振旅而还特笔也其特笔何嘉全师也先零之叛防羌助之武贤请先击防羌充国则请降以威信先零旣走充国徐行驱之降者旣多然后请罢骑兵屯田以待其敝凡三上奏卒得所请及是还师不亡一镞而靡忘竟斩杨玉以降眞所谓万全之师矣特书振旅而还所以深嘉充国也终纲目一书而已矣】
　　发明【前书罢兵屯田此书振旅而还则见西羌之平非穷追极讨之功明矣充国之为将如此非老成厚重者能之乎】
　　秋九月司校尉盖寛饶自刭北阙下
　　【初寛饶为卫司马故事卫司马见卫尉拜谒常为卫官繇使市买寛饶案旧令揖官属不受私使躬行士卒庐舍视其起居饮食病者拊循临问甚有恩及嵗代数千人请复留一年以报寛饶厚徳上嘉之擢司校尉寛饶刚直公清刺举无所避然深刻好刺讥数犯上意时方用刑法任中书官寛饶奏封事曰方今圣道浸微儒术不行以刑余为周召以法律为诗书又引易传言五帝官天下三王家天下家以传子孙官以传贤圣书奏上以为寛饶怨谤下其书执金吾议以为寛饶防意欲求禅大逆不道諌大夫郑昌上书讼寛饶曰臣闻山有猛兽藜藿为之不采国有忠言奸邪为之不起寛饶居不求安食不求饱进有忧国之心退有死节之义上无许史之属下无金张之托直道而行多仇少与上书陈事有司劾以大辟臣幸得从大夫之后官以谏为名不敢不言上竟下寛饶吏寛饶引佩刀自刭北阙下众庶莫不怜之】集览【盖寛饶盖姓也广韵注古盍反字书作案旧令揖句絶案据旧时律令止揖而不拜刺举刺七赐反讯也举劾也礼秋官司刺注刺杀也三讯罪定则杀之任中书官本作任中书宦官故下文云以刑余为周召以刑余为周召宦官刀锯之余也今以宦官居周公召公之位故云记曲礼刑人不在君侧易易周易也传解说经义者孔頴逹曰凡书非正经者谓之传执金吾注见武帝太初元年又一说注见光武建武十二年许史许广汉史高皆有外戚之恩金张金曰防张安世皆托在近狎多仇少与仇怨与党也】质实【盖寛饶魏郡人郑昌泰山刚人】
　　书法【于是上下寛饶吏寛饶自刭其不书下之吏何甚寛饶也曷为甚之寛饶谓刑余为周召可也而语及官天下则非所宜言矣若是而自杀焉罪不专在上也故赵韩杨皆书杀而寛饶书自刭纲目之权衡审矣】
　　匈奴虚闾权渠单于死握朐鞮单于立日逐王先贤掸来降以郑吉为西域都护
　　【匈奴虚闾权渠单于始立黜颛渠阏氏阏氏卽与右贤王屠耆堂私通单于死阏氏立右贤王为握朐鞮单于虚闾权渠子稽侯狦旣不得立亡归妻父乌禅幕日逐王先贤掸素与握衍朐鞮有隙卽率其众降汉使人至渠黎与郑吉相闻吉发诸国五万人迎之将诣京师吉威震西域遂并护车师以西北道故号都护都护之置自吉始于是中西域而立幕府治乌垒城去阳关二千七百余里督察乌孙康居等三十六国动静冇变以闻汉之号令班西域矣】集览【屠耆堂右贤王之名也屠耆注见隋焬帝大业三年握衍朐鞮单于之号卽名屠耆堂者朐音劬鞮丁奚反稽矦狦后为呼韩邪单于也稽古奚反狦音册乌禅幕西域小国禅音蝉日逐王史炤曰卽如休屠王浑邪王之称先贤掸日逐王名掸音纒中西域而立幕府正义曰中竹仲反幕府注见秦王政三年莫府】正误【中西域而立幕府今按中如字孟子中国而授孟子室朱子注当国之中也又中天下而立】质实【乌孙西域国名注见武帝元狩元年】
　　乌孙昆弥翁归靡死狂王泥靡立
　　【初翁归靡愿以汉外孙元贵靡为嗣复尚主诏下其议萧望之以爲乌孙絶域变故难保不可许天子重絶故业许之使常惠送公主未出塞翁归靡死其兄子泥靡自立惠上书愿畱少主炖煌自至乌孙责让不立元贵靡还迎少主事下公卿望之复以为乌孙持两端无坚约令少主以元贵靡不立而还信无负于四夷少主不止繇役将兴天子从之】集览【重絶故业重难也业事也已然曰业故业谓先尝以公主嫁乌孙今难絶之也】
　　【壬戍】三年春三月丞相高平矦魏相卒质实【髙平县名注见光武帝建武元年安定郡】
　　【諡曰宪】
　　夏四月以丙吉为丞相
　　【吉上寛大好礼让掾吏有罪辄与长休告务掩过善终无所案曰以公府而有案吏之名吾窃陋焉后人因以为故事尝出逄羣鬬死伤不问逄牛喘使问逐牛行几里矣或讥吉失问吉曰民鬬京兆所当禁宰相不亲小事非所当问也方春未可热恐牛近行用暑故喘此时气失节三公调隂阳职当忧时人以为知大体】集览【长休告休沐注见昭帝始元四年赐告注见武帝建元六年方春未可热本传作方春少阳用事未可大热用暑用因也】
　　秋七月以萧望之为御史大夫○八月益小吏俸【诏曰吏不廉平则治道衰今小吏皆勤事而俸禄薄欲无侵渔百姓难矣其益吏百石已下俸十五】集览【浸渔言掊克其民若渔猎然】
　　书法【劝廉也帝于是可谓知本矣故书美之终纲目书増俸四是年成帝绥和二年光武建武二十六年丁亥年□而益小吏者二是年成帝绥和二年】
　　以韩延寿为左冯翊
　　【始延寿为颍川太守承赵广汉之后俗多怨讐延寿敎以礼让召故老与议定嫁娶防祭仪品略依古礼不得过法百姓遵用其敎卖偶车马下里伪物者弃之市道黄霸代之因其迹而大治延寿所至必聘其贤士以礼待用广谋议纳谏诤表孝弟有行修治学宫春秋乡射陈钟鼓管弦盛升降揖让及都试讲武设斧钺旌旗习射御之事治城郭收赋租先明布告其日以期防为大事吏民敬畏趋乡之又置正五长相率以孝弟不得舍奸人闾里阡陌有非常吏辄闻知奸人莫敢入界其始若烦后吏无追捕之苦民无棰楚之忧皆便安之接待下吏恩施甚厚而约誓明或欺负之者延夀痛自劾责吏闻者自伤悔或自刺死为东郡太守三岁令行禁止断狱大减由是入为冯翊行县至高陵民有昆弟讼田延寿大伤之曰幸得备位为郡表率不能宣明敎化至令民有骨肉争讼使贤长吏啬夫三老孝弟受其耻咎在冯翊当先退是日移病入卧传舍闭閤思过一县莫知所为令丞以下亦皆自系待罪于是讼者宗族传相责让此两兄弟深自悔自髠肉袒谢愿以田相移终死不敢争郡中歙然相敕厉恩信周徧二十四县莫复以辞讼自言者推其至诚吏民不忍欺绐】集览【卖偶车马下里伪物偶车马者防祭所用之仪也下里伪物者下贱乡里假伪之物也卖此等者皆自以无用而弃之市道也案史记汉武帝本纪以木耦马代驹索隐曰耦一作偶音寓孟康曰寓寄龙形于木姚察云寓假也以言假木龙马一驷非寄寓龙马形于木也春秋乡射汉官仪曰春三月秋九月习乡射礼皆使大学生详见礼记射义都试顔师古曰总阅试习武备也期防顔师古曰犹言程限移病注见昭帝元凤元年移病卧传相传音转下同歙然歙许及反歙气也】质实【东郡注见光武建武八年高陵县名注见周赧王四十九年肉袒注见平帝本始二年】
　　【癸亥】四年春二月赦
　　【亦以凤皇露降集京师也】
　　夏四月赐颍川太守黄霸爵关内侯
　　【霸在郡八年政事愈治是时凤皇神爵数集郡国颍川尤多于是赐爵关内侯黄金百斤秩中二千石而颍川孝弟有行义民三老力田皆以差赐爵及帛后数月征霸为太子太傅】集览【秩中二千石注见地节三年】质实【頴川郡名注见灵帝中平元年】
　　冬十月凤凰集杜陵质实【杜陵注见本始三年】○河南太守严延年弃市
