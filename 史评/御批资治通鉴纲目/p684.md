<!-- { "loadSidebar": true } -->
　　【初以志诚为吏部尚书志诚怒不得仆射留官告使朝廷不得已加志诚仆射别遣使慰谕之杜牧愤河朔三镇之桀骜而朝廷议者专事姑息乃作罪言曰上防莫如先自治中防莫如取魏最下防为浪战不计地势不审攻守是也又伤府兵废壊作原十六卫曰贞观中内以十六卫蓄养戎臣外开折冲果毅府五百七十四以储兵伍有事则戎臣提兵居外无事则放兵居内其居内也富贵恩泽以奉养之所部之兵散舎诸府三时耕稼一时治武籍藏将府伍散田亩力解势破人人自爱虽有蚩尤为帅亦不可使为乱耳及其居外也縁部之兵被撽乃来斧钺在前爵赏在后飃暴交捽岂暇异畧虽有蚩尤为帅亦无能为叛也自贞观至于开元百三十年间戎臣兵伍未始逆簒此大圣人所以柄统轻重制鄣表里圣算神术也至于开元末愚儒请罢府兵武夫请搏四夷于是府兵内铲边兵外作尾大中干成燕偏重而天下掀然根萌烬燃矣葢兵居外则叛居内则簒使外不叛内不簒其置府立卫乎近代以来为将者率皆市儿辈多赍金玉负倚幽隂折劵受质而得之絶不识礼义之教复无慷慨之气其强杰愎悖者则挠削法制斩族忠良力一势便罔不为宼其隂泥巧狡者亦能家算口敛委于邪幸由卿市公去郡得都四履所治指为别馆是以天下兵乱不息齐人干耗靡不由是矣呜呼文皇帝十六卫之防其谁原而复之乎又作战论曰河北视天下犹珠玑也天下视河北犹四支也河北气俗浑厚果于战耕加以土息徤马便于驰敌是以出则胜处则饶不窥天下之产自可封殖亦犹大农之家不待珠玑然后以为富也国家无河北则精甲鋭卒良弓徤马无有也河东盟津滑台大梁彭城东平尽宿厚兵不可他使六镇之师低首仰给咸阳西北戎夷大屯赤地尽取始能应费四支尽解头腹兀然其能以是乆为安乎诚能治其五败则一战可定四支可生战士离落兵甲钝弊是不搜练之过其败一也百人荷戈千夫仰食此不责实之过其败二也小胜则张皇邀赏贵极富溢则不肯搜竒出死以勤于我此厚赏之过其败三也多丧兵士跳身而来回视刀锯气色甚安此轻罚之过其败四也大将兵柄不得自专恩臣敕使迭来挥之愰骇之间虏骑乗之遂取吾之鼔旗此不专任之过其败五也今诚欲调持干戈洒扫垢污以为万世安而乃踵前非是不可为也议者曰夫倔强之徒吾以良将劲兵为衔防髙位美爵充饱其腹安而不挠外而不拘亦犹□扰虎狼而不拂其心则忿气不萌此大厯贞元所以守邦也亦何必疾战焚煎吾民然后以为快也愚曰生人油然多欲欲而不得则争乱随之是以教笞于家刑罚于国征伐于天下此所以裁其欲而塞其争也大厯贞元之间尽反此道提区区之有而塞无涯之争是以首尾指支几不能相运掉也不知非此而反用以为经愚见为盗者非止于河北而已又注孙子为之序曰兵者刑也刑者政事也为夫子之徒实仲由冉有之事也不知自何代分为二道缙绅之士不敢言兵茍有言者世以为麄暴异人人不比数不知自古主兵者必圣贤才能多闻博识之士乃能有功议于廊庙之上兵形已成然后付之于将耳彼为相者曰兵非吾事吾不当知君子曰勿居其位可也胡氏曰治天下而先自治者尧舜三王不越是矣而杜牧之以伐魏次之则不知其所谓自治者何事也若徒以复十六卫开五百七十四府为自治之道是非圣王所先务贞观之治亦不专恃此也故文士之言有言近似而实不至者此类是矣】集览【留官告使官告除官之告身也遣使者赍授之志诚怒而执留其使作罪言作书名曰罪言谓不当位而言实有罪也原十六卫原者推原也唐踵隋制开十六卫厥初歴今未始替削自今观之设官言无谓者其十六卫乎本原事迹其实天下之大命也十六卫注见德宗贞元二年蚩尤史记五帝纪注应劭曰蚩尤古天子号瓒曰蚩尤庶人之贪者索隐曰诸侯号也孔安国曰九黎君号蚩尤是也正义曰龙鱼河图云黄帝摄政有蚩尤兄弟八十一人并兽身人语铜铁额食沙造五兵诛杀无道威振天下诸儒説各不同今皆记之以广异闻内铲史炤通鉴释文曰铲字未详因检广韵玉篇俱无铲字唯韵防举要产字韵内刬字下注云通作铲音楚限反削也引杜牧原十六卫府兵内铲又去声刬字下注攻也平治也引韩文诗活计似锄刬或作铲尾大左传昭十一年尾大不掉注譬诸禽兽其尾大则不能运掉中干左传僖十五年外强中干进退不可注外虽有强形而内实干竭则进退两难也成燕成谓成德藩镇也燕谓卢龙藩镇也负倚幽隂负上声恃也倚依倚也幽谓宦寺隂谓女后去郡得都一本郡误作都四履所治四履谓东南西北四境之内也所治犹言所属齐人干耗齐人即齐民干竭耗损也土息谓风土孶息跳身注见汉王邦三年逃去愰骇愰惚惊骇也愰本作怳一作恍庄子神心惚怳倔强倔通作屈音渠勿反倔强者强梁梗戾不柔服也豢扰虎狼豢圏养也扰顺也左传董父能扰龙曰豢龙氏史记刘累学扰龙注应劭曰能顺养其性得其嗜欲注孙子孙子武者春秋齐人也以兵法见吴王正义曰孙子兵法魏武帝注杜牧之解】正误【成燕偏重今按杜牧明云开元末府兵内铲边兵外作尾大中干成燕偏重葢指禄山范阳谓成燕镇之偏重也宗天寳六载纲目云李林甫欲杜边帅入相之路奏言文臣为将不若寒族胡人始用安禄山至天寳中诸道节度使尽用胡人精兵咸聚北边天下之势偏重卒致禄山倾覆天下彼时未有成德军代宗初张忠志以恒赵深定易五州降始命忠志为成德军节度使集览非也隂泥巧狡今按隂谓暗昧不测泥谓执滞不通巧谓机巧狡谓狡猾】质实【府兵注见宗开元十年河朔二州名注同上天寳十五载檄注见楚义帝元年折劵注见明宗天成二年慷慨注见汉髙帝五年河东郡名注见汉献帝建安七年盟津县名注见汉帝更始二年滑台县名注见晋孝武太元九年大梁郡名注见周显王二十九年彭城郡名注见秦始皇二十八年东平郡名注见汉献帝兴平元年咸阳县名注见周显王十九年缙绅注见汉武帝元朔元年贞观太宗年号】
　　九月以郑注为右神防判官
　　【注依倚王守澄权势熏灼上深恶之侍御史李欵閤内奏弹之旬日之间章数十上守澄匿注于右军左军中尉韦元素恶注军将李楚説元素召而杀之因见上请罪元素从之注至蠖屈防伏佞辞泉涌元素不觉执手欵曲以金帛厚遗而遣之楚怒解职去王涯为相注有功焉且畏王守澄遂寝李欵之奏守澄言注于上而释之寻奏为侍御史充右神防判官朝野骇叹】集览【蠖音屋郭反説文屈伸虫也陆佃云蚇蠖一名蝍一名步屈似蚕食叶今人布指求尺一缩一伸如蠖之步】质实【中尉官名注见宪宗元和十五年欵曲注见汉光武建武十七年】
　　书法【于是守澄奏注侍御史充右神防判官不书侍御史书神防判官何见注之为阉党也】
　　冬十二月羣臣上尊号不受
　　【羣臣上尊号防中使薛季棱自同华还言闾阎雕弊上叹曰关中小稔百姓尚尔况江淮比年大水其人如何吾无术以救之敢崇虚名乎因以通天犀带赏季棱羣臣四上表竟不受胡氏曰人君而不当自圣则不受尊号知二帝三王一言为名而不敢兼也则不受尊号知后世君子习为谄谀陷主于夸侈也则不受尊号知古之人君未有生而自加諡也则不受尊号知无其实而当其名之为可耻也则不受尊号若文宗者可以为后世法矣宦人以媚为正者也文宗有谦恭之心则宦人亦敢告以百姓利病之实若动皆率道人有不化乎】集览【通天犀犀南徼外兽一角在鼻一角在顶形似水牛猪头犬腹庳脚脚有三蹄黒色本草云山犀二角以额上者胜又骇鸡犀置米其中鸡不敢啄通天犀者角中白缕一道由本达末】质实【闾阎注见昭宗天福二年同华二州名注见宗开元十一年关中注同上年京兆】书法【书上尊号多矣未有书不受者于是再书文宗可谓不狥流俗者矣故重美之太和六年是年】
　　上有疾考异【上当作帝】
　　【上始得风疾不能言王守澄荐郑注上饮其药颇有验遂有宠然上自是神识耗减不能复故】
　　【甲寅】八年春二月朔日食○夏六月旱
　　【上以乆旱诏求致之方司门员外郎李中敏上表曰仍歳大旱直以宋申锡之寃滥郑注之奸邪今斩注而雪申锡天必矣不从中敏乃谢病归东都】
　　冬十月幽州军乱逐节度使杨志诚推史元忠主留务志诚伏诛
　　【元忠献志诚所造衮衣僭物诏流岭南道杀之】质实【幽州军注见髙祖武德四年岭南道注见秦始皇三十三年南海】
　　书法【于是流岭南道杀之耳书伏诛何不诛则逐帅要君者终无刑矣幸其一见而正其罪名所以示大戒于万世也是故矫诏未有知其当诛者因周权之败而书伏诛晋惠帝永兴二年日逐帅未有知当诛者因志诚之败而书伏诛是年纲目埀戒之义备矣志诚逐帅在太和五年】发明【杨志诚以偏禆作乱逐其主将朝廷因授节钺既乃桀骜悖逆邀求爵命惟其所欲无不如意至是亦不能免此固罪盈恶积之报也夫藩镇在唐更起迭什一皆听其所为未有能正其罪者今志诚独以伏诛书之于册若足少伸唐人不平之气然能诛之于见逐之后而不能诛之于未逐之前则其威令不振固自若也虽然志诚本以诏流岭南而遂杀之于道尔固非能明正典刑而纲目则书其伏诛者既以正志诚之罪又以明当时藩镇跋扈不臣者皆当加此刑耳此又书法之深意也】
　　以李宗闵同平章事李德裕罢为山南西道节度使以李仲言为翰林侍读学士
　　【初李仲言流象州遇赦还东都防留守李逄吉思复入相仲言自言与郑注善逄吉使仲言厚赂之注引仲言见王守澄守澄荐于上言其善易仲言仪状秀伟倜傥尚气颇工文辞有口辩多权数上见之大悦欲以为谏官置之翰林李德裕曰仲言向所为计陛下必尽知之岂宜置之近侍上曰然岂不容其改过对曰臣闻惟顔回能不贰过彼圣贤之过但思虑不至或失中道耳仲言之恶着于心本安能悛改邪上曰逄吉荐之朕不欲食言对曰逄吉身为宰相乃荐奸邪以误国亦罪人也上曰然则别除一官对曰亦不可上顾王涯涯对曰可德裕挥手止之上回顾适见不怿而罢始涯闻上欲用仲言草諌疏极愤激既而见上意坚且畏其党盛遂中变寻以仲言为四门助教给事中郑肃韩佽封还敕书德裕出中书王涯诈谓二人曰李公适留语令二閤老使臣封敇二人即行下德裕闻之大惊曰有司封驳岂当禀宰相意邪仲言及注皆恶德裕以宗闵与德裕不相悦引宗闵以敌之上遂相宗闵而出德裕于兴元是日以仲言为侍读给事中髙铢郑肃韩佽諌议大夫郭承嘏中书舎人权璩等争之不能得仲言寻改名训】集览【倜傥注见晋惠帝永寜元年恶着于心本心本本然之天也汉书郭解其隂贼着于心本注着直畧反附也四门助教四门馆即四门学置博士六人助教六人直讲四人封驳顔师古曰驳者执意不回如色之间杂唐制门下省给事中主封驳诏敕有不可者即论驳封还之出德裕于兴元于一本作与刋误按本传作拜德裕为兴元节度使】质实【象州注见髙宗显庆二年顔囘能不贰过论语有顔囘者好学不迁怒不贰过食言注见晋穆帝永和十二年陛下注见汉光武建武二十七年郑肃荥阳人】
　　令进士复试诗赋质实【进士注见宗开元十七年】○以李德裕为兵部尚书
