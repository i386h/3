<!-- { "loadSidebar": true } -->
　　【琼薨諡曰忠四方名士防其者六七千人初琼教授于家徐穉从之咨访大义及琼贵穉絶不复交至是往吊进酹哀哭而去人莫知者诸名士曰必徐孺子也于是选能言者陈留茅容轻骑追及为沽酒市肉穉为饮食容问国家事穉不荅更问稼穑穉乃荅之容还以语诸人或曰可与言而不与言孺子其失人乎太原郭防曰不然孺子之为人清洁髙防饥不可得食寒不可得衣而为季伟饮食此为已知季伟之贤故也所以不荅国事者是其智可及其愚不可及也防博学善谈论初游雒阳时人莫识陈留符融一见嗟异因以介于河南尹李膺膺与为友后归乡里诸儒送至河上车数千两膺唯与防同舟而济防性明知人好奬训士类茅容年四十余耕于野与等軰避雨树下众皆夷踞容独危坐防见而异之因请寓宿旦日容杀鸡食母余半庋置自以草蔬与客同饭防曰卿贤哉逺矣郭林宗犹减三牲之具以供賔旅而卿如此乃我友也起对之揖劝令从学钜鹿孟敏荷甑堕地不顾而去防见问之对曰甑已破矣视之何益防以为有分决亦劝令游学陈留申屠蟠为漆工鄢陵庾乗为门士防竒之后皆为名士自余或出于屠沽卒伍因防奬进成名者甚众或问范滂曰郭林宗何如人滂曰隠不违亲贞不絶俗天子不得臣诸侯不得友吾不知其他防举有道不就或劝之仕防曰吾夜观乾象昼察人事天之所废不可支也吾将优游卒嵗而已然犹周旋京师诲诱不息徐穉以书戒之曰夫大木将颠非一绳所维何为栖栖不遑寜处防感悟曰谨拜斯言以为师表济隂黄允以隽才知名防见而谓曰卿髙才絶人足成伟器然当深自匡持不然将失之矣后司徒袁隗欲为从女求姻见允叹曰得壻如是足矣允闻而黜遣其妻妻请大防宗亲数允隠慝而去允由是废初允与汉中晋文经恃其才智徴辟不就托言疗病京师不通賔客公卿大夫遣门生问疾郎吏杂坐其门三公辟召輙以访之符融谓李膺曰二子行业无闻以豪杰自置遂使公卿问疾王臣坐门融恐其小道破义空誉违实特宜察焉膺然之后并以罪废陈留仇香至行纯嘿乡党无知者年四十为蒲亭长劝人生业为制科令令子弟就学赈防穷寡朞年大化民有陈元独与母居母诣香告元不孝香惊曰吾近日过元舎庐落整顿耕耘以时此非恶人当是教化未至耳母守寡养孤苦身投老柰何以一旦之忿弃歴年之勤乎且母养人遗孤不能成济若死者有知百嵗之后当何以见亡者母涕泣而起香乃亲到元家为陈人伦譬以祸福元感悟卒为孝子考城令王奂署香主簿谓之曰闻在蒲亭陈元不罚而化得无少鹰鹯之志耶香曰以为鹰鹯不若鸾鳯故不为也奂曰枳棘非鸾鳯所集百里非大贤之路乃以一月俸资香使入太学与符融比宇融賔客盈室香常自守融谓之曰今英雄四集志士交结之秋香正色曰天子设太学岂但使人游谈其中耶髙揖而去融以吿郭防因就房谒之防嗟叹起拜牀下曰君防之师非防之友也香虽宴居必正衣服妻子事之若严君妻子有过免冠自责妻子庭谢思过香冠妻子乃敢升堂终不见其喜怒声色之异不应徴辟卒于家】集览【邟乡城名在阳翟县后改为邟县属颍川郡邟口浪反为饮食为去声饮食如字读下不可得食食音飤得衣衣去声服之也季伟茅容字介于古人相见必因绍介以传辞绍者继也介者因也言因人以相接见也周礼大行人掌大賔之礼以亲诸侯上公九介侯伯七介子男五介史记鲁仲连传请为绍介注郭璞曰绍介相佑助者索隠曰绍介犹媒也介不一人故礼云绍介而传命夷踞章懐曰夷平也踞大坐蹲也庋置庋举绮反板为閤以藏物也谓以所余半鸡置之于庋草蔬草粗也同饭甫逺反餐也隠不违亲顔师古曰介子推之类也亲序曰晋文公反国介子推无爵去之介山文公求不得焚山而死韩诗外云晋重耳之亡也过曹里鳬须以从因盗其资而逃重耳无粮馁不能行介子推割股肉以食之乃能行左传作介之推注介姓推名之语助贞不絶俗顔师古曰柳下惠之类也柳下惠春秋时鲁公族姓展名禽字季居柳下而施德惠因以为号或曰名喜字禽仕僖公为士师三黜不去孟子曰柳下惠不羞污君不辞小官栖栖不安貌论语何为是栖栖者晦庵曰栖栖依依也李谦斋曰犹皇皇也数允隠慝数上声计其一二而责之也慝恶也本传作数允隠慝秽恶十五事蒲亭长蒲亭在陈留郡考城县汉因秦大率十里一亭亭有长以禁盗贼考城县属陈留今雎州县史记汉髙功臣表有戴侯索隠曰戴地名音再应劭曰汉章改戴曰考城在故陈留县鹰鹯左传季孙行父曰见无礼于君者诛之如鹰鹯之逐鸟雀也枳棘枳似橘周礼曰橘逾淮北而为枳是也棘小枣丛生者比字比毗至反屋边聨比也】正误【隠不违亲今按集览所引新序韩诗不足为证左传僖公二十四年晋文公赏从亡者介之推不言禄禄亦弗及其母曰亦使知之若何对曰言身之文也身将隠焉用文之是求显也其母曰能如是乎与女偕隠遂隠而死注曰母子俱隐至死不出所谓不违亲也贞不絶俗今按柳下惠曰尔为尔我为我虽袒裼裸裎于我侧尔焉能凂我哉故由由然与之偕而不自失焉援而止之而止此正不絶俗之事集览不引为证何也】质实【陈留郡名注见秦二世三年一统志云鄢陵春秋郑邑名郑伯克段于鄢即此战国谓之安陵汉始置鄢陵县属颍川郡东魏属许昌郡北齐省入许昌县隋改置属许州唐因之宋属开封府金元仍旧本朝因之属开封府济隂郡名注见光武建武八年汉中郡名注见周赧王四年考城东汉之县名属陈留郡晋省后魏置考阳县北齐又改为城安县属济隂郡隋复为考城县属宋州唐置东梁州寻废以县属曹州五代晋汉属开封府宋属拱州后仍属开封金属曹州又改属雎州元仍旧本朝因之属开封府】
　　三月陨石于鄠集览【鄠音户扶风郡县古扈国也有潏水沣水出东南皆北过上林苑秦萯阳宫在焉】质实【一统志云鄠古地名本夏时扈国殷为崇国秦为鄠甘亭汉始置鄠县属右扶风郡晋属始平郡后魏属京兆郡唐宋金元皆仍旧本朝因之属西安府】
　　书法【纲目书陨石十有二舎是无书者矣详秦始皇三　六年史失之也】
　　○夏五月雨雹○荆州刺史度尚击桂阳艾县贼平之考异【击当作讨】
　　【度尚募诸蛮夷击艾县贼大破之降者数万桂阳宿贼卜阳潘鸿等逃入深山尚破其三屯多获珍寳欲遂击之而士卒骄富莫有鬪志尚乃宣言兵少未可进当须诸郡所发悉至乃并力攻之申令军中恣聼射猎兵喜皆出尚乃密使人焚其营猎者还营莫不涕泣尚人人慰劳深自咎责因曰阳等财寳足富数世诸卿但不并力耳所亡少少何足介意众感愤踊尚敕令秣马蓐食明旦径赴贼屯阳等自以深固不复设备吏士乘锐遂破平之尚出兵三年群冦悉平封右乡侯】集览【申令再三号令也秣马注见光武建武十二年辱食注同上五年】质实【度尚山阳湖陵人】
　　冬十月帝如章陵
　　【时公卿贵戚车骑万计徴求费役不可胜极防驾从事胡腾言天子无外乗舆所幸即为京师臣请以荆州刺史比司校尉臣自同都官从事帝从之自是肃然莫敢干扰诏书多除人为郎太尉杨秉上疏曰太微积星名为郎位入奉宿卫出牧百姓宜割不忍之恩以断求欲之路于是乃止】集览【司校尉注见元帝永光元年都官从事都官中都官也顔师古曰都官从事主察举百官犯法者太微积星名为郎位太微注见景帝后三年积聚也天官书曰五帝座后聚一十五星曰郎位正义曰郎位五星在太微中帝座东北周之元士汉之光禄中散諌议此三署郎中是今之尚书郎占欲大小均耀光润有之则吉所谓郎官上应列宿是也】质实【胡腾耒阳人】
　　段颎击当煎羌破之○十二月还宫考异【按廵行例曰还曰帝遝宫注云间无异事则不书帝此句上有叚颎击当煎羌破之十二月下漏帝字】
　　【乙巳】八年春正月遣中常侍左悺之苦县祠老子集览【苦县史记老子传老子楚苦县厉乡曲仁里人索隠曰地理志苦县属淮阳或谓属陈国误也苦音怗或音古括地志云苦县在亳州谷源县界有老子宅及庙晋太康地记苦县城东有頼乡祠老子所生地也厉或作頼厉亦音頼】质实【一统志云苦县本春秋楚之邑名汉置苦县属临淮郡晋更名谷阳县隋改仙源县唐曰真源县亳州宋省之故城在开封府鹿邑县东七十里老子祠在鳯阳府亳县乃老子所生之地后人为立祠于此汉桓帝尝命边韶为文】
　　书法【人主崇道教始此故谨书之明年而有亲祠濯龙之书矣】
　　○是月晦日食诏举贤良方正
　　书法【纲目书日食三百六十七而书求士者五详文帝二年帝居其二然未闻有改焉则亦具文而已矣】
　　○中常侍侯览免左悺自杀贬具瑗为都乡侯
　　【侯览弟参为益州刺史残贪婪累赃亿计杨秉奏槛车徴参于道自杀秉因奏曰臣案旧典宦官本任给使省闼司昏守夜而今猥受过宠执政操权中常侍侯览弟参贪残凶恶自取祸防览知衅重必有自疑之意臣愚以为览宜急屏斥送归本郡书奏尚书召秉椽属诰之曰三公统外御史察内今越奏近官经典汉制何所依据其开公具对秉使对曰春秋传曰除君之恶唯力是视邓通懈慢申屠嘉召诘责之汉世故事三公之职无所不统尚书不能诘帝不得已免览官司韩縯因奏左悺罪恶及其兄太仆称皆自杀又奏具瑗兄恭赃罪瑗贬都乡侯】集览【贪婪注见章帝章和二年省闼注见武帝后元二年其开公具对令其开说与杨秉具以回对除君之恶惟力是视此左传文也僖二十四年寺人披对晋文公曰云云注为君除恶当尽吾力而为之公羊传定十三年晋赵鞅取晋阳之甲以逐荀寅与士吉射者寅与士吉射者曷为者也君侧之恶人也即此】质实【都乡县名注见章帝章和二年】
　　书法【三阉之罪着矣不书以罪何罪不専在三阉也不専罪三阉所以深罪桓帝也自秦皇以来惑于宦阉者多矣未有党防之如桓帝者故纲目于桓帝之篇始则书梁冀末则书宦官而已宦官自杀始此书贬始此终纲目宦官书自杀二左悺侯览书贬二具瑗白志贞书免二石显侯览书削官三程元振仇士良李敬寔】
　　废皇后邓氏幽杀之
　　【帝多内宠邓氏骄忌废送暴室以忧死】
　　书法【邓后本以忧死则曷为以杀书甚帝也帝多内宠邓后妬忌恒也而废送暴室以致其死故甚之纲目书杀废后自桓帝始终纲目废后书杀三是年邓后灵帝光和元年宋后梁庚申年魏乙弗后晋贾氏为臣所废杀不与焉】
　　诏李膺冯绲刘祐输作左校
　　【宛陵羊元羣罢北海郡赃污狼籍郡舎溷轩有竒巧亦载以归河南尹李膺表按其罪元羣行赂宦官膺竟反坐单超弟迁为山阳太守以罪系狱廷尉冯绲考致其死中官飞章诬绲以罪中常侍苏康管覇固天下良田美业州郡不敢诘大司农刘祐移书所在依科品没入之帝大怒三人俱坐输作左校】集览【溷轩厠屋也飞章章表也谢恩陈事诸阙通者也飞章无姓名上章者若飞来也顔师古曰不知所从来犹言匿名书固天下良田固必取也】正误【固天下良田美业今按固如求母固之固犹强占也晋书刁氏専固山泽为京口之患】质实【宛陵县名注见梁武帝太清三年刘祐中山安国人】书法【书论输多矣未有书诏者书诏何未具狱之辞也以见党防阉宦憎恶正人皆出于帝意也纲目书诏输作二李膺等刘猛】
　　诏壊诸淫祀
