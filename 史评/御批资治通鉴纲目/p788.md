<!-- { "loadSidebar": true } -->
　　书法【书伐何正也卢芳匃奴连兵入塞则书宼于是契丹在焉则曷为以伐书建武真人旣即位矣芳以伪昌引夷入伐是亦夷也故书宼刘崇汉綂周主簒立事与东汉之初霄壤矣故虽契丹犹得书伐所以深咎周也然则曷为先契丹汉受其册也故先之纲目予义恶非义是故隋氏簒周则突厥以千金公主而得书伐隋周主簒汉则契丹以北汉而得书伐周皆特笔也其为为义之劝非义之戒至深切矣终纲目以外加内书伐者二而已】
　　发明【契丹狄也不书宼而书伐固有北汉存焉北汉主兵而以契丹加其上者彼固自屈于契丹也狄汉防伐而不殊狄与汉者汉旣与之共功则不得而殊之也书法如此其严矣哉】
　　唐遣刘仁赡将兵取岳州
　　【仁赡取岳州抚纳降附人忘其亡唐百官共贺湖南平起居郎高逺曰我乗楚乱取之甚易观诸将之才但恐守之甚难耳司徒李建勲曰祸其始于此乎唐主未尝亲祠郊庙礼官以为请唐主曰俟天下一家然后告谢及一举取楚谓诸国指挥可定魏岑侍宴言俟陛下定中原乞魏博节度使唐主许之岑趋下拜谢其主骄臣侫如此】集览【人忘其亡为句言楚人皆如忘记其楚国之丧亡盖德刘仁赡抚纳之而人心安故也】
　　唐以边镐为武安节度使迁马氏之族于金陵
　　【马希萼望唐人立已为潭帅而潭人恶希萼共请边镐为帅镐趣希崇希萼入朝希崇与宗族及将佐千余人号恸登舟送者皆哭响振川谷希萼亦与将佐士卒万余人东下】
　　十一月周遣王峻救晋州
　　【诏诸军皆受峻节度听以便宜从事得自选择将吏】
　　南汉取桂州尽有岭南地
　　【马氏兄弟争国南汉主以内侍使吴怀恩将兵屯境上伺间进取希广遣彭彦晖将兵备之以为桂州都监判军府事静江节度副使马希隐恶之潜遣人告防州刺史许可琼可琼方畏南汉之逼即弃州引兵趣桂州与彦晖战于城中彦晖败奔衡山怀恩据防州进兵侵掠奄至城下希隐奔全州桂州遂溃怀恩因以兵畧定廵属尽有岭南之地】质实【一綂志云防州唐初所置治立山县属桂州宋以速区防山二县省入而本朝初省入平乐县故址在平乐府城南二百一十里全州五代晋所置治清湘县永州宋荆湖路元改置全州路而本朝初改路为府后改为州省清湘县入焉桂林府】
　　十二月周主自将救晋州不果行
　　【王峻留陜州旬日周主以北汉攻晋州急议自将由泽州路与峻防兵救之十二月朔诏以三日西征峻言于周主曰晋州城坚未易可防刘崇兵锋方鋭不可力争所以驻兵待其衰耳陛下新即位不宜轻动若车驾出泥水则慕容彦超引兵入汴大事去矣周主闻之以手提耳曰几防吾事乃勑罢亲征】书法【凡救书次讥也此书不果行其讥欤幸之也周主将行王峻谏止不然则慕容入汴殆非虚语矣终纲目救书不果行一而已】
　　周遣使将兵赴郓州廵检质实【郓州注见唐宪宗元和七年】
　　【泰宁节度使慕容彦超闻徐州平疑惧愈甚乃招纳亡命畜聚薪粮潜以书结北汉又求援于唐周主遣使与誓彦超益不自安反迹益露乃遣閤门使张凝将兵赴郓州廵检以备之】
　　周王峻至晋州契丹北汉兵夜遁
　　【王峻引兵趣晋州晋州南有防阬之险峻忧北汉兵据之闻前锋已度喜曰吾事济矣北汉主攻晋州乆不克军乏食契丹思归闻峻至烧营夜遁峻入晋州诸将请亟追之峻犹豫未决明日乃遣指挥使药元福康延沼将骑兵追之北汉兵坠崖谷死者甚众延沼畏懦不急追由是北汉兵得度元福曰刘崇气衰力惫狼狈而遁不乘此翦扑必为后患诸将不欲进王峻复遣使止之遂还契丹比至晋阳士马什丧三四北汉主始息意于进取北汉土瘠民贫内供军国外奉契丹赋繁役重民不聊生逃入周境者甚众】质实【防阬注见晋安帝元兴元年】
　　唐以马希萼镇洪州希崇镇舒州质实【洪州注见周世宗显德五年舒州注见汉献帝建安四年皖城】
　　【唐主嘉廖偃彭师暠之忠以偃为左殿直军使师暠为殿直都虞候赐予甚厚】












　　御批资治通鉴纲目卷五十八
<史部,史评类,御批资治通鉴纲目>
　　钦定四库全书
　　御批资治通鉴纲目卷五十九
　　【起壬子尽己未】考异【提要起壬子下有周太祖广顺二年尽己未下有周世宗显德六年】凡八
　　年
　　【周广顺二年○是嵗周南汉蜀唐北汉凡五国吴越湖南荆南凡三镇】春正月唐湖南
　　将孙朗曹进作乱不克奔朗州
　　【唐平湖南悉收其金帛珍玩仓粟乃至亭馆花果之羙者皆徙金陵遣都官郎中杨继勲等收租赋务为苛刻湖南人失望行营粮料使王绍顔减士卒粮赐指挥使孙朗曹进怒谋杀绍顔及边镐据湖南归中原夜帅其徒烧府门镐觉之出兵格闘朗等奔朗州王逵问朗湖南可取乎朗曰金陵朝无贤臣军无良将忠佞无节赏罚不当得存幸矣何暇兼人朗请为公前驱取湖南如拾芥耳逵悦厚遇之】
　　周修大梁城
　　【发开封民夫五万旬日而罢】
　　周泰宁军节度使慕容彦超反周发兵讨之唐人救之不克
　　【彦超发乡兵入城为战守之备又多募羣盗剽掠邻境敕以曹英为都部署讨彦超向训为都监药元福为都虞候周主以元福宿将命英训无得以军礼见之二人皆父事之唐主发兵军下邳以援彦超周师】
　　【逆击大破之获其将燕敬权彦超势沮】
　　发明【彦超书反周书讨而唐人书救所以见唐助逆之罪也】
　　周师围兖州
　　【曹英等至兖州设长围慕容彦超屡出战药元福皆击败之长围合遂进攻之初彦超将反判官崔周度谏曰鲁诗书之国自伯禽以来不能覇诸侯然以礼义守之可以长世公于国家非有私憾况主上开谕勤至苟彻备归诚则坐享防山之安矣彦超怒及是括士民之财以赡军坐匿财死者甚众前陜州司马阎鲁倾家为献彦超犹以为有所匿命周度索其家无所得彦超收鲁夫妻系狱有乳母于泥中掊得金纒臂献之冀以赎其主彦超搒掠鲁夫妻肉溃而死以周度为阿庇斩于市】集览【搒掠注见秦二世二年】
　　北汉攻周府州折德扆败之二月遂取岢岚军
　　书法【北汉尝再书伐周矣此其书攻何伐而遁焉不足以言伐也自是两相加兵书击书攻而已矣防契丹兵亦书宼】
　　周释唐俘遣还
　　【周主释燕敬权等使归唐谓其主曰叛臣天下所共疾也唐主助之得无非计乎唐主大慙先所得中国人皆礼而归之然犹议取中原中书舎人韩熈载曰郭氏有国虽浅为治已固我兵轻动必有害而无益】
　　唐设科举既而罢之
　　【唐主好文学故韩熈载冯延已延鲁江文蔚潘佑徐之徒皆至羙官文雅于诸国为盛然未尝设科举多因上书言事拜官至是始命文蔚知贡举执政皆不由科第相与沮毁竟罢之】
　　书法【书惜之也】
　　三月唐以冯延已孙晟同平章事
　　【唐以延已晟为相旣宣制户部尚书常夣众中大言曰白麻甚佳但不及江文蔚疏耳晟素轻延已谓人曰金杯玉盌乃贮狗矢乎延已言于唐主曰陛下躬亲庶务故宰相不得尽其才此治道所以未成也唐主乃悉以政事委之而延已不能勤事益不治唐主乃复自览之大理卿萧俨恶延已为人数上疏攻之防俨坐失入人死罪钟谟李德明辈欲杀之延已曰俨误杀一妇人诸君以为当死俨九卿也可误杀乎独上言俨素有直声今所坐已防赦宜从寛宥俨由是得免人亦以此多之】集览【白麻注见前唐德宗贞元十一年】
　　夏四月朔日食
　　唐遣兵攻桂州南汉击败之
　　【唐主遣其将李建期图朗州张峦图桂州乆未有功谓冯延已孙晟曰楚人求息肩于我我未有以抚其疮痍而虐用其力非所以副来苏之望吾欲罢桂林之役敛益阳之戍以旌节授刘言何如晟以为然延已曰吾出偏将举湖南逺近震惊一旦三分丧二人将轻我请委边将察其形势唐主乃遣綂军使侯训将兵与张峦合攻桂州南汉伏兵击之大败】集览【来苏之望书仲虺之诰后来其苏注汤所徃之民皆喜曰待我君来其可苏息也】
　　周主自将讨兖州克之慕容彦超自杀
　　【周主以曹英乆无功下诏亲征至兖州使人招谕之不从乃命进攻先是术者绐彦超云镇星行至角亢兖州之分其下有福乃立祠而祷之彦超贪吝人无鬬志将卒多出降官军克城彦超方祷镇星祠力战不胜乃焚祠赴井死官军大掠城中死者近万人周主欲悉诛其将吏翰林学士窦仪见冯道范质与共白曰彼皆胁从耳乃赦之】集览【镇星行至角亢镇星注见汉武帝元封元年角亢东方二宿名星经云角亢郑之分野属兖州】
　　唐司徒李建勲卒
　　【建勲且死戒家人曰时事如此吾得良死幸矣勿封土立碑听人耕种于其上免为他日开发之标及江南之亡贵人冢无不发惟建勲冢莫知其处】
　　六月朔周主如曲阜谒孔子祠拜其墓质实【一统志云曲阜古邑名神农少昊徙都之地周武王以封周公旦是为鲁国秦为薛郡汉复为县兼置鲁国晋改国为郡隋初废郡改县曰汝阳后又改为曲阜因城中有阜委曲长数里故名唐贞观初省寻复置属兖州宋改为仙源县金复为曲阜元仍旧本朝因之改属兖州府孔子祠在曲阜县西八里鲁城内即阙里故宅唐开元初加封孔子为文宣王始宏庙制宋加脩理元初重建至本朝洪武初重加脩饰永乐中撤而新之中为大成殿左为泗水侯殿右为沂国公殿后有启圣王鲁国夫人毓圣侯三殿又前有宋真宗御书孔子讃石刻及至本朝御制庙碑文其他门庑斋宫碑刻之盛不可殚纪有司春秋致祭朝廷三年一遣使致祭有事则遣廷臣祭告孔子墓在曲阜县西八里世呼为孔林史记孔子葬于鲁城北泗上弟子心丧三年毕相诀而去惟子贡庐于冢上凡六年弟子及鲁人从而家者百余室其冢至百余畆茔中树以千数皆异种相传弟子异国人各持其方树来种之茔中不生荆棘及刺人草王充论衡孔子当泗水而葬水为之却流墓有古石坛古石仪又有石桧苍然如虹龙形相传为孔子手植也】
　　【周主谒孔子祠将拜左右曰孔子陪臣也不当以天子拜之周主曰孔子百世帝王之师敢不敬乎遂拜又拜孔子墓命禁樵采访孔子顔渊之后以为曲阜令及主簿】
　　书法【书祠孔子多矣未有书日者此其书朔何重予之也卜朔而行礼致拜以重道可谓知所尊矣故书朔书如终纲目书祠孔子五详汉高帝十二年书谒孔子祠一而书如者二乙亥魏孝文帝是年其书日则一而已矣】
　　发明【周主起自行伍尚能言孔子为百世帝王之师于是展敬行礼而左右谀臣乃有孔子陪臣之説可谓谬之甚矣此谒祠拜墓纲目所以特书而羙周主也】
　　蜀大水坏其太庙
　　发明【太庙必在髙明之地而大水坏之灭亡之证着矣故特书之】
　　周朔方节度使冯晖卒以其子继业为留后
　　【晖卒继业杀兄继勲自知军府事周主因而命之】
　　契丹幽州节度使萧海真请降于周不果
　　【李涛之弟澣在契丹为勤政殿学士与海真善説海真内附海真欣然许之澣因谍以闻且与涛书言契丹主童騃无逺志朝廷若能用兵必克不然与和必得二者皆利于速度其情势他日终不能力助河东者也防中国多事不果从】
