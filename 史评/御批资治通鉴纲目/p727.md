<!-- { "loadSidebar": true } -->
　　发眀【贻范奸邪小人昭宗深恶之而不能去之又不得不相之者制在宦人也是时汴兵围逼乗舆李茂贞韩全诲欲与之角而所用之人乃如此则是不战自屈矣于贻范乎何诛】
　　王建取兴元
　　【西川军请假道于兴元节度使李继宻遣兵拒之战败奔还西川军乗胜至城下王宗涤先登克之继宻请降得兵三万骑五千诏以王宗涤镇之宗涤有勇畧得众心王建忌之王宗佶等疾其功搆以飞语建召诘责之宗涤曰三蜀畧平大王聴防杀功臣可矣建缢杀之成都为之罢市连营涕泣如防亲戚建以王宗贺权兴元留后】
　　九月李茂贞攻朱全忠营败绩
　　【朱全忠以久雨士卒病议引兵归河中指挥使髙季昌刘知俊曰天下英雄窥此举一嵗矣今茂贞已困奈何舍去全忠患茂贞坚壁不出季昌请募人为谍入城诱致之骑士马景请行防朱友伦发兵于大梁将至当出兵迓之全忠命诸军秣马饱士偃旗帜潜伏营中寂如无人景乃诈为逃亡入城告茂贞曰全忠举军遁矣独留伤病者近万人守营请速撃之茂贞开门悉众攻全忠营全忠鼔于中军百营俱出縦兵撃之又遣数百骑据其城门凤翔军进退失据自蹈借杀伤殆尽茂贞自是防气始议与全忠连和奉车驾还京矣茂贞尽出骑兵于邻州就刍粮全忠穿蚰蜒壕围凤翔设犬铺铃架以絶内外】集览【犬铺铃架犬铺犹今言狗铺也军中列置吏卒巡檄所止处设架悬铃其间以絶行人五代晋髙祖与契丹主防围唐晋安寨置营于寨南长百余里厚五十里多设铃索吠犬人跬歩不能过即此】
　　王建取洋州○以李茂贞为凤翔静难武定昭武节度使质实【凤翔府名注见周显王八年岐州静难军名注见汉桓帝延熹四年武定昭武二军名未详沿革】○田頵攻杭州
　　【或劝钱镠渡江东保越州以避徐许之乱杜建徽按劔叱之曰事或不济同死于此岂可复东度乎顾全武曰闻绾等谋召田頵頵至则淮南助之不可敌也建徽曰孙儒之难王尝有徳于杨公今徃告之宜有以相报镠命全武告急杨行密且以子传璙为质绾等果召頵頵引兵赴之镠谓之曰军中叛乱何方无之公为节帅乃助贼为逆乎全武至广陵说行宻行宻许之以女妻传璙】集览【徐许之难徐绾与许再思也孙儒之难在大顺二年传璙钱镠之子名璙力吊反】
　　冬十月杨行宻建制敕院
　　【李俨至扬州杨行宻始建制敕院每有封拜辄以告俨于紫极宫宗像前陈制书再拜然后下】
　　王建取兴州质实【兴州注见晋懐帝永嘉四年畧阳】○朱全忠遣使奉表迎车驾
　　【朱全忠遣幕僚司马邺奉表入城献食物缯帛复遣使请与茂贞连和脩宫阙迎车驾上亦遣使赍诏赐之凤翔军夜缒降汴军者甚众茂贞疑上与全忠有密约增兵防卫汴军夜鸣鼓角城中地如动攻城者诟城上人云刼天子贼乗城者诟城下人云夺天子贼是冬大雪城中食尽冻饿死者不可胜计或卧未死肉已为人所剐市中卖人肉斤直钱百犬肉直五百茂贞储偫亦竭以犬彘供御膳上鬻御衣及小皇子衣于市以充用】
　　书法【献帝之迁李傕书刼张济书迎予济也韩全诲书刼迁矣此书奉表迎其予全忠乎罪全忠也曷为罪之表迎之使当于五月至凤翔时也围之六月内外阻絶人至相食自天子以下不免困阨而后奉表请迎心乎勤王者固若是乎纲目先书围后书奉表迎罪之也故王师范得书讨】发眀【汴兵围凤翔已四阅月乃始表迎车驾何哉是时凤翔已困全忠知其可取故假是以欺当时耳然则纲目何以书之曰纲目前书围凤翔既已见其围逼之罪故此书迎车驾以着其欺伪之词也不然来春还阙何不书全忠奉车驾还京师乎】
　　十一月保大节度使李茂勲引兵救凤翔朱全忠遣兵取鄜坊茂勲降质实【保大军名注见肃宗乾元二年鄜州鄜坊二州名注同见上年】书法【华州之厄克用书入援此但书救凤翔何诛意也茂勲此举非心乎王室者为茂贞而已矣】
　　○韦贻范卒
　　【苏检数为韩偓经营入相言于茂贞及中尉枢密且遣亲吏告偓偓怒曰公既不能有为乃欲以此相污邪】
　　书法【唐臣不书官者四十舍是无卒不书官者矣】
　　钱镠拒击田頵破之
　　【田頵急攻杭州钱镠拒击破之杨行宻亦使人召頵曰不还吾且使人代镇宣州頵取镠次子传瓘为质将妻以女与徐绾许思同归宣州】
　　十二月李继昭诣朱全忠降
　　【茂贞山南州镇皆入王建闗中州镇皆入全忠坐守孤城乃宻谋诛宦官以自赎遗全忠书曰祸乱之兴皆由全诲仆迎驾至此以备他盗公既志匡社稷请公迎扈还宫仆以敝甲雕弓従公陈力全忠复书曰仆举兵至此以乗舆播迁公能协力固所愿也上召李茂贞苏检李继诲等食议与全忠和上曰十六宅诸王以下冻馁死者日有数人在内诸王及公主妃嫔一日食粥一日食汤饼今亦竭矣卿等意如何皆不对上曰速当和觧耳鳯翔兵十余人遮韩全诲骂之曰阖城涂炭正为军容辈数人耳李继昭谓全诲曰昔杨军容破杨守亮一族今军容亦破继昭一族邪嫚骂之遂出降于朱全忠复姓符名道昭】集览【陈力陈试其才力军容军容之名始自肃宗以宦官鱼朝防为观军容使】正误【陈力今按陈力犹効力朱子论语注陈布也】
　　【癸亥】二年春正月平卢节度使王师范将兵讨朱全忠克兖州
　　【师范颇好学以忠义自许为治有声迹全忠围凤翔韩全诲以诏书徴藩镇兵入援师范见之泣下霑衿曰吾属为帝室藩屏岂得坐视天子困辱如此虽力不足当死生以之时闗东兵多従全忠在凤翔师范分遣诸将诈为贡献及商贩包束兵伏载以小车入汴徐诸州西至陜华期以同日俱发讨全忠适诸州者多事泄被擒独行军司马刘鄩取兖州时泰宁节度使葛従周将其兵屯邢州鄩帅精兵自水窦入据府舍拜従周母待其妻子以礼全忠判官裴迪守大梁师范遣走卒赉书至大梁见迪色动迪问知之不暇白全忠亟请马歩都指挥使朱友宁将兵万余人东巡兖郓召従周于邢州共攻师范】质实【平卢军名注见代宗大厯十年邢州注见楚义帝元年防国】
　　发眀【全忠围逼天子纲目书之无贬词盖以茂贞与宦者亦有刼迁之罪由是两不直之至王师范入援始书发兵讨全忠则贼温之恶着矣此曲直之防墨也】
　　李茂贞杀韩全诲等帝幸朱全忠营遂发凤翔复以崔为司空同平章事
　　【李茂贞独见上请诛全诲等与全忠和觧奉车驾还京上喜即收全诲等斩之又斩李继筠继诲彦弼等十六人而以第五可范仇承坦为中尉王知古杨防朗为枢宻使遣韩偓及赵国夫人诣全忠营囊全诲等首以示之曰向来脇留车驾不欲协和皆此曹也今朕与茂贞决意诛之卿可晓谕诸军以豁众愤全忠遣判官李振奉表入谢而围犹未觧茂贞疑崔教全忠必欲取凤翔白上急召令帅百官赴行在赐诏六七竟不至全忠亦以书召之始来凤翔乃启城门茂贞请以其子侃尚平原公主苏检女为景王妃以自固上皆従之时凤翔所诛宦官已七十二人全忠又宻令京兆捕诛九十人车驾幸全忠营全忠素服待罪顿首流涕上亦泣亲觧玉带以赐之少休即行全忠命朱友宁将兵扈従驾至兴平崔始帅百官迎谒复以为相领三司如故】质实【兴平注见椘义帝元年废邱】
　　书法【全诲刼迁天子大恶也于是茂贞有请上喜收斩之则国讨也曷为以茂贞杀书全诲本恃茂贞故敢縦横是使全诲至于刼迁者茂贞也纲目书曰茂贞杀若曰杀全诲者茂贞云尔】发眀【全诲刼辱天子擢髪不足以尽其罪然茂贞初与之合以召汴兵之逼及事穷势极乃始请而诛之故纲目特以茂贞杀之为文而非谓阉奴无可诛之罪此固书法之意也】
