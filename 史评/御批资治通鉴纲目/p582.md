<!-- { "loadSidebar": true } -->
　　【太平公主闻姚元之宋璟之谋大怒以让太子太子惧奏二人离间姑兄故有是命】
　　刘幽求罢○以左右万骑羽林为北门四军○以韦安石为中书令李日知为侍中
　　【安石日知为政纪纲紊乱复为景龙之世矣】
　　夏四月制政事皆取太子处分
　　【上召三品以上谓曰朕素怀淡泊不以万乗为贵今欲传位太子何如羣臣莫对殿中侍御史和逢尧太平公主之党也言于上曰陛下春秋未髙方为四海所依仰岂得遽尔上乃止制凡政事皆取太子处分军旅死刑及五品除授议定以闻】质实【万乗注见秦始皇二十六年和逢尧岐州岐山人军旅注见梁武帝中火通二年】
　　五月召太平公主还京师
　　【太子请之也】
　　复昊陵顺陵质实【昊陵顺陵注见中宗景龙元年】
　　【太平公主为武攸曁请之也】
　　以薛谦光为岐州刺史
　　【僧慧范恃太平公主势逼夺民田御史大夫薛谦光弹之公主诉于上出之】质实【岐州注见周显王八年薛谦光汾隂人】
　　六月置十道按察使
　　【时遣使按察十道分山南为东西两道分陇右为河西道又分天下置二十四都督各紏察所部刺史以下善恶太子右庶子李景伯舍人卢俌等上言都督专杀生之柄权任太重或用非其人为害不细今御史秩卑望重以时廵察奸宄自禁其后竟罢都督但置按察使而已】
　　书法【按察使之名始此】
　　秋七月追复上官氏为昭容
　　【初昭容从母之子王昱説昭容母郑氏曰武氏天之所废婕妤附之灭族之道也郑氏以戒昭容昭容弗听及重俊诛三思索昭容昭容始惧思昱言自是心附帝室故中宗崩草遗制以相王辅政及隆基入宫又帅宫人迎之刘幽求为之言隆基不许遂斩之至是复追諡曰惠文】
　　书法【昭容尔书追复何予徙义也昭容自重俊叩閤之后心附帝室临淄杀之为不恕矣于是特书所以劝徙义也】
　　以韦安石为左仆射同三品
　　【太平公主以安石不附已故崇以虚名实去其权也】
　　九月以窦怀贞为侍中
　　【怀贞每退朝必诣太平公主第时脩金僊玉真二观羣臣多谏怀贞独劝成之身自督役】质实【金僊玉真二观未详处所】
　　冬十月韦安石郭元振窦怀贞李日知张説罢以刘幽求魏知古崔湜并同三品陆象先同平章事
　　【上御承天门引韦安石等宣制责以政教多阙水旱为灾辅佐非才并罢政事以刘幽求等同三品象先同平章事皆太平公主之志也象先清慎寡欲言论髙逺为时人所重湜私侍太平公主公主欲引为相湜请与象先同升上不欲用湜公主涕泣以请乃从之】质实【魏知古深州人】
　　遣御史中丞和逢尧使突厥
　　【逢尧説黙啜曰处宻坚昆闻可汗结昏于唐皆当归附何不袭唐冠带使之闻之默啜许诺明日幞头紫衫再拜称臣】集览【处宻注见髙宗永徽二年坚昆注见汉宣帝黄龙元年幞头幞防玉反字亦作襆本襆巾故用全幅帛向后襆髪谓之幞头二仪实録云古以皂罗三尺裹头号头巾至周武帝依古三尺裁为幞头唐马周交解为之梦溪笔谈曰唐惟人主用硬脚一云梁髙祖始布漆于纱施铁为脚】质实【突厥北狄种名注见梁武帝大同十一年】
　　十一月令百姓二十五入军五十五免○召司马承祯至京师寻许还山
　　【上召天台道士司马承祯问以隂阳数术对曰道者损之又损以至于无为安肯劳心以学数术乎上曰理身无为则髙矣如理国何对曰国犹身也顺物自然而心无所私则天下理矣上叹曰广成之言无以过也承祯固请还山上许之尚书左承卢藏用指终南山谓承祯曰此中大有佳处何必天台承祯曰以愚观之此乃仕宦之疾径耳藏用尝隐终南则天时征为左拾遗故承祯言之】集览【广成荘子在宥篇广成子居崆峒之上黄帝往访之问至道焉陆徳明曰广成子或云即老子别号葛稚川曰老子无世不出数易姓名初出于上三皇时号中法师出于下三皇时号金阙帝君出黄帝时号力黙子又号广成子出周文王时为守藏史号支邑先生出周武王时为柱下史号郭叔子出于汉初号黄石公出于汉文帝时号河上公终南山地理志扶风郡有武功县县东有大山古文以为终南括地志云终南一名中南一名太乙一名橘山一名周南一名地胏四皓以汉髙慢士共入商洛山汉髙征之不来遂隐此山福地记云终南东按骊山太华西连太白陇山北去长安八十里南入楚塞连蜀东西数百里仕宦之疾径新史作捷径杜诗捷径应未忍注杜脩可曰张衡应闲曰捷径邪至我不忍投歩干进茍容我不忍歙肩又杜诗薄劣慙真隐注师尹曰隐有真有假如杜淹之隐嵩山徼求利禄此所谓仕涂之捷径耳即此】质实【一统志云天台山名在台州府天台县西一百一十里道书是山上应台星超然秀出有八重视之如一帆髙一万八千丈周廻八百里山去天不远路由福溪水险而清前有石桥广不盈尺长数十丈下临絶涧惟忘其身然后能济济者梯岩壁援藤葛始得平路见天台山蔚然竒秀防列于青霄上有琼楼玉阙天堂碧林醴泉僊物毕具也司马承祯隐居桐栢山构层轩于坛上号白云子唐则天时屡召不起睿宗延问治身治国之术答以为道日损与物自然之言睿宗嘉叹欲加宠位固辞而归先期告终忽若蝉蜕弟子敛空衣葬之广成子轩辕时人隐居崆峒山石室中黄帝造焉问以至道之要答曰至道之精窈窈防防至道之极昏昏黙黙无视无听抱神以静形将自正必静必清毋劳尔形毋揺尔精毋俾尔思思虑营营乃可长生慎内闭外多智我败我守其一而处其和故我千二百年未尝衰老终南山注见晋元帝太兴四年】
　　书法【史崇恩书道士承祯道士也不书何承祯有道者非黄冠师比也故不书然则轩辕集亦有道者何以书道士为迎之书也】
　　【壬子】太极元年【宗皇帝先天元年】春正月祀南郊
　　【初用諌议大夫贾曽议合祭天地】集览【合祭天地合閤曷反贾曽议虞夏之时禘于郊则地祗羣望皆合于圜丘以始祖配】
　　书法【自此以后天地又合祭】
　　窦怀贞岑羲同三品考异【窦上漏以字】○以萧至忠为刑部尚书
　　【萧至忠自托于太平公主公主引为尙书华州长史蒋钦绪其妹夫也谓之曰如子之才何忧不达勿为非分妄求至忠不应钦绪退而叹曰九代卿族一举灭之可哀也哉至忠素有雅望尝自公主第门出遇宋璟璟曰非所望于萧君也至忠笑曰善乎宋生之言遽防马而去】质实【华州注见宗开元十一年尚书官名注见晋惠帝永兴二年】
　　书法【唐世之祸恒在女子武韦可鉴矣睿宗自景云二年以来纲目所书二十二事为公主而设者十二焉书蒲州安置之后书复斜封官公主之言也贬姚宋公主之怒也制政事皆取太子处分则帝欲传位公主沮之也书召还京师之后书复昊陵顺陵公主之请也出薛谦光公主之诉也夺安石权公主之所憾也再迁窦懐贞公主之党也罢安石等相幽求崔湜象先皆公主之志也萧至忠为尚书公主之所引也朝廷大政惟公主是从使非早授大位其不为中宗者几希矣故纲目特详之】
　　夏五月祭北郊○六月以岑羲为侍中○幽州大都督孙佺袭奚败没
　　【薛讷镇幽州二十余年吏民安之未尝举兵出塞虏亦不敢犯与燕州刺史李璡有隙璡毁之于刘幽求幽求以左羽林将军孙佺代之孙佺至州帅兵二万骑八千以袭奚契丹将军乌可利谏曰道险天热悬军远袭非计也佺曰薛讷在边积年竟不能为国家复营州今乗其无备往必有功遂行遇奚骑八千战于冷陉大败为虏所擒献于突厥黙啜杀之】集览【袭奚句絶袭掩其不备也奚之先东胡宇文之别种本号库莫奚至隋始去库莫而但曰奚后为契丹所并以奚王牙帐所居建城号中京中京东过小河唱呌山由古北口至中京皆奚境也契丹志云奚地居上东燕三京之中西临马孟山六十里其山南北千里东西八百里连亘燕京西山契丹注见晋安帝义熙二年冷陉契丹中山在营州北】正误【孙佺帅兵二万骑八千以袭奚契丹将军乌可利谏今按当连下文契丹为句唐谓奚与契丹为两蕃肃宗实录安禄山云大夫不欲灭奚契丹两蕃邪又宗时信安王祎击奚契丹乌承玭曰二虏剧贼也通鉴前后书奚契丹甚多或以为一虏者非乌可利乃唐官非契丹将军也】质实【幽州注见髙祖武徳四年营州注见晋武帝太康二年昌黎燕州注见髙祖武徳九年】
　　秋七月彗星出西方入太微质实【彗星注见周显王八年太微注见汉景帝后三年】○以窦怀贞为左仆射平章军国重事
　　【有相者谓同三品窦怀贞曰公有刑厄怀贞惧请解官为安国寺奴敕听之寻复以为左仆射】质实【一统志云安国寺在河南府治南】
　　八月帝传位于太子太子即位尊帝为太上皇考证【当作皇太子隆基即位】
　　【太平公主使术者言于上曰彗所以除旧布新又帝座及心前星皆有变皇太子当为天子上曰传徳避灾吾志决矣公主及其党皆以为不可太子闻之固辞上曰汝为孝子何必待柩前然后即位邪太子流涕而出制传位于太子太子又上表辞太平公主劝上自总大政上乃谓太子曰汝以天下事重欲朕兼理之邪昔舜禅禹犹亲廵狩朕虽传位岂忘家国其军国大事当兼省之宗即位尊睿宗为太上皇上皇自称曰朕命曰诰五日一受朝于太极殿皇帝自称曰予命曰制敕日受朝于武徳殿三品以上除授及大刑政乃奏上皇决之大赦改元胡氏曰睿宗之于中宗未有以甚相逺也使无宗继其后而在位日久亦同归乎乱而已矣】集览【帝座及心前星帝座注见隋炀帝大业十三年心注见汉成帝绥和二年】质实【廵狩注见隋炀帝大业六年太极殿注见太宗贞观二十七年武徳殿未详处所】书法【彗星之变髙湛尝书传位太子矣梁乙酉年于是复见纲目上书传位下书即位正也太宗肃宗皆不得与于此后此其惟宪宗乎然星变一也髙湛传位而齐以亡睿宗传位而唐以安所谓吉凶由人矣终纲目书传国传位七详周赧王十六年】
　　发明【唐朝传位于子者四君然而书法则不同在太宗则直书太子即位在肃宗则书太子即位于灵武惟睿宗顺宗书帝传位于太子葢此二君制命在已出于由而彼二君则几于簒矣此纲目所以不得不各书其实也】
　　立妃王氏为皇后○以刘幽求为仆射同三品魏知古为侍中崔湜为中书令质实【仆射官名注见秦始皇三十四年】○流刘幽求于封州
