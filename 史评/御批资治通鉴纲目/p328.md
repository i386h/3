<!-- { "loadSidebar": true } -->
　　【慕容垂至安阳修好于长乐公丕丕身自迎之赵秋劝垂于座取丕因据邺起兵垂不从丕谋袭击垂侍郎姜让谏曰垂反形未着而擅杀之非臣子之义不如待以上賔严兵衞之密表情状听敕而后图之丕从之舘垂于邺西垂潜与燕故臣谋复燕祚防丁零翟斌叛秦谋攻洛阳秦王坚驿书使垂讨之石越言于丕曰垂有恢复旧业之心今复资之以兵此为虎傅翼也丕曰垂在此常恐为肘腋之变今远之于外不犹愈乎乃以羸兵弊铠给之又遣苻飞龙帅氐骑一千为之副密戒飞龙曰垂为三军之帅卿为谋垂之将行矣勉之垂请入邺城拜庙丕弗许乃潜服而入亭吏禁之垂怒斩吏烧亭而去石越言于丕曰垂反形已露可因此除之丕曰淮南之败垂侍衞乘舆此功不可忘也越退告人曰公父子好为小仁不顾大计终当为人擒耳垂留慕容农及楷绍于邺行至安阳闻丕与飞龙谋因激怒其众曰吾尽忠于苻氏而彼专欲图吾父子吾虽欲已得乎乃停河内募兵旬日间有众八千夜袭飞龙氐兵尽杀之以书遗秦王坚言其故而慕容鳯等亦各帅部曲归翟斌防秦豫州牧平原公晖遣毛当讨斌鳯击破斩之垂遂济河焚桥有众三万遣人告农等使起兵农等遂以晦日将数十骑微服出邺奔列人止于乌桓鲁利家利为之置馔农笑而不食利谓其妻曰恶奴郎贵人家贫无以馔之奈何妻曰郎有雄才大志今无故而至必将有异非为饮食来也君亟出逺望以备非常利从之农谓利曰吾欲集兵列人以图兴复卿能从我乎利曰死生唯郎是从农乃诣乌桓张骧说之骧再拜曰得旧主而奉之敢不尽死】集览【为虎傅翼傅读曰附着也韩诗外毋为虎傅翼将飞入邑择人而食列人城名乌桓鲁利鲁利乌桓人也乌桓注见汉宣帝本始三年恶奴句絶鲁利呼其妻名云郎贵人郎犹称郎君指慕容农也契丹志云北朝亲近无职事者呼为郎君】正误【恶奴今按此乃戏骂其妻之辞非名也】质实【安阳县名注见惠帝永兴元年丁零北狄种名注见汉武帝天汉元年河内郡名注见汉桓帝延熹九年平原郡名注见汉光武建武五年一綂志云列人城名在广平府肥乡县东北二十里列人堤上梁惠成王伐邯郸取列人即此汉为县属广平国唐初窦建德据广平郡又尝置营于此处】
　　书法【翟斌书起兵何羌也书讨何羌也垂则曷为书叛受秦命也是故起兵者皆书击惟羌则书讨泓冲不书叛惟垂则书叛纲目之修内外君臣之分而已矣】
　　【甲申】九年【秦建元二十年○燕世祖慕容垂元年○后秦太祖姚苌白雀元年○旧大国一新大国二凡三僣国】
　　春正月慕容垂自称燕王大破秦兵斩其将石越【正月朔长乐公丕大会賔客请慕容农不得始觉有变遣人四出求之乃知其在列人已起兵矣慕容鳯劝翟斌奉垂为盟主斌从之垂至洛阳平原公晖闭门拒之斌劝垂称尊号垂曰新兴侯吾主也当迎归反正耳垂以洛阳四面受敌欲取邺而据之乃引兵东至荥阳羣下固请上尊号垂乃称燕王立綂府承制行事封徳为范阳王楷为太原王翟斌为河南王帅众二十余万自石门济河长驱向邺而农亦驱列人居民为卒斩桑榆为兵裂襜裳为旗使赵秋说屠各及东夷乌桓各帅部众数千赴之攻破馆陶收其军资器械取康台牧马数千匹于是歩骑云集众至数万推农为骠骑大将军监綂诸将随才部署上下肃然农以垂未至不敢行赏赵秋曰军无赏士不往今之来者皆欲建功规利宜承制封拜以广中兴之基农从之于是赴者相继农号令整肃军无私掠士女喜悦长乐公丕使石越讨之农曰越有智勇之名今不南拒大军而来此是畏王而陵我也必不设备可以计取之众请治列人城农曰今起义兵唯敌是求当以山河为城池何列人之足治也越至列人西农参军赵让请急击之农曰彼甲在外我甲在心昼战则士卒见其外貌而惮之不如待暮击之可以必克令战士严备以待毋得妄动越立栅自固农笑曰越兵精士众不乗其初至之鋭以击我方更立栅吾知其无能为也向暮农鼓噪出陈于城西牙门刘本帅壮士四百腾栅而入农督大众随之大败秦兵斩越越与毛当皆秦骁将相继败没秦人骚动盗贼羣起垂至邺改元服色朝仪皆如旧章农引兵防垂遂立世子寳为太子封拜王公百余人丕使姜让诮让垂垂曰孤受主上不世之恩故欲安全长乐公使赴京师然后修复旧业永为邻好若不以邺城见归当穷极兵势恐单马求生亦不可得也让厉色责之曰将军不容于家国投命圣朝燕之尺土将军岂有分乎主上与将军风殊类别一见倾心亲如宗戚宠逾勲旧一旦因王师小败遽有异图长乐公受分陜之任宁可拱手输将军以百城之地乎将军欲裂冠毁冕自可极其兵势但惜将军以七十之年悬首白旗高世之忠更为逆鬼耳垂黙然左右请杀之垂曰彼各为其主耳何罪礼而归之上秦王坚表请送丕归长安坚怒复书切责之】质实【新兴侯故燕主慕容暐也秦封为新兴侯时在长安屠各注见汉桓帝延熹元年馆陶魏郡馆陶县今属濮州故城在今县西南七十里南镇是也受分陜之任以慕容丕此周公召公也注见惠帝太安元年周召之法悬首白旗周武王以黄斩纣头悬太白之旗】质实【一綂志云新兴东汉之郡名治曲阳县晋初因之后改为晋昌郡后魏置肆州隋复立新兴郡寻废郡置忻州取界内忻水为名大业初州废后复立新兴郡唐初又改为忻州天寳初为定襄郡乾元初复为忻州金属太原府元改为九原府寻复旧本朝以秀容县入省改属太原府荥阳郡名注见秦庄襄王元年范阳国名注见汉帝更始二年涿郡太原郡名注见齐明帝建武三年河南郡名注见秦庄襄王元年三川石门堤名注见汉明帝永平十二年馆陶汉之县名属魏郡三国魏属阳平郡晋时石赵徙阳平郡治此后周置毛州隋废毛州以县属武阳郡唐属魏州宋金俱属大名府元属濮州本朝因之改属东昌府长乐郡名注见秦二世二年信都国】
　　遣将军刘牢之伐秦拔谯城桓冲伐秦拔魏兴上庸新城质实【谯城注见元帝建武元年魏兴郡名注见汉后主建兴八年西城上庸郡名注见周赧王十一年新城郡名注见汉献帝建安二十五年】○二月荆江都督丰城公桓冲卒【冲闻谢等有功自以失言慙恨成疾而卒諡曰宣穆朝议欲以为荆州刺史谢安自以父子名位太盛又惧桓氏失职怨望乃以桓石民为荆州桓石防为豫州桓伊为江州】质实【一綂志云丰城晋之县名本汉豫章郡南昌县地三国吴分置富城县晋移治丰水西改名丰城县隋初废寻复置改曰广丰属洪州仁夀初复曰丰城后废唐初复置五代梁时改为吴臯唐复改曰丰城宋仍旧元陞为富州本朝复为丰城县属南昌府】
　　燕王垂围邺
　　【燕王垂攻邺拔其外郭长乐公丕退守中城垂筑长围守之关东六州郡县多降于燕秦征东府官属疑参军高泰有贰心泰惧与同郡吴韶逃归渤海韶曰燕军近在肥乡宜从之泰曰吾以避祸耳去一君事一君吾所不为也】集览【肥乡县名属洛州按洛州今广平是】质实【一綂志云肥乡三国魏之县名属广平郡晋因之后魏省入临漳县隋复置属磁州后属洛州唐省清漳县入焉宋金元俱仍旧本朝因之改属广平府渤海郡名注见汉献帝建安八年南皮】
　　燕击秦枋头馆陶取之
　　【燕范阳王德击秦枋头取之东胡王晏据馆陶为邺中声援夷夏不从燕者亦尚众燕王垂遣太原王楷与陈留王绍击之楷谓绍曰今大业始尔人心未洽唯宜绥之以徳不可震之以威乃屯于辟阳绍帅骑数百徃说王晏晏降于是民夷降者数十万口楷留其老弱置守宰以抚之发其丁壮十余万与晏诣邺垂大悦曰以兄弟才兼文武足以继先王矣】集览【枋头注见成帝咸和八年】质实【邺县名注见汉献帝建安十五年辟阳县名注见汉文帝三年】
　　三月以谢安为太保○燕慕容起兵华隂慕容冲起兵平阳秦遣苻叡击败死夏四月叡司马姚苌起兵北地自称秦王考证【当分注是为后秦○谨按凡例曰凡诸国号从其本称或屡更易即从史家所称而于建国之始即注云是为某国】
　　【为秦北地长史闻燕王垂攻邺亡奔闗东收集鲜卑还屯华隂其众遂盛自称雍州牧秦王坚谓权翼曰不用卿言使鲜卑至此闗东之地吾不复争将若泓何乃使广平公熈镇蒲坂徴钜鹿公叡都督中外诸军事配兵五万以窦冲为长史姚苌为司马以讨泓平阳太守慕容冲亦起兵于平阳进攻蒲坂坚使窦冲讨之闻秦兵且至惧帅众将奔闗东叡麤猛轻敌欲驰兵邀之姚苌谏曰鲜卑皆有思归之志故起而为乱宜驱令出闗不可遏也夫执鼷防之尾犹能反噬于人但可鸣鼓随之彼将奔败不暇矣叡弗从与战果败见杀苌遣其长史诣坚谢罪坚怒杀之苌惧奔渭北马牧于是天水尹纬尹详南安厐演等纠煽羌豪五万余家推苌为盟主苌自称秦王进屯北地羌胡降者十余万】集览【广平注见汉哀帝建平元年华隂注见汉献帝兴平二年蒲坂注见周赧王十二年】质实【广平县名注见汉光武建武二十年钜鹿县名注见楚义帝元年襄国平阳郡名注见周威烈王二十三年鼷防注见宋顺帝升明元年天水郡名注见汉光武建武元年南安郡名注见汉后主建兴六年】
　　书法【垂书叛矣冲书起兵何燕余也兴灭继絶纲目所予也故恕之然则埀非燕余乎受命讨羌反与羌合非冲比矣是故起兵一也翟斌羌种则书讨冲燕余则书击纲目之权衡审矣哉苌书叡司马则叛秦也曷为不以叛书苌既战败遣人谢罪坚怒杀之苌惧遂奔马牧于是尹详推苌则非苌心也纲目于此有以亮之矣】
　　发明【苻坚败北羣防乘之如猬毛而起然垂苌一体之人垂既书叛苌乃书起兵何耶垂受坚知遇之厚非苌之比坚使垂讨翟斌而垂反与斌合故书叛以正其罪若苌则佐叡叡不能用其谏轻敌败死苌方恐惧遣使谢罪坚乃怒而杀之是驱之使乱也故书起兵以原其本无叛意尔然坚骄滛失道自取败灭故翟斌泓冲軰皆以起兵书之又以为强大不务德黩武事远畧者之鉴也】
　　秦苻定苻绍以信都高城降燕质实【信都县名注见秦二世二年一綂志云高城汉之县名属渤海郡本春秋时无隶邑魏晋因之隋置浮水县寻改高城为盐山县以地有盐山故名大业初以浮水县省入唐武德中于县置东盐州贞观中州罢以县属沧州宋金元俱仍旧本朝因之改属河间府】
　　秦遣兵击慕容冲破之冲奔华隂遂逼长安
　　【秦窦冲击冲破之冲奔华隂众至十余万遣使谓秦王坚曰吴王已定闗东可速备大驾送家兄皇帝还邺都与秦以虎牢为界坚大怒召慕容暐责之曰卿之宗族可谓人面兽心不可以国士期也命暐以书招谕冲及垂暐密遣使谓曰吾笼中之人必无还理且燕室之罪人也不足复顾汝勉建大业听吾死问便即尊位于是进向长安】
　　竟陵太守赵綂伐襄阳克之质实【竟陵郡名注见太元六年襄阳县名注见汉献帝建安十二年】○梁州刺史杨亮帅兵伐蜀屯巴郡质实【梁州注见周赧王四年汉中蜀郡名注见武帝秦始八年巴郡注见周显王七年】○五月秦洛州刺史张五虎据丰阳来降质实【洛州注见元帝太兴元年上洛一綂志云丰阳汉之县名属商州魏晋因之唐析置安业县属雍州乾元初改乾元县属京兆寻又属商州五代汉改干祐县宋仍旧元废之本朝于废县北二十二里始置镇安县改属西安府】○六月崇德太后褚氏崩○秦王坚击后秦败之
