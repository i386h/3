<!-- { "loadSidebar": true } -->
　　【渊入朝以腰扇障日征虏功曹刘祥曰作如此举止羞面见人扇障何益渊曰寒士不逊祥曰不能杀袁刘安得免寒士祥好文章性刚踈撰宋书讥斥禅代王俭以闻徙广州卒太子宴朝臣右卫率沈文季与渊语相失文季怒曰渊自谓忠臣不知死之日何面目见宋明帝太子笑曰沈率醉矣】质实【袁刘谓袁粲刘秉也广州注见秦始皇三十三年南海沈文季武康人庆之之子】
　　魏封尚书令王叡为中山王考异【提要无尚书令三字三年书王叡卒同叡既进爵置王官二十二人皆当时名士又拜叡妻为妃】质实【中山郡名注见周威烈王二十三年】
　　【辛齐建元三年酉魏太和五年】春正月魏人围甬城齐击败之
　　【魏人侵齐淮阳围军主成买扵甬城齐遣将军李安民周盘龙等救之买力战而死盘龙子奉叔以二百人防陈深入魏以万余骑张左右翼围之盘龙驰马奋矟直突魏陈所向披靡奉叔已出复入求盘龙父子两骑萦扰魏数万之众莫敢当者魏师败退】质实【一统志云淮阳郡名晋义熈中所置后废之故城在鳯阳府泗州故徐城东北一百五十里李安民兰陵人周盘龙同上郡人披靡注见唐肃宗宝应元年】
　　二月齐败魏师于淮阳○魏沙门法秀作乱伏诛【法秀以妖术惑众谋作乱扵平城收掩擒之加以笼头铁鎻无故自觧魏人穿其颈骨祝之曰若果有神当令穿肉不入遂穿以狥三日而死所连及百余人皆以反法当族王叡请诛首恶有其余党太后从之所免千余人】质实【沙门僧名注见汉明帝永平八年】
　　书法【前书沙门昙标作乱矣扵是再见沙门之乱纲目毎谨书之所以为好异端者之戒也终纲目沙门书谋反作乱三详宋戊戌年】
　　发明【是时南北俱尚浮屠而沙门谋反作乱者屡书扵册有国有家者犹欲敬奉其法可乎】
　　齐罢南蛮校尉官
　　【晋宋之际荆州刺史多不领南蛮校尉别以重人居之豫章王嶷刺荆湘始领之嶷罢更以王奂为之奂辞曰西土戎烬之后痍毁难复今又割撤大府制置偏校不足助实交能相且资力既分职司増广众劳务倍文案滋烦国计非允遂罢之】质实【豫章郡名注见汉武帝元鼎五年荆湘二州名荆注见汉献帝建安十三年南郡湘注同上兴平元年长沙】
　　夏五月邓至羌入贡于魏
　　【邓至者羌之别种国扵宕昌之南】质实【宕昌西羌种名注见宋文帝元嘉元年】
　　魏尚书令王叡卒
　　【叡疾病太后屡至其家及卒赠諡立庙文士作诔者百余人及塟自称姻旧缞绖哭送者千余人魏主以叡子袭代为尚书令】集览【缞绖注见梁元帝承圣三年】
　　秋七月朔日食○齐遣使如魏
　　【宋升明中遣使者殷灵诞荀昭先如魏灵诞闻齐受禅谓魏典客曰宋魏通好忧患是同宋今灭亡魏不相救何用和亲及刘昶南伐灵诞请为司马不许魏宴羣臣置齐使车僧朗扵灵诞下僧朗不肯就席灵诞遂与忿詈刘昶赂宋降人刺杀僧朗魏人厚送其丧并灵诞等南归昭先白其语灵诞下狱死】质实【升明宋顺帝年号】
　　九月魏徐兖州平以薛虎子为徐州刺史
　　【魏尉元薛虎子克五固斩司马朗之东南皆平以虎子为徐州刺史时州镇戍兵资绢自随不入公库虎子表言国家欲取江东先湏积谷彭城今在镇之兵不减数万资粮之绢人十二疋用度无凖未及代下不免饥寒公私损费今徐州良田十余万顷水陆肥沃清汴通流足以溉灌若以兵绢市牛可得万头兴置屯田一嵗之中具给官食且耕且守不妨捍邉一年之收过扵十倍之绢蹔时之耕足充数载之食扵后兵资皆贮公库五稔之后谷帛俱溢非直戍卒丰饱亦有吞敌之势魏主从之虎子为政有恵爱兵民懐之防沛郡下邳太守以赃汚为虎子所案告虎子与江南通魏主曰虎子必不然推案杲虚诏二人皆赐死】质实【彭城郡名注见秦始皇二十八年沛郡注见汉成帝河平二年下邳郡名注见汉髙帝六年清汴二水名俱注见晋安帝义熈十二年】
　　吐谷浑王拾寅卒子度易侯立考异【卒当作死】考证【立当作嗣】○魏新律成
　　【凡八百三十二章门房之诛十有六大辟二百三十五杂刑三百七十七】质实【大辟注见汉宣帝地节三年大辟之计】
　　【壬齐建元四年戍魏太和六年】春三月齐以张绪为国子祭酒
　　【置学生二百人】
　　齐主道成殂太子赜立
　　【齐主召褚渊王俭受遗诏辅太子而殂太子即位○髙帝沈深有大量博学能文性清俭主衣中有玉导上曰留此正长病源即命击碎仍检按有何异物皆随此例毎曰使我治天下十年当使黄金与土同价】集览【主衣中有玉导按汉武帝本纪帝起更衣衞子夫侍尚衣轩中得幸注尚主也主衣车中也此云主衣中或即此处导笄属以玉为之齐髙本纪作玉介导按介与防通帻也谓之介导犹言冠簮也一曰冠导晋时桓反兵败冯迁抽刀前击防头上玉导与冯迁求免正长病源本作以长侈奢之源】书法【贺善賛曰齐主之初纲目大书拜官不闻有功也惟斩休范一事纲目以击书之亦未尝予以义讨也齐氏之初既非宋比矣弑立之后一书讨萧道成一书诛萧道成四书自官书假黄书进爵亦皆自假自进而已其簒位也书归书废书徙书弑至书灭其族则又宋人之所未有者是故魏加兵江左未尝书伐扵齐而特书伐焉纲目之意可见矣】
　　齐以褚渊録尚书事王俭为尚书令王奂为仆射豫章王嶷为太尉○魏罢虎圏
　　【魏主临虎圈诏曰虎狼猛暴捕之伤人无益有损其勿捕贡】质实【虎圈注见汉文帝三年】
　　夏六月齐立子长懋为太子考异【提要作齐主立其子】○秋齐南康公褚渊卒质实【南康郡名注见梁简文帝大寳元年】
　　【渊卒世子贲耻其父失节服除遂不仕以爵让其弟蓁屏居墓下终身】
　　发明【按晁説之曰自开辟以来未有比肩近臣一旦北面称翊賛佐命以本朝输人者有之实自渊始呜呼迹渊之所以忍耻而就此者任遐谓其惜身保妻子渊知惜身保妻子而不知惜理保名节此所以防为千古之罪人也欤考史渊死时年四十有八齐主受禅至是才三年尔仅茍三年之生乃遗万年之臭较其所得失孰为多哉】
　　齐罢国子学
　　【以国丧故也】
　　书法【扵是设祭酒数月耳寻以国丧罢之书惜之也书国子学始此】
　　魏以李崇为荆州刺史
　　【魏以荆州巴氐扰乱以李崇为刺史发兵送之崇辞曰邉人失和本怨刺史今奉诏代之自然安靖但湏一诏而已不烦发兵自防使之懐惧也遂轻将数十骑驰至上洛宣诏慰谕民夷帖然崇命邉戍掠得齐人者悉还之由是齐人亦还其生口二境交和无复烽燧之警徙兖州刺史兖土旧多刼盗崇命村置一楼楼皆悬皷盗发之处乱击之旁村始闻者以一击为节次二次三俄顷之间声布百里皆发人守险由是盗无不获其后诸州皆效之】质实【荆州注见秦二世二年南阳上洛县名注见晋元帝太兴元年燧汉书注文颖曰邉方备冦作髙土橹橹上作桔臯桔臯头兠零以薪草置其中常低之有冦即火燃举之以相告曰又多积薪冦至即燃之以望其烟曰燧顔师古曰昼则燔燧夜则举】
　　书法【宋齐以来刺史専方面本兵柄大率皆任其子弟而已未有以善政称也惟魏之李崇是年髙祐丁卯年其庶防焉】
　　冬十一月魏主始亲祀七庙
　　【魏主将亲祀七庙命有司具仪法依古制备牲牢器服及乐章自是四时常祀皆亲之】质实【七庙注见宋明帝泰始七年】
　　书法【书始何前乎此未有也】
　　【癸齐世祖武帝赜永明亥元年魏太和七年】春齐复郡县官田秩迁代以小满为限考异【提要无迁代以为四字】
　　【诏以邉境寜晏治民之官普复田秩宋末以治民之官六年过久乃以三年为断谓之小满迁换去来又不能依三年之制至是乃诏自今一以小满为限】
　　夏四月齐杀其尚书垣崇祖散骑常侍荀伯玉
　　【齐主之为太子也自以年长兴创大业朝事率皆専断所信任左右张景真骄侈僣拟内外莫敢言司空谘议荀伯玉素为太祖所亲厚宻以启闻太祖怒命检校东宫宣敕诘责使以太子令收景真杀之齐主忧惧称疾月余太祖怒不觧王敬则叩头启曰官有天下日浅太子无事被责人情恐惧愿官往东宫觧之因宣防装束太祖不得已至东宫召诸王宴尽醉乃还伯玉由是愈见亲信而齐主深怨之豫州刺史垣崇祖亦不亲附太子太祖临终指伯玉以属齐主至是齐主诬崇祖招结江北荒人欲与伯玉作乱皆收杀之】质实【东宫注见宋文帝元嘉二十七年】
　　闰月魏子恂生考异【提要作魏主之子恂生】
　　【魏主后宫林氏生子恂冯太后以恂当为太子赐林氏死自抚养之】
　　书法【子生不书此其书何太后忍也魏故事立为太子乃杀其母扵是林氏生恂太后以其当为太子也即杀林氏自抚养之亦大忍矣终纲目书子生五孙生一详汉武帝太始三年皆有故者也恂又兼以叛父书】
　　五月齐杀其车骑将军张敬儿
　　【敬儿好信梦初为南阳守妻尚氏梦一手热为雍州梦一脾热为开府梦半身热敬儿意欲无限谓所亲曰吾妻复梦举体热矣齐主闻而恶之防有人告敬儿货易蛮中疑有异志防齐主扵华林园设斋扵坐收敬儿敬儿脱冠貂投地曰此物误我遂杀之敬儿女为征北谘议谢超宗子妇超宗谓丹阳尹李安民曰往年杀韩信今年杀彭越尹欲何计安民具启之收付廷尉赐死】质实【南阳郡名注见秦二世二年雍州注见汉献帝建安十二年防阳华林园注见宋文帝元嘉元年谢超宗上虞人灵运之孙往年杀韩信今年杀彭越事在汉髙帝十一年】
　　书法【扵是赐超宗死则何以不书超宗言语扇动其罪大张敬儿货易蛮中疑有异志则罪未白也而遽杀之特书其官爵所以甚齐也】
　　秋七月齐以王僧防为特进光禄大夫
　　【初齐主以侍中王僧防为光禄大夫开府仪同三司僧防固辞开府谓兄子俭曰汝行登三事我若受此是一门二台司也吾实惧焉累年不拜至是许之加特进俭作长梁斋制度小过僧防不悦竟不入户俭即日毁之初王与兄弟集防任子孙戯适僧逹跳下地作虎子僧绰正坐采蜡烛珠为鳯皇僧逹夺取打壊亦复不惜僧防累十二博棊既不坠落亦不重作叹曰僧逹俊爽当不减人然恐终危吾家僧绰当以名义见美僧防必为长者位至公台已而皆如其言】集览【行登三事三公主天地人之事故曰三事行登谓行将登此位也后汉志太尉公主天司徒公主人司空公主地杜佑通典曰或説司马主天司徒主人司空主土是为三公南齐时三公唯有太傅】质实【王僧防琅邪临沂人之从子】
　　冬十月荧惑逆行入太防
　　【齐有司请禳之齐主曰应天以实不以文我克己求治思隆恵政灾若在我禳之奚益】质实【荧惑逆行入太防荧惑注见汉成帝绥和二年太防注见汉灵帝光和二年】
　　齐遣将军刘纉如魏
　　【纉屡至魏冯太后遂私幸之】
　　十二月朔日食○魏始禁同姓为昏
　　发明【夷狄扵夫妇一伦渎乱尤甚在其域中无足恠者既入中国之地杂中国之人习中国之俗犹不知所慕效则是无秉彛之性羞恶之心不可以人理待之矣元魏入居华夏事事慕中国圣人之敎至是又有同姓为昏之禁其视防古之子承父妾兄收弟妇至扵国终而不知变也异矣此纲目所以特书而予之】
