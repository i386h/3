<!-- { "loadSidebar": true } -->
　　【戊梁太清二年魏大统十辰四年东魏武定六年】春正月东魏慕容绍宗击侯景景众溃走袭据寿春梁以为南豫州牧
　　【慕容绍宗以铁锜五千夹击侯景景诳其众曰汝家属已为髙澄所杀众信之绍宗遥呼曰汝家属并完若归官勲如旧景士卒不乐南渡遂大溃景与数骑济淮稍收散卒得歩骑八百人昼夜兼行追军不敢逼使谓绍宗曰景若就擒公复何用绍宗乃纵之胡氏曰绍宗之才诚足以制景高欢信知人矣而过不贵之以遗其子则所以待绍宗者有未尽焉至唐太宗遂亦用此委李世勣于高宗后之论者以此两君为贤曰宁其身无受知人之名而使其子孙专享得贤之利是皆失之也平日储飬贤才以遗子孙推诚尽礼各得其道岂用私意小智轩轾屈之而使子孙以利禄诱之使其臣利禄之人也则可使其臣不以三公易其介也又安得而用之彼绍宗与勣皆利禄之人耳故绍宗逐侯景不尽其力而李勣事高宗不竭其忠君臣得失岂不明且验邪○景既败不知所适梁马头戍主刘神茂素为监州事韦黯所不容闻景至故往之景问曰寿阳去此不逺欲往投之韦黯其纳我乎神茂曰黯监州耳王若至彼必出迎因而执之可以集事得城之后徐以启闻朝廷喜王南归必不责也景执其手曰天教也遂行夜至城下韦】
　　【黯以为贼也授甲登陴景遣其徒告曰河南王战败来投愿速开门黯曰既不奉敕不敢闻命景谓神茂曰事不谐矣神茂曰黯懦而寡智可説下也乃遣徐思玉入见黯曰河南王为朝廷所重君所知也今失利来投何得不受黯曰吾受命守城河南自败何预吾事思玉曰国家付君以阃外之畧若魏追兵至河南见杀君岂得独存纵存亦何顔以见朝廷邪黯乃开门纳景景遣其将分守四门梁朝闻景败咸以为忧詹事何敬容言于太子曰得景遂死深为朝廷之福太子失色问故敬容曰景翻覆叛臣终当乱国景以败乞自贬梁主不许以景为南豫州牧光禄大夫萧介谏曰臣闻凶人之性不移天下之恶一也侯景以凶狻之才荷髙欢卵翼之遇欢坟未干即还反噬之力不逮乃复逃死关西宇文不容故复投身于我陛下前者所以受之正欲比属国降胡冀获一战之效耳今既亡师失地直是境上之匹夫陛下爱匹夫而弃与国臣窃不取若犹待其嵗暮之效则彼弃乡国如脱屣背君亲如遗芥岂知逺慕圣徳为江淮之纯臣乎梁主不能用介思话之孙也】集览【轩轾后汉马援传居前不能令人轾居后不能令人轩臣所耻也顔师古曰言为人无所轻重不以三公易其介此孟子文注介大也执大之志不以三公荣位易其大量也易豫卦介于石伊川传曰当豫之时独能以中正自守可谓特立之操是其节介如石之坚阃外之畧注见普通六年与国注见周赧王五十二年脱屣履不蹑跟曰屣脱之者言易弃也】质实【淮水名注见汉后主延兴二年马头戍未详处所唯滁州来安县北七十里有马头山未知是否寿阳郡名注见齐主宝卷永元元年河南王按梁太清元年侯景以河南地来降封为河南王南豫州注见汉冲帝永嘉元年歴阳萧介南兰陵人蒨之子】
　　书法【书据何病梁也景説黯得入即遣其将分守四门则非委身归义明矣方且以为南豫州牧甚矣哉梁主之蔽也故书据病之】
　　发明【景既委身归梁谓宜恪守臣节听命梁朝可也今乃不然故纲目上书景众溃走下书袭据寿春以见其逆节不臣已萌于此使萧氏而有谋焉自当举兵诛之否则亟命邉将严守备以制其豕突之患纵使跳梁不过侵轶疆塲其于宗社大计未遽失也天夺其魄梁主不悟又从而封爵之借冦兵资盗粮傅虎以翼自取覆亡哀哉然则南豫州之命书之于册岂不足见梁主之谬乎】
　　二月东魏求成于梁
　　【萧渊明至邺东魏主升阊阖门受俘让而释之送于晋阳髙澄待之甚厚侯景既败羊鸦仁亦还义阳东魏遂得悬瓠项城悉复旧境髙澄数遣书求好于梁梁未之许澄谓渊明曰若梁主不忘旧好诸人并即遣还侯景家属亦当同遣渊明遣人奉啓还梁梁主与朝臣议之朱异等皆以为便司农卿傅岐独曰此髙澄设间欲令侯景自疑而作乱耳若许通好正堕其计中异等固执宜和梁主亦厌用兵乃许之使还过寿阳侯景知之摄问具服乃啓梁主曰髙澄忌贾在翟恶防居秦求盟请和冀除其患若臣死有益万殒无辞惟恐千载有秽良史又致书于异饷金三百两异纳金而不通其啓梁主遂遣使吊澄景又啓曰臣与髙氏衅隙已深今陛下复与连和使臣何地自处梁主报之曰朕与公大义已定岂有成而相纳败而相弃乎景乃诈为邺中书求以渊明易景梁主将许之岐曰侯景以穷归义弃之不祥且百战之余宁肯束手受絷谢举朱异曰景奔败之将一使之力耳梁主从之复书曰贞阳旦至侯景夕返景谓左右曰我固知吴老公薄心肠王伟説景曰今坐听亦死举大事亦死唯王图之于是始为反计属城居民悉召募为军士輙停责市估及田租百姓之女悉以配将士】集览【阊阖门阊阖本天门名天子之阙以象天门故名阊阖也楚辞呌帝阍使开关兮倚阊阖而望予又司马相如赋排阊阖而入帝宫义阳郡属荆州今信阳州是史记建元以来侯者表注义阳在南阳平氐县项城县名属陈州忌贾在翟恶防居秦忌畏也恶憎也翟秦春秋二国名贾谓贾季即狐射姑也防谓士防即随防也又曰随季二人皆晋中军将左传文六年贾季奔翟七年先蔑奔秦士防从之十三年晋人患秦之用士防也赵宣子曰随防在秦贾季在翟难日至矣若之何】质实【邺县名注见汉献帝建安十五年晋阳县名注见周威烈王二十三年一綂志云义阳古地名本周申伯所封之地秦置义阳县属南阳郡汉初因之后改为平氐县地三国魏复改为义阳县及置义阳郡刘宋改为永安郡南齐置司州梁曰北司州后魏改郢州后周改申州隋改义州寻复为义阳郡唐初为申州后仍曰义阳郡宋改义阳军又改信阳军属邓州元改信阳州本朝因之改属汝宁府悬瓠城名注见汉光武建武十九年项城古项子国汉置项县属河南郡晋属陈国复属梁国东魏置北扬州及秣陵县北齐信州后周陈州皆治此隋始改为项城县属陈州宋属淮宁府金仍属陈州元初省入商水县后复置本朝因之改属开封府贞阳萧渊明封贞阳侯故云】书法【求成何卑辞也此髙澄诡计侯景所以决反者也故谨书之】
　　发明【梁纳其叛臣侵其境土彼方忿梁不义兴师问罪之不暇何事反乃求成此不待智者而后知其间矣梁臣傅岐辈非不发其奸谋而梁主曾不之悟遂堕其计中可谓至愚极谬之甚者书曰东魏求成于梁无故而求书法之意可见矣】
　　三月梁交州司马陈覇先讨李贲平之
　　【屈獠洞斩李贲贲兄天寳收余兵围爱州交州司马陈覇先帅众讨平之诏以覇先为西江督防髙要太守督七郡诸军事】集览【高要汉武时置苍梧郡髙要县焉梁置郡隋置端州宋陞肇庆府治高要】质实【爱州未详沿革唯安南国有爱州属清化府未知是否交州注见唐宣宗大中二年安南陈覇先吴兴长城人一统志云高要古地名春秋时为百粤地秦为南海郡地汉武帝平南粤为苍梧合浦二郡地三国吴及晋属苍梧郡刘宋置绥建郡治四防县梁置高要郡治高要县隋平陈废绥建郡入四防县又废高要郡置端州大业初改信安郡唐复改端州又于四防县置南绥州属岭南道贞观中改为浈州寻废天寳初改端州为高要郡乾元初复为端州宋置兴庆军节受重和初陞州为肇庆府仍改军曰肇庆广南东路元至元中改置肇庆路广西寻复广东夲朝改路为府仍属广东道】发明【一李贲而四书于册首尾凡厯八载始克平殄梁之军政如此他有大敌其何以御之乎】
　　夏四月东魏遣兵围魏颍川
　　【东魏遣高岳慕容绍宗刘丰生等将歩骑十万攻魏王思政于颍川思政命卧鼔偃旗若无人者岳恃其众四面陵城思政骁勇开门出战岳兵败走更筑土山昼夜攻之思政随方拒守夺其土山置楼堞以助防守】质实【颍川郡名注见汉后主建兴十年许昌】
　　五月魏以宇文泰为太师○梁遣散骑常侍徐陵如魏质实【徐陵东海郯人摛之子】
　　【复脩好也】
　　秋七月朔日食质实【日食注见新莽天鳯元年】○东魏罢南郊道坛【高澄以道士多为滥故罢之】
　　书法【尝书立天师道塲矣于是而有罢道坛之书道士多滥故也终纲目道教之黜四东魏罢南郊道坛一也是年齐以道士为沙门二也丁亥年周废佛道二教三也甲午年唐沙汰僧道四也武徳九年周废二教七年而书复唐汰僧道不一二月而书复皆兼佛教故其复易也至魏罢道坛齐以道士为沙门则遂无闻焉道佛皆异端也由是观之佛之惑人又甚于道矣】
　　八月东魏遣兵畧地江淮取二十三州考误【取二十三州当作取梁二十二三州】梁侯景反寿阳梁主遣邵陵王纶督诸军讨之
　　【侯景自至寿阳徴求无已梁皆与之景请娶于王谢梁主曰王谢门高非偶可于朱张以下访之景恚恨表疏稍悖慢又闻徐陵等使魏反谋益甚元贞知景有异志累啓还朝景谓曰河北事虽不果江南何虑失之贞惧逃归建康具以事闻梁主不问景知临贺王正徳屡以贪暴得罪隂飬死士幸国家有变遣徐思玉致牋曰天子年尊奸臣乱国大王属当储贰中被废黜景虽不敏实思自效正徳大喜报之曰仆为其内公为其外何有不济机事在速今在时矣台州刺史鄱阳王范宻啓景谋朱异以为必无此理梁主乃报范曰景孤危寄命安能反乎范复请自以合肥之众讨之梁主不许朱异谓其使曰王遂不许朝廷有一客邪自是不复通范啓景邀羊鸦仁同反鸦仁执其使以闻异曰景何能为以使者付狱俄解遣之景益无所惮啓梁主乞都督江西如不许即帅甲骑向闽越梁主遣使喻解之景遂反于寿阳以诛中领军朱异少府卿徐驎太子右卫率陆验制局监周石珍为名异等皆以奸侫骄贪蔽主弄权为时人所疾故景托以兴兵初傅岐尝以所闻责异异曰外间谤讟知之乆矣心茍无愧何防人言岐谓人曰朱彦和将死矣恃謟以求容肆辩以拒谏闻难而不惧知恶而不改天夺其鍳其能乆乎景西攻马头遣其将宋子仙东攻木栅执戍主曹璆等梁主闻之笑曰是何能为吾折棰笞之耳诏以鄱阳王范封山侯正表司州刺史栁仲礼散骑常侍裴之高为四道都督邵陵王纶持节兼督众军以讨景】集览【曹璆璆渠幽反】质实【王谢谓王导谢安朱张未详其名也建康郡名注见汉献帝兴平二年临贺郡名注见晋穆帝永和三年台州注见晋孝武帝太元二年鄱阳郡名注见汉献帝建安十三年合肥县名注见汉灵帝中平元年闽越国名注见汉武帝建元三年一綂志云封山本汉合浦县地南齐置封山郡隋罢郡为县寰宇记云在旧亷州南一百二十里唐武徳中以县置姜州后州废以县属亷州故址在亷州府合浦县境内司州注见太清二年义阳邵陵郡名注见晋武帝泰始十年节注见唐徳宗兴元元年徐驎吴郡人陆验吴郡人】
　　冬十月梁临贺王正德叛引侯景兵渡江梁主命宣城王大噐将军羊侃督军御之
