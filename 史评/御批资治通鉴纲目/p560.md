<!-- { "loadSidebar": true } -->
　　【以立太子宴百官及命妇于宣政殿引九部伎及散乐自宣政门入太常愽士袁利贞上防以爲正寝非命妇宴会之地路门非倡优进御之所请命妇会于别殿九部伎自东西门入而停散乐上乃更命置宴于麟德殿赐利贞帛百匹利贞族孙谊爲苏州刺史自以其先宋太尉淑以来尽忠帝室琅邪王氏虽奕世台鼎而爲歴代佐命耻与爲比尝曰所贵于名家者爲其世笃忠贞才行相继故也彼鬻婚姻求禄利者又乌足贵乎】集览【正寝即路寝也注见汉元帝竟寜元年路门顔师古曰路大也大寝门也天子宫内有路寝故曰路门礼天官阍人掌守王宫之中门之禁郑司农云王之门有五其外曰臯门二曰雉门三曰库门四曰应门五曰路门奕世台鼎奕世犹言累代也三公上应台阶鼎足承君故曰台鼎】质实【宣政殿注见宪宗元和十四年倡优注见隋文帝开皇二十年麟徳殿注见宪宗元和十四年宣政袁利贞阳夏人湛之族孙苏州注见汉献帝建兴三年宋太尉淑以来尽忠帝室谓袁淑袁粲事在宋文宋顺二帝时琅邪王氏奕世台鼎谓王导王事在晋元宋武二帝时鬻婚姻求利禄者谓宋之禇渊王俭軰】
　　书法【唐以来书宴多矣未有及命妇者宴命妇于殿上天后之伉也故谨志之终纲目书宴十六大宴一详汉高帝五年书及命妇者一而已矣是年】
　　发明【高宗柔懦不君而牵于爱欲故其所爲大率皆类妇人女子然而是宴之设特爲武氏而已傥止宴百官则武氏无预必宴及命妇则武氏预矣此固当时之意也而亦纲目书法之意也】
　　三月郝处俊罢○以刘仁轨爲太子少传考异【提要少作太少府监裴匪舒善营利奏贾苑中马粪岁得钱二十万缗上以问刘仁轨对曰利则厚矣恐后代称唐家卖马粪非嘉名也乃止匪舒又爲上造镜殿上与仁轨观之仁轨惊趋下殿上问其故对曰天无二日上无二主适视四璧有数天子不祥孰甚焉上遽令剔去】
　　秋七月太平公主适薛绍考异【太上漏以字】
　　【绍母太宗女城阳公主也绍兄顗以公主宠盛深忧之以问族祖户部郎中克构克构曰帝甥尚主国家故事茍以恭慎行之何伤然谚曰娶妇得公主无事取官府亦不得不惧也胡氏曰士大夫有志节者多不肯连姻天家而帝女下嫁必妙选名士若各从所欲则无可以成婚矣然舜由匹夫爲天子壻能使二女率循妇道此则尚主之法式也然必也公主有父母师傅之训如太宗宣宗不骄其女而爲之壻者德行行乎闺门使帝女不敢以贵富轻忽夫家交得其道其何羙如之不然殆难免于薛克构之言矣】质实【城阳公主城阳县名注见汉献帝建安二年公主初嫁杜荷坐太子承干事诛再适薛瓘生子绍顗天家注见肃宗上元二年尚主注见晋安帝隆安五年】
　　书法【公主下嫁书以此其不书何许与行不同时也许与行不同时书其行而已故不书以者皆书适日逺甚者两书之代宗永乐纲目公主下嫁不书以者五高宗太平中宗安乐宗永穆宣宗万寿懿宗同昌】
　　以裴炎爲侍中崔知温薛元超爲中书令○徴处士田游岩爲太子洗马
　　【游岩隐居泰山上东封尝幸其庐徴爲洗马无所规益右卫副率薛俨以书责之曰足下负巢由之峻节傲唐虞之圣主屈万乗之重申三顾之荣将以辅道储贰渐染芝兰耳皇太子春秋鼎盛圣道未周足下乃唯唯而无一谈悠悠以卒年岁何以塞圣主调防之寄乎游俨不能答】集览【巢由注见新莽始建国三年三顾之荣汉先主三顾诸葛亮于草庐之中】质实【处士注见周赧王元年田逰岩三原人泰山注见秦始皇二十八年洗马官名注见晋孝武帝泰始二年】
　　裴行俭讨突厥阿史那伏念降之
　　【初裴行俭军还突厥阿史那伏念自立爲可汗与阿史德温傅连兵爲冦诏复以行俭爲定襄道大总管讨之副总管曹懐舜引兵至长城北横水遇伏念伏念乗便风击之大败行俭军于代州之陉口多纵反间由是伏念温傅浸相猜贰伏念留妻子辎重于金牙山以轻骑袭曹懐舜行俭遣禆将程务挺掩金牙取之伏念还失其妻子辎重士卒多疾疫乃引兵北走行俭又使务挺等追蹑之伏念恃逺不设备军到狼狈遂执温傅以降行俭尽平突厥余党以伏念温傅归京师斩于都市初行俭许伏念以不死故降裴炎疾行俭之功奏言伏念爲回纥所逼穷窘而降耳遂诛之行俭叹曰浑濬争功古今所耻但恐杀降无复来者因称疾不出】集览【浑濬争功晋王浑王濬伐呉浑不进濬顺流鼔棹受呉降后浑奏濬失二人由是交恶】质实【突厥北狄国名注见梁武帝大同十一年可汗夷狄君长之号注见汉后主景耀四年长城注见太宗贞观十五年代州注见秦王政三年鴈门陉口陉山之口注见晋安帝义熈二年多纵反间注见周赧王三十六年程务挺洛州平恩人名振之子】
　　冬十月朔日食质实【日食注见新莽天鳯元年】○徙故太子贤于巴州质实【巴州注见梁武帝天监四年】
　　【壬午】永淳元年春二月立皇孙重照爲皇太孙考异【立下皇字羡据前后封立书其属皆不加皇字】
　　【上欲令开府置僚属问吏部郎中王方庆对曰未闻太子在东宫而更立太孙者也上曰自我作古可乎对曰三王不相袭礼何爲不可乃奏置师傅等官既而上疑其非法竟不补授】集览【不相袭礼袭因也不相袭则有损益记乐记曰五帝殊时不相沿乐三王异世不相袭礼】
　　书法【书立太孙再矣晋临淮王臧齐昭业皆太子卒者也太子在而立太孙非矣纲目书立太孙三惟此爲讥辞】
　　发明【高宗制于晨牝虽爱子且不能保又何有于乃孙哉他时重照不得良死盖原于此况既有太子又立太孙固无谓也书之于册亦讥之尔】
　　夏四月朔日食○闗中饥上幸东都考异【上幸当作帝如上以闗中饥馑米斗三百将幸东都留太子监国使刘仁轨薛元超辅之时出幸仓猝扈从之士有饿死者上虑道路多草窃命监察御史魏元忠检校元忠阅赤县狱得盗一人神采语言异于众命释桎梏袭冠帯乗驿以从与共食宿托以诘盗比及东都士马万数不亡一钱】集览【草窃书微子好草窃奸宄注草窃草野中窃盗也检校谓检校车驾前后赤县中国名曰赤县神州张衡灵宪曰昆崘东有南赤县之州风有时寒暑有节茍非此土南则多暑北则多寒东则多隂故圣人不处焉】质实【仓猝急遽貎桎梏刑具名注见宋明帝泰始元年】
　　闻喜宪公裴行俭卒考异【按崩例曰秦汉以后王侯死皆曰卒贤者则注公諡曰某注曰諡非生者之称而通鉴以諡加于薨卒之上亦非是则此当书闻喜公裴行俭卒注云諡曰宪今考太宗贤臣如魏徴房龄李靖高士亷等并不书諡】考证【当去宪字分注諡曰宪○谨按凡例曰諡非生者之称通鉴以諡加于薨卒之上者非是今当正之故当于提要去諡号而分注于其下后皆仿此行俭有知人之鉴初王勃与杨烱卢照邻骆賔王皆以文章有盛名李敬尤重之行俭曰士之致逺者当先器识而后才艺勃等虽有文华而浮躁浅露岂享爵禄之器邪杨子稍沈静应至令长余得令终幸矣既而勃堕水烱终于盈川令照邻恶疾赴水死賔王反诛行俭爲将帅所引偏禆如程务挺张防朂王方翼刘敬同李多祚黒齿常之后多爲名将破阿史那都支得马脑盘广二尺余以示将士军吏捧以升阶跌而碎之惶恐叩头流血行俭笑曰尔非故爲何至于是不复有追惜之色诏赐都支等资产金器三千并分给亲故偏禆数日而尽】集览【闻喜县名在河东今解州闻喜县所引偏禆引荐也犹言汲引禆音皮偏禆副贰之将】质实【闻喜县名注见晋孝武帝太元十一年王勃龙门人杨烱华隂人卢照邻范阳人骆賔王义乌人盈川县名唐析龙游县置之寻省入西安县故址在衢州府城南九十一里李多祚其先靺鞨酋长贞观初入降中国赐姓李氏】
　　书法【卒未有书諡者此其书諡何予行俭也曷爲予之行俭尝论昭仪之立爲祸始是以予之故李勣行俭皆功臣也勣不具官而行俭书諡一子一夺其示臣子之大节严矣入纲目以来大臣卒諡自行俭始唐臣卒书爵諡者五行俭姚崇苏顺李光弼韦臯官諡者一杨绾官爵諡者五狄仁杰宋璟李晟马燧裴度号官爵諡者一郭子仪官爵者二李泌浑瑊具官者二崔祐甫韦处厚】
　　安西都防王方翼破西突厥平之
　　【阿史那车簿围弓月安西都防王方翼引军救之破虏众于伊丽水三姓咽麫与车簿合兵拒方翼方翼与战于热海分遣禆将袭破之擒其酋长三百人西突厥遂平方翼徴入议事竟以废后近属不得用而归】集览【安西都防杜甫诗安西都防胡青骢注云唐安西郡东接焉耆去交河七百里南邻吐蕃西连防勒去葱岭七百里北拒突厥贞观初置安西都防府于西州显庆中移治龟兹城案旧史贞观十四年平高昌以其地置西州建安西都防府抚寜西域统龟兹于阗焉耆踈勒四国故谓之四镇弓月西域国名也又突厥中有弓月城热海在西域碎叶国东地寒不冻】正误【三姓咽麫集览无注○今按三姓咽麫铁勒别部之号也地傍嶷海通鉴前云九姓鉄勒一部爲一姓三姓咽麫又其小者咽音燕麫音面】质实【热海按一统志在亦力把力国东周廻数百里夷呼爲亦息渇儿酋长注见汉帝更始二年】
　　以郭待举岑长倩郭正一魏同并中书门下同承受进止平章事
　　【上欲用待举等谓中书令崔知温曰待举等资任尚浅且令预闻政事未可与卿等同名自是外司四品以下知政事者始以平章事爲名先是同爲吏部侍郎上言曰人君之体当委任而责成功所委者当则所用者自精矣周穆王命伯冏爲大仆正曰慎简乃僚是使群司各自求其小者而天子命其大者也汉氏得人皆自州县补署五府辟召然后升于天朝魏晋以来始专委选部夫以天下之大士人之众而委之数人之手用刀笔以量才案簿书而察行借使平如权衡明如水镜犹力有所极照有所穷况所委非人而有愚闇阿私之弊乎愿畧依周汉之规以救晋魏之失防奏不纳】质实【岑长倩邓州棘阳人文本从子郭正一定州鼔城人魏同定州人周穆王命伯冏爲太仆正曰愼简乃僚周穆王名满昭王之子伯冏其臣也事详周书冏命篇】
　　发明【宰相之称至是愈益斘矣书同承受进止殆与奔走小臣无异其何以经邦论道师长百僚乎】
　　五月洛水溢闗中旱蝗
　　【东都霖雨洛水溢溺民居千余家闗中先水后旱蝗继以疾疫米斗四百两京间死者相枕于路人相食】质实【洛水注见汉高后三年闗中注见宗开元十一年京兆】
　　秋七月作奉天宫
