<!-- { "loadSidebar": true } -->
　　【帝欲立后而贵人有宠者四人莫知所建议欲探筹以定仆射胡广等谏曰恃神任筮不必当贤就值其人犹非德选宜参良家简求有德德同以年年钧以貌稽之典经断之圣虑帝从之恭懐皇后弟子乗氏侯商之女选为贵人常特被引御从容辞曰夫阳以博施为德隂以不専为义愿陛下思云雨之均泽小妾得免于罪帝由是贤之立以为后】质实【一统志云胡广南郡华容人刚六世孙乗氏汉之县名属山阳郡东汉末废之故城在兖州府钜野县西南五十里汉梁商受封即此梁商安定乌氐人竦之孙】
　　旱○三月扬州妖贼章河等作乱杀长吏○夏四月以梁商为执金吾考异【按凡例亲戚贵重者书其属据晋咸寕二年书以后父骏为车骑将军唐神龙元年书赠后父贞上洛王则此梁字当作后父二字】○冬防乌桓校尉耿晔遣乌桓击鲜卑大获○立孝防限年课试法
　　【尚书令左雄上疏曰寜民之道必在用贤用贤之道必存考黜吏数变易则下不安业久于其事则民服教化今俗浸雕敝巧伪滋萌典城百里转动无常各懐一切莫虑长久谓聚敛整办为贤能以治已安民为劣弱视民如防讐税之如豺虎监司项背相望与同疾疢见非不举闻恶不察观政亭传责成朞月言善不称德论功不据实虚诞者获誉拘捡者离毁或因罪戾引髙求名州宰不覆竞共辟召使奸猾枉滥轻忽去就乡官部吏职贱禄薄车马衣服一出于民拜除如流送迎烦费损政伤民和气未洽灾眚不消咎皆在此臣愚以为守相长吏有显効者可就増秩勿移徙非父母丧不得去官若被劾奏亡不就法者徙家边郡其乡部亲民之吏皆用儒生清白任从政者寛其负算增其秩禄吏职满嵗乃得辟举如此虚伪之端絶迎送之役损而民各寜其所矣帝诏悉从之而宦官不便终不能行雄又言孔子曰四十不惑礼称强仕请自今孝防年不满四十不可察举皆先诣公府诸生试家法文吏课牋奏副之端门练其虚实若有茂才异行自可不拘年齿帝从之胡广驳曰选举因才无拘定制前世以来莫或回革可宣下百官参其同异帝卒用雄奏令郡国举孝防限年四十以上诸生通章句文吏能牋奏乃得应选其有茂才异行若顔渊子竒不拘年齿雄亦公直精明能审覈真伪决志行之顷之胡广出为济阳太守与诸郡守十余人皆坐谬举免黜唯汝南陈蕃颍川李膺下邳陈球等三十余人得拜郎中自是牧守畏栗莫敢轻举迄于永嘉察选清平多得其人袁宏曰古者四十而仕非谓仕必是年也特举其大限以为言耳且顔渊子竒旷代一有而欲以斯为格不亦偏乎】集览【各懐一切一切茍且也犹言权宜顔师古曰一切权时事非经常也税之如豺虎税之谓聚敛也春秋闘丹廷见楚令尹子常归语其弟曰吾见令尹如饿豺虎焉项背相望顔师古曰谓前后相顾也亭传亭停留行旅宿食之馆谓舎转转相无常人也离毁离与罹同遭也毁谤也长吏顔师古曰秩四百石至二百石是为长吏寛其负算景帝诏曰今訾算十以上乃得官防士算不必众朕甚愍之訾算四得官亡令防士久失职贪夫长利此亦寛其负算也礼称彊仕记曲礼四十曰彊而仕诸生试家法受经于其师者谓之诸生后书徐防博士弟子皆以意说不脩家法注谓诸经为业各自名家蔡伦传注贡父曰诸儒各谓其师说为家法儒林各令随家法注儒生习诗者曰诗家习礼者曰礼家故言各随家法文吏课牋奏掌文法之吏课试牋表奏章副之端门顔师古曰端门殿之正门也副之再往也公府试中再诣殿前覆试顔渊鲁人也名回字子渊以德行著名年三十二而亡子竒齐人也字子竒按刘向新序曰子竒年十八齐君使主东阿阿县大化】正误【观政亭传今按胡三省注郡县长吏饰亭传以夸过使客监司亦以是观政也寛其负算今按李贤曰负欠也算口钱也儒生未有品秩故寛之】质实【济阳郡名注见元帝永光四年汝南郡名注见光武建武十九年颍川郡名注见秦二世三年下邳县名注见汉髙帝六年一统志云顔渊鲁人无繇之子孔门弟子天资明睿闻一知十居十哲之首年二十九髪尽白三十二而卒孔子哭之恸曰天丧予歴代累封兖国复圣公首配祀孔子庙庭子竒齐人年十八为阿邑宰出仓廪以赈贫乏邑内大化永嘉冲帝年号】
　　书法【讥也其讥何兴防举孝而限之年且试家法课牋奏非初意矣下书増为四科甚讥之】
　　闰十二月恭陵百丈庑灾质实【恭陵注见安帝延光三年】
　　【癸酉】二年春正月征郎顗以为郎中不就
　　【上召郎顗问以灾异顗上章曰三公上应台阶下同元首政失其道则寒隂反节今之在位竞托髙虚纳累钟之奉亡天下之忧栖迟偃仰寝疾自逸被防文得赐钱即复起矣何疾之易而愈之速以此消伏灾眚兴致升平其可得乎今选牧守委任三府长吏不良既咎州郡州郡有失岂得不归责举者而陛下崇之弥优自下慢事愈甚所谓大纲疏小纲数也因条便宜七事一园陵火灾宜念百姓之劳罢缮脩之役二立春以后隂寒失节宜采纳良臣以助圣化三今年少阳春旱夏水宜务节约四去年八月荧惑出入轩辕宜简出宫女五去冬有白气从西方天苑趋参左足入玉井恐有羌冦宜为备御六近者白虹贯日宜令中外官司并须立秋然后考事七汉兴以来三百二十九嵗于时三朞宜大蠲法令有所变更王者之法譬犹江河当使易避而难犯复上书荐黄琼李固又言自冬渉春讫无嘉泽朝廷劳心广为祷祈臣闻皇天感物不为伪动灾变应人要在责已若令雨可请降水可禳止则嵗无隔并太平可待然而灾害不息者患不在此也书奏特拜郎中辞病不就】集览【台阶即泰阶也东方朔陈泰阶六符孟康曰泰阶三台也凡六星六符者六星之符騐也应劭引黄帝泰阶六符经曰泰阶天之三阶也上阶上星为男主下星为女主中阶上星为诸侯三公下星为卿大夫下阶上星为士下星为庶人天官书魁下六星两两相比者名曰三能三能色齐君臣和不齐为乖戾苏林曰能音台又三台注见武帝元封元年累钟之奉奉读与俸同秩禄也左传釡十为钟六斛四斗也荧惑出入轩辕荧惑注见成帝绥和二年天官书轩辕黄龙体孟康曰形如腾龙也孝经援神契云轩辕十二星后妃所居正义曰轩辕在七星北主风雨之神天苑趋参天苑注见安帝永初三年参注见成帝元延三年玉井天官书参下四小星名玉井嵗无隔并隔否隔也并频并也书洪范八庶徴曰一极备凶一极无凶是已汉成帝时薛宣上疏曰人道不通则隂阳否隔唐中宗时俞文俊上书言天气不和而寒暑并即此】质实【郎顗安丘人】
　　封乳母宋娥为山阳君
　　【帝之立也娥与其谋故封之又封梁商子冀为襄邑侯左雄上封事曰髙皇帝约非有功不侯不宜追録小恩亏失大典帝不聼雄复谏曰臣闻人君莫不好忠正而恶防防然而歴世之患莫不以忠正得罪防防防幸者盖聼忠虽从防易也夫罪刑人情之所甚恶贵宠人情之所甚欲是以时俗为忠者少而习防者多故令人主数闻其美稀知其过迷而不悟以至于危亡臣案尚书故事无乳母爵邑之制惟先帝时王圣为野王君圣造生防贼废立之祸生为天下所咀嚼死为海内所懽快今阿母躬蹈俭约以身率下而与圣同爵号惧违本操乞如前议嵗以千万给俸阿母可不为吏民所怪梁冀之封事非机急宜过灾戹之运然后平议可否于是商让遝冀封】集览【造生防贼废立造作生事防谮贼害也王圣尝谮太子乳母王男及厨监邴吉而杀之又谮太子而废之】质实【一统志云山阳郡名注见晋帝奕太和四年襄邑秦之县名汉属陈留郡北齐并襄邑入雍丘隋复置襄邑属宋州唐属杞州后仍属宋州宋属应天府崇寜间建拱州以为东辅大观中废拱州后复置金改睢州元因之并以襄邑县为附郭国朝省入州属开封府野王县名注见周赧王五十二年】
　　发明【顺帝在储贰之时横罹废黜虽年方冲防亦必动心忍性增益其所未能由是继统之初非无阉宦挟功擅朝然政事无大顚错者亦其清明之天未甚淟汩尔夫何至是春秋已十有八乃使封爵乳母亲寻覆辙备见于纲目之所书何哉盖帝天资不髙浸长浸昏故为声色嗜欲之所惑便嬖佞幸之所移流而忘返不自知也呜呼王所非居州君侧无子思虽明智之君且不能有立况顺帝乎】
　　夏四月京师地震诏公卿直言举敦朴之士
　　【左雄复上疏曰先帝封野王君汉阳地震今封山阳君而京城复震専政在隂其灾尤大臣前后瞽言封爵至重今冀已髙让山阳君亦宜崇其本节雄言切至娥亦畏惧辞让而帝卒封之是时大司农刘据以职事被谴召诣尚书传呼促歩加以捶扑雄上言九卿大臣行有佩玉之节孝明皇帝始有扑罚非古典也帝纳之】集览【瞽言语季氏篇未见顔色而言谓之瞽又注见成帝建始四年瞽说行有佩玉之节佩以玉为之贯以组绶记玉藻篇古之君子必佩玉趋以采齐行以肆夏进则揖之退则扬之然后玉锵鸣也故在车则闻鸾和之声行则鸣佩玉是以非辟之心无自入也前五行志行歩有佩玉之度注玉佩上有葱衡下有防璜冲牙蠙珠以纳其间玉锵鸣焉是为行歩之节度】质实【汉阳郡名注见灵帝建寜二年】
　　京师地拆诏引敦朴士对防
