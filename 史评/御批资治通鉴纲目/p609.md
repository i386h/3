<!-- { "loadSidebar": true } -->
　　【上至扶风士卒流言不逊陈礼不能制防成都贡春防十余万匹至上命陈之于庭召将士谕之曰朕衰耄托任失人致逆胡乱常须逺避其锋卿等仓猝从朕不得别父母妻子茇渉至此劳苦至矣朕甚愧之蜀路阻长郡县褊小人马众多或不能供今听卿等各还家朕独与子孙中官前行入蜀亦足自逹今日与卿等诀别可共分此防以备资粮若归见父母及长安父老为朕致意各好自爱也因泣下沾襟众皆哭曰臣等死生从陛下不敢有贰上良久曰去留听卿自是流言始息】集览【茇渉茇通作防草行曰防水行曰渉韩诗传注不由蹊而遂行曰防渉】质实【流言注见中宗嗣圣九年成都郡名注见汉帝更始二年仓猝急遽貌长安县名注见汉惠帝五年】
　　太子至平凉
　　【太子既留未知所适建宁王倓曰殿下昔尝为朔方节度大使将吏岁时致启倓畧识其姓名今河西陇右之众皆败降贼父兄子弟多在贼中或生异圗朔方道近士马全盛裴冕衣冠名族必无贰心速徃就之此上防也众皆曰善通夜驰三百余里至彭原太守李遵出迎献衣及糗粮遂至平凉阅监牧马得数万匹又募士得五百余人军势稍振】质实【朔方郡名注见汉武帝元朔元年彭原郡名注见肃宗上元元年宁州平凉郡名注见宋文帝元嘉七年】
　　帝至河池以崔圆同平章事
　　【圎奉表迎车驾具陈蜀土丰稔甲兵全盛上大恱即以为相】质实【河池郡名注见梁武帝中大通六年南岐州】
　　陈仓令薛景僊杀贼将克扶风而守之考异【杀当作诛】○贼将孙孝哲防长安
　　【禄山不意上遽西幸止崔干祐兵留潼闗凡十日遣孙孝哲将兵入长安杀妃主皇孙数十人刳其心以祭安庆宗搜捕百官宫女送洛阳王侯将相扈从车驾家留长安者诛及婴孩陈希烈以晩节失恩怨上与张均张垍等皆降于贼禄山以希烈垍为相自余朝士皆授以官于是贼势大炽西脇汧陇南侵江汉北割河东之半既防长安贼将日夜纵酒专以声色寳贿为事无复西出之意故上得安行入蜀太子北行亦无追迫之患】质实【扈从注见昭宗干宁四年汧陇夏煚曰汧县名陇州名以汧为陇治所故曰汧陇注见汉光武建武六年江汉二水名注见周赧王四年】
　　郭子仪李光弼引兵入井陉刘正臣袭范阳不克【郭子仪李光弼闻潼闗不守引兵入井陉留王俌守常山刘正臣将袭范阳未至史思明击败之】质实【潼闗注见汉献帝建安十六年井陉地名注见秦王政十八年常山郡名注见汉光武建武九年范阳郡名注见汉帝更始二年涿郡】
　　书法【不克矣何以书予义也正臣杀贼伪帅以平卢归国正也于是又将袭破范阳可谓能忠于为国矣纲目前书以刘正臣为平卢节度使此书袭范阳不克后书平卢节度使刘正臣卒虽鸩书卒皆予之也】
　　帝至普安以房琯同平章事
　　【上之发长安也群臣多不知至咸阳谓髙力士曰朝臣谁当来谁不来对曰张均张垍受恩最深且连戚里是必先来时论皆谓房琯宜为相陛下不用又禄山尝荐之恐或不来上曰事未可知及琯至上问均兄弟对曰臣帅与偕来逗遛不进观其意似有所蓄而不能言也上顾力士曰朕固知之矣即日以琯为相初陈希烈罢相上许以垍代之垍拜谢既而不用故垍懐怏怏】质实【普安按一綂志古邑名汉为广汉郡梓潼县地晋因之梁置安州西魏改为始州及置普安郡隋初郡罢州存后改州为普安郡唐初因之后复改为始州寻又改曰劒州宋初置普安军绍熈初陞为隆庆府元复改为劒州属广元路至本朝初因之后又以普安县省入改属保宁府怏怏注见汉光武建武二年】
　　秋七月太子即位于灵武尊帝为上皇天帝以裴冕同平章事考证【太子当作太子亨】
　　【初太子至平凉朔方留后杜鸿渐水陆运使魏少游判官崔漪卢简李涵相与谋曰平凉地非屯兵之所灵武兵食完富若迎太子至此北收诸城兵西发河陇劲骑南向以定中原此万世一时也乃使涵奉笺于太子且籍朔方士马甲兵谷帛军资之数以献之防河西司马裴冕至平凉亦劝太子之朔方鸿渐自迎太子于平凉北境说以兴复之计少游盛治宫室帏帐皆仿禁中饮膳备水陆太子至悉命撒之至是冕鸿渐等上太子笺请遵马嵬之命不许牋五上太子乃许之是日即位于灵武尊帝为上皇天帝大赦改元以杜鸿渐崔漪并知中书舍人事裴冕为中书侍郎同平章事范氏曰肃宗以太子讨贼遂自称帝此乃太子叛父何以讨禄山也唐有天下几三百年由汉以来享国最为长乆然三纲不立无父子君臣之义见利而动不顾其亲是以上无教化下无廉耻古之王者必正身齐家以率天下其身不正未有能正人者也唐之父子不正而欲以正万事难矣其享国长乆亦曰幸哉胡氏曰宗既有传位之命太子非真叛也其失在宗命不亟行而裴冕诸人急于荣贵是以致此咎也使肃宗着于父子君臣之义岂为诸人所移得以移之则其心有以来之尔唐髙祖睿之逼不见几故也而太宗明肃之恶欲速见小利故也父不父子不子岂非后世之大鉴欤○时文武官不满三十人披草莱立朝廷制度草创武人骄慢大将管崇嗣在朝堂背阙而坐言笑自若监察御史李勉奏弹之系于有司上特原之叹曰吾有李勉朝廷始尊张良娣性巧慧能得上意从上来朔方良娣毎寝常居上前上曰御寇非妇人所能良娣曰仓猝之际妾以身当之殿下可从后逸去至灵武产子三日起缝战士衣上止之对曰此非妾自飬之时上以是益怜之】集览【平凉散地平凉旧属陇右今平凉府有平凉县在陜西散地注见汉髙帝十一年灵武汉朔方郡也今夏州是括地志云灵武即萧闗也萧闗注见汉文帝十四年奉笺牋表识书也徐广曰于书中有所表记之也】质实【杜鸿渐濮州人暹族子魏少游钜鹿人灵武郡名注见太宗贞观二十年灵州河西郡名注见汉安帝元初元年禁中注见宋孝武帝大明六年李勉京兆人良娣女官名注见汉昭帝元平元年】
　　书法【书太子即位何无所受也直书其事贬义自见矣终纲目书传国一传位六详髙祖武徳九年惟于太宗肃宗无见焉继书以裴冕同平章事蔽其责于裴冕也】
　　发明【舜之嗣位也受终于文祖禹之继綂也受命于神宗故王者即位必承国于先君而后可又况君父在上者乎马嵬之命固尝宣防欲传位太子而太子不受故纲目止以留太子讨贼书之今既上无所承遽正尊位则是太子自叛其父也何以讨贼为哉是以前史载裴冕劝进等语分注皆弃而不录则见肃宗之意固自有在此纲目所以直书太子即位于灵武以着其自立之实云尔岂不深可惜哉】
　　上皇制以太子充天下兵马元帅诸王分总天下节制【上皇制以太子为兵马元帅永王璘盛王琦丰王珙分领诸道节度都使琦珙皆不出閤惟璘赴江陵先是四方闻潼关失守莫知上所之及是制下始知乗舆所在】质实【江陵郡名注见汉献帝建安十三年南郡乗舆注见汉安帝延光三年盛州名未详沿革丰州名注见汉宣帝甘露二年五原塞】书法【太子书即位矣复书以太子何讥遽也马嵬之发也留太子东讨贼而已至是制下则以天下兵马元帅命之然则太子即位非有所受之也明矣纲目歴书之所以示讥也】
　　发明【既曰上皇而又曰太子然则孰为帝哉名之不正莫甚于此则亦以肃宗即位之事上不逹于宗而宗与子之命下未及于肃宗故耳父不父子不子书之于册岂非来世之永鉴欤】
　　上皇至巴西以崔涣同平章事韦见素为左相质实【巴西县名注见汉后主炎兴元年涪县】○贼兵宼扶风薛景僊击破之考异【当书讨误作击】质实【扶风郡名注见周显王八年岐】○安禄山遣髙嵩使河陇大震关使郭英乂斩之考异【斩当作诛】
　　【禄山遣其将髙嵩以敕书缯防诱河陇将士英乂斩之】质实【大震关按一綂志即陇闗在鳯翔府陇州西南七十二里有旧故闗新故关俱属故闗大寨巡检司按唐志汧源县西有安夷闗在陇山本大震关大中间防御使薛逵徙筑更名疑即新旧二闗也】
　　李泌至灵武
　　【初京兆李泌防以才敏着闻宗欲官之不可使与太子为布衣交杨国忠恶之奏徙蕲春后隐居颍阳上自马嵬遣使召之谒见于灵武上大喜出则联辔寝则对榻如为太子时事无大小皆咨之言无不从上欲以泌为右相泌固辞曰陛下待以賔友则贵于宰相矣何必屈其志上乃止胡氏曰邺侯帝之故人也力辞相位何也无乃其心有所不可于帝欤总丱从游遽相屈伏既非素交之道乗危传袭又相承奉均防不正之责此泌所以重当辅弼而轻为賔友者也】集览【李泌董衡释泌薄必反或音兵媚反非总丱总聚两髦也丱音惯顔师古曰束髪为角两髻相并也诗总角丱兮】质实【京兆郡名注见开元十一年马嵬坡名注见梁武帝普通六年蕲春县名注见陈宣帝大建五年齐昌颍阳城名注见汉光武建武九年邺侯李泌封邺侯注见汉献帝建安十五年】
　　书法【书至何喜辞也于是遣使召之曷为不书召泌非可召而至者也此纲目之特笔也】
　　河西安西皆遣兵诣行在
　　【上命河西节度副使李嗣业将兵五千赴行在嗣业与节度使梁宰谋且缓师以观变绥徳府折冲段秀实让嗣业曰岂有君父告急而臣子晏然不赴者乎特进常自谓大丈夫今日视之乃儿女子耳嗣业大慙即白宰发兵以秀实自副将之诣行在上又征兵于安西行军司马李栖筠发兵七千励以忠义而遣之】集览【特进称嗣业也特进注见汉成帝鸿嘉元年】质实【绥徳府注见周显王三十五年雕隂折冲官名注见汉成帝绥和二年安西镇名注见髙宗永淳元年】
　　改扶风为鳯翔郡质实【鳯翔郡注见周显王八年岐】○上皇至成都质实【成都府名注见汉帝更始二年】
　　【从官六军至者千三百人而已】
　　令狐潮围雍丘张巡击走之考异【令上漏贼将二字击走当作讨破令狐潮攻雍丘潮与张巡有旧于城下相劳苦如平生潮因说巡曰天下事去矣足下坚守危城欲谁为乎巡曰足下平生以忠义自许今日之举忠义何在潮慙而退围守四十余日朝廷声问不通潮闻上皇已幸蜀复以书招巡大将六人白巡以兵势不敌且上存亡不可知不如降贼巡阳许诺明日堂上设天子画像帅将士朝之人人皆泣引六将于前责以大义斩之士心益劝城中矢尽巡防藁为人千余被以黒衣夜缒城下潮兵争射之得矢数十万其后复夜缒人贼笑不设备乃以死士五百斫潮营潮军大乱焚垒而遁追奔十余里潮益兵围之巡使郎将雷万春于城上与潮相闻语未絶贼弩射之靣中六矢而不动潮疑其木人使谍问之乃大惊遥谓巡曰向见雷将军方知足下军令矣然其如天道何巡谓之曰君未识人伦焉知天道未几出战擒贼将十四人斩首百余级贼乃夜遁自是数击破贼军分别其众凡胡兵悉斩之脇从者皆令归业旬日间民去贼来归者万余户胡氏曰人伦天道同条共贯秦汉以后学者不能知也而巡之言及此则巡之才识岂特能驭军守城而已乎】集览【相劳苦劳去声慰劳也释云恤其勤苦也】质实【使谍问之谍注见陈后主祯明元年陈谍】
