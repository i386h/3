<!-- { "loadSidebar": true } -->
　　发明【地主静而震山宜安而鸣甚至逾年不已民覆压死伤甚众此魏氏乱亡之兆也况他时尔朱氏覆国亦始于恒肆二州纲目安得不着其异而志之乎】
　　魏以崔光为太子少傅
　　【魏主幸东宫以崔光为太子少傅命太子拜之光辞不许太子南面再拜光北面立不敢答唯西面拜谢而出魏太子尚幼毎出入东宫左右乳母而已宫臣皆不之知詹事杨昱上言乞自今召太子必降手敇令臣等翼从从之】
　　【甲梁天监十三年午魏延昌三年】春二月梁主耕籍田
　　【宋齐籍田皆用正月至是始用二月及致斋祀先农】集览【籍田注见汉文帝二年祀先农汉旧仪曰先农即神农黄帝也祠以太牢唐礼乐志韦叔夏等奏经无先农坛案礼王自为立社曰王社先儒以为在籍田也永徽中犹曰籍田垂拱后乃为先农然则先农与社为神葢祀后土也以勾龙氏配】
　　魏东豫州乱讨平之
　　【魏东豫州刺史田益宗衰老与诸子孙聚敛无厌部内苦之咸言欲叛魏主闻之诏遣其子鲁生赴阙久未至诏徙益宗为济州刺史虑其不受代遣将军李世哲帅众袭之奄入广陵鲁生与其弟奔闗南招引梁兵攻取光城以南诸戍世哲击破之以益宗还拜光禄大夫】质实【东豫州注见汉平帝元兴四年光城按一统志古邑名春秋时为国汉为西阳县地属江夏郡晋置光山县刘宋改为光城县寻置光城郡梁置光州隋改县曰光山唐改郡为光州徙治定城县宋改光山为期思县寻复旧元属光州至本朝因之改属汝宁府】
　　冬十一月魏遣司徒高肇督诸军侵梁益州
　　【魏王足之伐梁也梁主命宁州刺史李畧御之许事平用为益州足退梁主不用畧怨望有异谋梁主杀之其兄子苖犇魏会校尉淳于诞亦自汉中入魏二人共説魏主以取蜀之策魏主信之以高肇为大都督将歩骑十五万攻益州游肇谏曰今频年水旱不宜劳役蜀地险隘鎭戍无隙岂得承浮説而动大军举不愼始悔将何及不从】质实【宁州注见汉武帝元狩元年滇】
　　书法【书督诸军矣其书侵何魏无辞也】
　　梁筑淮堰
　　【魏降人王足陈计求堰淮水以灌夀阳梁主以为然使水工陈承伯将军祖暅视地形咸谓淮内沙土漂轻功不可就弗听发徐扬民率二十户取五丁以筑之假康绚都督诸军并护堰作役人及战士合二十万南起浮山北抵巉石依岸筑土合脊于中流】质实【浮山按一綂志在凤阳府旴县西一百四十里北临淮水一名临淮山山下有穴去水丈淮水泛溢其穴即高水减其穴还低上有灵严寺名人多有题咏又有浮山在天长县南巉石山名未详处所】
　　魏以杨津为华州刺史质实【杨津华隂人华州注见唐宗开元十一年津椿之弟也先是官受调绢尺度特长吏缘为奸百姓苦之津令悉依公尺其输物尤善者赐以杯酒劣者亦为受之但无酒以示耻于是输者竞劝更胜于旧】集览【吏缘为奸谓吏皆旁缘以奸利也】
　　魏免其侍御史阳固官
　　【魏中尉王显谓侍御史阳固曰吾作太府卿府库充实何如固曰公収百官之禄四分之一州郡赃赎悉输京师以此充府未足为多且有聚敛之臣宁有盗臣可不戒哉显不悦因事奏免固官】质实【且有聚敛之臣宁有盗臣孟献子之言详见大学】
　　【乙梁天监十四年未魏延昌四年】春正月魏主恪殂太子诩立
　　【魏世宗殂侍中中书监崔光侍中领军于忠詹事王显庶子侯刚迎太子诩于东宫显欲须明即位光曰天位不可暂旷何待至明显曰须奏中宫光曰帝崩太子立国之常典何须中宫令也于是请太子止哭立于东序忠扶太子西面哭十余声止光摄太尉奉策进玺绶太子跪受服衮冕之服御太极殿即皇帝位光等与夜直羣官立庭中北面稽首称万岁高后欲杀胡贵嫔中给事刘腾以告侯刚于忠崔光光使置贵嫔别所严加守卫由是贵嫔深徳四人于是悉召西伐东防兵广平王懐扶疾入临云欲上殿哭大行见主上众愕然无敢对者崔光攘衰振杖引汉赵熹故事辞色甚厉怀曰侍中以古义裁我我敢不服】集览【大行注见汉昭帝元平元年攘衰衰仓回反防衣也攘衰犹言攘袂汉邹阳传攘袂而正议注攘袂犹今人言捋臂振杖举杖也引汉赵熹故事汉光武崩太尉赵熹典防事皇太子与诸王杂坐百僚无别熹正色横剑殿阶扶下诸王并令就低唯许朝晡入临内外肃然】质实【玺绶注见汉光武建武三年广平郡名注见汉武帝元狩四年】
　　魏侍中王显伏诛以太保高阳王雍尚书令任城王澄同总国事
　　【先是高肇擅权尤忌宗室有时望者任城王澄惧不自全乃酣饮阳狂朝廷机要无所闗豫至是肇拥兵于外朝野不安于忠与门下议以魏主幼未能亲政宜使太保高阳王雍入居西柏堂省决庶政以任城王澄为尚书令总摄百揆奏皇后授之王显有宠于世宗恃势使威为世所疾恐不为澄等所容宻谋矫皇后令以高肇录尚书事以显与高猛同为侍中忠等闻之托以侍疗无效执显于禁中杀之下诏如门下奏百官总已听于二王中外悦服】质实【任城郡名注见晋帝奕太和元年高平高阳郡名注见晋愍帝建兴四年】
　　二月魏司徒高肇伏诛
　　【魏主告哀于高肇且召之肇还入哭尽哀高阳王雍与于忠宻谋伏邢豹等数人于省下引入搤杀之下诏暴其罪恶削除职爵以士礼于厠门出尸归其家】
　　魏以高阳王雍为太尉清河王怿为司徒广平王怀为司空○魏尊贵嫔胡氏为太妃废其太后高氏为尼○魏复百官禄蠲绵麻税
　　【魏于忠既居门下又总宿卫遂专朝政权倾一时初高祖以用度不足百官之禄四分减一民税绢一匹别输绵八两布一疋别输麻十五斤忠悉罢之】
　　夏四月梁淮堰溃复筑之
　　【浮山堰成而复溃或言蛟龙能乘风雨破堰其性恶铁乃运铁数千万斤沈之亦不能合乃伐树为井干填以巨石加土其上缘淮百里木石皆尽负者肩穿疾疫死者相枕蝇虫昼夜声合】集览【井干言如井干之形也注见汉武帝太初元年】
　　发明【作于人者可以力而及出于天者不可彊而置何者城可筑而崇池可凿而深兵可厉而精粮可蓄而备至于山谷之盘固江河之浩乃出于天地之自然尔岂可以区区之力而彊置之耶是以古人谓闗中为天险长江为天限葢以非人力所能为故也淮堰之事梁主奚为轻信虚诞之言大兴工役直欲壅阏天地莭宣之气以壑其邻国乎筑而复溃溃而复筑纲目皆详书于册所以戒后世之人欲以人而胜天者尔残民殄物尚谁咎哉噫】
　　魏破叛氐于沮水质实【沮水按一统志在巩昌府城南八百里阶州境西有角弩谷即蜀汉将姜维勦五部氐之所】○六月魏冀州沙门作乱讨平之【魏冀州沙门法庆以妖幻惑众作乱以尼惠晖为妻自号大乘又合狂药令人服之父子兄弟不复相识唯以杀害为事诏光禄大夫元遥讨平之】集览【大乘乘平声释氏有三乘法门曰大乘曰中乘曰小乘大乘者梵语云摩诃衍言其运载无边得无上菩提】
　　书法【法秀昙标作乱书主名此其不书法庆何众也故书讨平之终纲目书沙门反乱者三详齐辛酉年】
　　秋八月魏侍中于忠杀仆射郭祚尚书裴植免太保高阳王雍遣就第
　　【魏尚书裴植自谓人门不后王肃以朝廷处之不高常怏怏表请辞官隐嵩山世宗不许及为尚书志气骄满好面讥毁羣官仆射郭祚冒进不已与植皆恶于忠专横宻劝高阳王雍使出之忠闻之大怒令有司诬奏植祚罪皆赐死忠又欲杀高阳王雍崔光固执不从乃免雍官还第朝野寃愤】集览【人门人才门地也】质实【王肃临沂人渉猎经史颇有大志仕南齐奔魏礼遇日加除辅国大将军屡立战功迁扬州刺史频年在边悉心抚绥远近归附清身好施家无余财嵩山注见唐中宗嗣圣十二年】书法【孰免之于忠也杀之者于忠则免之者亦于忠也然则曷为书侍中以侍中而免太保其横甚可知矣】
　　发明【魏自是纪纲日乱矣前此高肇犹隂肆奸慝至是干忠乃擅行不顾杀仆射杀尚书黜藩王其凶横如此魏国尚为有君乎夫以祚等皆国之大臣一侍中乃令有司诬而杀之纲目于此直以于忠専杀为文所以见拓防乱亡之祸如此自后纷纷多事亦不胜其书矣噫】
　　魏尊太妃胡氏为太后
　　【居崇训宫】
　　魏以清河王怿为太尉广平王怀为司徒任城王澄为司空于忠为尚书令元乂为散骑侍郎乂妻胡氏为女侍中
　　【乂江阳王继之子其妻太后妹也】质实【江阳郡名注见汉献帝建安十九年】
　　书法【汉书太后封女弟嬃为临光侯矣胡氏亦太后妹也书乂妻何并命也讥其重者而已矣书女侍中始此终纲目书女侍中三是年魏胡氏陈己丑年齐陆令萱五代庚戌年南汉官人卢琼仙黄琼芝】
　　发明【女侍中之名前此未闻也而始于此然后知衰乱之世设施乃尔书之于册亦可鍳也】
　　九月魏太后称制以于忠为冀州刺史司空澄领尚书令
　　【太后聪悟颇好读书属文始临朝听政犹称令以行事羣臣上书称殿下政事皆手笔自决加胡国珍侍中封安定公自郭祚等死诏令生杀皆出于忠王公畏之重足脇息太后既亲政乃出忠为冀州刺史以司空澄领尚书令澄奏安定公宜出入禁中参谘大务诏从之】集览【重足注见宋明帝泰始元年脇息汉严延年传豪彊脇息注脇敛也屏气而息犹言累息也正义曰累息惶遽貌】质实【胡国珍临泾人安定郡名注见汉光武建武元年】
　　梁攻魏西硖石据之
　　【梁将军赵祖悦袭魏西硖石据之以逼寿阳田道龙等散攻诸戍魏李崇分遣诸将拒之】质实【西硖石山名注见晋孝武太元八年夀阳郡名注见齐主寳卷永元二年】
　　魏以胡国珍为中书监考异【国上漏太后父三字】○冬十月魏夺常山公于忠博平公崔光爵十二月以高阳王雍为太师录尚书事质实【常山郡名注见汉光武建武九年博平县名注见晋孝武太元二十年初魏于忠用事自谓有定社稷之功讽百僚令加已赏太傅雍等议封忠常山郡公崔光博平县公至是尚书元昭等上诉不已太后制公卿再议太傅怿等上言奉迎侍卫臣子常职不容以此为功臣等前议正以畏其威权茍免暴戾故也请皆追夺太后从之高阳王雍上表自劾曰于忠专权生杀自恣而臣不能违忝官尸禄孤负恩私请返私门伏听司败太后不问寻以雍为太师领司州牧录尚书事与太傅怿太保怀侍中胡国珍同厘庶政】集览【尸禄注见汉哀帝建平四年司败犹廷尉也春秋陈司败者陈之大夫司防也不曰司防而曰司败者葢陈国其时讳防字故曰司败后世因之】正误【司败今按左传注陈楚名司防为司败二国之君皆无名防者陈杀其太子御防必不为之讳也】
　　魏晋夀郡叛降梁
　　【魏益州刺史傅竖眼性清素民獠懐之将军元法僧代之素无治干加以贪残葭萌民任令宗因众心之患魏杀晋夀太守以城降梁民獠多应之梁益州刺史鄱阳王恢遣张齐将兵迎之】集览【葭萌注见汉献帝建安十六年】质实【益州注见晋武帝泰始八年晋夀郡名注见晋和帝升平二年鄱阳郡名注见秦二世皇帝二年】
　　魏太后摄行祭事
　　【太后以魏主幼未能祭欲代行事礼官议以为不可太后以问侍中崔光光引汉和熹太后祭宗庙故事以对太后大悦从之】质实【汉和熹太后祭宗庙故事事在汉安帝永初六年】
