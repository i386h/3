<!-- { "loadSidebar": true } -->
　　宋遣使如魏○秋秦攻凉夏袭秦苑川秦师还质实【苑川县名注见汉安帝元初四年】○宋大旱蝗○冬十月魏主自将攻夏【魏主问公卿今当用兵赫连蠕蠕二国何先长孙嵩等皆曰赫连土著未能为患不如先伐蠕蠕若追而及之可以大获不及则猎于隂山取其禽兽皮角以充军实太常崔浩曰蠕蠕鸟集兽逃举大众追之则不能及轻兵追之又不足以制敌赫连氏土地不过千里政刑残虐人神所弃宜先伐之魏主亦闻夏世祖殂诸子相图国人不安欲伐之嵩等曰彼若城守以逸待劳大檀闻之乘虚入寇此危道也浩曰往年以来荧惑再守羽林钩已而行其占秦亡今年五星并出东方利于西伐天人相应不可失也于是遣奚斤袭蒲阪周几袭陜城以薛谨为乡导魏主欲以李顺总前驱之兵崔浩曰顺诚有筹畧然其为人果于去就不可专委乃止浩与顺由是有隙】集览【赫连即铁弗也注见晋怀帝永嘉四年蠕蠕即柔然也注见晋孝武帝太元十二年土著着陟畧反着于土地而常居非行国随畜牧移徙者比大檀蠕蠕纥升盖可汗之名羽林注见汉顺帝永建元年钩已而行钩曲也已亦曲貌言荧惑之行如钩已之状】质实【隂山注见秦王政三年陜城注见周显王四十五年陜李顺赵郡平棘人灵从父弟】
　　十一月夏攻秦入枹罕质实【枹罕县名注见汉灵帝中平元年】○魏主入统万别将取蒲阪及长安
　　【魏主行至君子津会天暴寒冰合帅轻骑济河袭统万夏主方燕羣臣魏师奄至上下惊扰夏主出战而败退走入城门未及闭魏豆代田帅众乘胜入西宫焚其西门宫门闭代田逾垣而出魏分兵四掠杀获数万魏主谓诸将曰统万未可得也他年当与卿等取之乃徙其民万余家而还夏农太守不战而走魏师乘胜长驱遂入三辅蒲阪守将弃城奔长安奚斤遂克蒲阪夏主之弟助兴自长安奔安定十二月斤入长安秦雍氐羌皆降河西王蒙逊及氐王杨闻之皆遣使附魏】质实【一统志云君子津在大同府古东胜州界汉桓帝时有大贾赍金行至此死津长为埋之其子寻父丧至悉以与之一无所取帝闻之曰君子也遂以名津】
　　魏罢漏户缯以属郡县考异【提要缯下有帛字据分注当从提要】
　　【魏初得中原民多逃隐天兴中诏采诸漏户令输缯帛不郡县赋役不均是岁始诏罢之以属郡县】
　　【丁宋元嘉四年卯魏始光四年】春正月魏主还平城
　　【魏主还平城统万徙民道多死能至平城者什才六七夏平原公定帅众向长安魏主闻之伐木隂山大造攻具再谋伐夏】质实【平原郡名注见汉光武建武五年】
　　宋主谒京陵
　　【初高祖命藏微时耕具以示子孙帝至故宫见有慙色近侍或进曰大舜躬耕历山伯禹亲事水土陛下不覩遗物安知先帝之至德稼穑之艰难乎】质实【大舜躬耕历山大舜有虞氏之圣帝也微时躬耕历山民皆让畔事见史记按一统志历山在平阳府蒲州南一百里相传即舜耕处伯禹亲事水土伯禹夏后氏之圣王也尝受尧命治水土告厥成功事见虞书】
　　夏四月魏遣使如宋○宋前交州刺史杜文卒【文有疾被征自舆就路或劝之待病愈文曰吾杖节三世常欲投躯帝庭况被征乎遂行卒于广州文慧度之子也】质实【交州注见唐宣宗大中十二年广州注见秦始皇三十三年南海】书法【卒前官录贤也终纲目卒前官六详汉献帝兴平元年舎是无卒前官者矣】
　　五月魏主发平城考异【提要无此七字】
　　【魏奚斤与夏平原公定相持于长安魏主欲乘虚伐统万五月发平城命将军陆俟督诸军镇大碛以备柔然魏主至防邻山筑城舍辎重以轻骑三万倍道先行羣臣咸谏曰统万城坚非朝夕可防不若与步兵攻具一时俱往帝曰用兵之术攻城最下必不得已然后用之今以步兵攻具皆进彼必惧而坚守若攻不时防食尽兵疲外无所掠进退无地不如以轻骑直抵其城彼见步兵未至意必寛弛吾羸形以诱之彼或出战则成擒矣吾军去家二千余里又隔大河所谓置之死地而后生者也以攻城则不足决战则有余矣遂行】质实【大碛注见梁武帝普通二年陆俟代人之子也】
　　宋中护军王华卒
　　书法【宋魏至陈诸臣卒无不书官者非贤不卒也】
　　○六月朔日食○夏主及魏主战于统万败走上邽魏取统万
　　【魏主至统万分军伏于深谷以少众至城下夏将狄子玉降言夏主闻有魏师召平原公定定曰统万坚峻未易攻防待我擒奚斤然后徐往内外击之蔑不济矣故夏主坚守以待之魏主患之乃退军以示弱遣娥清及永昌王徤西掠居民魏军士有亡奔夏者言魏军粮尽辎重在后步兵未至宜急击之夏主从之将步骑三万出城长孙翰等皆言夏兵步陈难防宜避其锋魏主曰远来求贼唯恐不出今既出矣乃避而不击彼奋我弱非计也遂收众伪遁引而疲之夏兵为两翼皷噪追之行五六里会有风雨从东南来扬沙晦防宦者赵倪曰今风雨从贼土来我向彼背天不助人愿摄骑避之崔浩叱之曰是何言也吾千里制胜一日之中岂得变易贼贪进不止后军已絶宜隐军分出掩击不意风道在人岂有常也魏主曰善乃分骑为左右队以掎之魏主马蹶而坠几为夏兵所获拓防齐以身捍蔽魏主腾马得上身中流矢奋击不辍夏众大溃魏人乘胜逐夏主至城北夏主遂奔上邽魏主微服逐奔者入其城夏人觉之诸门悉闭魏主与齐等入其宫中得裙系之槊上乘之而上仅乃得免明日入城获夏王公卿校及妇女以万数马三十余万匹牛羊数千万头府库珍宝车旗器物不可胜计颁赐将士有差初夏世祖性豪侈筑统万城高十仞基厚三十步上广十步宫墙高五仞其坚可以厉刀斧台榭壮大皆雕镂图画被以绮绣魏主曰蕞尔国而用民如此欲不亡得乎纳夏世祖三女为贵人夏平原公定闻统万破奔上邽魏主诏奚斤等班师斤言赫连昌亡保上邽鸠合余烬今因其危灭之为易请益铠马平昌而还不许固请许之给兵万人马三千匹并留娥清丘堆使共击夏魏主还以常山王素为征南大将军假节镇统万】集览【以掎之后汉隗嚣传曰秦失其鹿刘季逐而掎之注见汉献帝建安二十四年掎其后又注见三国汉昭烈帝章武二年掎角蕞尔国左传昭七年郑子产曰抑谚曰蕞尔国注蕞小貌音在最反言蕞尔之小国鸠合余烬合如字又音閤鸠合聚会也烬才刃反火之余末以喻人主收合已败之遗兵也尔雅曰莬裒鸠栖聚也左传隐八年释三国之图以鸠其民注鸠集也襄四年收二国之烬注烬遗民也又成二年晋及齐战齐师败绩晋师从齐师入击马陉齐侯使賔媚人赂晋以纪甗玉磬曰子又不许请收合余烬背城借一】质实【辎重注见周显王三十六年上邽县名注见汉光武建武八年常山郡名注见汉光武建武九年】
　　秦遣使入贡于魏○秋八月魏主还平城
　　【魏主壮徤鸷勇临城对陈亲犯矢石左右死伤相继神色自若由是将士畏服咸尽死力性俭率服膳取给而已羣臣请峻京城修宫室曰此易所谓设险守国萧何所谓天子以四海为家不壮不丽无以重威者也　主曰古人有言在德不在险屈丐蒸土筑城而朕　之岂在城也今天下未平方须民力土工之事朕所未为萧何之对非雅言也每以为财者军国之本不可轻费赏赐皆死事勲绩之家亲戚贵宠未尝横有所及命将出师指授节度违者多致负败明于知人或防士于卒伍之中唯其才用所长不论本末听察精敏下无遁情赏不遗贱罚不避贵虽所甚爱之人终无寛假常曰法者朕与天下共之何敢轻也然性残忍果于杀戮往往已杀而复悔之】集览【易所谓设险守国周易坎卦彖曰习坎重险也天险不可升也地险山川丘陵也王公设险以守其国伊川传曰王公君人者观坎之象知险之不可陵也故设为城郭沟池之险以守其国保其民人屈丐蒸土筑城丐弥殄反屈丐本名勃勃姓铁弗氏北魏明元帝改其名曰屈丐北俗言屈丐者卑下也道武帝末僭称大夏天王耻姓铁弗遂改为赫连氏及晋将刘裕攻长安禽后秦主姚归建康留其子义真守长安屈丐乃伐义真大破之遂僭皇帝于防上定都统万蒸土以筑城其坚可以砺刀斧】质实【在德不在险即呉起浮西河对魏武侯之言也事在周安王十五年平城县名注见汉高帝七年萧何之对即萧何治未央宫对汉高帝之语也事注同上年】
　　夏安定降魏质实【安定郡名注见汉光武建武元年】○冬十一月魏封杨为南秦王
　　【十一月魏主遣公孙奉防拜杨为南秦王及境不出迎让之欲奉以还惧乃出郊迎】
　　晋征士陶潜卒考异【提要作处士据分注潜为州祭酒又为彭泽令解归征著作郎不就则非周党庄光之比当从刋本作征士】
　　【潜字渊明浔阳人侃之曾孙也少有高趣博学不羣以亲老家贫为州祭酒少日自解归召主簿不就躬耕自资遂抱羸疾后复为彭泽令不以家自随送一力给其子书曰此亦人子也可善遇之在官八十余日郡遣督邮至县吏请曰应束带见之潜叹曰我岂能为五斗米折腰向乡里小儿即日解印绶去赋归去来辞着五柳先生传以自况征著作郎不就妻翟氏亦与同志能安勤苦夫耕于前妻锄于后潜自以先世为晋辅耻复屈身后代自宋高祖王业渐隆不复肯仕是岁将复征之会卒世号靖节先生】集览【征士犹言处士也征知陵反韵会征字下引説文召也行于微而闻逹者即征也又庄子士有九征而不变则君子也送一力送遣也力仆也给劳辱之役者】质实【彭泽县名注见晋元帝永昌元年】书法【潜卒于宋书晋何潜始终晋人也纲目予节故通鉴不书于是特书之是故晋亡矣潜心乎晋则卒书晋唐亡矣张承业心乎唐则卒书唐征士书卒终纲目一人而已矣】
　　发明【甚哉出处之际君子所当致谨也扬雄草太以拟易作法言以拟论语其自视荀孟以下若不足道然失身于莽贼故纲目于其没也书曰莽大夫扬雄死雄虽欲自解不可得也陶潜在晋乃太尉侃之孙自其初年出处大致已有可观至刘宋移国耻复屈身遂不出仕卒能保全名节故纲目特以晋处士书之明其不失身于宋氏独得为晋全人也然通鉴是年不载其事纲目取诸前史以激千载之清风尔臣尝因是考之晋隐逸传不见其不屈之意至南史始着其説且载檀道济尝餽粱肉麾而去之之事则潜之此意显然明白今分注亦本此为説其有关于世敎多矣兹故详而论之以诏后之君子云】












　　御批资治通鉴纲目卷二十四
<史部,史评类,御批资治通鉴纲目>
　　钦定四库全书
　　御批资治通鉴纲目卷二十五上
　　【起戊辰宋文帝元嘉五年魏太武帝神防元年○尽庚寅宋文帝元嘉二十七年魏太武帝太平眞君十一年】凡二十三年
　　【戊宋元嘉五年魏神防元年○西秦王乞伏暮末永辰元年北凉承元年夏主赫连定胜光元年】春二月魏人及夏战于上邽执其主昌以归夏赫连定称帝于平凉魏人追之败绩夏复取长安
