<!-- { "loadSidebar": true } -->
　　书法【公主嫁不悉书此其书何美从諌也于是敕有司资送倍长公主以魏徴諌而止故书美之终纲目书下嫁十四太宗长乐南平元宗永穆宪宗岐阳宣宗万夀广徳皆美也汉武帝衞长唐代宗永乐徳宗义章宪宗普宁懿宗同昌皆讥在上也北齐太原唐太平安乐皆讥在主也】
　　置三师官○夏四月邹公张公谨卒
　　【公谨卒上出次发哀有司奏辰日忌哭上曰君臣犹父子也情发于哀安避辰日遂哭之】质实【一统志云邹古邑名周时为邾国鲁穆公改为驺因山为名汉置驺县属鲁国隋属鲁郡唐改为邹县属兖州宋属袭庆府金属滕州元因之本朝改属兖州府】
　　秋闰七月宴近臣于丹霄殿
　　【上宴近臣于丹霄殿长孙无忌曰王珪魏徴昔日仇讐不谓今日得同此宴上曰徴珪尽心所事故我用之然徴每諌我不从我与之言輙不应何也魏徴对曰臣以事为不可故谏若陛下不从而臣应之则事遂施行故不敢应上曰应而复谏何伤对曰昔舜戒羣臣尔无面从退有后言臣心知其非而口应陛下乃面从也岂稷契事舜之意邪上大笑曰人言魏徴举止踈慢我视之更觉妩媚正为此耳徴起拜谢曰陛下开臣使言故臣得尽其愚若陛下拒而不受臣何敢数犯顔色乎○上谓王珪曰龄以下卿宜悉加品藻且自谓与数子何如曰孜孜为国知无不为臣不如龄才兼文武出将入相臣不如李靖敷奏详明出纳唯允臣不如彦博处繁治剧众务毕举臣不如戴胄耻君不及尧舜以諌诤为己任臣不如魏徴至于激浊扬清嫉恶好善臣于数子亦有微长上深以为然众亦服其确论○上指殿屋谓侍臣曰治天下如建此屋营构既成勿数改移茍易一榱正一瓦践履动摇必有所损若慕竒变法度不恒其徳劳扰实多○上曰人主惟有一心而攻之者甚众或以勇力或以辩口或以謟防或以奸诈或以嗜欲辐辏攻之各求自售以取宠禄人主少懈而受其一则危亡随之此其所以难也范氏曰人主不可以有偏好偏好者奸邪之所趍而谗贼之所入也书曰惟精惟一允执厥中夫如是则众莫得而攻之矣○上尝临朝谓侍臣曰朕为人主常兼将相之事给事中张行成退而上书以为禹不矜伐而天下莫与之争陛下拨乱反正羣臣诚不足望清光然不必临朝言之以万乗之尊乃与羣臣校功争能臣窃为陛下不取上甚善之】集览【妩媚妩罔甫反字通作娬亦媚也汉书相如上林赋妩媚冉弱史记相如传作娬媚】质实【丹霄殿未详处所辐辏注见汉文帝六年书曰惟精惟一允执厥中虞书大禹谟篇文】书法【丹霄殿何外殿也君臣讲论无非治道与他宴乐者异矣故特书之终纲目书宴十六大宴一详汉高帝五年】
　　发明【盛治之世其施为举措自与庸主不同虽宴游之中亦有可观如纲目所书太宗丹霄殿之宴自他人视之不过乐饮而已然一时君臣谈笑之间无非明良相与告戒之意则坐朝听政之际又可知矣观者要当以是察之】
　　九月如庆善宫考异【按廵行例曰帝如某则此一条如字上亦漏帝字】
　　【庆善宫上生时故宅也因宴赋诗被之管命曰功成庆善乐使童子八佾为九功之舞大宴防与破陈舞偕奏于庭同州刺史尉迟敬徳与坐者争长殴任城王道宗目几上不怿而罢谓敬徳曰朕欲与卿等共保富贵然卿居官数犯法乃知韩彭葅醢非高祖之罪也敬徳由是始惧而自戢】集览【功成庆善舞以童儿六十四人冠进贤冠紫袴褶长袖漆髻屣履而舞进蹈安徐以象文徳后更号九功舞取尚书九功惟叙之义八佾行列曰佾一列八人天子八佾八八六十四人诸侯六佾大夫四佾士二佾有命之舞也韩彭葅醢韩信彭越汉高帝诛之故云葅醢葅醢注见汉文帝六年】质实【一统志云庆善宫在西安府武功县南一十八里临渭水唐武徳初高祖以旧第置宫太宗生于此后尝临幸宴羣臣赋诗任城郡名注见汉明帝永平十四年同州注见元宗开元十一年】
　　冬以陈叔逹爲礼部尚书
　　【帝谓叔逹曰卿武徳中有谠言故相报对曰臣见隋室父子相残以亡当日之言非为陛下乃社稷之计耳胡氏曰陈叔逹天下之公论于秦王非私交也以叔逹端良自宜在亲近之地茍欲迁序何患无名而太宗乃举武徳中谠言是以危疑向背诱臣下为后日计岂君道哉】质实【社稷注见新莽天鳯元年】
　　【癸巳】七年春正月宴武门奏七德九功舞
　　【更名破陈乐曰七德舞太常卿萧瑀以为形容未尽请并写武周仁杲建德世充擒获之状上曰彼皆一时英雄朝臣或尝北面事之覩其故主屈辱之状能不伤乎瑀谢不及魏徴欲上偃武修文每侍宴见七徳舞輙俛首不视见九功舞则谛观之】集览【武周刘武周自称定杨可汗唐攻破之走死仁杲薛仁杲自称秦帝降唐被杀建徳窦建德自称夏王被擒斩之于市世充王世充自称郑帝降唐被杀】
　　王珪罢以魏徴爲侍中
　　【上与侍臣论安危之本温彦博曰愿陛下常如贞观初则善矣帝曰朕比来怠于为政乎魏徴曰贞观之初陛下节俭求讲不倦比来营缮微多谏者颇有忤旨此其所以异耳帝欣然纳之○上问魏徴曰羣臣上书可采及召对多失次何也对曰臣观百司奏事常数日思之及至上前三分不能道一况諌者拂意触忌非陛下借之辞色岂敢尽其情哉上由是接羣臣辞色愈温尝曰炀帝多猜忌对羣臣多不语朕则不然君臣相亲如一体耳○上谓侍臣曰朕比来决事或不能皆如律令公辈以为事小不复执奏夫事无不由小以致大此乃危亡之端也昔龙逢忠谏而死朕每痛之炀帝骄暴而亡公辈所亲见也公辈常宜为朕思炀帝之亡朕常为公軰念龙逢之死何患君臣不相保乎○上谓魏徴曰为官择人不可造次用一君子则君子皆至用一小人则小人竞进对曰然天下未定则专取其才不考其行丧乱既平则非才行兼备不可用也范氏曰太宗之言王者之言也魏徴所谓才行者不亦异乎夫才有君子之才有小人之才古之所谓才者君子之才也兼徳行而言之也后世之所谓才者小人之才也辩给以御人诡诈以用兵僻邪险陂趋利就事而已尔王者创业垂统敷求哲人以遗后嗣故能长世岂其以天下未定而专用小人之才乎夫有才无行之小人无时而可用退之犹惧其或进也岂可先用而后废乃取才行兼备之人乎徴之学驳而不纯故所以辅导其君者卒不至于三王之治也】质实【龙逢忠諌注见汉成帝元延元年】
　　造浑天仪
　　【直太史李淳风以灵台候仪制度踈畧但有赤道更请造浑天黄道仪至是奏之】集览【灵台仪作仪以推天地也浮屠一行曰灵台铁仪后魏斛兰所作规制朴畧度刻不均赤道不动乃如胶柱以考月行迟速多差浑天黄道仪浑天仪注见汉顺帝阳台二年黄道游仪注见宗开元九年】质实【李淳风岐州人】
　　书法【书造仪何重象噐也终纲目书浑仪四宋丙子年是年宗开元九年十二年书仪一中宗嗣圣二年】
　　秋九月山东四十余州水遣使赈之质实【山东道名注见宋文帝元嘉二十五年】
　　书法【书美恤民也纲目书大水六十三详汉文帝元年四十余州则水无大于此矣曷为不书大水不皆大也至德宗四十余州大水则书大矣贞元八年终纲目书水四十余州二】
　　○赦死囚三百九十人
　　【先是上亲録系囚见应死者悯之纵使归家期以来秋来就死仍敇天下死囚皆纵遣使至期来诣京师至是皆如期自诣朝堂上皆赦之胡氏曰罪既至死无可赦者此三百九十人者其间宁无杀人偿死者乎而赦之何被杀者之不幸而防赦者之幸也况既得一年之期必尝相约以如期而集则可免死太宗恱其信服而忘其刑赦之颇也然不敢违逸而皆至情则可矜矣要之始者纵之过也】集览【刑赦之颇左传昭十六年子产曰发命之不出令之不信刑之颇类注縁事类以成偏颇颇普多反类如字】质实【京师注见周显王二十五年】
　　书法【书赦死囚何讥也亲録囚徒纵应死者期以来秋可也而敇天下死囚皆纵遣使之至期来诣京师则帝欲赦之之意明矣安得不啓其如约徼幸之心哉纲目不书纵囚而直书其赦所以深探太宗之本意也其防微矣】
　　发明【虞书灾肆赦初未尝有赦死罪之文既书死囚则是罪已应死矣无故赦之毋乃不可乎书法如此固纲目之所不予也】
　　冬十一月以长孙无忌爲司空
　　【无忌固辞上曰吾为官择人惟才是与茍不才虽亲不用如有才虽讐不弃今日之举非私亲也】
　　十二月帝奉太上皇置酒未央宫
　　【上从上皇宴故汉未央宫上皇命颉利可汗起舞冯智戴咏诗既而笑曰胡越一家古未有也帝捧觞上寿曰此皆陛下教诲非臣智力所及昔汉高祖亦从太上皇宴此宫妄自矜大臣不取也上皇大恱】集览【智戴南蛮酋长冯盎之子名也先盎遣入侍故入侍宴】质实【未央宫注见汉高帝七年可汗夷狄君长号注见汉后主景耀四年】
　　书法【于是始一书奉太上皇越二年而以太上皇防书者矣夫人主以天下飬飬母多矣逮飬父者盖鲜焉上皇称诰九年太宗躬飬之礼仅一见于纲目帝亦少歉于此哉终纲目书置酒凡四详秦初甲子年】
　　发明【事有不美而美在其中者如太宗宴丹霄殿之类是也亦有至美而不美在其中者如奉太上皇置酒未央宫之类是也丹霄之宴前固已论之矣未央置酒之义可得闻乎夫人主一日万几若责以昏定晨省之礼朝夕娱侍之乐诚有未易然者至于以时侍奉如五日一朝之类独不可举而行之乎太宗自正位以来至于终上皇之身未闻有所谓奉亲之乐孝飬之事独此一书于册则夫武徳九年之后贞观九年之前首尾十载所谓为天子父以天下飬者仅有是耳中间徒闻欲幸九成宫避暑而上皇留于暑中见诸马周之防而亦不闻为之少柅其行后虽欲营大明宫为上皇清暑之所然亦不果居之臣故因置酒未央之事而知太宗之简于事亲正所谓至美之中有不美存者此也我朝孝宗皇帝恭奉上皇垂三十载孝飬之诚始终如一七日一朝有加无已是岂唐之太宗所可同日语哉尊諡曰孝眞无愧矣然则君子观纲目所书太宗置酒之事安得不于我孝宗而三叹三咏】
　　赐太子庶子于志宁孔頴逹等金帛
　　【帝谓志宁曰朕年十八犹在民间民之疾苦情伪无不知之及区处世务犹有差失况太子生长深宫百姓艰难耳目所未渉能无骄逸乎卿等不可不极諌太子好嬉戏颇亏礼法志宁与頴逹数直諌上闻而嘉之各赐金一斤帛五百匹】
　　削工部尚书段纶阶
　　【纶奏徴巧匠上令试之纶使造傀儡上曰求巧工以供国事今先造戏具岂百工相戒毋作淫巧之意邪乃削纶阶】质实【傀儡木偶人也世传傀儡起于汉高祖平城之围用陈平计刻木为美人立城上以诈冐顿阏氏后人因此为傀儡应劭曰高帝七年陈平使畵工图美女遣遗阏氏而无刻木事今按列子记周穆王时巧人有偃师者为木人能歌舞王与盛姬观之舞既终木人瞬目以手招王左右王怒欲杀偃师偃师惧壊之皆丹墨胶漆之所为也此疑傀儡之始矣秦汉有鱼龙曼衍之戏其事亦粗见唐李商隠宫词曰不湏看尽鱼龙戏终遣君王怒偃师通典曰窟子亦曰魁作偶人以戏善歌舞审此知其偃师之遗事也风俗通曰汉灵帝时京师賔客嘉防皆作魁梁散乐亦有之齐后主尤所好也顔氏家训云古有秃人姓郭好谐谑今傀儡郭郎子是也傀儡音汇磊阶谓品级也】
