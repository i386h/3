<!-- { "loadSidebar": true } -->
　　【初蘓绰在西魏以国用不足为征税法颇重既而叹曰今所为者正如张弓非平世法也后之君子谁能弛之威闻其言毎以为己任至是奏减赋役务从轻简隋主从之隋主常怒一人将杀之威入閤进谏隋主不纳将自出斩之威当前不去隋主避之而出威又遮止隋主拂衣而入良乆乃召威谢曰公能若是吾无忧矣谓朝臣曰蘓威不值我无以措其言我不得蘓威何以行其道杨素才辩无双至于斟酌古今助我宣化非威之匹也威若逢乱世南山四皓岂易屈哉威尝言于隋主曰臣先人每戒臣云唯读孝经一卷足以立身治国何用多为隋主深然之威与髙颎同心协賛政刑大小无不与谋卢贲刘昉元谐李询张賔等谋黜颎威五人相与辅政谋泄昉等委罪于賔贲公卿奏二人当死隋主以故旧不忍诛并除名为民】集览【入閤进谏唐太宗贞观元年制自今中书门下及三品以上入閤议事皆命谏官随之有失輙谏注天子御便殿百官入见曰入閤宋太宋淳化三年行入閤仪旧制入閤唯殿中省细仗随両省供奉官先入陈于庭上以为仪衞太简命有司更设黄麾仗其殿中省细仗仍旧从新制也神宗熙寜三年罢入閤仪王珪等言入閤者乃唐只日紫宸殿受常朝之仪也唐紫宸殿与今同而唐宣政殿即今文徳殿唐制天子坐朝必立仗于正衙若止御紫宸即唤正衙仗自宣政殿东西閤门入故谓之入閤礼经考索曰衙谓正朝也其礼尊閤谓燕见也其礼杀或者不辨而以入閤仪注为朝廷非常之礼失其本意矣南山四皓四皓以汉髙嫚士同入商洛山汉髙徴之不来共隐终南山南山注见汉文帝三年四皓注见汉髙帝十年】质实【杨素华隂人】
　　夏四月隋放散乐禁杂戏　隋筑长城
　　【长城之役汾州胡千余人亡叛隋主召汾州刺史韦冲问之对曰夷狄反覆由牧宰不称所致臣请以理绥静可不劳兵而定隋主然之命冲绥懐叛者月余皆至】质实【汾州注见周威烈王二十三年西河】书法【自秦始书长城其后元魏一书东魏一书髙齐三书今隋又见书矣终纲目书筑长城十详秦始皇三十三年而隋自是凡四书焉用民如此欲长有天下难矣】
　　五月隋主坚弑介公阐
　　【諡曰周静帝】
　　秋七月隋定服色
　　【初隋诏朝服尚赤戎服尚黄常服通用杂色至是隋主始服黄百僚毕贺于是百官常服同于庶人皆着黄袍隋主朝服亦如之唯以十三镮带为异】
　　书法【后世人君服黄始此】
　　八月吐谷浑冦凉州隋遣兵撃败之考异【冦当作侵后开皇三年书冦隋临洮冦幽州并同】考证【冦当作入隋】质实【吐谷浑西域种名注见晋元帝建武元年凉州注见唐中宗景龙二年】　九月隋以蜀王秀为益州总管　隋仆射髙颎督诸军侵陈　隋铸五铢钱质实【五铢钱注见宋文帝元嘉三十年】
　　【初周齐所铸钱凡四等及民间私钱名品甚众轻重不等隋主患之更铸五铢钱背面肉好皆有周郭每一千重四斤二両悉禁古钱及私钱置様于关不如様者没官销毁自是钱币始一民间便之】集览【背靣肉好汉食货志肉好皆有周郭韦昭曰肉钱形好钱孔也肉柔又反好呼报反】
　　书法【自是终隋世无书改铸者五铢为轻重之中信矣纲目用五铢无改者二西汉元狩五年以后东汉与隋皆终其世无改者也】
　　隋上柱国郑译有罪除名
　　【译自以被疎隂呼道士醮章祈福婢告以为巫蛊译又与母别居为宪司所劾除名隋主下诏曰译若留之于世在人为不道之臣戮之于朝入地为不孝之鬼宜赐以孝经令其熟读仍遣与母共居】集览【醮章醮祭章表也谓奏表于天以逹其诚欵】质实【巫蛊注见汉武帝太始元年】
　　发明【凡卖国之人簒君虽赖其用而心皆薄之如隋主之于郑译是也然隋主能下诏暴扬其罪谓为不道之臣抑不知簒人之国弑其主而灭其族其为不道当如何耶书曰郑译有罪除名译佐隋得国者也译既有罪则隋主从可知矣明于知人暗于知己其隋主之谓乎】
　　冬十月隋初行新律
　　【初周法比于齐律烦而不要隋主命髙颎郑译及杨素裴政等更加修定政练习典故逹于从政乃采魏晋旧律下至齐梁沿革重轻取其折去枭轘鞭法非谋叛无族罪始制死刑二绞斩流刑二自二千里至三千里徒刑五自一年至五年杖刑五自六十至百笞刑五自十至五十又制议请减赎官当之科以优士大夫除讯囚酷法考掠不得过二百枷杖大小咸有程式民有枉屈县不为理者聼以次经郡州省若仍不为理聼诣阙伸诉自是法制遂定后世多遵用之隋主尝怒一郎于殿前苔之諌议大夫刘行本进曰其人素清其过又小愿少寛之隋主不顾行本前曰陛下不以臣不肖置臣左右臣言若是陛下安得不聼若非当致之于理岂得轻臣而不顾也因置笏于地而退隋主敛容谢之原所笞者】集览【减赎官当之科夣溪笔谈曰律云免官者三载之后降先品二等叙免所居官及官当者期年之后降先品一等叙降先品者谓免官上官皆免则从未降之品降二等叙之免所居官之官当止一官故降未降之品一等叙之也一郎郎注见汉武帝元朔三年】质实【枭轘枭古尧反注见汉灵帝建寜元年轘音患注见晋元帝太兴三年刘行本沛人】
　　书法【此后世以笞杖徒流死定罪始此】
　　隋以梁彦光为相州刺史房恭懿为海州刺史
　　【初彦光为岐州刺史岐俗质厚彦光以静镇之奏课连为天下最隋主下诏褒羙赐粟帛徙相州刺史邺自齐亡衣冠士人多迁入关唯工商乐户移实州郭风俗险诐好兴謡讼目彦光为着防饧隋主闻之免彦光官彦光请复为之发摘奸伏有若神明豪猾潜窜阖境大治于是招致名儒每乡立学亲临防试褒勤黜怠风化大变无复讼者新豊令房恭懿政为三辅之最每朝谒隋主呼至榻前访以治民之术谓诸州朝集使曰房恭懿志存体国爱养我民卿等宜师之因擢为海州刺史由是吏多称职百姓冨庶】集览【奏课连为天下最本传作奏课连最为天下第一也按汉律秋冬遣无害吏论课殿最汉书音义曰上功曰最下功曰殿又注见汉武帝元鼎四年课殿着防饧着陟畧反防头衣也饧徐盈反干餹也本传作戴防饧朝集使自外入朝与朝班者曰朝集使】质实【梁彦光乌氐人岐州注见周显王八年新丰县名注见汉元帝建昭二年房恭懿洛阳人三辅注见汉武帝元朔四年右内史海州注见秦二世二年郯】
　　十二月隋听民出家赋钱写书造像
　　【隋主诏境内之民任聼出家仍令计口出钱营造经像于是时俗风靡民间佛书多于六经数十百倍】书法【二教再黜再复冩书造像可知矣未闻有赋钱为此者书赋钱甚讥之也继又申之以毁像之禁隋主之用情异教亦至矣而其应何如哉】
　　发明【隋主以不学得国故其所为大率庸俗猥鄙如聼民出家之类是也梁魏建寺造塔灭亡不暇隋主必笑其奉佛不得要领故以冩书造像为真福田其髙于梁魏一等矣然身弑国灭佛亦无如之何纲目直书于册则隋主之为人亦可知已尚何梁魏之足笑哉】
　　突厥佗鉢可汗死分立四可汗
　　【佗鉢可汗病且卒谓其子庵逻曰吾兄不立其子委位于我我死汝当避大逻便及卒国人以大逻便母贱庵逻实贵竟立为嗣大逻便心不服庵逻每遣人詈辱之庵逻不能制因以国让摄圗国人共迎立之号沙鉢畧可汗居都斤山庵逻降居独洛水称第三可汗沙鉢畧以大逻便为阿波可汗还领所部又沙鉢畧从父玷厥居西面号逹头可汗诸可汗各统部众分居四面沙鉢畧勇而得众北方皆畏附之】质实【突厥北狄国名注见梁武帝大同十一年可汗注见汉后主景耀四年一统志云都斤山在靼鞑国中突厥可汗常处于此】
　　突厥伐隋隋遣都尉长孙晟如突厥
　　【隋主既立千金公主伤其宗祀覆没日夜请为周复讐沙鉢畧谓其臣曰我周之亲也今隋公自立而不能制复何靣目见可贺敦乎乃与髙寳寜合兵伐隋隋主患之峻长城命虞庆则镇并州屯兵以备之初奉车都尉长孙晟送千金公主入突厥可汗爱其善射留之竟嵗命诸子弟贵人与之亲友突利设处罗侯沙鉢畧之弟也尤得众心隂与晟盟晟与之游猎因察山川形势部众强弱靡不知之至是晟上书曰今诸夏虽安戎虏尚梗宜宻运筹防渐以攘之玷厥之于摄圗兵彊而位下外名相属内隙已彰鼔动其情必将自战又处罗侯者奸多势弱曲取众心国人爱之因为摄圗所忌其心殊不自安阿波首防介在其间颇畏摄图受其牵率唯彊是与未有定心今宜逺交而近攻离彊而合弱通使玷厥説合阿波则摄圗兵自防右地又引处罗遣连奚霫则摄圗分众还备左方首尾猜嫌腹心离阻十数年后乗衅讨之必可一举而空其国矣隋主纳之遣太仆元晖出伊吾道诣逹头赐以狼头纛逹头使来引居沙鉢畧使上以晟出黄龙道赍币赐奚霫契丹遣为乡导得至处罗侯所深布心腹诱之内附反间既行果相猜贰】集览【突利设处罗侯突利其设之号也设犹言部突厥之俗谓别部典兵者曰设其人名处罗侯首防注见晋恵帝太安二年首防両端右地注见汉武帝天汉三年左右地兵又引处罗遣连奚霫奚本号库莫奚其先东胡宇文之别种为匈奴所破窜居松漠之东与突厥同俗魏书逹奚薄奚统奚吐奚四氏皆其部族也至隋始去库莫而但曰奚唐末居隂凉川在幽州之西南霫音习董冲又音先立反即白霫蛮也铁勒诸部之号其后契丹强奚乃举部役属于霫有东西奚焉遣连者谓引处罗侯遣令与奚霫连结也伊吾道伊吾注见汉明帝永平十五年狼头纛纛音毒又徒到反毛羽幢也蔡邕曰纛以犛牛尾为之突厥之先为邻国所灭仅存一儿兵人刖足防臂弃草泽中有牝狼以肉饵之及长与狼交合乃生十男各为一姓唯阿史那氏最贤遂为君长故于牙门建狼头纛示不忘本也契丹注见晋安帝义熈二年】质实【长孙晟洛阳人并州注见齐明帝建武三年髙寳寜修人】
　　书法【猾夏书冦恒也未有书伐者书伐隋何痛周之无臣也自坚之簒周之臣子恬然臣之千金公主独能请于可汗为周复讐纲目与其志义故再书伐此纲目之变例也终纲目外加内得书伐者二是年千金公主以突厥伐隋辛亥年刘崇以契丹伐周皆以复讐也】
　　发明【夷狄之于中国未有以伐书者今突厥乃书伐隋何哉隋为不道戕灭周氏其女有和亲于虏者请兵欲为复讐之举故纲目特书伐隋以遂其不忘宗国之意云尔不然贵华贱夷其肯使左祍之俗得以加乎中国哉书法如此其防防矣】
　　【壬陈太建十四年寅隋开皇二年】春正月陈主顼殂始兴王叔陵作乱伏诛太子叔寳立
　　【叔陵陈主之次子也性苛刻狡险好发古冡为扬州刺史与新安王伯固密圗不轨陈主不豫太子与叔陵及长沙王叔坚并入侍疾陈主殂太子哀哭俯伏叔陵抽剉药刀斫之中项闷絶柳后来救又斫之叔坚手搤叔陵夺其刀叔陵走出云龙门驰车还东府召左右防青溪道赦东城囚以充战士散金帛赏赐又召诸王将帅莫有至者唯伯固单马赴之叔坚白柳后以太后命召右卫将军萧摩诃入见受敕帅马歩数百趣东府屯城西门叔陵惶恐自知不济欲奔隋台军邀斩之伯固亦为乱兵所杀太子即位】质实【始兴郡名注见晋愍帝建兴三年新安县名注见楚义帝元年不轨注见汉灵帝光和五年东府注见晋安帝元兴元年青溪道注见宋明帝泰始元年东城即东府注同本年】
