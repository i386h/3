<!-- { "loadSidebar": true } -->
　　冬十月魏都督元英攻梁义阳拔数城攻阜陵不克【梁司州刺史蔡道恭闻魏军将至遣将军杨由帅城外居民保贤首山为三栅英勒军围之栅民斩由降魏任城王澄命统军党法宗分兵击东闗拔闗要颍州大岘三城白塔牵城清溪皆溃法宗等进拔焦城破淮陵先是梁遣冯道根戍阜陵初到修城隍逺斥堠如敌将至众颇笑之道根曰怯防勇战此之谓也城未毕法宗等奄至众皆失色道根命大开门缓服登城遣精鋭出战破之魏人见其意思闲暇战又不利遂引去梁乃以道根为豫州刺史】集览【义阳注见武帝太清二年阜陵注见晋明帝咸和元年】质实【颍州按一统志后魏所置治汝阴县取颍水为名齐罢州置郡隋初废大业初复置唐初置信州寻改颍州天宝初改汝阴郡乾元初复为颍州五代因之宋置顺昌军政和中改顺昌府治汝阴县金复为颍州元属汝宁路至本朝因之改属凤阳府大岘山名在和州含山县东北一十三里上有大岘亭齐末裴叔业据寿阳畔萧慤据大岘拒之即此焦城即南北谯城也南谯城有二一在滁州全椒县北二里梁置南谯州于此又云在桑根山下一在州西南八十里北齐徙州治于此隋初改为滁州大业初改为清流县即此北谯城在全椒县西北二十里梁置郡治此后废淮陵汉之县名属临淮郡晋仍旧宋废之故城在凤阳府盱眙县旧招信县西北二十五里】
　　魏以仆射源怀为行台巡北边
　　【魏既迁洛阳北边荒逺因以饥馑百姓困弊乃加仆射源怀行台使持节巡行北边赈贫乏考殿最事之得失先决后闻怀通济有无饥民赖之沃野镇将于祚后之世父与怀通婚时子劲方用事势倾朝野祚颇有受纳怀将入镇祚郊迎道左怀不与语即劾奏免官怀朔镇将元尼须与怀旧交贪秽狼籍置酒谓怀曰命之长短系卿之口怀曰今日源怀与故人饮酒之坐非鞫狱之所也明日公庭始为使者检镇将罪状之处耳竟案抵罪怀又奏边镇事少而置官猥多沃野一镇自将以下八百余人请一切五分损二魏主从之】
　　梁吉翂请代父死梁主赦之集览【吉翂姓名也翂敷文反】
　　【冯翊吉翂父为原乡令为奸吏所诬逮诣廷尉罪当死翂年十五挝登闻鼓乞代父命梁主以其幼疑人教之使廷尉卿蔡法度讯之翂曰囚虽愚幼岂不知死之可惮顾不忍见父极刑故求代之此非细故奈何受人教邪法度乃更和顔诱之终无异辞法度以闻上乃宥其父罪丹阳尹王志欲于嵗首举充纯孝翂曰异哉王尹何量翂之薄乎父辱子死道固当然若翂当此举乃是因父取名何辱如之固拒而止】质实【原乡按一统志汉之县名属吴兴郡晋宋齐梁因之后废唐复置属雉州寻废之故址在湖州府长兴县东南十八里】
　　书法【缇萦请赎父刑不书此何以书赎刑之与代死异矣故特书除肉刑以着孝文之仁若吉翂之孝梁主之仁皆不可以不书也故交予之】
　　发明【吉翂请代父死而梁主因而赦之毋乃长奸伪乎观翂对狱之词固非伪为之者然翂父为奸吏所诬翂合先辨明其罪声枉于朝茍不能伸则死未为晩而翂急于代父不暇他及纲目亦表而出之为世劝也】
　　魏散骑常侍赵修有罪伏诛
　　【修时宠骄恣为众所嫉髙肇从而构之中尉甄琛黄门郎李凭廷尉王显素谄附修惧连及助肇攻之魏主命尚书元绍检讯下诏暴其奸恶免死鞭一百徙敦煌为兵甄琛王显监罚欲令必死密加鞭至三百即召驿马置鞍中急驱之行八十里乃死魏主闻之责元绍不重闻绍曰修之佞幸为国深蠧臣不因衅除之恐陛下受万世之谤魏主以其言正不罪也明日甄琛李凭坐修党免官散骑常侍髙聪与修尤亲狎以谄事髙肇独得免】
　　书法【勅免死徙矣监罚者加鞭急马驱之至死其书伏诛何罪宜诛也是故茍宜诛也则赵修以监者鞭驱至死书伏诛郑俨以部下所杀书伏诛纲目恶恶之意深矣】
　　【甲梁天监三年申魏正始元年】春正月梁袭魏寿阳不克
　　【梁将军姜废真乘魏任城王在外袭寿阳据其外郭任城太妃孟氏勒兵登陴激厉文武安慰新旧劝以赏罚将士咸有奋志太妃亲巡城守不避矢石萧宝寅引兵至合击之庆真败走】集览【登陴犹言升城也陴频眉反字或从人或从土又通作僻释名云城上垣也于其孔中俾倪非常左传守陴者皆哭杜预曰陴城上僻倪也】
　　魏攻梁钟离梁遣兵救之大败
　　【魏任城王澄攻梁钟离梁主遣将军张惠绍等将兵送粮澄遣将军刘思祖邀之战于邵阳大败梁兵俘惠绍等十将杀虏士卒殆尽尚书论思祖功应封千户侯侍中元晖求二婢于思祖不得事遂寝诏澄以四月淮水将涨南军得时勿昧利以取后悔防大雨淮水暴涨澄引还寿阳军还狼狈失亡四千余人军司贾思伯为殿澄曰仁者必有勇于军司见之矣思伯托以失道不伐其功】集览【钟离注见武帝天监六年】质实【邵阳按一统志洲名在凤阳旧府城东北八十里淮水中魏元英围钟离梁命韦叡救之夜趣于此截州为城】
　　夏五月魏司徒北海王详有罪幽死
　　【详骄奢好声色贪冐无厌请托公行中外嗟怨将军茹皓以巧思有宠于魏主弄权纳贿详亦附焉髙肇本出髙丽时望轻之魏主専委以事肇以详位居其上欲去之乃谮之云详皓谋逆四月魏主召中尉崔亮使弹详皓诏赐皓死宥详免为庶人徙太府寺围禁之详遂暴卒先是有献鸡雏四翼四足者诏以问侍中崔光光上表曰汉元帝时有雌鸡伏子渐化为雄冠距鸣将又有雄鸡生角刘向以为小臣执政之象石显伏诛之效也灵帝时南宫寺雌鸡欲化为雄但头冠未变蔡邕以为鸡身已变未至于头而上知之将有其事而不遂成之象也若应之不精政无所改头冠或成为患滋大是后黄巾破坏四方天下遂大乱今之鸡状虽与汉不同而其应颇相类诚可畏也翼足众多亦羣下相扇助之象雏而未大足羽差小其势尚微易制御也臣闻灾异之见所以示吉凶明君覩之而惧乃能致福闇主覩之而慢所以致祸或者今亦有自贱而贵闗预政事如前世石显之比者邪愿陛下进贤黜佞则妖弭庆集矣后数日皓等伏诛魏主由此愈重光髙肇説魏主使羽林虎贲守诸王第殆同幽禁彭城王勰切諌不聴勰志尚髙迈避事家居而出无山水之适处无知己之游独对妻子常郁郁不乐】集览【巧思去声机巧之思也鸣将诗庭燎篇鸾声将将注将七羊反声也】正误【雌鸡化雄冠距鸣将今按将如字汉书顔师古注距鸡附足骨鬬时所用刺之将谓帅领其羣也言雌鸡化雄有冠有距能鸣能将其状皆备与雄无异也】
　　梁司州刺史蔡道恭卒
　　【魏人围梁义阳城中兵不满五千人食才支半嵗魏军攻之昼夜不息道恭随方抗御应手摧却相持百余日斩获不可胜计魏军惮之将退会道恭疾笃呼从弟灵恩兄子僧勰及诸将佐谓曰汝等当以死固节无令吾没有遗恨众皆流涕道恭卒灵恩摄行州事代之城守】
　　魏大旱
　　【魏大旱邢峦奏昔者明王重粟帛轻金玉何则粟帛养民而安国金玉无用而败德故也先帝深鉴奢泰务崇节俭至以纸绢为帐扆铜铁为辔勒府藏之金裁给而已逮景明初贡篚相继商估交入金玉常有余国用常不足茍非为之分限但恐嵗计不充自今请非要须者一切不受魏主纳之】集览【帐扆帱谓之帐帐张也扆在后所以依倚也三礼图扆从广八尺画斧今之屛风则其遗象也扆于岂反帱大到反单帐也贡篚篚竹圆器也盛于篚而贡焉】
　　秋七月梁角城降魏质实【角城按一统志晋之县名属宿豫郡齐梁因之后魏属南徐州隋省之故址在淮安府宿迁县东南百余里】○八月梁义阳降魏魏立元英为中山王质实【中山国名注见周威烈王二十三年】
　　【魏人闻蔡道恭卒攻义阳益急梁遣将军马仙琕救转战而前兵势甚鋭元英结垒士雅山分命诸将伏于四山示之以弱仙琕乗胜直掩英营英伪北以诱之至平地纵兵击之统军傅永擐甲执槊突陈横过梁兵射永洞其左股永拔箭复入仙琕败走永复与诸军追之尽夜而返时年七十余矣军中莫不壮之仙琕尽鋭决战一日三交皆大败而返蔡灵恩势穷遂降于魏三闗戍将亦弃城走英使司马陆希道为露板嫌其不精命傅永改之永不増文彩直为之陈列军事处置形要而已英深赏之曰观此经算虽有金城汤池不能守矣魏立英为中山王梁卫尉郑绍叔忠于事上所知无隠善则推功于上不善则引咎归已梁主以是亲之诏于南义阳置司州移镇闗南以绍叔为刺史绍叔立城隍缮器械广田积谷招集散流百姓安之魏置郢州于义阳以司马悦为刺史】集览【伪北伪诈也北注见周赧王三十一年逐北三闗注见武帝天监八年】质实【士雅山按一统志在汝宁府信阳县南六里梁天监中魏将元英尝筑垒于此】
　　九月魏筑九城于北边
　　【柔然侵魏魏诏车骑大将军源怀行北边指授规畧以便宜从事怀置云中柔然遁去怀以为用夏制夷莫如城郭还至恒代案视要害之地欲东西为九城及储粮积仗之宜犬牙相救之势凡五十八条表上之曰今定鼎成周去北遥逺代表诸国颇或外叛仍遭旱饥戎马甲兵十分阙八宜准旧镇东西相望令形势相接筑垒置戍分兵要害劝农积粟警急之日随便剪讨彼游骑之寇终不敢攻城亦不敢越城南出如此北方无忧矣魏主从之】集览【行北边行下孟反巡视也犬牙相救言地之形势如犬牙之交互相入定鼎成周夏禹収九州之牧所贡金以铸九鼎于荆山下以象九州之物乃三代国之宝桀有昏德鼎迁于商载祀六百商纣暴虐鼎迁于周武王迁之成王定之于郏鄏卜世三十卜年七百后秦昭王取之然一飞入泗水余八入于秦中始皇并天下而周鼎蔑闻焉案郏鄏即河南洛阳也今魏迁都洛阳故云定鼎成周】
　　魏诏羣臣议乐
　　【髙祖诏髙闾公孙崇考定雅乐久之未就防髙祖殂髙闾卒景明中崇上所调金石及书至是魏主始命八座以下议之】集览【八座注见晋武帝太康四年】
　　冬十一月魏营国学
　　【时魏学业大盛燕齐赵魏间教授者不可胜数弟子著录多者千余人州举茂异郡贡孝亷每年逾众】
　　梁除赎刑法○十二月魏更定律令
　　【诏殿中郎等议定律令彭城王勰等监之】
　　书法【魏自辛未使崔浩定律令至是凡五更而魏亦自是衰矣】







　　御批资治通鉴纲目卷二十九
<史部,史评类,御批资治通鉴纲目>
　　钦定四库全书卷
　　御批资治通鉴纲目卷三十
　　【起乙酉梁武帝天监四年魏宣武帝正始二年尽乙巳梁武帝普通六年魏孝明帝孝昌元年】考异【据提要分注梁武帝并作梁高祖魏宣武帝作魏世宗孝明帝作肃宗】凡二十一年
