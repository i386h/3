<!-- { "loadSidebar": true } -->
　　发明【呜呼是非天下之至理万世之公论果可厚诬也哉刘洎之死出于太宗一时之忿他时洎子诬诉禇遂良之譛先儒既为之辨明至髙宗欲雪其寃乐彦韦以为若雪洎罪则彰先帝用刑不当之失其事遂寝是意葢欲掩覆太宗滥杀之过耳然纲目于此书杀书爵亦不以其掩覆之故而遂曲为之隠然则是非天下之至理万世之公论果可以厚诬也哉】
　　以马周摄吏部尚书
　　【周以四时选为劳请复十一月选至三月毕从之】
　　书法【摄也其书何始罢四时选也唐世书吏部尚书四马周禇遂良裴光庭杨国忠自禇遂良外皆讥辞】
　　【丙午】二十年春正月夏州兵击薛延陀大破之○遣大理卿孙伏伽等廵察四方
　　【遣大理卿孙伏伽等二十二人以六条廵察四方伏伽等多所贬黜其人诣阙称寃者前后相属上令禇遂良类状以闻上亲临决以能进擢者二十人以罪死者七人流以下除免者数百千人】集览【以六条廵察一察官人善恶二察户口流散籍帐隠没三察农桑不勤食廪减耗四察妖滑盗贼不事生业五察徳行孝弟茂材异等藏器晦迹应时用者六察黠吏豪宗兼并纵暴贫弱寃苦不能自伸者见三宗觧】质实【大理官名注见贞观元年】
　　帝还京师
　　【上谓李靖曰吾以天下之众困于小夷何也靖曰此道宗所觧上顾问道宗具陈在驻跸时乗虚取平壌之言上怅然曰当时悤悤吾不忆也胡氏曰太宗对敌有嘉谋而不取何也道宗陈计正值太宗轻度延夀之时故不见答既克延夀又方驿报太子自伐为将之功道宗故不敢复言也太宗于是志满而气骄所以亲将大众而屈于小丑也与】质实【悤悤急遽貎】
　　三月诏皇太子聼政考异【皇字□据二十三年诏太子聼政无皇字】
　　【上疾未全平欲专保养诏太子间日聼政于东宫既罢则入侍药膳不离左右禇遂良请遣太子旬日一还东宫与师傅讲论从之】质实【东宫注见宋文帝元嘉二十七年】
　　杀刑部尚书张亮
　　【人告亮有反谋上命按之亮不服命百官议其狱皆言亮反当诛独将作少监李道裕言亮反形未具不当死上不聼斩之后嵗余刑部侍郎缺上曰朕得其人矣徃者李道裕议张亮狱朕虽不从至今悔之遂以为刑部侍郎】
　　发明【按唐史叙亮私说相貎防纬及养假子五百人称其死有余责今纲目乃书杀书官何耶夫亮延纳妖人妄论祸福罪固有之至于假子之事乃出于告者之口前史亦不能阅实其罪故分注皆削而不录况亮身处刑曹非有兵权在手一言诖误遽陷极刑且亮既不服其辜而李道裕又言反形未具姑从轻典可也杀之过矣宜乎书法之所不予也】
　　闰月朔日食质实【日食注见新莽天鳯元年】○夏五月髙丽遣使谢罪却之
　　【髙防王藏及莫离支葢金遣使谢罪并献二羙女金即苏文也上以师还之后金益骄恣表辞诡诞待使者倨慢屡违诏攻新罗诏勿受其朝贡复议讨之】集览【莫离支髙丽官名犹唐之吏部尚书葢金即泉葢苏文也注见十六年】
　　书法【书郤之何讥也前书髙防遣使入贡郤之为羙此则何以为讥葢苏文弑逆惧讨遣使贡金所谓违乱之赂不受宜也于是髙防君臣遣使谢罪复议讨之是黩武矣书曰谢罪却之所以病帝也】
　　六月西突厥遣使入贡
　　【西突厥乙毗射匮可汗遣使入贡且请昏上许之使割龟兹于阗疎勒朱俱波葱岭五国以为聘礼】集览【疎勒注见汉武帝元鼎二年疎勒】质实【龟兹西域国名注见汉光武建武十二年于阗西域国名注见汉武帝元狩元年朱俱波西域国名注见贞观十年葱岭西域国名注见汉武帝元鼎二年】
　　秋八月帝如灵州遣李世勣击薛延陀降之敕勒诸部遣使请吏考异【州下漏还宫二字】
　　【薛延陀多弥可汗猜褊好杀废弃父时贵臣专用已所亲昵国人不附回纥诸部击之大败上诏江夏王道宗等将兵击之国中惊扰多弥出走回纥杀之尽据其地余众西走犹七万余口共立真珠兄子咄摩支遣使奉表请居鬰督军山之北诏遣使安集之敕勒九姓酋长闻其来皆惧朝议亦恐其为碛北之患乃遣李世勣国之上自诣灵州招抚太子当从行少詹事张行成以为不若使之监国接对百寮明习庶政上然之李世勣至郁督军山咄摩支降道宗兵既渡碛薛延陀拒战道宗击破之遣使招谕敕勒诸部其酋长皆喜请入朝驾至浮阳回纥等十一姓各遣使归命乞置官司上大喜遣使纳之诏曰朕聊命偏师遂擒颉利始庙略已灭延陀铁勒百余万戸请为州郡混元以降殊未前闻宜备礼告庙仍颁示普天上为诗曰雪耻酬百王除凶报千古勒石于灵州】集览【敕勒注见宋文帝元嘉七年颉利前可汗之号庙畧注见汉宣帝神爵元年庙胜之册混元太古之时元气混然故曰混元】质实【回纥匈奴别种名注见贞观元年郁督军山注见贞观二年酋长注见汉帝更始二年碛北注见宗开元三年一统志云灵州汉之县名属北地郡以县在河之洲上随水髙下未尝沦没故名灵州隋改为灵武郡唐肃宗即位于此宋改为翔庆军元仍为灵州本朝州废置守御千户所故城在陜西寕夏卫城南浮阳县名注见汉顺帝永建元年铁勒髙车部号注见宋文帝元嘉七年】
　　书法【薛延陀尝书防矣贞观十九年此其再不书讨何自反而不缩也无故而许昏无故而絶之其入宼宜矣于是而乗其弱未见其有名也故延陀自未许昏以前书讨而于此再书击焉葢帝自安市班师之后急于雪耻师出无名故纲目惟髙防书伐余皆书击所以讥其迁戮也】
　　冬十月贬萧瑀为商州刺史
　　【瑀性狷介与同僚多不合尝言房龄等朋党不忠但未反耳上不聼瑀内不自得因自请出家既而悔之上以瑀反覆不平诏曰朕于佛教非意所遵梁武简文穷心释氏覆亡不暇社稷为墟报施之徴何其谬也瑀践覆车之余轨袭亡国之遗风自请出家寻复违异岂具瞻之量乎贬商州刺史】质实【商州注见晋元帝大兴元年】
　　书法【自是至开元三年七十余载书以为刺史者四十萧瑀李纬禇遂良栁奭韩瑗来济杜正伦李义府髙履行于志寕赵瓌李敬冯元常骞味道李孝逸狄仁桀韦嗣立姚元之再书谯王重福毕构张东之敬晖桓彦范袁恕已尹思贞宋璟再书雷从一祝钦明郭山晖李畅宋王成器再书幽王守礼薛□光张说刘幽求钟绍京韦玢自狄仁杰外皆以贬黜为之则刺史之任葢轻矣】
　　十二月帝生日罢宴乐
　　【上为长孙无忌等曰今日吾生日世俗皆为乐在朕翻成伤感今君临天下富有四海而承欢滕下永不可得此子路所以有负米之恨也诗云哀哀父母生我劬劳奈何以劬劳之日更为欢乐乎因泣数行下左右皆悲】集览【膝下孝经故亲生之滕下注滕下谓孩防时子路所以有负米之恨子路曰昔者由也事二亲之时常食藜藿之实为亲负米于百里之外亲没之后南游于楚从车百乗积粟万钟愿欲食藜藿为亲负米不可复得也】
　　书法【书宴多矣未有书罢宴者书罢宴乐何羙之也以此贻谋犹有责诸道贡献者矣代宗大厯元年书生日始此终纲目书生日四是年宗开元十七年代宗大歴元年徳宗建中元年书罢宴一而已】发明【以文观之生日念劬劳而罢宴乐诚羙事也以实推之太宗自辽左之伐不得志而回凡所施为徃徃有不自聊頼之意故刘洎张亮皆以小故被戮而勅勒请吏之事布告海内亦欲以此遣诸胷中而终不能释然也是以鬱鬱至此夫武定乱畧文致太平贵为天子富有四海论功较徳直与古帝王并驱争先而晚节末路反有不满之懐由其锐于好胜无理义以养其心故耳岂不深可惜哉虽然太宗以生日罢宴乐而后世子孙乃以生日侈宴乐寕不有愧于祖武书之于册其得失优劣又可观矣吁】
　　幸房龄第
　　【房龄尝以防谴归第禇遂良谏曰龄翼賛圣躬冒死决防选贤立政勤力为多自非罪在不赦不可遐弃若以其衰老亦当退之以礼上然之因幸芙蓉园龄敕子弟汛扫门庭曰乗舆且至有顷上幸其第因载龄还宫】质实【一统志云芙蓉园在西安府城南郭外唐太宗尝以赐魏王泰即此乗舆注见汉桓帝延熹二年】
　　书法【书羙之也若帝可谓能念功矣终纲目书君入诸臣之家五幸其府二详汉安帝建光元年皆讥辞也惟幸司徒导府晋成帝咸康元年幸房龄第是年非讥辞】
　　【丁未】二十一年春正月申公髙士亷卒考证【当分注諡文献士亷卒上将徃哭之房龄长孙无忌谏曰陛下饵金石于方不得临防奈何不为宗庙自重不聼无忌中道伏卧流涕固谏上乃还入东苑南望而哭涕下如雨及柩出登楼望哭】集览【饵金石饵服食也服丹砂之药】质实【申县名注见梁武帝太清二年东苑在西安府城内东南】
　　以敕勒诸部为州县
　　【回纥诸部皆来朝请吏诏以为六府七州各以其酋长为都督刺史各赐金缯遣之诸酋长奏请以回纥以南突厥以北开一道谓之参天可汗道置六十八驿上许之于是北荒悉平然回纥吐迷度已私自称可汗官号皆如突厥故事范氏曰中国之有夷狄如昼之有夜阳之有隂君子之有小人也中国失政则四夷交侵先王所以御之者亦可得而畧闻矣舜曰而难任人蛮夷率服又曰无怠无荒四夷来王葢柔逺能迩治内安外而殊俗之民向风慕义不以利诱不以威胁而自至矣故不劳民不费财至于后世之君或讐疾而欲殄灭之或爱恱而欲招来之是二者皆非也何则彼虽夷狄亦人类也王者于天地间无所不养况人类而欲残之乎残之固不可况不能胜而自残其民乎仁人之所不为也为之者秦始皇是也山川之所限风气之所栘得其地不可居得其民不可使列为州县是崇虚名而受实也且得之既以为功则失之必以为耻不在于已则在子孙故有征伐之劳餽饷之烦民不堪命而继之以亡隋炀帝是也且中国地非不广也民非不众也曷若修徳行政以惠养之使男有余粟女有余布兵革不试以致太平不亦帝王之盛羙乎夫有求于外如彼其难也无求于外如此其易也然而人君常舍所易而行所难何哉忽近而喜逺厌故而谋新虽或未至于亡而常与之同事其累徳岂细哉太宗好大无穷兼蓄夷夏非所以遗后嗣安中国之道此当以为戒而不可慕也】集览【叅天可汗道参觐也先突厥上太宗尊号为天可汗而难任人书舜典注难拒任佞也斥逺佞人则忠信昭于四夷皆相率而来服】
　　诏以来年仲春有事于泰山质实【泰山注见秦始皇二十八年】○以牛进达李世勣为行军大总管伐髙丽
　　【上将复伐髙防朝议以为髙防依山为城攻之不可猝下前大驾亲征国人不得耕种大半乏食今若遣偏师更迭扰其疆埸使彼疲于奔命释耒入堡数年之间千里萧条则人心自离鸭緑以北可不战而取矣上从之遣牛进逹李世勣水陆并进以讨之范氏曰太宗以葢苏文弑君故举问罪之师诛其贼吊其人置君而去之则徳刑举矣伐而不克益发忿兵欲扰之使不得耕稼则是为冦非御防也】集览【释耒入堡释废也耒耕曲木堡小城也谓废农事而入保城邑】质实【疆埸注见汉灵帝建寕二年鸭緑水名注见隋炀帝大业八年】
　　夏四月作翠防宫
