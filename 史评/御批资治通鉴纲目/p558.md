<!-- { "loadSidebar": true } -->
　　【以无忌曾孙翼袭爵赵公听陪葬昭陵】集览【陪葬昭陵陪厠也昭陵太宗墓在醴泉】质实【赵州名注见汉景帝三年赵国】
　　大酺
　　【大酺上御翔鸾阁观之分音乐爲东西朋使雍王贤主东朋周王显主西朋角胜爲乐郝处俊諌曰二王春秋尚少志趣未定当推梨让枣相亲如一今分二朋逓相夸竞非所以崇礼义劝敦睦也上瞿然曰卿逺识非众人所及也遽止之】集览【大酺注见宗开元元年又注见周赧王二十年酺五日角胜汉书角抵谓两两相当角力角技艺射御以争胜推梨让枣推吐追反亦让也枣或作栗刋误汉孔融四岁时与诸兄食梨枣輙引小者人问其故答曰我小儿法当取小者瞿然曰瞿音屦惊视貎记檀弓曾子闻之瞿然曰】
　　天后表便宜十二条诏行之
　　【后以国家圣绪出元皇帝请令王公以下皆习老子令明经举人防试又请自今父在爲母服齐衰三年又京官八品以上量加俸禄及他便宜合十二条诏书褒美皆行之胡氏曰五服圣人所制其轻重隆杀皆有义理岂可以私增损武氏之爲此请也盖太宗加高祖父母诸服有以启之也古父在爲母齐衰期岂圣人固薄于母哉天无二日民无二王家无二主尊无二上定于一也今跻地尊天持隂敌阳其欲陵灭夫宗独御四海之意岂特履霜而已哉不独高宗懵然而其失至今未改也必欲得正其必以古爲则乎】集览【古父在爲母齐衰期礼子爲母服齐衰三年父在则厌降服齐衰期此古礼也案文公仪礼图防服篇父在爲母传曰何以期也屈也至尊在不敢伸其私尊也】质实【老子注见晋成帝咸康三年】
　　书法【书诏行之何病帝也于是请父在爲母服三年虽人子所乐闻者而发于天后则敌阳之意昭昭矣是故天后表便宜十二事书行之是年皇后表请改易制度书从之中宗神龙元年皆病其上也】
　　【乙亥】二年春二月刘仁轨大破新罗
　　【仁轨大破新罗之众于七重城引兵还诏以总管李谨行屯新乐之买肖城以经畧之新罗遣使谢罪上赦之复法敏官爵仁问改封临海郡公】集览【法敏去年诏削官爵立其弟仁问】质实【临海郡注见晋孝武帝太元二年】
　　三月天后祀先蚕
　　【天后祀先蚕于邙山之阳百官及朝集使皆陪位时上苦风议使天后摄政郝处俊諌曰天子理外后理内天之道也昔魏文帝着令虽有防主不许皇后临朝所以杜祸乱之萌陛下柰何以高祖太宗之天下不传之子孙而委之天后乎中书侍郎李义琰曰处俊之言至忠陛下宜听之上乃止天后多引文学之士元万顷刘祎之等使之撰列女传臣轨百僚新戒乐书凡千余卷时宻令参决表奏以分宰相之权时人谓之北门学士】集览【祀先蚕云笈云黄帝元妃西陵氏始养蚕爲丝礼记皇妃祭先蚕西陵氏也案汉仪春桑生皇后亲桑于苑中蚕室飬蚕于薄以中牢羊豕祠蚕神曰苑窳妇人寓氏公主凡二神也通典曰先蚕天驷也】质实【邙山注见汉灵帝中平六年李义琰魏州昌乐人刘祎之晋陵人子翼之子】
　　书法【常事耳何以书于是百官及朝集使皆陪位非常也故书】
　　以韦机爲司农卿质实【韦机京兆万年人】
　　【机尝受诏葺苑宦者犯法机杖之然后奏闻上以爲能赐绢数十匹曰更有犯者卿即杖之不必奏也】
　　夏四月以赵瓌爲括州刺史
　　【左千牛卫将军赵瓌尚高祖女常乐公主女爲周王显妃公主颇爲上所厚天后恶之废妃幽杀之贬瓌刺括州令公主随之官絶朝谒】质实【常乐按一统志隋之县名属炖煌郡唐初因之后改曰晋昌故址在陜西行都司旧州北括州注见显庆五年】
　　太子薨諡孝敬皇帝立雍王贤爲太子考异【提要薨作卒按凡例未逾年不成君曰卒则此当从提要爲下漏皇字】考证【薨当作中毒卒○谨按凡例曰凡以毒弑疑者曰中毒崩注云如晋惠帝史言司马越之酖而通鉴不着其语故但如此书以传疑今太子之死李泌尝言武后欲谋篡国酖太子通鉴亦云时人以爲天后酖之事未显明故不以杀书又按纲目太子死失着例宪宗太子寜文宗太子永皆书卒今故上取晋惠帝中毒下取太子寜永卒例当书曰太子中毒卒太子仁孝谦谨上甚爱之中外属心天后方逞其志太子奏请数忤防义阳宣城二公主萧淑妃之女也幽于掖庭年逾三十太子见之惊恻奏请出降上许之天后怒即日以公主配当上翊卫太子寻薨时人以爲天后酖之也诏追諡爲孝敬皇帝范氏曰皇帝者有天下之号非所以爲赠也父没而后子立今父在而追尊其子岂礼也哉盖武后谋簒国酖太子而加之尊名以掩其迹李泌之言信矣胡氏曰太子防有羙质其过失惟命宫臣掷倒一节而已尝受春秋至商臣事废书而叹曰经籍圣人垂训而书此何邪郭瑜对曰春秋义存褒贬故商臣千载而恶名不灭曰非唯口不可道即亦耳不忍闻愿受他经瑜请读礼从之方防学而心志如此岂非贤乎其死也非有他过特以奏请咈防呜呼爲人臣子而不知春秋之义者必陷诛死之罪之谓矣太子之职问安侍膳此外非所预也君父懦昏母后专忍尤当遵养时晦以絶疑忌之萌而轻用其智不自韬黙此春秋所禁也使郭瑜知此教以爲太子之道岂至于一言违忤而见酖哉经训不明皆腐儒暗于大理而居人父子之间其祸如此则人君爱其子而爲之择师友者可不慎哉】集览【属心犹言注意属音烛李泌之言见肃宗至德二载李泌字长源董冲释泌薄必反或音兵媚反者非商臣事商臣春秋楚成王世子也弑成王而自立事在文元年遵养时晦注见宪宗元和十二年腐儒言其但能守陈腐之见不逹时宜】质实【义阳县名注见梁武帝太清二年宣城县名注同上三年宛陵掖庭狱名注见汉武帝后元元年】
　　书法【纲目卒太子多矣未有书薨者此独书薨何諡爲帝也纲目自分王外书薨之例七非不成君废帝废后则諡爲帝爲后者也不然则帝母也有大功公主也平阳公主舍是无薨道矣唐会昌以后藩镇大臣有书薨者误也然则书諡皇帝何讥也君父在上而以皇帝号其子是二日二王矣终纲目书諡皇帝四重茂宪侠于是雍王爲太子不书皇缺也纲目太子不书皇者五高宗雍王贤睿宗平王隆基宗忠王兴穆宗景王湛文宗鲁王永】
　　发明【太子之卒人皆以爲天后酖之纲目何不以皇后酖太子杀之爲文高宗蔽于孽后昏然无知故纲目直书太子薨以着高宗愚蔽之失而武氏酖毒之祸亦固在其中矣呜呼莫亲于父子莫重于储极其死且莫能明之他何望哉噫】
　　秋七月杞王上金沣州安置质实【杞王上金杞州名注见汉桓帝延熹四年雍邱上金唐高宗子初封杞王徙封泽王沣州按一统志本秦黔中郡地汉属武陵郡孙呉属天门郡晋置南平郡又析置义阳郡南齐爲天门南平义阳三郡地隋初罢郡置松州寻改爲沣州治沣阳县大业中改爲沣阳郡唐初复爲沣州属山南道天寳初改沣阳郡乾元初复爲沣州宋属荆湖北路元陞爲沣州路本朝初改路爲府寻改爲州岳州府】
　　【天后恶上金有司希防奏其罪故有是命】
　　八月以戴至德刘仁轨爲左右仆射张文瓘爲侍中郝处俊爲中书令李敬同三品
　　【刘仁轨戴至德更日受牒诉仁轨常以羙言许之至德必据理难诘未尝与夺实有寃结者宻爲奏辨由是时誉皆归仁轨或问其故至德曰威福者人主之柄人臣安得盗取上闻之深重之有老妪欲诣仁轨陈牒误诣至德至德览之未终妪曰本谓是觧事仆射乃不觧事仆射邪归我牒至德笑而授之时人称其长者文瓘时兼大理卿囚闻改官皆恸哭文瓘性严正诸司奏议多所纠駮上甚委之】质实【李敬亳州谯人戴至徳相州安阳人胄兄子大理官名注见高祖武德九年】
　　【丙子】仪鳯元年春正月以来恒薛元超同三品质实【薛元超蒲州人牧之子】○闰月吐蕃冦鄯州质实【鄯州注见汉宣帝元康四年湟中】○以高智周同三品质实【高智周晋陵人】　秋八月始遣使诣桂广文黔等府注拟考异【诣当作之或作如】
　　【敕桂广等都督府比来注拟简择未精自今每四年遣五品以上官充使仍令御史同徃注拟时人谓之南选】质实【桂广文黔四州名桂注见秦始皇三十三年桂林广注同上年文州唐初所置本汉交趾日南二郡界地后废入兰州故趾在庆逺府城西南四百二十里黔注见高祖武德三年】
　　九月以狄仁杰爲侍御史
　　【将军权善才中郎将范懐义误斫昭陵栢当除名上特命杀之大理丞狄仁杰奏罪不当死上曰我不杀则爲不孝仁杰固执不已上怒令出仁杰曰犯顔直諌自古以爲难臣以爲遇桀纣则难遇尧舜则易夫法不至死而陛下特杀之是法不信于人也人何所措其手足且张释之有言设有盗长陵一抔土陛下何以处之今以一栢杀二将军后代谓陛下爲何如矣臣不敢奉诏防恐陷陛下于不道且羞见释之于地下也上怒觧遂贷之仍擢仁杰爲侍御史初仁杰爲并州法曹同僚郑崇质当使絶域崇质母老且病仁杰曰彼母如此岂可复使之有万里之忧诣长史蔺仁基请代之行仁基素与司马李孝亷不协因相谓曰吾軰岂可不自愧乎遂相与辑睦胡氏曰高宗于乃考帝范十不遵一妻父之妃而杀顾命大臣其与陵柏孰重于其重者安行而不忌而切切于薄物细故以爲孝岂不犹盗跖以分均出后爲仁义哉】集览【盗长陵一抔土注见汉文帝三年分均出后庄子胠箧篇出后义也分均仁也注盗之爲道矢石相交不顾性命出竞居后可谓有义分物均平可谓有仁】质实【狄仁杰太原人并州注见齐明帝建武三年盗跖注见武宗会昌五年】
　　冬十月祫享太庙
　　【用太学博士史璨议禘后三年而祫祫后二年而禘】质实【禘后三年而祫禘注见汉后主建兴十五年祫注见汉平帝元始五年】
　　郇王素节袁州安置
　　【素节萧淑妃之子也警敏好学天后恶之以爲申州刺史素节以久不得入觐着忠孝论后见之诬以赃贿降封鄱阳王袁州安置】质实【申州注见梁武帝太清二年义阳鄱阳县名注见秦二世二年袁州按一统志禹贡扬州之域春秋时属呉战国时属楚秦属九江郡汉爲豫章邵地孙呉及晋兼属安成郡隋于宜春县置袁州因袁山爲名大业初改爲宜春郡唐初复置袁州属江南道开元间属江南西道天寳初复爲宜春郡乾元初仍爲袁州宋因之元改置袁州路本朝改爲袁州府江西道】
　　以李敬爲中书令
　　【丁丑】二年春正月耕耤田考异【耕上漏帝字】○二月以高藏爲朝鲜玉扶余隆爲帯方王
　　【以高藏爲朝鲜王遣归辽东安辑高丽余众高丽先在诸州者遣与俱归扶余隆爲帯方王亦遣归安辑百济余众仍移安东都防府于新城以统之藏至辽东谋叛召还徙卭州而死高丽旧城没于新罗余众散入靺鞨隆亦不敢还故地高氏扶余氏遂亡】质实【朝鲜东夷国名注见汉武帝元封二年辽东郡名注见秦王政三年帯方州名注见晋惠帝元康元年安东都防府注见秦王政三年辽东卭州注见僖宗中和二年靺鞨北狄种名注见隋文帝开皇十八年】
　　郝处俊高智周罢○夏四月河南北旱
　　【遣御史中丞崔谧等分道赈给侍御史刘思立上疏曰麦秀蚕老农事方殷聚集参迎妨废不少既缘赈给须立簿书本欲安存更成烦扰伏望且委州县赈给疏奏谧等遂不行】
　　张大安同三品考异【张上漏以字】○诏废显庆新礼
