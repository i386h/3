<!-- { "loadSidebar": true } -->
　　【先是淸河都尉冯逡奏言郡承河上流土壊轻脆易伤顷所以阔无大害者以屯氏河通两川分流也今屯氏河塞灵鸣犊口又益不利独一川兼受数河之任虽高増隄防终不能泄如有霖雨旬日不霁必盈溢九河今旣难明屯氏河絶未久其处易浚又其口所居高于分杀水力道里便宜可复浚以助大河泄暴水备非常不豫脩治北决病四五郡南决病十余郡然后忧之晚矣事下承相御史以为方用度不足可且勿浚至是大雨水十余日河果大决东郡金隄凡灌四郡三十二县水居地十五万余顷深者三犬坏败官亭室庐且四万所】集览【顷所以顷向也曩也九河今既难明禹所道九河今难辨明也书禹贡九河蔡氏传曰尔雅一徒骇二太史三马颊四覆鬴五胡苏六问洁七钩盘八鬲津其一则河之经流也先儒不知河之经流遂分简洁为二自汉以来讲求九河者甚详然或新河而载以旧名或一地而互为两说要之皆似是而非无所依据惟程氏以为九河之地已沦于海引碣石为九河之证谓今沧州之地北与平州接境相去五百余里禹之九河当在其地后为海水沦没故其迹不存上文言夹右碣石则九河入海处有碣石在其西北岸九河水道变迁难于推考而平州正南有山名碣石者尚在海中去岸五百余里卓立可见则是古河自今已为海处向北斜行始分为九其河道已沦入于海明矣郦道元亦谓九河碣石苞沦于海后世儒者知求九河于平地而不知求碣石有无以为之证故前后异说竟无归宿于分杀水力为句杀所界反衰小之也言于此处多穿渠则水势分而力薄金隄括地志云金隄一名十里隄在东郡白马县东五里】质实【清河郡名注见帝更始二年屯氏河注见元帝水康五年灵呜犊口注同上年九河已见尔雅今按旧志徒骇河在沧州废清池县西北二十里太史河在南皮县治北马颊河在东光县界胡苏河在庆云县西南简洁河在南皮县城外十余歩钩盘河在献县东南二百八十里鬲津河在庆云县又在乐陵县西三十里考书传九河所在与此多不合又先儒程氏以为九河之地已沦于海郦道元亦谓九河碣石苞沦于海此葢后世新河而传以旧名尔今亦湮塞姑存于此已上说见河间府志东郡注见光武建武八年金隄注见文帝十二年】
　　以王尊为京兆尹
　　【南山郡盗数百人为吏民害诏逐捕嵗余不能禽或説大将军凤选贤京兆尹于是凤荐尊为京辅都尉行尹事旬日间盗贼清拜京兆尹】质实【一统志云王尊涿郡高阳人南山注见文帝三年】
　　大将军凤奏以陈汤为从事中郎
　　【上卽位之初丞相匡衡复奏陈汤奉使颛命盗所收康居财物汤坐免后以言事不实下狱当死谷永上疏讼汤曰战克之将国之爪牙不可不重故君子闻鼓鼙之声则思将帅之臣汤前斩郅支威震百蛮武畅四海今坐言事非是幽囚久系执宪之吏欲致之大辟周书曰记人之功忘人之过宜为君者也夫犬马有劳于人尚加帷葢之报况国之功臣者哉窃恐陛下忽于鼓鼙之声不察周书之意而忘帷葢之施庸臣愚汤卒从吏议非所以厉死难之臣也书奏诏出汤夺爵为士伍防西域都护段防宗为乌孙所围驿骑上书愿发城郭炖煌兵以自救大将军凤言汤多筹防习外国事可问上召汤见宣室汤击郅支时中寒病两臂不屈伸有诏母拜示以会宗奏汤对曰臣以为此必无可忧也上曰何以言之汤曰夫胡兵五而当汉兵一何者兵刃朴钝弓弩不利今闻颇得汉巧然犹三而当一又兵法曰客倍而主人半然后敌今围防宗者人众不足以胜会宗唯陛下勿忧且兵轻行五十里重行三十里今发城郭炖煌歴时乃至所谓报讐之兵非救急之用也上曰度何时解汤知乌孙瓦合不能乆攻故事不过数日因对曰已解矣屈指计其日曰不出五日当有吉语闻居四日军书到言已解大将军凤奏以为从事中郎莫府事壹决于汤】集览【帷葢之报记檀弓仲尼之畜狗死使子贡埋之曰吾闻之也敝帷不弃为埋马也敝葢不弃为埋狗也士伍注见周赧王五十八年歴时歴经歴也一时三月】质实【一统志云叚防宗天水上邽人】
　　书法【拜官不书所自此其书大将军凤奏何病汉也汤之功过不相掩明矣石显恶之则止于赐爵劾之则以之坐免大将军凤奏则又以为从事中郎汤之功过不足论而汉延之予夺一出于权臣为可讥矣故特笔书之自是书免为庶人徙炖煌则以凤死而商恶之也书诏还陈汤长安则以王氏决势而耿育言之也一陈汤也纲目屡书之病汉而已矣】
　　【癸巳】河平元年春以王延世为河隄使者塞河决
　　【杜钦荐王延世为河隄使者延世以竹落长四丈大九围盛以小石两船夹载而下之三十六日隄成赐延世爵关内矦】集览【竹落落与络通以竹篾为外蕃而笼络之】
　　书法【塞河不书其人书延世何善其职也故特书嘉之纲目书塞河八书其人者延世而已详文帝十二年】
　　夏四月晦日食诏百官陈过失
　　【时许皇后专宠后宫希得进见中外皆忧上无继嗣故刘向杜钦谷永皆以为言上于是减省椒房掖庭用度皆如竟宁以前故事皇后上疏自陈以为时世异制长短相补不出汉制而已纎微之间未必可同也今家吏不晓壹受诏如此且使妾揺手不得唯陛下察焉上于是采谷永等言报之且曰吏拘于法亦安足过葢矫枉者过直古今同之且财币之省其于皇后所以扶助徳羙为华宠也传不云乎以约失之者鲜孝文皇帝朕之师也皇太后皇后成法也皇后其刻心秉徳谦约为右垂则列妾使有法焉】集览【家吏主仓谷饮食壹受诏如此为句壹犹言初言家吏初受诏便如此减省揺手不得言法度易触犯使我不敢轻动】正误【壹受诏如此今按壹与大学壹是同义犹一切也】
　　秋复太上皇寝庙园
　　【给事中平当言太上皇汉之始祖废其寝庙园非是上亦以无继嗣遂纳当言】
　　减死刑省律令
　　【诏曰今大辟之刑千有余条律令烦多百有余万言奇请他比日以益滋自明习者不知所由欲以晓谕众庶不亦难乎其议减死刑及可蠲除约省者令较然易知条奏时有司不能广宣上意徒钩摭微细毛举数事以塞诏而已】集览【竒请他比奇居宜反比毗至反例也奇请谓于常文之外主者别有所请以定罪也他比言引他类以比附之稍增律条也钩摭钩致也摭收拾也毛举数事顔师古曰举行毫毛之事言其微细之甚也见汉书】
　　【甲午】二年春正月匈奴遣使朝献
　　【匃奴遣右臯林王伊邪莫演奉献罢归自言欲降卽不受我我自杀终不敢还使者以闻下公卿议议者或言宜如故事受其降谷永杜钦以为汉兴匈奴数为边害故设金爵之赏以待降者今单于称臣朝贺无有二心接之宜异于往时今旣享其聘贡之职而更受其逋逃之臣是贪一夫之得而失一国之心拥有罪之臣而絶慕义之君也徦令单于初立欲委身中国未知利害使之诈降以卜吉防受之亏徳沮善令单于自疏不亲边吏或者设为反间故因而生隙受之适合其策使得归曲而责毎此诚边境安危之原师旅动静之首不可不详也不如勿受以昭日月之信抑诈谖之谋怀附亲之心便上从之遣间降状伊邪莫演曰我病狂妄言耳遣去归到官位如故不肯防见汉使】集览【诈谖谖况逺反亦诈也】
　　沛郡鐡官冶鐡飞质实【沛郡注见秦始皇二十八年彭城】
　　书法【铁飞何金尖性也故通鉴不书纲目特书之终纲目一书而已】
　　○夏楚国雨雹质实【楚国注见景帝三年】
　　【大如斧】
　　徙山阳王康为定陶王集览【山阳地理志河内山阳县又昌邑王被废国除为山阳郡括地志云山阳在曹州成武县东北今徙山阳王为定陶王葢定陶亦属曹州】质实【一统志云山阳汉之郡名治东缗县后改为国曹魏废之故城在兖州府金乡县界内定陶国名注见秦二世二年】○悉封诸舅为列矦
　　【王谭为平阿矦商为成都矦立为红阳矦根为曲阳矦逄时为高平矦五人同日封故世谓之五矦】质实【平阿县名未详沿革成都县名注见帝更始二年红阳县名未详沿革一统志云曲阳秦之县名属九江郡汉初仍旧后废之故城在凤阳府定远县西北九十五里高平县名注见光武建武六年平凉府】
　　书法【前序五矦建始元年病汉也此则何以不序贬于其事端则余者畧之可也书悉封诸舅而封爵之滥甚矣高帝之兴也书悉封诸功臣为列侯今也书悉封诸舅为列矦汉之衰可知也已】
　　免京兆尹王尊官复以为徐州刺史
　　【御史大夫张忠奏京兆尹王尊罪尊坐免官吏民多称惜之湖三老公乘兴等上书讼尊治京兆尽节劳心夙夜思职拨剧整乱诛暴禁邪皆前所稀冇今御史奏尊伤害阴阳为国家忧靖言庸违象龚滔天原其所以出御史丞杨辅素与尊冇私怨外依公事傅致奏文臣等窃痛伤尊修身洁已砥节首公刺讥不惮将相诛恶不避豪彊功着职脩威信不废昨以京师废乱选用为卿贼乱旣除卽以佼巧废黜一尊之身三期之间乍贤乍佼岂不甚哉愿下公卿大夫博士议郎定尊素行审如御史章尊乃当伏观阙之诛放于无人之域不得茍免及任举尊者当获选举之辜不可但已卽不如章饰文深诋以愬无罪亦宜冇诛以惩防贼之口絶欺诈之路于是复以尊为徐州刺史】集览【湖三老公乘兴湖县之三老姓公乘名兴湖注见武帝征和二年三老注见汉王刘邦二年公乘本秦官言其得乘公家之车靖言庸违象龚滔天尧典靖本作静龚本作防孔氏传曰静谋滔漫也言共工自为谋言起用行事而违肯之貎象恭敬而心傲狠若漫天言不可用傅致奏文傅读曰附谓増益其事而引致于罪状砥节首公砥砺也首始究反向也御史章御史大夫张忠之奏章观阙之诛孔子摄鲁司寇七日诛少正卯于两观之下案王冇五门中门为雉门设两观何休曰天子外阙两观诸矦内阙一观饰文深诋矫饰文法而深刻诋诬】质实【徐州注见秦始皇二十八年彭城】
　　书法【自置刺史至是八十年才三书黄霸张敞王尊皆以罪复用者也而以京兆尹为之者二张敞王尊终西汉书刺史三】
　　西夷相攻以陈立为牂牁太守讨平之考异【此伐夷狄当书击不当书讨与元鼎六年讨西羌同】
