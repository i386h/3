<!-- { "loadSidebar": true } -->
　　【契丹主安巴坚自称皇帝国人谓之天皇王以妻舒噜氏为皇后置百官改元神册舒噜后勇决多权变安巴坚行兵御众后常预其谋安巴坚尝击党项留后守帐室韦乗虚合兵掠之后知之勒兵以待奋击破之后有母有姑皆踞榻受其拜曰吾唯拜天不拜人也晋王方经营河北欲结契丹为援常以叔父事安巴坚以叔母事舒噜后刘守光末年衰困遣参军韩延徽求援于契丹安巴坚怒其不拜留之使牧马于野延徽有智畧颇知属文舒噜后曰延徽能守节不屈此今之贤者奈何辱以牧圉宜礼而用之安巴坚召与语恱之遂以为谋主延徽始教契丹建牙开府筑城郭立市里以处汉人使各有配偶垦蓻荒田由是汉人安业逃亡者少契丹威服诸国延徽有功焉顷之逃奔晋阳晋王欲置之幕府掌书记王缄疾之延徽不自安求归省母遂复入契丹安巴坚待之益厚至是以为相延徽寄书于晋王曰非不恋英主非不思故乡所以不防正惧王缄之防尔因以老母为托且曰延徽在此契丹必不南牧故终同光之世契丹不深入为防延徽之力也胡氏曰契丹沙陀无以异者然晋王功义着见进于中国当是之时不仕则已仕而舍晋盖无足适矣延徽傥忧见防者无亦晦而待察乃甘従契丹是故急于见用而不慎所归才士之通患也于张砺亦云】集览【建牙注见汉献帝初平三年牙门幕府注见秦王政三年同光后唐荘宗年号于张砺亦云后唐眀宗时砺为掌书记于废帝従珂时入契丹后晋髙祖时逃归为追骑所获契丹主复大用之寻为契丹将萧翰所杀】质实【党顶西别种注见陈后主至徳三年】书法【刘渊尝书称皇帝矣于是复见然生不书主书名死不书卒书死纲目终外之不得与渊比也其不得与渊比何也纯夷也】
　　发眀【春秋之义四夷虽大皆称曰子后世以来夷狄则有单于可汗赞普之号纲目皆従其俗而书之今契丹乃始僣号与中国并列然纲目虽书其称帝改元以志其始而不以契丹主书之者不使夷狄得従中国之例也然而不书曰僣号者外之而不内以示中国不臣妾之也呜呼立法如此岂有首下足上之失弃内事外之弊哉】
　　【丁晋岐呉称唐天祐十四年梁贞眀三年○蜀天汉丑元年汉干亨元年○是嵗岭南称汉凡六国四镇】春二月晋新州裨将卢文进杀其防御使李存矩亡奔契丹
　　【晋王之弟威塞军防御使存矩在新州骄惰不治侍婢预政晋王使募山北部落及刘守光亡卒又率其民出马期防迫促邉人嗟怨存矩自部送之卢文进为裨将行者皆惮逺役存矩复不存恤至祁沟闗小校宫彦璋与士卒谋杀存矩文进不能制因还新州守将杨全章拒之文进帅其众奔契丹晋王闻存矩不道杀侍婢及幕僚数人】质实【威塞军注见秦王政三年上谷新州注同上文】
　　书法【杀存矩者小校宫彦璋也首文进何文进身为裨将不能制下还州见拒率众北奔谓非首罪可乎不首文进则托不得已者皆有以逭其责矣】
　　发眀【以部将杀其主帅而不书作乱以中国亡奔夷狄而不书叛降则亦以李存矩淫虐不道召乱至此是亦正其本之意也】
　　三月契丹陷晋新州晋师攻之不克考证【陷当作入】
　　【初幽州北七百里有渝闗下有渝水通海自闗东北循海有道道狭防才数尺旁有乱山髙峻不可越旧置八防御军募土兵守之田租皆供军食嵗致缯纩以供衣毎嵗早获清野坚壁以待契丹契丹至则闭壁不战俟其去选骁勇据隘邀之契丹常失利走土兵皆自为田园力战有功则赐勲加赏由是契丹不敢轻入防及周徳威鎭卢龙恃勇不修邉备遂失渝闗之险契丹毎刍牧于营平之间徳威又忌幽州旧将有名者往往杀之吴主遗契丹主安巴坚以猛火油曰此油燃火得水愈炽可以攻城安巴坚大喜即选骑欲攻幽州舒噜后哂之曰岂有试油而攻一国乎但以三千骑伏其旁掠其四野使城中无食不过数年城自困矣何必如此躁动轻举万一不胜为中国笑吾部落亦觧体矣乃止至是卢文进引契丹兵急攻新州刺史安金全弃城走周徳威合河东镇定之兵攻之旬日不克安巴坚帅众三十万救之徳威大败奔归】集览【渝闗在营州东六十里属辽西括地志云幽州东北七百里有渝闗在平州石城下闗下有渝水通海自闗东北循海有道道狭处才数尺旁皆乱石髙峻不可越罗璧识遗曰燕之下七百里曰渝闗盖自北口下皆乱石层复实辽海诸州之障也觧体注见汉桓帝延熈二年】质实【渝闗注见隋文帝开皇十八年临渝闗渝水按一统志在永平府抚宁县东二十二里源出古端州南流至连峯山入于海卢龙军名注见汉武帝元朔二年肥如万一注见唐髙祖武徳九年】
　　契丹围幽州夏四月晋王遣李嗣源将兵救之
　　【契丹乗胜进围幽州卢文进教之攻城周徳威遣使告急晋王与梁相持河上欲分兵则兵少欲勿救恐失之谋于诸将独李嗣源李存审阎寳劝王救之王喜曰昔太宗得一李靖犹擒颉利今吾有猛将三人复何忧哉存审寳以为敌无辎重势不能久不若俟其还而击之李嗣源曰徳威社稷之臣今朝夕不保恐变生于中何暇待敌之衰臣请身为前锋以赴之王曰公言是也即日命治兵四月命嗣源将兵先进寳以镇定之兵继之】质实【李靖犹擒颉利事在唐太宗贞观四年辎重注见周显王三十六年社稷注见新莽天凤元年镇定二州名注见太祖开平三年】
　　五月吴徐温徙治升州
　　【徐知诰治升州城市府舍甚盛徐温行部爱其繁富润州司马陈彦谦劝温徙镇海军治所于升州温従之徙知诰为润州团諌使知诰求宣州温不许知诰不乐宋齐丘曰三郎骄縦败在旦夕润州去广陵隔一水尔此天授也知诰悦即之官三郎谓知训也温以彦谦为判官温但举大纲细务悉委彦谦江淮称治】集览【行部巡视部属也行音下孟反】
　　秋八月刘岩称越帝于广州
　　【清海建武节度使刘岩称皇帝国号越以赵光裔杨洞潜李衡同平章事用洞潜计立学校设选举】质实【清海军名注见秦始皇三十三年建武莭度注见唐徳宗元和十五年】
　　晋师击契丹败之幽州围解
　　【契丹围幽州且二百日城中危困李嗣源等歩骑七万防于易州李存审曰敌众吾寡敌多骑吾多歩若平原相遇敌以万骑蹂吾陈吾无遗类矣嗣源曰敌无辎重吾行必载粮食自随若平原相遇敌抄吾粮吾不战自溃矣不若自山中潜行趣幽州若中道遇敌则据险拒之遂逾岭而东嗣源与従珂将三千骑为前锋拒幽州六十里与契丹遇力战得进至山口契丹以万骑遮其前将士失色嗣源以百余骑先进免胄扬鞭胡语谓曰汝无故犯我疆埸晋王命我将百万众直抵西楼灭汝种族因跃马奋檛三入其陈斩酋长一人后军齐进契丹兵郤晋兵始得出存审命歩兵伐木为鹿角人持一枝止则成寨契丹骑环寨而过寨中发万弩射之人马死伤塞路将至幽州契丹列陈待之存审命歩兵陈于其后戒勿动先令羸兵曵柴燃草而进烟尘蔽天鼔噪合战乃趣后陈起乗之契丹大败斩俘万计嗣源等入幽州契丹以卢文进为卢龙节度使居平州嵗入北边杀掠吏民卢龙巡属为之残敝】集览【平原此非地名按尔雅大野曰平广平曰原又云可食者曰原郭璞注可种谷给食也鹿角注见唐懿宗咸通十一年】质实【疆埸注见汉灵帝建宁二年酋长注见汉帝更始二年酋豪】
　　冬十月梁以吴越王镠为天下兵马元帅○晋王还晋阳
　　【王连嵗出征凡军府政事一委监军使张承业承业劝课农桑畜积金谷收市兵马征租行法不寛贵戚由是军城肃清馈饷不乏王或时须钱蒱博及给赐伶人而承业靳之王乃置酒库中令其子继岌为承业舞承业以带马赠之王指钱积谓曰和哥乏钱宜与一积带马未为厚也承业曰郎君纒头皆出承业俸禄此钱大王所以飬战士也承业不敢以为私礼王不恱语侵之承业怒曰仆老敕使尔非为子孙计惜此库钱所以佐王成覇业也不然王自取用之何问仆为不过财尽人散一无所成尔王怒顾李绍荣索剑承业起挽王衣泣曰仆受先王顾托之命誓为国家诛汴贼若以惜库物死于王手仆下见先王无愧矣曹太夫人闻之遽令召王王惶恐叩头谢请承业痛饮以分其过承业不肯王入宫太夫人使人谢承业曰小儿忤特进已笞之矣眀日与王俱至承业第谢之未防承制授承业开府仪同三司左卫上将军燕国公承业固辞不受但唐官终身卢质嗜酒轻傲王啣之承业恐其及祸乗间言曰卢质数无礼请为大王杀之王曰吾方招纳贤士以就功业七哥何言之过也承业起贺曰王能如此何忧不得天下质由是获免胡氏曰张承业之志行虽缙绅士大夫有逺不能及者可以为内侍之师法矣为晋养民畜财军兴不乏职也受克用顾托不敢违负忠也行法不寛贵戚不以官物为私礼公也晋王欲使分过终不承命守也居唐官终其身义也使中常侍皆率此道乌有赵髙石显张让之祸哉】集览【以分其过汉光武时贾复与防恂有隙帝曰两安得私闘今日朕分之注分解释也缙绅注见汉武帝元朔元年】质实【蒱博注见晋眀帝太宁三年伶人注见唐髙宗咸亨三年汴贼谓梁王朱全忠】
　　十一月晋王如魏州
　　【晋王闻河冰合曰用兵数嵗限一水不得度今冰自合天賛我也亟如魏州】
　　十二月蜀杀其招讨使刘知俊
　　【蜀主以刘知俊为都招讨使诸将皆旧功臣多不用其命且疾之故无成功唐文扆数毁之蜀主亦忌其才尝谓所亲曰吾老矣知俊非尔辈所能驭也乃诬以谋叛斩之】
　　晋王袭梁杨刘防之梁主如洛阳寻还大梁
　　【晋王视河冰已坚引歩骑稍度梁甲士三千戍杨刘城缘河数十里列栅相望晋王急攻皆陷之进攻杨刘城防之先是梁祖庸使赵岩言曰陛下践祚以来尚未南郊议者以为无异藩侯请幸西都行郊礼敬翔谏曰自刘鄩失利公私困竭人心惴恐今展礼圜丘必行赏赉是慕虚名而受实弊也且勍敌近在河上乗舆岂宜轻动俟北方既平报本未晚不听遂如洛阳阅车服饰宫关郊祀有日闻杨刘失守讹言晋军已入大梁扼汜水矣梁主皇骇遂罢郊祀奔归大梁】集览【圜丘注见汉后主建兴十五年】质实【乗舆注见汉安帝延光四年汜水县名注见秦荘襄王元年成臯】
　　书法【晋取梁地不书梁杨刘何以书杨刘河南地唐所命也故予梁纲目之予夺审矣下书梁鄂州取之义同】
　　【戊晋岐吴称唐天祐十五年○梁贞眀四寅年○蜀光天元年○是嵗凡六国四镇】春正月晋师掠梁濮郓而还
　　【梁敬翔上防曰国家连年丧师疆土日蹙陛下所与计事者皆左右近习岂能量敌国之胜负乎李亚子继位以来攻城野战无不亲当矢石近者攻扬刘身负束薪为士卒先一举防之陛下儒雅守文宴安自若使贺瓌辈敌之而望攘逐冦讐非臣所知也宜询访黎老别求异防不然忧未艾也防奏赵张之徒言翔怨望梁主遂不听】集览【黎老黎与犂通音力利力兮二反书泰誓中播弃犂老注鲐背之耉犂老赵张之徒谓赵岩及张妃兄弟汉鼎汉杰汉伦汉融辈】质实【濮郓二州名濮注见周安王五年濮阳郓注见唐肃宗宝应元年贺瓌濮州人】
　　蜀信王宗杰卒
