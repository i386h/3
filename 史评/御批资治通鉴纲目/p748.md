<!-- { "loadSidebar": true } -->
　　唐以郭崇韬守侍中
　　【崇韬权兼内外谋猷规益竭忠无隠颇亦荐引人物豆卢革受成而已无所裁正】
　　梁河南尹张宗奭入朝于唐
　　【宗奭来朝复名全义唐主欲发梁太祖墓斵棺焚尸全义言朱温虽国之深讐然其人已死刑无可加屠灭其家足以爲报乞免焚斵以存圣恩唐主从之但铲其阙室削封树而已胡氏曰朱全忠倂弑二主毁唐宗社凶悖残暴无与爲比庄宗列数其罪诞告多方发冢斵棺焚尸而飏之污潴其宫室然后快人心合天意埀后来乱贼之监全义懐私辱岂知帝王惩戒之大方庄宗过聼其言而畧于讨恶之典惜哉】集览【铲其阙室铲初諌反损削之也谓毁其观阙宫室削封树削除去之也礼地官封人掌设王之社壝爲畿封而树之注聚土曰封畿上有封若今时界矣凡封国建诸侯立其国之封防云畿上爲沟积土于外以爲封又树木以爲阻固污潴其宫室注见宋文帝元嘉三十年】正误【削封树今按唐主欲发梁太祖墓斵棺焚尸惑于张全义之言但铲其阙室削封树而已然则阙室封树皆指墓上事封谓聚土之坟树谓所植松栢今皆削之犹言不封不树也今本树或误作柱】质实【河南府名注见秦庄襄王元年三川一綂志云梁太祖墓号极陵在河南府城东南】
　　书法【于是宗奭复名全义矣其以宗奭书何罪宗奭也曷爲罪之先是朱温避暑其第滛污殆遍纲目尝书曰梁主避暑于河南尹张宗奭第矣及是宗奭复名全义入朝于唐唐主将戮温尸以豁众愤全义力救止之是党贼而忘其耻也纲目不书全义书其故名若曰是尝书梁主避暑其第者所以志忘耻懐私之罪也后此则书全义从其名矣纲目之防深哉】
　　唐加李嗣源中书令
　　楚王殷遣使入贡于唐质实【楚州名注见宋孝武大明三年山阳】
　　【殷遣其子希范入见纳行营都綂印上本道将吏籍】
　　吴遣使如唐
　　【唐遣使以灭梁告吴徐温尤严可求曰公前沮吾计今将奈何可求笑曰闻唐主始得中原志气骄满御下无法不出数年将有内变吾但当卑辞厚礼保境安民以待之耳唐使穪诏吴人不受唐主易其书用敌国之礼吴人复书穪大吴国主辞礼如牋表】
　　吴贬钟防章爲饶州刺史
　　【吴人有告夀州团练使钟泰章侵市官马者徐知诰遣王稔代之以防章爲饶州刺史徐温召至金陵使陈彦谦诘之三不对或问防章何以不自辨防章曰吾在寿州去淮数里歩骑五千茍有他志岂王稔单骑能代之乎我义不负国虽黜爲县令亦行况刺史乎何爲自辨以彰朝廷之失知诰请收防章治罪徐温曰吾非防章已死于张颢之手今日富贵安可负之命知诰爲子景通娶其女以解之时张崇在庐州贪暴不法庐江民讼县令受赇知诰遣侍御史知杂事杨廷式往按之廷式曰杂端推事其体至重职业不可不行知诰曰何如廷式曰械繋张崇使吏如升州簿责都綂知诰曰何至是廷式曰县令防官张崇使之取民财转献都綂耳岂可舍大而诘小乎知诰以是重之】集览【簿责以文簿次第一一责之】质实【寿州注见秦王政六年寿春饶州注见梁武帝太清元年鄱阳卢州注见汉景帝五年卢江县名注见唐僖宗光启三年升州注见汉献帝兴平二年金陵】
　　彗星见
　　【彗出舆鬼长丈余蜀司天监言国有大灾蜀主诏于玉局观设道塲右补阙张云上疏以爲百姓怨气上彻于天故彗星见此乃亡国之徴非祈禳可弭蜀主怒流云黎州道卒】质实【彗星注见周显王八年黎州注见汉武帝元鼎六年沉黎】
　　书法【于是彗出舆鬼井鬼相近未几而蜀亡则彗爲蜀亡之兆明矣不书出舆鬼何若曰天有大戒凡有国者皆当有警戒之心纲目恶傅防故不书所出终纲目书彗十有七详周显王八年舎是无书彗者矣】
　　发明【三皇迈德七曜顺轨盖圣贤在位则日星爲之明润乌有帝王建功立业之始而天变已形于上者哉是时唐方灭梁使其果足以任代天子民之职则无是矣书彗星见而不闻有恐惧脩省之实未几蜀亡而唐亦不免海内愈乱不可救止人主观此可不克谨天戒也哉】
　　十一月唐以李绍钦爲防寜节度使
　　【绍钦因伶人景进纳货于宫掖故有是命唐主防善音律或时自傅粉墨与优人共戯于庭以悦刘夫人优名谓之李天下尝自呼曰李天下李天下优人敬新磨遽前批其頬唐主失色新磨徐曰理天下者只有一人尚谁呼邪唐主悦厚赐之尝畋中牟践民稼中牟令当马前諌曰陛下爲民父母奈何毁其所食使转死沟壑乎唐主怒叱去将杀之新磨追擒至马前责之曰汝爲县令独不知吾天子好猎邪奈何纵民耕种以妨吾天子之驰骋乎汝罪当死因请行刑唐主笑而释之诸伶出入宫掖侮弄搢绅羣臣愤嫉莫敢出气亦有反相附托以希恩泽者四方藩鎭争以贿赂结之其尤蠧政害人者景进爲之首进好采闾阎鄙细事以闻唐主亦欲知外间事遂委进以耳目进毎奏事尝屏左右问之由是进得施其防慝干豫政事自将相大臣皆惮之】集览【批其颊批偏迷反以手击之也】质实【中牟县名注见汉献帝初平三年搢绅注见汉武帝元朔元年闾阎注见唐昭宗天复元年】
　　唐朱友谦温韬入朝
　　【友谦入朝唐主与之宴宠锡无筭赐姓名曰李继麟康延孝亦赐姓名李绍琛赐温韬姓名曰李绍冲绍冲多赍金帛赂刘夫人及权贵伶官旬日复遣还鎭郭崇韬曰温韬发唐山陵殆徧其罪与朱温相埒耳何得复居方鎭天下义士其谓我何上曰入汴之初已赦其罪竟遣之胡氏曰罪人不可不诛赦令不可不守二者将何处必于未赦之前揆情法审轻重而区别之使预赦者无可诛之罪被刑者无可恕之人则一举而两得矣然庄宗所见又异乎此使温韬不赂伶官货宫姫必不以赦爲言也】集览【相埒埒音劣説文庳垣也譬如肩与垣相等】
　　发明【前书华原贼温韬发唐诸陵此书温韬入朝则唐之失刑爲可知矣然则明年遣使按视果何益哉】
　　唐省文武官
　　【中书奏以国用未充请量畱三省寺监官余并停诏从之人颇咨怨】
　　唐废北都爲成德军梁东京爲宣武军以宋州爲归德军质实【成德军注见汉光武建武九年常山宣武军注见周显王二十九年大梁归德军注见汉后主延熈十八年宋州】
　　唐以赵光章説同平章事豆卢革判租庸兼盐铁转运使
　　【议者以郭崇韬不能知朝廷典故当用前朝名家以佐之或荐礼部尚书薛廷珪太子少保李琪耆宿有文崇韬奏廷珪浮华无相业琪倾险无士风尚书左丞赵光亷洁方正有宰相器豆卢革荐礼部侍郎韦説谙练朝章故有是命光光逄之弟也性轻率喜自矜説谨重守常而已光逄自梁朝罢相杜门不交賔客光时往是之语及政事他日光逄署其户曰请不言中书事孔谦畏张宪公正欲专使务言于郭崇韬奏爲东京副畱守崇韬复奏以豆卢革判租庸兼诸道盐铁转运使谦弥失望】质实【李琪炖煌人】
　　唐荆南节度使高季兴入朝
　　【高季昌避唐朝讳更名季兴欲自入朝梁震曰唐有吞天下之志严兵守险犹恐不自保况数千里入朝乎且公朱氏旧将安知彼不以仇敌相遇矣季兴不从遂入朝唐主待之甚厚从容问曰朕欲用兵于吴蜀二国何先季兴以蜀道险难取乃对曰吴地薄民贫克之无益不如先伐蜀蜀土富饶主荒民怨伐之必克克蜀之后顺流而下取吴如反掌耳唐主曰善】质实【荆南节度使注见汉献帝建安十三年南郡从容注见秦二世三年】
　　唐复以长安爲西京京兆府质实【京兆府注见唐宗开元十一年】十二月唐迁都洛阳
　　【从张全义之请也】
　　唐复行旧律令
　　【御史台奏朱温删改本朝律令格式悉收旧本焚之闻定州敕库所藏具在乞下本道録进从之】质实【定州注见周威烈王二十三年中山】
　　唐李继韬入朝赦之寻复诛
　　【李继韬忧惧欲走契丹防有诏徴诣阙继韬母杨氏善蓄财家赀百万乃与偕行赍银四十万两他货穪是大布赂遗伶宦争爲之言曰继韬初无邪谋爲奸人所惑耳嗣昭亲贤不可无后杨氏入宫泣请又求哀于刘夫人唐主释之宠待如故继韬不自安潜遗弟继远书教军士纵火冀复遣已抚安之事泄被诛并斩继远】质实【他货穪是注见唐代宗大厯十二年】
　　吴复遣使如唐
　　【吴复遣卢苹使唐严可求预料所问教苹应对旣至皆如所料苹还言唐主荒于游畋啬财拒諌内外皆怨】集览【卢苹姓名也苹音频】
　　高季兴还鎭
　　【季兴在洛阳唐主左右伶宦求货无厌季兴忿之唐主欲留季兴郭崇韬諌曰陛下新得天下诸侯不过遣子弟将佐入贡惟高季兴身自入朝当褒赏以劝来者乃覊留不遣弃信亏义沮四海之心非计也乃遣之季兴倍道而去至江陵握梁震手曰不用君言几不免虎口又谓将佐曰新朝百战方得河南乃对功臣举手云吾于十指上得天下矜伐如此则他人皆无功矣其谁不解体又荒于禽色何能乆长吾无忧矣乃缮城积粟招纳梁旧兵爲战守之备胡氏曰劳而不伐有功而不德贤人君子尚或难之然事在强勉而已意欲如是少忍而思之曰如是不善终忍而不爲斯善矣意不欲如是少思而克之曰不如是不善终克而爲之斯善矣此强勉之道也意动卽行不复加思其入于不善如丸之下坂孰能御之庄宗之失是已夫九五尊位非觊望可得圣人不以得之爲喜而以处之爲惧是以能济故曰巍巍乎舜禹之有天下而不与焉又曰予临兆民凛乎若朽索之驭六马庄宗克梁志骄气溢爲藩鎭所窥凡所料度其应如响矜伐之爲害乃尔可不戒哉】集览【九五尊位易乾卦九五飞龙在天伊川传曰九五位之极中正者】质实【江陵县名注见汉献帝建安十三年予临兆民凛乎若朽索之驭六马书五子之歌予临兆民凛乎若朽索之驭六马注予五子自穪也朽腐也朽索易绝六马易惊朽索固非可以驭马也以喻其危惧可畏之甚洛阳县名注见周显王三年解体注见汉桓帝延熈二年】
　　书法【纲目书来朝多矣不皆书还汉河间王来朝书还卒贤王也东平王来朝书归国重恩礼也唐崔旰入朝书还鎭讥失刑也田正来朝书还鎭美忠顺也刘从諌来朝书归鎭讥取轻也周安审琦来朝书还鎭美推诚也此其书还鎭何危季兴也季兴将朝梁震諌不聼旣至唐主惑迩言欲之以崇韬諌遣归鎭书曰高季兴还鎭幸之也而唐主之失着矣】
　　【甲后唐同光二年○是歳申岐降后唐凡四国四鎭】春正月契丹冦幽州考证【冦当作入唐】质实【契丹北狄种名注见晋安帝义熈二年幽州注见高祖武德四年】
　　岐王茂贞遣使入贡于唐
　　【茂贞闻唐主入洛内不自安遣其子继曮入贡上表穪臣唐主以其前朝耆旧特加优礼赐诏不名】质实【岐国名注见周显王八年】
　　唐复以宦官爲内诸司使及诸道监军
　　【敕内官不应居外并遣诣阙至者殆千人皆给赡优厚以爲腹心内诸司使自天祐以来以士人代之至是复用宦者侵干政事旣而复置诸道监军陵忽主帅怙势争权由是藩鎭皆愤怒】质实【天祐唐昭宗年号藩鎭注见肃宗上元二年】
　　书法【书复以何志失也天祐以来改用士人矣于是而复用宦者自此侵干朝政譛毁陵忽而诸鎭揺心矣】
　　发明【唐室亡于宦者此庄宗之所知也灭梁未几卽寻覆辙故纲目书其复以宦官爲诸司使及监军以罪之且以见亡国之由也】
　　唐以王正言爲租庸使
