<!-- { "loadSidebar": true } -->
　　【魏汝隂王天赐南安王桢皆坐赃当死冯太后及魏主引见王公令曰卿等以为当存亲以毁令耶当灭亲以明法耶羣臣皆言二王景穆皇帝之子宜防矜恕太后不应魏主诏曰二王所犯难恕而太皇太后追惟高宗孔懐之恩且桢事母孝谨闻于中外并特免死夺爵禁锢初魏主闻桢贪暴遣中散闾文祖察之文祖受赂为之隠事觉亦抵罪太后谓羣臣曰文祖前自谓廉今竟犯法人心信不可知魏主曰卿等自审不胜贪心者听辞位归第中散慕容契曰小人之心无常而帝王之法有常以无常之心奉有常之法非所克堪乞从退黜魏主曰契知心不可常则知贪之可恶矣何必求退迁宰官令】
　　秋八月魏遣使如齐
　　【魏主使羣臣议久与齐絶今欲通使何如尚书游明根曰朝廷不遣使者又筑醴阳其直在彼今复遣使不亦可乎魏主从之】
　　冬十二月齐遣使如魏○齐以张绪领扬州中正江斆为都官尚书
　　【长沙王晃属张绪用吴兴闻人邕绪不许晃使固请绪正色曰此是身家州乡殿下安得见逼中书舍人纪僧真得幸于齐主容表有士风请于齐主曰臣出自武吏阶荣至此无复所须唯就陛下乞作士大夫齐主曰此由江斆谢瀹可自诣之僧真诣斆登榻坐定斆顾左右曰移吾牀逺客僧真丧气而退告齐主曰士大夫故非天子所命斆湛之弟瀹朏之弟也】集览【闻人邕闻人复姓也风俗通曰少正卯鲁之闻人也其后遂以闻人为氏身家尔雅朕余躬身也注今人亦自呼为身】
　　书法【自曹魏书置州中正是后未有书者于是始书张绪嘉称职也终纲目一人而已矣】
　　【庚齐永明八年魏午太和十四年】春正月齐人归魏隔城之俘
　　发明【魏主议通齐使其臣能将顺其美齐亦遣使报之今齐又归其俘于魏庻几继好息兵以为生民之幸故纲目皆书而予之也】
　　秋七月齐以萧缅为雍州刺史
　　【缅留心狱讼得劫皆赦遣许以自新再犯乃加诛民畏而爱之】集览【得刼皆赦遣胡致堂曰贼者不仁而害人者也刼尤甚焉劫而可赦则窃盗不伏而治矣得劫而治非失于严纵劫使自新不足为惠矣】
　　齐荆州刺史巴东王子响有罪伏诛
　　【子响有勇力好武事自选帯仗左右六十人皆有胆干数以牛酒犒之私作锦袍绛袄欲以饷蛮交易器防长史刘寅司马习恭穆等宻以启闻子响怒执寅等杀之齐主欲遣戴僧静讨之僧静曰巴东王年少长史执之太急忿不思难故耳天子儿过误杀人有何大罪忽遣军西上人情惶惧僧静不敢奉敕齐主不答而心善之乃遣卫尉胡谐之将军尹畧中书舍人茹法亮帅数百人诣江陵检捕羣小敕之曰子响若束手自归可全其命军副张欣泰曰今谐之行胜既无名负诚可耻彼凶狡相聚为其用者或利赏逼威无由自溃若顿军夏口宣示祸福可不战而擒也谐之不从至江津筑城燕尾洲子响白服登城遣使相闻曰天下岂有儿反今便单舸还阙受杀人之罪何筑城见捉耶尹畧独答曰谁将汝反父人共语子响洒泣具酒馔饷台军畧弃之江流子响呼茹法亮法亮执其使子响怒遣兵西渡与台军战而自与百余人操万钧弩从江隄上射之台军大败畧死谐之逃去齐主又遣丹阳尹萧顺之将兵继至子响即日乗舴艋至建康太子长懋素忌子响宻谕顺之使早为之所勿令得还子响见顺之欲自申明顺之不许缢杀之久之齐主游华林园见一猿透掷悲鸣问左右曰猿子前日坠崖死齐主思子响因呜咽流涕颇责法亮顺之慙惧而卒初方镇皆启子响为逆兖州刺史垣荣祖曰此非所宜言正应云刘寅等孤负恩奬逼廹巴东使至于此齐主以为知言台军焚烧江陵府舍皆尽齐主以乐蔼为荆州治中蔼缮廨舍数百区顷之咸毕而役不及民荆部称之】
　　书法【既败台军矣不书反何子响之反尹畧廹之也纲目原情故止书有罪】
　　九月魏太后冯氏殂
　　【魏主勺饮不入口者五日哀毁过礼中部曹华隂杨椿谏曰圣人之礼毁不灭性纵陛下欲自贤于万代其若宗庙何帝感其言为之一进粥于是王公表请时定兆域既塟公除诏曰奉侍梓宫犹希髣髴山陵迁厝所未忍闻十月王公固请乃塟永固陵太尉丕等进曰臣等老朽歴奉累圣国家旧事颇所知闻愿抑至情奉行旧典魏主曰祖宗精专武畧未脩文教朕今仰禀圣训庶习古道论时比事又与先世不同乃问尚书游明根高闾等曰圣人制卒哭之礼授服之变皆夺情以渐今旬日之间言及即吉得无伤于礼乎对曰逾月而塟塟而即吉此金册遗防也魏主曰朕惟中代所以不遂三年之丧葢由君上违世继主初立君德未流臣义不洽故身袭衮龙行即位之礼朕诚不德在位过纪足令亿兆足有君矣于此之日而不遂哀慕之心使情礼俱失岂不深可恨耶闾曰杜预论古天子无行三年之丧者以为汉文之制闇与古合是以臣等敢有请耳魏主曰金册之防羣公之请所以然者虑废政事故耳朕今不敢闇黙不言以荒庻政唯欲衰麻废吉礼朔望尽哀诚如预之论葢亦诬矣秘书丞李彪曰汉明德马后保养章帝及后之崩塟不淹旬寻已从吉然汉章不受讥明德不损名愿陛下察之魏主曰朕所以眷恋衰绖不从所议者实情不能忍岂徒茍免嗤嫌而已哉羣臣又言春秋烝尝事难废阙魏主曰先朝恒以有司行事朕防慈训始亲致敬今昊天降罚人神丧恃想宗庙之灵亦辍歆祀脱行荐飨恐乖防杳且平时公卿毎称四海晏安礼乐日新可以参美唐虞今乃欲苦夺朕志使不逾于魏晋何耶李彪曰今虽治安然江南未賔漠北不臣臣等犹懐不虞之累耳魏主曰鲁公帯绖从戎晋侯墨衰败敌固圣贤所许如有不虞虽越绋无嫌而况衰麻乎岂可以晏安之辰豫念军旅之事以废丧纪哉古人亦有称王者除衰而谅闇居丧者若不许朕衰服则当除衰拱黙委政冡宰二事之中唯公卿所择明根曰渊黙不言则大政将旷倾顺圣心请从衰服太尉丕曰魏家故事尤讳之后三月必迎神于西禳恶于北具行吉礼魏主曰若能以道事神不迎自至茍失仁义虽迎不来此乃平日所不能行况居丧乎朕在不言之地不应如此喋喋但公卿执夺朕情遂成往复追用悲絶遂乃号恸而入羣臣亦哭而出初太后忌魏主英敏恐不利于己盛寒闭之絶食三日欲废之而立咸阳王禧东阳王丕仆射穆泰尚书李冲固谏乃止魏主初无憾意唯深徳丕等又有宦者譛魏主于太后太后杖之数十魏主黙然受之及太后殂亦不复追问】集览【卒哭之礼授服之变记檀弓篇卒哭曰成事是日也以吉祭易丧祭注祭以吉为成葢渐成吉礼也司马公曰小祥易练服大夫首去绖负板辟领衰妇人裁长裙不令曵地大祥易禫服丈夫黪纱幞头黪布衫妇人冠梳假髻以鹅黄青皂为衣履禫事后方服金珠红綉汉文之制汉文帝遗诏短丧以日易月春秋烝尝记王制篇宗庙之祭春曰礿夏曰禘秋曰尝冬曰烝注此葢夏殷之祭名诗小雅曰礿祠烝尝于公先王此周四时祭宗庙之名不虞之虑左传豫备不虞古之善教也注虞度也不虞犹言不意鲁公帯绖从戎记曾子问篇昔者鲁公伯禽有为为之也注伯禽周公子封于鲁有徐戎作难丧卒哭而征之急王事也晋侯墨衰败敌左传僖公三十三年秦伐郑晋先轸曰秦不哀吾丧而伐吾同姓遽兴姜戎子墨衰绖败秦师于殽注晋文公未塟故襄公称子以凶服从戎故以墨染衰而加绖越绋记王制篇丧三年不祭唯祭天地社稷则越绋而行事注不敢以卑废尊越犹猎也绋輴车索也喋喋注见汉文帝三年】书法【太后前书弑其主矣此其恒辞书何何讥魏朝之无大臣也太后之罪大矣主防不知大臣其不知乎生不能正死而絶之可也而魏主且致孝焉葢魏主之至性有过人者知古礼之当复而不知大雠之不可忘则朝无大臣故也故书谒陵书祥禫书迁祔辞繁而不杀纲目之意防矣然则何以无贬辞复古礼是也何贬焉独用非所用纲目所以深惜之】
　　冬十月齐以伏登之为交州刺史
　　【交州刺史房法乗专好读书常属疾不治事由是长史伏登之得擅权改易将吏法乗闻之大怒系登之于狱登之厚赂法乗妹夫崔景叔得出因将部曲袭执法乗囚之启法乗心疾不任视事诏以登之为刺史】
　　齐议铸钱不果行
　　【初太祖以南方钱少更欲铸钱奉朝请孔觊上言食货相通理势自然李悝云籴甚贵伤民甚贱伤农三吴歳被水潦而籴不贵是钱少非谷贱此不可不察也铸钱之弊在轻重屡变重钱患难用而难用为累轻轻钱弊盗铸而盗铸为祸深氏所以盗铸严法不能禁者由上惜铜爱工谓钱为无用之器务欲数多而易成不详虑其为患也夫民之趣利如水走下今开其利端从以重刑是导其为非而陷之于死也汉铸轻钱巧伪者多及铸五铢民计其费不能相偿私铸益少此不惜铜不爱工之效也宋文帝铸四铢至景和钱益轻虽有周郭而镕冶不精于是盗铸纷纷而起不可复禁此惜铜爱工之验也凡铸钱与其不衷宁重无轻自汉至宋五百余年制度世有兴废而不变五铢者明其轻重可法得货之宜故也自铸四铢又不禁民翦凿为祸既博钟弊于今岂不悲哉自晋氏不铸钱后经冦戎水火所失歳多士农工商各丧其业愚以为宜如旧制大兴镕铸钱重五铢一依汉法严断翦凿轻小破缺无周郭者悉不得行官钱小者销以为大利贫良之民塞奸巧之路钱货既均百姓乐业市道无争衣食滋殖矣太祖然之使州郡大市铜炭防晏驾事寝是歳益州行事刘悛言严道铜山旧铸钱处可以经畧齐主从之顷之以功费多而止】集览【悝口回反周郭汉书注周郭钱之形制也不与中通去声记王制曰用器不中度不粥于市】正误【不今按史汉折等字多音去声具实与中同义当音平声此言与其不得轻重之中则宁重而无轻又后云未衷谓未为得中也只如字读有何不可凡此等字世儒有过求者不从可也】
　　齐免前却籍戍边者
　　【齐自校籍谪戍百姓怨望至是乃诏自宋升明以前皆听复注其谪役者各许还本此后有犯严加翦治】
　　高车遣使如魏
　　【辛齐永明九年魏未太和十五年】春正月魏主始听政
　　书法【太后专也】
　　○齐太庙加荐防味别祀于清溪故宅
　　【诏太庙四时之祭荐宣皇帝起面饼鸭孝皇后笋鸭卵高皇帝肉脍菹羮昭皇后茗□炙鱼皆所嗜也齐主梦太祖谓巳宋氏诸帝常在太庙从我求食可别为吾致祠乃命豫章王妃庾氏四时祠于清溪故宅用家人礼司马公曰昔屈到嗜芰屈建以为不可以私欲干国之典况天子而以庻人之礼祭其父乎卫成公欲祀相寗武子犹非之况降祀祖考于私室使庻妇尸之乎】集览【鸭音却肉羹无菜曰肉脍古外反细切曰脍菹羮菹臻鱼反以米粒和酢以渍菜也茗粣茗晚茶也粣音帻粽也炙鱼炙音蔗犹燔也屈到嗜芰屈建以为不可以私欲干国之典屈居勿反春秋楚武王子瑕食菜于屈因氏焉屈重屈荡屈平并其后也屈荡生屈到屈到生屈建世为莫敖之官芰菱属屈到素嗜此味国语屈到有疾召宗老属之曰祭我必以芰及祥宗老将荐芰屈建不可曰夫子不欲以私欲干国之典也记郊特牲曰敢用防味而贵多品卫成公欲祀相寗武子犹非之相去声夏后启之孙居帝丘左传僖三十一年卫迁于帝丘成公梦康叔曰相夺予享公命祀相寗武子不可曰鬼神非其族类不歆其祀尸之尸主也古者立尸以主神诗曰谁其尸之笺云主设羮之事】正误【尸之今按尸主也谓主其祭也】
　　书法【书荐防味祀故宅讥非古也】
