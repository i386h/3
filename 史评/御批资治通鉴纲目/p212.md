<!-- { "loadSidebar": true } -->
　　除公卿子弟为郎补宦官侍殿上考异【提要无弟字】○即拜刘虞为大司马○卓自为太尉领前将军事
　　【加节传斧虎贲更封郿侯】集览【郿音眉县名属右扶风诗王饯于郿今鳯翔府是顔师古曰郿又音媚】质实【一统志云郿秦之县名汉属右扶风后魏改平阳县西魏改郿城县寻废入周城县隋置郿城郡唐改郡为郇州寻废州为郿县属稷州后改属鳯翔府宋因之金初属恒州后属京兆府路元初陞为郿州至元初复为县属安西路至国朝改属鳯翔府】
　　书法【官未有书自为者书自为专也官书自为自卓始自是不胜书矣】
　　遣使吊祭陈蕃窦武及诸党人复其爵位考异【提要无吊字董卓与三公诣阙上书追理蕃武及诸党人悉复爵位遣使吊祠擢用子孙】
　　书法【祭臣不书此何以书予思贤也是故樊丰诛而后祠杨震宦者败而后祭陈窦辽水衂而后祀魏徴禄山反而后祭九龄皆事后之思也终纲目书祭臣六详明帝永平二年】
　　发眀【衰乱之世信用羣小杀戮忠良人情忿怒故奸雄借以为词称兵问罪既得所欲则必申理寃枉擢用名流以快海内之心如董卓遣使吊祭陈窦及聘召防士申屠蟠之类是也人主观之纲目所书则必兢兢业业用贤去佞毋使奸雄得以为借手之地可也】
　　自六月至于是月
　　书法【恒雨也昭帝之元尝书七月至于十月矣于是复见终纲目连数月者二而已】
　　○冬十月葬灵思皇后
　　【公卿会葬素衣而已】
　　十一月卓自为相国賛拜不名入朝不趋劒履上殿书法【此殊礼也纲目备书者四萧何董卓曹操刘裕惟萧何书赐卓则书自操裕皆直书之而已】
　　发眀【莾卓在汉均为逆贼然纲目于莾自得政以至即真皆以太皇太后冠于其上而不曰莾自为者所以着母后之祸为万世戒也至董卓则书卓自为太尉自为相国自为太师者所以窒簒窃之源使后世乱臣贼子欲假朝廷之命以自进其爵位者无得为欺天下之具也呜呼自是而后窃命之臣皆用此例矣】
　　○十二月徴处士申屠蟠不至以黄琬为太尉杨彪为司徒荀爽为司空
　　【初尚书周毖城门校尉伍琼説董卓矫桓灵之政擢用天下名士以收众望卓从之于是徴荀爽申屠蟠等就拜爽平原相行至宛陵迁光禄勲视事三日进拜司空自徴至是九十五日爽等皆畏卓之无敢不至独蟠得徴书人劝之行笑而不答竟以寿终卓又以韩馥为冀州牧刘岱孔伷为兖豫刺史张邈张咨为陈留南阳太守】集览【周毖东观记曰周玭豫州刺史慎之子也续汉书及魏志玭并作毖章怀注云毖音秘宛陵括地志云宛陵故城在郑州新郑县东北三十八里本郑旧县也伷直又反】质实【黄琬江夏安陆人琼之孙杨彪华隂人秉之孙荀爽颍川颍隂人淑之子平原国名注见光武建武五年宛陵县名注见梁武帝太清三年陈留郡名注见秦二世三年南阳郡名注同上年】
　　发明【申屠蟠见几而作独免党锢之祸至是又不为董卓所屈异乎荀爽诸人若蟠者真无愧于处士之名矣特书不至葢予之也】
　　以袁绍为勃海太守
　　【洛中贵戚室第相望卓放兵剽虏妻略妇女不避贵贱人情崩恐不保朝夕卓购求袁绍急周毖伍琼曰绍恐惧出犇非有他志今急购之势必为变袁氏树恩四世门生故吏徧天下若收豪杰以聚徒众则山东非公之有也不如赦之拜一郡守绍喜于免罪必无患矣卓乃即拜绍勃海太守又以绍从弟术为后将军曹操为骁骑校尉术犇南阳操变易姓名间行东归至陈留散家财合兵得五千人是时豪杰多欲起兵讨卓者袁绍在勃海韩馥遣数部从事守之不得动揺东郡太守桥瑁诈作三公移书州郡陈卓罪恶徴兵赴难馥得移请诸从事问曰今当助袁氏耶助董氏邪治中从事刘子惠曰兴兵为国何谓袁董馥有慙色乃作书与绍听其起兵】集览【移书官曹公府不相临敬则为移笺表之类也】质实【勃海郡名注见献帝建安八年南皮东郡注见光武建武八年】
　　【庚午】孝献皇帝初平元年春正月闗东州郡起兵讨卓推袁绍为盟主
　　【绍自号车骑将军与河内太守王匡屯河内韩馥留邺给军粮孔伷屯颍川刘岱张邈邈弟广陵太守超山阳太守袁遗济北相鲍信与桥瑁曹操俱屯酸枣袁术屯鲁阳众各数万豪杰多归心袁绍者鲍信独谓操曰君畧不世出殆天之所啓乎】集览【鲁阳南阳郡有鲁阳县案魏世家伐楚取鲁阳正义曰今汝州鲁山县是】质实【河内郡名注见桓帝延熹九年邺县名注见建安十五年颍川郡名注见秦二世三年广陵郡名注见武帝元朔五年山阳郡名注见成帝河平二年济北国名注见楚义帝元年酸枣县名注见周慎靓王四年一统志云鲁阳汉之县名属南阳郡三国魏为广州晋复置县属南阳国后魏置鲁阳郡又置鲁州隋初郡废大业初废州为鲁县属襄城郡唐初复置鲁州改县曰鲁山贞观中州废以滍阳县省入鲁山属汝州宋元仍旧名国朝因之改属南阳府】
　　书法【特笔也书推为盟主将以深责绍也】
　　卓弑农王
　　书法【废君书弑自董卓始终纲目废君而弑之者二十农王宋零陵王营阳王齐汝隂王海陵王涪陵王梁巴陵王魏王恭安定王东海王齐中山王梁主纲魏主钦周宋公陈江隂王齐济南王隋介公后梁济隂王后唐鄂王汉湘隂公】
　　发眀【农既废已不成乎君前史皆以杀为文至纲目始正名书弑者不以其微而废君臣之义则逆贼之罪益着矣】
　　卓奏免太尉琬司徒彪以王允为司徒杀城门校尉伍琼尚书周毖考异【提要卓上有圏子】
　　【卓议大发兵以讨山东尚书郑泰曰夫政在徳不在众也卓不悦曰如卿此言兵为无用邪泰曰非谓其然也以为山东不足加大兵耳眀公出自西州少为将帅闲习军事袁本初公卿子弟生长京师张孟卓东平长者坐不闚堂孔公绪清谈髙论枯吹生并无军旅之才临锋决敌非公之俦也况王爵不加尊卑无序不肯同心共胆与齐进退且山东承平日久民不习战天下所畏者无若并凉之人与羌胡义从而明公拥之以为爪牙譬犹驱虎兕以赴犬羊鼓烈风以扫枯叶谁敢御之无事徴兵以惊天下使患役之民相聚为非弃徳恃众自亏威重也卓乃悦既而又以山东兵盛欲迁都以避之表河南尹朱儁为已副使者召拜儁辞不受因曰国家西迁必孤天下之望以成山东之衅臣不知其可也卓大防公卿议之杨彪曰关中残破都雒已久今无故捐宗庙弃园陵恐百姓惊动必有糜沸之乱天下动之至易安之甚难惟明公虑焉卓作色曰公欲沮国计邪黄琬曰此国之大事杨公之言得无可思卓不答以灾异奏免琬彪等以王允为司徒伍琼周毖固諌迁都卓大怒曰卓初入朝二公劝用善士故卓相从而诸君到官举兵相图此二君卖卓卓何用相负收斩之彪琬惶恐谢罪】集览【本初袁绍字孟卓张邈字坐不闚堂闚倾头门中视也即坐不垂堂之义注见武帝建元三年公绪孔伷字义从注见章帝建初五年虎兕虎山兽之君兕序姊反有力之兽如牛而一角青色重千斤糜沸糜説文糁也言如糁之沸】正误【坐不闚堂今按坐不闚堂言爱惜身命也堂髙亷逺地闚视恐坠堕即坐不垂堂之义糜沸今按糜即粥也李贤曰如糜粥之沸】质实【西州注见齐明帝建武四年髙昌国并凉二州名并注见晋愍帝建兴四年凉注见唐中宗景龙二年】
　　书法【免未有书所自者书卓奏何专也是故王鳯专则以陈汤为从事中郎书鳯奏董卓专则免太尉琬司徒彪则书卓奏杀伍周者卓也则以王允者亦卓也书以非讥允欤允为卓所以而卒能诛卓书以所以予允也故灌婴能与齐连和则书产使者乃所以予婴王允能使布诛卓则书卓以者乃所以予允也】
　　卓徴盖勲为议郎皇甫嵩为城门校尉
　　【盖勲为京兆尹左将军皇甫嵩将兵三万屯扶风勲与嵩谋讨卓卓素怨嵩徴为城门校尉欲因杀之嵩将行长史梁説嵩曰卓寇掠京邑废立从意今徴将军大则危祸小则困辱今卓在雒阳天子来西以将军之众迎接至尊奉令讨逆袁氏逼其东将军廹其西此成禽也嵩不从而就徴勲以众弱不能独立亦还京师】质实【京兆尹官名注见武帝太初元年扶风郡名注见周显王八年岐县雒阳县名注见光武建武四年】
　　书法【二子忠贤也则曷为书卓徴书卓徴为二子惜也】
　　发眀【皇甫嵩功名素着身为上将手握强兵坐视帝室倾覆逆贼鸱张不能唱大义于天下乃束手就召甘心事贼何哉善乎范之论谓其舍格天之大业就匹夫之小谅卒狼狈虎口为智士笑者也况是时盖勲进谋梁衍献防嵩皆弃之不顾至他日乃以虗词强辩与逆贼抗不亦晚乎纲目书卓徴嵩为城门校尉则嵩屈身就贼之耻不可掩矣是以通鉴眀年五月书以嵩为车骑将军八月书以嵩为太尉十二月书太尉嵩免纲目皆弃而不录盖鄙之也鄙之则不足言矣然则志士仁人其于去就之际盍亦知所处哉】
　　三月卓迁都长安烧洛阳宫庙发诸帝陵车驾西迁考异【提要无帝字及车驾西迁五字】
　　【董卓收诸富室以罪恶诛之没入其财物死者不可胜计悉驱徙其余民数百万口于长安歩骑驱蹙更相蹈借饥饿宼掠积尸盈路卓自留屯罼圭苑中悉烧宫庙官府居家二百里内无复鸡犬又使吕布发诸帝陵及公卿冢墓收其珍寳三月帝至长安董卓未至朝政大小皆委之王允允外相弥缝内谋王室甚有大臣之度自天子及朝中皆倚允允屈意承卓卓亦雅信焉】集览【罼圭注见灵帝光和三年居家居民之家也】质实【长安县名注见惠帝五年】
　　书法【李傕曹操皆书迁帝于某逼迁也此则曷为以自迁书其上书卓迁都烧宫庙发诸陵然后书车驾西迁则其逼脇凄凉之状自见矣书卓迁都专辞也书车驾西迁不得不迁之辞也】发眀【孟子曰民为贵社稷次之君为轻今董卓虏掠人民驱徙数百万口死者不可胜计然纲目止书官庙诸陵及车驾而不及民何哉春秋之法君将不言帅师君获不言师败绩以君重于师也礼称有焚其先人之室则三日哭故庙灾则必哭之以神主之所安也葢孟子之言为时君牛羊用人而莫之恤故以民为贵君社稷次之将以救一时糜烂之祸若夫春秋之书礼经之典正名定分为万世法故必以君宗庙为重而民次之此则经世之大常亘古今而不可易者也纲目于此深得春秋礼经之防故其书法如此惟此义不行然后有托以为民之故轻弃君亲社稷而不顾以自文其背畔之实如降虏降贼以全城为名者不有君子谁能正之噫】
　　卓杀太传袁隗防其家○长沙太守孙坚举兵讨卓将军袁术据南阳表坚领豫州刺史
　　【孙坚起兵杀荆州刺史王叡前至南阳已数万人杀太守张咨至鲁阳与袁术合兵术由是得据南阳表坚行破虏将军领豫州刺史坚与官属防饮于鲁阳城东董卓歩骑数万卒至坚方行酒谈笑整顿部曲无得妄动后骑渐益坚徐罢坐导引入城乃曰向坚所以不即起者恐兵相蹈借诸君不得入耳卓兵见其整不敢攻而还】质实【长沙郡名注见兴平元年荆州注见建安十二年南阳郡名注见秦二世三年豫州注见光武建武十九年汝南郡部曲注见陈文帝天嘉元年】
　　书法【书据何罪专也】
　　以刘表为荆州刺史
