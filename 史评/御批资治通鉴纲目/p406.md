<!-- { "loadSidebar": true } -->
　　书法【尝书侵齐矣此其复书伐何恶鸾也鸾于是弑二君且自立矣予魏以伐所以深恶齐也】
　　【乙齐建武二年魏亥太和十九年】春二月魏主攻钟离不克遣使临江数齐主之罪而还考异【攻下漏齐字】
　　【齐遣将军王广之萧坦之沈文季督诸军以拒魏魏徐州刺史拓防衍攻钟离齐徐州刺史萧惠休拒守间出袭击破之魏大将军刘昶将军王肃攻义阳齐司州刺史萧诞拒之肃屡破诞兵昶性褊躁御军严暴人莫敢言参军阳固苦谏昶怒欲斩之使当攻道固志意闲雅临敌勇决昶始竒之二月魏主至寿阳众号三十万道遇甚雨命去盖见军士病者亲抚慰之遣使呼城中人齐豫州刺史丰城公遥昌使参军崔庆逺出问师故魏主曰齐主何故废立庆逺曰废昏立明古今非一未审何疑魏主曰卿主若不忘忠义何以不立近亲而自取之乎庆逺曰霍光亦舍近亲而立宣帝唯其贤也魏主曰霍光何以不自立庆逺曰非其类也主上正可比宣帝耳安可比光且若然者武王伐纣而不立防子亦为贪天下乎魏主大笑赐庆逺酒殽衣服而遣之魏主循淮而东民皆安堵租运属路遂至钟离齐遣将军崔慧景救之刘昶王肃众号二十万堑栅三重并力攻义阳王广之不敢进黄门侍郎萧衍间道夜发径上贤首山魏人不敢逼黎明城中望见援军遣长史王伯瑜出攻魏栅因风纵火衍等自外击之魏解围去追击破之魏主欲南临江防司徒冯诞卒乃遣使临江数齐主罪恶而还魏主欲筑城置戍于淮南赐相州刺史高闾玺书问之闾表对曰昔世祖以回山倒海之威歩骑数十万南临歩诸郡尽降而盱眙小城攻之不克班师之日兵不戍一城土不辟一廛夫岂无人以为大镇未平不可守小故也夫壅水者先塞其源伐木者先断其本本源尚在而攻其末流终无益也寿阳盱眙淮隂淮南之本源也三镇不克其一而留守孤城少置兵则不足以自固多置兵则粮运难通大军既还士心孤怯夏水盛涨救援甚难以新击旧以劳御逸若果如此必为敌擒天时尚热雨水方降愿陛下踵世祖之成规旋辕洛邑蓄力观衅布德行化中国既和逺人自服矣尚书令陆叡上表以为长江浩荡彼之巨防南土欝蒸夏多疾病而迁鼎草创庻事甫尔兵徭并举圣王所难驱罢弊之兵讨坚城之虏将何以取胜乎愿早还洛邑使根本深固然后命将出师何忧不服魏主从之齐人据渚邀断归路魏军主奚康生缚筏积柴因风纵火依烟直进飞刀乱斫齐兵遂溃魏主使前将军杨播将步卒三千骑五百为殿时春水方长齐兵大至战舰塞川播结陈于南岸以御之诸军尽济齐兵四集围播播为圆陈以御之身自搏战所杀甚众相拒再宿军中食尽围兵愈急魏主在北岸以水盛不能救既而水减播引精骑歴齐舰大呼曰我今欲渡能战者来遂拥众而济播桩之兄也时魏使者卢昶等犹在建康齐人饲以蒸豆昶惧食之谒者张思宁辞气不屈死于馆下及还魏主让昶曰人谁不死何至自同牛马屈身寻国纵不逺慙苏武独不近愧思陵乎乃黜为民】集览【为殿殿丁练反左传哀十一年孟之侧后入以为殿又注见汉昭烈帝章武二年后殿苏武汉武帝时奉使匃奴一十九年不辱君命】质实【一统志云贤首山在汝宁府信阳县西南七里又名贤隠山】书法【敌国相数以罪多矣不书于是特书恶鸾也前书伐此书罪纲目之诛乱贼严矣】发明【南北交攻非一未尝有问罪之师今萧鸾弑立魏主借是举兵既而攻城不克始数其罪而还纲目掲而书之不独见魏主不遂穷兵之美亦所以彰齐主有罪可名之实】
　　魏太师冯熙卒
　　【熙卒于平城平阳公丕不乐南迁与陆叡表请魏主还临熙塟帝曰开辟以来安有天子逺犇舅丧者乎今经始洛邑岂宜妄相诱引防君不义付法官贬之仍迎熙柩塟洛阳】
　　夏四月魏围齐南郑不克而还
　　【魏主之在钟离也梁州刺史拓防英请以州兵防击汉中许之齐梁州刺史萧懿遣部将尹绍祖等将兵据险立五栅以拒之英曰彼帅贱莫相统壹我选精卒并攻一营彼必不相救若克一营四营皆走矣乃急攻一营防之四营俱溃乗胜长趋遂围南郑懿遣其将姜脩击英英掩击尽获之将还齐军继至将士已疲大惧欲走英故缓辔徐行神色自若登高望敌东西指麾状若处分然后整列而前齐军疑有伏迁延引退英追击破之遂围南郑禁将士毋得侵暴逺近悦附争供租运城中恟惧参军庾城封题空仓数十指示将士曰此粟皆满足攴二年但努力坚守众心乃安防魏主召英还英使老弱先行自将楷兵为后拒遣使与懿别懿以为诈英去二日乃遣将追之英下马与战懿兵不敢逼而反英入斜谷防天大雨士卒截竹贮米执炬火于马上炊之先是懿遣人诱説仇池诸氐使起兵断英运道及归路英勒兵奋击且战且前矢中英颊卒全军还仇池讨叛氐平之英桢之子懿衍之兄也英之攻南郑也魏主诏雍泾岐州发兵六千人戍南郑俟克城则遣之李冲谏曰秦川险阨地接羌夷西师出后氐胡叛逆运粮擐甲迄兹未已今复豫差戍兵悬拟山外脱攻不克徒动民情连结胡夷事或难测辄依防宻下刺史待克郑城然后差遣然西道险阨单径千里今欲深戍絶境之外孤据羣贼之中敌攻不可猝援食尽不可运粮古人有言虽鞭之长不及马腹南郑于国实马腹也今钟离寿阳宻迩未防赭城新野跬歩不降东道既未可以近力守西藩宁可以逺兵固若果欲置者臣恐终以资敌也魏主从之】集览【南郑注见周安王十五年后拒即后殿斜谷注见汉成帝元延三年褒斜仇池注见晋惠帝元康六年虽鞭之长不及马腹左传宣十五年文注言非所击赭城赭通作堵堵水东入蔡河县在水北故名赭阳属南阳汉哀改赭阳为顺阳郡括地志云顺阳故城在邓州穰县西三十里新野注见汉平帝元始四年跬步管子司马法曰一举足曰跬跬三尺也两举足曰歩步六尺也】质实【一统志云仇池后魏之郡名梁改为南泰州西魏改为成州隋改为汉阳郡唐复改为成州天宝初改同谷郡五代梁改汶州唐复为成州宋因之寳庆初陞同庆府元仍为成州以附郭同谷县及天水县省入至本朝改州为县仍属巩昌府赭城汉之县名属南阳郡东汉为顺阳县西魏置方城县及襄邑郡隋初废郡以县属淯州唐初于此置北澧州贞观中改鲁州寻罢州以县属唐州宋仍旧金始置州治方城元属南阳府至本朝以方城县省入改属南阳府新野汉之县名属南阳郡晋为义阳郡治后改义阳为新阳郡治棘阳县西魏改郡曰黄冈及改棘阳为百宁县后周以南棘阳县省入隋仍为新野本属邓州唐省入穰县五代宋金俱为新野镇元复置县属邓州至本朝因之改属南阳府】
　　魏主如鲁城祠孔子封其后为崇圣侯
　　【魏主如鲁城亲祠孔子拜孔氏四人顔氏二人官仍选诸孔宗子一人封崇圣侯奉孔子祀命修其墓更建碑铭将如碻磝命谒者仆射成淹其舟楫欲自泗入河泝流还洛淹谏以河流悍猛非万乘所宜乘魏主曰我以平城无漕运之路故京邑民贫今迁洛阳欲通四方之运而民犹惮河流之险故朕有此行所以开百姓之心也】集览【碻磝注见晋孝武帝太元九年】
　　书法【魏主焘尝书进至鲁郡祠孔子矣于是复书如鲁城祠孔子焉如者何专辞也终纲目书祠孔子五魏居其二详汉高帝十二年而又一书进至一书如皆予其专之辞也】
　　发明【魏主于是乎可谓知所尊尚矣圣人与天地合其德时有升降道无污隆岂必有求于人主哉人主尊师重道所以表示天下使皆知所师法此固风化之本是时异端方炽时君惟知笃意浮屠崇尚黄老而魏孝文乃独知有吾道是乌可以拓防氏待之书如鲁祠孔子封其后为崇圣侯魏主于是乎可谓知所尊尚者矣】
　　魏攻齐赭阳齐击败之
　　【魏城阳王鸾等攻赭阳围守百余日诸将欲不战以疲之李佐独昼夜攻击士卒死者甚众齐遣右卫率垣歴生救之诸将欲退佐独逆战而败歴生追击大破之魏主降封鸾为定襄县王削戸五百佐削官爵徙瀛州】集览【右卫率注见晋惠帝元康元年左卫率】
　　五月魏广川王谐卒
　　【谐卒魏主曰古者大臣之丧有三临之礼魏晋以来王公之丧哭于东堂自今诸王之丧期亲三临大功再临小功缌麻一临罢东堂之哭广川王于朕大功也将大敛素服深衣往哭之】集览【三临临去声丧哭也顔师古曰众哭曰临期亲期通作朞谓周年之服属也】
　　魏主至洛阳○魏减冗官之禄
　　书法【凡书减俸讥也冗官而减之宜矣终纲目书减俸五详汉桓帝延熹四年惟此非讥辞】
　　○六月魏禁胡语求遗书法度量
　　【魏主欲变北俗谓羣臣曰卿等欲朕逺绍商周为欲不及汉晋耶咸阳王禧对曰羣臣愿陛下度越前王耳魏主曰然则当变风易俗当因循守故耶对曰愿圣政日新魏主曰为止于一身为欲传之子孙耶对曰愿传之百世魏主曰然则必当改作卿等不得违也对曰上令下从其谁敢违魏主曰夫名不正言不顺则礼乐不可兴于是下诏断诸北语一从正音违者免官又诏求遗书秘阁所无而冇益于时用者加以优赏又诏改用长尺大斗其法依汉志为之】
　　书法【胡服胡语魏故俗也文帝一变魏于是彬彬矣求遗书自汉成河平三年一书之至是五百余年然后复见书嘉之也】
　　发明【魏本胡人而能改其胡俗后世乃有中国之人胡语胡服若欲效其武勇者可谓不知愧耻之甚矣纲目前书魏禁胡服此书魏禁胡语皆予之之词也呜呼用夏变夷臣于魏文见之】
　　齐杀其领军萧谌及西阳王子明等
　　【齐主之废欝林王也许萧谌以扬州既而除南徐州刺史谌恃功干政所欲选用辄命尚书申论齐主闻而忌之以其兄诞弟诔方将兵拒魏隠忍不发至是杀之幷其诸弟及西阳王子明南海王子罕邵陵王子贞】集览【诞诔萧谌兄弟名】
　　秋八月魏置羽林虎贲
　　【凡十五万人】
　　书法【羽林自汉武始矣不书此何以书讥也于是置凡十五万人】
　　魏立国子太学四门小学○魏以薛聪为直閤将军【魏主游华林园观故景阳山侍郎郭祚请复脩之魏主曰魏明帝已失之于前朕岂可袭之于后乎魏主好读书手不释卷又善属文诏防皆自为之好贤乐善情如饥渇所与游接常寄以布素之意如李冲李彪高闾王肃之徒皆以文雅见亲贵显用事制礼作乐欝然可观有太平之风焉治书侍御史薛聪弹劾不避彊御魏主或欲寛贷聪辄争之魏主毎曰朕见聪不能不惮况诸人乎自是贵戚敛手累迁直閤将军魏主外以德器遇之内以心膂为寄亲卫禁兵委聪管领时政得失动辄匡谏而厚重沈宻外莫窥其际毎欲进以名位轨苦让不受魏主亦雅相体悉谓之曰卿天爵自高固非人爵之所能荣也】
　　九月魏六宫文武迁于洛阳○魏以高阳王雍为相州刺史
　　【魏主戒雍曰作牧亦易　难其身正不令而行所以易其身不正　令不从所以难】
　　冬十月魏诏州牧考其官属得失品第以闻考异【提要无品第二字当从之】○十一月魏主祀圜丘
　　【魏主引诸儒议圜丘礼李彪建言鲁人将有事于上帝必先有事于泮宫请前一日告庙从之】
　　十二月魏班品令赐冠服
