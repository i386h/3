<!-- { "loadSidebar": true } -->
　　【太后疾甚易之昌宗居中用事张柬之崔暐与中台右丞敬晖司刑少卿桓彦范相王司马袁恕己谋诛之柬之谓羽林大将军李多祚曰将军富贵谁所致也多祚泣曰大帝也柬之曰今大帝之子为二防所危将军不思报大帝之徳乎多祚曰茍利国家惟相公处分不敢顾身遂与定谋初柬之与荆府长史杨元琰相代同泛江至中流语及太后革命事元琰慨然有匡复之志及柬之为相引元琰为右羽林将军谓曰君颇记江中之言乎今日非轻授也柬之又用彦范晖及右散骑侍郎李湛皆为羽林将军委以禁兵易之等疑惧乃更以其党武攸宜参之易之等乃安俄而姚元之自灵武至都柬之彦范相谓曰事济矣遂以其谋告之彦范以事白其母母曰忠孝不两全先国后家可也时太子于比门起居彦范晖谒见宻陈其防太子许之柬之暐彦范乃与左威卫将军薛思行等帅羽林兵五百余人至武门遣多祚湛及内直郎王同皎诣东宫迎太子斩闗而入斩易之昌宗于庑下进至太后所寝长生殿太后惊起问曰乱者谁邪多祚等对曰易之昌宗谋反臣等奉太子令诛之恐有漏泄故不敢以闻称兵宫禁罪当万死太后见太子曰小子旣诛可还东宫彦范进曰昔天皇以爱子托陛下今年齿已长久在东宫天意人心久思李氏愿陛下传位太子以顺天人之望太后谓崔暐曰卿朕所自擢亦在此邪对曰此乃所以报陛下之大徳于是收张昌期等皆斩之与易之昌宗枭首天津南收其党韦承庆房融崔神庆系狱以太后制命太子监国以袁恕己为鳯阁侍郎同平章事遣使宣谕诸州明日太后传位于太子中宗复位大赦惟易之党不原其为周兴等所枉者咸令清雪子女配没者皆免之相王旦加号安国相王太平公主加号镇国太平公主皇族皆复属籍叙官爵其为太后所杀者访求其柩改葬之】集览【北门起居唐分宰相为南司故称南牙宦寺为北司故称北门天津南天津在龙门山之西北天津南谓在天津桥南】质实【羽林卫名注见汉安帝延光四年杨元琰虢州阌乡人长生殿注见宗天寳六载华清宫天津桥名注见隋炀帝大业十三年东宫注见宋文帝元嘉二十七年相州名注见汉元帝建昭二年魏郡】
　　迁太后于上阳宫上尊号曰则天大圣皇帝
　　【胡氏曰武氏之祸古所未有也张柬之等第知反正废主而不能以大义处非常之变为唐室讨罪人也武后以太宗才人蛊惑嗣帝一罪也戕杀主母二罪也黜中宗而夺之三罪也杀君之子三人四罪也自立为帝五罪也废唐宗庙六罪也诛锄宗室七罪也秽徳彰闻八罪也尊用酷吏毒痡四海九罪也兵旣入宫当先奉太子复位即以武氏至唐太庙数其九罪废为庶人赐之死而灭其宗中宗不得而与焉然后足以慰在天之灵雪臣民之愤而天地之常经立矣昔者文姜预弑鲁桓哀姜预弑二君圣人例以孙书若其去而不返以深絶之所以着思轻而义重也武氏负九大罪自絶于唐柬之等乃胶守常故不能讨治使得从容传位又受显册窃尊称以是见为大臣断大事而无学不能善始善终决矣或曰使狄公而在当有以异乎此邪曰狄公亦如是而已矣观其説武氏之言固不肯以血食绐之于先而以罪讨之于后也或曰文姜哀姜与闻乎弑武氏未尝弑也比而同之不亦过乎曰弑君立君宗庙犹未亡也罪已当絶况移其宗庙改其国姓是灭之矣岂不重于弑君者邪夫惟如是而不能讨故不旋踵而韦氏肆行无所忌惮意可以为常事也】集览【毒痡四海书泰誓文蔡氏传曰痡病也作刑威以杀戮毒病四海之人言祸所及远也文姜预弑鲁桓文美鲁桓公夫人桓十八年公及文姜如齐齐矦通之而使公子彭生拉公干而杀之哀姜预弑二君哀姜鲁荘公夫人也荘三十二年公疾问后于叔牙对曰庆父材问于季友对曰臣以死奉般后荘公薨子般即位庆父使人弑之鲁人立闵公后年庆父恨不得立又使人弑闵公闵公哀姜之娣叔姜之子也庆父通于哀姜闵公之死也哀姜与知之何休曰为淫二叔杀二嗣子圣人例以孙书例谓春秋凡例也荘元年经曰夫人孙于齐注夫人荘公母也鲁人责之故出奔内讳奔谓之孙犹孙让而去孙亦作逊公羊传曰孙者何孙犹孙也注孙遁也谷梁传曰孙之为言犹孙也讳奔也注孙孙遁而去闵二年经曰夫人姜氏孙于邾注哀姜外淫故孙称姜公羊传作夫人姜氏孙于邾娄若其去而不返以深絶之文姜哀姜与闻弑君之后史笔畧不及之视二人如往而不归者是所以深絶之也】正误【文姜哀姜今按文姜孙齐之后春秋书夫人姜氏防齐矦于禚又享于祝丘又如齐师又防于防又防于谷又如齐又再如莒又书夫人姜氏薨葬我小君文姜凡十见哀姜孙邾之后书夫人姜氏薨于夷齐人以归书夫人姜氏之防至自齐书葬我小君哀姜凡三见集览谓与弑之后史笔畧不及之非也然哀姜与弑二君去而不返春秋书夫人姜氏孙于邾宜也文姜与弑桓公之后即归于鲁亦书夫人孙于齐一例皆以孙书何也其罪已极虽即归鲁若其去而不返以深絶之也】质实【上阳宫注见髙宗干封二年】
　　书法【武氏自临朝称太后旣革命则削称武氏絶之于唐庙也上书讨武氏之乱纲目固己正名其罪矣此其复书太后何罪唐朝之君臣也太后絶唐宗庙罪莫大焉中宗知有母而不知有祖大臣知守常而不知断义从其恒称所以深讥之也而复号曰皇帝焉又甚矣故纲目虽书号曰则天大圣皇帝而其崩其葬则从其恒称然则书迁太后何太后得罪宗庙固不得以自迁为文也纲目书迁太后六其辞有二秦太后汉灵窦太后魏郭太后齐宣徳太后皆逆辞也汉阎太后唐武太后皆罪辞也】
　　发明【纲目自七年改国号周之后不书太后止书武氏明其得罪于唐宗庙故黜而絶之废为庶人是以上书姓氏尔今此上书张柬之等讨武氏之乱而下书迁太后号曰则天大圣皇帝夫所谓太后者即武氏也旣讨其乱又尊其号可乎纲目于此深恨唐室诸臣不能举正其罪而黜之故备载胡氏之言于下以明武氏当废之罪尔况皇帝者有天下称乌可加之于已废之妇人乎直笔书之其义见矣可胜叹哉可胜惜哉○丘濬曰呜呼皇帝者天子之嘉称非妇人女子所得称也彼其逆理乱常自为称谓势必行而威可畏臣下惧死而不敢拒犹之可也今旣立皇帝矣而迁于别宫顾犹尊之以大圣皇帝何邪其罪不特在武氏矣先儒胡寅追咎当时大臣不能数其九大罪而废之以为千古遗恨呜呼武氏之罪诛之固不容诛矣何废之足云但中宗其所生也以义论之母虽轻于祖以恩论之子终无絶母之理也当时大臣迁之别宫复其后号诛絶其宗族党与凡在武氏临朝之时助武氏抑唐宗者一切按问之量其轻重以定其罪状或诛或窜以为后世之戒可也一时具臣不知出此反仍其旧称而加以美号岂不悸哉】
　　以张柬之袁恕己同三品崔暐为内史敬晖桓彦范为纳言李多祚等进官赐爵有差质实【纳言官名注见汉灵帝先和元年】○二月复国号曰唐
　　【郊庙社稷陵寝百宫旗帜服色文字皆如永淳以前故事复以神都为东都北都为并州老君为元皇帝范氏曰昔季氏出其君鲁无君者八年春秋每岁必书公之所在不与季氏之专国也自司马迁作吕后本纪后世为史者因之故唐史亦列武后于本纪其于记事之体则实矣春秋之法则未用也或曰武后母也中宗子也母虽不慈子不可以不孝中宗欲以天下与韦贞不得为无罪武后实有天下不得不列于本纪不没其实所以着其恶也臣以为不然中宗之有天下受之于髙宗也其曰以天下与韦贞乃一时拒谏之忿辞非实欲行之也若以为罪则汉哀帝之欲禅位董贤其臣亦可废立也春秋吴楚之君不称王所以存周室也天下者唐之天下也武氏岂得而间之故匡复系嗣圣之年黜武氏之号以为母后祸乱之戒窃取春秋之义虽获罪于君子而不辞也】集览【禅位董贤汉哀帝置酒麒麟殿视董贤笑曰吾欲法尧禅舜何如】质实【社稷注见新莽天鳯元年】
　　书法【此书复国号曰唐世史书革去周号何武氏所以据尊位临万方以臣其人民者岂尽出其智力哉因唐之势耳彼其革去唐号而称曰周特见于称呼施之文移焉耳人心天意之在唐者固未尝有渝也武氏一旦去位则唐之社稷固自如也又何俟于复哉革去周号唐斯在矣】
　　流贬周宰相韦承庆房融崔神庆于岭南质实【岭南道名注见秦始皇三十三年五岭】○以杨再思同三品○姚元之为亳州刺史
　　【太后之迁上阳宫也同三品姚元之独呜咽流涕桓彦范张柬之谓曰今日岂公涕泣时邪元之曰前日从公诛奸逆人臣之义也今日别旧君亦人臣之义也虽获罪实所甘心遂出为亳州刺史】质实【亳州注见汉献帝建安十五年】
　　复立韦氏为皇后赠后父贞上洛王
　　【左拾遗贾虚已上疏曰异姓不王古今通制今中兴之始万姓仰观而先王后族非所以广徳美于天下也且先朝赠后父太原王殷鉴不远须防其渐不听上之迁房陵也与后同幽闭备尝艰危情爱甚笃每闻敕使至辄皇恐欲自杀后止之曰祸福无常何遽如是尝与后私誓曰异时幸复见天日当惟卿所欲不相禁御至是上每临朝则后必施帷帐坐于殿上预闻朝政如武后在髙宗之世矣桓彦范上表曰书称牝鸡之晨惟家之索自古帝王未有与妇人共政而不破国亡身者也愿令皇后专居中宫治阴教勿出外朝干国政先是胡僧慧范与张易之兄弟善韦后亦重之至是复出入宫掖彦范表言慧范执左道以乱政请诛之上皆不聼】集览【殷鍳不远诗荡篇文注见隋炀帝大业三年执左道以乱政记王制文注左道若巫蛊及俗禁】质实【上洛郡名注见晋元帝太兴元年太原郡名注见齐明帝建武三年并州房陵县名注见汉献帝建安二十四年牝鸡之晨惟家之索注见隋文帝仁夀四年】
