<!-- { "loadSidebar": true } -->
　　【齐人于长城内筑重城自库洛枝东至鸣纥戍凡四百余里】
　　十二月齐主幽其弟永安王浚上党王涣于地牢【初齐有术士言亡高者黒衣齐主因问左右何物最黒对曰无过于漆齐主以上党王涣于兄弟第七执之涣杀使者而逃为人所获送邺齐主又与永安王浚有旧怨及即位浚为青州刺史聪明矜恕吏民恱之浚以齐主嗜酒私谓亲近曰二兄因酒败德朝臣无敢谏者大敌未灭吾甚忧之欲乘驿至邺面谏不知见听否或宻以白齐主齐主益衔之浚入朝从幸东山齐主裸裎为乐浚进谏曰此非人主所宜又于屏处召杨愔讥其不諌时齐主不欲大臣与诸王交通愔惧奏之齐主大怒浚还州又上书切諌诏征浚浚惧祸谢疾不至齐主遣驰驿收之老幼泣送者数千人至邺与上党王涣皆盛以铁笼寘于地牢饮食溲秽共在一所】集览【溲秽溲本作□溺谓之□音踈鸠反溺乃吊反秽恶也】
　　发明【前书齐大治宫室而载其恶于分注之下至是又书幽其弟浚涣于地牢越明年杀之恶愈肆而祸愈惨矣即纲目之所书验分注之所述残酷忍虐无复人理世无牧野之君安得取高洋之首而垂之太白之旗乎】
　　【戊陈永定二年周明帝寅二年齐天保九年】春正月梁王琳伐陈次于白水遣使乞师于齐
　　【王琳引兵十万下至湓城屯于白水浦以鲁悉达为将军陈主亦以悉达为将军各送鼓吹女乐悉达两受之而无所就琳不敢下乃遣使求援于齐且请纳永嘉王庄以主梁祀余孝顷遣说琳曰周廸黄法皆依附金陵阴窥间隙大军若下必为后患不如先定南川然后东下孝顷请席卷所部以从下吏琳乃遣樊猛李孝钦刘广徳将兵赴之使孝顷总督三将屯于临川故郡征兵粮于廸以观其所为】书法【书伐何陈簒也故自是梁加于陈书伐陈加于梁书攻】
　　周宇文防自为太师○二月齐北豫州刺史司马消难叛入于周
　　【消难以齐主昬虐滋甚阴为自全之计曲意抚循所部上党王涣之亡也邺中大扰疑其赴成臯御史中丞毕义云遣御史诣北豫州先禁消难典籖家客等消难惧宻请降于周周遣柱国逹奚武大将军杨忠帅骑士迎消难三遣使消难皆不报武疑有变欲还忠曰有进死无退生独以千骑夜趣城下城四面峭絶但闻击柝声武麾骑西去忠勒余骑不动俟门开而入驰遣召武武以消难及其属先归忠以三千骑为殿至洛南皆解鞍而卧齐众来追至洛北忠谓将士曰今在死地贼必不敢渡水已而果然乃徐引还武叹曰达奚武自谓天下健儿今日服矣】集览【击柝礼天官宫正夕撃柝而比之注夕莫也莫行夜以比直宿者为其有懈惰离部署郑司农云柝戒守者所击也柝吐各反易系辞曰重门击柝以待暴客注两木相击以行夜也春秋传曰鲁击柝阃于邾】
　　书法【先是东人入西不书叛于是始书周齐皆簒也非魏世比矣】
　　齐纳梁永嘉王庄于梁军以王琳为梁丞相琳遂以庄称帝○夏四月陈主霸先弑江阴王
　　【諡曰梁敬帝】
　　五月陈主舍身于大庄严寺
　　书法【佛氏恶杀贵施霸先方弑其主复何以舍身为哉纲目比而书之深讥之也终纲目书舍身四梁武帝三陈后主一舍是无书舍身者矣】
　　发明【梁武三舍其身不免亡国此陈主之所亲目而又寻其覆辙愚谬若此抑又不足道矣书之于册亦可愧哉】
　　○梁丞相琳伐临川不克
　　【余孝顷等连八城以逼周廸廸惧请和樊猛等欲受盟而还孝顷贪其利不许树栅围之由是猛等与孝顷不恊黄法等救之分兵攻孝顷别城猛等不救而没廸追击尽擒之送孝顷于建康归樊猛于王琳】书法【丞相琳何成庄之为梁主也故书伐临川周廸也廸自梁世为内史曷为不书伐廸书临川方是时梁土皆为陈境琳以廸不附陈故伐之而廸不从陈者也纲目书陈临川则临川未为陈书伐周廸则廸无辞可伐故止书伐临川于是廸惧请盟而琳将矛盾廸因追击尽擒之则大败矣纲目予琳以义故止以不克书之】
　　秋八月陈侯安都周文育自湓城逃归
　　【王琳在白水浦周文育侯安都等赂守者得上岸歩投陈军陈主宥之复其本官】
　　梁丞相琳归于湘州
　　【陈主遣谢哲往谕王琳琳请还湘州陈军亦还】
　　冬齐以常山王演録尚书事
　　【初常山王演以齐主沈湎忧愤形于顔色齐主觉之谓曰但令汝在我何为不纵乐演唯啼泣拜伏竟无所言齐主亦大悲抵杯于地曰自今敢进酒者斩未几沈益甚或于诸贵戚家角力不限贵贱唯演至则内外肃然演又宻撰事条将諌其友王晞以为不可演不从因间极言齐主大怒疑演假辞于晞欲杀之演私谓晞曰王博士明日当作一条事为欲相活亦图自全勿怪乃于众中杖晞二十齐主闻之以故得不死髠鞭配甲坊居三年演又因諌争大被挞闭口不食太后日夜涕泣齐主不知所为数往问演疾谓曰努力强食当以王晞还汝乃释晞晞流涕曰殿下不食太后亦不食殿下纵不自惜独不念太后乎言未卒演强坐而饭晞由是得免还为王友及演録尚书事除官者皆诣演谢去必辞晞言于演曰受爵天朝拜恩私第自古以为不可宜一切约絶演从之久之演从容谓晞曰主上起居不恒吾岂可以前逢一怒遂尔结舌卿宜为撰諌草吾当伺便极諌晞遂条十余事以呈因谓演曰今朝廷所恃唯殿下乃欲学匹夫耿介轻一朝之命一旦祸至奈家业何演欷歔不自胜即焚之后复乘间苦諌齐主使力士乱捶之防醉得解齐主防黩之逰遍于宗戚唯至常山第则不适而去仆射崔暹屡諌演深愧谢之太子殷自幼温裕开朗礼士好学闗览时政甚有美名齐主以其不似已欲废之使手刃囚太子恻然不断其首齐主大怒亲以马鞭撞之太子由是气悸语吃精神昏扰齐主因酣宴屡云太子性懦社稷事重终当传位常山太子少傅魏收谓杨愔曰太子国之根本不可动揺此言非所以为戯愔白收言齐主乃止齐主既残忍有司莫不严酷或烧犁耳使囚立其上或烧车釭使以臂贯之唯郎中苏琼所至皆以寛平为治有人告反者事或付琼多得申雪】集览【沈书征曰沈乱于酒注沈谓醉防失次也酒诰曰罔敢于酒注湎沈也诗沈湎滛液注疏云沈湎者饮酒过久若沈浸然然俱醉顔色齐同角力角闘也两两相当以力相触而戯耿介楚辞九辩曰负左右之耿介晦庵集注云耿介刚勇之意车釭车昌遮反釭古双反毂铁也】
　　齐减百官禄
　　【齐主北筑长城南助萧庄士马死者以数十万计重以修筑台殿赐与无节府藏之积不足以供乃减百官之禄撤军人常廪并省州郡县镇戌之职以节费用焉】
　　十二月齐主杀永安王浚上党王涣
　　【齐主如北城因视永安王浚上党王涣于地牢齐主临穴讴歌令浚等和之浚等悲怖声颤齐主怆然泣下将赦之长广王湛素与浚不睦进曰猛虎安可出穴齐主黙然使左右刺之浚涣号哭呼天乃烧杀之逺近痛愤齐主遂以浚涣妃赐左右之杀浚涣者及齐主殂常山王演为政乃收葬之令妃还第】
　　陈高凉太守冯宝卒集览【高凉郡名注见梁简文帝大寳元年】
　　【时海隅扰乱寳妻洗氏懐集部落数州晏然其子仆生九年是嵗遣帅诸酋长入朝诏以为阳春守】质实【一统志云阳春梁之郡名治阳春县隋平陈废郡以县属高州唐于县置春州天寳初改南陵郡乾元初复为春州宋废州以县属南恩州元仍旧本朝州废以县属肇庆府】
　　【已陈永定三年周武成卯元年齐天保十年】春正月周王始亲政
　　【宇文防上表归政周王始亲万机军旅之事防犹总之】
　　书法【防专也】
　　周改都督为总管○夏四月齐主杀其胶州刺史杜弼【齐主之为魏相也弼为长史齐主将受禅弼谏止之仆射高徳政用事弼又不为之下徳政数短之齐主因饮酒遣使斩之既而悔之驿追不及崔暹卒齐主亲往哭谓其妻曰颇思暹乎对曰思之齐主曰然则往省之乃手斩其妻掷首墙外】
　　闰月周更定厯○齐主杀其仆射高德政
　　【德政与杨愔同为相愔忌之齐主酣饮德政数彊谏齐主不恱谓左右曰高德政恒以精神凌逼人德政惧称疾愔曰若用为冀州病当自差从之德政即起齐主大怒杀之】
　　周令有司毋得紏赦前事
　　【周主诏有司无得紏赦前事唯库廐仓廪与海内所共若有侵盗虽经赦免罪征备如法】
　　书法【録善政也故特书之】
　　周人败吐谷浑置洮州
　　【周贺兰祥与吐谷浑战破之防其洮阳洪和二城以其地为洮州】
　　五月朔日食○齐主杀魏宗室二十五家
　　【齐太史奏今年当除旧布新齐主问于彭城公元韶曰汉光武何故中兴对曰为诛诸刘不尽于是齐主诛始平公世哲等二十五家囚韶等十九家韶幽于地牢絶食而死】
　　陈豫章内史熊昙朗杀周文育
　　【周文育周廸共讨余孝顷之子公飏豫章内史熊昙朗引兵防之王琳遣其将曹庆攻廸败之文育退据金口昙朗因其失利杀文育而并其众周敷击破之昙朗单骑奔巴山】
　　齐取梁北江州刺史鲁悉达奔陈集览【北江州注见梁武帝太清三年南陵鲁悉达部将引齐军入城悉达帅麾下数千人降陈】
　　六月霖
　　【周以霖雨诏群臣极諌左光禄大夫乐逊言四事其一以为比来守令代归期促责其成效专务威猛今闗东之民沦防涂炭若不布政优优何以使彼劳民归就乐土其二以为顷者魏都洛阳一时殷盛贵势竞为侈靡终使祸乱交兴比来朝贵器服稍华百工造作务尽竒巧臣诚恐物逐好移有损政俗其三以为选曹补拟宜与众共众心明白然后呈奏其四以为高洋据有山东未易猝制譬犹碁刼相持争行先后若一行不当或成彼利诚应舍小营大先保封域不宜贪利边陲轻为兴动】集览【碁刼碁摴蒱之子也刼围碁之诀也】
　　周王赐处士韦夐号逍遥公征魏将军冦儁入见【夐孝寛之兄也志尚夷简魏周之际十征不屈太祖重之不夺其志周王礼敬尤厚号曰逍遥公晋公防延之至第访以政事夐仰视叹曰酣酒嗜音峻宇雕墙有一于此未或不亡防不恱骠骑大将军开府仪同三司冦儁少有学行家人尝卖物多得绢五匹儁知之曰得财失行吾所不取访主还之敦睦宗族与同丰约教训子孙必先礼义自大统中称老疾不朝谒王欲见之儁不得已入见王引与同席问以旧事以御舆送之】集览【夐休正反顔师古曰又与素以为绚兮同音】
　　书法【孟尝君书齐号而已此书周王何予周王也处士赐号韦夐一人而已矣终纲目臣子书赐号九详周显王四十八年惟韦夐郭子仪无讥焉】
　　陈侯安都败梁师于左里集览【左里城名注见晋安帝义熙六年】○陈主霸先殂兄子临川王蒨立
