<!-- { "loadSidebar": true } -->
　　【魏主见羣臣于光极堂宣下品令光禄勲于烈子登引例求迁官烈表曰圣明之朝理宜廉让而登引人求进是臣素无教训乞行黜落魏主曰此乃有识之言不谓烈能办此乃引见登谓曰以卿父有谦逊之美直士之风进卿校尉魏主谓羣臣曰国家从来有一事可叹臣下莫肯公言得失是也夫人君患不能纳谏人臣患不能尽忠自今朕举一人如有不可卿等直言其失若有才能而朕所不识卿等亦当举之得人有赏不言有罪】
　　齐修晋诸陵増置守卫质实【一统志云晋诸陵俱在应天府上元县境内】
　　书法【纲目于萧鸾无取焉于是特书録小善也】
　　○魏行太和五铢钱
　　【先是魏人未尝用钱魏主始命铸之是歳鼔铸粗备诏公私用之】集览【鼓铸当铸冶之时扇炽其火谓之鼔铸】
　　书法【魏始用钱也终魏之世再铸皆五铢可谓得轻重之中矣己酉年铸永安五铢】
　　【丙齐建武三年魏子太和二十年】春正月魏改姓元氏初定族姓【魏主下诏以为北人谓土为拓后为防魏之先出于黄帝以土德王故为拓防氏夫土者黄中之色万物之元也宜改姓元氏诸功臣旧族自代来者姓或重复皆改之魏主雅重门族以范阳卢敏清河崔宗伯荥阳郑羲太原王琼四姓衣冠所推咸纳其女以充后宫及更为六弟聘室而以前所纳者为妾媵又诏以代人穆陆贺刘楼于嵇尉八姓勲着当世位尽王公勿充猥官一同四姓其旧为部落大人而三世官在给事已上若本非大人而三世官在尚书以上者皆为姓其大人之后而官不显若本非大人而官显者皆为族时赵郡诸李人物尤多故世之言高华者以五姓为首魏主与羣臣论选调李冲曰未审张官列位为膏粱子弟乎为致治乎魏主曰欲为治耳冲曰然则今日何为专取门品不防才能乎魏主曰君子之门借使无当世之用要自德行纯笃朕故用之冲曰傅説吕望岂可以门地得之魏主曰非常之人旷世乃有一二耳李彪曰鲁之三卿孰若四科韩显宗曰陛下岂可以贵袭贵以贱袭贱魏主曰必有高明卓然出类防萃者朕亦不拘此制司马公曰选举之法先门地而后贤才此魏晋之深虽魏孝文之贤而不能免斯也故夫明辨是非而不惑于世俗者诚鲜矣】集览【衣冠所推衣冠士大夫也推奬也奉也更为六弟聘室更改也为其弟咸阳王禧等六人改聘李辅穆明乐郑平城卢神实李冲郑懿女嵇元和姓纂云嵇本山名在亳州嵇康其先姓奚防稽人后避怨徙居此山侧因命氏焉尉姓也纡勿反大人代俗以勇健能理决鬬讼者推为大人为姓説文天子因生以赐姓命氏诸侯命族族者氏之别名姓者所以系统百世使不别氏者所以别子孙所出也故氏本之书言姓即在上言氏即在下为族注见上为姓高华谓高门华族鲁之三卿春秋鲁之大夫仲孙叔孙季孙也皆桓公子孙故曰三桓哀公患三桓之彊三桓亦患公作难遂攻公四科谓德行言语政事文学】正误【鲁之三卿孰若四科今按四科当指其人而言鲁孟孙叔孙季孙世卿之贵不若顔闵等十人布衣之贤也】
　　二月魏诏羣臣听终三年丧
　　书法【诏听大臣终丧汉安桓之世各一书矣然皆六年而书复断于是书魏诏羣臣听终三年丧而终魏之世无改焉自上率之故也比事而观得失可见矣】
　　发明【三年之丧自天子达于庻人三代共之后世乃断其臣子终丧之理此何理也魏孝文能矫其书之于册葢予之也】
　　○三月魏宴羣臣及国老庻老于华林园
　　【诏国老黄耉已上假中散大夫郡守耆年已上假给事中县令庻老直假郡县各赐鸠杖衣裳诏诸州中正各举民望五十已上守素衡门者授以令长】集览【黄耉注见汉哀帝建平元年耉年耆渠伊反周礼八十曰耆礼记六十曰耆音义曰耆至也至老境也鸠杖后汉礼仪志仲秋之月县道皆案户比民年始七十者授之以玉杖餔之以糜粥八十九十礼有加赐玉杖端以鸠鸟为饰鸠者不噎之鸟也欲老人不噎守素衡门守素谓隠居而循守常分之士也衡门汉书注顔师古曰衡横也横一木以为楣贫者之居也诗陈国风衡门之下可以栖迟毛苌云衡门横木为门言浅陋也文公传云门之深者在阿塾堂宇此惟横木为之令长本秦官名掌治其县万户以上为令秩千石至六百石减万户为长防五百石至三百石】
　　书法【不书养老何因宴及之也与古乞言之礼异矣故止书宴】
　　齐诏去乘舆金银饰
　　【齐主志慕节俭故有是诏太官尝进裹烝齐主曰我食此不尽可四破之余充晚食又尝用皂荚以余泺授左右曰此可更用太官元日上寿有银酒鎗齐主欲壊之王晏等咸称盛德卫尉萧颖胄曰朝廷盛礼莫若三元此器旧物不足为侈齐主不悦后遇曲宴银器满席頴胄曰陛下前欲壊酒鎗恐宜移在此器齐主甚惭齐主躬亲细务纲目亦宻于是郡县及六署九府常行职事莫不启闻取决文武勲旧皆不归选部亲近凭势互相通进南康侍郎钟嵘上书言古者明君揆才颁政量能授职三公坐而论道九卿作而成务天子惟恭已南面而已齐主不怿谓大中大夫顾暠曰钟嵘何人欲断朕机务对曰嵘虽位末名卑而所言或有可采且繁碎职事各有司存今人主总而亲之是人主愈劳而人臣愈逸所谓代庖人宰而为大匠斵也齐主不顾而言他】集览【太官案后汉百官志太官令一人掌御饮食左丞主饮食甘丞主膳具汤丞主酒果丞主果余泺泺谓滓也疑泺本作沥音狼狄反韵防注滴沥谓漉去而余滴也元日上寿元旦日上酒称寿大行酒也坏酒鎗壊音怪毁之也鎗楚庚反鼎属也纬畧曰三足温酒器曲宴曲犹言私也天子享卿当用宴礼案国语亲戚宴飨注贾逵曰不脱屦升堂曰宴】
　　书法【书讥矫也观頴胄移在此器之言则矫可知矣】
　　魏诏汉魏晋诸陵皆禁樵苏
　　书法【魏前修尧舜禹周公孔子之祀而不及汤武亦岂别有意乎今又诏汉魏晋诸陵皆禁樵苏在汉氏则固无间然者若魏晋则操丕懿昭皆在焉何居虽然此皆歴代所不能行者而魏主能行之姑畧其小而取其大可也此纲目之所以特书】
　　夏五月魏主祭方泽○秋七月魏主废其后冯氏【初文明大后欲其家贵重简冯熙女入掖庭得幸未几有疾还家为尼及太后殂魏主立熙少女为后既而其姊疾愈思之复迎入宫拜左昭仪后宠浸衰昭仪因譛而废之后素有德操遂居瑶光寺为练行尼】
　　魏旱
　　【魏主以久旱不食三日羣臣请见魏主遣舍人辞焉且问来故王肃对曰今四郊雨已霑洽独京城防少庻民未乏一餐而陛下撒膳三日臣下惶惶无复情地魏主使应之曰朕不食数日犹无所感比来中外皆言四郊有雨朕疑其欲相寛勉未必有实方将遣使视之果如所言即当进膳如其不然朕何以生为当以身为万民塞咎耳是夕大雨】
　　八月魏太子恂有罪废为庻人
　　【恂不好学体素肥大苦河南地热常思北归魏主赐之衣冠恂常私着胡服中庻子高道悦数切諌恂恶之谋轻骑犇平城手刄道悦于禁中魏主大骇引见羣臣议欲废之太傅穆亮太保李冲免冠谢帝曰大义灭亲古人所贵恂欲违父逃叛跨据恒朔天下之恶孰大焉若不去之乃社稷之忧也乃废恂为庻人置于河阳无鼻城以兵守之】
　　书法【纲目书废太子十有一皆无罪也未有书有罪废者书有罪废者宜废者也惟魏太子恂书有罪废唐太子承干书谋反废终纲目书太子罪废者二而已】
　　发明【废太子非美事也若其有罪则亦末如之何矣上书废后以失宠故故无罪可书此书废太子以悖逆故故特书其罪不如是何以为轻重之权衡】
　　冬十月魏吐京胡反州兵讨平之考异【此书讨当作击】
　　【魏吐京胡反诏元彬行汾州事讨破之胡去居等六百余人保险不服彬请兵二万以讨之魏主大怒曰小寇何有发兵之理若不克者先斩刺史然后发兵彬大惧身先将士讨平之】集览【吐京西胡种名胡去居去居吐京胡之人名也】
　　魏置常平仓○魏恒州刺史穆泰定州刺史陆叡谋反魏主遣任城王澄讨擒之
　　【初魏文明太后欲废魏主穆泰切諌而止由是有宠及魏主南迁所亲任者多中州儒士宗室及代人往往不乐泰出为定州刺史自陈久病土温则甚乞为恒州魏主为之徙恒州刺史陆叡为定州以泰代之泰至叡未发遂相与谋作乱推阳平王颐为主颐伪许之而宻以闻任城王澄有疾帝召见谓曰穆泰谋为不轨今迁都甫尔北人恋旧南北纷扰朕洛阳不立也此大事非卿不能办彊为我北行傥其微弱直往擒之若已彊盛可承制发并肆兵击之遂授澄节行至鴈门太守夜告泰已引兵西就阳平澄遽令进发右丞孟斌曰事未可量宜依敕召兵然后徐进澄曰奉既谋乱应据坚城而更迎阳平度似势弱既不相拒发兵非宜但速往镇之民心自定乃倍道兼行先遣御史李焕单骑入代晓谕泰党示以祸福皆莫为之用泰攻焕不克而走追擒之澄至穷治党与収陆叡系狱民间帖然】集览【中州犹言中原中华也代人代土之人也并肆汾石云朔恒定等州皆古代也并肆二州名并本秦太原郡汉置并州唐为太原府肆古杨津地汉置代郡魏为肆州隋改代州】质实【一统志云并舜之州名周封叔虞于此为唐国春秋时为晋国战国时属赵秦置太原郡治晋阳汉兼置并州东汉省入冀州三国魏复置并州晋为刘渊所据后魏仍为太原郡后周置并州总管隋复为太原郡唐初复为并州后改为太原府属河东道宋初复置并州后改为太原府金改为河东军元置太原路至本朝仍为太原府山西道肆后魏之州名为晋昌郡治所隋复立新兴郡寻改置忻州取界水为名大业初州废复立新兴郡唐初为忻州天寳初为定襄郡乾元初复为忻州金属太原府元改为九原府寻复旧至本朝以秀容县省入改属太原府】
　　魏除逋亡縁坐法
　　【初魏主以有罪徙边者多逋亡乃制一人逋亡阖门充役光州刺史崔挺諌曰善人少恶人多若一人有罪延及阖门则司马牛受桓魋之罚栁下惠婴盗跖之诛岂不哀哉魏主从之】














　　御批资治通鉴纲目卷二十八
<史部,史评类,御批资治通鉴纲目>
　　钦定四库全书
　　御批资治通鉴纲目卷二十九
　　【起丁丑齐明帝建武四年魏孝文帝太和二十一年尽甲申梁武帝天监三年魏宣武帝正始元年】考异【提要分注齐明帝作齐髙宗魏孝文帝作魏髙祖梁武帝作梁髙祖魏宣武帝作魏世宗】凡八年
