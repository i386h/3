<!-- { "loadSidebar": true } -->
　　【尚书陈忠以诏书既开諌争虑言事者必多激切致不能容乃上疏豫广帝意曰臣闻仁君广山薮之度纳切直之谋忠臣尽蹇谔之节不畏逆耳之害今明诏引咎克躬谘访羣吏言者见杜根成翊世等新防表録显列二台必承风响应争为切直嘉谋异防宜輙纳用如其管穴妄有讥刺虽苦口逆耳不得事实且优游寛容以示圣朝无讳之美从之】集览【蹇谔之节离骚经余固知蹇蹇之为患兮文公集注蹇与謇通直词进諌己所难言而君亦难听故其言之出有不易者如謇吃然也辩证曰謇难于言也蹇难于行也又续离骚惜誓篇或直言之谔谔文公集注谔谔直言貎语曰千人之诺诺不如一士之谔谔周武谔谔以昌殷纣诺诺以亡谔与鄂通战国周舍对赵简子曰愿为鄂鄂之臣管穴犹东方朔所谓以管窥天之意此云如其管穴谓言事者所见不逺大而所言或妄诞也】
　　书法【诏举有道终纲目一书而已】
　　以薛包为侍中不拜
　　【初汝南薛包少有至行父娶后妻而憎包分出之包日夜号泣不忍去至被敺扑不得已庐于外旦入洒扫父怒又逐之乃庐于里门昏晨不废积嵗余父母慙而还之及父母亡弟子求分财异居包不能止乃中分其财奴婢引其老者曰与我共事久若不能使也田庐取其荒顿者曰吾少时所治意所恋也噐物取朽败者曰我素所服食身口所安也弟子数破其产輙复赈给帝闻其名令公车特徴至拜侍中包以死自乞有诏赐告归加礼如毛义】集览【昏晨不废朝暮犹尽定省之礼定省之礼注见唐宗天寳十五载荒顿荒芜也谓无利之田顿如字读谓顿壊之屋赐告归注见武帝建元六年】
　　书法【书予之也书不拜始此纲目书不拜三是年薛包唐穆宗长庆四年刘栖楚晋丙申年周书不受十有九详永初元年】
　　徙封邓隲为罗侯遣就国隲自杀贬平原王翼为都乡侯
　　【帝少号聪明故邓太后立之及长多不德稍不可太后意太后徴济北河间王子诣京师以河间王子翼为平原懐王胜后留京师帝乳母王圣虑有废置常与中黄门李闰江京伺左右共毁短太后帝毎忿惧及太后崩宫人有诬告太后兄弟悝阊谋立平原王帝怒令冇司奏悝等大逆无道遂废其子西平侯广宗等为庶人隲以不与谋徙封罗侯遣就国宗族免官归故郡没入赀产广宗等皆自杀隲不食而死徴邓康为太仆贬平原王翼为都乡侯遣归河间翼谢絶賔客闭门自守由是得免】集览【悝□三人名也悝音魁】质实【西平县名注见献帝建安十三年一统志云罗秦之县名本春秋时罗子国汉晋因之皆属长沙郡隋属玉州后属罗州唐省之故城在长沙府湘隂县东六十里都乡县名注见章帝章和二年】
　　书法【于是隲徙封就国不食而死则曷为以自杀书据亚夫龚胜陈龟皆书不食甚遣之者也隲为贤臣贬迫至此纲目之所深惜也故西平侯广宗等自杀不书诏许邓隲还葬则书】发明【安帝少号聪明长多不德邓后稍不可意亦为天下虑尔由今观之帝自亲政之后治道施设大畧亦可覩矣帝既不能自反乃追怒邓氏谴责窜戮至于没入赀产而怒犹未息必欲尽置死地而后已故隲之自杀书徙封书遣就国以见迫逐之意帝亦可谓少恩者然自隲而下死者甚众纲目皆削而不书何哉太后制朝众情忿郁邓氏茍有人焉自当深明大义力陈归政如其言不见听则翩然远引屏迹山林犹或可以自免既不能然乃贪于爵位迟囬不去一旦太后弃朝复何恃耶不书于册盖畧之也畧之者贱之也其防微矣】
　　诏许邓隲还葬
　　【初邓后之立也三公欲共奏追封后父训司空陈宠以无故事不从故宠子忠不得志于邓氏数上疏防成其恶大司农朱宠痛隲无罪乃肉袒舆榇上疏曰和熹皇后圣善之德为汉文母兄弟忠孝同心忧国功成身退让国逊位歴世外戚无以为比而利口倾险反乱国家遂令隲等罹此酷滥逆天惑人率土丧气宜收还冡次宠树遗孤奉承血祀以谢亡灵因自致廷尉忠劾宠免官众庶多为隲称枉者帝意颇悟乃还葬隲等诸从昆弟皆得归京师】
　　书法【书许还葬何予存厚也终纲目书许还葬二邓隲郭崇韬】
　　以耿寳监羽林车骑封宋杨四子及宦者江京李闰皆为列侯考异【按凡例外戚当书其属据建宁二年书以董贵人兄子重为五官中郎将地节四年书赐外祖母号为博平君则此当书耿贵人兄寳孝德皇外祖宋杨】
　　【帝以耿贵人兄寳监羽林车骑宋氏封侯为乡校侍中者十余人阎后兄弟显景耀并典禁兵江京李闰皆封列侯与中常侍樊丰刘安陈逹及王圣圣女伯荣扇动内外竞为侈虐出入宫掖传通奸赂司徒杨震上疏曰臣闻政以得贤为本治以去秽为务方今九徳未事嬖幸充庭王圣贱微得奉圣躬虽有推燥居湿之勤前后赏惠过报劳苦而外交属托损辱清朝宜速出阿母令居外舍断絶伯荣莫使往来帝以疏示圣等皆忿恚而伯荣通故朝阳侯刘防从兄瓌瓌遂为侍中得袭防爵震上疏曰经制父死子继兄亡弟及以防簒也故朝阳侯刘防同产弟威今犹见在而以其再从兄瓌袭爵为侯且天子专封封有功诸侯专爵爵有德瓌无他功行但以配阿母女既位侍中又至封侯不稽旧制不合经义陛下宜鉴既往顺帝之则尚书翟酺上疏曰昔窦邓之宠倾动四方兼官重绂盈金积货及其破壊头颡堕地愿为豚岂可得哉夫致贵无渐失必暴受爵非道殃必疾今外戚宠幸未有等比禄去公室政移私门覆车重寻宁无摧折昔文帝躬行节俭有讥之者帝曰朕为天下守财耳岂得妄用之哉今敛天下之财积无功之家帑藏单尽民物雕伤卒有不虞危乱可待愿陛下勉求忠贞诛逺佞謟割情欲罢宴私心存亡国所以失之鉴观兴王所以得之庶灾害可息丰年可招矣书奏皆不省】集览【九德未事言有德者未见其所行之事也书臯陶曰亦行有九德亦言其人有德乃言曰载采采蔡氏传曰亦总也载行采事也总言其人有德必言其所行某事某事为可信验于以择人而官之阿母阿倚之母谓乳母王圣翟酺翟姓有两音汉书翟方进注翟音狄唐书翟璋注翟音泽有此异耳酺名也音蒲窦邓之宠窦宪邓隲皆以外戚得宠幸愿为孤豚岂可得哉史记荘子传楚威王闻荘周贤使使厚币迎之许以为相周笑谓使者曰千金重利卿相尊位也子独不见郊祭之牺牛乎飬食之数嵗衣以文绣以入太庙当是时虽欲为孤豚岂可得乎子亟去无汚我注谓牺牛临宰时愿为孤小之豚亦不可得也覆车重寻重去声犹言再蹈覆辙】正误【九德未事今按此言不任用九德之人行事也】质实【一綂志云朝阳汉之县名属南阳郡三国魏废之故城在南阳府南阳县朝水之阳今为朝阳村俗呼刁城翟酺广汉雒人】发明【事必有待贬斥而恶始见者亦有不待贬斥而恶自见者自邓后即世至是仅四阅月而安帝初政所行乃尔观纲目所书封宋杨四子及宦者之事则其不德之实晓然可知此正所谓不待贬黜而恶自见者帝之所为若此而犹欲追怒邓氏不亦缪乎】
　　秋八月烧当羌麻奴入宼马贤追击破之○以刘恺为太尉
　　【居延都尉范邠犯赃罪吏议欲増锢二世刘恺以为春秋之义善善及子孙恶恶止其身所以进人于善也今以轻从重惧及善人非先王祥刑之意也诏从之】集览【増锢二世増加禁锢其子孙不得叙用善善及子孙恶恶止其身公羊传昭二十年君子之善善也长恶恶也短恶恶止其身善善及子孙注不迁怒也上善去声恶恶并如字一读上恶作乌路反】质实【居延县名注见武帝元狩二年刘恺居巢侯般之子宣帝耳孙也】
　　鲜卑宼居庸关杀云中太守质实【居庸关注见唐武宗防昌元年云中郡名注见秦王政三年】○帝幸卫尉冯石府留饮十日
　　【石能取悦当世故为帝所宠】
　　书法【特笔也直书其事而贬义自见矣故书留饮十日所以志安帝之防书旬日而还所以志后主之荒建兴十四年终纲目书君幸诸臣之家五幸其府二是年晋成帝咸康元年隋帝大业三年唐太宗贞观十四年二十年辛未年梁主晃甲申年唐主存朂其书饮宴者二是年隋帝大业三年未有留连如此者矣而微行梁府舍不与焉桓帝永嘉元年】
　　发明【诸侯非问疾吊丧而入诸臣之家是谓君臣为谑乌有身为万乘之主而乃临幸佞臣之居留饮至于十日者哉大书于册甚其恶也】
　　雨水○冬十一月地震○复断大臣行三年丧
　　【尚书令祋讽等奏孝文定约礼之制光武絶告宁之典贻则当世诚不可改宜复断大臣行三年丧陈忠上疏曰高祖创制大臣有宁告之科建武之初政趣简易礼义之方实为雕损孟子有言老吾老以及人之老防吾防以及人之防天下可运于掌臣愿陛下登高北望以甘陵之思揆度臣子之心则海内咸得其所时宦官不便之竟寝忠奏袁宏曰古之帝王所以笃化美俗率民为善因其自然而不夺其情民犹有不及者而况毁礼止哀灭其天性乎】集览【祋讽姓名也祋丁外反史炤音丁活反约礼之制注见文帝后七年遗诏短丧告宁之典李斐曰休谒之名吉曰告凶曰宁孟康曰古者名吏休假曰告顔师古曰告者请谒之言谓请休耳汉诸书云谢病谢亦告也宁谓处家持丧服也甘陵之思谓嫡母耿姬甘陵大贵人】正误【甘陵之思今按安帝追尊其父清河孝王曰孝德皇皇妣左氏曰孝德后乃所生母也又尊陵曰甘陵寻尊嫡母耿姬为甘陵大贵人集览于甘陵之思不及其父母而独举耿姬何也】质实【甘陵县名注见本年前】
　　书法【祋讽请也前书初听行三年丧至是才歴六年耳虽以陈忠之切諌不能夺宦官之所不欲人心之不肖甚哉书惜之也终纲目书复断行丧二是年桓帝延熹二年书听终不书复断者其惟魏孝文乎丙子年】
　　发明【元初三年书初听大臣行三年丧至是才六载尔而又禁之何哉小人狃于弊俗礼典废壊莫此为甚他时既复又断纷纷不已迭书于册皆讥之也】
　　十二月高句骊王宫围莬州郡讨破之宫死考异【此亦不当书讨与讨西羌同】
　　【高句骊王宫死莬太守姚光上言欲因其丧发兵击之陈忠曰宫前桀黠光不能讨死而击之非义也宜遣使吊问因责让前罪赦不加诛取其后善帝从之】质实【莬郡名注见武帝元封二年】
　　【壬戌】延光元年夏四月雨雹
　　【大者如斗】
　　辽东都尉厐奋承伪诏斩莬太守姚光徴抵罪【莬太守姚光幽州刺史冯焕数紏发奸恶怨者诈作玺书谴责焕光赐以欧刀又下厐奋使速行刑奋即斩光收焕焕欲自杀其子绲疑诏文有异止之焕乃上书自讼徴奋抵罪】集览【欧刀顔师古曰刑人之刀也或音一口反】
　　发明【为伪诏者奸恶盗贼也然郡太守非有大故乌可遽行杀戮纲目详而书之所以见厐奋不审之罪虽然清明盛世则无是事此又纲目言外之意】
　　秋七月地震○高句骊王遂成降
　　【是后东垂少事】
　　防人羌与上郡胡反边兵击破之质实【上郡注见秦王政三年】九月地震○冬鲜卑宼边
　　【鲜卑既累杀郡守胆意转盛控数万骑宼鴈门定襄太原】
