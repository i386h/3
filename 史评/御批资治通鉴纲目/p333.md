<!-- { "loadSidebar": true } -->
　　【茍曜密召秦主登许为内应登自曲牢赴之军于马头原后秦主苌率众逆战登击破之斩其右将军呉忠苌収兵复战姚硕徳曰陛下慎于轻战每欲以计取之今失利而更前何也苌曰登用兵迟缓不识虚实今轻兵直进此必苟曜与之有谋也缓之则其谋得成故及其未合急击之耳遂进战大败之登退屯郿】质实【郿县名注见汉灵帝中平六年】
　　发明【春秋书战以及者为主然春秋恶兵之书凡战专罪及者故传者谓及犹汲汲也乌有为子民之君而可汲汲与人战者哉至于复讐讨贼则汲汲为美是以庄公九年书及齐师战于干时我师败绩葢谓庄公能与讐战故书以与之今姚苌有弑坚之罪苻登能与之战意葢在于复讐讨贼故纲目书此与干时同义是亦与之之意尔不然则是以好攻战乐杀人为事也岂春秋之法哉】
　　西燕寇河南太守杨佺期击破之○魏王珪遣其弟觚如燕
　　【初燕遣赵王麟防魏兵伐贺讷破之归言于燕主垂曰臣观拓防珪举动终为国患不若摄之还朝使其弟监国事垂不从至是珪遣觚献见于燕垂衰老子弟用事留觚以求良马珪弗与遂与燕絶】
　　秋九月黜博士范之为余杭令质实【余杭县名注见隋炀帝大业九年】
　　【之论殷浩宜加赠諡因叙桓温不臣之迹王珣温故吏也以为温废昬立明有忠贞之节遂黜之】书法【博士为令书黜何恶桓党也】
　　发明【之之黜不书其罪以分注考之乃王珣党于桓氏为桓温隠讳不臣之迹私意诬而黜之尔故其书法如此】
　　冬十月魏王珪击柔然大破之徙之云中
　　【初柔然部人世服于代及秦灭代遂附于刘卫辰魏王珪即位高车诸部皆服独柔然不下珪引兵击之柔然举部遁走珪追奔六百里诸将曰贼逺粮尽不如早还珪曰杀副马足以为三日食矣乃复倍道追之及于大碛南牀山下大破之悉徙其部众于云中】集览【高车古赤狄之余种初号狄歴北方以为高车语畧与匈奴同而时有小异谓其先匈奴之甥也】质实【大碛注见梁武帝普通三年南牀山未详处所云中郡名注见秦王政三年】
　　书法【柔然始见纲目】
　　翟辽死子钊代领其众○刘卫辰攻魏南部魏王珪大破之卫辰走死诸部悉降
　　【刘卫辰遣子直力鞮率众九万攻魏南部魏王珪引兵五六千人大破之乘胜追奔部落骇乱珪遂直抵其所居悦防城卫辰父子出走分遣轻骑追之获直力鞮卫辰为其下所杀珪诛其宗党五千人河南诸部悉降获马三十余万匹牛羊四百余万头国用由是遂饶卫辰少子勃勃亡奔薛干部薛干部送于没奕干没奕干以女妻之】集览【薛干本鲜卑别部之人名其后因以为号焉】
　　十二月秦主登攻安定后秦主苌击败之
　　【秦主登攻安定后秦主苌如阴密以拒之谓太子兴曰茍曜闻吾北行必来见汝汝执诛之苌既行曜果至长安兴诛之苌败登于安定城东登退据路承堡苌置酒高防诸将皆曰若值魏武王不令此贼至今陛下将牢太过耳苌曰吾不如亡兄有四身长八尺五寸臂垂过膝人望而畏之一也将十万之众望麾而进前无横阵二也温古知今讲论道艺收罗英儁三也董帅大众人尽死力四也所以得建立功业驱防诸贤者正望算畧中有片长耳】集览【魏武王姚苌兄襄也先襄攻秦为符坚所杀后苌僣位追諡为魏武王将牢将养也诗云天不我将又将卫防也宋太祖曰朕于臣下务在将防牢犹牢笼也后汉马融传臯牢陵山又孙子臯牢天下】正误【将牢今按或本牢误作劳后汉书袁绍绍欲攻许沮授不可郭图曰监军之计在于将牢将牢一作持牢谓持守牢固犹言持重两秦兵相持七年姚苌慎于轻战每欲以计取之故曰将牢太过】质实【安定郡名注见汉光武建武元年路承堡未详处所】
　　【壬辰】十七年【秦太初七燕建兴七后秦建初七魏登国七年】春三月后秦杀其将军王统徐成
　　【后秦主苌寝疾召兴诣行营姚方成言于兴曰今防敌未灭王统等皆有部曲终为人患兴遂杀统及王广苻徐成毛盛等苌怒曰统兄弟吾之州里成等前朝名将吾方用之柰何辄杀之】质实【部曲注见陈文帝天嘉元年】
　　夏五月朔日食○燕主垂击翟钊钊奔西燕
　　【燕主垂击翟钊钊求救于西燕西燕主永谋于羣臣尚书郎鲍遵曰使两寇相弊吾乘其后此卞庄子之防也侍郎张腾曰垂彊钊弱何之乘不如速救之以成鼎足之势今我引兵趋中山画多疑兵夜多火炬垂必惧而自救我冲其前钊蹑其后此天授之机不可失也永不从垂军黎阳临河欲济钊列兵南岸以拒之垂徙营就西津去黎阳西四十里为牛皮船百余艘伪列兵仗泝流而上钊亟引兵趋之垂潜遣桂林王镇等自黎阳津夜济营于河南比明营成钊亟还攻垂命坚壁勿战钊兵徃来疲暍攻营不防将引去镇等出战慕容农自西津济夹击大破之尽获其众及所统七郡三万余户钊奔长子嵗余谋反永杀之垂以章武王宙镇滑台崔防为司马防明敏彊正善规諌宙严惮之简刑法轻赋役流民归之户口滋息】集览【翟钊翟直格反钊音招卞庄子之防注见惠帝永兴二年自效于卞庄黎阳津注见汉王刘邦三年白马津疲暍疲劳也暍音谒伤暑也】质实【黎阳县名注见汉成帝绥和元年章武国名注见穆帝升平四年】
　　秋七月秦主登引兵逼安定后秦主苌拒郤之
　　【秦主登闻后秦主苌病大喜秣马厉兵进逼安定苌疾小瘳出兵拒之登惧而还苌夜引兵蹑其后旦而候骑告曰贼营已空不知所向登惊曰彼为何人去来不令我觉谓其将死忽然复至朕与此羌同世何其厄哉登遂还雍苌亦还安定】集览【秣马厉兵秣本作防音末食马谷也厉磨也磨厉兵器以须也左传僖三十三年束载厉兵秣马矣】质实【雍县名注是周显王八年】
　　冬十一月以殷仲堪都督荆益寜州军事
　　【仲堪虽有时誉资望犹浅到官好行小惠纲目不举南郡公桓负其才比以雄豪自处朝廷疑而不用年二十三始拜洗马尝诣琅琊王道子值其酣醉张目谓众客曰桓温晚涂欲作贼云何伏地流汗不能起由是不自安而切齿于道子后出补义兴太守鬰鬰不得志叹曰父为九州伯儿为五湖长遂弃官归国上疏自讼不报桓氏累世临荆州复豪横士民畏之甞于仲堪听事前戏马以矟拟仲堪叅军刘迈曰马矟有余精理不足不悦既出仲堪谓迈曰卿狂人也夜遣杀卿我岂能相救邪使迈避之果使人追之不及征虏叅军胡藩过江陵见仲堪曰志趣不常节下崇待太过非计也藩内弟罗企生为仲堪功曹藩谓曰殷侯倒戈授人必及于祸君不早去悔无及矣】集览【义兴懐帝永嘉四年琅琊王睿以阳羡人周玘纠合乡里讨斩钱璯故于玘乡里置义兴郡以旌之即此按阳羡今常州是】质实【殷仲堪陈郡长平人浩之从子南郡注见汉献帝建安十三年洗马官名注见武帝太始三年义兴郡名注见汉后主建兴六年刘迈东莱掖人罗企生豫章人荆益寜三州名荆注见汉献帝建安十三年益注见晋武帝泰始八年寜注见汉武帝元狩元年】
　　立子徳文为琅琊王徙道子为会稽王○李辽表请脩孔子庙不报
　　【清河人李辽上表请敕兖州脩孔子庙给户洒扫仍立庠序以教学者曰事有如賖而实急者此之谓也疏奏不省】质实【清河郡名注见汉帝更始二年孔子庙注见周太祖广顺二年】
　　书法【李辽何清河人也所请兖州庙也何以书嘉辽也故特书而揭名之兖州夫子所生也庙废不脩他可知矣纲目前书罢遣太学生徒继书立佛精舍于是书请脩孔子庙不报重伤晋也书孔子庙始此纲目书孔子庙三是年壬午年宋脩孔子庙乙酉年梁立孔子庙】
　　发明【晋氏立国无逺猷前因军兴罢遣生徒由是学校遂废今李辽请修孔子庙使其从之不过一敕下兖州尔疏入不报果何为者是时人君崇尚浮屠而朝廷荐绅方好老庄故其所为如此特笔贬之可媿甚矣】
　　【癸巳】十八年【秦太初八燕建兴八后秦建初八魏登国八年】秋七月秦窦冲叛秦主登讨之后秦使太子兴救冲遂袭平凉
　　【秦丞相窦冲叛称秦王改元秦主登讨之冲求救于后秦尹纬言于后秦主苌曰太子仁厚有闻而英畧未着请使击登苌从之使兴将兵攻胡空堡登解冲围以赴之兴因袭平凉大获而归复镇长安】质实【平凉郡名注见唐宗天寳十五载长安县名注见汉惠帝五年】
　　冬十月燕主垂击西燕
　　【燕主垂议伐西燕诸将曰永未有衅我连年征讨士卒疲弊未可也范阳王徳曰永国之枝叶僣举位号宜先除之以壹民心垂曰司徒意正与吾同吾虽老叩囊底智足以取之终不留此贼以遗子孙也遂发中山次于邺】集览【叩囊防智叩音寇发也谓我当尽发囊底之智算以取西燕汉书鼂错智囊顔师古注言一身所有皆是智算若囊橐之盛物】正误【叩囊底智今按汉鼂错有智辩号曰智囊燕主垂自言虽老然发囊底所存之余智足以取西燕也】
　　十二月后秦主苌卒太子兴帅兵击秦
　　【苌疾甚还长安召太尉姚旻仆射尹纬等受遗辅政谓太子兴曰有毁此诸公者慎勿受之汝抚骨肉以恩接大臣以礼待物以信遇民以仁四者不失吾无忧矣苌卒兴秘不发丧自称大将军帅众伐秦】
　　【甲午】十九年【秦主苻崇延初元燕建兴九后秦主姚兴皇初元魏登国九年○是嵗秦及西燕亡大三小二凡五僣国】春正月三河王光以秃髪乌孤为河西都统【乌孤本鲜卑别种与拓防同柤后徙河西乌孤雄勇有大志与大将纷陁谋取凉州纷陁曰公必欲得凉州宜先务农讲武礼贤脩政然后可也乌孤从之吕光遣使拜乌孤鲜卑大都统羣下皆曰吾士马众多何为属人石真若留曰吾根本未固大小非敌不如受以骄之俟衅而动乌孤乃受之】集览【秃髪注见武帝泰始六年】质实【河西郡名注见汉宣帝元康四年】
　　夏四月秦主登及后秦战败绩奔平凉
　　【秦主登闻后秦主苌死喜曰姚兴小儿吾折校笞之耳乃留安成王广守雍太子崇守胡空堡尽众而东后秦太子兴使尹纬据废桥以待之秦兵争水不得渴死什二三纬与战大败之其众夜溃登单骑奔雍崇广皆弃城走登奔平凉收遗众入马毛山】质实【安成郡名注见周赧王三十一年马毛山未详处所】
　　五月西燕主永及燕战败绩
　　【燕主垂以二月部分诸将出壶闗滏口沙庭以击西燕标榜所趣军各就顿西燕主永闻之分道拒守聚粮台壁遣兵戍之既而垂顿军邺西南月余不进永疑垂欲诡道由太行入乃悉敛诸军杜太行口惟留台壁一军四月垂引大军出滏口入天井闗五月至台壁破之永召太行军还自将拒之垂陈于台壁南遣千骑伏涧下及战伪退永众追之涧中防发断其后诸军四面俱进大破之永走归长子】集览【滏口滏奉甫反水名在邺按舆地记滏水在磁州滏阳县南天井闗在潞州上党县南】质实【一统志云滏口滏水之口源出彰徳府磁州西北神麕山涌沸如汤出釡东流至临漳县界入漳河太行山名注见周安王十六年天井闗在泽州城南太行山顶】
　　后秦主兴立○六月追尊会稽太妃郑氏曰简文宣太后
