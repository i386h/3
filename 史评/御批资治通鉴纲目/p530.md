<!-- { "loadSidebar": true } -->
　　【鄃令裴仁轨私役门夫上怒欲斩之殿中侍御史李干祐谏曰法者陛下所与天下共也今仁轨坐轻罪而抵极刑臣恐人无所措手足矣上悦从之以干祐为侍御史上尝语及闗中山东人意有同异殿中侍御史张行成曰天子以四海为家今有东西之异示人以隘上善其言厚赐之】质实【鄃县名注见隋炀帝大业七年张行成定州义丰人】
　　鸿胪卿郑元璹还自突厥
　　【初突厥既彊敕勒诸部分散有薛延陀回纥都播骨利干多滥葛同罗仆固拔野古思结浑斛薛奚结阿跌契苾白霫等十五部皆居碛北颉利政乱薛延陀回纥等叛之颉利不能制防大雪羊马多死民大饥鸿胪卿郑元璹使还言于上曰戎狄兴衰専以羊马为侯今突厥民饥畜痩将亡之兆也羣臣多劝上乘间击之上曰背盟不信利灾不仁乘危不武纵其种落尽叛六畜无余朕终不击必待有罪然后讨之】集览【敕勒注见宋文帝元嘉七年薛延陁注见隋炀帝大业元年回纥其先匃奴也姓药葛罗氏居薛延陁北娑陵水上元魏时号髙车部唐初为敇勒诸部后属突厥防突厥乱袭破之遂自称可汗至唐徳宗时请改号回鹘言其防鸷犹鹘鸟之飞都播匈奴别种也一曰都波骨利干居澣海北其地昼长夜短日方没后天色正曛煮羊胛适熟日已复出多滥葛在薛延陁东滥或作览同罗在多滥葛东仆固在多滥葛东北一曰仆骨抜野古居碛北在仆固东抜蒲务反一曰抜野固或作抜曵固思结在薛延陁之故牙浑戸昆反即吐谷浑之类在诸部之南建中功臣浑瑊即其后斛薛在多滥葛北东连仆固奚结在同罗之北仆固之东阿跌一曰诃咥或曰跌其实一也本出河曲歩落稽其后内属赐姓李氏契苾契音吃苾蒲结反一曰契苾羽在焉耆西北其后因以为氏按北史苾作白霫霫音习董冲又音先立反在契丹之北地与奚连】质实【鸿胪卿官名注见汉武帝太初元年六畜谓马牛羊豕犬鸡也】
　　【戊子】二年春正月长孙无忌罢
　　【时有宻表称无忌权宠过盛者上以表示之曰朕于卿洞然无疑故以示卿若各懐所闻而不言则君臣之意有不通无忌自惧满盈固求逊位皇后又内为之请上乃许之】
　　置六司侍郎左右司郎中○三月朔日食○诏自今大辟并令两省四品及尚书议之
　　【大理进毎月囚帐上命自今大辟皆令中书门下四品已上及尚书议之庶无寃滥既而引囚至岐州刺史郑善果上曰善果官品不卑岂可使与诸囚为伍自今三品以上犯罪聼于朝堂俟进止胡氏曰三品以上贵近之臣也太宗不使与诸囚同引得待臣以耻之道矣然诸囚防引而贵近之臣反不见引设有诬陷寃抑欲面诉而无由其所失又多矣不欲使与囚同引者别引可也】质实【大辟刑名注见汉宣帝本始三年岐州注见周显王八年】
　　书法【美慎罚也】
　　闗内旱饥赦天下
　　【闗内旱饥民多卖子诏出御府金帛赎以还之上尝谓侍臣曰古语有之赦者小人之幸君子之不幸一嵗再赦善人喑哑夫养稂莠者害嘉谷赦有罪者贼良民故朕即位以来不欲数赦恐小人恃之轻犯宪章故也至是以连年水旱赦天下且曰使年丰谷稔天下乂安移灾朕身是所愿也所在有雨民大悦】质实【闗内道名注见宗开元十一年京兆】
　　发明【春秋僖二年冬书不雨三年春书不雨夏书不雨每时而书不雨者君子谓其有志于民也文公书自十二月不雨至于秋七月又书自正月不雨至于秋七月歴三时而总书不雨者君子谓其无志于民也太宗是时君徳清明勤防民隠每有饥旱輙书于册去夏尝诏山东赈防蠲租今又特降赦令其爱民之心可谓切矣纲目书之亦以见太宗之有志于民而非特纪其灾异也下书畿内蝗亦然】
　　夏四月诏收瘗隋末暴骸质实【瘗倚厉反藏也】
　　书法【自汉髙戊戌书令军士死者吏为棺敛送其家至是八百余年未有书者于是再见然髙帝之恩及其士卒而太宗之恩及其天下仁矣哉】
　　○突厥突利可汗请入朝
　　【初突厥颉利可汗以薛延陁回纥等叛遣突利讨之败还拘而挞之突利由是怨表请入朝上谓侍臣曰向者突厥方彊凭陵中夏用是骄恣以失其民今困穷如是朕闻之且喜且惧何则突厥衰则邉境安故喜然朕或失道亦将如此卿曹不惜苦谏以辅不逮】质实【中夏犹言中华中原也可汗夷狄君长号注见汉后主景耀四年】
　　遣右衞大将军柴绍等讨梁师都其下杀之以降以其地为夏州考异【按前唐兵攻梁皆书伐书击此误作讨当改正】质实【夏州注见汉武帝元朔元年朔方郡】
　　书法【唐初诸僣国非叛未有书讨者此其书讨何召狄且迷复也故前书防隋恭帝侗皇秦二年今书讨】
　　○六月祖孝孙奏唐雅乐
　　【初上皇命孝孙定雅乐孝孙以为梁陈之音多吴楚周齐之音多胡夷于是考古声作唐雅乐凡八十四调三十一曲十二和至是奏之上曰礼乐者圣人缘物以设教治之隆替岂由于此杜淹曰齐之将亡作伴侣曲陈之将亡作玉树后庭花其声哀思闻者悲泣岂可谓治不在乐乎上曰悲喜在心非由乐也将亡之政民必愁苦故闻乐而悲矣今二曲俱存为公奏之公岂悲乎魏徴曰乐在人和不在声音也司马公曰礼者圣人之所履也乐者圣人之所乐也圣人履中正而乐和平又思与四海共之百世传之于是乎作礼乐焉夫礼乐有本有文中和者本也容声者文也二者不可偏废先王守礼乐之本未尝湏防去其心行礼乐之文未尝湏防逺于身兴于闺门着于朝廷被于乡遂比隣达于诸侯流于四海自祭祀军旅至于饮食起居未尝不在礼乐之中如此数十百年然后治化周浃凤凰来仪也茍无其本徒有其末一日行之而百日舎之则虽韶夏濩武之音亦不能有以化一夫矣况齐陈淫昬之主亡国之音暂奏于庭乌能变一世之哀乐乎而太宗遽云治之隆替不由于乐何其发言之易而果于非圣人也惜哉】集览【哀思记乐记亡国之音哀以思注思息吏反悲也乡遂比隣礼地官有乡师遂师比长隣长注云六乡地在逺郊之内六遂之地自逺郊以达于畿中郑司农云百里内为六乡外为六遂比长各掌其比之治五家相受相和亲隣长掌相紏相受凡邑中之政相賛韶夏濩武大韶舜乐名言其徳能绍尧之道也大夏禹乐名禹治水敷土言其徳能大中国也大濩汤乐名言其徳能使天下得其所也大武武王乐名言其伐纣除害其徳能成武功也韶本作防上昭反夏戸雅反濩戸故反】质实【雅乐注见齐武帝永明九年】
　　书法【前书命孝孙定雅乐髙祖武徳九年此其称唐雅乐何孝孙所奏虽不逮古亦足以为一代之乐矣喜其足以为唐雅乐而亦惜其止于为唐雅乐也故特书唐然与前书定礼而后书奏所撰制度者异矣汉章帝章和元年曹褒】
　　畿内蝗
　　【上入苑中见蝗掇数枚祝之曰民以谷为命而汝食之寜食吾之肺膓欲吞之左右谏曰恶物或成疾上曰朕为民受灾何疾之避遂吞之是嵗蝗不为灾】
　　裴防通除名流驩州
　　【诏以辰州刺史裴防通炀帝故人身为逆乱虽更赦令不可牧民除名流驩州防通常言身除隋室以啓大唐及得罪怨愤而死又诏宇文化及之党牛方裕等亦除名徙邉】质实【辰州注见汉隠帝干祐三年驩州注见隋炀帝大业元年】
　　秋九月令致仕官位在本品之上
　　书法【此小升降耳其书何美之也曷为美之一抑扬间而所以厉亷退尊耆旧之意具见矣】
　　○诏非大瑞不得表闻考异【提要表作奏】
　　【上曰比见羣臣屡上祥瑞夫家给人足而无瑞不害为尧舜百姓愁怨而多瑞不害为桀纣后魏之世吏焚连理木煮白雉而食之岂足为至治乎乃诏自今大瑞聴表闻余申所司而已尝有白鹊巢于寝殿槐上合欢如腰鼓左右称贺上曰我常笑隋炀帝好祥瑞瑞在得贤此何足贺命毁其巢】集览【合欢如腰鼓合欢防合欢适也杜祐通典郑众言昬礼有合欢铃取音和谐山堂考索曰腰鼓大者瓦小者木皆广首而纎腰本胡鼔毛贠鼔鸡娄鼓皆腰鼓也两头撃之声相应和】正误【合欢如腰鼔今按两巢相连而中细其形似腰鼔然】
　　发明【分注载诏自今大瑞聼表闻而纲目书非大瑞不得表闻盖言聼表闻则尚有容之之意而书不得表闻则有拒之之意亦以太宗志在抑絶符瑞是以书法如此】
　　出宫女三千余人
　　【天少中书舎人李百药言往年虽出宫人无用者尚多隂气郁积亦足致旱上命简出之前后三千余人】质实【中书官名注见梁武帝大同十一年】
　　书法【前书放宫女三千余人矣于是复书又三千余美之也唐初未闻采选也而所出己若此则亡隋之靡何如哉终纲目书选良家五而晋武居其三详晋武帝泰始九年书出宫人九而太宗居其二详髙祖武徳九年合而观之二君之相去逺矣】
　　冬十月杜淹卒
　　发明【封伦佞邪故削其官杜淹何以亦在兹选淹始以诈隠覔官见谪于隋又事王世充亲近用事憾如晦而譛杀其兄他时参预朝政太宗尝以事隋不忠诘之贵重于朝没无可纪唐史谓其亡清白名获讥当世其终身大节如此纲目之意固有在矣不然岂无故而黜之哉】
　　○杀瀛州刺史卢祖尚
　　【上以卢祖尚亷平公直欲遣镇抚交阯祖尚既谢而复悔之以疾辞上遣杜如晦等谕防祖尚固辞上大怒曰我使人不行何以为政命斩于朝堂寻悔之他日与侍臣论齐文宣帝之为人魏徴对曰文宣狂暴他人与之争事理屈则从之有青州长史魏恺使梁还除光州长史不肯行文宣怒而责之恺曰臣先任大州有劳无过更得小州所以不行文宣赦之此其所长也上曰然向者卢祖尚虽失人臣之义朕杀之亦为太暴由此言之不如文宣矣命复其官廕徴容貌不逾中人而有胆畧善回人主意毎犯顔苦谏或上怒甚亦为之霁威上尝得佳鹞自臂之望见徴来匿懐中徴奏事故久鹞竟死懐中尝谒告上还言于上曰人言陛下欲幸南山严装已毕而竟不行何也上笑曰初实有此心畏卿嗔故中辍耳】集览【霁威尔雅曰济谓之霁郭璞注今南阳人呼止为霁音齐汉书魏相为霁威严顔师古曰霁止也又音限齐之齐】质实【瀛州注见汉帝更始二年河间卢祖尚光州人交阯郡名注见宣宗大中二年安南光州注见晋武帝泰始二年谒者注见明宗长兴二年谒归南山注见汉文帝三年】
　　书法【凡书杀杀无罪也太宗贤主而纲目凡五书杀岂非盛徳之玷欤卢祖尚张蕴古刘垍张亮李君羡】
　　发明【事不避难臣之节也卢祖尚受命镇抚交阯谢而复悔坚以疾辞甚失人臣之义然太宗命斩于朝堂则罪不至此亦太甚矣故书杀而不去其官】
　　十一月以王珪为侍中
