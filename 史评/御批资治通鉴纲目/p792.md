<!-- { "loadSidebar": true } -->
　　【李彜兴以折德扆亦为节度使耻之塞路不通周使世宗谋于宰相对曰夏州边镇朝廷毎加优借府州褊小得失不系重轻且宜抚谕彜兴庶全大体世宗曰德扆数年以来尽力以拒刘氏奈何一旦弃之且夏州惟产羊马贸易百货悉仰中国我若絶之彼何能为乃遣供奉官赍诏书责之彜兴惶恐谢罪】
　　周制举令录法
　　【初令翰林学士两省举令录除官之日仍署举者姓名若贪秽败官并当连坐胡氏曰保任天下之至难也夫中人以上不万一焉中人固不易得矣中人以下滔滔是也廹祸难处困穷临势利怵交党此改行易守之防也中人者一出一入焉忍与不忍敢与不敢相权于中未至于甚忍而不敢之心胜怵迫甚矣不忍而敢之心决此人情之大常物理之必至也诚知其人今不为是安知其他日渝与不渝也而况其下者乎故连坐之法似羙而实弊似羙故其初激昂实弊故其终废格若曰君姑严为之防耳则奸人窥之其弊益甚然则奈何曰人君惟典学明道识防真贤以为辅相则有成材之具得人之方如储木于山育鱼于渊惟君所取此非一日之力也立法保任茍给目前防之下者也】集览【保任句絶或以父任为官者或以兄任为官者谓之任子后汉杨秉传任人及子弟为官注任保也怵迫怵雪律反韵会引广韵注謏訹诱也謏先了反説文徐按贾谊鵩赋怵迫之徒当作此訹字汉书怵于邪説如淳曰见诱怵也怵音戍今俗犹云相謏怵又史记汉兴以来诸侯年表诸侯或怵邪臣为淫乱索隐曰怵音誓训习也案此説恐未当渝与不渝尔雅释言曰渝变也郭璞注渝变易也废格注见唐德宗贞元三年】正误【保任集览以父兄任为官者谓之任子今按此谓荐举人为官而保任其不为非也与任子法不同礼辟今按辟徴召也】
　　书法【举令録必书重近民也自齐书始用士人为县令陈丙戍年是后举堪为县令书唐贞观三年引见京畿县令书开元元年召县令试理人防书四年敕举县令书九年颁令长新戒书二十四年制举令录法书是年县令为理人之本纲目毎详书之】
　　周浚胡卢河城李晏口以张藏英为防边廵检使【契丹屡宼河北轻骑深入无藩篱之限郊野之民毎困杀掠言事者称深冀之间有胡卢河横亘数百里可浚之以限其奔突诏王彦超韩通将兵夫浚之筑城于李晏口留兵戍之世宗召张藏英问以备边之防藏英具陈地形要害请列置戍兵募边人骁勇者厚其廪给自请将之随宜讨击从之藏英到官数月募得千余人彦超等视役尝为契丹所围藏英引兵驰击大破之自是河南之民始得休息】集览【一綂志云胡卢河在真定府宁晋县东南源自顺德府流经任县至此汇为泽即大陆泽亦名广阿泽】
　　二月朔日食○周诏羣臣极言得失
　　【诏曰朕于卿大夫才不能尽知靣不能尽识若不采其言而观其行审其意而察其忠则何以见器识之浅深知任用之得失若言之不入罪实在予茍求之不言咎将谁执】
　　书法【前书诏百官上封事矣于是复书家教然也故书羙之纲目书诏极言三汉明帝永平八年唐太宗贞观十一年是年舎是无书者矣】
　　唐以严续同平章事○三月蜀以赵季札为雄武监军使
　　【周世宗常愤广明以来中国日蹙及髙平旣捷慨然有削平天下之志秦州民夷有献防请恢复旧疆蜀主闻之遣客省使赵季札按视边备季札素以文武才畧自任因以为雄武监军使】质实【一綂志云雄武军五代时王建据蜀所置治金州宋初改为昭化军属利州路元废军以州属兴元路而本朝因之改属汉中府】
　　夏四月周广大梁城
　　【世宗以大梁城中迫隘诏展外城先立标帜今冬农隙兴板筑东作动则罢之更俟次年以渐成之且令自今葬埋皆出所标七里之外其标内俟分画街衢仓塲营廨之外听民随便筑室民先侵街衢为舎皆直而广之又迁坟墓于标外曰怨谤之语朕自当之他日终为人利】
　　周以王朴为谏议大夫知开封府事
　　【世宗谓宰相曰朕毎思致治之方未得其要寝食不忘又吴蜀幽并皆阻声教未能混一宜命近臣着为君难为臣不易论及开边防各一篇朕将览焉比部郎中王朴献防曰中国之失吴蜀幽并皆由失道今必先观所以失之之原然后知所以取之之术其始失之也莫不以君暗臣邪兵骄民困奸党内炽武夫外横因小致大积微成著今欲取之莫若反其所为而已进贤退不肖以收其才恩隠诚信以结其心赏功罚罪以尽其力去奢节用以丰其财时使薄敛以阜其民俟羣才旣集政事旣治财用旣充士民旣附然后举而用之功无不成矣彼之人观我有必取之势则知其情状者愿为间谍知其山川者愿为乡导民心旣归天意必从矣凡攻取之道必先其易者唐与吾接境几二千里其势易扰也扰之当以无备之处为始备东则扰西备西则扰东彼必奔走而救之奔走之间可以知其虚实强弱然后避实击虚避强击弱未须大举且以轻兵扰之南人懦怯闻小有警必悉师以救之师数动则民疲而财竭不悉师则我可以乘虚取之如此江北诸州将悉为我有既得江北则用彼之民行我之法江南亦易取也得江南则岭南巴蜀可传檄而定南方旣定则燕地必望风内附若其不至移兵攻之席卷可平矣惟河东必死之宼不可以恩信诱必当以强兵制之然彼自高平之败力竭气沮必未能为边患宜且以为后图俟天下旣平然后伺间一举可擒也今士卒精练甲兵有备羣下畏法诸将効力期年之后可以出师宜自夏秋蓄积实边矣世宗欣然纳之时羣臣多守常偷安所封少可取者惟朴神峻气劲有谋能断世宗重之以为谏议大夫知开封府事】
　　书法【自五季以来唐河南汉周开封多以子弟尹之世宗始用贤者而朴以谏议大夫领焉曰知开封府事异其名也是故王徽以宰相书知京兆尹事唐僖宗中和四年王朴以大谏书知开封府事】
　　五月周遣凤翔节度使王景伐蜀
　　【世宗谋取秦凤求可将者王溥荐宣徽使向训诏训与景偕趣秦州】
　　周废无额寺院禁私度僧尼
　　【敕天下寺院非敕额者悉废之禁私度僧尼凡欲出家者必俟祖父母父母伯叔父之命禁僧俗舍身断手足炼指挂灯带钳之类幻惑流俗者令诸州毎嵗造僧帐有死亡归俗皆随时开落废寺院三万余所存者三千六百九十四见僧尼六万余人胡氏曰寺皆宜废不为有敕额而可存僧不可度不为有尊长之命而可度残身炼指之类固惑流俗比之无父无君则浅矣与其禁之无亦择其重者乎是时僧尼合六万余人归之南畆则力农也拘之尺籍则健卒也知百农未赡一兵而此六万人者凡仰食几农夫矣岂世宗未之思邪】集览【幻惑以幻化之术蛊惑人也鱼豢魏畧云黎轩多竒幻口中吐火自缚自解顔师古曰即今吞刀吐火植树种屠人截马之术犹列子周穆王篇有化人来入水火贯金石反山川移城邑是已】
　　书法【书善之也虽所废者无额所禁者私度未能大快人意而所去已十之九矣终纲目书禁私度僧尼二唐宣宗大中元年是年】
　　周防蜀黄牛寨赵季札遁归伏诛
　　【王景防黄牛等八寨季札惧不敢进先遣辎重及妓妾西归单骑驰入成都众以为奔败莫不震恐蜀主怒遂斩之】
　　六月周主亲录囚于内苑
　　【有汝州民马遇父及弟为吏所寃死屡经覆按不能自伸世宗临问始得其实人以为神由是诸长吏无不亲察狱讼】
　　书法【书嘉恤刑也终纲目书亲录囚六详汉安帝永初二年舎是无书者矣】
　　发明【英明之君其设施政事必有可观世宗嗣统至是才二载书简阅诸军罢诸道廵检使臣给漕运斗耗制举令录法诏极言得失及是亲录囚徒至明年又立二税限是皆良法羙意而世宗能行之虽欲不治奚可得哉此纲目所以比书而予之也】
　　蜀遣使如唐及北汉
　　【蜀主遣间使如北汉及唐欲与之俱出兵以制周二国皆许之】
　　南汉主杀其弟政
　　【于是髙祖诸子尽矣】
　　周以张羙权防检三司事
　　【初世宗在澶州羙掌州之金谷三司者世宗或私有所求羙曲为供副至是以羙治财精敏当时鲜及故以利权授之征伐四方用度不乏羙之力也然思其在澶州所为终不以公忠待之】
　　秋七月周以王景为西南招讨使向训为都监
　　【宰相以景等乆无功馈运不继固请罢之世宗命我太祖皇帝徃视之还言秦凤可取之状从之】
　　九月周始铸钱
　　【世宗以县官乆不铸钱而民间多销钱为器皿及佛像钱益少敕立监采铜铸钱唯法物军器及寺观钟磬钹铎之类听留外民间铜器佛像五十日内输官受直过期匿五斤以上罪死不及者论刑有差谓侍臣曰佛以善道化人茍志于善斯奉佛矣彼铜像岂所谓佛邪且吾闻佛志在利人虽头目犹舍以布施若朕身可以济民亦非所惜也司马公曰若周世宗可谓仁矣不爱其身而爱民若周世宗可谓明矣不以无益废有益】集览【立监立剏置也监去声铸钱之所曰钱监】
　　周王景败蜀师取秦阶成州
　　【蜀主遣李廷珪伊审征拒周兵廷珪遣李进据马岭寨又遣奇兵屯白涧又分兵出凤州之北絶周粮道闰月王景遣禆将张建雄将兵二千抵黄花又遣兵千人趣唐仓扼蜀归路蜀将王峦与建雄战败奔唐仓遇周兵又败马岭白涧兵皆溃廷珪等退保青泥岭雄武节度使韩继勲弃秦州奔还成都判官赵玭举城降斜谷援兵亦溃成阶二州皆降蜀人震恐世宗欲以玭为节度使范质固争乃以为郢州刺史百官入贺世宗举酒属王溥曰邉功之成卿择帅之力也世宗与将相食于万嵗殿因言两日大寒朕于宫中食珍膳深愧无功于民而坐享天禄旣不能躬耕而食惟当亲冐矢石为民除害差可自安耳蜀李廷珪伊审征请罪蜀主皆释之致书请和于周世宗怒其抗礼不荅蜀主愈恐聚兵粮于剑门白帝为守御之备募兵旣多用度不足始铸鐡钱铁器民甚苦之】集览【斜谷注见汉成帝元延三年褒斜铁器注见汉武帝天汉三年酒酤】质实【一统志云青泥岭在巩昌府城东四百八十里徽州界】
　　冬十一月周遣李谷督诸军伐唐
　　【唐主性和柔好文华而喜人顺已由是谀臣日进政事日乱旣克建州破湖南益骄有吞天下之志李守贞慕容彦超之叛皆为之出师又遣使通契丹及北汉约共图中国然契丹利其货徒以虚语相徃来实不为之用也先是毎冬淮水浅涸常发兵戍守谓之把浅寿州监军吴廷绍以疆场无事罢之清淮节度使刘仁赡固争不能得至是周以李谷为淮南前军部署王彦超副之督侍卫都指挥使韩令坤等十二将以伐唐胡氏曰南唐欲图中原而结契丹为援又为二叛出师谋国如此欲乆存得乎】
　　周疏汴水质实【一统志云汴水源出开封府荥阳县大周山合京索湏郑四水东南至中牟县北入于黄河】
　　【汴水自唐末溃决自埇桥东南悉为汚泽世宗谋击唐先命发民夫因故堤疏导之东至泗上议者皆以为难成世宗曰数年之后必获其利】
　　周王景克蜀凤州擒其节度使王环都监赵崇漙死之【王景等围凤州韩通分兵城固镇以絶蜀之援兵遂克凤州擒其节度使王环及都监赵崇漙等将士五千人崇漙不食而死诏将士愿留者优其俸赐愿去者给资装四州税外科徭悉罢之】
　　书法【五季之世以死节书者十人裴约王彦章姚洪夏鲁奇宋令询沈斌巩廷羙赵崇刘仁赡张彦卿其一为都监盖自唐制监军以来一人而已纲目重死节特书予之】
