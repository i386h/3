<!-- { "loadSidebar": true } -->
　　【涣乆在中书与知枢宻刘光琦相结杜佑郑絪等皆善视之郑余庆与诸相议事涣从旁指陈是非余庆怒叱之未几罢相四方赂遗无虚日中书舍人李吉甫言其专恣请去之上命宰相阖中书四门搜掩尽得奸状赐死籍没家财凡数十万胡氏曰宠待宦官莫盛于德宗而枢宻之名独见于此然则宪宗之命也欤其后至于宰执同奏事听进止平者力均彊者权胜五代因以爲二府使监察宰相职业紊矣其必欲稽古建官以邦禁归之大司马而罢枢宻之职然后爲善也】集览【滑涣姓名也滑注见宋武帝永初三年】
　　书法【一堂吏也书伏诛何强也宪宗颇宠阉宦初置枢宻附其势者虽堂吏能逐宰相特书伏诛以是爲鲸鲵也】
　　发明【此一胥耳至形于册亦足以见其强矣故特书防诛若治大奸然者所以戒后人制御吏胥当以其渐毋使至于蟠结相据若是之甚也】
　　髙崇文克成都擒刘辟送京师斩之考异【斩亦当作诛】考证【斩皆当作诛○谨案唐天寳以后废弛纪纲姑息藩鎭五十余年日不暇给宪宗即位杜黄裳一启之遂有兴复之志元年诛杨惠琳刘辟二年诛李锜十二年诛吴元济颓纲一整四方靡然效顺凡例曰凡得其罪人于臣子曰诛若非其臣子曰斩此四罪者孰谓非唐臣子不曰诛而曰斩乎且朱子之修纲目其义则诛乱臣贼子考其例而求其义宪宗于惠琳辟锜元济诸书斩者皆当曰诛非敢取异于旧文特着立言之本意以劝戒方来云耳】
　　【髙崇文又败刘辟之众于鹿头关河东将阿跌光顔将兵会崇文于行营愆期一日惧诛欲深入自赎军于鹿头之西断其粮道于是绵江鹿头诸将皆以城降崇文遂长驱直指成都克之辟奔吐蕃崇文使髙霞寓追擒之遂入成都屯于通衢市肆不惊秋毫无犯槛辟送京师斩其大将邢泚余无所问命军府事一遵韦南康故事从容指防一境皆平初知卭州崔从以书谏辟辟发兵攻之从固守得免韦臯参佐皆素服请罪崇文皆礼而荐之独谓叚文昌曰君必爲将相未敢奉荐辟有二妾皆殊色监军请献之崇文曰天子命我讨平凶竖当以抚百姓爲先遽献妇人以求媚岂天子之意邪崇文义不爲此乃以配将吏之无妻者杜黄裳建议征蜀指授方畧皆悬合事宜崇文素惮刘澭黄裳使谓之曰若无功当以澭相代故能得其死力及蜀平宰相入贺上目黄裳曰卿之功也辟至长安并族党悉诛之】集览【鹿头关汉地志广汉郡德阳县有鹿头山杜甫鹿头山诗注引唐志云德阳鹿头关以山得名也寰宇记自绵州罗江县界迤入汉州德阳界古老云昔张鹿头于此造关因名焉槛辟以槛车载刘辟也槛通作轞户黤反轞车注见汉髙帝九年指防以手指披斥事务也易防谦注指防皆谦不违则也】正误【指防今按防与麾通】质实【绵江一统志云在成都府汉州东三十里源出绵竹县紫岩山东至新都北入洛蜀都赋云浸以绵洛谓此成都府名注见晋武帝泰始八年益州髙霞寓幽州人韦南康韦臯封南康王故云卭州注见汉帝更始元年临卭崔从齐州全节人融之曾孙段文昌临淄人志三世孙】
　　徴少室山人李渤爲左拾遗
　　【渤辞疾不至然朝政有得失輙附奏陈论胡氏曰孔子曰不在其位不谋其政故不在其位而爲之谋与居其位而不爲之谋皆非也伊尹之嚣嚣然也初无毫髪当世之念及其幡然也乃有尧舜君民之心诸葛孔明卧草庐中不求闻达及感德枉驾然后许以驱驰古之达人心无二用如此李渤于此尚论景行岂亦有未详乎】集览【少室山注见中宗嗣圣十二年嚣嚣然孟子伊尹耕于有莘之野汤使人以币聘之嚣嚣然曰我何以聘币爲哉注嚣嚣自得之志无欲之貎德枉驾德汉先主字也徐庶曰诸葛亮卧龙也不可屈致宜枉驾顾之先主三徃乃见尚论景行岂亦有未详乎岂景行之义李渤讨论之犹未详明欤言其不能法伊尹孔明而行也诗车牵篇景行行止笺云景明也古人有明行者则而行之景行下孟反文公传曰景行大道也景行则可行记表记引小雅云景行行止子曰诗之好仁如此乡道而行中道而废亡身之老也不知年数之不足也俛焉日有孳孳毙而后已注景明也有明行者谓古贤圣也废谓力极罢顿不能复行则止也】正误【尚论景行岂亦有未详乎今按论去声尚论二字实本孟子又尚论古之人注尚进而上也以友天下之善士爲未足又进而取于古人论其行事之实而法之也礼记引诗景行行止而曰乡道而行注景犹日影可向而行故孝经序云景行先哲谓景慕其行也胡氏所言实与孝经义同集览解四字皆未当】质实【李渤洛阳人涉之弟】
　　书法【于是徴渤不至不书不至何讥渤也以帝爲可与言欤不当不至不至矣是不可言也而朝政得失輙奏论之然则虽不至犹至也纲目不书不至书爲拾遗其意防矣】
　　发明【纲目凡处士不应召者则书不至不拜官者则书不受今李渤既辞疾不至反乃书爲左拾遗若眞到阙受职然者葢渤虽托疾不起然预谋朝政则是不居拾遗之官实任拾遗之责矣书法如此渤虽欲辞其名不可得也】
　　冬十月以髙崇文爲西川节度使柳晟爲山南西道节度使质实【柳晟河东觧人山南西道注见周赧王四年汉中】
　　【晟至汉中府兵讨刘辟还未至城诏复遣戍梓州军士怨怒谋作乱晟闻之疾驱入城慰劳之曰汝曹何以得成功对曰诛反者刘辟耳晟言辟以不受诏命故汝曹得以立功岂可复使他人诛汝以爲功邪众皆拜谢请诣戍所】
　　十一月以吐突承璀爲左神防中尉考异【以下漏宦者二字】考证【当加宦者于吐突之上】
　　【承璀事上于东宫以干敏得幸】质实【吐突承璀闽人】
　　回鹘入贡质实【回鹘匈奴种名注见太宗贞观元年】
　　【始以摩尼偕来置寺处之】集览【摩尼浮屠道人之称回鹘臣也岁徃来爲奸十二年遣归其国】书法【夷狄入贡不悉书此何以书始以摩尼至也于是置寺处之宪宗崇信异端之惑始于此矣故特书之】
　　【丁亥】二年春正月司徒杜佑请致仕考异【提要无请字】
　　【上以佑髙年重德礼重之常呼司徒而不名佑以老疾请致仕诏令佑每月一再入朝因至中书议大政】书法【书致仕多矣未有书请者此其书请何未尽得请也于是犹命每月一再入朝因至中书议大政则帝之待之也亦厚矣终纲目书致仕二十有二详汉宣帝地节三年书请者一而已矣】发明【杜佑谬人也方羣小用事之际甘与爲伍曾不愧耻至宪宗初政清明乃请致仕使其移此请于前日岂不美哉纲目书之文无贬辞而义则在其中矣】
　　杜黄裳罢爲河中节度使
　　【黄裳有经济大畧而不修小节故不得乆在相位胡氏曰杜遵素颇通餽谢自其失也宪宗方欲削平僣乱无宁舍小以取大厚赐予之而资其长筭乎】质实【河中节度注见周赧王十二年蒲坂杜遵素杜黄裳表字】
　　以武元衡李吉甫同平章事
　　【吉甫谓中书舍人裴垍曰吉甫流落江淮逾十五年一旦防防至此思所以报德惟在进贤而朝廷后进罕所接识君有精鉴愿悉爲我言之垍取笔疏三十余人数月之间选用畧尽当时翕然称吉甫爲得人胡氏曰李吉甫不得在端亮之列然于陆敬舆能忘纎芥之憾于裴垍能输访问之悃此固君子之髙致也知人之明虽在裴垍得人之誉乃归吉甫诚率是道而不变其相业可少訾哉】质实【裴垍绛州闻喜人陆敬舆陆贽表字】
　　夏四月以范希朝爲朔方灵盐节度使
　　【以右神防盐州定远兵焉以革旧弊任邉将也】质实【灵州注见太宗贞观二十年盐州注见德宗贞元三年定远军名唐初所置属夏州赵元昊改爲定州故城在宁夏卫城北六十里】
　　李锜反制削官爵属籍发诸道兵讨之
　　【夏蜀既平藩鎭惕息鎭海节度使李锜不自安求入朝上许之锜实无行意屡迁行期称疾请至岁暮武元衡曰锜求朝得朝求止得止将何以令四海上以爲然下诏徴之锜计穷遂谋反杀留后王澹大将赵琦使人杀所部五州刺史遣兵治石头城常州刺史顔防斩锜将李深传檄苏杭湖睦请同进讨湖州刺史辛秘亦斩锜将赵惟忠制削锜官爵属籍遣淮南节度使王锷统诸道兵以讨之】集览【苏杭湖睦皆在浙西苏古吴国汉爲吴郡隋改苏州宋陞平江府杭古余杭也隋置杭州宋陞临安府湖古防风氏国隋置湖州宋改安吉州睦汉新安郡隋置睦州宋改州】质实【夏蜀谓杨惠琳刘辟鎭海节度注见晋成帝咸和三年京口李锜宗室淄川王孝同五世孙石头城注见汉献帝建安十七年常州注见隋炀帝大业十二年毘陵传檄注见楚义帝元年苏杭湖睦四州名苏注见汉献帝建兴三年吴国杭本禹贡扬州之域春秋时属吴越战国时属楚秦爲防稽郡地东汉属吴郡三国吴分置东安郡治富春寻罢晋属吴兴及吴郡陈置钱唐郡隋废郡置杭州治余杭未几移治钱唐大业初改州爲余杭郡唐初复爲杭州天寳初又爲余杭郡乾元初复爲杭州景福初号武胜军光化初移鎭海节度治于杭置大都督府五代时爲吴越国宋爲杭州髙宗南渡迁都于杭陞爲临安府元立两浙都督府寻改杭州路本朝改爲杭州府隷浙江道湖注见宋明帝泰始二年吴兴睦本禹贡扬州之域春秋时属吴后属越战国时属楚秦爲防稽鄣二郡地汉属防稽丹阳二郡东汉属吴郡及丹阳郡建安中孙吴始置新都郡晋改爲新安郡治始新隋初罢郡爲新安县仁寿中始置睦州大业初改爲遂安郡治雉山县唐初复爲睦州又于桐庐别置严州寻废爲睦州加东字未几复名睦州徙治建德属江南道天寳初改爲新定郡乾元初复爲睦州宋置遂安军宣和初改州曰严州军曰建德咸淳初陞州爲建德府属浙西路元改建德路本朝改爲建安府寻改严州府浙江道淮南节度注见汉武帝元朔五年王锷太原人】
　　以武元衡爲西川节度使髙崇文爲邠宁节度使【髙崇文在蜀朞年谓监军曰西川乃宰相回翔之地崇文岂敢自安屡上表称蜀中安逸无所陈力愿效死邉陲故有是命】集览【回翔翔回飞也翺翔而回旋也前汉相如赋安翔徐回礼记三年问过其故乡翔回焉】质实【邠宁节度注见肃宗上元元年】
　　鎭海兵马使张子良执李锜送京师斩之考异【斩亦当作诛】考证【斩当作诛】
　　【李锜遣兵马使张子良等将兵袭宣州子良等知锜必败与牙将裴行立同谋讨之召士卒谕之曰仆射反逆官军四集其势已蹙吾辈何爲随之族灭岂若弃逆效顺转祸爲福乎众许诺即夜还趋城行立应之于内执锜械送京师羣臣入贺上愀然曰朕之不德致宇内数有干纪者朕之愧也何贺之爲宰相议诛锜大功以上亲兵部郎中蒋乂曰锜大功亲皆淮安靖王之后也淮安有佐命之功陪陵享庙岂可以末孙爲恶而累之乎又欲诛其兄弟乂曰锜兄弟故都统国贞之子也国贞死王事岂可使之不祀乎乃皆流贬上御兴安门引锜面诘之对曰臣初不反张子良等教臣耳上曰卿爲元帅子良等谋反何不斩之而入朝锜无以对乃并其子腰斩之有司请毁锜祖考家庙中丞卢坦言昔汉诛霍禹不罪霍光先朝诛房遗爱不及房龄况以锜爲不善而罪及五代祖乎乃不毁有司籍其家财输京师翰林学士裴垍李绛言锜割剥六州以富其家今以输上京恐远近失望愿以赐浙西百姓代今年租赋上嘉叹从之】集览【干纪干犯纪纲也】质实【蒋乂义兴人徙家河南大功注见汉灵帝熹平五年卢坦洛阳人李绛賛皇人】
　　卢从史擅出兵屯邢洺
