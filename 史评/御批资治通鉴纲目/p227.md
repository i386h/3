<!-- { "loadSidebar": true } -->
　　【时政在曹氏悦志在献替而谋无所用故作申鉴五篇奏之其大畧曰爲政之术先屏四患乃崇五政僞乱俗私坏法放越轨奢败制四者不除则政未由行矣是谓四患兴农桑以飬其生审好恶以正其俗宣文教以章其化立武备以秉其威明赏罚以綂其法是谓五政人不畏死不可惧以罪人不乐生不可劝以善故在上者先豊民财以定其志是爲飬生善恶要乎功罪毁誉效于凖验听言责事举名察实无或诈僞以荡众心故俗无奸怪民无淫风是谓正俗荣辱者赏罚之精华也故礼教荣辱以加君子化其情也桎梏鞭扑以加小人化其形也若教化之废推中人而坠于小人之域教化之行引中人而纳于君子之涂是谓章化在上者必有武备以戒不虞安居则寄之内政有事则用之军旅是谓秉威赏罚政之柄也人主不妄赏非爱其财也赏妄行则善不劝矣不妄罚非矜其人也罚妄行则恶不惩矣赏不劝谓之止善罚不惩谓之纵恶在上者能不止下爲善不纵下爲恶则国法立矣是谓綂法四患既蠲五政又立行之以诚守之以固简而不怠疎而不失拱揖让而海内平矣悦爽之兄子也】集览【中人处君子小人之间者】质实【荀悦颍川颍隂人】
　　【丙戌】十一年春正月有星孛于北斗○曹操击高干斩之以梁习爲并州刺史
　　【时荒乱之余胡狄雄张吏民亾叛入其部落兵家拥众各爲冦害习到官诱喻招纳皆礼召其豪右稍荐举使诣幕府次发诸丁彊以爲义从又因大军出征令诸将分请以爲勇力吏兵已去之后稍移其家前后送邺凡数万口其不从命者兴兵致讨单于恭顺名王稽颡服事供职同于编户邉境肃清百姓布野勤劝农桑令行禁止习乃贡逹名士常林杨俊之徒后皆显名】集览【雄张雄武称也张去声自侈大也义从军勇力军编户顔师古曰谓列次名籍者】质实【梁习柘人常林河内人】
　　以仲长綂爲尚书郎
　　【初山阳仲长綂游学至并州遇高干干善遇之访以世事綂谓干曰君有雄志而无雄才好士而不能择人所以爲君深戒也干不悦綂去之干死荀彧举綂爲尚书郎綂尝著论曰昌言其畧曰豪杰之当天命者未始有天下之分者也无天下之分故战争者竞起焉角智者皆穷角力者皆负形不堪复伉埶不足复校乃始覊首系颈就我之衔绁耳及继体之时豪杰之心既絶士民之志已定贵有常家尊在一人当此之时虽下愚之才居之犹能使恩同天地威侔鬼神彼见天下莫敢与之违自谓若天地之不可亡也乃犇其私嗜骋其邪欲君臣宣淫上下同恶荒废庻政弃防人物信任亲爱者尽佞谄容説之人宠贵隆豊者尽后妃姫妾之家遂至熬天下之脂膏斵生民之骨髓怨毒无聊祸乱并起中国扰攘四夷侵叛土崩瓦解一朝而去昔之爲我哺乳之子孙者今尽是我饮血之冦讐也至于运徙埶去犹不觉悟者岂非富贵生不仁沈溺致愚疾邪存亡以之迭代治乱从此周复天道常然之大数也】集览【角智角校也下角力同衔绁衔马口中勒以行马者绁亦作緤系也以系马者继体注见成帝绥和二年容説説读作悦文公曰阿狥以爲容逄迎以爲悦】质实【山阳郡名注见成帝河平二年】
　　乌桓冦邉
　　【乌桓乘天下乱畧有汉民十余万户蹋顿尤彊爲袁绍所厚故袁尚兄弟归之数入塞爲冦欲助尚复故地曹操将击之先凿平虏泉州渠以通运】集览【蹋顿辽西乌桓别种名丘力居之从子蹋徒腊反泉州县名也属渔阳郡在幽州雍奴县南】质实【一綂志云泉州汉之县名属渔阳郡三国魏省之故城在顺天府武清县东南四十里】
　　【丁亥】十二年春二月曹操封功臣爲列侯
　　书法【功臣何灭袁氏者也灭袁氏者也则其封矦宜矣曷爲以曹操书操之灭袁氏非爲汉也则功臣亦有功于操而已矣故以曹操冠之是故责任子书曹操责封功臣书曹操封言非爲汉也】
　　○夏操击乌桓秋八月破之斩蹋顿袁熙袁尚犇辽东公孙康斩之
　　【曹操将击乌桓诸将皆曰袁尚亡虏耳夷狄贪而无亲岂能爲尚用今深入征之刘备必説刘表以袭许万一爲变事不可悔郭嘉曰公虽威震天下胡恃其远必不设备因其无备卒然击之可破灭也且袁绍有恩于民夷而尚兄弟生存今舍而南征尚因乌桓之资招其死主之臣以生蹋顿之心恐靑冀非已之有也表坐谈客耳自知才不足以御备重任之则恐不能制轻任之则备不爲用虽虚国远征公无忧矣操从之行至易嘉曰兵贵神速今千里袭人辎重多难以趍利不如轻兵兼道以出掩其不意初袁绍数遣使召田畴乂即授将军印使綂其众畴皆拒之然毎忿乌桓多杀其夲邵冠葢意欲讨之而力未能至是操遣使辟之畴即至随军次无终时方夏水雨而濵海洿下泞滞不通虏亦遮守蹊要军不得进畴曰此道秋夏有水浅不通车马深不载舟船爲难乆矣旧北平郡治在平冈道出卢龙逹于柳城自建武以来防坏断絶尚有防径若回军从卢龙口越白檀之险出空虚之地路近而便掩其不备蹋顿可不战而禽也操令畴将其众爲乡导上徐无山堑山堙谷五百余里经白檀歴平冈渉鲜卑庭东指柳城未至二百里虏乃知之尚熙与蹋顿等将数万骑逆军八月操登白狼山卒与虏遇纵兵击之虏众人崩斩蹋顿降者二十余万尚熙犇辽东尚有数千骑或劝操遂击之操曰吾方使公孙康送尚熙首不烦兵矣九月引还康果斩尚熙首送之诸将或问操操曰彼素畏尚熙吾急之则并力缓之则自相图其埶然也操枭尚首令敢哭者斩牵招独设祭悲哭操义而举之时天寒且旱二百里无水军又乏食杀马数千匹以爲粮凿地三十余丈方得水既还许问前谏者皆厚赏之曰孤前行乘危以徼幸不可以爲常诸君之谏万安之计是以相赏后勿难言之封田畴爲亭侯畴曰吾始爲刘公报讐率众遁逃志义不立反以爲利非夲志也固让不受后操复欲封之畴上防陈诚以死自誓操使畴所善夏侯惇喻之畴曰畴负义逃窜之人耳防恩全活爲幸多矣岂可卖卢龙之塞以易赏禄哉必不得已请效死刎首于前言未卒涕泣横流惇以白操操知不可屈乃拜议郎○操之北伐也刘备説刘表袭许表不能用至是表谓备曰不用君言故爲失此大防备曰今天下分裂日寻干戈事防之来岂有终极乎若能应之于后者则此未足爲恨也】集览【至昜易地注见兴平二年冠盖盖谓繖也谓有冠有盖之士大夫次无终春秋释例云凡师出一宿爲舍再宿爲信过信爲次也无终注见汉王刘邦元年北平注见秦王政三年卢龙幽州属郡名正义曰今平州卢龙县是也碣石山在其北沈括曰北方水多黒色故曰卢龙郡北人谓黒爲卢水爲龙卢龙即黒水也柳城营州属邑东北有龙山晋末燕筑龙城于柳城之北正义曰柳城在北平郡东北白檀山在徐无山东北北平郡南徐无注见初平四年白狼山名在幽州东北乌桓地中爲刘公报仇刘公谓刘虞事在初平四年】质实【一綂志云田畴无终人卢龙古之塞名夲汉肥如县之地属辽西郡其土色黒山如龙形故名北齐属北平郡又析置新昌县隋开皇中省肥如入新昌后为卢龙郡治唐武徳初移平州治此改为卢龙县辽金元俱仍旧名国朝因之改属永平府桞城汉之县名属辽西郡晋废之唐复置营州于此宋省之故城在永平府城西二十里白檀山名在顺天府宻云县南二十五里其山之阳古有白檀树故名辽东郡名注见秦王政三年】
　　冬十月有星孛于鹑尾集览【鹑尾星名其次在已楚之分野楚辞惜誓篇晦庵集注南方七宿曰鹑首鹑火鹑尾盖鹑无尾故以翼为尾云】○孙权母呉氏卒
　　【呉氏病笃引见张昭属以后事而卒】
　　书法【孙权母何以书录贤也】
　　刘备见诸葛亮于隆中
