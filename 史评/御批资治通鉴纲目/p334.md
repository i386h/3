<!-- { "loadSidebar": true } -->
　　【羣臣或谓宣太后应配食元帝太子前率徐邈曰太后平素不伉俪于先帝子孙岂可为祖考立配国学助教臧焘曰尊号既正则罔极之情申别建寝庙则祢之义显系子为称兼明贵之所由一举而合三义不亦善乎乃立庙于太庙路西】集览【太子前率注见惠帝元康九年四率严祢严敬也祢乃礼反父庙曰祢】质实【臧焘东莞莒人熹之兄】
　　秋七月后秦主兴击秦主登杀之秦太子崇立奔湟中质实【湟中注见汉宣帝元康元年】○八月尊太妃李氏为皇太后【居崇训宫】
　　燕主垂围长子防之杀西燕主永
　　【永困急求救于晋魏兵皆未至将士开门纳燕兵燕主垂执永斩之得所统八郡七万余户】
　　冬秦主崇及陇西王杨定攻西秦兵败皆死定弟盛遣使来称藩
　　【西秦主干归攻秦主崇崇奔陇西王杨定定帅众三万与崇共攻干归大败见杀苻氏遂亡干归于是尽有陇西之地自称秦王定叔父之子盛先守仇池自称秦州刺史仇池公乃遣使称藩于晋分氐羌为二十部防军各为镇戍不置郡县】质实【陇西郡名注见秦王政三年】
　　秦遣使如燕
　　【是后姚氏止称秦】
　　【乙未】二十年【燕建兴十秦皇初二魏登国十年】春正月燕遣使如秦○三月朔日食○以丹阳尹王雅领太子少傅
　　【时防稽王道子専权奢纵赵牙本倡优茹千秋本捕贼吏也皆以谄赂得进道子以牙为郡守千秋为叅军牙为道子开东第筑山穿池功用钜万帝尝幸其第谓道子曰府内乃有山甚善然脩餙太过道子无以对帝去道子谓牙曰上若知山是人力所为尔必死矣牙曰公在牙何敢死营作弥盛千秋卖官招权聚货累亿博平令闻人奭上疏言之帝益恶道子而逼于太后不忍废黜乃擢王恭殷仲堪王珣王雅等居内外要任以防之道子亦引王国寳王绪为心腹由是朋党竞起无复乡时友爱之驩矣太后每和解之徐邈言于帝曰汉文明主犹悔淮南防稽王虽有酣媟之累宜加贷以慰太后之心帝纳之委任道子如故】集览【闻人奭闻人复姓奭名也风俗通曰少正卯鲁之闻人也其后因以为氏汉文明主犹悔淮南淮南厉王名长汉文帝之弟不奉法度被废处蜀而死后文帝悔之】质实【丹阳郡名注见汉献帝兴平二年金陵一统志云博平汉之县名属东郡即战国时齐之博陵邑晋属平原国隋初属毛州改属博州大业初属清河郡唐属博州贞观初省入聊城天授间复置宋景祐间徙治寛河镇即今治金元仍旧本朝因之仍改属东昌府】
　　夏五月燕遣其太子寳击魏秋七月降其别部进军临河
　　【魏王珪叛燕侵逼附塞诸郡燕主垂遣太子寳帅众八万自五原伐魏散骑常侍高湖諌曰魏与燕世为婚姻结好乆矣间以求马不获而留其弟曲在于我柰何遽击之渉珪沈勇有谋防歴艰难兵精马彊未易轻也太子年少气壮必小魏而易之万一不如所欲伤威损重愿陛下圗之垂怒免湖官湖泰之子也魏张衮言于珪曰燕狃于屡胜有轻我心宜羸形以骄之乃可克也珪从之悉徙部落畜产西渡河千余里以避之燕军至五原降魏别部三万余家收穄田百余万斛进军临河造船为济具】集览【渉珪即拓防珪也初其祖什翼犍命名曰渉圭后改圭作珪狃于屡胜本作狃于长子之防尔雅狃复郭璞注狃也惯复为之也音誓】质实【五原郡名注见汉武帝元封元年一统志云临河秦之县名属上郡汉属朔方郡东汉省后魏复置寻改为文安县隋改为延川县取界内吐延川为名唐属延州又析置安民县后改安民曰延水宋省延水县入焉属延安府金元仍旧本朝因之改属延安府】
　　秃髪乌孤徙都廉川
　　【乌孤击乙弗折掘部降之徙都廉川广武赵振少好竒畧弃家从乌孤乌孤喜曰吾得赵生大事济矣拜左司马】集览【乙弗代北复姓折掘代北复姓廉川兴元府廉水县是廉水出大巴山北密谷中】正误【廉川今按廉川在湟中河西界非兴元也湟中见集览第五卷】质实【广武县名注见汉王刘邦四年】
　　长星见
　　【有长星见自须女至于哭星帝心恶之于华林园举酒祝之曰长星劝汝一杯酒自古何有万嵗天子邪】集览【长星见汉文本纪长星出东方注文頴曰孛彗长三星其占畧同孛星光芒短其光四出蓬蓬勃勃彗星光芒长参参如扫彗然长星光芒有一直指或竟天或十丈或三丈二丈大抵孛彗多为除旧布新火灾长星多为兵革须女索隠曰尔雅须女谓之务女或作婺正义曰须女四星亦婺女天少府也越之分野主布帛裁制嫁娶哭星天官书虚为哭泣之事索隠曰姚氏案荆州古以为其宿二星南星主哭泣虚中六星不欲明明则有丧】质实【华林园注见汉后主建兴四年】
　　书法【纲目书长星三矣汉文帝八年景帝三年武帝元狩四年未有不书所出者此其止书见何特畧之也于是长星见自须女至于哭星贵人张氏之弑若合符节矣纲目恶防故止书见】发明【古人遇星变则恐惧后世遇星变则戏豫若秦主生谓太白为渴入井晋孝武劝长星杯酒是已纲目书之初无异词然当时不闻有修省之实曾未阅嵗而见及则知天变之形其应甚速尚可以玩忽待之乎书此亦所以为后世鉴也】
　　九月魏主珪将兵拒燕冬十月燕军夜遁十一月追至参合陂大败之
　　【九月魏主珪进军临河燕太子寳列兵将济风漂其船泊南岸魏获其甲士三百余人皆释而遣之寳之发中山也燕主垂已有疾既至五原珪使人邀中山之路伺其使者尽执之寳等数月不闻垂起居珪使所执使者临河告之曰若父已死何不早归寳等忧恐士卒骇动珪使畧阳公遵将七万骑塞燕军之南十月燕军烧船夜遁时河氷未结寳以魏军必不能度不设斥候十一月暴风氷合珪引兵济河选精鋭二万余骑急追之燕军至参合陂有大风黒气如堤自军后来覆军上沙门支昙猛曰魏军将至之候宜遣兵御之寳不应司徒徳劝寳从之寳乃遣赵王麟帅骑三万居军后以备非常麟亦以昙猛言为妄纵骑游猎不复设备魏军晨夜兼行至参合陂西燕军在彼东山南水上珪夜部分诸部令士卒衔枚束马口潜进旦日登山下临燕营燕军大惊扰乱珪纵兵击之死者以万数畧阳公遵还兵击其前复禽四五万人寳等单骑仅免珪择燕臣之有才用者留之其余悉给衣粮遣还以招懐中州之人中部大人王建曰燕众彊盛不如悉杀之则国空虚取之为易乃尽坑之而还燕司徒徳言于垂曰虏以参合之防有轻太子心宜及陛下神畧以服之不然将为后患垂乃防兵中山期以明年大举击魏】集览【斥候注见汉武帝元光元年参合陂注见帝元康五年】质实【中山国名注见周威烈王二十三年五原郡名注见汉武帝元封元年衔枚注见秦二世二年畧阳郡名注见懐帝永嘉四年】
　　【丙申】二十一年【燕主慕容寳永康元秦皇初三魏皇始元年○凉龙飞元年】春闰三月燕主垂袭魏平城克之夏四月还卒于上谷太子寳立【燕主垂留范阳王徳守中山引兵密发逾青岭经天门凿山通道出魏不意直指云中魏陈留公防镇平城垂袭之防出战败死燕军尽收其部落魏王珪震怖欲走诸部皆有贰心珪不知所适垂之过参合陂也见积骸如山为之设祭军士恸哭声振山谷垂慙愤呕血由是发疾至是转笃乃筑燕昌城而还卒于上谷寳即位】质实【青岭未详处所一统志云天门闗名在太原府城西北四十里路通旧岚管州其东北崖隋炀帝为晋王时所开名杨广道平城县名注见汉髙帝七年燕昌城未详处所上谷郡名注见秦王政三年】
　　五月燕以慕容徳为冀州牧守邺慕容农为并州牧守晋阳考异【提要无为冀州牧为并州牧八字】○燕主寳弑其太后段氏【初燕主垂先段后生子令寳后段后生子朗鉴爱诸姬子麟农隆柔熈寳初为太子有美称已而荒怠中外失望后段后尝言于垂曰今国歩多艰太子非济世之才也辽西高阳陛下贤子宜择一人付以大业赵王奸诈彊愎必为国患宜早图之寳善事垂左右多誉之者故垂以为贤谓段氏曰汝欲使我为晋献公乎段氏泣而退告其妺范阳王妃曰太子不才天下所知吾为社稷言之主上乃以吾为骊姬何其苦哉太子必丧社稷范阳王有非常器度若燕祚未尽其在王乎寳麟闻而恨之至是寳使麟谓段氏曰宜早自裁以全段宗段氏怒曰汝兄弟不难逼杀其母况能守先业乎吾岂爱死但念国亡不乆耳遂自杀寳议以段后谋废适统无母后道不宜成丧中书令眭邃飏言于朝曰子无废母之义汉安思阎后亲废顺帝犹得配飨太庙况先后暧昧之言乎乃成丧】集览【国歩诗大雅桑柔篇国歩斯频文公集传曰歩犹运也频急蹙也辽西高阳谓辽西王农高阳王隆为晋献公献公得骊姬生子奚齐遂欲废太子申生骊姬譛之申生自杀因譛二公子重耳惧而奔蒲夷吾奔屈适统适与嫡通正长曰嫡汉安思阎后汉安帝后阎氏譛太子保而废之安帝崩复迎而立之是为顺帝】质实【暧昧日不明貌】
　　六月燕定士族旧籍
　　【燕主寳定士族旧籍分辩清浊校阅户口罢军营封荫之户悉属郡县由是士民嗟怨有离心】
　　三河王光自称凉天王
　　【光即天王位国号大凉置百官遣使拜秃髪乌孤为益州牧乌孤谓使者曰吕王诸子贪淫三甥暴虐逺近愁怨吾安可违百姓之心受不义之爵乎留其鼓吹羽仪谢遣之】质实【三河郡名末详处所益州注见武帝泰始八年鼔吹注同上太康三年】
　　秋八月魏王珪击燕
　　【魏羣臣劝魏王珪称尊号珪始建天子旌旗出入警跸叅军张恂劝珪进取中原珪善之燕辽西王农镇晋阳部曲数万并州素乏储偫民不能供农又遣防军分监诸胡民夷皆怨潜召魏军八月珪大举伐燕歩骑四十余万南出马邑逾句注旌旗二千余里鼔行而进遣别将从东道袭幽州】集览【储偫注见汉章帝元和元年马邑注见汉武帝元光二年句注注见汉高帝六年】质实【出入警跸注见汉文帝三年幽州注见唐高祖武徳四年】
　　燕立子防为太子
　　【燕主寳之子清河公会母贱而年长雄俊有器艺燕主垂爱之及伐魏遣镇龙城委以束北之任国官府佐皆选一时才望遗言命寳以为嗣而寳爱少子防立之会闻之愠怼始有异志】质实【龙城注见成帝咸康六年】
　　书法【僣国太子非有故不书立书立策何志防之乱也】
　　九月燕慕容农及魏师战败走魏遂取并州
　　【魏主珪军至晋阳慕容农出战大败奔还司马慕舆嵩闭门拒之农遂东走魏追获其妻子燕军尽没农独与三骑逃归东山魏遂取并州初建台省置刺史太守尚书郎以下官悉用儒生为之士大夫诣军门者皆引入存慰使人人尽言少有才用咸加擢叙以张恂等为诸郡守招抚离散劝课农桑燕主寳闻魏军将至议于东堂苻谟曰魏军乘胜气鋭若纵之入平土不可敌也宜杜险以拒之眭邃曰魏多骑兵马上赍粮不过旬日宜令郡县聚民千家为一堡清野以待之彼不过六旬食尽自退封懿曰魏军数十万民虽筑堡不能自固是聚兵及粮以资之也且动揺民心示之以弱不如阻闗拒战赵王麟曰魏锋不可当宜完守中山待其弊而乘之于是脩城积粟为持乆之备悉以军事委麟】质实【张恂上谷人衮之弟封懿渤海蓨人孚之弟】
　　贵人张氏弑帝于清暑殿太子徳宗即位会稽王道子进位太傅冬十月葬隆平陵
