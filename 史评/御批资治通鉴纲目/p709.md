<!-- { "loadSidebar": true } -->
　　【李克用牒河东称奉诏将兵讨黄巢令具顿递郑从谠闭城设备而犒给之克用累日不发纵沙陀剽掠城中大骇寻引兵还陷忻代留居代州】集览【忻代忻本并州定襄郡隋置忻州代本鴈门郡隋置代州今俱属太原府】质实【忻一统志云州名隋初所置取界内忻水为名大业初州废后复立新兴郡唐初为忻州天寳初为定襄郡乾元初复为忻州金属太原府元改为九原府寻复旧本朝以秀容县省入改属太原府代州名隋初所置大业中改鴈门郡唐改代州天寳初改鴈门郡乾元初复为代州宋因之金置振武军元罢军仍为代州以鴈门县省入太原路本朝初改为代县后陞代州属太原府】
　　秋七月以韦昭度同平章事○西川黄头军作乱讨平之
　　【田令孜为行在都指挥处置使颁赐从驾诸军无虚日不复及蜀军颇有怨言令孜宴土客都头以金杯行酒因赐之诸都头皆拜受黄头军使郭琪独不受起言曰蜀军与诸军同宿卫而赏赐悬殊颇有觖望恐万一致变愿军容减诸将之赐以均蜀军使土客如一则上下幸甚令孜黙然乃自酌酒于别樽以赐琪琪知其毒不得已饮之归杀一婢吮其血以解毒吐黒汁数升遂帅所部作乱令孜奉天子保东城闭门登楼命诸军撃之琪夜突围出奔髙骈于广陵】集览【土客都头都头即都将也土谓土著有常居者客谓寄寓者黄头军使使去声先崔安潜募壮士戴黄防号黄头军军容即观军容使也犹言监军】
　　杀左拾遗孟昭图
　　【上日夕专与宦官同处议天下事待外臣殊薄左拾遗孟昭图上疏曰治安之代遐迩犹应同心多难之时中外尤当一体去冬车驾西幸不告南司遂使宰相以下悉为贼所屠前夕黄头军乱陛下亦不召宰相朝臣至今未知圣躬安否夫天下者髙祖太宗之天下非北司之天下天子者九州四海之天子非北司之天子北司未必尽可信南司未必尽无用若天子与宰相了无闗渉朝臣皆若路人臣恐收复之期尚劳宸虑疏入令孜屛不奏矫诏贬昭图嘉州司戸遣人沈于蟇颐津闻者气塞范氏曰自僖宗播越几于亡矣而諌诤之职犹有人焉盖天下未尝无贤惟其君不能用也昭图岂不知言发而祸应哉特出于忠义愤激而不能已耳夫明主导天下而使之言故国家可得而治也茍上下否隔使言者出于愤激之气则其国岂不殆哉】质实【嘉州一统志云后周所置治峨眉县隋初改为眉山郡唐初复为嘉州天寳初改为犍为郡乾元初复为嘉州宋初因之后陞嘉定府元改为嘉定路本朝改路为州以龙游县并入直四川道蟇颐津在眉州城东七里蟇颐山下即岷江也源出岷山莹若玻瓈因名玻瓈江即唐田令孜沈孟昭图处】
　　书法【昭图上疏令孜屏不奏矫诏杀之则杀之者令孜也不罪令孜何谏臣天子耳目而宦者得以矫杀之不君甚矣不书令孜所以蔽罪于僖宗也僖宗于是再杀谏臣矣】
　　发明【前书杀左拾遗侯昌业犹在播越之前今既逃窜失国亦可少知自警而复杀谏者此正如垂絶之人而复投以酖毒未有不亟亡者虽然昌业之死犹出于僖宗之怒而昭图之死乃出于令孜之手纲目槩而书之何邪夫人君广开四聪明见万里今乃使耳目之官为阉奴擅杀而不知则亦可谓不君之甚矣书法如此是亦君为元首之义也夫岂过哉】
　　八月星交流如织或大如杯椀
　　书法【晋惠之篇书五星互经天纵横无常永宁元年大异也于是而书交流如织大如杯椀乱亡之徴大扺然矣书所以示警也】
　　发明【西晋之末五星互经天纵横无常未几五胡之乱其应甚惨今此星交流如织或大如杯椀自己丑夜至丁酉始止可谓变异之甚矣然当时君臣未闻有恐惧脩省之意故自是而后兵祸滋炽字县分裂生民屠戮几尽歴五代八姓而后已纲目大书于册天戒岂不明哉】
　　○感化牙将时溥杀节度使支详诏以溥为留后质实【感化军名注见昭宗景福二年】
　　【支详遣时溥陈璠将兵入阕讨黄巢二人皆详所奬防也至东都矫称详命还师屠河隂掠郑州而东及彭城详迎劳甚厚溥説详曰众心见廹请公解印以相授详不能制璠谓溥曰支仆射有惠于徐人不杀必成后悔溥不许送详归朝璠伏甲于七里亭并其家属杀之溥表璠为宿州刺史】
　　书法【杀支详者陈璠也蔽罪于时溥何诛心也漙亲逼夺印节及璠杀之则赏以刺史谓非首恶可乎不书时溥杀则叛乱之臣皆得以逭其罪矣】
　　寿州人王绪作乱陷光州
　　【寿州屠者王绪与妹夫刘行全聚众五百盗据本州月余复陷光州有众万余人秦宗权表为光州刺史固始县佐王潮及弟审邽审知皆以材气知名绪以潮为军正信用之】
　　南诏上表款附○九月髙骈罢兵还府
　　【骈与镇海节度使周寳俱出神策军骈以兄事寳及封壤相邻数争细故遂有隙骈檄寳入援寳治舟师以俟之怪其乆不行幕客或曰高公有并吞江东之志声云入援未必非图我也防骈使人约寳面防洲议军事寳辞疾不往由是遂为深仇骈留东塘百余日诏屡趣之骈上表托以寳将为后患复罢兵还府其实无赴难心但欲禳雉集之异耳】集览【雉集之异事在五月】质实【洲镇名一统志云在扬州府城南四十五里盖扬子江之沙碛其如居民稠密啇贾毕集镇有洲渡以通镇江】发明【前书高骈出屯东塘已见其缓于勤王有次且不进之意然犹未遽絶之至于自夏迄秋既不进讨今乃罢兵还府则是拥兵自固坐视朝廷倾覆其罪不可胜诛矣此纲目所以大书而絶之也】
　　以董昌为杭州刺史
　　【髙骈召董昌至广陵钱镠説昌曰观髙公无讨贼心不若去之昌从之自石镜引兵入据杭州周寳表为杭州刺史】质实【石镜山名一统志云在杭州府临安县治南山之东峯有圆石径二尺七寸其光如鉴钱镠防时游此顾其形服皆冠冕如王者状其后唐昭宗改镠所居营为衣锦营又陞为衣锦城并封此山为衣锦山】
　　冬十月凤翔行军司马李昌言作乱郑畋赴行在【李昌言将兵屯兴平时凤翔仓库虚竭犒赏稍薄昌言因激怒其众引兵还袭府城郑畋登城谓之曰行军茍能戢兵爱人为国灭贼亦可以顺守矣乃以留务委之即日西赴行在诏以畋为太子少傅分司昌言为凤翔节度使胡氏曰人固有能谋而不能为者郑畋是也畋为僖宗画命将之策视诸相为贤矣及自当大镇身任讨贼乃不知居重驭轻而倒持太阿又不知和众丰财而士有饥色坐被袭逐何耻如之此用之者违其才而畋不审已之过也】集览【倒持太阿倒丁老反扬子泰阿倒持授楚以柄注太阿劒名也欧冶所铸言秦无道犹倒持劒以授人吴越春秋楚王召风胡子而告之曰闻吴有干将越有欧冶寡人欲因子请二子作劒可乎风胡子曰可乃徃邀二人作劒一曰龙渊一曰太阿】
　　书法【逐也不书逐何为贤者讳也纲目于郑畋多恕辞唯其当而已矣】
　　裴澈罢○十二月武陵蛮雷满等防陷朗衡澧州【壬寅】二年春正月以王铎为诸道行营都统
　　【王铎以髙骈无心讨贼自以身为首相发愤请行恳款流涕至于再三上许之以铎充都统罢高骈但领盐铁转运使铎辟崔安潜为副都统以周岌王重荣为司马诸葛爽康实为先使又以王处存李孝昌拓防思恭为京城三面都统以杨复光为南面行营都监使】
　　二月朱温据同州○以郑畋为司空同平章事
　　【军事一以咨之】
　　李克用防蔚州
　　书法【前书赦克用召之矣此其书防何既陷忻代复犯蔚州是贼而已矣】
　　○卭州牙官阡能作乱陈敬瑄遣兵讨之
　　【敬瑄多遣人歴县镇诇事谓之寻事人所至多所求取有二人过资阳镇独无所求镇将谢让邀之不至自疑有罪夜亡入群盗中而实无罪也捕盗使杨迁诱而执之求功敬瑄不之问钉于西城煎油泼之备极惨酷卭州牙官阡能因公事违期亡命迁复诱之能方出首闻让之寃发愤为盗逾月众至万人横行卭雅所过地蜀中盗贼竞起州县不能制敬瑄遣杨行迁将兵数千人讨之】集览【卭雅卭本蜀郡临卭县地唐置卭州雅本秦严道县地隋改雅州今俱成都府】质实【卭一统志云唐之州名治依政县寻移治临卭县天寳初改临卭郡乾元初复为卭州宋因之元初于此立安抚司后以临卭依政县并入州本朝初改州为县属嘉定州雅西魏之州名治严道县隋改为临卭郡唐初复为雅州天寳初改卢山郡乾元初复为雅州属劒南道五代时孟知祥置永平军宋复为雅州属成都路元初改属嘉定路寻属吐蕃宣慰司本朝省严道县入州四川道】
　　夏四月王铎以诸道兵逼长安
　　【铎将两川兴元之军屯灵感寺泾原屯京西易定河中屯渭北邠宁凤翔屯兴平保大定难屯渭桥中武屯武功官军四集巢势日蹙号令所行不出同华】集览【同华注见宗开元十一年】质实【灵感寺一统志云在西安府富平县治西唐元和中所建金复脩葺】
　　五月加髙骈侍中罢盐铁转运使
　　【骈既失兵柄复解利权攘袂大诟上表自诉言辞不逊上命郑畋草诏切责之骈臣节既亏贡赋遂絶初骈好神仙有方士吕用之坐妖党亡命归骈骈补以军职颇言公私利病骈信任之用之欲专权浸以计去骈旧将梁缵等又引其党张守一诸葛殷共蛊惑骈殷诡辨风生骈以为神骈与郑畋有隙用之谓曰宰相有遣剑客来刺公者今夕至矣骈大惧问计用之曰张先生可以御之骈请于守一守一乃使骈衣妇人服潜于他室而代居骈寝中夜掷铜器于阶令铿然有声又宻以彘血洒于庭宇如格鬭之状及旦笑谓骈曰几落奴手骈泣谢之用之刻青石为竒字曰玉皇授白云先生髙骈密令左右置道院香案骈得之惊喜用之曰玉皇以公焚脩功着将补真官计鸾鹤不日当降此际用之等谪限亦满必得陪幢节同归上清耳是后骈于道院庭中刻木鹤时着羽服跨之用之常厚赂骈左右使伺骈动静共为欺防骈不之寤少有异议者輙为所陷死不旋踵夺人资财掠人妇女所破灭者数百家公私大小之事皆取决焉用之又欲以兵威脇制诸将请募骁勇二万人号莫邪都骈即以张守一及用之为军使置将吏如帅府虑人泄其奸谋乃言于骈曰神仙不难致但恨学道者不能絶俗累故不肯降临耳骈乃悉去姬妾谢絶人事賔客将吏皆不得见有不得已见之者皆先令沐浴斋祓拜起才竟已复引出由是用之得专行威福无所忌惮境内不复知有骈矣】集览【莫邪都莫邪本劒名也都犹部也以莫邪名都犹银刀都之类斋祓祓者拂除灾求福也】
　　六月蜀中羣盗应阡能官军与战大败
　　【蜀人罗浑擎句胡僧罗夫子韩求各聚众数千以应阡能官军与之战不利恐获罪多执村民为俘日数十百人敬瑄不问悉斩之其中亦有老弱妇人或问之皆曰我方治田绩麻官军忽入村系虏以来竟不知何罪】集览【句胡僧句姓也古侯反胡僧其名也】
　　秋七月以钟传为江西观察使
