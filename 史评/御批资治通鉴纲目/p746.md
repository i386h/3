<!-- { "loadSidebar": true } -->
　　书法【书自领何美符习也符习之请讨文礼也晋以成德畱后命之于是鎭州旣克改命义寕习无愠色且请自改河南以取一鎭不背本不矜功不固求若习者可谓贤矣纲目前书以习爲成德畱后此书自领之以爲天平所以美习也】
　　冬十一月唐特进河东监军使张承业卒
　　【曹太夫人诣其第爲之行服如子侄之礼晋王闻之亦不食者累日】
　　书法【监军具官卒于杨复光见之矣至是再见其再见何承业贤也于是唐亡十六载矣曷爲冠之以唐着承业之乃心唐室也是故张良心乎韩者也故韩虽亡而书韩人陶潜心乎晋者也故晋虽亡而书晋徴士承业心乎唐者也故唐虽亡而书唐特进监军书卒终纲目二人而已矣杨复光张承业】
　　发明【承业之贤先儒固已谕之矣纲目于其卒也书爵书官旣足以着其美然承业在晋已非一日而纲目必系之唐者表其始终爲唐不失臣节用见承业固唐之臣也夫以一宦者而能尽节若此乃有名爲缙绅如蒋元晖栁璨张文蔚杨涉之徒卖国从贼者岂非狗彘之不若哉承业卒六月而亚子称帝良有以也悲夫】
　　十二月晋以张宪权镇州事
　　【魏州税多逋负晋王以让司录赵季良季良曰殿下何时当平河南王怒曰汝职在督税何敢预我军事季良对曰殿下方谋攻取而不爱百姓一旦百姓离心恐河北亦非殿下之有况河南乎王恱谢之自是重之每预谋议】质实【张宪晋阳人河南道名注见宋主昱元徴元年河北道名注见汉成帝绥和二年魏郡魏州注同上文】
　　【癸岐称唐天祐二十年梁龙徳三年尽十月四月以后未唐庄宗李存勗同光元年○是嵗梁亡晋称唐凡五国四镇】春二月晋以豆卢革卢程为行台丞相
　　【晋王下敎于四镇判官中选前朝士族欲以为相河东判官卢质为之首质固辞请以义武判官豆卢革河东判官卢程为之即拜行台左右丞相以质为礼部尚书】集览【豆卢注见前唐髙祖武徳四年】质实【河东郡名注见汉献帝建安七年】
　　梁以钱镠为呉越王
　　【镠始建国仪卫名称多如天子之制惟不改元置百官有丞相侍郎客省等使】
　　三月晋李继韬以潞州叛降梁其将裴约据泽州不下
　　【李继韬为留后终不自安幕僚魏琢牙将申防复从而间之曰晋朝无人终为梁所并耳弟继逺亦劝之继韬乃使继逺诣大梁请降梁主大喜以继韬为节度使安义旧将裴约戌泽州泣谕其众曰余亊故使逾二纪见其分财享士志灭仇讐不幸捐舘柩犹未塟而郎君遽背君亲吾寜死不能从也遂据州自守梁遣董璋将兵攻之继韬散财募士尧山人郭威往应募尝杀人系狱继韬惜其才勇而逸之】集览【捐舘注见前唐代宗永防元年】质实【大梁郡名注见周显王二十九年安义军名注见周赧王五十三年上党尧山县名注见汉高帝八年柏人】
　　书法【书不下何特予守节也故书法同尧君素唐高祖武德八年后书死之又非君素之所可得者矣凡晋臣降梁则书叛是年】
　　夏四月晋王存朂穪皇帝于魏州国号唐
　　【晋王筑坛于魏州牙城之南四月升坛祭告遂卽帝位国号大唐尊母曹氏爲皇太后嫡母刘氏爲皇太妃初太妃无子性不姤忌太后亦谦退相得甚懽及受册太妃诣太后宫贺有喜色太后忸怩不自安太妃曰愿吾儿享国乆长吾軰获没于地围陵有主余何足言因相向歔欷】质实【忸怩惭愧也歔欷注见汉光武建武二年】
　　书法【纲目于晋多予辞此其书穪皇帝如梁何惜之也纲目予晋以其不忘唐也主讐之未灭而遽自立纲目惜之书曰国号唐所以殊朱邪于李氏也不书则疑于汉昭烈】
　　发明【晋王父子忠于唐室初志甚善于时讐贼尚在乃遽自穪尊其视朱温刘守光相去无防向使亚子能扫灭朱氏复立唐后则纲目必因其以天祐纪年继续唐綂而不绝之矣惟其利而自取故虽自谓绍唐君子亦岂敢以沙陁之种而比之汉昭烈晋元帝使得绍李氏之正綂哉故书存朂穪帝国号唐待以列国而别异之此固公天下之法也夫岂私于汉晋而薄于后唐哉】
　　唐以豆卢革卢程同平章事郭崇韬张居翰爲枢密使【革程皆轻浅无他能唐主特以其衣冠之绪覇府元僚故用之李绍宏自幽州召还崇韬恶其位在已上乃荐居翰而以绍宏爲宣徽使绍宏恨之居翰和谨畏事军国机政皆崇韬掌之孔谦自谓应爲租庸使众议以谦人防地寒故崇韬荐张宪以谦副之谦亦不悦胡氏曰建王覇之绩者必有心腹股肱之臣其未济也以爲谋主其旣成也遂登辅相辅相之任当承平之际无远虑者或不知考愼矣若创业垂綂之君天下固以此卜其成败而可忽诸梁唐晋汉之朝无所穪焉岂气方纷乱天不生贤邪将人主无知人之鉴而不能致邪】集览【衣冠之绪衣冠士大夫也绪谓基绪綂系也犹言后裔考愼注见前唐徳宗贞元三年】质实【幽州注见唐髙祖武德四年】
　　唐建东西京及北都
　　【以魏州爲兴唐府建东京又于太原府建西京又以鎭州爲眞定府建北都时唐国所有凡十三节度五十州】质实【兴唐府注见汉成帝绥和二年魏郡太原府注见齐明帝建武三年幷州眞定府注见汉光武建武九年常山】
　　閠月唐立宗庙于晋阳
　　【唐主追尊曾祖执宜曰懿祖昭烈皇帝祖国昌曰献祖文皇帝考晋王曰太祖武皇帝立宗庙于晋阳以高祖太宗懿宗昭宗洎懿祖以下爲七室】
　　唐遣李嗣源袭梁郓州取之以嗣源为节度使
　　【契丹屡冦晋幽州卫州为梁所取潞州内叛人情岌岌以为梁未可取唐主患之防郓州将卢顺宻来奔言曰郓州守兵不满千人可袭取也郭崇韬等皆以为不可唐主密召李嗣源谋之曰梁人志在泽潞不备东方若得东平则溃其心腹东平果可取乎嗣源自胡栁有度河之慙常欲立竒功以补过对曰今用兵嵗久生民疲茍非出竒以胜大功何由可成臣愿独当此役必有以报唐主恱遣嗣源将精兵五千趣郓州日暮隂雨道黒将士皆不欲进髙行周曰此天賛我也彼必无备夜渡河至城下郓人不知李从珂先登杀守卒启闗纳外兵进攻牙城拔之嗣源禁焚掠抚吏民唐主大喜曰总管真竒才吾事集矣即以为天平节度使梁主大惧遣使诘让诸将段凝王彦章等趣令进战】质实【岌岌山髙貌郓州注见唐肃宗寳应元年东平府名注见汉献帝兴平元年胡栁有度河之慙事在太祖开平四年】
　　五月梁遣招讨使王彦章攻唐徳胜南城拔之进攻杨刘六月唐主救之梁兵退秋七月彦章罢
　　【敬翔知梁室已危以绳内靴中入见梁主曰先帝取天下不以臣为不肖所谋无不用今敌势益彊而陛下弃忽臣言臣身无用不如死引绳将自缢梁主止之问所欲言翔曰事急矣非用王彦章为大将不可救也梁主从之以彦章为招讨使仍以段凝为副唐主闻之自将亲军屯澶州命朱守殷守德胜戒之曰王铁枪勇决宜谨备之守殷王幼时所役苍头也五月遣使征兵于呉徐温欲持两端遣兵循海助其胜者严可求不可乃止梁主召王彦章问以破敌之期彦章对曰三日左右皆失笑彦章出两日驰至滑州置酒大防隂遣人具舟于杨村夜命甲士六百皆持巨斧载冶者具鞴炭乘流而下防饮尚未散彦章阳起更衣引精兵数千循河南岸趋德胜天防雨朱守殷不爲备舟中兵举鏁烧断之因以巨斧斩浮桥而彦章引兵急击南城破之适三日矣守殷救之不及彦章进攻诸寨皆防之声势大振唐主遣宦者焦彦賔急趣杨刘与鎭使李周固守命守殷弃北城撤屋爲栰载兵械浮河东下助杨刘守备王彦章亦撤南城屋材浮河而下每遇湾曲輙于中流交闘一日百战互有胜负比及杨刘殆亡士卒之半彦章以十万众攻杨刘城垂防者数四李周悉力拒之与士卒同苦彦章不能克退屯城南唐主引兵救之曰李周在内何忧日行六十里不废畋玁六月至杨刘梁兵堑垒不可入唐主问计于郭崇韬对曰请筑垒于博州东岸以固河津旣得以应接东平又可以分贼兵势但虑彦章薄我城不能就愿募死士日挑战以缀之旬日不东则城成矣时李嗣源守郓州河北声问不通人心渐离不保朝夕防梁将康延孝密请降于嗣源延孝者太原胡人有罪奔梁嗣源遣押牙范延光送延孝蜡书延光因言于唐主请筑垒马家口以通郓州之路唐主遣崇韬将万人夜发度河筑之昼夜不息自与梁人昼夜苦战崇韬筑城六日彦章开之将兵数万驰至急攻时板筑仅毕未有守备崇韬慰谕士卒以身先之四靣拒战唐主引大军救之彦章退保邹家口郓州奏报始通李嗣源请正朱守殷覆军之罪不从七月唐主引兵南彦章等复趣杨刘李绍荣直抵梁营擒其斥候又以火栰焚其连舰彦章等走保杨村唐兵追击之梁兵前后死者且万人杨刘围解城中无食已三日矣彦章疾赵张乱政谓所亲曰待我成功还当尽诛奸臣以谢天下赵张闻之私相谓曰我軰寜死于沙陀不可爲彦章所杀相与恊力倾之叚凝素疾彦章而诏附赵张百方沮挠之惟恐其有功每防奏至赵张悉归功于凝由是彦章功竟无成梁主犹恐彦章成功难制徴还大梁】集览【以绳内内读曰纳入也鞴炭鞴与排通音歩拜反卽今皮排也所以吹扇火者蜡书注见唐德宗建中三年】质实【澶州注见隋恭帝皇防二年滑州注同上年杨刘城名注见唐宪宗元和十三年博州注见汉献帝兴平二年东郡斥候注见汉武帝元封元年挑战注见汉王邦三年沙陀谓李存朂又注见唐睿宗太极元年】
　　唐卢程罢
　　【程以私事干兴唐府府吏不能应鞭吏背少尹任团唐主姊壻也诣程诉之程骂曰公何等虫豸欲倚妇力邪唐主怒曰朕误相此痴物欲赐自尽卢质力救之乃贬右庻子】集览【虫豸豸音丈尔反虫之无足者曰豸虫音防】
　　八月梁取唐泽州裴约死之
　　【裴约遣间使告急唐主曰吾兄不幸乃生枭獍裴约独能知逆顺顾谓指挥使李绍斌曰泽州弹丸之地朕无所用卿爲我取裴约以来绍斌至城已防约死唐主深惜之】集览【枭獍注见晋元帝太兴元年】质实【间使注见汉武帝元狩元年弹丸之地喻土地褊狭也】
　　书法【书死之何予节也终纲目书死之五十五详孺子婴居摄元年而五季书十人焉裴约王彦章姚洪夏鲁竒宋令询沈斌巩廷美赵崇溥刘仁赡张彦卿何代不生才疾风知劲草信矣】发明【前书李继韬叛降于梁已正继韬叛国之罪次书其将裴约防泽州不下已予裴约不屈之节至是书梁取唐泽州裴约死之是予其死节之实其防明矣夫继韬叛君事讐裴约审于大义守死不屈观其所以泣谕其众之语可谓词防甚白故纲目书而予之亦所以爲知义守节者之劝也】
　　梁以叚凝爲招讨使遣王彦章张汉杰攻郓州
　　【梁主遣叚凝监军河上敬翔李振屡请罢之梁主曰凝未有过振曰俟其有过则社稷危矣至是凝厚赂赵张求爲招讨使翔振力争不从于是宿将愤怒士卒亦不服凝将全军五万济河掠澶州至顿丘梁主又命王彦章将保銮骑士万人屯兖郓之境谋复郓州仍以张汉杰监其军】质实【顿丘县名注见晋高祖天褔三年兖州名注见汉献帝兴平二年】
　　梁将康延孝奔唐
