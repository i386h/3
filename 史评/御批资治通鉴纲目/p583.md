<!-- { "loadSidebar": true } -->
　　【初河内人王琚预于王同皎之谋上之为太子也琚至长安见上至廷中故徐行宦者曰殿下在帘内琚曰何谓殿下今独有太平公主耳上遽召见与语琚曰韦庻人弑逆人心不服诛之易耳太平公主凶猾无比大臣多为之用琚窃忧之上引与同榻坐泣曰主上同气唯有太平言之恐伤主上之意不言为患日深为之奈何琚曰天子之孝当以安宗庙社稷为事岂顾小节上悦及即位以为中书侍郎是时宰相多太平公主之党刘幽求与羽林将军张暐谋使言于上曰窦怀贞崔湜岑羲皆因公主得进日夜为谋不轨若不早图一旦事起太上皇何以得安请速诛之上以为然暐泄其谋上大惧遽列上其状有司奏流幽求于封州张暐于丰州初崔湜坐与谯王重福通书当死张説与幽求营护得免旣而湜附太平公主谋罢说政事及幽求得罪湜讽广州都督周利贞使杀之桂州都督王晙知其谋留幽求不遣由是得免】质实【河内县名注见周赧王五十三年野王封州注见宋文帝仁夀元年成州丰州注见汉宣帝甘露二年五原塞桂州注见秦始皇三十三年桂林王睃相州人寛之曽孙】
　　九月朔日食质实【日食注见新莽天鳯元年】○冬十月沙陁金山遣使入贡
　　【沙陁处月之别种也姓朱邪氏】集览【沙陁金山处月之别种西突厥之苗裔本号朱邪世居金娑山之阳蒲类海之东其地有大碛名曰沙陁后因以沙陁为号以朱邪为姓至唐宪宗时有朱邪尽忠始见于中国其后有朱邪赤心懿宗时赐姓李名国昌克用其子也邪移遮反处月西域国本西突厥之别部】
　　十二月刑部尙书李日知致仕
　　【日知在官不待捶挞而事集刑部有令史受敕三日忘不行日知怒欲捶之旣而谓曰我欲捶汝天下人必谓汝能撩李日知嗔受李日知杖不得比于人妻子亦将弃汝矣遂释之吏皆感悦无敢犯者】
　　【癸丑】宗明皇帝开元元年春正月诏衞士二十五入军五十而免○以萧至忠为中书令○二月御楼观灯大酺
　　【开门然灯大酺合乐上皇与上御门楼临观以夜继昼凡月余左拾遗严挺之上疏谏以为酺者因人所利合醵为欢今乃损万人之力营百戏之资非所以光圣徳美风化也敕以挺之忠直宣示百官厚赏之晋陵尉杨相如上疏曰隋氏以纵欲而亡太宗以抑欲而昌人主不可不慎择也夫人主莫不好忠正而恶佞邪然忠正者常疎佞邪者常亲以至于覆国危身而不悟何哉忠正者多忤意佞邪者多顺指积忤生憎积顺生爱此亲疎之所以分也诚能爱其忤以收忠贤恶其顺以去佞邪则太宗之业将何逺哉夫法贵简而能禁罚贵轻而必行小过不察则无烦苛大罪不漏则止奸逆使简而难犯寛而能制则善矣上覧而善之】集览【大酺服防曰酺音蒲顔师古曰服音是酺布也王徳布大饮酒也文頴曰汉律三人已上无故羣饮罚金四两故赐酺得防聚饮食也唐无酺禁今亦赐酺者葢聚作伎乐髙年赐酒麫合乐合如字又音閤合醵合音閤醵极虐反防钱饮酒也百戏汉书天子飨四夷之客作巴俞都卢海中砀极漫衍鱼龙角抵之戏以观视之葢若此杂变不一陈之故名百戏】质实【晋陵县名注见隋炀帝大业十三年毘陵】
　　发明【宗初政首书御楼观灯殆与中宗无异何哉是时睿宗在上犹总大权而太平荧惑其间宗未免曲意奉承是以嬉戏为乐有此举尔直笔书之亦可叹也】
　　以髙丽大祚荣为勃海郡王
　　【初髙丽旣亡其别种大祚荣徙居营州阻险自固武后使将军李楷固讨之大败祚荣遂东据东牟山髙丽靺鞨之人稍稍归之地方二千里戸十余万胜兵数万人附于突厥中宗时遣子入侍至是以为勃海郡王】集览【大祚荣祚荣姓大氏本粟靺鞨附髙丽者】质实【髙丽东胡种名注见汉武帝元封二年朝鲜东牟山未详处所靺鞨北狄国名注见隋文帝开皇十八年突厥北狄国名注见梁武帝大同十一年勃海郡注见晋成帝咸康六年挹娄】
　　夏五月罢脩大明宫
　　【脩大明宫未毕敕以农务方勤罢之】质实【大明宫注见太宗贞观八年】
　　书法【太宗再罢脩洛阳宫不书罢此其书罢脩何美之也于是脩宫未毕上以农务方勤特敕罢之可谓有爱民之诚矣故特书而美之终纲目宫室书罢者三汉明帝永平三年是年敬宗寳鼎元年皆美辞也】
　　六月以郭元振同三品○秋七月太平公主谋逆赐死萧至忠岑羲窦怀贞崔湜伏诛
　　【太平公主依上皇之势擅权用事宰相七人五出其门文武之臣大半附之与窦怀贞岑羲萧至忠崔湜薛稷僧慧范等谋废立又与宫人元氏谋于赤箭粉中寘毒以进中书侍郎王琚言于上曰事廹矣不可不速发左丞张説自东都遣人遗上佩刀荆州长史崔日用入奏事言于上曰太平谋逆有日陛下往在东宫犹为臣子若欲讨之须用谋力今但下一制书谁敢不从万一奸宄得志悔之何及上曰诚如卿言直恐惊动上皇日用曰天子之孝在于安四海若奸人得志则社稷为墟安在其为孝乎请先定北军后收逆党则不惊上皇矣上以为然乃与岐王范薛王业郭元振王毛仲姜皎李令问王守一及内给事髙力士等定计以兵三百余人入防化门召至忠羲斩之怀贞自缢死戮其尸上皇闻变登承天门楼郭元振奏皇帝前奉诰诛窦怀贞等无他也上皇乃下诰自今军国政刑一取皇帝处分徙居百福殿太平公主赐死诸子及党与死者数十人崔湜与右丞卢藏用俱坐私侍公主流岭南寻以湜与逆谋追赐死初太平公主与湜等谋废立陆象先独以为不可公主曰废长立少已为不顺且又失徳若之何不去象先曰旣以功立当以罪废今实无罪象先终不敢从上旣诛怀贞等召象先谓曰岁寒知松栢信哉时穷治公主枝党象先宻为申理所全甚多然未尝自言时无知者】集览【僧慧范僧浮屠道人慧范其名赤箭粉赤箭草部药名研为粉而服之味辛温主杀鬼精物蛊毒恶气消痈肿久服益气力长隂肥徤陶隐居云赤箭草亦是芝类茎赤如箭簳叶甚端根如人足又云如芋有十二子为衞有风不动无风自揺如此亦非俗所见图经曰赤箭实似苦栋子核作五六棱中有肉如麫前奉诰上皇之命曰诰谓皇帝先前曾承此诰命湜与湜示力反与读与预同枝党注见中宗嗣圣七年】正误【湜与逆谋今按此处有两湜与字上文崔湜与右丞卢藏用云云与字则上声】质实【荆州注见汉献帝建安十三年南郡社稷注见新莽天鳯元年王毛仲髙丽人髙力士髙州人冯盎曾孙中人髙延福养为子故冐其姓姜皎上邽人】
　　书法【上书公主谋逆赐死下书四人伏诛则四人为公主之党明矣纲目书公主反逆诛死者四汉鄂邑唐髙阳太平惟安乐以韦后党书其党】
　　以髙力士为右监门将军知内侍省事考证【当加宦者于髙力士上○谨按凡例曰宦者除拜当书者皆加宦者字注云以着刑人与政之属夫刑人用权莫盛于唐尊为上皇以兵刼之贵为天子以父呼之甚至弑君弑后岂特与政而已哉追原其自始于髙力士盛于李辅国而极于刘李述皆由诸帝狎近便嬖授以国命而不可夺此非用权者之过用之以权者之过也今故推本正例自髙力士至韩全诲十有余人拜官之始皆加宦者于名氏之上若张承业死则纲目特笔书曰唐特进河东监军使张承业卒是时唐已亡犹冠以唐号表其忠贤云】
　　【初太宗定制内侍省不置三品官黄衣廪食守门传命而已中宗时七品以上至千余人然衣绯者尚寡上在藩邸力士倾心奉之及为太子奏为内给事至是以诛萧岑功赏之是后宦官増至三千人除三品将军者寖多宦官之盛自此始范氏曰国家之败未有不由子孙废祖宗之业也创业之君得之难故其防患深虑之远故其立法宻后世子孙虽有聪明才智髙出羣臣之表然未若祖宗更事之多也夫中人不可假以威权葢近而易以为奸也明皇不戒履霜坚氷而轻变太宗之制崇宠宦者増多其员自是以后寖干国政末流之祸葢基于此书曰监于先王成宪其永无愆为人后嗣可不念之哉】质实【萧岑谓萧至忠岑羲履霜坚氷易坤初六爻辞】
　　书法【吕强不书宦者贤之也汉灵帝光和二年此其不书何唐世宦者例不书也例不书也者不胜书也然则曷为书为将军讥也唐初内侍省不置三品官中宗时亦鲜有衣绯者力士为将军而宦官自此盛矣书为将军着唐世之祸始也】
　　发明【汉窦宪之诛郑众实预其谋和帝宠以封爵遂为东都不救之祸唐太平公主之诛髙力士亦出入其间宗畀以重任迄为唐室膏肓之疾其端甚微其祸甚大纲目详而书之所以着唐人祸乱之本葢自此始有天下国家者可不鉴哉】
　　以张説为中书令○陆象先罢○八月以刘幽求为左仆射平章军国大事○九月以李畅为防州刺史【初中宗之崩也李峤宻表韦后请出相王诸子于外上即位于禁中得其表或请诛之张説曰峤虽不识逆顺然为当时之谋则忠矣上然之以峤子畅为防州刺史令峤随畅之官】质实【李畅賛皇人防州注见梁简文帝大寳元年南康】
　　罢诸道按察使○冬十月引见京畿县令
　　【引见京畿县令戒以惠养黎元之意】质实【京畿注见太宗贞观五年】
　　讲武于骊山
　　【上幸新丰讲武于骊山之下征兵二十万以军容不整坐兵部尙书郭元振于纛下将斩之刘幽求张説谏曰元振有大功于社稷不可杀乃流新州而斩给事中知礼仪事唐绍上始欲立威亦无杀绍之意将军李邈遽宣敕斩之上寻罢邈官废弃终身时二大臣得罪诸军震慑失次惟薛讷解琬二军不动上遣轻骑召之皆不得入其陈上深叹美之】集览【纛音道又音毒军中大皂旗名二仪实录云纛皂缯为之似蚩尤之首】质实【新丰县名注见汉成帝鸿嘉元年骊山注见秦始皇三十七年郭元振魏州人新州注见梁武帝大同七年】
　　书法【书讲武何讥也何讥黩武且淫刑帝两失之矣终纲目书讲武三详汉灵帝中平五年书大阅二详晋成帝咸康六年皆讥也舍是无书者矣】
　　以姚元之同三品
