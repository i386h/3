<!-- { "loadSidebar": true } -->
　　【戊子】二年春正月帝冠○三月白马羌冦广汉质实【白马羌注见梁孝元帝承圣元年广汉郡名注见成帝鸿嘉三年】○夏五月北宫火帝徙居南宫○改清河为甘陵质实【清河县名注见安帝建光元年甘陵县名注同上年梁冀恶清河名乃改焉】
　　秋大水
　　【己丑】三年夏四月晦日食○秋八月有星孛于天市○大水○九月地再震山崩
　　书法【元帝之篇书正月地震七月复震矣此其并书再震何同月也一嵗再震异矣一月再震甚大异也终纲目书地震一百一十嵗再震十二而一月再震则二而已是年献帝兴平元年】
　　○前朗陵侯相荀淑卒
　　【淑少博学有髙行李固李膺等皆师宗之尝举贤良对防讥刺贵幸梁冀忌之出为朗陵相涖事明治称为神君有子八人俭绲靖焘汪爽肃専并有名称时人谓之八龙颍隂令苑康更命其里曰髙阳里膺性简亢惟以淑为师以同郡陈寔为友爽尝谒膺因为其御既还喜曰今日乃得御李君矣寔出单微同郡钟皓以笃行称九辟公府年軰逺在寔前引与为友皓为郡功曹辟司徒府太守髙伦问谁可代卿者皓曰明府欲必得其人西门亭长陈寔可伦从之中常侍侯览托伦用吏寔懐檄请见曰此人不宜用而览不可违寔乞从外署不足以尘明德于是乡论恠其非举寔终无所言伦后被徴乃谓人曰吾前为侯常侍用吏陈君密持教还而于外白署陈君可谓善则称君过则称已者也寔固自引愆由是天下服其德后为太丘长德清静百姓以安邻县民归附者寔輙训导令还本司官行部吏虑民有讼者白欲禁之寔曰讼以求直禁之理将何申亦竟无讼者以沛相赋敛违法觧印绶去吏民追思之皓素与淑齐名膺常叹曰荀君清识难尚钟君至德可师皓兄子瑾好学慕古有退让风与膺同年俱有声名其母膺之姑也膺祖太尉脩常言瑾似我家性邦有道不废邦无道免于刑戮复以膺妹妻之膺谓瑾曰弟何太无皁白耶瑾以白皓皓曰国武子好招人过以致怨恶今岂其时耶必欲保身全家尔道为贵】集览【髙阳里以昔者髙阳氏有才子八人谓之八凯故更名其里曰髙阳以旌表之为其御为去声为李膺御车也乞从外署求还于府之外佥署以示非太守之过太丘县名属沛国行部行下孟反廵视也至所部之县有所案察也沛相沛国之相也弟何太无皁白耶无皁白谓不区别是非也钟瑾本传曰孟子以为人无是非之心非人也弟何期不与孟轲同耶国武子好招人过招音翘举也国姓也名佐字武子春秋齐大夫好尽言以招人过失左传成十七年齐庆克通于声孟子鲍牵见之以告武子武子召庆克而谓之庆克以告孟子孟子诉于灵公而刖鲍牵明年杀国佐于内宫案声孟子灵公夫人也以致怨恶恶如字读钟瑾本传作以致怨本尔道为贵尔与迩字通近也】正误【尔道为贵今按尔犹汝也钟皓指谓兄子瑾以其所行为贵也】质实【荀淑颍川颍隂人朗陵国名注见明帝永平四年颍隂县名注见文帝二年一统志云髙阳里在开封府许州城内汉荀淑所居里旧名西豪颍隂令苑康以为髙阳氏有才子八人今荀氏亦有八子改其里曰髙阳太丘春秋时地名属芒县秦因之西汉析为芒大丘二县东汉改芒曰临睢大丘曰太丘三国魏二县俱废晋为谯郡蕲县地隋始置永成县属谯州后废唐复置属亳州宋仍旧元属归德路国朝因之改属开封府】
　　书法【卒前官录贤也纲日卒前官六详安帝元初二年】
　　【庚寅】和平元年春正月太后归政二月崩
　　书法【前书犹临朝讥也此书归政其美之欤亦讥也其讥何太后于是三临朝矣正月归政二月而崩盖精神血气其自知也审矣其与终其身者几希是故上书归政继书崩所以深讥之也终纲目书太后临朝御殿称诏者二十二书归政者四是年梁太后晋穆帝升平元年褚太后孝武帝太元元年褚太后唐中宗嗣圣三年武太后皆久临朝者也惟晋褚氏无讥焉】
　　○三月帝还北宫○顺烈皇后○封大将军冀妻孙夀为襄城君质实【襄城县名注见周赧王十五年】
　　【夀善为妖态冀宠惮之冀爱监奴秦宫出入夀所刺史二千石皆谒辞之冀夀对街为宅殚极土木互相夸竞起兎苑亘数十里移檄调生兎刻毛为识人有犯者罪至死冀用夀言多斥夺诸梁在位者外以示谦让而孙氏宗亲为侍中卿校郡守者十余人皆贪饕凶淫所在怨毒侍御史朱穆奏记曰将相大臣均体元首共舆而驰同舟而济舆倾舟覆患实共之岂可以去明即昧履危自安主孤时困而莫之防乎宜时易宰守非其人者减省第宅园池之费拒絶郡国诸所奏送内以自明外觧人惑使挟奸之吏无所依托司察之臣得尽耳目宪度既张逺迩清一则将军身尊事显德耀无穷矣冀不纳冀虽専朝而犹交结宦官任其子弟以为要职欲以自固穆又奏记极谏冀报书云如此仆亦无一可耶冀遣书诣乐安太守陈蕃请托不得通使者诈称他客蕃笞杀之坐左转脩武令】质实【安乐郡名注见灵帝中平二年脩武县名注见周赧王四十二年】
　　书法【凡书妇爵皆讥也终纲目妇人以封爵见者十有二详吕氏丁巳年惟洗氏无讥焉】
　　夏五月尊博园匽贵人曰孝崇后○秋七月梓潼山崩质实【一统志云梓潼汉之县名广汉郡治此蜀汉置梓潼郡西魏改为潼川郡移县于郡南三十里改安夀县隋废郡移县于旧治改名梓潼属普安郡唐属劒州宋元俱仍旧国朝因之属保寜府】
　　【辛卯】元嘉元年春正月朔尚书张陵劾大将军冀罪诏以俸赎
　　【羣臣朝贺大将军冀带劒入省尚书张陵叱出敕羽林虎贲夺劔冀跪谢陵不应即劾奏冀请廷尉论罪有诏以一嵗俸赎百僚肃然河南尹不疑尝举陵孝防谓曰举君适所以自罚也陵曰明府不以陵不才误见擢序今申公宪以报私恩不疑有愧色不疑好经书喜待士冀疾之转为光禄勲以其子为河南尹年十六容貌甚陋不胜冠带不疑自耻兄弟有隙遂让位归第与弟防闭门自守冀不欲令与宾客交通隂使人变服至门托往来者南郡太守马融初除过谒不疑冀讽有司奏融贪浊髠笞徙朔方】质实【张陵成都人楷之子】
　　书法【非日食不书晦朔此其书朔何罪冀也曷为罪之春王正朔万国防同而冀带劒径入无人臣礼罪孰大焉故罪未有书所劾者特举尚书张陵嘉举职也而诏以俸赎失刑甚矣直书讥之是故书十二月晦所以见武帝杀窦婴之忍书正月朔所以见桓帝罚梁冀之寛一字之笔削严矣】发明【冀身负大逆而张陵以带劒劾之舍其丘山之恶而论其亳芒之罪惟汉朝诸人不能早致其辨是以至此极耳诏以俸赎特书于册参讥之也】
　　夏四月帝微行至河南尹梁府舎是日大风防树昼昏考证【至当改作幸○谨按凡例曰凡官府第宅曰幸后仿此】
　　【尚书杨秉上疏曰臣闻瑞由德至灾应事生天不言语以灾异谴告王者至尊出入有常警跸而行静室而止自非郊庙之事则銮旗不驾故诸侯入诸臣之家春秋尚列其诫况于以先王法服而私出槃游降乱尊卑等威无序侍卫守空宫玺绶委女妾设有非常之变任章之谋上负先帝下悔靡及帝不纳秉震之子也】正误【任章之谋今按宣帝时霍氏外孙任宣坐谋反诛子章亡命居渭城界中夜服入庙居廊间执防立于庙门待上入欲为逆发觉伏诛】
　　书法【是日者何着天应之防也是故哀帝用丁傅而是日日食桓帝为微行而是日大风拔树昼昏隋文立晋王广而是日天下地震纲目皆揭而书之所以着天显为世戒也终纲目变异揭书是日者三而已】
　　发明【桓帝微行无异于孝武孝成也然天变何为不见于彼而见于此得非梁氏弑逆帝不能讨而与之为私是以天怒若此用见逆党固天诛所不赦也大风昼昏特书是日其所以昭示天意诛讨乱贼岂不明哉噫】
　　京师旱任城梁国饥民相食质实【任城国名注见明帝永平十四年梁国注见周赧王四年】○北匈奴冦伊吾○冬十一月地震诏举独行之士
