<!-- { "loadSidebar": true } -->
　　唐遣兵拒周师于寿州周师击败之
　　【唐人闻周兵将至而惧刘仁赡神气自若部分守御无异平日众情稍安唐主以刘彦贞为部署将兵二万趣寿州皇甫晖姚凤将兵三万屯定逺召镇南节度使宋齐丘还金陵谋国难周李谷等为浮梁自正阳济淮王彦超败唐兵二千余人于寿州城下】集览【浮梁郭璞曰以舟相比曰浮梁谓连舟至岸也左传杜预注造舟为梁则河桥之谓也】质实【一统志云定逺梁之县名属广安郡南齐改郡曰大安隋初罢郡改县曰临濠唐初复为定逺县宋元仍旧至本朝因之改属凤阳府】
　　周枢宻使郑仁诲卒
　　【仁诲卒世宗欲临其防近臣奏嵗道非便世宗曰君臣义重何日时之有往哭尽哀】集览【嵗道嵗谓嵗星道谓方道也嵗又注见晋帝奕太和五年越得嵗】
　　吴越遣使入贡于周
　　【吴越王俶遣使入贡于周周以诏谕之使出兵击唐】
　　【丙周显德三年○是辰嵗凡五国三镇】春正月周以王环为骁卫大将军【赏其不降也】
　　周主自将伐唐大败唐兵斩其将刘彦贞
　　【世宗下诏亲征淮南命侍卫都指挥使李重进将兵先赴正阳遂发大梁李谷攻寿州久不克唐兵救之又以战舰数百艘趣正阳为攻浮梁之势李谷谋曰我军不能水战若贼断浮梁则腹背受敌皆不归矣不如退守浮梁以待车驾世宗闻之亟遣使止之比至已焚刍粮退保正阳矣世宗亟遣李重进引兵趣淮上李谷奏贼舰日进淮水日涨万一粮道阻絶其危不测愿且驻跸陈颍俟重进至共渡贼舰可御浮梁可完立具奏闻若但厉兵秣马春去冬来亦足使贼中疲敝取之未晚世宗不悦刘彦贞素骄贵无才畧所历藩镇专为贪暴以赂权要由是魏岑等争誉之故周师至唐主首用之闻李谷退喜引兵直抵正阳刘仁赡及池州刺史张全约固止之曰公军未至而敌人先遁是畏公之威声也安用速战万一失利则大事去矣彦贞不从旣行仁赡曰果遇必败乃益兵乗城为备李重进度淮逆战大破彦贞斩之斩首万余级是时江淮乆安民不习战唐人大恐张全约牧余众奔寿州仁赡表为左厢都指挥使皇甫晖姚凤退保清流闗世宗谓侍臣曰闻寿州围解农民多归村落今闻大军至必复入城怜其聚为饿殍宜先遣使安抚各令安业】集览【驻跸车驾所止曰驻跸跸又注见汉文帝三年警跸厉兵秣马左传僖三十三年注厉兵严兵以待敌秣音末韵防注厉兵摩厉以须也秣本作防食马谷也】质实【一统志云清流闗在滁州城西南二十里南唐所置地极险要今废之】
　　周以李重进为都招讨使李谷判寿州行府事
　　周主攻唐寿州
　　【世宗至寿州城下命诸军围之发丁夫数十万以攻城昼夜不息命我太祖皇帝击唐兵于涂山太祖遣百余骑薄其营而伪遁伏兵邀之大败唐兵于涡口斩其都监何廷锡等夺战舰五十余艘】集览【涂山图经所载涂山者四一防稽一渝州一濠州一当涂此涂山在濠州钟离西九十五里禹防诸侯处也有禹会村鲧庙在焉方舆胜览载东坡濠州涂山诗樵苏已入黄熊庙乌鹊犹朝禹防村盖按左传昭七年昔尧殛鲧于羽山其神化为黄熊也又昭四年穆有涂山之防注周穆王防诸侯于涂山涂山在寿春东北】质实【一统志云涂山在凤阳府怀逺县东南八里与荆山对峙禹娶于涂山即此山西南有禹墟及禹防村盖禹防诸侯之地涡口涡水之口也涡水源自黄河东流经凤阳府蒙城县沿怀逺县东北与淮水合流至临淮县蚌阜东入于海唐李吉甫云濠有涡口之险即此五代时为控扼之地矣】
　　周诏王逵攻唐鄂州
　　【逵引兵过岳州团练使潘叔嗣燕犒甚谨逵左右求取无厌譛叔嗣谋叛逵怒叔嗣不自安】
　　二月周主命我太祖将兵袭唐滁州克之擒其将皇甫晖姚凤
　　【下蔡浮梁成世宗自徃视之命我太祖皇帝倍道袭清流闗皇甫晖等惊走入滁州断桥自守太祖跃马麾兵渉水直抵城下晖曰人各为其主愿容成列而战太祖笑而许之晖整众而出太祖突陈击晖擒之并擒姚凤遂克滁州时宣祖为马军副都指挥使引兵夜至传呼开门太祖曰父子虽至亲城门王事也不敢奉命明旦乃得入世宗遣翰林学士窦仪籍滁州帑藏太祖遣亲吏取藏中绢仪曰公初克城时虽倾藏收之无伤也今既籍为官物非有诏书不可得也太祖由是重仪初永兴节度使刘词遗表荐其幕僚蓟人赵普至是范质以为滁州判官太祖与语悦之时获盗百余人皆应死普请先讯鞫然后决所活什七八太祖益竒之太祖威名日盛毎临阵必以防缨饰马铠仗鲜明或曰如此则为敌所识太祖曰吾固欲其识之耳】集览【下蔡春秋成七年吴入州来注州来楚邑淮南下蔡县是今下蔡在淮北岸渡淮南去安丰城二十里繁缨注见周威烈王二十三年】质实【一统志云下蔡汉之县名属沛郡晋属淮南郡元魏属扬州隋属汝隂郡唐属颍州宋省入安丰军故城在凤阳府寿州北三十里】书法【我太祖何赵匡也何以不名纲目朱熹所修而熹宋人也故为国讳临文不讳此则曷为讳之夫子作春秋诸侯卒皆名之至鲁先君则卒书公薨书葬我君某公则固讳之矣】发明【帝王之兴其施为气象自与常人不同是时周世宗举兵南伐而我太祖皇帝实任先锋之寄滁州之战皇甫晖乞容成列我太祖笑而许之其度量已异乎常人逺矣至于宣祖传呼城门而太祖以王事不敢开窦仪籍滁州物不以应命而太祖由是重仪赵普全活疑狱而太祖益竒赵普凡若此类是皆帝王大度之事非惟同时将帅无之虽当代之君亦岂能有此宜乎兴建大业高出前古殊非近代所能企及此纲目所以于太祖克滁之日备述于下则我太祖盛德大业盖有由矣帝王自有眞讵不信然欤】
　　唐主请和于周周主不荅
　　【唐主遣泗州牙将赍书抵徐州称唐皇帝奉书请息兵修好愿以兄事周嵗输货财以助军费世宗不答】书法【梁遣使求和魏主书不肯己丑年此其书不答何不肯者忍辞也不答者尊辞也不肯罪魏不答罪唐后书蜀主致书不答义同】
　　周主遣韩令坤将兵袭唐扬州
　　【世宗诇知扬州无备命韩令坤等将兵袭之戒以母得残民其李氏陵寝遣人与其人共守护之】集览【陵寝古者宗庙前制庙后制寝至秦始出寝起于墓侧故陵上称寝殿有衣冠几杖象生之具以荐新物】
　　书法【袭滁州尝书周主命矣于是复书周主遣见庙谟之自上也若世宗者五代以来可谓英主矣】
　　唐主遣钟谟李德明奉表于周
　　【唐主以兵屡败惧亡乃遣翰林学士钟谟文理院学士李德明奉表称臣请平于周献御服茶药及金银器缯锦牛酒谟德明素辩口世宗知其欲游説盛陈甲兵而见之曰尔主自谓唐室苗裔宜知礼义异于他国与朕止隔一水未尝遣一介修好惟泛海通契丹舍华事夷礼义安在且汝欲説我令罢兵邪我非六国愚主岂汝口舌所能移邪可归语尔主亟来见朕再拜谢过则无事矣不然朕欲亲观金陵城借府库以劳军汝君臣得无悔乎二人战栗不敢言】
　　吴越遣兵袭唐常州
　　【吴越营田使陈满言于丞相吴程曰周师南征唐举国惊扰常州无备易取也程言于吴越王俶请从之丞相元德昭曰唐大国未可轻也若我入唐境而周师不至能无危乎程固争俶从之遣程督兵趣常州】
　　周取唐扬州
　　【韩令坤奄至扬州以数骑驰入城城中不之觉唐副留守马延鲁髠髪僧服而逃军士执之令坤慰谕其民使皆安堵】
　　唐灭故吴主杨氏之族
　　【唐主遣园苑使尹延范如泰州迁吴让皇之族于润州延范以道路艰难恐其为变尽杀其男子六十人还报唐主怒腰斩之】集览【吴让皇故吴王睿皇帝杨溥也南唐徐诰受吴禅奉之为让皇】书法【前书唐主诰迁故吴主于润州矣又书唐主迁故吴主杨氏之族于防州矣此灭其族则曷为不书主据齐灭元氏周灭髙氏隋灭宇文氏皆斥书主罪不在上也或称名或止称主或止称国纲目之权衡审矣】
　　周取唐泰州○岳州团练使潘叔嗣杀王逵迎周行逢入朗州行逢讨叔嗣斩之考异【斩当作诛】
　　【叔嗣属将士而告之曰吾事令公至矣今乃信谗疑怒军还必击我吾不能坐而待死汝軰能与我俱西乎众愤怒请行叔嗣帅之西袭朗州逵还战败死或劝叔嗣遂防朗州叔嗣曰吾救死耳安敢自专乃归岳州使将吏迎武安节度使周行逢众谓行逢必以潭州授叔嗣行逢曰叔嗣贼杀主帅今若遽尔人必谓我与之同谋何以自明且俟逾年未晚也乃入朗州自称武平留后告于周以叔嗣为行军司马叔嗣怒称疾不至行逢曰叔嗣更欲图我邪乃授叔嗣武安节钺以诱之叔嗣遂行行逢迎候郊劳甚懽叔嗣入谒遣人执之立庭下责之曰汝为小校无大功王逵用汝为团练使一日反杀主帅吾未忍斩汝乃敢拒吾命乎遂斩之】集览【郊劳左传僖三十三年自郊劳至于赠贿注迎来曰郊劳送去曰赠贿按仪礼賔至近郊君使卿朝服以束帛劳之又诸侯相朝逆之以饔饩谓之郊劳】
　　三月周主行视水寨
　　【世宗至淝桥自取一石马上持之至寨以供礮从官过桥者人赍一石我太祖乗皮船入寿春壕中城上发连弩射之矢大如椽牙将张琼以身蔽之矢中琼髀死而复苏镞着骨不可出琼饮酒一大巵令人破骨出之流血数升神色自若】集览【礮机石也俗作炮张晏曰范蠡兵法飞石重十二斤为机法行三百歩礮盖出此镞着骨镞子木反矢锋也着直畧反附也斥言箭头入骨】
　　唐遣司空孙晟奉表于周
　　【唐主以孙晟为司空遣与礼部尚书王崇质奉表于周请奉正朔守土疆晟谓冯延已曰此行当在左相然晟若辞之则为负先帝矣既行知不免中夜叹息谓崇质曰君家百口宜为自谋吾思之熟矣终不负永陵一抔土余无所知也旣至世宗遣中使以晟等诣寿春城下示刘仁赡且招谕之仁赡见晟戎服拜于城上晟谓仁赡曰君受国厚恩不可开门纳宼世宗闻之怒晟曰臣为唐宰相岂可教节度使外叛邪世宗释之】集览【奉正朔奉行周之正朔不自改制也改正朔注见汉献帝建安二十五年永陵一抔土求陵唐烈祖墓也一抔土注见汉文帝三年】
　　南汉以宦者龚澄枢知承宣院
　　【南汉甘泉宫使林延遇隂险多计数南汉主倚信之诛灭诸弟皆其谋也及卒国人相贺延遇荐澄枢自代南汉主即日用之】
　　周取唐光舒蕲州○周遣李德明还唐唐主杀之【唐主使李德明孙晟言于周请去帝号割六州嵗输金帛百万以求罢兵世宗欲尽得江北之地不许德明请归白唐主献之世宗许之晟因奏遣王崇质与德明俱归赐唐主诏曰诸郡悉来大军立罢但存帝号何爽嵗寒傥坚事大之心终不迫人于险言尽于此更不烦云苟曰未然请从兹絶唐主复上表谢德明盛称世宗威德及甲兵之彊劝唐主割江北之地唐主不悦宋齐丘以割地为无益德明轻佻言多过实国人亦不之信枢宻使陈觉副使李征古素恶晟及德明使王崇质异其言因譛德明卖国求利唐主大怒斩之】
　　书法【苏武留匈奴书使书还羙守节也德明书使书还其羙之欤咎唐也德明虽出使无功唐主杀之为过矣书还杀之所以志唐主之过也终纲目使书还三苏武郑元璹李德明】
　　唐遣将军柴克宏将兵救常州败吴越兵遂引兵救寿州未至卒
