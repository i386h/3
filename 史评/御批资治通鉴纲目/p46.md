<!-- { "loadSidebar": true } -->
　　书法【上书沛公还军霸上除秦苛法下书项籍诈阬降卒二十余万此书屠咸阳杀子婴掘始皇冢大掠而东刘项之仁暴分矣汉楚之兴亡兆矣书屠何着暴也子婴不书王已降也书屠始此终纲目书屠八项籍宋辛酉年北凉屠炖煌梁庚午年侯景屠广陵唐大厯三年李晟屠定秦堡光啓三年孙儒屠高邮光化二年刘仁恭屠贝州五代丁未年契丹屠相州庚戌年契丹屠内丘书发冢始此终纲目山陵书发七项籍汉建武二年赤眉建康元年盗发宪陵初平元年董卓晋建兴三年盗发杜霸唐天福二年盗发简陵戊辰年温韬发昭陵书烧园陵不与焉汉顺帝永和六年】发明【沛公入闗其雍容寛大之气象见于纲目之所书者蔼然可想今此书籍破闗掘冢屠杀大掠其飘忽震荡之势如雷电鬼神之不可测虽秦人之暴亦未若是之烈其视沛公眞鸱枭之比祥鸾尔后之欲观刘项之得失者当以是考之】
　　春正月项籍尊楚怀王为义帝
　　【项羽既入闗使人致命懐王王曰如约羽怒曰怀王者吾家所立耳非有功伐何以得专主约天下初发难时假立诸侯后以伐秦然被坚执鋭暴露三年灭秦定天下者皆将相诸君与籍力也怀王虽无功固当分地而王之乃阳尊怀王为义帝又曰古之帝者地方千里必居上游乃徙义帝于江南都郴】集览【初发难时服防曰谓兵初起时也难乃惮反暴露暴蒲北反亦露也上游游即流也谓当居水之上流郴音五林反县名秦属长沙汉属荆州今郴州是】质实【一统志云郴秦之县名属长沙郡汉初于郴置桂阳郡属荆州晋属江州隋废郡置郴州大业初复为桂阳郡唐置郴州天寳初江南道五代晋改为敦州汉复为郴州荆湖南道元置郴州路本朝改为郴州直湖广道】
　　二月项籍自立为西楚霸王集览【西楚史记猗顿传曰夫自淮北沛郡陈州汝南南郡此西楚也彭城以东东海吴郡广陵此东楚也衡山九江江南豫章长沙此南楚也孟康曰旧名江陵为南楚吴为东楚彭城为西楚】
　　【王梁楚地九郡都彭城】质实【彭城注见秦始皇帝二十八年】
　　立沛公为汉王
　　【项羽与范增疑沛公而业已讲解又恶负约以巴蜀道险秦之迁人居之乃曰巴蜀亦闗中也立沛公为汉王王巴蜀汉中都南郑而三分闗中王秦降将以距塞汉路】集览【业已讲解苏林曰讲和也索隐曰解折伏也汉书作媾解注苏林曰媾和也是媾之与讲俱训和也已然曰业言虽有疑心然事已和解也巴蜀二郡名巴郡注见周显王五年蜀郡注见汉后主建兴三年汉中注见汉光武建武二年南郑注见周安王十五年】
　　章邯为雍王
　　【王咸阳以西都废丘】集览【废丘韦昭曰周时名太丘懿王所都秦欲废之故曰废丘地理志汉高引水灌废丘章邯自杀更名槐里县属扶风括地志云废丘故城在雍州始平东南十里】质实【一统志云废丘古地名周为太丘地秦名废丘汉初置槐里县后析置茂陵平陵二县三国魏改平陵曰始平晋置始平郡领槐里始平等县后魏省始平郡以县属扶风郡唐改始平曰金城县至徳初置兴平军寻改为县宋金元仍旧本朝因之改属西安府】
　　司马欣为塞王
　　【王咸阳以东都栎阳以故尝有徳于项梁也】集览【塞王塞名桃林正义曰古塞国在长安之东括地志云今陜州桃林县以西至潼闗皆是桃林塞栎阳注见周显王八年】质实【一统志云桃林塞在河南府灵寳县西至潼闗即周武王放牛处】
　　董翳为翟王
　　【王上郡都高奴以劝章邯降楚也】集览【翟王索隐曰翟音狄或音宅文頴曰本上郡也项羽更名曰翟高奴索隐曰今鄜州高奴城正义曰上郡邑括地志云延州城即汉高奴县也】质实【一统志云高奴秦之县名属上郡三国魏省之故城在延安府鄜州城东五里】
　　徙魏王豹为西魏王
　　【王河东都平阳项籍自欲取梁地也】
　　立申阳为河南王集览【申阳姓名张耳之嬖臣】
　　【都洛阳以先下河南迎楚也】
　　司马卬为殷王
　　【王河内都朝歌以定河内有功也】集览【殷王殷注见秦二世三年河内注见汉桓帝延熹九年朝歌故城在今卫州东北本妹邑也书酒诰明大命于妹邦注妹地名纣所都朝歌以北是】质实【朝歌邑名注见秦王政六年】
　　徙赵王歇为代王集览【代王古代国汉置云中鴈门代郡】质实【一统志云代古国名春秋时为晋地战国时属赵秦置代县属代郡汉封代王于此为代国东汉末废后魏于此置灵丘县后周兼置蔚州隋郡废州存大业初州废唐复置蔚州治灵丘至徳初改安边郡后复为蔚州辽置忠顺军金为蔚州元至元初省州为灵仙县属州寻复为州属宣徳府本朝因之改属大同府】
　　【居代】
　　立张耳为常山王
　　【王赵地治襄国以从入闗也】集览【常山注见汉光武建武九年襄国地理志故邢侯国秦置信都县属钜鹿括地志云今邢州城本汉襄国】质实【一统志云襄国本周时之邢国地春秋时属晋战国时属赵秦置信都县属钜鹿郡项羽改襄国汉属钜鹿常山二郡及赵广平二国晋时为石勒所据石虎改置襄国郡后魏改为襄国县后周仍于县立郡隋初废郡以县属洛州开皇中置邢州大业初复改为襄国郡唐初为邢州置总管府天寳初改为钜鹿郡乾元初复为邢州五代梁为保义军节度唐改为安国军宋陞为信徳府金改邢州仍置安国军元初置元帅府寻改安抚司中统初陞顺徳府至元初改为顺徳路本朝改为顺徳府直京师】
　　英布为九江王
　　【都六以为楚将常冠军也】集览【九江地理志九江在庐江郡浔阳县英布为九江王是也正义曰九江郡寿州是楚考烈王自陈徙寿春号曰郢至王负刍为秦将王翦武所灭秦于此置九江郡应劭曰自庐江浔阳分为九江按郡国志今无为军秦九江郡也汉高更置淮南国罗璧识遗曰今详秦九江郡今淮东江西诸郡是汉复置九江郡今淮东滁和眞濠寿等州是】质实【一统志云九江秦之郡名春秋时为六蓼国地楚迁都于此秦为寿春邑置九江郡汉初为淮南国武帝时复为九江郡东汉为扬州刺史治所晋置淮南郡东晋改寿阳郡元魏置扬州梁改豫州东魏北齐复为扬州陈为豫州后周又为扬州皆治于此隋初置寿州后改淮南郡唐为寿州天寳初改寿春郡乾元初复为寿州五代唐为顺化军南唐改清淮军宋置寿春府后改安丰军元置安丰路本朝改为寿州以寿春县省入属凤阳府六古国名故城在庐州府舒城县东南六十里又注见秦二世二年】
　　吴芮为衡山王
　　【都邾以率百粤从入闗也】集览【衡山地理志安国六县汉衡山国也详注见汉景帝四年邾江夏邑正义曰邾城在黄州黄岗东南括地志云故邾城在潭州东南百二十里春秋邾国也楚灭邾迁其人于淮南因以名县】质实【一统志云邾古国名楚灭其君号其国为邾城秦属南郡汉置邾县属江夏郡后废之故城在黄州府城西北一百二十里项羽立吴芮为衡山王即此】
　　共敖为临江王
　　【都江陵以击南郡功多也】集览【共敖姓名共音恭临江秦时南郡汉改临江国江陵禹贡荆州春秋楚之郢都三国吴立荆州后宋为江陵府】质实【临江注见汉献帝建安十二年南郡江陵注见汉献帝建安十二年荆州】
　　徙燕王广为辽东王
　　【都无终】集览【无终燕郡邑在蔚州蜚狐县北七里本春秋山戎国名左传襄四年无终子使孟乐如晋】正误【无终今按项籍徙燕王广为辽东王都无终其地当在辽东汉书地理志右北平郡有无终县注古无终子国又后汉田畴归无终亦其地也】质实【一统志云无终春秋时国名汉为无终县属右北平元魏属渔阳郡后省唐复置属幽州后为玉田县属蓟州宋为经州金复为玉田县元仍旧本朝因之属顺天府】
　　燕将臧荼为燕王
　　【都蓟以从楚救赵入闗也】集览【蓟字与通音计广阳郡邑属幽州分按地理志秦渔阳郡也】质实【一统志云蓟秦之县名属渔阳郡汉因之魏晋属幽州隋初徙州于此后复置渔阳郡唐置蓟州取古蓟门闗以名天寳初改渔阳郡乾元初复为蓟州辽置尚武军宋改广州军金属中都路元仍为蓟州大都路本朝因之以渔阳县省入改属顺天府】
　　徙齐王市为胶东王
　　【都即墨】集览【胶东括地志云即墨故城在宻州胶水县东南六十里即胶东国即墨注见上胶东】质实【一统志云即墨齐之邑名以其地临墨水故名即墨汉置县为胶东国治东汉属北海国晋属济北国北齐省隋复于不其故城东北二十七里复置即墨县即今治唐宋仍旧元属胶州本朝改属莱州府】
　　齐将田都为齐王考异【据上文书申阳为河南王张耳为常山王承上徙魏豹赵歇之下皆书立则此燕将齐将上皆漏立字】
　　【都临菑以从楚救赵入闗也】质实【一统志云临菑本齐国营丘地秦置临菑县属北海郡汉置营陵县为北海郡治所东汉又置临淄县为齐国治北齐省临淄入益都县隋复置临淄县属北海郡唐属青州宋属镇海军金属益都府元并入益都县后复置本朝因之属青州府】
　　田安为济北王
　　【都博阳以下济北引兵降楚也】集览【博阳在济北索隐曰按地理志属汝南济北郡在济水北即谷城也正义曰济北国今齐州卢县是】
　　夏四月诸侯罢兵就国○汉以萧何为丞相遣张良归韩
　　【初汉王以项羽负约怒欲攻之萧何曰虽王汉中之恶不犹愈于死乎王曰何也何曰今众不如百战百败不死何为夫能诎于一人之下而信于万乘之上者汤武是也臣愿大王王汉中养其民以致贤人收用巴蜀还定三秦天下可图也王曰善乃就国以何为丞相项王使卒三万人从汉王之国楚与诸侯之慕从者数万人张良送至褒中王遣良归韩良因说王烧絶所过栈道以备盗兵且示羽无东意胡氏曰人有常言皆曰用贤所以养民也萧相国乃谓养民以致贤人何也曰此无所因袭独见之言也夫天之立君以为民也君之求臣以行保民之政也臣之事君以行安民之术也故世主无养民之心则天下之贤人君子不为之用而上之所得者莫非残民害物之人是以民心日离君势日亡秦之辙可以鉴矣萧何有见乎此而高祖闻言即悟汉业之兴不亦宜哉】集览【三秦雍王章邯塞王司马欣翟王董翳项羽三分闗中地而王之是谓三秦褒中括地志云汉中郡褒中县又名南郑正义曰即褒城也又注见汉成帝元延三年褒斜】质实【一统志云褒中古襄国汉置褒中县属汉中郡以地在褒谷中故名晋义熈末改褒中县后魏置褒中郡隋初改褒内县寻改曰褒城后复为褒中唐贞观初复为褒城县宋仍旧元徙治于山河堰东南五里本朝因之属汉中府】
　　五月齐田荣击走齐王都遂弑胶东王市自立为齐王秋七月使彭越击杀济北王安又击破西楚军
