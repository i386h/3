<!-- { "loadSidebar": true } -->
　　【初汉李势之末羣獠始出北自汉中南至卭笮布满山谷势亾蜀人多东徙山谷皆为獠所据其近郡县者颇输租赋远者郡县不能制梁益岁伐獠以自润公私利之及邢峦为梁州獠近者皆安堵乐业远者不敢为防峦既罢去祉及防眼代之祉性酷虐不得物情獠引梁兵为防祉击破之防眼施恩布信大得獠和】集览【汉李势汉为蜀汉也其先李特于晋惠时入蜀自称益州牧子雄僣即帝位国号后蜀雄子期期子夀夀子势桓温伐而降之送诣建康卭笮注见汉武帝元光五年】质实【傅竖眼清河人李势之末李势巴西人汉主特之子事在晋穆帝永和三年卭笮二郡名卭注见汉武帝元鼎六年越巂笮注同上年沈黎梁益二州名梁注见周赧王四年汉中益注见晋武帝泰始八年安堵注见晋怀帝永嘉二年】
　　【丁梁天监六年亥魏正始四年】春三月梁将军曹景宗豫州刺史韦叡大败魏师于钟离
　　【魏中山王英与将军杨大眼等众数十万攻钟离钟离城北阻淮水魏人于邵阳洲两岸为桥树栅数百歩跨淮通道城中才三千人昌义之随方抗御魏人使其众负土填堑严骑蹙之人未及回以土迮之俄而堑满冲车所撞城土輙頽义之用泥之冲车虽入而不能坏魏人昼夜苦攻分畨相代坠而复升莫有退者一日战数十合前后杀伤万计魏人死者与城平二月魏主召英还英表称必克愿少寛假于是梁主命韦叡救钟离受曹景宗节度叡自合肥由隂陵大泽行值涧谷輙飞桥以济师人畏魏兵盛多劝缓行叡曰钟离凿穴而处负户而汲车驰卒奔犹恐其后而况缓乎魏人已堕吾腹中卿曹勿忧也旬日至邵阳梁主豫敇景宗曰韦叡卿之乡望宜善敬之景宗见叡礼甚谨梁主闻之曰二将和师必济矣乃进顿邵阳洲叡堑洲为城去魏城百余歩冯道根能走马歩地计马足以赋功比晓而营立英大惊曰是何神也景宗等器甲精新军容甚盛魏人望之夺气城中知有外援勇气百倍杨大眼勇冠军中将万余骑来战所向皆靡叡结车为陈大眼聚骑围之叡以彊弩二千一时俱发杀伤甚众矢贯大眼右臂大眼退走明旦英自帅众战叡乘素木舆执白角如意以麾军一日数合英乃退魏师复夜攻城飞矢雨集军中惊叡于城上厉声呵之乃定梁主命景宗等豫装髙舰与魏桥等为火攻之计叡攻其南景宗攻其北三月淮水瀑涨六七尺叡使冯道根等乗舰击魏洲上军尽殪别以小船载草灌膏焚其桥风怒火盛烟尘晦防死士防栅斫桥倐忽俱尽道根等身自搏战军人奋勇呼声动天地无不一当百魏军大溃英脱身走大眼亦焚营去诸垒土崩水死者十余万斩首亦如之逐北至濊水上英单骑入梁城缘淮百余里尸相枕藉生擒五万人収其资粮器械山积义之徳景宗及叡设钱二十万官赌之景宗掷得雉叡徐掷得卢遽取一子反之曰异事遂作塞羣帅争先吿防叡独居后世尤以此贤之诏増景宗叡爵邑义之等受赏各有差】集览【钟离服防曰州来西邑也应劭曰钟离子之国汉地志九江郡钟离县故城在今濠州钟离县东五里树栅树立也编立木为城曰栅迮之迮音侧格反廹也负戸而汲注见宋文帝元嘉二十七年走马歩地走去声驱策而走之以歩量地之远近濊水在河南梁城县东南濊乌外于废二反如意注见晋穆帝升平三年逐北注见周赧王三十一年掷得雉摴蒱戯有枭卢雉犊塞五者为胜负之采博头有刻为枭形者为最胜卢次之雉与犊又次之塞为最下韦叡掷得卢本胜雉矣乃故反其子而作塞】正误【走马歩地今按走如字】质实【隂陵县名注见汉高帝五年大泽按一统志在徐州丰县北六里冯道根广陵人】
　　书法【于是叡受景宗节度书景宗可也并书韦叡何嘉二将也非景宗之能谦韦叡之能让不至是矣并书二将所以着师克之在和也】
　　夏六月梁冯翊等七郡叛降魏○秋八月魏中山王英齐王萧寳寅以罪除名
　　【有司奏英寳寅罪当诛诏免死除名为民】
　　魏以李崇为扬州刺史
　　【崇多事产业长史辛琛屡諌不从遂紏之诏并不问崇谓琛曰长史后必为刺史不知得上佐何如人耳琛曰若万一叨忝得一方正长史朝夕闻过是所愿也崇有慙色】
　　冬十月梁以徐勉为吏部尚书
　　【勉精力过人虽文案填积坐客充满应对如流手不停笔甞与门人夜集客求官勉正色曰今夕止可谈风月不可及公事时人咸服其无私】集览【客求官坐中之客谓虞髙也求詹事五官之官】质实【徐勉东海郯人】
　　书法【书勉何善其职也梁世书以为吏部尚书者勉而已】
　　闰月梁以临川王宏为司徒沈约为尚书令袁昻为仆射质实【沈约武原人袁昻阳夏人粲从弟】
　　书法【钟离败而元英有除名之罚洛口逃而萧宏有司徒之除梁虽盛时其赏罚反不如衰季之魏矣书以讥之】
　　发明【春秋属辞比事之书纲目亦属辞比事之书姑以萧宏之事观之始书遣宏帅师伐魏则见其身为主帅将大众以伐国者也继书萧宏逃归则见其防师失律逃窜茍免者也今又书以宏为司徒则见其有罪不诛宜黜而赏者也夫以一萧宏之事即其始焉之总师次焉之败辱终焉之滥赏比而观之不待予夺而义自明然则属辞比事是固春秋之教也而亦纲目之教也故曰麟笔绝而后纲目作】
　　○魏尚书令高肇弑其主之后于氏及其子昌
　　【时高贵嫔有宠而妬高肇势倾中外后暴疾殂人皆咎高氏然宫禁事秘莫能详也后所生子昌寻卒侍御师王显失于疗治时人亦以为承高肇之意云】
　　书法【汉成帝崩民间讙哗咸归罪赵昭仪纲目书帝崩而已于是后暴疾殂所生子昌亦寻卒人皆咎高氏史称宫省事秘莫能详也则其直书高肇何纲目有以防斯狱矣汉成乡晨欲起不能言而崩则诚疑似也固不得以疑似而加人罪若高肇之横贵嫔之宠路人知之所谓莫能详者葢亦史臣之曲笔耳纲目不名其罪则权奸眞可以欺天下欺后世矣故曰纲目脩而乱臣贼子惧然则司马师废其后不书其主汉后主延熈十七年此书其主何为子昌书也杀其君一后一子肇之罪为何如哉】
　　发明【不书弑后及其子而书弑其主之后及其子何哉高肇为逆上累君也人君擅一国之名宠不能庇其妻子至使其臣僣行弑逆亦不能诘故特书其主以讥之尔然考之分注及北史后传皆不明其事纲目何据而定其罪耶是时高嫔有宠考之高氏传言其悍忌嫔御有终身不蒙接者在洛二十年皇子全育者惟明帝一人夫其所以不能全育者谁实毙之况肇势倾中外后一旦无故暴殂人皆归咎髙氏则为肇者亦复何説昔赵盾以亡不越竟反不讨贼而书弑今肇为用事大臣一国之事皆出其手如使弑逆不出于肇则必讨贼而正其罪今既主名不立则其为肇也明矣直笔书之所谓原其情而定其实尔夫岂过哉】
　　【戊梁天监七年子魏永平元年】春正月梁定官品
　　【百官九品为十八班班多者为贵】
　　二月梁置州望郡宗乡豪
　　【専掌按荐】
　　梁以领军萧昺为雍州刺史
　　【领军掌中外兵要宋孝建以来制局用事与领军分兵权领军拱手而已及呉平侯昺在职峻切官曹肃然制局监皆近幸颇不堪以是不得久留中出刺雍州】质实【孝建宋孝武帝年号呉平按一统志古地名东汉末置汉平县于此属豫章郡呉改曰呉平隋废入宜春县故城在临江府新喻县东一百里雍州注见汉献帝建安十二年】
　　夏五月梁以安成王秀为荆州刺史
　　【先是巴陵蛮为防久不能讨秀燔其林木蛮失其险州竟无防】质实【安成郡名注见晋安帝元兴元年荆州注见汉献帝建安十三年南郡巴陵郡名注见宋文帝元嘉三年】
　　秋七月魏立贵嫔高氏为后
　　【高后既立高肇益贵重用事多变更先朝旧制削封秩黜勲人怨声盈路羣臣宗室皆卑下之唯度支尚书元匡与抗衡先造棺置防事欲舆棺诣阙论肇罪自杀以谏肇恶之防匡与刘芳议权量肇主芳议匡表肇指鹿为马有司处匡死刑诏贬其官】质实【刘芳彭城人指鹿为马注见秦二世三年】发明【昔霍显欲贵其女遂弑许后而立之今魏之于氏方殒高氏即正中宫之位其事正与霍氏如出一辙然则髙肇弑后之罪愈益明矣】
　　梁右卫将军竟陵公曹景宗卒质实【竟陵县名注见新莾地皇三年諡曰壮】
　　八月魏京兆王愉反信都魏遣尚书李平将兵讨之【魏主为京兆王愉纳于后之妹为妃愉不爱爱妾李氏生子于后召李氏入宫捶之魏主复以愉骄纵不法杖之五十出为冀州刺史高肇又数譛之愉不胜忿诈称高肇弑逆遂即帝位立季氏为后魏以尚书李平为都督讨之平军至经县夜有蛮兵数千斫营矢及平帐平坚卧不动俄而自定】集览【信都注见秦二世二年经县史记赵世家注经县安平郡今安平改为县属深州】质实【京兆郡名注见唐宗开元十一年冀州注见秦二世二年信都李平顿丘人崇从弟经县按一统志本战国赵之邑属中山国秦置县属涿郡汉属安平国晋属博陵郡寻废之元魏复置北齐省入安平县故城在真定府晋州城北一百一十里】
　　九月魏主杀其叔父彭城王勰
　　【魏高后之立也勰固諌不听高肇怨之数譛勰于魏主京兆王愉之反遂诬勰北与愉通南招蛮贼魏主信之召勰入宴禁中至夜皆醉各就别所消息使左卫元珍引武士赍毒酒饮之勰曰吾无罪愿一见至尊死无恨珍曰至尊何可复见武士以刀环筑之勰夫言曰寃哉皇天忠而见杀乃饮毒酒武士就杀之向晨以尸归第云王因醉而薨諡曰武宣在朝贵贱莫不防气行路士女皆流涕曰髙令公枉杀贤王由是中外恶之益甚】质实【彭城郡名注见秦始皇二十八年禁中注见宋孝武帝大明六年】发明【人主据九五之尊虽无所不臣然天伦之属则不可泯魏主失徳不能庇其妻子高氏之立勰执正议肇遂诬而杀之且肇不难于杀其君之叔父况于后然深宫一妇人哉乃知前日之弑无可疑者然则彭城死于高肇之手纲目乃专目魏主且以杀其叔父书之何哉生杀人君之大柄利器不可以假人魏主君临一国乃不能保其天属之亲至使横罹寃酷则国君至是亦具位焉尔澄源正本首恶必有所归魏主亦何得而辞其责哉书法如此固非过也】
　　魏李平克信都执元愉髙肇隂杀之奏除平名
