<!-- { "loadSidebar": true } -->
　　秋七月王镕救邢州李克用败之复与连和○杨行宻克庐州
　　【先是庐州刺史蔡俦发杨行宻父祖墓遣使求救于朱全忠全忠恶其反覆牒报行宻行宻遣李神福将兵讨俦至是克而斩之左右请发俦父母冡行宻曰此俦之罪也吾何为效之胡氏曰父母冡见发人子至痛之情也攻俦斩之怨可释矣傥称其犯而报之然后快是自为冦也行宻于是知孝道之轻重矣宜其能驾驭羣材而覇有一方也】
　　八月以覃王嗣周为京西招讨使讨李茂贞
　　【茂贞恃功骄横上表曰陛下贵为万乗不能庇元舅之一身尊极九州不能戮复恭之一竖但观强弱不计是非体物锱铢看人衡纩军情易变戎马难覊唯虑甸服生灵因兹受祸未审乗舆播越自此何之上怒决防讨之命杜让能専掌其事让能谏曰陛下初临大寳国歩未夷茂贞近在国门未宜搆怨万一不克悔之无及上曰王室日卑号令不出国门此志士愤痛之秋朕不能坐视陵夷卿但为调兵食朕自委诸王用兵成败不以责卿让能曰陛下必欲行之中外大臣宜协力以成圣志不当独以任臣上曰卿位居元辅与朕同休戚无宜避事让能泣曰臣岂敢避事顾时有未可势有不能恐他日徒受晁错之诛不能弭七国之祸也敢不奉诏以死继之乃命让能留中书计画调度月余不归崔昭纬隂结邠岐为之耳目让能朝发一言二镇夕必知之李茂贞使其党紏合市人数百千人邀西门君遂马及崔昭纬郑延昌肩舆诉之二相曰兹事主上专委杜太尉吾曹不预知市人因乱投瓦石二相走匿仅免上命捕其唱帅者诛之用兵之意益坚遂有是命】集览【体物锱铢体状物情也锱庄持反铢容朱反説文十黍为絫十絫为铢六铢为锱二十四铢为两又注见下衡纩看人衡纩衡权衡也纩细纬也南史梁任昉着广絶交论以讥旧交其畧曰驰骛之俗浇薄之伦无不操权衡执纎纩衡所以揣其轻重纩所以属其鼻息若衡不能举纩不能飞虽顔冉曾史则视若游尘若衡重锱铢纩防彯襒虽共工驩兠皆为折支防痔是曰量交余详见本传初临大寳谓初登大位也易系辞下圣人之大寳曰位国歩未夷犹言国难未平也诗桑柔篇国歩斯频文公传曰歩犹运也】正误【体物锱铢今按此言体量人物防有重轻即待人有异也看人衡纩言其易为轻重也衡纩之义本于刘孝标广絶交论谓如操衡以揣其轻重执纩以属其鼻息若衡不能举纩不能飞则虽有才德之人亦轻易之若衡稍举纩微动则虽凶恶之人亦奉承之也】质实【覃州名未详沿革唯怀庆府乃禹贡冀州覃怀之地或疑即此已注见宋顺帝升明元年甸服注见宋文帝元嘉九年九服晁错之诛不能弭七国之祸事在汉景帝三年】
　　书法【昭宗愤王室之日卑欲振纲纪一失于克用再失于茂贞而唐趣于亡矣书伤之也】
　　杨行宻取歙州以陶雅为刺史
　　【行宻遣田頵攻歙州刺史裴枢城守乆不下时诸将为刺史者多贪暴独池州陶雅寛厚得民歙人曰得陶雅为刺史请聼命行宻即以雅为刺史歙人纳之雅尽礼见枢送之还朝】质实【歙州注见汉献帝建安十三年新都池州注见后唐闵帝应顺元年】
　　朱全忠遣兵攻兖州○九月以钱镠为镇海节度使李克用攻邢州
　　【克用自引兵攻邢州掘堑筑垒环之存孝时出突击堑垒不能成河东牙将袁奉韬使人谓存孝曰大王惟俟堑成即归晋阳诸将非尚书敌咫尺之堑安能沮尚书之锋鋭邪存孝以为然按兵不出旬日堑垒成飞走不能越存孝由是遂穷】质实【咫尺注见德宗建中四年】
　　李茂贞王行瑜合兵拒官军官军逃溃贬杜让能雷州司戸考异【能下漏为字】
　　【覃王嗣周帅禁军三万军于兴平李茂贞王行瑜合兵六万军于盩厔以拒之禁军皆新募市井少年而两镇皆边兵百战之余茂贞等进逼兴平禁军皆望风逃溃茂贞等乗胜进攻三桥京师大震茂贞等陈于临臯驿表让能罪请诛之让能曰臣固先言之矣请以臣为解上泣下不自禁曰与卿诀矣是日贬让能梧州刺史再贬雷州司戸斩西门君遂等三人】集览【盩厔注见隋炀帝大业十三年】质实【兴平县名注见楚义帝元年废邱市井注见汉顺帝永和三年三桥即三渭桥注见汉髙后八年临臯驿未详处所梧州注见汉武帝元鼎五年苍梧雷州注见宪宗元和八年】
　　以韦昭度崔同平章事
　　【慎由之子也外寛而内巧险与崔昭纬深相结故得为相季父安潜谓所亲曰吾父兄刻苦以立门戸终为缁郎所坏缁郎小字也】质实【崔齐州人】
　　冬十月杀雷州司户杜让能以李茂贞为凤翔兼山南西道节度使
　　【李茂贞勒兵不解请诛杜让能然后还镇崔昭纬复从而挤之遂赐死自是朝廷动息皆禀于邠岐南北司往往依附二镇以邀恩泽复以茂贞镇两道于是茂贞尽有凤翔兴元洋陇秦十五州之地】集览【南北司注见文宗开成元年北司】质实【邠岐二州名指王行瑜李茂贞】
　　发明【在易屯之九五屯其膏小贞吉大贞凶伊川程頥子传之曰人君之尊虽屯难之世名位非有所损惟施为有所不行德泽有所不下是威权不在已也威权去已而欲骤正之求凶之道故小正则吉若盘庚周宣以道渐致又非恬然不为若唐之僖昭也夫僖宗固恬然不为矣若昭宗五犯屯膏之戒而欲骤正之不知屯难已极遂至于凶是以一败之余归罪辅臣与之辞诀涕下不禁极而至于屯之上六泣血涟如者也夫以李茂贞之防扈固当诛讨岂知智力不逮遂至贻祸益烈纲目于前书讨茂贞是居屯而欲大正之也继书官军逃溃杀杜让能又书以茂贞兼镇两道则其凶可知矣昭宗谋国乖刺一至于此唐室虽欲不亡其可得哉让能之死书杀书官其亦可哀也已】
　　以王潮为福建观察使
　　书法【此闽王之基】
　　杨行宻取舒州质实【舒州注见梁简文帝大寳元年晋熙】○十一月以王行瑜为太师号尚父赐铁劵
　　【行瑜求为尚书令韦昭度宻奏曰太宗以尚书令登大位自是不以授人惟郭子仪以大功拜终身避让行瑜安敢轻议遂有是命】集览【尚父注见肃宗寳应元年铁券注见中宗嗣圣十六年】书法【子仪尝为尚父矣书尊代宗大厯十四年此其书号何行瑜不足尊也尚父周所以尊太公也而谓行瑜可称乎终纲目书尚父四行瑜书号是年刘守光书椎五代庚午年钱镠书加五代壬申年惟子仪得书尊纲目书赐铁劵三安禄山李怀光王行瑜皆终反者也】
　　十二月朱全忠请领盐铁不许
　　【朱全忠请徙盐铁于汴州崔昭纬以为全忠新破徐郓兵力培増若更判盐铁不可复制乃赐诏开谕之】质实【郓州名注见肃宗寳应元年】
　　邵州刺史邓处讷取潭州杀周岳
　　【初岳杀闵朂处讷闻而哭之诸将入吊处讷曰吾与公等咸受仆射大恩今岳杀之吾欲与公等竭力为仆射报仇可乎皆曰善于是训卒厉兵八年乃结朗州刺史雷满共攻潭州斩岳自称留后诏以为节度使】质实【邵州注见晋武帝泰始十年邵陵邓处讷邵州龙潭人朗州注见汉光武建武二十四年潭州注见汉献帝兴平二年长沙】
　　【甲寅】干宁元年春正月李茂贞入朝
　　【茂贞入朝大陈兵自卫数日归镇】
　　二月朱全忠大破兖郓兵于鱼山质实【鱼山一统志云在兖州府东阿县西八里一名吾山汉武帝瓠子河诗功无已时兮吾山平注云吾山即鱼山也】○以郑綮同平章事
　　【綮好诙谐多为歇后诗讥嘲时事上以为有所蕴手注班簿命以为相闻者大惊堂吏往告之綮笑曰诸君大误使天下更无人未至郑綮吏曰特出圣意綮曰果如是奈人笑何既而贺客至綮搔首言曰歇后郑五作宰相时事可知矣累让不获乃视事胡氏曰人当事任常苦不自知及临富贵常苦不自克小人败国大抵坐此郑綮则自知矣使其力辞不拜谁得而笑之故为利为义一念之顷反覆手之殊虽君子不可不致慎于此也】集览【綮苦礼反反覆手之殊句絶谓反手覆手之间利义见焉汉书陆贾传如反覆手师古曰言易也杜甫贫交行翻手作云覆手】正误【反覆手之殊今按此言为利为义一念之顷如反手覆手之不同且言其易也实兼二义】质实【郑綮荥阳人诙谐注见汉武帝建元三年】发明【按黄震曰大臣之事君未有进退之迹不明而可以成事业者也唐末诸相率赂权宦以求进用及其得之也又相率植党与以持之綮之初相独惊怪而固辞其进甚明也既相未几又独致仕而速去其退甚明也使世之仕者人人如綮岂有欺君误国贪权固宠之患哉吁人皆曰彼必不能而彼独曰已必能汲汲于求而恋恋不能去者皆綮之罪人也】
　　李克用克邢州杀李存孝
　　【邢州城中食尽存孝出见克用泥首谢罪克用囚之以归车裂于牙门存孝骁勇军中莫及常将骑兵为先锋身被重铠腰弓髀槊独舞铁挝陷陈万人辟易克用惜其才意临刑诸将必为之请既而诸将疾其能竟无一人言者既死克用为之不视事者旬日又有薛阿檀者其勇与存孝相侔诸将疾之常不得志宻与存孝通恐事泄遂自杀自是克用兵势浸弱而朱全忠独盛矣】集览【泥首以物防头为刑人之状万人辟易辟易惊却貌汉书项籍传杨喜追羽羽瞠目叱之人马俱惊辟易数里师古曰辟频亦反辟易谓开张而易其旧处也】质实【车裂注见晋元帝大兴三年轘之】
　　夏五月刘建锋马殷入潭州杀邓处讷
　　【刘建锋马殷引兵至醴陵邓处讷选其将蒋勋将歩骑三千守龙回闗殷遣使説勋曰刘龙骧智勇兼人将十万众精鋭无敌而君以乡兵数千拒之难矣不如先下之取富贵还乡里不亦善乎勋谓众曰东军许吾属还矣士卒皆懽呼弃旗帜铠仗遁去建锋令前锋衣其甲张其旗趋潭州杀处讷自称留后】质实【醴陵县名注见晋怀帝永嘉五年龙回闗未详处所】
　　王建克彭州杀杨晟
　　【王建攻彭州克之杀杨晟获其马歩使安师建欲使为将师建泣谢曰师建誓与杨司徒同死生不忍复戴日月惟速死为惠再三谕之不后乃杀之】质实【彭州注见中宗嗣圣六年司徒官名注见陈宣帝大建九年六卿】
　　郑延昌罢六月以李谿同平章事寻罢之
　　【以翰林学士李谿为相方宣制知制诰刘崇鲁出班掠麻恸哭上召问之对曰谿奸邪依附宦官得在翰林无相业恐危社稷谿竟罢为太子少傅上师谿为文崔昭纬恐分已权故使崇鲁沮之谿上表自讼丑诋崇鲁尝庭拜田令孜为朱玫作劝进表恸哭正殿为国不祥诏停崇鲁见任】集览【掠麻掠夺取也麻谓麻制注见德宗贞元十一年白麻上师谿为文句絶上谓主上也上每作文必师李谿而为之】质实【社稷注见新莽天凤元年】
　　李克用大破吐谷浑杀赫连铎质实【吐谷浑西羌种名注见晋元帝建武元年】○秋七月李茂贞克阆州
　　郑綮致仕
　　【綮自以不合众望累表避位故也】
