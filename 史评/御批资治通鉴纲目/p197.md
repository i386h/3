<!-- { "loadSidebar": true } -->
　　【尚书令陈蕃荐五处士以安车纁徴之不至穉豫章人家贫尝自耕稼非其力不食恭俭义让所居服其德屡辟不起蕃为太守以礼请署功曹穉既谒而退蕃性方峻不接賔客穉来特设一榻去则悬之后举有道家拜太原太守皆不就穉虽不应诸公之辟然闻其死丧輙负笈赴吊常豫炙一鸡以酒渍绵一两暴干裹之到冡隧外以水渍緜白茅借饭以鸡置前醊毕留谒不见防主而行肱彭城人与二弟仲海季江俱以孝友着闻常同被而寝尝俱诣郡夜遇盗欲杀之肱曰弟年防父母所怜又未聘娶愿杀身济弟季江曰兄年德在前家之珍寳国之英俊乞自受戮以代兄命盗两释焉但掠夺衣资而已既至郡中见肱无衣服怪问其故肱托以他辞终不言盗盗闻而感悔就肱叩头谢罪还所掠物肱不受劳以酒食而遣之既徴不至诏图其形状肱卧于幽闇以被韬面言肱疾畏风工竟不得见闳汝南人安之孙也苦身脩节以耕学为业着京兆人隠居讲授昙颍川人继母酷烈昙奉之谨帝又徴安阳魏桓其乡人劝之行桓曰夫干禄求进所以行其志也今后宫千数其可损乎廐马万匹其可减乎左右权豪其可去乎皆对曰不可桓乃慨然叹曰使桓生行死归于诸子何有哉遂隠身不出】集览【安车车以蒲裹轮行故安也郑曰安车所以养其身体顔师古曰安车坐乘若今之小车方峻端方峻急也举有道家举察举也有道家谓有道之士负笈注见顺帝永建二年冡隧掘地通路以谓之隧白茅借饭借荐也借以白茅取其洁也易系辞借用白茅无咎子曰茍错诸地而可矣借之用茅何咎之有慎之至也夫茅之为物薄而用可重醊祭酹也史记作餟汉书作腏并行芮反连续而祭也留谒句絶史记汉髙本纪给为谒何休云谒谓以札书姓名若今通刺也】质实【纁注见顺帝永建二年豫章郡名注见武帝元鼎五年彭城郡名注见秦始皇二十八年京兆郡名注见唐宗开元十一年颍川郡名注见秦二世三年安阳县名注见晋惠帝永兴元年】
　　发明【梁冀虽诛而奸幸充斥此岂可为之时诸贤不至宜矣列叙书之皆予之也】
　　封皇后兄子邓康宦者侯览等为列侯杀白马令李云农掾杜众
　　【帝既诛梁冀故旧恩私多受封爵封后兄子康秉皆为列侯宗族皆列校郎将赏赐钜万侯览上缣五千匹封髙乡侯又封小黄门八人为乡侯自是权势専归宦官矣五侯尤贪纵倾动内外时灾异数见白马令李云露布上书移副三府曰梁冀虽恃权専擅虐流天下今以罪行诛犹召家臣搤杀之耳而猥封谋臣万户以上髙祖闻之得无见非西北列将得无觧体帝者谛也今官位错乱小人谄进财货公行政化日损是帝欲不谛乎帝怒逮云送狱使管覇考之农掾杜众伤云以忠谏获罪上书愿与云同死帝愈怒并下之狱大鸿胪陈蕃太常杨秉洛阳市长沐茂郎中上官资并上疏为请皆坐免黜管覇亦言云众狂戅不足加罪帝曰帝欲不谛是何等语而常侍欲原之耶遂皆死狱中黄琼称疾不起上疏曰陛下即位以来未有胜政诸梁秉权坚宦充朝李固杜乔既以忠言横见残防而李云杜众复以直道继踵受诛海内伤惧益以怨结朝野之人以忠为讳尚书周永素事梁冀黄门与冀共搆奸轨临冀当诛乃阳毁示忠以要爵赏复与忠臣并时显封四方闻之莫不愤叹书奏不省】集览【移副三府以副本上三公之府移注见髙帝十一年觧体如四支觧析无所统一也左传四方诸侯其谁不觧体注言不复肃敬也帝者谛也春秋运斗枢曰五帝脩名立功脩德成化统调隂阳招类使神故称帝帝者谛也审谛于物也市长周礼司市掌市之治教政刑量度禁令沐茂姓名也上官复姓楚庄王少子为上官邑大夫后因氏焉素事梁冀黄门句絶】质实【髙乡县名未详沿革白马一统志云汉之县名属东郡本春秋时卫之曹邑地隋唐以来为滑州附郭国朝省之故城在大名府滑县西二里李云甘陵人露布注见晋恭帝元熙二年农郡名注见周显王四十六年陜县】
　　书法【皇后兄子何讥私也皇后兄子而与宦者并书贱之甚矣是故茍出于私虽大将军子弟与宦者并书建和元年虽皇后兄子与宦者并书皆所以贱之也封若而人杀若而人桓之刑赏可知矣令掾具官予直臣也】
　　发明【其所封者如彼其所杀者如此则汉事从可知矣何待董卓曹操而后见哉书之于册姑以着防亡之渐尔】
　　冬十月以宦者单超为车骑将军
　　书法【超前封侯书宦者以始见也于是再见复书宦者何为车骑惜也以宦者为车骑将军而宦官之势益盛矣宦者为将军自桓帝始终纲目书宦者为将军七单超赵忠髙力士再书程元振复恭欧阳晃悖义将军不与焉符承祖将军过矣司空甚哉刘腾李辅国】
　　发明【超书宦者已见于前而不嫌于重复者恶而甚之且以着车骑之职非其人也】
　　○烧当羌反校尉段颎击破之○以陈蕃为光禄勲【时封赏逾制内宠猥盛蕃上疏曰夫诸侯上象四七蕃屏上国而左右以无功传赏至乃一门之内侯者数人故纬象失度隂阳谬序又采女数千食肉衣绮脂油粉黛不可赀计鄙谚言盗不过五女门以女贫家也今后宫之女岂不贫国乎帝颇采其言为出宫女五百余人封侯者降为乡侯】集览【上象四七上法二十八宿纬象躔次也鄙谚言鄙贱也谚传言也犹言俚俗语】
　　以杨秉为河南尹寻坐论作左校
　　【单超兄子匡为济隂太守负埶贪放兖州刺史第五种使从事卫羽案之得赃五六千万奏并劾超匡赂客刺羽羽觉之捕系雒阳匡密令突狱亡走尚书诘秉对曰乞槛车徴匡考覈其事则奸慝踪绪必可立得秉竟坐论作左校种亦以他罪徙朔方种伦之曾孙也】集览【从事卫羽从事刺史属官职参谋议卫羽其姓名踪绪踪迹端绪也坐论作左校注见顺帝永建元年】质实【济隂郡名注见光武建武八年兖州刺史张九韶曰汉初所置领陈留东郡山阳济隂防山城阳淮阳东平八郡又注见献帝兴平二年朔方郡名注见武帝元朔元年】
　　以爰延为五官中郎将
　　【帝问侍中爰延朕何如主对曰陛下为汉中主帝曰何以言之对曰尚书令陈蕃任事则治中常侍黄门与政则乱是以知陛下可与为善可与为非帝曰敬闻阙矣拜五官中郎将防客星经帝座帝宻以问延延曰天子动静以礼则星辰顺序意有邪辟则晷度错违陛下以邓万世有龙潜之旧封侯引见与之对博上下媟黩有亏尊严夫爱之则不觉其过恶之则不知其善故王者赏必酬功爵必甄德善人同处则日闻嘉训恶人从游则日生邪情邪臣惑君乱妾危主惟陛下逺防防之人纳謇謇之士则灾变可除帝不能用延称疾免归】集览【客星经帝座客星只是彗孛变名也天官书大角者天王帝廷索隐曰孝经援神契云大角为坐候宋均云坐帝坐也正义曰大角一星在两摄提间人君之象也占其明盛黄润则天下大同也龙潜之旧谓桓帝封蠡吾侯时与邓万世有旧契也易乾卦初九潜龙勿用伊川传曰初九阳之防龙德之潜隠乃圣贤之在侧陋也对博博局戯也杜甫诗相与博塞为欢娯謇謇注见安帝建光元年蹇谔】质实【爰延陈留外黄人汉百官志云五官中郎将一人比二千石主五官郎凡郎官皆主更直执防宿卫诸殿门】
　　【庚子】三年春正月诏求故太尉李固后
　　【初固知不免遣子基兹爕归乡里爕年十三姊文姬为同郡赵伯英妻宻与二兄谋豫匿爕托言还京师人不之觉有顷难作州郡收基兹皆死狱中文姬乃告父门生王成曰君执义先公有古人之节今委君以六尺之孤李氏存灭其在君矣成乃将爕乘江东下入徐州界变姓名为酒家佣而成卖卜于市各为异人隂相往来积十余年梁冀既诛爕乃还乡里追行防服姊弟相见悲感傍人姊戒爕曰吾家血食将絶弟幸而得济岂非天耶宜杜絶众人勿妄往来愼无一言加于梁氏加梁氏则连主上祸重至矣唯引咎而已爕谨从其诲后成卒爕以礼之每四节为设上賔之位而祠焉】集览【六尺之孤防小之君也罗璧识遗曰论语六尺之孤周礼国中七尺野自六尺皆不从征谓防者六尺年十五七尺年二十也酒家佣正义曰佣痴容反为酒家佣力也司马相如与保佣杂作韦昭曰方言曰保庸调之南方奴婢贱称也】质实【徐州注见秦始皇二十八年彭城】
　　单超卒
　　【赐超东园秘器棺中玉具及发五营骑士将作大匠起冡茔其后四侯转横天下为之语曰左回天具独坐徐卧虎唐两堕皆竞起第宅以华侈相尚兄弟婣戚宰州临郡辜较百姓与盗无异虐徧天下民不堪命故多为盗贼焉左悺兄为河东太守皮氏长京兆赵岐耻之即日弃官西归唐衡兄为京兆尹收岐家属宗亲防以重法尽杀之岐逃难四方自匿姓名卖饼北海市中安丘孙嵩见而异之载与俱归藏于复壁中及诸唐死遇赦乃敢出】集览【东园秘器注见哀帝建平四年棺中玉具周礼天子之防敛用珪璋璧琮璜琥左回天文帝时张公谨论事有回天之力今以喻左悺具独坐单超注谓具瑗骄贵无偶故曰独坐徐卧虎言徐璜如卧虎之可畏唐两堕言唐衡持两端也通鉴考异曰太子贤注汉书堕作随谓随意所为不定也一本两作雨雨堕者谓其性急如雨之堕无有常处辜较索隠曰较与防通音角前书辜防为奸利注防専也言已自専之他人取者輙自辜罪也宋祁曰辜防者谓障余人卖买而自取其利皮氏长京兆赵岐赵岐京兆长陵人为皮氏县之长皮氏注见周显王四十年北海地志青州有北海郡案北海禹贡青州也今益都府是安丘注见光武建武五年】正误【左回天今按唐太宗贞观四年发卒脩洛阳乾元殿张素諌诏即停之魏徴叹曰张公遂有回天之力集览误以太宗为汉文帝在前故云今以喻左悺不知既非汉文帝亦非张公谨也此但言左悺势力能回人主之意耳】质实【汉百官志云将作大匠一人二千石掌脩作宗庙路寝宫室陵园土木之功丞一人六百石京兆尹注见唐太宗开元十一年北海郡名注见永康元年青州安丘县名注见光武建武五年】
　　书法【超宦者也其卒之何病汉也曷为病之赐赠过制以启四侯之转横以是为帝病故卒之而削其官东汉诸臣卒不书官者三单超马日防荀攸皆贬也牧镇不与焉终纲目宦官书卒三杨复光唐僖宗中和三年张承业五代壬午年皆予之也惟单超削其官为讥焉】
　　闰月西羌防张掖段颎破降之
　　【羌晨薄叚颎军颎下马大战至日中刀折矢尽虏亦引退颎追之且闘且行昼夜相攻割肉食雪四十余日遂至积石山出塞二千余里斩烧何大帅降其余众而还】集览【晨薄薄者廹近之义音博积石山注见唐太宗贞观九年烧何注见和帝永元十四年】
　　夏五月汉中山崩质实【汉中郡名注见周赧王四年】○秋七月长沙零陵蛮反质实【长沙郡名注见献帝兴平元年零陵郡名注见晋武帝太康元年】○冬十一月九真余防复反以夏方为交阯刺史降之质实【九真郡名注见唐宣宗大中十二年张九韶曰交阯刺史汉初所置领南海郁林苍梧交阯合浦九真日南七郡又注见唐宣宗大中十二年】
　　【方威恵素着贼相率降】
　　泰山贼杀都尉以皇甫规为太守讨平之质实【泰山郡名注见秦始皇二十八年】
　　【辛丑】四年春正月南宫嘉德殿火○大疫○二月武库火质实【武库注见景帝二年】
