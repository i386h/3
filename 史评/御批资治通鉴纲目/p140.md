<!-- { "loadSidebar": true } -->
　　【梓潼人哀章学问长安素无行作铜匮为两检署其一曰天帝行玺金匮圗其一署曰赤帝玺邦传予皇帝金策书日昏时衣黄衣持匮至髙庙以付仆射仆射以闻莽至髙庙拜受金匮神禅御王冠谒太后还坐未央宫前殿下书曰皇天上帝隆显大祐属予以天下兆民赤帝汉氏髙皇帝之灵承天命传国金策之书予甚祗畏敢不钦受已御王冠即真天子位建有天下之号曰新以十二月朔为始建国元年正月之朔时以孺子未立玺藏长乐宫莽请之太后不肯授莽使安阳侯舜谕指太后怒骂之曰而属父子宗族防汉家力富贵累世既无以报受人孤寄乘便利时夺取其国不复顾恩义人如此者狗猪不食其余天下岂有而兄弟邪且若自以金匮符命为新皇帝变更正朔服制亦当自更作玺传之万世何用此亡国不祥玺为而欲求之我汉家老寡妇旦暮且死欲以此玺俱葬终不可得太后因涕泣而言旁侧长御以下皆埀涕舜亦悲不能自止良乆乃仰谓太后臣等已无可言莽必欲得传国玺太后寜能终不与邪太后闻舜语切恐莽欲胁之乃出汉传国玺投之地曰我老已死如而兄弟今族灭也莽又欲改太后汉家旧号易其玺绶于是张永献符命言太皇太后当为新室文母太皇太后莽从之班彪曰三代以来王公失世稀不以女宠及王莽之兴由孝元后歴汉四世为天下母飨国六十余载羣弟世权更持国柄五将十侯卒成新都位号已移于天下而元后卷卷犹握一玺不欲以授莽妇人之仁悲夫】集览【邦传予邦汉髙帝名予读曰与臣等已无可言顔师古曰言不可諌止也滹南王若虗诸史辩惑曰顔説非也其意盖云不足道而已新都谓新都侯王莽也案新都属广汉郡今成都府新都县卷卷顔师古曰读与拳拳同前书贾捐之传敢昩死竭卷卷】正误【臣等已无可言今按王舜意谓固知不可但事势如此无可説者】质实【一统志云梓潼郡名注见献帝建安十八年安阳县名注见秦二世三年新都汉之县名属广汉郡后置新都郡晋徙新都郡治雒县仍属焉梁置始康郡西魏郡废隋改新都曰兴乐县后并入成都唐复置新都县宋元仍旧国朝因之改属成都府】
　　书法【书称帝有之矣未有书自称皇帝者此其书自称何若曰哀章作铜匮耳而莽遽自称其非天命明矣故虽以十二月朔为元年正月朔不书不成之为帝也终纲目书自称皇帝二王莽赵王伦皆无故而然者也】
　　发明【书以莽为大司马者太母也书诏莽居摄践祚者亦太母也书诏莽称假皇帝书诏莽号令奏事毋言摄者又皆太后也莽之为奸饰诈行胁制之术元后固无如之何然非頼其主之于内亦何以肆其谋哉至于改号即真乃始卷卷于一玺盖已晚矣纲目书莽簒窃之由一则曰太皇太后二则曰太皇太后所以推原其夲为后世外戚之戒尔后之母后欲私其家者盍亦以是为鉴乎】
　　【已新莽始建已国元年】考异【按嵗年例曰簒贼朱注国名墨注年号则此新莽二字当用白字】春正月莽废孺子为定安公孝平皇后为定安太后【莽策命孺子为定安公封以万戸地方百里立汉祖宗之庙于其国与周后并行其正朔服色以孝平皇后为定安太后读策毕莽亲执孺子手流涕欷曰昔周公摄位终得复子明辟今子独廹皇天威命不得如意哀叹良乆中傅将孺子下殿北面称臣百僚陪位莫不感动定安第置门卫使者监领勅阿乳母不得与语常在四璧中至长大不能名六畜】质实【一统志云安定汉县名属安定郡后废之故城在延安府寜州城内】
　　按金匮封拜其党与
　　【莽按金匮封拜王舜平晏刘秀哀章为四辅甄邯王寻王邑为三公甄丰王兴孙建王盛为四将凡十一公王兴故城门令史王盛卖饼儿莽按符命求得此姓名十余人两人容貎应卜相径从布衣登用以示神焉】
　　书法【特笔也于是封拜者十一公不悉书书曰其党与贱之也】
　　改诸官名降汉诸侯王皆为公王子侯皆为子
　　【王二十二人侯百八十一人】
　　立九庙以汉髙庙为文祖庙
　　【莽因汉承平之业一朝有之其意未满陋小汉家制度欲更为疏阔乃自谓皇帝虞舜之后至齐王建孙济北王安失国齐人谓之王家因以为氏故以黄帝为初祖虞舜为始祖追尊陈胡公为陈胡王田敬仲为齐敬王諡济北王安为愍王立祖庙五亲庙四天下姚嬀陈田王五姓皆为宗室以汉髙庙为文祖庙汉氏园庙祠荐如故】集览【以汉髙庙为文祖庙书舜典受终于文祖蔡氏传曰受终者尭终帝位之事而舜受之也文祖者尧始祖之庙未详所指为何人今莽以汉高庙为文祖庙者欲法舜受终之义】
　　禁刚卯金刀
　　【莽以刘之为字卯金刀也诏正月刚卯金刀之利皆不得行乃罢错刀契刀及五铢钱更作小钱径六分重一铢与前大钱五十者为二品欲防民盗铸乃禁不得挟铜炭】
　　夏四月徐乡侯刘快起兵讨莽不克死之质实【一统志云徐乡汉之县名属东莱郡东汉省之故城在登州府黄县界内武帝封胶东王子为徐乡侯即此】○莽禁不得买卖田及奴婢
　　【莽曰古者一夫百亩什一而税秦坏圣制废井田彊者规田以千数弱者曽无立锥之居又置奴婢之市与牛马同防制于民臣颛断其命缪于天地之性人为贵之义汉氏减轻田租三十税一常有更赋罢癃咸出豪民侵陵分田刼假实什税五也故富者骄而为邪贫者穷而为奸俱陷于辜刑用不错今更名天下田曰王田奴婢曰私属皆不得买卖其男口不盈八而田过一井者分余田予九族乡里乡党故无田今当受田者如制度敢有非井田圣制无法惑众者投诸四裔以御魑魅如皇始祖考虞帝故事胡氏曰井田良法致治平之夲也古之帝王以天下为公视民饥寒如在已故均地利以子民而不专其奉加以公卿诸侯选贤举德共行此道待以悠乆故法立而不生维持千有余年及秦废之汉不能复至董仲舒始欲以限田渐复古制其意甚美然终不能行者以人主自为兼并无以使民兴于廉也又况莽贼而能行乎然井田实万世之良法而买卖奴婢之禁亦仁政所当先不可以莽所尝为而指以为非也】集览【与牛马同阑莽夲传防作兰顔师古曰兰遮兰也即牛马兰圈分田刼假食货志注分田谓贫者无田取富者田耕共分所收假者贫人赁富人田刼者富人刼夺其税侵欺之也刑用不错错置也古者民不犯法刑错而不用今则刑用而不错四裔贾逵曰四裔之地去王城四千里裔衣裾也徐广曰裾衣邉也故谓之四裔井田良法谷梁传宣十五年古者三百歩为里名曰井田井田者九百亩公田居一范寗注出除公田八十亩余八百二十亩故井田之法八家共一井八百亩余二十亩家居二亩半为庐舍杨士勋疏云何休又云古者井田之法一夫一妇受田百亩身与父母妻子五口以为一戸公田十亩又庐舍二亩半凡为田一顷一十二亩半也八家而有九顷故曰井田若五口之外名曰余夫余夫率受田二十五亩半记异闻耳于范氏注亦无所取】
　　秋遣五威将帅班符命更印绶
　　【遣五威将王竒等十二人班符命四十二篇于天下王侯官吏外及蛮夷皆即授新印绶因収故汉印绶五威将乘干文车驾坤六马背负鷩鸟之毛服饰甚伟毎一将各置五帅将持节帅持幢东至夫余南歴益州西至西域北至匈奴庭】集览【鷩鸟顔师古曰鷩必灭反雉属即鵔鸃也释名雉之憋恶者陆佃云冠背毛黄项上绿胷腹洞赤可御火夫余地名在长城北夲髙丽国王子名东明者王欲杀之走渡施掩水因都夫余故以为号夫通作扶】质实【夫余东夷国名注见桓帝延熹九年益州郡名注见武帝元狩元年西域注见哀帝元寿二年匃奴庭注见武帝元狩四年】
　　冬靁桐华大雨雹
　　【庚二午年】春二月莽废汉诸侯王为民
　　【五威将帅还奏事汉诸侯王为公者悉上玺绶为民以献符命封侯者三人班固曰汉兴惩秦孤立之败尊王子弟大启九国诸侯比境周匝三天子自有三河东郡颍川南阳自江陵以西至巴蜀北自云中至陇西与京师内史凡十五郡公主列侯颇邑其中而藩国大者跨州兼郡连城数十宫室百官同制京师可谓矫枉过其正矣然卒折诸吕之难成太宗之业者亦頼之于诸侯也诸侯原夲以大末流滥以致溢小者淫荒越法大者聧孤横逆以害身防国故文帝分齐赵景帝削呉楚武帝下推恩之令而藩国自析景遭七国之难抑捐诸侯减黜其官武有衡山淮南之谋作左官之律设附益之法诸侯惟得衣食税租不与政事至于哀平之际皆继体苖裔亲属踈逺生于帷墙之中不为士民所尊埶与富室亡异而夲朝短世国统三絶是故王莽知汉中外殚防夲末俱弱无所忌惮生其奸心因母后之权颛作威福诈谋既成遂据南面之尊分遣五威之吏驰传天下班行符命汉诸侯王厥角稽首奉上玺韨惟恐在后或乃称美颂德以求容媚岂不哀哉】集览【三垂东南西三邉末流滥以致溢原父曰以其原夲大而末流易于泛滥故满而溢聧孤横逆易睽卦注睽乖之时孤立无援故曰聧孤孟子曰有人待我以横逆注不顺理也七国之难景帝时呉王濞胶西王卬胶东王雄渠菑川王贤济南王辟光楚王戊赵王遂七国反衡山淮南之谋武帝时衡山王赐淮南王安二国谋反左官之律汉书音义曰人道尚右故降秩为左迁舍天子仕诸侯为左官附益之法汉书音义曰谓背正法而厚于私家也厥角稽首书泰誓百姓懔懔若崩厥角注危惧不安若崩摧其角无所容头孟子尽心若崩厥角稽首注若崩厥角角犀厥地名稽首拜命亦以首至地也】正误【大啓九国周匝三垂今按汉都长安在西当谓东南北三邉九国者燕代齐赵梁楚呉淮南长沙也】
　　立五均司市钱府官令民各以所业为贡酒酤【国师公刘秀言周有泉府之官收不售与欲得莽遂于长安及洛阳邯郸临淄宛成都立五均司市钱府官司市常以四时仲月定物上中下之贾各为其司平民卖物不售者均官考验得实用其夲贾取之物贵过平一钱则以平贾卖与民贱减平者聼民自相与市又民有乏絶欲賖贷者钱府与之毎月百钱収息三钱诸取金银连锡鸟兽鱼鼈畜牧桑蚕织絍纺绩补缝工匠医巫卜祝方技商贾皆各自占所为于其所之县官除其夲计其利十分之而以其一为贡敢不自占自占不以实者尽没入所采取而作县官一嵗羲和鲁匡复奏请酒酤从之】集览【泉府周礼泉府掌以市之征布敛市之不售郑司农云故书泉或作钱収不售与欲得民卖物不售者均官收之民欲賖贷者泉府之官与之周礼司市以泉府同货而敛賖注同者谓民货不售则为敛而买之民无货则賖贳而予之五均食货志乐语有五均邓展曰乐语乐元语河间献王所传道五均事赞曰其文云天子取诸侯之士以立五均市无二贾四民常均司市周礼司市掌市之治敎政刑为其司平平去声平定物贾也周礼司市质剂郑司农云今月平是也平皮命反连锡连夲作链铅矿也锡镴也自占注见武帝元狩四年所之县句絶之适也作县官于所之之县役作一嵗以示罚也羲和莽改大司农曰羲和后又改名纳言】正误【于其所之县官除其夲计其利今按史注不敢指斥天子谓为县官此云县官犹今言官司公家也于其所之当为一句谓所适之处也食货志作于其所在之县官多一在字谓所在处之县官也下文复出县官字集览破句专指所适之县非也】
　　书法【汉武之篇书初酒酤至昭帝罢之矣于是再见自是至晋有书开弛无书者则莽复作俑故也】
　　匈奴击车师戊巳校尉官属杀尉应之
