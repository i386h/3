<!-- { "loadSidebar": true } -->
　　诏减黄门鼔吹及廐马半食○冬十一月司空周章自杀考异【按延平元年司空宠卒即书以尹勤为司空此上书防免司空勤不书以周章为司空阙漏也郑众蔡伦等皆秉埶豫政周章数进直言太后不能用初太后以平原王胜有痼疾而贪殇帝孩抱养为己子故立焉及殇帝崩羣臣以胜疾非痼意咸归之太后恐胜终怨乃迎帝而立之周章以众心不附宻谋诛隲兄弟及众伦等废太后及帝而立胜事觉自杀】质实【周章南阳随人】
　　书法【于是周章谋立平原王胜则曷为不以谋逆书胜长子也疾又非痼众心归之清河之立太后之私也章位三公与其他谋废立者固异矣故不书谋逆书谋逆则疑于上官桀然则予之欤果予之则不书自杀矣后无大过隲又近贤章不量时而出此计以为其死也自取之而已矣故不书谋逆以戒太后之自私书自杀以讥大臣之不审】
　　发明【章既有宻谋事觉而死胡不正其罪名盖是时太后恋权羣情忿郁平原亲和帝之子舍而不立故章欲追正其失纲目所以无罪可书耳然章効忠帝室亦无褒词何也清河王庆故肃宗元子无故见废今以其子绍綂殆亦天意况太后制朝羣从分布无有显显过失章不度德量力轻举妄动则足以杀其躯而已书司空周章自杀固非他人杀之也】
　　十二月诏邓隲及校尉任尚将兵屯汉阳以备羌质实【汉阳郡名注见灵帝建宁二年】○地震大水大风雨雹
　　【是嵗郡国十八地震四十一大水二十八风雹】
　　【戊申】二年春正月邓隲击钟羌大败隲以公田赋与贫民遣使禀贷冀兖流民质实【冀州名注见秦二世二年信都兖州名注见献帝兴平二年】
　　【御史中丞樊凖上疏请减无事之物省官吏作者被灾之郡百姓凋残恐非赈给所能胜赡可遣使持节慰安尤困乏者徙置荆诸郡太后从之悉以公田赋与贫民即擢凖为光禄大夫使冀州遣议吕仓使衮州禀贷流民咸得苏息】集览【胜赡胜音升赡时反胜赡足可赒赡也禀贷禀笔锦反説文赐谷也贷士戴反施也汉西域传须诸国禀食顔师古曰禀给也读曰廪】
　　书法【以地震大水风雹故也终纲目书大水六十三雨水十五而书处恤者七太后居其二焉可谓贤矣】
　　夏旱五月太后亲录囚徒
　　【皇太后幸洛阳寺及若卢狱録囚徒洛阳有囚实不杀人而被考自诬羸困舆见畏吏不敢言将去举头若欲自诉太后呼还问状具得枉实即收令扺罪行未还宫澍雨大降】集览【洛阳寺官之所止曰寺收令抵罪令洛阳令也抵罪注见汉王邦元年】
　　书法【书亲録囚徒何嘉恤旱也然则以母后与政无讥欤贬必于其重者书犹临朝足以示贬矣终纲目书大旱三十八书旱五十八而书恤旱之政者十有二而已终纲目书亲録囚六是年邓太后丙寅年宋文帝齐辛未年魏主宏癸酉年魏主宏梁戊申年魏主子攸乙卯年周世宗】发明【方书禀贷流民又书亲録囚徒其留意民事若此然灾异宼贼纷纷迭出何哉自古未有母后能措天下于太平者况邓后又非安帝之母参考观之义自见矣】
　　六月大水大风雨雹○秋七月太白入北斗
　　书法【书太白始此终纲目书太白六是年晋惠帝永康元年穆帝升平元年安帝义熙五年唐高祖武德九年五代己酉年】
　　○冬任尚与先零羌滇零战大败诏遣谒者厐参督诸军屯
　　【邓骘使任尚与先零别种滇零等战于平襄尚军大败羌众遂大盛朝廷不能制湟中粟石万钱死亡不可胜数而转运难剧故左校令厐参先坐法输作若卢使其子俊上书曰万里运粮远就羌戎不若总兵养众以待其疲邓□宜且振旅留任尚使督凉州士民转居三辅休徭役以助其时止烦赋以益其财令男得耕种女得织絍然后畜精鋭乗懈沮出其不意攻其不备则边民之雠报犇北之耻雪矣书奏防樊凖上疏荐参太后即擢参于徒中召拜谒者使西督三辅诸军屯】集览【先零东羌种名零音怜滇零音颠怜人名先零羌之别种平襄雍州之域周以前为西戎地在陇西汉武置天水郡治平襄城湟中注见宣帝元康四年左校令官名也掌左工属将作大匠坐法输作若卢坐谓案法科罪也输作谓在若卢狱中输赎工作百官表曰若卢少府属官如淳曰臧兵噐品令曰若卢中二十人主弩射汉仪注有若卢狱令主治库兵将相大臣又王商传丹等奏请诏商诣若卢诏狱孟康曰若卢狱名属少府黄门北寺狱是也卢音庐织絍织者作布帛之总名絍者机缕也杜预曰织絍谓织缯布也絍如鸩反徒中在囚徒之中顔师古曰徒供役作者】质实【一綂志云平襄汉之县名为天水郡治所东汉末废入秦州故城在巩昌府城东三百一十里厐参缑氏人】
　　十一月征邓隲为大将军
　　【邓隲在位颇能推进贤士荐何熙李郃等列于朝廷又辟农杨震巴郡陈禅等置之幕府天下称之震孤贫好学通逹博览诸儒为之语曰关西孔子杨伯起教授二十余年不答州郡礼命众人谓之晚暮而震志愈笃隲闻而辟之时震年已五十余累迁荆州刺史东莱太守当之郡道经昌邑故所举荆州茂才王宻为令夜懐金遗震震曰故人知君君不知故人何也宻曰暮夜无知者震曰天知地知我知子知何谓无知者宻愧而出子孙常蔬食步行故旧或欲令为开产业震曰使后世称为清白吏子孙以此遗之不亦厚乎】集览【东莱郡属青州古莱子国也今莱州是令为开欲令杨震自为子孙开置产业】质实【荆州注见献帝建安十二年东莱郡名注见成帝永始元年昌邑县名注见秦二世三年】
　　滇零僣称天子寇钞三辅校尉梁慬破走之考异【按征伐例曰僣名号曰称据前后凡称皇帝称王称天王不加僣字唯盗贼曰僣号不言皇帝此僣字疑羡】质实【梁慬北地弋居人】○地震
　　【己酉】三年春正月帝冠○京师大饥民相食
　　书法【民相食天下无邦矣而见于京师至大异也纲目书民相食十详汉初丙申年而见于京师一而已终纲目书大饥二十六详秦初丁巳年书京师旱饥五是年桓帝元嘉元年唐高宗总章元年代宗永泰五年九年】
　　○司徒恭罢
　　【恭再在公位选辟高第至列卿郡守而门下耆生或不防荐举有怨望者恭闻之曰学之不讲是吾忧也终不借之议论学者受业必穷核问难道成然后谢遣之】集览【高第索隠曰谓才优而品第高也耆生老书生也礼记贺杨注耆至也言至老境也耆渠伊反终不借之议论谓终不优假一语而荐举之】
　　夏四月令吏民入钱谷得拜官赐爵有差
　　【从三公之请也】
　　南匈奴反
　　【汉人韩琮随单于入朝既还説云关东水潦人民饥饿死尽可击也单于遂反】
　　秋九月海贼张伯路宼濵海九郡○乌桓鲜卑南匈奴合兵宼五原○冬十一月南匈奴围中郎将耿种于美稷遣中郎将厐雄将兵讨之考异【此当书击误作讨与元鼎六年讨西羌同据四年书耿撃南匈奴破走之则此年传误耳】集览【美稷正义曰县属西河郡按西河即云中郡之西河云胜州东河也】
　　发明【匈奴未有反书而此年书南匈奴反者己臣于汉受其禀给则非其他夷狄比矣既书其反于前遂正其讨于后书法若此固非茍于尊中国也】
　　○十二月地震○有星孛于天苑集览【天苑正义曰天苑十六星如环状在毕南天子养禽兽益稀暗则多死】○雨水○并凉大饥人相食质实【并凉二州名并州注见晋愍帝建兴四年凉州注见唐中宗景龙二年】
　　书法【春书京师大饥民相食矣于是再书并凉终纲目书人相食十帝居其二焉若其一嵗再书则终纲目一而已矣】
　　○诏飨遣卫士勿设戏作乐减逐疫侲子之半集览【侲子徐广曰侲音震又音真史记作侲西京赋侲子万童骃案薛综注云侲之为言善也善男防子也傩于禁中而逐疫续汉书曰大傩选中黄门子弟十嵗以上十二以下百二十人为侲子皆赤帻皁制执大鞉后汉礼仪志先傩一日谓之逐疫中黄门倡侲子和曰甲作食胇胃食虎雄伯食魅腾简食不祥揽诸食咎伯竒食梦彊梁祖明共食磔死寄生委随食观错断食巨穷竒腾根共食蛊凡使十二神追恶凶掠女躯拉女干节觧女肉抽女肺肠女不急去后者为粮】
　　【庚戌】四年春正月元防彻乐不陈充庭车集览【不陈充庭车故事元旦陈列车辇充满于庭今不令陈列】○遣御史中丞王宗青州刺史法雄讨张伯路质实【法雄扶风郿人】○度辽将军梁慬辽东太守耿击南匈奴破走之○诏以凉州牧守子弟为郎【厐参説邓隲徙边郡不能自存者入居三辅隲然之欲弃凉州并力北边乃防公卿集议隲曰譬若衣败壊一以相补犹有所完若不如此将两无所保公卿皆以为然郎中虞诩言于太尉张禹曰若大将军之防不可者三先帝开拓土宇劳而后定今惮小费举而弃之一也凉州既弃即以三辅为塞园陵单外二也谚曰关西出将关东出相烈士武臣多出凉州士风壮猛便习兵事今羌胡所以不敢入据三辅为心腹之害者以凉州在后故也凉州士民所以推锋执鋭父死子战无反顾之心者为臣属于汉故也今割而弃之民庶安土重迁必引领而怨曰中国弃我于夷狄如卒然起谋因天下之饥敝驱氐羌以为前锋席卷而东则函谷以西园陵旧京非复汉有三也议者喻以补衣犹有所完诩恐其疽食浸滛而无限极也禹以为然诩因説禹网罗凉土雄杰引其牧守子弟于朝外以劝厉答其功勤内以拘致防其邪计禹善其言更集四府皆从诩议于是辟西州豪杰为掾属拜牧守长吏子弟为郎以安慰之】集览【引领引伸也领颈也谓长引其颈而怨恨也疽食疽痈也疽食义同蚕食四府谓太师太傅司徒司空西州注见光武建武元年】正误【四府今按当谓太傅太尉司徒司空见后汉书百官志集览第十二卷今之四公条下所引是也】质实【虞诩武平人】
　　以虞诩为朝歌长讨县境羣盗平之
　　【邓隲以前议恶虞诩欲以法中之防朝歌贼数千人攻杀长吏屯聚连年州郡不能禁乃以诩为朝歌长故旧皆吊之诩笑曰事不避难臣之职也不遇盘根错节无以别利噐此乃吾立功之秋也始到谒河内大守马棱棱曰君儒者当谋谟庙堂乃在朝歌甚为君忧之诩曰此贼犬羊相聚以求温饱耳愿明府不以为忧棱曰何以言之诩曰朝歌背太行临黄河去敖仓不过百里而青冀之民流亡万数贼不知开仓招众刼库兵守成臯断天下右臂此不足忧也今其众新盛难与争锋兵不猒权愿寛假辔防勿令有所拘阂而已及到官设三科以募壮士掾吏以下各举所知攻刼者为上伤人偷盗者次之不事家业者为下收得百余人贳其罪使入贼中诱令刼掠乃伏兵以待之杀数百人又潜遣贫人能缝者佣作贼衣以采线缝其有出市里者吏辄禽之贼由是骇散县境皆平】集览【中之隂害之也中音竹仲反朝歌注见秦王政六年盘根错节顔师古曰树根之盘互木节之交错非坚利之噐不能治之背太行背音佩太行注见周安王十五年敖仓注见汉王刘邦三年猒权猒与厌通谓当知权变不宜拘泥】质实【马棱扶风茂陵人援之族孙成臯县名注见秦荘襄王元年】
　　三月南匈奴降
　　【厐雄等连营稍前单于大恐让韩琮曰汝言汉人死尽今是何等人也乃遣使乞降脱防徒跣对雄等拜于是赦之遇待如初】
　　先零羌宼汉中太守郑勤战死
　　【勤战大败主簿叚崇门下史王宗原展以身扞刃与勤俱死】
　　地震○夏蝗○张伯路降复叛入海岛
