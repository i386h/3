<!-- { "loadSidebar": true } -->
　　【加李德裕太尉卫国公德裕辞上曰恨无官赏卿耳初德裕以比年将帅出征屡败其有三一者诏令下军前者日有三四宰相多不预闻二者监军名以意见指挥军事将帅不得专进退三者毎军各有宦者为监使悉选军中骁勇数百为牙队其在陈战鬭者皆怯弱之士毎战视事势小却輙引旗先走陈从而溃德裕乃与枢宻使杨钦义刘行深议约敕监军不得预军政毎兵千人听取十人自卫有功随例霑赏二枢宻皆以为然白上行之自非中书进诏意更无他诏自中出者号令既简将帅得以施其谋畧故所向有功元和后数用兵宰相或不休沐或继火乃得罢德裕从容裁次率午漏下还第休沐輙如令沛然若无事时范氏曰治天下之繁者必以至简制天下之动者必以至静夫用兵于千里之外而君相扰于内则本先揺矣何以制其末乎是故号令简则民听不惑心虑静则事变不挠此所以能成功也○河北三镇毎遣使者至京师德裕常而谕之曰河朔兵力虽彊不能自立须借朝廷官爵威命以安军情语汝吏与其使大将邀敕使以求官爵何如自奋忠义立功立事结知明主乎且李载义为国家平沧景及为军中所逐不失作节度使杨志诚遣大将遮敕使马求官及为军中所逐朝廷竟不赦其罪此二人祸福足以观矣由是三镇不敢有异志范氏曰古之明王天下有不顺者必谆谆而告敎之再三不可然后征之则其民知罪而用兵有辞矣自唐之失河朔或讨伐之或姑息之不闻有文告之命戒敕之辞也是以兵加而不服恩厚而愈骄李德裕以一相而制御三镇如运之掌使武宗享国长久天下岂有不平者乎】集览【河北三镇谓成德魏博卢龙三藩镇】质实【休沐注见汉昭帝始元四年从容注见秦二世三年沧景二州名沧注见晋穆帝永和六年景注见髙祖武德九年河朔二州名注见宗天寳十五载】
　　发明【欲知宰相之贤否当以其时之治乱观之自德裕东钧于时所难制者莫藩镇若也而德裕使之若臂指之运故刘稹之诛王元逵何敬之徒皆为之用而杨弁之乱取之如反诸掌则亦以其处置有方故也纲目于德裕加秩赐爵之事特书于册是亦予之之意尔谋国如此其庶矣乎】
　　冬十一月贬牛僧孺为循州长史流李宗闵于封州【李德裕言于上曰刘从谏据上党十年太和中入朝僧孺宗闵执政不留之加宰相纵去以成今日之患又使昭义孔日官郑庆言从谏毎得二人书疏皆自焚毁河南少尹吕述与德裕书言僧孺闻稹破失声叹恨德裕奏之上大怒贬僧孺等初甘露之乱李训王涯贾餗等子弟数人皆归从谏至是皆为郭谊所杀德裕复下诏称逆贼涯餗已就昭义诛其子孙识者非之胡氏曰大臣欲正君心必先自正其心其心不正如正君何德裕欲报私仇而未得其便乃于成功之后因行中伤之计非惟武宗志已骄怠德裕之量亦满矣又乌能纳其君于持盈守成之盛哉是故君子不可不学也】集览【加宰相纵去文宗太和间从谏入朝加以同平章事而遣归镇中伤注见宗开元八年】质实【循州注见晋髙祖天福七年封州注见隋文帝仁夀元年河南府名注见秦庄襄王元年三川】
　　书法【书病德裕也德裕入相以来御回鹘讨昭义不可谓无功矣然有二失快私雠一也自满假二也纲目毎书讥之书以李中敏为婺州刺史以牛僧孺为太子太师以栁公权为太子詹事以白敏中为翰林学士贬牛僧孺流李宗闵杀吴湘贬韦元质皆讥其快私雠也再书羣臣上尊号于黠戞斯降郭谊降之下皆讥其自满假也君子以为才畧虽髙而未闻道可谓善论矣】
　　【乙丑】五年春羣臣上尊号
　　【李德裕等请上尊号上不受凡五上表乃许胡氏曰莫难彊如怠心莫难制如欲心莫难降如骄心莫难平如怒心莫难抑如忌心莫难开如惑心莫难解如疑心莫难正如偏心然皆放心也大臣格君心之非者格此等也未至乎大人而当大臣之任亦当勉之要使君心常收而不放则善日起恶日消治可立安可保矣武宗英防削平叛乱唐室威令赫然复张此正骄欲易生之时也三镇未朝河湟未复天子偏惑方士饵金石以济其滛溺宰相逃忧免责之不暇德裕乃请上尊号是以满假矜伐劝其君夫岂引君于当道之义哉故评德裕才气谋畧诚髙絶一时而于道则万分未得一焉者也】集览【未至乎大人易乾卦九二利见大人伊川传曰庸信庸谨闲邪存诚善世而不伐德博而化此皆大人之事也荀子解蔽篇明叅日月大满八极夫是之谓大人】正误【未至乎大人今按胡氏明云大臣格君心之非者格此等也未至乎大人而当大臣之任亦当勉之正引孟子惟大人为能格君心之非朱子注大人大德之人正已而物正者集览乃引易经荀子何邪】质实【河湟二州名注见宗开元二十四年】
　　义安太后王氏崩○以卢宣为义武节度使
　　【宣性寛厚而难犯为政简易其下便之诏赐粟三十万斛在飞狐西计运致之费逾于粟价宣遣吏守之防春旱宣命军民随意徃取约秋稔偿之境内足食】质实【飞狐县名注见汉王邦三年义武节度注见庄宗同光三年】
　　杀江都令吴湘
　　【淮南节度使李绅按湘盗用程粮钱彊娶所部百姓女估其资装为赃罪当死湘武陵之兄子也李德裕素恶武陵议者多言其寃诏御史崔元藻李稠覆之与前狱异德裕贬二人逺州司戸不复更推亦不付法司详断即如绅奏处死】质实【淮南节度注见汉武帝元朔五年江都县名注见汉献帝兴平元年吴湘贵溪人】
　　发明【宰相代天理物均平四海故伊尹为世阿衡周公旁作迓衡皆取公平无私之意德裕相唐虽有威制方镇之功然仰视伊周殆犹邱垤之于泰华而志得意满忿忮盈溢既以私意贬僧孺流宗闵今又恣其狠愎不用国法杀戮搢绅其何以惬服人心而处持衡之地哉故纲目于吴湘之死书杀书官以罪之尔他时吴汝纳追讼其寃而德裕有潮阳之贬尚谁咎欤】
　　夏五月葬恭僖皇后○杜悰崔铉罢以李囘同平章事○册黠戞斯为英武诚明可汗○秋七月朔日食○诏毁天下佛寺僧尼并勒归俗
　　【上恶僧尼耗蠧天下欲去之道士赵归真等复劝之乃先毁山野招提兰若至是敕上都东都各留二寺毎寺留僧三十人天下节镇各留一寺寺分三等留僧有差余僧及尼并勒归俗寺皆立期毁撤仍遣御史分道督之财货旧产并没官寺材以葺公廨驿舍铜像钟磬以铸钱凡天下所毁寺四千六百余区招提兰若四万余区归俗僧尼二十六万五百人収良田数千万顷奴婢十五万人五台僧多亡奔幽州德裕召进奏官谓曰汝速白本使五台僧为将必不如幽州将为卒必不如幽州卒何为虚取容纳之召染于人口独不见刘从谏招聚无筭闲人竞有何益张仲武乃封二刀付居庸关曰有逰僧入境则斩之胡氏曰一身正湏为邪气所伤必以五谷六味养生之物辅之然后邪去而正复若盗跖防于室乃召阳虎而去之是重自伐也庸何愈此元魏用防谦之会昌用赵归真以去释氏之类也释氏蠧民心而耗其财诚宜庻絶武宗君臣以公道行之夫岂不可而待归眞乎且佛教行乎中国乆矣非一日所能废诚欲废絶释氏当使天下知其为害而不惑其説又不利其鬻牒之资持之三十年则本根除扫余风亦殄矣】集览【招提释典记云梵语招鬬提奢犹华言四方僧佛也讹拓为招去鬬奢留提故称招提后省故云十方常住有常住之寺为招提兰若杜甫大觉髙僧兰若诗注兰若寺也若字案梵语音惹释氏要览云兰若者梵言阿兰若唐言无诤囘分律云空静处萨婆多论云间静处智度论云逺离处大悲经云阿兰若者离诸忽务也数説不同其实无诤五台山名其中多僧寺有东五台西五台相去二百余里在奉圣州北案契丹国志胡峤陷北记自幽州西北入居庸闗明日又西北入石门闗又三日至可汗州南望五台其一峯最髙者东台也盗跖栁下惠之弟正义曰跖本黄帝时大盗名以下惠弟为天下大盗故号盗跖阳虎春秋鲁季氏之家臣也定五年作乱春秋书之曰盗】质实【节镇犹言藩镇注见肃宗上元二年一统志云五台山名在太原府五台县东北一百四十里环五百余里五峯髙出云表顶皆积土因谓之台世传北方有文殊师利所居之地曰清凉山者即此也台分东西南北中寺宇壮丽甲于他州寺观】
　　书法【佛教于是三黜矣】
　　昭义戍卒作乱讨平之
　　【诏发昭义兵戍振武潞卒素骄惮于远戍闭门大噪卢钧奔潞城乱兵奉都将李文矩为帅文矩以祸福谕之乱兵听命乃遣人谢卢钧钓还上党复遣之行一驿乃潜选兵追而杀之】质实【一统志云潞城本春秋时潞子婴儿之国晋灭之汉初置潞县属上党郡后魏改刈陵县属襄垣郡隋初废后复置潞城县属潞州唐末改为潞子县寻复曰潞城县宋金元仍旧至本朝因之改属潞州振武军名注见宪宗元和八年上党郡名注见周赧王五十三年】
　　置备边库
　　【李德裕请置备边库令户部嵗入钱帛十二万缗匹度支盐鐡嵗入钱帛十三万缗匹明年减其三之一凡诸道所运助军财货皆入焉以度支郎中判之】
　　书法【凡书置库讥也据琼林大盈欠负耗防此其书何嘉德裕也名曰备边又以度攴主之则非人主私藏比矣其后务反德裕改为延资果何义哉宣宗大中三年】
　　冬十月以道士刘静为崇舘学士
　　【静固辞还山许之】
　　书法【书譭也释道之为异端一也武宗恶释而好道则以长生之説是以惑之耳故纲目于受箓赵归真则书以归真为道门教授先生则书以静为崇舘学士则书皆讥之也】发明【方书毁佛寺勒僧尼即书以刘静为崇学士则其崇尚异端特有好恶偏私之异耳非灼然明逹不惑者也纲目特掲道士书之则是非得失了然见矣】
　　十二月贬韦质为某官考异【为某二字羡纲目无此例据元和十二年书贬髙霞寓贬袁滋汉甘露元年书免京兆尹张敞官则此当书贬给事中韦质官】
　　【李德裕秉政日乆好狥爱憎人多怨之左右言其太专上亦不悦给事中韦质上疏言宰相权重不应更领三司钱谷德裕奏曰制置职业人主之柄质受人教导所谓贱人图柄臣非所宜言质贬官由是众怒愈甚】集览【贱人图柄臣正义曰传曰下轻其上爵贱人图柄臣则国家揺动而人不静顔师古曰柄臣执权之臣也】
　　书法【书贬官多矣未有书曰某官者书曰某官何史失之也史失之则如勿书书病德裕也于是质言宰相权重德裕以贱人图柄臣贬之专莫甚矣他日启宣宗洒淅之疑而不免崖州之贬宜哉】
　　诏罢来年正旦朝防
　　【初上饵方士金丹性加躁急喜怒不常问李德裕以外事对曰陛下威防不测外人颇惊惧天下既平愿陛下以寛理之使得罪者无怨为善者不惊则天下幸甚上自秋来已觉有疾而道士以为换骨至是诏罢正旦朝防】集览【道士以为换骨胡氏曰方士之言杀人者有五曰辟谷曰去血曰换骨曰出神曰蜕形】质实【方士方外之士也】
　　书法【上有疾也然则曷为不以有疾书上饵金丹自秋觉疾而方士以为换骨网目不书有疾若曰惑于邪説疾而不知其疾云尔所以讥也】
　　吐蕃论恐热击尚婢婢大败
