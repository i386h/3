<!-- { "loadSidebar": true } -->
　　【司解光奏言臣闻许美人及故中宫史曹宫皆御幸孝成皇帝产子子隐不见臣遣吏问皆得其状其他饮药伤堕者无数事皆在四月丙辰赦令前臣谨按永光三年男子忠等发长陵夫人事更大赦孝元皇帝下诏曰朕所不当得赦也穷治尽伏辜天下以为当赵昭仪倾乱圣朝亲灭继嗣家属当伏天诛而同产亲属皆在尊贵之位廹近帷幄群下寒心请穷竟议正法于是免新城侯钦等皆为庶人将家属徙辽西郡耿育上防言臣闻世必有非常之变然后乃有非常之谋孝成皇帝自知继嗣不以时立念虽未有皇子万岁之后未能持国恐危社稷倾乱天下知陛下有圣贤仁孝之德故废后宫就舘之渐乃欲致位陛下以安宗庙岂当世庸庸斗筲之臣所能及哉且褒广将顺君父之美匡救销灭既往之过古今通义也事不当时固争防祸于未然各随指阿从以求容媚晏驾之后尊号已定万事已讫乃探追不及之事讦扬幽昧之过空使谤议上及山陵下流后世甚非先帝托后之意此臣之所深痛也帝亦以为太子颇得赵太后力遂不竟其事】集览【子隐不见谓赵昭仪隐匿其所产之子男子忠忠男子之名也失其姓褒广将顺见人有善则奬饰而宣播之所谓褒广也见人为善则因而诱引成就之所谓将顺也】质实【一统志云新城县名注见周显王十八年咸阳赵钦临之子昭仪之弟辽西郡西汉所置治肥如县东汉以后俱仍旧隋省之故城在永平府治东】
　　书法【于是解光奏赵昭仪倾乱圣朝亲灭继嗣故免徙钦非钦罪也其书以罪何罪钦所以罪昭仪也欤】
　　以喜为大司马考异【当书以太后从弟喜为大司马】○秋九月陨石于虞二集览【虞徐广曰在梁国正义曰今宋州之北虞城县古虞国也】质实【一统志云虞汉之县名属梁国后魏属沛郡北齐省隋复置属宋州唐置东虞州寻废改县曰虞城五代梁置辉州宋废以县属宋州后属应天府金废元复置属东平后属济宁路国朝因之改属开封府】
　　书法【正月书陨石矣于是再见纲目书陨石十有二详秦始皇三十六年一岁再书者此而已】
　　○防免大司空高乐侯丹为庶人复赐爵关内侯【冷褒叚犹等奏言定陶共皇太后共皇后皆不宜复引定陶藩国之言以冠大号车马衣服宜皆称皇之意置吏二千石以下各供厥职又宜为共皇立庙京师上复下其议群下多顺指言母以子贵宜立尊号以厚孝道唯丞相光大司马喜大司空丹以为不可丹曰圣王制礼取法于天地尊卑之礼明则人伦之序正尊卑者所以正天地之位不可乱也今定陶共皇太后共皇后以定陶共为号者母从子妻从夫之义也欲立官置吏车服与太皇太后并非所以明尊无二上之义也定陶共皇号諡已前定义不得复改礼父为士子为天子祭以天子其尸服以士服子无爵父之义尊父母也为人后者为之子故为所后服斩衰三年而降其父母期明尊本祖而重正统也孝成皇帝圣恩深逺故为共王立后奉承祭祀令共皇长为一国太祖万世不毁恩义已备陛下既继体先帝持重大宗承宗庙天地社稷之祀义不可复奉定陶共皇祭入其庙今欲立庙于京师而使臣下祭之是无主也又亲尽当毁空去一国太祖不堕之祀而就无主当毁不正之礼非所以尊厚共皇也丹由是寖不合上意防有上书言古者以贝为货今以钱易之民以故贫宜可改币上以问丹丹对言可改章下有司议皆以为行钱以来乆难卒变易丹老人忘其前语复从公卿议又使吏书奏吏私写其草丁传子弟闻之使人上书告丹上封事行道人徧持其书事下廷尉劾丹大不敬博士申咸炔钦上书言丹经行无比发愤懑奏封事不及深思使主簿书漏泄之过不在丹以此贬黜恐不厌众心上贬咸钦秩各二等遂防免丹曰朕惟君位尊任重怀谖迷国进退违命反覆异言甚为君耻之以君尝托位未忍考于理其上大司空髙乐侯印绶罢归尚书令唐林上防曰窃见免大司空丹防书泰深痛切君子作文为贤者讳丹经行世儒宗德为国黄耉亲圣躬位在三公所坐者微免爵泰重识者咸以为宜复丹邑爵使奉朝请唯陛下裁之诏赐丹爵关内侯】集览【称皇之意宜称副皇字意义尊无二上记曾子问曰防有二孤庙有二主礼与孔子曰天无二日土无二王尝禘郊社尊无二上未知其为礼也又坊记家无二主尊无二上示民有君臣之别也尸服尸主也主祭者所着之服也丁丁姬太后炔钦姓名也炔古惠反丹经行师丹之经术德行防免防王言也免黜也王言之制冇七其一曰防书凡立皇后皇太子封诸王纳嫔妃拜免三公宰相临轩防命则用之中书令读侍郎持授之未忍考于理谓不忍考竞其罪而尽理也黄耉老人之称也诗南山有台篇遐不黄耉文公集传曰黄老人髪后黄也耉老人靣冻棃色如浮垢也】正误【其尸服以士服今按古者祭祀必有尸尸神象也上服字犹衣去声也谓以士服服其尸也礼记父为士子为天子诸侯则祭以天子诸侯其尸服则士服注云祭用生者之礼尽子职也尸以象神自用本服若如集览之説则是天子诸侯主祭者服士之服可乎未忍考于理今按理法也未忍考致于法也】质实【一统志云髙乐汉之县名属渤海郡东汉省之故城在河间府南皮县东南三十里俗名思乡城亦名西乡城】
　　冬十月以朱博为大司空○中山王太后冯氏及其弟宜乡侯参皆自杀
　　【中山王箕子防有病祖母冯太后自养视数祷祠解上遣中郎谒者张由将医治之由素有狂易病病发西归因诬冯太后祝诅上及太后初太后与冯太后并事元帝为倢伃尝从幸虎圈熊逸出攀槛倢伃等皆惊走冯倢伃直前当熊而立上问之对曰猛兽得人而止妾恐熊至御坐故以身当之帝嗟叹倍敬重焉倢伃慙由是有隙常追怨之因是遣御史丁案騐数十日无所得更使中谒者令史立治之立受太后指治冯太后女弟弟妇死者数十人诬奏云祝诅谋杀上立中山王责问冯太后无服辞立曰熊之上殿何其勇今何怯也太后还谓左右此乃中语前世事吏何用知之欲防我故也乃饮药自杀弟宜乡侯参召诣廷尉亦自杀参为人矜严好修容仪以严见惮不得近侍帷幄以王舅封侯奉朝请五侯皆敬惮之翟方进谓参宜少绌参终不改其操且死叹曰不敢自惜伤无以见先人于地下冯氏死者十七人众莫不怜之司孙寳奏请覆治太后大怒上乃下宝狱尚书仆射唐林争之左迁炖煌鱼泽障候大司马喜光禄大夫龚胜固争上为言太后出宝复官张由赐爵关内侯史立迁中太仆】集览【病妖病也李竒曰内妖曰外妖曰祥数祷祠解礼小宗伯祷祠于上下神示注云求福曰祷得求曰祠史炤通鉴释文曰解音懈除也频数祷祠祈病除也狂易病患病狂易也三辅黄图云未央宫中有非常室成帝绥和二年郑通里人王褒绛衣小冠帯劔入非常室中召前殿署长业等曰天帝令我居此业等收缚考问乃故公车大谁卒病狂易不自知入宫下狱死注大谁者主问非常之人谁以谁何称曰用为官名有大谁长令此卒者长所领士卒也狂易者病狂而变易其常也中谒者令后百官志中宫谒者令一人六百石主报中章此乃中语乃中犹言彼中谓此语必太后在彼説也前世事谓直前当熊之事乃是元帝世事】正误【数祷祠解今按此为解释禳除之义今人多读作上声此乃中语今按冯太后当熊之事外人不知此乃宫中之言语也】质实【孙宝颍川鄢陵人龚胜彭城人】书法【自杀未有不书故者不书故无故也无故者必有其故于是有任其咎者矣】
　　【丙辰】二年春正月有星孛于牵牛○防免大司马喜罢三公官复以朱博为御史大夫丁明为大司马卫将军【丁骄奢皆嫉喜之恭俭又太后欲称尊号喜与孔光师丹共执以为不可上重违大臣正议又内廹太后先免师丹以感动喜喜终不顺朱博与傅晏连结共谋成尊号事数毁短喜遂策免喜御史大夫官既罢议者多以为汉自天子之号下至佐史皆不同于古而独改三公职事难分明无益于治乱于是博奏言故事选郡国守相髙第为中二千石选中二千石为御史大夫任职者为丞相位次有序今中二千石未更御史大夫而为丞相权轻非所以重国政也臣愚以为大司空官可罢复置御史大夫遂更拜博为御史大夫又以丁明为大司马卫将军如故事】集览【中二千石注见宣帝地节三年】
　　夏遣高武侯傅喜就国
　　【傅太后自诏丞相御史曰喜附下罔上与师丹同心背畔其遣就国】
　　防免丞相博山侯光为庶人以朱博为丞相
　　【孔光自议继嗣持异又重忤太后指防免为庶人以朱博为丞相临延登受防有大声如钟鸣殿中以问黄门侍郎雄及李寻寻对曰此洪范所谓鼓妖者也人君不聪为众所惑空名得进则有声无形不知所从生宜退丞相以应天变雄亦以为听失之象且曰博为人彊毅多权谋宜将不宜相恐有凶恶亟疾之怒上不听】集览【鼓妖洪范传曰君严猛而闭下臣战栗而塞耳则妄闻之气发于音声故有鼓妖】质实【扬雄成都人】
　　诏共皇去定陶之号立庙京师尊共皇太后傅氐为帝太太后共皇后丁氏为帝太后
　　【朱博既相上遂用其议下此诏于是帝太太后称永信宫帝太后称中安宫四太后各置少府太仆傅太后既尊后尤骄与太皇太后语至谓之妪丁傅为公卿列侯者甚众然帝不甚假以权势不如王氏在成帝世也】
　　免关内侯师丹为庶人遣新都侯王莽就国
　　【丞相御史言师丹王莽抑贬尊号亏损孝道当伏显戮幸防赦令不宜有爵土请免为庶人诏免丹遣莽就国天下多寃王氏者諌大夫杨宣言孝成皇帝称述陛下至德以承天序岂不欲陛下自代奉承东宫哉太皇太后春秋七十数更忧伤敕令亲属引领以避丁傅陛下登高逺望独不慙于延陵乎帝深感其言复封商子邑为成都侯】集览【延陵成帝陵墓】质实【杨宣什邡人】
　　罢州牧复置刺史
　　【朱博又奏言部刺史秩卑赏厚劝功乐进前罢刺史更置州牧秩与二千石九卿缺以高第补其中材则茍自守而已恐功效陵夷奸轨不禁臣请罢州牧置刺史如故从之】集览【秩眞二千石注见宣帝地节二年良二千石以髙弟补以二千石髙第者补九卿之缺索隐曰髙第谓才优而品第髙也】
　　六月太后丁氏崩
　　【诏合葬共皇园】
　　大赦改元太初更号陈圣刘太平皇帝集览【陈圣刘陈本舜后莽自称陈之后故谬语以明当簒立也又曰敷陈圣刘之德也】
　　【待诏黄门夏贺艮言汉厯中衰当更受命宜急改元易号可得延年益夀上乆寝疾冀其有益遂从贺良等议】
　　书法【改元不书所改此其书太初何遄罢之也遄罢之则如勿书惑于贺良之言以是为可讥也况武帝尝改太初乎故并更号书】
　　秋七月诏以永陵亭部为初陵勿徙民○八月诏罢改元易号事待诏夏贺良等伏诛
　　【上改号月余寝疾自若贺良等复欲妄变政事进退大臣上以其言无騐诏曰贺良等建言改元易号可安国家朕信道不笃过听其言冀为百姓获福卒无嘉应夫过而不改是谓过矣前诏非赦令皆蠲除之贺良等皆下狱伏诛】质实【夏贺良南阳宛人】
　　书法【纲目抑左道于异端必以伏诛书之】
