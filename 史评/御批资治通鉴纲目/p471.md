<!-- { "loadSidebar": true } -->
　　【周齐争宜阳久不决勲州刺史韦孝寛谓其下曰宜阳一城之地不足损益两国争之劳师弥年彼若弃之来图汾北我必失地宜速于华谷长秋筑城以杜其意脱其先我图之寔难乃画地形且陈其状宇文防不听齐斛律光果于汾北筑华谷龙门二城光请孝寛相见光曰宜阳小城久劳争战今既舍彼欲于汾北取偿幸勿怪也孝寛曰宜阳彼之要冲汾北我之所弃我弃彼取其偿安在君不抚循百姓而极武穷兵苟贪寻常之地涂炭疲之民窃为君不取也光进围定阳筑南汾城以逼之周人释宜阳之围以救汾北】集览【脱其先我脱或然之辞犹言傥或也先息荐反左传军志有之先人有夺人之心后人有待其衰】
　　【辛陈太建三年齐武平卯二年周天和六年】春正月齐斛律光及周韦孝寛战于汾北周师败绩
　　【光筑十三城于西境马上以鞭指画而成拓地五百里而未尝伐功】
　　夏四月朔日食○六月齐太宰叚韶围周定阳克之获汾州刺史杨敷
　　【齐叚韶引兵围定阳周汾州刺史杨敷固守不下韶急攻之曰此城三靣重涧皆无走路惟虑东南一道耳简精兵专守之此必成擒乃令壮士千余人伏于东南涧口城中粮尽敷走伏兵击擒之遂取汾州敷愔之族子也敷子素少多才艺以其父守节陷齐未蒙赠諡申理再三周主大怒命左右斩之素大言曰臣事无道天子死其分也周主壮其言赠敷大将军諡曰忠壮素渐见礼遇命为诏书下笔立成词义兼美周主曰勉之勿忧不富贵素曰但恐富贵来逼臣臣无心图富贵也】质实【一统志云定阳后魏郡名治平昌县后周初因之后改为介休郡唐初改为介州后废州以县属汾州五代宋金元俱仍旧本朝因之仍属汾州】
　　发明【周自连兵突厥之后屡败于齐虽以宇文宪韦孝寛之才皆不能得志于敌良由防以不义举兵理曲而气馁故尔纲目悉书于册所以为师出无名者之戒岂不着明也哉】
　　齐取周四戍
　　【齐斛律光与周师战于宜阳城下取周建安等四戍捕虏千余人而还未至邺齐主敕使散兵光以军士有功未得慰劳乃宻表请遣使宣防军还至紫陌驻营待使齐主恶之亟召光入见然后宣劳散兵】
　　秋七月齐琅琊王俨杀和士开
　　【齐琅琊王俨以和士开穆提婆等专权意不平二人忌之出俨居北宫时俨犹带中丞士开等又欲出之于外治书侍御史王子直说俨曰殿下被疏正由士开间搆何可出北宫也俨谓侍中冯子琮曰士开罪重杀之何如子琮心欲废齐主而立俨因劝成之俨令子直弹士开罪请禁推子琮杂他文书奏之齐主可之俨诳领军库狄伏连使收士开伏连请覆奏子琮曰琅琊受敕何必更奏伏连信之发军士伏于神虎门外执士开送台俨斩之俨党因逼俨帅军士三千人屯千秋门齐主使刘桃枝召俨俨欲诱令萱而杀之因对曰尊兄若赦臣请令令萱来迎令萱闻之战栗齐主又使韩长鸾召俨俨将入所亲刘辟疆牵衣諌曰若不斩穆提婆母子殿下无由得入广陵王孝珩安德王延宗至曰何不入辟疆曰兵少延宗顾众而言曰孝昭杀杨遵彦止八十人今有数千何谓少齐主急召斛律光光闻俨杀士开抚掌大笑曰龙子所为固自不似凡人入见齐主帅宿卫者四百人受甲将出战光曰小儿軰弄兵与交手即乱鄙谚云奴见大家心死至尊宜自至千秋门琅琊必不敢动齐主从之光歩道使人走出曰大家来俨徒骇散齐主遥呼之俨犹立不进光就谓曰天子弟杀一夫何所苦执其手彊引以前请于齐主曰琅琊王年少轻为举措稍长自不然愿寛其罪齐主防刀镮筑其辫头良久乃释之收库狄伏连王子直刘辟疆支解之齐主欲尽杀俨府吏光曰此皆勲贵子弟诛之恐人心不安于是罪之有差太后责俨俨曰冯子琮教儿太后遂杀子琮】集览【请禁推奏请收禁推勘也龙子琅琊王名俨小字龙子奴见大家心死大家犹言天家蔡邕独断曰天家百官小吏之所称天子无外以天下为家故称天家亲近侍从官称大家又曰官家辫头以髪结为辫也辫俾典反】
　　书法【书杀何专也士开仆射曷为不书官罪士开也罪士开则曷为书杀士开可杀而非俨之所得杀也】
　　九月齐太宰平原王段韶卒
　　【韶有谋畧得士死力功高望重而雅性温慎得宰相体事后母孝闺门雍肃勲贵之家无能及者卒諡忠武】
　　齐主杀其弟琅琊王俨
　　【陆令萱说齐主曰人称琅琊聪明雄勇当今无敌观其相表殆非人臣自专杀以来常懐恐惧宜早为之计齐主未决以食举宻迎侍中祖珽问之珽称周公诛管叔季友酖庆父齐主乃使将军赵元侃诱俨元侃曰臣昔事先帝见先帝爱王今宁就死不忍行此齐主乃出元侃为豫州而召俨使刘桃枝拉杀之时年十四遗腹四男皆幽死既而赠俨楚恭哀帝以慰太后心】集览【相表相谓相貌表谓仪表周公诛管叔周公旦管叔鲜之弟也成王年少周公摄政管叔与羣弟疑周公不利于王乃作乱周公奉王命诛之季友酖庆父季友庆父皆鲁桓公之子庄公之弟也庄公薨季友立庄公之子般庆父恨不得立乃杀般而立闵公季友奔陈庆父奔莒季友乃入而立僖公求庆父于莒而杀之父音甫】
　　书法【俨专杀罪也曷为以杀书纲目之法虽有罪而杀之不以其罪一以无罪之辞书之况年十四者乎故书杀其弟而斥齐主】
　　发明【俨有专杀之罪何不正名书诛士开奸谄迷国死有余辜然在俨则不得而诛之今既擅兵专戮齐主不于此时举正其罪乃惑于陆令萱相表不臣之说则非天讨矣故特书杀其弟以恶之】
　　冬十月齐主幽其太后胡氏于北宫
　　【齐胡太后出入不节与沙门统昙献通齐主闻而未之信后朝太后见二尼悦而召之乃男子也于是昙献事亦发皆伏诛遂幽太后于北宫太后或为齐主设食齐主亦不敢尝】
　　书法【纲目书幽其太后二魏胡氏齐胡氏幽木叶山者不与焉】
　　十二月周以基平鄀州与梁
　　【梁华皎如周过襄阳说卫公直曰梁主民少国贫望借数州以资之直然之遣使言状周主诏以基平鄀三州与之】集览【襄阳注见汉献帝建安十二年基州名平州名鄀州名本南郡邑古鄀子国也正义曰鄀音若括地志云楚昭王迁都郡在今江陵境中故城在襄州乐乡县东北三十三里】质实【一统志云基晋之州名治编县隋属荆州后废之唐初复置后改为荆门县五代时高氏建为荆门军治当阳县寻省宋复置军元陞为府寻降为荆门州本朝因之属荆州府平后周之州名治当阳县隋改为玉州唐初复置平州五代时高氏置荆门军于此宋以当阳县省入长林县后复置元仍旧本朝因之改属荆州府鄀晋之州名治乐乡县宋属南郡隋废之故城在襄阳府宜城县东北三十五里】















　　御批资治通鉴纲目卷三十四
<史部,史评类,御批资治通鉴纲目>
　　钦定四库全书
　　御批资治通鉴纲目卷三十五
　　【起壬辰陈宣帝太建四年齐后主武平三年周武帝建德元年　尽癸卯陈后主至徳元年隋文帝开皇三年】凡十二年
　　【壬陈太建四年齐武平辰三年周建德元年】春二月齐以祖珽为仆射【胡太后既幽北宫珽引魏保太后故事欲立陆令萱为太后且谓人曰陆虽妇人然实雄杰女娲以来未之有也令萱亦谓珽为国师由此得仆射】集览【女娲风姓代虙牺立又号女希氏娲姑华反】质实【史记云女娲太昊之妹太昊没共工氏作乱女娲乃灭之以继治天下都于中皇之山是为女皇在位一百三十载而崩】
　　三月朔日食　周主讨其太师宇文防杀之考异【按凡例得其罪人臣子曰诛此误书杀】考证【谨按宇文防受安定顾托为周冡宰既弑魏恭帝复弑其君觉及其君毓虽无统之世其恶逆已甚矣周武讨其罪而杀之求之义例杀当作诛尹氏曰书讨不书诛者周主虽能治其专国之罪不能正其杀无赦之恶枝辞曲説君子弗取焉】
　　【初周太祖为魏相立左右十二军总属相府太祖殂皆受晋公防处分防第兵卫盛于宫阙诸子僚属皆贪残恣横士民患之周主深自晦匿无所关预人不测其浅深防问稍伯大夫庾季才曰比日天道何如对曰顷上台有变公冝归政请老防遂踈之卫公直有怨于防劝周主诛之周主乃宻与直及宫伯中大】
　　【夫宇文神举内史下大夫王轨右侍上士宇文孝伯谋之周主毎于禁中见防常行家人礼至是引防入谒太后谓曰太后好饮屡谏不纳因出怀中酒诰授之曰愿兄以此入谏防入读未毕周主以玉珽自后撃之防踣于地直出斩之召宫伯长孙览等收防子弟亲党杀之初防既杀赵贵等诸将多不自安柱国侯龙恩为防所亲其从弟开府仪同三司植谓之曰主上春秋既富安危繋于数公若多所诛戮以自立威权岂唯社稷有累卵之危吾宗亦縁此而败兄安得不言龙恩不能从植又乗间言于防曰公以骨肉之亲当社稷之寄愿推诚王室拟迹伊周则率土幸甚防隂忌之植以忧卒及防败龙恩及弟万夀皆死髙祖以植为忠特免其子孙齐公宪素为防所亲任防欲有所陈多令宪闻奏或有可不宪毎曲而畅之周主亦察其心直素忌宪固请诛之周主不许初宇文孝伯与周主同日生太祖爱而养之防与周主同学及即位欲引致左右托言欲与讲习故防弗之疑孝伯为人沉正忠谅朝政得失外间细事无不以闻至是以为车骑大将军周主阅防书记得庾季才书两纸盛言纬灾祥宜返政归权命赐粟帛迁太中大夫】集览【稍伯大夫礼地官稍人掌令邱乗之政令稍地距王城三百里谓天子之田稍稍以封大夫也稍色教反】质实【周太祖即宇文泰也闵帝即位尊为太祖文皇帝庾季才南阳新野人王轨太原人禁中注见宋孝武帝大明六年长孙览洛阳人累卵之危注见汉献帝建安二年社稷注见新莽天凤元年赵贵天水人善之子伊周伊注见梁武帝太清三年周注见秦庄防王五十二年】
　　书法【杀斥主多矣皆讥也未有讨书主者书周主何断自上也纲目自入周以来书防者凡十二四书自为某官大司马上柱国大冢宰太师三书杀某人赵贵独孤信侯莫陈崇三书弑中山王周主觉周主毓一书侵齐陈甲申年一书败同上年其罪如此不至于讨不止也】
