<!-- { "loadSidebar": true } -->
　　【初赵徳钧隂蓄异志欲因乱取中原自请救晋安寨唐主命自飞狐踵契丹后钞其部落徳钧请将骑由土门路西入许之赵州刺史刘在明戍易州徳钧以其众自随至镇州以董温琪领招讨副使邀与偕行又表称兵少须合泽潞兵乃趣潞州时范延光受诏将兵屯辽州徳钧又请与魏博军合延光知徳钧志趣难测表称魏博军已入贼境无容南行数百里与徳钧合乃止十一月以徳钧为诸道行营都统延夀遇徳钧于西阳悉以兵属焉徳钧志在并范延光军逗留不进诏书屡趣之徳钧乃引兵北屯团柏谷口】集览【飞狐梦溪笔谈曰北岳恒山今谓之大茂山时半契丹以大茂山分脊为界飞狐路在山之西自银铺寨北出倒马闗度契丹界却自石门子令水铺入缾形梅囘两寨之间至代州今北路不通唯此寨西出承天阁路可至河东然路极峭狭后宋太宗车驾自太原移幸恒山乃由土门路也飞本作蜚注详见汉王刘邦三年蜚狐之口土门路土门闗名古所谓井陉口也又土门注见梁主瑱贞明元年井陉注见秦王政十八年团柏谷口在潞州之南今太原府祈县有团柏镇】质实【飞狐按一统志地名即古之飞狐口也汉置广昌县属代郡东汉属中山国晋属代郡后周治五龙城隋仁夀初改曰飞狐县属易州唐初侨治易州之遂城遥属蔚州贞观中复故地宋陞为飞狐军辽复为飞狐县金元仍旧至本朝复改广昌县属大同府土门关名在真定府获鹿县西北一十里唐贞观初所建一名井陉闗团柏谷未详所在唯潞州城东北一十三里有柏谷山又太原府祁县境东三十里有柏镇未知是否明者察之】
　　契丹立石敬瑭为晋皇帝敬瑭割幽蓟等十六州以赂之
　　【契丹主谓石敬瑭曰吾三千里来赴难必有成功观汝器貌识量真中原之主也吾欲立汝为天子敬瑭辞让数四将吏复劝进乃许之契丹主作防书命敬瑭为大晋皇帝自解衣冠授之筑坛即位割幽蓟瀛莫涿檀顺新妫儒武云应寰朔蔚十六州以与契丹仍许嵗输帛三十万匹制改长兴七年为天福元年敕命法制皆遵明宗之旧以赵莹为翰林学士承防桑维翰为翰林学士权知枢密使事刘知逺为侍衞马军都指挥使客将景延广为歩军都指挥使立晋国长公主为皇后胡氏曰敬瑭之罪在不助闵帝茍以闵帝失国则当尊奉许王不为衞州之事而归夺国弑君之恶于从珂兵以义举名实皆正则其徳美矣乃急于近利称臣契丹割弃土壤以父事之其利不能以再世其害乃及于无穷故以功利谋国而不本于礼义未有不旋中其祸者也】
　　书法【书立为皇帝何不宜立也中国帝王所自立者也为契丹所立则与卢芳杨政道等矣于是又纳赂焉可耻之甚也直书丑之此书立为皇帝后书以晋主南下以者能进退之辞也五季之得国莫丑于石晋者矣】
　　发明【契丹举号葢夷狄耳狄契丹则狄敬瑭矣敬瑭君父契丹茍焉无耻是亦夷狄而已割地与虏书曰赂之则是中国夷狄皆没于利也他日举族沦防死于沙漠尚谁咎哉】
　　唐赵徳钧降契丹契丹不受
　　【契丹主虽军柳林其辎重老弱皆在虎北口毎日暝輙结束以备遁逃而赵徳钧欲倚契丹取中国至团柏逾月按兵不战去晋安才百里声问不能相通徳钧累表为延夀求成徳节度使唐主怒曰赵氏父子能却胡防虽欲代吾位吾亦甘心若玩防要君但恐犬兎俱毙耳徳钧不悦密以金帛赂契丹主云若立已为帝请即以见兵南平洛阳与契丹为兄弟仍许石氏常镇河东契丹主自以深入敌境晋安未下徳钧兵尚彊范延光在其东又恐山北诸州邀其归路欲许徳钧之请晋主闻之大惧亟使桑维翰説契丹主曰赵北平父子素蓄异志非以死狥国之人何足可畏而信其诞妄之辞贪毫末之利弃垂成之功乎且使晋得天下将竭中国之财以奉大国岂此小利之比乎契丹主曰吾非有渝前约也但兵家权谋不得不尔对曰皇帝以信义救人之急四海之人俱属耳目奈何一旦二三其命使大义不终臣窃为皇帝不取也跪于帐前自旦之暮涕泣争之契丹主乃从之指帐前石谓徳钧使者曰我已许石郎此石烂可改矣】
　　书法【书降丑之也降而不受甚丑之也前书荆南自附于呉呉人不受自附不受可也降而不受可丑之甚于是徳钧以降求立契丹不许纲目恶徼利故直书讥之】
　　唐将杨光逺杀招讨使张敬逹降于契丹
　　【龙敏谓前郑州防御使李懿曰今从驾兵尚万余人马近五千匹若选精骑一千使仆将之自介休山路夜冒虏骑入晋安寨但使其半得入则事济矣张敬逹等防于重围不知朝廷声问若知大军近在团柏虽有铁障可冲防况虏骑乎懿以白唐主唐主曰龙敏之志极壮用之晩矣晋安被围数月髙行周符彦卿数引骑兵出战无功刍粮俱竭马死则食之援兵竟不至张敬逹性刚时谓之张生铁杨光逺安审琦劝敬逹降于契丹敬逹曰吾受明宗及今上厚恩为元帅而败军其罪已大况降敌乎今援兵旦暮至且当俟之必若力尽势穷诸军斩我出降未为晩也光逺目审琦欲斩敬逹审琦未忍髙行周知光逺欲图敬逹常引壮骑尾而卫之敬逹不知其故谓人曰行周毎踵余后何意也行周乃不敢随之诸将旦集光逺斩敬逹首帅诸将降于契丹契丹主嘉敬逹之忠命收塟而祭之谓其下及晋诸将曰汝曹为人臣当效敬逹也马军都指挥使康思立愤惋而死晋主以晋安已降遣使谕诸州代州刺史张朗斩其使吕琦奉诏劳军至忻州遇晋使亦斩之】集览【介休注见晋惠帝永兴元年】
　　发明【张敬逹尽忠而死何以不书死之葢书光逺杀敬逹已足以见光逺之罪虽不书死之而敬逹之不可杀明矣况敬逹书爵自足以见其不失职守之意而死节亦固在其中矣】
　　晋以赵莹桑维翰同平章事
　　【契丹主谓晋主曰桑维翰尽忠于汝宜以为相故有是命】
　　契丹以晋主南下破唐兵于柏唐主还河阳赵徳钧降契丹
　　【晋主与契丹主将引兵而南欲留一子守河东契丹主令晋主尽出诸子自择之晋主兄子重贵父敬儒早卒晋主养以为子貌类晋主而短小契丹主指之曰此大目者可也乃以重贵为北京留守以契丹将髙谟翰为前锋与降卒皆进至团柏与唐兵战赵德钧赵延寿先遁诸将继之士卒大溃死者万计刘延朗刘在明至懐州唐主始知晋主即位杨光逺降众议车驾宜幸魏州唐主召李崧谋之薛文遇不知而继至唐主怒变色崧蹑文遇足文遇乃去唐主曰我见此物肉颤适几欲抽佩刀刺之崧曰文遇小人浅谋误国刺之益丑崧因劝唐主南还唐主从之洛阳大震居人逃窜门者请禁之河南尹雍王重美曰国家多难未能为百姓主又禁其求生徙増恶名耳不若聼其自便乃出令任从所适众心差安唐主还至河阳命诸将分守南北城晋主与契丹主至潞州赵德钧父子迎谒于髙河契丹主鎻之送归国德钧见舒噜太后太后问曰汝近者何为徃太原德钧曰奉唐主之命太后指天曰汝从吾儿求为天子何妄语邪又自指其心曰此不可欺也又曰吾儿将行吾戒之云赵大王若引兵北向渝关亟须引归太原不可救也汝欲为天子何不先击退吾儿徐图亦未晩汝为人臣既负其主不能击敌又欲乘乱邀利所为如此何面目复求生乎徳钧俛首不能对逾年而卒张砺与延寿俱入契丹契丹主复以为翰林学士】书法【以晋主何中国卑也中国之盛也书韦云起以突厥兵讨契丹隋大业元年裴矩以铁勒击吐谷浑大业四年夷貊之兵而中国之臣能以之及其衰也号晋皇帝而为契丹所以纲目所深悲也降未有再书者德钧于是可以媿死矣书所以垂戒也】
　　发明【以者不以者也敬瑭为契丹所立亦既书于册矣至是又书契丹以之南下则是聼命夷狄进退皆出于契丹耳敬瑭冐利无耻不足道也中国不竞而使夷狄主之是则可哀也已故特笔以志之】
　　晋主发潞州契丹北还
　　【晋主将发上党契丹主举酒属之曰我若南向河南之人必大惊骇汝宜自引汉兵南下我令大详衮将五千骑衞送汝至河梁余且留此俟汝音闻有急则下山救汝若洛阳既定吾即北返矣因泣别曰世世子孙勿相忘又曰刘知逺赵莹桑维翰皆创业功臣无大故勿弃也】集览【大详衮契丹之将名河梁即河桥也注见晋武帝防始十年河桥】
　　唐晋州军乱逐守将髙汉筠
　　【初唐主遣将军髙汉筠守晋州至是副使田承肇帅众攻之汉筠开门延入从容谓曰仆与公俱受朝寄何相廹如此承肇曰欲奉公为节度使汉筠曰仆老矣义不为乱首死生惟公所处承肇目左右欲杀之军士投刃于地曰高金吾累朝宿徳奈何害之承肇乃聼汉筠归洛阳】
　　唐主还洛阳
　　【符彦饶张彦琪言于唐主曰今胡兵大下河水复浅人心已离此不可守唐主命河阳节度使苌从简与赵州刺史刘在明守河阳南城遂断浮梁归洛阳杀李賛华于其第】
　　晋主至河阳节度使苌从简迎降
　　【从简迎降舟楫已具】
　　书法【降未有书迎者书迎降甚讥之也】
　　发明【自河东拒命唐人习于迎降而不耻故杨光逺降于前赵徳钧降于后至是又书苌从简迎降则唐主谁与守哉从简既降犹以节度使书之者所以着其据有藩镇力足拒敌而不拒耳初非予其降而书其爵也】
　　唐主从珂自焚死晋主入洛阳考证【死当作殂○谨按凡例曰凡无统之帝曰殂唐主从珂在位三年虽以簒得国然无统之主未有以正立者则皆以殂书故当曰自焚殂唐主议复向河阳将校皆已飞状迎晋主晋主虑唐主西奔遣契丹千骑扼渑池唐主与曹太后刘皇后雍王重美及宋审防等擕传国寳登武楼自焚皇后欲烧宫室重美諌曰新天子至必不露居他日重劳民力死而遗怨将安用之乃止王淑妃与许王从益匿于毬塲获免是日晩晋主入洛阳唐兵皆解甲待罪晋主命刘知逺部署京城知逺分汉军使还营馆契丹于天宫寺城中肃然无敢犯令初判三司张延朗不欲河东多蓄积凡财赋应留使之外尽収取之晋主以是恨之收付御史台刘延皓匿于龙门数日自经死刘延朗将奔南山捕得杀之斩张延朗既而选三司使难其人晋主甚悔之】集览【留使注见唐宪宗元和三年分上供送使留州三品】
　　书法【孝平皇后书自焚崩从珂书唐主则书殂可矣书自焚死何罪从珂也从珂葢尝书弑矣中国所以异于夷貊者以有君臣也君而可弑则与夷貊奚辨哉故因其自焚而书死以贬之凡夷狄盗贼书死然则莽自焚书伏诛矣从珂有罪则曷为不书诛敬瑭之事非义举也夫安得而诛之】
　　十二月晋追废唐主从珂为庶人以冯道同平章事书法【唐追废朱温父子书姓书名此其书唐主何不予敬瑭之废之也从珂虽簒敬瑭之举未见其此善于彼也故其废书唐主其葬书故唐主皆不予其废之之辞也】
　　晋以张希崇为朔方节度使
　　【初朔方节度使张希崇为政有威信民夷爱之兴屯田以省漕运徙为静难节度使至是晋主与契丹脩好恐其复取灵武复以希崇镇朔方】
　　晋以周瓌为三司使不拜
　　【瓌辞曰臣自知才不称职寜以避事见弃犹胜冒宠获辜许之】
　　唐安逺节度使卢文进奔呉
　　【文进闻晋主为契丹所立弃镇奔吴所过镇戍召其主将告之故皆拜辞而退】
