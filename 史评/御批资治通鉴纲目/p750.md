<!-- { "loadSidebar": true } -->
　　【宗俦以蜀主失德与王宗弼谋废立宗弼犹豫未决宗俦忧愤而卒宗弼谓宋光嗣等曰宗俦教我杀尔曹今日无患矣光嗣軰泣谢宗弼子承班谓人曰吾家难乎免矣】
　　书法【宗俦本谋废立未发而卒则其卒之何宗俦忠臣也其谋废立爲社稷计盖可与权者使其谋早决蜀未必遽亡矣纲目书卒书官惜之也】
　　冬蜀以宦官王承休爲龙武指挥使
　　【承休请择诸军骁勇者置龙武军给赐优异以承休爲都指挥使裨将安重覇以狡佞贿赂事承休承休悦之以爲已副旧将无不愤耻】
　　吴越入贡于唐
　　【吴越王镠复修职贡于唐唐因梁官爵而命之镠厚贡献并赂权要求金印玉册有司言故事惟天子用玉王公皆用竹册唐主曲从之】集览【职贡注见汉文帝元年玉册见唐代宗大厯十四年】
　　吴王如白沙
　　【吴王如白沙观楼船更命曰迎銮鎭徐温来朝先是温以亲吏翟防爲閤门使使察王起居防制甚急至是王对温名雨爲水温请其故王曰翟防父名吾讳之熟矣因以防无礼告温顿首谢请斩之王曰远徙可也也徙抚州】集览【白沙在扬州西南六十里后唐时僞吴杨溥置迎銮鎭宋眞宗陞爲眞州后陈德林爲眞州守苏子瞻有诗白沙何必烦此翁注眞州唐永正县白沙鎭也】质实【一綂志云白沙湖名在扬州兴化县东南一十里南兖州记云湖岸有白沙鎭卽此迎銮鎭注见宪宗元和十一年扬子县抚州注见晋安帝隆安二年临川】
　　唐主猎于伊阙
　　【唐主猎于伊阙命从官拜梁太祖墓渉歴山险连日不止或夜合围士卒坠岸谷死伤甚众】集览【伊阙注见周安王十五年】
　　书法【前书猎于近郊矣于是再书皆讥也】
　　蜀遣使如唐罢北边兵
　　书法【于是李严方请伐蜀而蜀乃罢北边兵以媚敌欲不亡得乎纲目书之所以戒无备也】
　　○十二月蜀复以张格同平章事
　　【初格之得罪中书吏王鲁柔乘危窘之及再为相杖杀之许寂谓人曰张公才髙而识浅戮一鲁柔他人谁敢自保此取祸之端也】
　　书法【复以何尝相也于是宗衍徳其立已故再相之斯人为相其何救于亡哉书曰复以为相盖惜之也】
　　契丹冦蔚州唐遣李嗣源御之考异【正月契丹冦幽州五月契丹冦幽州十二月契丹冦蔚州按凡例中国有主则夷狄曰入冦中国无主则但云入邉或云入某郡据王莽时书匄奴入塞今五季之间中国无统夷狄入中国当书侵某国或云入某国某州此及上年屡书冦传录误耳后清泰二年书契丹冦邉天福八年书契丹入冦开运元年书契丹冦晋澶州契丹复入冦开运三年书契丹冦定州契丹大举入冦天福十二年书契丹冦潞州干祐二年书契丹冦河北干祐三年书契丹入冦广顺二年书契丹冦冀州广顺三年书契丹冦定州显徳四年书契丹北汉防兵冦周潞州并误书冦且或但云某州不系某国亦阙漏也】考证【冦当作攻唐】质实【蔚州注见楚义帝元年代】○唐主及后如河南尹张全义第考异【如当作幸按巡行例第宅曰幸此误作如】
　　【全义大陈贡献酒酣皇后奏妾幼失父母请父事全义唐主许之全义惶恐固辞彊之竟受后拜复贡献谢恩明日后命翰林学士赵鳯草书谢全义鳯奏自古无天下之母拜人臣为父者唐主嘉其直然卒行之】质实【河南府名注见秦庄襄王元年三川】
　　书法【凡君入诸臣之家者讥也及后讥之讥也于是刘后至拜全义爲父又甚矣终纲目书君入诸臣之家者五幸其府者二详汉安帝建光元年皆讥也惟晋成帝幸司徒导府唐太宗幸房龄第非讥辞焉】
　　发明【朱温避暑于全义之家温故盗贼无足深责今唐主又挟其后偕往何哉淫纵相寻世变日下书之姑以着乱亡之迹耳五季臣主亦何所讥】
　　蜀以王承休爲天雄节度使
　　【唐僖昭之世宦官虽盛未尝有建节者承休言于蜀主曰秦州多美妇人请爲陛下采择以献蜀主许之故有是命又以徐延琼爲内外都指挥使延琼以外戚居旧将之右众皆不平】质实【天雄节度注见汉成帝绥和二年魏郡】
　　书法【唐书白志贞爲浙西观察使矣徳宗贞元三年未有宦者爲节度使者也宦者节度于是始见是年特书以甚之终纲目宦官爲方鎭二】
　　【乙后唐同光三年○蜀咸康元年汉酉白龙元年○是歳凡四国四鎭】春正月唐主如兴唐
　　【初李嗣源北征过兴唐库有供御细铠嗣源牒副畱守张宪取五百领宪以军兴不暇奏而给之至是唐主怒罚宪俸一月令自往取又以义武王都将入朝欲辟毬塲宪以塲有卽位坛不可毁请更辟塲于宫西数日未成唐主命毁卽位坛宪谓郭崇韬曰此坛主上受命之地若之何毁之崇韬从容言之唐主立命两虞候毁之宪私谓崇韬曰忘天背本不祥莫大焉】集览【义武王都义武军节度使王处直之假子名都梁主瑱龙德元年都幽杀其父处直晋王因以都代之】
　　二月唐以李嗣源爲成德节度使
　　【唐主以契丹爲忧与郭崇韬谋以宿将零落殆尽欲徙嗣源鎭眞定崇韬深以爲便时崇韬领眞定唐主欲徙崇韬汴州崇韬辞曰臣富贵极矣何必更领藩方且羣臣或经百战所得不过一州臣无汗马之劳致位至此常不自安今因委任勲贤使臣得解旄节乃大愿也且汴州冲要富繁臣旣不至治所徒令他人摄职何异空城非所以固国基也唐主曰卿爲朕画防保固河津直趋大梁成朕帝业岂百战之功可比乎崇韬固辞乃许之】质实【眞定府名注见汉光武建武九年常山】
　　汉遣使如唐
　　【汉主闻唐灭梁而惧遣宫苑使何词入贡觇强弱词还言唐主骄淫无政不足畏也汉主大悦遂不复通】集览【何词姓名词音嗣】
　　三月唐黜李从珂爲突骑指挥使考证【当加嗣源养子于从珂之上○谨按五代史从珂本王姓母魏氏少寡有子阿三年十余明宗掠得魏氏养阿三爲子冒姓李改今名是爲潞王纲目于明宗书曰李克用养子于周世宗书曰周主养子此当加嗣源养子于从珂之上一例也五季养子得国者有此三主夫爲国家者君君臣臣父父子子上下相保敬其所尊爱其所亲而不相害故能传于永世庄宗承克用之业有天下之半而不知经纶大经是以身弑嗣絶而明宗继之明宗奋于卒伍克用子养之者觊其立功以报国也入朝之日固当讨诛伶人之弑庄宗者迎魏王继岌而立之义也乃偪魏王而夺其国虽息兵恤民史穪贤主而大义已亏不足贤矣王从珂石敬瑭刘知逺三人同事明宗从珂不思抚育之恩簒弑闵帝若敬瑭能声其罪正其名率诸侯王而致讨孰能御之焉用区区小数召戎狄遗天下后世患至如知逺伺衅而兴皆无纲常之教一以诈力刼持之何以能永世哉故异姓不可以爲子诈力不可以爲国建邦启业所宜深鉴也周世宗受太祖命而继立正也冒太祖姓非正也帝王可继族类不可渎若复姓柴氏而受终于太祖斯谓正矣昔者圣人爲政必先正名世宗以不正之名临郡国纲目均以养子书亦无足穪焉唐主性刚好胜不欲权在臣下信伶官之防颇踈忌宿将李嗣原家在太原表从珂爲北京内牙指挥使以便其家唐主怒黜从珂爲突骑指挥使帅数百人戌石门鎭嗣源忧恐求朝不许郭崇韬亦忌之私谓人曰总管令公非久爲人下者皇家子弟皆不及也密劝唐主罢其兵权因而除之不从】质实【石门鎭注见昭宗干寕二年】
　　唐遣使采民女入后宫
　　【唐宦者欲増广嫔御诈言宫中夜见鬼物因言咸通干符时六宫不减万人今掖庭空虚故鬼物游之耳唐主乃命宦者王允平伶人景进采择民女三千余人以充后庭】质实【咸通懿宗年号干符僖宗年号掖庭宫名注见汉光武建武二年】
　　书法【纲目书采选良家四详晋癸巳年舎是无书采选者矣】
　　唐复以洛阳爲东都兴唐爲邺都质实【东都注见秦庄襄王元年三川邺都注见汉成帝绥和二年魏郡】○夏四月朔日食质实【东都注见新莽天鳯元年】
　　○大旱
　　【初五台僧诚惠自言能降伏天龙命风召雨唐主亲帅后妃拜之诚惠安坐不起羣臣莫敢不拜独郭崇韬不拜防大旱迎至洛阳使祈雨数旬不或谓诚惠官以师祈雨无验将焚之诚惠逃去慙惧而死】质实【五台山名注见武宗会昌五年】
　　五月唐太妃刘氏卒
　　【太后自与太妃别常忽忽不乐太妃亦邑邑成疾太后欲自往省之唐主以天暑道远苦諌乆之乃止及薨太后悲哀不食者累日自是得疾】
　　书法【太妃立不书书卒何志太后所以殂也刘氏唐主嫡母曹氏则生母也唐主立刘氏爲太妃曹氏爲太后不惟刘氏无愠色而于太后情好更笃可谓贤母矣太后之如洛阳旣别常不乐而妃亦邑邑成疾妃卒太后自是得疾遂殂自古嫡妾易位不相妬而相睦未有如此者纲目特书之所以示劝也】
　　六月
　　【春夏大旱至是始遂连七十五日始霁百川皆溢】
　　书法【春秋书六月雨志喜也此其志喜欤记异也先是书夏大旱及是而其爲记异何雨喜也雨而七十五日乃止百川皆溢其爲异也大矣】
　　唐主作清暑楼
　　【唐主苦溽暑宦者因言长安全盛时宫中楼观以百数今日官家曾无避暑之所唐主乃命王允平别建一楼宦者曰郭崇韬常不伸眉爲孔谦论用度不足恐陛下虽欲营缮终不可得唐主曰吾自用内府钱无关经费然犹虑崇韬諌遣中使语之曰今歳盛暑异常朕昔在河上行营卑湿被甲乘马亲当矢石犹无此暑今居深宫之中而暑不可度柰何对曰陛下昔在河上勍敌未臧深念雠耻虽有盛暑不介圣怀今外患已除海内宾服故虽珍台闲馆犹觉欝蒸也陛下倘不忘艰难之时则暑气自消矣唐主黙然宦者曰崇韬之第无异皇居宜其不知至尊之热也唐主卒命允平营楼日役万人所费巨万崇韬諌曰今河南水旱军食不充愿且息役以俟丰年不聼】质实【中使注见宗开元十五年勍敌谓朱梁】
　　吴鎭海判官陈彦谦卒
　　【彦谦有疾徐知诰恐其遗言及继嗣事遗之医药金帛相属彦谦临终密畱书遗徐温请以所生子爲嗣】质实【鎭海军名注见晋成帝咸和三年京口】
　　书法【卒小国臣録贤也纲目于五代卒小国臣十有三详戊寅年蜀而吴居三焉陈彦谦徐温柴再用舎是无书卒者矣】
　　秋七月唐太后曹氏殂
　　【唐主哀毁五日方食】
　　八月唐主杀其河南令罗贯
　　【贯性彊直爲郭崇韬所知用爲河南令爲政不避权豪伶宦请托一不报皆以示崇韬崇韬奏之由是伶宦切齿张全义亦恶之遣婢诉于刘后后与伶宦共毁之唐主含怒未发防往视坤陵道泞桥坏怒下贯狱明日传诏杀之崇韬諌曰贯法不至死唐主怒曰太后灵驾将发天子朝夕往来桥道不修卿言无罪是党也崇韬曰陛下以万乘之尊怒一县令使天下谓陛下用法不平臣之罪也唐主曰旣公所爱任公裁之拂衣起入宫崇韬随之论奏不已唐主自阖殿门崇韬不得入贯竟死暴尸府门远近寃之胡氏曰庄宗五日不食学礼者之所难也然曽子曰断一树杀一兽不以其时非孝也况爲伶宦譛毁而杀贤令乎然则庄宗之不食五日方足爲小节而杀贤县令是乃大不孝可谓不能充其类者也】质实【陛下注见汉光武建武二十七年坤陵未详处所或谓卽曹太后陵莫审是否】
