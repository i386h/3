<!-- { "loadSidebar": true } -->
　　【始肇攻泽州刺史翟令竒固守不下知逺以肇兵少欲召还苏逢吉杨邠曰今陜晋河阳皆已向化廷勲崇羙朝夕遁去若召肇还则河南人心动揺虏势复壮矣知逺未决使问肇肇曰兵已及此势如破竹可进不可退乃遣李万超説令竒令竒降廷勲崇羙奚王伊喇合兵逼河阳武行德战败闭城自守伊喇欲攻之廷勲曰今北军已去得此何用且杀一夫犹可惜况一城乎乃拥众北遁契丹在河南者相继北去肇为人沈毅寡言御众严整将校小不从命立挝杀之士卒所过犯民田及系马于树者皆斩军中息莫敢犯令故所向必克知逺自晋阳安行入洛及汴兵不血刄皆肇之力也智逺由是倚爱之】集览【奚王伊喇伊喇奚王之名】
　　契丹将萧翰刼李从益称帝于大梁遂北走从益避位【翰闻刘知逺拥兵而南欲北归恐中国无主必大乱已不得从容而去时唐许王从益与王淑妃在洛阳翰矫契丹主命以从益知南朝军国事召已赴恒州淑妃从益匿于徽陵下宫不得已而出翰立以为帝帅诸酋长拜之百官谒见淑妃淑妃泣曰吾母子单弱如此而为诸公所推是祸吾家也翰留燕兵千人为从益卫而行从益遣使召髙行周武行德皆不至淑妃惧召大臣谋之曰吾母子为萧翰所逼分当灭亡诸公无罪宜早迎新主自求多福勿以吾母子为意众感其言不忍去或曰今集诸营与燕兵并力坚守一月北救必至淑妃曰吾母子亡国之余安敢与人争天下若新主见察当知我无所负今更为计画则祸及他人阖城涂炭终何益乎众犹欲拒守三司使刘审交曰城中公私穷竭遗民无几若复受围一月无噍类矣愿诸公勿复言一从太妃处分乃用赵逺翟光邺策称梁王知军国事遣使奉表称臣迎知逺仍出居私第】
　　书法【书以称帝多矣未有书刼者此其书刼何避不可也以者不自立之辞也刼者不欲立之辞也上书刼称下书避位则杀之者过矣】
　　契丹乌云勒兵出塞
　　【契丹主乌云以德光有子在国已以兄子袭位又无舒噜太后之命内不自安初安巴坚卒于渤海舒噜太后杀酋长数百人至是诸酋长惧死乃谋奉乌云勒兵北归以满逹为中京留守晋文武士卒悉留恒州独以后宫宦者教坊自随】集览【满逹契丹主从弟之名】
　　晋主知逺至绛州降之
　　【初知逺以绛州刺史李从朗拒命遣兵攻之未下至是亲至城下谕之从朗乃降知逺命亲将分护诸门士卒一人毋得入】
　　六月契丹将萧翰至恒州杀其国相张砺
　　【翰至恒州与满逹以铁骑围张砺之第数之曰汝何故言于先帝云胡人不可以为节度使又云嘉哩好掠人财我好掠人子女今我必杀汝命鎻之砺抗声曰此皆国家大体吾实言之欲杀即杀奚以鎻为是夕愤恚而卒】集览【嘉哩契丹酋长之名】
　　吴越忠献王佐卒弟倧嗣考异【此并误书諡】考证【当去忠献二字分注諡忠献】○晋主知逺入洛阳遣使杀李从益集览【洛阳注见周显王三年】
　　【知逺至洛阳汴州百官奉表来迎谕以受契丹补署者皆勿自疑聚其告牒而焚之赵逺更名上交命郑州防御使郭从义先入大梁清宫密令杀李从益及王淑妃淑妃且死曰吾儿何罪而死何不留之使每嵗寒食以一防麦饭洒明宗陵乎闻者泣下】质实【明宗陵即徽陵注见晋髙祖天福二年】书法【书李从益何刼立且避位也亦旣称臣表迎而必杀之过矣故止书李从益以为是一夫也徒杀不辜而已耳】
　　发明【从益为萧翰所刼纲目书之甚明而知逺必杀之而后慊亦可谓忮克之甚矣比事观之其失自见】
　　晋主知逺入大梁诸镇多降始改国号曰汉
　　【知逺发洛阳枢宻院使魏仁浦自契丹逃归郭威问以兵数及故事仁浦强记精敏威由是亲任之知逺至大梁晋之藩镇相继来降复以汴州为东京改国号曰汉仍称天福年曰余未忍亡晋也】书法【书始何不急辞也知逺之得国也取于契丹之手而其初犹有不忍亡晋之心故纲目于此多予辞】
　　发明【知逺未入大梁以前皆书其名自入大梁以后始书国主此亦循名责实之意也】
　　契丹乌云幽其祖母于木叶山质实【一綂志云木叶山在辽东都司广宁中屯卫东三十里上建契丹始祖庙二竒善汗在南庙哈屯在北庙绘塑二像并八子像相传有神人乗白马自马防山浮玉河而东有天女驾青牛车由平地松林泛潢河而下至木叶山二水合流相遇为配偶生八子其后族属渐盛分八部每行军及时祭必用青牛白马云】
　　【契丹舒噜太后闻契丹主自立大怒发兵拒之契丹主以伟王为前锋相遇于石桥太后以李彦韬为排陈使彦韬迎降于伟王太后兵败契丹主幽太后于安巴坚墓改元天禄自称天授皇帝慕中华风俗多用晋臣而荒于酒色轻慢诸酋长由是国人不附诸部数叛故数年之中不暇南宼】质实【一綂志云安巴坚墓即辽太祖陵也在辽东广宁中屯卫东三十里木叶山】
　　发明【于分注则称舒噜太后于纲目则止书乌云幽其祖母此盖不予夷狄僭称中国母后之号耳贵华贱夷正名定分其严矣哉】
　　唐以李金全为北面招讨使
　　【唐主闻契丹主德光死萧翰弃大梁去下诏曰乃眷中原本朝故地以金全为北面行营招讨使议经畧北方闻汉已入大梁遂不敢出兵】
　　秋七月汉以杜重威为归德节度使重威拒命汉发兵讨之
　　【重威自以附契丹负中国内常疑惧移镇制下拒而不受遣其子质于满逹以求援满逹遣其将杨衮将契丹千五百人及幽州兵赴之诏削夺重威官爵以髙行周为招讨使慕容彦超副之以讨重威时兵荒之余公私匮竭王章白帝罢不急之务省无益之费以奉军用度充赡】
　　书法【知逺重威皆晋臣也于是不愿臣汉则书拒命何重威降敌反噬罪大也不受汉爵而倚外为援罪益深矣纲目予汉以正故书拒命书讨之】
　　汉立高祖世祖及四亲庙
　　恒州将何福进李荣逐契丹将满逹遣使降汉集览【恒州注见唐髙祖武徳四年】
　　【满逹贪猾残忍民间有珍货羙女必夺取之又捕村民诬以为盗披面抉目焚炙而杀之悬人肝胆手足饮食起居于其间契丹所留兵不满二千满逹常疑汉兵稍稍废省又损其食以饲胡兵众心怨愤闻汉主入大梁皆有南归之志前颍州防御使何福进控鹤指挥使李荣潜结军中壮士谋攻契丹夺守门兵杀十余人因突入府据甲库召汉兵及市人给铠仗焚牙门与契丹战荣召诸将并力指挥使白再荣狐疑不得已而行诸将继至烟火四起鼓噪震地满逹等大惊载寳货家属走保北城而汉兵无所綂一贪狡者乘乱摽掠懦者窜匿八月朔契丹自北门入势复振汉民死者二千余人前磁州刺史李谷恐事不济请冯道等至战所慰勉士卒士卒争自奋防日暮有村民数千噪于城外欲夺契丹寳货妇女契丹惧而北遁满逹崔廷勲皆奔定州与义武耶律忠合忠即隆鄂特冯道等四出安抚兵民众推道为节度使道曰我书生也宜择诸将为留后时李荣功最多而白再荣位在上乃以再荣权知留后具以状闻且请援兵汉主遣飞龙使李彦从将兵赴之再荣贪昧猜忌遣军士围李崧和凝第求赏给崧凝与之又欲杀二人以灭口李谷责之曰国亡主辱公辈握兵不救今仅能逐一虏将镇民死者近三千人岂独公之力邪新天子若诘公专杀之罪公何辞以对再荣惧而止又欲率民财以给军谷力争止之汉人尝事满逹者再荣皆拘之以取其财恒人以其贪虐谓之白满逹】集览【镇民镇州之民也镇州今真定府是也】质实【一綂志云镇唐之州名治真定县后陞成德军节度五代时梁改武顺军唐复为镇州晋改顺徳军汉复为成德军周改为镇州宋为真定府金属河北西路元改真定路至本朝改为真定府直京师】
　　汉制盗贼毋问赃多少皆死
　　【时四方盗贼多朝廷患之故重其法仍分命使者逐捕苏逢吉自草诏意云应贼盗并四隣同保皆全族处斩众以为盗犹不可族况隣保乎逢吉固争不得已但省去全族字由是捕贼使者张令柔杀平隂十七村民逢吉为人文深好杀在河东幕府汉主尝令静狱以祈福逢吉尽杀狱囚还报及为相朝廷草创悉以军事委杨邠郭威庶务委逢吉及苏禹珪二相决事皆出胷臆不拘旧制用舍黜陟惟其所欲汉主方倚信之无敢言者逢吉尤贪诈继母死不为服庶兄自外至不白逢吉而见诸子逢吉密语郭威以他事杖杀之】集览【文深谓文法深刻】质实【一綂志云平隂春秋齐地召鲁襄公防诸侯伐齐齐侯御诸平隂即此汉为卢县地晋因之隋置榆山县后改平隂县属济北郡唐属郓州宋属东平府金元仍旧而本朝因之改属兖州府】
　　发明【汉祖入闗约法三章唐祖起义约法十二条沙陀始入大梁而立法如此其能乆乎揭而书之失自见矣】
　　楚王希广以其兄希萼守朗州
　　【希广庶弟希崇性狡险隂遗希萼书言刘彦瑫等违先王之命废长立少以激怒之希萼来奔丧彦瑫白希广遣指挥使周延诲等将水军逆之不聼入劝希广杀之希广曰吾何忍杀兄宁分潭朗而治之乃厚赠希萼遣还朗州希崇常为希萼诇希广语言动作约为内应】
　　荆南袭汉襄郢不克
　　【初荆南介居湖南岭南之间地狭兵弱自武信王季兴时诸道入贡过其境者多掠夺其货币及诸道诘让加兵不得已复归之及从诲立唐晋契丹汉更据中原南汉闽吴蜀皆称帝从诲利其赐予所向称臣诸国贱之谓之髙无頼】集览【武信王即南平王髙季兴】
　　南汉主晟杀其弟八人
　　【晟恐诸弟与其子争国杀齐王弼等八人尽杀其男子纳其女充后宫作离宫千余间餙以珠寳设镬汤铁牀刳剔等刑号生地狱】
　　发明【晟不足道也书杀其弟八人则其余凶虐抑又不言可知也】
　　汉以窦贞固李涛同平章事
　　【初汉主与窦贞固俱事晋髙祖雅相知重及即位欲以为相问苏逢吉其次谁可者逢吉与李涛善因荐之会髙行周慕容彦超共讨杜重威彦超欲急攻城行周欲缓之以待其弊行周女为重威子妇彦超扬言行周以女故爱贼不攻由是二将不恊汉主恐生他变欲自将击重威意未决涛上疏请亲征汉主大悦以涛有宰相器制贞固涛并同平章事诏幸澶魏劳军】
　　汉晋昌节度使赵匡賛叛降于蜀
　　【匡賛延寿之子也恐不为朝廷所容遣使降蜀】
　　冬十月汉主如澶魏劳军十一月杜重威出降
