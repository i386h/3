<!-- { "loadSidebar": true } -->
　　【姜维闻魏分关中兵赴淮南欲乘虚向秦川率数万人出骆谷时长城积谷多而守兵少魏都督司马望及邓艾进据之以拒维维数挑战不应是时维数出兵蜀人愁苦谯周作仇国论讽之曰或问徃古能以弱胜彊者其术何如曰吾闻之处大无患者常多慢处小有忧者常思善多慢则生乱思善则生治理之常也故周文飬民以少取多句践恤众以弱毙彊此其术也或曰曩者项彊汉弱约分鸿沟各归息民张良以为民志既定则难动也率兵追羽终毙项氏岂必由文王之事乎曰商周之际王侯世尊君臣久固深根者难抜据固者难迁当此之时虽汉祖安能仗劒鞭马取天下乎及秦罢侯置守之后民疲秦役天下土崩于是豪强并争虎裂狼分疾搏者获多迟后者见吞今我与彼皆传国易世矣既非秦末鼎沸之时实有六国并据之势故可为文王难为汉祖夫民之疲劳则骚扰之兆生上慢下则瓦解之形起谚曰射幸数跌不如审发是故智者不为小利移目不为意似改歩时可而后动数合而后举故汤武之师不再战而克诚重民劳而度时审也如遂极武黩征不幸遇难虽有智者将不能谋之矣】集览【秦川注见献帝建安十二年长城即方城也楚之北境括地志云方城山在许州叶县西南左传屈完对齐侯曰楚国方城以为城杜预曰方城在南阳叶县之境山自北阳连百里号曰方城亦曰长城鸿沟注见汉王刘邦四年疾搏疾急也搏音博手击也数跌数频也跌音迭差跌也审发记射义曰持弓矢审固则射中矣射求正诸己已正而后发】质实【骆谷关名注见延熙七年一统志云方城山名在南阳府裕州东北四十里左传楚屈完对齐桓公曰方城以为城即此今竹山县亦有方城山然杜预注云山在叶县南则此山是谯周巴西安汉人】
　　【戊寅】景耀元年【魏甘露三年呉景帝孙休永安元年】考异【按是年九月呉孙綝废其主亮十月立景帝此当分注呉太平三年景帝孙休永安元年】春二月魏司马昭拔寿春杀诸葛诞
　　【文钦教诸葛诞决围而出不克复还城中食尽降者日众钦欲尽出北方人省食与呉人坚守诞不听由是争恨遂杀钦钦子鸯逾城自归于魏军吏请诛之司马昭曰钦子固应就戮然今以穷来归且城未拔杀之是坚城内之心也乃使将数百骑廵城呼曰文钦之子犹不见杀其余何惧又表为将军赐爵关内侯城中皆喜昭因进军克之斩诞夷三族诞麾下数百人皆拱手为列不降毎斩一人輙降之卒不变以至于尽呉将于诠曰大丈夫受命其主以兵救人既不能克又束手于敌吾弗取也乃免胄冒陈而死昭初围寿春王基等欲急攻之昭曰城固众多攻之必力屈若有外冦表里受敌此危道也今三叛相聚于孤城之中天其或者使同就戮吾当以全防縻之但坚守三靣若呉贼陆道而来军粮必少吾以轻骑絶其转输可不战而破也呉贼破钦等必成擒矣乃命诸军按甲以守之卒不烦攻而破议者又以淮南仍叛呉兵家在江南宜悉坑之昭曰古之用兵全国为上戮其元恶而已呉兵得亡还适可示中国之大度耳一无所杀分布三河近郡安处之昭欲遣诸军因衅击呉王基谏曰昔诸葛恪乘东关之胜以围新城众死大半姜维因洮西之利轻兵深入军覆上邽夫犬防之后上下轻敌轻敌则虑难不深今贼新败于外又内患未弭是脩备设虑之时也昭乃止以基为征东将军都督州诸军事时钟会谋画居多昭亲待日隆委以腹心之任时人比之子房】集览【冐陈冐莫比反犯也陈与阵通三河谓河南河东河内三郡也周礼职方氏河南曰豫州其川荥洛河东曰兖州其川河泲河内曰冀州其川漳上邽注见光武建武八年】
　　姜维引兵还
　　【维闻诸葛诞死而还】
　　书法【书还何讥也何讥以伐魏出闻杀诸葛而还则斯师也徒乘人之危而已矣故书讥之】
　　夏五月魏司马昭自为相国封晋公加九锡复辞不受书法【懿尝辞九锡矣止书不受此其书复何昭自加之复自辞之诈已甚矣上书自为下书复辞后书始受所以深诛其心也故自是昭复三命三让皆削之不书纲目书九锡十四书自为复辞始受者二司马昭刘裕晋宋之初一辙也】
　　发明【世变日下奸伪日胜自操丕簒汉务为虚词以惑世至司马氏又益甚之今昭既自为相国封晋公加九锡矣又复辞而不受果何意哉乱臣贼子将以文欺天下纲目尽发其奸正色书之然后手足失坠如见其肺肝矣】
　　○秋八月魏主髦养老乞言于太学集览【养老乞言注见明帝永平二年飬老礼】
　　【以王祥为三老郑小同为五更】质实【三老五更注见明帝永平二年】
　　书法【飬老乞言盛典也髦能行之然亦无救于乱矣终纲目书飬老四明帝永平二年是年齐壬申年魏主宏陈癸未年周主邕惟髦非羙辞】
　　九月吴孙綝废其主亮为会稽王冬十月迎立琅邪王休休以綝为丞相封兄子皓为乌程侯
　　【孙綝以其主亮亲政多所难问称疾不朝使弟据入宿卫恩干闿分屯诸营以自固亮恶之隂与全公主将军刘承谋诛之全后父尚为卫将军亮使尚子纪语尚严整兵马孤当率宿卫临桥且曰勿令卿母知女人不晓大事且綝姊也邂逅漏泄误孤非小纪承诏以告尚尚无逺虑以语纪母母使人密语綝綝夜袭尚执之杀刘承比明遂围宫亮大怒上马带鞬执弓欲出曰孤大皇帝适子在位已五年谁敢不从者近臣共牵止之不得出綝使光禄勲孟宗告太庙废亮为会稽王以其罪班告逺近尚书桓彜不肯署名綝怒杀之遂迎琅邪王休于会稽遣防稽王亮之国亮时年十六杀全尚迁全公主于豫章綝以休未至欲入居宫中召百官防议皆惶怖唯唯选曹郎虞汜曰明公擅废立之威诚欲上安宗庙今迎王未至而欲入宫窃恐众听疑惑非所以永终忠孝名后世也綝不怿而止十月休至羣臣奉上玺符三让乃受即日御正殿大赦改元綝称草莽臣诣阙上印绶节钺求避贤路呉主休慰谕之以为丞相荆州牧○先是丹阳守李衡数以事侵休其妻习氏諌之不听休上书得徙会稽至是衡谓妻曰以不用卿言至此吾欲犇魏何如妻曰逃叛求活何靣目见中国人琅邪素好善慕名方欲自显于犬下终不以私嫌杀君可自诣狱表列前失显求受罪如此当逆见优饶非但直活而已衡从之诏遣还郡加将军号授以棨防又封故南阳王和子皓为乌程侯】集览【恩干闿孙綝三弟名带鞬鞬君言反所谓槖鞬也礼乐记马上曰鞬鞬建也弓矢并建立其中也草莽臣草莽犹言草茅也注见顺帝水和三年棨防注见宣帝甘露三年】质实【孟宗江夏人桓彛谯国人丹阳郡名注见明帝永平十三年李衡武陵人琅琊指呉主休而言乌程县名注见晋安帝隆安三年】
　　十二月吴孙綝伏诛
　　【綝奉牛酒诣休休不受赍诣张布酒酣出怨言曰帝非我不立今上礼见拒是与凡臣无异当复改圗耳布以告休衘之恐其有变数加赏赐或告綝反休执付綝綝杀之由是益惧求出屯武昌休许之凡所请求无一违者将军魏邈说休曰綝居外必有变卫士又告綝反休将讨之密问于张布布曰左将军丁奉虽不能吏书而计畧过人能断大事乃召奉问计画奉曰丞相兄弟支党甚盛不可卒制可因腊会有陛兵以诛之十二月腊会綝称疾休强起之不得已而入奉布目左右防而斩之以其首令众诸同谋者皆赦之放仗者五千人夷綝三族发孙峻棺取印绶斵而埋之改葬诸葛恪及据等其罹恪等事逺徙者一切召还有乞为恪立碑者诏曰盛夏出军士卒伤损无尺寸之功不可谓能受托寄之任死于竖子之手不可谓智遂寝】集览【腊会注见平帝元始五年腊日放仗放弃之也仗兵噐也】质实【丁奉庐江人】
　　诏汉中兵屯汉寿守汉乐二城
　　【初昭烈定汉中实兵诸围以御外敌敌若来攻使不得入其后皆承此制及姜维用事建议以为诸围适可御敌不获大利不若敛兵聚谷退守汉乐二城听敌入平重关头镇守以捍之敌攻关不克千里运粮自然疲乏引退之日然后诸城竝出搏之此殄冦之术也于是诏督汉中胡济却屯汉寿王含守乐城蒋斌守汉城】集览【听敌入平听从敌人入来平地】质实【汉乐二城注见建兴七年汉寿县名注见延熙十六年】
　　书法【维之失计汉所以亡者也故特书之】
　　【己卯】二年【魏甘露四年呉永安二年】春正月黄龙二见魏宁陵井中质实【宁陵县名注见秦二世元年】
　　【先是魏地井中屡有龙见羣臣以为吉祥魏主髦曰龙者君徳也上不在天下不在田而数屈于井非嘉兆也作潜龙诗以自讽司马昭见而恶之】
　　发明【龙见井中叡以之改元而髦以之自讽亦足以觇二人之识趣矣叡虽克终于位而髦则不免成济之祸后世以龙见为祥者可以观矣】
　　秋八月陈祗卒以董厥为尚书令诸葛瞻为仆射质实【诸葛赡琅邪阳都人亮之子】
　　【祗以巧佞有宠姜维虽位在祗上而多处外权任不及祗】
　　书法【汉蜀诸臣无不具官卒者惟陈祗不书罪之也汉之乱陈祗为之】
　　【庚辰】三年【魏元帝曹奂景元元年呉永安三年】考异【按魏主髦是年五月被弑六月元帝立此当分注魏甘露五年元帝曹奂景元元年】春正月朔日食○夏五月魏司马昭弑其主髦于南阙下尚书王经死之
　　【魏主髦见威权日去不胜其忿召侍中王沈尚书王经散骑常侍王业谓曰司马昭之心路人所知也吾不能坐受废辱今日当与卿自出讨之经曰昔鲁昭公不忍季氏败走失国为天下笑今权在其门为日久矣朝延四方皆为之致死不顾逆顺之理非一日也且宿卫寡弱陛下何所资用而一旦如此无乃欲除疾而更深之邪祸殆不测髦出懐中黄素诏投地曰行之决矣正使死何惧况不必死邪于是入白太后沈业犇走告昭呼经欲与俱经不从髦遂抜剑升辇率殿中宿卫苍头宫僮鼓噪而出中防军贾充入与战南阙下髦自用剑众欲退太子舍人成济问充曰事急矣当云何充曰司马公畜飬汝等正为今日今日之事无所问也济即抽戈前刺髦殒于车下昭闻之大惊自投于地太傅孚奔徃枕之股而哭甚哀曰杀陛下者臣之罪也昭入殿中召羣臣会议尚书仆射陈泰不至昭使其舅尚书荀顗召之泰曰论者以泰方舅今舅不如泰也子弟逼之乃入见昭悲恸昭亦对之泣曰元伯卿何以处我泰曰独有斩贾充少可以谢天下耳昭乆之曰更思其次泰曰泰言惟有进于此者不知其次昭乃不复言顗彧之子也以太后令罪状髦废为庶人塟以民礼收王经及其家属付廷尉经谢其母母笑曰人谁不死正恐不得其所以此并命何恨之有及就诛故吏向雄哭之哀动一市王沈以功封安平侯太傅孚等请以王礼葬髦许之昭言成济大逆不道夷三族】集览【并命并去声并命犹言并死言以此而与其主竝死夫复何恨】质实【荀顗颍川颍隂人元伯陈泰表字一统志云安平汉初县名属涿郡东汉属安平国晋置博陵国北齐为博陵郡治隋置深州后省州以县属博陵郡唐又置深州五代宋金皆因之元改曰南平州中统初为安平县改属晋州本朝因之改属真定府向雄河内山阳人】
　　书法【书南阙下何迎而弑之也司马氏之奸谋豫矣其奸党众矣于是经以不俱报昭被杀耳纲目特书死之以见举朝皆奸党也终纲目书死之五十五详孺子婴居摄元年君弑而死之者五王经也庾珉王隽也辛賔也顔见逺也宋令询也】
