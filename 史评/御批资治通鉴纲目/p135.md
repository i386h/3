<!-- { "loadSidebar": true } -->
　　【鲍宣上书曰陛下父事天母事地子养黎民即位以来父亏明母震动子讹相惊今日食于三始诚可畏惧小民正朔日尚恐毁败器物何况于日亏乎陛下深内自责避正殿举直言求过失退外亲徴拜孔光发觉宠躬过恶众庶歙然莫不説喜天人同心人心説则天意解矣乃白虹干日连隂不雨此天有忧结未解民有怨望未塞者也董贤以令色防言自进赏赐无度竭尽府藏海内贡献当养一君今反尽之贤家岂天意与民意邪厚之如此反所以害之也诚欲襃贤宜为谢过天地解雠海内免遣就国收乗舆器物还之县官如此可以父子终其性命不者海内之所仇未有得乆安者也宠躬不宜居国可皆免复徴何武师丹彭宣喜以应天心建立大政兴太平之端上乃徴何武彭宣而拜鲍宣为司】集览【子讹相惊子谓黎民也去年关东民无故惊走讹言行西王母筹日食于三始正月一日为岁之始月之始日之始王家本作三朝注岁月日之朝白虹干日虹防蝀也沈存中曰孙彦先云虹雨中日影也日照雨即有之七国时燕太子丹质于秦秦王遇之无礼丹亡去故厚养荆轲令西刺秦王精诚感天白虹为之贯日如淳曰白虹兵象日为君也顺帝时白虹贯日郎顗上章云凡日傍气色白而纯者名为白虹贯日】质实【彭宣阳夏人】
　　下丞相新甫侯王嘉狱杀之
　　【上托太后遗诏益封董贤二千戸王嘉封还诏书谏曰臣闻爵禄土地天之有也书曰天命有德五服五章哉王者代天爵人尤宜愼之不得其宜则众庶不服感动隂阳其害疾自深髙安侯贤佞幸之臣陛下倾爵位以贵之单货财以富之损至尊以宠之流闲四方皆同怨疾里谚曰千人所指无病而死臣常为之寒心臣骄侵罔隂阳失节气感相动害及身体陛下寝疾乆不平继嗣未立宜思正万事顺天人之心以求福祐柰何轻身肆意不念髙祖之勤苦垂立制度欲传之于无穷哉初廷尉梁相治东平王云狱心疑云寃欲更覆治尚书令鞠谭等以为可许上以为顾望两心幸云逾冬无讨贼意免相等皆为庶人后数月大赦嘉荐相等皆有材行臣窃为朝廷惜之书奏上不能平及封还董贤事上乃发怒召嘉诣尚书责问以相等事下将军中朝者孔光等劾嘉迷国罔上不道请召诣廷尉诏狱少府猛等以为圣王之于大臣进之以礼退之以义罪恶虽着括髪关械祼躬受笞非所以重国褒宗庙也上从光议诏假谒者节召丞相诣廷尉诏狱掾史涕泣和药进嘉曰将相不对理陈寃相踵以为故事君侯宜引决嘉引杯击地曰丞相幸得备位三公奉职负国当伏刑都市以示万众丞相岂儿女子邪何谓咀药而死出见使者再拜受诏乗吏小车去盖不冠诣廷尉廷尉收嘉印绶致都船诏狱吏诘问嘉对曰相等治狱欲关公卿示重愼诚不见其顾望阿附复幸得防大赦臣窃为国惜贤不私此三人狱吏曰茍如此则君何以为罪犹当有以负国不空入狱矣嘉喟然仰天叹曰幸得充备宰相不能进贤退不肖以是负国死有余责吏问贤不肖主名嘉曰贤孔光何武不能进恶董贤父子不能退罪当死死无所恨遂不食呕血而死元始中追諡曰忠绍其封】集览【天命有德五服五章哉书臯陶谟文注五服者天子诸侯卿大夫士之服也尊卑采章各异所以命有徳也蔡氏曰五服者五等之服自九章以至一章是也言天命有德之人则以五等之服而章显之鞠谭姓名后稷生不窟不窟生鞠以有文在其手曰鞠其支孙因氏焉风俗通曰鞠谭或为麴氏音讹转耳幸云逾冬案律立春之后不复行刑哀帝谓梁相意欲东平王云幸而过冬庶可原其罪也中朝汉书注孟康曰中朝内朝也大司马左右前后将军侍中常侍散骑诸吏为中朝丞相已下为外朝仲冯曰案文则中丞皆中朝臣也盖时为给事中侍中诸吏之类括髪关械括结也械桎梏也关犹言贯也结其髪以贯囚械三公自成帝时以大司马大司空与丞相为三公去盖不冠盖繖也去上声除去之也不冠自囚其首也都船百官表执金吾属官有都船都船武库有三丞掌徼循京师欲关公卿示重愼为句本欲关白公卿以示其重厚谨愼犹当有以负国如此则君为无罪矣如何先自当以负国之罪贤不肖主名句絶问其人名贤与不肖谓谁】
　　书法【于是嘉不食死尔其书杀何甚汉也纲目之法茍有诛意于其臣一以杀书之故具官爵姓书杀之】
　　发明【王嘉为相垂及三年当时董贤之宠如郑崇孙寳诸人皆以论谏获罪葢帝拥护幸臣不翅心腹嘉之陈列虽明白切当然帝方迷而不复亦何益哉纲目书官书爵书杀亦以深惜之也】
　　秋七月以孔光为丞相八月以何武为前将军彭宣为御史大夫
　　【上览王嘉之对思其言故有是命光复故爵】
　　下司鲍宣狱髠钳之
　　【丞相光行园陵官属以令行驰道中宣出逢之使吏钩止没入其车马摧辱宰相事下御史中丞侍御史欲捕从事宣闭门不纳遂以距闭使者大不敬不道下狱诸生举幡太学下曰欲救鲍司者会此会者千人遮丞相自言又守阙上书上竞抵宣罪】集览【行园陵行下孟反廵视也帝王所葬曰山陵又礼记葬于园张氏曰墓以栽植草木处谓之园遮丞相自言汉书董公遮説注乐彦曰横道而自言曰遮守阙守去声诣也】
　　九月防免大司马骠骑将军明就第
　　【明素重王嘉以其死而怜之上方欲极董贤位恨明如此遂防免就第】
　　书法【丁明尔其以无罪书之何明闻嘉死而怜之上恨之遂防免则免不以罪也故虽丁明茍免不以罪必以无罪书之纲目之笔削审矣】
　　冬十二月以董贤为大司马卫将军
　　【以董贤为大司马卫将军策曰定尔于公以为汉辅匡正庶事允执其中时贤年二十二虽为三公常给事中领尚书百官因贤奏事亲属皆侍中奉朝请宠在丁传之右矣上故令贤私通孔光光闻贤来警戒衣冠出门待望见贤车却入贤至中门光入阁既下车乃出拜谒送迎甚谨不敢以賔客钧敌之礼上喜立拜光两兄子为諌大夫常侍贤由是权兴人主侔矣时王氏衰废惟平阿侯谭子闳为中常侍闳妻父萧咸望之子也贤父恭纂之欲为子求咸女为妇使闳言之咸惶恐不敢当私谓闳曰董公大司马册乃尧禅舜之文非三公故事长老见者莫不心惧此岂家人子所能堪邪闳闻咸言亦悟乃还报恭深逹咸自谦薄之意恭叹曰我家何用负天下而为人所畏如是意不説后置酒麒麟殿上在酒所从容视贤笑曰吾欲法尧禅舜何如闳进曰天下乃髙皇帝天下非陛下之有也陛下承宗庙当传子孙于亡穷统业至重天子无戯言上黙然左右遣闳出闳遂上书曰昔文帝幸邓通不过中大夫武帝幸韩嫣赏赐而已皆不在大位今董贤无功封侯列备鼎足横蒙赏赐空竭帑藏諠哗道路不当天心上不从亦不罪也】集览【奉朝请孟康曰律春朝曰朝秋朝曰请如古诸侯朝聘之礼请才性反晋职官志曰奉朝请本不为官无贠汉东京罢三公外戚宗室诸侯多奉朝请奉朝请者奉朝防请召而已丁谓丁姬太后之族】质实【萧咸东海兰陵人】
　　【庚申】二年春正月匈奴单于乌孙大昆弥皆来朝
　　【时西域凡五十国佩汉印绶者三百七十六人单于宴见群臣在前单于怪董贤年少以问译上令报曰大司马年少以大贤居位单于乃起拜贺汉得贤臣胡氏曰哀帝之世汉既衰矣而匈奴乌孙犹不废礼西域佩印绶者五十余国虽曰中国荣观譬犹大木逺条枝叶尚茂而蠧生心腹根干将顚矣是故圣主专务治内以图其本不勤逺畧而忽近图其虑深矣】集览【西域凡五十国司马彪续汉书曰西域初有三十六国具后稍分至哀平时凡五十五国皆在匈奴之西乌孙之南南北有大山中央有河东西六千余里南北千余里东则接汉阨以玉门阳关西则限以葱其南山东出金城与汉南山属焉以问译为句译通四夷之言者周礼象胥掌传王之言东方曰寄南方曰象西方曰狄鞮北方曰译注防云译陈也陈説内外之言】
　　夏四月晦日食○五月正三公分职董贤为大司马孔光为大司徒彭宣为大司空
　　书法【罢三公官甫四年耳于是复置书曰复三公名可也其曰正三公分职何帝私也汉初太尉位在丞相下武帝始置大司马然大司马太尉未尝并置则大司马犹太尉也故霍光为大司马矣而其召议必以丞相为首元平之奏亦必先丞相敞而后及光哀帝之初师丹始为大司马后乃用为大司空是三公之序固有常矣今也欲尊重董贤遂复三公而升大司马于大司徒之上狥私情乱旧章谓之何哉故三人者虽仍旧任而纲目必列序之若新命者所以病哀帝而愧孔彭也】发明【三公分职是矣然皆周六卿之名也董贤为大司马孔光彭宣不耻与之同列又且甘处其下直笔书之不待贬黜恶自见矣】
　　○六月帝崩
　　【帝睹孝成之世禄去王室及即位屡诛大臣欲彊主威以则武宣然以宠信防謟憎疾忠直汉业由是遂衰】集览【以则武宣以武帝宣帝为法则】
　　书法【贺善賛曰哀帝初政清明多可纪者自七月而后至建平四年二月以前纲目所书封诛拜斥凡二十八其十七皆为太后罢大司马莽以太后怒也以师丹为大司马以太后恶喜也遣王根就国免王况庶人欲专用丁也免大司空丹以不可尊号也杀冯太后及其弟参以太后旧怨也免大司空喜亦以不可尊号也以朱愽为御史大夫丁明为大司马以共谋尊号事也遣喜归国以太后怒也免丞相光庶人以忤太后也以朱愽为丞相以成尊号也免丹为庶人遣王莽就国以抑贬尊号也丞相自杀赵减死论以太后怨喜也封商侯以太后怒也其不为太后者十一事耳自四年二月而后以至于终所书封拜诛斥凡十九其十一皆为董贤杀郑崇以諌宠董贤也免孙寳庶人以救郑崇也左迁母将隆以不予董贤兵仗也杀王嘉以还封贤诏书也防免丁明以怜王嘉也书赐爵关内侯书封髙安等三侯书以为大司马书正三公分职皆为董贤也其不为董贤者八事耳自始至终一私辗转是以虽欲内强主威而汉业卒衰有由然矣】
　　董贤以罪罢即日自杀
　　【太皇太后闻帝崩即日驾之未央宫収取玺绶召大司马贤问以防事调度忧惧不能对太后曰新都侯莽前奉送先帝大行晓习故事吾令莽佐君贤顿首幸甚太后遣使者驰召莽诏尚书诸发兵符节百官奏事中黄门期门兵皆属马莽以太后指使尚书劾贤不亲医药禁止不得入宫殿贤诣阙免冠徒跣谢莽以太后诏即阙下册收贤印绶罢归第即日与妻皆自杀家惶恐夜葬莽疑其诈死发其棺至狱诊视因埋狱中収没入家财四十三万万父恭与家属徙合浦】集览【先帝大行谓成帝之防也大行注见昭帝元平元年发兵符节兵符注见周赧王五十七年节注见唐德宗兴元元年中黄门注见成帝绥和二年期门注见成帝鸿嘉元年期门郎】质实【一统志云合浦汉之县名属合浦郡隋属合州唐属廉州宋开寳间省封山蔡龙大亷三县入焉元仍旧本朝初省入石康县后复置改属廉州府】书法【于是防收贤印绶不书罪之也然则帝崩矣孰罢之莽以太后诏罢之也莽以太后诏罢之则其不书何贤罪大矣以为其罢也自取之耳至以莽为大司马然后书太皇太后】
　　太皇太后以王莽为大司马领尚书事
