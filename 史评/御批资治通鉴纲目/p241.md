<!-- { "loadSidebar": true } -->
　　书法【彪自政在曹氏遂称脚挛积十余年至是始出书为光禄大夫其美之欤非也下书管宁不至则此非美矣】
　　魏罢五铢钱
　　【以谷贵故也】
　　书法【五铢自正月始书复曾未十月以谷贵罢之不七年而复复终魏之世非用五铢即用谷帛未尝改铸也】
　　孙权遣使如魏
　　【吴遣中大夫赵咨入谢于魏魏主丕问曰吴王何等主也咨对曰聪眀仁智雄畧之主也魏王问其状对曰纳鲁肃于凡品聪也防吕蒙于行阵明也获于禁而不害仁也取荆州而兵不血刃智也据有三州虎视四方雄也屈身于陛下畧也丕曰颇知学乎对曰吴王任贤使能志存经畧虽有余闲愽览书史然不效书生寻章摘句而已曰吴可征不对曰大国有征伐之兵小国有备御之固曰吴难魏乎对曰带甲百万江汉为池何难之有曰吴如大夫者几人对曰聪明特逹者八九十人如臣之比车载斗量不可胜数】质实【赵咨南阳人】
　　魏遣使求珍物于孙权
　　【魏主丕遣使求大贝明珠象犀玳瑁孔雀翡翠鬬鸭长鸣鸡于吴吴羣臣曰荆贡有常典魏所求非礼宜勿与吴王权曰彼所求者于我瓦石耳孤何惜焉且彼在谅闇而所求若此宁可与言礼哉具以与之】质实【谅闇注见昭帝元平元年】
　　孙权立子登为太子
　　【吴王权为登妙选师友以诸葛瑾子恪张昭子休顾雍子谭陈武子表为中庻子入讲诗书出从骑射待以布衣之礼谓之四友魏欲封登万户侯权以年防辞之】质实【顾雍吴郡人陈武庐江人】
　　魏置护鲜卑乌桓校尉
　　【初魏太祖既充蹋顿乌桓浸衰鲜卑大人轲比能素利弥加等因求通市太祖皆表以为王轲比能本小种以勇徤亷平为众所服威制余部时自云中五原东抵辽水皆为鲜卑庭分地统御轲比能近塞中国叛人多归之素利等在塞外道逺故不为边患魏主丕以牵招为护鲜卑校尉田豫为防乌桓校尉使镇抚之】质实【乌桓国名注见宣帝本始三年鲜卑国名注见晋惠帝永兴元年云中郡名注见秦王政三年五原郡名注见明帝永平八年一统志云辽水源出辽东行都司塞外自三万卫西北入境南流经鐡岭沈阳都司之西境广宁之东境又南至海州卫西南入海行一千二百五十里按唐书太宗征髙丽至辽泽泥淖二百余里人马不能通布土作桥既济撤之以坚士卒之心即此至今辽地遇雨则多淖其亦天造之险舆】
　　【壬寅】二年【魏黄初三年○吴大帝孙权黄武元年○旧国一新国一凡二僣国】春正月朔日食○魏除贡士限年法○二月魏复置戊巳校尉【鄯善龟兹于阗各遣使奉献是后西域复通置戊巳校尉】质实【鄯善国名注见武帝元鼎二年龟兹国名注见光武建武二十二年于阆国名注见武帝元狩元年戊巳校尉官名注见元帝初元元年】
　　帝进军猇亭
　　【帝自秭归将进击吴黄权曰水军沿流进易退难臣请先驱以当防陛下宜为后镇帝不从以权督江北诸军自率诸将自江南縁山截岭军于夷道猇亭吴将皆欲迎击之陆逊曰彼鋭气始盛乗髙守险难可卒攻若有不利损我大势非小故也今日奨厉将士以观其变彼势不得展自当罢于木石之间徐制其敝耳诸将皆以为怯帝遂自佷山通武陵使马良以金锦赐五谿诸蛮夷授以官爵】集览【夷道今峡州夷陵县故夷道县猇亭在夷道即今峡州宜都县地猇许交反佷山县名属南郡旧武陵郡佷或以银为音五谿注见光武建武二十四年】质实【夷道县名注见光武建武九年马良防阳宜城人】
　　三月魏立子弟为王
　　【魏主丕立子叡为平原王弟鄢陵侯彰等皆进爵为王时诸侯王皆寄地空名国有老兵百余人以为守卫隔絶千里之外不听朝聘设防辅监国之官以伺察之虽有王侯之号而侪于匹夫皆思为匹夫而不能得法既峻切过恶日闻独北海王衮谨慎好学未尝有失文学防辅共表称其美衮闻大惊责之曰倄身自守常人之行耳而诸君乃以上闻适所以増其累耳岂所以为益乎】集览【防辅王府官文学王府官】质实【平原国名注见光武建武五年北海国名注见桓帝永康元年】
　　夏六月吴陆逊进攻猇亭诸军败绩帝还永安
　　【帝自巫峡建平连营至夷陵界立数十屯自正月与吴相拒至六月不决遣吴班将数千人于平地立营吴将帅欲击之陆逊曰此必有谲且观之帝知计不得行乃引伏兵八千从谷中出逊曰所以不听诸君击之者以此故也遂上疏吴玉权曰夷陵国之关限失之则荆州可忧臣初嫌彼水陆俱进今反舍船就歩处处结营察其布置必无他变矣逊将进攻汉军诸将曰攻当在初今诸要害皆已固守击之必无利逊曰彼更事多其军始集思虑精专未可干也今住既乆不得我便兵疲意沮计不复生掎角此军正在今日乃先攻一营不利逊曰吾已晓破之之术乃勅各持一把茅以火攻防之遂率诸军同时俱攻破四十余营帝升马鞍山陈兵自绕逊促兵四面蹙之土崩瓦解死者万数帝夜遁仅得入白帝城舟械军资畧尽帝大慙恚曰吾乃为陆逊所折辱岂非天邪将军傅肜为后殿兵众尽死肜气益烈吴人使降肜骂曰吴狗安有汉将军而降者遂死之从事祭酒程畿泝江而退众劝其走畿曰吾在军未习为敌之走也亦死之逊初为大都督诸将或讨逆旧将或公室贵戚各自矜恃不相听从逊按劒曰彼天下知名曹操所惮今在境界乃彊对也仆虽书生然国家屈诸君使相承望者以仆尺寸可称能忍辱负重耳各任其事岂复得辞军今有常不可犯也至是诸将乃服权闻之谓曰公何以初不启诸将违节度者邪对曰此诸将或任腹心或堪爪牙皆国家所当与共定大事者臣窃慕相如防恂相下之义以济国事耳王乃加逊辅国将军领荆州牧初诸葛亮与法正好尚不同而以公义相取亮每竒正智术及是正已卒亮叹曰孝直若在必能制主上东行就行必不危矣帝在白帝徐盛等表请攻之吴王以问陆逊逊曰曹丕大合士众外防助国内寔有奸心谨决计輙还初魏主丕闻汉兵树棚连营七百余里谓羣臣曰彼不晓兵岂有七百里营可拒敌乎苞原隰险阻而为军者为敌所禽此兵忌也孙权上事今至矣七日吴破汉书至】集览【永安汉鱼复县属巴郡公孙述更名白帝城有永安宫先主改永安县巫峡寰宇记巫峡在防州巫山县西首尾百六十里水经云杜宇所凿以通江水图经云巫山十二峯上有神女庙阳云台山在县西北五十歩建平县名属南郡吴置建平郡于巫县今归州是掎角掎居绮反左传防十四年譬如捕鹿晋人角之诸戎掎之注角谓御其上犹执鹿之角掎谓亢其下犹戾鹿之足马鞍山在今峡州夷陵县后殿殿丁练反军后曰殿亦曰断后此兵家之最难我兵既败敌人来追我在后拒之非有勇者不能计逆孙防也曹操尝表防为讨逆将军相如冦恂相下东汉贾复部将杀人冦恂戮之复欲杀恂恂知其谋不与相见曰昔蔺相如之屈于亷颇者为国也相如屈于亷颇事注见光武建武二年孝直法正字上事今至矣谓封上破汉之事今将到来也】质实【一统志云永安古地名春秋时为庸国之鱼邑泰为鱼复县属巴郡汉因之蜀汉为永安县晋复为鱼复县西魏改曰人复隋属信州唐贞观中改为奉节县宋元仍旧至国朝初省县入防州后复置为防州治所仍属焉巫峡在防州府巫山县东三十里即巫山也与西陵峡归峡并称三峡连山七百里畧无断处自非亭午夜分不见日月水经云杜宇所凿以通江水图经云此山当抗峯岷峨偕岭衡岳凝结翼附并出青云建平郡名注见周赧王十六年马鞍山在荆州府夷陵州西北三十里白帝城名注见献帝建安十七年相如冦恂蔺相如赵城人战国时仕赵初为舎人奉璧入秦易城秦留赵璧无意偿城相如绐取璧持以归赵拜为上卿冦恂上谷昌平人汉光武时为偏将军及定河南以恂有牧民御众之才拜河内太守行将军事复为颍川太守后颍川盗起恂从帝出征贼平百姓遮道曰愿复借防君一年乃留镇抚封雍奴侯卒图形云台】
　　秋七月魏冀州大蝗饥○八月将军黄权叛降魏【帝既败退黄权在江北道絶不得还率其众降魏有司请收权妻子帝曰孤负权权不负孤也待之如初魏主丕谓权曰君欲追踪陈韩邪对曰臣受刘主殊遇降吴不可还蜀无路是以归命且败军之将免死为幸何古人之可慕也丕善之拜为镇南将军或云汉已诛权妻子魏主令权发丧权曰臣与刘葛推诚相信明臣本志窃疑未寔后得审问果如所言马良亦死于五谿】质实【五谿注见后主建兴九年陈韩谓陈平韩信也陈平阳武人少家贫好读书有田三十畆与兄伯居伯常耕田纵平逰学初事魏王咎不用后事项羽为都尉以罪亡归汉佐髙帝定天下凡六出竒计官至右丞相封曲逆侯韩信淮隂人少寄食漂母初事项羽羽不能用乃归汉拜为大将军定三秦擒魏取代仆赵胁燕破楚下齐立为齐王将兵会垓下灭项羽汉取天下大扺皆信之功也后徙为楚王髙帝伪游云梦至楚擒信又赦为淮隂侯后家僮上变吕后杀之刘葛谓刘备诸葛亮也】
　　书法【道絶降耳其书叛何责不死节也】
　　发眀【权之降魏初非得已然不免书叛者人臣之义有死无二固不可以险夷而易节也】
　　九月魏立法自今后家不得辅政
　　【诏曰妇人与政乱之本也自今以后羣臣不得奏事太后后族之家不得辅政及横受茅土后世有背违者天下共诛之时卞太后每见外亲不假以顔色常言吾事武帝四五十年行俭日乆不能自变为奢有犯禁者吾能加罪一等耳莫望钱米恩贷也】集览【茅土公羊丈十三年注成王封鲁公受其茅土疏云即周书作洛篇曰封人社壝诸侯受命于周乃建大社于国中其壝东青土南赤土西白土北骊土中央衅以黄土将建诸侯凿取其一面土包以黄土苴以白茅以为社之封孔子曰王者封五色土为社建诸侯则各割其方土与之使立社焘以黄土苴以白茅茅取其防所以供祭祀缩酒之用黄取王者覆焘四方之义又注见新莾天鳯四年赋菁茅四色之上】质实【卞太后谯人魏主丕之母】书法【纲目恶魏然法有可每每特书之故宦者不得过诸署令则书后家不得辅政则书自诸侯入奉大统不得顾私亲则书】
　　发眀【前车覆后车戒汉室败于宦戚故曹氏始焉立法宦者不得过诸署令前书之矣今立法后家不得辅政继书于此若魏亦可谓明于殷凿善防患者矣然操丕以簒夺得国而不能为篡夺之防未几遂为司马氏所有知其一而不知其二又何不思之甚乎】
　　魏立贵嫔郭氏为后
　　【魏主丕将立郭贵嫔为后中郎栈潜上疏曰后妃之徳盛衰治乱所田生也是以圣哲立元妃必取世家令淑以綂六宫奉宗庙易曰家道正而天下定春秋书宗人衅夏云无以妾为夫人之礼若因爱登后使贱暴贵臣恐后世下陵上替开张非度乱自上起也不从】集览【栈潜姓名栈音士限反上声宗人衅夏左传哀二十四年公子荆之母嬖将以为夫人使宗人衅夏献其礼对曰若以妾为夫人则固无其礼也注宗人礼官衅夏姓名公使之献立夫人之礼也夏户雅反】
　　魏遣将军曹休等击孙权
　　【魏主丕遣使责吴任子不至欲伐之刘曰彼新得志上下齐心而阻带江湖不可仓卒制也不从命将军曹休等出洞口曹仁出濡须曹真等围南郡吴遣将军吕范以舟师拒休诸葛瑾等救南郡朱桓拒仁】质实【濡湏坞名注见献帝建安十七年南郡注见献帝建安十三年】
