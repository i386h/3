<!-- { "loadSidebar": true } -->
　　【复光慷慨喜忠义善抚士卒及卒军中恸哭累日八都将各以其众散去田令孜素忌复光闻其卒甚喜因摈斥其兄枢密使复恭为飞龙使令孜专权人莫与之抗惟复恭数与之争得失故令孜恶之】书法【复光何中官也中官书卒有之矣单超未有具官卒者此则曷为具官予复光也复光慷慨喜忠义善拊循激周岌以克邓州启重荣以召沙陀可谓有功矣是故杨复光以功则卒具官张承业以忠则卒具官中官具官卒终纲目二人而已矣然则卒书地何书于河中所以着其卒于王事也纲目卒书地者四马日□管寜太傅越杨复光惟宁光为美辞日防越皆讥也】
　　发明【复光一宦者而卒书其爵盖予其忠于王室故也】
　　郑畋罢为太子太保
　　【畋虽当播越犹谨法度田令孜为判官吴圆求郎官畋不许陈敬瑄欲立于宰相之上畋以故事使相品秩虽髙皆居首相之下固争之二人乃令凤翔节度使李昌言上言军情猜忌不可令畋扈从过此乃罢之】
　　以裴澈同平章事○冬十月李克用取潞州
　　【昭义节度使孟方立以潞州地险人劲屡簒主帅欲迁治所于邢州潞人不悦潜乞师于李克用克用遣李克脩击之取潞州是后克用每嵗出兵争山东三州之人半为俘馘野无稼穑矣】集览【屡簒尔雅曰探簒俘取也郭璞注云逆而夺取之曰簒】
　　以宗女妻南诏
　　书法【宗女外嫁非惟公主不书据汉文帝元年方士不书此其书何予权也南诏尝表请和亲于是而妻以宗女以是为得宜也故书之终纲目不为公主书宗女一而已】
　　○十二月忠武大将鹿晏据兴元
　　【晏帅所部自河中南掠襄邓金洋所过屠灭声云西赴行在至兴元遂逐节度使牛朂自称留后】质实【襄邓金洋四州名襄注见齐和帝中兴元年邓注见周赧王三十六年金注见汉后主建兴八年西城洋注见德宗兴元元年】
　　时溥杀其判官李凝古
　　【溥因食中毒疑判官李凝古杀之时凝古父损为散骑常侍在成都溥奏凝古与父同谋田令孜受其赂令御史台鞫之萧遘奏曰李凝古行毒事出暧昧父损相别数年安得诬以同谋溥恃功乱法欲杀天子侍臣若狥其欲朝廷何以自立由是损得免时令孜专权群臣莫敢迕视惟遘屡与争辨朝廷倚之】
　　朱全忠据亳州
　　【赵犨求救于邻道朱全忠救之与贼战于鹿邑败之遂入亳州据之】质实【鹿邑一统志云春秋晋邑名本曰鸣鹿左传诸侯侵陈至于鸣鹿即此汉为郓县地属沛郡东汉析置武平县属陈国晋属梁国隋始改鹿邑县属陈州唐属亳州宋金元仍旧本朝改属开封府亳州注见汉献帝建安十五年】
　　【甲辰】四年春二月东川节度使杨师立举兵反三月诏以髙仁厚为留后将兵讨之
　　【陈敬瑄之遣髙仁厚讨韩秀升也语之曰成功而还当奏以东川相赏杨师立闻之怒令孜恐其为乱征为右仆射师立得诏书怒不受代杀官告使及监军使举兵进屯涪城移檄行在及诸道数陈敬瑄十罪自言集本道将士十五万人长驱问罪诏仁厚讨之】质实【涪城按一统志隋初县名属梓州后属新城郡唐初复属梓州后改属梓潼郡宋因之并入郪县故址在潼川州西北六十里又州东四百歩有唐涪城县故城在焉】
　　夏四月李克用防许汴徐兖之军于陈州黄巢退走【黄巢兵尚彊周岌时溥朱全忠等求救于李克用克用将蕃汉兵五万救之巢围陈州几三百日赵犨兄弟与之大小数百战虽兵食将尽而众心益固克用防许汴徐兖之军于陈州攻尚让于太甫防之巢闻之惧解围而去】
　　五月黄巢趣汴州李克用等追撃大破之尚让帅众降巢收余众奔兖州
　　【五月大雨平地三尺巢营为水所漂且闻李克用至遂引兵东北趣汴州至尉氏尚让以骁骑五千进逼大梁全忠复告急于李克用克用追之及于中牟北王蒲渡乗其半济奋击大破之杀万余人贼遂溃尚让帅其众降巢逾汴而北克用追撃之于封邱又破之巢收余众近千人东奔兖州克用追至寃句骑能属者才数百人昼夜行二百余里以粮尽还汴州欲裹粮复追之获巢幼子及乗舆服器符印得所掠男女万余人皆纵遣之】集览【尉氏注见晋惠帝永康元年中牟注见汉献帝初平三年】质实【封丘一统志云汉初县名属陈留郡防析置平邱县晋省平邱以县属陈留国后魏省入酸枣县防复置北齐省隋复置属滑州后属东郡唐属汴州五代属开封府宋元仍旧本朝因之仍属开封府】
　　李克用至汴州朱全忠袭之克用走还
　　【李克用至汴州全忠固请入城馆于上源驿就置酒甚恭克用乗酒使气语颇侵之全忠不平薄暮罢酒从者皆醉宣武将杨彦洪密与全忠谋连车塞路发兵围驿而攻之克用醉不之闻亲兵薛志勤史敬思等十余人格鬬侍者郭景铢扶克用匿牀下以水沃其面而告之克用始张目援弓而起须臾烟火四合防大震电天地晦防志勤扶克用帅左右数人逾垣突围乗电光而行汴人扼桥力战得渡敬思为后拒战死克用缒城得出全忠误射彦洪杀之克用妻刘氏多智畧左右先归者以变告刘氏神色不动立斩之隂召大将约束谋保军以还比明克用至欲勒兵攻全忠刘氏曰此当诉言朝廷若擅举兵相攻则天下孰能辨其曲直且彼得以辞矣克用从之引兵去但移书责全忠全忠复书曰前夕之变仆不之知朝廷自遣使者与杨彦洪为谋彦洪既伏其辜惟公谅察克用乃还晋阳克用养子嗣源年十七从克用自上源出矢石之间独无所伤嗣源本胡人名邈佶烈无姓克用择军中骁勇者皆养为子张存信孙存进王存贤安存孝皆以养子冒姓李氏胡氏曰克用固全忠所忌也然亲救其危困全忠虽欲图之必未敢发其固请入城特欲示殷勤伸谢悃耳而克用不谨于礼激全忠祸贼之心而召其兵全忠失矣克用亦岂为得乎得免之后宜以书与全忠引咎脩好劝以勤王则善矣乃不省已失力校犯者拏兵至死岂不为克用惜哉】集览【邈佶烈嗣源本名也邈墨角反佶其吉反力校犯者力必行也校报也言见侵犯者必报之也论语曾子曰犯而不校拏兵拏女居反説文持也字或作挐前书霍去病传匈奴相纷挐注顔师古曰乱相搏持也】
　　书法【书还何予克用也曷为予之克用之兵足以破全忠而不敢以私复怨是犹有天子也书袭书还而是非有在矣然则书走何危之也危克用所以甚全忠也】
　　发明【克用有破黄巢复长安之功而全忠无故袭之其罪大矣然克用不自谨重乃以轻佻取辱几不能免故特书走还以贱之亦所以分其罪也】
　　髙仁厚败东川兵于鹿头关进围梓州
　　【髙仁厚至德阳杨师立遣其将郑君雄据鹿头以拒之坚壁不出髙仁厚曰攻之则彼利我伤围之则彼困我逸遂列寨围之夜二鼓君雄等出劲兵掩击城北寨副使杨茂言不能御帅众走诸寨闻之皆走仁厚闻之大开寨门设炬火照之自帅士卒为两翼伏道左右贼至见门开不敢入还去发伏撃之东川兵大奔追至城下斩获甚众仁厚念诸寨皆走当死者众乃召孔目官张韶谕之曰尔速遣数十人分道追走者自以尔意谕之曰仆射幸不知汝曹速归来旦牙参如常勿忧也韶素名长者众信之皆还惟茂言走至张把乃追及之诘旦诸将牙集仁厚谓茂言曰昨夜闻副使走至张把有诸对曰昨日闻贼攻中军仆射已去遂策马参随既审其虚复还寨中矣仁厚曰仁厚与副使俱受命讨贼若仁厚先走副使当叱下马行军法代总军事然后奏闻今副使既先走又为欺防理当如何茂言拱手曰当死仁厚曰然命扶下斩之诸将股栗仁厚陈于关下郑君雄等悉众出战仁厚设伏于陈后阳败走君雄等追之伏发大败遁归仁厚遂进围梓州】质实【徳阳县名注见汉献帝建安十九年鹿头关一统志云在成都府徳阳县北十一里梓州隋初所置治郪县后改为新城郡唐复为梓州又改为梓潼郡后复为梓州又为东川节度治所五代时蜀为武德军宋改静戎军又改安静军防复为东川节度后仍为安静军节度重和初陞为潼川府元为潼川路本朝初复为潼川府后改为州并郪县入焉】





　　御批资治通鉴纲目卷五十一
<史部,史评类,御批资治通鉴纲目>
　　钦定四库全书
　　御批资治通鉴纲目卷五十二
　　【起甲辰唐僖宗中和四年六月尽丙辰唐昭宗干宁三年】凡十二年有竒
　　六月东川将吏斩杨师立以降诏以高仁厚为节度使【髙仁厚围梓州乆不下乃为书射城中遗其将士曰仁厚不忍城中玉石俱焚为诸君缓师十日使诸君自成其功如其不然四面俱进克之必矣诸君图之数日郑君雄大呼于众曰天子所诛者元恶耳他人无预也众大噪突入府师立自杀君雄挈其首岀降诏以仁厚为东川节度使】质实【梓州注见汉献帝建安十八年梓潼东川节度注同上文玉石俱焚书征篇玉石俱焚注言火炎昆岗不辨玉石之美恶而焚之】
　　尚让败黄巢于瑕丘贼党斩巢以降
　　【尚让追黄巢至瑕丘败之巢众殆尽巢甥林言斩巢兄弟妻子首将诣时溥沙陀军夺之并斩言以献】质实【瑕邱县名注见宋明帝泰始二年沙陀军注见睿宗太极元年】
　　天平节度使朱瑄击秦宗权败之
　　【秦宗权纵兵四出侵噬邻道天平节度使朱瑄有众三万从父弟瑾勇冠军中朱全忠为宗权所攻势甚窘求救于瑄瑄遣瑾将兵救之败宗权于合乡】质实【天平节度注见汉献帝兴平元年东平合乡城名一统志云在徐州城西北一百八十里沛县古互乡地互乡盖孔子难与言者】
　　秋七月时溥献黄巢首
　　【时溥遣使献黄巢首并其姬妾上御楼受之宣问姬妾汝曹皆勲贵子女何为从贼其居首者对曰狂贼凶逆国家以百万之众失守宗祧播迁巴蜀今陛下乃以不能拒贼责一女子置公卿将帅于何地乎上皆戮之】集览【时溥姓名感化军节度使也是时在徐州】质实【巴蜀注见楚义帝元年陛下注见汉光武建武二十七年】
　　李克用表乞讨朱全忠诏谕解之
　　【李克用还晋阳大治甲兵奉表自陈为朱全忠所图将佐三百余人并牌印皆没不返乞遣使按问发兵讨之朝廷方务姑息得表大恐但优诏和解之克用前后八表称全忠隂狡祸贼异日必为国患惟乞下诏削其官爵臣自帅本道兵讨之上累遣杨复恭等论防称吾深知卿寃方事之殷姑存大体克用终郁郁不平时藩镇相攻者朝廷不复为之辨曲直由是互相吞噬惟力是视皆无所禀受矣范氏曰天子所以制御天下者赏善罸恶辨是非枉直使人各当其所物各安其分而不相陵暴也克用有复唐室之大功而全忠輙欲杀之克用不敢专兵复讐而赴诉于朝廷是诸侯犹有尊王室之心也为天子者诘其孰是孰非使征伐号令出于天子则诛一镇而天下莫敢不从矣僖宗则不然知其直者而不恤置其不直者而不问不惟全忠无所忌惮而克用心亦不服欲两存之乃两失之自是以后藩镇擅相攻伐不复禀命以天子不足诉也书曰有罪无罪予曷敢有越厥志刑罚者所以为天罚也王者之于天下惩劝可不明哉】集览【予曷敢有越厥志书泰誓篇文蔡氏传曰夫有罪之当讨无罪之当赦我何敢过用其心乎言一聼于天而已】质实【晋阳县名注见周威烈王二十三年】
