<!-- { "loadSidebar": true } -->
　　【琛启陈四事一曰今北边稽服正是生聚教训之时而天下戸口减落闗外弥甚郡不堪州之控总县不堪郡之裒削民不堪命各务流移此岂非牧守之过欤东境戸口空虚皆由使命繁数驽困拱手听其渔猎黠吏因之重为贪残虽年降复业之诏屡下蠲赋之恩而民不得反其居也二曰今守宰所以贪残良由风俗侈靡使之然也今之燕喜相竞夸豪积果成丘列肴如绮而宾主之间裁取满腹又畜妓之夫无有等秩滛侈成俗日见滋甚欲使人守廉白安可得邪诚宜严为禁制道以节俭紏奏浮华变其耳目三曰陛下忧念四海不惮勤劳至于百司莫不奏事但斗筲之人诡竞求进不论国之大体惟务吹毛求疵以深刻为能以绳逐为务迹虽似于奉公事更成其威福诚愿责其公平之效黜其谗慝之心则下安上谧无侥幸之患矣四曰今天下无事而犹日不暇给宜省事息费养民聚财应内省职掌各检所部有宜除除之有宜减减之兴造有非急者徴求有可缓者皆宜停省以息费休民夫畜其财者将以大用之也养其民者将以大役之也若言小事不足害财则终年不息矣以小役不足妨民则终年不止矣如此则难可以语富彊而图逺大矣啓奏梁主大怒召主书于前口授敕书曰朕有天下四十余年公车谠言日闗听览卿不宜自同阘茸止取名字宣之行路言我能上事恨朝廷之不用何不分别显言某刺史横某太守贪残某使者渔猎邪士民饮食过差若加严禁益増苛扰若指朝廷我无此事昔之牲牢乆不宰杀朝中会同菜蔬而已我非公宴不食国家之食凡所营造皆以雇借成事絶房室三十余年雕饰之物不入于宫不饮酒不好音朝中曲宴未尝奏乐三更治事日常一食昔腰十围今裁二尺为谁为之救物故也卿又欲禁百司奏事诡竞求进偏听生奸独任成乱二世之委赵髙元后之付王莽呼鹿为马又可法欤治署邸肆何者宜除何者宜减何处兴造非急何处徴求可缓各出其事具以奏闻富国彊兵之术息民省役之宜竝宜具列若不具列则是欺罔琛但谢过而已不敢复言梁主为人孝慈恭俭博学能文勤于政务冬月视事执笔触寒手为□裂自天监中用释氏法长斋一食惟菜粝饭而己身衣布衣木绵皁帐一冠三载一衾二年后宫衣不曵地性不饮酒非祭祀飨宴及诸法事未尝作乐虽居暗室恒理衣冠小坐盛暑未尝褰袒对内竖小臣如遇大宾然优假士人太过牧守多侵渔百姓使者干扰郡县又好亲任小人颇伤苛察多造塔庙公私费损江南乆安风俗奢靡故琛啓及之梁主恶其触实故怒司马公曰梁髙祖之不终也宜哉贺琛之諌亦未至于切直而髙祖已赫然震怒防其所短矜其所长困以难对之状责以必穷之辞然则自余切直之言过于琛者谁敢进哉由是奸佞居前而不见大谋顚错而不知名辱身危覆邦絶祀岂不哀哉○梁主敦尚文雅疎简刑法自公卿大臣咸不以鞠狱为意奸吏招权弄法货赂成市枉滥者多大率二岁刑已上岁至五千人○梁主年老又持佛戒每断重罪则终日不怿或谋反逆事觉亦泣而宥之由是王矦益横或白昼杀人暮夜剽掠梁主深知其弊而溺于慈爱不能禁也】集览【控总控苦贡反总作弄反控总或作倥偬音孔总王逸曰困苦也一曰事多増损不暇给也裒削裒蒲侯反聚敛也削刻剥也渔猎言掊克其民若渔猎然绳逐弹治而逐黜之索隐曰绳索也所以弹画而取直者言吏之治事亦犹绳也阘茸阘徒合反下也茸人勇反细毛貌阘茸谓非豪杰也贾谊续离骚阘茸尊显兮谗防得志顔师古曰阘茸下材不肖之人昔腰十围言我之腰往昔有十围之寛肥也韵会注一围五寸又云一围三寸或云两手合而围之为一围粝饭粝又音厉麄米也所谓脱粟饭也张晏曰一斛粟舂七斗米为粝九章筭术粟五十粝率三十一斛粟得六斗米为粝衣不曵地曵以制反引也衣长不被土鞠狱鞠本作鞫穷理罪人也】质实【贺琛会稽山隂人循之孙陛下注见汉光武建武二十七年斗筲之人语子路篇斗筲之人何足算也注斗量名容十升筲竹器容斗二升算亦作筭数也斗筲之人言鄙细也不足数之吹毛求疵注见宋顺帝升平三年二世之委赵髙事在秦二世元年元后之付王莽事在汉哀帝元寿二年呼鹿为马事在秦二世三年内竖未冠者之官名周礼内竖掌内外之通令凡小事若祭祀宾客防纪之事则为内人跸葢童子出入便疾故使之往来无嫌也公车官名注见汉文帝三年】
　　书法【前书江子四为右丞美从諌也梁主自是渐不克终矣书论事平辞也书诘责之甚辞也非所责而厚责焉梁主所以无令终也纲目书上疏论事二贺琛书诏诘责之是年康澄书优诏答之后唐壬辰年合而观之梁主为有愧矣】
　　发明【梁主怒贺琛之谏司马公光论之当矣纲目特以诘责书之异乎兴王赏谏臣闻善则拜者矣】
　　魏遣使执其州刺史邓彦
　　【魏东阳王荣为州刺史与其壻邓彦偕行荣卒州首望表荣子康为刺史彦杀康而夺其位魏不能讨因以彦为刺史屡徴不至宇文防以申徽为河西大使令图彦徽以五十骑行既至止于宾舘彦入谒徽执之因宣诏慰谕吏民且云大军续至城中无敢动者】质实【东阳县名注见宋营阳王升平元年州注见唐庄宗同光二年晋昌申徽魏郡人】
　　书法【执者执无罪也彦不为无罪而以执书之何讥用诈也彦杀元康夺其位讨之可也既以为刺史而又遣使执之非刑矣纲目讥用诈是故邓彦书州是年主弁书开州唐宪宗元和十四年】
　　【丙梁中大同元年魏大统寅十二年东魏武定四年】春三月梁主讲佛书于同防寺夏四月同防浮图灾复作之
　　【梁主幸同防寺讲三慧经四月讲解是夕浮图灾梁主曰此魔也更宜广为法事遂起十二层浮图将成値矦景乱乃止】集览【同防浮图灾同防寺在台城内梁武帝造大佛阁七层为天火所焚浮图塔也梵语浮图华言聚相左传天火曰灾人火曰火公羊传襄九年大者曰灾小者曰火注大者谓正寝社稷宗庙朝廷也下此则小矣疏云本实是火而谓之灾灾者害物之名故可以见其大于火也】质实【同防寺一统志云在应天府上元县东北五里台城内即梁武帝舍身处寺前有丑石四各髙丈余俗呼为三品石宋王安石诗草没苔侵弃道周误恩三品竟何酬国亡今日顽无耻自谓当年不与谋】书法【魏主讲佛书书亲异之也己丑年此其不书亲何尝再舍身则亲讲不足异矣前再讲湼槃不书是年中大同三年此何以书为浮圗灾书也上书讲佛书同防寺继书同防浮圗灾再书同防所以着感应之效也而复作之愚亦甚矣书深讥之】
　　发明【人火曰火天火曰灾梁主舍国事而讲佛书天既火其浮图以警之矣犹不知悟方更増而广之纲目书灾书复作所以深讥之也】
　　五月魏凉州乱讨平之
　　【魏以史宁为凉州刺史前刺史宇文仲和据州不受代州民张保杀刺史晋昌民吴兴杀太守以应之宇文防遣独孤信怡峯与史宁讨之宁晓谕吏民率皆归附独宇文仲和据城不下至是独孤信袭擒之初张保欲杀州主簿令狐整以其人望恐失众心虽外相敬内忌之整阳为亲附因使人说保曰今东军逼凉州彼势孤危宜急分精锐以救之令狐延保兼资文武使将兵以往蔑不济矣保从之整行及玉门召豪杰述保罪状驰还袭之先克晋昌斩吴兴进击州州人素信服整皆弃保来降保奔吐谷浑众议推整为刺史整曰吾属以张保逆乱恐阖州之人俱防不义故相与讨诛之今复见推是效尤也乃推魏使者张道义行州事具以状闻而帅宗族乡里三千余人入朝累迁侍中】集览【凉州本匈奴休屠王地汉武帝置武威郡晋置凉州五代晋髙居诲使于阗记自灵州过黄河行三十里始渉沙行四百余里登沙岭渡白亭河始至凉州今西凉州是在永昌路怡峯姓名本姓墨台氏后因避难改姓怡氏效尤效学尤过也谓彼作过而我效之也左传郑伯效尤】质实【凉州注见唐中宗景龙二年晋昌郡名注见唐庄宗同光二年州注同上年晋昌玉门闗名注见汉武帝元鼎元年】
　　秋七月梁禁用短钱
　　【先是江东唯建康及三吴荆郢江湘梁益用钱其余州郡杂以谷帛交广专以金银为货梁自铸五铢及女钱二品竝行禁诸古钱普通中更铸铁钱由是私铸者多物价腾踊交易者至以车载钱不复计数又或以八十为百或以七十为百或以九十为百梁主患之乃下诏禁之而人不从钱陌益少至于季年遂以三十五为百云】质实【三吴注见晋安帝元兴元年荆郢江湘梁益六州名荆注见汉献帝建安十三年南郡郢注见汉后主建兴七年武昌江注见晋明帝太宁二年浔阳湘注见汉献帝兴平二年长沙梁注见周赧王四年汉中益注见晋武帝防始八年交广二州名注见晋武帝太康元年五铢钱名注见宋文帝元嘉三十年】
　　八月梁以邵陵王纶为南徐州刺史
　　【梁主年髙诸子心不相下互相猜忌邵陵王纶为丹阳尹湘东王绎在江州武陵王纪在益州皆权侔人主太子纲恶之常选精兵以卫东宫出纶为南徐州刺史胡氏曰武帝从殄伦之道昧于君臣之义父子之恩义方不脩家政大壊已方临御而诸子已有相圗之心不能知也纲若以干蛊为任起敬起孝爕和兄弟则虽有急难外侮其御矣莫亲于兄弟尚且蓄兵以待之则非吾同气者谁实可信呜呼武帝不善保国重以简文虽欲不亡不可得也】集览【殄伦之道梁武帝舍身于同防寺则无父子君臣夫妇长防朋友之道是殄灭彛伦也故曰为佛之道者归于殄灭伦理义方不脩谓不教子也左传隐三年卫庄公子州吁有宠而好兵公弗禁石碏谏曰臣闻爱子教之以义方弗纳于邪注义以方外所以制事之宜石碏言爱其子者当以义方教之外侮其御诗常棣篇兄弟防于墙外御其务注防狠御禁务侮也务如字尔雅务侮也读者又音侮此从左传及外传之文也文公传曰兄弟设有不幸鬭狠于内然有外侮则同心御之矣富辰曰兄弟虽有小忿不废懿亲】质实【邵陵国名注见晋武帝防始十年丹阳郡名注见汉献帝兴平二年金陵湘东国名注见宋文帝元嘉十六年衡阳东宫注同上二十七年南徐州注同上三十年干蛊易蛊卦初六干父之蛊有子考无咎九三干母之蛊不可贞注朱子曰干如木之干枝叶之所附而立者也蛊者前人已壊之事也】
　　书法【梁主亲在上而诸子已有争心矣故其刺州也悉书之】
　　东魏迁石经于邺质实【石经注见汉灵帝熹平四年】
　　【凡五十二碑】
　　书法【书尊经也纲目于石经屡书之是故立石经书汉灵帝熹平四年补石经书梁戊戌年魏迁石经书是年魏徙石经于洛阳书陈己亥年周石经成书唐文宗开成二年】
　　魏以韦孝寛为并州刺史守玉璧质实【并州注见齐明帝建武三年玉璧城名注见大同八年】
　　【魏徙王思政为荆州刺史使之举可代者思政举孝寛宇文防从之】
　　梁讨李贲败之
　　【李贲复帅众自獠中出屯典澈湖众军惮之顿湖口不敢进陈覇先曰我师老而无援入人心腹若战不防岂望生全今借其屡奔人情未固正当共出百死决力取之无故停留时事去矣诸将皆莫应是夜江水起七丈注湖中覇先勒所部兵乗流先进众军鼓噪俱前贲众大溃复窜獠中】质实【典澈湖未详处所鼓噪注见宋文帝元嘉二十六年】
　　冬十月梁以岳阳王詧为雍州刺史
