<!-- { "loadSidebar": true } -->
　　【赵王虎作台观四十余所于邺又营长安洛阳二宫作者四十余万人又勅境内治南伐西讨东征之计皆三五发卒造甲者五十余万人船夫十七万人公侯牧宰竞营私利百姓失业贝丘人李因众怨谋作乱事发诛之连坐者数千家】集览【三五发卒发起也遣也三丁发一五丁发二以为兵卒贝丘左传齐襄公田于贝丘杜预曰乐安郡博昌县南有地名贝丘贝博盖反字通作浿楚世家夕发浿丘徐广曰在清河括地志云浿丘丘名也在青州临淄县西北二十五里按乐安今棣州是属济南路】质实【一统志云贝丘晋之县名属济南郡即汉之般阳县东汉属齐国刘宋属清河郡北齐属齐州隋改县为淄川县唐别置淄州宋金因之元改州为般阳路以县为倚郭本朝改路为淄川州以县省入寻改为淄川县属济南府邺县名注见汉献帝建安十五年】
　　赵征兵入宼
　　【济南平陵城北石虎一夕移于城东南有狼狐千余迹随之迹皆成蹊虎喜曰石虎者朕也自西北徙而东南天意欲使朕平荡江南也其敕诸州兵明年悉集朕当亲董六师以奉天命羣臣皆贺上皇徳颂者一百七人制征士五人出车一乗牛二头米十五斛绢十疋不办者斩民鬻子以供犹不能给自经于道树者相望】集览【亲董尔雅曰董督正也郭璞注董谓御正】质实【济南郡名注见汉景帝三年一统志云平陵汉之县名为济南郡治所唐改县曰全节寻省入歴城县故城在济南府治东六十余里】
　　【癸卯】康皇帝建元元年【赵建武九年】春二月髙句丽王钊朝贡于燕
　　【燕还其父尸留母为质数年而后归之】
　　秋七月诏议经畧中原庾翼表遣梁州刺史桓宣伐赵【翼在武昌数有妖恠欲移镇乐乡王述与庾氷牋曰乐乡去武昌千有余里数万之众一旦移徙兴立城壁公私劳扰又江州当泝流供给力役増倍且武昌实江东镇戍之中非但捍御上流而已缓急赴告骏奔不难若移乐乡逺在西陲一朝江渚有虞不相接救方岳重将固当居要害之地为内外形势使闚之心不知所向昔秦忌亡胡之防卒为刘项之资周恶檿弧之謡而成褒姒之乱是以逹人君子直道而行禳避之道皆所不取正当择人事之胜理社稷之长计耳翼乃止翼为人慷慨喜功名不尚浮华琅邪内史桓温彛之子也尚南康公主豪爽有风槩翼与之友善尝荐于成帝曰温有英雄之才愿勿以常壻畜之宜委以方邵之任必有济之勲时杜乂殷浩并才名冠世翼独弗之重也曰此軰宜束之髙阁俟天下太平然后徐议其任耳浩累辞征辟屏居十年时人拟之管葛谢尚王蒙尝伺其出处以卜江左兴亡尝相与省之知浩有确然之志既退相谓曰深源不起当如苍生何翼请浩为司马诏除侍中安西军司浩不应翼遗之书曰王夷甫立名非真虽云谈道实长华竞明徳君子遇防处际寕可然乎浩犹不起浩父羡为长沙相在郡贪残庾氷与翼书属之翼报曰殷君骄豪亦似由有佳儿弟故小令物情容之大较江东之政妪煦豪彊时有行法輙施之寒劣如往年偷石头仓米一百万斛皆是豪将辈而杀仓监督以塞责山遐为余姚长为官出豪彊所藏二千戸而众共驱之令不得安席虽皆前宰惽谬江东事去寔此之由兄弟不幸横陷此中不能拔足于风尘之外当共明目而治之荆州所统二十余郡唯长沙最恶恶而不黜与杀督监者复何异邪翼以灭胡取蜀为己任遣使约燕凉刻期大举朝议多以为难唯氷意与之同而桓温谯王无忌皆赞成之至是诏议经畧中原翼欲悉众北伐表桓宣督诸军趣丹水桓温为前锋小督帅众入临淮并发所统六州奴及车牛驴马百姓嗟怨】集览【亡胡之防秦始皇廵北邉从上郡入燕人卢生奏録图书曰亡秦者胡也始皇乃使防恬发兵北击胡郑曰胡谓胡亥秦二世名也始皇见图书不知胡为人名反备北胡后秦果二世而亡檿弧之謡周本纪幽王嬖爱褒姒周太史伯阳读史记曰周亡矣昔自夏后氏之衰也有二神龙止于夏庭而言曰余褒之二君也夏后布币而策告之龙亡而漦在椟以藏之三代莫敢发至厉王之末发而观之漦流于庭不可除王使妇人祼而噪之漦化为鼋入王后宫童妾遭之而孕无夫而生女惧而弃之宣王之时童女謡曰檿弧箕服实亡周国后有夫妇卖是器者王使执而戮之夜得逃去于道闻所弃女夜啼哀而收之遂亡奔褒后褒人有罪请纳此女以赎罪是为褒姒幽王见而爱之竟废申后而立以为后故申侯怒与犬戎攻幽王而杀之骊山下韦昭曰漦俟菑反龙所吐沬也檿山桑弧弓也箕木名服矢房也索隠曰鼋亦作蚖蚖蜥蜴也方邵之任方谓方叔周宣王卿士宣王南征命方叔为将邵本作召召穆公也名虎亦宣王卿士命伐淮夷深源殷浩字王夷甫立名非真夷甫王衍字非真不实也立虚名耳庾翼意谓殷浩不可如王衍大较犹言大畧也较讫岳反妪煦豪彊乐记曰天地防合隂阳相得煦妪覆育万物郑氏曰气曰煦体曰妪煦许具反妪于具反徐氏曰煦兄甫反妪于甫反煦物覆物者天之气妪物育物者地之体妪煦豪彊者谓豪侠彊暴之人不加之刑法而反覆育之寒劣寒防劣弱之人】正误【乐乡今按乐乡春秋郡国之地其城吴陆抗所筑在江陵松滋县东】质实【一统志云乐乡城名有三一在松滋县东七十里即呉陆抗与羊祜对垒处一在荆门州晋安帝时置一在巴东县治东已上俱属荆州府庾翼鄢陵人亮之弟氷之兄南康公主成帝之女南康郡名注见梁简文帝大寳元年管葛管谓管仲葛谓诸葛亮谢尚阳夏人鲲之子长沙国名注见汉献帝兴平元年石头城名注见汉献帝建安十七年余姚秦之县名属防稽郡即舜后支庶所封以舜姓姚故名汉晋以后皆因之隋初省入句章县唐初复置又于县置姚州寻废州以县属越州宋仍旧元陞为余姚州本朝复改为县属绍兴府丹水汉之县名属农郡晋属顺阳郡后魏置丹川郡后周郡废故城在南阳府内乡县西南一百二十里临淮郡名注见新莽天鳯五年】发明【典午南渡奄逾三纪国步多艰未遑逺畧今石虎阻兵安忍涂炭遗民方且移戈南向志吞江表晋能不畏其强思所自立朝议稍稍振起至是诏议经畧中原虽未能一举荡定然亦足觇其意向之所在矣掲而书之所以尊中国存正统示人以不忘克复之意其垂训也大矣】
　　汉主夀卒太子势立○庾翼移镇襄阳诏以翼都督征讨军事庾氷都督荆江等州军事征何充为扬州刺史録尚书事考异【提要无等州二字永和元年桓温都督荆梁亦同】
　　【翼欲移镇襄阳恐朝廷不许乃奏移镇安陆帝遣使譬止之翼遂违诏北行至夏口复请镇襄阳翼时有众四万诏加翼都督征讨诸军事遣氷出镇武昌以为继援征充辅政又征褚裒为卫将军领中书令裒以近戚畏嫌寻复出督兖州镇金城】质实【襄阳郡名注见汉献帝建安十二年安陆县名注见新莽地皇二年夏口地名注见汉献帝建安十三年武昌郡名注见汉后主建兴七年兖州注见周安王五年金城注见元帝永昌元年】
　　书法【于是翼复请移镇襄阳则其不书请何行而后请也开复中原纲目所予也然违诏而行于臣节为未顺矣是故先书移镇后书诏以为都督所以微示讥焉自经畧之议既下桓宣庾翼各一出桓温三出褚裒谢尚殷浩荀羡诸葛攸各二出谢万郗昙一出其间有功无罪者桓温之讨姚襄也有功有罪者桓温之伐汉伐秦也无功无罪者桓宣庾翼褚裒之伐赵荀羡郗昙之伐燕也有罪无功者谢尚之屯夀春殷浩之北伐诸葛攸谢万之伐燕也】
　　发明【庾翼欲移镇襄阳帝遣使止之翼遂违诏北行卒从其请然则翼乃方命跋扈之人纲目书之何以畧无贬词是时晋迁江表中原沦于左衽在朝诸人宴安自肆曽不以讐虏为念独翼志在克复能以灭胡取蜀为己任是以前书诏议经畧中原继书翼表遣桓宣伐赵今此上书翼移镇襄阳下书诏翼都督征讨是皆示其予之之意故畧其违诏之失也明乎此则知为臣者当以徇国为心为国者当以绍复为念而好攻战务邀功者与此异矣】
　　【甲辰】二年【赵建武十年○汉主李势太和元年】春正月赵大阅罢兵
　　【赵主虎享羣臣于太武殿有白鴈百余集马道之南时诸州兵集者百余万太史令赵揽曰白鴈集庭宫室将空之象不宜南行虎乃临宣武观大阅而罢】
　　燕主皝击灭宇文部逸豆归走死皝还杀其兄翰【燕主皝与左司马髙诩谋伐宇文逸豆归诩曰伐之必克然不利于将出而告人曰吾往必不返然忠臣不避也于是皝自将以慕容翰为前锋逸豆归遣南罗大涉夜干将兵逆战皝遣谓翰曰涉夜干勇冠三军宜小避之翰曰涉夜干素有勇名一国所赖今吾克之其国不攻自溃矣然吾熟其为人虽有虚名实易与耳不宜避之以挫吾兵气遂进战斩之宇文士卒不战而溃燕兵乗胜逐之遂克其都城逸豆归走死漠北宇文氏由是散亡皝徙其部众于昌黎辟地千余里髙诩中流矢卒诩善天文皝尝谓曰卿有佳书而不见与何以为忠荩诩曰臣闻人君执要人臣执职执要者逸执职者劳是以后稷播种尧不预焉占候天文晨夜甚苦非至尊之所宜亲殿下将安用之皝黙然翰与宇文氏战为流矢所中卧病积时后渐差于其家试骋马或告翰欲为变皝虽借翰勇畧然终忌之乃赐翰死翰曰吾负罪出奔既而复还死已晚矣然羯贼跨据中原吾不自量欲为国家荡一区夏此志不遂没有遗恨饮药而卒】集览【南罗大涉夜干南罗东夷小国其先本辰韩种在髙丽东南居汉乐浪地涉夜干其将之名忠荩诗文王之什王之荩臣文公集曰荩才刃反进也言其忠爱之笃进进无已】正误【南罗大涉夜干今按大谓一部之长见前第十八卷胡部大】质实【昌黎郡名注见武帝太康元年后稷播种通鉴后稷名弃帝喾之子教民稼穑兴于陶唐虞夏之际为农师封于邰号曰后稷】
　　荧惑守房心赵杀其中书监王波
　　【赵太子宣怒领军王朗防荧惑守房使赵揽言于赵王虎曰宜以贵臣王姓者当之虎曰谁可者揽曰无贵于王领军虎问其次揽无以对因曰唯王波耳虎乃下诏追罪波前议楛矢事腰斩之既而愍其无罪追赠司空】集览【追罪波前议楛矢事波先尝请以楛矢遗汉今追寻其事而罪之】质实【荧惑守房心注见汉成帝绥和元年】
　　发明【上书荧惑守房心下书杀中书监王波赵之应天者如此在羯虏固不足道也然仕于其国者亦岂得为守道之君子邪赵揽本受石宣风防谋陷王朗而乃误及王波一言之失无辜屠戮乱世之事可哀也哉】
　　桓宣及赵兵战于丹水败绩质实【丹水县名注见汉献帝建安七年宣击赵李罴于丹水为罴所败慙愤而卒庾翼遣子方之代领宣众】
　　书法【晋伐之不得志纲目所深惜也故书】
　　秋九月帝崩太子耼即位尊皇后曰皇太后太后临朝称制考证【秋九月下当补书立子耼为皇太子　谨按康帝有疾何充请立太子乃立子耼为皇太子是为穆帝穆帝即位绍承正统而于建储之始岂可无书乎】
　　【帝疾笃庾氷庾翼欲立防稽王昱为嗣何充建议立皇子耼乃立耼为皇太子帝崩充奉太子即位由是氷翼深恨充帝方三嵗太后临朝称制充荐禇裒宜综朝政裒固请居藩改督徐兖镇京口尚书奏裒见太后在公庭则如臣礼私觌则严父从之】质实【京口县名注见成帝咸和三年】
　　冬十月崇平陵质实【一统志云崇平陵在应天府上元县境内】○荆江都督庾氷卒翼还镇夏口
