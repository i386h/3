<!-- { "loadSidebar": true } -->
　　【初御史中丞李文与汤有却汤所厚吏鲁谒居阴使人告文奸事事下汤治论杀之上问变事踪迹安起汤佯惊曰此殆文故人怨之谒居病汤亲为之摩足赵王告汤大臣乃与吏摩足疑与为人奸事下廷尉谒居病死亊连其弟弟告汤与谒居谋共变告李文事下减宣穷竟未奏防盗发孝文园瘗钱丞相青翟朝与汤约俱谢至前汤独不谢上使御史按丞相汤欲致其文丞相见知丞相长史朱买臣王朝边通皆素怨汤欲死之乃与丞相谋使吏捕按贾人田信等曰汤且欲奏请信辄先知之居物致富与汤分之事辞颇闻上问汤曰吾所为贾人辄先知之益居其物是类有以吾谋告之者汤不谢又佯惊曰固宜有减宣亦奏谒居等事上以汤怀诈面欺使赵禹切责汤汤乃为书谢因曰陷臣者三长史也遂自杀汤既死家产直不过五百金昆弟诸子欲厚葬汤丹曰汤为天子大臣被污恶言而死何厚葬乎载以牛车有棺无椁上闻之乃尽按诛三长史丞相青翟下狱自杀】集览【减宣汉书作咸宣注咸音减孝文园瘗钱如淳曰瘗埋钱于园陵以赠死者索隠曰谓文帝园陵内所埋牲币也青翟名也本姓庄后避明帝讳史改姓严汤欲致其文丞相见知初赵禹张汤作见知法张晏曰吏见知人犯法不举告为故纵今汤欲致文云盗发瘗钱丞相见知也严延年传文致不可得反注致至密也言其文案整齐也陈宠传除文致之请注文致谓前人无罪文饰而致于法中也欲死之欲以死自效居物致富居物豫居物以待时也食货志富商转谷百数废居居邑徐广曰废居贮蓄之名有所废有所蓄言其乘时射利也如淳曰居贱物于邑中以待贵索隠曰废出卖居停蓄也是出卖于居者为废也徐说是】
　　书法【属辞比事罪之轻重分矣故汤不书官下狱之辞有三下某狱征某下狱无罪之辞也某以罪下狱有罪之辞也某下狱薄乎云尔之辞也终纲目书某下吏某下狱十一详建元二年】
　　春起柏梁台作承露盘集览【柏梁台在长安城北关内三辅旧事云用香柏为殿梁香闻十里中初太后延神君祠之宫中至是神君求出乃营台舍之承露盘三辅黄图云建章宫神明台上有铜仙人舒手掌捧铜盘玉杯以承云表之清露】质实【一统志云柏梁台在西安府城西北一十四里未央宫阙内汉武帝所建以香柏为梁故名承露盘在西安府城西北二十里建章宫内神明台上盘高二十丈大七围以铜为之上有仙人掌以承露和玉屑饮之云可以长生宫室之修自此日盛】书法【讥也书台始此终纲目书台六是年柏梁元封二年通天茎台新莽庚午年八鳯献帝建安十五年操铜雀昭烈帝章武元年魏凌云晋穆帝升平元年燕朝雀皆讥也】
　　以赵周为丞相○三月大雨雪
　　书法【三月雪异也景帝尝书矣未书大也至是而书大雨雪大异也纲目书三月雪四详景帝中六年书大雨一而已】
　　○夏大水人饿死
　　书法【纲目书大水六十三书人饿死一而已矣】
　　○置均输禁郡国铸钱
　　【孔仅为大农令而桑羊为大农中丞稍置均输以通货物悉禁郡国无铸钱专令上林三官铸非三官钱不得行而民铸益少计其费不能相当唯真工大奸乃盗为之】集览【均输百官表武帝置大司农属官有均输令丞孟康曰诸州郡所当输于官者皆令输其土地所饶平其所在时价官自转迁于所无之地卖之输者既便而官有利故曰均输盐铁论曰郡国各以其方土产之物贡输往来多苦恶不偿其费置输官以相绍运故曰均输礼地官保氏敎之九数注六曰均输以御逺近劳费疏云谓均其道里之劳与费也劳是力费是裹足如自某州到某州用力几何裹足几何之类上林三官铸平准书注武帝置水衡都尉主上林苑属官有上林均输钟官辨铜令然则上林三官其是此三令乎晋灼曰初置水衡欲以主盐铁及杨可告缗钱上林财物众乃令主上林上林三官主铁钱也】
　　书法【自文帝五年书除盗铸令于是六十一年始书禁】
　　西域始通置酒泉武威郡
　　【张骞建言乌孙王昆莫本为匈奴臣后兵稍彊不肯复朝事匈奴匈奴攻不胜而逺之今以厚币招以益东居故浑邪之地则是断匈奴右臂也既连乌孙自其西大夏之属皆可招来而为外臣上以为然拜骞为中郎将赍金币帛直数千巨万至乌孙久之不能得其要领因分遣副使使大宛康居大月氐大夏安息身毒于阗及诸旁国乌孙送骞还使数十人马数十匹随骞报谢是歳骞还到后所遣使通大夏之属者皆颇与其人俱来于是西域始通于汉矣西域凡三十六国南北有大山中央有河东西六千余里南北千余里东则接汉玉门阳关西则限以葱岭河有两源一出葱岭一出于阗合流东注盐泽盐泽去玉门阳关三百余里自玉门阳关出西域有两道从鄯善旁南山北循河西行至莎车为南道南道西逾葱岭则出大月氐安息自车师前王庭随北山循河西行至疏勒为北道北道西逾葱岭则出大宛康居奄蔡故皆役属匈奴匈奴赋税诸国取富给焉乌孙既不肯东还汉乃于浑邪王故地置酒泉郡稍发徙民以充实之后又分置武威郡以絶匈奴与羌通之道上得宛汗血马爱之名曰天马使者相望于道以求之】集览【昆莫乌孙王号也其名曰猎骄靡不能得其要领史记大宛传注索隠曰小顔以为要衣要领衣领凡持衣者必执要与领言骞不能得月氐意趣无以持归于汉刘氏云不得其要害然颇是其意于文字为疏者也安息西域国名治番兜城在大月氐西可数千里其国王○以银为钱效王面焉葢钱文独为王面幕为夫人面王死辄更铸荀悦曰幕音漫钱背也玉门阳关二关皆在敦煌郡韦昭曰玉门关在龙勒县界敦煌县西北又酒泉有玉门县索隠曰汉罢玉门关屯徙其人于此因以名县关在县西北百二十里五代晋高居诣使于阗记自甘州西始渉碛西北五百里至肃州渡金海西百里出天门关又西百里出玉门关入吐蕃界西至沙州州南十里鸣沙山又东南十里三危山其西渡都乡河曰阳关也葱岭本山名在天竺国东其山高大上悉生葱后人据其地自立为王因以名国鄯善西域国名都扞泥城即楼兰国也故城在大患鬼魅碛之东南北近白龙堆路去阳关千六百里汉昭帝遣介子往刺其王更名其国为鄯善事见昭帝元鳯四年莎车本西域之城名其地有铁山出青玉匈奴别种呼屠万年据其城自立为王因以莎车名国其城去长安二千八百余里事见宣帝元康元年车师前后王庭车师即姑师其国有前王后王按前王后王子其庭相去五百余里后王庭地本乌孙国土唐立庭州注见齐明帝建武四年高昌疏勒本西域城名后人据城而王因以名国故城在莎车东北尉头南汗血马大宛传曰国多善马蹋石汗血言其先天马子也汉书音义曰大宛有高山其上有马不可得因取五色马母置其下与集生驹皆汗血因号天马子应劭曰汗从前肩膊出如血号一日千里】质实【一统志云玉门关在陜西行都司之故州西北一十八里阳关在陜西行都司之废夀昌县西六里葱岭在亦力把力国东其山高数百丈上多连蔓葱夷名塔儿塔石打班盐泽一名蒲类海在火州之土尔畨西南又名婆悉海周四百余里葱岭于阗以东之水皆注于此汉张骞道西域度玉门见二水交流发葱岭趋海阗汇盐泽伏流千里至积石而再出】
　　书法【书始通何难辞也自张骞使西域于是八年矣书讥逺畧也】
　　【丁卯】三年冬徙函谷关于新安质实【函谷关注见陈文帝天嘉六年新安县名注见楚义帝元年】○夏雨雹○令株送徒入财补郎
　　【所忠言世家子弟富人乱齐民乃征诸犯令相引数千人名曰株送徒入财者得补郎郎选衰矣】集览【所忠汉书谏大夫所忠索隠曰所忠姓名也服防云掌故官取书于司马相如者封禅书公孙卿因所忠言宝鼎是已姚察以忠作患非也世家祖父为大官子孙不絶曰世家董仲舒曰王者封诸侯非官之也得以代代为家者也如淳曰谓世世有禄秩之家株送徒平准书富人鬭鸡走狗马弋猎博戏乱齐民诸犯令相引命曰株送徒应劭曰株根本也送引也如淳曰株根荄也诸坐博戏事决为徒役者能入钱得补郎索隠曰李竒云先至者为魁也也送当作选选引也应李二说是先至之人令之相引似若得其根本则枝叶自穷故曰株送徒文颍曰凡鬬鸡胜者为株传云阳沟之鸡三歳为株今鬭鸡走马者用之因其鬭鸡胜时名也郎选选去声铨官也秦初置郎中令其属有三署郎汉官尚书郎初三署郎选既入台称郎中满歳称侍郎隋文帝讳中唯置侍郎炀帝置六侍郎其诸曹直曰郎除侍字】
　　书法【前书诏民得买爵讥也于是令诸送徒入财补郎是赎罪买爵两得之矣故通鉴不书纲目特书所以深讥之】
　　发明【自算商车造皮币告缗钱置均输纷纷兴利不一而足至是又有株送徒之名使之入财补郎葢亦渔取无术而为色目以罔之尔书之于册亦可愧哉】
　　关东饥人相食○匈奴伊穉斜单于死子乌维单于立【戊辰】四年冬十一月立后土祠于汾阴脽上亲祠之始巡郡国至荥阳而还集览【汾隂脽上汾阴注见周显王四十年苏林曰脽音谁如淳曰脽者河东岸特堆崛长四五里广一里余高十余丈汾阴县治脽之上后土祠在西脽在巨灵坐处汾水西流与河合顔师古曰以形高起如人尻脽故以名云一说地本名鄈音葵彼乡人呼葵如谁遂转为脽按汉书仪作葵上】质实【一统志云后土祠在平阳府荥河县北一十里汉武帝元鼎初立于汾脽以祠后土其后宣帝及唐宗宋真宗皆躬祠之金章宗元世祖皆遣官致祭焉】
　　书法【书始何记始也终纲目书巡二十九始皇书巡五武帝书巡七而又七书如再书出自是至终凡二十七年其不书者十二年其实不出者癸酉甲申乙酉三年而已书此以记始也】
　　○封周后姬嘉为子南君考异【提要子上有周字按元帝初元五年书周子南君则此年刋本漏周字】集览【姬嘉为子南君姬嘉姓名周之后也封之以奉周祀号子南君】○春以方士栾大为五利将军尚公主
　　【方士栾大敢为大言处之不疑见上言曰臣常往来海上见安期羡门之属曰黄金可成而河决可塞不死之药可得仙人可致也然臣师非有求人人自求之陛下必欲致之则贵其使者令为亲属以客礼待之则可使通言也乃拜大为五利将军封乐通侯食邑赐甲第以衞长公主妻之赍金十万斤上亲幸其第贵震天下于是海上燕齐之间莫不搤腕自言有禁方能神仙矣】集览【安期注见元光二年羡门注见秦始皇二十八年搤腕注见元朔二年】
　　书法【入纲目尚主未有书者书此何讥也以方士尚公主帝之惑甚矣终纲目书公主下嫁十四是年卫长公主梁壬申年大原公主唐贞观六年长乐公主十一年南平公主开耀元年太平公主景龙二年安乐公主开元十年永穆公主建中二年永乐公主贞元十三年义章公主元和二年普寜公主九年岐阳公主大中二年万夀公主十三年广徳公主咸通十年同昌公主其书尚者三是年栾大壬申年齐杨愔唐贞元十三年张茂宗又新加官者辞□而已矣或曰尚卑丅】发明【以方士而尚公主则非其类矣凡列侯尚主皆不书而此特书之者所以着其失也事有不待贬黜据事直书而恶自见者此类是也】
　　夏六月汾阴得大鼎
　　【迎至甘泉荐之郊庙羣臣皆贺】
　　书法【书得鼎始此终纲目书得鼎二是年明帝永平六年】
　　以儿寛为左内史
