<!-- { "loadSidebar": true } -->
　　发明【中宗时书敬晖等为武三思所杀所以讥五王不能讨贼反受制于贼手也今此书真卿为希烈所杀意亦然乎曰非也五王诛二张复中宗三思在其掌握当断不断故纲目变文以罪之耳若真卿则于建中四年书希烈陷汝州诏遣真卿宣慰之则是受命天朝奉将使指其权初不在已故纲目书此正以着卢杞陷害之意若曰朝有老臣如真卿者不能保全始终乃使之为贼所杀故夫希烈非能杀真卿乃是朝廷使真卿为希烈所杀耳书法如此其所以归罪当时之意为何如哉噫】
　　以李晟为凤翔陇右节度等使进爵西平王
　　【李晟以泾州倚边屡害军帅奏请往理不用命者力田积粟以攘吐蕃遂以晟兼凤翔陇右节度等使时李楚琳入朝晟请与俱至凤翔斩之以惩逆乱上以新复京师务安反仄不许晟至凤翔治杀张镒之罪斩禆将王斌等十余人】质实【西平郡名注见汉宣帝元康四年湟中凤翔府名注见周显王八年岐县陇右道名张九韶曰治西平郡注见汉宣帝元康四年湟中京师注见周显王二十五年吐蕃西羌种名注见太宗贞观八年反仄注见肃宗宝应元年】
　　遣浑瑊等讨李怀光军于同州
　　【上命浑瑊骆元光讨怀光怀光遣其将徐庭光军长春宫以拒之瑊等数战不利时度支用度不给议者多请赦怀光上不许】质实【同州注见宗开元十一年长春宫注见隋炀帝大业十三年】
　　马燧讨李怀光取晋慈隰州以浑瑊为河中节度使康日知为晋慈隰节度使
　　【怀光遣将守晋慈隰三州马燧遣人说下之诏以浑瑊镇河中三州隶燧燧初以王武俊急攻康日知于赵州奏请诏武俊与李抱真同击朱滔而以深赵与之改日知为晋慈隰节度使上从之日知未至而三州降燧上使燧兼领之燧表让于日知且言因降而授恐后有功者踵以为常上嘉而许之燧遣使迎日知既至籍府库而归之】质实【晋慈隰三州晋注见汉献帝建安七年河东慈注见陈宣帝大建五年隰注见晋怀帝永康二年蒲子康日知灵州人慎之孙深赵二州名深注见穆宗长庆二年下博赵注见汉景帝三年赵国河中节度注见周赧王十二年蒲坂】
　　朱滔上表待罪
　　【朱滔为王武俊所攻殆不能军上表待罪】
　　冬十月诏给朔方行营冬衣
　　【度支以怀光所部将士同反不给冬衣上曰朔方军累代忠义今为怀光所制耳将士何罪其别贮以俟道路稍通即时给之】质实【朔方郡名注见汉武帝元朔元年】
　　书法【朔方行营何怀光兵也于是怀光即反惟别贮以俟耳书给何嘉意也徳宗此意可谓近于仁虽未给犹给也故先书给】
　　马燧取绛州○以窦文玚王希迁为监神策军兵马使考异【按凡例宦者除拜当书者皆加宦者字据分注鱼朝恩即诛不复使宦官典兵至是以文玚希迁分典禁旅此当书宦者以着其权归内侍不书宦者阙漏也】
　　【初鱼朝恩既诛代宗不复使宦官典兵上即位悉以禁兵委白志贞志贞得罪上复以窦文玚代之及还长安颇忌宿将握兵多者稍稍罢之以文玚希迁分典禁旅】
　　闰月李晟诛田希鉴
　　【李晟初至凤翔泾原节度使田希鉴遣使参晟谓使者曰泾州逼近吐蕃万一人寇州兵能独御之乎欲遣兵防援又末知田尚书意使者归以告希鉴果请援兵晟遣腹心将彭令英等戍泾州晟寻托巡边诣泾州希鉴出迎晟与之并辔而入道旧结欢希鉴妻李氏以叔父事晟晟谓之田郎食具三日食曰巡抚毕即还鳯翔希鉴不复疑晟伏甲而宴之既饮彭令英引泾州诸将下堂晟曰我与汝曹久别可各自言姓名于是得为乱者石竒等三十余人数其罪而斩之顾希鉴曰田郎亦不得无过引出缢杀之入其营谕以诛希鉴之意众股栗无敢动者】质实【股栗注见隋文帝开皇二十年】
　　十一月李澄以郑滑降刘洽克汴州
　　【李希烈遣其将翟崇晖围陈州久之不克李澄知大梁兵少不能制滑州遂焚希烈所授旌节誓众归国刘洽遣都虞刘昌与陇右节度使曲环等将兵救陈州擒荣晖进攻汴州希烈惧奔蔡州澄引兵趣汴州希烈郑州守将诣澄降汴州守将田怀珍开门纳洽军李勉累表请自贬诏罢都统平章事如故至长安素服待罪议者多以勉失守不应尚为相李泌言于上曰李勉公忠雅正而用兵非其所长且大梁不守将士弃妻子而从之者殆二万人足以见其得众心矣且刘洽出勉麾下勉众以授之卒平大梁亦勉之功也上乃命勉复位】质实【陈州注见周赧王三十六年大梁郡名注见周显王二十九年滑州注见隋恭帝皇泰二年汴州注见周显王二十九年大梁刘洽彭城人郑州注见梁武帝善通六年郑城刘昌开封人麾下注见汉献帝建安十四年】
　　加韩滉同平章事
　　【议者或言滉聚兵修城阴蓄异志上疑之以问李泌对曰滉公忠清俭贡献不絶镇抚江东盗贼不起所以修城为迎扈之备耳此乃人臣忠笃之虑奈何更以为罪乎滉性刚严不附权贵故多谤毁臣敢保其无他上曰外议汹汹卿弗闻乎对曰臣固闻之其子臯为郎不敢归省正以谤语沸腾故也退遂上章请以百口保滉他日又言于上曰臣之上章非私于滉乃为朝廷计也上曰如何对曰今天下旱蝗关中米斗千钱仓廪耗竭而江东丰稔愿陛下早下臣章以解朝众之惑而谕韩臯使之归觐令滉速运粮储此朝廷大计也上即下泌章令臯归觐而谕之曰卿父比有谤言朕不复信关中乏粮宜速致之臯至滉感悦即日发米百万斛听臯留五日即还朝自送至江上冒风涛而遣之陈少游闻之即贡米二十万斛防刘洽得李希烈起居注云某月日陈少游上表归顺少游闻之慙惧发疾卒大将王韶欲自为留后韩滉遣使谓之曰汝敢为乱吾即日全军渡江诛汝矣韶惧而止上闻之喜谓李泌曰滉不惟安江东又能安淮南真大臣之器卿可谓知人遂加滉平章事江淮转运使滉入贡无虚月朝廷赖之使者劳问相继恩遇始深矣】集览【为郎郎官名注见汉武帝元朔三年】质实【关中注见宗开元十一年京兆】
　　萧复罢为左庶子
　　【复奉使自江淮还与李勉卢翰刘从一俱见上勉等退复独留言于上曰陈少游任兼将相首败臣节韦臯幕府下僚独建忠义请以臯代少游镇淮南使善恶着明上然之寻遣中使马钦绪揖刘从一附耳语而去诸相还閤从一诣复曰钦绪宣旨令从一与公议朝来所言事即奏行之勿令李卢知敢问何事也复曰唐虞黜陟岳牧佥谐爵人于朝与士共之使李卢不堪为相则罢之既在相位朝廷政事安得不与之同议而独隠此一事乎此最当今之大弊不惜与公奏行之但恐浸以成俗未敢以告竟不以事语从一从一奏之上愈不悦复乃辞位范氏曰萧复欲黜少游赏韦臯此公议也何疑于李勉卢翰而独与从一为密邪且既以为相而不待之以诚则疎逺之臣其可信者几希矣如是忠臣贤者岂得尽其心乎】集览【岳牧佥谐书舜典咨四岳咨十有二牧佥曰云云帝曰往哉汝谐注佥众也众皆云此人可用也汝谐谓汝可往而和谐其职】质实【幕府注见秦王政三年李卢谓李勉卢翰】
　　是歳蝗大饥
　　【乙丑】贞元元年春正月赠顔真卿司徒諡文忠质实【司徒官名注见秦始皇二十六年】
　　书法【赠书諡嘉死节也终纲目书赠官十有二详晋明帝太宁二年赠书諡者三人顔真卿叚秀实顔真卿惟顔氏有二焉】
　　发明【真卿前日死节而不以死节书者变文起义所以归罪奸臣陷害之意耳至是书赠司徒諡文忠者所以见当时褒崇之典表其死节之烈为后劝也】
　　○以卢杞为澧州别驾
　　【卢杞遇赦移吉州长史谓人曰吾必再入未几上果欲用为饶州刺史给事中袁高应草制执以白卢输刘从一曰卢杞作相致銮舆播迁海内疮痍奈何遽迁大郡愿相公执奏翰等不从更命他舍人草制制出高执之不下且奏杞极恶穷凶何可复用上不聴补阙陈京赵需等上疏曰杞三年擅权百揆失叙天地所知华夷同弃傥加巨奸之宠必失百姓之心袁高复于正牙论奏上曰杞已再更赦高曰赦者止原其罪不可为刺史陈京等亦争之曰杞之执政百官常如兵在其颈今复用之则奸党皆唾掌而起上大怒谏者稍引却京顾曰需等勿退此国大事当以死争之上怒稍解谓宰相与杞小州李勉曰陛下欲与之虽大州亦可其如天下失望何乃以杞为沣州别驾上谓李泌曰朕已可袁高所奏泌曰累日外人窃议比陛下于桓灵今承徳音乃尧舜之不逮也上悦杞竟卒于沣州胡氏曰徳宗非能从谏者至是勉强而从其美不可掩矣李泌将顺之言是也而以为尧舜不逮则失言矣若曰乃知陛下可与为尧舜则可尔】集览【他舍人草制他犹别也唐制中书舍人六员正五品上掌侍进奏参议表章几诏旨制敕玺书册命皆起草进书既下则着行百揆注见晋安帝元兴元年正牙论奏牙与衙通天子居曰衙行曰驾正牙正朝也又正衙奏事注见高宗永徽五年仗下】质实【吉州注见晋安帝元兴元年安成饶州注见梁武帝太清元年鄱阳銮舆注见兴元元年陈京桐庐人补阙官名唐制左补阙六人掌讽谏大事则廷论小事则上封事宋初改为左右司谏此其始也沣州注见高宗上元二年别驾官名注见宋文帝元嘉二十八年桓灵谓汉之桓帝灵帝】
　　三月马燧败李怀光兵于陶城夏四月燧及浑瑊又破怀光兵于长春宫
　　【怀光都虞侯吕鸣岳密通欵于马燧事泄怀光杀之事连幕僚高郢李鄘怀光集将士而责之郢鄘抗言逆顺无所慙隠怀光囚之燧败怀光兵于陶城斩首万余级分兵防浑瑊逼河中破怀光兵于长春宫南遂围宫城怀光诸将相继来降韩游瓌请兵于浑瑊共取朝邑怀光将阎晏欲争之士卒指邠军曰彼非吾父兄则吾子弟奈何以白刃相向乎语甚嚣晏遽引兵去怀光知众心不从乃诈称欲归国聚货财饰车马云俟路通入贡由是得复逾旬月时连年旱蝗资粮匮竭言事者多请赦李怀光李晟上言赦怀光有五不可河中距长安才三百里同州当其冲多兵则未为示信少兵则不足隄防忽惊东偏何以制之一也今赦怀光必以晋绛慈隰还之浑瑊既无所诣康日知又应迁移土宇不安何以奬励二也陛下连兵一年讨除小丑兵力未穷遽赦其罪今西有吐蕃北有囘纥南有淮西观我彊弱必起窥觎三也怀光既赦则朔方将士皆应叙勲行赏今府库方虚赏不满望是愈激之使叛四也既解河中罢诸道兵赏兴不举怨言必起五也今河中斗米五百刍藁且尽陛下但敕诸道围守旬时彼必有内溃之变何必养腹心之疾为他日之悔哉马燧入朝奏曰怀光凶逆尤甚赦之无以令天下愿更得一月粮必为陛下平之上许之】质实【朝邑县名注见隋炀帝大业十三年邠军邠州名注见汉桓帝延嘉五年窥觎注见太宗贞观十年淮西谓李希烈】
　　以曹王臯为荆南节度使淮西将李思登以随州降之质实【曹州名注见汉光武建武八年济阴荆南节度注见汉献帝建安十三年南郡随州注见宋文帝元嘉二十二年】○六月以韦臯为西川节度使质实【西川节度注见晋武帝泰始八年益州】○朱滔死以刘怦为幽州节度使质实【刘怦幽州平昌人幽州节度注见高祖武徳四年】
　　书法【田承嗣尝反矣书卒滔既上表待罪则其书死何承嗣既赦滔未赦也纲目一字之贬严矣】
　　○秋七月陜虢军乱杀其节度使张劝诏以李泌为都防御转运使
