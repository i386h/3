<!-- { "loadSidebar": true } -->
　　【岩与韦保衡素相表里旣而争权有隙保衡遂短岩于上出镇西川出城之日路人以瓦砾掷之岩谓京兆尹薛能曰临行烦以瓦砾相饯能曰向来宰相出府司无例发人防卫岩甚慙】
　　五月上幸安国寺考异【上当作帝】
　　【赐沈檀讲坐二各高二丈设万人斋】
　　书法【自代宗书幸章敬寺于是再书其书之何讥溺爱也终纲目自舍身讲经外书幸寺三】
　　冬十月以刘邺同平章事
　　【壬辰】十三年春正月幽州节度使张允伸薨考异【提要薨当作卒据凡例当从提要】
　　【允伸镇幽州二十三年勤俭恭谨边鄙无警上下安之得疾请委军就医许之以其子简防为留后病甚表纳旌节而薨】
　　二月于琮罢以赵隐同平章事○夏四月以张公素为平卢留后
　　【平州刺史张公素素有威望为幽人所服张允伸薨公素帅州兵来奔防张简防惧奔京师诏以公素为留后】
　　五月杀国子司业韦殷裕
　　【国子司业诣閤门告郭淑妃弟隂事上怒杖杀之閤门使亦坐受状夺紫配陵胡氏曰懿宗淫刑人能讥之殷裕出位而言非所宜得无罪乎】集览【夺紫配陵配流刑也裭夺其紫衣而罚令配役于山陵也】
　　贬于琮为韶州刺史
　　【于琮为韦保衡所谮贬官琮妻广德公主上之妹也与琮皆之韶州行则肩舆门相对坐则执琮之带琮由是获全时诸公主多骄纵惟广德动遵法度事于氏宗亲无不如礼内外称之】
　　秋七月以李璋为宣歙观察使
　　【韦保衡欲以其党裴条为郎官惮左丞李璋方严恐其不放上先遣人逹意璋曰朝廷迁除不应见问保衡怒出之】
　　八月归义节度使张义潮卒以其长史曹义金代之【是后中原多故朝命不及囘鹘陷甘州余州亦为胡所据】
　　【癸巳】十四年春正月遣使迎佛骨夏四月至京师
　　【上遣勅使诣法门寺迎佛骨群臣谏者甚众至有言宪宗迎佛骨寻晏驾者上曰朕生得见之死亦何恨及至京师仪卫之盛过于郊祀上降楼膜拜流涕霑臆迎入禁中宰相已下竞施金帛因下德音降中外系囚】集览【膜拜胡人礼拜称南膜故曰膜拜穆天子传曰膜拜而受注长跪拜也】
　　书法【此宪宗贻谋之效也懿宗以一公主故幸安国寺则设斋万人迎佛骨则膜拜流涕至谓生得见之死亦无恨不三月而酬其言事佛之福竟何如哉纲目书迎佛骨二皆未几而祸及则凶秽之应也】
　　发明【懿宗昏荒无道独有崇信释氏乃曲尽其诚使其移此志于祖宗基业则安有乱亡之祸哉纲目上书迎佛骨四月至京师下书七月帝崩则人君奉佛之效彰彰明矣可不鉴诸】
　　六月王铎罢
　　【时韦保衡挟恩弄权铎薄其为人保衡谮而逐之】
　　秋七月帝崩普王俨即位
　　【上疾大渐中尉刘行深韩文约立上少子普王俨为皇太子权勾当军国政事帝崩太子即位时年十二是为僖宗胡氏曰韦保衡刘邺赵隐虽不能大正人主之终始盍出次策与两中尉公议之曰政事不脩中国多故若立长而贤者非惟宗社之福实亦南北司交有所赖必欲赞私立少若渉渊氷求济难矣宦官中岂无忠智之人闻此语亦必悚然更虑而宴安宠禄了不预知至使僖宗逾越四兄蠢然尸位遂以亡唐古人所谓焉用彼相者其邺隐保衡之谓邪】
　　书法【贺善赞曰懿宗即位十四年自书禁科率外他无一善可纪者纲目所书非崇奉异端则溺爱一女而已是以内盗迭兴南诏再乱民逐其上而唐室大坏矣】
　　八月关东河南大水○九月贬韦保衡为贺州刺史寻赐死质实【贺州注见汉成帝绥和二年贺县】
　　书法【保衡自为相以来书贬罢者七刘瞻温璋路岩于琮再贬李璋王铎皆保衡所逐也私作威福多矣欲不赐死得乎】
　　发明【殷先哲王自周有终相亦有终其后嗣王罔克有终相亦防终唐室之末其君既荒纵失德其臣亦皆奸贪庸鄙罕有能全其终者如杨收韦保衡路岩之类是也君子即纲目之所书验唐室之颠末则知古人之言岂欺我哉噫】
　　○冬十月以萧仿同平章事○十一月贬路岩为新州刺史质实【新州注见中宗神龙二年】
　　【岩喜声色游宴在西川委政于亲吏边咸郭筹军中不安坐贬】
　　【甲午】僖宗皇帝干符元年春正月关东旱饥
　　【翰林学士卢携上言曰国家之有百姓如草木之有根柢若秋冬培漑则春夏滋荣今闗东旱灾所至皆饥人无依投待尽沟壑其蠲免余税实无可徴而州县督趣甚急动加捶挞虽撤屋伐木雇妻鬻子止可供所由酒食之费未得至于府库也朝廷傥不抚存百姓实无生计乞敕州县一切停征仍发义仓亟加赈给敕从其言而有司竟不能行】集览【所由犹言所属官司也】
　　发明【上书闗东河南大水此书闗东旱饥文无贬词然徐而考之赈防救荒之政漠然无有则其克谨天戒勤恤民隐之意果如何哉夫衰乱之世本无足责然亦可騐民愁盗起之因明年大蝗蔽日所过赤地乃反以不食稼而称贺君蔽臣谀如此尚可与之有言哉】
　　赐路岩死
　　【岩之为相也密奏三品以上赐死皆令使者剔取结喉三寸以进验其必死至是自罹其祸所死之处乃杨收之榻也边咸郭筹皆伏诛岩自淮南崔幕府入为御史不出长安十年至宰相其入翰林也闻之曰路岩已入翰林如何得老果如其言】质实【杨收一统志云冯翊人早孤母授之经遂善属文号神童唐懿宗时为学士承防累迁尚书右仆射榻释名曰牀之狭而长者】
　　二月葬简陵质实【简陵按一统志在西安府富平县西北四十里紫金山】○赵隐罢○以裴坦同平章事夏五月卒○以刘瞻同平章事秋八月薨考异【提要薨作卒据凡例当从提要】
　　【瞻之贬也人无贤愚莫不痛惜及还长安两市人率钱顾百戏迎之瞻闻之改期由他道而入初瞻南迁刘邺附于韦路共短之至是邺惧延瞻置酒瞻归而薨人以为邺鸩之也胡氏曰刘瞻之死其犹费袆待郭循之失不得同郭尚父见鱼朝恩之量欤刘邺与韦路为党瞻论其罪恶而显戮之可也既不能然又饮其酒以陷不测与立乎岩墙之下毙乎桎梏之间者相去几何难以言尽其道而死矣】集览【百戏注见隋炀帝大业六年费袆待郭循费袆三国时蜀人也嵗首大防魏降人郭循在坐袆欢饮沈醉遂为循手刃所害事见汉后主延熙十六年郭尚父见鱼朝恩德宗号郭子仪曰尚父初鱼朝恩尝短子仪于上前子仪入朝朝恩邀游章敬寺元载密告子仪曰朝恩将谋不利于公子仪不聼乃从数人而徃朝恩曰非公长者得无致疑欤事见德宗建中四年】
　　以崔彦昭同平章事○冬十月刘邺罢以郑畋卢携同平章事○十一月群臣上尊号○魏博节度使韩允中卒
　　【允中韩雄赐名也薨子简为留后】
　　南诏冦西川陷黎州入邛崃关
　　【南诏作浮梁济大渡河防河兵马使黄景复俟其半济击之蛮败走断其浮梁蛮以中军多张旗帜当其前而分兵潜出上下流各二十里济袭破诸城栅夹攻景复景复阳败走而设三伏以待之蛮兵大败归至之罗谷遇国中发兵继至新旧相合复防大渡河与景复战连日援兵不至景复军遂溃蛮乗胜陷黎州入邛崃闗攻雅州成都惊扰大为守偹骠信遗节度使牛丛书云欲入见天子而诉寃抑今假道贵府留止数日丛素懦怯欲许之杨庆复以为不可斩使者留二人遣还授以书詈辱之蛮兵乃退】集览【卭崃闗卭渠容反崃郎才反邛崃山在黎州之北本名邛筰盖邛人筰人界也又曰邛人自蜀入度此山故名卭崃汉书作郲华阳国志作崃水经作来开路记作莱汉王阳为益州刺史行部至卭崃九折之坂即此案今黎州即汉沈黎郡也卭崃闗距州尚有七十里又卭筰注见汉武帝元光五年】质实【大渡河按一统志在四州行都指挥使司越嶲卫城北源出吐蕃下流与叙州府马湖江合凡畨夷徃来必渡此水故名西南烟瘴惟此与金沙江为甚卭崃闗在雅州荣经县西八十里今名大闗隋大业中置闗于此以据畨夷要害】
　　遣使册回鹘可汗
　　【囘鹘屡求册命遣册立使郗宗莒诣其国防囘鹘为吐谷浑嗢末所败逃遁不知所之宗莒乃还】集览【嗢末吐谷浑王之名也嗢乙骨反】
　　濮州人王仙芝作乱质实【濮州注见周安王五年濮阳】
　　【自懿宗以来奢侈日甚用兵不息赋敛愈急闗东连年水旱州县不以实闻百姓流殍无所控诉相聚为盗所在蜂起州县兵少人不习战每与盗遇官军多败是嵗王仙芝聚众数千人起于长垣】集览【蜂起言盗贼众多如蜂之飞起也长垣汉陈留郡属邑名今大名路开州长垣县是】质实【长垣一统志云汉之县名属陈留郡王莾改曰长固后汉复旧晋属陈留国后魏属东郡隋改为匡城县唐因之五代梁晋复为长垣县属开封府后唐复改匡城县宋初复为长垣县金属开州元初属大名路后复改属开州本朝因之改属大名府】
　　【乙未】二年春正月以髙骈为西川节度使
　　【骈至劒州先遣使开成都门或谏曰蛮防逼近万一豨突柰何骈曰蛮闻我来逃窜不暇何敢輙犯成都今春气尚暖数十万人蕴积城中将成疠疫不可缓也使者至纵民出城各复常业民大悦蛮方攻雅州闻之遣使请和引去骈发兵追至大渡河杀获甚众擒其酋长数十人脩复卭崃闗大渡河诸城栅各置兵数千戍之自是蛮不复入冦骈召黄景复责以失守斩之先是南诏督爽屡牒中书辞语怨望中书不答卢携以为如此则蛮益骄宜数其罪责之然自中书发牒则嫌于体敌请诏髙骈使録报之从之】集览【豨突豨音希猪也方言南楚间谓之豨豨突言如猪之突出】
　　以田令孜为中尉考异【以字下有宦者二字】考证【当加宦者于田令孜之上上之为普王也小马坊使田令孜有宠及即位使知枢密遂擢为中尉上专事游戏政事一委令孜呼为阿父令孜颇读书多巧数纳贿除官不复闗白每见常自偹果食与上对饮上与内园小儿狎昵赏赐动以万计府藏空竭令孜説上籍两市商货悉输内库有陈诉者付京兆杖杀之宰相以下钳口不敢言胡氏曰唐自明皇以来尊宠宦者德宗始委以禁兵文宗以后天子由其所立故其末流子孙至于如此夫国之兴也未有不由亲贤及其衰也犹以小人取败况祖宗所任不正则后世必有甚焉者矣是以明王必慎其所与恐开祸乱之源也若僖宗者又何责焉】
　　书法【于是政令一委令孜呼为阿父故特书之献有张父赵母僖有阿父临乱之君如一辙矣】
　　夏四月西川军乱讨平之
　　【初杨庆复以右职优给募突将以御蛮兵髙骈至悉罢之突将作乱大噪突入府廷骈走匿厠间监军遣人招谕许复职名廪给乃肯还营骈使人夜围其家悉杀之死者数千人】
　　浙西镇遏使王郢作乱陷苏常州
　　【浙西镇遏使王郢等有战功节度使赵隐赏以职名而不给衣粮郢等遂刼库兵作乱收众万人攻陷苏常泛江入海转掠二浙南及福建大为人患】质实【苏常二州名苏注见宪宗元和二年常注见隋炀帝大业十年毘陵】
　　五月萧仿卒○六月以李蔚同平章事○王仙芝陷濮曹州寃句人黄巢聚众应之
