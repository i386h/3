<!-- { "loadSidebar": true } -->
　　【起庚辰尽丙戌】考异【提要起庚辰下有晋王存朂穪唐天祐十七年梁主瑱贞明六年尽丙戍下有后唐庄宗存朂同光四年明宗嗣源天成元年】凡七年
　　【庚晋岐穪唐天祐十七年梁贞明六年○是歳梁晋辰岐蜀汉吴凡六国吴越湖南荆南褔建凡四鎭】春三月晋以李建及爲代州刺史
　　【晋主自得魏州以李建及爲都将建及爲人忠壮所得赏赐悉分士卒与同甘苦故能得其死力所向立功同列疾之宦者韦令图譛之曰建及以私财骤施此其志不小王罢建及军职以爲代州刺史】质实【魏州注见汉成帝绥和二年代州注见秦王政三年鴈门】
　　夏四月梁朱友谦取同州遂以河中降晋
　　【梁河中节度使冀王友谦袭取同州以其子令徳爲畱后表求节銊不许乃附于晋晋王以墨制除令徳忠武节度使】质实【河中节度使注见周赧王十二年蒲坂同州注见唐宗开元十一年节钺注见唐徳宗兴元元年忠武节度使注见唐宗开元十一年同州冀州名注见秦二世二年信都】书法【友谦尝降晋矣书官此其不书官何削之也曷爲削之身爲宗臣非有友珪之逼也窃地以私其子又举地以归诸人以是爲罪也故削之而书遂遂决辞也然则曷爲不书叛梁之降晋者例不书叛也何以示惩刘鄩书讨则友谦之罪着矣】
　　五月吴宣王隆演卒弟溥立考异【此误书諡立当作嗣】考证【当去宣字分注諡曰宣】
　　【王重厚恭恪徐温父子专政王未尝有不平之意形于言色温以是安之及建国穪制尤非所乐多沈饮鲜食遂成疾温自金陵入朝议当爲嗣者或曰蜀先主谓武侯嗣子不才君宜自取温正色曰吾果有意取之当在诛张颢之初岂至今日邪使杨氏无男有女亦当立之敢妄言者斩乃以王命迎丹阳公溥监国王殂溥卽位】质实【金陵郡名注见汉献帝兴平二年蜀先主谓武侯嗣子不才君宜自取事在汉后主建兴元年诛张颢之初事在太祖开平二年丹阳郡名注见汉献帝兴平二年金陵】
　　六月蜀杀其华阳尉张士乔
　　【蜀主作髙祖原庙于万里桥帅后妃百官用防味作皷吹祭之士乔上防諌蜀主怒欲诛之太后不可乃流黎州士乔感愤赴水死蜀主奢纵无度日与太后太妃游宴贵臣之家及游近郡名山所费不可胜纪教坊使严旭彊取士民女子纳宫中累迁刺史太后太妃各出教令卖官每一官阙数人纳赂多者得之文思殿大学士韩昭以便佞得幸乞数州刺史卖之以营居第许之识者知蜀之将亡】集览【原庙注见汉惠帝四年严旭姓名也旭呼玉反】质实【一綂志云华阳本秦成都县地名唐贞观中始分置蜀县与成都县分治郭下乾元初改为华阳县取华阳黒水惟梁州之义宋元仍旧国朝因之改属成都府万里桥在成都府城中和门外寰宇记昔诸葛亮送费袆聘吴至此曰万里之行始于此矣又唐史载宗狩蜀过此问桥名左右对以万里宗叹曰开元末僧一行谓更二十年国有难朕当远游至万里之外此是也遂驻跸成都鼔吹注见晋武帝太康三年黎州注见汉武帝元鼎六年况黎】书法【于是士乔直諌蜀主怒欲诛之以太后不可流之黎州遂赴水死则曷爲书杀诛心也纲目之法茍有诛意于其臣虽自杀一以杀书之杀及諌臣而王衍之亡决矣】
　　发明【蜀杀諌者此亦将亡之证也故书】
　　梁遣刘鄩等讨同州晋遣李存审救之
　　【李存审等至河中卽日济河军于朝邑梁军亦大集河中友谦诸子説友谦且归欵于梁以退其师友谦曰昔晋王亲赴吾急秉烛夜战今方与梁相拒又命将星行分我资粮岂可负邪晋人分兵攻华州壊其外城李存审进逼刘鄩等悉众出战大败宵遁追击破之杀获甚众存审等移檄告谕关右引兵畧地至下邽谒唐帝陵哭之而还】集览【朝邑注见隋炀帝大业十三年下邽注见晋怀帝永嘉五年】质实【河中府名注见周赧王十二年蒲坂华州注见唐宗开元十一年移檄注见楚义帝元年唐帝陵注见唐懿宗咸通四年十六陵】
　　秋八月蜀主北廵冬十一月遣兵侵岐不克而还【蜀主下诏北廵遂发成都被金甲冠珠防执弓矢而行旌旗兵甲亘百余里雒令叚融上言不冝远离都邑当委大臣征讨不从十一月遣王宗夀将兵伐岐攻陇州岐王自将屯汧阳蜀将陈彦威败岐兵于箭筈岭蜀兵食尽引还蜀主至利州泛江而下龙舟画舸辉映江渚州县供办民始愁怨至阆州州民何康女色美将嫁蜀主取之赐其夫家帛百匹夫一恸而卒】集览【汧阳注见汉光武建武六年箭筈岭在天水郡卽今秦州箭簳谷也筈苦活反】质实【成都府名注见晋武帝防始八年益州雒县名注见汉成帝鸿嘉三年广汉陇州注见汉光武建武六年汧一綂志云箭筈岭在鳯翔府岐山县东北六十里利州注见汉献帝建安六年葭萌阆州注见唐僖宗光启三年】
　　赵王镕杀其司马李蔼夷其族
　　【赵王镕治府第围沼极一时之盛多事嬉游不亲政事权移左右司马李蔼宦者李规用事宦者石希蒙尤以谄防得幸镕晚好佛求僊讲经受箓广斋醮炼僊丹盛餙馆宇于西山每往游之数月方归从者万人军民苦之是月自西山还宿鹘营庄石希蒙劝镕复之他所李规曰晋王夹河血战栉风沭亲冐矢石而王专以供军之资奉不急之费且时方艰难人心难测王久卢府第远出游从万一有奸人爲变闭关相拒将若之何镕将归希蒙曰规出不逊语以劫胁王欲以长威福耳镕遂无归志规乃教内牙都将苏汉衡帅亲军擐甲防刃诣帐前白镕曰士卒暴露已久愿从王归规因进言曰石希蒙劝王游从不已请诛之以谢众镕不聼牙兵遂大噪斩希蒙镕怒且惧亟归府使其长子副大使昭祚将兵围规及李蔼之第族诛之及杀苏汉衡收其党与穷治反状亲军大恐】质实【西山未详处所栉风沐雨注见周世宗显德五年万一注见唐髙祖武德九年】
　　书法【于是所杀三人也规汉衡则何以不书犯也欲正其君而动干戈于君侧纲目无取焉故畧之王恭书反张颢徐温书乱规汉衡不书杀而乱臣不得以赵鞅借口矣】
　　【辛晋岐穪唐天祐十八年梁龙德元年吴睿已王杨溥顺义元年○是嵗凡六国四鎭】春正月蜀主还成都废其后髙氏
　　【蜀主之爲太子髙祖爲聘兵部尚书高知言女爲妃无宠及韦妃入宫尤见踈薄至是遣还家知言惊仆而卒韦妃者徐耕之孙也有殊色蜀主见而悦之太后因纳于后宫蜀主不欲娶于母族托云韦昭度之孙蜀主常列锦歩障击毬其中往往远适而外人不知诸香昼夜不绝乆而厌之更皂荚以乱其气结缯爲山及宫殿楼观于其上或爲风雨所败则更以新者易之或乐饮缯山涉旬不下山前穿渠乘船夜归令宫女秉蜡炬千余居前船却立照之水面如昼好爲防行酒肆娼家无所不到】集览【歩障注见唐中宗景龙二年】质实【皂荚草名性秽汚详见药性赋】
　　晋得传国寳
　　【蜀主吴王屡以书劝晋王穪帝晋王以示僚佐曰昔王太师亦尝遗先王书劝以自帝一方先王语余云昔天子幸石门吾发兵诛贼臣当是之时威振天下吾若挟天子据关中自作九锡禅文谁能禁我顾吾家世忠孝立功帝室誓死不爲耳他日当务以复唐社稷爲心愼勿效此曹所爲言犹在耳此议非所敢闻也因泣旣而将佐及藩鎭劝进不已乃令有司市玉造法物黄巢之破长安也魏州僧得传国寳至是以爲常玉将鬻之或识之曰传国寳也乃诣行台献之将佐皆奉觞穪贺张承业闻之亟诣魏州諌曰吾王世世忠于唐室救其患难所以老奴三十余年爲王捃拾财赋召补兵马誓灭逆贼复本朝宗社耳今河北甫定朱氏尚存而王遽卽大位殊非从来征伐之意天下其谁不觧体乎王何不先灭朱氏复列圣之深雠然后求唐后而立之南取吴西取蜀汛扫宇内合爲一家当是之时虽使高祖太宗复生谁敢居王上者譲之愈乆则得之愈坚矣老奴之志无他但以受先王大恩欲爲王立万年之基耳王曰此非余所愿柰羣下意伺承业知不可止恸哭曰诸侯血战本爲唐家今王自取之误老奴矣卽归晋阳邑邑成疾不复起胡氏曰孔子曰欲速则不逹见小利则大事不成晋王以夷狄赐姓岂亲宗室之比朱氏未灭偏覇大国周匝三垂存朂战克攻取之才固爲群雄所服而辅世长民之徳天下未闻也于是焉而遽登尊极则欲速见小利是以其行不逹而大事不成也张承业直不欲晋王爲此意在复唐社稷立其后裔此曹孟德所难而何望于存朂虽然承业其贤矣哉】集览【捃拾捃俱运反字与攈通亦拾也汉刑法志萧何攈摭秦法顔师古注攈摭收拾也邑邑与悒悒通不安貌三垂三方之远邉】质实【王太师谓王建天子幸石门石门鎭名事在唐昭宗干寜二年关中注见唐宗开元十一年京兆九锡注见汉平帝元始五年社稷注见新莾天鳯元年藩鎭注见唐肃宗上元二年长安县名注见汉惠帝五年晋阳县名注见周威烈王二十三年】
　　书法【得玺必书重国寳也承业之所以死始此矣终纲目书得玺四汉光武建武三年晋愍帝建兴三年穆帝永和八年是年】
　　二月成德将张文礼弑其节度使赵王镕而代之【赵王镕委政于其子昭祚昭祚性骄愎附李规者皆族之规部兵五百人欲逃聚泣偶语未知所之防诸军有绐旸镕忿亲军之杀石希蒙独不时与众益惧王德明素蓄异志因其惧而激之曰王命我尽阬尔曹吾念尔曹无罪不忍不然又获罪于王奈何众皆感泣相与饮酒而谋之酒酣其中骁健者曰吾曹识王太保意今夕富贵决矣卽逾城入镕方焚香受箓防其首而出因焚府第德明复姓名曰张文礼尽灭王氏之族独置昭祚之妻普寜公主以自托于梁三月遣使告乱于晋因求节钺晋王方置酒作乐闻之投杯悲泣欲讨之僚佐以爲方与梁争不可更立敌冝且安之王不得已四月承制授文礼成德畱后】质实【成德军名注见汉光武建武九年常山偶语注见唐代宗大厯十一年普寜县名未详沿革】
　　书法【文礼何假子也处直之囚书假子都此则曷爲不以假子德明书假子而书弑恒也唐卞上无天子节鎭专地爲之属者皆其臣矣书将以弑所以正其君臣之分也故前书张颢徐温此书文礼其防深矣唐亡节度书弑二杨渥王镕】
　　夏五月梁杀其防寜节度使刘鄩
　　【初鄩与朱友谦爲昬其受诏讨友谦也先遣使移书谕以祸福待之月余友谦不从然后进兵尹皓叚凝因譛之梁主密令西都畱守张宗奭酖之】质实【防寜节度注见汉献帝兴平二年兖州】
　　六月朔日食质实【日食注见新莾天鳯元年】○秋晋以苏循爲节度副使
　　【晋王旣许藩鎭之请求唐旧臣朱友谦遣苏循诣行台循至魏州望府卽拜谓之拜殿见王呼万歳舞蹈泣而穪臣翌日又献大笔三十枚谓之画日笔王大喜卽命循爲河东节度副使张承业深恶之】集览【求唐旧臣欲以备百官】质实【翌日明旦也河东节度注见汉献帝建安七年】
　　发明【循故唐之防枭晋王乃悦其防而用之独不念其卖国于盗乎直笔书之失自见矣】
　　八月晋以符习爲成德畱后讨张文礼
