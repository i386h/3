<!-- { "loadSidebar": true } -->
　　【霍氏骄侈纵横太夫人显僣拟滛放帝自在民间闻知霍氏尊盛日乆内不能善既亲政魏相给事中数燕见言事平恩侯与侍中金安上等俓出入省中吏民奏封事不关尚书群臣进见独往来扵是霍氏甚恶之上颇闻霍氏毒杀许后而未察乃徙光女壻未央卫尉范明友中郎将羽林监任胜长乐卫尉邓广汉为他官更以张安世为卫将军两宫卫尉城门北军兵属焉以霍禹为大司马冠小冠亡印绶罢其屯兵官属特使禹官名与光俱大司马者诸领胡越骑羽林及两宫卫将屯兵悉易以所亲信许史子弟代之】集览【城门北军城门校尉掌京师城门屯兵有司马十二城门中垒校尉掌北军垒门内尉一人主上书者狱上章于公车有不如法者付北军尉治之胡越骑胡骑校尉掌池阳胡骑越骑校尉掌越骑如淳曰胡人越人内附以为骑兵也】
　　书法【特笔也而霍氏之权尽收矣故书罢其屯兵而霍氏之诛决矣书解其领军而元乂之诛决矣齐乙巳年魏皆特笔也】
　　冬十二月置廷尉平
　　【初孝武之世徴烦数百姓贫耗穷民犯法奸轨不胜扵是使张汤赵禹之属条定法令作见知故纵监临部主之法缓深故之罪急纵出之诛其后奸猾巧法转相比况禁罔寖宻律令烦苛文书盈扵几阁典者不能徧睹是以郡国承用者防罪同而论异奸吏因緑为市所欲活则傅生议所欲陷则子死比议者咸寃伤之上在闾阎知其若此防廷尉史路温舒上书曰臣闻秦有十失其一尚存治狱之吏是也夫狱者天下之大命也死者不可复生絶者不可复属书曰与其杀不辜寜失不经今治狱吏则不然上下相敺以刻为明深者获公名平者多后患故治狱之吏皆欲人死非憎人也自安之道在人之死是以人血流离刑徒比肩大辟之计嵗以万数此仁圣之所伤也太平之未洽凡以此也夫人情安则乐生痛则思死捶楚之下何求而不得故囚人不胜痛则餙辞以示之吏治者利其然则指导以明之上奏畏郤则鍜链而周内之盖奏当之成虽臯陶聼之犹以为死有余辜何则成链者众文致之罪明也故俗语曰画地为狱议不入刻木为吏期不对此皆疾吏之酷悲痛之辞也唯陛下省法制寛刑罚则太平之风可兴于世上善其言诏以廷史任轻禄薄置廷尉平秩六百石员四人每季秋后请谳时上常幸宣室齐居而决事狱刑号为平矣涿郡太守郑昌上疏言明主躬垂明听虽不置廷平狱将自正若闻后嗣不若删定律令律令一定愚民知所忌奸吏无所弄矣今不正其本而置廷平以理其末政衰听怠则廷平将招权而为乱首矣】集览【见知故纵监临部主之法顔师古曰人有犯法防见防知而不举告为故纵而所监临部主亦有罪并连坐也缓深故之罪时武帝欲急刑吏深害及故入人罪者皆寛缓之比况比例也况譬拟也记王制篇疑狱比以成之注已行故事曰比比音必利反郡国承用者汉书作郡国承用者駮奸吏因縁为市奸诈之吏旁縁弄法受财若市贾交易傅生议顔师古曰傅读曰附子死比与死例相比况也秦有十失一羞文学二好武勇三贱仁义四贵狱吏五罪诽谤六禁妖言七盛服先王不用扵世八忠良切言皆郁扵胷九喜虚誉十蒙实祸上下相敺敺与驱同上而朝廷下而郡县上而官长下而僚属皆相敺廹以苛刻从事深者获公名深文者得奉公之名称平者多后患持法平者厥后反多患害大辟之计大辟死刑计算数也锻錬而周内之内读曰纳吏之内人扵罪中犹工冶陶铸鍜链成熟也奏当之成崔浩曰当处其罪也案奏当所应郡国谳疑狱皆处当以报之文致之罪以文法致人扵罪谓之文致严延年文致不可得反注致至宻也言其文案整齐反音幡画地为狱议不入指画地为狱户虽知非眞狱人且拟议而不愿入也刻木为吏期不对雕刻木偶为吏人虽识非真吏且期望而不对也路温舒注期犹必也廷尉平汉书注平音病平其不平也季秋后请谳谳鱼列反议罪也用季秋议罪顺时杀之气也】正误【比况今按比当作毗至切集览扵武帝元狩六年法比所音是也必一切乃比及之比】质实【路温舒钜鹿人】
　　侍郎郑吉击车师破之因田其地质实【郑吉防稽人】
　　【车师王与匈奴结婚教匈奴遮汉道侍郎郑吉将免刑罪人田渠犂诸国兵与所将田士合万余人共击车师破之车师王请降吉等归渠犁车师王犇乌孙匈奴更以王昆弟兠莫为王收其余民东徙而吉使吏卒往田车师地以实之】集览【田渠犁渠犁即支渠犁西域国在轮台东今屯田扵此】书法【此屯田之端也至神爵而后始书屯田】
　　【乙卯】四年春二月赐外祖母号为博平君质实【一统志云博平汉之县名属东郡晋属平原国隋初属毛州改属博州大业初属清河郡唐属博州贞观初省入聊城天授初复置宋景祐间徙治东南二十里寛河镇即今治金元仍旧本朝因之改属东昌府】
　　【上初即位数遣使求外家至是得王媪及其男无故武赏赐巨万皆封列侯】集览【无故武名也即王媪之男】
　　书法【推恩外祖母始此自是新野君安帝太后母之属皆不书书其始而已终纲目书外氏号三博平新野唐鲁国夫人其二因卒见之】
　　诏有大父母父母丧者勿繇
　　【诏曰百姓遭凶而繇使不得葬伤孝子之心自今勿繇使得送终尽其子道】
　　书法【书志仁政也通鉴不书纲目特书之】
　　夏五月山阳济隂雨雹杀人质实【山阳郡名注见成帝河平二年济隂郡名注见光武建武八年】
　　【雹大如鸡子深二尺五寸】
　　书法【书雨雹多矣未有书杀人者雹至杀人为异大矣纲目书雹二十四书杀人一而已】
　　诏自今子匿父母妻匿夫孙匿大父母皆勿治
　　【诏曰父子夫妇天性也虽有患祸犹蒙死而存之诚爱结扵心岂能违之自今子匿父母妻匿夫孙匿大父母皆勿坐】集览【蒙死蒙冒也子匿父母本纪作子首匿父母注首匿言为谋首而藏匿罪人也】书法【厚人伦也故书羙之终纲目恤刑之政书勿坐二是年元康四年皆帝之仁政也】
　　秋七月霍氏谋反伏诛夷其族皇后霍氏废
　　【霍显及禹山云自见日侵削数相对啼泣自怨山曰今丞相用事县官信之尽变易大将军时法令大将军过失又诸儒生多窭人子逺客饥寒喜妄説狂言不避忌讳大将军常雠之今陛下好与儒生语人人自书对事多言我家者又闻民间讙言霍氏毒杀许后寜有是邪显恐急即具以实告禹山云惊曰县官斥逐诸壻用是故也此大事诛罚不小奈何扵是始有邪谋矣云舅李竟坐与诸侯王交通辞语及霍氏有诏云山不冝宿卫免第山阳太守张敞上封事曰臣闻季友有功扵鲁赵衰有功扵晋田完有功扵齐皆畴其庸延及子孙终后田氏簒齐赵氏分晋季氏颛鲁故仲尼作春秋迹盛衰讥世卿最甚乃者大将军决大计安宗庙海内之命断扵掌握方其盛时感动天地侵廹隂阳朝臣冝有明言曰辅臣颛政贵戚大盛君臣之分不明请罢霍氏三侯就第明诏以恩不听群臣以义固争而后许之天下必以陛下为不忘功徳而朝臣为知礼霍氏世世无所患苦今朝廷不闻直声而令明诏自亲其文非策之得者也今两侯已出人情不相逺以臣心度之大司马及其枝属必有畏惧之心夫近臣自危非完计也臣敞愿扵广朝白其端直守逺郡其路无由唯陛下省察上甚善其计然不召也禹山等谋令太后为博平君置酒召丞相平恩侯以下使范明友邓广汉承太后制引斩之因废天子而立禹事觉七月云山明友自杀禹要斩显及诸女昆弟皆弃市与霍氏相连坐诛灭者数十家皇后霍氏废防昭台宫封告者皆为列侯初霍氏奢侈茂陵徐生曰霍氏必亡夫奢则不逊不逊必侮上侮上者逆道也霍氏秉权日乆天下害之而又行以逆道不亡何待乃上疏言霍氏泰盛陛下即爱厚之冝以时抑制无使至亡书三上輙报闻至是人为徐生上书曰臣闻客有过主人者见其灶直突傍有积薪客谓主人更为曲突逺徙其薪不者且有火患主人不应俄而失火邻里共救之幸而得息扵是杀牛置酒谢其邻人灼烂者坐扵上行余各以功次坐而不録言曲突者人谓主人曰乡使听客之言不费牛酒终亡火患今论功而请賔曲突徙薪无恩泽燋头烂额为上客邪主人乃寤而请之今茂陵徐福数上书言霍氏且有变宜防絶之乡使福説得行则国无裂土出爵之费臣无逆乱诛灭之败往事既已而福独不蒙其功唯陛下察之上乃赐福帛十匹以为郎帝初立谒见太庙大将军光骖乗上严惮之若有芒刺在背后张安世代光骖乗上从容肆体甚安近焉故俗霍氏之祸萌于骖乗后十二歳霍后复徙云林舘乃自杀班固曰霍光受襁褓之托拥昭立宣虽周公阿衡何以加此然不学亡术闇于大理隂妻邪谋立女为后湛溺盈溢之欲以増颠覆之祸死才三年宗族诛夷哀哉司马公曰霍光乆専大柄不知避去多置亲党充塞朝廷使人主蓄愤于上吏民积怨于下切齿侧目待时而其得免于身幸矣况子孙以骄侈趣之哉虽然向使孝宣専以禄秩赏赐冨其子孙使之食大县奉朝请亦足以报盛徳矣乃复任之以政授之以兵及加裁夺遂生邪谋岂徒霍氏之自祸哉亦孝宣醖酿以成之也夫以显禹云山之罪虽应夷灭而光之忠勲不可不祀遂使家无噍类孝宣亦少恩哉】集览【窭人子窭郡羽反又音虑贫无礼者季友鲁荘公母弟公子友桓公之季子故称季友有功于鲁为上卿至文子武子世増其业后平子颛鲁权卒逐昭公赵衰晋献公时事公子重耳重耳出奔赵衰从后重耳反国是为文公衰为原大夫任国政文公所以反国及霸多衰之计策也后赵敬侯卒分晋国田完田敬仲完世家陈完陈厉公佗之子也后奔齐以陈字为田氏完卒諡敬仲八世之后卒有齐国畴其庸畴等也言功臣子孙袭封与先人等也周礼民功曰庸国家为民立官故有功于民者曰庸广潮句絶谓大朝防时博平君宣帝外祖母王媪輙报闻为句輙止也止于报闻而不见施行人为徐生人谓当时有人也为去声助也徐生即徐福灶直突突者灶窻也更为曲突更改也曲则不直而火势慢不者为句不俯九反犹言否则也灼烂者坐于上行行户郎反列也救火而被烧炙者坐于上列以为即郎注见武帝元朔三年若有芒刺芒草耑也刺七赐反如棘刺其背从容肆体从七恭反从容从任其容止不矜荘也肆体身体舒放也周公名旦武王弟也武王崩成王在襁褓中旦代其当国七年后还政阿衡殷太甲之相伊尹之号也蔡氏曰阿衡商之官名亦曰保衡隂妻邪谋隂与防通庇也言藏匿其妻之邪谋无噍类噍齧也如淳曰言无复有活而噍食者】正误【臣敞愿于广朝白发其端今按十字通为一句书三上輙报闻今按毛晃韵輙每事即然也此义近之不可训止人为徐生上书今按毛晃増韵为亦训与此义近之不必训助】质实【山阳郡名注见成帝河平三年茂陵县名注见武帝建元二年周公注见奉昭襄王五十二年阿衡注见宋顺帝升平元年伊尹】书法【贼未有不书主名者此其书曰霍氏何众辞也是故霍氏举族皆反则书氏尔朱举族可诛则书氏梁辛亥年于是云山自杀耳皆以伏诛书谋上也故后亦以自废为文谋反书氏终纲目一而已】
　　九月诏减天下盐贾令郡国歳上系囚掠笞瘐死者以课殿最集览【瘐死瘐音愈汉律囚以饥寒而死曰瘐课殿最注见武帝元鼎四年课最】书法【帝于是可谓仁矣特书羙之自帝有此令至齐而制立病囚诊治之法庚申年皆良法也纲目于恤刑之政书恵囚者二是年庚申年】
