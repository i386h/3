<!-- { "loadSidebar": true } -->
　　秋七月晦日食○九月沮渠无讳袭据高昌宋以无讳为河西王
　　【唐契之攻阚爽也爽遣使诈降于沮渠无讳欲与之共击契八月无讳将其众趋高昌比至契已死爽闭门拒之九月无讳夜袭高昌屠其城爽奔柔然无讳据高昌遣使奉表于宋以无讳为河西王】质实【河西郡名注见汉武帝元狩二年】
　　冬十月柔然遣使如宋○十二月宋脩孔子庙
　　【诏鲁郡脩孔子庙及学舎蠲墓侧五戸课役以供洒扫】质实【鲁郡注见汉献帝兴平二年孔子庙注见周太祖广顺二年】
　　书法【自晋书李辽请脩孔子庙不报至是乂五十年矣始书宋修嘉之也亦伤之也终纲目书孔子庙三详晋孝武帝太元十七年】
　　魏以李寳为敦煌公○宋雍州蛮反
　　【宋雍州刺史刘道产善为政民安其业小大丰瞻由是民间有襄阳乐歌山蛮前后不可制者皆出缘沔为村落戸口殷盛道产卒蛮追送至沔口未几羣蛮大动征西司马朱脩之讨之不利诏将军沈庆之伐之杀虏万余人】质实【雍州注见齐和帝中兴元年沔口注见汉献帝建安十三年沔水】
　　魏尚书李顺有罪诛
　　【魏主使李顺差次羣臣赐以爵位顺受贿品第不平魏主怒且以顺保庇沮渠氏靣欺误国赐死】集览【保庇沮渠氏先李顺使凉受凉王金言凉无水草不可伐故云保庇】
　　【癸宋元嘉二十年魏未太平眞君四年】春正月魏击宋仇池取之
　　【魏军进至下辩宋将军强明等败死胡崇之被擒余众走还汉中魏遂取仇池杨保炽走】集览【强姓也音其两反】
　　乌洛侯国遣使如魏
　　【初魏之居北荒也凿石为庙在乌洛侯西北以祀其先高七十尺深九十歩及乌洛侯使至言石庙具在魏主遣使致祭刻祀文于壁而还去平城四千余里】质实【平城县名注见汉高帝七年】
　　夏四月魏杀其武都王杨保宗秋七月宋立杨文德为武都王
　　【魏河间公齐与武都王杨保宗封鎭雒谷保宗弟文德说保宗闭险叛魏齐诱保宗杀之其属苻逹任朏遂举兵立文德为王防白崖分兵取诸戍进围仇池自号仇池公魏将军占弼击之文德退走皮豹子督闗中军至下辩闻仇池围解欲还弼遣人谓曰宋人耻败必将复来军还之后再举为难不若綀兵蓄力以待之不出秋冬宋师必至以逸待劳无不克矣豹子从之文德遣使求援于宋七月宋以文德为征西大将军武都王屯葭芦城武都隂平氐多归之】集覧【葭芦城渡赤河经岐山三百四十里即其地也】质实【河间郡名注见汉帝更始二年一统志云雒谷未详处所唯巩昌府成县西八十里有雒谷水雒一作骆唐太和初诏于骆谷筑城废上禄县治于此未知是否白崖山名在汉中府洋县北六十里山有白石崖故名葭芦城未详处所惟延安府葭州西五里有葭芦河岸多芦苇故名宋元丰中于此立寨未知是否智者详之隂平郡名注见汉后主炎兴元年】
　　九月魏主袭柔然走之
　　【魏主如汉南舍辎重以轻骑袭柔然分军为四道魏主至鹿浑谷遇敕连可汗太子晃曰贼不意大军猝至冝掩其不备速进击之尙书刘絜曰贼营尘盛其众必多不如须诸军大集然后击之晃曰尘盛者军士惊扰也何得营上而有此尘乎魏主疑之不急击柔然遁去追之不及获其候骑曰柔然不觉魏军至惶骇北走经六七日知无追者始乃徐行魏主深悔之自是军国大事皆与晃谋之司马楚之别将督军粮柔然欲击之俄而军中有告失驴耳者楚之曰此必贼遣奸人入营觇伺割以为信耳贼至不乆冝急为备乃伐桞为城以水灌之城立而柔然至氷坚滑不可攻乃散走】质实【辎重注见周显王三十六年鹿浑谷未详处所刘絜长乐信都人】
　　冬十一月宋人攻魏浊水戍败绩
　　【宋将军姜道盛与杨文德合众攻魏浊水戍魏皮豹子等救之道盛败死】质实【浊水戍按一统志浊水在巩昌府西和县境从长道县界穿大潭旧鎭合清水入阶州】
　　十二月魏主还平城
　　【魏主还至朔方诏太子晃总百揆且曰诸功臣皆勤劳日乆应当以爵归第随时朝宴论道陈谟不冝复烦以剧职更举贤俊以备百官遂还平城】质实【朔方郡名注见汉武帝元朔元年平城县名注见汉高帝七年百揆注见晋安帝元兴元年】
　　【甲宋元嘉二十一年申魏太平眞君五年】春正月宋主耕籍田大赦考异【下当书境内】魏太子晃总百揆考证【魏上当以圈隔太子上漏以字】
　　【魏太子晃始总百揆以中书监穆夀司徒崔浩侍中张黎古弼辅之弼忠愼质直尝以上谷苑囿太广乞减太半以赐贫民魏主方与给事中刘树围棋志不在弼弼侍坐良乆不获陈闻忽起捽树头殴之曰朝廷不治实尔之罪魏主失容曰不听奏事朕之过也树何罪置之弼具以状闻魏主可之弼曰为臣无礼至此其罪大矣出诣公车免冠徒跣请罪魏主诏入谓曰吾闻筑社之役蹇蹷而筑之端冕而事之神降之福然则卿有何罪其冠履就职苟有可以利社稷使百姓者竭力为之勿顾虑也晃课民稼穑使无牛者借人牛而为之芸以偿之凡耕防二十二亩而芸七亩大畧以是为率使民各标姓名于田首以知其勤惰禁饮酒游戏者于是垦田大増】集览【公车注见汉文帝三年】质实【上谷郡名注见秦王政三年】
　　魏禁私养沙门巫觋
　　【魏主诏王公以下至庶人有私养沙门巫觋者皆遣诣官过二月十五日不出沙门巫觋死主人门诛】质实【沙门僧名注见汉明帝永平八年巫觋注见五代汉隐帝干祐三年】
　　魏令公卿子弟皆入太学
　　【魏诏王公卿大夫之子皆诣太学其百工商贾之子各习父兄之业毋得私立学校违者师死主人门诛】
　　二月魏尚书令刘絜有罪诛乐平王丕以忧卒
　　【初魏尚书令刘絜久典机要恃宠自专魏主心恶之及将袭柔然絜谏曰蠕蠕迁徒无常前者出师劳而无功不如广农积谷以待其来崔浩固劝魏主行魏主从之絜耻其言不用欲败魏师魏主与诸将期防鹿浑谷絜矫诏易其期至鹿浑谷欲击柔然絜又止之使待诸将留六日而诸将不至柔然遂逺遁军还粮尽士卒多死絜隂使人惊魏军劝魏主委军轻还不从又以军出无功请治崔浩之罪魏主曰诸将失期遇贼不击浩何罪也浩以絜矫诏事白魏主收絜囚之魏主之北行也絜私谓所亲曰若车驾不反吾当立乐平王又闻尚书右丞张嵩家有图防问曰刘氏应王吾有姓名否魏主闻之命有司穷治絜嵩皆夷三族絜好作威福诸将破敌得财物皆与分之既死籍其家财巨万乐平戾王丕以忧卒初魏主筑白台丕梦登其上四顾不见人命术士董道秀筮之曰吉丕黙有喜色至是道秀亦坐弃市高允闻之曰夫筮者皆当依附爻象劝以忠孝王之问也道秀冝曰穷高为亢易曰亢龙有悔又曰高而无民皆不祥也王不可以不戒如此则王安于上身全于下矣道秀反之冝其死也】集览【穷高为亢穷极之甚为亢乾卦亢龙有悔穷之灾也程子传曰穷极而灾至也易曰亢龙有悔又曰高而无民乾卦文言曰上九曰亢龙有悔何谓也子曰贵而无位高而无民贤人在下位而无辅是以动而有悔也子夏传云亢极也广雅云尚也程子传曰九居上而不当尊位是以无民无辅动则有悔也朱子本义曰贤人在下位谓九五以下无辅以上九过高志满不来辅助之也又附录曰亢龙有悔若占得此爻必湏以亢满为戒】质实【图防注见汉光武建武中元元年弃市注见秦始皇三十四年】
　　宋以江夏王义恭为太尉○夏六月河西王沮渠无讳卒弟安周代立考异【代立二字当作嗣】考证【当去沮渠二字】○魏罢旧俗所祀胡神
　　【魏入中国以来虽颇用古礼祀天地宗庙百神而犹循其旧俗所祀胡神甚众崔浩请存其合于祀典者五十七所余悉罢之魏主从之】
　　秋八月魏主畋于河西
　　【魏主诏以肥马给猎骑尚书令古弼留守悉以弱马给之魏主大怒欲还台斩之弼官属惶怖恐并坐诛弼曰吾为人臣不使人主盘于游田其罪小不备不虞乏军国之用其罪大今蠕蠕方强南防未防吾为国远虑虽死何伤且吾自为之非诸君之忧也魏主闻之叹曰有臣如此国之寳也赐衣一袭他日复畋于山北获麋鹿数千头诏尚书发牛车五百乘以运之既而谓左右曰笔公必不与我汝軰不如自以马运之寻果得弼表曰秋谷悬黄麻菽布野猪鹿窃食鸟鴈侵费风雨所耗朝夕三倍乞赐矜缓使得收载魏主曰果如吾言笔公可谓社稷之臣矣弼头鋭故魏主常以笔目之】集览【笔公按本传初明元帝嘉其直而有用赐名曰笔后改名弼言其有辅佐才也后太武帝怒骂曰尖头奴以弼头尖或命之曰笔头时人呼为笔公】质实【蠕蠕即柔然国也注见晋孝武帝太元十二年】
　　书法【书魏畋何美从谏也纲目书田三惟魏太武非讥辞书猎十三惟唐太宗非讥辞详周显王十四年】
　　宋以衡阳王义季为兖州刺史南谯王义宣为荆州刺史
　　【初宋主以义宣不才故不用防稽公主屡以为言宋主不得已用之先赐诏曰师护在西虽无殊绩洁已节用通懐期物不恣群下声着西土士庻所安论者未议迁之今之冋换更为汝与师护年时一軰欲各试其能汝徃脱有一事减之者迁代之讥必归于吾矣义宣至镇勤自课厉事亦脩理宋主饯义季于武帐冈将行敕诸子且勿食至防所设馔日旰不至皆有饥色乃谓曰汝曹少长丰佚不见百姓艰难今使汝曹识有饥苦知以节俭御物耳裴子野曰善乎太祖之训也夫侈兴于有余俭生于不足欲其隐约莫若贫贱习其险艰利以任使逹其情伪易以躬临太祖若能帅此训也坚其志操卑其礼秩教成徳立然后授以政事则无怠无荒可播之九服矣而崇树襁褓迭据方岳国之存亡既不是系早肆民上非善诲也】集览【师护在西师护衡阳王义季小字也时为荆州刺史故云在西通懐期物通懐开心见诚之谓期物待人接物之谓乾卦圣人作而万物覩程子曰物人也古语云人物物论谓人也】质实【一统志云南谯古地名春秋时为吴楚之交战国属楚秦为九江郡地汉初属淮南国元狩初复属九江郡三国为魏地晋属淮南郡东晋于此侨置南谯郡宋置新昌郡梁置南谯州北齐徙南谯州于新昌郡又改北谯州为临滁郡隋初罢新昌郡改南谯州为滁州因滁水而名大业初州废以其地属江都郡唐初复置滁州天寳初改为永阳郡乾元初复为滁州五代时杨吴南唐有其地后入于周宋属淮南东路元初为滁州路后复为州扬州路本朝以清流全椒来安三县倂入州鳯阳府寻复置全椒来安为属县直京师武帐冈在应天府上元县治东台城内宋文帝阅武处文帝尝以开酒禁宴于此敕诸子且勿食至防所赐馔日旰食不至有饥色乃戒之曰汝曹少长丰佚不见百姓艰难今使尔识有饥苦知务节俭】
　　柔然敕连可汗死子处罗可汗吐贺真立质实【柔然北狄国名注见晋孝武帝太元十二年】○敦煌公李寳入朝于魏魏人留之质实【敦煌郡名注见汉武帝元朔三年】
　　【乙宋元嘉二十二年酉魏太平真君六年】春正月朔宋行元嘉厯
