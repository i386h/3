<!-- { "loadSidebar": true } -->
　　【京兆王愉逆战李平破之愉走入城平围之愉不能守烧门突走平入信都追执愉以闻羣臣请诛愉魏主弗许高肇宻使人杀之魏主将屠李氏崔光曰李氏方姙刑至刳胎乃桀纣所为酷而非法请俟产毕然后行刑从之李平捕愉余党千余人将尽杀之军高颢曰此皆脇从前既许之原免矣宜为表陈平从之皆得免死肇子植为济州刺史有功当封不受曰家荷重防为国致效乃其常节何敢求赏肇及中尉王显素恶平显弹平在冀州隐截官口肇奏除平名初显祖之世柔然万余戸降魏置之高平薄骨律二鎭及太和之末叛走畧尽唯千余戸在太中大夫王通请徙置淮北以絶其叛诏杨椿徙之椿言先朝处之边徼所以招附殊俗且别异华戎也今新附之戸甚众若旧者见徙新者必不自安是驱之使叛也且此属衣毛食肉乐冬便寒南土湿热往必殱尽进失归附之心退无藩卫之益置之中夏或生后患非良策也不从遂徙于济州及愉作乱皆浮河赴愉所在钞掠如椿之言】集览【边徼徼音呌境也晋灼曰西南之徼犹东北之塞】质实【刑至刳胎周书泰誓上刳剔孕妇注刳剔割剥也皇甫谧云纣剖比干妻以视其胎济州注见晋帝奕太和元年高平显祖献文皇帝宏庙号显祖太和孝文帝年号钞掠注见唐高祖武徳二年杨椿华隂人】
　　书法【权臣宻杀人多矣纲目书其主名而已未有书隂杀之者书隂何讥主闇也于是羣臣奏请诛愉魏主弗许则兄弟之爱也高肇隂使杀之而不之悟其昏甚矣人主之弟夫孰得而隂杀之书隂杀之所以深讥其闇也上书李平克信都下书奏除平名赏罚如此欲不乱得乎】发明【元愉既反则不为无罪然羣臣请诛愉而魏主弗许纵使其罪当死亦必再请而后可今髙肇乃擅使人宻杀之则魏国为无君矣故纲目于此以髙肇隂杀为文至于李平既克信都有功当赏肇乃反奏而除其名然则魏国至是可谓君不君而臣不臣矣观纲目之所书验刑赏之得失拓防氏虽欲久有其国尚可得乎】
　　魏郢州叛降于梁魏遣兵讨之
　　【魏郢州司马彭珍等叛潜引梁兵超义阳三闗戍主以城降梁魏郢州刺史娄悦婴城自守魏以中山王英将歩骑出汝南救之】集览【三关皆在信阳军左传定四年蔡侯与呉子唐侯伐楚还塞大隧直辕防阸注三者汉东之隘道也案所谓大隧即广岘闗直辕防阸即武阳平靖也广岘今名九里闗在军南百里武阳闗在大寨领军东南九十里平靖闗今名行者坡在军南七十五里】质实【郢州注见太清二年义阳张九韶曰义阳军有三闗谓平靖武阳广岘也按一统志平靖闗在汝宁府信阳州东南九十里武阳闗在徳安府应山县东北一百三十里广岘闗在汝宁府信阳县南三十里汝南郡名注见汉光武建武十九年】
　　冬十月魏悬瓠叛降梁十二月魏复取之
　　【魏悬瓠军主白早生杀豫州刺史司马悦求援于梁司州刺史马仙琕时梁安成王秀为都督参佐咸谓宜待台报秀曰彼待我以自存援之宜速待敇虽旧非所以应急也即遣兵赴之仙琕遣副将齐茍儿助守悬瓠魏主以邢峦行豫州事将兵击早生峦曰早生非有深谋大智正以司马悦暴虐乘众怒而作乱民廹于凶威不得已而从之纵使梁兵入城水路不通粮运不继亦成擒耳早生得梁之援必守而不走若临以王师士民必翻然归顺不出今年当传首京师矣峦至鲍口早生遣将逆战峦大破之乘胜长驱至悬瓠围其城鎭东参军成景儁杀宿预戍主严仲贤以城降梁时魏郢豫诸城皆没唯义阳一城为魏坚守蛮帅田益宗帅羣蛮以附之十一月魏遣将军杨椿攻宿预命中山王英趍义阳英以众少累表请兵弗许英至悬瓠輙与峦共攻之十二月齐茍儿等降斩白早生英乃趍义阳】质实【悬瓠城名注见汉光武建武十九年豫州注同上年司州注见秦荘襄王元年三川鲍口或疑地名未详处所成景儁范阳人兴之孙】
　　魏败梁师于义阳复取郢州
　　【魏义阳太守辛祥与娄悦共守义阳梁将军胡武城陶平虏攻之祥夜袭其营擒平虏斩武城由是州境获全论功当赏娄悦耻功出其下间之于执政赏遂不行】
　　高车败柔然于蒲类海杀佗汗可汗其子豆罗伏防豆伐可汗丑奴立质实【高车西域国名注见晋孝武帝太元十六年柔然北狄国名注同上十二年蒲类海注见汉明帝永平十六年】
　　【改元建昌】
　　【已梁天监八年丑魏永平二年】春正月梁主祀南郊
　　【宋齐旧仪祀天皆服衮冕至是用著作佐郎许懋説始服大裘又以斋日不乐诏舆驾始出鼓吹从而不作还宫如常仪时有请封防稽禅国山者梁主命诸儒草封禅仪欲行之懋建议曰舜柴岱宗是为廵狩而郑引孝经钩命决云封于泰山考绩柴燎禅乎梁甫刻石纪号此纬书之曲説非正经之通义也如管夷吾所説七十二君燧人之前世质民淳安得泥金检玉结绳而治安得镌文告成妄亦甚矣若圣主不须封禅若凡主不应封禅秦始皇甞封泰山孙皓甞封国山皆由主好名于上而臣阿旨于下非盛徳之事不足为法也上嘉纳之因推演懋议称制旨以答请者由是遂止】集览【防稽山名在防稽郡西国山在防稽郡阳羡县舜柴岱宗是为廵狩书舜典岁二月东廵狩至于岱宗柴注天子适诸侯日廵守廵守者廵所守也岱宗泰山也为四岳所宗廵行之既燔柴祭天以告至也郑引孝经钩命决郑引援也钩命决孝经纬书篇名也宋均注考绩柴燎书舜典三载考绩注三年有成故以考功燎柴祭天以吿成功也尔雅祭天曰燔柴马氏云祭时积柴加牲其上而燔之梁甫甫通作父注见秦始皇二十八年纬书注见齐武帝永明三年管夷吾所説七十二君注见汉光武建武三十年燧人三皇以来有天下者之号鑚燧出火教人火食泥金检玉注见汉光武建武中元元年玉检金泥结绳易系辞曰上古结绳而治朱氏附录云结绳今溪洞诸蛮犹有此俗又有刻板为记者镌文吿成镌刻也刻石之文皆经防所传以告成功于天】质实【衮冕注见汉平帝元始五年许懋高阳人允九世孙防稽山名注见秦始皇三十七年国山按一统志在常州府宜兴县西南五十里本名离里山有九岑相连亦名陛山相传呉主皓时山大石自立皓遣司空董朝太常周处封为南岳改今名因刻石颂徳碑形如鼓篆文周绕字多漫灭俗呼囤碑封禅仪注见汉武帝元鼎六年泰山注见秦始皇二十八年封禅注同上年】
　　书法【时有请封防稽禅国山者梁主不许曷为不书畧之也封禅非古也况防稽乎】
　　魏复取三闗
　　【魏中山王英至义阳将取三闗先防之曰三闗相须如左右手若克一闗两闗不待攻而破攻难不如攻易宜先攻东闗又恐其并力于东乃使长史李华帅五统向西闗以分其兵势自督诸军向东闗攻之六日而防进取广岘及西闗梁将马仙琕等皆弃城走梁主使韦叡救仙琕至安陆増筑城二丈余更开大堑起髙楼众颇讥其怯叡曰为将当有怯时不可专勇英急追仙琕将复邵阳之耻闻叡至乃退】质实【安陆县名注见新莾地皇二年】
　　书法【三闗者何平靖武阳广岘也皆在信阳界南北朝分疆之要害也】
　　梁主遣使求成于魏魏主不肯
　　【初魏主遣中书舍人董绍慰劳叛城白早生囚之送建康吕僧珍与之言爱其文义言于梁主梁主遣谓绍曰今听卿还令卿通两家之好彼此息民岂不善也因召见慰劳之且曰战争多年民物涂炭吾是以不耻先言卿宜备申此意夫立君以为民也凡在民上岂可不思此乎绍还魏言之魏主不从】质实【董绍鲖阳人建康郡名注见汉献帝兴平二年金陵涂炭注见天监元年】
　　书法【求者何卑辞也不肯者何忍辞也于是魏董绍囚梁梁主归之使求成于魏且谓曰战争多年民物涂炭吾是以不耻先言此仁人之言也梁为民屈而魏主不从纲目书求书不肯而皆斥书主梁魏之仁不仁分矣是故绍本魏臣书曰梁主遣使嘉屈已也纲目求成书不肯者一而已】发明【梁魏交攻固无曲直之分今梁主求成而魏不肯则是梁有息民之意而魏主佳兵不已者也昔春秋书鲁宣公及齐平莒及郯莒人不肯则以齐鲁心有所偏而莒人不肯故尔若夫梁主求成之事其言止以战争残民之故欲以息兵为事亦可谓两国之利无所偏系者而彼乃不从故纲目特以魏主不肯书之则曲直是非了然见矣】
　　三月魏侵梁雍州梁州兵击败之考异【提要无州兵二字魏荆州刺史元志将兵七万侵潺沟驱迫羣蛮羣蛮悉渡汉水降梁梁雍州刺史呉平侯昺纳之纲纪皆以蛮累为邉患不如因此除之昺日穷来归我诛之不祥且魏人来侵吾得蛮以为屏蔽不亦善乎乃受其降命司马朱思远等击志于潺沟大破之】集览【潺沟潺仕山反蛮獠所居之地与雍州相近】质实【元志代人魏宗室河间公之孙汉水注见汉献帝建安十二年】
　　秋九月魏诏太常卿刘芳造乐器
　　【魏公孙崇造乐尺以十二黍为寸太常卿刘芳非之更以十黍为寸尚书令高肇等奏崇所造乐器度量皆与经传不同诘其所以云依经文声则不协请更令芳依礼造成从其善者诏从之】
　　冬十一月魏主亲讲佛书作永明闲居寺
　　【时魏主専尚释氏不事经籍中书侍郎裴延儁上疏曰汉光武魏武帝虽在戎马之间未甞废书先帝迁都行师手不释卷良以学问多益不可暂辍故也陛下亲讲大觉尘蔽俱开然五经治世之模楷应物之所先伏愿互览兼存则内外俱周矣时佛教盛于洛阳沙门自西域来者三千余人魏主别为之立永明寺千余间以处之处士冯亮有巧思魏主使择嵩山形胜之地立闲居寺极岩壑土木之美由是远近承风无不事佛比及延昌州郡共有一万三千余寺】质实【裴延儁闻喜人双彪之孙沙门僧名注见汉明帝永平八年处士注见周赧王元年嵩山注见唐中宗嗣圣十二年延昌宣武帝年号】书法【书亲何异之也曷为异之非所亲而亲也书讲佛书始此终纲目书人主讲佛书二是年丙寅年梁武帝书内出经一唐代宗永泰元年书求佛书一戊戌年魏主颁大云经不与焉唐中宗嗣圣七年书作寺五详宋庚戌年】
　　发明【魏主不许梁人求成乃佞佛造寺夫佛以好生恶杀为事岂乐于用兵不息视民如禽兽者哉魏孝文兴起文治嗣子不令乃从事于异端亦可谓弗念厥绍者纲目于此特书魏主亲讲佛书讲而曰亲其溺意好尚葢可知矣况又大作梵字以残民蠧国乎】
　　【庚梁天监九年寅魏永平三年】春正月梁以沈约为光禄大夫
　　【约文学髙一时而贪冒荣利用事十余年政之得失唯唯而已自以久居端揆有志台司论者亦以为宜而梁主不用】集览【贪冒注见晋惠帝永康元年端揆仆射参总百揆故曰端揆书舜典纳于百揆蔡氏传曰揆度也百揆者揆度庶政之官也】
　　梁作缘淮塘
　　【北岸起石头迄东冶南岸起后渚篱门迄三桥】质实【石头城名注见汉献帝建安十七年东冶亭名在应天府东八里晋太元中建谢安为扬州袁宏为东阳郡祖道于此篱门在应天府西二里旧京邑南北两岸篱门五十六所葢郊门也】
