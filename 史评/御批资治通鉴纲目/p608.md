<!-- { "loadSidebar": true } -->
　　【郭子仪李光弼还常山史思明收散卒数万踵其后子仪选骁骑更挑战三日贼疲乃退子仪乗之又败之于沙河禄山复使蔡希徳将歩骑二万人北就思明又使牛廷玠发范阳等郡兵合五万余人子仪至恒阳深沟髙垒以待之贼来则守去则追之昼则耀兵夜斫其营贼不得休息数日光弼子仪议曰贼倦矣可以出战战于嘉山大破之斩首四万级捕虏千余人思明奔博陵光弼就围之军声大振于是河北十余郡皆杀贼守将而降渔阳路再絶贼徃来者多为官军所获贼众家在渔阳者无不揺心禄山大惧召髙尚严庄诟之曰汝教我反以为万全今守潼闗数月不能进北路已絶诸军四合万全何在尚庄惧数日不敢见田干眞说禄山曰自古帝王经营大业皆有胜败岂能一举而成尚庄皆佐命元勲一旦絶之诸将谁不内惧禄山即置酒酣宴待之如初遂议弃洛阳走归范阳计未决】质实【挑战注见汉王邦四年沙河按一綂志在眞定府新乐县治南源发山西繁峙县白坡头口流经县界至博野县与兹河合恒阳古地名汉置上曲县于此属常山国以在太行之阳转曲处故名东汉属中山国北齐改为曲阳县属中山郡隋改为恒阳县属定州唐初因之元和中复名曲阳县宋属中山府金因之元改为恒州寻复为曲阳县保定路至本朝因之改属眞定府嘉山在眞定府定州城西四十里唐郭子仪败史思明于此】
　　六月哥舒翰与贼战于灵寳大败贼遂入关
　　【是时天下以杨国忠召乱莫不切齿王思礼宻说哥舒翰使抗表请诛国忠翰曰如此乃翰反非禄山也或说国忠朝廷重兵尽在翰手翰若援旗西指于公岂不危哉国忠大惧募万人屯灞上令所亲杜干运将之名为御贼实备翰也翰闻之亦恐为国忠所圗乃表请灞上军潼闗召干运斩之国忠益惧防有告贼将崔干祐在陜兵不满四千皆羸弱无备上遣使趣翰进兵复陜洛翰奏曰禄山久习用兵岂肯无备是必赢师以诱我若徃正堕其计中且贼逺来利在速战官军据险利在坚守况贼势日蹙将有内变因而乗之可不战擒也要在成功何必务速今诸道征兵尚多未集请且待之郭子仪李光弼亦请引兵北取范阳覆其巢穴贼必内溃潼闗大军惟应固守以之不可轻出国忠疑翰谋已言于上以贼方无备而翰逗留将失机防上以为然续遣中使趣之项背相望翰不得已抚膺恸哭引兵出闗遇贼于灵寳西原干祐先据险南薄山北阻河隘道七十里翰使王思礼等将精兵五万居前厐忠等将余兵十万继之翰以兵三万登河北阜望之鸣鼔以助其势干祐所出兵不过万人什什伍伍散如列星或疎或宻或前或却官军望而笑之兵既交贼偃旗如欲遁者官军不为备贼乘髙下木石击杀士卒甚众道隘士卒如束抢槊不得用翰以氊车驾马为前驱欲以冲贼日过中东风暴急干祐以草车数十乗塞氊车之前纵火焚之熖所被官军不能开日妄自相杀谓贼在中聚弓弩射之日暮矢尽乃知无贼干祐遣精骑自后击之官军大败后军自溃河北军望之亦溃独翰与麾下百余骑走入闗干祐进攻潼闗克之翰至闗西驿揭牓收卒欲复守潼闗蕃将火防归仁等执以降贼俱送洛阳禄山问翰曰汝常轻我今定何如翰伏地对曰臣肉眼不识圣人禄山以翰为司空谓归仁不忠斩之于是河东华隂冯翊上洛防御使皆弃郡走范氏曰国忠既激禄山使之速反以信其言又促哥舒翰出兵潼闗恐其不利于己动为身计不顾社稷之患然所以求全者适足以自族也夫小人利于己而不利于人则为之害于国而不害于家则为之自以为得计矣而不知害于国则亦害于家不利于人则亦不利于己是以自古小人之败必至于家国俱亡此先王所以戒小人之不可用也明皇以天下安危寄之一相而其人如此安得不倾覆乎】集览【项背相望顔师古曰谓前后相顾也灵寳西原灵寳县属陜州县南十里秦函谷闗在焉髙平之地曰原薄山薄蒲谷反迫近也阻河阻恃也河水限截以为阻也】质实【灞上注见秦王政二十二年灞水陜洛二州名陜注见周显王四十五年洛注见秦庄襄王元年三川逗留注见汉宣帝本始三年灵寳县名注见隋恭帝皇泰元年桃林华隂郡名注见开元十一年华州冯翊郡名注同上年同州上洛郡名注见晋元帝太兴元年社稷注见新莽天鳯元年】
　　书法【遂者何继事之辞也常清败绩书贼遂防东京哥舒大败书贼遂入闗皆咎之也于是火防归仁执翰以降则曷为不书贼之入闗系于战败不系于执降也是败也国忠实促之纲目不书执降所以重罪国忠也】
　　帝出奔蜀
　　【哥舒翰麾下来告急上不时召见及暮平安火不至上始惧召宰相谋之杨国忠首唱幸蜀之防上然之乃御楼下制云欲亲征闻者皆莫之信以崔光逺为西京留守边令诚掌宫闱管钥既夕命龙武大将军陈礼整比六军厚赐钱帛选闲廐马九万余匹黎明上独与贵妃姊妹皇子妃主皇孙及亲近宦官宫人出延秋门妃主皇孙之在外者皆委之而去范氏曰古者天子巡狩必载庙主而行明皇既不能率其民人城守以待勤王之师必不得已而避防犹当告庙谕众为备而动则不至于颠沛矣乃以天子之尊独与其所爱脱身而逃委其子孙皆碎贼手自是以后天下有变则人主先为出计自明皇始其可丑也夫○上过左藏国忠请焚之上曰贼来无所得必更敛于百姓不如与之无重困赤子是日百官犹入朝门既启则宫人乱出中外大扰不知上所之四出逃匿光逺遣其子东见禄山令诚亦以管钥献之上既过便桥杨国忠即使人焚桥上曰人各避贼求生柰何絶其路留髙力士扑灭之至咸阳望贤宫日向中上犹未食民献粝饭杂以麦豆皇孙軰争以手掬食之须臾而尽范氏曰上下之等以势相扶而已矣天子以一身而寄天下之上合而从之则为君离而去之则为匹夫明皇享国几五十年一旦失国出奔不四十里而已无食天子之贵四海之富其可恃乎○有老父郭从谨进言曰禄山包藏祸心固非一日有告其谋者陛下徃徃诛之使得逞其奸逆致陛下播越是以先王务延访忠良以广聪明盖为此也臣犹记宋璟为相数进直言天下赖以安自顷以来在廷之臣以言为讳阙门之外陛下皆不得知草野之臣必知有今日久矣但九重严邃区区之心无路上逹事不至此臣何由得睹陛下之靣而诉之乎上曰朕之不明悔无所及慰谕而遣之命军士散诣村落求食夜将半乃至金城县县民皆走驿中无灯人相枕藉而寝贵贱无以复辨】集览【平安火杜诗夕烽来不近每日报平安注见汉光武建武元年烽燧整比谓校次之也比毘至反闲廐马礼夏官校人天子十有二闲六种注毎廐为一闲按唐制尚乗奉御掌内外闲廐之马左六闲一曰飞黄二曰吉良三曰龙媒四曰騊駼五曰駃騠六曰天苑武后置仗内六闲亦号六廐一曰飞龙二曰祥麟三曰鳯鹓四曰鸣鸾五曰吉良六曰六群庙主注见汉光武建武二年神主】质实【六军周礼万二千五百人为军天子六军禁旅之名也谓左右羽林左右龙武左右神武也黎明注见汉武帝元鼎六年黎旦勤王注见汉献帝建安元年便桥注见髙祖武徳九年咸阳县名注见周显王十九年望防宫未详处所左藏注见代宗大歴十四年九重注见髙祖武徳九年蜀郡名注见晋武帝泰始八年益州金城县注见楚义帝元年废丘】
　　书法【代宗幸陜徳宗幸奉天皆书如此其书出奔何罪无备也吐蕃泾卒变起仓猝则避宼而去不足深罪也禄山反谋已久而恬不为备以至狼狈是故书募兵书出奔皆罪无备之辞也凡播越之辞三如缓辞也奔急辞也走贱辞也终纲目播越书如四代宗陜徳宗奉天昭宗石门华州书出奔四秦王坚燕主寳是年唐主从厚书奔九秦主丕东垣秦主崇湟中燕主寳防军燕主髙丽魏主子攸河内魏主脩长安齐主纬邺徳宗梁州僖宗鳯翔书走六奔君地夏主勃勃齐主纬再书僖宗兴元如防闗书刼二僖宗寳鸡昭宗鳯翔宗即位以来奢欲固未免而善政可纪者亦多自开元末年书立赈饥法而后殆无一善可书所书者非惑鬼神则务聚敛也宠边将也其所诛赏非为李林甫则杨国忠也贵妃也欲无大乱得乎】
　　发明【礼曲礼曰天子不言出谷梁传曰王者无出出失天下也盖王者以四海为家京师为室故所在曰行在所而巡狩行幸则曰车驾次于某是也宗躬临大寳垂五十载际天所覆悉主悉臣一旦盗起乃弃宗庙委天属独擕所爱脱身而逃则是一匹夫耳故纲目于此书出书奔不以天王之礼予之而以匹夫庶人之事待之可谓贱之甚矣夫以贵为天子富有四海而一旦失国奔走曽匹夫之不若人主观此可不兢兢业业知所畏谨也哉】
　　次于马嵬杨国忠及贵妃杨氏伏诛
　　【明日至马嵬驿将士饥疲皆愤怒陈礼以祸由杨国忠欲诛之因李辅国以告太子未决防吐蕃使者二十余人遮国忠马诉以无食军士呼曰国忠与胡虏谋反追杀之以枪揭其首于驿门外并杀韩国秦国夫人上闻諠哗出门慰劳令收队军士不应上使髙力士问之礼对曰国忠谋反贵妃不宜供奉愿陛下割恩正法上曰朕当自处之入门倚杖倾首而立久之京兆司录韦谔见素之子也前言曰今众怒难犯安危在晷刻愿陛下速决因叩头流血上曰贵妃常居深宫安知国忠反谋髙力士曰贵妃诚无罪然将士已杀国忠而贵妃在陛下左右岂敢自安愿陛下审思之将士安则陛下安矣上乃命力士引贵妃于佛堂缢杀之舆尸寘驿庭召礼等入观之礼等乃免冑释甲顿首谢罪军士皆呼万岁于是始整部伍为行计国忠妻子及虢国夫人走陈仓县令薛景僊诛之】集览【马嵬地名也在咸阳西按舆地要览今安西路兴平县正西二十五里有马嵬坡】质实【马嵬坡名注见梁武帝普通六年韦谔万年人京兆郡名注见开元十一年陈仓县名注见汉安帝元和四年】
　　书法【众怒杀之未有书伏诛者书伏诛何罪宜诛也妃妾书伏诛终纲目一人而已矣】发眀【国忠及杨氏诚有罪矣然杀之者乃乱兵耳何为亦以伏诛书之夫国忠败乱天下罪盈恶积杨氏蛊惑其君召衅稔祸一死皆不足以尽其责故纲目正名定罪不以其死于乱兵之故而末减之也书法若此岂不严哉】
　　发马嵬留太子东讨贼
　　【明日将发马嵬朝臣惟韦见素一人乃以韦谔为御史中丞充置顿使将士皆曰国忠将吏皆在蜀不可徃谔曰不如且至扶风徐图去就众以为然上乃从之父老遮道请留上命太子宣慰之父老曰至尊既不肯留某等愿帅子弟从殿下东破贼取长安若殿下与至尊皆入蜀使中原百姓谁为之主须臾聚至数千人太子不可涕泣防马欲西建宁王倓与李辅国执鞚諌曰逆胡犯阙四海分崩不因人情何以兴复殿下不如收西北边之兵召郭李于河北与之并力东讨逆贼克复二京削平四海使社稷危而复安宗庙毁而更存扫除宫禁以迎至尊岂非孝之大者何必区区温凊为儿女之恋乎广平王俶亦劝太子留父老共拥太子马不得行太子乃使俶驰白上上曰天也命分后军二千人及飞龙廐马从太子谕之曰太子仁孝可奉宗庙汝曹善辅佐之又使谕太子曰汝勉之勿以吾为念西北诸胡吾抚之素厚汝必得其用且宣防欲传位太子太子不受俶倓皆太子之子也】集览【防马防囘也】质实【至尊注见汉献帝建安二十四年建宁郡名注见汉武帝元狩元年滇】
　　帝至扶风
