<!-- { "loadSidebar": true } -->
　　【孙儒尽举淮蔡之兵济江转战而南杨行宻城戍皆望风奔溃儒将李从立奄至宣州东溪行宻守备尚未固众心危惧夜使其将台蒙将五百人屯溪西蒙使士卒传呼往返数四从立以为大众继至遽引去儒前军至溧水行宻使将李神福帅精兵袭之俘斩千人朱全忠遣使与行宻约共攻儒儒恃其彊移牒藩镇数行宻全忠之罪且曰俟平宣汴当引兵入朝除君侧之恶于是悉焚扬州庐舍尽驱丁壮及妇女渡江杀老弱以充食】质实【东溪未详处所唯徽州府黟县治东有东溪桥或疑即此明者察之溧水未详处所藩镇注见肃宗上元二年宣汴二州名宣注见汉明帝永平十三年丹阳汴注见周显王二十九年大梁除君侧之恶注见汉桓帝延熹八年】
　　二月加李克用中书令贬张濬绣州司戸考异【濬下漏为字张濬奔华州依韩建与孔纬宻求援于朱全忠全忠表讼其寃朝廷不得已并聼自便范氏曰李克用有复唐社稷之功朱全忠欲杀之而朝廷不诘全忠与诸镇以请讨克用则遽从之有功者见讨有罪者不诛昭宗所以失政而海内愈乱者由张濬为此役也唐之将亡譬如人有必死之疾使和扁救之未必能起也而庸医妄药以攻之所攻非疾所疾不攻岂不速其死乎】集览【和扁皆古良医也左传昭元年晋侯求医于秦秦伯使医和视之扁鹊注见汉髙帝十二年】质实【绣州注见髙祖武德八年林州社稷注见新莽天凤元年华州注见宗开元十一年】
　　三月复陈敬瑄官爵诏顾彦朗王建罢兵
　　【韦昭度将诸道兵十余万讨陈敬瑄三年不能克馈运不继朝议欲息兵故有是命】
　　以王师范为平卢节度使
　　【师范初为留后棣州刺史张蟾不从起兵讨之至是师范遣其将卢击棣州引兵还攻师范师范使人迎之仍请避位以师范年少信之不设备师范宻谓小校刘鄩曰汝能杀吾以汝为大将入城师范伏甲而飨之鄩杀于座师范慰谕士卒自将以攻棣州杀蟾以鄩为马歩副都指挥使诏以师范为节度使师范和谨好学每本县令到官师范輙备仪卫往谒之命客将挟令坐聼事自称百姓拜之于庭僚佐或谏师范曰吾敬桑梓所以教子孙不忘本也】质实【棣州注见宋明帝泰始三年乐陵桑梓二木名注见汉献帝建安十九年】
　　夏四月彗星见赦天下
　　【彗星出三台入太防长十丈余胡氏曰天人之际精祲相荡善恶相推天变见乎上则人事动乎下人事失于下则天变作乎上所以然者天人一理上下同流故也是以为君者必脩大人之德以居天位先天而天不违则感之者顺也后天而奉天时则应之者正也是以三光全寒暑平虽有舛戾亦不为咎今星孛三台入太防三台宰辅也太防帝庭也其象着矣其戒明矣使君相仰而察俯而思各正厥事欲销去之祸之来也庻可御乎乃徒以赦令禳之恶人幸焉良民病焉于是上帝震怒不复可解而奸雄好乱之人各励其芒气以扫王室如彗之为矣】集览【精祲注见汉元帝永光二年大人之德易乾卦利见大人君德也伊川传曰大人大德之人也惟在闲邪邪既闲则诚存矣善世而不伐不有其善也德博而化正已而正物也皆大人之事先天而天不违乾卦先天而天弗违后天而奉天时注谓天理未露圣人开之则天亦不可违其理天理已露圣人用之乃所以奉顺其时之运行也先悉荐反朱氏附録问先天弗违后天奉天圣人与天为一安有先后之殊曰只是圣人意要如此天便顺从先后相应不差毫厘】质实【彗星注见周显王八年三台星名注见汉武帝元封元年太防星名注见汉灵帝光和五年】书法【书讥也纲目千三百六十二年书彗星十有七详周显王八年盖大异矣昭宗应天之道如是而已故书讥之】
　　王建逐韦昭度还攻成都
　　【成都城中乏食弃儿满路饿殍狼藉吏民多谋出降敬瑄悉捕其族党诛之王建见罢兵制书曰大功垂成奈何弃之周庠劝建请韦公还朝独攻成都克而有之于是建表敬瑄令孜罪不可赦愿毕命以图成功复説昭度曰今关东藩镇迭相吞噬此腹心之疾也相公宜早归庙堂与天子谋之敬瑄疥防责建可办也昭度犹豫未决建擒其亲吏骆保于行府门脔食之昭度大惧遽称疾以印节授建即日东还建送之出劒门以兵守之不复内东军急攻成都环城烽堑亘五十里】集览【疥防以喻小可也疥瘙也防通作癣干疡也史记曰齐吴疥防也即此劒门关名也三国汉先主立梓潼郡时有劒门县阁道至险隋唐置关宋中兴列关于利州路十七郡之数又劒阁注见三国汉后主炎兴元年】质实【狼籍注见僖宗干符五年成都府名注见晋武帝泰始八年益州犹豫注见秦孝文王元年脔食之注见明宗长兴元年脔炙劒门关名一统志云在保宁府劒州北境大劒山至此两壁峭耸有隘束之路蜀汉诸葛亮因立劒门厥后姜维退守劒门以拒魏钟防即此处】
　　五月孙儒遣兵据滁和杨行宻攻克之质实【滁和二州名滁注见宋文帝元嘉二十二年和注见汉冲帝永嘉元年】○秋七月李克用攻云州克之○王建克成都自称西川留后
　　【陈敬瑄廵内州县率为建所取田令孜登城谓建曰老夫向于公甚厚何见困如是建曰父子之恩岂敢忘但朝廷命建讨不受代者傥太师改图建复何求是夕令孜自擕印节诣建营授之建泣谢请复为父子如初敬瑄开城迎建建下令禁焚掠自称西川留后初敬瑄之拒命也令孜欲盗其军政谓曰军务烦劳不若尽以相付兄但髙居自逸而已敬瑄素无智能忻然许之自是军事皆不由已以至于亡敬瑄寓居新津建以一县租赋赡之将佐有器干者建皆礼而用之】质实【西川军名注见晋武帝泰始八年益州新津一统志云本汉武阳县地名属犍为郡后周始置新津县徙犍为郡治于此隋初郡废以县属益州唐属蜀州宋属崇庆府元属崇庆州本朝因之属成都府】
　　九月以杨复恭为上将军致仕考异【杨上漏宦官二字】考证【当加宦者于杨复恭之上】
　　【杨复恭总宿卫兵专致朝政诸假子皆为节度使又养宦官子六百人皆为监军上舅王瓌求节度使复恭不可瓌怒诟之复恭奏以为黔南节度使至桔柏津覆诸江中上深恨之李顺节尽以复恭隂事告上上乃出复恭为凤翔监军复恭愠怼不肯行称疾求致仕从之使者致诏命还复恭潜刺杀之】质实【黔南节度未详沿革桔柏津未详处所】
　　书法【宦官致仕前书仇士良矣于是再见纲目书以某官致仕四杨复恭韦昭度周豹宋齐邱皆勒致仕也宦官致仕终纲目二而已仇士良杨复恭】
　　冬十月以王建为西川节度使
　　【建留心政事容纳直言好施乐士用人各尽其材谦恭俭素然多忌好杀诸将有功名者多因事诛之】
　　杨复恭谋反遣天威都头李顺节讨之复恭走兴元与杨守亮等举兵拒命
　　【复恭居第近玉山营假子守信为玉山军使数往省之或告复恭与守信谋反上御安喜门命李顺节将兵攻其第不克禁军欲掠两市遇刘崇望立马喻之曰天子亲在街东督战汝曹皆宿卫之士当于楼前杀贼立功勿贪小利自取恶名众皆曰诺遂从而东守信兵望见溃走守信与杨复恭挈其族趣兴元与杨守亮等同举兵拒朝廷以讨李顺节为名】质实【玉山县名注见周赧王三年蓝田】书法【或告之耳直书谋反何复恭致书杨守亮明使训兵勿贡献其反信矣故下书讨书伏诛】发明【或告复恭谋反遂以谋反书之毋乃失之不审乎复恭总宿卫兵专制朝政天子遣之监军怼不肯行则固已不臣甚矣至是与其假子弄兵阙下又与藩臣举兵拒命非反而何直笔书之盖亦推原其实耳夫以宦人之职在于供洒扫之役今乃擅兵自恣一至于此则以军权在其掌握故也有国家者尚鉴兹哉】
　　李克用攻王镕大破之防临城质实【临城县名注见周赧王八年房子】○朱全忠取曹州
　　【全忠取曹州徐之骁将刘知俊降之时溥军自是不振】
　　十二月杀天威都头李顺节
　　【顺节恃恩骄横出入常以兵自随中尉刘景宣西门君遂恶之白上恐其作乱诱杀之百官表贺】
　　孙儒攻宣州
　　【孙儒引兵逼宣州屡破杨行宻之兵旌旗辎重亘百余里行宻求救于钱镠镠以兵食助之】质实【辎重注见周显王三十六年】
　　杨守亮执中使冦梓州王建遣兵救之
　　【东川节度使顾彦朗薨以其弟彦晖代之遣中使宋道弼赐旌节杨守亮囚而夺之使守厚将兵攻梓州彦晖求救于王建建遣其将华洪等救之而宻谓诸将曰汝等破贼彦晖必犒师因报宴而执之无烦再举也洪等破守厚走之彦晖犒师及将报宴王宗弼告之彦晖以疾辞守亮又欲自金商袭京师均州刺史冯行袭逆击大破之诏以行袭为昭信防御使治金州】质实【东川节度注见汉献帝建安十八年梓潼中使注见宗开元十五年金商二州名金注见汉后主建兴八年西城商注见晋元帝大兴元年上洛昭信军名注见汉后主建兴八年西城】
　　发明【前书守亮拒命此书守亮执中使其罪不容诛然守亮亦宦者耳凶暴至此盍亦反而求其初乎噫】
　　福建观察使陈岩卒
　　【岩疾病遣使召泉州刺史王潮欲授以军政未至而卒都将范晖讽将士推已为留后发兵拒潮】质实【泉州注见僖宗光啓元年】
　　【壬子】景福元年春二月以李茂贞为山南西道招讨使【先是凤翔李茂贞静难王行瑜镇国韩建同州王行约秦州李茂庄五节度使上言杨守亮容匿叛臣杨复恭请出兵讨之乞加茂贞山南西道招讨使朝议以茂贞得山南不可复制下诏和解之皆不聼茂贞行瑜擅举兵击兴元表请不已遗杜让能西门君遂书陵蔑朝廷上意不能容召宰相谏官议之时宦官有隂与二镇相表里者宰相不敢言给事中牛徽曰先朝多难茂贞诚有翼卫之功诸杨阻兵亟出攻讨其志亦在疾恶但不当不俟诏命耳比闻兵过山南杀伤至多陛下傥不以招讨使授之使用国法约束则山南之民尽矣上乃从之】质实【同州注见宗开元十二年秦州注见汉光武建武元年天水郡山南西道注见周赧王四年汉中郡】
　　王镕李匡威攻尧山李克用遣兵击破之质实【尧山县名注见汉髙帝八年柏人邑】○朱全忠击朱瑄瑄击破之孙儒围宣州○杨行宻取常润州○以时溥为太子太师溥不奉诏
　　【朱全忠连年攻时溥徐泗濠三州民不得耕获兖郓河东兵救之皆无功复值水灾人死者十六七溥困甚请和于全忠全忠曰必移镇乃可溥许之全忠乃奏请移溥他镇诏以溥为太子太师溥恐全忠诈而杀之据城不奉诏】质实【濠州名注见宋孝武大明五年北徐】
　　三月以郑延昌同平章事○李克用王处存攻王镕镕击败之○夏四月以钱镠为武胜军防御使杨行宻取楚州
　　【时溥遣兵南侵至楚州杨行宻将张训李德诚败之干寿河遂取楚州】质实【楚州注见宋孝武大明三年川阳寿河未详处所武胜军注见宪宗元和二年杭州】
　　六月杨行宻击孙儒斩之遂归扬州
