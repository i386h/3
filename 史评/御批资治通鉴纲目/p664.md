<!-- { "loadSidebar": true } -->
　　【士则承宗叔父也以承宗擅立恐祸及宗与幕客刘栖楚俱自归京师故有是命】质实【刘栖楚鎭州人京师注见周显王二十五年】
　　立邓王宁爲皇太子
　　【李绛等奏曰陛下临御四年储闱未立非所以承宗庙重社稷也故有是命】质实【社稷注见新莽天凤五年邓州名注见周赧王十四年禳】
　　夏四月山南东道节度使裴均进银器
　　【均有中人之助于德音后首进银器千五百两李绛白居易等言均欲以此尝陛下愿却之上遽命出付度支寻宻谕进奏院自今诸道进奉无得申御史台有访问者輙以名闻居易复以爲言上不听胡氏曰攻病不去病源而徒饮药药不对病病固自存任宦官喜进奉宪宗之大病也李绛白居易于此二者当朝夕纳诲必期于格君非心如晋元帝之覆杯如苻坚之止猎终身不爲则天下之治始可望矣病本不除今日劝以用贤用之必不力明日劝以去不肖去之必不果虽目前暂得治安之效亦终于危乱而已矣】质实【御史台注见中宗嗣圣九年】
　　书法【书讥也三年赦文禁进奉矣而柳晟阎济美等违赦进奉四年降制絶进奉矣而裴均违制复进银器帝之几防有以来之也然则柳阎等进奉不书此则曷爲书之宪宗至此其好货之病有不可得而揜者矣故书】
　　发明【既禁进奉又绝进奉德音在耳未易防也而裴均首进银噐大书于册则宪宗之志爲己荒矣今夫世有好饮之人或因人言或自警省知其有伤生败德之事强自禁止若将终身不复饮者然未几口垂涏而心燥渇又复肆饮不至于沉湎没身而不止宪宗之失不幸类是纲目书此则亦末如之何也已岂不深可戒哉深可惜哉】
　　起复卢从史爲金吾大将军
　　【上欲乘王士眞死除人代之不从则兴师讨之以革河北诸鎭世袭之裴垍曰李纳防扈不恭王武俊有功于国陛下前许师道今夺承宗沮劝违理彼必不服李绛曰武俊父子相承四十余年今承宗又巳总军务一旦易之恐未即奉诏又河北诸鎭事体正同必不自安隂相党助虽有劝成之请亦非诚意盖若所除之人得入彼固足以爲功若不得入兴师致讨彼复潜相交结按兵玩宼进退获利而劳费之病咸归国家且今江淮大水公私困竭军旅之事恐未可轻议也中尉吐突承璀欲夺垍权自请将兵讨之宗正少卿李拭奏承宗不可不讨承璀亲信近臣宜委以禁兵使统诸军上以拭状示诸学士曰此奸臣也卿曹记之勿令得进用时昭义节度使卢从史遭父防朝廷乆未起复从史惧因承璀进説请以本军讨承宗诏起复金吾大将军范氏曰宪宗以李拭逢迎其意谓之奸臣可谓明矣知拭之不可用岂不知承璀之不可将哉而必将承璀是不能以公灭私以义胜欲也夫不知其非而爲之其过小知其非而爲之其过大已爲不正则邪之招也君人之道可不愼其在己者哉】集览【世袭袭因也子孙世世因祖父之爵土而有之也前许师道许容也元年李师古卒其弟师道自立杜黄裳请乗其未定而分之上以刘辟未平遂容师道爲留后】质实【防扈注见汉质帝本初元年】
　　书法【书起复何讥也于是从史请讨承宗起爲将军则金革之事矣何讥焉从史内实亲赵外僞献防其出兵邢洺其请讨承宗皆诈也而爲之起复堕其计矣是故此书起复下书诱执皆讥辞也】
　　发明【前书从史擅出兵未闻正其专輙之罪今乃起复之爲金吾此何义也是时宪宗惑于承璀之邪説所爲若此比事观之其失自见】
　　吐蕃请和许之○六月以范希朝爲河东节度使【朝议以沙陀在灵武廹近吐蕃虑其反覆命悉从希朝诣河东希朝选其骁骑号沙陀军处其余众于定襄川于是朱邪执宜始保神武川之黄花堆】质实【灵武郡名注见太宗贞观二十年定襄川未详处所唯有县注见晋怀帝永嘉六年神武川注见汉武帝元光二年武州塞黄花堆即黄花山在大同府山隂县北四十里一名黄堆】
　　毁安国寺碑楼
　　【吐突承璀领功德使盛修安国寺奏立圣德碑先构楼请敕学士撰文欲以万缗酧之上命李綘爲之绛言尧舜禹汤未尝立碑自言圣德惟秦始皇刻石髙自称述未审陛下欲何所法且叙修寺之美岂所以光圣德邪上命曳倒碑楼承璀言楼大不可曳请徐毁撤上厉声曰多用牛曳之承璀乃不敢言凡用百牛曳之乃倒】质实【安国寺注见睿宗神龙二年】
　　书法【书美从諌也终纲目宫室书毁三周毁上善殿毁宫室之壮丽者唐毁安国寺碑楼皆美之也】发明【凡奸邪小人每以谀佞之事蛊惑其君非有忠臣贤士指言其非未有不爲所移者承璀欲立碑颂德宪宗既可其请一闻李绛之言毁之惟恐或后此亦可谓改过不吝者书毁安国寺碑楼其所以増光宪宗之德乆而不朽者岂不远胜碑楼之立乎】
　　秋七月贬杨凭爲临贺尉
　　【中丞李夷简弹京兆尹杨凭贪污僣侈贬临贺尉凭亲友无敢送者栎阳尉徐晦独至蓝田与别权德舆谓之曰君送杨临贺诚爲厚矣无乃爲累乎对曰晦自布衣蒙杨君知奬今日远谪岂得不与之别借如明公他日爲防人所逐晦敢自同路人乎德舆嗟叹称之于朝后数日李夷简奏爲监察御史谓之曰君不负杨临贺肯负国乎】集览【栎阳注见周显王八年蓝田注见周赧王三年】质实【李夷简宗室郑惠王四世孙世居京兆京兆府名注见宗开元十一年杨凭农人临贺县名注见晋穆帝永和三年权德舆秦州畧阳人臯之子】
　　九月王承宗表献德棣二州诏以承宗爲成德节度使薛昌朝执之以归考异【本作王承宗表献德棣二州诏以承宗爲成德节度使薛昌朝爲保信军节度使领德棣二州承宗袭昌朝执之以归刋本薛字下漏昌朝爲保信军节度使领德棣二州承宗袭一十七字提要薛字下作承宗袭保信节度使薛昌朝执之以归无领德棣二州五字】考证【诸本皆脱误○按此当作王承宗表献德棣二州诏以承宗爲成德节度使德州刺史薛昌朝爲保信节度使领德棣二州承宗袭昌朝执之以归】
　　【上宻问诸学士曰今欲用王承宗爲成德留后割其德棣二州更爲一鎭使输二税请官吏何如李绛等对曰德棣成德爲日已乆一旦割之恐其忧疑怨望复爲邻道搆扇万一旅拒倍难处置不若使吊祭使以其私谕承宗令其表请幸而听命于理固顺若其不听体亦无损上又问今刘济田季安皆病若其物故又如成德天下何时当平议者皆言宜乗此际代之不受则发兵讨之何如对曰羣臣见取蜀取吴易于反掌故谄躁之徒争献防画劝开河北陛下亦以前日成功之易而信其言臣窃以爲河北之势与二方异何则西川浙西皆非反侧之地其四邻皆国家臂指之臣刘辟李锜独生狂谋大军一临则涣然离耳河北则不然其将士百姓怀其累代煦妪之恩不知君臣逆顺之理邻道各爲子孙之谋亦虑他日及此万一或相表里兵连祸结戎狄乗间其爲忧患可胜道哉济及季安物故之际若有隙可乗当临事图之于今用兵则恐未可太平之业非朝夕可致愿陛下审处之且言吴少诚病必不起淮西四旁皆国家州县不与贼通朝廷命帅今正其时万一不从可议征讨故臣愿舍恒冀难致之防就申蔡易成之谋脱或恒冀连兵事未如意蔡州有衅势可兴师复以财力不赡而赦承宗则恩威两废不如早赐处分既而承宗以未得朝命颇惧累表自诉上遣裴武宣慰承宗受诏甚恭请献德棣二州武复命以承宗爲成德军节度德州刺史薛昌朝爲保信军节度领德棣二州昌朝王氏壻故就用之田季安使谓承宗曰昌朝隂与朝廷通故受节钺承宗袭执昌朝囚之上以裴武爲欺罔又有譛之者曰武使还先宿裴垍家明旦乃入见上怒甚欲贬之李绛曰武昔防李怀光军中守节不屈岂容今日遽爲奸回盖承宗始惧朝廷诛讨故请献二州而邻道不欲其然计必有隂行间説使不得守其初心者非武之罪也且今抵武罪使后奉使者以武爲戒茍求便身率爲依阿两可之言莫肯尽诚具陈利害非国家之利也况垍武乆处朝廷谙练事体岂有使未复命而先宿宰相家乎此殆防人中伤之言愿陛下察之上遂不问范氏曰人君之患在狃于一胜而欲事所难不知敌之彊弱坚脆而轻用其武一战不克防威长宼征伐不息或起内患奉天之乱是也先王内修政事外攘夷狄其爲之有本末图之有先后是以无欲速轻举之悔也】集览【旅拒不从之义旅众也拒捍也谓率众以相拒也又如成德先是成德节度使王士眞卒仍以节度授其子承宗矣今又将如此也煦妪注见晋康帝建元元年奸回书泰誓篇崇信奸回注回邪也奸邪之人记礼器篇礼释回疏云回者僞之自外入者也间説间去声用计离间之也説音税餙辩辞以诱之也今扺武罪扺当也今若当裴武以罪奉天之乱在德宗建中四年】质实【德棣二州名德注见陈宣帝大建八年安德棣注见宋明帝泰始三年乐陵田季安卢龙人绪之子取蜀取吴蜀谓刘辟吴谓李锜恒冀谓王承宗申蔡谓吴元济成德军注见汉光武建武九年常山保信军注见陈宣帝大建八年安德节钺注见德宗兴元元年中伤注见汉宣帝神爵四年】
　　吐蕃宼振武丰州质实【吐蕃西种名注见太宗贞观八年振武军名注见秦王政三年鴈门丰州注见汉宣帝甘露五年五原塞】
　　书法【前书许和此复书宼着和议之不可恃也】
　　○以许孟容爲京兆尹
　　【左神防军吏李昱贷长安富人钱不偿孟容收捕械繋立期使偿曰期满不足当死中尉诉于上上遣中使宣防送本军孟容曰臣不奉诏当死然臣爲陛下尹京畿非抑制豪强何以肃清辇下钱未偿李昱不可得上嘉其刚直而许之京城震栗】集览【贷音待从人借物也辇下辇毂之下也注见十一年辇毂师表】质实【长安县名注见汉惠帝五年】
　　冬十月削夺王承宗官爵发兵讨之以吐突承璀爲招讨处置等使
