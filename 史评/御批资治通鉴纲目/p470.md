<!-- { "loadSidebar": true } -->
　　发明【纳柔然女则揭而书之纳突厥女何以不书宇文至是亦胥为夷矣故特书纳后阿史那氏若中国然者所以着其族类不分之罪而狄之也或曰前已书如突厥逆女故此从可知尔曰春秋宣元年书公子遂如齐逆女即书遂以夫人妇姜至自齐前书如齐后书至自齐诚以婚姻人道之始所以两揭其国书之岂厌于繁文哉知此则知纲目书法之意矣】
　　周太傅燕公于谨卒
　　【谨勲高位重而事上益防尽忠补益特被亲信教训诸子务存静退卒諡曰文】
　　陈攻梁江陵不克
　　【陈吴明彻乘胜进攻江陵引水灌之梁主出顿纪南以避之周緫管高琳与梁王操守江陵尽夜拒战十旬击明彻败之明彻退保公安梁主乃得还】集览【纪南杜预曰楚国今南郡江陵县北纪南城也括地志云荆州江陵县北五十里有纪南故城古郢都也又谓之南郢】质实【一统志云纪南城名在荆州府城北一十里史记注楚都于郢今江陵县北纪南城是至平王更城郢在江陵东北故郢城是荆州记昭王十年吴通漳水灌纪南入赤湖进灌郢城遂破楚则郢与纪南为二城云】
　　发明【梁蕞尔之地仅足以少延不泯之祀陈既覆其宗国今又无故攻之此何义哉特书不克盖贬之也】
　　夏四月齐以和士开为仆射
　　【齐仆射徐之才善医上皇有疾之才疗之既愈中书监和士开欲得次迁乃出之才为兖州刺史而代之】
　　秋七月周随公杨忠卒
　　【忠子坚为小宫伯宇文防欲引以为腹心忠曰两姑之间难为妇汝其勿往坚乃辞之至是忠卒坚袭爵】
　　冬十一月朔日食
　　书法【自辛巳至此岁岁日食而一岁再食者三凡八年合十一食入纲目以来日食之数未有如此数年者矣】
　　○陈安成王顼废其主伯宗为临海王而杀始兴王伯茂
　　【始兴王伯茂以安成王顼专政不平肆恶言顼遂以太后令诬陈主云与刘师知华皎等通谋废为临海王以安成王入纂又下令黜伯茂为温麻侯寘诸别馆使盗杀之】质实【一统志云温麻晋之县名属晋安郡初武帝以温麻船屯此因以置县隋省入闽县唐初复置移于连江之北改名连江县宋元仍旧本朝因之改属福州府】
　　齐主湛殂
　　【齐上皇疾作驿追徐之才未至疾亟以后事属和士开握其手曰勿负我遂殂士开秘丧三日不发黄门侍郎冯子琮问其故士开曰至尊年少恐王公有贰心者欲尽追集然后议之士开素忌太尉赵郡王叡及领军娄定逺子琮恐其矫遗诏出叡于外夺定逺禁兵乃说之曰群臣富贵者皆至尊父子之恩但令在内贵臣一无改易王公必无异志且升遐之事行路皆传久而不举恐有他变士开乃发丧世祖骄奢滛泆役繁赋重吏民苦之】集览【升遐记曲礼告丧曰天王登假郑曰登上假已也上已者若去云耳假音遐离骚经逺逰曰载营魄而登霞兮掩浮云而上征注霞与遐同晦庵辨证云登霞之霞本遐之借用犹曰适逺云尔曲礼告丧之辞乃又借以为死之美称庄子作登假盖亦此例但骚经此篇注者遂解为赤黄之气释庄音者又读假为格而训至焉则其误愈逺矣】
　　周梁州獠叛讨平之考异【讨当作击】
　　【周梁州恒棱獠叛緫管长史赵文表讨之诸将欲四靣进攻文表曰如此则獠无生路必尽死以拒我未易可克今吾示以威恩为恶者诛之从善者抚之善恶既分破之易矣遂以此意遍令军中恒棱闻之犹豫未决文表军已至其境獠中先有二路一平一险有獠帅数人来见请为乡导文表曰此路寛平不须为导卿但慰谕子弟使来降也既遣之乃谓诸将曰獠帅谓吾从寛路而进必设伏以邀我当更出其不意乃引兵自险路入乘高而望果有伏兵獠既失计争帅众来降文表皆慰抚之乃征其租税无敢违者周以文表为州刺史】集览【恒棱县名属梁州獠音竹绞反又音老戎夷别名也】
　　【已陈高宗宣帝顼太建元年丑周天和四年齐天统五年】春正月陈主顼立○二月齐徙东平王俨为琅邪王○齐杀其太尉赵郡王叡【初和士开为世祖所亲狎出入卧内遂得幸于胡后及世祖殂齐主深委任之威权益盛与娄定逺等俱用事时号八贵太尉赵郡王叡与定逺元文遥等皆言于齐主请出士开防胡太后觞朝贵于前殿叡靣数士开受纳货赂秽乱宫掖之罪太后曰王欲欺孤寡邪且饮酒勿多言叡等词色愈厉仪同三司安吐根曰不出士开朝野不定太后不可叡等投冠于地拂衣而起明日复诣云龙门令文遥入奏太后及齐主召问士开对曰陛下谅闇始尔大臣皆有觊觎今若出臣正是自翦羽翼宜谓叡等云文遥与臣俱受先帝任用可并用为州且令出纳待过山陵然后遣之齐主及太后乃以士开为兖州刺史葬毕太后欲留士开过百日叡不许有中人宻谓叡曰太后意既如此殿下何宜苦违叡曰吾受委不轻今嗣主幼冲岂可使邪臣在侧不守之以死何靣戴天遂更见太后苦言之太后令酌酒赐叡叡正色曰今论国家大事非为巵酒言讫遽出士开载美女珠帘诣娄定逺献之定逺喜谓曰欲还入不士开曰不愿更入但乞王保防长为大州足矣定逺信之送至门士开曰今当逺出愿得一辞觐二宫定逺许之士开由是得见太后及齐主进说曰先帝一旦登遐臣媿不能自死观朝贵意势欲以陛下为干明臣出之后必有大变臣何靣目见先帝于地下因恸哭齐主太后皆泣问计士开曰臣已得入复何所虑正须数行诏书耳于是诏出定逺为青州刺史责赵郡王叡以不臣之罪旦日叡将复入諌妻子咸止之叡曰社稷事重吾宁死事先皇不忍见朝廷颠沛至殿门又有人谓曰入恐有变叡曰吾上不负天死亦无恨入见太后论执弥固出至永巷遇兵执送华林园拉杀之叡清正自守朝野寃惜之复以士开为仆射定逺归士开所遗加以余珍赂之】集览【干明废帝殷年号即陈文帝天嘉元年也是年八月废为济南王】书法【纲目恶淫刑于宋子业齐寳卷高洋高纬陈叔寳五君所杀必斥书主高纬斥主以杀者五此其独书齐何罪有分也叡之死和士开为之】
　　发明【胡后欲留和士开而叡力争由是遇祸然则何不以胡后杀之为文齐主年少惑于士开之言预闻其事故掲国以书者见君与国母及用事大臣共之也】
　　夏四月齐以高阿那肱为尚书令韩长鸾为领军陆令萱为女侍中穆提婆为侍中祖珽为秘书监
　　【齐主年少多嬖宠武卫将军高阿那肱素以谄佞为世主所厚多令在东宫侍齐主由是有宠累迁并省尚书令封淮隂王都督韩长鸾亦以尝卫东宫累迁侍中领军总知内省机宻宫婢陆令萱者坐其夫骆超谋叛配掖庭子提婆亦没为奴齐主之在襁褓令萱养之令萱巧黠善取媚有宠于胡太后和士开阿那肱皆为之养子齐主以令萱为女侍中令萱引提婆入侍齐主朝夕戯狎累迁开府仪同三司斛律后之从婢穆舍利有宠于齐主令萱乃为之养母因令提婆冒姓穆氏然士开用事最久诸幸臣皆依附之齐主思祖珽复以为海州刺史珽乃遗陆媪弟仪同悉逹书曰赵彦深心腹阴沈欲行伊霍事仪同姊弟岂得平安何不早用智士邪士开亦以珽有胆畧欲引为谋主乃弃旧怨虚心待之与陆媪言于齐主曰三帝之子皆不得立今至尊独在帝位者祖孝征之力也其人心行虽薄竒畧出人缓急可使且目已盲必无反心齐主乃召以为秘书监士开譛齐主之舅胡长仁出刺齐州长仁怨愤遣人刺之事觉士开问珽珽引薄昭事遣使赐死】集览【三帝文襄文宣孝昭也薄昭汉文帝母薄姬之弟以杀汉使者文帝使公卿从之饮欲令自引分昭不肯又使群臣丧服往哭之乃自杀】
　　书法【元乂妻书女侍中矣乙未魏于是再见终纲目书女侍中三庚戌南汉】
　　发明【高阿那肱韩长鸾武夫小人陆令萱宫婢穆提婆配宫奴祖珽盲目流人齐氏任用如此纲目列而书之所以着其乱亡之迹为后戒也】
　　秋八月陈广州刺史欧阳纥反
　　【欧阳纥在广州十余年威惠着于北越自华皎叛陈主疑之征为左卫将军纥惧遂举兵攻衡州陈主遣徐俭持节谕防俭语纥曰吕嘉之事诚当已逺将军独不见周廸陈宝应乎纥黙然不应陈主乃遣车骑将军章昭逹讨之】集览【吕嘉汉武时南粤王之相也建元四年谋作乱元鼎五年讨平之周廸陈宝应文帝天嘉五年诛陈宝应六年杀周廸】
　　冬十二月周齐公宪侵齐围宜阳○周陈复通好【庚陈太建二年齐武平寅元年周天和五年】春二月齐以斛律光为右丞相○陈人讨欧阳纥斩之封阳春太守冯仆母洗氏为石龙太夫人
　　【欧阳纥召阳春太守冯仆至南海诱与同反仆遣使告其母洗夫人夫人曰我忠贞两世今不能惜汝而负国也遂发兵拒境帅诸酋长迎章昭逹昭逹至始典纥惧出顿淮口多聚沙石盛以竹笼置于水栅之外昭逹令人潜行斫笼因纵大舰突之纥败擒之斩于建康市纥之反也士人流寓者皆惶骇前著作佐郎萧引独恬然曰管幼安袁曜卿亦但安坐耳君子直已以行义何忧惧乎至是陈主征以为侍郎冯仆以其母功封信都侯迁石龙太守遣使者持节册命洗氏为石龙太夫人赐以绣幰安车鼓吹麾节卤簿如刺史之仪】集览【管幼安袁曜卿管宁字幼安注见文帝天嘉五年袁涣字曜卿三国魏人刘备举涣茂才避地江淮后归魏武帝绣幰许偃反车上张缯曰幰安车注见汉桓帝延熹二年鼓吹注见晋武帝太康三年麾节麾大将之旗所以指麾也节注见秦始皇二十六年卤簿注见晋成帝咸康二年】质实【一统志云袁涣陈郡人汉建安中刘备举涣茂才后归曹操拜沛南都尉迁梁相毎敕诸县存鳏寡高年表孝子贞妇常曰世治则礼详世乱则礼简全在斟酌魏国初建行御史大夫事居官数年卒石龙梁之郡名治高凉县陈因之隋初罢郡为县寻废之故址在高州府电白县治东北二十里】书法【于是封仆为信都侯石龙太守不书而书石龙太夫人何本功也微斯母仆之所从未可知也洗氏于是再见纲目矣梁庚午是年终纲目妇人以封爵见者十有二详汉吕后丁巳年皆讥也唯洗氏再书皆予辞又隋开皇十年封谯国夫人】
　　秋七月齐以和士开为尚书令
　　【士开威权日盛朝士不知亷耻者或为之假子士开伤寒医云应服黄龙汤士开有难色有之者请先尝之一举而尽】
　　陈遣兵攻梁周人救之陈师还
　　【章昭逹攻梁梁主与周总管陆腾拒之周人于峡口南岸筑城横引大索编苇为桥以度军粮昭逹为长防施于楼船上仰割之索断粮絶遂攻其城下之梁主告急于周周使将军李迁哲将兵救之昭达兵不利引还】
　　发明【前日陈人攻梁不克今又遣兵攻之何耶周人救之陈师遂还然则陈氏无名兴师避强凌弱其罪皆自见于书法之间矣】
　　九月齐立子恒为太子
　　【齐穆夫人生子恒陆令萱欲以为太子恐斛律后怒乃白齐主使后母养之以为太子】
　　冬十月朔日食○齐以萧庄为梁王
　　【齐复以梁永嘉王庄为梁王许以兴复竟不果及齐亡庄愤悒卒于邺】
　　书法【庄尝称梁主矣此其斥名何以失地也故削之】
　　周平越嶲置西宁州集览【西宁州注见汉武帝元鼎六年越嶲郡】○齐筑城于汾北周齐公宪还救之
