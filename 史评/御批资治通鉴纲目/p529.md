<!-- { "loadSidebar": true } -->
　　【上宴羣臣奏秦王破陈乐上曰朕昔受委专征民间遂有此曲虽非文徳之雍容然功业所由不敢忘也封徳彛曰陛下以神武平海内文徳岂足比乎上曰戡乱以武守成以文文武之用各随其时卿谓文不及武斯言过矣】集览【破陈乐太宗为秦王时破刘武周军中作此乐曲舞用乐工百二十八人披银甲执防而舞后更号神功破陈乐贞观七年更名七徳舞七徳者取左传武有七徳之义】
　　制谏官随宰相入閤议事
　　书法【良法也若此则无不及谏之事矣故特书之】
　　发眀【谏官随宰相入閤有失輙谏此贞观致治之本也夫官以谏为名所言必本于公而宰相制天下事岂必尽能无失诚使谏官得随事言之则不待命令已行而后救之于末流矣本朝王安石尝欲仿此既而当国或有举其説者安石则曰是又益两参政也于是遂已夫安石能言于在下位之时而不能容于秉大政之日其好同恶异之意盖见于此然则谏官入閤固非大臣之所乐也必有英明之君体而行之则贞观之治可复见矣书制谏官随宰相入閤议事其制则出于太宗之意也岂不美哉】
　　○更定律令
　　【命吏部尚书长孙无忌与法官更议定律令寛绞刑五十条为断右趾上曰肉刑废已久宜有以易之于是有司请改为加役流流三千里居作三年从之】集览【加役流流配而加以役作】质实【肉刑注见汉文帝十三年】
　　以戴胄为大理少卿
　　【上以选人多诈冒资防敇令自首不首者死未防有诈冒事觉者上欲杀之胄奏据法应流上怒曰卿欲守法而使朕失信乎对曰敇者出于一时之喜怒法者国家所以布大信于天下也陛下忿选人之多诈故欲杀之既而知其不可复断之以法此乃忍小忿而存大信也上曰卿能执法朕复何忧胄前后犯顔执法言如涌泉上皆从之天下无寃狱将军长孙顺徳受人餽绢事觉上于殿庭赐绢数十疋大理少卿胡演以为不可上曰彼有人性得绢之辱甚于受刑如不知愧一禽兽耳杀之何益】质实【戴胄安阳人】
　　燕郡王李艺反泾州统军杨岌讨杀之考异【杀当作诛艺之初入朝也恃功骄倨殴上左右至是将兵戍泾州惧诛诈称奉勅勒兵入朝遂引兵据豳州统军杨岌勒兵攻之艺众溃将奔突厥左右斩之传首长安】质实【燕郡注见髙祖武徳四年幽州豳州注见汉桓帝延熹五年长安县名注见汉恵帝五年】
　　发明【乱臣贼子何世无之太宗在御犹大明当天而李艺敢于称乱可谓狂愚之甚矣夫茍畏罪惧诛则束身归命可也持寸梃以撃泰山求免得乎然艺既书反何以亦书曰杀曰书讨杀则义已明矣固非若王君廓杀庐江王者也】
　　二月分天下为十道
　　【隋末豪杰据地自相雄长唐兴相帅来归上皇割置州县以宠禄之上以民少吏多悉并省之因山川形便分为十道曰闗内河南河东河北山南陇右淮南江南剑南岭南】质实【分为十道张九韶曰唐十道曰闗内以京官遥领曰河南治陈留曰河东治晋阳曰河北治魏郡曰山南治汉中曰陇右治西平曰淮南治广陵曰江南治吴郡曰剑南治蜀郡曰岭南治南海】
　　三月皇后帅内外命妇亲蚕集览【内外命妇郑曰内命妇谓三夫人以下也外命妇诸臣之妻也外命妇有七阶淑人硕人令人恭人宜人安人孺人】
　　书法【书亲蚕何美重本也纲目美重本故诏具亲耕桑礼仪书汉文帝十二年后亲蚕西郊书宋庚子年皇后帅命妇亲蚕书是年祀先蚕书髙宗上元二年赐近臣丝书宗开元十五年皆予之也】
　　○闰月朔日食质实【日食注见新莽天凤元年】○命京官五品以上更宿中书内省
　　【上谓太子少师萧瑀曰朕少得良弓十数自谓无以加近以示弓工乃曰皆非良材木心不正则脉理皆邪弓虽劲而发矢不直朕以弓矢定四方识之犹未能尽况天下之务乎乃命京官五品以上更宿中书内省数延见问民疾苦政事得失范氏曰传曰国之将兴也君子自以为不足其亡也若有余太宗因识弓之未精而知天下之理已不能尽询谋于众而不自用此其所以兴也胡氏曰工人之意借弓为喻以规之也犹曰君心不正则言行皆邪势虽尊严而出政不善云尔太宗虽愧于聼徳之聪然能因是延见京官问民疾苦政事得失是亦为君之道也】
　　发明【太宗是时切于图治汲汲如此至命京官更宿内省访问得失惟日不足虽欲不治得乎书以美之宜矣】
　　夏五月苑君璋降
　　【初君璋引突厥陷马邑杀髙满政退保恒安数与突厥入防至是见颉利政乱知其不足恃遂帅众来降】质实【马邑县名注见汉髙帝六年恒安二州名恒注见汉光武建武九年常山按一统志安唐初所置治武兴县属易州后周废更为唐兴县属莫州五代废属瀛州宋于此置唐兴寨淳化中陞为顺安军金改为安州治髙阳县后又徙治渥城县元初省入髙阳县寻复改置安州本朝初降为县以葛城省入寻复为安州改属保定府】
　　六月封徳彛卒
　　【初上令封徳彛举贤久无所举上诘之对曰非不尽心但于今未有竒才耳上曰君子用人如器各取所长古之致治者岂借才于异代乎正患己不能知安可诬一世之人徳彛慙而退御史大夫杜淹奏诸司文案恐有稽失请令御史就同检校上以问徳彛对曰设官分职各有所司果有愆违御史自应紏举如淹所言大为烦碎淹黙然上问淹何故不复论执对曰徳彛所言真得大体臣诚心服不敢遂非上悦曰公等各能如是朕复何忧】质实【杜淹京兆杜陵人】
　　书法【不书官削之也】
　　发明【封徳彛奸佞有余既以亡隋复以误唐若其臣贼诟君又小人之所不为者故纲目于其死也尽削其官以贬之固不待他时黜削赠谥而后知其罪也】
　　以萧瑀为左仆射
　　【上与侍臣论周秦脩短萧瑀对曰纣为不道武王征之周及六国无罪始皇灭之得天下虽同立心则异上曰公知其一未知其二周得天下増修仁义秦得天下益尚诈力此脩短之所以殊也盖取之或可以逆而守之不可以不顺故也瑀谢不及范氏曰取之以仁义守之以仁义者周也取之以诈力守之以诈力者秦也此周秦之所以异也太宗以汤武之征伐为逆取而不知征伐顺天应人所以为仁义也其曰取之或可以逆亦非也既谓之逆则无时而可矣】
　　山东旱诏所在赈防蠲其租赋质实【山东道名注见宋文帝元嘉二十五年】
　　书法【书美防民也太宗之世书旱二是年贞观十三年书饥一贞观二年必书防旱之政焉可谓有志于民矣纲目书旱五十八大旱三十八详汉恵帝五年书不雨六详泰初丙寅年书饥二十九大饥二十六详泰初丁巳年而书救灾之政者止十有三详汉文帝十三年太宗居其三焉】
　　○秋七月以长孙无忌为右仆射
　　【无忌与上为布衣交加以外戚有佐命功上委以心腹欲相者数矣皇后固请曰妾备位椒房贵宠极矣诚不愿兄弟执国政吕霍上官可为切骨之戒上不聴卒用之胡氏曰无忌亦常才也若从皇后之言不使知政退避权势保其宠禄又安有黔州之祸哉○初突厥性淳厚政令质畧颉利可汗得华人赵徳言委用之变更旧俗政令烦苛国人始不悦加以兵革嵗动连年饥馑内外离叛言事者多请击之上问羣臣萧瑀以为撃之便无忌曰虏不犯塞而弃信劳民非王者之师也上乃止】集览【吕霍上官汉髙后时吕产吕禄昭帝时上官桀上官安宣帝时霍山霍禹等皆以外戚谋反伏诛黔州之祸髙宗欲立武昭仪无忌极言不可后既立衘之许敬宗揣后指言无忌欲反遂削官爵置于黔州黔音琴】质实【椒房注见汉昭帝始元四年饥馑注见隋炀帝大业十二年】
　　髙士亷罢
　　【坐寝王珪宻奏也】
　　九月朔日食○宇文士及罢御史大夫杜淹参预朝政【淹荐刑部员外郎邸懐道曰炀帝幸江都懐道独言不可上曰卿以懐道为贤当时何不自诔对曰臣尔日不居重位知谏不从徒死无益上曰卿仕世充位不卑矣何亦不谏对曰臣非不谏但不从耳上曰然则何以立于其朝淹不能对上曰今日尊任矣可以谏未对曰愿尽死上笑】集览【江都注见汉献帝兴平元年】
　　书法【他官参预政事自此始】
　　冬十月岭南酋长冯盎遣子入朝
　　【初盎与诸酋长迭相攻击诸州皆奏盎反上欲发兵讨之魏徴谏曰岭南瘴疠险逺不可以宿大兵且告者已数年而盎兵未尝出境此不反明矣若遣信臣示以至诚可不烦兵而服上乃遣使谕之盎遣其子智戴随使者入朝上曰魏徴一言胜十万之师不可不赏乃赐绢五百匹】集览【宿大兵宿久屯也】质实【冯盎髙州良徳人寳之孙酋长注见新莽始建国二年酋豪】
　　十二月萧瑀免○诏殿中侍御史崔仁师按狱青州【青州有谋反者逮捕满狱诏崔仁师等覆按之仁师至悉去杻械与饮食汤沐止坐其魁首十余人孙伏伽谓仁师曰足下平反者多恐人情贪生见其徒侣得免未肯甘心耳仁师曰凡治狱当以仁恕为本岂可自规免罪知其寃而不为伸邪万一误有所纵以一身易十囚之死亦所愿也及敇使至更讯诸囚皆曰崔公平恕无枉请速就死无一人异辞者】集览【平反注见汉武帝征和二年自规规图也】质实【青州注见汉桓帝永康元年崔仁师定州人逮捕注见汉文帝四年逮治】
　　以孙伏伽为谏议大夫
　　【上好骑射孙伏伽谏以为天子居则九门行则警跸非欲茍自尊严乃为社稷生民之计也夫走马射的乃少年诸王所为非今日天子事业也既非所以安养圣躬又非所以仪刑后世臣窃为陛下不取上悦以伏伽为谏议大夫○上神采英毅羣臣进见皆失举措上知之毎假以辞色尝谓公卿曰人欲自见其形必资明镜君欲自知其过必待忠臣茍其君愎谏自贤其臣阿防顺防君既失国臣岂能独全如隋炀帝虞世基者亦足以观矣公辈宜用此为戒事有得失无惜尽言也】集览【走马射的走去声射神亦反的质的也注见晋安帝隆安五年】质实【九门注见宗天寳十五载社稷注见新莽天凤元年警跸注见汉文帝三年陛下注见汉光武建武二十七年】
　　命吏部四时选集并省吏员
　　【隋世选人十一月集至春而罢人患其期促至是吏部侍郎刘林甫奏四时聼选随阙注拟人以为便唐初士大夫以乱离之后不乐仕进官员不充州府多以赤牒补官至是皆勒赴省选集者七千余人林甫随材铨叙各得其所时人称之上谓房龄曰官在得人不在员多遂并省之留文武总六百四十三员】质实【刘林甫武功人】
　　徴隋秘书监刘子翼不至
　　【子翼有学行性刚直朋友有过常面责之李百药常称刘四虽复骂人人终不恨是嵗有诏徴之辞以母老不至】质实【刘子翼晋陵人李百药安平人徳林之子】
　　书法【书不至何美子翼也子翼乱则进治则退曷为美之子翼亲逢盛时甘于不仕以奉老母可谓知所先者或以为讥则过矣】
　　发明【士君子之出处当适其时以子翼之刚方未易轻议然能显仕于无道之隋而不能屈意于有道之唐何哉是时君徳方明羣贤彚进子翼茍有志当世舎是则无时可矣召而不至岂亦果以母老故欤特书隋官盖美之也】
　　以李干祐为侍御史
