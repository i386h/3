<!-- { "loadSidebar": true } -->
　　夏四月帝如湔观汶水旬日而还集览【如湔观汶水如往也地理志蜀郡有湔县湔水出玉垒山按玉垒山又在汶山郡汶川县东汶江在焉】质实【一统志云湔汉之县名属广汉郡晋并入汉州故城在成都府城东北一百二十三里汶水在成都府城南七里乃蜀守李氷所穿之江通成都皆可行舟溉田万顷】
　　书法【凡书观讥也旬日而还甚讥之也是故桓帝之幸冯石府书留饮十日后主之观汶水至旬日而还皆讥之讥也】
　　发明【观鱼于棠春秋特笔以讥之丞相亮卒至是未及再期而后帝所为已若此书观汶水旬日而还则其慢弃国政逺事逸游忽社稷之重纵耳目之欲而当时大臣亦无能谏止其恶其失皆具见于直笔之间矣虽无縁崖之冦尚能久有其国乎】
　　○武都氐王苻健降质实【武都氐注见武帝元鼎六年武都郡】○冬十月有星孛于大辰又孛于东方
　　【魏髙堂隆上疏曰古者将营宫室宗庙为先居室为后今郊庙未定而崇饰居室士民失业外人咸云宫人之用与军国之资畧齐民不堪命皆有怨怒夫采椽卑宫唐虞大禹之所以重皇风也玉台琼室夏癸商辛之所以犯昊天也今宫室过盛天彗章灼斯乃慈父恳切之训当崇孝子祗耸之礼不宜有忽以重天怒魏主叡不悦侍中卢毓进曰臣闻君明则臣直古之圣王惟恐不闻其过此臣等所以不及隆也叡意乃解毓植之子也】集览【有星孛于大辰春秋昭十七年有星孛于大辰注大辰房心尾也公羊传大火为大辰伐为大辰北辰亦为大辰注大火谓心左传心为大火是也伐参伐也大火与伐天所以示民时早晚天下所取正故谓之大辰北辰北极天之中也常居其所心伐所在故曰亦也心者天子明堂布政之宫亦为孛彗者邪乱之气扫故置新之象也又有星孛于东方注见武帝元封元年采椽太史公自序曰墨者亦尚尧舜道言其徳行曰堂髙三尺采椽不刮正义曰采取木为椽桷不刮削也卑宫孔子曰卑宫室而尽力乎沟洫夏癸夏帝履癸天下谓之夏桀商辛商帝辛天下谓之商纣】正误【采椽今按史记注采栎木也汉书作采注柞木也即栎木】质实【卢毓涿郡涿人】
　　书法【元封之元尝书又孛矣然书秋不书月则同时也未有同月书又孛者一月再孛甚大异也终纲目书孛不一三国书又孛者再若其一月再孛则是年而已矣】
　　魏司空陈羣卒
　　【羣前后数上封事輙削其草虽子弟莫知也或讥其居位拱黙及正始中诏撰名臣奏议朝士乃见羣諌事皆叹息焉袁子曰或云杨阜岂非忠臣哉人主之非则勃然触之与人言未尝不道答曰夫仁者爱人施之君谓之忠施之亲谓之孝今为人臣直诋其君之非而播扬其恶可谓直士未为忠臣也若陈羣则不然谈论终日未尝言人主之非书数十上外人不知君子谓羣于是乎长者矣】
　　魏令公卿举才徳兼备之士
　　【时司马防以兖州刺史王昶应选昶为人谨厚名其兄子曰黙曰沈子曰浑曰深为书戒之曰吾以四者为名欲尔曹顾名思义不敢违也夫物速成则疾亡晩就则善终朝华之草夕而零落松栢之茂隆寒不衰是以君子戒于阙党也夫能屈以为伸譲以为得弱以为彊鲜不遂矣毁誉者爱恶之原而祸福之机不可轻也人或毁已当退而求之于身若已有可毁则彼言当矣无可毁则彼言妄矣当则无怨于彼妄则无害于身又何报焉谚曰救寒莫如重裘止谤莫如自修斯言善矣】质实【兖州注见献帝兴平二年王昶晋阳人】
　　【丁巳】十五年【魏景初元年吴嘉禾六年】春正月魏黄龙见以三月为夏四月
　　【髙堂隆以魏得土徳故其瑞黄龙见宜改正朔易服色以变民耳目魏主叡从之遂以建丑之月为正服色尚黄牲用白】
　　书法【建丑也然则书以三月为四月可矣书夏四月何讥非古也三代改正不改月数汉初承秦建亥书冬十月则秦汉虽改正而其为冬自若也今改月数以三为四末论也而以春为夏是变易四时之实矣故书夏讥之终纲目书改正五详始皇二十六年】
　　夏六月魏地震
　　书法【纲目书地震一百一而汉世居九十地道之变未有多于汉者也自是五十年不书地震至晋武太康九年而后书迄纲目之终所书亦不过当十之一岂地道之安其常哉记注盖多畧矣】
　　○魏以陈矫为司徒
　　【矫初为尚书令刘尝譛之矫惧其子骞曰主上明圣大人大臣今若不合不过不作公耳尚书郎廉昭以才能得幸好抉摘羣臣细过以媚上尝奏左丞罚当闗不依诏抵罪矫当连坐黄门侍郎杜恕上疏曰陛下忧劳万机或亲灯火而庶事不康刑禁日弛原其所由非独臣不尽忠亦委任不专而俗多忌讳故也臣以为忠臣不必亲亲臣不必忠有疏者毁人而陛下疑其私报所憎誉人而陛下疑其私爱所亲左右或因之以进憎爱之说遂使疏者不敢毁誉至于政事损益亦有所嫌陛下当思所以广朝臣之心厉有道之节反使如廉昭者扰乱其间臣惧大臣遂将容身保位坐观得失也昔周公戒鲁侯曰不使大臣怨乎不以言不贤则不可为大臣为大臣则不可不用也故能者不敢遗其力而不能者不得处非其任今陛下于羣臣知其不尽力也而代之忧其职知其不能也而教之治其事岂徒主劳而臣逸哉虽圣贤并世终亦不能以此为治也陛下又患台阁禁令不宻人事请属不絶作迎客出入之制以恶吏守寺门斯未得为禁之本也昔汉安帝时少府窦嘉辟廷尉郭躬无罪之兄子犹见奏劾近司校尉孔羡辟大将军狂悖之弟而有司嘿然盖陛下自无必行之罚以絶阿党之原耳夫纠擿奸宄忠事也然而世憎小人行之者以其不顾道理而茍求容进也若陛下不考其终始必以违众忤世为奉公密行白人为尽节焉有通人大才而不能此邪诚顾道理而弗为耳使天下皆背道而趋利则人主之所最疾者也陛下何乐焉恕畿之子也○魏主叡尝卒至尚书门矫跪问曰陛下欲何之曰欲案行文书耳矫曰此自臣职分非陛下所宜临也若臣不称职请就黜退叡慙而反叡尝问矫司马公忠贞可谓社稷之臣乎矫曰朝廷之望也社稷未之知也】集览【怨乎不以句絶以用也宻行白人宻秘也白告说也】正误【罚当闗不依诏今按东观汉记汝郁徴诣公车台遣两当闗扶入文选絶交书注汉置当闗之职欲晓即至门呼人使起此言尚书左丞曹璠行罚于当闗之人而不依诏令故廉昭奏其罪陈矫为尚书令当连坐也】质实【陈矫东阳人郭躬阳翟人杜畿杜陵人】
　　魏制三祖为不毁之庙
　　【魏有司奏以武皇帝为太祖文皇帝为髙祖今皇帝为烈祖三祖之庙万世不毁诏从之孙盛曰夫諡以表行庙以存容未有当年而逆制祖宗未终而豫自尊君魏之羣臣于是乎失正矣】
　　秋七月魏击辽东不利公孙渊自称燕王
　　【公孙渊数对国中賔客出恶言魏主叡欲讨之以母邱俭为幽州刺史俭上疏曰陛下即位以来未有可书吴蜀恃险未可卒平聊可以此方无用之士克定辽东光禄大夫卫臻諌曰渊生长海表相承三世外抚戎夷内脩战射而俭欲以偏军长驱朝至夕卷妄矣不听使俭率诸军屯辽东南界玺书徴渊渊遂发兵逆俭于辽隧俭与战不利引军还渊因自立为燕王改元绍汉置百官诱鲜卑以扰北方】集览【母邱复姓顔师古曰母邱曼邱本是一姓语有慢急耳母音无辽隧县名属辽东郡隧本作队然亦音遂】质实【一统志云母邱俭闻喜人辽隧汉初县名属渤海郡晋因之隋以后俱为永丰县辽改僊乡县金废之故城在辽东海州卫西六十里三国魏时公孙渊禆将拒司马懿即此处】
　　皇后张氏崩考证【下当补书葬敬哀皇后于南陵○谨按凡例曰凡正统之后特葬曰葬某諡皇后于某陵陈夀志云后主敬哀皇后建兴十五年薨葬南陵】○九月魏大水○魏主叡杀其后毛氏
　　【郭夫人有宠于魏主叡毛后爱弛叡逰后园曲宴极乐夫人请延皇后叡不许因禁左右不得宣毛后知之明日谓叡曰昨逰北园乐乎叡以左右泄之杀十余人因赐后死】
　　书法【魏尝书杀夫人甄氏矣不斥魏主丕于是而斥魏主叡何甚叡也毛氏不得与宴薄有问焉常情也而赐之死叡亦忍甚矣哉纲目书杀其后二是年毛氏晋穆帝永和十一年秦梁氏废而杀之三详桓帝延熹八年为人所杀不与焉】
　　冬十月魏营圆方丘南北郊
　　【魏用髙堂隆议营洛阳南委粟山为圆丘诏曰汉承秦乱废无禘礼曹氏世系出自有虞今祀皇皇帝天于圆丘以虞舜配祭皇皇后地于方丘以舜妃伊氏配祀天神于南郊以武帝配祭地祗于北郊以武宣皇后配】集览【圆方丘南北郊羣书考索曰古者祀天于南郊而地上之圆丘者南郊之丘也丘圆而髙所以象天此所谓为髙必因丘陵也祭地于北郊而泽中之方丘者北郊之丘也丘方而下所以象地此所谓为下必因川泽也泰坛南郊之坛也以之燔柴泰圻北郊之坎也以之瘗埋言泰坛则自然之丘言泰圻则人为之坛也祭礼必于自然之丘所以致敬燔瘗必于人为之坛所以尽宗庙之礼禘礼礼记祭法虞夏禘黄帝殷周禘帝喾注此禘谓祭昊天于圆丘也续汉书三年一祫祫以冬十月五年一禘禘以夏四月源流至论曰论禘祫之义者郑谓祫大于禘王肃谓禘大于祫贾逵谓一祭二名此诸儒之説异同也然祫则合食而已毁庙未毁庙之主皆合食于太祖非唯天子有祫而诸侯皆得有祫禘则禘其祖之所自出如礼记祭法唯天子有禘而诸侯不得有禘此禘尊祫卑诚万世常行之典郑贾説皆非也又祫祭注见平帝元始五年地祗説文地神提出万物者也祗字古作示礼太宗伯掌地示之礼】质实【一统志云委粟山在河南府城东三十里魏明帝景初间营为圆丘至今形制尚存】
　　书法【圆方丘泽髙下之义古也皆取诸丘非矣既立圆方丘又有南北郊益非矣故书讥之下书晋并圆方丘之祀于南北郊善晋也丙戌年】
　　吴以诸葛恪为威北将军
　　【恪至丹阳移书属城长吏令各保疆界明立部伍从化平民悉令屯居乃内诸将罗兵幽阻但缮藩篱不与交锋俟其谷稼将熟輙纵兵芟刈使无遗种平民屯居畧无所犯于是山民饥穷稍稍自首恪复厚慰抚之勅下不得拘执臼阳长胡伉得旧恶民困迫暂出者缚送府恪以伉违教斩以狥民间闻之老幼相携而出嵗期人数皆如本规恪自领万人余分给诸将呉主权嘉其功拜为威北将军封都乡侯徙屯庐江皖口】集览【乃内句絶令屯居于内地也臼阳索隐曰臼音菊县名属丹阳郡】正误【从化平民悉令屯居乃内诸将罗兵幽阻今按当于居字句絶乃内属下句内当音纳三国志诸葛恪传作乃分内诸将】质实【丹阳郡名注见明帝永平十三年都乡县名注见章帝章和二年庐江郡名注见景帝五年一统志云皖口地名在安庆府城西一十里一名山口镇】
　　魏铸铜人起土山于芳株园
