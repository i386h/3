<!-- { "loadSidebar": true } -->
　　【初上疾乆不愈中外危惧思早立太子而王叔文之党欲专大权恶闻之宦官俱文珍刘光琦薛盈珍等疾叔文等乃啓上召学士郑絪等入草制时牛昭容辈以广陵王淳英睿恶之絪不复请书纸爲立嫡以长字呈上上颔之乃立淳爲太子更名纯百官覩太子仪表大喜相贺有感泣者而叔文独有忧色先是杜黄裳爲裴延龄所恶留滞台阁十年不迁及其壻韦执谊爲相始迁太常卿黄裳劝执谊帅羣臣请太子监国执谊惊曰丈人甫得一官奈何啓口议禁中事黄裳勃然曰黄裳受恩三朝岂得以一官相买乎拂衣起出至是执谊恐太子不悦故以陆质爲侍读使潜伺太子意且解之太子怒曰陛下令先生爲寡人讲经义耳何爲预他事质惧而出质即淳也避太子名改之胡氏曰陆淳有功于春秋而名在八司马之冠一何悖哉葢穷经防而不归之理义则经必不明索理义而不归之于心则理必不得心不得理则心也理也经也犹风马牛之不相及也然太子所谓讲经何预他事亦失言也善讲经义者必以今世之事参之然后其合否可断惟淳学不治心心不自正是罔知所对耳】集览【风马牛不相及左传僖四年文也注牛马风逸盖末界之防事故以取喩疏云马逐上风而去牛逐下风而来故曰不相及喩事不相干也书费誓篇马牛其风俞文豹云牛马见风则走牛喜顺风马喜逆风贾逵曰风放也牝壮相诱谓之风】质实【陆淳有功于春秋陆淳字伯冲爲春秋师事赵啖尽传二家之学官至太子侍读门人以其能文圣人之书通于后世私諡曰文通先生八司马元和初刘禹锡程异陈諌柳宗元韩泰韩晔凌凖韦执谊八人皆附王叔文而进者及叔文败八人皆贬爲远州司马故云】
　　贾耽郑珣瑜病不视事
　　【耽以王叔文党用事恶之称疾不出屡乞骸骨故事丞相方食百寮无敢谒见者叔文至中书欲见执谊直省以旧事告叔文怒叱之直省惧入白执谊慙赧起迎叔文就其閤语良乆叔文索饭执谊遂与同食閤中杜佑髙郢心知不可而莫敢言珣瑜独叹曰吾岂可复居此位顾左右取马径归遂不起二相皆天下重望相次归卧叔文等益无所忌远近大惧范氏曰贾耽郑珣瑜爲相碌碌无补然知其不可引疾而去能知耻矣方之杜佑髙郢岂不有间哉】集览【直省以旧事告省中当直之吏以故事告覆】质实【碌碌注见齐主寳卷永元二年】
　　书法【特笔也崔祐甫病不视事不书此其书何以叔文也故特书之】
　　发明【前书韦执谊平章事王伾叔文等爲学士则见羣小更进用事之失又书杜佑爲度支等使叔文副之则见杜佑甘与小人爲伍之失至是书耽珣瑜病不视事则见二人力不能制谢病而去之意夫二人身居上相不能屏退羣小将焉用彼然而不肯与之同列犹有畏义知耻之心纲目书此葢亦予之之意也】
　　夏五月以范希朝爲神防京西行营节度使韩泰爲行军司马
　　【王叔文自知爲内外所疾欲夺取宦官兵权以自固借希朝老将使主其名而实以泰专其事人益疑惧】书法【行军司马尝一书陆长源矣于是再见其再见何叔文专也欲专利权则使杜佑爲度支而已爲副欲专兵柄则使希朝爲节度而泰爲司马纲目特书之所以着小人之心也】
　　以王叔文爲户部侍郎
　　【叔文爲户部侍郎俱文珍等恶其专权削去翰林之职叔文惊曰叔文日至此商量公事若不得此院职事则无因而至矣王伾即爲疏请乃许三五日一入翰林叔文始惧】
　　六月贬羊士谔爲宁化尉
　　【宣歙廵官羊士谔以事至长安遇叔文用事公言其非叔文怒欲斩之执谊不可遂贬焉执谊初爲叔文所引用深附之既得位欲掩其迹且迫于公议故时时爲异同輙使人谢叔文曰非敢负约乃欲曲成兄事耳叔文诟怒不之信遂成仇怨】质实【宁化县名按一统志本汉建州沙县地唐开元中置黄连县天寳初改爲宁化县属汀州宋元仍旧本朝因之改属汀州府宣歙二州名注见德宗建中元年】
　　韦臯表请太子监国
　　【韦臯上表曰陛下哀毁成疾请权令太子亲监庻政俟皇躬痊愈复归春宫又上太子牋曰圣上亮隂不言委政臣下而所付非人王叔文王伾李忠言之徒輙当重任堕紊纪纲树置心腹恐危家邦愿殿下即日奏闻斥逐羣小使政出人主则四方获安俄而荆南裴均河东严绶牋表继至意与臯同中外皆倚以爲援而邪党震惧】质实【春宫注见中宗嗣圣元年亮隂注见汉昭帝元平元年纪纲注见宋文帝元嘉元年荆南郡名注见汉献帝建安十三年南郡河东郡名注见汉献帝建安七年】
　　书法【表请太子监国多矣不书据崔皓张说此其书何美臯也于是朝臣皆党叔文无能言者臯以西川远鎭独表请焉唐之不危韦臯力也特书予之】
　　发明【以中制外则顺以外制中则逆以朝廷制方国则顺以方国制朝廷则逆方是之时顺宗乆疾羣小用事中外皇皇莫知所爲韦臯功名素着远伸正议既而诸鎭效之邪党爲之震惧人心恃以无恐未几遂命太子监国而宗祚鼎安其有功于唐室多矣然而于势爲逆于理爲不顺不可以爲后法故纲目不书其西川节度止书韦臯若在内之臣子然者所以爲唐讳之也其防防矣】
　　王叔文以母防去位
　　【叔文既以范希朝韩泰主神防行营邉将各以状辞中尉宦者始悟兵柄爲叔文等所夺乃大怒宻令其使归告诸将曰无以兵属人希朝至奉天诸将无至者泰驰归白之叔文计无所出未几以母防去位韦执谊益不用其语叔文怒与其党谋起复斩执谊而尽诛不附己者王伾日诣宦官及杜佑请起叔文爲相缌北军坐翰林中疏三上不报知事不济忽呌曰伾中风矣遂舆归不出】质实【奉天县名注见建中元年】
　　书法【尝书袁粲以母防去职矣嘉粲也此其书叔文何幸之也曷爲幸之叔文不去伾不归太子之监国未必也终纲目书以母防去二宋癸丑年袁粲是年王叔文】
　　横海军节度使程怀信卒质实【横海军注见晋穆帝永和六年沧州以其子执防爲留后后赐名权】
　　秋七月太子监国
　　【中外共疾叔文党与上亦恶之俱文珍等屡请以太子监国上许之】
　　书法【纲目书太子监国七详宋壬戍年魏太子焘或书立或书诏命制此其不书何归功臯也前书韦臯表请监国矣于是畧之所以专其功于请者也纲目之意深矣】
　　以杜黄裳袁滋同平章事郑珣瑜髙郢罢○八月帝传位于太子自号太上皇贬王伾爲开州司马叔文爲渝州司户质实【开州按一綂志本汉巴郡朐防县地汉末析置汉丰县蜀汉属巴东郡晋省梁复置西魏改曰永宁隋改曰盛山属信州义宁初置开州唐天寳初改盛山郡乾元初复爲开州广德初又改县曰开江宋因之元以县省入本朝改州爲县属防州府渝州注见周显王八年巴郡】
　　【伾寻病死明年赐叔文死】
　　发明【顺宗传国与睿宗略同故纲目皆曰帝传位于太子若夫髙祖宗之传则异乎是故书法亦不容于强同也】
　　太子即位考异【当作太子纯即位】
　　【宪宗初即位升平公主献女口上曰上皇不受献朕何敢违遂却之荆南献毛龟上曰朕所寳惟贤嘉禾神芝皆虚美耳所以春秋不书祥瑞自今勿复以闻珍禽奇兽亦毋得献】质实【升平一綂志云唐之县名属坊州宋熈宁初省爲鎭故址在延安府宜君县西北三十五里】
　　书法【上书传位下书即位中书太上皇书太宗肃宗不得与于斯矣书法如此唐之世前有宗后有宪宗终纲目书传国传位七详周赧王十七年】
　　南康忠武王韦臯卒考异【此误书諡】考证【当去忠武二字分注諡忠武臯在蜀二十一年重加赋敛丰贡献以结主恩厚给赐以抚士卒士卒婚嫁死防皆供其费以是得久安其位士卒乐爲之用服南诏摧吐蕃府库既实时寛其民三年一复租赋蜀人服其智谋而畏其威及薨画像以爲土神祀之至今】
　　书法【藩鎭卒书某节度使恒也此其不书西川节度何不以韦臯夷于诸鎭也臯在远藩忧及社稷表请太子监国岂他鎭比哉纲目书爵书諡所以深嘉之也】
　　发明【凡鎭将之卒止以节度使书之独韦臯书爵书諡而不书节度者臯有功于国克保其终故纲目亦不以方鎭待之也】
　　以袁滋爲西川节度使
　　【西川节度副使刘辟自爲留后表求节钺朝廷不许以滋爲节度使徴辟爲给事中】质实【西川节度注见晋武帝泰始八年益州节钺注见兴元元年】
　　朗州江涨质实【朗州注见汉光武建武二十四年】
　　【流万余家】
　　夏绥节度使韩全义致仕
　　【全义败于溵水还不朝觐而去上在藩邸闻而恶之全义惧乃请入朝杜黄裳直令致仕】质实【夏绥二州名夏注见汉武帝元朔元年朔方绥注见周显王三十五年雕隂溵水按一綂志在开封府郾城县有大小二水大者在县治南一里小者在县治北一里隋溵州以此水得名朝觐注见陈宣帝太建九年致仕尚书咸有一德曰伊尹既复政厥辟告归疏云告老致政事于君此臣下致仕之始也至周乃有大夫七十致仕之礼】
　　书法【勒致仕也宪宗初政之精神可见矣然则曷爲以自退爲文不以惠琳之拒命累当时矣】
　　罢裴延龄所置别库
　　书法【书罢何嘉宪宗也然则前书置欠负耗賸染练库不书延龄此其书延龄所置何本其始也前书置库所以戒人主之闇此书延龄所以诛臣子之奸互文见意纲目之义备矣】
　　○遣使宣慰江淮○以郑余庆同平章事○始令史官撰日歴
　　【从监修国史韦执谊之请也胡氏曰李义府许敬宗不许史官闻仗后事姚璹又建令宰相撰时政记今执谊又奏令史官撰日歴日歴云者犹起草也将加是正而润色焉尔夫天下有公是公非不爲言语文字可以变移黒白故此数人之恶至今不泯有志于垂名竹帛者自修而已矣】集览【不许史官闻仗后事注见髙宗永徽五年仗下而陈起草写简也前汉王商借明光殿起草作制诰唐制舍人凡诏防制敕壐书册命皆起草杜甫石砚诗公含起草姿不远明光殿注起草掌纶綍也】质实【垂名竹帛注见汉昭帝始元六年】
　　书法【志时相之奸也日歴云者犹起草云尔而删润之笔尽在监修矣故特书始周武氏书撰时政记此书撰日歴同辙也○日歴之名始见于此】
　　贬韩泰韩晔柳宗元刘禹锡爲诸州刺史○冬十月贾耽卒○葬崇陵质实【崇陵一统志云在西安府泾阳县嵯峨山】
　　【礼仪使奏曾太皇太后沈氏岁月滋深迎访理绝按晋庾蔚之议寻求三年之外俟中寿而服之请以大行皇帝启攅宫日皇帝帅百官举哀卽以其日爲忌从之】集览【曾太皇太后沈氏代宗之后因乱陷贼不知所在德宗即位求之不获尔雅王父之考爲曾祖郭璞注曽重也当音层今俗读作憎非是俟中寿而服之谓可俟沈氏中寿之年成服而已庄子曰人上寿百嵗中寿八十下寿六十大行皇帝注见汉昭帝元平元年攅宫谓殡敛也】
　　十一月祔于太庙
　　【礼仪使杜黄裳等议以爲国家法周制太祖犹后稷髙祖犹文王太宗犹武王皆不迁髙宗在三昭三穆之外请迁主于西夹室从之】质实【三昭三穆注见宋明帝泰始七年】
　　贬韦执谊爲崖州司户考异【提要户作马】
　　【叔文败执谊亦自失形势奄奄无气闻人行声輙惶悸失色以至于贬】集览【奄奄精气闭藏也音于验反】正误【奄奄无气今按奄平声】
　　贬袁滋爲吉州刺史质实【吉州注见晋安帝元兴元年安成】
