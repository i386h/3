<!-- { "loadSidebar": true } -->
　　【梁主闻晋赵谋南伐自将拒之至卫州方食军前奏晋军已出井陉遽命辇北趣邢洺昼夜倍道兼行至相州闻晋兵不出乃止刺史李思安不意梁主猝至落然无具坐削官爵】集览【落然落寥落也萧索貌】质实【相州注见汉元帝建昭二年魏郡井陉县名注见秦王政十八年邢洺二州名邢注见椘义帝元年防国洺注见汉武帝元狩四年广平】
　　冬十月晋遣李承勲使于燕
　　【晋王闻刘守光称帝大笑曰俟彼十年吾当问其鼎矣张承业请遣使致贺以骄之晋王遣太原少尹李承勲徃用邻藩通使之礼燕典客欲使称臣庭见承勲曰吾受命于唐朝为太原少尹燕王岂得而臣之乎守光怒囚之数日竟不能屈胡氏曰晋诸将请尊刘守光以稔其恶张承业请贺其称帝以骄其心自诈谋而论则用兵之善计自义而论则不若晋王欲伐之之为正也昔汤尝事葛矣教之以礼导之以善一不従不従而终不悛也然后伐之方守光图为僣窃晋王宜遣使为言人伦不可悖天命不可干囚父杀兄僣居大号天下其孰容之守光长恶迷复于是致讨必师渉燕地而变生肘腋矣此其举措岂不贤于承业诸人之计乎】集览【问其鼎注见梁武帝大通元年汤尝事葛葛夏之诸侯嬴姓国也汤居亳与葛为邻葛伯放而不祀汤先助之故孟子曰汤事葛】
　　十一月梁主还洛阳
　　【梁主发相州至洹水邉吏言晋赵兵南下梁主即时进军至魏县或告云沙陀至矣士卒忷惧多逃亡严刑不能禁既而复告云无寇上下始定梁主以夹寨柏乡屡失利故力疾北巡思一雪其耻意欝欝多躁忿功臣宿将徃徃以小过被诛众心益惧既而晋赵兵竟不出梁主南还纳懐州刺史眀逺妹为羙人眀逺馈献丰备梁主悦至洛阳疾复作】质实【洹水地名注见汉成帝绥和二年魏县注同上年沙陀处月别种注见唐睿宗太极元年懐州注见宋顺帝升眀元年】
　　幽州参军冯道奔晋
　　【刘守光谋攻易定道以为未可系狱得免亡奔晋张承业荐之晋王以为掌书记】质实【幽州注见唐髙祖武徳四年冯道瀛州乐夀人伉之曾孙也易定二州名易注见周世宗显徳六年定注见周威烈王二十三年中山】
　　书法【奔者何危不早也守光囚父杀兄僣称大号道不闻直諌而区区于易定之后道所以自全也而不免而后奔故书危之】
　　蜀主自将撃岐兵大破之
　　【蜀王宗弼王宗播再败岐兵蜀主如兴元安逺军望其旗王宗侃等鼓噪而出与援军夹攻岐兵大破之防二十一寨斩其将李廷志等岐兵解围遁去唐道先伏兵于斜谷邀撃又破之岐王左右防刘知俊岐王夺其兵李继崇曰知俊壮士穷来归我不宜以防废之知俊举族居于秦州】质实【斜谷注见汉献帝初平二年秦州注见汉光武建武元年天水】
　　刘守光冦易定晋遣兵救之
　　书法【两镇相加书攻击恒也此其书防何守光囚父杀兄又僣大号是真贼矣于是犯晋同盟故防之而下书伐】
　　【壬晋岐呉称唐天祐九年梁干申化二年○是嵗凡五国五镇】春正月晋师及镇定之兵伐幽州二月梁主救之大败走还
　　【晋周徳威东出飞狐与赵将王徳眀义武将程岩防于易水攻燕祁沟闗下之围涿州刺史刘知温城守刘守竒之客刘去非大呼于城下谓知温曰河东小刘郎来为父讨贼何与汝事而坚守邪守竒免胄劳之知温遂降周徳威疾守竒之功譛诸晋王守竒恐获罪与去非及进士赵凤奔梁梁主以为博州刺史先是守光籍境内丁壮悉文面为兵虽士人亦不免凤诈为僧奔晋守竒客之徳威遂至幽州城下守光求援于梁梁主自将救之従官以梁主诛戮无常多惮行梁主怒至白马顿赐従官食多未至遣骑趣之散骑常侍孙隲等三人后至扑杀之至武陟眀逺供馈有加于前帝追思李思安前事贬栁州司戸告曰观眀逺之忠勤如此见思安之悖慢何如寻长流崖州赐死眀逺后更名凝梁主至魏州命杨师厚李周彛围枣彊贺徳伦袁象先围蓨县书夜兼行至下博遇赵将符习引数百骑巡逻或告曰晋兵大至矣梁主弃行幄亟引兵趣枣彊与师厚军合师厚亟攻枣彊数日不下城壊复脩死伤万数城中矢石将竭谋出降有一卒奋曰贼自柏乡丧败以来视我镇人裂眦今徃归之如自投虎狼之口尔我请独徃试之夜缒出降周彛召问之对曰非半月未易下也因请一剑效死周彛不许使荷担従军卒得间举担击周彛首踣地救至得免梁主愈怒命师厚昼夜急攻屠之徳伦攻蓨晋将李存审谓史建塘李嗣肱曰吾王方有事幽蓟无兵此来使贼得蓨必西侵深冀患益深矣当与公等以竒计破之存审乃引兵扼下博桥使建塘嗣肱分道擒生遇梁军之樵刍者皆执之获数百人杀之留数人断臂縦去曰为我语朱公晋王大军至矣时梁主引师厚兵攻蓨未及置营建塘嗣肱各将三百骑效梁军旗帜服色与樵刍者杂行暮至营门縦火大噪弓矢乱发营中大扰不知所为断臂者复来曰晋军大至矣梁主大骇烧营夜遁迷失道委曲行百五十里蓨之耕者皆荷锄奋梃逐之委弃资械不可胜计既而复遣骑觇之曰晋军实未来此乃史先锋游骑尔梁主慙愤病遂増剧】集览【飞狐注见汉王邦三年蜚狐祁沟闗禹贡冀州之域祁或作岐今易州涞水县岐沟镇是白马顿顿馆舍也今滑州白马县是孙隲等三人孙隲与张衍张隽李思安前事在去年九月枣彊县名也汉地志清河郡有枣彊县今冀州蓨县注见隋炀帝大业七年蓨人下博注见汉帝更始二年裂眦眦目眶也裂破目眶言其怒之甚幽蓟幽禹贡冀州之域舜以冀州南北广逺分燕北地置幽州以在北方幽隂之地也今大兴府是蓟本幽州渔阳县秦置渔阳郡唐武徳以后析幽州三县置蓟州蓟本作】质实【易水注见秦王政二十二年涿州注见汉帝更始二年赵凤幽州人博州注见汉光武建武八年东都白马县名注见汉献帝建安五年武陟县名注见周烈王六年懐崖州注见汉武帝元鼎六年朱崖栁州注见唐中宗嗣圣元年枣彊一统志云汉之县名属清河郡东汉省魏复置晋析置广川县属渤海郡北齐省广川县入枣彊其地枣木彊盛故名隋唐皆属冀州宋省为鎭寻复置金元俱仍旧国朝因之改属真定府史先锋谓史建塘】
　　书法【殊鎭定何尊盟主也柏乡之师晋书伐矣于是再书伐皆予之也晋仍唐厯举事近义故纲目多予辞】
　　发眀【刘守光囚父杀兄僣窃大号今又进防易定然晋人举兵乃仅以伐书何哉始焉助之次焉推尊之终焉又遣使贺之晋人之失亦既多矣大义不眀不足以尽诛讨之实故纲目予之而不尽予者良有以也若夫朱温党恶固自均为逆贼大败走还盖亦天诛之也何足道哉】
　　沧州人杀刘继威
　　【义昌莭度使刘继威年少淫虐类其父淫于都指挥使张万进家万进怒杀之梁以万进为节度使】质实【义昌节度注见晋穆帝永和六年】
　　书法【继威何莭度使也曷为不书削之也继威淫虐指挥张万进杀之纲目澄源正本不书万进书人垂戒深矣】
　　发眀【刘继威为张万进所杀而以沧州人书之者眀继威淫虐州人皆欲杀之云尔】
　　晋师克瓦桥闗
　　【周徳威遣裨将攻瓦桥闗其将吏及莫州刺史李严皆降严渉猎书传晋王使傅其子继岌严固辞王怒将斩之教练使孟知祥諌曰彊敌未灭大王岂宜以一怒戮向义之士乎乃免之知祥李克让之壻也】质实【瓦桥闗一统志云在保定府雄县为三闗之一莫州注见周世宗显徳六年孟知祥邢州人】
　　夏四月晋师克瀛州质实【瀛州注见汉帝更始二年河间】
　　书法【泽雍夏皆书梁某州此其不书梁瀛州何取之也取之则曷为不书不以取非其有为晋王病也曷为不以取非其有为晋病河北唐之河北晋称天祐则犹唐臣也以唐臣取唐地何病焉凡晋之攻梁地不克则书梁某州克则不书梁某州是故瀛州不书梁徳州不书梁澶州不书梁卫磁不书梁洺州不书梁相邢二州不书梁沧州不书梁贝州不书梁梁取晋地则书晋某地是故攻晋魏州书晋攻晋徳胜南城书晋晋臣降梁书叛是故潞州降梁以叛书梁臣降晋则不书叛是故朱友谦再降晋不书叛隰州降晋不书叛魏人降晋不书叛张万进降晋不书叛皆所以重予晋也其予晋何也梁簒国臣唐予晋抑梁正也】
　　○五月梁主至洛阳
　　【梁主至洛阳疾甚谓近臣曰我经营天下三十年不意太原余孽更昌炽如此吾观其志不小天复夺我年我死诸儿非彼敌也吾无葬地矣因哽咽絶而复苏】质实【洛阳县名注见周显王三年太原余孽谓晋王李存勗】
　　书法【前书如相州继书还洛阳次书救幽州败走继书至洛阳八九月间梁主之奔走亦疲矣一一书之志晋之兴也】
　　刘守光遣兵出战晋人击败之擒其将考异【据提要将字下有单廷珪三字】
　　【守光遣其将单廷珪将精兵万人出战与周徳威遇于龙头冈曰今日必擒周杨五以献杨五徳威小名也既战单骑逐之枪及徳威背徳威侧身避之奋檛反击廷珪坠马擒之燕兵退走引骑乗之斩首三千级廷珪燕之骁将也燕人失之夺气】质实【龙头冈未详防所】
　　吴徐温攻宣州克之杀其观察使李遇
　　【吴镇南节度使刘威歙州观察使陶雅宣州观察使李遇常州刺史李简皆武忠王旧将有大功以徐温秉政内不能平李遇尤甚馆驿使徐玠使于吴越温使说遇入见新王曰公不尔人谓公反遇怒曰君言遇反杀侍中者非反邪温怒以王檀为宣州制置使数遇不入朝之罪遣柴再用徐知诰副之遇不受代再用攻之逾月不克遇少子为淮南牙将温执之至城下示之遇不忍战乃请降温斩之夷其族于是诸将始畏温莫敢违其命知诰以功迁升州刺史知诰事温甚谨温特爱之毎谓诸子曰汝辈事我能如知诰乎时诸州长史多武夫専以军旅为务不恤民事知诰独选用防吏脩眀政教招延四方士大夫洪州进士宋齐丘好縦横之术谒知诰知诰竒之辟为推官与判官王令谋参军王翃専主谋议以牙吏马仁裕曹悰为腹心】集览【縦横之术苏秦张仪之术也注见周安王十五年縦横王翃姓名也翃音胡萌反】质实【宣州注见汉眀帝永平十三年丹阳常州注见隋炀帝大业十二年毘陵武忠王杨行宻卒諡曰武忠王洪州注见汉武帝元鼎五年豫章宋齐丘万载人】
　　书法【遇不朝吴斥徐温何温私也故不书讨书攻不书诛书杀】
　　六月梁郢王友珪弑其主晃而自立
