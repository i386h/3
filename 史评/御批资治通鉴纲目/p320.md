<!-- { "loadSidebar": true } -->
　　【秦王坚闻慕容恪卒隂有图燕之计命毂发使如燕以西戎主簿郭辩为之副燕司空皇甫真兄腆及从子奋覆皆任秦辩至燕谓真曰仆本秦人家为秦所诛故寄命曹主贵兄常侍及奋覆兄弟并相知有素真怒曰臣无境外之交此言何以及我君似奸人得无因縁假托乎白暐请穷治之太傅评不许辩还为坚言燕政无纲可图鍳机识变唯皇甫真耳坚曰以六州之众岂得不使有智士一人哉毂寻卒秦分其部落为二使其二子分统之号东西曹】集览【奋覆皆任秦奋覆二人名并皇甫真之从子时皆为质任在秦家为秦所诛家谓其乃祖乃父】正误【从子奋覆皆任秦今按仕为是】质实【西戎注见汉光武建武二年】
　　桓豁攻宛拔之获赵盘质实【桓豁谯国人彛之子温之弟】○秋九月以郗愔都督徐兖等州军事○冬十月秦苻柳双庾武举兵反秦遣兵讨之
　　【秦晋公柳赵公双与魏公庾燕公武谋作乱坚闻之徴诣长安柳据蒲坂双据上邽庾据陜城武据安定反坚遣使谕以罢兵安位各齧梨以为信皆不从】质实【蒲坂地名注见周赧王十二年上邽县名注见汉光武建武八年安定郡名注见汉光武建武元年】
　　代王什翼犍击匈奴刘衞辰走之
　　【什翼犍击衞辰河氷未合命以苇絙约流澌俄而氷合然犹未坚乃散苇于其上氷草相结有如浮梁兵乘以度衞辰不意兵猝至遂西走什翼犍收其部落什六七而还衞辰奔秦秦送还朔方遣兵戍之】质实【朔方郡名注见汉武帝元朔元年】
　　【戊辰】三年【秦建元四燕建熙九年】春二月燕以慕容冲为大司马【初太宰恪有疾以燕主暐幼弱政不在已太傅评多猜忌谓暐兄乐安王臧曰今南有遗晋西有彊秦常蓄进取之志大司马总统六军不可任非其人我死之后以亲疏言之当在汝及冲汝曹虽才识明敏然年少未堪多难吴王天资英杰智畧超世汝曹若推以授之必能混壹四海况外防乎慎无冒利而忘害又以语评及恪卒评不能用】质实【乐安郡名注见汉灵帝中平二年呉王谓慕容垂】
　　秦苻庾以陜城降燕
　　【秦魏公庾以陜降燕请兵应接秦人大惧燕范阳王德以为苻氏骨肉乖离投诚请援是天以秦赐燕也天与不取反受其殃吴越之事足以观矣宜命皇甫真引并冀之众径趋蒲坂吴王垂引许洛之兵驰解庾围太縂京师虎旅为二军后继传檄三辅示以祸福彼必望风响应太傅评曰秦大国也今虽有难未可易图朝廷虽明未如先帝吾等智畧又非太宰之比闭闗保境足矣庾遗垂及真牋曰苻坚王猛皆人杰也谋为燕患乆矣今不乘机取之恐异日有甬东之悔矣垂谓真曰主上富于春秋太傅识度岂能敌坚猛乎】集览【呉越之事春秋吴伐越败之越王勾践请成吴王许之伍子胥谏不听遂与越平后越伐吴吴王夫差请成于越范蠡曰天以越赐吴而吴不取今天以吴赐越越其可逆天乎遂灭吴甬东之悔越灭吴迁吴王夫差于甬东吴王曰悔不用伍子胥之言遂自刭死贾逵曰甬东越之东鄙甬江东也索隐曰国语云甬勾东越地防稽勾章县东海中洲也按勾章今明州鄞县是也】质实【范阳国名注见汉帝更始二年涿郡陕县名注见周显王四十五年一统志云甬东古之郡名史记越灭吴欲置吴王于甬东即此处今寕波府鄞县是也蒲坂地名注见周赧王十二年】
　　三月朔日食○秋七月秦讨苻双武柳皆斩之考异【斩当作诛】○冬燕罢防戸
　　【燕王公贵戚多占民为防户国之户口少于私家仓库空竭用度不足悦绾请罢防户尽还郡县燕主暐从之使绾专治其事纠擿奸伏无敢蔽匿出户二十余万举朝怨怒】集览【纠擿奸伏纠弹擿挑也犹以杖擿地而求路奸谓奸宄之人伏谓隐伏之事皆纠弹而擿发之擿地歴反】
　　十二月秦拔陜城斩苻庾考异【前年书柳双庾武举兵反此斩字当作诛王猛等拔陜城获魏公庾送长安秦王坚问之对曰臣本无反心但以兄弟屡谋逆乱臣惧并死故耳坚泣曰汝素长者固知非汝心也且髙祖不可以无后乃赐庾死原其七子以长子袭魏公余子嗣诸弟之无后者】质实【长安县名注见汉惠帝五年】
　　加大司马温殊礼考异【据凡例当书大司马温自加殊礼】
　　【位在诸侯王上】
　　书法【殊礼何位诸侯王上也莽操皆书位诸侯王上此其止称殊礼何畧之也然莽书升宰衡位诸侯王上至操则以魏公操进位诸侯王上书是自进矣温虽畧称殊礼而书曰加大司马温盖命犹上出也又愈于操矣终纲目书殊礼十详汉殇帝延平元年】
　　秦以仇池公杨世为秦州刺史
　　【世亦称臣于秦秦以为南秦州刺史】质实【仇池县名注见惠帝元康七年南秦州注见汉光武建武十一年下辨】
　　【己巳】四年【秦建元五燕建熈十年】夏四月大司马温帅师伐燕秦人救之秋九月温及燕人战于枋头不利而还袁真以寿春叛降于燕
　　【桓温请与徐兖刺史郗愔江州刺史桓冲豫州刺史袁真等伐燕初愔在北府温常云京口酒可饮兵可用深不欲愔居之愔遗温牋欲共奨王室请督所部出河上愔子超为温参军取视毁之更作愔牋自陈非将帅才加以老病乞闲地自养劝温并领已所统温大喜即以愔为防稽内史而自领徐兖夏帅歩骑五万发姑孰将自兖州伐燕郗超曰道远河浅漕运难通温不从六月至金乡天旱水絶使将军毛虎生凿钜野三百里引汝会于清引舟自清入河舳舻数百里超曰清水入河难以通运若防不战运道必絶因敌为资复无所得此危道也不若举众趋邺彼必望风逃溃北归辽碣若能出战则事可立决若恐胜负难必务欲持重则莫若顿兵河济控引漕运俟资储克备来夏乃进舍此二防而连军北上进不速决退必愆乏贼因此势以日月相引渐及秋冬水更澁滞北土早寒三军裘褐者少恐于时所忧非独无食而已温又不从遣攻胡陆拔之燕主暐使下邳王厉逆战败还前邓遐朱序亦败燕兵于林渚七月温至枋头暐及太傅评大惧谋奔和龙吴王垂曰臣请击之若其不防走未晚也暐乃使垂帅众五万以拒温垂表申封孚悉罗腾从军暐又遣乐嵩请救于秦许赂虎牢以西之地秦羣臣议曰昔桓温伐我燕不我救今温伐燕我何救焉王猛曰燕虽彊大慕容评非温敌也若温举山东进屯洛邑收幽冀之兵引兖豫之粟观兵崤渑则陛下大事去矣不如与燕合井以退温温退燕亦病矣然后我承其而取之不亦善乎坚从之遣茍池邓羌帅歩骑二万以救燕封孚问于申曰事将何如曰以温声势似能有为然吾观之必无成功何则晋室衰弱温专制其国晋之朝臣未必皆与之同心必将乖阻以败其事又温骄而恃众怯于应变大众深入值可乘之防反更逍遥中流不出赴利欲望持乆坐取全胜若粮廪愆悬情见势屈不必战自败此自然之数也初温使袁真攻谯梁开石门以通水运不克九月燕范阳王徳帅骑屯石门李邽帅兵断温粮道徳使慕容宙帅骑一千为前与晋兵遇宙曰晋人轻剽怯于陷敌勇于乘退宜设饵以钓之乃使二百骑挑战分余骑为三伏挑战者兵未交而走晋兵追之宙帅伏撃之晋兵死者甚众温战数不利粮储复竭又闻秦兵将至焚舟弃辎重铠仗自陆道奔还自东燕出仓垣凿井而饮行七百余里燕将争欲追之吴王垂曰温初退必严设警备简精鋭为后拒不如缓之彼幸吾未至昼夜疾趋俟其气衰撃之无不克矣乃帅八千骑行蹑其后温果兼道而进数日垂曰可矣乃急追之及于襄邑徳先帅劲骑伏于东涧中与垂夹击温大破之斩首三万级秦茍池邀击温于谯又破之温收散卒屯于山阳深耻丧败乃归罪袁真奏免为庶人真不伏表温罪状朝廷不报遂据寿春叛降燕】集览【金郷兖州县即汉山阳郡东缗县也晋置金乡郡钜野注见汉献帝兴平二年引汝防子清汉地志汝水源出农卢氏县东南至新蔡入淮清水源出泰山南流经沛至彭城经吕梁南入淮正义曰清河在淮安州淮隂县北二十里舳舻音轴卢汉书舳舻千里注李斐曰舳船后施防处舻船头刺櫂处言其船多前后相衘不絶説文云汉律名船方长为舳舻一曰船尾也和龙晋成帝时燕筑城于营州栁城之北龙山之西命曰龙城后穆帝时燕有二龙见于龙山遂命所居新宫曰和龙后契丹改和龙城曰黄龙府又注见五代汉髙祖晋天福十二年悉罗腾悉罗虏复姓腾其名也虎牢闗名即武牢也在郑州荥阳县周穆王猎郑圃七萃之士髙奔戎捕虎生献之天子命为柙养于东虞因名其地曰虎牢见穆天子传括地志云河南成臯县故虎牢也谯梁谯注见汉献帝建安十四年梁注见汉景帝三年轻剽注同上年剽轻山阳扬州域晋分广陵置山阳郡隋置楚州宋为淮安军括地志云楚州山阳县本汉射阳县也射音食夜反】质实【郗愔髙平人鍳之子桓冲谯国人彛之子温之弟京口郡名注见成帝咸和三年一统志云金郷后汉之县名属山阳郡以山为名晋属髙平国唐于县置金州寻废以县属兖州五代周属济州宋金仍旧元属济寕路本朝因之改属兖州府汝水名注见汉成帝绥和二年清水名即清河水在淮安府清河县治西即泗水之下流也源自泰安州经徐州流至邳州东境曰直河西境曰沙河又南下至县西北三汊河口分为大小二清河南达于淮辽碣山名注见穆帝永和七年幽冀二州名幽注见唐髙祖武徳四年冀注见秦二世二年信都国河济二水名注见周安王十五年下邳县名注见汉髙帝六年枋头地名注见成帝咸和八年虎牢周之闗名在开封府汜水县西二里汉置成臯县于此隋复为虎牢闗唐改为武牢闗歴代累经战守本朝改为古崤闗置廵检司在焉石门注见汉明帝永平十二年辎重注见周显王三十六年东燕县名即古之胙国周公别子封胙伯于此春秋时为南燕国汉置南燕县属东郡晋为慕容徳据之号东燕县隋始改为胙城县属滑州唐置胙州及析置南燕县后州废省南燕入胙城宋元仍旧本朝因之改属衞辉府襄邑县名注见汉顺帝阳嘉二年东涧水名在河南府卢氏县北源出铁岭流入城中析为众渠灌漑蔬圃东南流入于洛山阳古地名汉为临淮郡射阳县地东汉属广陵郡晋末立山阳郡以境内有地曰山阳故名南齐仍为射阳县地属临淮郡隋置山阳县为楚州治宋置淮安军县亦改名淮安元初以马罗军寨置山阳县后以淮安县省入本朝因之为淮安府治所仍属焉夀春县名注见秦王政六年】
　　书法【枋头之败孙盛春秋尝直笔书之矣此其止书不利何存中国也开复之举纲目常予之书曰不利而还不以外加内也】
　　发明【温之此举大败奔还所丧士卒甚多初非防上之比而亦止书不利者示王师之体存中国之义终不以此而屈于彼且为后人经畧之劝也其防深矣】
　　燕遣郝晷梁琛如秦
