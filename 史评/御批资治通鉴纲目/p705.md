<!-- { "loadSidebar": true } -->
　　【仙芝及其党尚君长攻陷濮曹州天平节度使薛崇出兵击之不利寃句人黄巢善骑射喜任侠麄渉书传屡举进士不第遂与仙芝共贩私盐至是聚众应之攻剽州县民之困于重敛者争归之数月之间众至数万范氏曰自古贼盗之起国家之败未有不由暴赋重敛而民之失职者众也唐之季世政出阉尹不惟赋敛割剥复贩鬻百物尽夺民利故有私盐之盗使民无衣食之资欲不亡其可得乎】集览【寃句汉地志济隂郡寃句县案济隂今曹州是寃或作宛并音鸳句或作朐一作劬并音权俱反】质实【寃句一统志云汉之县名属济阳郡晋宋及隋皆因之唐属杞州宋改为宛亭县属曹州元省之故城在兖州府曹州界内】
　　秋七月大蝗
　　【飞蝗蔽日所过赤地京兆尹杨知至奏蝗不食稼皆抱荆棘而死宰相以下皆贺】
　　书法【入唐以来书大蝗再未有不书地者开元三年四年再书山东此其不书地何天下之辞也于是蝗飞蔽日所过赤地宰相贺称蝗不食稼其欺甚矣书所以着乱亡之征也终纲目书大蝗十六详汉文帝后元年舍是无书大蝗矣】
　　冬十月贬董禹为郴州司马
　　【左补阙董禹谏上游畋击毬上赐金帛以褒之邠宁节度使李侃奏为假父求赠官禹上防论之语侵宦官枢宻使杨复恭等诉于上遂坐贬】质实【邠宁军名注见肃宗乾元二年】
　　十二月以宋威为诸道行营招讨使
　　【王仙芝冦沂州平卢节度使宋威请帅兵讨贼故有是命仍诏诸道兵并取处分】
　　【丙申】三年春正月天平军乱诏本军宣慰之
　　【天平军遣将士张晏等救沂州还闻北境有盗使留扞御晏等不从喧噪趣府都将张思泰出城慰谕然后定诏本军宣慰无得穷诘】
　　书法【书诏宣慰之何悲不纲也军乱可尔它日杀康传圭遣使宣慰则纲目不复书而唐之不可为决矣】
　　发明【李唐之末军兵恣横上之人待之若骄子卒以此亡其国纲目书天平军乱诏本军宣慰之而分注载其无得穷诘之説于下则当时威令从可知矣兵祸果何时而已乎】
　　二月令天下乡村各置弓刀鼔板以偹羣盗
　　书法【特笔也其特笔何讥也于是民穷无告所至盗起人争归之岂无偹之患哉唐之君臣不能反思致盗之原而所以偹盗者又止于此书深讥之是故隋书诏村坞皆筑城大业十一年此书令乡村各置弓刀鼓板皆讥之也】
　　发明【盗贼起于饥穷皆原于奸贪肆虐之故耳今不求其本乃令置弓刀鼔板以偹之殆与儿戏亡异况是时大盗横行震荡飘忽所至屠戮又岂弓刀鼔板之所能御书之足以贻千古之笑也】
　　○三月崔彦昭罢以王铎同平章事考异【提要罢作卒】○夏五月以李可举为卢龙节度使集览【卢龙军名注见汉献帝建安十三年初可举父茂勲逐张公素而代之至是致仕请以军授可举】
　　六月雄州地震裂水涌出
　　【坏州城及公私庐舍皆尽】质实【雄州按一统志唐初所置治承天堡寻废之故城在宁夏卫灵州城西南】
　　秋七月宋威击王仙芝于沂州大破之考异【击当作讨据下书崔安潜讨王仙芝不书击】
　　【宋威击王仙芝大破之仙芝亡去威奏仙芝已死纵遣诸道兵百官皆入贺居二日州县奏仙芝尚在攻剽如故时兵始休诏复发之士皆忿怨思乱】
　　诏忠武节度使崔安潜发兵讨王仙芝质实【忠武军名注见汉后主建兴十年】○九月朔日食○王仙芝陷汝州又陷阳武攻郑州冬十月攻唐邓质实【汝州注见僖宗广明二年阳武县名注见秦始皇二十九年郑州注见僖宗广明元年唐邓二州名唐注见齐武帝永明五年邓注见周赧王三十六年】○髙骈筑成都罗城
　　【髙骈将筑成都罗城使僧景仙规度周二十五里悉召县令庀徒赋役吏受百钱以上皆死蜀土疏恶以甓甃之取土皆刬丘垤平之无得为坎埳以害耕种役者十日而代众乐其均不费扑挞凡九十六日而毕役之始作也骈恐南诏阳声入冦以惊役者乃奏遣景仙托游行入南诏说谕骠信许以公主妻之又声言欲廵边蛮中惴恐由是讫于城成边无警先是西川遣使至南诏骠信皆坐受其拜骈以其俗尚浮屠故遣景仙徃骠信果迎拜信用其言】集览【庀徒赋役庀普弥反具也徒谓徒赋科取也役谓工作以甓甃之取土甓蒲歴反防也甃侧救反井甃也故因为甓甃而取土丘垤丘土之高也垤徒结反诗东山篇鹳鸣于垤毛云垤蚁冢也诗话云与凸同土之髙也谓螘封犹垤耳浮屠注见汉桓帝延熹九年】正误【庀徒赋役今按此谓具集徒众令兴工役也赋犹左传属役赋文国语社而赋事之赋蜀土疏恶以甓甃之取土皆刬丘垤平之今按集览盖以取土属上文为句非也易井甃注甃结砌也马融云为瓦裹下逹上也髙骈因蜀土麄恶故既以土筑城复以砖甓砌而裹之其取土皆刬平丘垤之土不掘地成坎也以甓甃之四字一句取土属下句】
　　王仙芝防淮南诸州
　　【郑畋上言自沂州奏防之后仙芝愈肆猖狂屠陷五六州疮痍数千里宋威衰病殊无进讨之意曾元裕望风退缩崔安潜威望过人张自勉骁雄良将宫苑使李琢西平王晟之孙严而有勇请以安潜为行营都统琢为招讨使代威自勉为副使代元裕上颇采其言】
　　以王仙芝为神策押牙不受
　　【王仙芝攻蕲州以书与刺史裴渥约敛兵不战渥许为之奏官开城延仙芝及黄巢辈入城置酒厚赠之表陈其状诏以仙芝为左神策军押牙仙芝甚喜黄巢大怒曰始者共立大誓横行天下今独取官而去使此五千余众安所归乎因殴仙芝伤首其众諠哗不已仙芝遂不受命大掠蕲州分其军三千余人从仙芝及尚君长二千余人从巢分道而去】
　　书法【凡封拜书不受嘉让也此其书不受何不满也终纲目书不受十九不拜三让还一自是以后三书不受王仙芝梁王全忠防王昶皆慊者也】
　　【丁酉】四年春二月王郢陷明台州质实【明台州按一统志明州唐初所置治鄮县天寳初改余姚郡乾元初改为明州属江南道五代时钱氏于此置望海军宋初改奉国军属浙东路绍兴初置沿海制置司于此绍熙中陞为庆元府元至元中改置庆元路本朝初改为明州府后改为宁波府浙江道台州唐初所置治临海县因天台山为名天寳初改临海郡乾元初复为台州至德初移治始丰陞德化军宋仍为台州属浙东路元改为台州路本朝改为台州府浙江道】○王仙芝陷鄂州质实【鄂州按一统志隋初所置治江夏县大业初改为江夏郡唐复为鄂州天寳初改江夏郡乾元初复为鄂州属江南道元和初陞武昌军节度五代时唐遥改武清军南唐复为武昌军宋以鄂州属荆湖北路元至元中置鄂州路大德中改武昌路本朝改为武昌府为湖广道治所】○黄巢陷郓州○南诏酋龙卒子法立请和许之考异【卒当作死据前异牟寻寻閤劝皆书死】
　　【酋龙嗣立以来为边患殆二十年中国为之虚耗而其国中亦弊酋龙卒谥景庄皇帝子法立好畋猎酣饮委国事于大臣岭南西道节度使辛谠奏南诏请和且言诸道兵戍邕州嵗乆餽饷疲弊请许其和使羸瘵息肩诏许之但留荆南宣歙数军余减六七】
　　闰月王郢众降郢走明州败死
　　【王郢横行浙西节度使裴璩严兵设备不与之战宻招其党降之散其徒六七千人输器械二十余万舟航粟帛称是郢收余众至明州镇遏使刘巨容射杀之余党皆平】
　　三月黄巢陷沂州○夏四月朔日食○贼帅柳彦璋掠江西○秋七月王仙芝黄巢围宋州
　　【贼围宋威于宋州将军张自勉将忠武兵七千救之杀贼二千余人贼解围遁去王铎卢携欲使自勉以所将兵受宋威节度郑畋以为威与自勉已有疑忿若在麾下必为所杀不肯署奏遂皆求罢免不许】
　　王仙芝陷安州质实【安州注见周世宗显德五年】○盐州军乱逐刺史王承顔诏贬承顔象州司戸考异【象上漏为字】
　　【承顔素有政声以严肃为骄卒所逐朝廷与贪暴致乱者同贬时人惜之】
　　冬十一月王仙芝遣尚君长请降宋威执之以献斩之考异【斩当作诛】
　　【招讨副都监杨复光遣人説谕王仙芝仙芝遣尚君长等请降宋威遣兵刼取奏与战生擒以献复光奏君长实降诏御史鞫之竟不能明遂斩于狗脊岭】质实【狗脊岭一统志云在大名府滑县西北隅】
　　黄巢陷濮州○江州刺史刘秉仁斩柳彦璋考异【斩当作诛秉仁乗驿之官单舟入贼水寨贼出迎降秉仁斩之而散其众】
　　【戊戍】五年春正月王仙芝防荆南
　　【王仙芝防荆南节度使杨知温不设偹贼陷罗城知温犹赋诗山南东道节度使李福自将救之时有沙陀五百在襄阳福与之俱至荆门遇贼沙陀纵骑奋击破之仙芝闻之焚掠而去死者什三四】集览【沙陀注见髙宗永徽三年朱邪】质实【荆门一统志云唐之县名治编县五代时髙氏建为荆门军治当阳县寻省宋复置军徙治长林县端平间又徙治当阳县元陞为府移治古城寻降为荆门州本朝因之以长林县省入改属荆州府山南东道节度注见齐和帝中兴二年】
　　招讨副使曾元裕大破王仙芝于申州诏以为招讨使张自勉副之【申州注见梁武帝太清二年义阳】
　　【先是郑畋与王铎卢携争论用兵于上前畋不胜退上奏曰自王仙芝俶扰崔安潜首请讨之贼不敢犯其境又以兵授张自勉解宋州围使江淮漕运流通不输防手今罢自勉而以所将兵七千人宋威威复奏加诬毁若勍冦忽至何以枝梧臣请以四千人授威余三千人使自勉将之守卫其境卢携不以为然上不能决畋复上言宋威欺防朝廷败衂狼藉宜正军法早行罢黜不从至是元裕大败仙芝杀万人招降散遣者亦万人乃罢威而以元裕为招讨使自勉副之胡氏曰僖宗诸相幸有郑畋若专守其策贼必可平矣虽然秦有赵髙而后闗东兵起汉有中常侍而后黄巾贼作正使畋计得行芝巢破灭而田令孜在内与僖宗如一人畋独且柰何哉唐亦必亡而已矣】集览【俶扰俶始扰乱也书征篇俶扰天纪枝梧注见秦二世三年狼籍苏鹗演义曰狼藉草而卧去则灭乱故凡物之纵横败乱者谓之狼藉】
　　大同军乱杀防御使段文楚推李克用为留后质实【大同军注见秦王政三年云中郡】
　　【振武节度使李国昌之子克用为沙陀副兵马使戍蔚州时河南盗贼蠭起沙陀兵马使李尽忠与牙将康君立薛志勤程怀信李存璋等谋曰今天下大乱朝廷号令不复行于四方此乃英雄立功名取富贵之秋也李振武功大官髙名闻天下其子勇冠诸军若辅以举事代北不足平也众以为然防代北荐饥漕运不继防御使叚文楚颇减军士衣米军士怨怒尽忠遣君立潜诣蔚州説克用起兵除文楚而代之克用曰吾父在振武俟我禀之君立曰今机事已泄缓则生变于是尽忠夜执文楚系狱克用率其众趣云州行收兵众且万人尽忠送符印请克用为留后而杀文楚克用遂入府视事表求敕命朝廷不许国昌上言请速除防御使若克用违命臣请率本道兵讨之终不爱一子以负国家朝廷乃以卢简方为防御使诏国昌语克用令迎候如常仪除克用官必令称惬】集览【大同古云中郡也汉为鴈门郡平城县今置大同府东南至燕京八百里又丰州地亦有大同川即大同镇也云中注见秦王政三年蔚州注见宗开元十年】
