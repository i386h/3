<!-- { "loadSidebar": true } -->
　　书法【乗舆书还宪还耳何以书宪伉也俨然君矣故特书还】
　　○六月朔日食
　　【丁鸿上疏曰昔诸吕握权綂嗣几移哀平之末庙不血食今天下逺近惶怖承防背王室向私门上威损下权盛人道悖于下効验见于天虽有隠谋神照其情垂象见戒以告人君禁微则易救末则难恩不忍诲义不忍割去事之征未然之明镜也夫天不可以不刚不刚则三光不明王不可以不彊不彊则宰牧从横宜因大变改正匡失以塞天意】集览【去事已往之事】
　　地震○旱蝗○大将军窦宪伏诛
　　【窦氏父子兄弟并为卿校充满朝廷邓叠及弟磊母元与宪壻郭举及父璜共相交结举得幸太后遂谋为逆帝知其谋而外臣莫由亲接以钩盾令郑众谨敏有心几不事豪党遂与众定议诛宪使清河王庆私求外戚传夜独内之明日幸北宫诏执金吾五校尉勒兵屯卫南北宫闭城门收璜举叠磊诛之收宪大将军印绶更封冠军侯与笃景瓌皆就国选严能相迫令自杀初河南尹张酺数以正法绳景及窦氏败酺上疏曰方宪等宠贵羣臣阿附唯恐不及今严威既行皆言当死不复顾其前后臣伏见夏阳侯瓌毎存忠善检敕賔客未尝犯法臣闻王政骨肉之刑有三宥之义过厚不过薄宜加贷宥以崇厚徳帝感其言由是瓌独得全胡氏曰窦氏根据已生逆谋诚欲诛之未易举手和帝年才十四乃能选用秘臣宻求故事勒兵收捕中外肃清足以继孝昭之烈矣所可恨者三公不与大政而郑众有功由是宦者用权驯致亡汉可胜叹哉○窦氏宗族賔客皆免归故郡班固死狱中固尝着汉书尚未就诏固女弟曹夀妻昭踵成之华峤曰固之序事不激诡不抑抗赡而不秽详而有体使读之者亹亹而不厌信哉其能成名也固讥司马迁是非颇缪于圣人然其论议常排死节否正直而不叙杀身成仁之为美则轻仁义贱守节甚矣○初窦宪纳妻郡国皆有礼庆汉中郡当遣吏户曹李卲諌曰窦将军不修德礼而专权骄恣危亡可翘足而待愿明府一心王室勿与交通太守固遣之郃请自行遂所在迟留至扶风而宪就国凡交通者皆坐免太守独不与焉○帝赐清河王庆奴婢舆马钱帛珍寳充牣其第庆或时不安帝朝夕问讯进膳药所以垂意甚备庆亦小心恭孝自以废黜尤畏事慎法故能保其宠禄焉】集览【弟磊母元叠之弟名磊其母名元钩盾令百官表注中官所其处在少府监典诸近池苑囿游观之处昭帝本纪耕于钩盾弄田应劭曰钩盾宦者近署也有心几几读作机关机也荘子天地篇有机械者必有机事有机事者必不机心机心存于胷中则纯白不备外戚传句絶欲求问外戚故事冠军侯南阳郡冠军县窦宪封邑也绳景绳弹治也以正法紏弹窦景三宥之义注见唐中宗嗣圣七年驯致驯松伦反以渐而致曰驯致妻昭夀妻名昭所谓曹大家也注见后华峤姓名也华胡化反峤渠庙反郃曷閤反史炤释文音閤迟留并去声迟缓而有所待也留谓宿留亦有所湏待也】正误【迟留今按只如字读谓迟缓淹留也】质实【郑众南阳犨人冠军县名注见武帝元朔六年张酺汝南细阳人夏阳县名注见光武建武十年李郃南郑人】
　　书法【于是收印绶遣就国迫令自杀耳书防诛何正宪罪也纲目自杀书自杀迫之自杀书杀当罪书伏诛】
　　以宦者郑众为大长秋
　　【帝防勲班赏众毎辞多受少帝由是贤之常与之议论政事宦官用权自此始矣】
　　书法【大长秋何宫阃职也以宦者为之常事尔何以书赏功也自郑众与于大谋而宦者之权盛矣汉室之祸兆矣故谨书之】
　　发明【窦宪之诛郑众诚与其谋固当班赏然列爵用事则非宦者之所宜矣纲目掲而书之所以着亡汉之祸自此始也】
　　秋七月太尉由有罪防免自杀
　　【以党于窦氏故也】
　　八月司空隗卒以尹睦为太尉録尚书事刘方为司空【初议立北单于惟方睦同袁安议及窦氏败帝思前议故防免由而用方睦焉】
　　防羌校尉邓训卒迷唐复反
　　【邓训卒吏民羌胡旦夕临者日数千人前乌桓吏士皆犇走道路至空城郭吏执不听以状白校尉徐傿傿叹息曰此为义也乃释之遂家家为训立祠聂尚代训为校尉欲以恩懐诸羌乃诏迷唐使还居大小榆谷迷唐遣祖母诣尚尚自送至塞下令译防送之迷唐遂与诸种屠译以盟复宼金城塞尚坐免】集览【傿于防反屠译以盟屠裂其译使共防其血以结盟】
　　书法【上书训卒继书复反志训功也】
　　【癸巳】五年春正月太傅彪卒○陇西地震○北单于畔遣兵追斩灭之考异【北上漏匈奴二字】
　　【窦宪既立于除鞬为北单于欲辅归北庭防宪诛而止于除鞬自畔还北诏讨斩之破灭其众】书法【单于未有书畔者此其书畔何汉所立也是故北单于为汉所立则书畔南匃奴称臣于汉则书讨安帝永初三年纲目之名分严矣】
　　鲜卑徙据北匈奴地
　　【鲜卑既据匈奴故地匈奴余种十余万落皆自号鲜卑鲜卑由此渐盛】集览【万落落居也人所聚居故谓村落屯落院落聚落】
　　冬十月太尉睦卒以张酺为太尉
　　【酺与尚书张敏等奏曹褒制汉礼乱圣术宜加刑诛帝寝其奏而汉礼遂不行】质实【张敏河间鄚人】
　　梁王畅有罪诏削二县
　　【畅与从官卞忌祠祭求福忌云神言王当为天子有司奏请征诣诏狱帝不许但削二县畅上疏深自刻责请还爵土上优诏不聼】
　　防羌校尉贯友攻迷唐走之
　　【贯友攻迷唐于大小榆谷夹逄留大河筑城坞作大航造河桥欲以渡兵迷唐远徙依赐支河曲】集览【河桥杜预曰造舟为梁则河桥之谓也赐支河曲赐支西戎地禹贡所谓析支王肃云析支在河关西千余里郑以为山名也河曲注见光武建武二十二年】
　　南匈奴单于屯屠何死单于宣弟安国立
　　【安国初为左贤王无称誉及为单于左谷蠡王师子以次转为左贤王师子素勇黠多知数将兵击北庭受赏赐国中尽敬师子而不附安国安国欲杀之诸新降胡初在塞外数为师子所驱掠多怨之安国因是与同谋议师子觉其谋乃别居五原界】质实【五原郡名注见明帝永平八年】
　　【甲午】六年春正月使匈奴中郎将杜崇等杀安国立左贤王师子为单于
　　【安国与崇不相平上书告崇崇断其章因与度辽将军朱徽上言安国亲近新降欲杀左贤王师子起兵背畔下公卿议皆以为宜遣有方畧使者之单于庭与崇徽并力责其部众为边害者共平罪诛若不从命令为权时方畧亦足以威示百蛮帝从之于是徽崇遂发兵造其庭安国惊去举兵欲诛师子师子悉将庐落入曼柏城安国追到城下徽遣吏晓譬不听崇徽因发诸部骑追赴之安国舅喜为等恐并诛乃杀安国而立师子】集览【断其章杜崇遮断安国所上奏章不得逹】
　　司徒鸿卒以刘方为司徒张奋为司空○秋旱○班超发八国兵讨焉耆斩其王广考异【讨当作击】考证【讨当作伐初龟兹诸国既降焉耆犹懐二心至是讨之于是西域五十余国悉纳质内属至于海濵四万里外皆重译贡献】集览【重译注见武帝元狩元年重九译】质实【龟兹西域国名注见光武建武二十二年焉耆西域国名注见新莽始建国五年】
　　北匈奴降者脇立屯屠何子逄侯叛走出塞遣将军邓鸿等击之不及鸿及杜崇等皆坐诛
　　【鸿坐逗留崇及朱徽坐失胡和致胡反皆徴下狱死】
　　书法【于是皆下狱死书诛正其罪也】
　　以陈宠为廷尉
　　【宠性仁矜数议疑狱每附经典务从寛恕刻敝之风于此少衰】
　　书法【自宣帝地节元年书于定国是后百六十余年廷尉不见于纲目矣于是复见嘉仁恕也】
　　【乙未】七年夏四月朔日食○秋七月易阳地裂质实【易阳郡名注见献帝兴平二年】
　　书法【书地裂始此终纲目书地裂三书地坼三详战国庚午年】
　　○九月地震
　　【丙申】八年春二月立贵人隂氏为皇后○夏蝗
　　【丁酉】九年春三月陇西地震质实【陇西郡名注见秦王政三年】○夏六月旱蝗除田租及山泽税
　　书法【嘉恤民也故通鉴不书纲目特书之终纲目书大旱三十八书旱五十八而书恤旱之政者十二书大蝗十六书蝗三十七而书恤蝗之政者二详文帝后元六年世主之以灾为玩者多矣】
　　○秋闰八月皇太后窦氏崩
　　【初梁贵人既死宫省事秘莫有知帝为梁氏出者舞隂公主子梁扈奏记三府求得申议太尉张酺言状帝感恸良久酺因请追上尊号存録诸舅帝从之防贵人姊上书自讼乃知贵人枉殁之状三公请奏贬窦大后尊号不宜合葬先帝帝手诏曰窦氏虽不遵法度而太后常自减损朕奉事十年深惟大义礼臣子无贬尊上之文恩不忍离义不忍亏其勿复议】质实【舞隂县名注见光武建武十一年】
　　葬章德皇后○迷唐宼陇西遣将军刘尚讨破之考异【讨当作击与元鼎六年讨西羌同】考证【讨当作击】○九月司徒方防免自杀○冬十月追尊梁贵人为恭懐皇太后葬西陵
　　书法【东汉书后葬矣不书地此其书地何志礼失也于是妾母称皇太后葬称西陵非礼矣终纲目后葬书地七详宣帝本始三年】
　　○以吕盖为司徒司空奋罢以韩棱为司空
　　【戊戌】十年夏五月大水○秋七月司空棱卒以巢堪为司空○冬十月雨水○十二月迷唐诣阙贡献
　　【刘尚坐畏懦免谒者耿谭设购赏诸种颇来附迷唐恐乃降】
　　以刘恺为郎
　　【初居巢侯刘般薨子恺当嗣称父遗意让其弟宪遁逃十余嵗有司奏请絶其国贾逵上书曰孔子称能以礼让为国乎何有有司不原乐善之心而绳以循常之法非所以长克让之风成含之化也诏听宪嗣爵徴恺为郎】质实【居巢县名注见秦二世二年贾逵扶风平陵人】
　　南单于师子死单于长之子檀立考异【南上漏匃奴二字己亥】十一年春二月遣使循行廪贷
　　书法【志恤民也故通鉴不书纲目皆特书之】
　　【庚子】十二年夏四月秭归山崩集览【秭归秭通作姊蒋洗反秭归郡即巴东也今归州是案郡志楚大夫屈原既被放忽暂归有贤姊曰女亦归喻令自寛袁崧以为秭归之名始于此荆州记秭归县北一百里有原故宅方七顷宅东北有女庙衣石尚存】质实【一统志云秭归古地名周为子国地战国属楚秦汉属南郡三国吴属建平郡晋因之刘宋属荆州南齐属巴州后周置秭归郡治长宁县隋初郡废改县曰秭归属信州唐置归州天寳初改巴东郡乾元初复为归州宋属荆湖北路建炎中属路元至元中陞归州路寻降为州本朝初废州为秭归县属夷陵州后复为归州以兴山县省入仍属荆州府】○秋七月朔日食○太尉酺免以张禹为太尉质实【张禹襄国人】○迷唐复叛
　　【迷唐既入朝其余种人不满二千饥窘不立入居金城帝令还大小榆谷迷唐以汉作河桥兵来无常故地不可复居辞不肯出校尉吴祉等促使出塞迷唐复叛宼钞而去】质实【金城郡名注见光武建武十年河桥注见晋武帝泰始十年】
　　【辛丑】十三年春正月帝幸东观
