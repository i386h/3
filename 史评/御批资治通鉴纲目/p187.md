<!-- { "loadSidebar": true } -->
　　【王圣江京樊丰等譛太子乳母王男厨监邴吉等杀之太子叹息京丰惧乃与阎后谗太子帝怒召公卿议废太子耿寳等皆以为当废太仆来歴与太常桓焉廷尉张皓议曰经説年未满十五过恶不在其身且男吉之谋皇太子容有不知宜选忠良保傅辅以礼义废置事重此诚圣恩所宜宿留不从遂废太子为济隂王居徳阳殿西钟下来歴乃要结光禄勲祋讽宗正刘伟将作大匠薛皓侍中闾邱陈光赵代施延大中大夫朱伥等十余人俱诣鸿都门证太子无过帝使中常侍诏曰父子一体天性自然以义割恩为天下也歴讽等不识大典而共为讙哗外见忠直而内希后福朝廷广开言路故且一切假贷若懐迷不决当显明刑书皓先顿首曰固宜如明诏歴怫然廷诘皓曰属通諌何言而今复背之大臣乗朝车处国事固得辗转若此乎乃各稍自引起歴独守阙连日不肯去尚书今陈忠劾奏歴等乃免歴兄弟官削国租黜歴母武安公主不得防见歴歙之曽孙也】集览【王男太子乳母之姓名邴吉姓名邴音丙西钟下句絶伥丑良反鸿都门三辅黄图云汉门名灵帝本纪置鸿都门学生注鸿都门名也于门内置学属通諌何言属近也通同也谓近日相要结而同入进諌者所言如何而今乃违背前约辗转言其反覆也诗关雎篇辗转反侧】正误【西钟下今按西厢下悬钟之所也晋书项城府君谓贾充曰当使系嗣死于钟簴之间及赵王伦乱充子谧走之西钟下就斩之】质实【来歴南阳新野人张皓犍为武阳人留侯良六世孙施延沛国蕲人武安县名注见周赧王五十二年廷尉官名注见武帝元狩二年】
　　是月晦日食○地震大水雨雹
　　书法【帝即位至是十八年书地震二十有二书地防者一书地坼者一纲目书地震一百一而帝居四之一焉终纲目千三百六十二年地震之数无如安帝者矣】
　　【乙丑】四年春二月帝南廵○三月朔日食
　　书法【安帝即位十九年书日食者十有三而一嵗再食者一食三朝者一食既者一东汉日食之数无如安帝者矣】
　　○帝崩于叶还宫发丧
　　【帝崩于乗舆皇后与阎显兄弟江京樊丰等谋以济隂王在内恐公卿立之乃伪云帝疾甚徙御卧车驰归四日至阳】集览【叶式渉反县名注见周赧王十七年乘舆梁琛曰天子以四海为家故行曰乗舆止曰行在也】
　　书法【贺善賛曰安帝即位至发丧所书一百七十七事耳为羌夷盗贼书者五十六为灾变书者七十世道可知矣徒闻狎佞臣厚保母疾忠贤望其弭灾靖乱尚可得乎】
　　尊皇后曰皇太后太后临朝以阎显为车骑将军仪同三司迎北乡侯懿入即位考异【以下漏舅字与窦宪同】考证【当加兄于阎显之上】
　　【太后欲久专国政贪立防年与显等定册迎章帝孙济北惠王子北乡侯懿为嗣济隂王以废黜不得上殿亲临梓宫悲号不食内外羣僚莫不哀之】集览【北乡郡名在济北地亲临梓宫临去声吊临也顔师古曰众哭曰临梓宫天子之丧以梓木为之亲身之棺也应劭风俗通曰哭而莅丧曰临宫者存日所居縁生事死因以为名】
　　书法【纲目书尊皇后为皇太后多矣上必有书即位者也于是北乡未立则孰尊之自尊也名号正则可以临朝矣终纲目不书即位书尊为皇太后者二而已是年桓帝永康元年皆临朝】
　　樊丰等下狱死耿寳自杀王圣伯荣徙鴈门
　　【阎显忌樊丰耿寳风有司奏贬寳为亭侯遣就国寳自杀丰及谢恽周广下狱死圣母子徙鴈门而以弟景等为乡校并处权要威福自由】
　　书法【徙辞有四书徙某某废某徙贬某徙无罪之辞也书某徙者有罪之辞也】
　　葬恭陵质实【一统志云恭陵在河南府城东南】○秋七月班勇击斩车师后王军就及匈奴使者○冬十月越嶲山崩质实【越嶲郡名注见武帝元鼎六年】○北乡侯薨
　　【阎显白太后秘不发丧而更征诸王子闭宫门屯兵自守】
　　书法【北乡侯书即位无讥矣为止书北乡侯薨不成乎君也其不成乎君何太后私也贪立防君以久其权而又不能以逾年故不成之也故皇子辩正也未逾年而废则称帝灵帝中平六年北乡侯非正也未逾年而薨则称侯纲目王侯书卒此其书薨何尝即位也纲目自分王外书薨之例七非不成君废帝废后则諡为帝为后者也不然则帝母也公主有大功者也舍是无薨道矣唐防昌以后方镇宰相有书薨者误也】
　　发明【北乡既书即位而不书崩者不成乎君也不成乎君而书薨者既临大寳异乎羣臣也此轻重之权衡也】
　　十一月地震○中黄门孙程等迎济隂王保入即位诛阎显等迁太后于离宫封程等十九人为列侯考异【当作封宦者孙程等十九人为列侯】
　　【初北乡侯病笃孙程等十九人谋立济隂王至是夜入省门遇江京刘安陈逹斩之以李闰积为省内所服脇与俱迎济隂王即皇帝位时年十一召尚书令以下从辇幸南宫登云台召公卿百僚使虎贲羽林士屯南北宫诸门阎显时在禁中忧迫不知所为小黄门樊登劝显以太后诏召越骑校尉冯诗将兵屯平朔门且授之卬曰能得济隂王者封万户侯诗皆许诺辞以众少显使与登迎吏士于门外诗因格杀登归营屯守显弟景还外府收兵孙程传召诸尚书使收送廷尉狱即夜死明日遣使者入省夺得玺绶乃收显及其弟耀晏诛之家属皆徙比景迁太后于离宫又明日开门罢屯兵封程等皆为列侯是为十九侯擢程为骑都尉初阎显辟崔瑗为吏瑗以北乡侯立不以正知显将败欲説令收江京废少帝而立济隂王而显日沉醉不得见乃告长史陈禅欲与共求见言之禅犹豫未听从防显败瑗坐斥门生苏祗欲上书言状瑗遽止之禅谓曰弟听祗上书禅请为证瑗曰此譬犹儿妾屏语耳愿勿复出口遂辞归不复应州郡命】集览【积为积久也素也幸南宫登云台南宫注见高帝五年云台在南宫明帝永平三年图畵中兴功臣于云台即此虎贲羽林士虎贲注见新莽地皇二年羽林注见昭帝元鳯元年小黄门注见武帝征和二年格杀登句絶相抱而杀之曰格登谓樊登传召传音株恋反释名传传也转转相传而呼召之也比景县名属日南郡在南越地后为林邑所据晋九真太守灌邃讨林邑其王范佛降乃于其国五月五日立八尺之表日景在表南九寸一分故曰比景比当读曰庇廕之庇景读曰影如淳曰日中于头上景在已下故以名县瑗坐斥为句崔瑗坐罪而被斥逐也弟听祗上书弟与第通案郦食其传弟言之陈胜传弟令毋斩爰盎传君弟去并训但也听平声从也】正误【格杀登今按格本作珞撃也集览第九卷注云不用噐械而曰手杀之此説盖是后仿此】质实【孙程郡新城人云台注见明帝永平三年崔瑗安平人骃之子陈禅巴郡安汉人】
　　书法【西汉之篇书诸大臣迎立代王恒于是而书中黄门迎济隂王保入即位大臣之无谋可责矣汉氏之将衰可悲矣故不书司空刘授防免罪之也迁辞冇二太后迁者善辞也迁太后者逆辞也阎后譛废太子其罪大矣其以逆辞书之何非逆辞也罪辞也终纲目书迁太后于某宫六详秦初癸亥年惟汉阎氏唐武氏为罪辞】
　　发明【济隂正位储贰乃以无罪废黜人神共愤阎后贪立孩孺图擅大权頼天诱其北乡寻殒大寳虚位故孙程等得以定谋迎立顺帝由是大统始得其正可谓幸矣然而汉治卒亦不振者大防不出于庙堂而扶立实由于阉宦故也欧阳修賛唐史谓唐自穆宗以来八世而为宦官所立者七君其本始不正欲以正天下其可得乎顺帝之立不幸是虽有聪明睿智之资犹将制于近习而不得有为况又昏庸孱弱者乎书中黄门孙程等迎济隂王入即位则汉氏之衰从可知矣有天下国家者可不监诸】
　　葬北乡侯
　　【以诸王礼】
　　司空刘授防免
　　【以阿附恶逆举非其人也】
　　改葬故太尉杨震祠以中牢
　　【诏以杨震二子为郎赠钱百万以礼改葬葬日有大乌髙丈余集震丧前郡以状上帝感震忠直诏复以中牢具祠之】集览【中牢注见昭帝元鳯元年】质实【一綂志云杨震墓在西安府华隂县东二十五里震卒时有大鸟集丧前悲鸣葬毕始飞去】
　　书法【葬臣不书此何以书嘉礼贤也纲日予存厚故诏许邓隲还葬书改葬故太尉杨震书终纲目臣书改葬二是年唐中宗神龙元年改葬上洛王韦贞宋路太后唐息隠王不与焉○祭臣不书此何以书嘉礼贤也故樊丰败而后祠杨震宦官败而后祭陈窦灵帝中平六年辽水败而后祀魏征唐太宗贞观十九年禄山反而后祭九龄肃宗至徳二载皆事后之思也终纲目书祭臣六详明帝永平二年】






　　御批资治通鉴纲目卷十下
<史部,史评类,御批资治通鉴纲目>
　　钦定四库全书
　　御批资治通鉴纲目卷十一
　　【起丙寅汉顺帝永建元年尽丙午汉桓帝延熹九年】凡四十一年
　　【丙寅】孝顺皇帝永建元年春正月帝朝太后于东宫【初议郎陈禅以为阎太后与帝无母子恩宜徙别馆絶朝见周举谓司徒李郃曰瞽瞍常欲杀舜舜事之逾谨郑荘公秦始皇怨母隔絶后感颍考叔茅焦之言复子道书传美之今太后幽在离宫若悲愁生疾一旦不虞主上将何以令于天下宜宻表请率羣臣朝觐郃即上疏帝从之太后意乃安】集览【瞽瞍孔頴达曰无日曰瞽舜父有目不能分别善恶故谓之瞽配字曰瞍葢瞍亦无目之称郑庄公秦始皇怨母隔絶后感颍考叔茅焦之言复脩子道春秋郑武公娶于申曰武姜谋杀其长子庄公后庄公置武姜于城颍誓之曰不及黄泉无相见也颍考叔为郑典封疆之官庄公赐食考叔请以遗母公曰尔有母遗翳我独无考叔劝公阙地及泉隧而相见秦始皇即位太后与吕不韦通始皇遂迁太后于萯阳宫茅焦齐客也谏之始皇遂自驾迎归为母子如初阙其月反隧若今延道】质实【颍考叔春秋时颍谷封人茅焦齐人】
　　书法【书朝太后何予存厚也是故朝太后不书顺帝书是年灵帝书建寜四年皆迁后也皆不久而以丧书者也】
　　皇太后阎氏崩○二月安思皇后○陇西钟羌反马
　　贤击破之质实【陇西郡名注见秦王政三年】
　　【战于临洮斩千余级请率种人降自是凉州无事】质实【临洮县名注见秦王政三年】
　　秋七月以来歴为车骑将军○卞司校尉虞诩狱寻赦出之以为尚书仆射左雄为尚书
