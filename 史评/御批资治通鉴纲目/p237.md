<!-- { "loadSidebar": true } -->
　　书法【昔成王赐周公以天子礼乐盖追赐也天子在上而僣其车服仪制是二天子矣操之罪可胜诛哉终纲目千三百年一书而已】
　　发眀【操十八年之夏书自立为魏公加九锡其秋书始建杜稷宋庙其冬书初置尚书等官次年春书进位诸侯王上至二十一年书进爵为王今年遂书用天子车服出入警跸已全用天子之制矣使操不死则废帝为山阳公岂待出于五官将之手然是时汉虽未灭特拥虚器而已未有代徳而有二王乌有至尊在上人臣可用天子车服出警入跸者乎操于斯时亦既自帝甚明畧无存汉之意或者顾谓操畏名义没身不敢废帝自立是特未深察耳即纲目之所书合前后而观之则操躬自簒汉之实昭昭若此其奸诈之心果可以欺天下后世乎吁】
　　六月魏以华歆为御史大夫○冬十月魏以世子丕为王太子
　　【初操娶丁夫人无子妾刘氏生子昻卞氏生四子丕彰植熊于是出丁夫人而立卞氏为继室植性机警多艺能才藻敏瞻操爱之操以女妻丁仪丕以仪目眇止之仪由是怨丕与弟廙及杨修数称植才劝操立以为嗣操以函密访于外尚书崔琰露版答曰春秋之义立子以长五官将仁孝聪明宜承正统琰以死守之丕使人问大中大夫贾诩以自固之术诩曰愿将军恢崇徳度躬素士之业朝夕孜孜不违子道如此而已他日操屏人问诩诩嘿然不对操问其故诩曰属有所思故不即对耳操曰何思诩曰思袁本初刘景升父子也操大笑操尝出征丕植并送植称述功徳发言有章左右属目操亦悦焉丕怅然自失吴质耳语曰王当行流涕可也及辞丕流涕而拜操及左右咸歔欷于是皆以植多华辞而诚心不及也植既任性而行不自雕饰丕御之以术矫情自饰宫人左右并为之称説故遂定为太子丕抱议郎辛毗颈而言曰辛君知我喜不毗以告其女宪英宪英曰太子代君主宗庙社稷者也代君不可以不戚主国不可以不惧宜戚宜惧而反以为喜何以能乆魏其不昌乎乆之植乗车行驰道中开司马门出操大怒公车令坐死由是重诸侯科禁而植宠日衰】集览【五官将曹丕尝为之思袁本初刘景升父子袁绍字本初有三子谭熈尚绍爱防子尚以为后出长子谭为青州刺史后兄弟相攻为曹操所灭刘表字景升有二子琮表爱防子琮及卒琮嗣未几曹操军至琮降属目属之欲反倾系也顔师古曰属犹言注也驰道注见秦始皇二十七年司马门注见秦二世三年公车令注见文帝三年】质实【辛毗颍水人五官中郎将官名注见桓帝延熹二年】
　　刘备进兵汉中魏王操遣将军曹洪拒之
　　【法正説刘备曰曹操一举而降张鲁定汉中不因此势以图巴蜀而留夏侯渊张郃屯守身遽北还此非其智不逮而力不足也必将内有忧逼故耳今防渊郃才畧不胜国之将帅举众徃讨必可克之克之之日广农积谷观衅伺隙上可以倾覆冦敌尊奬王室中可以蚕食雍凉广拓境土下可以固守要害为持乆之计此盖天以与我时不可失也备乃进兵遣张飞马超吴兰等屯下辨操遣曹洪拒之】集览【今防防料也下辨地志武都有下辨县括地志云成州同谷县汉下辨道也汉髙以曹参攻下辨即此辨字或作辩】质实【一统志云下辨汉之道名属武都郡即战国白马氐所居之地东汉以郡治于此晋因之后魏置仇池郡梁改为南秦州西魏改为成州隋改为汉阳郡唐复改为成州天寳初改同谷郡乾元初复为成州后没于吐蕃咸通中仍置成州徙治同谷县五代梁改汶州唐复为成州宋因之寳庆初陞同庆府元仍为成州以附郭同谷县及天水县省入至国朝改州为县仍属巩昌府】
　　孙权陆口守将鲁肃卒权以吕防代之
　　【孙权以严畯代肃督兵镇陆口畯固辞以朴素书生不闲军事权乃以吕防代之众嘉畯能以实让】集览【严畯姓名也畯音俊】质实【严畯彭城人陆口水名注见建安十年】
　　权遣陆逊讨丹阳山越平之考异【提要权上当加一孙字】
　　【吴郡陆逊言于权曰克敌宁乱非众不济而山冦未平难以图逺可大部伍取其精鋭权从之命逊部伍东三郡强者为兵羸者补户得精卒数万人宿恶荡除所过肃清还屯芜湖会稽太守淳于式表逊枉取民人逊后诣都言次称式佳吏权曰武白君而君荐之何也逊对曰式意欲飬民是以白逊逊岂可复毁式以乱圣听乎权曰此诚长者之事顾人不能为耳】集览【部伍东三郡部伍谓分部行伍也东三郡谓会稽吴郡丹阳】质实【丹阳郡名注见明帝永平十三年吴郡注见建安五年芜湖县名注见晋成帝咸和二年】
　　【戊戍】二十三年春正月少府耿纪司直韦晃起兵讨魏王操不克死之质实【司直官名汉武帝初置之属丞相府取诗邦之司直之义秩比二千石时有金祎者自以世为汉臣乃发愤与纪晃起兵欲挟天子以伐魏南援刘备不克而死】
　　书法【少府司直非贵大臣也非贵大臣而能起兵纲目所深予也故特书讨书死之所以愧党操者深矣】
　　发明【按通鉴载操使长史王必典兵时京兆金祎与耿纪韦晃吉邈等谋杀必挟天子攻魏邈等众溃必讨斩之及参以魏志则直谓纪晃等反王必讨斩之且附注金祎于其下如此则是晃等为贼非讨贼也独范史载纪晃起兵诛操不克夷三族立义颇精今观纲目书起兵书讨操死之是以全节予纪晃与通鉴魏史畧不相似何哉陈夀志魏大抵谬妄无理要之不足深论通鉴主魏纪事故大畧未免与魏志相出入盖欲待后人折之耳纲目正名定分取法春秋故其书法如此夫操以奸贼之资躬行弑逆簒夺汉祚人皆得而诛之岂得以强大之故末减其罪而使讨贼之义屈而不伸况晃等虽防要是汉之臣子发愤致讨纵使不克而死犹足以愧当时俛首事贼之人纲目正色书之所以扶纲常存天理示天下后世名义之正以见虽防必録虽死为荣也呜呼讨贼若此为贼者岂有容足之地哉】
　　三月有星孛于东方集览【冇星孛于东方春秋哀十三年有星孛于东方注平旦众星皆没而孛乃见故不言所在之次孛歩内反】
　　书法【献帝之世先是六书孛矣于是七书终纲目书孛五十三而一世七书者惟武帝献帝焉然武止兵祸而献至于失天下则献之才不足以挽汉祚之衰故也】
　　○夏四月代郡上谷乌桓反魏王操遣其子彰击破之【魏王操召裴潜为丞相理曹掾潜曰潜于百姓虽寛于诸胡为峻今继者必以潜为治过严而事加寛惠彼素骄恣过寛必弛既弛又将摄之以法此怨叛所由生也以势料之代必复叛后数十日反问果至操使其子彰讨之彰少善射御膂力过人操戒曰居家为父子受事为君臣动以王法从事尔其戒之】质实【代郡注见秦王政三年上谷郡名注同上年裴潜闻喜人】
　　刘备击张郃不克
　　【刘备屯阳平关攻郃等不克急书发益州兵诸葛亮以问从事犍为杨洪洪曰汉中益州咽喉存亡之机会若无汉中则无蜀矣此家门之祸也发兵何疑时法正从备北行亮于是表洪领蜀郡太守众事皆办遂使即真初犍为太守李严辟洪为功曹严未去犍为而洪已为蜀郡洪举门下书佐何只有才防洪尚在蜀郡而祗已为广汉太守是以西土咸服诸葛亮能尽时人之器用也】质实【阳平关注见建安二十年】
　　秋七月魏王操击刘备九月至长安
　　【己亥】二十四年春正月刘备击夏侯渊破斩之
　　【初夏侯渊战虽数胜魏王操常戒之曰为将当有怯弱时不可但恃勇也将当以勇为本行之以智计若但在勇则一匹夫敌耳及与刘备相拒逾年备自阳平南渡沔水缘山稍前营于定军山渊引兵争之法正曰可击矣备使讨虏将军黄忠乗髙鼔噪攻之渊军大败遂斩之张郃引兵还督军杜袭收敛散卒推郃为军主众心乃定】集览【定军山在汉中郡西郷县西南十里北临沔水武侯墓在焉】质实【一统志云沔水在汉中府褒城县南四里源出古金牛县界南流合沮水褒水又东至南郑入汉水汉志沔汉一水二名汉中人多生瘿又生粗胫其树木亦多瘿大抵水土使然定军山在汉中府沔县东南一十里两峯对峙汉昭烈于此山下作营以拒魏军山有诸葛岩在焉黄忠南阳人】
　　二月晦日食○三月魏王操出斜谷刘备将赵云击其军败之夏五月操引还备遂取汉中
　　【操自长安出斜谷军遮要以临汉中刘备曰曹公虽来无能为也我必有汉川矣乃敛众拒险终不交锋操运米北山下黄忠引兵欲取之过期不还赵云将数十骑出营视之値操扬兵大出云遂前突其阵且鬭且却魏兵散而复合追至营下云入营开门偃旗防鼔魏兵疑云有伏引去云以劲弩射魏兵魏兵惊骇自相蹂践堕水死者甚多相守积月魏军士多亡五月操引兵还长安备遂有汉中操恐备北取武都氐以逼关中问雍州刺史张既既曰可劝使北去就谷以避贼前至者厚其宠赏则先者知利后必慕之操从之徙氐五万余落出居扶风天水界备遣将军孟逹攻房陵杀其太守又遣飬子中郎将封与逹会攻上庸太守申耽举郡降】集览【斜谷注见成帝元延三年褒斜遮要地名在褒斜谷之南与阳平关相近武都氐武都雍梁之域战国时白马氐居焉汉武置武都郡魏置武阶郡唐置武州后改阶州房陵图经云春秋房子国有房山四面有石如房东汉立房陵郡唐于竹山县置房州今属防阳府中郎将封备飬防氏子名封为中郎将上庸注见周赧王十一年】质实【一统志云张既髙陵人北山未详处所惟巩昌府阶州治北有北山未知是否房陵县名秦初所置本舜封尧子丹朱于房之地春秋为房子国汉复为房陵县属汉中府东汉于县置房陵郡曹魏攻新城郡后周郡县并改曰光迁兼置还州隋初郡废后改州为房陵郡唐改郡为房州又改县曰房陵宋置保康军元废军仍为房陵属襄阳路至国朝省房陵县改州为房县属襄阳府雍州注见唐宗开元十年京兆】
　　秋七月刘备自立为汉中王
　　【备设坛场于沔阳陈兵列众羣臣陪位奏以备为汉中王读讫备拜受玺绶御王冠立子禅为王太子防牙门将魏延领汉中太守以镇汉川备还治成都以许靖为太传法正为尚书令关羽张飞马超黄忠皆进位有差遣司马费诗即授羽印绶羽闻黄忠位与已并怒曰大丈夫终不与老兵同列不肯受拜诗谓羽曰夫立王业者所用非一昔萧曹与髙祖少小亲旧而陈韩亡命后至论其班列韩最居上未闻萧曹以此为怨今王以一时之功隆崇汉室然意之轻重宁当与君侯齐乎且王与君侯譬犹一体同休等戚祸福共之愚谓君侯不宜计官号之髙下爵禄之多少为意也仆一介之使衘命之人君侯不受拜于是便还但相为惜此举动恐有后悔耳羽大感悟遽即受拜】集览【陪位尔雅释言曰陪朝也注陪位为朝】质实【一统志云沔阳县名注见后主建兴七年坛场在汉中府旧西县东南一十六里沔阳城内魏延义阳人费诗犍为人】
　　书法【书自立何存献帝也献帝在虽刘备以自立书之纲目君臣之义凛凛矣】
　　魏王操号其夫人为王后
　　书法【其者何据魏杀夫人甄氏不书其其所谓夫人云尔也妇从夫爵魏公之有夫人宜矣曷为必称其夫人魏公书操自立则夫人亦其所自谓之而已矣故号之为后书曰魏王操号】
　　○八月汉中将关羽取襄阳
