<!-- { "loadSidebar": true } -->
　　唐主出奔夏四月石敬瑭入朝遇于衞州杀其从骑【唐主忧骇不知所为急遣中使召朱昭谋所向昭赴井死安从进杀冯赟于第传二人首于从珂唐主欲奔魏州召孟汉琼使为先置汉琼单骑奔陜初唐主密与慕容迁谋使帅部兵守武门及是以五十骑出门谓曰朕且幸魏州徐图兴复汝帅有马控鹤从我迁曰生死从大家乃阳为团结而竟不行冯道等入朝及端门闻变道及刘昫欲归李愚曰天子之出吾辈不预谋今太后在宫吾辈当至中书遣小黄门取太后进止然后归第人臣之义也道曰主上失守社稷人臣惟君是奉潞王已处处张榜不若归俟教令乃归至天宫寺安从进遣人语之曰潞王倍道而来且至矣相公宜帅百官至谷水奉迎乃止于寺中召百官中书舍人卢导至冯道曰劝进文书宜速具草导曰潞王入朝百官班迎可也设有废立当俟太后教令岂可遽议劝进乎道曰事当务实导曰安有天子在外人臣遽以大位劝人者邪若潞王守节北面以大义见责将何辞以对公不如帅百官诣宫门进名问安取太后进止则去就善矣道未及对从进屡遣人趣之道等即纷然而去既而从珂未至三相息于上阳门外卢导过前道复召而语之导对如初李愚曰舍人之言是也吾辈之罪擢髪不足数胡氏曰事当务实此言是也冯道以之处人主废兴则不可若曰务实则当劝明宗早建储嗣劝闵帝黜逺朱冯镇绥中外则难何由作乎以之处此是紾兄臂而得食搂邻女而得妻不必由礼者也○康义诚至陜待罪从珂责之曰先帝晏驾立嗣在诸公今上亮隂政事出诸公何为不能终始防吾弟至此乎义诚大惧叩头请死从珂素恶其为人未欲遽诛且宥之乃上牋于太后取进止遂自陜而东四月唐主至衞州东数里遇石敬瑭大喜问以大计敬瑭闻康义诚叛去俛首长叹数四乃见卫州刺史王贽问之贽曰前代天子播迁多矣然皆有将相侍衞府库法物使羣下有所瞻仰今独以五十骑自随虽有忠义之心将若之何敬瑭还以其言告弓箭库使沙守荣奔洪进洪进前责敬瑭曰公明宗爱壻富贵相与共之忧患亦宜相恤今天子播越委计于公冀图兴复乃以此四者为辞是直欲附贼卖天子耳抽佩刀欲刺之敬瑭亲将陈晖救之守荣鬬死洪进亦自刎敬瑭牙内指挥使刘知逺引兵入尽杀唐主左右及从骑独置唐主而去敬瑭遂趣洛阳】集览【为先置使预备顿置之所控鹤一军之号也端门殿之正门也小黄门注见汉武帝征和二年谷水水经郦道元注谷水出襄州谷城县括地志云故谷城在河南府西北苑中具草具备也草藁也谓备办劝进文书之草简紾兄臂而得食搂邻女而得妻孟子告子章任人有问屋庐子曰礼与食色孰重孟子告屋庐子徃应之曰紾兄之臂而夺之食则得食则将紾之乎逾东家墙而搂其处子则得妻则将搂之乎注紾戾也搂牵也则是礼重食色轻也紾音轸又音殄搂音娄戾音力结反】质实【谷水按一统志在河南府永宁县北七十里源出熊耳山下过崤底经韩城流入洛山海经山西有村曰嶓冡谷水出焉其中多雕玊】
　　书法【出奔何以不地不知所之也虽曰且幸魏州至卫州而后问计其无成谋明矣纲目书播越惟齐君地不地燕主寳不地唐主不地卒皆见杀无成谋故也】
　　发明【书唐主出奔而不言其所徃则是逃窜奔逸茫无所之也石敬瑭国之懿亲据大镇拥强兵□难入朝幸而相遇正当恊力扶持庻几或有可济之理既不能然乃反杀其从骑是犹夺饿者之食而引绳以缒絶之耳直书于策然则非特从珂反敬瑭亦反矣悖乱一至于此可胜叹哉可胜诛哉】
　　唐孟汉琼诣潞王从珂降从珂诛之
　　【初从珂罢河中归私第王淑妃数遣孟汉琼存抚之汉琼自谓于从珂有旧恩至渑池西见从珂大哭欲有所陈从珂曰诸事不言可知即命斩于路隅】
　　书法【降未有书诛者书诛何罪可诛也然则书降何书降所以着罪人之必诛也非讥杀降欤果讥则不书诛书杀矣书降书诛使天下后世知罪人之不可以茍免也纲目疾恶之意严矣哉】发明【此亦可谓之杀降矣乎曰非也汉琼既误其主乃复奔走迎降规取卖国之利此正王法所不容者书之曰诛当其罪矣】
　　唐兴元武定两镇降蜀
　　【张防钊之讨鳯翔也留武定节度使孙汉韶守兴元防钊败归与汉韶举两镇之地降蜀】
　　唐潞王从珂入洛阳废其主从厚为鄂王而自立【从珂至蒋桥百官班迎传教以未拜梓宫未可相见冯道等皆上牋劝进从珂入谒太后太妃诣西宫伏梓宫恸哭自陈诣阙之由冯道帅百官班见拜从珂答拜道等复上牋劝进从珂曰予之此行事非获已俟皇帝归阙园寝礼终当还守藩服羣公遽言及此甚无谓也明日太后下令废少帝为鄂王以潞王知军国事又明日太后令潞王宜即帝位乃即位于柩前唐主从珂之发鳯翔也许军士以入洛人百緍既至问三司使王玫以府库之实对有数百万在既而阅实金帛不过三万两匹而赏军之费计应用五十万緍唐主怒玫请率京城民财以足之数日仅得数万緍唐主谓执政曰军不可不赏人不可不恤今将奈何执政请据屋为率无问士庶自居及僦者预借五月僦直从之胡氏曰潞王才入洛剥民酬兵自是而后六军贩易天子益以习熟唐晋汉周皆不过再传旋又为人所贸故曰后义先利虽夺之犹不餍也】
　　唐主从珂弑鄂王从厚于衞州磁州刺史宋令询死之【王贽迁唐闵帝于州廨唐主从珂遣贽之子峦徃酖之闵帝不饮峦缢杀之闵帝性仁厚于兄弟敦睦虽遭秦王忌疾坦懐待之卒免于患及嗣位于潞王亦无嫌而朱昭孟汉琼之徒横生猜间闵帝不能违以至祸败焉孔妃尚在宫中唐主使人谓之曰重吉辈何在遂杀妃并其四子闵帝之在卫州也惟磁州刺史宋令询遣使问起居闻其遇害恸哭半日自经死胡氏曰欧阳公五代史取死节者三人死事者十人而不及宋令询岂以其君防其事畧故遗之欤夫潞王非明宗之子也闵帝真其国矣所以不终者身乏股肱朝无桢榦非其罪也令询不以其防而废君臣之义虽王彦章裴约何以加焉是以表而出之】集览【重吉辈何在重吉从珂之子也先是闵帝遣楚匡祚检校重吉家财而杀之于宋州又杀尼惠明今从珂故云桢榦书费誓篇峙乃桢榦蔡氏传曰板筑之木题曰桢墙端木也旁曰榦两邉障土板也胡氏以喻闵帝无辅弼之臣】
　　书法【书予义也令询之死非有不得已者直以大义自裁而已如此而死从容甚矣故特书死之】
　　发明【甚哉五代乱亡之祸至是极矣当从珂反叛之初势甚防弱然始则书官军降溃次则书诸将皆降故从珂得以从容入洛易若反手凡百官六军之众奉迎不暇既而书废其主为鄂王又书弑鄂王于衞州惟意所欲曾无龃龉岂非乱亡之祸至是已极故欤然纲目于此不以强弱成败而废君臣之义故书弑书废主以正从珂之罪也若夫宋令询者欧阳五代史虽不着于死节之列然已于废帝从珂本纪清泰元年弑鄂王之下书令询死之矣此互文见义之意也夫令询是时特一磁州刺史而已官非将相任非腹心亲非肺腑乃能君弑死于其难故君子亦以死节予之故夫死在微者则责在贵者死在逺者则责在近者死在疎者则责在亲者此固书法言外之意也然则当时辅相大臣如冯道刘昫李愚辈迎降劝进惟恐不及者其视令询可不愧死亡地哉噫】
　　唐以郝琼权判枢密院
　　唐康义诚伏诛夷其族
　　【胡氏曰误闵帝者朱昭冯赟孟汉琼康义诚为甚潞王行此虽不足以赎夺国弑君之罪亦足少惩奸贼快于人心方诸苻坚之不杀慕容评隋文之不杀江总太宗之不杀封伦宇文士及使小人洋洋然得志自谓无适不容者岂不贤哉】
　　书法【从珂书弑矣康义诚曷为犹以伏诛书义诚自从荣之乱反覆观望今又叛主求容罪不容于诛矣以弑书从珂而以诛书义诚所以深恶义诚也】
　　唐赐将士缗钱有差
　　【有司百方敛民财仅得六万唐主怒下军廵使狱昼夜督责囚繋满狱贫者至自经赴井而军士游市肆皆有骄色市人聚诟之曰汝曹为主力战立功良苦反使我辈鞭胸杖背出财为赏汝曹犹扬扬自得不愧天地乎是时竭左藏旧物及诸道贡献乃至太后太妃器服簮珥皆出之才及二十万緍唐主患之学士李専美夜直唐主让之曰卿名有才不能为我谋此留才安所施乎专羙谢曰臣驽劣陛下擢任过分然军赏不给非臣之责也窃思自长兴之季赏赉亟行卒以是骄继以山陵及出师帑藏遂涸虽有无穷之财终不能满骄卒之心故陛下拱守于危困之中而得天下夫国之存亡不専系于厚赏亦在脩法度立纪纲陛下茍不改覆车之辙臣恐徒困百姓存亡未可知也今财力尽于此矣宜据所有均给之何必践初言乎唐主以为然诏禁军在鳯翔归命者赐钱七十緍至二十緍在京者各十緍军士无厌犹怨望为謡言曰除去菩萨扶立生铁以闵帝仁弱唐主刚严有悔心故也】集览【夜直句絶李专美其夜侍直赏赉亟行赉赐也亟数也去吏反山陵因治明宗陵墓而帑藏空】
　　发明【孟子论弑君之祸以为后义先利不夺不餍五代自明宗得国赂其将士由是卖国之祸遂习熟而不可解今潞王又从而附益之纲目书赐将士緍钱有差所以着祸乱相寻之本在于知利不知义也孟氏之言岂欺我哉】
　　五月唐以韩昭为枢密使刘延朗为副使
　　唐复以石敬瑭为河东节度使
　　【唐主与石敬瑭皆以勇力善鬬事明宗然素不相悦至是敬瑭不得已入朝不敢言归时敬瑭久病羸瘠太后及魏国公主屡为之言而鳯翔旧将佐皆劝留之惟韩昭李専美以为赵延夀在汴不宜猜忌敬瑭帝亦见其骨立不以为虞乃复遣之河东】
　　唐以冯道为匡国节度使范延光为枢密使
　　唐复以李从曮为鳯翔节度使
　　【唐主之起鳯翔也悉取天平节度使李从曮家财甲兵以供军将行鳯翔之民遮马请复以从曮镇鳯翔许之故有是命】
　　呉徐知诰幽其主之弟临川王蒙于和州
　　【知诰将受禅忌临川王蒙遣人告蒙藏匿亡命擅造兵器降封歴阳公幽于和州命控鹤军使王宏将兵二百衞之】
　　秋七月唐以卢文纪姚顗同平章事
　　【刘昫苛察李愚刚褊论议多不合至相诟骂事多凝滞唐主患之欲更命相问所亲信皆以尚书左丞姚顗太常卿卢文纪秘书监崔居俭对论其才行互有优劣唐主不能决乃寘其名于琉璃瓶夜焚香祝天以筯挟之得二人乃有是命】
　　唐流楚匡祚于登州
　　【唐主欲杀楚匡祚韩昭曰陛下为天下父天下之人皆陛下子用法宜存至公匡祚受诏检校重吉家财不得不尔今族匡祚无益死者恐不厌众心乃流登州】
　　蜀主知祥殂子昶立
　　【蜀主得疾逾年至是増剧立子仁賛为太子召司空赵季良节度使李仁罕赵廷隐枢密使王处囬受遗诏辅政是夕殂秘不发丧王处回夜啓义兴门告赵季良处回泣不已季良正色曰今彊将握兵専伺时变宜速立嗣君以絶觊觎岂可但相泣邪处囘收泪谢之季良教处囘见李仁罕审其词防然后告之处囘至仁罕第仁罕设备而出遂不以实告仁賛更名昶即位】
　　八月唐诏蠲逋租三百三十八万
