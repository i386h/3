<!-- { "loadSidebar": true } -->
　　【太府少卿韦凑上书曰故太子重俊与李多祚等称兵入宫中宗登武门太子据鞍自若及其徒倒戈然后逃窜乡使宿衞不守其为祸也胡可忍言今圣朝礼葬諡为节愍臣窃惑之若以其诛武三思父子而嘉之则诛奸臣而専君父可也今欲自取之是与三思兢为逆也若以其欲废韦氏而嘉之则韦氏于时逆状未彰苟无中宗之命而废之是脇父废母也庸可乎臣恐后之乱臣贼子得引以为比开悖逆之原非所以彰善瘴恶也请改其諡多祚等从重俊兴兵不为无罪今宥之可也名之为虐亦所未安上然其言而执政以为制命已行但停多祚赠官而已】集览【彰善瘅恶书毕命文注瘅病也疏云明其为善当褒赏之病其为恶当罪罚之】质实【韦凑万年人叔谐孙倒戈注见晋武帝泰始七年】
　　以宋璟同三品
　　【璟与姚元之协心革中宗弊政进忠良退不肖赏罚尽公请托不行纪纲脩举当时翕然以为复有贞观永徽之风】质实【纪纲注见宋营阳王景平二年】
　　崔湜萧至忠韦嗣立赵彦昭崔日用薛稷罢
　　【日用与稷争于上前稷曰日用倾侧附武三思非忠臣卖友邀功非义士日用曰稷附张易之宗楚客非倾侧而何上两罢之】
　　废崇恩庙追废韦后安乐公主为庶人
　　发明【昏乱之世正邪易位如武韦軰求得欲从富贵极矣然转肹之间祸败已及屠戮其身废黜其号斵棺暴尸犹未足以尽其罪也郎岌燕钦融韦月将诸人各赠以官而敬晖等五王追复爵位公道初无终泯之理囘视向之炎炎者果安在哉纲目详书于册其为斯世劝戒岂不昭昭著明也哉】
　　○八月谯王重福反伏诛
　　【韦后之临朝也郑愔贬过均州与谯王重福谋举兵诛韦氏未发而韦氏败洛阳人张灵均説重福曰大王地居嫡长当为天子相王虽有功不当立王若潜入洛阳发屯兵杀畱守天下指麾可定重福从之时愔左迁过洛阳与灵均结谋聚徒以俟重福重福与灵均诈乗驿入东都县官驰白留守洛州长史崔日知帅众讨之重福窘廹赴漕渠溺死愔与灵均皆伏诛初愔附来俊臣得进俊臣诛附张易之易之诛附韦氏韦氏败又附重福竟坐族诛】质实【洛阳县名注见周显王三年左迁注见汉宣帝元康二年洛州注见秦荘里王元年三川】
　　书法【于是重福溺死书伏诛何正其罪也】
　　诏以万骑补外官更置飞骑
　　【万骑恃功暴横长安中苦之故有是命】质实【长安县名注见汉惠帝五年】
　　罢斜封官
　　【用姚元之宋璟及御史大夫毕构之言也所罢凡数千人】
　　发明【是时姚宋诸贤进用政事清明故其设施如此书之册美可知也】
　　冬十月以薛讷为幽州经畧节度大使质实【薛讷绛州龙门人仁贵之子幽州注见髙祖武徳四年】
　　【节度之名自此始】
　　书法【节度之置始此故谨志之】
　　十一月以姚元之为中书令○葬定陵质实【一统志云定陵在西安府富平县西北一百十五里龙泉山下又河南府偃师县宋亦有陵在焉】
　　【朝议以韦后有罪不应祔葬乃追諡故英王妃赵氏为和思皇后招魂祔葬范氏曰人之死也魂气归于天形魄归于地葬所以藏体魄也若魂气则无不之也茍无醴魄则立庙以祀之而已魂气不可得而葬也而必为之墓不亦虗乎】
　　许公苏瓌卒
　　【制起复瓌子颋为工部侍郎颋固辞上使李日知谕防日知还奏曰臣见其哀毁不敢发言上乃听其终制】质实【许州名注见汉后主建兴十年许昌苏瓌武功人】
　　十二月以西城隆昌二公主为女官
　　【上以二女为女官以资天皇天后之福欲为造观谏议大夫寗原悌上疏曰释道二家皆以清浄为本不当广营寺观劳人费财又先朝所亲狎诸僧宜加屛斥补阙辛替否上疏曰自古失道破国亡家者口説不如身逢耳闻不如目见太宗陛下之祖也拨乱反正开基立极官不虚授财无枉费不多造寺观而有福不多度僧尼而无灾天地垂祐风雨时若粟帛充溢蛮夷率服享国久长名髙万古陛下何不取而法之中宗陛下之兄也弃祖宗之业狥女子之意无能而禄者数千人无功而封者百余家造寺不止度人无穷夺百姓口中之食以养贪残剥万人体上之衣以涂土木人怨神怒众叛亲离享国不永祸及其身陛下何不惩而改之自顷水旱霜蝗未闻赈恤而为二女造观用钱百余万缗陛下岂可不计当今之蓄积有几中外之经费有几而轻用百余万缗以供无用之役乎陛下族韦氏之家而不去韦氏之恶忍弃太宗之法而不忍弃中宗之政乎且陛下当韦氏用事之时日夕忧危切齿于羣凶今乃不改其所为臣恐复有切齿于陛下者矣上虽不能从而嘉其切直二公主后改号金玉真公主范氏曰孔子曰生事之以礼死葬之以礼祭之以礼可谓孝矣未闻以女子为女官而可以资福于其亲者也天子之女天下之所取则也不从先王之礼而从方士之言废人伦蔑典礼袭非法之服奉不享之祠以是为孝非所以率天下也若其可为先王为之矣不待后世始能行也】集览【女官宫或作冠谓女为道家者流】质实【寗原悌钦江人】
　　书法【讥也以是为孝末矣公主为女官终纲目一书而已】
　　加李朝隐太中大夫
　　【宦者阎兴贵以事属长安令李朝隐朝隐系之狱上闻之召见朝隐劳之因御承天门集百官宣示朝隐所为且下制称宦官遇寛柔之代必弄威权朕览前载每所叹息能副朕意实在斯人可加太中大夫赐中上考】
　　以宋璟为吏部尙书姚元之为兵部尙书
　　【旧制三品以上官册授五品以上制授六品以下敕授皆委尚书省奏拟文属吏部武属兵部中宗之末选举混淆至是以宋璟为吏部尚书李乂卢从愿为侍郎皆不畏彊御请谒路絶人服其公以姚元之为兵部尚书陆象先卢懐慎为侍郎武选亦治】集览【不畏彊御注见汉桓帝延熹九年】质实【卢从愿范阳人昶六世孙陆象先苏州人】
　　书法【兵部不书书元之何善其职也】
　　贬祝钦明郭山恽为诸州长史
　　【侍御史倪若水弹奏钦明山恽乱常改作希防病君于是左授胡氏曰王者之制行伪而坚言僞而辩学非而博顺非而泽以疑众杀不以听焉祝郭二人纵不诛死尚当尽削官秩投之四裔今虽贬黜而有民有社夫岂足以示惩哉○时侍御史杨孚弹紏不避权贵权贵毁之上曰鹰搏狡兎须急救之不尔必反为所噬御史绳奸慝亦然茍非人主保卫之则亦为奸慝所噬矣】集览【以疑众杀此上五句并礼记王制文郑曰皆谓虚华防给无诚者也不以听亦王制文郑曰为其为害大而辞不可明有民有社注见太宗贞观五年】质实【倪若水恒州藁城人四裔注见新莽始建国元年】
　　姚州蛮反
　　【姚州羣蛮先附吐蕃摄监察御史李知古请发兵击之旣降筑城置州县重税之因诛其豪杰掠子女为奴婢羣蛮怨怒引吐蕃攻知古杀之由是姚嶲路絶】集览【姚嶲二州姚本滇池国唐置姚州嶲古卭都国汉置越嶲郡唐置嶲州嶲音髓】质实【吐蕃西羌属名注见太宗贞观八年姚嶲二州名姚注见嗣圣十四年嶲注见汉武帝元鼎六年越嶲】
　　【辛亥】睿宗皇帝景云二年
　　书法【纲目非元年不书号此二年也其书号何改元于去年也去年分注尝细书睿宗皇帝景云元年矣此其复大书睿宗皇帝何正始也中宗弑重茂废宜立者相王旦也大书睿宗皇帝所以正其始也】
　　春正月突厥默啜遣使请和质实【突厥北狄种名注见梁武帝大同十一年】○以郭元振张说同平章事○二月命太子监国以宋王成器为同州刺史王守礼为州刺史太平公主蒲州安置
　　【初太平公主以太子年少意颇易之旣而惮其英武数为流言云太子非长不可立每觇伺其所为纎悉必闻于上与益州长史窦怀贞结党欲危太子邀韦安石至其第安石固辞不往上尝宻召安石谓曰闻朝廷皆倾心东宫宜察之对曰陛下安得亡国之言此乃太平之谋耳太子有功于社稷仁明孝友天下所知愿陛下无惑士瞿然曰朕知之矣卿勿言公主又尝乗辇邀宰相于光范门内讽以易置东宫众皆失色宋璟抗言曰东宫有大功于天下真宗庙社稷之主奈何忽有此议与姚元之宻言于上曰宋王陛下之元子王髙宗之长孙公主交构其间将使东宫不安请出宋王王皆为刺史罢岐薛二王左右羽林太平公主武攸曁皆于东都安置上曰朕惟一妹岂可远置东都诸王惟卿所处顷之上谓侍臣曰术者言五日中当有急兵入宫卿等为朕备之张説曰此必奸人欲离间东宫愿陛下早使太子监国则流言自息矣元之曰张説所言社稷之至计也上悦以宋王成器为同州刺史王守礼为州刺史太平公主蒲州安置命太子监国六品以下官徒以下罪并听处分】集览【流言书蔡氏传曰流言无根之言如水之流自彼而至此也瞿然惊视貌瞿俱遇反】质实【益州注见晋武帝泰始八年东宫注见宋文帝元嘉二十七年州注见汉桓帝延熹五年岐薛二州名岐注见周显王八年薛未详沿革同州注见宗开元十一年陛下注见汉光武建武二十七年蒲州注见周赧王十二年蒲坂】书法【于是出二王刺州公主安置命太子监国此其先书监国何重国本也先书监国次书出成器等则其与于交构明矣】
　　复斜封官
　　【殿中侍御史崔涖言于上曰斜封官皆先帝所除姚元之等建议夺之彰先帝之过为陛下招怨众口沸腾恐生非常之变太平公主亦以为言上然之制诸斜封官并量材叙用率府参军柳泽上疏曰斜封官皆因仆妾汲引岂出先帝之意陛下黜之天下称明一旦收叙何政令之不一也议者皆称太平公主诳误陛下积小成大为祸不细上弗听胡氏曰彰先帝之恶为陛下招怨奸人之言类如此使遇明君必曰置先帝于过举岂所以为孝沽美誉于羣小岂所以为君尔以桓灵待我则奸言无自入矣然姚宋秉政而此説得行何哉睿宗以六居五使太平隂疑于阳是以至此姚宋若力争之势将有激矣然则是乎曰当其时事有大于此者姑忍焉可也】集览【率府率所类反或音朔律反唐置左右卫率府掌东宫禁卫之法太子出入则率其属于牙门之左右以为捍守汲引荐导也汉书注顔师古曰言如井中汲水引之而升也以六居五六隂数九阳数也二臣位五君位也以六居五言以柔而居君位也易坤卦六五黄裳元吉伊川传曰坤虽臣道五实君位故为之戒黄裳旣元吉则居尊为天下大凶可知也五尊位也在他卦六居五或为柔顺或为文明或为暗弱在坤则为居尊位隂者臣道也妇道也臣居尊位羿莽是也犹可言也妇居尊位女娲氏武氏是也非常之变不可言也使太平隂疑于阳谓致使太平公主不守分也易坤卦隂疑于阳必战伊川传曰阳大隂小隂必从阳隂旣盛极与阳偕矣是疑于阳也不相从则必战隂与阳战则隂阳皆伤也朱氏本义曰疑谓均敌而无小大之差也】质实【柳泽解人】发明【睿宗唐之贤主侧观其恬淡寡欲黄屋非心即位之初擢用正人政事脩饬葢自贞观以来未之有也然未几太平挠政弊幸复生于是斜封首复而纪纲渐紊葢帝之清简有余而明断不足是以其弊至于此尔呜呼以睿宗之清浄简寡而犹不免此况汩没于嗜欲者乎纲目于前书罢斜封官于后书复斜封官则当时治乱得失辅相贤否皆可知矣】
　　贬姚元之为申州刺史宋璟为楚州刺史寝二王刺史之命质实【申州注见梁武帝太清二年义阳楚州注见晋孝武帝大明三年山阳】
