<!-- { "loadSidebar": true } -->
　　【贾复部将杀人于颍川太守宼恂戮之复以为耻欲杀恂恂知之不欲与相见姊子谷崇曰崇将也得帯劒侍侧有变足以相当恂曰不然昔蔺相如不畏秦王而屈于亷颇者为国也乃敇属县盛供具储酒醪执金吾军入界一人皆兼二人之馔恂出迎于道称疾而还复勒兵欲追之而吏士皆醉遂过去恂遣谷崇以状闻帝乃征恂恂至引见时复先在坐欲起避之帝曰天下未定两虎安得私鬭今日朕分之于是并坐极欢遂共车同出结友而去】
　　八月帝自将征五校降之质实【五校注见宣帝神爵元年】○遣将军邓隆讨彭宠不克
　　【帝遣邓隆助朱浮讨彭宠隆军潞南浮军雍奴遣吏奏状帝曰营相去百里其势不相及比若还北军必败矣宠果遣轻兵击隆军大破之浮不能救】质实【雍奴县名注见建武十二年】
　　盖延克睢阳刘永走湖陵
　　【盖延围睢阳数月克之刘永犇谯苏茂俊疆周建合军三万余人救永延与战大破之永走保湖陵延遂定沛楚临淮】质实【谯县名注见献帝建安十四年湖陵县名注见建武二年】
　　青徐羣盗张步等降
　　【帝使伏隆持节使青徐二州羣盗闻刘永破败皆惶怖请降张步遣其掾随隆诣阙】质实【伏隆琅邪东武人湛之子】
　　将军邓奉反
　　【呉汉徇南阳多侵暴将军邓奉谒归新野怨汉掠其乡里遂反击破汉军与诸贼合从】
　　九月赤眉发掘诸陵复入长安邓禹战不利走云阳延岑屯杜陵
　　【赤眉引兵欲上陇隗嚣遣将迎击破之赤眉乃复还发掘诸陵取其寳货凡有玉匣殓者率皆如生贼遂污辱吕后尸邓禹击之反为所败禹乃出之云阳赤眉复入长安延岑屯杜陵赤眉将逢安击之岑大破安军死者十余万人】质实【一统志云陇山名注见建武七年陇坻云阳县名注见建武二十五年杜陵汉之县名属京兆尹三国魏废之故址在西安府东南一十五里乐游原】
　　冬遣将军岑彭王常等讨邓奉
　　【帝于大防中指王常谓羣臣曰此家率下江诸军辅翼汉室心如金石真忠臣也即日拜汉忠将军使与岑彭率七将军讨邓奉】
　　遣将军冯异入关征邓禹还京师
　　【邓禹自冯愔叛后威名稍损又乏粮食战数不利归附者曰益离散帝乃遣偏将军冯异代禹送至河南敇异曰三辅遭王莽更始之乱重以赤眉延岑之酷元元炭无所依诉将军今奉辞讨诸不轨营堡降者遣其渠帅诣京师散其小民令就农桑坏其营壁无使复聚征伐非必畧地屠城要在平定安集之耳诸将非不徤鬭然好虏掠卿夲能御吏士念自脩敇无为郡县所苦异顿首受命引而西所至布威信羣盗多降司马公曰周颂曰敷时绎思我徂惟求定光武之所以取关中用是道也岂不美哉○又诏征邓禹还曰慎毋与穷宼争锋赤眉无谷自当来降吾以饱待饥以逸待劳折棰笞之非诸将忧也无得复妄进兵】集览【元元炭元者善人也元元者非一人也民陷于涂于炭也】
　　遣光禄大夫伏隆拜张步为东莱太守集览【东莱郡名属青州注见汉安帝永初二年】○十二月诏复宗室列侯为莽所絶者○三辅大饥赤眉东出冯异与战破之
　　【三辅大饥城郭皆空遗民往往聚为营堡各坚壁清野赤眉虏掠无所得乃引而东众尚二十余万帝遣侯进屯新安耿弇屯宜阳敇曰贼若东走可引宜阳兵防新安南走可引新安兵防宜阳冯异与赤眉遇于华隂战数十合降五千余人】集览【华隂县名在华州】质实【新安县名注见楚义帝元年宜阳县名注见周安王十二年华隂县名注见献帝兴平二年】










　　御批资治通鉴纲目卷八下
<史部,史评类,御批资治通鉴纲目>
　　钦定四库全书
　　御批资治通鉴纲目卷九上
　　【起丁亥汉光武帝建武三年尽乙亥汉明帝永平十八年】凡四十九年
　　【丁亥】三年春正月以冯异为征西大将军○邓禹冯异与赤眉战败绩
　　【邓禹慙于受任无功数以饥卒徼赤眉战輙不利乃率车骑将军邓等自河北度至湖要冯异共攻赤眉异曰赤眉众尚多可以恩信倾诱难卒用兵破也上今使诸将屯渑池要其东而异击其西一举取之此万成计也禹不从遂大战移日军溃异与禹合兵救之赤眉小郤异以士卒饥倦可且休禹不聼复战大为所败禹以二十四骑脱归宜阳异弃军走与麾下数人归营复收散卒坚壁自守延平陈氏曰邓禹以栒邑付之愔歆其失在不知人而已今慙受任无功不量可否用饥卒取败可谓不知命矣若冯异不守所见曲从二邓几不自脱虽终能成功不为无罪也】集览【徼赤眉徼或作邀通作要音伊消反遮也下要其东同要冯异要去声约也渑池县名属农禹贡注属河南郡渑当作黾俗作渑音弥兖反】正误【要冯异今按要平声亦训约论语久要是也此为邀而约之之义下文要其东则邀遮也】质实【一统志云湖县名注见武帝太始二年渑池汉之县名属农郡以地在崤黾间故名新莾改陜亭东汉复旧曹魏徙治蠡城西魏属河南郡后周属同轨郡隋徙治大坞城属熊州后属宜阳郡唐初属谷州贞观初徙今治宋属河南府金置韶州元省州复为县至本朝因之属河南府宜阳县名注见周】
　　【安王十一年】
　　立四亲庙于洛阳
　　【祀父南顿君以上至舂陵节侯】质实【南顿君以上至舂陵节侯按东汉纪云景帝生长沙定王发发生舂陵节侯买买生郁林太守外外生钜鹿都尉回回生南顿令钦是谓四亲也南顿县名注见建武十九年舂陵县名注见新莾地皇三年】
　　邓禹上大司徒印绶以为右将军○冯异大破赤眉于崤底贼众东走帝勒军宜阳降之得国玺绶
　　【冯异与赤眉约期防战使壮士变服与赤眉同伏于道侧旦日赤眉使万人攻异前部异少出兵以救之贼见势弱遂悉众攻异异乃纵兵大战日昃贼气衰伏兵卒起衣服相乱赤眉不复识别众遂惊溃追撃大破之于崤底降男女八万人帝降玺书劳异曰始虽垂翅回谿终能奋翼渑池可谓失之东隅收之桑榆赤眉余众东向宜阳帝亲勒六军严陈以待之赤眉忽遇大军惊震乃遣刘防乞降曰盆子将百万众降陛下何以待之帝曰待汝以不死耳丙午盆子及丞相徐宣以下肉袒降上所得传国玺绶赤眉众尚十余万人帝令县厨皆赐食明旦大陈兵马临雒水令盆子君臣列而观之帝谓樊崇等曰得无悔降乎朕今遣卿归营勒兵鸣鼓相攻决其胜负不欲彊相服也徐宣等叩头曰臣等出长安东都门君臣计议归命圣徳今日得降犹去虎口归慈母诚惧诚喜无所恨也帝曰卿所谓铁中铮铮佣中佼佼者也赐樊崇等洛阳田宅帝怜盆子以为赵王郎中】集览【崤底崤山名今陜县东二崤是也底下也元和志云东崤至西崤三十五里在秦关之东汉关之西杜预曰在农渑池县西崤通作殽括地志云洛州永宁西北二十里古殽道也回谿在渑池之北俗名回坑东隅隅陬也东隅日出处也桑榆前书谷永曰太白出西方六十日法当参入今已过期尚在桑榆之间注桑榆谓晚也或作日入处也淮南子曰西日垂景在树端谓之桑榆传国玺绶玺王者印也绶帯也所以繋玺黄赤绶四采武都紫泥封盛以青囊白素裹两端无缝尺一版中约署衞宏曰秦以前以金银为方寸玺秦得和氏璧乃以玉为之螭兽纽在六玺之外李斯书其文曰受命于天既夀永昌号曰传国玺汉高定三秦子婴献之后王莾簒逆就元后取之莾败王宪得之李松入长安斩宪取玺送上更始更始奉赤眉赤眉立刘盆子盆子奉上光武后董卓作乱掌玺者投诸井孙坚入洛讨卓军于城南见井中有五色光坚乃浚井得玺袁术僣逆乃拘坚妻夺之时徐璆被徴诣京师道为术所刼后术死璆得玺还以上献帝汉以禅魏魏以禅晋前赵刘聪使刘曜入洛阳执晋怀取玺诣平阳后为石勒所并玺乃属勒勒为冉闵所灭玺属闵闵败玺存闵大将军蒋干干求救于晋谢尚时尚使戴施据枋头遂入邺助守绐干得玺以晋穆帝永和八年还建康又六玺注见灵帝中平六年雒水雒本作洛洛水出农上洛县岭山东北至河南巩县入河括地志云洛水源出庆州洛源县别于山南入渭铁中铮铮铮初耕反金声也铁中铮铮谓铁之防有刚利者佣中佼佼佼古巧反好也佣中佼佼言凡佣之人稍为胜者赵王郎中赵王名良汉同姓也王国置郎中掌宿卫执防】正误【佣中佼佼今按佼疑与狡通谓如佣作人中之狡猾者】质实【一统志云崤山名注见安帝元初二年回谿在河南府永宁县北六十里洛水源出西安府洛南县冡岭山东流经卢氏永宁宜阳洛阳偃师巩县入于河禹治水时神负书出于此】
　　书法【书传国玺绶何重国寳也书传国玺始此纲目凡国寳必书子婴奉玺符节以降则书秦乙未年得国玺绶则书是年张寔得玺献之则书晋帝建兴三年谢尚得传国玺献之则书穆帝永和八年盗窃梁传国玺归之于齐则书梁壬申年上皇遣使奉册寳如灵武则书唐宗天寳十五载册寳至自成都则书同上年唐遣使奉册寳如梁则书昭宣帝四年晋得传国寳则书五代辛巳年晋作受命寳则书戊戌年周更作二寳则书癸丑年终纲目书得玺三得寳一作寳二奉玺寳三窃玺一】
　　二月刘永立董宪为海西王张歩为齐王歩执伏隆杀之
　　【刘永闻伏隆至剧亦遣使立张歩为齐王歩贪王爵犹豫未决隆晓譬曰高祖与天下约非刘氏不王今可得十万户侯耳歩欲留隆与共守二州隆不听求得反命歩遂执隆而受永封隆遣间使上书曰臣隆奉使无状受执凶逆虽在困阨授命不顾愿以时进兵无以臣隆为念帝得隆奏召其父湛流涕示之曰恨不且许而遽求还也其后歩遂杀之延平陈氏曰伏隆之求还足以成命矣死而无憾安用且许之乎光武之言所以慰其父耳】集览【剧菑川国邑时张歩都此括地志云菑川剧县故城在青州夀光南三十里】质实【一统志云防隆东武人伏生十世孙剧汉之县名属北海郡曹魏省之故城在青州府夀光县西南三十里张歩琅琊不其人】
　　三月以伏湛为大司徒○涿郡太守张丰反彭宠自称燕王
　　【丰反与彭宠连兵朱浮以帝不自征彭宠上疏求救诏报曰度此反虏埶无久全其中必有内相斩者今军资未充故须后麦耳浮城中粮尽人相食会耿况遣骑来救浮乃得脱身走蓟城遂降于彭宠宠自称燕王】质实【涿郡注见帝更始二年蓟城即蓟县注同上年】
　　帝自将征邓奉夏四月奉降斩之考异【据二年书将军邓奉反而此上文书征则下当书奉降诛之误作斩】
　　【帝追奉至小长安与战大破之奉肉袒因朱祜降帝怜奉旧功臣且衅起吴汉欲全宥之岑彭耿弇谏曰邓奉背恩反逆暴师经年陛下既至不知悔善而亲在行阵兵败乃降若不诛奉无以惩恶于是斩之复朱祜位】集览【小长安聚落名衅起吴汉衅争端也去年吴汉狥南阳邓奉怒汉掠其乡里遂反击汉悔善悔过而向善】质实【一统志云朱祜南阳宛人】
　　冯异撃延岑破之岑走南阳关中平
