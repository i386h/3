<!-- { "loadSidebar": true } -->
　　【仁杰上疏曰天生四夷皆在先王封畧之外故东拒沧海西阻流沙北横大漠南阻五岭此天所以限夷狄而隔中外也今三代声教之所不及者国家尽兼之矣若复邀功絶域不务安人此秦皇汉武之所行非五帝三王之事业也近者频岁出师西戍四镇东戍安东调发日加百姓虚弊今关东饥馑蜀汉逃亡人不复业相率为盗本根一揺忧患不浅昨贞观中克平九姓复立思摩使统诸部得推亡固存之义无逺戍劳人之役此近日之令典经边之故事也窃谓宜立斛瑟罗委之四镇继髙氏絶国使守安东省军费于远方并甲兵于塞上使夷狄无侵侮之患则可矣何必穷其窟穴与蝼蚁校长短哉但当敕边兵谨守备逺斥候聚资粮待其自致然后击之以逸待劳则战士力倍以主御客则我得其便坚壁清野则寇无所得如此数年可使三虏不击而服矣时蜀州每岁遣兵戍姚州路险而逺死亡者多蜀州刺史张柬之上言姚州荒外自以为州未尝得其盐布之税甲兵之用而空竭府库驱率平人受役蛮夷肝脑涂地臣窃为国家惜之请并泸南诸镇一切废省置关泸北非奉使者无得交通往来疏奏不纳】集览【斛瑟罗名也姓阿史那氏嗣圣三年太后以为继徃絶可汗】质实【沧海即东海神僊传麻姑为王方平言自接待以来见沧海三为桑田又注见汉光武建武七年流沙河名注见汉元帝初元三年五岭注见秦始皇三十三年四镇注见徳宗建中二年安东镇名注见汉武帝元封二年朝鲜饥馑注见隋炀帝大业十二年推亡固存注见汉宣帝黄龙元年髙氏絶国髙氏谓髙琏之后注见汉武帝元封二年朝鲜张柬之襄阳人斥注见汉武帝元封元年蜀州注见宋文帝元嘉九年崇庆一统志云姚州本滇国地汉初为弄栋县属益州郡东汉改为梇栋县蜀汉属云南郡唐麟徳初置姚州都督府以其民多姓姚故名天寳中南诏防氏改为弄栋府宋时叚氏改为姚州元立统矢千戸所至元中复改置姚州属大理路天厯间陞为姚安路本朝初改路为府后又改姚安军民府云南道泸北泸水之北注见汉后主建兴五年泸南注亦同上】
　　书法【仁杰进用例书周以恒辞也此其不书周何仁杰心乎唐者也自仁杰相而中宗始有诣行宫之召纲目于其始相特不书周所以表其为唐也故终太后之世惟狄仁杰同平章事不书周惟张柬之同平章事不书周皆心乎唐者也他日帝旣在东都周之复为唐已决则书周以狄仁杰兼纳言无嫌矣】
　　周以李峤知天官选事
　　【始置员外官数千人】
　　【戊戍】十五年【周武氏圣厯元年】春三月帝还东都
　　【武承嗣三思营求为太子狄仁杰从容言于太后曰太宗栉风沐雨亲冒锋镝以定天下传之子孙大帝以二子托陛下陛下今乃欲移之他族无乃非天意乎且姑侄之与母子孰亲陛下立子则千秋万岁后配食太庙立侄则未闻侄为天子而祔姑于庙者也太后曰此朕家事卿勿预知仁杰曰王者以四海为家四海之内何者不为陛下家事况元首股肱义同一体臣备位宰相岂得有所不预知乎因劝太后召还庐陵王太后意稍寤他日又谓仁杰曰朕梦大鹦鹉两翼皆折何也对曰武者陛下之姓两翼二子也陛下起二子则两翼振矣太后由是无立承嗣三思之意吉顼与张易之昌宗为控鹤监供奉顼从容説二人曰公兄弟贵宠天下侧目不有大功何以自全二人惧问计顼曰天下未忘唐徳主上春秋髙公何不劝立庐陵王以慰人望如此岂徒免祸亦可以长保富贵矣二人以为然承闲屡为太后言之太后乃托言庐陵王有疾遣使召之及其妃子皆诣行在承嗣怏怏遂发病死胡氏曰归庐陵王狄仁杰虽首言之太后未许也及顼为二张谋后意乃定然则顼功为多而当时及后世称复唐之功者特归仁杰而不归之顼何也人臣建防効计当原其心诚为国邪防虽不就君子予之心不在国假善以济其私功虽幸成君子不与也狄公精忠惟复唐室是念其请归庐陵王太后虽未之许然心已开悟矣吉顼之计太后虽即行之然其心乃本教二张以长保富贵之术耳又况狄公之请已在前乎】集览【控鹤监供奉官名也唐百官志控鹤府有监有丞及主簿録事等监三品嗣圣十七年改为奉宸府】质实【栉风沐雨注见周世宗显徳五年从容注见汉宣帝地节三年鹦鹉鸟名注见太宗贞观五年行在注见晋惠帝永兴元年怏怏注见汉光武建武二年】
　　书法【前书筑神都外城矣此其复称东都何正名也神都武氏所改旣书周则虽书神都可也今帝旣还反正有日黜僞号而复旧名所以正始也一字之谨严如此哉】
　　发明【纲目之于褒贬有坦然明白者有微词奥义寓于其中者武氏未改国号以前凡用人皆书太后自改号俊皆书周然去年狄仁杰同平章事独不书周何也盖庐陵之归自仁杰为相之后从容进説切而不迫卒能感悟武氏遂有复还唐社稷之意故纲目于此先书以仁杰平章事不系之周则明其本志为唐非武氏得而臣之继书帝还东都序于其下则见复唐之绩原于仁杰为相之后此其微词奥义寓于其中要在后人深求而得之者也不然仁杰他时进用皆书曰周何独于此而不书周哉】
　　秋八月突厥黙啜宼嬀檀等州
　　【初太后命武承嗣之子淮阳王延秀入突厥纳黙啜女为妻复遣阎知微赍金帛巨亿以送之鳯阁舍人张柬之谏曰自古未有中国亲王娶夷狄女者由是忤防出刺合州延秀至突厥黙啜谓曰我欲以女嫁李氏安用武氏儿邪我突厥世受李氏恩闻李氏尽灭唯两儿在我今将兵辅立之乃拘延秀以知防为南面可汗言欲使之主唐民也发兵寇嬀檀等州移书数朝廷曰与我蒸谷种器行滥帛疎恶且我可汗女当嫁天子儿武氏小姓门戸不敌罔冒为婚我为此起兵欲取河北耳河北诸州闻之争发民脩城卫州刺史敬晖曰吾闻金汤非粟不守柰何舍收获而事城郭乎罢使归田百姓大悦】集览【器行滥器物不牢而滥恶也先曽给与农器三千事今故云唐韩琬传器不行窳音义曰不牢曰行苦恶曰窳】质实【淮阳县名注见梁武帝太清元年真阳合州注见汉光武建武十一年垫江嬀檀等州嬀注见晋懐帝永嘉五年广寗檀本秦汉时渔阳郡地后魏置宻云郡领白檀要阳宻云三县兼置安州北齐废郡以二县并入宻云县后周改安州曰州隋初置檀州后改为安乐郡唐初复置檀州辽为武威军宋号横山郡金复改檀州元仍旧本朝初改为宻云县属顺天府衞州注见秦荘襄王三年汲敬晖绛州平阳人可汗夷狄君长号注见汉后主景耀四年金汤非粟不守注见太宗贞观十七年】
　　周以狄仁杰兼纳言
　　【太后命宰相各举尚书郎一人仁杰举其子光嗣拜地官员外郎已而称职太后喜曰卿足继祁奚矣通事舍人元行冲博学多通仁杰重之行冲数规谏仁杰且曰凡为家者必有储蓄脯醢以适口参术以攻疾仆窃计明公之门珍味多矣行冲请备药物之末仁杰笑曰吾药笼中物何可一日无也】集览【足继祁奚左传襄三年晋中军尉祁奚请老晋侯问嗣焉祁奚举其子祁午以自代君子谓祁奚于是能举善矣立其子不为比今狄仁杰举其子光嗣而称职足可继祁奚不比之美矣参术本草人参味甘微寒微温丹参沙参皆味苦微寒苦参味苦寒参味苦醎微寒尔雅术山蓟注木一名山蓟今术似蓟而生山中白术味苦甘温苍术味苦甘】质实【一统志云祁奚晋人悼公时为中军尉请老公问代之者称解狐其讐也狐卒又问对曰臣之子午也可羊舌职死公问孰可代之者对曰赤也可于是使祁午为中军尉羊舌赤佐之君子谓奚称其讐不为谄立其子不为比举其偏不为党平公立起奚为公族大夫纳言官名注见汉灵帝光和元年】
　　周以武攸宁同三品○九月突厥陷赵州周刺史髙叡死之
　　【黙啜围赵州长史唐般若翻城应之刺史髙叡与妻秦氏仰药诈死虏舆诣黙啜黙啜以金狮子带紫袍示之曰降则拜官不降则死叡顾其妻妻曰酬报国思正在今日遂俱闭目不言再宿虏乃杀之虏退唐般若族诛赠叡冬官尚书諡曰节】集览【唐般若唐姓也名般若般若音拨喏】质实【翻城犹言逾城也髙叡京兆万年人】
　　书法【许钦明不书周不以周之臣累之也髙叡以死节书其过钦明多矣书曰周刺史何帝在东都则周之为唐决矣虽书周无嫌也】
　　周武氏以帝为皇太子河北道元帅狄仁杰副之以讨黙啜
　　【皇嗣固请逊位于庐陵王太后许之立为太子复名显赐姓武氏命太子为河北道元帅以讨突厥先是募人月余不满千人及闻太子为帅应者云集未几数盈五万时太子不行命仁杰知元帅事王及善请太子赴外朝以慰人心从之突厥尽杀所掠赵定男女万余人而去仁杰将兵追之不及黙啜还漠北拥兵四十万据地万里西北诸夷皆附之有轻中国之心】质实【赵定二州名赵注见汉景帝三年赵国定注见周威烈王二十三年中山】
　　书法【皇太子书立恒也未有书以者书以为皇太子何帝矣而为太子非所以也故不从恒辞】
　　周以苏味道同平章事
　　【味道在相位依阿取容尝谓人曰处事不宐明白但摸棱持两端可矣时人谓之苏摸棱】集览【摸棱摸扪搎也棱卢登反四方木摸之可左可右佥载曰味道为相或问其变和之道无答但以手摸床棱】
　　冬十月周以武懿宗武攸归领屯兵○周以狄仁杰为河北道安抚大使
　　【时河北人为突厥所驱廹者虏退惧诛往往亡匿仁杰上疏曰边尘暂起不足为忧中土不安此为大事诸为突厥契丹脇从之人皆是计逼情危且图赊死今且潜窜山泽露宿草行罪之则众情恐惧恕之则反侧自安伏愿曲赦河北诸州一无所问制从之仁杰于是抚慰百姓得突厥所驱掠者悉逓还本贯散粮运以赈贫之脩邮驿以济旋师自食疏粝禁其下不得侵扰百姓犯者必斩河北遂安胡氏曰陈子昂谏説武氏其论亦美而或者讥其失言谓武氏不可与言而言也狄公不几与子昻比乎曰人之语黙行止有事同而情异者此属是也武氏已老太子旣在东宫天下必复归唐狄公所为恳恳恐百姓虚弊根本揺动为唐计耳】质实【东宫注见宋文帝元嘉二十七年】
　　周以姚元崇同平章事○周阎知微伏诛以田归道为夏官侍郎
　　【黙啜纵知微使还太后命磔于天津桥南使百官共射之夷其三族擢归道为夏官侍郎甚见亲委】集览【磔陟陌反裂也裂其支体而杀之史记磔作矺正义音贮格反索隐曰矺与磔同古今字异耳】质实【天津桥注见隋炀帝大业十三年】
　　十一月周以豫王旦为相王质实【相州名注见汉元帝建昭二年魏郡】书法【旦尝为皇嗣矣于是废之则不书废何不予武氏之立之也故旦终始书豫王自皇帝废为皇嗣书以自皇嗣废为相王亦书以】
　　○周置控鹤监
　　【控鹤监率皆嬖宠之人颇用才能文学之士田归道李逈秀薛稷员半千以参之半千以古无此官请罢之遂忤防左迁】集览【员半千员王问反姓也名半千】质实【李逈秀泾阳人大亮族孙薛稷汾隂人道衡曽孙员半千齐州全节人左迁注见汉宣帝元康二年】
　　十二月周以魏元忠同平章事○周贬宗楚客为播州司马质实【播州注见汉武帝元光五年牂牁】
　　【己亥】十六年【周武氏圣厯二年】春正月帝在东宫○二月周遣使祷少室山
