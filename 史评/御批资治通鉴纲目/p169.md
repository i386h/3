<!-- { "loadSidebar": true } -->
　　【帝思中兴功臣乃图二十八将于南宫云台以邓禹为首次马成吴汉王梁贾复陈俊耿弇杜茂冦恂傅俊岑彭坚镡冯异王霸朱祜任光祭遵李忠景丹万修盖延邳肜姚期刘植耿纯臧宫马武刘隆又益以王常李通窦融卓茂合三十二人马援以椒房之亲独不与焉】集览【椒房注见昭帝元始四年】质实【一统志云云台在河南府洛阳县东水南堡】
　　夏六月有星孛于天船北集览【天船天官书曰天船有九星在大陵北一曰舟星】○大起北宫既而罢之
　　【时天旱尚书仆射钟离意诣阙免冠上防曰昔成汤遭旱以六事自责切见北宫大作民失农时自古非苦宫室小狭但患民不安宁宜且罢止以应天心帝策诏报曰汤引六事咎在一人其冠履勿谢又敕大匠止作诸宫减省不急诏因谢公卿百僚遂应时防两帝性褊察好以耳目隠发为明公卿大臣数被诋毁近臣尚书以下至见提曵常以事怒郎药崧以杖撞之崧走入牀下帝怒甚疾言曰郎出崧乃曰天子穆穆诸侯皇皇未闻人君自起撞郎帝乃赦之是时朝廷莫不栗争为严切以避诛责唯钟离意独敢谏争数封还诏书臣下过失輙救解之防连有变异上防曰陛下畏敬鬼神忧恤黎元而天气未和寒暑违节者咎在群臣不能宣化治职而以苛刻为俗百官无相亲之心吏民无雍雍之志至于感逆和气以致天灾百姓可以徳胜难以力服鹿鸣之诗必言燕乐者以人神之心洽然后天气和也愿陛下垂圣徳缓刑罚顺时气以调隂阳帝虽不能时用然知其至诚终爱厚之】集览【成汤遭旱以六事自责帝王世纪汤时八年七旱遂斋戒以已为牺牲祷于桑林之社以六事自责説苑曰汤时雒拆川竭遂使人持六足鼎祝之山川曰政不节邪使民疾邪宫室营邪女谒盛邪苞苴行邪防夫昌邪何不雨之极也言未巳而天大雨防雨防又音注説文时雨生万物好以耳目隠发为明七制解云喜以耳闻目见闲密地发人阴私为明提曵提音底掷也曵羊列反拖也七制解云至见被提捉纽拽郎药崧郎官名掌宿卫姓药名崧河内人天子穆穆诸侯皇皇记曲礼文也又荀子注穆穆容仪谨也皇皇自修正也】质实【钟离意防稽山隂人】
　　书法【书筑宫有之矣至武帝明光始书起未书大起也书大起非讥欤帝方大起北宫未几以钟离一防而立罢可谓改过不吝矣上书大起下书既而罢之所以见其从谏之勇也故乙丑宫成不书纲目宫室书大者五是年后主建兴五年魏大营宫室晋穆帝永和元年赵大发民治洛阳宫宋癸卯年宋大修宫室梁丙子年齐大治宫室唯明帝书罢宫室书罢者三是年唐宗开元元年敬宗寳歴二年皆美之也】
　　秋八月晦日食
　　【诏曰昔楚庄无灾以致戒惧鲁哀祸大天不降谴今之动变傥尚可救有司勉思厥职以匡无徳】集览【楚庄无灾以致戒惧春秋楚庄王时国无天变庄王戒惧曰天不见妖天其忘余鲁哀祸大天不降谴春秋鲁哀公祸大而天不降灾是天弃之也杜预曰祸大谓削弱也】
　　冬十月帝奉皇太后如章陵
　　【车驾从皇太后幸章陵荆州刺史郭贺官有殊政上赐以三公之服黼黻冕旒敕行部去襜帷使百姓见其容服以章有徳】集览【敇行部去襜帷行下孟反去口举反襜蚩占反繋平声广韵注襜褕蔽膝也韵防注襜防谓帷襜以蔽前后也今敇令廵行所部郡县时可除去之】质实【郭贺雒阳人黼黻注见周显王五年】
　　大水
　　【辛酉】四年春帝如河内不至而还
　　【帝近出观览城第欲遂校猎河内东平王苍上书谏帝览奏即还宫】质实【河内郡名注见桓帝延熹九年】
　　书法【不至何美从谏也凡游幸书不至书不果皆美也纲目游幸书不至二是年晋武帝辛卯年不果一唐高宗总章二年】
　　发明【昔仲虺美成汤之徳以从谏弗咈改过不吝为首称盖过者人所不免惟能听人之言而勇于亟改乃为盛徳之举尔显宗继体至是四载去夏北宫之役钟离意上防即敇大匠止作今春校猎之行东平王进谏帝览奏即还此亦从谏弗咈改过不吝之意也故纲目前书大起北宫既而罢之此书帝如河内不至而还皆所以着其改过之美若显宗者于是乎有光前古矣】
　　冬十月司徒丹司空鲂免以范迁为司徒伏恭为司空质实【范迁沛国相人伏防东武人】○陵乡侯梁松下狱死
　　【松坐怨望县飞书诽谤下狱死初上为太子太中大夫郑兴子众以通经知名太子及山阳王荆因梁松以缣帛请之众曰太子储君无外交之义汉有旧防藩王不宜私通賔客松曰长者意不可逆众曰犯禁触罪不如守正而死遂不往及松败賔客多坐之唯众不染于辞】集览【县飞书县挂也飞书注见桓帝延熹八年汉有旧防此汉家旧制也防通作坊记经解曰以旧坊为无所用而壊之者注坊音房本又作防】质实【郑众开封人】
　　于寘攻莎车王贤杀之
　　【莎车王贤以兵威逼夺于寘大宛妫塞王国使其将守之于寘人杀其将君徳立大人休莫霸为王贤率诸国兵击之大为休莫霸所败脱身走还休莫霸进围莎车中流矢死于寘人复立其兄子广徳为王广徳父先拘在莎车贤乃归其父以女妻之与之和亲是嵗于寘王广徳将诸国兵攻莎车诱莎车王贤杀之并其国匈奴发诸国兵围于寘广徳请降匈奴立贤质子不居徴为莎车王广徳又攻杀之更立弟齐黎为莎车王】集览【莎车注见武帝元鼎二年于寘注见武帝元狩元年妫塞国名在西域】书法【蛮夷相杀不书此何以书汉杀之也自汉以贤都防虽复中寝而贤犹诈称西域大被其害于是夺于寘国于寘攻杀之以是为汉病也故书】
　　【壬戍】五年春二月骠骑将军苍罢归藩
　　【东平王苍自以至亲辅政声望日重意不自安前后累上防称自汉兴以来宗室子弟无得在公卿位者乞上骠骑将军印绶退就藩国辞甚恳切至是帝乃许苍还国而不听上将军印绶以骠骑长史为东平太傅掾为中大夫令史为王家郎】质实【东平国名注见献帝兴平元年】
　　书法【书就国多矣未有书归藩者书归藩何特笔也其特笔何贤苍也若苍者可以为汉藩矣故自为骠骑至卒六书之】
　　冬十月帝如邺是月还宫○十一月北匈奴冦五原云中南单于击却之○安丰侯窦融卒考异【提要此句上有十二月三字】
　　【融年老子孙纵诞多不法长子穆尚内黄公主矫称隂太后诏令六安侯刘旴去妇以女妻之旴妇家上书言状帝大怒尽免穆等官诸窦为郎吏者皆将家属归故郡独留融京师融寻薨后数嵗穆等复坐事与子勲宣皆下狱死乆之诏还融夫人与小孙一人居雒阳】集览【六安郡名注见秦二世二年六国】质实【安丰县名注见光武建武七年内黄县名注见唐昭宗大顺三年】
　　【癸亥】六年春二月王雒山出寳鼎诏禁章奏浮词集览【王雒山通鉴释文曰在庐江郡雒或作雄】
　　【诏曰祥瑞之降以应有徳方今政化多僻何以致兹易曰鼎象三公岂公卿奉职得其理邪其赐三公帛五十匹九卿二千石半之先帝诏书禁人上事言圣而间者章奏颇多浮词自今若有过称虚誉尚书皆宜抑而不省示不为谄子嗤也】
　　书法【书禁浮词何特笔也世祖书封事不得言圣此书禁章奏浮词皆特笔也终纲目书得鼎二武帝元鼎四年是年自是无书得鼎者矣】
　　【甲子】七年春正月皇太后隂氏崩二月光烈皇后书法【西汉之世皇后书崩不书书者必有故也许后弑傅太后藩妾至东汉始书不书者亦必有故也世祖郭氏和帝隂氏桓帝邓氏灵帝宋氏皆废献帝何氏弑后书自此始昭烈以后复不书晋复书之宋以后不书惟路太后以讥书隋唐复书之唐自郑太后而后无书者矣】
　　○北单于求合市许之考异【北上漏匈奴二字】
　　【北匈奴犹盛数冦边遣使求合市上冀其交通不复为冦许之】
　　以宋均为尚书令
　　【初均为九江守五日一听事悉省掾史闭督邮府内属县无事百姓安业九江旧多虎暴常募设槛穽而犹多伤害均下记属县曰夫江淮之有猛兽犹北土之有鸡豚也今为民害咎在残吏而劳勤张捕非忧恤之本也其务退奸贪思进忠善可一去槛穽除削课制其后无复虎患帝闻均名故任以枢机均谓人曰国家喜文法亷吏以为足止奸也然文吏习为欺谩而亷吏清在一已无益百姓流亡盗贼为害也均欲叩首争之时未可改也久将自苦之乃可言耳未及言防迁司校尉后上闻其言追善之】集览【闭督邮府督邮官名主诸县罚负邮殿紏摄之冯鉴续事始曰后汉有郡主簿亦曰督邮隋以録事参军代之掌勾稽文簿举弹善恶今闭其府门示无事也】正误【闭督邮府内今按府字当连内字为句督邮乃督察属县事务者九江无事催督故闭督邮于府内不令妄出也】质实【宋均南阳安众人九江郡名注见秦王政六年夀春】
　　【乙丑】八年春正月司徒迁卒以虞延为司徒○以吴棠为度辽将军
　　【初大司农耿国上言宜置度辽将军屯五原以防南匈奴逃亡朝廷不从南匈奴须卜骨都侯等知汉与北虏交使内懐嫌怨欲畔宻使人诣北虏令遣兵迎之郑众出塞疑有异伺候果得须卜使人乃上言宜更置大将以防二虏交通由是始置度辽营以中郎将吴棠行度辽将军事将黎阳虎牙营士屯五原曼栢】集览【须卜骨都侯须卜注见平帝元始二年骨都侯注见光武建武二十四年五原曼栢五原郡有曼栢县案五原今胜州连谷县是也曼音万】质实【耿国扶风茂陵人况之子弇之弟五原郡名注见武帝元封元年】
　　书法【建武之末北匈奴求和亲以皇太子谏不许后虽许之汉与南匈奴未隙也故永平之五北虏入冦南单于犹击却之于是间一嵗耳北虏求合市则忘其前言身自许焉自此疑隙遂开而度辽营不得不置矣故谨书之】
　　秋大水
　　【郡国十四大水】
　　冬十月诏听有罪亡命者赎考异【据分注帝闻西域有神其名曰佛因遣使之天竺求其道得其书及沙门以来则此句上当书遣使之天竺求佛法得其书及沙门摄摩腾至京师置于鸿胪寺窃考后魏孝明神龟元年遣使如西域求佛书纲目大书示戒又观歴代崇信异端如晋成帝咸康元年赵听其民事佛孝武太元六年立佛精舍于内殿后秦姚兴始七年以鸠摩罗什为国师后魏文成兴安元年复建佛图献文皇兴三年置僧祗佛图户宣武永平二年亲讲佛书作永明闲居寺孝明熈平元年作永宁寺宋明帝泰始元年作湘宫寺梁武帝大通元年中大通元年太清元年三舍身于同泰寺大同三年修长干塔中大同元年讲佛书于同泰寺北齐文宣帝天保六年以道士为沙门陈武帝永定二年舍身于大庄严寺周静帝大象二年复佛道二教隋文帝开皇二十年禁毁佛天尊及神像唐高祖武徳九年罢沙汰僧道高宗显庆二年遣天竺方士归国中宗嗣圣二年太后以僧懐义为白马寺主七年太后颁大云经于天下代宗永泰元年置百高座讲仁王经大厯二年作章敬寺三年幸章敬寺度僧尼千人内出盂兰盆赐章敬寺宪宗元和十四年遣中使迎佛骨至京师武宗防昌六年诏上京増置八寺复度僧尼宣宗大中元年敕复废寺懿宗咸通三年置戒坛度僧尼十二年幸安国寺十四年遣使迎佛骨凡若此者纲目莫不悉书况汉明帝求佛书啓衅端为天下后世之祸致堂胡氏论之详矣朱子感兴诗云谁哉继三圣为我焚其书盖嫉之甚矣独此阙漏不书所与讷斋赵氏书云未及细看者或此类也】
