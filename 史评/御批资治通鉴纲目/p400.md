<!-- { "loadSidebar": true } -->
　　三月柔然遣使如魏
　　【三月柔然遣使如魏时敕勒叛柔然柔然可汗自将讨之追至西漠魏仆射穆亮请乗虚击之高间曰秦汉之世海内一统故可逺征今南有吴冦何可舍之深入虏庭乎魏主曰兵者凶器圣人不得巳而用之先帝屡出征伐者以有未賔之虏故也今朕承太平之业奈何无故动兵革乎厚礼其使者而归之】
　　夏四月魏制五等公服
　　【朱衣玉佩大小组绶】
　　秋九月魏作明堂辟雍○魏改中书学为国子学○魏分置州郡
　　【凡三十八州二十五在河南十三在河北】
　　【丁齐永明五年魏卯太和十一年】春正月魏定乐章
　　【凡非雅者除之】
　　齐南阳降魏
　　【齐荒人桓天生据南阳故城请兵于魏以冦齐境齐遣将军陈显达讨之】集览【荒人注见汉安帝永宁元年荒外】
　　魏光禄大夫咸阳公高允卒
　　【允歴事五帝出入三省五十余年未尝有谴冯太后及魏主甚重之允仁恕简静虽处贵重情同寒素执书吟览夜不去手诲人以善恂恂不倦笃情念念故无所遗弃显祖徙青徐望族于代其人多允婚媾流离饥寒允倾家赈施咸得其所又随其才行荐之于朝议者多以初附间之允曰任贤使能何有新旧必若有用岂可以此抑之至是卒年九十八赠司空諡曰文赙襚甚厚魏初以来存亡防赉皆莫及也】集览【赙襚公羊传隠元年车马曰赗货财曰赙衣被曰襚何休学云此春秋制也赗犹覆也赙犹助也皆助生送死之礼襚犹遗也是助死之礼知生者赗赙知死者赠襚赗抚凤反赙音附襚音遂】
　　二月齐败魏师取舞阳
　　【桓天生引魏兵至泚阳陈显达遣戴僧静等与战于深桥火破之天生退保沘阳僧静围之不克而还齐以显达为雍州刺史进据舞阳城】集览【沘阳南阳国邑沘水出焉沘音七舞阳颍川郡邑舞水出焉故城在许州叶县东十里】质实【一统志云沘阳汉之县名属南阳郡以县在沘水之阳故名后魏置东荆州西魏改淮州隋初改显州后改淮安郡唐初复为显州寻废州以县属泌州又改泌州为唐州治沘阳县天寳初改淮安郡乾元初复为唐州五代梁改泌州徙治泌阳后唐复为唐州晋又改泌州汉仍复旧宋属京西南路元属南阳府至本朝降州为县改属南阳府舞阳汉之县名属南阳郡以县居舞水之阳得名东汉属颍川郡魏置舞阳郡后仍为县晋属襄城后改北舞县隋属颍川郡唐贞观中属许州寻废开元中复置仍曰舞阳五代宋金并依旧元初省入叶县后复置至本朝因之改属南阳府】
　　夏五月魏诏宗戚有服者复勿事
　　【魏诏复七庙子孙及外戚缌麻服已上赋役无所与】集览【复勿事注见汉高帝五年缌麻服其制三月其服用十五升布为之布八十缕为一升十五升布极细熟布也又注见晋哀帝兴宁元年无所与与读曰预不干预赋役也】
　　魏大旱秋七月诏有司赈贷
　　【魏春夏大旱代地尤甚牛疫民死济州刺史韩麒麟上表曰京师民庻不田者多游食之口三分居二丰稔积年矜夸成俗贵富之家童妾袨服工商之旅仆玉食而农夫阙糟糠蚕妇乏短褐故今耕者日少田有荒芜饥寒之本实在于斯愚谓凡珍异之物皆宜禁断吉凶之礼备为格式劝农课桑严加赏罚数年之中必有盈赡往年校比户贯租赋轻少臣所统济州租粟才可给俸畧无入仓虽于民为利而不可长久脱有戎役或遭天灾恐供给之方无所取济可减绢帛増谷租年丰多积歳俭出赈所谓私民之谷寄积于官官有宿积则民无荒年于于是诏有司开仓赈贷听民出闗就食遣使造籍以分去留所过给粮所至三长赡养之】集览【袨服袨荧绢反好衣也多积积子智反储蓄也下寄积宿积同三长邻长里长党长也去年初置】
　　八月柔然侵魏魏人击败之高车阿伏至罗自立为王【柔然伏古敦可汗残暴部众离心八月冦魏边魏以尚书陆叡为都督击破之初高车阿伏至罗有部落十余万役属柔然伏古敦之侵魏也阿伏至罗谏不听怒与从弟穷竒帅部落西走自立为王二人甚亲睦分部而立伏古敦击之屡为所败乃引众东徙】
　　九月魏出宫人罢末作
　　【魏诏罢起部无益之作出宫人不执机杼者又罢尚方锦绣绫罗之士民欲造者任之是时魏久无事府藏盈积诏尽出御府衣服珍寳太官杂器太仆乗具内库弓矢刀铃十分之八外府衣物缯布丝纩非供国用者以其大半班赉百司下至工商皂逮于六镇边戍畿内孤寡贫癃有差后又出宫人以赐北镇人贫无妻者】
　　书法【魏主以方富之年而有此诏于是过人逺矣终纲目书出宫人九详汉成帝绥和二年】发明【拓防氏自有中原以来胡俗未改至是魏主贤明故其政事施设皆有可观如班禄均田作辟雍定乐章诏赈贷出宫人罢末作等事皆南朝之所无者纲目特书屡书不一书而止岂以其出于夷狄之故而遂掩其美哉予之宜也】
　　冬十二月魏以高祐为西兖州刺史质实【一统志云西兖州后魏所置治定陶县后周改为曹州隋改为济隂郡唐复为曹州五代晋改威信军周改彰信军宋为兴仁府金复为曹州元仍旧至本朝因之属兖州府】
　　【魏主问秘书令高祐曰何以止盗对曰昔宋均立德猛虎渡河卓茂行化蝗不入境况盗贼人也苟守宰得人治化有方止之易矣又言今之选举不采识治之优劣专简年劳之多少非所以尽人才也若停薄艺弃朽劳唯才是举则官方穆矣又勲旧之臣才非抚民者可加以爵赏不宜委以方任所谓王者可私人以财不私人以官者也魏主善之祐出镇滑台命县立讲学党立小学】集览【宋均立德均字叔庠汉明帝时迁九江太守郡多虎暴均曰虎为民害咎在残吏当务退奸贪厥后虎皆东游渡江卓荗行化茂字子康汉光武时为河南宻县令时天下大蝗独不入宻境】质实【一统志云宋均南阳安众人好经书通诗礼汉永平中累官九江太守郡多虎暴均至皆东游渡江而去迁东海相徴拜尚书令执义不挠出为河内太守政化大行卓茂南阳宛人新莽时以儒术举迁宻令教化大行道不拾遗蝗不入境光武即位征为太傅封褒德侯】
　　【戊齐永明六年魏辰太和十二年】春正月魏诏犯死刑而亲老无他子旁亲者以闻○夏四月魏侵齐据隔城齐击破之【桓天生复引魏兵出据隔城齐遣将军曹虎督诸军讨之将军朱公恩将兵蹹伏遇天生游军与战破之遂进围隔城天生引魏兵来战虎奋击大破之防隔城斩其太守天生弃城走】集览【蹹伏蹹与踏同谓蹹践伏兵也左传宣十二年军行前茅虑无注虑无如今军行前有斥蹹伏皆持以绛及白为旛见骑贼举绛幡举步贼举白幡备虑有无也茅明也或曰时楚以茅为旌识】正误【蹹伏今按蹹犹今言踏勘踏逐谓踪迹隠伏也】
　　书法【尝书伐齐矣此其书侵何齐既易世故从其恒辞罚不及嗣纲目之厚也】
　　齐侵魏攻沘阳魏击却之
　　【魏筑城于醴阳陈显达攻防之进攻沘阳城中将士皆欲出战镇将韦珍曰彼初至气鋭未可与争待其力攻疲弊然后击之乃凭城拒战旬有二日夜开门掩击显达乃还】
　　冬十月齐始读时令于太极殿○齐诏籴买谷帛【齐主以中外谷帛甚贱用右丞李珪议出上库及诸州钱籴买之】
　　齐吴兴饥
　　【西陵戍主杜元懿言吴兴无秋防稽丰登商旅往来倍多常歳牛埭税格日可増倍乞与领摄一年格外可长四百许万事下防稽行事顾宪之议以为始立牛埭之意非茍逼蹴以取税也乃以风涛迅险济急利物耳后之监领者不达其本各务己功或禁遏他道或空税江行况吴兴荐饥民流众散旧格尚减将何以加而元懿不仁幸灾利若事不副言惧贻谴诘必百方侵苦为公贾怨书云与其有聚敛之臣宁有盗臣此言盗公为损葢微敛民所害乃大也愚又以便宜者非能于民力之外用天分也率皆即日不宜于民方来不便于公名与实反有乖政体凡如此等诚宜深察齐主纳之而止】集览【西陵今越州萧山县西十二里西兴渡是吴越武肃王以西陵非吉语改名西兴与杭州浙江亭对境牛埭税格以土筑坝截河障水曰埭埭两岸树转轴凡船欲过埭须以绠繋船尾用人推轴绞绠引前跨之或以牛绕轴挽之名曰牛埭葢征税之所旧有程格唐上元中敕江淮堰埭商贾牵船过处凖斛斗紏钱谓之埭格】质实【一统志云西陵即西兴渡也在绍兴府萧山县西一十二里五代时钱镠以西陵非吉语乃改名西兴与杭州府浙江亭对境】
　　魏主访羣臣言事考异【提要访作诏】
　　【魏主访羣臣以安民之术秘书丞李彪上封事曰豪贵之家奢僭过度第宅车服宜为等制又国之兴亡在嗣之善恶冡嗣善恶在教谕之得失高宗尝谓羣臣曰朕始学防冲情未能专既临万几不遑温习今日思之岂唯予咎抑亦师傅之不勤尚书李防免冠谢此近事之可鉴者也谓宜凖古立师傅之官以训导太子去歳京师不稔移民就丰既废营生又损国体曷若豫储仓粟安而给之宜折州郡常调九分之二京师度支嵗用之余各立官司年丰籴粟积之于仓俭则加私之二粜之于人年登则常积歳凶则直给数年之中谷积而人足虽灾不为害矣又宜于江表七州人中擢其门才引令赴阙随能序之以广圣朝均新异之义以懐江汉归有道之情又父子兄弟异体同气罪不相及乃君上厚恩至于忧惧相连固自然之恒理也无情之人父兄系狱子弟无惨容子弟逃刑父兄无愧色宴安自若衣冠不变骨肉之恩岂当然也臣以为父兄有犯宜令子弟素服肉袒诣阙请罪子弟有坐宜令父兄露板引咎乞解所司若不许者慰免留之如此足以敦厉凡薄使人知耻又朝臣遭丧假满赴职衣锦乘轩从祀陪燕伤人子之道亏天地之经愚谓凡遭大父母父母丧者非有军旅之警皆宜听其终服若无其人职业冇旷则优防慰谕起令视事国之吉庆无所预焉魏主皆从之由是公私丰赡虽有水旱而民不困】集览【冡嗣左传闵二年晋里克曰太子奉冡嗣社稷之粢盛以朝夕视君膳者也故曰冢子注冡大也号曰冡子言其大异于诸子也露板以木简为书不封之谓之露板汉李云露布上书即此】
　　【巳齐永明七年魏已太和十三年】春正月魏主祀南郊始备大驾○齐以王晏为吏部尚书
　　【初齐主为镇西长史主簿王晏以倾谄见亲及为太子晏为中庻子以齐王得罪于太祖遂称疾自疎及即位以为丹阳尹意任如旧朝夕进见议论政事至是出为江州刺史晏不愿出复留为吏部尚书】书法【齐世书为吏部尚书者二何戢王晏而倾谄如晏者居一焉官方之失人宜矣】
　　夏五月齐中书监南昌公王俭卒
　　【俭卒礼官欲諡为文献王晏与俭不平启齐主曰此諡宋氏以来不加异姓出谓人曰平头宪事已行矣乃諡文宪徐湛之孙孝嗣为御史中丞风仪端简俭尝荐以自代至是徴为五兵尚书】
　　魏汝隂王天赐南安王桢有罪免死夺爵
