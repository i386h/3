<!-- { "loadSidebar": true } -->
　　【先是振武河溢毁受降城节度使李光进奏请修城兼理河防李吉甫请徙于天徳故城以避河患李绛卢坦以为受降城张仁愿所筑当碛口据虏要冲美水草守边之利也欲避河患退二三里可矣天徳故城僻处确瘠烽候不相应接虏忽唐突势无由知是无故而蹙国二百里也城使周懐义奏利害与绛坦同上卒用吉甫策以受降城骑士隶天徳军李绛言于上曰边兵徒有其数而无其实将帅但缘私役使聚其货财以结权幸而已未尝训练以备不虞此不可不于无事之时豫留圣意也受降兵籍旧四百人及天徳交兵才五十人器械一弓而已故绛言及之上惊曰边兵乃如是其虗邪卿曹当加按阅防绛罢相而止胡氏曰吉甫在位七年言计鲜效宪宗忽从其防何也李绛忠鲠至此稍以取厌矣吉甫媚顺至此益以取怜矣不宁惟是绛谋谟日验君子怙焉上始疑其立党而卢坦周懐义所见适与绛同上必曰是皆为党者也故宁失地而不从绛彼吉甫之计无协同者上必曰是孤立无党者也故宁违绛而用其防呜呼亦可谓不明乎善者矣明年绛罢而吉甫在位终其身葢兆见于此矣】集览【振武秦鳫门郡隋置代州今为振武军东受降城隶焉受降城注见中宗景龙二年天徳故城中受降城西二百里大同川有天徳军天寳间置乾元后徙屯永济栅故大同城地按舆地要览今大同路丰州秦为上郡之北境汉为五原郡地后魏置永丰鎭隋置丰州州西北八十里有西受降城天徳军治于此确瘠确胡角反广韵硗确山多石也瘠当作塉薄土也不宁惟是左传昭元年文解云又不特如此】质实【李光进太原人烽注见齐髙帝建元四年振武军名注见秦王政三年厉门唐突注见元和十年】
　　书法【城未有书徙者此其书徙何非所徙也终纲目城书徙二是年受降城五代戊戌年晋澶渊城】
　　秋九月吐蕃作乌兰桥
　　【初吐蕃欲作乌兰桥先贮材于河侧朔方常潜遣人投之于河终不能成虏知节度王泌贪先厚赂之然后并力成桥仍筑月城守之自是朔方御寇不暇】质实【乌兰桥未详处所唯陜西靖虏卫城南百二十里有乌兰山山上有乌兰关或疑即此处朔方郡名注见汉武帝元朔元年】
　　书法【蛮夷之役不书吐蕃桥耳何以书桥成而朔方无宁日也纲目之法茍有关于天下之故虽蛮夷必书是故吐蕃筑原州城书徳宗贞元三年吐蕃作乌兰桥书是年】
　　发明【一桥何必书一以着要害之地为虏所据一以着边将之贪为虏所罔也】
　　冬十月回鹘击吐蕃振武军乱逐其节度使李进贤【振武节度使李进贤不恤士卒使牙将杨遵宪将五百骑趣东受降城以备回鹘士卒还攻进贤进贤奔静边军诏以张煦为振武节度使将夏州兵二千赴鎭诛乱者二百余人贬进贤为通州刺史监军骆朝寛坐纵乱者杖八十配役定陵】质实【东受降城注见中宗景龙二年静边军未详沿革唯平凉府静宁州西七十里有静边寨乃宋天禧中所置属顺徳军金属隆徳县或疑此即其故址夏州注见汉武帝元朔元年朔方通州注见肃宗上元二年定陵中宗之墓注见景龙二年】
　　【甲午】九年春正月李绛罢为礼部尚书
　　【上尝谓宰相曰卿辈当为朕惜官勿用之私亲故李吉甫权徳舆皆谢不敢李绛曰崔祐甫有言非亲非故不谙其才谙者尚不与官不谙者何敢复与但问其才器与官相称否耳若避亲故之嫌使圣朝亏多士之美此乃偷安之臣非至公之道也茍所用非其人则朝廷自有典刑谁敢逃之上以为然又尝问绛人言外间朋党太盛何也李绛对曰自古人君所甚恶者莫若朋党故小人譛君子者必曰朋党葢言之则可恶寻之则无迹以此目之则天下之贤人君子无能免者此东汉之所以亡也愿陛下深察之夫君子固与君子合岂可必使之与小人合然后谓之非党邪绛屡以疾辞位至是遂罢胡氏曰宪宗有意于治事功未半逸欲渐生邪説乘之遂疑君子初以朋党疑李绛又以朋党疑裴度而于程异皇甫鏄则不疑也所以然者绛度数諌异鏄顺从是以自陷于党比而不自知也太宗以克已纳諌亲致太平晚而稍怠遂疑魏征阿党宪宗固不能免矣所以然者不学故也太甲师伊尹成王师周公武丁师傅説所学者正心不违理故无先明后暗始勤终怠之失也】质实【太甲师伊尹太甲商之贤君伊尹商之圣臣注见梁武帝太清三年成王师周公成王周之贤君周公周之圣臣注见秦昭襄王五十二年武丁师傅説武丁商之贤君傅説商之圣臣注见宋孝武大明二年】
　　书法【唐世宰相罢书某罢恒辞也唯贤宰相则虽罢为外官必书非是书罢而已】
　　以吐突承璀为神策中尉
　　【初上欲相绛先出吐突承璀为淮南监军至是召还承璀复以为左神策中尉范氏曰李绛可谓大臣矣不与承璀并立于朝故言信于君行信于民可则进不可则退使其君用舍以义而不以利不如是何以为国之重哉】质实【淮南郡名注见汉武帝元朔五年】
　　书法【继书承璀何着私也绛与承璀不两立者也绛在相位承璀无可入之理绛朝以出则承璀夕以入矣宪宗之拳拳于承璀如此纲目比而书之所以病宪宗也史称上欲相绛先出承璀吾不信矣】
　　发明【按六年十一月承璀出监淮南军十二月李绛同平章事至今年正月甫逾再朞绛罢而承璀复入夫以李绛之贤不得久于相位承璀之恶不得久于外服宪宗自谓去承璀轻如一毛而不知其重若泰山至于绛之为相虽能勉强用之终非所乐是葢昔人所谓用贤如转石去佞如拔山者也比事详观则得之矣此宪宗之所以不克终】
　　夏五月复置宥州
　　【李吉甫奏开元中置宥州以领降户寳应以来因循遂废今请复之以备回鹘抚党项上从之先是回鹘屡请昏朝廷以费广未许李绛言回鹘凶彊不可无备淮西穷事更经营万一北边有警则非步骑数万不足抗御而淮西遗丑复延嵗月之命为国家费岂特降主之比哉上不聴胡氏曰李深之既不见庸奉身而退可也天子而议和畨虽有故典若揆以正理夫岂当賛而绛恳恳言之于是昧中外之辩失语黙之宜矣】集览【降主下嫁公主也深之李绛字】质实【省州注见明宗长兴四年回鹘匈奴种名注见太宗贞观元年党项西羌别种注见陈后主至徳四年】
　　六月以张靖同平章事质实【张靖蒲州人延赏之子】○秋七月以岐阳公主适司议郎杜悰
　　【翰林学士独孤郁权徳舆之壻也上曰徳舆得壻郁我反不及邪先是尚主皆取勲戚之家上始命宰相选公卿子弟可居清贯者诸家皆不愿惟杜佑孙悰不辞遂以悰尚岐阳公主公主上长女郭妃所生也有贤行杜氏大族尊行不翅数十人公主卑委怡顺一同家人礼度二十余年人未尝以丝髪间指为贵骄始至则与悰谋曰上所赐奴婢卒不肯穷屈奏请纳之悉自市寒贱可制指者自是闺门落然不闻人声】集览【清贯史炤曰贯事也清贯犹言清职也尊行不翅数十人行戸浪反翅读曰啻谓尊长行辈奚啻数十之多可制指者可制御而伏聴指麾之人】质实【杜悰京兆万年人注见晋安帝隆安五年岐阳周之镇名汉为美阳县地隋移三龙县治此后改为岐山县唐复析置岐阳县后废为镇故址在凤翔府城东一百里公主注见晋安帝隆安五年】
　　书法【书下嫁多矣未有书某官者此其书何何于于帝羡权徳舆之得壻独孤郁也命选公卿子居清贯者尚公主书司议郎帝意也自是郑颢书起居郎于悰书校书郎韦保衡书右拾遗终唐世书下嫁皆清贯者帝启之也】
　　闰月彰义节度使吴少阳卒
　　【少阳在蔡州阴聚亡命抄掠夀州茶山以实其军既死其子元济匿防自领军务初少阳闻吴武陵名请为賔友武陵不答至是以书喻元济曰人情一也足下反天子部曲亦欲反足下易地而处则情可知矣少阳判官苏兆杨元卿大将侯惟清皆劝少阳入朝元济杀兆囚惟清元卿先奏事在长安具以淮西虚实及取元济之策告吉甫元济杀其妻子而以董重质为谋主李吉甫言于上曰淮西非如河北四无党援而国家常宿数十万兵以备之劳费不支失今不取后难图矣上将讨之张宏靖请先为少阳辍朝赠官遣使吊赠待其有不顺之迹然后加兵上从之遣工部员外郎李君何吊祭不得入而还】集览【亡命注见汉文帝五年辍朝辍止朝见也犹言弃世】正误【辍朝今按辍朝者大臣薨殁天子哀悼为之罢朝也】质实【夀州注见齐王寳卷永元二年夀阳吴武陵信州贵溪人勔之子】
　　以乌重为汝州刺史
　　【李吉甫以为汝州扞蔽东都而河阳宿兵本以制魏博今田正归顺则河阳为内镇不应屯重兵以示猜阻以乌重兼汝州刺史使徙镇之加正检校右仆射赐其军钱二十万缗正曰吾未若移河阳军之为喜也】质实【汝州注见汉光武建武二年梁县东都注见秦庄襄王元年三川河阳县名注见昭宣帝天祐二年】
　　冬十月李吉甫卒○十二月以韦贯之同平章事【乙未】十年春正月吴元济反制削其官爵发兵讨之考异【按提要制作诏】
　　【吴元济纵兵侵掠及东畿制削其官爵发十六道兵讨之又诏鄂岳观察使栁公绰以兵五千授安州刺史李聴讨元济公绰曰朝廷以吾书生不知兵邪即奏请自行许之至安州署聴都知兵马使选卒六千属之戒曰行营之事一决都将聴感恩畏威如出麾下公绰号令整肃区处军事诸将皆服士卒在行营者厚给其家妻淫泆者沈之于江士卒皆喜故毎战皆防公绰所乘马踶杀圉人公绰命杀马以祭之】集览【马踶杀圉人踶大计反蹋也圉人养马者被马蹋杀之】质实【柳公绰华原人安州注见周世宗显徳五年安陆麾下注见汉献帝建安十四年】
　　三月以柳宗元为柳州刺史刘禹锡为连州刺史【王叔文之党十年不量移执政有怜其才欲渐进之者悉召至京师諌官争言其不可上亦恶之皆以为逺州刺史宗元得柳州禹锡得播州宗元曰播州非人所居而梦得亲在堂万无母子俱往理欲请于朝以柳易播中丞裴度亦以禹锡母老为上言上曰为人子不自谨贻亲忧此则重可责也度曰陛下方侍太后恐禹锡在所宜矜上良久乃曰朕所言以责为子者耳然不欲伤其亲心退谓左右曰裴度爱我终切禹锡得改连州宗元善为文尝作梓人传曰梓人不执斧斤刀锯之技专以寻引规矩绳墨度材视制指麾众工各趋其事不胜任者退之大厦既成则独名其功犹相天下者立纲纪整法度择天下之士使称其职能者进之不能者退之万国既理而谈者独称伊传周召其百官执事之勤劳不得纪焉或者不知体要能矜名亲小劳侵众官听听于府庭而遗其大者逺者是不知相道者也又作种树郭槖駞传曰槖駞善种树其言曰凡本之性其根欲舒其土欲固既植之勿动勿虑去不复顾则其天全而性得矣他人不然根拳而土易爱之太恩忧之太勤旦视而暮抚之甚者爪其肤以验其生枯揺其本以观其踈宻而木之性日以离矣虽曰爱之其实害之故不我若也长人者好烦其令若甚怜焉而卒以祸之亦犹是已】集览【梦得禹锡字听听于府庭杜甫诗听听国多狗注听鱼斤反字当作防犬吠声又通作狺楚辞宋玉九辩曰猛吠狺狺而近吠兮郭槖駞传柳宗元作此传葢寓言以为讽也】正误【听听于府庭今按听当舆龂通汉书洙泗之间龂龂如也辩争貎并鱼斤切】质实【栁州注见中宗嗣圣元年播州注见汉武帝元光五年连州注见隋文帝开皇十四年阳山伊傅谓商之伊尹傅説周召谓周之周公召公】
