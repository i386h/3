<!-- { "loadSidebar": true } -->
　　【初帝问宰相宗之政先理而后乱何也崔羣对曰宗用姚崇宋璟卢怀慎苏颋韩休张九龄则理用宇文融李林甫杨国忠则乱故用人得失所系非轻人皆以天寳十四年安禄山反为乱之始臣独以为开元二十四年罢张九龄相专任李林甫此理乱之所分也愿陛下以开元初为法以天寳末为戒乃社稷无疆之福皇甫鏄深恨之范氏曰崔羣之言岂徒有激而云哉其可谓至言矣圣人复起不能易也○及羣臣议上尊号皇甫鏄欲増孝德字羣曰言圣则孝在其中矣鏄言于上曰羣于陛下惜孝德二字上怒时鏄给边军不时又多陈败之物军士怨怒流言欲为乱李光顔忧惧欲自杀遣人诉之上不信京师忷惧羣具以闻鏄宻言于上曰边赐皆如旧制而人情忽如此者由羣鼔扇将以卖直归怨于上也上以为然罢羣于是中外切齿于鏄】质实【湖南观察使注见宋文帝元嘉十六年衡阳社稷注见新莽天凤元年李光顔京兆人流言注见汉元帝初元五年】
　　以狄兼謩为左拾遗
　　【中书舎人武儒衡有气节好直言上器之顾待甚渥人皆言其且入相令狐楚忌之思有以沮之乃荐兼謩才行擢左拾遗兼謩仁杰之族曽孙也楚自革制辞盛言天后窃位奸臣擅权頼仁杰保佑克复明辟儒衡泣诉于上曰臣曽祖平一在天后朝辞荣终老上由是薄楚之为人】集览【平一武儒衡曽祖名】质实【狄兼謩太原人明辟注见汉孺子婴初元元年】
　　【庚子】十五年春正月上暴崩于中和殿闰月太子即位考异【上当作帝○按分注时人皆言内常侍陈志弑逆太和九年书陈志伏诛分注讨元和之乱又据唐书旧纪云内官陈志弑逆史氏讳而不书王守澄传云陈志等弑逆内官秘之但云药发暴崩则此当书内常侍陈志弑帝于中和殿以为宠任宦官者之戒窃考晋张贵人因孝武醉寝弑之重赂左右曰因魇暴崩时太子闇弱遂不推问纲目书贵人张氏弑帝且汉平隋文史皆书崩纲目书莽广弑逆然则宪宗书崩乃録史旧文而非定本也尹氏发明谓特书暴崩以着大臣不能究诘之罪疑非朱子之意且与前后书法皆不相侔】考证【当作太子恒即位】
　　【初左军中尉吐突承璀谋立沣王恽为太子上不许太子忧之宻问计于其舅司农卿郭钊钊曰殿下但尽孝谨以俟之勿恤其他上服金丹多躁怒左右宦官往往获罪有死者人人自危至是暴崩于中和殿时人皆言内常侍陈志弑逆其党类讳之不敢讨贼但云药发外人莫能明也中尉梁守谦与宦官王守澄等共立穆宗杀承璀及恽赐左右神防军士钱人五十缗范氏曰宪宗伐叛讨逆威令复张而变生近习身防大祸由任相非其人故也可不为深戒哉可不为深戒哉然陈志弑宪宗而穆宗不讨贼故旧史传疑而已其后文宗谋诛宦官葢以讨乱而宣宗追治逆党戮之殆尽其子孙皆以为弑则何疑哉】质实【沣王恽沣州名注见髙上元二年恽宪宗之子】
　　书法【弑也曷为不书弑罪唐之君臣也志弑逆举朝恬然不能究覈以正其诛而即位如常时纲目止曰暴崩所以深罪之也然则其与非弑何别焉崩而书地异其文所以异其事也是故书暴崩以着君臣之失书伏诛以正志之罪文宗太和九年合而观之当时之狱具矣○贺善赞曰宪宗志平僭叛所向有功真中兴之主矣独以失于承宗则以任承璀也葢帝有二病一任宦阉二好进奉纲目终宪之篇非是无讥辞者末年信惑异端身防大祸岂不重可惜哉○唐世宦官弑君立君始此】
　　发明【宪宗之终唐史书陈志等反与中宗马秦客敬宗刘克明之事无异而王守澄传又载其与陈志弑宪宗则是弑逆明矣至范祖禹亦正名其弑今分注详载于下者是也惟通鉴书为暴崩然且谓时人皆言陈志弑逆其党类讳之不敢讨贼则其事无可疑者胡为纲目亦不敢正名其事耶夫使宪宗有疾则太子诸王与用事大臣皆当入侍万一果以药发则大臣亦当相率同列入视大行之状为何若推问左右药发之由则是真伪了然在目而逆贼得矣既不能然乃悉听羣阉所为果何谓耶且天子乃天下之天子非北司之天子也以天子罹祸尚莫能明则天下事变更有大于此者乎春秋之法君弑贼不讨则深责其国为无臣子穆宗位居冡嫡是时春秋已二十有六宰臣乃皇甫鏄令狐楚辈纲目特书暴崩者一以着大臣不能究诘之罪一以着嗣君不能讨贼之罪所以深诛唐之臣子为失职耳夫以弑逆在他人而诛责在臣子则天下其有不讨贼者乎逆贼其有容足之地者乎故曰纲目修而乱臣贼子惧】
　　贬皇甫鏄为崖州司户以萧俛段文昌同平章事【辍西宫朝临集羣臣于月华门外宣制贬鏄市井皆相贺上议命相令狐楚荐俛俛亦鏄同年进士上欲诛鏄俛及宦官救之得免】质实【崖州注见汉武帝元鼎六年珠崖月华门注见元和十四年宣政殿市井注见宋孝武孝建元年】
　　柳泌伏诛贬李道古为循州司马质实【循州注见晋髙帝天福七年司马官名注见宋文帝元嘉二十八年】
　　书法【泌方士也纲目抑左道于方士必以伏诛书系道古于泌之下所以示臣子之道而戒诡遇也终纲目方士书诛七新垣平少翁栾大潘诞柳泌赵归真李伯】
　　○以薛放为工部侍郎丁公着为给事中
　　【上未听政召太子侍读薛放丁公着入侍禁中参预机宻欲以为相二人固辞】质实【薛放河东实鼎人戎之弟丁公着苏州吴县人】
　　尊贵妃郭氏为皇太后
　　【后郭暧之女也为广陵王妃宪宗即位羣臣累表请立为后宪宗以妃宗门强盛恐正位之后后宫莫得进托以歳时禁忌不许至是乃尊为皇太后胡氏曰天子治外后治内各正其位天地之大义也以事之重也故必择勲贤之后令淑之质以继先圣为天地宗庙社稷之主未闻有宗门强盛之虞后宫不得进之患而终身不立后者也宪宗身位冡嗣娶汾阳爱孙正孰加焉而反不能居之以正以欲废度以纵废礼卒致郭妃晚罹弑杀之祸其所由来岂无渐乎】集览【郭暧姓名也暧音爱韵防晻暧日不明貌】质实【郭暧华州郑县人子仪第六子汾阳谓郭子仪】
　　书法【有书立贵妃某氏为皇后矣未有为皇太后者也有书立上母某妃为皇太后矣未有尊贵妃者也此帝母也书不以尊帝母书书贵妃所以志宪宗不正坤闱之失也贵妃为皇太后终纲目一书而已矣】
　　上与羣臣皆释服考异【上亦当作帝】
　　书法【特笔也自汉文遗诏短丧滔滔者皆是也不书书此何讥穆宗之君臣也君弑贼不讨而视如常时逾月皆释服又且因肆赦而盛陈倡戏焉人伦灭矣故特书上与羣臣释服两责之也自此二月书赦天下八月书浚鱼藻池九月书大宴十月书幸华清重讥之也】
　　发明【三年之丧自天子违汉文变古以日易月然而后世之君亦有于宫中自终其礼者今宪宗之祸穆宗既不能为之讨贼而又遽尔释服其薄于大伦甚矣故纲目特笔于是月书之所以深罪当时君臣而贬之也不然他时释服未有书而此独书何哉】
　　○二月赦天下
　　【上御楼肆赦事毕盛陈倡优杂而观之又幸左神防军观手监察御史杨虞卿上疏曰陛下宜延问羣臣惠以气色使进忠若趋利论政若诉寃如此而不致升平者未之有也衡山人赵知微亦上疏諌上游畋无节上虽不能用亦不罪也胡氏曰宪宗不知帝王之学李绛白居易崔羣等亦随事纳忠而已未有能拯论大学本末使帝服膺拳拳而勿失者也既不知学遂不能择人以教其子穆宗非有下愚不移之资若宪宗知周公传成王之道自其幼学而辅导之居仁由义通古知今则岂不为贤主乎不能如是是以一日践祚失道至此皆宪宗之过也是故善为国家逺虑者必以辅导太子为急而其言曰人主就学非止涉书史览古今而已而所谓辅道者又非必告诏以言过而后諌也在乎薰陶涵养而已矣此诚国家至急至切之务虽圣人复起不能易也】质实【倡优注见隋文帝开皇二十年杨虞卿农人寜之子御史官名注见汉成帝河平二年衡山县名注见太宗贞观十七年】
　　以柳公权为翰林侍书学士
　　【上见公权书迹爱之问之曰卿书何能如是之善对曰用笔在心心正则笔正上黙然改容知其以笔諌也】质实【柳公权华原人公绰之弟】
　　书法【侍书学士未有书者书公权何嘉笔諌也】
　　夏五月以元稹为祠部郎中知制诰
　　【江陵士曹元稹与监军崔潭峻善上在东宫闻宫人诵稹謌诗而善之及即位潭峻归朝荐之上以为知制诰朝论鄙之会同僚食于阁下有青蝇集其上武儒衡以扇挥之曰适从何来遽集于此同僚皆失色儒衡意气自若】质实【东宫注见宋文帝元嘉二十七年】
　　书法【知制诰不书尝书苏源明矣于是复见其复见何病之也曷为病之前书贬元稹为江陵士曹宦官也此书以元稹为祠部郎中知制诰亦宦官也前以忤宦官贬今以善宦官用一元稹也前后相反如二人焉此纲目所以深病之也】
　　六月葬景陵质实【一统志云景陵在西安府蒲城县南三十里金帜山】○以崔羣为吏部侍郎
　　【上召羣对别殿谓曰朕升储副知卿为羽翼对曰先帝之意乆属圣明臣何力之有】
　　太后居兴庆宫质实【兴庆宫注见宗开元二年】
　　【太后居南内毎朔望上帅百官诣宫门上夀上性侈所以奉太后者尤华靡胡氏曰君子不以天下俭其亲然至于侈靡越度则非所以为孝矣】
　　书法【居者何顺辞也徙辞有二书徙某太后者逆辞也书某太后徙居某宫者顺辞也终纲目书太后徙居二崇徳禇氏稽庆萧氏书太后归某宫一汉上官氏书太后居某宫一郭氏书太后迁居某宫一汉隠太后皆顺辞也】
　　秋七月以郓曹濮节度为天平军质实【天平军注见汉献帝兴平元年东平】○令狐楚罢
　　【楚为山陵使不给工人佣直收其钱十五万为羡余以献怨诉盈路故罢之】
　　八月浚鱼藻池质实【一统志云鱼藻池在西安府唐禁苑中穆宗尝发神防军浚此池】以崔植同平章事○九月大宴
