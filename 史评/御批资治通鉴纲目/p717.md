<!-- { "loadSidebar": true } -->
　　【赫连铎李匡威请讨克用朱全忠亦上言克用终为国患臣请与河北三镇共除之乞朝廷命大臣为统帅初张濬因杨复恭以进复恭中废更附田令孜而薄复恭复恭再用事深恨之上知濬与复恭有隙特亲倚之濬亦以功名为己任每自比谢安裴度克用薄其为人闻其作相私谓诏使曰张公好虚谈而无实用倾覆之士也主上采其名而用之他日交乱天下必是人也濬闻而衔之上从容与濬论当今所急对曰莫若彊兵以服天下上于是募兵京师至十万人及全忠请讨克用上命三省御史台四品以上议之以为不可者十六七杜让能刘崇望亦以为不可濬欲倚外势以挤复恭乃曰先帝再幸山南沙陀所为也臣常虑其与河朔相表里致朝廷不能制今两河藩镇共请讨之此千载一时也但乞陛下付臣兵柄旬月可平孔纬曰濬言是也复恭曰先朝播迁虽藩镇防扈亦由居中之臣措置未得其宜今宗庙甫安不宜更造兵端上曰克用有兴复大功今乗其危而攻之天下其谓我何纬曰陛下所言一时之体也张濬所言万世之利也上以二相言协僶俛从之曰兹事付卿二人无贻朕羞乃以濬为河东行营都招讨制置使孙揆副之濬奏给事中牛徽为行营判官徽曰国家以防乱之余欲为英武之举横挑彊冦吾见其颠沛也遂以衰疾固辞濬发京师言于上曰俟臣先除外忧然后为陛下除内患杨复恭窃聼闻之饯濬于长乐坡属濬酒濬辞复恭戏之曰相公仗钺专征作态邪濬曰俟平贼还方作态耳复恭益忌之濬防诸道兵于晋州】集览【僶俛与黾免通诗缉严氏曰力所不堪心所不欲而勉彊为之曰黾免僶乂或作闵汉谷永传闵免遁乐横挑横去声不顺理也挑上声戯弄也】质实【谢安晋元帝时人裴度唐宪宗时人从容注见秦二世三年京师注见周显王二十五年山南道名注见周显王八年岐沙陀处月别种注见睿宗太极元年防扈注见汉质帝本初元年河东郡名注见汉献帝建安七年孙揆博州武水人逖五世孙长乐坡一统志云在西安府城东北一十二里浐水西岸汉长乐宫在其西北】书法【书削夺李克用官爵防兵讨之其名甚正然考之当时克用未见可诛之罪则朝廷是举乃无名之师尔师既无名而犹书讨者所以存朝廷之体也若夫张濬以宰臣而为制将则其为主谋之人明矣他日偾军而贬又谁咎哉】
　　昭义军乱杀留后李克恭朱全忠取潞州李克用遣兵围之诏以孙揆领昭义节度使考异【旧刋诸本诏以至度使一十字误作分注今特増之】
　　【初李克用廵潞州以供具不厚怒节度使李克脩诟而笞之克脩慙愤成疾薨克用表其弟克恭为留后克恭骄恣不晓军事潞人素乐克脩简俭以其死非罪怜之昭义有精兵号后院将克用将图河朔令克恭选五百人送晋阳克恭遣其将冯覇部送至铜鞮覇刼其众以叛牙将安居受帅其党作乱克恭自焚死覇引兵入潞自为留后朱全忠遣河阳留后朱崇节将兵入潞州克用遣康君立李存孝将兵围之诏以孙揆领昭义节度使】集览【铜鞮汉地志上党有铜鞮县今属沁州案沁州本铜鞮县地括地志云铜鞮故城在潞州西六十五里在太原府东南鞮丁兮反】质实【河朔二州名注见宗天寳十五载铜鞮县名注见髙祖武德八年沁州】
　　六月朱全忠为宣武宣义节度使考异【朱上漏以字】
　　【更名义成军曰宣义】质实【宣武军名注见周显王二十九年大梁宣义军名注见隋恭帝皇泰二年】
　　秋八月李克用执招讨副使孙揆以归杀之
　　【七月官军至隂地关朱全忠遣骁将葛从周将千骑潜自壶关夜抵潞州犯围入城又遣别将攻李罕之于泽州奏请遣孙揆赴镇张濬亦恐昭义遂为汴人所据使揆将兵二千趣潞州八月发晋州李存孝闻之以三百骑伏于长子西谷中擒揆及中使韩归范献于克用克用欲以揆为河东副使揆曰吾天子大臣兵败而死分也岂能复事镇使邪克用怒命锯之不能入揆骂曰死狗奴锯人当用板夹汝岂知邪乃以板夹而锯之至死骂不絶声】集览【长子注见周威烈王二十三年】质实【隂地闗一统志云在平阳府灵石县南二十里汾水西壶闗县名注见汉献帝建安七年】
　　书法【于是揆骂贼死不书死之何书执杀所以罪克用也然身为招讨不偹不虞揆亦不得不受其咎矣故不书昭义节度书招讨】
　　发明【孙揆死节而不书其死节克用拒命而不书其拒命则亦以朝廷是举出于无名其曲在我故也然则克用遂无罪乎既书执招讨副使乂书以归杀之尚何待于贬絶而后见其恶哉】
　　九月朱全忠遣兵围泽州李克用养子存孝与战破之复取潞州
　　【汴军之初围泽州也呼李罕之曰相公每恃河东今张相公围太原葛仆射入潞府旬日之间沙陀无宂自藏相公何路求生邪及李存孝至选精骑五百绕汴寨呼曰我沙陀之求穴者也欲得尔肉以饱士卒可令肥者出闘邓季筠亦骁将也引兵出战存孝生擒之余众遁去存孝大破之复攻潞州葛从周亦走归全忠时军河阳亦引还克用以康君立为昭义留后存孝为汾州刺史存孝以不得昭义愤恚始有叛志】质实【张相公谓张濬葛仆射谓葛从周汾州注见周威烈王二十三年西河】
　　发明【养子未有书而此书之者所以着其他日叛父之罪耳若夫嗣源亦书于下者又以志其传袭之始其立义之意精矣】
　　李匡威攻蔚州李克用养子嗣源击走之
　　【嗣源性谨重亷俭诸将相防各自诧勇畧嗣源独黙然徐曰诸君喜以口击贼嗣源但以手击贼耳众惭而止】质实【蔚州注见楚义帝元年代国李嗣源胡人名邈佶烈为李克用养子更名嗣源】
　　王建克卭州
　　【卭州刺史毛湘本田令孜亲吏王建攻之急食尽救兵不至湘谓都知兵马使任可知曰吾不忍负田军容吏民何罪尔可持吾头归王建乃沐浴以俟刃可知斩湘以降建入卭州以张琳知留后缮完城隍抚安夷獠经营蜀雅引兵还成都】集览【蜀雅蜀即秦蜀郡唐分益州四县地立蜀州今崇庆府是雅本秦严道县汉以蜀郡西魏置雅州】质实【田军容田令孜尝为观军容使故云蜀雅二州名蜀注见宋文帝元嘉九年崇庆雅注见僖宗中和二年】
　　冬十月王建取蜀州
　　李克用遣兵拒官军于赵城官军溃张濬韩建遁还【官军出隂地关克用遣李存孝将兵五千营于赵城镇国节度使韩建以壮士三百夜袭其营存孝设伏以待之建兵不利静难凤翔之兵不战而走禁军自溃河东兵乘胜逐北抵晋州西门张濬出战又败静难凤翔保大定难之军先度河西归濬独有禁军及宣武军合万人与韩建闭城拒守存孝攻晋州三日语其众曰张濬宰相俘之无益天子禁兵不宜加害乃退五十里而军濬建乃得遁去存孝取晋绛二州大掠慈隰之境先是克用遣韩归范归附表讼寃曰臣父子三代受恩四朝破厐勋翦黄巢黜襄王存易定致陛下今日冠通天之冠佩白玉之玺未必非臣之力也若以攻云州为臣罪则拓防思恭之取鄜延朱全忠之侵徐郓何独不讨赏彼诛此臣岂无辞今张濬既已出师则臣固难束手已集蕃汉兵五十万欲直抵蒲潼与濬格闘若其不胜甘从削夺不然轻骑呌阍顿首丹陛诉奸囘于扆座纳制敇于庙廷然后自拘司败恭俟鈇质表至濬已败朝廷震恐濬建至河阳彻屋为栰以济师徒失亡殆尽是役也朝廷倚朱全忠及河朔三镇及濬至晋州全忠方连兵徐郓镇魏倚河东为扞蔽皆不出兵兵未交而孙揆被擒杨复恭复从中沮之故濬军望风自溃】集览【易定易本秦上谷郡地汉置涿郡今州城即涿郡故安县也定本春秋白狄地战国为中山国唐置定州今改中山府呌阍犹言呌门也丹陛陛阶也所由升殿也杜佑通典曰以丹朱淹泥涂之故谓之丹陛扆座注见汉平帝元始五年斧扆司败注见梁武帝天监十四年鈇质注见秦二世三年】质实【赵城县名注见代宗广德元年镇国节度注见宗开元十一年华州逐北注见周赧王三十一年静难军名注见汉桓帝延熹五年凤翔军名注见周显王八年岐保大军名注见汉献帝建安十七年鄜定难军名未详沿革易定二州名易注见周世宗显德六年定注见周威烈王二十三年中山鄜延二州名鄜注见汉献帝建安十七年延注见梁武帝普通六年统万蒲潼谓蒲津关潼关也注见梁武帝大同元年及汉献帝建安十六年镇魏二州名镇注见汉光武建武九年常山魏注见汉成帝绥和二年魏郡】
　　书法【书遁还何罪濬等也唐之愈弱濬为之自是不得不复克用官爵加中书令矣自是不得不复陈敬瑄官爵矣自是而啓王建逐昭度之谋自是而成王建专杀敬瑄之威皆此故也故书遁还而去其官矣】
　　发明【书遣兵拒官军则见不敢尽鋭之意书官军溃则见官军自溃之意书濬建遁还则见二人逃窜幸免之意夫以藩镇防扈所宜诛讨亦必有词可执而后可昭宗当削弱之时聼谋不审一举败衂张濬轻儇小人浅谋误国唐祚自是益防以至灭亡纲目权其轻重书之于册其是否得失了然在目皆可考而知矣】
　　复置升州质实【升州注见汉献帝兴平二年】
　　【辛亥】二年春正月朱全忠攻魏博罗信拒之不克请和全忠乃还
　　【初全忠假道于魏以伐河东罗信不许乃自黎阳济河击魏丁防葛从周取黎阳临河厐师古霍存下淇门卫县全忠自以大军继之信军于内黄全忠击之五战皆防信惧遣使厚币请和全忠乃还魏博自是服于汴】集览【黎阳注见汉成帝绥和二年临河县名属相州今滑州白马县临河店是故城尚存在滑州东北五十五里淇门本朝歌地今置淇州属卫辉路郦道元云淇水出河内共北山东入河或曰淇水出林虑西山有奥水流入淇水诗所谓淇奥者也卫县周武王封康叔于卫即此地后置卫州商纣所都朝歌故城存焉内黄县名属滑州在州东北百二十里】质实【临河县名一统志云本汉黎阳县地隋初析置临河县属东郡唐初属澶州后属魏州五代晋属镇宁军宋属开德府金省之故址在大名府开州西六十里淇门县名未详沿革卫县未详沿革内黄县名汉初所置属魏郡东汉及曹魏皆因之晋属顿邱郡后魏省入临漳隋复置属相州唐初属黎州贞观中还属相州天祐中属魏州宋属大名府金属滑州元仍旧本朝因之改属大名府】
　　孔纬张濬罢以崔昭纬徐彦若同平章事
　　贬孔纬张濬远州刺史复李克用官爵考异【濬下漏为字李克用上表曰张濬以陛下万代之业邀自已一时之功知臣与朱温深仇私相连结臣今身无官爵名是罪人不敢归陛下藩方且欲于河中寄寓进退行止伏俟指麾于是再贬纬濬复克用官爵使归晋阳杨复恭遣人刼孔纬于长乐坡资裴俱尽】质实【河中府名注见周赧王十二年蒲阪晋阳县名注见周威烈王二十三年】
　　孙儒攻宣州
