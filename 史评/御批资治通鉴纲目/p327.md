<!-- { "loadSidebar": true } -->
　　【桓冲帅众十万伐秦攻襄阳别将攻筑阳拔之秦遣慕容垂来救进临沔水夜命军士人持十炬系于树枝光照数十里冲惧退还上明表其兄子石民领襄阳太守戍夏口自求领江州刺史诏许之】集览【筑阳县属顺阳郡筑音竹又音逐按顺阳汉南乡也南乡注见穆帝永和十年】质实【一綂志云筑阳汉之县名属南阳郡晋属顺阳郡梁改为义城县隋改为谷城县属襄州唐宋金元俱仍旧本朝因之改属襄阳府沔水注见汉献帝建安十二年汉沔夏口地名注见汉献帝建安十三年上明城名注见太元二年江州注见汉武帝元鼎五年豫章】
　　秋八月秦王坚大举入寇诏征讨都督谢石冠军将军谢等帅师拒之
　　【秦王坚下诏大举民毎十丁遣一兵其良家子年二十已下有材勇者皆拜羽林郎又曰其以司马昌明为尚书左仆射谢安为吏部尚书桓冲为侍郎先为起第良家子至者三万余骑拜赵盛之为少年都綂是时朝臣皆不欲坚行独慕容垂姚苌及良家子劝之阳平公融谏曰垂苌我之仇雠良家少年皆富饶子弟不闲军旅何可听也坚不听八月遣融督张蚝慕容垂等歩骑二十五万为前锋以姚苌为龙骧将军督益梁州诸军谓曰昔朕以龙骧建业未尝轻以授人卿其勉之窦冲曰王者无戱言此不祥之征也坚黙然慕容绍言于垂曰主上骄矜已甚叔父建中兴之业在此行也坚遂发长安戎卒六十余万骑二十七万九月至项城凉州兵始达咸阳蜀汉兵皆顺流而下幽冀兵至于彭城东西万里水陆齐进运漕万艘融等兵三十万先至颍口诏以谢石为征讨大都督谢为前锋都督与将军谢琰桓伊胡彬等督众八万拒之时都下震恐入问计于谢安安夷然答曰已别有防既而寂然遂命驾出游山墅亲朋毕集与围棊别墅安棊常劣于是日惧便为敌手而又不胜安遂游陟至夜乃还桓冲深以根本为忧遣精骑三千入援安固却之曰朝廷处分已定兵甲无阙宜留以防西藩冲叹曰安石有庙堂之量不闲将畧今大敌垂至方游谈不暇遣诸不经事少年拒之众又寡弱天下事已可知吾其左衽矣】集览【以龙骧建业初苻健之入闗也梦天神遣使者朱衣赤冠命拜坚为龙骧将军使翌日授之卒建帝业骧音相墅承与反田庐游陟陟登也游山登高也】质实【司马昌明孝武帝姓司马字昌明王者无戏言晋世家云周成王五年王与弟叔虞削桐叶为珪戏曰吾以此封若史佚请择日王曰吾与之戏尔史佚曰天子无戏言言则史书之礼成之乐歌之遂封叔虞于尧之故墟曰唐侯项城县名注见梁武帝太清二年咸阳县名注见周显王十九年颍口即颍水之口注见汉后主建兴二年谢石阳夏人万之弟谢琰同上县人安之子桓伊谯国人左衽注见汉灵帝中平二年】
　　发明【不曰秦大举入寇而必曰秦王坚者此行秦人举国皆不欲独坚违众决意南向是以纲目特书之以着坚之罪也】
　　以琅邪王道子录尚书六条事质实【琅邪郡名注见汉光武建武九年】冬十一月谢石谢等大破秦兵于肥水杀其大将苻融秦王坚走还长安
　　【秦阳平公融等攻夀阳克之胡彬退保硖石融进攻之梁成等屯于洛涧栅淮以遏东兵谢石谢等惮不敢进彬粮尽潜遣使告石等曰今贼盛粮尽恐不复见大军秦人获之送于融融驰使白秦王坚曰贼少易擒但恐逃去宜速赴之坚乃留大军于项城引轻骑八千兼道就融遣朱序来说石等不如速降序私谓石等曰若秦众尽至诚难与为敌今乘诸军未集宜速击之若败其前锋则彼已夺气可遂破也十一月遣广陵相刘牢之帅精骑五千趣洛涧成阻涧为陈以待之牢之直前渡水击成大破斩之分兵断其归津秦歩骑崩溃赴淮死者万五千人于是石等水陆继进坚与融登夀阳城望之见晋兵部阵严整又望见八公山上草木皆以为晋兵顾谓融曰此亦勍敌何谓弱也怃然始有惧色秦兵逼肥水而陈使谓融曰君悬军深入而置陈逼水此乃持乆之计非欲速战者也若移陈小却使我兵得渡以决胜负不亦善乎秦诸将皆曰我众彼寡不如遏之使不得上可以万全坚曰但使半渡我以铁骑蹙而杀之蔑不胜矣融亦以为然遂麾兵使却秦兵遂退不可复止等引兵渡水撃之融骑畧陈欲以帅退者马倒为晋兵所杀秦兵遂溃等乗胜追击至于青冈秦兵大败自相蹈借而死者蔽野塞川其走者闻风声鹤唳皆以为晋兵且至昼夜不敢息草行露宿重以饥冻死者什七八初秦兵小却朱序在陈后呼曰秦兵败矣众遂大奔序因与张天锡皆来奔获坚所乗云母车及仪服器械不可胜计复取夀阳坚中流矢单骑走至淮北饥甚民有进壶飱豚髀者坚赐之帛辞曰陛下厌苦安乐自取危困臣为陛下子陛下为臣父安有子饲其父而求报乎弗顾而去坚谓张夫人曰吾今复何面目治天下乎澘然流涕是时惟慕容垂所将三万人独全坚以千余骑赴之世子寳言于垂曰此时不可失愿不以意气微恩亡社稷之重垂曰彼以赤心投我若之何害之天茍弃之何患不亡不若保防其危以报德徐俟其衅而图之既不负宿心且可以义取天下慕容徳曰此为报仇非负宿心也垂曰吾昔为太傅所不容置身无所秦王以国士遇我后复为王猛所卖秦王独能明之此恩何可忘也若氐运必穷吾当懐集闗东以复先业耳悉以兵授坚谢安得驿书知秦兵已败方与客围棊摄书置牀上了无喜色围棋如故客问之徐答曰小儿軰遂已破贼既罢还内过戸限不觉屐齿之折石等归建康得秦乐工能习旧声于是宗庙始备金石之乐坚收集离散比至洛阳众十余万慕容农谓垂曰尊不迫人于险其义声足以感动天地夫取果于未熟与自落不过晩旬日之间然其难易羙恶相去逺矣埀善其言行至渑池言于坚曰北鄙闻王师不利轻相煽动臣请奉诏书以镇慰之坚许之权翼谏曰埀勇畧过人世豪东夏譬如养鹰饥则附人每闻风飊之起常有凌霄之志正宜谨其绦笼岂可解纵任所欲者坚曰卿言是也然朕已许之匹夫犹不食言况万乘乎若天命有废兴固非智力所能移也翼曰陛下重小信而轻社稷臣见其徃而不返闗东之乱自此始矣坚不听翼密遣壮士邀埀于河桥垂疑之自凉马台结草筏以渡坚至长安哭阳平公融而后入】集览【硖石山名在今安丰军按寰宇记云两岸相对淮水经中过山上立二城以防津要故名硖石山八公山在安丰夀春县北四里苻坚伐晋望山上草木皆人形即此是已滁州来安县西南十三里八公山此乃淮南王安与八公憇石处又无为军巢县西八公山此亦淮南王遇八仙处怃然怃音武广韵注失意貎三苍云怪愕之辞也青冈在安丰军去夀春三十里昔为太傅所不容太傅慕容评也先尝谋诛慕容垂故垂奔秦风飊军遥反说文扶摇风也】质实【寿阳郡名注见齐主寳卷永元二年一綂志云硖石山名在鳯阳府夀州西北二十五里山两岸相对淮水经其中禹所凿旧迹犹存山上尝立二城以防津要洛涧二水名洛水注见汉光武建武三年涧水源出河南府渑池县白石山东流经新安洛阳入于洛周书所谓涧水东水西即此二水刘牢之彭城人八公山在鳯阳府夀州西北二十五里淝水之北淮水之南晋谢御苻坚阵肥水坚望见八公山上草木皆为旌旗状秦师遂败即此肥水注见齐主寳卷永元二年肥口青冈城名在鳯阳府夀州西二十五里晋谢等御秦军时所筑渑池县名注见汉光武建武三年食言注见穆帝永和十一年河桥注见武帝太始十年凉马台未详处所】书法【书大举何秦恃众也故下书大破秦兵书杀其大将快辞也前书大熟继书大举此书大破然则恃天幸者可以鍳矣】
　　发明【晋淝水之防亦有天幸然纲目归功谢石等者是时谢安为相政事和平石等才能称职上下辑睦固自有胜秦之理彼苻坚恃其强大屡胜而骄不知晋虽微弱无衅可乘轻举妄动倾国南下固自有败亡之理故虽草木人形风鹤王师而纲目则书石等大破秦兵不书秦兵自败者将使后世以人事为重而不以天幸为心此书法之深意也】
　　以谢石为尚书令进谢号前将军固让不受
　　书法【书不受何嘉能让也入纲目除拜书不受多矣未有书固让者书固让深嘉之也书不受十九不拜一让还一书固让者一而已】
　　发明【前书石等大破秦兵厥功懋矣今而进职固其宜也然石等推而弗居出于由故特书固让不受以美之后世有未能制敌而冐赏邀功者视此得无愧乎】
　　○以王国寳为尚书郎
　　【谢安壻王国寳坦之之子也安恶其为人每抑而不用由是怨安国寳从妹为防稽王道子妃帝与道子皆嗜酒狎昵国寳乃譛安于道子使离间之安功名既盛而险诐求进之徒多毁短安帝稍疎忌之】质实【防稽郡名注见汉和帝永元元年王国寳晋阳人】
　　初开酒禁增民税米口五石
　　书法【书初何谨始也纲目重取民故谨书之书增税始此终纲目户税书增二是年唐徳宗建中三年増税钱杂税书増二唐徳宗建中二年文宗太和九年】
　　○秦吕光攻龟兹
　　【吕光行越流沙焉耆等诸国皆降惟龟兹王帛纯固守光进攻之】质实【焉耆西域国名注见新莽始建国五年龟兹西域国名注见汉光武建武二十二年流沙河名注见汉元帝初元三年】
　　秦将军乞伏国仁叛据陇右
　　【国仁本陇西鲜卑居勇士川为秦前将军从秦王坚入冦叔父歩頽闻秦师败率陇西叛之秦使国仁讨之国仁遂与歩頽合众至十万防陇右】集览【乞伏国仁陇西鲜卑人其上世如弗斯骁勇善骑射诸部推为綂主号乞伏可汗传子至裔綂司繁为苻坚将王綂所袭部众叛降于綂司繁亦诣綂降坚署为南单于留之长安司繁卒国仁代之】质实【陇西郡名注见秦王政三年】
　　丁零翟斌起兵攻洛阳秦使慕容垂讨之垂叛秦与斌合
