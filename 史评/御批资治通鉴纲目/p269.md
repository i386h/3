<!-- { "loadSidebar": true } -->
　　【晋主诏选公卿以下女备六宫有蔽匿者以不敬论采择未毕权禁天下嫁娶公卿女中选者为三夫人九嫔二千石将校女补良人以下】集览【九嫔注见宋武帝永初三年嫔御良人东汉皇后纪秦并天下宫备七国爵列八品注正嫡称皇后妾皆称夫人又有羙人良人八子七子长使少使之号】书法【书选女入宫始此纲目书采选入宫五是年甲午年太康二年唐太宗贞观十三年后唐乙酉年唯贞观书诏为豫辞】
　　九月吴杀其司市陈声
　　【呉主爱姬遣人至市夺民物声绳之以法呉主怒假他事烧锯断声头投其身于四望之下】集览【四望亭名也在太平州当涂县东或云四望地名在宁国府北六十里】正误【四望今按晋书温峤传峤讨苏峻于石头结垒于四望矶南史石头有四望山盖山下有矶也】质实【一统志云四望山名在应天府城西北二十里西临大江南连石城北接狮子呉大帝尝与葛元共登焉晋温峤伐苏峻亦筑垒于此以逼之即此】
　　【甲晋泰始十年午呉凤凰三年】春正月日食○晋诏自今不得以妾媵为正嫡
　　【晋主以近世多由内宠以登后妃乱尊卑之序故有是诏】
　　三月日食○晋取良家女入宫
　　【诏又取良家及小将吏女五千余人入宫选之母子号哭于宫中声闻于外】
　　书法【徃年选公卿女矣于是复取良家女而多至五千人书选可也书取甚哉】
　　发明【太王好色必使内无怨女外无旷夫此犹是孟子为齐君言之耳晋武沈溺内欲去年方书选公卿女备六宫今此又书取良家女入宫则其逰宴后庭之失固不俟平呉而后见也防躯亡国咎将谁归书之以为鉴耳】
　　吴杀其章安侯奋质实【一统志云章安汉之县名属临海郡三国呉因之晋末省入临海县故城在台州府城东一百一十五里】
　　【呉民间讹言奋当为天子呉主诛之及其五子】
　　秋七月晋后杨氏殂
　　【初晋主以太子不慧恐不堪为嗣常宻以访后后曰立子以长不以贤岂可动也疾笃恐晋主更立后以危太子泣而言曰叔父骏女芷有徳色愿以备六宫晋主许之既葬晋主及羣臣除防博士陈逵议以为今时所行汉帝权制太子无国事自宜终服尚书杜预曰古者天子诸侯三年之防始同齐斩既葬除服谅闇以居心防终制故周公不言高宗服防三年而云谅闇此服心防之文也叔向不讥景王除防而讥其宴乐已早明既葬应除而违谅闇之节也君子之于礼存诸内而已礼非玉帛之谓防岂衰麻之谓乎太子出则抚军守则监国不为无事宜卒哭除衰麻而以谅闇终三年晋主从之司马公曰防矩主于方圎然庸工无防矩则方圆不可得而制也衰麻主于哀戚然庸人无衰麻则哀戚不可得而勉也杜预巧饰经传以附人情辩则辩矣然不若陈逵之言质畧而敦实也】集览【汉帝权制汉文后七年遗诏短防齐斩齐衰注见汉宣帝元康元年斩衰注见汉昭帝元平元年谅闇注同上年周公不言髙宗服防三年记防服四制书曰高宗谅闇三年不言善之也何以独善之曰高宗者武丁武丁者殷之贤王也故善之善之故载之书中而高之故谓之高宗书无逸周公曰我闻曰其在高宗时旧劳于外作其即位乃或亮隂三年不言注武丁其父小乙使之久居民间起其即王位则小乙死乃有信黙三年不言言孝行着叔向不讥景王除防叔向姓羊舌氏名肸春秋晋之公族也周景王名贵左传昭十五年景王穆后崩晋荀跞如周葬穆后籍谈为介既塟除防以文伯宴籍谈归以告叔向叔向曰王一歳而有三年之防二焉于是乎以防賔宴乐忧甚矣王其不终乎三年之防虽贵遂服礼也王虽弗遂宴乐已早亦非礼也向音享肸讦乙反衰麻衰音食回反防衣也杜预曰衰在胷前当心用布长六寸博四寸缀于左衿之前】
　　晋以山涛为吏部尚书
　　【涛典选十余年每一官缺輙择才资可为者启拟数人得诏防所向然后显奏之晋主所用或非举首众以涛轻重任意为言晋主益亲爱之涛甄拔人物各为题目而奏之时称山公启事】集览【甄拔甄吉延反察也拔擢也后汉爰延传王者爵人甄其徳注甄明也】正误【非举首今按谓非荐举之首名也汉书董仲舒传裒然为举首】
　　书法【吏部尚书未有书者书山涛何善其职也书吏部尚书始此终纲目书以为吏部尚书二十山涛蔡廓江湛谢庄等蔡兴宗等兴宗再书褚渊何戬王晏郭祚徐勉崔亮辛术徐陵孔奂牛宏马周褚遂良裘光庭杨国忠知选事三刘祥道李峤宋昱两晋所书山涛一人而已矣】
　　晋以嵇绍为秘书丞
　　【绍康之子也以父得罪屛居私门至是山涛荐徴之绍欲辞不就涛谓之曰为君思之久矣天地四时犹有消息况于人乎绍乃应命初东闗之败文帝问寮属曰近日之事谁任其咎安东司马王仪对曰责在元帅文帝怒曰司马欲委罪于孤邪斩之仪子裒痛父非命隐居教授三徴七辟皆不就未尝西向而坐庐于墓侧旦夕攀栢悲号涕涙着树树为之枯读诗至哀哀父母生我劬劳未尝不三复流涕门人为之废蓼莪家贫计口而田度身而蚕人或馈之不受之不听诸生宻为刈麦裒輙弃之遂不仕而终司马公曰昔舜诛鲧而禹事舜不敢废至公也嵇康王仪死皆不以其罪二子不仕晋室可也嵇绍茍无荡隂之忠殆不免于君子之讥乎】集览【废蓼莪废不读也蓼莪注见汉和帝永元十五年荡隂之忠荡隂之战嵇绍死之事在惠帝永兴元年】质实【东关注见汉后主建兴六年】
　　吴大司马荆州牧陆抗卒
　　【抗疾病上疏曰西陵建平国之藩表既处上流受敌二境若敌泛舟顺流星犇雷迈非可恃援他部以救倒县此乃社稷安危之机也臣父逊昔上言西陵国之西门虽云易守亦复易失若有不守非但失一郡荆州非呉有也如其有虞当倾国争之今臣所统见兵财有数万羸敝日久难以待变臣以为诸王幼冲无用兵马及黄门宦官开立占募之人乞特诏简阅以补疆塲受敌常处使臣所部足满八万并力备御庶几无虞臣死之后乞以西方为属及卒呉主使其子晏景元机云分将其兵机云皆善属文名重于世初周鲂之子处膂力絶人不修细行乡里患之处尝问父老曰今时和岁丰而人不乐何邪父老叹曰三害不除何乐之有处曰何谓也曰南山白额虎长桥蛟并子为三矣处曰若所患止此吾能除之乃射虎杀蛟遂从机云受学笃志读书砥节砺行比及朞年州府交辟】集览【疆塲受敌常处句絶疆塲注见汉灵帝建宁二年】质实【周鲂阳羡人南山未详处所一统志云长桥在常州府宜兴县治南后汉袁府君造晋周处斩蛟于此元改名万安桥】
　　晋作河桥
　　【杜预以孟津渡险请建河桥于富平津议者以为殷周所都歴圣贤而不作者必不可立故也预固请为之及桥成晋主从百寮临会举觞属预曰非君此桥不立对曰非陛下之明臣亦无所施其巧】集览【河桥说文水梁也以舟相比为梁而渡杜预曰造舟为梁则河桥之谓也】质实【孟津地名注见汉帝更始二年一统志云河桥在河南府孟津县晋杜预以孟津渡险请建河桥于富平津议者难之预曰造舟为梁则河桥之谓也卒成之富平津未详处所】
　　书法【书作河桥记功也书作桥始此终纲目书作桥三是年河桥唐宗开元九年蒲津宪宗元和八年吐蕃乌兰】
　　晋邵陵公曹芳卒
　　【諡曰厉初芳之废也太宰中郎陈留范粲素服拜送哀动左右遂称疾阳狂不言寝所乘车足不履地子孙有婚宦大事輙宻谘焉合者则色不变不合则眠寝不安子乔等侍疾家庭足不出邑里及晋代魏诏以二千石禄飬病加赐帛百匹乔以父疾笃辞不敢受粲不言凡三十六年年八十四终于所寝之车】质实【一统志云邵陵三国呉之郡名属荆州晋宋齐梁并为邵陵国后复为郡隋初罢郡以其地属潭州开皇中置建州治邵阳寻废唐置南梁州贞观中改为邵州天宝初又改邵阳郡乾元初复为邵州五代晋时改为敏州宋仍为邵州后陞为宝庆府元改为宝庆路本朝仍改为府属湖广道陈留县名注见秦二世三年】
　　书法【于是邵陵废二十一年矣及晋始卒魏之俗犹近厚也故书予之】
　　吴比三年大疫
　　书法【纲目书疫十五未有书比三年者三年大疫民何如哉呉之亡决矣】
　　【乙晋咸宁元年未呉天册元年】春正月吴杀其中书令贺邵
　　【邵中风不能言呉主疑其诈收掠千数卒无一语乃烧锯断其头徙其家于临海】集览【收掠收系累也掠音亮笞击也】质实【临海县名注见宋明帝泰始六年】
　　夏六月索头遣子入贡于晋
　　【索头拓跋力微复遣其子沙漠汗入贡于晋将还幽州刺史卫瓘表留之又宻赂其诸部大人离间之】集览【拓拔力微拓跋复姓力防其名即北魏神元帝也其先出自黄帝黄帝以土徳王北俗谓土为拓谓后为跋故以为氏至孝文帝改姓元氏沙漠汗名也汗音寒】
　　秋七月晦日食○冬晋追尊祖宗庙
　　【宣帝为高祖景帝为世宗文帝为太祖】
　　晋大疫
　　【丙晋咸宁二年申呉天玺元年】春晋徙河南尹夏侯和为光禄勲【晋主得疾甚剧及愈羣臣上寿诏曰每念疫死者为之怆然岂以一身之休息而忘百姓邪诸上礼者皆絶之初文帝临终为晋主叙淮南王陈思王事而泣执齐王攸手以授之太后临终亦流涕谓晋主曰桃符性急而汝为兄不慈恐不能相容以是属汝勿忘我言及是疾甚朝野皆属意于攸攸妃贾充长女也河南尹夏侯和谓充曰卿二壻亲踈等耳立人当立徳充不答攸素恶荀朂冯紞倾谄至是朂使紞说晋主曰陛下前日疾苦不愈齐王为公卿百姓所归太子虽欲高让其得免乎宜遣还藩镇晋主隂纳之乃徙和为光禄勲夺充兵权而位遇无替】集览【文帝司马昭也武帝受魏禅追尊曰文帝淮南王陈思王事汉淮南厉王名长高帝少子也文帝即位长自以最亲骄蹇被废处蜀严道卭邮不食而死三国魏陈思王名植武帝子也文帝即位以植醉酒悖慢贬爵徙封遂发疾薨桃符齐王攸小字位遇位职位也遇礼待也】
　　秋八月吴临平湖开石印封发
　　【呉人或言于呉主曰临平湖自汉末薉塞长老言湖塞天下乱湖开天下平近者无故忽开此天下当太平青盖入洛之祥也呉主以问都尉陈训对曰臣止能望气不能逹湖之开塞退而告其友曰青盖入洛者衘璧之事也初呉人掘地得银尺上有刻文呉主因改元天册至是或献小石刻皇帝字又改元天玺八月歴阳长又上言历阳山石印封发俗谓当太平呉主遣使者祠之使者作高梯登其上以朱书石还以闻呉主大喜封其山为王又改明年元曰天纪】集览【薉塞薉芜也荀子涂薉则塞防璧古者相见之礼皆有所执以为贽公侯伯子男执玉贾逵曰御璧者盖以其手缚于后不能执璧故防之】质实【一统志云临平湖在杭州府城东北六十里旧名鼎湖自汉末壅塞晋咸宁中复开父老相传云此湖开天下平故云临平歴阳县名注见汉冲帝永嘉元年歴阳山在和州城西北四十里江表传历阳县有石山谓之石印封发天下当太平呉孙皓尝遣使祭以太牢】
　　书法【书讥也呉亡距此四年耳君臣上下方以为祥焉下书晋加羊祜征南大将军纲目之戒深矣呉临平湖开而呉亡陈临平湖开而陈灭率不过三四年耳变不虚生信哉纲目书湖开二是年陈丁未年】
　　发明【孙皓淫刑乱杀罪浮于桀而湖开印发夸诩为瑞书之亦以着其狂悖不知灭亡之兆云耳】
　　吴杀其郡守张咏车浚尚书熊睦
