<!-- { "loadSidebar": true } -->
　　【上尝以太宗所撰金镜授绹使读之至乱未尝不仕不肖治未尝不仕忠贤止之曰凡求致大平当以此言为首又书贞观政要于屏风毎正色拱手而读之上欲知百官名数绹曰六品以下吏部注拟五品以上政府制授各有籍命曰具员上命宰相作具负御覧五卷寘于案上】集览【金镜书名金镜录】
　　作五王院
　　【上欲作五王院以处皇子之防者召术士柴岳明使相其地岳明对曰臣庶迁徙不常故有祸福之説隂阳书本不言帝王家也上善其言赐以束帛】
　　夏五月朔日食质实【日食注见新莽天鳯元年】○崔元式罢以周墀马植同平章事
　　【初墀为义成节度使辟韦澳为判官及为相谓澳曰何以相助澳曰愿相公无权墀愕然澳曰官赏刑罚与天下共其可否勿以己之爱憎喜怒移之天下自理何权之有墀深然之】质实【义成节度注见懿宗咸通十年韦澳京兆人贯之之子】
　　太皇太后郭氏暴崩于兴庆宫考异【据胡氏管见当书帝弑太皇太后郭氏于兴庆宫以着宣宗弑嫡母之罪且宣宗不以祔葬配飨则其弑明矣况后魏废后髙氏暴卒纲目特书胡太后弑则此亦当书弑】
　　【初宪宗之崩上疑郭太后预其谋又郑太后本郭太后侍儿有宿怨故上即位待郭太后礼殊薄郭太后意怏怏一日登勤政楼欲自陨上闻之大怒是夕暴崩外人颇有异论上不欲以郭后附葬宪宗有司请葬景陵外园礼院检讨官王皥奏宜合葬祔庙上大怒白敏中召皥诘之皥曰太皇太后汾阳王之孙宪宗在东宫为正妃母天下歴五朝岂得以暧昧之事遽废正嫡之礼乎敏中怒甚皥气愈厉周墀见之举手加颡叹其孤直皥竟坐贬句容令胡氏曰古圣人之重嫡妾之辩以人道尊其父也父之妾犹父之仆也吾之母则父之敌体也举父妾侪之母而可则崇父之仆而侪诸父而可乎故孔子作春秋凡以私恩崇其所生必加讥贬以示嫡妾之必不可紊其为后世法戒深矣今宣宗嫡母无恙遽奉侍儿比肩宸极而又镌削仪数亲行弑逆此岂人理哉设使太后得罪先帝臣子犹无贬黜之礼况过失不闻徒以暧昧之説加之乎是宜革前史疑似之言正名宣宗弑母之罪使知大恶之不可以小善掩嫡母之不可以妾母黜虽获罪于君子而不辞也】质实【兴庆宫注见宗开元二年怏怏注见汉光武建武二年勤政楼注见宗开元二年景陵宪宗之墓注见元和十五年东宫注见宋文帝元嘉二十七年句容县名注见晋成帝咸和三年】
　　书法【暴崩何弑也故地异其文者异其事也于是宣宗之恶微而显矣】
　　发明【郭后宪宗之元妃穆宗之嫡出敬宗文宗武宗之祖母歴五朝母仪天下宣宗初政未有令善乃以庶子弑其嫡母是尚可以君天下乎曰然则何以不书弑曰陈志之逆宪宗以暴崩于中和殿书之今郭后亦以暴崩于兴庆宫书之其书法先后如一则弑逆明矣然宪宗先已属疾故逆党尚可隠讳迁就其説至于郭后则素无疾恙一日恚欲自殒宣宗遽加震怒而是夕暴崩其为弑逆尤更彰彰无可疑者纲目凡以善终者皆不书其地惟弑则书地暴崩则书地皆以着其实也宣宗以庶孽夺嫡自以为宪宗之子下视穆敬文武四朝既定太庙为九代十一室又以谀臣之言欲迁穆敬文武出庙其傲慢不恭何所不有宜其凌虐嫡母亲行弑逆畧不顾忌然犹隠讳其説文欺天下故纲目亦以待陈志者待之耳或曰隋炀之逆何以直书曰杨广之事隠矣隋文有疾卧与百官辞诀天下皆知其以疾终故纲目发其弑逆以正广之罪也若宪宗及郭后之事左验甚明故反书暴崩以着其欺世之罪又以见当时臣子不敢明言其事之意固非曲为陈志光王怡而讳其大恶也或者又曰郭后之事先儒胡氏既已正其弑逆之名何待详辩而后知之曰先儒虽能言其弑逆而不言其所以弑逆与隋炀之事皆然是犹加人以罪而不发其罪恶之实亦恐未必服辜此臣所以详考颠末力致其辩以正夫人之罪亦所以发明纲目书法之意也观者试思之宣宗先名怡】
　　秋九月贬李德裕为崖州司戸质实【崖州注见汉武帝元鼎六年珠崖】○以石雄为神武统军
　　【雄诣政府自陈黒山乌岭之功求一镇以终老执政以雄李德裕所荐除神武统军雄怏怏而薨】质实【黒山乌岭之功事在武宗防昌三年】
　　书法【书恶敏中也德裕之政私喜怒未免也超用马植可矣有功如雄徒以德裕所荐必痛抑之谓之何哉纲目不书马植刑部侍郎而书以石雄为神武统军举其甚者也】
　　冬十一月万夀公主适起居郎郑颢考异【万上漏以字颢以文雅著称公主上之爱女故选尚之旧例以银装车上曰吾欲以俭约化天下当自亲者始令依外命妇以铜装车仍诏公主执妇礼皆如臣庶之法戒以毋得轻夫族预时事颢弟顗尝得危疾上遣使视之还问公主何在曰在慈恩寺观戯场上怒叹曰我怪士大夫家不欲与我家为昏良有以也亟召公主责之曰岂有小郎病不徃省视乃观戯乎由是贵戚皆守礼法如衣冠之族】集览【外命妇诸臣之妻有七阶淑人硕人令人防人宜人安人孺人】质实【一统志云万夀县名唐初分江津县地置之初名万春后改万夀宋末并入江津故城在重庆府县西郑颢祗德之子慈恩寺在西安府城南曲江池侧唐髙宗为文德皇后建】
　　葬懿安皇后于景陵之侧
　　书法【后葬不书地合葬也此书景陵之侧何非地也景陵是也不合葬而于其侧则非矣纲目祔非其人书地葬非其所书地名非其名书地汉哀传太后渭陵元夀元年唐武干陵神武二年非其人也汉宣许后杜陵南园本始三年桓梁后懿陵延熹二年唐郭太后景陵之侧非其地也是年汉和梁太后西陵永元九年桓匽氏博陵元嘉二年非其名也书葬于景陵之侧而宣宗之恶亦不可揜矣然则景陵之侧一也葬孝明皇后则曷为不书懿宗咸通七年非嫡宜也故不书纲目之笔削审矣哉终纲目后葬书地七舍是无书地者矣】
　　发明【纲目凡葬后皆不地而此独书其地者所以着时君加怒削其合葬祔庙之仪耳夫以嫡母之重既裁损其奉养之礼从而殕之今又削其葬礼此与季孙意如絶昭公兆域何异所为若此尚可以居人上而临天下乎特笔书之甚其恶也】
　　○韦琮罢
　　【己巳】三年春正月以韦宙为御史
　　【上与宰相论元和循吏孰为第一周墀曰臣尝守土江西闻观察使韦丹功德被于八州没四十年老穉歌思如丹尚存诏史舘修撰杜牧撰丹遗爱碑仍擢其子为御史】质实【江西道名注见梁孝元帝承圣元年】
　　二月吐蕃三州七闗来降○夏四月周墀罢为东川节度使
　　【王宰入朝以货结贵幸求以使相领宣武周墀上疏论之宰遂还镇驸马都尉韦譲求为京兆尹墀言京兆尹非才望不可为让议竟寝墀又谏上开边忤防遂罢翰林学士郑颢言于上曰周墀以直言入相亦以直言罢上深感悟加检校右仆射】集览【使相领宣武唐制节度使兼平章事号使相宣武藩镇名也】质实【东川节度注见汉献帝建安十八年梓潼京兆尹注见宗开元十一年】
　　以崔魏扶同平章事○卢龙节度使张仲武卒质实【卢龙节度注见汉武帝元朔二年肥如】
　　【子直方为留后】
　　五月武宁军乱逐其节度使李廓诏以卢止代之【李廓在镇不治右补阙郑鲁上言其状且曰臣恐新麦未登徐师必乱速命良帅敕此一方上未之省徐州果乱逐廓上思鲁言擢为起居舍人以卢止为节度使武宁士卒素骄有银刀都尤甚屡逐主帅止至镇都虞胡庆方复谋作乱止诛之抚循其余训以忠义军府遂安】集览【银刀都都犹部也号曰银刀】质实【徐州注见秦始皇二十八年彭城】
　　六月以张直方为卢龙节度使○秋七月克复河湟【泾原节度使康季荣取原州及六闗灵武节度使朱叔明取安乐州邠宁节度使张君绪取萧闗八月改长乐州为威州河陇老防千余人诣阙上御延喜门楼见之欢呼舞跃解胡服袭冠带诏募百姓垦辟三州七闗土田五年不収租税将吏能为营田者官给牛及种粮温池盐利委度支制置戍卒倍给衣粮二年一代余没蕃州县亦令量力収复】质实【泾原节度注见宋文帝元嘉七年平凉原州注见汉光武建武六年髙平六闗注同七闗灵武节度注见太宗贞观二十年安乐州注见中宗神龙二年鸣沙萧闗注见汉文帝十四年威州注见中宗神龙二年鸣沙七闗谓木峡石门驿藏制胜石峡水靖六盘等闗皆唐时所置故址在平凉府镇原县西南境内温池县名唐初所置属灵州后改属威州故城在宁夏中卫境内盐利按一统志宁夏卫有大小二盐池大盐池在卫城北四百里小盐池在卫城东南二百七十一里其盐皆不假人力自然凝结此为河朔之盐利也】
　　冬十月改备边库为延资库○取维州质实【维州注见代宗大歴十四年】○闰十一月加顺宗宪宗諡号
　　【宰相以克复河湟请上尊号上曰宪宗尝有志复河湟未遂而崩今乃克成先志耳其议加顺宪二庙尊諡以昭功烈】
　　张直方归京师
　　【直方暴忍喜游猎军中将作乱直方知之举族逃归京师军中推牙将周綝为留后】
　　李德裕卒
　　【范氏曰裴度李德裕皆有功烈为唐贤相大中以后无能继之者德裕才优于度而德器不及也葢度不为党而德裕为党是以度虽为小人所倾而能以功名终德裕一失势而斥死海上也虽牛僧孺之党多小人德裕之党多君子然其因私以害公挟势以报怨则一而已夫惟天吏可以伐燕德裕自为朋党而欲破朋党此以燕伐燕也孔子曰克伐怨欲不行焉可以为难矣又曰君子矜而不争羣而不党德裕克伐怨欲必行焉矜而争群而党其能免乎】集览【惟天吏可以伐燕公孙丑或问曰劝齐伐燕有诸孟子曰为天吏则可以伐之今以燕伐燕何为劝之哉注天吏天所使者谓王者得天意者也言燕虽有罪犹当王者诛之今齐之政犹燕政也又非天吏我何为劝乎】
　　书法【崖州司户也不书何削之也党祸不解德裕与有责焉】
　　【庚午】四年夏四月贬马植为常州刺史
　　【上之立也中尉马元贽有力焉由是有宠植与之叙宗姓上赐元贽宝带元贽以遗植植服之以朝上见而识之収其亲吏鞫之尽得交通之状故贬之】质实【常州注见隋炀帝大业十二年毘陵】发明【宰相而与中人交通贬之诚是也然贬止宰相而中人无预毋乃颇乎此纲目所以止书贬马植而不及元贽者也】
　　六月魏扶卒以崔从同平章事○秋八月卢龙节度使周綝卒军中推张允伸为留后○九月贬孔温裕为栁州司马
　　【党项为边患发兵讨之连年无功补阙孔温裕上疏切諌上怒贬之温裕戣之子也既而戣弟子吏部侍郎温业亦求补外白敏中谓同列曰我辈须自防检孔吏部不肯居朝廷矣】质实【栁州注见中宗嗣圣元年孔温裕冀州人先圣三十九世孙】
　　吐蕃论恐热击尚婢婢遂掠河西
　　【论恐热击尚婢婢婢婢拒之不利粮乏留拓防懐光守鄯州帅部落就水草于甘州西恐热自将追之大掠河西八州五十里间赤地殆尽】质实【鄯州注见汉宣帝元康四年湟中甘州注见晋安帝隆安元年张掖河西郡名注见汉安帝元初元年】
　　冬十月以令狐绹同平章事
　　【辛未】五年春二月沙州降质实【沙州注见汉武帝元朔三年炖煌】○以裴休为盐鐡转运使
