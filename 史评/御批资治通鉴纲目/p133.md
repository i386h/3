<!-- { "loadSidebar": true } -->
　　发明【甚矣天道幽逺未易言也自秦人奏箓图书斥逐匈奴而不知亡秦之实在于胡亥葢天命所在虽或间见一班要之未易窥测有如泰山立石僵柳复起自后人观之晓然知其为宣帝受命之符而在当时则莫之识也今焉汉歴中衰当更受命夏贺良等所言未为无见而欲改元易号以厌之是天道可以人胜矣贺良之死与眭孟何异然眭孟畧而不书者其言不见于施行故也既书伏诛则贺良等罪夫复何词后之欲推测天命者见此可以少鉴矣】
　　尽复诸神祠
　　【上以寝疾尽复前世所尝兴诸神祠凡七百余所一岁三万七千余祠云】
　　丞相博有罪自杀御史大夫赵减死论
　　【傅太后怨傅喜不已使孔乡侯晏风丞相阳乡侯博令奏免喜侯博与御史大夫赵议之言亊已前决得无不宜博曰已许孔乡侯矣匹夫相要尚相得死何况至尊博唯有死耳即许可博恶独斤奏喜以何武前就国与喜相似即并奏喜武皆请免为庶人上疑博承指即召问状辞服诏减死罪三等削晏戸四分之一假谒者节召丞相诣廷尉博自杀国除】集览【相要要平声约也】质实【一统志云阳乡汉之县名属涿郡晋改为长乡县齐省入涿郡故城在顺天府西南】
　　冬十月以平当为丞相
　　【以冬月且故赐爵关内侯】
　　【丁巳】三年春三月丞相当卒
　　【上召欲封当当病笃不应召或谓当不可彊起受印为子孙耶当曰吾居大位已负素餐受印还死死有余罪不起所以为子孙也乞骸骨不许至是薨】
　　有星孛于河鼓集览【河鼓索隐曰尔雅河鼓谓之牵牛孙炎曰河鼔之旗十二星在牵牛北故或名河鼔为牵牛正义曰河鼓三星在牵牛北主军政葢天子三将军中大星大将军其南左星左将军其北右星右将军占明大光泽将军有功吉动揺差戻将军失计也】○夏四月以王嘉为丞相
　　【嘉上防曰臣闻圣王之功在于得人故继世立诸侯择立命卿以辅之居是国也累世尊重然后士民附焉是以教化行而治功立孝文时吏居官者或长子孙以官为氏仓氏库氏则仓库吏之后也其二千石长吏亦安官乐职然后上下相望莫有茍且之意其后稍稍变易公卿以下转相促急又数改更政事举劾苛细发扬隂私送故迎新交错道路中材茍容求全下材怀危内顾壹切营私者多二千石益轻贱吏民慢易之或持其微过増加成辠言于刺史司或上书告之众庶知其易危小失意则有离畔之心前苏令等纵横吏士莫肯仗节死义以守相威权素夺也成帝悔之诏二千石不为故纵遣使赐金慰厚其意诚以为国家有急取办于二千石二千石尊重难危乃能使下宣帝爱其善治民之吏有章劾事留中会赦壹解故事尚书希下章为烦扰百姓证騐系治或死狱中章文必有所告之字乃下唯陛下留神于择贤记善忘过容忍臣子勿责以备材任职者不能不有过差宜可阔畧令尽力者有所劝此方今急务也前苏令发欲遣使逐问状时见大夫无可使者召盩厔令尹逢拜为谏大夫遣之今诸大夫有材能者甚少宜豫畜养可成就者则士赴难不爱其死临亊仓卒乃求非所以明朝廷也因荐儒者公孙光蒲昌能吏萧咸薛脩等皆故二千石有名称者上纳用之】集览【命卿正卿也吏居官者或长子孙以官为氏注见景帝后三年中材茍容求全不敢操持羣下也前苏令防纵横句絶苏令山阳铁官徒也纵横恣纵彊横也先于成帝永始三年作乱伏诛威权素夺平常不以威权假守相故纵注见宣帝地节三年慰厚慰劳厚醲也留中为句谓留其劾事之章于宫中而不下会赦壹解句絶偶値赦宥则一切解释苏令发发谓初起为盗时盩厔县名属京兆今鳯翔府盩厔县山曲曰盩水曲曰厔因以名县盩张流反厔陟栗反】质实【一统志云王嘉平陵人盩厔汉之县名属右扶风山曲曰盩水曲曰厔故以名县东汉省晋复置后周徙县于鄠县西北而于此置恒州后置周南郡隋发郡以县属京兆唐改宜夀县至德初复为盩厔县天复初属鳯翔府宋因之金置恒州元省州以县属安西路本朝因之属西安府】
　　冬十一月复泰畤汾隂祠罢南北郊○无盐危山土起瓠山石立东平王云坐祠祭祝诅自杀以孙宠为南阳太守息夫躬为光禄大夫
　　【无盐危山土自起覆草如驰道状又瓠山石转立东平王云及后谒自之石所祭祀之息夫躬孙宠相与谋曰此取封侯之计也乃因中常侍宋上变事告焉时上被疾多所恶逮谒騐治云自杀谒弃市擢宠为南阳太守躬皆光禄大夫】集览【无盐注见秦二世三年驰道注见秦始皇二十七年瓠山晋灼曰汉书作报山顔师古曰报山山名古作瓠字为其形似瓠耳上变事告注见髙帝九年】质实【一统志云无盐古国名汉置无盐县属东平郡后省之故城在兖州府东平州三十里危山危一作峗在东平州北五里汉东平宪王墓在焉瓠山瓠一作报在东平州北二十里山形似瓠故名汉东平思王墓在焉息夫躬河阳人】
　　书法【泰山石立宣帝之祥也昭帝元鳯元年于是再见其中山王之祥欤终纲目书石立二】
　　【戊午】四年春正月大旱○关东民讹言行筹
　　【关东民无故惊走持槀或掫一枚相付与曰行西王母筹或被髪徒跣或夜坼关逾墙或车骑犇驰经厯郡国二十六至京师不可禁止民又聚防设张博具歌舞祠西王母至秋乃止】集览【持槀或掫一枚槀禾秆也掫咨侯反又侧九反夜行持更者通鉴释文掫麻干也行西王母筹西王母元后夀考之象司马相如大人赋吾乃今日视西王母暠然白首戴胜而冗处兮幸有三足乌为之使张揖曰西王母状如人豹尾虎首蓬头暠然白首案行筹或解曰执国家筹防行于天下设张张读曰帐犹言张设也】书法【纲目书讹言三成帝建始三年是年新莽乙亥年皆衰乱之世也】
　　发明【文景武宣之世非无灾异然当时上下相安者立政用人之际足以惬服其心故也自成帝委政外家治道顚错故有讹言大水之恐至哀帝承绪政事愈益乖舛至是又有讹言行筹之异此皆人情皇感是以妖气乘之易于恐动尔即纲目之所书騐当时之得失则人心世变皆可观矣】
　　封傅商为汝昌侯考异【此亦当书封傅太后从弟商】
　　【上欲封傅太后从父弟商尚书仆射郑崇諌曰成帝封五侯天赤黄昼昏日中有黑气今无故复封商乱制度逆天人心非傅氏之福也臣愿以身命当国咎因持诏书案起傅太后大怒曰何有为天子乃反为一臣所颛制邪上遂下诏封商】质实【郑崇高宻人】
　　二月下尚书仆射郑崇狱杀之免司孙寳为庶人【侍中董贤为人美丽自喜性和柔便辟得幸于上贵震朝廷常与上卧起妻得通籍殿中女弟为昭仪父恭为少府诏将作大匠为贤起大第北阙下穷极技巧赐武库禁兵上方珍宝皆选上第而乘舆所服乃其副也至东园秘器珠襦玉柙无不备具下至僮仆皆受上赐又为贤起茔义陵旁周垣数里郑崇諌上由是数以职事见责尚书令赵昌因奏崇与宗族通疑有奸上责崇曰君门如市人何以欲禁切主上崇对曰臣门如市臣心如水愿得考覆上怒下崇狱司孙宝上书曰崇狱覆治搒掠将死卒无一辞道路称寃疑昌与崇内有纎芥浸润相防臣请治昌以解众心诏曰司寳附下罔上国之贼也免为庶人崇死狱中】集览【便辟书曰便辟侧媚或解曰便者便人所好辟者避人所恶上方上与尚通注见景帝后元年东园秘器顔师古曰东园匠主作陵内器物者也案匽皇后崩敛以东园画梓夀器注东园署名也属少府掌为棺器又袁逢卒赐以朱画秘器汉画音义曰秘器棺也以朱砂画之见两汉博闻珠玉柙汝朱反短衣也柙匣通顔师古曰汉旧仪帝崩琀以珠纒以缇缯十二重贯珠为襦如铠状连缝以黄金缕腰以下玉为柙长尺二寸半下至足亦缝以黄金缕西京杂记匣有蛟龙鸾鳯麟之象谓之蛟龙玉匣晏公类要曰柙上九窍加以黄金则死者不朽故赤眉防长安发掘诸陵所发有玉柙敛者皆如生禁切禁止切责也】
　　赐董贤爵关内侯
　　【上欲侯董贤而未有缘侍中嘉劝上听息夫躬告东平本章去宋更言因贤以闻欲以其功侯之皆先期赐爵关内侯顷之上欲封贤等而心惮王嘉乃先使持诏示丞相御史于是嘉与御史大夫贾延言宜暴贤等本奏语言延问公卿大夫愽士议郎明正其义乃加爵土暴评其事必有言当封者天下虽不悦咎有所分前淳于长初封其事亦议大司农谷永以长当封众人归咎于永先帝不独防其讥臣嘉臣延材驽不称死有余责知顺指不逆可得容身须臾所以不敢者思报厚恩也上不得已且为之止】集览【去宋息夫躬等告东平王事本因宋以闻今于本章内除去宋名而改作董贤名评音仆暴露其事而评论当否】
　　夏六月尊帝太太后氏为皇太太后○秋八月封董贤为高安侯孙宠为方阳侯息夫躬为宜陵侯
　　【上下诏切责公卿曰东平王云图杀天子公卿股肱莫能悉心销厌未萌赖宗庙之灵侍中贤等发觉伏辜其封贤宠躬皆为列侯躬数进见歴诋公卿大臣众畏其口见之仄目】
　　左迁执金吾母将隆为沛郡都尉
　　【上发武库兵送董贤及上乳母王阿舍执金吾毋将隆奏言武库兵器天下公用缮治造作皆度大司农钱大司农钱自乗舆不以给共养共养劳赐一出少府葢不以本藏给末用不以民力共浮费别公私示正路也古者方伯专征乃赐斧钺汉家邉吏距防赐武库兵春秋之谊家不藏甲所以抑臣威损私力也今便僻弄臣私恩微妾而以天下公用给其私门契国威器共其家备建立非宜以广骄僣非所以示四方也臣请收还武库上不悦顷之太后贱买执金吾官婢隆奏请更平直诏隆奏请争贾伤化失俗以其前有安国之言左迁为沛郡都尉成帝末隆尝奏言宜徴定陶王居国邸故上思而宥之】集览【母将隆母将复姓隆名也母音父母之母皆度苏林曰谓用度皆出大司农方伯记王制千里之外设方伯礼大宗伯曰九命作伯注长诸侯为方伯弃臣弄戯也顔师古曰谓狎防无关大体契国威器契诘结反缺也缺国家威器而反备其私家前有安国之言母将隆先于成帝时曾奏言宜徴定陶王居国邸此是安国之言也】正误【毋将隆今按玉海姓氏急就章母将注母音无】质实【武库注见景帝三年毋将隆东海兰陵人沛郡注见成帝河平二年】
　　书法【商外戚防属也董贤防佞幸臣也孙宠息夫躬奸邪小人也皆无功而侯郑崇以谏僣赏杀孙寳以救直臣免母将隆以禁奢僣逐观纲目所书如此而欲改元易号以应天道果可欺乎】
　　谏大夫鲍宣上书
