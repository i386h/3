<!-- { "loadSidebar": true } -->
　　【诏以显庆新礼多不师古其五礼并依周礼行事自是礼官益无慿守每大礼临时撰定】
　　秋八月徙周王显爲英王
　　【更名哲】
　　命刘仁轨镇洮河军质实【洮河二州名洮注见高祖武德六年河注见晋穆帝永和元年】
　　【戊寅】三年春正月百官四夷朝天后于光顺门
　　书法【君在而后朝百官四夷不待贬而义见矣纲目不书天后朝百官四夷书曰百官四夷朝天后罪謟者也○元旦百官朝后始此】
　　发明【春秋鲁庄公时书夫人姜氏会齐侯于禚书享齐侯于祝又书姜氏如齐师盖其进之以渐所以甚其恶也纲目之于武氏既书皇后决百官奏事又书后称天后又书后表便宜至是又书四夷百官朝天后则其愈进愈盛几于无君者矣履霜坚氷可畏如此特书屡书诚千古之鉴也】
　　○以李敬爲洮河道大总管
　　【刘仁轨有奏请多爲李敬所抑由是怨之知敬非将帅才荐之使守西邉敬固辞上曰仁轨须朕朕亦自徃卿安得辞乃以敬代仁轨大发兵讨吐蕃】
　　夏五月幸九成宫考异【月下漏帝字】考证【幸当作如】集览【九成宫即隋仁寿宫在鳯翔府】质实【九成宫注见隋文帝开皇十三年仁寿宫】
　　【山中寒从兵有冻死者胡氏曰高宗可谓舒迟觧缓之君在咎徴宜得常燠今乃盛夏而寒此武氏好杀气之先至者也惟见微者知之而人君不悟也】
　　秋九月还京师○诏复奏破阵乐
　　【上初即位不忍观破阵乐命彻之至是太常奏久寝惧废乃复奏之】
　　侍中张文瓘卒
　　【上将讨新罗文瓘卧疾在家自舆入諌曰今吐蕃爲冦方发兵西讨新罗未尝犯邉若又东征臣恐公私不堪其弊上乃止】
　　李敬与吐蕃战败绩
　　【李敬将兵十八万与吐蕃将论钦陵战于青海之上副总管刘审礼深入败没敬按兵不救狼狈还走虏追击之员外将军黒齿常之夜帅死士袭击虏营虏乃遁去敬収余众还鄯州上嘉常之之功擢拜左武卫将军敬之西征也监察御史娄师德应猛士诏从军及败敕师德収集散亡军乃复振因命使于吐蕃吐蕃将论賛婆迎之师德宣导上意论以祸福賛婆甚悦爲之数年不犯邉上以吐蕃爲忧悉召侍臣谋之或欲和亲或欲严备俟公私富实而讨之或欲亟发兵击之议竟不决太学生魏元忠上封事曰理国之要在文与武今言文者则以辞华爲首而不及经纶言武者则以骑射爲先而不知方畧故陆机著论辨亡无救河梁之败养由基射穿七札不济鄢陵之师此已然之明效也古语有之兵无强弱将有巧拙故选将当以智畧爲本勇力爲末今朝廷用人类取将门子弟及死事之家彼皆庸人岂足当阃外之任古之名将皆出贫贱而立殊功未闻其家代爲将也夫赏罚者军国之切务近日征伐虚有赏格而无事实盖由小才之吏不知大体徒惜勲庸恐虚仓库不知士不用命所损几何自苏定方征辽东李勣破平壤赏絶不行大非川之败薛仁贵郭待封等不即重诛臣恐吐蕃之平非旦夕可冀也又出师之要全资马力请开蓄马之禁使百姓皆得蓄马若官军大举增价市之则皆爲官有矣上善其言召见令直中书省仗内供奉】集览【论钦陵钦陵名也吐蕃之将论注见咸亨元年青海吐谷浑中有青海周回九百里中有一山至冬冻合游牝马其上言得龙种尝得波斯草马因生骢驹故代称青海骢龙朔中吐蕃灭吐谷浑而尽有其地十三州志云青海在临羌县西有卑禾海谓之青海陆机著论辩亡无救河梁之败言徒以辞华爲文也陆机本呉人深慨孙皓之亡遂着辩亡论二篇后仕于晋成都王頴以机爲河北大都督讨长沙王乂列军自朝歌至河桥战于鹿苑机军大败养由基射穿七札不济鄢陵之师言徒以骑射爲武也左传成十六年晋楚遇于鄢陵养由基蹲甲而射之彻七札焉以示王曰君有臣如此何忧于战王怒曰大辱国既战楚师败绩注蹲聚也一发逹七札言其能防坚也王怒曰大辱国者楚共王贱其不尚知谋也楚辞天问篇何羿之防革而交吞揆之文公注云防革礼所谓贯革之防左传所谓蹲甲而防之者言有力也吞灭也揆谋度也言何羿之防艺勇力而其众乃交进而吞谋之乎亦此意也防与射同】质实【青海按一统志即西海在陜西行都司西寜卫城西三百余里海方数百里有鱼旡鳞背负黒防汉平帝时王莽秉政风卑禾羗献西海之地置西海郡莽败郡废一名卑禾羌海俗呼青海狼狈注见汉献帝初平三年娄师徳郑州原武人魏元忠宋州宋城人】
　　来恒卒
　　【己卯】调露元年春正月幸东都司农卿韦机免考异【月下漏帝字又廵幸例曰郡国曰如官府第宅曰幸此书幸东都当作如东都】考证【幸当作如】
　　【机作上阳等宫制度壮丽侍御史狄仁杰劾奏禨导上爲奢泰免其官左司郎中王本立恃恩用事朝廷畏之仁杰奏其奸上特原之仁杰曰陛下何惜罪人以亏王法必欲曲赦本立请弃臣于无人之境爲忠贞之诫本立竟得罪由是朝廷肃然】质实【东都注见秦庄襄王元年三川上阳宫名注见干封二年】
　　二月吐蕃賛普死
　　【賛普卒子器弩悉弄立年八岁上命裴行俭乗间图之行俭曰钦陵爲政大臣辑睦未可图也乃止】书法【吐蕃书死始此】
　　夏四月以郝处俊爲侍中○命太子贤监国
　　【太子处事明审时人称之】
　　六月遣吏部侍郎裴行俭立波斯王行俭袭执阿史那都支以归
　　【初西突厥阿史那都支及其别帅李遮匐与吐蕃连和侵逼安西朝议欲发兵讨之吏部侍郎裴行俭曰今波斯王卒其子质京师宜遣使送归道过二虏以便宜取之可不血刄而擒也上从之乃命行俭册立波斯王行俭奏肃州刺史王方翼爲副过西州扬言须稍凉西上都支觇知之遂不设备行俭召四镇酋长谓曰昔在此川纵猎甚乐今欲寻旧赏谁能从者诸胡子弟争请行近得万人行俭阳爲畋猎校勒部伍数日遂倍道西进去都支部落十余里遣使问其安否召与相见都支计无所出帅子弟迎谒遂擒之简其精骑进掩遮匐遮匐亦降于是囚都支遮匐以归遣波斯王自还其国留王方翼于安西使筑碎叶城】集览【四镇安西四镇以西域四国爲名曰兹曰于阗曰碎叶曰疎勒】质实【安西镇名注见永淳元年京师注见周显王二十五年肃州注见汉武帝元朔三年酒泉西州注见齐明帝建武四年高昌】
　　冬十月单于府突厥反遂冦定州
　　【单于大都防府突厥阿史德温傅奉职二部俱反立阿史那泥熟匐爲可汗二十四州酋长皆叛应之众数十万遣长史萧嗣业等将兵讨之嗣业等先战屡防因不设备会大雪突厥夜袭其营嗣业狼狈防营走众遂大乱爲虏所败突厥冦定州刺史霍王元轨命开门偃旗虏疑有防惧而遁州人李嘉运与虏通谋事泄上令元轨穷其党与元轨曰强冦在境人心不安若多所逮系是驱之使叛也乃独杀嘉运余无所问上大喜自是朝廷有大事上多宻敕问之遣将军曹懐舜屯井陉崔献屯龙门以备突厥】集览【阿史徳温傅奉职阿史徳突厥三字姓温傅与奉职同此姓氏】质实【定州注见周威烈王二十三年中山井陉县名注见秦王政十八年龙门县名注见隋文帝仁寿三年】
　　【庚辰】永隆元年春三月以裴行俭爲定襄道大总管讨突厥平之考证【讨当作击】
　　【初上谓裴行俭曰卿文武兼资今授卿二职乃除礼部尚书右卫大将军爲定襄道行军大总管将兵三十余万以讨突厥至是大破突厥于黒山擒奉职泥熟匐爲其下所杀以首来降初行俭至朔州谓其下曰抚士贵诚制敌尚诈乃爲粮车三百乗每车防壮士五人各持陌刀劲弩以羸兵爲之援且伏精兵于险要以待之虏果至羸兵弃甲散走虏驱车就水草解鞍牧马欲取粮壮士自车中跃出击之虏惊走复爲伏兵所邀杀获殆尽自是运粮行者虏莫敢近军至单于府北抵暮下营掘堑已周行俭遽命移就高冈诸将皆言士卒已安不可动行俭不从趣使移是夜风雨暴至前所营地水深丈余诸将惊服问其故行俭笑曰自今但从我命不必问其所由知也】集览【陌刀陌本作銆广韵注銆莫白反玉篇注銆莫陌反并训銆刀军器也唐越州都督阚棱善用两刄刀长大名曰柏刀疑柏字误】质实【定襄道注见晋懐帝永嘉六年黒山按一统志在大同府城西北四百五十里古丰州境与云内州夹山东西相连朔州未详处所或谓即朔州注见汉高帝六年马邑】
　　夏四月裴炎崔知温王德真同三品考异【裴上漏以字】○秋七月吐蕃冦河源
　　【吐蕃冦河源将军黒齿常之击郤之常之以河源冲要欲加兵戌之而转输险逺乃广置烽戍七十余所开屯田五千余顷岁収五百余万石由是战守有备焉先是劒南募兵于茂州筑安戎城以断吐蕃之路吐蕃攻防其城以兵据之由是西洱诸蛮皆降于吐蕃吐蕃之地东接凉松茂嶲等州南隣天竺西防兹踈勒等四镇北抵突厥地方万余里诸胡之盛莫与爲比】集览【西洱注见隋文帝开皇十七年】质实【裴炎闻喜人崔知温鄢陵人河源注见太宗贞观九年劎南道名注见晋武帝泰始八年凉松茂嶲四州名凉注见中宗景龙二年松注见汉后主炎兴元年甘松茂注见汉武帝元鼎六年冉駹嶲注同上年越嶲天竺西域国名注同上元狩元年】
　　八月贬李敬爲衡州刺史质实【衡州注见宋文帝元嘉十六年衡阳敬军既败屡称疾请还既至无疾诣中书视事上怒贬之】
　　废太子贤爲庶人立英王哲爲皇太子
　　【太子贤闻宫中窃议以贤爲天后姊韩国夫人所生内自疑惧方士明崇俨以厌胜之术爲天后所信官至正諌大夫尝宻称太子不堪承继英王貎类太宗会崇俨爲人所杀天后遂疑太子所爲太子颇好声色与户奴狎昵天后使人告其事鞫之于马坊得皂甲数百领以爲反具上素爱太子欲宥之天后不可遂废爲庶人党与皆伏诛左庶子张大安坐阿附左迁余皆释之左庶子薛元超等皆舞蹈拜恩右庶子李义琰独引咎涕泣时论羙之】质实【明崇俨洛州人厌胜注见隋文帝开皇二十年左迁注见汉宣帝元康二年】
　　发明【贤皆武氏所出既酖死贤又废黜残忍一至于此盖凶悍之性乃其所素有者故始焉扼杀其女以陷王后而终焉废杀二子以逞其欲妇人隂险可畏未有若是之甚者书废不书罪高宗虽素所钟爱欲宥之而不可则亦具位焉尔可胜叹哉】
　　冬十一月朔日食
　　【辛巳】开耀元年春正月宴百官及命妇于麟德殿
