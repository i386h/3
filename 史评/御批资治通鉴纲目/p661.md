<!-- { "loadSidebar": true } -->
　　【刘辟不受徴阻兵自守滋畏其彊不敢进上怒贬之】集览【阻兵阻恃也左传州吁阻兵而安忍】
　　以武元衡爲御史中丞○再贬韩泰等及陈谏凌凖程异爲诸州司马
　　书法【再贬多矣未有书再者书再贬快之也】
　　发明【王伾叔文韩泰韦执谊等皆直书其贬而不言其罪岂贬之不当乎曰伾等身居朝列职任清显一旦贬黜尽削其官已足见恶之之意矣何待书罪而后见乎】
　　○回鹘怀信可汗卒遣使立其子爲腾里可汗考异【提要卒作死据凡例当从提要】○十二月以刘辟爲西川节度副使韦丹爲东川节度使
　　【上以初嗣位力未能讨刘辟故因而授之諌议大夫韦丹上疏曰今释辟不诛则朝廷可以指臂而使者惟两京耳此外谁不爲叛上善其言以丹鎭东川】集览【指臂而使汉书贾谊曰令海内之势如身之使臂臂之使指莫不制从】质实【东川节度注见汉献帝建安十八年梓潼韦丹杜陵人孝寛六世孙】
　　以郑絪同平章事
　　【丙戌】宪宗皇帝元和元年春正月太上皇崩○刘辟反命神防行营节度使髙崇文将兵讨之
　　【辟既得旌节志益骄求兼领三川上不许辟遂发兵围梓州推官林蕴力谏辟辟怒将斩之隂戒行刑者使不杀但数砺刃于其颈欲使屈服而赦之蕴叱之曰竖子当斩即斩我颈岂汝砥石邪辟曰忠烈士也乃黜之上欲讨辟而重于用兵公卿议者亦以爲蜀险固难取杜黄裳独曰辟狂戅书生取之如拾芥耳臣知神防军使髙崇文勇畧可用愿陛下专以军事委之勿置监军辟必可擒上从之翰林学士李吉甫亦劝上讨蜀上由是器之乃削辟官爵诏崇文与兵马使李元奕河南西道严砺讨之时宿将甚众皆自谓当征蜀之选及诏用崇文皆大惊崇文时屯长武城练卒五千常如宼至受诏即行器械糗粮一无所阙军士有食于逆旅折人七筯者崇文斩以狥刘辟陷梓州执东川节度使李康崇文引兵趣梓州辟归康以求自雪崇文以康败军失守斩之初上与杜黄裳论及藩鎭黄裳曰德宗自经忧患务爲姑息不生除节帅有物故者遣中使察军情所与则授之未尝出朝廷之意陛下必欲振举纲纪宜稍以法度裁制藩鎭然后天下可得而理也上深以爲然于是始用兵讨蜀以至威行两河皆黄裳启之也范氏曰藩鎭之乱异于诸侯诸侯自上古以来有之皆圣贤之后王者不得而絶也唐之藩鎭皆起于盗贼其始也天子封殖之又从而姑息之以至于不可制人主自取之也宪宗一裁以法而莫敢不服天下之治乱岂有不由君相者哉○上尝与宰相论自古帝王或勤劳庶政或垂拱无爲何爲而可黄裳对曰王者上承天地宗庙下抚百姓四夷夙夜忧勤固不可自暇逸然上下有分纲纪有叙茍愼选贤才而委任之有功则赏有罪则刑则谁不尽力明主劳于求人而逸于任人此虞舜所以无爲而治者也至于簿书狱市烦细之事各有司存非人主所宜亲也昔秦始王以衡石程书魏明帝自按行尚书事隋文帝卫士传餐皆无补当时取讥后世所务非其道也夫人主患不推诚人臣患不竭忠茍上疑其下下欺其上将以求理不亦难乎上深然之胡氏曰黄裳言固要矣然夙夜忧勤必有其事茍无其事何所忧勤古之人君既得贤才布之列位矣于是朝以听政则公卿在前史在左右谏诤七人训告教诲而无怠朝矣昼以访问则监于成宪学于古训多识前言徃行与万民之疾苦而无怠昼矣夕以修令则思夫应违虑夫荣辱愼而后出而无怠夕矣而又无淫逸游畋有铭戒箴谏又有贤妃淑女警戒相成昧爽丕显坐以待旦此乃忧勤之事乃所以端拱无爲也是故勤劳者非程书传餐之谓也无爲者非遗弃万务之谓也稽无逸之言则人君之法具矣】集览【以衡石程书秦始皇本纪以衡石量书日夜有程注正义曰衡称衡也石百二十斤言表笺奏请称取一石日夜有程期不满不得休息前汉刑法志始皇毁先王之法灭礼谊之官躬操文墨昼断狱夜理书自程决事日县石之一而奸邪并生注云省读文书日以百二十斤爲程自桉行尚书事魏明帝一日卒至尚书门陈矫跪请曰陛下欲何之帝曰欲按行文书耳矫曰此自臣职分非陛下所宜临也帝慙回车卫士传餐隋文帝每临朝或至日昃未暇大食令侍衞士传餐史在左右礼云动则左史书之言则右史书之正义曰左阳故记动右隂故记言案春秋时置左右史昧爽丕显书太甲文注于昧旦未明时已大明其德坐以待旦而行之】质实【旌节注见秦始皇二十六年梓州注见汉献帝建安十八年梓潼林蕴莆田人披之子髙崇文幽州人长武城未详处所物故注见汉武帝元光五年】
　　发明【德宗征讨藩鎭多矣或命诸道或遣宦臣命诸道则号令不一遣宦臣则事由中制由是罕有成功徃徃反纳侮而止宪宗承统之初刘辟反叛帝能听用杜黄裳之防专命一将不置监军未几遂克成都由是所以处置者得其理故也观纲目所书既简且明则知宪宗中兴之气象有自来矣】
　　三月夏绥留后杨惠琳拒命诏河东天德军讨斩之考异【斩当作诛】
　　【韩全义之入朝也以其甥杨惠琳知留后朝廷以将军李演爲夏绥节度使惠琳勒兵拒之河东严绶表请讨之遣牙将阿跌光进及弟光顔将兵赴之夏州兵马使张承金斩惠琳传首京师光进本出河曲部落稽后赐姓李氏】集览【阿跌虏复姓阿于何反跌徒结反河曲部落稽注见梁武帝中大通三年】质实【京师注见周显王二十五年】
　　夏四月以髙崇文爲东川节度副使
　　【韦丹至汉中表言髙崇文客军远鬭无所资若与梓州缀其士心必能有功故有是命】质实【汉中府名注见周赧王四年】
　　防试制举之士
　　【于是元稹独孤郁白居易萧俛沈传师出焉胡氏曰制防亦以空言取人然其来最古得人亦多至于末流应科者既未必英才而发问之目徃往摘抉细隐穷所难知务求博洽之士而直言极谏之风替矣要必深诏中外精求多闻有学行者勿令先献所业召至殿庭而亲防以当世之急务其言可采则就加任使则瑰伟之才不困于簸扬淘汰而国家收多士之实用矣】集览【摘抉与擿觖通挑发之也前汉孙寳传擿觖以扬我恶簸扬淘汰簸之扬之糠粃在前沙之汰之瓦砾在后谓选择之有所弃斥者】质实【元稹河南人独孤郁洛阳人及之子白居昜下人萧俛兰陵人恒之子沈传师德清人】
　　李巽爲度支盐鐡转运使考异【李上漏以字】
　　【杜佑请觧盐鐡举巽自代自刘晏之后居职者莫能继之巽掌使一年征课所入类晏之多明年过之乂一年加一百八十万缗】
　　以元稹独孤郁萧俛爲拾遗
　　【稹上疏曰昔太宗以王珪魏征爲谏官宴游寝食未尝不在左右三品以上入议大政必遣谏官一人随之以参得失故天下大理今諌官就列朝谒而已近年以来正牙不奏事庶官罢廵对谏官能举职者独诰命有不便则上封事耳君臣之际讽谕于未形筹画于至宻尚不能回至尊之盛意况已行之诰令而欲以咫尺之书收之诚亦难矣愿陛下时于延英召对使尽所怀顷之复上疏曰开直言广视听理之萌也甘谄谀蔽近习乱之象也自古人主即位之初必有敢言之士茍受而赏之则君子乐行其道竞爲忠谠小人亦贪得其利不爲回邪如是则上下之志通幽远之情达欲无理得乎茍拒而罪之则君子括囊以保身小人迎合以窃位十歩之事皆可欺也欲无乱得乎昔太宗初即位孙伏伽以小事谏太宗厚赏之故当时言事者惟患不深切未尝以触忌讳爲忧也太宗岂好逆意而恶从欲哉诚以顺适之快小而危亡之祸大故也陛下践祚今已周岁未闻有受伏伽之赏者臣等备位諌列犹且弥年不得召见而况疎远之臣乎因条奏请次对百官复正牙奏事禁非时贡献等十事又劝上以伾文爲戒早择修正之士辅导诸子曰太子诸王师傅之官率皆眊瞆废疾休戎罢帅其他僚属尤爲冗散搢绅皆耻爲之就使得人亦越月逾时仅得一见又何暇傅之德义而纳之法度哉夫以匹夫爱其子犹知求明哲之师而教之况万乗之嗣系四海之命乎上颇嘉纳其言时召见之】集览【廵对德宗诏延英坐日许百司长官二员言阙失谓之廵对上封事唐志补阙拾遗掌供奉讽谏大事廷争小则上封事案汉仪宻奏皂嚢封板故曰封事前汉魏相传故事诸上书者皆爲上封署其一曰副领尚书者先发副封括囊以保身易坤卦括嚢无咎无誉伊川传曰若晦藏其知如括结囊口而不露则可得无咎不然则有害也既晦藏则无誉矣十歩之事皆可欺十歩至近也言至近处事且爲所蔽况天下四方之远乎司马法曰六尺曰歩孙伏伽以小事谏伏伽论执元律师法不当死次对百官文宗时敕自今遇入閤日次对官未要随班出并于东阶松树下立待宰相退令齐至香案前各奏本司事左右史待次对官奏事讫同出宣宗时敕待制官与刑法官次对以伾文爲戒王伾与王叔文并以伎术得幸东宫几乱天下今可以此爲戒】正误【请次对百官今按元稹以近言正牙不奏事故请复正牙奏事以庶官罢廵对故请次对百官谓待宰相退后许百官得以次进对也廵对见集览本年】质实【搢绅注见汉武帝元朔元年万乗注见秦始皇二十六年】
　　书法【书美之也书拾遗始此终纲目书以爲拾遗六元稹等李渤狄兼謩李虞李愚张谊皆美之也惟李虞爲讥辞】
　　郑余庆罢○尊太上皇后爲皇太后○六月髙崇文破鹿头关连战皆防质实【鹿头关一统志云在成都府德阳县北三十里】○秋七月诏征蜀诸军悉取崇文处分
　　书法【特笔也其特笔何嘉不贰也蜀之功宪宗爲之】
　　○葬丰陵质实【丰陵一统志云在西安府富平县东北三十三里金瓮山】○八月平卢节度使李师古卒
　　【初师古有异母弟曰师道常疎斥在外不免贫窭师古私谓所亲曰吾非不友也吾年十五拥节旄自恨不知稼穑之艰难况师道复减吾数岁吾欲使之知衣食之所自来且以州县之务付之计诸公必不察也及疾笃师道时知宻州好画及觱篥师古谓判官髙沐李公度曰我死子必奉师道爲帅人情谁肯薄骨肉而厚他人顾置帅不善则非徒败军政也且覆吾族师道不务训兵理人专习贱事果堪爲帅乎幸审图之师古薨二人逆师道奉以爲帅乆之朝命未下或请出兵掠四境髙沐固止之请输两税申官吏行盐法奉表京师杜黄裳请乗其未定而分之上以刘辟未平以师道爲留后胡氏曰因几而制与失几而治其难昜十相倍也宪宗不用黄裳之良计他日讨之劳费爲如何故君子言难平者事也昜失者时也智者接于事而必平敏者及于时而不失也】集览【贫窭诗北门篇终窭且贫文公传曰窭者贫而无以爲礼也觱篥音必栗本龟兹乐以竹爲管芦爲首状类胡笳而甚小有九窍所法者商音耳其声悲栗今鼓吹乐坊以爲头管申官吏申请也请置官吏】质实【平卢节度注见汉桓帝永康元年青州宻州注见汉武帝征和二年诸邑】
　　九月堂后主书滑涣伏诛
