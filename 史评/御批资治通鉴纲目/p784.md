<!-- { "loadSidebar": true } -->
　　【唐主复进用魏岑吏部郎中钟谟员外郎李德明始以辩慧得幸参预国政二人皆恃恩轻躁国人恶之冲敏性狷介乃教建封上书歴诋用事者请进用正人唐主大怒皆杀之】集览【狷介狷守节也介刚介也】
　　八月汉郭威以白文珂为西京留守
　　【西京留守王守恩性贪鄙专事聚敛丧车非输钱不得出城下至抒厠行乞之人不免课率或纵麾下令盗人财有富室娶妇守恩与俳优数人徃为贺客得银数铤而返郭威自河中还过洛阳守恩肩舆出迎威怒不见即以头子命白文珂代守恩守恩犹坐客次吏白新留守已视事于府矣守恩狼狈而归见家属已逐出府矣朝廷不之问欧阳公曰自古乱亡之国必先坏其法制而后乱从之五代之际是已文珂守恩皆汉大臣而郭威以一枢密使头子更置之如更戍卒文珂不敢违守恩不得拒威既处之不疑而汉廷君臣亦置而不问岂非纲纪坏乱之极而至于此欤是以善为天下虑者不敢忽于微而常杜其渐也可不戒哉】集览【抒厠抒文吕反抒除厠溷之贱人头子注见前唐懿宗咸通十一年堂帖】书法【郭威以何专也管钥重任而威以枢使头子易置之无君甚矣特书罪之】
　　发明【郭威易置京尹之事欧阳公脩论之当矣然纲目但书以文珂为留守自足以见郭威专輙无君之罪而王守恩之见逐则不书者葢守恩自有贪鄙之罪宜于见逐故也】
　　楚马希萼攻潭州不克
　　【希萼调丁壮作战舰将攻潭州其妻苑氏谏曰兄弟相攻胜负皆为人笑不聼引兵趣长沙马希广闻之曰朗州吾兄也不可与争当以国让之而已刘彦韬等固争以为不可乃以王赟部署战棹大破其兵追希萼将及之希广遣使召之曰勿伤吾兄赟引兵还希萼遁归苑氏泣曰祸将至矣余不忍见也赴井而死】质实【一綂志云潭州隋初所置治长沙县大业初改长沙郡唐改置潭州天寳初复为长沙郡中和初置钦化军节度五代唐为长沙府宋置防御使复置武安军荆湖南路元初改为潭州路后改为天临路至本朝初为潭州府后复改为长沙府属湖广道朗州隋初所置治武陵县大业初改为武陵郡唐复为朗州天寳初又改武陵郡乾元初复为朗州光化初置武正军五代梁曰武顺军后唐曰武平军宋初为朗州后改鼎州陞永安军政和中陞常德军节度乾道初陞常德府元改为常德路至本朝复为常德府属湖广道】
　　书法【潭州何楚王希广所治也希萼称兵则罪也曷为书攻如敌辞曲不在外也希广以少代长名不正矣纲目所不予也故希萼不书宼希广不书讨皆书攻其见杀也不书弑书杀】
　　九月汉加郭威侍中威请加恩将相藩镇从之
　　【威至大梁入见劳赐甚厚辞曰臣将兵在外凡镇安京师供亿兵食皆诸大臣居中者之力也臣安敢独膺此赐请徧赏之乃徧赐宰相枢密宣徽三司侍卫使九人如一加威兼侍中史肇中书令窦贞固司徒苏逢吉司空苏禹珪杨邠仆射诸大臣议以执政既溥加恩恐藩镇觖望亦徧加恩有差议者以郭威不专有其功推以分人信为羙矣而国家爵位以一人立功而覃及天下不亦滥乎胡氏曰郭威此举推冯道不爱官物以赏士卒之意而广之者也葢不待他日即位班赏而已收中外之心矣】集览【觖望注见汉髙帝六年覃及犹言延及也】
　　书法【此高欢分封邑以颁勲义之遗智也髙欢不书请癸丑年此其书请何罪从之者也威于是已有收人心之意矣而其主复从之不惟失于滥赏而恩尽归于郭氏矣是故禄山之将反也请以蕃将代汉将纲目书请书从之威之将簒也请加恩将相藩镇纲目书请书从之皆咎从之者也】发明【恩赏之颁人主大柄也而以郭威请加言之则亦不待举兵而知其自帝矣】
　　冬十月吴越募民垦田
　　【吴越王俶募民能垦荒田者勿收其税由是境内无弃田或请纠民遗丁以増赋俶杖之国门国人皆悦】
　　楚静江节度使马希瞻卒
　　【希瞻以兄希萼希广交战屡遣使谏止不从知终覆族疽发背卒】
　　契丹宼河北汉遣郭威督诸将御之考证【宼当作入汉】○十二月汉赵晖攻凤翔王景崇自杀
　　【赵晖急攻凤翔周粲谓王景崇曰蒲雍已平蜀儿不足恃不如降也景崇曰善吾更思之后数日外攻转急景崇自焚死诸将乃降三叛既平汉主浸骄纵与左右狎昵与飞龙使后匡賛茶酒使郭允明为廋辞丑语太后屡戒之太常卿张昭上言宜亲近儒臣讲习经训皆不聼昭即昭逺避髙祖讳改之】集览【三叛李守贞赵思绾王景崇后匡賛后姓也案元和姓纂后本作候廋辞廋匿也】
　　唐以留从効为清源节度使质实【一綂志云清源唐之郡名治晋江县乾元初改为泉州五代时南唐置清源军节度于此宋改为平海军元改为泉州路至本朝改为泉州府属福建道庚汉干祐三年○是戍嵗四国三镇汉亡】春正月汉遣使收瘗河中凤翔遗骸
　　【时有僧已聚二十万矣】
　　书法【自汉髙之初书军士死者吏为棺敛送其家戊戍年八百余年至唐太宗而后书诏收瘗隋末暴骸书诣髙丽隋战士自贞观至今又若干年矣而有收瘗河中凤翔遗骸之书汉人及此亦近厚矣故书予之于是有僧已聚二十万民之荼毒可胜悲哉】
　　二月唐遣兵攻福州吴越守兵败之执其将查文徽【福州人告唐永安留后查文徽云吴越兵已弃城去请文徽为帅文徽信之遣劒州刺史陈诲将水军下闽江文徽自以步骑继之至城下吴越知威武军吴程诈遣数百人出迎诲曰闽人多诈未可信也宜立寨徐图文徽曰疑则变生不若乘机据其城因引兵径进诲整众鸣鼓止于江湄程勒兵出击唐兵大败之执文徽士卒死者万人诲全军归】
　　汉汝州防御使刘审交卒
　　【汝州吏民诣阙上书以审交有仁政乞留葬汝州得奉事其丘垄许之州人为立祠嵗时享之冯道曰吾尝为刘君僚佐观其为政无以逾人非能减其租赋除其繇役也但推公亷慈爱之心以行之耳此亦众人所能为但众人不为而刘君独为之故汝人爱之如此使天下二千石皆效其所为何患得民不如刘君哉】
　　书法【防御未有书卒者卒审交何录循吏也五季之世如审交者鲜矣故特书之】
　　夏四月汉以王饶为防国节度使
　　【汉主欲移易藩镇因其请赴嘉庆节上寿许之至是高行周等十余人入朝诏皆徙镇李守贞之乱王饶潜与之通守贞平众谓饶必居散地及入朝厚结史肇迁防国节度使闻者骇之】
　　书法【于是徙镇者十余人不书书王饶讥失刑也守贞之乱饶密通焉】
　　汉以郭威为邺都留守枢密使如故
　　【汉朝以契丹入宼议以郭威镇邺都使督诸将备契丹史肇欲威仍领枢密使苏逢吉以为故事无之肇曰领枢密使则可以便宜从事诸军畏服号令行矣汉主从之仍诏河北甲兵钱谷但见郭威文书立皆禀应肇怨逢吉异议逢吉曰以内制外顺也今反以外制内其可乎既而朝贵会饮肇举大觞属威厉声曰昨日廷议一何同异逢吉与杨邠亦举觞曰是国家之事何足介意肇又厉声曰安定国家在长鎗大劒安用毛锥王章曰无毛锥则则赋何从可出自是将相始有隙既而章复置酒酒酣为手势令肇不闲其事逢吉戏之肇大怒以丑语诟逢吉欲殴之逢吉起去肇索劒欲追之杨邠哭止之曰苏公宰相若杀之置天子何地愿熟思之于是将相如水火矣汉主使宣徽使王峻置酒和解之不能得胡氏曰书生记诵而不知理文士浮华而无实用诚非治道所贵以不足贵乃并经史大训而废之一槩下视学士大夫轻则束之高阁重则防之党锢甚则投之黄河为此説者未有能免其身而不累其国者也邠以廪实兵强为贤于礼乐肇以长鎗大劒为可定国家纳赂专权愚蔽恣横未几死于嬖幸之手曾不及知其祸又岂书生文士之所为乎】集览【束之高阁晋杜乂殷浩并才名冠世而庾翼弗之重也毎语人曰此辈宜束之高阁俟太平然后议其任尔防之党锢汉灵帝时诏捕党人张俭李膺等百余人皆死狱中诸所蔓衍皆天下善士投之黄河唐昭宣帝时李振屡举进士不第故深疾缙绅之士言于朱全忠曰此辈常自谓清流宜投之黄河使为浊流全忠从之】
　　书法【书如故何讥也留守邺都而制枢密之务是以外制内矣故书讥之凡书如故皆讥也惟郑畋非讥辞纲目书如故四详唐肃宗寳应元年舎是无书者矣】
　　汉以郭荣为贵州刺史
　　【荣本姓柴父守礼郭威之妻兄也威未有子时养以为子】
　　五月汉以折徳扆为府州团练使集览【折德扆折姓也音之列反扆音矣】正误【折德扆今按当作食列切宋人杂书记赵鼎折彦质罢政同賛名似呼赵鼎折然则当时固与鼎折足之折同音】
　　【德扆从阮之子也】
　　郭威赴邺
　　【威辞行言于帝曰太后从先帝乆多歴天下事陛下富于春秋有事宜禀其教而行之亲近忠直放逺谗邪善恶之间所宜明审苏逢吉杨邠史肇皆先帝旧臣愿陛下推心任之至于疆埸之事臣愿竭愚帝敛容谢之威至邺都以河北困弊戒邉将谨守疆埸严守备无得出侵掠契丹入宼则坚壁清野以待之】集览【放逺放逐之也逺于愿反逺之也】
　　汉敕防团非军期无得专奏事申观察使以闻○汉以郭琼为颍州团练使
　　【平卢节度使刘铢贪虐朝廷欲征之恐其拒命因沂密用兵于唐遣琼将兵屯青州铢置酒召琼伏兵幕下欲害之琼知其谋悉屏左右从容如防了无惧色铢不敢发琼因谕以祸福铢感服诏至即行故有是命】集览【沂密沂属汉琅邪国唐置沂州沂水自东海费县东西入泗一曰沂水出泰山葢县密古姑幕城也汉为琅邪国北魏为髙密郡隋改密州今二州皆益都府】质实【一綂志云沂后周之州名以城临沂水故名隋置临沂县改州为琅邪郡唐复为沂州天寳初改为琅邪郡乾元初复为沂州宋金因之元属益都路以临沂县省入至本朝初属济宁州后改属济南府密唐之州名治诸城县五代梁唐俱因之宋初改置安化军后复为密州金元俱仍旧至本朝初省入诸城县故城在青州府城东三百里本汉之诸县故址也】
　　闰月汉大风
　　【汉宫中数有怪大风发屋防木吹掷门扉一十余歩而落汉主召司天监赵延义问以禳祈之术对曰臣之职在天文时日禳祈非所习也然王者欲弭灾异莫如脩德汉主曰何谓脩德对曰请读贞观政要而法之胡氏曰延义之言可亚于康澄矣然当汉季而欲取法贞观必有先务隐帝惧而思思而问延义必有所对帝方骄侈何以革其心大臣皆刀笔武夫何以善其后当时之患惟此为大使帝知警戒而不敢肆大臣得贤才而各胜任则周亦焉能取之乎】集览【刀笔刀笔吏谓杨邠軰也案汉书注刀所以削书古者书用简牍笔误则以刀削之故吏皆以刀笔随】
　　书法【记异也纲目书大风十有三详汉武帝元光五年舎是无书者矣】
　　发明【太白昼见连年日食旣无修德应天之实至是大风示戒犹不知警不逾嵗而君臣俱殒汉祚遂灭纲目详而书之所以示人主兢业恐惧之端为后世戒耳于汉乎何诛】
