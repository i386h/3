<!-- { "loadSidebar": true } -->
　　【昭义节度使卢从史内与王士眞刘济通而外献防请图山东擅引兵东出邢洺上召令还从史不时奉诏乆之乃还上召李绛语之曰朕与郑絪议敇从史归上党续徴入朝絪乃泄之于从史使称上党乏粮就食山东负朕乃尔将何以处之对曰审如此灭族有余矣然絪从史必不自言陛下谁从得之上曰吉甫宻奏绛曰搢绅之论以絪爲佳士恐必不然或者同列欲专朝政疾宠忌前愿陛下熟察之上良乆曰非卿言朕几误处分上又问曰諌官多谤讪无事实朕欲摘其尤者一二以儆其余何如对曰此殆非陛下之意必有邪臣欲壅蔽陛下之聪明也人臣死生系人主喜怒敢发口諌者有几就有谏者皆昼度夜思朝删暮减比得上达什无二三故人主孜孜求諌犹惧不至况罪之乎如此杜天下之口非社稷之福也上善其言谓宰相曰太宗以神圣之资羣臣进谏者犹徃复数四况朕寡昧自今事有违宜卿当十论无但一二而已胡氏曰宪宗可谓从善如转圜者矣葢畏德之不美而治之不成也其心方虚其志方鋭故其从善也易其中兴也不亦宜乎】集览【寡昧寡少德也昧不明也】质实【刘济幽州昌平人怦之子邢洺二州名邢注见楚义帝元年洺注见汉武帝元狩四年上党郡名注见周赧王五十三年】书法【于是从史献防请图山东则其书擅出兵何诛意也从史之请非诚也而引兵东出召不时还故书擅罪之】
　　发明【从史擅出兵罪当诛讨然宪宗不谋于广众而独与郑絪议之既己敇归上党续又欲召入朝致其迁延不时奉命则亦有以召之矣直书于册盖亦着其逋诛之迹也】
　　羣臣上尊号
　　书法【自代德以来无此书矣于是再见其吉甫之佞欤】
　　○以白居易爲翰林学士
　　【居易作乐府百余篇规讽时事流闻禁中上悦之故有是命】
　　以普宁公主适于季友
　　【山南东道节度使于頔惮上英威爲子季友求尚主上以普宁公主妻之李绛諌曰頔虏族季友庻孽不足以辱帝女上曰此非卿所知頔大喜上因使人讽之入朝頔遂奉诏范氏曰爲政必可继也宪宗不爱一女以悦于頔天下藩鎭焉得人人而悦之古之王者所以爲婚姻必先圣之后不然甥舅之国也頔方命不朝以女妻其子不亦替乎】质实【山南东道节度注见汉献帝建安十二年襄阳普宁县名注见代宗大歴六年容州藩鎭注见肃宗上元二年】
　　李吉甫上元和国计簿
　　【总计天下方鎭四十八州府二百九十五县千四百五十三其凤翔鄜坊邠宁振武泾原银夏灵盐河东易定魏博鎭冀范阳沧景淮西淄青等十五道七十一州不申户口外每岁赋税倚办止于浙江东西宣歙淮南江西鄂岳福建湖南八道四十九州一百四十四万户比天寳税户四分减三天下兵仰给县官者八十一万余人比天寳三分增一大率二户资一兵其水旱所伤非时调发不在此数】质实【凤翔道名注见周显王八年岐鄜坊道名注见肃宗上元元年邠宁道名注同上年振武道名注见秦王政三年鴈门泾原道名注见宋文帝元嘉七年平凉银夏道名注见明宗长兴三年灵盐道名注见德宗贞元三年河东道名注见汉献帝建安七年易定道名注见昭宗大顺元年魏博道名注见汉成帝绥和二年鎭冀道名注见汉光武建武九年常山范阳道名注见汉帝更始二年涿郡沧景道名注见晋穆帝永和六年淮西道名注见元和十年淄青道名注见代宗大歴十四年浙东道名注见汉和帝永元元年防稽浙西道名注见上文杭州宣歙道名注见德宗建中元年淮南道名注见汉武帝元朔五年江西道名注见梁孝元帝承圣二年鄂岳道名注见德宗兴元元年福建道名注见汉武帝建元三年湖南道名注见汉献帝兴平元年长沙】
　　书法【书予之也吉甫心迹未爲纯臣然甫位宰相访裴垍以人物上国计簿使人主知艰难皆可録之善也纲目固不得而遗之】
　　【戊子】三年春正月大赦禁长吏诣阙进奉
　　【知枢宻院刘光琦奏分遣中使赍赦诣诸道意欲分其馈遗翰林学士裴垍李绛奏敇使所至烦扰不若但附急递上从之光琦称旧例上曰例是则从之茍非是何不改中丞卢坦奏弹山南西道节度使栁晟浙东观察使阎济美违赦进奉上召坦褒慰之曰朕已释之不可失信坦曰赦令宣布海内陛下之大信也晟等不畏陛下法柰何存小信弃大信乎上乃命归所进于有司胡氏曰柳晟阎济美之敢违赦令乃见主心之防而中其所欲也使宪宗无悦之之意则当下诏遣吏考覈以其物代百姓常赋而严加黜贬然后足以示惩今一切不问而归所进于有司宪宗之业不终于此亦可见其防矣】
　　夏四月防试贤良方正直言极諌举人
　　【牛僧孺皇甫湜李宗闵皆指陈时政之失无所避考官杨于陵韦贯之署爲上第上亦嘉之李吉甫恶其言直泣诉于上且言湜翰林学士王涯之甥也涯与裴垍覆防而不自言上不得已罢垍贬贯之巴州刺史涯虢州司马于陵岭南节度使僧孺等乆之不调各从辟于藩府】集览【湜丞职反】质实【牛僧孺泾州人皇甫湜新安人李宗闵宗室郑王元懿四世孙杨于陵华隂人韦贯之京兆人王涯太原人巴州注见梁武帝天监四年虢州注见宋文帝元嘉十二年岭南节度注见秦始皇三十三年南海】书法【前书防试举人矣止书曰制举之士元和元年此书贤良方正直言极諌何讥也何讥以直言极諌名之而恶其直言极諌不惟乆不使调又因以罪考官吉甫于是爲不矣特书贤良方正直言极諌讥虚文也○唐末党祸起于此】
　　以裴均爲右仆射卢坦爲庶子
　　【均素附宦官尝入朝逾位而立御史中丞卢坦揖而退之均不从坦曰昔姚南仲爲仆射位在此均曰南仲何人坦曰是守正不交权幸者坦寻改右庶子白居易上疏曰牛僧孺等直言时事而遭斥逐杨于陵等以收直言而坐谴谪卢坦以举职事而黜庶子此数人皆今之人望天下视其进退以卜时之否臧者也一旦无罪悉疎弃之上下杜口众心恟恟陛下亦知之乎且陛下既下诏徴之直言索之极谏僧孺等所对如此纵未能推而行之又何忿斥而罪之乎】质实【裴均绛州闻喜人姚南仲华州人肃宗朝官拜右仆射仆射官名注见秦始皇三十四年】
　　五月沙陀来降以其酋长执宜爲隂山兵马使
　　【沙陀劲勇冠诸胡吐蕃每战以爲前锋回鹘攻吐蕃取凉州吐蕃疑沙陀贰于回鹘欲迁之河外沙陀惧酋长朱邪尽忠与其子执宜谋复归唐帅部落三万而东吐蕃追之转战数百合死者大半余众万人诣灵州降节度使范希朝置之盐州爲市牛羊广其畜牧善抚之诏置隂山府以执宜爲兵马使每有征讨用之皆防灵盐军益彊】质实【沙陀处月种名注见睿宗太极元年凉州注见汉光武建武十年武威朱邪尽忠注见睿宗太极元年】
　　书法【朱邪入中国始此故谨书之○此五李唐之始】
　　秋七月朔日食质实【日食注见新莽天鳯元年】○以卢坦爲宣歙观察使
　　【苏彊之诛也兄在晋州幕府免归坦奏有才行不可以其弟故废之请辟爲判官上曰向使苏彊不死果有才行犹可用也况其兄乎坦到官値岁饥谷价日增或请抑之坦曰宣歙谷少仰食四方若价贱则商船不来益困矣既而米斗二百商旅辐辏民頼以生】质实【晋州注见汉献帝建安七年幕府注见秦王政三年辐辏注见汉文帝六年】
　　淮南节度使王锷入朝
　　【锷厚进奉赂宦官求平章事白居昜言宰相人臣极位非清望大功不应授今除锷则诸鎭皆生冀望与之则典章大坏又不感恩不与则厚薄有殊或生怨望且锷在鎭百计诛求自入进奉若除宰相藩鎭效之竞爲割剥则百姓何以堪之事遂寝胡氏曰宪宗以杜黄裳通餽谢而罢之矣而自纳藩鎭之赂又欲以宰相赏之则尚何他人之责哉】
　　以裴垍同平章事
　　【上虽以李吉甫故罢垍学士然宠信弥厚故未几复擢爲相尝谓之曰以太宗宗犹借辅佐以成其理况如朕不及先圣万倍者乎垍亦竭诚辅佐上尝问垍爲理之要何先对曰先正其心旧制民税分上供送使留州三品建中初定两税时货重钱轻是后货轻钱重民所出己倍其初其留州送使者所在又降省估就实估以重敛于民垍奏请一用省估其观察使先棁所理州以自给不足然后税属州由是江淮梢苏垍噐局峻整人不敢干以私尝有故人自远诣之垍厚遇之其人乘间求京兆判司垍曰公才不称此官垍不敢以私害公先是执政多恶諌官言时政得失垍独赏之范氏曰古之贤相不惟以諌争爲己任又引天下之贤者使諌其君此爱君之至也不贤者反是若裴垍者可谓忠于事君而不负相之职业矣】集览【分上供送使留州三品一曰上供谓供朝廷户部度支受之一曰送使谓诸州各送本道节度观察使以充调度一曰留州谓存留爲本州用己倍其初谓民输本色凖钱已过倍也子本等曰倍音薄亥反系上声省估估直也省估犹言公估实估犹言私估】正误【省估实估今按省估谓省减之价实估谓实价也】
　　邠宣公杜黄裳卒考异【此误书諡】考证【当去宣字分注諡曰宣】质实【邠州名注见汉桓帝延熹五年豳】○南诏异牟寻死考异【提要死误作卒】质实【南诏南蛮国名注见宗开元二十六年】
　　【子寻閤劝立】
　　【己丑】四年春正月南方旱饥遣使宣慰赈恤
　　【宣慰使郑敬等将行上戒之曰朕宫中用帛一匹皆籍其数惟赒救百姓则不计费卿等宜识此意】
　　郑絪罢以李藩同平章事
　　【藩给事中制敕有不可者即于黄纸后批之吏请更连素纸藩曰如此乃状也何名批敇裴垍荐藩有宰相器上以絪循黙罢之擢藩爲相藩知无不言上甚重之胡氏曰裴垍赏论事諌官喜批敇给事此宰相所难能垍何以能尔观垍告宪宗正心之言则知垍之方寸不爲利回不爲义疚矣】
　　三月以李鄘爲河东节度使
　　【河东节度使严绶在鎭九年军政一出监军裴垍请以李鄘代之】质实【李鄘江夏人邕之从孙】
　　成德节度使王士眞卒质实【王士眞武俊之子】
　　【子承宗自爲留后河北三鎭相承各置副大使以嫡长爲之父没则代领军务】
　　闰月制降系囚蠲租税出宫人绝进奉禁掠卖
　　【上以乆旱欲降德音李绛白居易言欲令实惠及人无如减其租税宫人数广宜简出之诸道横敛以充进奉南方多掠良人卖爲奴婢皆宜禁绝上悉从之制下而雨绛表贺曰乃知忧先于事故能无忧事至而忧无救于事】
　　书法【以旱故也备书予之然则前书禁长吏进奉此其书絶何前日虽禁之而柳晟阎济美王锷之徒进奉自若是未尝绝也于是书绝所以见前禁之具文也纲目之意防矣】
　　发明【元和之初政事清明故南方旱饥随即遣使赈恤纲目已书之矣至是又以蠲租等事详列于册则其勤恤民隐之意爲如何哉大书特书皆予之也】
　　诏赎魏徴故第赐其家
　　【魏徴孙稠贫甚以故第质钱于人平卢节度使李师道请以私财赎出之白居易奏言事关激劝宜出朝廷师道何人敢掠斯美望敕有司以官钱赎还之上乃出内库二千缗赎以赐椆仍禁质卖】质实【平卢节度注见汉桓帝永康元年青州】
　　发明【魏徴辅佐文皇有治致太平之功不幸子孙贫窭质其故庐宪宗虽能因居易之言赎而赐之然所以录用其后而振恤之者殊未之闻也他时既不可质惟有毁之而已故纲目止书赎第之事而他无可书盖亦重爲之惜也】
　　以王士则爲神防大将军
