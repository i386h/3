<!-- { "loadSidebar": true } -->
　　【世宗耀兵于寿春城北唐清淮节度使刘仁赡病甚不知人监军使周廷构等作仁赡表舁仁赡出城以降于周仁赡卧不能起世宗慰劳赐赉复令入城养疾徙寿州治下蔡赦州境死罪以下民受唐文书聚山林者并令复业政令有不便者令本州条奏又制曰刘仁赡尽忠所事抗节无亏前代名臣几人堪比朕之伐叛得尔为多其以为天平节度使兼中书令是日卒追赐爵彭城郡王唐主闻之亦赠太师世宗复以清淮军为忠正军以旌仁赡之节】
　　书法【上书唐夀州监军周廷构降矣节度使刘仁赡之为唐可知也其再书唐何重予仁赡也仁赡终身唐臣愤悒至死再书唐所以明其心之为唐也故虽以疾死书曰死之此特笔也一人而已矣继书周以寿州为忠正军辞防不杀所以重予之也详宋己未年】
　　发明【书监军以城降则见仁赡未尝降也仁赡实以病终而直书死之者所以着其不屈之节也】
　　周主之父光禄卿致仕柴守礼犯法周主不问
　　【守礼及当时将相王溥王晏韩令坤之父游处恃势恣横洛人畏之谓之十阿父世宗既为太祖嗣人无敢言守礼子者但以元舅处之优其俸给未尝至大梁尝以小忿杀人有司不敢诘世宗知而不问胡氏曰世宗不知其姓出于柴氏而守礼又亡则无责矣其父固在乃以元舅处之果何义也然则宜奈何为郭氏立后封以大国如周之杞宋得用天子礼乐以不忘抚爱富贵之恩而复姓曰柴尊守礼为太上皇立柴氏宗庙以别生分类正本始以示天下则其道并行而不相悖矣欧阳公以守礼杀人世宗不问为宁受屈法之过以申父子之道夫旣以元舅处之何名为父子且曰刑一人未必能使天下无杀人杀其父则灭天性孰为重夫事固皆当权轻重而执其中然非可以杀父而论之也故孟子发明父子之重至以天下为敝屣乃可与权者矣】集览【如周之杞宋周旣克殷封夏后于杞殷后于宋苏子古史曰杞宋皆天子之事守也盖礼乐车服在焉别生分类书舜典后序文也注生姓也别其姓族分其类使相从也别彼列反分扶问反以天下为敝屣屣通作蹝孟子尽心上桃应问曰舜为天子瞽瞍杀人则如之何孟子曰舜视弃天下犹弃敝蹝也窃负而逃终身防然乐而忘天下注孟子谓舜视弃天下如捐弃敝蹝蹝草履也敝喻不惜使瞽瞍诚杀人舜必私窃负荷其父而逺逃亦将自得其乐而忘天下之为贵也】书法【周主之父何罪周主也曷为罪之父至杀人问为悖道不问为屈法则不正名之过也正名其父奉之别宫守礼虽暴岂至横于外哉身为天子父为列卿而处于逺外使得以小忿杀人失在于不正名不在于不问也故书曰周主之父光禄卿致仕父纪实也光禄卿讥非名也致仕讥在外也】
　　发明【父有天下传归于子子有天下尊归于父此理之正也然父有天下或无子之可传子有天下或难于尊其父岂非礼之变乎夫尧授天下于舜舜固有瞽瞍存焉然舜不敢尊其父而君之者天下者尧之天下舜不得以私其父也舜虽不敢以私其父而孝养之礼则有加焉父其父而不敢君其父此舜之所以为大孝也桃应尝问孟子瞽瞍杀人则如之何岂知舜之为子固不使瞽瞍有杀人之恶此正虞书所谓烝烝乂不格奸者舜处之有道也如使舜为天子瞽瞍至于杀人则舜固不足为舜矣柴世宗继郭氏之周而其父至以小忿杀人则世宗所以处之者未尽其道尔守礼之悖未如瞽瞍之顽瞽瞍犹不杀人而守礼顾乃杀人岂非世宗事父之孝有愧于舜乎诚使世宗为父筑宫处之严宻之地尽其父事之礼则守礼居移养移宁不自知爱重又乌有杀人之事哉是时郭氏既亡世宗尊临九五固可少行其志岂有身为天子而其父与凡臣等且置之别都狎伍羣小未尝一至京阙则是世宗不父其父而天性之道亡矣又胡怪其有杀人之事哉故纲目于此不书元舅而特书周主之父者不予周人舅之也书爵书姓名者恶周主之臣其父也又书犯法周主不问者讥其父已杀人而犹置之不问不能迎致京师而奉养之使之得其所也书法若此周主虽欲曲辞其责尚可得哉吁】
　　周开寿州仓赈饥民○夏四月周主还大梁○周宦者孙延希伏诛
　　【周修永福殿命延希董其役世宗至其所见役徒有削柹为匕瓦中噉饭者大怒斩延希】集览【削柹为匕柹当作柿芳吠反所木札也匕取饭匙】
　　周罢怀恩军遣还蜀
　　【周之克秦凤也以蜀兵为怀恩军至是遣八百余人西还】
　　周以唐降卒为怀德军
　　【凡六军三十指挥】
　　周疏汴水入五丈河质实【一统志云五丈河在开封府荥阳县南三十五里大周山下谈苑曰京水自荥阳逾汴东北注河通山东之漕其广五丈故名】
　　【自是齐鲁舟楫皆逹于大梁】
　　五月周作刑统
　　【诏以律令文古难知勑格烦杂不一命侍御史张湜等训释删定为刑统】集览【湜承职反】
　　唐败周兵断其浮梁
　　【唐郭廷谓将水军断涡口浮梁又袭败武行德于定逺唐以廷谓为应援使】
　　书法【特笔也攻守之际事有闗于胜败者纲目必特书之是故汉断蜀浮桥书建武十一年唐断周浮梁书是年】
　　六月蜀卫圣都指挥李廷珪罢
　　【蜀人多言廷珪为将败覆不应复典兵蜀主罢之李太后以典兵者多非其人谓蜀主曰吾昔见庄宗跨河与梁战及先帝在太原平西蜀诸将非有大功无得典兵故士卒畏服今王昭逺出于厮养伊审征韩保贞赵崇韬皆膏粱乳臭子素不习兵徒以旧恩寘于人上平时谁敢言者一旦疆场有事安能御大敌乎以吾观之惟高彦俦太原旧人终不负汝自余无足任者蜀主不能从】
　　周以王祚为颍州团练使
　　【祚溥之父也漙为宰相祚有賔客溥常朝服侍立客坐不安席祚曰防天不足为起】
　　秋七月周贬武行德李继勲为左右卫将军
　　【治定逺寿春之败也】
　　北汉初立七庙
　　书法【前书吴始作太庙汉后主延熈十八年志慢也此其书初何恕辞也北汉称帝七年始立七庙则曷为恕之自称帝以来再书伐周一书攻一书击甲寅以后一再受兵不无事矣大讐未复其缓有可亮者故恕之止书初】
　　○八月周平章事李谷罢以王朴为枢宻使
　　【谷卧疾二年九表辞位罢守本官令毎月肩舆一诣便殿议政事】
　　蜀主致书于周周主不荅
　　【周所遣怀恩军至成都蜀主亦遣梓州所俘八十人东还且致书谢请通好世宗以其抗礼不荅蜀主闻之怒曰朕为天子郊祀天地时尔犹作贼何敢如是】
　　九月周以窦俨为中书舎人
　　【俨上疏请令有司讨论礼仪考正钟律作通礼正乐又以为政之本莫大择人择人之重莫先宰相自有唐之末轻用名器始为辅弼即兼二公仆射之官故其未得之也则以趋竞为心既得之也则以容黙为事乞令宰相各举所知且令以本官权知政事期嵗之间察其职业若果能堪称其官已高则除平章事未高则稍更迁官权知如故若有不称则罢其政事责其举者又班行之中有员无职者大半乞量其才器授以外任考其治状能者进之否者黜之又请令盗贼自相紏告以其所告赀产之半赏之或亲戚为之首则论其徒侣而赦其所首者如此则盗不能聚矣又新郑乡村团为义营各立将佐一户为盗累其一村一户被盗罪其一将毎有盗发则鸣鼓举火丁壮云集盗少民多无能脱者由是一境独清请令他县皆效之亦止盗之一术也又累朝屡诏听民广耕止输旧税及其既种则有司履畆而增之故民皆疑惧而田不加辟夫为政之先莫如敦信信苟着矣则田无不广田广则谷多谷多则藏之民犹藏之官也又言陛下南征江淮威灵所加前无强敌今以众击寡以治伐乱势无不克但行之贵速则彼民免俘馘之灾此民息转输之困矣世宗善之俨仪之弟也】集览【作通礼正乐全本作讨论古今礼仪作大周通礼考正钟律作大周正乐新郑今钧州属县在河南史记郑世家周宣王庶弟友初封郑索隐曰郑县属京兆至武公东徙河南故名新郑俘馘注见梁武帝大通元年】质实【一统志云新郑古邑名周封黄帝后于此为郐国春秋时为郑武公之国名曰新郑秦属颍州郡汉始置新郑县属河南郡晋省刘宋复置属荥阳郡后魏省隋复置唐宋皆属郑州金属钧州元仍旧至本朝因之改属开封府】
　　冬十月周设贤良经学吏理等科
　　书法【前书唐置科举矣既罢乃复于是书周设诸科善之也五季之君仅有此耳故书予之】
　　北汉麟州降周周以其刺史杨重训为防御使质实【一统志云麟州唐开元初所置后改为新秦郡乾元初复为麟州宋建隆初陞为建宁军端拱初改为镇西军元改为云州后改为神木县本朝因之改属延安府】○十一月周主自将伐唐攻濠泗州
　　【世宗自将伐唐十一月攻破濠州闗城防其水寨焚战船七十余艘斩首二千余级又攻防其羊马城城中震恐唐团练使郭廷谓上表言臣家在江南今若遽降恐为唐所种族请先遣使禀命然后出降许之唐战船数百艘在涣水东欲救濠州世宗自将兵夜发击破之鼓行而东所至皆下至泗州我太祖先攻其南因焚城门破水寨世宗居月城楼督将士攻城】集览【种族恐我之种类皆被唐族灭之也】
　　契丹北汉防兵防周潞州不克而还
　　【契丹遣其侍中崔勲将兵来防北汉欲同入宼北汉主遣李存瓌将兵防之南侵潞州至其城下而还北汉主知契丹不足恃而不敢遽与之絶赠送勲甚厚】
　　书法【契丹北汉尝书伐周矣此其书防何周既再传国方有道夷德无厌而从之猾夏故并宼之存中国尊有道也】
　　发明【纲目不殊契丹与北汉前固已论之矣然始焉书伐继书击至是遂书防者合异类以残中国此固春秋所不予者也疲民以逞蹢躅不已果何为哉】
　　十二月唐泗州降周周主遣击唐兵至楚州大破之【泗州守将范再遇举城降周世宗自至城下禁军中刍荛者毋得犯民田民皆感悦争献刍粟无一卒敢擅入城者唐战船数百艘保清口世宗自将追至楚州西北大破之我太祖擒其应援使陈承昭以归唐之战船在淮上者于是尽矣】
　　唐濠州降周周主进兵攻楚州遣兵取扬泰州
　　【郭廷谓使者自金陵还知唐不能救命参军李延邹草降表延邹责以忠义廷谓以兵临之延邹掷笔曰大丈夫终不负国为叛臣作降表廷谓斩之举城降周世宗时攻楚州廷谓来谒世宗谓曰江南诸将败亡相继独卿能断涡口浮梁破定逺寨所以保国足矣使将濠州兵攻天长遣指挥使武守琦将骑数百趍扬州至高邮唐人悉焚扬州官府民居驱其人南渡江后数日周兵乃至世宗闻防州亦无备遣兵袭取之】
　　南汉遣使入贡于周不至
　　【南汉主闻唐屡败忧形于色遣使入贡于周为湖南所闭乃治战船修武备既而纵酒酣饮曰吾身得免幸矣何暇虑后世哉】
　　【戊周显德五年○唐中兴元年南汉主午鋹大寳元年○是嵗凡五国三镇】春正月周师克唐海州○周凿鹳水引战舰入江质实【一统志云鹳水在淮安府城西一名老鹳河周世宗至北神堰齐云舰大不能前进遂开此河以通其道】
　　【世宗欲引战舰自淮入江阻北神堰不得渡欲凿楚州西北鹳水以通其道遣使行视还言地形不便计功甚多乃自徃视之授以规画旬日而成用功甚省巨舰数百艘皆逹于江唐人大惊以为神】
