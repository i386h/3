<!-- { "loadSidebar": true } -->
　　【初元忠为洛州长史张易之奴暴乱都市元忠杖杀之及为相太后欲以易之弟昌期为雍州长史问宰相谁堪雍州者元忠以薛季昶对太后曰昌期何如元忠曰昌期少年不闲吏事向在岐州戸口逃亡且尽不如季昶太后黙然而止元忠又尝靣奏臣承乏宰相不能尽忠死节使小人在侧臣之罪也太后不悦由是诸张深怨之乃譛元忠尝言太后老矣不若挟太子为久长太后怒下元忠狱昌宗宻引鳯阁舍人张説赂以美官使证元忠説许之太后召説入鳯阁舍人宋璟谓曰名义至重鬼神难欺不可党邪陷正若获罪流窜其荣多矣若事有不测璟当叩閤力争与子同死努力为之万代瞻仰在此举也殿中侍御史张廷珪曰朝闻道夕死可矣左史刘知几曰无汗青史为子孙累及入太后问之説未对昌宗从旁廹趣説使速言説曰陛下视之在陛下前犹逼臣如是况在外乎臣实不闻元忠有是言易之昌宗遽呼曰张説与元忠同反太后问其状对曰説尝谓元忠为伊周伊尹放太甲周公慑王位非欲反而何説曰易之小人徒闻伊周之语安知伊周之道伊尹周公为臣至忠古今慕仰陛下用宰相不使学伊周当使学谁邪太后曰説反覆宜并系治之他日更引问説对如前朱敬则抗疏理之曰元忠素称忠正张説所坐无名若令扺罪失天下望苏安恒亦上疏曰元忠下狱里巷恼恼皆以为陛下委信奸宄斥逐贤良忠臣烈士皆拊髀于私室方今赋役烦重百姓凋弊重以防慝专恣刑赏失中窃恐人心不安别生他变竞贬元忠髙要尉流説岭表元忠入辞言曰臣老向岭南十死一生但陛下他日必思臣言因指昌宗易之曰此二小儿终为乱阶殿中侍御史王睃复奏申理元忠宋璟谓之曰魏公幸已得全今子复冐威怒得无狼狈乎睃曰魏公以忠获罪晙为义所激颠沛无恨璟叹曰璟不能申魏公之枉深负朝廷矣太子仆崔贞慎等八人饯元忠于郊外易之诈为状称贞慎等与元忠谋反太后使监察御史马懐素鞫之懐素曰昔栾布奏事彭越头下汉祖不以为罪况元忠之刑未如彭越而陛下欲诛其送者乎太后意解太后尝命朝贵宴集易之兄弟皆位宋璟上易之素惮璟欲悦其意虚位揖之曰公方今第一人何乃下坐璟曰才劣位卑张卿以为第一何也天官侍郎郑杲谓璟曰中丞柰何卿五郎璟曰以官言之正当谓卿足下非张卿家奴何郎之有举坐悚惕时自武三思以下皆谨事易之兄弟璟独不为之礼诸张积怒尝欲中伤之太后知之故得免胡氏曰宋璟可谓贤矣为张説谋而忠张説亦可谓贤矣闻宋璟言而受使事君者相诏相听皆如是朝廷岂有过举哉説非守义不囘者特以蓬生麻中势不得不直耳茍为不然説他日事业可纪如是者甚少岂爵位旣髙不得亲忠良以自助邪君子所以贵乎三益之友也】集览【张説读曰悦恼恼字本作忷与匈凶通汉髙本纪天下匈匈翟方进传羣下凶凶孙奕示儿编曰按皆当作上声读説文扰恐貌髙要注见梁武帝太清二年晙祖峻反中伤中陟仲反隂中害之也】质实【雍州注见宗开元十一年京兆岐州注见周显王八年张説洛阳人宋璟邢州南和人张廷珪河南人刘知几彭城人藏器之子青史夏煚曰史者纪事之籍谓之青者葢古人以火炙简令汗出取青易书故其简谓之青简而史亦谓之青史伊周伊注见晋元帝太兴元年周注见秦昭襄王五十二年王晙沧州景城人狼狈注见汉献帝初平三年颠沛朱子曰颠沛倾覆流离之际马懐素丹徒人栾布奏事彭越头下事在汉髙帝十一年】
　　周以裴懐古为桂州都督
　　【始安獠反攻陷州县朝廷思得良吏以镇之朱敬则称懐古有文武才以为桂州都督懐古飞书示以祸福獠即迎拜懐古轻骑赴之左右曰夷獠无信不可忽也懐古曰吾仗忠信可通神明而况人乎遂诣其营贼众大喜岭外悉定】质实【始安县名注见晋成帝咸和四年桂州注见秦始皇三十三年桂林裴懐古夀州夀春人】
　　周遣使以六条察州县○吐蕃赞普器弩悉弄死考异【提要死误作卒】
　　【吐蕃南境诸部皆叛器弩悉弄击之卒于军中子争立久之国人立其子弃蹜赞生七年矣】
　　【甲辰】二十一年【周武氏长安四年】春正月帝在东宫○周以阿史那懐道为西突厥十姓可汗质实【突厥北狄国名注见梁武帝大同十一年可汗夷狄君长号注见汉后主景耀四年】○周作兴泰宫
　　【武三思建议毁三阳宫以其材作兴泰宫于万安山功费甚广百姓苦之左拾遗卢藏用上疏以为左右近臣多以顺意为忠犯忤为戒致陛下不知百姓失业陛下诚能以劳人为辞发制罢之则天下皆知陛下咎已而爱人也不从】质实【三阳宫注见嗣圣十六年一统志云兴泰宫在河南府宜阳县西万安山唐长安四年所建万安山在河南府城东南四十一里又名大石山北接登封县卢藏用幽州范阳人】
　　周平章事朱敬则致仕
　　【敬则为相以用人为先自余细务不之视】
　　三月周以韦嗣立等为诸州刺史
　　【太后尝与宰相议及刺史县令李峤唐休璟等奏窃见朝廷物议逺近人情莫不重内官轻外职除授牧伯多是贬累之人风俗不澄实由于此望于台阁寺监妙简贤良分典大州共康庶绩臣等请辍近侍率先具僚太后命书名探之得鳯阁侍郎韦嗣立御史大夫杨再思等二十人各以本官检校刺史其后政迹可称者唯常州薛谦光徐州司马锽而已】集览【贬累累力僞反玷辱也锽胡盲反】质实【常州注见隋炀帝大业十二年毘陵徐州注见秦始皇二十八年彭城】
　　夏四月周复作大像
　　【太后复税天下僧尼作大像糜费巨亿李峤上疏曰造像钱见有一十七万余缗若将散施人与一千济得一十七万余戸拯饥寒之弊省劳役之勤人神胥悦功徳无穷监察御史张廷珪疏曰以时政论之则宜先边境蓄府库养人力以释教论之则宜救苦厄灭诸相崇无为愿察臣之愚行佛之意太后为之罢役召见赏慰之】
　　周以天官侍郎崔暐同平章事○周以姚元崇为春官尚书
　　【初以相王府长史姚元崇兼夏官尚书元崇上言臣事相王不宜典兵马臣不敢爱死恐不益于王乃改春官尚书同三品如故元崇字元之时突厥叱列元崇反太后命元崇以字行】集览【叱列虏复姓】质实【姚崇陜州陜石人懿之子】
　　秋七月周以杨再思为内史
　　【再思为相专以谄媚取容司礼少卿张同休易之之兄尝因宴集戏再思曰杨内史靣似髙丽再思欣然翦纸帖巾反披紫袍为髙丽舞举坐大笑时人或誉张昌宗之美曰六郎靣似莲花再思独曰不然昌宗问其故再思曰乃莲花似六郎耳】质实【髙丽东胡国名注见汉武帝元封二年朝鲜】
　　周贬戴令言为长社令
　　【司礼少卿张同休汴州刺史张昌期尚方少监张昌仪皆坐赃下狱命左右台共鞫之敕以易之昌宗作威作福亦命同鞫御史大夫李承嘉中丞桓彦范奏同休兄弟赃共四千余缗昌宗法应免官昌宗诉有功无罪太后问宰相昌宗有功乎杨再思曰昌宗合神丹圣躬服之有验此莫大之功太后悦赦之左补阙戴令言作两足狐赋以讥再思出为长社令】质实【汴州注见周显王二十九年大梁长社县名注见汉光武建武八年】
　　周以韦安石为扬州长史唐休璟兼幽营都督
　　【安石举奏张易之等罪敕付安石及唐休璟鞫之未竟而事变出安石扬州休璟幽营休璟将行宻言于太子曰二张恃宠不臣必将为乱殿下宜备之】质实【扬州注见汉武帝元朔五年淮南幽营二州名幽注见髙祖武徳四年营注见晋武帝太康二年昌黎】
　　九月周以姚元之为灵武道安抚大使冬十月以秋官侍郎张柬之同平章事
　　【元之将行太后令举外司堪为宰相者对曰张柬之沈厚有谋能断大事且其人已老惟陛下急用之太后遂以柬之同平章事时年且八十矣】质实【灵武郡名注见太宗贞观二十年灵州】书法【自革命以来凡封拜皆书周以恒辞也此其不书周何柬之心乎唐者也自柬之相而帝有复位之书矣纲目于其同平章事不书周所以表其为唐也故终太后之世惟狄仁杰同平章事不书周惟张柬之同平章事不书周】
　　周以岑羲为天官员外郎
　　【太后命宰相选郎吏韦嗣立荐羲曰但恨其伯父长倩为累太后曰茍或有才此何所累由是诸缘坐者始得进用】集览【长倩为累累力僞反事相缘及也长倩乃羲之伯父先因谏立武承嗣为太子被诛故云为累】质实【岑羲邓州棘阳人文本之孙】
　　十二月周张昌宗下狱旣而赦之
　　【太后寝疾宰相不得见者累月惟易之昌宗侍侧崔暐奏曰太子相王足侍汤药宫禁事重愿不令异姓出入易之昌宗亦恐祸及隂为之备屡有人为飞书云易之兄弟谋反许州人杨元嗣告昌宗尝召术士李泰占相泰言昌宗有天子相太后命平章事韦承庆及司刑卿崔神庆御史中丞宋璟鞫之神庆奏言昌宗款称泰语已奏闻准法首原璟奏昌宗傥以泰为妖妄何不执送有司虽云奏闻终是包蔵祸心法当处斩太后不许璟退左拾遗李邕进曰宋璟志安社稷非为身谋愿陛下可其奏亦不听寻敕璟安抚陇蜀璟不肯行奏曰故事中丞非军国大事不当出使今陇蜀无变臣不敢奉制司刑少卿桓彦范上疏曰昌宗无功荷宠而包藏祸心所以奏者拟事发则云先已奏陈不发则俟时为逆此乃奸臣诡计若云可舍谁为可刑请考竟其罪疏奏不报崔暐亦屡以为言太后令法司议罪暐弟司刑少卿昪处以大辟宋璟复奏昌宗为飞书所逼不得已而自首且谋反大逆无容首免太后温言解之璟声色愈厉曰臣知言出祸从然义激于心虽死不恨太后不悦杨再思遽宣敕令出璟曰圣主在此不烦宰相擅宣敕命太后乃可其奏遣昌宗诣台璟庭立而按之事未毕太后特敕赦之璟叹曰不先击小子脑裂负此恨矣太后使昌宗诣璟谢璟拒不见胡氏曰太后不以内嬖之私屈外庭之议肯自抑断以伸正直之气其与汉文听申屠嘉困邓通何以异哉使其生为男子而临天下其雄才大畧殆与孝武等矣】集览【飞书如语无姓名上书者汉书注不知所从来也昪皮变反】质实【许州注见汉光武建武八年长社李邕江夏人善之子韦承庆郑州人思谦之子陇蜀谓陇西蜀郡注见汉光武建武五年大辟刑名注见汉宣帝地节三年大辟之计汉文听申屠嘉困邓通事在汉文帝后二年】
　　书法【周勃书下某狱旣而赦之释无罪之辞也昌宗书某下狱旣而赦之释有罪之辞也终纲目下狱书旣而赦之二详汉文帝四年】
　　周以阳峤为右台侍御史
　　【桓彦范袁恕己共荐阳峤为御史杨再思曰峤不乐搏击之任如何彦范曰为官择人岂必待其所欲所不欲者尤须与之所以长难进之风抑躁求之路乃擢为右台侍御史】集览【搏击之任御史之职出讨奸猾如鹰鹯之搏击鸟雀】质实【袁恕己沧州东光人】
　　【乙巳】神龙元年春正月张柬之等举兵讨武氏之乱张易之昌宗伏诛帝复位大赦
