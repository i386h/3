<!-- { "loadSidebar": true } -->
　　【越人勇之言越俗祠皆见鬼有效东瓯王敬鬼得夀乃令立越祠亦祠天神上帝百鬼而用鸡卜】集览【越人勇之韦昭曰勇之名也越地之人越俗祠越土之俗凡祠祭必见鬼而有验鸡卜汉书音义曰持鸡用卜如防卜正义曰鸡卜法用鸡一狗一生祝愿讫即杀鸡狗煮熟又祭独取鸡两眼骨上自有孔裂似人物形则吉不足则凶今岭南行此卜法】
　　作蜚廉桂观通天茎台集览【蜚廉桂观前书音义曰蜚廉神禽也能致风气晋灼曰飞廉身如鹿头如雀有角而蛇尾豹文汉武以铜铸像置观上因名飞廉观桂观即桂宫三辅黄图云蜚廉桂观俱在长安城中近北宫通天茎台索隐曰汉书并无茎字疑衍也三辅黄图云台在甘泉宫髙百余丈若与天通故名通天台上有承露盘仙人掌擎玉杯以承云表之露西都赋云抗仙掌以承露擢双立之金茎注金茎铜柱也】质实【一綂志云通天台在西安府泾阳县甘泉宫内其地本黄帝以来祭天圆丘处汉武帝于此筑台以其高上通于天故名】
　　【公孙卿言仙人好楼居于是上令长安甘泉作诸台观使卿持节设具而候神人益广诸宫室】书法【书讥也书观始此终纲目书观七是年桂观灵帝光和五年百尺观后主建兴七年魏听讼观晋孝武寜康三年春听讼观宋庚戌年总明观陈甲午年周通道观唐武宗防昌三年望仙观自听讼总明通道之外皆讥也】
　　发明【武帝为求仙而修宫室如建柏梁台作承露盘立太乙坛越祠之类不一而足至此又作蜚廉桂观通天茎台未几复有明堂建章明光诸官之作纲目皆书于册所以着武帝之失为求神仙者之戒尔夫岂好为是繁文哉呜呼使神仙果有岂可求耶使其可求则武帝得之矣】
　　朝鲜袭杀辽东都尉
　　【初全燕之世尝略属眞番朝鲜为置吏筑障塞秦灭燕属辽东外徼汉兴为其逺难守复修辽东故塞至浿水为界燕人卫满亡命聚党椎髻夷服东走出塞渡浿水居秦故空地役属真番朝鲜蛮夷及燕亡命者王之都王险孝惠高后时辽东太守约满为外臣保塞外蛮夷无使盗边欲入见者勿得禁止以故满得侵降其旁小邑方数千里子至孙右渠所诱汉亡人滋多未尝入见辰国欲上书见天子又雍阏不通是嵗汉使渉何谯谕右渠终不肯奉诏何去至浿水刺杀送者归报拜辽东东部都尉朝鲜袭杀之】集览【全燕之世索隐曰谓六国之际燕方全盛时也案契丹志晋献契丹全燕地界东至榆闗九百里西至云中七百里南至雄州二百四十里北至古北口三百里眞番东夷国名应劭曰菟郡本眞番国番一作藩太史公自序曰卫满收其亡民厥聚海东以集眞藩注徐广曰眞藩一作莫藩藩音普寒反朝鲜东夷国名正义曰音潮仙括地志云高丽都平壤城本汉乐浪郡王险城古朝鲜地浿水汉书音义曰浿滂沛反地理志浿水出辽东塞外西南至乐浪西至增地入海后置浿水县椎髻注见高帝十一年魋结王险地理志辽东险渎县朝鲜王旧都韦昭曰王险古邑名瓉曰王险城在乐浪郡浿水东辰国辰即辰韩也东夷国在朝鲜眞番之东蔵貉之南雍阏读与壅遏同刺杀送者案朝鲜使御刺杀送何者辽东东部地理志辽东郡武次县东部都尉所理】质实【一统志云眞番郡名注见秦王政三年辽东郡朝鲜东夷国名周封箕子于此秦属辽东外儌汉初燕人卫满据其地武帝定朝鲜为眞番临屯乐浪莬四郡昭帝并为乐浪菟二郡汉末为公孙度所据传至孙渊魏灭之晋永嘉末防入高丽高丽本抉余别种其王高琏居平壤城即乐浪郡地唐征高丽防平壤置安东都防府其国东徙在鸭緑水东南千余里五代唐时王建代高氏辟地益广并古新罗百济而为一迁都松岳以平壤为西京其后子孙遣使朝贡于宋亦朝贡辽金歴四百余年未始易姓元至元中西京内属置东宁路总管府画慈悲岭为界国朝初其主李旦遣使请改国号诏更号朝鲜其国置八道分统府州郡县辽东郡名注见秦王政三年浿水在朝鲜国平壤城东一名大通江中有朝天石唐苏定方破兵于浿水即此王险城名即平壤城也在辽东都司城东五百六十里鸭緑江之东即箕子之故国汉为乐浪郡治晋义熈后其王高琏始居此城后号西京】
　　甘泉房中产芝九茎赦
　　发明【一兽一马一芝皆防物也大书特书何哉兽以之纪元马以之作歌芝以之肆赦播告之修夸张而侈耀之虽欲不书可乎非美之也所以见其怪诞之失云尔】
　　○旱
　　【上以旱为忧公孙卿曰黄帝时封则天旱干封三年上乃下诏曰天旱意干封乎】集览【天旱意干封乎苏林曰天旱之意其欲新封之土干燥乎】
　　书法【书讥也上书产芝下书旱芝不为瑞明矣是故武帝书甘泉产芝而下书旱安帝书豫章芝草生而上书日食既地震纲目之意防矣终纲目书芝三是年安帝元初六年梁乙酉年】
　　秋作明堂于汶上
　　【上欲作明堂未晓其制度济南公玉带上明堂图有殿无壁茅盖通水上有楼乃令作明堂奉高汶上如其图】集览【济南公玉带公玉复姓带名也济南郡人索隐曰玉或音肃姚氏案风俗通齐湣王臣有公玉再其后也音女录反三辅决録云杜陵玉氏音肃今读公玉与决録音同是未知二姓单复有异也其单姓者音肃光武时司徒玉况是其后有殿无壁茅葢通水正义曰明堂图中有一殿四靣无壁取其通达以茅覆盖取其精洁为沟通水以圜绕宫垣汶上县名属东平国汶水出琅邪郡朱虚县东泰山东入淮】质实【一统志云汶上古厥国之地名以居汶水之上故名春秋时为鲁中都地汉置东平陆县属东郡东汉省入须昌县北齐置乐平县隋后改平陆属鲁郡唐初属兖州后改为中都县金改为汶阳县又改曰汶上元属东平路国朝因之改属兖州府】
　　书法【于汶上何讥也礼在国阳于汶上非地矣书作明堂始此终纲目书作明堂八是年光武中元元年晋成帝咸康五年凉宋辛丑年齐丙寅年魏辛未年魏唐中宗嗣圣五年十三年书议明堂制度二隋文帝开皇十三年唐高宗总章二年】
　　遣将军杨仆荀彘将兵伐朝鲜
　　书法【武帝用兵皆书击此其书伐何朝鲜罪也曷为罪之袭杀都尉其罪矣】
　　○遣将军郭昌发兵击滇滇王降置益州郡
　　【遣将军郭昌发巴蜀兵击灭劳深靡莫以兵临滇滇王降以其地为益州郡赐滇王玉印复长其民是时汉灭两越平西南夷置初郡十七且以其故俗治毋赋税南阳汉中以徃郡各以地比给初郡而初郡时时小反杀吏发卒诛之嵗万余人大农以均输调盐鐡助赋故能赡之然所过訾给毋乏而已不敢言擅赋法矣】集览【劳深靡莫索隐曰西南夷二小国名与滇同姓劳深史作劳靡莫即靡非括地志云劳浸在蜀南靡非在姚州北去长安西南四千九百余里滇王注详见元狩元年滇国益州郡注同见上年置初郡十七平凖书注晋灼曰元鼎间定越地置南海苍梧郁林合浦交阯九眞日南珠崖儋耳郡平西南夷置武都牂牁越嶲沈黎汶山郡及地理志西南夷传所置犍为零陵益州郡凡十七也郡谓之初者后皆叛而并废之也南阳汉中以往郡各以地比给初郡索隠曰比音鼻南阳与汉中已往之郡各以其地比近给其初郡】
　　以杜周为廷尉
　　【周外寛内深次骨其治大放张汤时诏狱益多一嵗至千余章逮至六七万人吏所增加十万余人】集览【外寛内深次骨注详见元朔五年诏狱案百官表宗正属官主诏狱】
　　【癸酉】三年冬十二月雷雨雹
　　【雹大如马头】
　　遣将军赵破奴击楼兰虏其王姑师遂击车师破之【楼兰王姑师攻刼汉使为匈奴耳目上遣赵破奴击之破奴以七百骑虏楼兰王遂破车师因举兵威以困乌孙大宛之属封破奴浞野侯于是酒泉列亭障至玉门矣】集览【楼兰西域国去阳闗千六百里昭帝遣介子往刺其王更名其国曰鄯善浞野侯浞音食角反浞野地名酒泉匈奴浑邪王降汉以其故地置郡名曰酒泉以城下有金泉味如酒也今肃州本汉酒泉地】质实【一统志云酒泉古地名汉以前为月氏国地后为匈奴所据武帝时其王浑邪来降因以其地置酒泉郡东汉及晋皆因之后魏亦为酒泉郡隋初废郡置肃州大业初省入张掖郡唐复置肃州或为酒泉郡治酒泉县元置肃州路国朝改置肃州卫属陜西行都司】
　　初作角抵戏鱼龙曼延之属集览【角抵戏史记秦二世作觳抵优俳之观应劭曰战国时稍增讲武之礼以为戏乐秦更名角抵戏角角材也抵抵触也顔师古曰抵当也非为抵触文頴曰角抵谓两两相当角力抵技艺射御鱼龙曼延曼通作漫延或作衍前西域传賛曰漫衍鱼龙之戏注漫衍即张衡赋云巨兽百寻是也鱼龙者为含利之兽先戏于庭毕乃入殿前激水化比目鱼跃水作雾毕化黄龙出水戏于庭衍戈战反漫无明音庄子因之以曼衍注曼衍变化也曼音万韵会去声衍字注曼衍兽名因以为巴渝之戏】
　　书法【书作戏何讥玩物也自帝世始为此戏至殇帝而后罢之延平元年然隋征天下散乐而鱼龙之戏尚存则竒淫之习入人者深矣故纲目特书初书作戏始此终纲目书作戏二是年陈己亥年周书作泼寒胡戏】
　　○荀彘执杨仆并其军朝鲜人杀王右渠以降置乐浪临屯菟眞番郡彘以罪征弃市集览【乐浪音洛郎菟菟音徒】质实【乐浪临屯菟眞番四郡名注见元封二年朝鲜】
　　【汉兵入朝鲜境朝鲜王右渠发兵距险杨仆将齐兵先至战败遁走收散卒复聚荀彘破其浿水上军乃前至城下围其西北杨仆亦徃会居城南数月未下彘所将燕代卒多劲悍力战仆尝败亡卒皆恐将心慙常持和节朝鲜大臣乃隂使人约降于仆往来未决彘使人降之不从又数与仆期战仆欲就其约不会彘意仆前失军今与朝鲜私善疑有反计未敢发上以两将乖异兵久不决使济南太守公孙遂往正之有便宜得以从事遂至彘具以素所意告之遂亦以为然乃共执仆而并其军遂还报上诛遂彘击朝鲜益急朝鲜相尼谿参等使人杀王右渠以降以其地为四郡彘征弃市仆赎为庶人班固曰莬乐浪本箕子所封箕子教其民以礼义田织作为民设禁八条相杀以当时偿杀相伤以糓偿相盗者没入为其家奴婢欲自赎者人五十万虽免为民俗犹羞之嫁娶无所售是以其民终不相盗无门戸之闭妇人贞信不淫辟其田野饮食以笾豆都邑颇放效吏以杯器食吏使贾人往者见民无闭藏往往为盗俗稍益薄今于犯禁寖多至六十余条可贵哉仁贤之化也然东夷天性柔顺异于三方孔子欲居九夷有以也夫】集览【相尼谿参史记朝鲜传相路人相韩隂尼谿相参将军王陜汉书音义曰凡五人也戎狄不知官纪故皆称相如淳曰其国相也尼谿与参当是二相名】质实【一统志云济南郡名注见景帝三年九夷朱子云东方之夷有九种后汉东夷传夷有九种曰夷于夷方夷黄夷白夷赤夷夷风夷阳夷是也九种见书旅篇】
　　书法【于是彘疑仆有反计告使者执仆并其军击朝鲜降之则彘有功矣其以罪书何杨仆期战不会非反也而彘遽执之纲目贵义不贵功不书罪则难为上矣是故项籍杀宋义破秦军而纲目书以矫荀彘执杨仆降朝鲜而纲目书以罪皆所以遏僣乱也书弃市始此纲目书弃市六是年征和三年宣帝神爵四年元帝永光元年安帝元初五年顺帝永建五年凡书弃市罪辞也惟任尚书征某弃市非罪辞】
