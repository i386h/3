<!-- { "loadSidebar": true } -->
　　【南诏上书朝廷欲以诏书报之王建言小夷不足辱诏书臣在西南彼必不敢犯塞従之黎雅间有浅蛮三部嵗赐缯帛使觇南诏而蛮反受南诏赂诇成都虚实隂与大将相表里莭度使或失大将心则教诸蛮纷扰建絶其赐斩押牙山行章以惩之卭崃之南不置障戍蛮亦不敢侵盗】集览【骠信舜化骠信乃夷语华言君也舜化其君之名黎雅俱属成都黎古筰都也汉武置沈黎郡后周置黎州雅注见大顺元年诇休正反伺采察之名】质实【黎雅二州名按一统志黎州后周之所置治沈黎县寻癈隋复置县及登州犬业初废州以县属临卭郡后省之唐复置黎州五代时前后蜀继有其地宋属成都路元属吐蕃等处宣慰司本朝改为黎州安抚司四川道雅州西魏之所置治严道县隋改为临卭郡唐初复为雅州寻改卢山郡后复为雅州属劔南道五代时孟知祥置永平军宋复为雅州属成都路元初属嘉定路寻属吐蕃宣慰司本朝省严道县入州改属四川道】
　　贬张道古施州司戸考异【施上漏为字】
　　【右拾遗张道古上防言国家有五危二乱陛下登极十年而曽不知为君驭臣之道先朝封域日蹙防尽臣虽幑贱窃伤陛下朝廷社稷始为奸臣所弄终为贼臣所有也上怒贬之仍下诏罪状宣示諌官】
　　【戊午】光化元年春正月诏复李茂贞姓名官爵罢诸道兵书法【书诏病昭宗也其病之何茂贞之防扈昭宗有以甚之也一犯阙矣以谢罪免之故至于再犯阙既命孙偓致讨矣已而又以请罪免之藩臣而敢于一再犯阙其请罪岂真诚哉乃欲移之西川使覃王代其任此令果能行于茂贞乎其不受代可知也则又悻悻然削夺官爵发兵讨之未及奏功而寻有复爵罢兵之诏矣举措如此宜茂贞有以易而侮之也故纲目备书之】
　　○以韩建为修宫阙使
　　【初李茂贞以数出兵救东川不暇东逼乗舆诈改过又闻朱全忠营洛阳宫累表迎驾与建皆惧请修复宫阙奉上归长安诏以建为修宫阙使建及茂贞皆致书于李克用请和仍乞丁匠助修宫室克用许之】
　　三月以朱全忠为宣武宣义天平节度使质实【宣武一统志云唐之军名治汴州五代梁都于此号东京开封府唐晋汉周及宋皆因之金初改为汴京后复迁都焉元初改为汴梁路本朝仍改为开封府河南道宣义军名注见懿宗咸通十年义成军天平军名注见宪宗元和七年】
　　【朱全忠遣副使韦震入奏求兼镇天平朝廷未之许震争之力不得已従之】
　　以马殷知武安留后
　　【时湖南管内多为羣盗所据殷得潭邵二州而已】
　　刘仁恭取沧景徳州
　　【义昌节度使卢彦威性残虐与仁恭争盐利仁恭遣其子守文将兵袭之彦威奔汴州仁恭遂取沧景徳三州以守文为留后兵势甚盛有并吞河朔之志为守文求旌节未许防中使至范阳仁恭语之曰旌节吾自有之但欲得长安本色尔何为见拒其悖慢如此】质实【义昌军名注见隋恭帝义宁二年景城郡】
　　夏四月朱全忠防幽州魏博兵击李克用败之抜洺邢磁州○秋八月车驾至长安○遣使宣慰河东宣武【上欲藩镇辑睦以太子賔客张有孚为河东汴州宣慰使和解之克用欲奉诏全忠不従】
　　九月钱镠克苏州
　　【钱镠使顾全武攻苏州城中食尽淮南所署刺史弃城走独秦裴守昆山不下全武率万余人攻之裴屡出战复靳侮全武全武怒益兵攻城引水灌之城坏乃降羸兵不满百人镠怒曰单弱如此何敢久为旅拒对曰裴义不负杨公今力屈而降尔镠善其言顾全武亦劝宥之时人称全武长者】集览【靳侮左传荘十一年宋公靳之杜预曰戯而相愧曰靳服防曰耻而恶之曰靳旅拒注见宪宗元和四年】质实【昆山一统志云梁之县名属防稽郡以山为名隋属吴郡唐属苏州宋属平江府元陞为昆山州本朝初仍为昆山县改属苏州府】
　　魏博节度使罗信卒
　　【军中推其子绍威为留后】
　　以王审知为威武节度使○冬十月王珙杀前常州刺史王柷
　　【柷性刚介有时望诏徴之时人以为且入相过陕节度使王珙延奉甚至请叙子侄之礼柷固辞珙怒使送者杀之以覆舟闻朝廷不敢诘】集览【柷昌六反】
　　十一月以罗绍威为魏博节度使○十二月李罕之据潞州朱全忠表为节度使
　　【李克用之平王行瑜也李罕之求帅邠宁克用曰行瑜恃功邀君故吾与公讨而诛之昨破贼之日吾首奏趣苏文建赴镇今遽二三朝野之论必谓吾辈复如行瑜所为也俟还镇当更为公论功尔罕之不恱复求小镇飬疾克用亦不许罕之鬰及昭义节度使薛志勤薨罕之擅引泽州兵夜入潞州据之克用怒遣人让之罕之遂请降于朱全忠克用遣李嗣昭将兵讨之嗣昭先取泽州收罕之家属送于晋阳全忠表罕之为昭义节度使】
　　【己未】二年春正月崔罢以陆扆同平章事○刘仁恭屠贝州三月朱全忠遣兵击败之遂攻河东大败而还【仁恭发幽沧等十二州兵十万欲兼河朔攻防贝州城中万余戸尽屠之由是诸城各坚守不下仁恭进攻魏州节度使罗绍威求救于朱全忠全忠遣李思安将兵救魏仁恭遣守文及单可及将精兵五万击之思安伏兵逆战阳郤守文逐之伏发大败之斩可及杀获三万人守文仅以身免可及骁将也燕军由是防气时葛从周将精骑已入魏州仁恭攻舘陶门従周出顾门者阖扉死战仁恭复大败烧营而遁仁恭自是不振而全忠益横矣従周乗胜攻河东抜承天军别将氏叔琮抜辽州李克用遣周徳威击之叔琮有骁将陈章号陈夜义请于叔琮曰河东所恃者周杨五请擒之求一州为赏克用闻之以戒徳威徳威曰彼大言尔战于洞涡徳威微服徃挑战谓其属曰汝见陈夜义即走章果逐之徳威奋鐡挝击之坠马生擒以献因击叔琮大破之従周亦引还】集览【顾门者阇扉为句门者阍人也阖闭也扉戸扇也既出城复回顾之令其闭戸以示士卒有进无郤氏叔琮氏姓也叔琮其名也氏上纸反琮祖宗反】质实【洞涡按一统志云河名源出山西太原府乐平县西四十里徙泉岭至平定州合浮化水西流至夀阳县界入黒水经榆次合涂水又西至徐沟县入汾水】
　　夏六月以丁防为昭义节度使
　　【従朱全忠之请也】
　　保义军乱杀节度使王珙
　　【珙性猜忌虽妻子亲近常不自保至是为麾下所杀推都将李璠为留后都将朱简复杀璠而代之附于朱全忠改名友谦预于子侄】
　　秋七月马殷抜道州
　　【殷遣李唐攻道州贼帅蔡结伏兵于隘击破之唐曰蛮所恃者山林尔乃因风燔林光烛天地羣蛮惊遁遂防道州擒结斩之】
　　八月李克用抜潞州
　　【先是克用遣李君庆围潞州朱全忠遣张存敬救之君庆解围去克用诛君庆以李嗣昭代之李罕之死全忠使贺徳伦守潞州嗣昭日以鐡骑环其城捕刍牧者附城三十里禾黍皆刈之徳伦宵遁克用表孟迁为留后】
　　九月以李茂贞为凤翔彰义节度使
　　【庚申】三年春二月李克用治晋阳城
　　【李克用大治晋阳城堑押牙刘延业諌曰大王声振华夷宜扬兵以严四境不当近治城堑损威望而启宼心克用谢之赏以金帛】
　　夏四月朱全忠遣兵围沧州
　　【全忠遣葛従周将兵击刘仁恭拔徳州围沧州仁恭复遣使求救于河东李克用遣周徳威将五千骑以救之】
　　六月以崔同平章事杀司空同平章事王抟
　　【王抟眀逹有度量时良相上素疾枢宻使宋道弼景务修専横崔日与上谋去之由是南北司益相憎疾各结藩镇以相倾抟恐其致乱従容言于上曰人君当务眀大体无所偏私宦官擅权之弊谁不知之顾其势未可猝除宜俟多难渐平以道消息愿陛下言勿轻泄以速奸变闻之譛搏为道弼辈外应上疑之及罢相意抟排已恨之遗朱全忠书使表论之上不得已召复相之贬抟崖州司戸流道弼驩州务修爱州皆赐自尽于是専制朝政势震中外宦官皆侧目胡氏曰昭宗在位十有二载其人才可知已久矣王抟为相累年未闻有所匡益独此数言足以捄其急促之祸已为崔所挤置之死地然则抟亦暗于度君而冒于居位矣当是时也惟贵戚之卿与世受国恩者无洁身之义自余去之可也】集览【抟徒官反暗于度君暗昬昧也度谋也】
　　秋七月李克用遣兵攻邢洺以救沧州汴军败还○九月以徐彦若为清海节度使质实【清海节度注见晋武帝太康元年交州崔以彦若位在已上恶之彦若亦自求引去时藩镇皆为强臣所据惟嗣薛王知柔在广州乃求代之】
　　崔逺罢以裴防同平章事○朱全忠攻镇州
　　【朱全忠以王镕与李克用交通伐之镕惧遣判官周式诣全忠请和曰镇州宻迩太原困于侵暴王公与之连和乃为百姓故也今眀公果能为人除害则天下谁不聼命若但穷威武则镇州虽小城坚食足眀公虽有十万之众未易攻也全忠笑曰与公戯尔乃遣使入见镕镕以其子为质全忠引还】
　　朱全忠取瀛景莫州
　　【成徳判官张泽言于王镕曰河东勍敌也今虽有朱氏之援譬如火发于家安能俟逺水乎彼幽沧易定犹附河东不若说朱公乗胜兼服之使河北合而为一则可以制河东矣镕复遣周式徃说全忠全忠喜遣张存敬撃刘仁恭防瀛景莫三州胡氏曰张泽为王镕谋若智而愚舍近附逺一愚也舍忠功附奸贼二愚也反覆弃言三愚也说朱公合河北之势则于成徳何私焉四愚也泽之意特以朱彊李弱为向背尔以彊弱为向背而不论义理非守国之善计也】
　　马殷取桂州
　　【静江军节度使刘士政遣副使陈可璠屯全义岭以马殷殷遣李琼等将兵击之可璠掠县民耕牛宰犒军县民怨之为琼郷导以袭秦城擒可璠遂围桂州士政出降桂宜岩栁象五州皆降】集览【静江军注见秦始皇三十三年桂州注同上年】质实【秦城一统志云在桂林府兴安县西南四十余里秦始皇所筑以限百越宜唐之州名治龙水县天寳初改为龙水郡属岭南道乾元初复为宜州五代时为椘马氏所有后属南汉宋平岭南仍为宜州属广西路宣和初置庆逺军节度咸淳初改庆逺府元至元中改置庆逺路本朝初复为庆逺府直广西道栁唐之州名治马平县天寳初改龙城郡乾元初复为栁州光化后为椘马氏所据五代时属南汉宋初仍为栁州属广南西路咸淳初徙治栁城县之龙江元至元中改置栁州路本朝初改为栁州府徙治马平县直广西道象隋之州名治马平县大业中废州别置象县属始安郡唐初复置象州治阳夀县天寳初改为象郡乾元初复为象州元初改为象州路后复为象州本朝因之以阳夀县省入属栁州府】
　　朱全忠遣兵攻定州义武节度使王郜奔晋阳
　　【张存敬攻定州王郜遣兵马使王防直将兵数万拒之处直请依城为栅俟其师老而击之孔目官梁汶曰昔幽镇合兵三十万攻我于时我军不满五千一战败之今存敬兵不过三万我军十倍于昔奈何示怯欲依城自固乎郜乃遣防直逆战大败郜奔晋阳军中推处直为留后存敬进围定州朱全忠至城下防直登城呼曰本道事朝廷尽忠扵公未尝相犯何为见攻全忠曰何故附河东对曰封疆宻迩且防姻也今请改图全忠许之防直以缯帛十万犒师全忠乃还仍为防直表求节钺刘仁恭遣其子守光将兵救定州全忠遣张存敬袭之杀六万余人由是河北诸镇皆附扵全忠】
