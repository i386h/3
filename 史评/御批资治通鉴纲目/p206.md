<!-- { "loadSidebar": true } -->
　　【市贾小民有相聚为宣陵孝子者数十人诏皆除太子舍人帝好文学自造皇羲篇五十章引诸生能为文赋者并待制鸿都门下后诸为尺牍及工书鸟篆者皆加引召遂至数十人侍中祭酒乐松贾护多引无行趣埶之徒置其间憙陈闾里小事帝甚悦之待以不次之位又乆不亲行郊庙之礼会诏羣臣各陈政要蔡邕上封事曰夫迎气五郊清庙祭祀养老辟雍皆帝者之大业祖宗所只奉也而有司数以藩国疎防宫内产生及吏卒小污废阙不行防礼敬之大任禁忌之书拘信小故以亏大典自今齐制宜如故典国之将兴至言数闻内知己政外见民情当使抱忠之臣展其狂直又古者取士必使诸侯嵗贡孝武之世郡举孝亷又有贤良文学之选于是名臣辈出文武并兴汉之得人数路而已夫书画辞赋才之小者匡国治政未有其能陛下游意篇章聊代博奕非以为教化取士之本而诸生竞利作者鼎沸连偶俗语有类俳优或窃成文虚冐名氏皆见拜擢难复收改但不可复使治民及在州郡昔孝宣防诸儒于石渠章帝集学士于白虎通经释义其事优大文武之道所宜从之宣陵孝子虚伪小人本非骨肉群聚山陵假名称孝义无所依至有奸之人通容其中太子官属宜搜选令徳岂有但取丘墓凶丑之人其为不祥莫大焉宜遣归田里以明诈伪书奏帝乃亲迎气北郊及行辟雍之礼又诏宣陵孝子为舍人者悉改为丞尉焉】集览【宣陵桓帝之陵墓鸿都门注见安帝延光三年尺牍木简以书辞赋也一尺之长故曰尺牍鸟篆字为虫鸟形迎气五郊礼大宗伯以血祭祭五祀郑司农云五祀五色之帝于王者宫中曰五祀郑谓此五祀者五官之神在四郊四时迎五行之气于四郊而祭五徳之帝蔡邕曰天子以四立及季夏之节迎五帝于郊导致神气祈福丰年清庙祭祀诗注清庙者祭有清明之徳者之宫也谓祭文王也天德清明文王象焉故祭之而歌此诗也文公集传曰乐记曰清庙之瑟朱而疏越壹倡而三叹有余音者矣郑氏曰朱练朱练则声浊越瑟厎孔也画疏之使声迟也倡发歌句也三叹三人从叹之耳汉因秦乐干豆上奏登歌独工歌不以筦乱人声欲在位者徧闻之犹古清庙之歌也养老辟雍养老礼注见明帝永平二年辟雍注见成帝绥和元年石渠宣帝甘露三年诏诸儒讲五经于石渠阁帝亲临决焉注见本年白虎章帝建初四年诏诸儒防白虎观效宣帝故事议五经同异帝亲临决作白虎议奏注见本年】质实【憙陈憙盛也陈敷告也博奕博局戏也奕围棋也俳优注见武帝建元三年宣陵注见建宁元年】
　　书法【宣陵孝子何市贾小民自名也自名也曷为以为宣陵孝子书因其称而称之所以着其诬也而以为太子舍人其无义谓甚矣】
　　秋八月遣校尉夏育等击鲜卑败绩
　　【护乌桓校尉夏育上言鲜卑寇邉自春以来三十余发请徴幽州诸郡兵出塞击之一冬二春必能禽烕先是护羌校尉田晏坐事论刑欲立功自効因请王甫求得为将乃拜晏为破鲜卑中郎将大臣多不同者乃召百官议蔡邕议曰自匃奴遁逃鲜卑彊盛据其故地称兵十万才力劲健意智益生加以闗塞不严禁网多漏精金良铁皆为贼有汉人逋逃为之谋主兵利马疾过于匃奴今育晏虚计二载自许有成若祸结兵连岂得中休当复徴发转运无已是为耗竭诸夏并力蛮夷夫边陲之患手足之疥搔中国之困胸背之瘭疽方今郡县盗贼尚不能禁况此丑虏而可伏乎天设山河以别内外茍无蹙国之患则可矣岂与虫螘之虏校往来之数哉今乃欲以齐民易丑虏皇威辱外夷就如其言犹已危矣况得失不可量耶帝不从八月遣育出髙栁晏出云中各将万骑出塞二千余里檀石槐命三部大人各率众逆战育等大败防其节传辎重各将数十骑犇还死者什七八槛车徴下狱赎为庶人】集览【疥搔疥疮搔痒也搔本作瘙音噪瘭疽瘭音标疽病也疽音睢痈也髙栁注见光武建武九年云中注见秦王政三年檀石槐鲜卑大人名也桓帝延熹九年自分为三部节传释名节毛上下相重取象竹节光武本纪注节以竹为之柄长三尺以旄牛尾为其眊三重苏鹗演义曰古者节长尺二寸秦汉以下改为旌之形后世渐长数尺节操也谓持节者必尽人臣之节操传张恋反以木为之长尺五寸书符其上又以一板偕封以御史印章所以为信】质实【后百官志云护乌桓校尉一人比二千石主乌桓胡防羌校尉一人比二千石主西羌中郎将一人秩比二千石主护四夷】
　　冬十月朔日食○地震○鲜卑宼辽西太守赵苞破之【辽西太守赵苞到官遣使迎母道经栁城值鲜卑万余人入塞寇钞刼质苞母载以击郡苞出战对陈贼出母示苞苞悲号谓母曰为子无状欲以微禄奉养朝夕不图为母作祸昔为母子今为王臣义不得顾私恩毁忠节惟当万死无以塞罪母遥谓曰人各有命何得相顾以亏忠义尔其勉之苞即时进战贼悉摧破其母为贼所害苞归葬讫谓乡人曰食禄而避难非忠也杀母以全义非孝也如是有何面目立于天下遂欧血而死程子曰以君城降贼而求生其母固不可矣然亦当求所以生母之方奈何不顾而遽战乎必不得已身往降之可也徐庶于此盖得之矣】集览【刼质刼威驱势刼也质以物相赘也质又音致又有作刼执者徐庶于此盖得之矣献帝建安十三年曹操追刘备及于当阳之长坂徐庶母为操所获庶辞备曰今失老母方寸乱矣请从此别遂诣操】质实【辽西注见光武建武二十五年赵苞河东武城人栁城注见献帝建安十二年】
　　发明【赵苞急于王事遂至不能全其母故虽欧血而死纲目亦畧而不书所以权轻重而示训也呜呼微矣】
　　【戊午】光和元年春正月合浦交阯乌浒蛮反质实【合浦郡名注见武帝元鼎六年交阯郡名注见唐宣宗大中二年】○二月朔日食○地震○置鸿都门学
　　【鸿都门学诸生皆敕州郡三公举用辟召或出为刺史太守入为尚书侍中有封侯赐爵者士君子皆耻与为列焉既而诏为鸿都门学乐松等图像立賛尚书令阳球谏曰松等皆出于微蔑斗筲小人俛眉承睫徼进明时而形图丹青有识掩口今太学东观足以宣明圣化愿罢鸿都之选以销天下之谤书奏不省】集览【东观注见和帝永元十三年】
　　书法【书讥也置学美事也则何讥于是诸生皆出辟举往徃多无行趍势之流其所取者文赋尺牍下至鸟篆果何益于教化哉是故乐松等图像立賛不书削之也纲目书立学皆美也惟鸿都门学及刘表立学宋立四学为讥辞】
　　以张颢为太尉
　　【颢中常侍奉之弟也】
　　书法【唐珍中常侍衡弟也张颢中常侍奉弟也司空太尉皆若人而论道经邦之事业可知矣】
　　夏四月地震○侍中寺雌鸡化为雄
　　书法【侍中寺何内署也旧制侍中中常侍出入禁中至东汉而中常侍皆宦者于是阉竪用事牝鸡而变不虚生矣雌化为雄异也女化为男甚哉宋乙丑年雌鸡化为雄纲目一书而已】
　　○六月有黑气堕温徳殿庭中
　　【气如龙长十余丈】
　　秋七月青虹见玉堂殿庭中
　　【上以灾异诏问消复之术光禄大夫杨赐对曰今妾媵阉尹共专国朝鸿都群小并各防擢乐松处常伯任芝居纳言以便辟之性受不次之宠而令缙绅之徒委伏亩口诵尧舜之言身蹈絶俗之行委捐沟壑不见逮及冠履倒易陵谷代处幸頼皇天垂象谴告周书曰天子见怪则修德诸侯见怪则修政卿大夫见怪则修职士庶人见怪则修身惟陛下斥逺佞巧之臣速徴鹤鸣之士断絶尺一抑止槃游冀上天还威众变可弭赐秉之子也蔡邕对曰臣伏思诸异皆亾国之怪也天于大汉殷勤不已故屡出防变以当谴责欲令人君感悟改危即安蜺堕鸡化皆妇人干政之所致也前者乳母赵娆防谀骄溢门史霍玉依阻为奸今道路纷纷复云有程大人者察其风声将为国患宜高为隄防明设禁令深惟赵霍以为至戒今太尉张颢为玉所进光禄勲伟璋有名贪浊又长水赵玹屯骑盖升并叨时幸荣富优足廷尉郭禧纯厚老成光禄大夫桥聪逹方直故太尉刘宠忠实守正并宜为谋主数见访问夫宰相大臣君之四体委任责成优劣已分不宜听纳小吏雕琢大臣也圣朝既自约厉左右亦宜从化人自抑损以塞咎戒则天道亏满鬼神福谦矣章奏帝覧而叹息因起更衣曹节于后窃视之悉宣语左右中常侍程璜使人飞章言邕私事下雒阳狱劾大不敬弃市中常侍河南吕彊愍邕无罪力为伸请诏减死一等与家属髠钳徙朔方不得以赦令除璜女夫阳球又与邕叔父有隙遣客刺邕客感其义反以其情告之由是得免】集览【妾媵媵音孕送女从嫁阉尹顔师古曰称宦人为阉者言其精气奄闭不泄也尹正也阉与奄通并音淹又音掩记月令仲冬命奄尹申宫令谨房室必重闭注奄尹主领奄竪之官于周则为内宰掌治王之内政宫令讥出入及开闭之属常伯书立政篇王左右常伯蔡氏传曰牧民之长曰常伯前书谷永传注常伯即侍中纳言书舜典篇命汝作纳言注纳言喉舌之官听下言纳于上受上言宣于下必以信便辟注见哀帝建平四年搢绅注见武帝元朔元年逮及逮谓访逮也冠履倒易续离骚贾谊吊屈原篇章父荐屦渐不可乆兮文公集注章父冠名荐屦反在屦下也又前书贾谊疏履虽鲜不加于枕冠虽敝不以苴履陵谷代处诗十月之交篇髙岸为谷深谷为陵注言易位也笺云易位者君子居下小人处上之谓也鹤鸣之士诗鹤鸣篇鹤鸣于九臯声闻于天笺云臯泽也九臯九折之泽言深逺也鹤在中鸣焉天虽髙逺亦闻其声喻贤者虽隠居人咸知之断絶尺一顔师古曰尺一之板诏也防絶谓不得颁降也蔡邕独防曰天子玺皆以武都紫泥封盛以青囊白素里两端无缝尺一板中约署蜺通作霓屈虹也杨赐传曰今殿前之气应为虹蜺皆邪气所生不正之象于中孚经曰蜺之比无徳以色亲注易稽覧图中孚经之文也郑注曰霓邪气也隂无徳以好色得亲幸于阳也赵霍谓赵娆霍玉盖升姓名盖公盍反字或作葢非】正误【不见逮及今按谓任用不及也防絶尺一今按诏令难于防絶欲其谨慎不轻发也】质实【桥梁国雎阳人】
　　书法【书虹始此终纲目书虹二陈甲申年白虹贯日】
　　发眀【灾异之变至是极矣列书于册而不闻修省之实虽当时诏问群臣然皆削而不书者言而不用无益败亾故也呜呼天戒若此尚不知警安其危而利其菑乐其所以亾者不仁而可与言哉】
　　八月有星孛于天市集览【天市天官书旗中四星曰天市正义曰主国市聚交易之所明则市吏急啇人无利不明反是彗星出当徙市易都客星入兵大起】○冬十月废皇后宋氏幽杀之
　　【后无宠而姑为渤海王悝妃王甫恐后怨之因譛后挟左道祝诅帝信之策收玺绶后自至室以忧死父酆及兄弟竝被诛】集览【暴室注见昭帝元平元年】
　　书法【于是策收后印绶后自至室以忧死耳书幽杀之何罪信防也终纲目废后书杀三详桓帝延熹八年】
　　发明【汉时废后多矣茍非大恶皆能保全始终至桓灵二君乃始极其威虐故前之邓后与此宋后皆以幽杀书之而不言其罪夫乱亾之世贵为国母犹且不免况他人乎噫】
　　是月晦日食
　　【尚书卢植上言党锢多非其罪可加赦宥宋后家属无辜不得敛葬宜敕收拾以安游魂郡守刺史一月数迁纵不九载可满三歳请谒希求一宜禁塞选举之事责成主者天子无私宜大务蠲畧细微不省】质实【卢植郡人】
