<!-- { "loadSidebar": true } -->
　　【杨仆入越地先陷寻陿破石门待博徳至俱进至番禺南越城守防暮仆攻败越人纵火烧城博徳为营遣使招降者赐印绶复纵令相招黎旦城中皆降建徳嘉巳夜亡入海博徳遣人追得之戈船下濑夜郎兵未下南越已平矣遂以其地为南海苍梧郁林合浦交趾九真日南珠崖儋耳郡】集览【寻陿史记陿作陜索隠曰寻陜地名在始兴郡西三百余里石门广州记石门在番禺县北二十里昔南越相吕嘉积石于江以拒汉因名石门古老云石门之水名曰贪泉饮之则廉士亦贪晋吴隠之至石门遂酌而饮之赋诗云古人言此水一歃怀千金试使夷齐饮终当不易心厥后清操愈厉黎旦索隠曰黎犹比也比毗至反比至天明也或解黎黒也天将明而犹黒也汉书作迟旦注迟犹值待也谓待天明时皆言早意也南海秦故郡也今广州是苍梧舜南巡狩死于苍梧之野即此详注见去年郁林秦桂林郡也古西瓯骆越之地合浦本秦象郡地今廉州是交趾杜佑通典曰南方夷人其足大指开广若并是而立两指相交故郡因名焉趾或作阯九真本水名因以名郡日南本秦象郡也通典曰地在日之南所谓开北户以向日者也珠崖通典曰地在大海中崖岸之边出珠因以名郡今吉阳军是儋耳通典曰地在大海中其种大耳渠帅自谓王者耳尤缓下肩三寸汉置郡因名儋耳今昌化军是儋都甘反】质实【一统志云石门山名在广州府城西北二十里江中两山对峙如门故名汉楼船将军杨仆讨南越驻兵于此番禺秦之县名为南海郡治因县有番禺二山故名汉以后皆因之刘宋析置熙安怀化二县隋初废入番禺唐属广州宋初并番禺入南海皇祐中复置元仍旧国朝因之属广州府南海注见晋武帝太康元年苍梧注见元鼎五年郁林汉之郡名治布山县梁置桂平郡隋废郡于布山县地置桂平县属尹州后属郁林郡唐属鷰州贞观中于县置浔州后省陵江县入焉宋开宝中州废以县属贵州寻复置州元仍旧国朝因之改属浔州府合浦汉之郡名本秦之象郡地武帝平南越置之治合浦县三国吴改珠官郡未几复为合浦郡刘宋于郡置越州隋初郡废州存大业初改曰禄州寻改为合州又废州为合浦郡治合浦县唐初罢郡复置越州贞观中改为廉州因郡有水廉洞故名天宝初复为合浦郡乾元初又复为廉州宋徙州治长沙改置太平军咸平初复为廉州元置廉州路国朝初改为廉州府隶广东道交趾注见唐宣宗大中十二年珠崖汉之郡名武帝平南越置之治珠崖县东汉罢郡以县隶合浦郡三国吴复置晋省入合浦县梁置崖州及珠崖郡隋初州郡俱废唐初置崖州天宝初改琼山郡乾元初改琼州宋改为清海军元改为琼州路国朝改为琼州府隶广东道儋耳汉之郡名治宜伦县元始中省入珠崖郡隋初废之寻复置唐初改为儋州天宝初改为昌化郡乾元初复为儋州宋初为昌化军绍兴中军废寻复置改南宁军元因之国朝初复为儋州后以宜伦县省入仍属琼州府】
　　书法【建徳何南越王也不书其王建徳何据闽越书杀王郢南越书及其王典不予吕嘉之立之也】
　　帝如缑氏观大人迹
　　【公孙卿言见仙人迹缑氏城上上亲往视问卿得母效文成五利乎卿曰仙者非有求人主人主自求之其道非寛假神不来言神事如迂诞积以歳月乃可致也上信之于是郡国各除道缮治宫观名山神祠以望幸焉】集览【缑氏索隠曰缑公侯反地理志河南缑氏县有缑氏山昔王子晋驻鹤于此文成五利先少翁以方士拜文成将军栾大以方士拜五利将军皆坐诬防伏诛】质实【一统志云缑氏汉之县名属河南郡即古之滑国地曹魏省之故址在河南府偃师县南二十里】
　　书法【书方士文成将军少翁伏诛矣未几年而书以方士栾大为五利将军尚公主继书栾大伏诛矣次年而书帝如缑氏观大人迹属辞比事帝之难悟甚矣书观始此凡书观皆讥也终纲目书观十是年巨人迹建兴十一年魏主驭龙十四年后主汶水唐贞观十二年太宗底柱永徽三年高宗百戏神龙元年中宗泼寒胡戏景龙三年宫女抜河四年灯开元元年宗灯天宝八载左藏】
　　平西南夷置五郡
　　【驰义侯发南夷兵且兰君反杀使者汉乃登巴蜀罪人当击南越者击之诛且兰及卭君筰侯遂平南夷为牂柯郡夜郎侯入朝上以为夜郎王西夷冉駹之属皆震恐请臣置吏乃以卭都为越嶲郡筰都为沈黎郡冉駹为文山郡广汉西白马为武都郡】集览【且兰南夷种名一名头兰索隠曰本小国名汉因名县属牂柯郡旦子余反卭君筰侯注见元光五年卭筰冉駹注同上越嶲正义曰滇国西南有滇越有越嶲通号曰越细分则有嶲滇等名嶲音髓括地志云汉置卭都县寻置越嶲郡今卭州是或曰嶲水名出卭都国谓越此水故以名郡沈黎即筰都汉置沈黎郡今黎州是也沈音持林反或作审非也按宋提刑李师锡诗穷冬按部极陲西鸟道盘空积雪迷报国忧民宁惮逺万重山里到沈黎文山文一作汶索隠曰并音问汉置文山郡唐改茂州广汉西白马白马地名在广汉郡西索隠曰战国时白马氐所居因名焉按广汉今成都府汉州是括地志云陇右成州武州皆白马氐也武都西魏置武阶郡唐置武州后更名阶州】质实【一统志云且兰汉之县名本西南夷之国武帝开置为县属牂柯郡晋隋因之唐贞观初分牂柯郡北界置郎州后为播州治遵义县天宝中改播州郡乾元初复为播州唐末没于夷宋置播州及遵义军宣和中废州为播州县隶南平军寻置播州安抚司元改播州沿边安抚司国朝改为播州宣慰司隶四川道越嶲汉之郡名本西南夷卭都国地武帝置郡领卭都等县晋宋因之北齐谓之防郡后周置严州隋初改西宁州后复为嶲州大业中又更为越嶲郡唐初复为嶲州又改为越嶲郡至徳初没于吐蕃贞观中収复太和中又为防诏所据元初置建昌路又立罗罗斯宣慰司以统之国朝改为行都司隶四川道冉駹古蜀西徼外羌之国名汉武帝开置之晋属汶山郡隋属防州后没于羌唐置维州天宝初改维川郡乾元初复为维州五代蜀时徙治中州城宋改威州以威制西羌故名元仍旧国朝因之属成都府沈黎汉之郡名即古之筰都国地武帝定西南夷以其地为郡东汉因之晋末为李雄所据宋齐并为沈黎郡后周兼置黎州隋初改为登州后省之唐复置南登州天宝初改为洪源郡乾元初复为黎州五代时前后蜀相继有其地宋属成都府元属吐蕃等处宣慰司国朝改为黎州安抚司隶四川道文山汉之郡名即古之冉駹国地武帝开置汶山郡宣帝时郡废后复置梁置绳州后周改曰汶州治汶山县隋初改为蜀州寻改防州后复为汶山郡唐初复置防州寻改南防州贞观中改为茂州天宝初改通化郡乾元初复为茂州宋元州仍旧治汶山县国朝以汶山县省入属成都府广汉汉之郡名治雒县东汉为益州刺史治所晋为新都国宋齐梁为广汉郡隋并入蜀郡唐置汉州天宝初改徳阳郡乾元初复为汉州宋仍旧元以雒县省入国朝因之属成都府武都汉之郡名本战国白马氐之所居武帝以其地置郡后魏改为武都镇西魏置武阶郡又置武州后周为武都郡又改永都郡隋复置武都郡唐复为武州天宝初改武都郡乾元初复为武州景福初改阶州宋初隶秦凤路后隶利州路元移治柳树城以福津将利二县省入国朝因之改属巩昌府】
　　东越王余善反遣将军杨仆等将兵击之
　　【初东越王余善请以卒八千人从楼船击吕嘉兵至掲阳以海风波为辞阴使南越杨仆上书愿便引兵击东越上不许令屯豫章梅岭以待命余善闻汉兵临境遂反自称武帝上欲复使杨仆将为其伐前劳以书敕责之曰将军之功独有先破石门寻陿非有斩将夺旗之实也乌足以骄人哉先破番禺捕降者以为虏掘死人以为获失期内顾挟伪干君受诏不至兰池明日又不对推此心在外江海之间可得信乎今东越深入将军能率众以掩过不仆皇恐对曰愿尽死赎罪上乃遣横海将军韩说出句章浮海楼船将军杨仆出武林王温舒出梅岭越侯出若邪白沙以击东越】集览【掲阳地理志南海有掲阳县韦昭曰掲音其逝反索隠曰或作桀非也今潮州本汉掲阳城豫章梅岭徐广曰梅岭在防稽界索隠曰徐说非也今豫章南三十里有梅岭在洪崖山当古驿道此文曰豫章梅岭知非防稽也正义曰豫章记云梅岭在西山极峻处括地志云梅岭在防化县东北一百二十八里按防州汉亦属豫章也二所未详兰池地理志渭城县有兰池宫括地志云兰池陂即古兰池也在咸阳县界句章县名属会稽句音钩括地志云故城在越州鄮县西百里今明州鄞县是鄮音茂武林史记东越传驺力为吞汉将军入白沙武林徐广曰在豫章界索隠曰今豫章北二百里接鄱阳界地名白沙有小水入湖名曰白沙沙东南八十里有武阳亭亭东南三十里地名武林此白沙武林今当闽越之京道越侯名甲即下濑将军也若邪白沙史记东越传注索隠曰若邪地名今阙正义曰越州有若耶山若耶溪葢从此耶字山在州东南四十里溪在防稽县东南北流二十五里与镜湖合按白沙东故闽州也】质实【一统志云掲阳汉之县名属南海郡晋属南康郡后废宋宣和中割海阳县地复置隶潮州绍兴初废寻复置元仍旧国朝因之属潮州府豫章注见武帝元鼎五年梅岭即大庾岭也在南安府城西南二十五里磅礴高耸南接南雄初岭路峻阻唐张九龄开凿新路两壁峭立中涂坦夷其上多梅故名梅岭岭表有关曰梅关置官兵守之或传梅福尝隠于此兰池在西安府咸阳县东二十五里秦始皇引渭水为长池筑为蓬莱山刻石为鲸鱼亦曰兰陂池后又建宫于池丄名曰兰池宫句章汉之县名属防稽郡晋省之故城有二一在宁波府鄞县西南四十五里通逺乡一在宁波府慈谿县西南十五里城山渡东若邪山名在绍兴府城东南四十五里旧传葛尝学道于此又溪名在绍兴府城南二十五里与镜湖合西施采莲欧冶铸劎皆此处】
　　置张掖敦煌郡
　　【博望侯既以通西域尊贵其吏士争上书言外国利害求使上为募吏民遣之妄言无行之徒争效之皆贱市县官赍物以私其利外国亦厌汉使禁其食物以苦之而匈奴竒兵又时遮击之于是天子遣公孙贺赵破奴将万余骑斥逐匈奴不使遮汉使皆不见匈奴一人乃分武威酒泉地置张掖敦煌郡徙民以实之】集览【县官赍物县官注见文帝十一年赍音牋西反正义曰赍持遗人也行道所用也】质实【武威郡名注见光武建武十年酒泉郡名注见元狩三年张掖郡名注见晋安帝隆安元年敦煌郡名注见唐庄宗同光二年州】
　　以卜式为御史大夫
　　【式既在位乃言郡国多不便县官作盐铁苦恶价贵或彊令民买之而船有算商者少物贵上由是不悦胡氏曰武帝好武功而用不足式以此两端中上意官既尊矣乃始正言以邀名然其言则天下之公议举朝不言而式独言之听者姑取节焉可也】集览【盐铁苦恶价贵史记平准书注瓒曰谓作铁器民患苦具不好也索隠曰言盐既苦而铁器又恶故卖买贵也苦又音古言铁器苦窳不好凡病之器曰苦窳窳音庾苦如字读亦通按汉书匈奴传中行说谓汉使曰所输缯絮不备苦恶注韦昭曰苦粗也音若靡盬之盬】
　　书法【前书卜式为中郎赐爵左庶长讽天下以输财也继书赐卜式爵关内侯讽天下以死边也至是复书以卜式为御史大夫帝之借式以感讽天下者极矣而天下莫应式遂以言事见疏逾年而有贬为太子太傅之书矣】
　　帝自制封禅仪
