<!-- { "loadSidebar": true } -->
　　【丙寅】光熈元年【汉元熈三年成晏平元年】○春正月朔日食○太宰颙杀张方成都王颖奔长安
　　【东海王越之起兵也使人说太宰颙令奉帝还洛约与分陜为伯颙欲从之张方自以罪重恐为诛首谓颙曰今据形胜之地国富兵彊奉天子以号令谁敢不从奈何拱手受制于人颙乃止及刘乔败颙惧欲罢兵恐方不从乃诱方帐下督郅辅使杀方送首于越以请和越不许遣祁等帅鲜卑西迎车驾宋胄等进逼洛阳颖奔长安】集览【分陜为伯汉地志农有陜县唐为陜州伯诸侯之长也分陜事注见太安元年依周召之法】质实【陜县名注见周显王四十五年】
　　书法【方不书诛不予颙以讨也方之罪颙为之】
　　发明【张方一死不足以尽其罪盍正王诛然在颙则不得而诛之也彼其以桀黠之资所以敢行称乱残虐屠戮废储后刼天子者谁实使之然哉及事穷势蹙乃诱其帐下使杀之是岂得为天讨耶夫乱臣贼子法所当诛若已使之已杀之则亦君子之所不予况颙实非能杀张方以正其罪止欲借方首以求成于越耳故特书颙杀以表之所以见方固当诛而非颙之所得诛也若槩以书杀论之则失其旨矣】
　　三月五苓夷冦宁州刺史李毅卒
　　【宁州频岁饥疫五苓夷彊盛遂围州城李毅病卒女秀明达有父风众推领州事秀奬厉战士婴城固守城中粮尽炙防抜草而食之伺夷稍怠辄出兵掩击破之】质实【宁州注见汉武帝元狩元年李毅郪人】
　　夏四月东海王越进屯温遣祁入长安奉帝东还【太宰颙遣兵拒祁等于湖击破之遂西入闗又败其兵于霸水颙单马逃入太白山等入长安所部鲜卑大掠杀三万余人百官犇散入山中拾橡实食之等奉帝乘牛车东还关中皆服于东海王越颙保城而已】集览【湖注见汉武帝征和二年太白山唐志凤翔府郿县有太白山去洋州真符县四百五十里山南隶凤翔山北隶真符南去长安三百里橡实橡栩实也庄子狙公赋芧成英疏云芧橡子也似栗而小】质实【一统志云太白山在凤翔府郿县东南四十二里霸水注见秦王政二十二年】
　　六月至洛阳复羊后○成都王雄称成皇帝
　　【雄即帝位国号大成追尊父特曰景皇帝初范长生诣成都雄门迎执版拜为丞相尊之曰范贤至是以为天地太师时诸将恃恩互争班位尚书令阎式请考汉晋故事立百官制度从之】集览【执版按汉书注版诏书也】
　　秋七月朔日食○八月以东海王越为太傅録尚书事范阳王虓为司空镇邺
　　【越以庾敳为军谘祭酒胡母辅之为从事中郎郭象为主簿阮脩为行参军谢鲲为掾敳等皆尚虚不以世务婴心纵酒放诞敳殖货无厌象薄行好招权越皆以其名重辟之】集览【庾敳姓名敳五来反】质实【庾敳颍川人胡母辅之泰山人郭象河南人阮脩陈留尉氏人谢鲲阳夏人】
　　荆州都督新城公刘卒
　　【时天下大乱专督江汉威行南服事成则曰某人之功如败则曰老子之罪每有兴发手书守相丁宁欵密人皆感悦争赴之咸曰得刘公一纸书贤于十部从事辛冉说以从横之事怒斩之至是卒諡曰元】集览【得刘公一纸书贤于十部从事贤犹言胜也部从事都督属官秩百石先是毎有兴发必敕部从事分行所属催督唯刘则以手书征之无扰而易集故云贤也王导常敕八部从事行扬州郡国】质实【新城郡名注见汉献帝建安二十四年房陵】
　　九月顿丘太守冯嵩执成都王颖送邺兖州刺史茍晞击斩公师藩冬十月范阳王虓卒长史刘舆诛颖【祁之入关也成都王颖自武闗奔新野会刘卒司马郭劢作乱欲奉颖为主不克而诛遂北济河收故将士欲赴公师藩顿邱太守冯嵩执送邺范阳王虓幽之而茍晞亦击斩藩十月虓卒长史刘舆以颖素为邺人所附伪称诏赐死颖官属皆先逃散惟卢志不去至是收而殡之太傅越召为军谘祭酒越又将召舆或曰舆犹腻也近则汚人及至越疎之舆密视天下兵簿及仓库牛马器械水陆之形皆黙识之每会议应机辨画越倾膝酬接即以为左长史军国之务悉以委之】质实【武关注见周赧王四年顿邱郡名注见汉武帝元光三年】
　　书法【于是刘舆矫诏不书书诛重罪颖也反贼人得诛之】
　　十一月帝中毒崩太弟炽即位尊皇后曰惠皇后立妃梁氏为皇后
　　【帝食防中毒而崩或曰太傅越之鸩也羊后自以于太弟炽为嫂恐不得为太后将立清河王覃侍中华混露板驰告太傅越召太弟入宫即帝位尊后曰惠皇后居训宫怀帝始遵旧制于东堂聴政每至宴会辄与羣臣论众务考经籍黄门侍郎傅宣叹曰今日复见武帝之世矣】集览【露板注见齐武帝永明六年】
　　发明【呜呼人莫知其子之恶莫知其苗之硕故必有尧舜之聪明乃能知朱均之不肖举天下而授之舜禹此二帝所以为万世之圣人也晋惠庸愚人皆知之晋武溺于所爱不能于子弟中择贤而立遂使祸乱交作四海分崩纲目于惠帝之事初无贬词然今年书弑太后明年书杀太子又明年书迁帝于金墉书废皇后太子至于乂奉帝讨张方也越奉帝征颖也张方迁帝长安也祁奉帝东还也莫不悉书于册于此见晋惠之为君动輙制于他人之手如婴儿玩弄于股掌之上欲东而东欲西而西莫适为主特一木偶人而已是以始焉不保母后次焉不保妻子终焉不保其身是皆庸愚之故也夫以汉质帝之幼冲食饼中毒尚能急召大臣了了言之故纲目得以正梁冀之诛今晋惠歴年许久乃莫能一言故虽或者以为越之所鸩然纲目不明其故直以中毒书之盖欲使后人知其庸缪虽其身之大祸且莫能知所以戒有国者置嗣不可不谨贤愚不可不察此圣人公天下之道也】
　　十二月朔日食
　　书法【于是一岁三食世道何如哉纲目书一岁再食二十有五详汉初丁酉年一岁三食千三百六十一年一书而已矣】
　　○南阳王模诛河间王颙
　　【太傅越以诏征颙为司徒颙就征模自许昌遣将邀杀之】质实【许昌县名注见汉献帝建安元年】书法【于是诏征颙模要杀之不书书诛重罪颙也】
　　发明【颙颖煽祸天下倾覆故虽假手于人皆正其诛】
　　塟太阳陵质实【一统志云太阳陵在河南府洛阳县境内】○以刘琨为并州刺史
　　【刘舆说太傅越遣琨镇并州以为北面之重而徙东嬴公腾镇邺越从之琨至上党腾即自井陉东下时并州饥馑数为胡冦所掠吏民万余人悉随腾就谷冀州号为乞活所余戸不满二万冦贼纵横道路防塞琨募兵上党得五百人转鬭而前至晋阳府寺焚毁邑野萧条琨抚循劳徕流民稍集】质实【幷州注见愍帝建兴四年井陉县名注见秦王政十八年冀州注见秦二世二年信都国上党郡名注见周赧王五十三年晋阳郡名注见周威烈王二十三年】
　　【丁卯】孝怀皇帝永嘉元年【汉元熈四年】春二月羣盗王弥冦青徐
　　【初令刘柏根反王浚讨斩之其长史王弥遂为羣盗至是冦青徐杀东莱太守】集览【县名音坚又音字或从心刋误也汉地志东莱有县古侯国】质实【一统志云古侯国之邑名春秋战国俱属齐秦属齐郡汉置县属东郡晋宋仍旧北齐省之故城在登州府黄县南一百二十五里】
　　三月陈敏将顾荣周玘杀敏以降
　　【陈敏刑政无章子弟凶暴顾荣周玘等忧之庐江内史华谭遗荣等书曰陈敏盗据吴会命危朝露今皇舆东返俊彦盈朝将举六师以清建业诸贤何顔复见中州之士邪荣等素有图敏之心及见书甚慙密遣使报征东将军刘凖使发兵临江已为内应剪发为信凖遣扬州刺史刘机等讨敏敏使其弟防将兵屯乌江宏屯牛渚玘密使敏司马钱广杀防因勒兵朱雀桥东敏遣甘卓讨广荣虑敏疑之故往就敏敏曰卿当四出镇卫岂得就我邪荣乃出与玘共说卓曰敏既常才政令反覆其败必矣而吾等安然受其官禄事败之日使江西诸军函首送洛题曰逆贼顾荣甘卓之首此万世之辱也卓遂诈称疾迎女防桥收船南岸与玘荣及纪瞻共攻敏敏自帅万余人讨卓军人隔水语敏众曰本所以戮力陈公者正以顾丹阳周安丰耳今皆异矣汝等何为敏众狐疑未决荣以白羽扇麾之众皆溃去敏单骑走追斩之夷三族传首京师诏征顾荣为侍中瞻为尚书郎太傅越辟玘为参军荣等至徐州闻北方愈乱逃归】集览【乌江注见汉高帝五年朱雀桥金陵览古曰晋孝武建朱雀门上有两铜雀故桥亦以此得名去乌衣巷不逺】质实【庐江郡名注见汉景帝五年一统志云吴会郡名世称吴门为吴防谓其地本吴防稽二郡也又注见汉献帝建安十二年牛渚注见武帝太康元年朱雀桥在应天府南乌衣巷口钱广义兴人纪瞻丹阳秣陵人】
　　书法【敏尝书讨矣于是斩之则其不书诛何顾周不得而诛之也顾周则曷为不得而诛之顾周失身从敏今而杀之仅足以自赎耳固不可予之以讨也书曰陈敏将顾荣周玘其为失身者之戒凛凛矣然则东越亦从反者既而诛濞则何以书诛越夷也纲目不治夷狄而责备贤者不治夷狄故书越人诛濞以开自新之涂责备贤者故书敏将杀敏以示失身之戒】
　　西阳夷冦江夏
　　【西阳夷冦江夏太守杨珉请督将议之诸将争言方畧骑督朱伺独不言珉曰将军何以不言伺曰诸人以舌击贼伺惟以力耳珉又问将军前后击贼何以常胜伺曰两敌共对惟当忍之彼不能忍我能忍是以胜耳珉善之】集览【西阳今黄州是秦置南郡汉属江夏晋为西阳国宋为西阳郡齐分西阳为齐安郡隋改黄州】质实【一统志云西阳古地名春秋时属黄国后属楚楚徙邾君于此又名邾城秦属南郡汉为西陵县及邾县地属江夏郡三国时魏为重镇后属吴晋属弋阳郡又析置西阳国东晋以邾城为豫州治所宋为西阳郡南齐分置齐安郡北齐兼置衡州陈罢州后周复置隋改为黄州大业初改永安郡唐初复置黄州天宝初改永安郡乾元初复为黄州并治黄冈县中和初徙治邾城宋迁州治江濵今府治是也元为黄州路隶河南行省本朝改为黄州府属湖广道】
　　立清河王覃弟诠为皇太子○太傅越出镇许昌【帝亲览大政留心庶事越不恱固求出藩】
　　书法【于是越固求出镇帝从之不书诏越书越出镇何越专也越之出入自已无君甚矣书罪之也是故太越专则书太傅越出镇许昌徐温专则书徐温出镇润州纲目之笔削严矣哉终纲目书出镇四是年武帝太元十年安帝义熈元年后梁乙亥年惟刘上书以无讥焉】
　　以南阳王模都督秦雍等州军事考异【提要无等州二字】○夏五月羣盗汲桑石勒入邺杀都督新蔡王腾复攻兖州太傅越遣茍晞讨之
　　【公师藩既死汲桑逃还苑中更聚众声言为成都王报仇以石勒为前驱所向辄克遂进攻邺时邺中空竭而新蔡王腾资用甚饶性吝啬无所振惠临急乃赐将士米各数升帛各丈尺以是人不为用桑遂入邺杀腾烧宫大掠而去南击兖州太傅越使茍晞等讨之勒晞等相持数月大小三十余战互冇胜负】质实【新蔡国名注见汉宣帝甘露三年】
　　书法【书入书杀易辞也无备甚矣然则何以书都督咎腾也书都督则曷为咎之若曰身为都督盗得入而杀焉有愧斯名多矣】
　　秋七月以琅邪王睿为安东将军都督扬州诸军事镇建业
