<!-- { "loadSidebar": true } -->
　　【魏主至漠南闻高车东部屯已尼陂人畜甚众去魏军千余里遣左仆射安原将万骑击之高车诸部迎降者数十万落获马牛羊百余万十月魏主还平城徙柔然高车降民于漠南东至濡源西暨五原隂山三千里中使之耕牧而收其贡赋命长孙翰刘絜安原及侍中古弼同鎭抚之自是魏之民间马牛羊及氊皮为之价贱】集览【濡源濡奴官反水在辽西郡肥如入海】质实【一统志云濡源即肥如河在永平府城东二十里源出部落岭下流至城西入漆河平城县名注见汉高帝七年五原郡名注见汉武帝元封元年隂山注见秦王政三年】
　　冬十月魏以崔浩为抚军大将军
　　【魏主加崔浩侍中特进抚军大将军以赏其谋画之功浩善占天文常置铜铤酢器中夜有所见即以铤画纸作字记之魏主每如浩家问以灾异或仓卒不及束带奉进防食魏主必为之举筯或立尝而还尝谓浩曰卿才智渊博着忠三世故朕引以自近卿冝尽忠规諌勿有所隠朕虽或时忿恚不从卿言然终久深思卿言也尝指浩以示高车渠帅曰此人尫纎懦弱不能弯弓持矛然其胷中所懐乃过于兵甲朕之前后有功皆此人所教也又敕尚书曰军国大计汝曹所不能决者皆当咨浩然后施行】质实【崔浩武城人宏之子】
　　十一月朔日食星昼见秦地震
　　【日食不尽如钩星昼见至晡河北地闇秦地震野草皆自反】
　　书法【日食至星昼见大变也终纲目书日食星见二是年唐肃宗上元二年】
　　【庚宋元嘉七年午魏神防三年】春三月宋遣将军到彦之等伐魏【宋主有恢复河南之志诏简甲卒五万给右将军到彦之统将军王仲徳竺灵秀舟师入河又使将军段宏将精骑直指虎牢刘徳武将兵继进长沙王义欣监征讨诸军事出鎭彭城为众军声援先遣将军田奇告魏主曰河南旧是宋土中为彼所侵今当脩复旧境不闗河北魏主大怒曰我生髪未燥已闻河南是我地必若进军当权敛戍相避冬寒氷合自更取之】质实【虎牢闗名注见晋帝奕太和四年长沙郡名注见汉献帝兴平元年到彦之彭城人】
　　书法【魏奚斤督诸将伐宋书击壬戌年此其书伐何河南故宋土曲直之辞也故魏取金墉武牢滑台皆系之宋】
　　魏勅勒叛击灭之
　　【魏有新徒敕勒千余家苦将吏侵渔出怨言期以草生亡归汉北刘絜安原请徙之河西魏主曰此曹习俗放散日乆如圎中之鹿急则奔突缓之自定吾区处自有道不烦徙也絜等固请乃听之敕勒皆惊曰圏我于河西欲杀我也遂叛走絜追讨之皆饿而死】集览【敕勒元魏时号高车部其后分散曰薛延陀曰回纥曰都播曰骨利干曰多览葛曰同罗曰仆固曰防野古曰思结曰浑曰斛薛曰奚结曰阿跌曰契苾曰白霫别为十五部总号敕勒又号鐡勒括地志云鐡勒在乐胜州北经秦长城北行经砂碛十三日方至其国】质实【河西郡名注见武帝元狩二年】
　　夏六月宋以杨难当为武都王○秋七月魏河南诸军退屯河北宋到彦之等取河南
　　【魏南边诸将表称宋将入防请兵三万先其未发逆击之以挫其鋭因请悉诛河北流民在境上者以絶其郷导魏主使公卿议之皆以为然崔浩曰不可南方下湿入夏水潦草木防密地气蒸易生疾厉不可行师且彼既严备城守必固留屯久攻则粮运不继分军四掠则众力单寡以今击之未见其利彼若果能北来冝待其劳倦秋凉马肥因敌取食徐徃击之此万全之防也西北守将从陛下征伐多获美女珍寳牛马成群南邉诸将闻而慕之亦欲南钞以取资财皆营私计为国生事不可从也魏主乃止诸将复表乞简幽州以南劲兵助已戍守及就漳水造船公卿皆以为冝如所请仍署司马楚之鲁轨韩延之等为将帅使招诱南人浩曰楚之等皆彼所畏忌今闻国家悉发精兵大造舟舰谓国家欲存立司马氏诛除刘宗必举国震骇悉发精锐以死争之则我南邉诸将无以御之欲以却敌而反速之张虚声而召实害此之谓矣且楚之等皆纎利小才止能招合轻薄无赖而不能成大功徒使国家兵连祸结而已魏主未以为然浩乃复陈天时以为南方举兵必不利曰今兹害气在扬州一也庚午自刑先发者伤二也日食画晦宿値斗牛三也荧惑伏于翼轸主乱及防四也太白未出进兵者败五也夫兴国之君先脩人事次尽地利后观天时故万举万全今刘义隆新造之国人事未洽灾变屡见天时不恊舟行水涸地利不尽三者无一可而义隆行之必败无疑魏主不能违众乃诏造船三千艘简幽州以南戍兵集河上以司马楚之为安南大将军封琅邪王屯颍川到彦之自淮入泗泗水渗日行才十里七月始至须昌乃泝河西上魏主以河南四镇兵少命悉众北渡彦之留朱脩之守滑台尹冲守虎牢杜骥守金墉诸军进屯灵昌津列守南岸至于潼闗于是司兖既平诸军皆喜王仲徳独有忧色曰诸贤不诣北土情伪必堕其计胡虏虽仁义不足而凶狡有余今敛戍北归必并力完聚若河氷既合将复南来岂可不以为忧乎】质实【河南河北即黄河之南之北诸郡也黄河注见晋安帝义熈十二年又汉隐帝干祐三年幽州注见唐高祖武徳四年漳水注见汉高帝十年琅邪郡名注见汉光武建武五年颍川郡名注见汉献帝兴平元年许昌淮水名注见汉后主延兴三年泗水名注见秦始皇二十八年一统志云须昌汉之县名属东平国隋改为宿城又别置须昌五代唐初改为须城自晋以来皆为郡附郭本朝省入东平州故址在兖州府城西北一百五十二里朱脩之义阳人滑台县名注见晋孝武帝太元九年灵昌津注见汉献帝建安五年延津金墉城名注见魏元帝咸熈二年司兖二州名司注见秦庄襄王元年三川郡兖注见周安王五年】
　　发明【上书魏河南诸军退屯河北下书宋到彦之等取河南则是彦之等因魏军之自退而取之非以战胜而得之也书法若此纪其实尔】
　　八月魏遣将军安颉击宋师
　　【魏主遣安颉督护诸军击到彦之彦之遣姚耸夫渡河攻治坂与颉战耸夫兵败死者甚众】质实【治坂县名未详处所】
　　林邑入贡于宋质实【林邑南蛮国名注见汉后主建兴四年】○九月燕王冯跋殂弟杀其太子翼自立考异【按凡例无统之君称帝者曰某主某殂此冯防称天王未尝称帝据秦王炽磐凉王防逊并书卒此当书卒误作殂】
　　【燕太祖寝疾病辇而临轩命太子翼摄国事勒兵听政以备非常宋夫人欲立其子受居谓翼曰上疾将瘳柰何遽欲代父乎翼性仁弱遂还东宫日三徃省疾宋夫人矫诏絶内外遣阍寺传问而已翼及大臣并不得见唯中给事胡福独得出入专掌禁卫福虑宋夫人遂成其谋乃言于中山公与壮士数十人被甲入禁中宿卫皆不战而散夫人命闭东閤家僮逾閤而入射杀女御太祖惊惧而殂遂即天王位太子翼帅东宫兵出战而败兵皆溃去遂杀翼及太祖诸子百余人】集览【阍寺阍以昏暮闭门也寺通作侍字或从门寺伯寺人不任以事唯门閤守御廷内扫除黄衣禀食而已记内则曰深宫固门阍寺守之】质实【中山郡名注见周威烈王二十三年】
　　魏主如统万
　　【夏主遣使求和于宋约合兵灭魏遥分河北自恒山以东属宋以西属夏魏主闻之治兵将伐夏群臣咸曰刘义隆兵犹在河中舍之西行前冦未可必克而义隆乘虚济河则失山东矣崔浩曰义隆与赫连定遥相招引以虚声唱和莫敢先入譬如连鸡不得俱飞无能为害臣始谓义隆军来当屯止河中两道北上东道向冀西道冲邺如此则陛下当自讨之不得徐行今则不然东西列兵径二千里一处不过数千形分势弱此不过欲固河自守无北渡意也赫连定残根易摧拟之必仆克定之后东出潼闗席卷而前则威震南极江淮以北无立草矣魏主从之遂如统万谋袭平凉】质实【恒山郡名注见汉光武建武九年冀州名注见秦二世二年信都邺县名注见汉献帝建安十五年潼闗注见汉献帝建安十六年统万城名注见晋安帝义熈九年】
　　西秦自正月不至于是月考异【提要无西字据前书秦王下书秦迁则西字当省去】
　　书法【纲目书自某月不雨至于某月者六详秦初丙寅年未有久于此者也去年地震野草皆反于是恒旸凡九阅月秦之亡兆也】
　　○冬十月宋铸四铢钱
　　书法【宋自是三十七年钱弊凡七变是年铸四铢丁亥年铸大钱戊子年罢甲午年铸孝建四铢乙巳年铸二铢十一月罢丙午年断新钱专旧古钱纲目钱弊自王莾外更变之亟无如宋者矣而敝恶之极亦无如宋者矣】
　　○宋到彦之保东平魏攻宋金墉虎牢取之
　　【宋到彦之王仲德沿河置守还保东平魏安颉自委粟津济河攻金墉杜骥欲弃城走恐获罪初高祖灭秦迁其钟簴于江南有大钟没于洛水帝使姚耸夫徃取之骥绐之曰金墉修完粮食亦足所乏者人尔今虏骑南渡相与并力御之大功既立牵钟未晚耸夫从之既至见城不可守乃引去骥南遁安颉防洛阳骥归言于帝曰本欲以死固守姚耸夫及城遽走人情沮败不可复禁上大怒诛耸夫于寿阳耸夫勇徤诸偏裨莫及也颉与将军陆俟进攻虎牢防之】集览【委粟津在洛阳北又有委粟山在洛阳南】质实【东平国名注见汉献帝兴平元年一统志云委粟津在河南府城东北三十五里委粟山下钟注见汉献帝建安十五年洛水注见汉光武建武三年洛阳县名注见周显王三年寿阳郡名注见齐主寳卷永元二年陆俟代人突之子虎牢闗名注见晋帝奕太和四年】
　　秦迁保南安
　　【秦王暮末为北凉所逼请迎于魏魏许以平凉安定封之暮末乃焚城邑毁寳器帅户万五千东如上邽夏主发兵治之暮末留保南安其故地皆入于吐谷浑】集览【平凉今陇西有平凉府属巩昌路安定注见汉光武建武元年上邽注见汉光武建武八年治之治平声理也理治秦王所焚城邑南安注见汉后主建兴六年】正误【治之今按通鉴本文治之作拒之夏主发兵拒秦王暮末也纲目刋误作治】质实【一统志云平凉本春秋时朝那故地秦属北地郡两汉因之晋置平凉郡于此刘宋省入安定郡隋初析置平凉郡治高平县唐初属原州元和中以原州平凉县置行渭州后防于吐蕃中和间复置宋为泾原路经畧安抚使治所政和中置平凉军金元皆为平凉府本朝因之直陜西道】
　　十一月魏主袭平凉夏主与战败绩
　　【魏主至平凉使将军古弼等将兵趣安定夏主自安定北救平凉与弼遇弼伪退以诱之夏主追之魏主使高车驰击之夏兵大败走鹑觚原魏兵围之】集览【鹑觚原地理志安定郡鹑觚县在陇西唐书注鹑觚属泾州按泾州古安定也今属开城路】质实【一统志云鹑觚原在平凉府灵台县东北三十里秦蒙恬筑长城于此以觚爵奠祭有鹑集觚上后人因以名其原汉唐以来为县唐省入灵台县】
　　宋遣将军檀道济伐魏到彦之弃军走
