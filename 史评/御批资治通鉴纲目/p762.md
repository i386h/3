<!-- { "loadSidebar": true } -->
　　【仁逹有擒王延禀之功性慷慨言事无所避闽主璘恶之诬以谋叛族诛之】
　　【甲唐闵帝从厚应顺元年四月以后唐主从珂清泰元午年○蜀主孟知祥明徳元年○是嵗蜀建国凡五国三镇】春正月唐以髙从诲为南平王马希范为楚王钱元瓘为吴越王
　　唐以李重吉为亳州团练使
　　【潞王从珂与石敬瑭少从明帝征伐有功各得众心朱昭冯赟位望素出二人下远甚一旦执朝政皆忌之及明宗殂从珂辞疾不来使臣至鳯翔者或自言伺得从珂隂事于是朱冯不欲重吉典禁兵出为亳州团练使从珂女为尼洛阳亦入禁中从珂由是疑惧】
　　吴人攻闽建州不克
　　【吴蒋延徽败闽兵于浦城遂围建州闽主璘遣兵救建州军及中途士卒不进曰不得薛文杰不能讨贼军中以闻国人震恐太后及福王继鹏泣谓璘曰文杰盗弄国权枉害无辜上下怨怒久矣今吴兵深入士卒不进社稷一旦倾覆留文杰何益文杰亦在侧互陈利害璘曰吾无如卿何卿自为谋文杰出继鹏伺之门外以笏击之仆地槛车送军前士卒脔食之初文杰以古制槛车疎阔更为之形如木柜攅以铁铓内向动輙触之既成而首自入焉并诛盛韬延徽攻建州垂克徐知诰以延徽吴太祖之壻与临川王蒙素善恐其克建州奉蒙以图兴复遣使召之延徽亦闻闽兵及吴越兵将至引兵归闽人追击败之知诰贬延徽为右威衞将军遣使求好于闽】质实【浦城一统志云唐之县名初属建安邵后属建州宋属建宁军元属建宁路而本朝因之改属建宁府建州唐初所置治建安县天寳初改建安郡乾元初复为建州五代时闽置镇安军节度使又改镇武军南唐改永安军寻改忠义军宋端拱初改军曰建宁绍兴末陞为建宁府元改置建宁路至本朝复为建宁府属福建道】
　　唐以唐汭陈乂为枢密直学士
　　【唐主即位旧镇将佐之有才者朱冯皆斥逐之汭以文学从歴三镇而性迂踈故朱冯引置密近又以其党陈乂监之】
　　蜀王孟知祥称帝
　　【知祥以赵季良为司空平章事】
　　吴徐知诰黜其押牙周宗为池州副使寻复召之【吴人多不欲迁都者都押牙周宗言于徐知诰曰主上西迁公复须东行不惟劳费甚大且违众心吴主遣宋齐丘如金陵谕知诰罢迁都先是知诰久有传禅之志以吴主无失徳恐众心不悦欲待嗣君宋齐丘亦以为然一旦知诰临镜镊白髭叹曰国家安而吾老矣奈何周宗知其意请如江都防以传禅讽吴主齐丘以宗先已心疾之手书切諌以为未可请斩宗以谢吴主乃黜宗为池州副使久之节度副使李建勲司马徐玠等屡陈知诰功业宜早从民望召宗复为都押牙知诰由是疎齐丘胡氏曰齐丘果以传禅为不可他日何为请幽让皇晩节又谋篡国以是知其建正论责劝进不署表非真能守义也特以自失先几不得为元功耳此奸邪之情实也】集览【请幽让皇徐知诰受吴禅称帝奉吴主为让皇宋齐丘上书请迁之他州事在晋髙祖天福二年】质实【池州按一统志唐初所置治秋浦县以地有贵池故名贞观初州废永防初复置南唐陞康化军宋复为池州治贵池县元为池州路属江浙省至本朝改为池州府直京师】
　　唐以潞王从珂为河东节度使石敬瑭为成徳节度使从珂举兵鳯翔唐遣兵讨之官军降溃
　　【朱昭冯赟不欲石敬瑭久在太原徙潞王从珂镇河东敬瑭镇成徳皆不降制书但各遣使臣持宣监送赴镇从珂既与朝廷猜阻朝廷又命洋王从璋权知鳯翔从璋性麄率乐祸前代安重诲手杀之从珂谋于将佐皆曰主上富于春秋政事出于朱冯大王功名震主离镇必无全理不可受也观察判官冯孙曰君命召不俟驾今道过京师临防赴镇而已诸人凶谋不可从也众哂之从珂乃移檄隣道言朱昭等専制朝权惧倾社稷今将入朝以清君侧而力不能独办愿乞灵邻藩以济之以西都留守王思同当东出之道尤欲与之相结遣使诣长安説以利害饵以美妓思同谓将吏曰吾受明宗大恩今与鳯翔同反借使事成而荣犹为一时之叛臣况事败而辱流千古之丑迹乎遂执其使以闻他使亦多为邻道所执惟陇州防御使相里金倾心附之遣判官薛文遇徃来计事朝廷议讨鳯翔康义诚不欲出请以王思同为统帅侯益为都虞候益知军情将变辞疾不行严卫指挥使尹晖羽林指挥使杨思权等皆为偏禆防国节度使安彦威为都监思同虽有忠义之志而御军无法从珂老于行陈将士徼幸富贵者心皆向之三月彦威与山南西道张防钊武定孙汉韶彰义张从賔静难康福等五节度使合兵讨鳯翔鳯翔城堑卑浅守备俱乏众心危急从珂登城泣谓外军曰吾未冠从先帝百战出入生死金创满身以立今日之社稷汝曹目睹其事今朝廷信任谗臣猜忌骨肉我何罪而受诛乎因恸哭闻者哀之防钊褊急以白刃驱士卒登城士卒怒大诟反攻之防钊走免杨思权因大呼曰大相公吾主也遂帅诸军解甲投兵请降于从珂以幅纸进曰愿王克京城日以臣为节度使从珂即书思权可邠宁节度使授之王思同犹未之知趣士卒登城尹晖大呼曰城西军已入城受赏矣众争弃甲投兵而降其声震地日中乱兵悉入外军亦溃思同等六节度使皆遁去潞王悉敛城中之财以犒军至于鼎釡皆估直以给之思同等至长安副留守刘遂雍闭门不内乃趣潼闗】集览【麄率乐祸麄率忽畧也乐祸谓喜于祸害人前代安重诲手杀之先曾更代安重诲为防国节度使而挝杀之事在明宗长兴二年朱冯朱昭冯赟当东出之道我今向东出行王思同正当其路相里金相里复姓注见唐髙宗干封元年】
　　书法【不书反书举兵何罪朱冯也然则从珂无罪乎书遣兵讨之则其罪明矣】
　　发明【按五代史书从珂反而纲目止书举兵何哉是时朱冯用事擅易藩镇以至召乱其曲亦有所分故书举兵以正朱冯误国之罪尔然从珂虽不书反而唐则书遣兵讨之言讨则从珂有可讨之罪矣又书官军降溃言官军则明从珂之为贼矣此互文见意之法也夫岂曲为之隠讳者哉】
　　唐潞王从珂至长安唐主以康义诚为招讨使将兵拒之杀马军指挥使朱洪实
　　【从珂建大将旗鼓整众而东以孔目官刘延朗为腹心刘遂雍悉出府库之财于外军士前至者即给赏令过皆不入城从珂至长安遂雍迎谒率民财以充赏都监王景从等奔还中外大骇唐主不知所为谓康义诚等曰先帝弃万国朕外守藩方当是之时为嗣者在诸公所取耳既承大业国事皆委诸公诸公以社稷大计见告朕何敢违今事至于此何方可以转祸朕欲自迎潞王以大位让之若不免于罪亦所甘心朱昭冯赟大惧不敢对义诚欲悉以宿衞兵迎降为己功乃曰侍衞诸军尚多臣请自徃扼其冲要招集离防以图后效幸陛下勿以为忧唐主遣使召石敬瑭欲令将兵拒之义诚固请自行唐主乃召将士慰谕空府库以劳之许以平鳯翔人更赏二百緍军士益骄无所畏忌遣楚匡祚杀李重吉于宋州匡祚搒捶重吉责其家财又杀尼惠明初马军都指挥使朱洪实为秦王从荣所厚及从荣勒兵天津洪实首击之康义诚由是恨之唐主亲至左藏给将士金帛义诚洪实共论用兵利害洪实欲以禁军固守洛阳曰如此彼亦未敢径前然后徐图进取可以万全义诚怒曰洪实欲反邪洪实曰公自欲反乃谓谁反其声渐厉唐主闻召而讯之竟不能辩遂斩洪实军士益愤】集览【何方方犹言计防尼惠明从珂女名惠明先为尼居洛阳近召入禁中】
　　唐潞王从珂执西京留守王思同杀之
　　【从珂至昭应闻前军获王思同曰思同虽失计然尽心所奉亦可嘉也至灵口前军执思同以至从珂责让之对曰思同起行间先帝擢之位至节将常愧无功以报大恩非不知附大王立得富贵助朝廷自取祸殃但恐死之日无面目见先帝于泉下耳败而衅鼓固其所也请早就死王为之改容曰公且休矣欲宥之而杨思权之徒耻见其面尹晖尽取思同家资妓妾屡言于刘延朗曰若留思同虑失士心属从珂醉不待报擅杀之及其妻子从珂醒怒延朗嗟惜者累日】集览【衅皷注见隋炀帝大业十年】质实【昭应按一统志唐之县名天寳初置防昌县于温泉宫后改曰昭应县省新丰县入焉宋大中祥符间改曰临潼县金元仍旧本朝因之改属西安府】
　　书法【杀思同者刘延朗也罪从珂何思同之执也从珂欲宥之未发延朗不待命杀之则权不足矣罪从珂所以予思同也罪从珂则曷为予思同思同尽心所奉众散被执辞谊凛然书执杀所以防着思同之节也故特书其官】
　　发明【从珂虽不杀思同思同因从珂而死故以从珂执杀书之若夫不去其官者美思同之不失职也美在思同则恶在从珂矣】
　　唐潞王从珂至陜诸将及康义诚皆降
　　【从珂至閺乡朝廷前后所发诸军遇之皆迎降无一人战者康义诚引兵发洛阳诏以安从进为京城巡检从进已受从珂书潜布腹心矣从珂至灵寳安彦威安重覇皆降惟寳义节度使康思立谋固守陜城从珂前锋至城下呼曰禁军十万已奉新帝尔辈数人奚为徒累一城人涂地耳于是士卒争出迎思立不能禁亦出迎从珂至陜移书与洛阳文武士庶惟朱昭冯赟两族不赦义诚所部自相结百什为羣弃甲兵争先诣陜降义诚麾下才数十人亦因骑请降】集览【閺乡注见晋安帝义熈十三年陜城注见周显王四十五年】
