<!-- { "loadSidebar": true } -->
　　冬十月代公猗卢攻晋阳刘曜败走猗卢追击大败之【猗卢遣其子六脩帅众数万为前锋自帅二十万继之刘琨收散卒为乡导六脩与刘曜战于汾东曜兵败坠马中七创夜逾蒙山而归猗卢追之战于蓝谷汉兵大败伏尸数百里猗卢因大猎夀阳山陈阅皮肉山为之赤琨自营门步入拜谢固请进军猗卢曰吾逺来士马疲弊且待后举刘聪未可灭也留其将箕澹等戍晋阳琨徙居阳曲招集亡散】质实【汾东汾水之东注见周威烈王二十三年一统志云蒙山在太原府平定州东北一十五里一峯孤秀高出众山土人九日登高于此上有晋山神祠夀阳古邑名春秋晋为马首邑汉为榆次县之东境晋始置夀阳县属乐平郡晋末省隋初复置属并州唐于此置受州贞观中州废县仍属并州金于此置晋州寻移治清源县元仍旧本朝因之属太原府晋阳郡名注见周威烈王二十三年阳曲县名注见秦王政十五年狼孟】
　　十二月盗杀贾疋麴允领雍州刺史
　　【初贾疋入关杀汉梁州刺史彭仲荡至是其子天防帅羣胡攻疋杀之众推麴允领雍州】质实【梁州注见周赧王四年汉中雍州注见唐宗开元十一年汝南郡】
　　书法【盗者何彭天防也谯登复父讐纲目书死之义之也此亦复父讐也其书盗何天防臣汉者也逆顺异矣是故郭循魏臣也杀汉费祎则书盗天防汉臣也杀晋贾疋则书盗纲目示人所从之意深切矣贾疋不书官以上文见也终纲目书盗杀十一详周威烈王二十四年○不书以何帝在平阳也然则曷为不书自领帝在平阳也纲目一字之笔削审矣哉】
　　王浚攻石勒于襄国大败而还
　　【王浚遣督防王昌帅诸军及段疾陆眷与弟匹防文鸯从弟末柸攻勒于襄国勒兵出战皆败勒召将佐曰吾欲悉众决战何如诸将皆曰不如坚守俟其退而击之张賔孔苌曰鲜卑段氏最为勇悍而末柸尤甚其锐卒皆属焉今刻日来攻北城必谓我孤弱不敢出战意必懈惰宜且勿出示之以怯凿北城为突门二十余道俟其来至列守未定出其不意直冲末柸帐彼必震骇不暇为计破之必矣末柸败则其余不攻而溃矣勒从之密为突门既而疾陆眷攻北城勒登城望之见其将士或释仗而寝乃命孔苌督锐卒从突门出击之不克而退末柸逐之入其军门为勒众所获疾陆眷等军皆退走苌乗胜追击枕尸三十余里疾陆眷以铠马金银赂勒且以末柸三弟为质而请末柸诸将皆劝勒杀之勒曰辽西鲜卑健国也与我素无仇讐为王浚所使耳今杀一人而结一国之怨非计也归之必深徳我不复为浚用矣乃遣石虎与疾陆眷盟于渚阳结为兄弟疾陆眷等引归王昌亦还蓟勒召末柸与之燕饮誓为父子遣还由是段氏専心附勒浚势遂衰】质实【渚阳地名未详处所蓟县名注见汉帝更始二年】书法【石勒尝书寇矣曷为不书讨据纪瞻书讨浚非心晋者也故以自相攻击书之】
　　大疫○王敦杀其兄荆州都督澄
　　【澄少与兄衍名冠海内刘琨谓澄曰卿形虽散朗而内实动侠以此处世难得其死及在荆州屡为杜所败望实俱损犹傲然自得与内史王机日夜纵酒博奕上下离心故山简参军王冲拥众自称刺史澄惧徙治沓中琅邪王闻之召为军谘祭酒以周顗代之王敦方讨杜进屯豫章澄过之自以名声素出敦右犹以旧意侮敦敦怒诬其与杜通信杀之机将奴客门生千余人入广州机父尝刺广州将士皆其部曲刺史郭讷遣拒机皆迎降讷乃避位以州授之】集览【沓中本河关之西南羌地】质实【王机长沙人】
　　书法【书兄书官敦不弟不臣之罪具矣】
　　发明【人有常言皆曰父兄盖严于事兄乃所以严于事父正所以谨其渐也王处仲不难于杀其兄则亦不知有其父矣况澄身为方伯正使有罪合请于朝而处仲专辄行戮则其无君之心又已见于此时矣故澄既书其兄又特以荆州都督书之而处仲则去其官】
　　王如诣王敦降○前太子洗马卫玠卒
　　【玠瓘之孙也美风神善清谈常以为人有不及可以情恕非意相干可以理遣故终身不见喜愠之色】质实【卫玠安邑人瓘之孙】
　　书法【卒前官録贤也终纲目卒前官者六而已详汉安帝元初二年】
　　羌酋姚弋仲自称扶风公
　　【弋仲南安赤亭羌也东徙榆眉戎夏襁负随之者数万】质实【南安郡名注见汉后主建兴六年赤亭县名注见汉安帝元初四年榆眉地名未详处所扶风郡名注见周显王八年岐襁负注见汉殇帝延平元年】
　　【癸酉】孝愍皇帝建兴元年【汉嘉平三年】考异【提要帝下注业字据嵗年例正统即位在今年内者当大书君名】春二月汉主刘聪弑帝于平阳庾珉王隽死之
　　【正月朔汉主聪宴羣臣于光极殿使帝着青衣行酒庾珉王隽等不胜悲愤因号哭听恶之冇告珉等谋以平阳应刘琨等聪遂杀珉隽等帝亦遇害諡曰孝怀】
　　书法【战国之篇魏人杀卫君书杀异国辞也己酉年聪书汉主则其书弑何首足之分也是故帝书封会稽郡公矣此复书帝而汉主斥书刘聪不以足加首也珉隽始以悲愤见恶于聪继有告其应刘琨者于是杀之而帝亦遇害则二臣之死先于帝矣纲目曷为先书弑先书弑所以着二臣之死为帝而死也大书死之其为死节之劝深矣】
　　发明【刘渊举兵自立不书其反者晋氏不谨华戎之辨且又骨肉相残有以致冦也刘聪平阳之祸则书弑者聪固晋之臣子且不使外夷得以加中国也呜呼夷狄之祸至此极矣天地为之晦防日月为之薄蚀斯固古今之大变而非可以常事论者庾珉王隽书其死节正以严夷夏之分存君臣之意扶三纲立人极为万世之戒也人君观此其亦防微杜渐不见是图谨于礼以处国勤于政以御宇务明其徳而天下归无怠无荒而四夷王必使大明既升而爝火自熄中国既治而外患自弭则亦庶乎其可也有天下者尚监兹哉】
　　三月汉立其贵嫔刘娥为后
　　【汉主聪为刘后起防仪殿廷尉陈元达切谏以为天生民而树之君使司牧之非以兆民之命穷一人之欲也是以先帝身衣大布居无重茵后妃不衣锦绮乘舆马不食粟陛下践祚以来已作殿观四十余所加之军旅数兴餽运不息饥馑疾疫死亡相继而益思营缮岂为民父母之意乎聪大怒曰朕为天子营一殿何关汝鼠子乎命左右曵出斩之并其妻子枭首东市时聪在逍遥园李中堂元达先锁腰而入即以锁锁堂下树呼曰臣所言者社稷之计而陛下杀臣朱云有言臣得与龙逢比干游足矣左右曳之不能动大司徒任顗等叩头出血曰元达为先帝所知尽忠竭虑知无不言臣等毎见之未尝不发愧今言虽狂直愿陛下容之聪黙然刘后闻之密敕左右停刑手疏上言今宫室已备无烦更营四海未一宜爱民力廷尉之言社稷之福也宜加封赏而更诛之四海谓陛下何如哉夫忠臣进谏者固不顾其身也而人主拒諌者亦不顾其身也陛下为妾营殿而杀谏臣使忠良结舌者由妾逺近怨怒者由妾公私困弊者由妾社稷阽危者由妾天下之罪皆萃于妾妾何以当之妾观自古败国丧家未始不由妇人心常疾之不意今日身自为之使后世视妾由妾之视昔人也妾诚无面目复奉巾栉愿赐死此堂聪览之变色命顗等冠履就坐引元达上以表示之曰外辅如公内辅如后朕复何忧更命园曰纳贤园堂曰愧贤堂谓元达曰卿当畏朕而反使朕畏卿邪】集览【防仪义取凤皇来仪】
　　书法【娥者何字也立后书氏未有书字者此则曷为书字讥也何讥英娥同位讥属少者也娥汉同姓妾同姓非矣况立为后乎】
　　夏四月太子业即位于长安索綝领太尉
　　【怀帝凶问至长安皇太子举哀因加元服即帝位以梁芬为司徒麴允索綝为仆射是时长安城中戸不盈百蒿荆成林公私有车四乘百官无章服印绶唯桑版署号而已寻以綝为卫将军领太尉军国之事悉以委之】集览【索綝姓名索昔各反綝丑林反】
　　书法【太子即位矣綝不书以何太子尚幼冲非能以之也然与书自者有间矣此纲目之变例也故皇太子未有书奉者业特书奉怀帝永嘉六年非上命未有不书自者允綝止书领纲目之权衡审矣】
　　汉冦长安仆射麴允拒之考异【提要拒下有却字】○石勒遣石虎攻陷邺而据之考异【石上漏汉字】
　　【初刘琨用焦求为兖州刺史荀藩又用李述为之琨召求还及邺城失守琨复以刘演为兖州镇廪邱前中书侍郎郗鉴少以清节著名帅高平千余家避乱保峄山琅邪王就用为兖州镇邹山三人各屯一郡兖州吏民莫知所从】集览【郗鉴姓名晋书注郗丑之反】质实【廪邱县名注见周显王十六年高平县名注见汉光武建武六年峄山注见秦始皇二十八年邹山注同上年】
　　琅邪王睿以华谭为军谘祭酒陈頵为谯郡太守【谭尝在寿春依周馥至是睿谓谭曰周祖宣何故反谭曰周馥虽死天下尚有直言之士馥见冦贼滋蔓欲移都以纾国难执政不悦兴兵讨馥死未逾时而洛都沦没若谓之反不亦诬乎睿曰馥位为征镇召之不入危而不持亦天下之罪人也谭曰然危而不持当与天下共受其责非独馥也睿参佐多避事自逸参军陈頵言于睿曰洛中承平之时朝士以小心恭恪为凡俗偃蹇倨肆为优雅流风相染以致败国今僚属皆承西台余弊养望自高是前车已覆而后车又将随之也请自今临使称疾者皆免官不从三王之诛赵王伦也制己亥格以赏功自是循而用之頵曰昔赵王簒逆惠皇失位三王讨之故厚赏以怀向义之心今功无大小皆以格防乃至金紫佩士卒之身符防委仆隶之门非所以重名器正纪纲也请一切停之頵出于寒微数为正论府中多恶之出为谯郡太守】集览【以格防皆以己亥格例决防之】质实【祖宣周馥裘字谯郡注见汉献帝建安五年谯】
　　吴兴太守周玘卒
　　【玘宗族彊盛琅邪王睿颇疑惮之睿左右用事者多中州亡官失守之士驾御吴人吴人颇怨玘自以失职又为刁协所轻阴与其党谋诛执政以南士代之事泄忧愤而卒将死谓其子勰曰杀我者诸伧子也能复之乃吾子也】集览【勰檄颊反诸伧子伧仕行反顔师古曰吴人谓楚人为伧晋阳秋云吴人谓中州人曰伧广韵注伧楚人别种】
　　书法【太守不卒卒玘何録功也太守书卒始此终纲目太守书卒四周玘郝超谢瞻冯寳】
　　慕容廆攻段氏取徒河
　　【初中国民避乱者多依王浚浚政法不立往往去之段氏兄弟専尚武勇不礼士大夫唯廆政事修明爱重人物故多归之廆以裴嶷阳耽为谋主游防逄羡封抽裴开为股肱宋该皇甫岌岌弟真及封奕封典机要嶷清方有干畧兄武为莬太守卒嶷与武子开以其丧归过廆廆敬礼之行及辽西道不通嶷欲还开曰等为流寓段氏彊慕容氏弱何必去此而就彼也嶷曰欲求托足之地岂可不慎择其人汝观诸段岂有逺畧且能待国士乎慕容公修仁行义冇霸王之志加以国丰民安今往从之高可以立功名下可以庇宗族汝何疑焉既至廆大喜邃尝避地于蓟后归廆王浚屡以手书招其兄畅畅欲赴之邃曰彭祖必不能久宜且磐桓以俟之畅曰彭祖忍而多疑今手书殷勤而稽留不往将累及卿且乱世宗族宜分以冀遗种遂从之卒与浚俱没】集览【诸段谓段疾陆眷段匹防段丈鸯段末柸等】质实【徒河县名注见武帝太康十年莬郡名注见汉武帝元封二年彭祖王浚表字蓟县名注见汉帝更始二年】
　　五月以琅邪王睿为左丞相南阳王保为右丞相分督陜东西诸军事
