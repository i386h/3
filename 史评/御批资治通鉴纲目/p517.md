<!-- { "loadSidebar": true } -->
　　【世充令长史韦节等造禅代仪遣叚达等入奏隋主曰天命不常郑王功徳甚盛愿陛下遵唐虞之迹隋主怒曰天下者高祖之天下若隋祚未亡此言不应发必天命已改何烦禅让公等或祖祢旧臣或台鼎高位既有斯言朕复何望世充乃称隋主命禅位于郑幽隋主于含凉殿虽有三表陈让及敕书敦劝隋主皆不之知世充遂备法驾入宫即皇帝位立子应为太子恕为汉王奉隋主为潞国公以苏威为太师以陆徳明为汉王师令恕就其家行束脩礼徳明耻之故服巴豆散对之遗利竟不与语世充聼朝语词重复百司疲于聼受御史大夫苏良谏曰陛下语太多而无领要计云尔即可何烦许辞世充不能改】集覧【对之遗利故意服药而对元恕遗矢泄痢也领要纲领枢要也要一音伊消反凡持衣必执领与要故无所操持者以无领要为喻计云尔即可计度只如此说亦可矣】质实【祖祢注见汉章帝元和二年台鼎注见唐高宗开耀元年法驾注见汉高后八年潞国注见周赧王五十三年上党行束修礼语自行束脩以上吾未尝无诲焉注脩脯也十脡为束古者相见必执贽以为礼】
　　夏王建徳立杨政道为郧公
　　【建徳闻王世充自立乃絶之始建天子旌旗出入警跸立隋齐王暕遗腹子政道为郧公然犹倚突厥以壮兵势隋义成公主遣使迎萧后建徳遣之又传宇文化及首以献公主】质实【警跸注见汉文帝三年郧国名注见陈宣帝太建十二年】
　　定杨可汗武周围唐并州齐王元吉拒却之　郑主世充取唐伊州总管张善相死之○唐遣安兴贵袭执凉主軓以归杀之河西平
　　【李軓将安修仁兄兴贵仕长安表请说軓唐主曰軓阻兵恃险岂口舌所能下兴贵曰臣家在凉州奕世豪望为民夷所附弟修仁为轨所信任子弟在机近者以十数轨聼臣固善若其不聼图之易矣唐主乃遣之兴贵至乗间说轨曰凉地不过千里土薄民贫今唐起太原取函秦宰制中原战胜攻取此殆天啓非人力也若往归之则窦融之功复见于今日矣軓曰吾据山河之固彼若我何汝自唐来为唐游说耳兴贵退与脩仁隂结诸胡起兵击轨轨败婴城自守兴贵狥曰大唐遣我来诛李轨敢助之者夷三族城中人争出轨计穷兴贵执之以闻河西悉平邓晓在长安舞蹈称庆唐主曰汝为人使臣闻国亡而不戚既不忠于李轨其肯为朕用乎遂废之终身轨至长安伏诛以兴贵脩仁为左右武侯大将军】质实【太原郡名注见齐明帝建武三年并州函秦注见晋安帝义熙十三年中原注见唐元宗天宝十五载窦融之功事在汉光武建武十二年夷三族注见秦二世二年河西郡名注见汉安帝元初元年】书法【书遣袭何讥也王者之师不若是矣】
　　五月郑主世充弑隋主侗
　　【世充以尚书裴仁基裴行俨有威名忌之仁基父子知之亦不自安乃与尚书左丞宇文儒童等谋杀世充复立隋主事泄皆夷三族齐王世恽言于世充曰儒童等谋反正为隋主尚在故也不如早除之世充遣人酖之隋主请与太后诀不许乃布席礼佛曰愿自今以往不复生帝王家饮药不能絶以帛缢杀之諡曰恭皇帝】
　　六月定杨将宋金刚击唐并州唐以裴寂为总管拒之【初易州贼宋金刚有众万余为窦建徳所败西奔刘武周武周得之甚喜号曰宋王委以军事金刚说武周图晋阳南向以争天下武周从之使将兵冦并州武周进防介州唐主以为忧裴寂请自行听以便宜从事】质实【易州注见周世宗显徳六年介州注见周威烈王二十三年】
　　秋七月唐置十二军
　　【置十二军分统关内诸府皆取天星为名毎军将副各一人督以耕战之务由是士马精彊所向无敌】集覧【置十二军初析关中为十二道后又更置为十二军万年道为参旗军长安道为鼓旗军富平道为元戎军醴泉道为井钺军同州道为羽林军华州道为骑官军寜州道为折威军岐州道为平道军幽州道为招揺军西麟道为苑游军泾州道为天纪军宜州道为天节军】
　　唐以徐图朗为兖州总管
　　【海岱贼帅徐图朗以数州降唐唐以为总管】
　　郑将罗士信降唐
　　【先是士信从李宻击世充兵败为世充所得世充厚礼之与同寝食既而得邴元眞等待之如士信士信耻之故降唐唐以为陜州道行军总管】质实【陜州注见周显王四十五年】
　　郑人侵唐谷州刺史任瓌大破之○西突厥高昌遣使入贡于唐
　　【初西突厥曷娑那可汗入朝于隋隋人留之国人立其叔父号射匮可汗射匮者达头可汗之孙也既立拓地东至金山西至海遂与北突厥为敌建庭于兹北三弥山射匮卒弟统叶防可汗立统叶防勇而有谋北并铁勒控弦数十万据乌孙故地又移庭于石国北干泉西域诸国皆臣之叶护各遣吐屯监之督其征赋至是入贡于唐】集覧【统叶防突厥大臣曰叶护统其名也叶失渉反吐屯突厥大臣之官称】质实【一统志云金山在辽东指挥使司三万衞西北三百五十里辽河北岸绵亘三百余里兹西域国名注见汉桓帝永寿元年铁勒高车部号注见宋文帝元嘉七年控注见汉帝元更始二年乌孙西域国名注见汉武帝元狩元年石国注见唐高宗显庆二年】
　　八月唐酅公薨考异【提要薨作卒按凡例失尊曰卒注周赧汉献之类当从提要】考证【薨当作卒　谨按凡例曰失尊曰卒注云如周赧汉献之类隋公为酅公则亦曹奂之类矣故亦当书卒】质实【酅县名注见皇泰元年】
　　【諡曰隋恭帝】
　　书法【书薨何废帝也自晋书陈留王曹奂卒是后代兴之际废主皆弑无有以卒书者于是复见若唐者可谓近厚矣其永世也宜哉纲目前书选用其宗室此书唐酅公薨皆予之也终纲目自分王外书薨十四详晋武帝太安元年而废帝书薨者二晋海西公唐酅公】
　　夏王建徳取唐邢沧洺相州
　　【建徳将兵十余万防邢沧趣洺相淮安王神通不能拒就李世勣于黎阳】质实【邢沧二州名邢注见楚义帝元年沧注见晋穆帝永和六年洺相二州名洺注见汉武帝元狩四年广平相注见汉元帝建昭二年魏郡黎阳郡名注见汉成帝绥和三年】
　　梁王师都以突厥寇延州唐总管段徳操击破之考异【王当作主寇当作侵】
　　【梁师都与突厥合数千骑寇延州唐总管叚徳操初以兵少不敌闭壁不战伺师都稍怠遣副总管梁礼兵击之战方酣徳操以轻骑掩击其后师都军渍逐北二百余里破其魏州虏男女二千余口】质实【延州注见梁武帝普通六年逐北注见周赧王三十一年魏州注见汉成帝绥和二年】
　　梁主铣遣兵侵唐峡州刺史许绍击破之
　　【先是唐主遣开府李靖诣防州经畧萧铣靖至峡州阻铣兵久不得进唐主怒其迟留隂敕许绍斩之绍惜其材为之奏请获免】集覧【迟留注见汉和帝永元四年】质实【防州注见汉献帝建安十九年巴东峡州注见周赧王三十七年夷陵许绍安州安陆人】
　　唐杀其民部尚书刘文静
　　【文静自以才畧功勲在裴寂之右而位居其下意甚不平家数有妖弟文起召巫厌胜文静有妾无宠使其兄上变告之唐主以文静属吏遣寂问状文静曰建义之初沗为司马计与长史位望畧同今寂为仆射据甲第臣官赏不异众人东西征讨老母留京师风雨无所庇实有觖望之心唐主曰观此言反明白矣李纲萧瑀皆明其不反秦王世民为之固请曰昔在晋阳文静先建非常之防始告寂知及克京城任遇悬隔今文静觖望则有之非敢谋反寂曰文静才畧过人性复麤险天下未定留之必贻后患唐主素亲寂低徊久之卒用寂言杀文静籍没其家胡氏曰文静首唱大谋赏不酬勲又以防死而太宗不能力救何也曰非不能也不敢也文静晋阳引寂见世民之时有汉高魏武之比而未尝归心高祖寂则高祖所厚而世民所薄也其不敢力諌为是也欤在世民则当然而李纲萧瑀不能数批逆鳞使勲旧寃死其责大矣为文静者功名已着退以全身何善如之而乃芥蔕自取积毒其材智虽高而识量浅矣】集覧【上变告注见汉高帝九年觖望注同上六年低回注见隋文帝开皇十二年批逆鳞史记荆轲传批其逆鳞正义曰批白结反索隠曰批触击也司马彪曰批反击也又韩非传曰龙之为虫可扰狎而骑也然其喉下有逆鳞径尺人有婴之则必杀人人主亦有逆鳞说之者能无婴之则几矣】质实【厌胜注见汉章帝建初七年甲第注见汉桓帝元嘉元年京师注见周显王二十五年】
　　发明【唐自开国以来政事施设见于纲目之所书者始亦颇有可观如定律令置学校选用隋氏宗室旌擢孙伏伽李素立之类皆足以兴起人心无愧于兴王之业然而大明方升薄蚀随至于是寘乐工于朝列擢亡国之佞臣今又杀其建义之士政事日益舛驳良由唐祖非有圣哲之姿特以天命在唐又有太宗以为之子故能芟刈群雄削平四海耳不然未见其可也文静之死秦王为之固请所言非不明白犹不能免然则唐主之滥杀为可知矣是以书法如此惜哉】
　　沈法兴称梁王于毘陵李子通称吴帝于江都
　　【沈法兴称梁王都昆陵性残忍专尚威刑其下离怨时杜伏威据歴阳陈陵据江都李子通据海陵俱有窥江表之心子通攻江都克之棱奔伏威子通入江都即帝位国号吴】质实【毘陵郡名注见隋炀大业十二年歴阳郡名注见汉冲帝永嘉元年江都县名注见汉献帝兴平元年海陵县名注见周世宗显徳五年】
　　杜伏威降唐唐以为和州总管质实【和州注见汉冲帝永嘉元年】○唐裴寂军溃定杨可汗武周取并州齐王元吉奔长安【裴寂至介休金刚击之寂军溃自晋州以北城鎭俱没寂表谢罪唐主慰谕之复使鎭抚河东刘武周进逼并州元吉绐其参佐夜擕妻妾奔还长安唐主怒谓李纲曰元吉未习时事故遣窦诞宇文歆辅之晋阳彊兵数万食支十年兴王之基一旦弃之闻歆首画此防我当斩之纲曰王年少骄逸诞曽无规諌又掩覆之今日之败诞之罪也歆諌王不悛寻皆闻奏乃忠臣也岂可杀哉唐主悦引纲升御坐曰我得公遂无滥刑元吉自为不善非二人所能禁也幷诞赦之武周据太原遣宋金刚攻晋州防之进逼绛州防龙门】质实【介休县名注见周威烈王二十三年西河晋州注见汉献帝建安七年绛州注见宋文帝元嘉三十三年东雍州龙门县名注见文帝仁寿三年】
　　发明【书裴寂军溃而不闻抵裴寂军溃之罪书武周取并州元吉奔长安而不闻正元吉失守之诛盖裴寂高祖之所昵而元吉则其钟爱者也政刑若此何以为开基之主乎】
　　唐杀西突厥曷娑那
　　【曷娑那在长安北突厥遣使请杀之唐主不许羣臣皆曰保一人而失一国后必为患秦王曰人穷归我杀之不义久之引曷娑那入内殿既而送中书省纵北突厥使者杀之】质实【突厥北狄种名注见梁武帝大同十一年】
　　书法【宇文泰収柔然付突厥使者纲目书突厥取而杀之此亦北突厥使者杀之也书唐杀之何罪唐也西魏受制突厥书曰突厥取而杀之讥不立耳唐方盛时非西魏比而纵使杀之然则非突厥杀之唐杀之矣】
