<!-- { "loadSidebar": true } -->
　　【太后崩于上阳宫年八十二遗制去帝号赦王萧二族及褚遂良韩瑗柳奭亲属上居谅隂以中书令魏元忠摄冢宰三日元忠素负忠直之望中外赖之武三思矫太后遗制慰谕元忠赐实封百戸元忠捧制感咽涕泗见者曰事去矣胡氏曰元忠慷慨论事屡濵危殆无所屈折是以利为轻以义为重矣实封百戸于宰相何加焉而至于懐感悲涕何也葢至是义气不胜有贪志焉卒为三思所陷容容循黙坐视五王夷灭政事紊乱不敢一言而卒亦不免孔子曰枨也欲焉得刚元忠之谓矣○将以太后合葬干陵给事中严善思上疏曰神明之道体尚幽今欲启之恐致惊黩况合葬非古宜于陵旁更择吉地不从】集览【容容循黙容容谓不择善否皆两容之也循黙谓因循守职静黙不语也又容容多厚福注见汉顺帝永建元年】质实【谅隂注见汉昭帝元平元年冢宰官名注见陈宣帝太建九年六卿韩瑗京兆三原人仲良之子上阳宫注见髙宗干封二年干陵注见嗣圣元年】
　　发明【丘濬曰武氏自称皇帝中宗复位又尊之以为则天大圣皇帝其崩也以其所尊者书之可也而纲目乃以皇太后武氏书之葢不予其为皇帝也是何也女不可以统男皇帝本非妇人女子之所得而称者也书之曰太后武氏崩则凡其生时所自称及人所以尊之者皆非所宜也如是书之不啻足矣今史纲直斥其姓名而且以死书何呜呼武氏起自闾阎使其不入宫闱一匹妇耳所以生得为后死得书崩徒以其作配髙宗以承唐家之宗祀焉耳今武氏为人妻则淫荡为人妾则妬害为人母则残虐为人妇则废人之宗祀灭人之国祚杀人之族属凡其一生所以孤人之子寡人之妻絶人之宗祀不知其凡几百千万矣其于李氏固己义絶葬不可以列李氏之园陵祭不可以入李氏之宗庙由是观之乃天地间一不仁不义之妇人耳死全首领固己为幸而又称之以为后书之以为崩何以诛絶其旣往而示戒于将来哉必若直斥其名而且以死书之之为愈】
　　戸部奏是岁天下戸口之数
　　【戸六百一十五万口三千七百一十四万有奇】
　　书法【书戸口之数始此终纲目书戸口数七是年宗开元十四年二十八年天寳十三载代宗广徳二年文宗开成四年武宗防昌五年兵民数一徳宗建中元年皆唐也】
　　【丙午】二年春正月以李峤同三品于惟谦同平章事○制太平安乐公主各开府置官属
　　【安乐公主恃宠卖官鬻狱势倾朝野或自为制敕掩其文令上署之上笑而从之竟不视也自请为皇太女上虽不从亦不谴责】质实【安乐县名注见汉髙后六年狄道】
　　书法【书开府置官属多矣未有以公主书者公主而有此制中宗之狥也直书讥之】发明【武氏虽曰乱唐然大权在己政出于一故能控制四海逾二十年今中宗以阳徳居尊胡为反纵女谒甚至下令特令公主开府置官属书之于册不惟远愧乃祖亦且近愧乃母矣】
　　以平阳王敬晖扶阳王桓彦范南阳王袁恕己为诸州刺史
　　【武三思恶晖等居京师出之晖滑州彦范洛州恕已豫州寻复左迁远郡】质实【京师注见周显王二十五年滑州注见隋恭帝皇泰二年豫州注见汉光武建武十九年汝南】
　　二月以韦巨源同三品
　　【诏与皇后叙宗族】
　　制僧慧范道士史崇恩等并加五品阶
　　书法【自武氏始书僧拜官于是再见僧道五品是袭武氏之迹也再乱宜矣终纲目书僧有官三懐义慧范不空书道士有官三崇恩刘静杜光庭本教官称不与焉】
　　发明【夫所谓僧道士者果何物哉就其本法言之清虚寂灭者也而乃加以品秩不惟王法之所不容是亦彼法之所恶者书之于册岂不深可为笑而适足以为戒哉】
　　置十道廵察使考异【提要置上当有圏子】
　　【选内外五品以上官二十人为十道廵察使委之察吏抚人荐贤直狱二年一代考其功罪而进退之姜师度马怀素源干矅卢怀慎李杰皆预焉】质实【姜师度魏州魏县人源干矅相州临漳人卢怀慎滑州人李杰相州滏阳人】
　　韦安石罢以苏瓌为侍中唐休璟致仕○三月杀驸马都尉王同皎
　　【初宋之问及弟之逊皆坐附防张易之贬岭南逃归东都匿于友人王同皎家同皎疾武三思及韦后所为每与所亲言之辄切齿之逊宻告三思三思使人告同皎与武当丞周憬等谋杀三思废皇后皆坐斩之问之逊并除京官憬亡入比干庙大言曰比干古之忠臣知吾此心三思与皇后淫乱倾危国家行当枭首都市恨不及见耳遂自刭】质实【宋之问西河人武当县名注见晋元帝建武元年比干庙注见汉昭帝元鳯元年枭首注见汉灵帝建宁元年】
　　大置员外官
　　【置员外官自京师及诸州凡二千余人宦官超迁七品以上员外官者又将千人魏元忠自端州还为相不复彊諌惟与时俯仰中外失望酸枣尉袁楚客以书责之曰主上新服厥命惟新厥徳当进君子退小人以兴大化岂可安其荣宠循黙而已今不早建太子择师传而辅之一失也公主开府置僚属二失也崇长缁衣借势纳赂三失也俳优小人窃盗品秩四失也有司选贤皆以货取势求五失也宠进宦者殆满千人六失也王公贵戚赏赐无度竞为侈靡七失也广置员外官伤财害民八失也先朝宫女出入无禁交通请谒九失也左道之人荧惑主听窃盗禄位十失也凡此十失君矦不正谁正之哉元忠得书愧谢而已胡氏曰中宗鼎镬岂若武后之烈三思凶熖岂若周来之甚元忠不惧武后而畏三思是何也血气旣衰戒之在得故也簟食豆不得则死然蹴而与之乞人不屑者血气尚胜故也万钟之禄与不得则死者相去远矣然有不辨理义而受之者血气衰故也知所以戒则志常为主血气不能盛衰之矣】集览【周来之甚武后时周兴来俊臣皆酷吏之尤者】质实【端州注见梁武帝太清二年魏元忠宋州宋城人酸枣县名注见周慎靓王四年左道注见汉成帝永始二年】
　　书法【尝书置员外同正官矣未书大也于是始书大书大何讥滥也中外合三千余人其滥莫甚于此矣】
　　发明【前书公主置官属此书大置员外官乱政若此不亡得乎】
　　夏四月李怀远致仕○杀处士韦月将以尹思贞为青州刺史宋璟为贝州刺史
　　【处士韦月将上书告武三思潜通宫掖必为逆乱上大怒命斩之黄门侍郎宋璟奏曰人言中宫私于三思陛下不问而诛之臣恐天下必有窃议固请按之上不许璟曰必欲斩月将请先斩臣不然臣终不敢奉诏上怒少解御史大夫苏珦大理卿尹思贞皆以为方夏行戮有违时令上乃命杖而流之岭南过秋分一日平晓广州都督周仁轨斩之御史大夫李承嘉附武三思诋尹思贞于朝思贞曰公附防奸臣将图不轨先除忠臣邪承嘉怒劾奏思贞出为青州刺史武三思恶宋璟出之检校贝州刺史范氏曰自古杀谏臣未有不亡国者中宗愚闇足以取亡而髙祖太宗徳泽未远人心天命未厌唐也故祸及其身而已矣】质实【处士注见周赧王元年苏珦蓝田人广州注见秦始皇三十三年南海不注见汉灵帝光和五年青州注见汉桓帝永康元年贝州注见汉安帝建光二年】
　　书法【隐士书杀韦祖思见之矣晋恭帝元熈元年于是再见杀至处士而中宗之为君可知矣月将以諌见杀曷为不以諌者书是年若曰韦氏宫掖之慙徳虽山林之人皆知之矣而帝不之悟书处士所以病中宗也然月将退处山林而与闻宫掖之事亦出位甚矣书交病之】
　　发明【庐陵不道无足论者然纲目上书杀处士韦月将下书以尹思贞宋璟为刺史又以着二人因諌见贬尔彼其淫刑滥杀旣戮言者又逐諌臣未几身弑统絶其为后主鉴岂不深切着明也哉】
　　五月葬则天皇后于干陵质实【干陵髙宗之墓注见嗣圣元年】
　　书法【后葬不地合葬也于干陵常矣其书何罪大臣也武氏得罪宗庙沟而絶之可矣乃合葬焉特书于干陵所以讥大臣之不能断也是故唐后之葬惟则天书干陵不宜合而合也惟兴庆书景陵之侧宜合而不合也宣宗大中三年纲目之意微矣终纲目后葬书地七详汉宣帝本始三年】
　　○六月贬敬晖桓彦范张柬之袁恕己崔暐为远州司马
　　【武三思使郑愔告敬晖等与王同皎通谋贬晖崖州彦范泷州柬之新州恕己窦州暐白州司马员外长任削其勲封】集览【崖州在海外汉珠崖郡也唐改崖州今吉阳军是泷州泷音防今广东徳庆府泷水县是新州秦南海郡也梁武置新州属广东窦州汉合浦地唐置窦州寻改髙州白州今鬰林州博白县是在广西】质实【崖州注见汉武帝元鼎六年珠崖一统志云泷州本汉端溪县地晋分置龙乡县寻改为平原县置平原郡梁兼置泷州隋初郡废改平原曰泷水县大业初改州为永熈郡唐初复置改为泷州天寳初改为开阳郡乾元初复为泷州宋初州罢以泷水县属康州元属徳庆路本朝初改肇庆府新州注见梁武帝大同七年窦州本秦南海郡地汉属苍梧郡隋属永熈郡唐置信义县为南扶州治贞观初州罢以县泷州寻于县置窦州宋以特亮谭峩怀徳三县并入信义改为信宜县熙宁中窦州废以县属髙州元仍旧本朝因之改属髙州府白州注见髙祖武徳五年】
　　加周仁镇国大将军
　　【初韦贞流钦州而卒蛮酋寗承基逼取其女贞妻崔氏不与承基杀之及其四男至是广州都督周仁轨讨承基斩之故有是命及韦氏败仁轨亦诛】质实【钦州注见隋文帝开皇十七年】
　　秋七月立卫王重俊为皇太子
　　【太子性明果而官属率贵游子弟所为多不法左庶子姚珽屡諌不听】质实【姚珽陜州陜石人卫州名注见秦王政六年朝歌】
　　以李峤为中书令
　　【初李峤为吏部侍郎欲树私恩再求入相奏大置员外官广引贵势亲识旣而为相铨衡失序府库减耗乃更表言滥官之弊且请逊位上慰谕不许】质实【铨衡注见晋穆帝兴宁二年】
