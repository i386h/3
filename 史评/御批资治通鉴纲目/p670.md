<!-- { "loadSidebar": true } -->
　　【公绰初赴府有神防小将跃马冲其前导公绰驻马杖杀之明日入对上怒诘之对曰京兆为辇毂师表今视事之初而小将敢尔唐突此乃轻陛下诏命非独慢臣也臣知杖无礼之人不知其为神防将军也上曰何不奏对曰臣职当杖之不当奏上退谓左右曰汝曹须作意此人朕亦畏之】集览【辇毂师表车以人挽而行者曰辇车轮正行而守辙者曰毂京师为天下师表舟车之所辐辏也故以取喻唐突本作搪揬触也搪或作摚杜甫课伐木序若恃爪牙之利必昬黒堂突汉书孔融摚突宫掖须作意犹言当着心】正误【辇毂师表今按汉书注辇毂者天子之车舆也京师乃天子辇毂之下故京兆尹为辇毂之师表】质实【京兆府名注见宗开元十一年】
　　加李光顔等检校官
　　【讨淮西诸军近九万上怒诸将久无功命梁守谦宣慰因留监军先加李光顔等检校官而诏书切责示以无功必罚】
　　十二月义成节度使浑镐与王承宗战大败
　　【浑镐与承宗战屡胜引全师压其境承宗惧潜遣兵入镐境焚掠城邑人心始内顾而揺中使又督其战镐进战大败奔还定州】质实【义成节度注见懿宗咸通十年中使注见宗开元十五年定州注见周威烈王二十三年中山】
　　以王涯同平章事○贬袁滋以李愬为唐邓节度使【袁滋至唐州元济围其新兴栅滋卑辞以请之元济由是不复以滋为意朝廷知之贬滋抚州刺史以李愬代之愬至唐州知士卒惮战谓之曰天子知愬柔懦故使拊循尔曹至于战攻进取非吾事也众始信而安之愬亲行视士卒伤病者存恤之不事威严或以军政不肃为言愬曰吾非不知也袁尚书专以恩惠怀贼贼易之闻吾至必增备吾故示之以不肃彼必以吾为懦而懈惰然后可图也淮西人轻愬不为备】集览【李愬愬色窄反】正误【李愬今按愬字元直则当如字】质实【抚州注见晋安帝隆安二年临川李愬洮州临潭人晟之子】
　　书法【滋尝书贬吉州刺史矣于是又贬抚州则曷为不书削之也滋再命再辱是以为不足书也故削之】
　　初置淮颍水运使
　　【杨子院米自淮隂泝淮入颍至项城入溵输于郾城以馈淮西行营省汴运之费七万余缗】集览【杨子院米自淮阴泝淮入颍杨一作扬误也今眞州杨子县南濵杨子江时此处置转运院故曰杨子院北入小河东去杨子桥经扬州北去淮安入颍左传哀九年吴城防沟通江淮注云穿沟东北通射阳湖西北至宋口入淮通粮道即此自淮东泝流西过淮隂入颍水至项城入溵由陈州项城西入溵水溵与□同音于斤反即汝南溵强县水经云溵水出颍川阳城少室山东入颍郾城郾于建反许州县也故城今在县南五里与褒信县白亭相近】质实【杨子按一统志本汉江都县地名唐为扬州杨子县地五代时杨吴为永正县地南唐置迎銮镇宋初陞为建安军中中祥符间陞军为眞州治杨子县政和中号郡曰仪眞元至元中改眞州路后复为眞州　本朝改为仪眞县以杨子县省入属扬州府淮隂郡名注见宋孝武大明二年山阳淮河名在淮安府城北五里自泗州龟山北流入府界萦回府城东入于海周职方氏青州其川淮泗谓此泝音苏故反逆流而上也亦作遡颍水名在河南府登封县颍谷东经郑州至襄城县为渚河又东经临颍县西合沙河入淮项城县名注见梁武帝太清二年溵水名注见徳宗贞元二十一年郾城县名注见汉光武建武二年郾汴州名注见周显王二十九年太梁】
　　【丁酉】十二年春二月置淮西行县
　　【淮西被兵数年竭仓廪以奉将士民多无食采菱芡鱼鳖鸟兽食之亦尽多降官军敕置行县以抚之】书法【书行县何特笔也行县置而人知有唐淮西不足平矣故特书之】
　　三月淮西文城栅降
　　【李愬谋袭蔡州表请益兵诏以步骑二千给之愬遣大将马少良将十余骑巡逻遇吴元济捉生虞王士良与战擒之士良元济骁将常为东边患众请刳其心愬许之士良无惧色愬命释其防士良请尽死以报徳愬署为捉生将士良言于愬曰吴秀琳据文城栅为贼左臂官军不敢近者有陈光洽为之谋主也光洽勇而轻好自出战请为公擒之则秀琳降矣遂擒光洽以归秀琳果以栅降愬引兵入据其城其将李宪有才勇愬更其名曰忠义而用之于是军气复振人有欲战之志贼中降者相继愬闻其有父母者皆给粟帛而遣之众皆感泣】集览【勇而轻轻去声不持重也左传轻则寡谋】质实【蔡州注见汉光武建武十九年文城郡名注见汉献帝建安十三年西平】
　　夏四月淮西郾城降
　　【官军与淮西军夹溵水而阵诸军顾望无敢先度陈许兵马使王沛先引兵度溵水于是诸军相继皆度进逼郾城李光顔败其兵三万杀士卒什二三李愬分兵攻下数栅元济以董昌龄为郾城令而质其母其母谓昌龄曰顺死贤于逆生汝去逆而吾死乃孝子也从逆而吾生是戮吾也防官军絶郾城归路昌龄乃举城降光顔入据之元济闻之甚惧时董重质守洄曲元济悉发亲近及守城卒诣重质以拒官军】质实【陈许二州名陈注见周赧王三十六年许注见汉后主建兴十年许昌】
　　书法【一栅一城降常事耳何以书关要也文城降而后知有李祐郾城降而后蔡兵尽萃于洄曲皆愬之所以成功者也故特书之】
　　五月罢河北行营
　　【六镇讨王承宗者兵十余万回环数千里既无统帅又相去逺期约难一由是厯二年无功刘总出境五里不进月费度支钱十五万缗李逢吉及朝士多言并力先取淮西俟淮西既平乗胜取恒冀如拾芥耳上从之罢河北行营胡氏曰古之人有言武不可黩黩武无烈周颂曰于铄王师遵养时晦宪宗若能持其志无暴其气用张靖韦贯之之言专意淮西裴度视师二相居内协谋共济葢不待四年而淮蔡平矣然后先之以文诰之辞申之以福极之戒河北叛臣固将敛衽聴命其有不服然后武震以慑威之葢不止成徳可平也发之甚鋭罢之无名为贼所轻伤重亦大矣】集览【既无无字一本误作而武不可黩注见汉灵帝中平五年黩武于铄王师遵养时晦诗酌篇于铄王师遵养时晦时纯熙矣是用大介文公集传曰于音乌叹辞铄盛遵循熙光介甲也所谓一戎衣也此颂武王初有于铄之师而不用退自循养与时皆晦既纯光矣然后一戎衣而天下大定文诰之辞注见髙祖武徳三年福极之戒书洪范向用五福威用六极五福一曰夀二曰富三曰康宁四曰攸好徳五曰考终命六极一曰凶短折二曰疾三曰忧四曰贫五曰恶六曰弱注言天所以向劝人用五福所以威沮人用六极福极者人感而天应也成徳谓成徳藩镇王承宗】
　　李愬擒淮西将李祐
　　【愬毎得降卒必亲引问委曲由是贼中险易逺近虚实尽知之厚待吴秀琳与谋取蔡秀琳曰非得李祐不可秀琳无能为也祐有勇畧守兴桥栅时帅士卒割麦于张柴村愬召厢虞史用诚以三百骑伏林中诱而擒之以归将士争请杀之愬释防待以客礼时时召祐及李忠义屏人语或至夜分他人莫敢预闻诸将恐祐为变多諌愬愬待祐益厚士卒亦不悦诸军日牒愬称得贼谍者言祐为贼内应愬恐诱先达于上已不及救乃持祐泣曰岂天不欲平此贼邪何吾二人相知之深而不能胜众口也乃械祐送京师先宻奏曰若杀祐则无以成功诏以还愬愬见之喜执其手曰尔之得全社稷之灵也署散兵马使令佩刀巡警出入帐中或兴同宿宻语达曙有窃聴者但闻祐感泣声旧军令舎贼谍者屠其家愬除其令使厚待之谍反以情告愬愬益知贼中虚实尝遣兵攻朗中不利众皆怅恨愬独喜乃募敢死士三千人号曰突将朝夕自教习之使常为行备】集览【署散兵马使署除也散上声六院兵马使】质实【贼谍注见陈后主祯明元年陈谍朗中未详其义或疑即朗山县注见下文】
　　书法【韦臯获吐蕃将不书论莾热此书李祐何特笔也得祐而蔡可得矣】
　　六月吴元济请降
　　【元济兵势日蹙上表请罪愿束身自归诏许之而为董重质等所制不得出】
　　秋七月大水○以孔戣为岭南节度使
　　【先是明州嵗贡蚶蛤水陆递夫劳费华州刺史孔戣奏罢之至是岭南择帅宰相奏拟数人上皆不用曰顷有諌进蚶哈者可与也乃以戣为岭南节度使】集览【蚶蛤音憨閤蚶蚌属横纵其理五味自充蛤似蚌而圆记月令爵入大水为蛤】质实【明州注见僖宗干符四年华州注见宗开元十一年岭南道名注见秦始皇三十三年南海孔戣冀州人先圣三十八世孙】
　　以裴度兼彰义节度使充淮西宣慰招讨使
　　【诸军讨淮西四年不克馈运疲弊民至有以驴耕者上亦病之宰相李逢吉等竞言师老财竭意欲罢兵度独无言上问之度曰臣誓不与此贼俱生今请自往督战且元济势实窘迫但诸将心不一不并力迫之故未降耳若臣自诣行营诸将恐臣夺其功必争进破贼矣上悦从之度奏刑部侍郎马总为宣慰副使右庶子韩愈为行军司马将行言于上曰臣若灭贼则朝天有期贼在则归阙无日上为之流涕御通化门送之李逢吉不欲讨蔡翰林学士令狐楚与逢吉善度恐其合中外之势以沮军事乃请改制书数字且言其草制失辞罢之度遂行以郾城以治所先是诸道皆有中使监陈进退不由主将胜则先使献防不利则陵挫百端度悉奏去之诸将始得专其军事战多有功】质实【彰义节度注见元和四年扶风人令狐楚华原人徳棻之裔孙也】
　　九月以崔羣同平章事李逢吉罢
　　【初上为广陵王布衣张宿以辩口得幸及即位累官至比部员外郎招权受赂逢吉恶之上欲以宿为諌议大夫逢吉曰宿小人岂得窃贤者之位必欲用宿请先去臣上不悦逢吉又舆裴度异议上方倚度以平蔡乃罢逢吉而竟用宿崔羣王涯固諌不聴宿由是怨执政及当时端方之士与皇甫镈相表里譛去之】质实【广陵郡名注见汉武帝元朔五年淮南】
　　李愬攻吴房入其外城
　　【李愬将攻吴房诸将曰今日往亡愬曰吾兵少不足战宜出其不意彼以往亡不吾虞正可击也遂往克其外城而还淮西将孙献忠以骁骑五百追击其背众惊将走愬下马据胡牀令曰敢退者斩返斾力战斩献忠或劝愬乘胜攻其子城可拔也愬不聴引还】质实【吴房地理志汝南有吴房县注吴王阖庐弟夫槩奔楚楚封于此为堂谿氏本房子国以其封吴故名吴房往亡注见晋安帝义熙六年不吾虞犹言不料我也左传成八年其孰以我为虞注虞度也返斾斾旗类也尔雅缁广充幅长寻曰旐继旐曰斾注旐用帛全幅长八尺又以帛续旐末为燕尾者曰斾左传令尹南辕反斾】质实【吴房一统志云汉之县名属汝南郡本春秋时房子国后魏改遂宁县属襄城郡隋复为吴房县属汝南郡唐贞观初县废寻复置属蔡州元和末改遂平县属唐州长庆初还属蔡州宋金仍旧元初省入汝阳大徳间复置属汝宁府　本朝因之仍属焉胡牀注见周世宗显徳五年】
　　冬十月李愬夜袭蔡州擒吴元济槛送京师
