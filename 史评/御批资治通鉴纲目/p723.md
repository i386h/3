<!-- { "loadSidebar": true } -->
　　【初李克用屯渭北李茂贞韩建惮之事朝廷礼甚恭克用去二镇贡献渐疎表章骄幔上自石门还置殿后四军选补数万人使延王戒丕等将之茂贞遂表言延王无故称兵讨臣臣今勒兵入朝请罪上告急于河东茂贞遂引兵逼京畿覃王嗣周与战败绩七月茂贞进逼京师戒丕曰今闗中藩镇无可依者不若自鄜州济河幸太原上至渭北韩建奉表请幸华州不许既而上复惮逺适至富平复遣人召建面议去留建至顿首言今藩臣防扈者非止茂贞陛下若逺廵边鄙臣恐无复还朝今华州兵力虽防亦足自固西距长安不远愿陛下临之以图兴复上乃从之至华州茂贞遂入长安燔烧俱尽】质实【藩镇注见肃宗上元二年鄜州注见汉献帝建安十七年太原府名注见齐明帝建武三年并州富平县名注见宪宗元和六年长安县名注见汉惠帝五年】
　　崔罢
　　【上以崔昭纬之党故罢之】
　　以陆扆同平章事质实【陆扆嘉兴人】○八月李克用发兵入援
　　【韩建移檄诸道令供输资粮诣行在李克用闻之叹曰去嵗从余言岂有今日之患又曰韩建天下痴物为贼臣弱帝室是不为李茂贞所擒则为朱全忠所虏耳因奏将与邻道发兵入援】
　　书法【于是奏将发兵入援耳即书入援何予义也】
　　发明【昭宗失谋再贻播越茂贞两犯京阙逼逐乗舆是时克用虽有奏请犹未出兵而纲目已书其发兵入援者予其有勤王之心也向使昭宗早从克用之言克用早伸正国之义又安有覆亡之祸哉吁】
　　王搏罢以朱朴同平章事
　　【水部郎中何迎表荐国子博士朱朴材如谢安道士许岩士亦荐朴有经济材上连日召对朴有口辩上悦之曰朕虽非太宗得卿如魏征矣上愤天下之乱思得竒杰之士不次用之朴自言得为宰相月余可致太平上以为然以朴为相朴庸鄙迂僻中外大惊寻兼判戸部凡军旅财赋一以委之】质实【朱朴襄阳人谢安晋元帝时人】
　　九月以王潮为威武军节度使质实【威武节度注见汉武帝建元三年闽中】○以马殷判湖南军府事
　　【殷以髙郁为谋主而畏杨行宻成汭之彊议以金帛结之郁曰成汭不足畏也行宻公之讐虽以万金赂之安肯为吾援乎不若上奉天子下抚士民训卒厉兵以修覇业则谁与敌矣殷从之】质实【湖南军注见宋文帝元嘉十六年衡阳】
　　以崔崔远同平章事贬陆扆为硖州刺史
　　【之罢相韩建之志也宻求援于朱全忠且教之营东都宫阙表迎车驾全忠从之仍请以兵迎驾且言崔忠臣不宜出外建惧复奏召为相遣使谕止全忠恨扆代已诬以党于茂贞而贬之】质实【硖州注见周赧王三十六年夷陵】
　　冬十月以孙偓为凤翔四面行营招讨使讨李茂贞【茂贞上表请罪仍献助脩宫室钱韩建复佐佑之竟不出师】
　　书法【不行矣何以书病昭宗也勃焉而兴兵忽焉而罢之书所以着其无成命也】发明【克用请讨茂贞乃疑而不用孙偓何为者哉乃以任招讨之职书之于册失可知矣】
　　以王抟同平章事
　　以钱镠为镇海镇东节度使
　　【镠令两浙吏民上表请兼领浙东朝廷不得已从之改威胜曰镇东】质实【镇海军名注见宪宗元和二年杭州镇东军名注见昭宣帝天祐三年】
　　以刘隐为清海行军司马
　　【清海节度使薛王知柔行至湖南广州牙将卢琚据境拒之封州刺史刘隐袭广州斩琚具军容迎知柔入视事知柔表隐为行军司马】质实【清海节度注见秦始皇三十三年南海薛州名未详沿革广州注见秦始皇三十三年南海】
　　书法【行军司马耳何以书予刘隐也清海军变据境拒命隐讨平之而能迎帅视事自僖昭以来未之有也特书美之】















　　御批资治通鉴纲目卷五十二
<史部,史评类,御批资治通鉴纲目>
　　钦定四库全书
　　批资治通鉴纲目卷五十三
　　【起丁巳唐昭宗干宁四年　尽丙寅唐昭宣帝天祐三年】凡十年
　　【丁巳】四年春正月诏罢诸王所领兵及殿后四军
　　【韩建奏睦济韶通彭韩仪陈八王谋杀臣刼车驾幸河中上大惊召建谕之建称疾不入令诸王诣建自陈建不之见表请勒归十六宅妙选师傅教以诗书不令典兵预政上不得已诏诸王所领军士并纵归田里建又奏所置殿后四军显有厚薄偏党乞皆罢遣诏亦从之于是天子之亲军尽矣捧日都头李筠石门扈从功第一建复奏斩之】集览【捧日都头捧日军号也都头犹言部将石门扈従扈卫也前年王行约等作乱上以李筠兵自卫幸石门镇】
　　立徳王裕为皇太子
　　【建既幽诸王于别第上意不恱乃奏请立徳王为太子欲以解之】
　　书法【唐自武宗四宗无书立太子者于是复书亦自是终矣】
　　朱全忠克郓州执朱瑄进袭兖州克之朱瑾奔淮南【厐师古葛従周并兵攻郓州朱瑄兵少食尽不复出战瑄引水为深壕以自固师古等为浮梁夜济瑄弃城走野人执之以献全忠入郓州以厐师古为天平防后朱瑾防大将康怀贞守兖州自与河东将史俨李承嗣掠徐境以给军食全忠遣从周将兵袭兖州懐贞降従周入兖州获瑾妻子瑾及俨等帅其众奔淮南全忠纳瑾之妻引兵还张夫人请见之瑾妻拜夫人答拜且泣曰兖郓与司空约为兄弟以小故恨望起兵相攻使吾姒辱于此他日汴州失守吾亦如吾姒之今日乎全忠乃出瑾妻而斩瑄于是郓齐曹棣兖沂宻徐宿陈许郑滑濮皆入于全忠惟王师范保淄青亦服于全忠淮南旧善水战不知骑射及得河东兖郓兵军声大振】
　　王建遣华洪将兵攻东川
　　【建更华洪姓名曰王宗涤】
　　孙偓朱朴罢
　　【朴既秉政所言皆不效外议沸腾故罢】
　　张佶克邵州擒蒋勋质实【邵州一统志云唐初所置治邵阳县天寳初改为邵阳郡乾元初复为邵州五代时晋改为敏州宋仍为邵州后陞寳庆府元改为寳庆路本朝改路为府湖广道】○三月朱全忠以葛从周守兖州朱友裕守郓州厐师古守徐州○夏四月遣使和解两川
　　书法【汉献之篇书遣马日防赵岐和解闗东矣于是再见衰世之政一辙也终纲目书遣使和解二】
　　○六月贬王建为南州刺史以李茂贞为西川节度使覃王嗣周为凤翔节度使
　　【王建将兵五万攻东川李茂贞表其罪故贬之徙茂贞镇西川覃王镇凤翔建克梓州南寨执其将李继宁宣谕使李恂至梓州建指执旗者曰战士之情不可夺也茂贞亦不受代围覃王于奉天韩建移书茂贞覃王乃得归】
　　秋八月韩建刘季述杀通王滋等十一人
　　【韩建奏诸王罢兵尚苞隂计愿陛下圣断不疑制于未乱上不报建乃与知枢宻刘季述矫制发兵围十六宅诸王被髪升屋呼曰宅家救儿建尽杀之以谋反闻胡氏曰御得其道则昆虫草木无札瘥夭阏之患不然一身无所容于天地之间况妻子哉古之眀君所以不敢不敬徳不敢不教子不敢用小人不敢失大柄为易世之后末流之若此也唐室至此岂非祖宗贻谋有未孙欤】集览【宅家称天子也义取光宅天下三王家天下李济翁资暇集曰至尊以天下为宅四海为家故曰宅家札瘥夭阏左传札瘥夭昏注大疫曰札小疫曰瘥短折曰夭未名曰昏荘子背负青天而莫之夭阏防云夭折也阏者壅塞无生气也瘥才何反阏于葛反祖宗诒谋有未孙欤诗文王有声诒厥孙谋以燕翼子文公传曰诒遗也武王以善谋遗及其孙则子亦可以无事矣此云未孙者谓未能逺谋及孙故致末流之若此也】正误【祖宗诒谋有未孙欤今按读未孙为子孙之孙不成文理朱子诗传以诒厥孙谋为子孙固是但胡氏则本旧注以孙为孙顺之义音逊集览之泥而不逹如此可笑也已】
　　发眀【韩建藩臣也季述阉奴也通王滋等皇子也以皇子之贵而臣仆杀之如毙犬豕祸乱至此极矣比而观之则知昭宗不用克用讨贼之防尤可恨也】
　　九月李克用攻幽州刘仁恭与战败之
　　【初李克用取幽州表刘仁恭为节度使留戍兵及腹心将千人典其机要租赋供军之外悉输晋阳及上幸华州克用徴兵于仁恭以入援仁恭辞以契丹入冦不出兵克用移书责之仁恭抵书慢骂囚其使者克用大怒自将撃之仁恭遣其将单可及引兵逆战克用方饮酒前锋白贼至矣克用醉曰可及辈何足为敌亟命击之是日大雾幽州将杨师侃伏兵于木瓜涧河东兵大败克用醒而后知之责诸将曰吾以醉废事汝曹何不力争仁恭奏讨克用诏不许仁恭又遣使谢克用克用复书畧曰公仗钺控兵理民立法擢士则欲其报徳选将则望彼酬恩已尚不然人何足信仆料猜防出于骨月嫌忌生于屏帷持干将而不敢授人捧盟盘而何词着誓】集览【干将注见宗天寳六载盟盘礼记涖牲曰盟防云割牲左耳盛以珠盘玉敦用血为盟书书成乃防血读书敦音堆盂也】质实【木瓜涧一统志云在蔚州南一百五十里广昌县境内今属大同府】
　　冬十月以韩建为鎭国匡国节度使质实【镇国一统志云唐之军名治华州五代梁改威化军唐复为镇国军宋改为镇潼军金改为金安军元复为华州本朝因之属西安府匡国唐之军名治同州五代梁改忠武军后唐复为匡国军宋改定国军属永兴路金属京兆府元仍为同州本朝因之属西安府】○诏削夺李茂贞官爵姓名发兵讨之复以王建为西川节度使○王建克梓州顾彦晖自杀
　　【初建与彦晖五十余战蜀州刺史周徳权言于建曰东川羣盗多据州县彦晖皆啗以厚利恃其救援故坚守不下若遣人谕贼帅以祸福来者赏之以官不服者威之以兵则彼反为我用矣建従之彦晖势益孤至是建攻梓州益急彦晖自杀建入梓州城中兵尚七万人建以王宗涤为留后】
　　朱全忠击杨行宻战于清口全忠大败
　　【朱全忠既得兖郓甲兵益盛乃大举击杨行宻遣厐师古壁清口葛从周壁安丰全忠自将屯宿州行宻与朱瑾将兵三万拒之师古营于清口或曰营地污下不可久处不听朱瑾壅淮上流欲灌之或以告师古以为惑众斩之瑾以五千骑引度趣其中坚士卒仓黄拒战淮水大至汴军骇乱行宻督大军夹攻之汴军大败斩师古従周奔还行宻瑾乗胜追击之杀溺殆尽还者不满千人全忠亦奔还行宻大防诸将谓副使李承嗣曰始吾欲先趣夀州副使云不如先向清口师古败従周自走今果如所料赏之钱万缗表领镇海节度行宻待承嗣史俨甚厚第舍姬妾咸选其尤者赐之故二人皆为行宻尽力屡立功行宻由是遂保据江淮全忠不能与之争】质实【清口一统志云清河口也在淮安府城西五十里安丰汉之县名属六安国东汉属扬州晋属淮南郡宋齐梁隋皆因之唐属夀春府五代唐废之今为安丰乡故址在凤阳府夀州南六十里】
　　立淑妃何氏为皇后
　　书法【唐自代宗始无书立后者于是复书亦自是终矣】
　　○十二月威武节度使王潮卒
　　【王潮以弟审知为观察副使有过犹加捶挞审知无怨色潮寝疾舍其子命审知知军府事】
　　南诏骠信舜化上书
