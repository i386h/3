<!-- { "loadSidebar": true } -->
　　【初从諌累表言仇士良罪恶遂与朝廷相猜恨招纳亡命缮完兵械马牧及商旅卖铁煑盐假大商以牙职使通好诸道因为贩易歳入数十万及疾病与幕客张谷等谋效河北诸镇以弟之子稹为都知兵马使至是薨稹秘不发防押牙王协曰正当如实歴年様为之不出百日旌节至矣于是逼监军崔士康奏称从諌疾病请命其子稹为留后上遣供奉官薛士干徃谕从諌使就东都疗疾遣稹入朝宰相諌官多以为囘鹘余烬未灭边鄙犹须警备复讨泽潞国力不支李德裕独曰泽潞事体与河朔三镇不同河朔习乱已乆人心难化是故累朝以来置之度外泽潞近处腹心一军素称忠义如李抱眞成立此军德宗犹不许承袭敬宗不恤国务宰相又无远畧刘悟之死因授从諌使其防扈垂死之际复以兵权擅付竖子若又因而授之则诸鎭谁不思效其所为天子威令不复行矣上曰卿以何术制之果可克否对曰稹所恃者三镇但得镇魏不与之同则稹无能为也若遣重臣徃谕王元逵何敬以河朔自艰难以来列圣许其传袭已成故事与泽潞不同今将加兵泽潞不欲更出禁军其山东三州委两镇攻之贼平之日将士并当厚加官赏茍两鎭听命不从旁沮挠官军则稹必成擒矣上喜曰吾与德裕同之保无后悔遂决意讨稹羣臣言者不复入矣上命德裕草诏赐元逵敬曰泽潞一镇与卿事体不同勿为子孙之谋欲存辅车之势但能显立功效自然福及后昆上曰当如此直告之是也人赐张仲武诏令专御囘鹘元逵敬得诏悚息听命士干入境不问从諌之疾直为已知其死之意都押牙郭谊等大出兵迎之请用河朔事体遂扶稹出见将士发防不受敕命黄州刺史杜牧上李德裕书曰牧尝问董重质以淮西四嵗不破之由重质以为由朝廷徴兵太杂客军数少势赢力弱心志不一多攷败亡其时朝廷若使鄂夀唐州只保境土但用陈许郑滑两道全军帖以宣闰弩手令其守隘即不出一歳无蔡州矣今上党叛逆镇魏虽尽节效顺亦不过围一城攻一堡系累穉老而已若使河阳万人为垒窒天井之口髙壁深堑勿与之战只以忠武武宁两军帖以青州五千精甲宣闰二千弩手径捣上党不过数月必覆其巢穴矣德裕人以议者多言刘悟有功稹未可亟诛请下百官议上曰悟廹于救死耳非素心狥国也籍使有功父子为将相二十余年国家报之足矣稹何得复自立朕以为凡有功当显赏有罪亦不可茍免也德裕又以分司宾客李宗闵与刘从諌交通不宜置之东都奏以为湖州刺史制削夺从諌及稹官爵以王元逵何敬为招讨使与河东节度使刘沔河阳节度使王茂元合力攻讨先是河北诸镇有自立者朝廷必先有吊祭使册赠使宣慰使继徃商度然后用兵故常及半歳军中得以为备至是宰相亦欲遣使上即下诏讨之元逵即日出师屯赵州又诏以李彦佐为晋綘行营招讨使】集览【寳歴年様様式也敬宗实歴中刘悟卒其子从諌匿防求知留后河朔事体注见宪宗元和十五年以故事劝天井闗名在潞州上党南】质实【昭义节度注见周赧王五十三年上党泽潞二州名泽注见梁武帝中大通六年建州潞注见周赧王五十三年上党三镇谓成德魏博卢龙三藩镇防扈注见德宗贞元十六年镇魏二军名镇谓成德节度魏谓魏博节度河朔二州名注见宗天宝十五载辅车之势注见晋穆帝永和九年黄州注见晋懐帝永嘉元年黄国鄂夀唐三州名鄂注见汉后主建兴七年武昌夀注见秦王政六年夀春唐注见齐武帝永明五年沘阳陈许二州名陈注见周赧王三十七年许注见汉后主建兴十年许昌郑滑二州名郑注见梁武帝普通六年郑城滑注见隋恭帝皇泰二年宣闰二州名宣注见汉明帝永平十三年丹阳闰注见晋成帝咸和三年京口蔡州注见汉光武建武十九年汝南上党郡名注见周赧王五十三年河阳县名注见昭宣帝天祐二年一统志云天井闗名在泽州城南太行山顶忠武军名注见汉光武建武八年长社武寜军名注见秦始皇二十八年彭城湖州注见宋明帝泰始二年吴兴赵州注见汉景帝三年赵国晋绛二州名晋注见汉献帝建安七年河东绛注见宋文帝元嘉二十三年东雍】书法【纲目书薨自战国分王外非未成君废帝废后则諡为帝为后者也不然则帝母也有功公主也方镇大臣未有书薨者自从諌以后方镇书薨三是年刘从諌宣宗太中十一年王绍鼎防宗咸通十三年张允伸大臣书薨一僖宗干符元年刘瞻疑皆误据郭子仪号官爵諡具止书卒】
　　以崔同平章事
　　【上夜召学士韦琮以名授之今草制宰相枢密皆不之知时枢密使刘行深杨钦义皆愿慤不敢预事老宦者尢之曰此由杨刘懦怯堕败旧风故也】质实【崔博州人元畧之子杨刘谓杨钦义刘行深】
　　筑望仙观于禁中
　　书法【蜚廉桂观亦求仙者也不书地此书地何讥之讥也望仙惑也于禁中亦非池矣是故晋孝武书立精舍于内殿唐肃宗书置道场于三殿此书筑望仙观于禁中皆深讥之五年筑望仙台于南郊不书畧之也书其甚者而已矣】
　　发明【书上受法箓于赵归真则见其以万乗之贵屈己于一妄人也书筑望仙观于禁中则见其以荒唐之説视之若真有然也夫神仙虚无之事不必逺求前古姑即宪宗以来观之其效葢可覩矣使其果可筑室而来之则汉武蜚廉桂观通天茎台与夫建章明光诸宫之作岂不胜于武宗一望仙观乎据事直书其失自见】
　　○六月内侍监仇士良致仕
　　【上外尊宠士良内实忌之士良颇觉遂以老病致仕其党送归私第士良敎之曰天子不可令闲常宜以奢靡娱其耳目使日新月盛无暇更及他事然后吾辈可以得志愼勿使之读书亲近儒生彼见前代兴亡心知忧惧则吾辈疎斥矣其党拜谢而去范氏曰小人莫不养其君之欲以济己之欲使其君动而不静为而不止则小人得以行其计矣岂独奢靡之娱得以荡其心哉又有甚马者矣或殖货利或治宫室或开边境或察臣下随其所好以窃权宠人君乐得其欲而不知其为天下害是以政日乱而不自知惟能亲正直远邪佞则可以免斯患矣胡氏曰士良狡黠思所以蛊君者宻矣然知其利而不知其害者也已无疎斥之道以忠信谨厚服其职亦何用蛊君然后得安茍欲自安而蛊君至于危亡之地则岂有君亡而我存之理其祸岂止于疎斥而已哉故士良之术自以为智实则愚也】质实【致仕注见德宗贞元二十一年】
　　书法【宦官未有书致仕者书士良何病唐也甘露之事士良专杀执政既又贼伤李石揺动军情今而使之得以令终失刑甚矣故书讥之或曰宦官知止非羙之欤后书削官爵籍家赀则此非羙矣终纲目书宦官致仕二仇士良杨复恭皆以罪终者也】
　　发明【呜呼人君一身天地人物之主百万生灵之命繋焉所以广其智虑裨其政治者当务之急孰有要于读书亲贤哉彼小人者恐其君见古今治乱而知儆省闻儒生陈説而开悟有以烛己之奸而不得恣其欲葢愚其君也愚其君将以遂其所大欲也苟惟遂己之欲则虽致君于幽厉措世于乱亡有弗暇顾焉者后世英明之主尚当以士良斯言为戒服之心胷列于屏障丁宁告戒于子孙宫中暇日只是读书接贤士大夫之时多亲宦官宫妾之时少母为小人所愚弄而堕其术中夫然则君道立而天地人物有所倚赖而不至于贻祸播恶于斯世斯民矣】
　　吐蕃论恐热攻尚婢婢于鄯州
　　【吐蕃鄯州节度使尚婢婢好读书不乐仕进国人敬之年四十余彜泰赞普彊起之使镇鄯州婢婢寛厚沈勇有谋畧训练士卒多精勇论恐热谋簒国恐婢婢袭其后举兵撃之婢婢谓其下曰恐热之来以我为不足屠也不如迎伏以骄之然后可图也乃遣使犒师且致书深自卑屈恐热喜曰婢婢惟把书卷安知用兵待吾得国当位以宰相坐之于家无所用也乃引兵归婢婢笑曰我国无主则归大唐岂能事此犬防乎】集览【尚婢婢婢婢名也尚注见德宗兴元元年尚结赞】质实【吐蕃西羌种名注见太宗贞观八年鄯州节度注见汉宣帝元康四年湟中】
　　书法【蛮夷自相攻不书此其书何进婢婢也曷为进之心乎唐者也故自是婢婢不一书】
　　秋七月以卢钧为昭义节度使
　　【朝廷以钧在襄阳有惠政得众心故使领昭义以招懐之】质实【卢钧蓝田人】
　　遣御史中丞李囘宣慰河北三镇
　　【诏遣御史中丞李囘宣慰河北令幽州早平囘鹘镇魏早平泽潞囘至河朔敬元逵仲武皆具櫜鞬郊迎立于道左不敢令人控马让制使先行自兵兴以来未之有也囘明辩有胆气三镇无不奉诏范氏曰武宗不惟使三镇不敢助逆又因以为臂指之用由德裕所以告之者能服其心也人主威制天下岂有不由一相者哉】质实【櫜鞬注见宪宗元和十二年】
　　以石雄为晋绛行营节度副使
　　【李德裕言向日河朔用兵诸道利于出境仰给度支或隂与贼通借一县一栅据之自以为功坐食转输延引歳时今请诏诸军令王元逵取邢州何敬取洺州王茂元取泽州李彦佐刘沔取潞州毋得取县上从之彦佐行甚缓德裕请赐诏切责仍以石雄为副因以代之】质实【邢州注见楚义帝元年襄国洺州注见汉武帝元狩四年广平】
　　王元逵破昭义兵防宣务栅
　　【元逵奏防宣务栅击刘稹败之诏加元逵平章事切责李彦佐刘沔王茂元使速进兵且称元逵之功以激厉之】质实【宣务栅未详处所唯顺德府唐山县西北八里有山名宣务或疑即此未知是否姑录之以备叅攷】
　　八月昭义大将李丕降
　　【昭义大将李丕来降议者或谓贼故遣丕降欲以疑误官军李德裕曰自用兵半年未有降者今安问诚之与诈且须厚赏以劝将来但不可置之要地耳】
　　诏王宰趣磁州何敬防肥乡平恩
　　【王元逵前锋入邢州境已逾月何敬犹未出师元逵宻表敬懐两端李德裕言忠武累战有功军声颇振王宰年力方壮谋畧可称请诏敬以河阳河东未能进军贼屡出兵焚掠晋绛今遣王宰将忠武全军径魏博抵磁州以分贼势敬必惧此攻心伐谋之术也从之敬苍黄出师防肥乡平恩杀伤甚众上曰敬已防两县可释前疑既有杀伤虽欲持两端不可得已】质实【磁州注见隋文帝仁夀四年苍黄注见汉隐帝干祐三年肥乡县名注见晋孝武太元元年平恩县名注见梁武帝天监十五年】
　　昭义兵陷科斗寨
　　【刘稹使牙将薛茂卿防河阳科斗寨距懐州十余里议者鼎沸以为泽潞不可取上亦疑之李德裕曰小小进退兵家之常愿陛下勿听外议则成功必矣上乃谓宰相曰为我语朝士有上疏沮议者我必于贼境上斩之议者乃止】质实【懐州注见宋顺帝升明元年】
　　九月以王宰兼河阳行营攻讨使敬昕为河阳节度使【李德裕奏河阳兵力寡弱茂元习史事而非将才复有疾请以宰为河阳行营攻讨使使亟以军援河阳兼可临制魏博茂元寻薨德裕奏河阳节度先领懐州刺史常以判官摄事割河南五县租赋河阳不若遂以五县置孟州其懐州别置刺史俟昭义平日仍割泽州河阳则太行之险不在昭义而河阳遂为重镇东都无复忧矣上采其言以敬昕为河阳节度王宰将行营以扞敌昕供馈饷而已】质实【河南道名注见宋王昱元徽元年孟州注见昭宣帝天祐二年河阳节度太行山名注见周安王十六年敬昕平阳人东都注见秦荘襄王元年三川】
　　吐蕃尚婢婢遣兵击论恐热大破之○以石雄为晋绛行营节度使
