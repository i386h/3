<!-- { "loadSidebar": true } -->
　　发明【昔季氏逐其居春秋每岁必书公所在今武氏既废中宗然纲目犹书帝者不予武氏之废也每岁必书帝之所在者本春秋之法也或曰前已书太后废帝爲庐陵王立豫王旦矣今此所谓帝者得非豫王耶曰非也何以知之以下书归政豫王旦知之也夫书法之严本诸春秋固已明白至于书帝所在或恐疑爲豫王故不得不爲之辩以告后之君子○邱濬曰按唐史臣沈既济谓鲁昭公之出春秋书其居曰公在干侯君虽失位不敢废也每岁之首必书中宗所居纪称中宗而事述武后范祖禹作唐鉴非唐书列武后于本纪故系嗣圣之年黜武后之号纲目本此二说于毎岁甲子下大书嗣圣之年分注武氏年号于其下终武后世毎岁书帝所在而武氏行事则以太后书之可谓万世之髙见矣説者谓天无二日民无二王一国不容有两号武氏既革唐爲周有周则无唐无唐则无帝矣同一疆域也同一时世也而帝与周同书岂得无窒碍乎且是时武后既废中宗立睿宗睿宗虽拥虗器武后未尝明废之也书帝在某处而不着其名则混而无辨矣况鲁昭公乃列国之君是时未有年号昭公虽次于外季氏专国犹虗其位以待之不敢别有所立也中宗即位仅一月即立豫王爲皇帝改元文明矣曽未几时武氏自御正朝行人君事至于九月又改元光宅焉明年又有垂拱之纪则是中宗既废之后别立君矣屡改元矣所谓嗣圣之号仅有再阅月之称若仍以其年次第书之则是假辞以立义非纪实也史纲于圈中书唐字而于其下分书武氏之年以见是时天下虽专制于武氏而实唐之天下虽曰唐之天下而所以专制之者实武氏也及乎毎年帝在之书必着其名而使人不疑中宗于睿宗如此则义得其正事不没其实贼后之罪既得以暴着于天下君臣之义又得以昭明于后世云】
　　○二月太后以武承嗣裴居道韦思谦同三品质实【韦思谦阳武人】○三月太后迁帝于房州○沈君亮崔詧武承嗣罢太后颁垂拱格○太后贬骞味道爲青州刺史
　　【朝士有左迁诣宰相自诉者味道曰此太后处分祎之曰由臣下奏请太后闻之谓侍臣曰君臣同体岂得归恶于君引善自取乎故有是命】质实【青州注见汉桓帝永康元年左迁注见汉宣帝元康二年】
　　夏五月太后以裴居道爲内史流王徳真于象州以苏良嗣爲纳言质实【象州注见髙宗显庆二年】○太后制百官及百姓皆得自举
　　【胡氏曰女而自媒求贞女者贱之士而自荐求良士者轻之武后之诏不足论矣而陆宣公通逹治体者也乃引以爲美谈曰当时有得人之称累朝頼多士之用何也此爲德宗猜忌而发非古今之通谊也诚使宰相得人内外长官皆称其任各举所知宁忧乏才何必开衒鬻之门消亷耻之道乎】集覧【陆宣公德宗时陆贽衒鬻广韵注自衒鬻自媒也】
　　书法【书讥也茍欲干誉而亷耻之道自此尽矣】
　　六月太后以韦待价同三品○秋七月太后以魏同同三品○太后以阿史那元庆爲兴昔亡可汗○太后以僧懐义爲白马寺主
　　【懐义得幸于太后太后以爲白马寺主出入乗御马朝贵皆匍匐礼谒武承嗣三思皆执僮仆之礼以事之懐义多聚无頼少年度爲僧纵横犯法人莫敢言御史冯思朂屡以法绳之懐义遇诸涂令从者殴之几死太后托言懐义有巧思使入宫营造补阙王求礼表请阉之庶不乱宫闼表寝不出】集覧【巧思机巧智思也阉之加以宫刑令爲阉宦也】质实【白马寺按一统志在河南府城东汉明帝时摩腾竺法兰始自西域以白马防经来初止鸿胪寺遂取寺爲名创置白马寺即僧寺之始也匍匐注见齐主寳卷永元元年纵横注见周安王十五年王求礼许州人】
　　书法【寺主耳书太后以何丑之也自是懐义凡三书太后以】
　　发明【一僧一寺主何必书之所以着武氏之恶尔】
　　【丙戌】三年【太后垂拱二年】春正月帝在房州○太后归政于豫王旦寻复称制
　　【太后诏复政事于皇帝睿宗知太后非诚心奉表固让太后复临朝称制】
　　书法【晋禇太后尝归政矣后再临朝不书复此书复称制何诛心也于是豫王知非诚心奉表固让太后乃复称制不书固让书寻复称制纲目所以诛其心也终纲目书太后归政四详汉桓帝和平元年其书寻复称一而已】
　　发明【前已书立豫王旦则是豫王已爲帝矣故唐史及通鉴皆以皇帝称之然纲目止书豫王旦者不予武氏之僞立也不然每岁既书帝之所在而又以豫王爲帝则名实乱而无别矣】
　　二月朔日食○太后以李孝逸爲施州刺史质实【施州按一统志本春秋时巴国之界战国爲楚巫郡地秦属黔中郡汉属南郡三国呉及晋属建平郡后周于此置亭州及清江郡隋初郡废州存大业初改名庸州治清江县寻改州爲清江郡义寕初改爲施州唐以州江南道开元间改清江郡天寳初改清化郡乾元初复爲施州宋属四川防路元以清江县省入州属防州路本朝初仍置施州属防州府及置施州卫后省州入卫改置施州卫军民指挥使司属湖广都司】
　　【孝逸既克李敬业声望甚重武承嗣等恶而譛之故有是命】
　　三月太后置铜匦受宻奏
　　【太后自徐敬业之反疑天下人多图巳又自巳久专国事内行不正知宗室大臣怨望不服欲大诛杀以威之乃盛开告宻有告宻者给马供食使诣行在所农夫樵人皆得召见或不次除官无实者不问于是四方告宻者蜂起有鱼保家者请铸铜爲匦以受天下宻奏其器一室四隔上各有窍可入不可出太后善之未几其怨家投匦告保家尝爲徐敬业作兵器遂伏诛胡人索元礼因告宻召见擢爲逰击将军令按制狱元礼性殊忍推一人必令引数千百人于是周兴来俊臣之徒效之兴累迁至秋官侍郎俊臣至御史中丞皆养无頼数百人意所欲防则使数处俱告之辞状俱同既下狱则以威刑脇之无不诬服又造告宻罗织经一巻网罗无辜织成反状构造布置皆有支节其讯囚酷法有定百脉突地吼死猪愁求破家反是实等号中外畏之甚于虎狼麟台正字陈子昻上防曰执事者疾徐敬业首乱唱祸将息奸源遂使陛下大开诏狱重设严刑有迹涉嫌疑辞相逮引莫不穷捕考按至有奸人荧惑乗险相诬紏告疑似冀图爵赏及其穷竟百无一实陛下仁恕又屈法容之遂使奸恶之党快意相雠天下喁喁莫知宁所臣闻隋之末代天下犹平杨感作乱不逾月而败天下之弊未至土崩炀帝不悟专行屠戮大穷党与遂至杀人如麻流血成泽天下靡然始思爲乱于是雄杰并起而隋族亾矣前事之不忘后事之师也伏惟陛下念之太后不听子昻又尝上防曰朝廷遣使廵察四方或不择人则黜陟不明刑罚不中徒使百姓修饰道路送徃迎来无所益也又曰宰相陛下之腹心刺史县令陛下之手足未有无腹心手足而能独理者皆不可以不择也又曰天下有危机祸福因之而生百姓是也百姓安则乐其生不安则轻其死轻其死则天下乱矣】集览【鱼保家风俗通云鱼姓宋公子鱼之后铸铜爲匦百官制朝堂四匦涂以方色青曰延恩在东丹曰招谏在南白曰申寃在西黒曰通在北索元礼索姓也音苏各反喁喁鱼容反汉相如传延颈举踵喁喁然注众口向上也】质实【行在所注见汉武帝天汉二年蜂起注见秦二世二年周兴长安人来俊臣万年人陈子昻梓州射洪人元敬之子】
　　夏四月太后铸太仪○六月太后以岑长倩爲内史蘓良嗣韦待价爲左右相韦思谦爲纳言
　　【良嗣爲相遇懐义于朝堂懐义偃蹇不爲礼良嗣大怒命左右批其颊懐义诉于太后太后曰阿师当于北门出入南牙宰相所徃来勿犯也】集览【批其颊批篇迷反手击之也或曰侧击也北门唐分宦寺爲北司故称北门南牙唐分宰相爲南司故称南牙】
　　秋九月太后以突厥斛瑟罗爲继徃絶可汗○有山出于新丰
　　【雍州言新丰县东南有山涌出太后改新丰爲庆山县江陵人俞文俊上书言天气不和而寒暑并人气不和而疣赘生地气不和而塠阜出今陛下以女主处阳位反易刚柔故地气塞隔而山变爲灾陛下谓之庆山臣以爲非庆也伏惟侧身修徳以荅天谴不然祸今至矣太后怒流之岭外】集览【疣赘疣与肬通离骚九章反离群而赘肬注赘肬肉外之余肉荀子防未如肬赘荘子附赘县肬塠阜塠都回反聚土曰塠土山曰阜】质实【雍州注见宗开元十一年京兆新丰县注见汉成帝鸿嘉元年山即庆山在西安府临潼县东南三十五里唐武后时因风雷涌出此山初髙六尺余渐髙至二百余尺庆山县注见汉成帝鸿嘉元年新丰江陵县名注见汉献帝建安十七年】
　　书法【尝书涌石矣汉后主建兴十三年未有书山出者书山出何地道反也卑者髙矣书山出终纲目一而矣】
　　太后以狄仁杰爲冬官侍郎
　　【仁杰爲宁州刺史御史郭翰廵察陇右入宁州境耆老歌刺史德美者盈路翰表荐之徴爲冬官侍郎】质实【宁州注见肃宗上元元年】
　　【丁亥】四年【太后垂拱三年】春正月帝在房州○三月韦思谦致仕○夏四月太后以苏良嗣爲西京留守
　　【时尚方监裴匪躬检校京苑将鬻苑中蔬果以收其利良嗣曰昔公仪休相鲁犹能防葵去织妇未闻万乗之主鬻蔬果也乃止】集览【防葵去织妇注见汉武帝建元元年公仪休之相鲁】质实【尚方监注见汉景帝后元年】
　　太后以裴居道爲纳言张光辅平章事○太后杀同三品刘祎之
　　【祎之窃谓鳯阁舍人贾大隐曰太后废昬立明安用临朝称制不如返政以安天下之心大隐宻奏之太后不悦或诬祎之受金太后命王本立推之本立宣敕示之祎之曰不经鳯阁鸾台何名爲敕太后怒赐死祎之初下狱睿宗爲之上防申理亲友皆贺之祎之曰此乃所以速吾死也临刑沭浴神色自若草谢表立成数纸胡氏曰祎之受知武后位爲宰相有所见而陈之可也况返政大议乎而与人言之不知害成之戒也虽然不经鳯阁鸾台何名爲敕此则宰相之言也】
　　秋七月太后以魏同爲纳言○突厥冦朔州太后遣黒齿常之击之
　　【突厥骨笃禄冦朔州太后遣黒齿常之李多祚击之突厥散走碛北多祚世爲靺鞨酋长以军功得入宿卫常之每得赏赐皆分将士有善马爲军士所损官属请笞之常之曰柰何以私马笞官兵乎卒不问】质实【朔州注见汉髙帝六年马邑碛北柔然地名注见梁武帝普通二年靺鞨北狄国名注见隋文帝开皇十八年酋长注见汉帝更始二年】
　　九月虢州人杨初成矫制募人迎帝于房州太后杀之质实【虢州注见宋文帝元嘉十二年莘】
　　书法【人防者其书何予之也晋周权矫诏复立羊后书诛此则曷爲止书杀武氏废帝非义也迎帝复位义也书诛则何以劝义故止书杀之然则其必书矫何以爲果义也虽与权可也纲目劝义之意亦深矣】
　　○冬十月太后流李孝逸于儋州质实【儋州注见汉武帝元鼎六年儋耳】
　　【武承嗣诬李孝逸自言当有天分太后以孝逸有功减死除名流儋州卒】
　　发明【孝逸附防贼后爲之鹰犬破李敬业而安武氏可谓孽后之忠臣唐室之奸贼也奏功不赏寻亦自及盖天假手殛之以爲后世助桀者之戒尔昔吕氏命灌婴击齐婴乃与齐连和待变吕氏遂诛使孝逸而能爲此拥三十万之众抗表请还政天子徐俟复辟而后罢兵则武氏岂终能祸唐哉不是之思遂亦不免故纲目不书其官以见贬之之意其窜死也宜矣】
　　太后罢御史监军
