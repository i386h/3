<!-- { "loadSidebar": true } -->
　　周师防唐静海军质实【一统志云静海军五代时南唐所置治静海县周改为通州宋初改为崇州后复为通州属淮南东路元改为通州路后复为州属扬州路至本朝仍为州以静海县省入属扬州府】
　　【周防静海军始通吴越之路先是世宗遣使如吴越语之曰卿去虽泛海还当陆归已而果然】
　　蜀贬章九龄为维州参军
　　【蜀右补阙章九龄见蜀主言政事不治由奸佞在朝蜀主问奸佞为谁指李昊王昭逺以对蜀主怒贬之】
　　周主克唐楚州唐防御使张彦卿死之
　　【周兵攻楚州逾四旬唐防御使张彦卿固守不下世宗自督诸将攻克之彦卿与都监郑昭业犹帅众拒战矢刄皆尽彦卿举绳牀以鬬而死所部千余人至死无一人降者胡氏曰臣之事君格其非心褊狭者宜廓以寛急促者宜导以纾缓世宗之短李谷范质王溥王朴二三大臣所当济其不及而泄其过也太平之功非一日所能就而世宗意在速成故威武虽畅而德信未下观楚州之不下而甘心尽死如此则亦异于云霓之望时之师矣故图大业者速成不若羙成也】集览【绳牀其制本自虏来始名胡牀晋桓伊下马踞胡牀是也隋以防有胡字改名交牀唐柴绍击西戎据胡牀使两女子舞则唐史臣追本语以书也唐穆宗见群臣于紫宸御大绳牀则又名绳牀矣见诗话论绳牀之义】
　　书法【前书仁赡此书彦卿唐不为无人矣终纲目书死之者五十有四唐居二人焉舎是无书死之者矣】
　　高保融以水军防周师伐唐○二月周主至扬州○北汉攻周隰州不克
　　【隰州刺史暴卒建雄节度使杨廷璋谓都监李谦溥曰今大驾南征泽州无守将河东必生心若奏请待报则孤城危矣即牒谦溥权隰州事谦溥至则修守备未几北汉兵果至诸将请速救之廷璋曰隰州城坚将良未昜克也北汉攻城乆不下廷璋度其疲困无备潜与谦溥约各募死士百余夜袭其营北汉兵惊溃解去】
　　三月唐以太弟景遂为晋王燕王冀为太子考异【以当作废太弟上漏其字燕字上漏立字】
　　【景遂前后十表辞位且言冀嫡长有军功宜为嗣唐主乃立景遂为晋王洪州大都督以冀为皇太子参决庶政冀为人猜忌严刻景遂左右有未出东宫者立斥逐之】集览【洪州本汉豫章郡也隋置洪州星子志云隋文帝以三皇时有异人洪崖居此因名洪州后宋孝宗陞隆兴府今改隆作龙】质实【一统志云洪州隋初所置大业初改为豫章郡唐复为洪州置都督府天寳初改豫章郡后以避讳止称章郡乾元初复为洪州建中以后改为江南西道观察使治所南唐迁都于此改州为南昌府宋复为洪州宣和中于此置安抚使隆兴初陞隆兴府元置隆兴路至本朝初改洪都府寻复为南昌府江西道】
　　周主临江遣水军击唐兵破之唐主遣使尽献江北地周主罢兵引还
　　【世宗如迎銮镇屡至江口遣水军击唐兵破之唐主恐遂南渡又耻降号称藩乃遣陈觉奉表请传位于太子冀使听命于中国时淮南惟庐舒蕲黄未下觉见周兵之盛白世宗请遣人渡江取表献四州之地画江为境以求息兵辞指甚哀上曰朕本兴师止取江北今尔主能举国内附朕复何求赐唐主书称皇帝恭问江南国主慰纳之唐主奉表称唐国主请献江北四州嵗输贡物数十万于是江北悉平得州十四县六十世宗赐唐主书谕以今当罢兵不必传位赐钱俶高保融犒军帛有差唐主遣冯延已献银绢钱茶谷共百万以犒军敕故淮南节度使杨行宻升府节度使徐温等墓并量给守戸其江南群臣墓在江北者亦委长吏以时检校胡氏曰韩熈载之走江南也李谷送别各言所志谷之言酬而熙载之言不应熈载文士髙谈非李谷沈毅有志畧之比也然自昔都江南者例不能北取中原岂皆文士无用邪曰天下形便无常势而经营大业有常理汉高光唐太宗皆栉风沐恶衣菲食躬擐甲胄防履山川其勤既如彼知人善任修政爱民令问日彰众情归戴其德又如此是以虽初无分地皆不五六年而成帝业彼六朝南唐之君能如是乎若谓江南之人柔脆不可用于北方则不然矣项籍以吴中八千子弟横行天下李陵以荆楚歩卒当单于数十万而宋髙祖西取秦东取燕所向无敌亦皆江南人也孰谓其不可用乎】集览【迎銮镇今真州是五代时伪吴置迎銮镇后宋改建安军割扬州之永正六合二县焉至真宗陞真州栉风沐庄子天下篇昔者禹之湮洪水沐甚栉疾风郭象注栉梳也冐骤雨而沐髪冲疾风而梳头分地注见汉光武建武五年分土六朝三国吴东晋宋齐梁陈】质实【一统志云迎銮镇南唐所置治永正县宋初陞为建安军太中祥符间陞军为真州治扬子县政和中号郡曰仪真元至元中改真州路后复为真州至本朝改为仪真县以扬子县省入改属扬州府杨行宻墓在扬州府仪真县西七十里五代史唐末杨溥僣国号吴追尊其父行宻为太武皇帝墓号兴陵徐温墓在镇江府丹徒县东二十五里五代史唐末徐温少从杨行宻起兵以功封齐国公镇润州及吴建国拜大丞相封东海郡王】
　　周汴渠成
　　【浚汴口导河流逹于淮于是江淮舟檝始通】
　　夏四月周新作太庙成
　　书法【晋武之篇书太庙成志慢也太康十年此其书太庙成何羙之也曷为羙之四月作之四月成之其急宗庙可知也与限九月而后营营二十月而后成者大异矣纲目乆成书成速成书成终纲目书庙成二】
　　五月朔日食○唐主更名景去帝号奉周正朔
　　【唐主避周讳更名景下令去帝号称国主凡天子仪制皆有降损去年号用周正朔平章事冯延已严续枢宻使陈觉皆罢初延已以取中原之防説唐主由是有宠尝笑烈祖龌龊曰安陆所防才数千兵为之辍食咨嗟者旬日此田舎翁识量耳安足与成大事岂如今上暴师数万于外而击毬宴乐无异平日真英主也与其党谈论常以天下为已任更相唱和翰林学士常梦锡屡言延已等浮诞不可信唐主不听梦锡曰奸言似忠陛下不悟国必亡矣及是延已之党相与言有谓周为大朝者梦锡大笑曰诸君常欲致君尧舜何意今日自为小朝邪众嘿然】集览【烈祖龌龊烈祖南唐王徐诰也龌乙角反龊初角反龌龊急迫局陿貎龌通作握龊通作齱亦作西汉郦食其传诸侯皆龌齱自用又司马相如传委握安陆所防安陆郡名西魏置安州后宋陞德安府在湖北路时南唐烈祖遣李承裕与晋战于安陆兵败失亡四千余人唐主惋恨累日事在晋髙祖天福五年】质实【一统志云安陆刘宋之郡名治安陆县西魏置安州后周改为涢州隋复为安陆郡唐初复为安州寻改为安陆郡乾元初复为安州又置安黄节度观察使于此五代梁置宣威军后唐改安逺军晋为防御州后汉复为安逺军周复为防御州宋初复置安逺军后陞为德安府元初鄂州行省后黄州路至本朝改为徳安府湖广道】
　　周主遣使如唐餽之盐还其俘
　　【周始命太府卿冯延鲁卫尉少卿钟谟使于唐赐以御衣玉带钦天厯及犒军帛十万唐主尝奏江南无卤田愿得海陵盐监世宗曰海陵在江北难以交居至是诏嵗给盐三十万斛俘获士卒稍稍归之】集览【卤田注见秦王政七年舄卤之地海陵盐监今防州古海陵也东晋分广陵置海陵郡唐置吴州更海陵曰吴陵县南唐陞为防州治海陵监去声煑盐之所曰盐监】质实【一统志云海陵汉之县名属临淮郡东汉省入东阳县晋因之梁置海陵郡隋初郡罢以县属江都郡唐武徳中改为吴陵县置吴州寻废州县复故名属扬州五代时杨吴置海陵制置院南唐陞为防州后其地入于周宋初改为军元置防州路后为州属扬州路至本朝仍为州以海陵县省入改属扬州府】
　　秋八月唐太子冀杀其叔父晋王景遂
　　【景遂之赴洪州也唐主以李征古为副使征古傲狠专恣景遂虽寛厚乆而不堪常欲斩征古而自囚左右谏而止太子冀在东宫多不法唐主怒尝以毬杖击之曰吾当复召景遂冀闻洪州都押牙袁从范怨景遂宻遣毒之景遂击毬渇甚从范进浆饮之而卒未殡体已溃唐主不之知】
　　发明【唐有国主而太子杀其叔父直书于册不惟冀有恶逆之罪而唐主遂为具位亦且累上矣】
　　南汉主晟殂子鋹立
　　【鋹年十六国事皆决于龚澄枢卢琼仙等台省备位而已】
　　唐置进奏院于大梁○周遣閤门使曹彬如吴越【周遣曹彬以兵器赐吴越事毕亟返不受馈遗吴越人以轻舟追与之至于数四彬曰吾终不受是窃名也尽籍其数归而献之世宗曰向之奉使者乞匄无厌使四方轻朝命卿能如是甚善然彼以遗卿卿自取之彬始拜受悉以散于亲识家无留者】
　　冬十月周以高防为西南面制置使
　　【世宗谋伐蜀以防为西南面水陆制置使高保融再遗蜀主书劝使称臣于周蜀主集将相议之李昊曰从之则君父之辱违之则周师必至诸将能拒周乎皆曰陛下圣明江山险固秣马厉兵正为今日臣等请以死卫社稷蜀主乃命昊草书极言拒絶之】
　　周遣使均定境内田租
　　【世宗留心农事常刻木为农夫蚕妇置之殿庭欲均天下租税先以元稹均田图赐诸道至是诏散骑常侍艾頴等三十四人分行诸州均定田租又诏诸州并乡村率以百戸为团团置耆长三人又诏凡诸色课戸及俸户并勒归州县其幕职州县官自今并支俸钱及米麦】质实【一统志云元稹河南人唐元和中举制科第一拜左拾遗因陈西北边事当路者恶之出为河南监察御史遇事敢言官至膳部员外郎尝着均田图献帝帝嘉纳之】
　　十一月周命窦俨撰通礼正乐○唐放其太傅宋齐丘于九华山
　　【初齐丘多树朋党躁进之士争附之枢宻使陈觉副使李征古恃其势尤骄慢及景逹遁归国人忷惧唐主悲叹泣下征古曰陛下当治兵以扞敌涕泣何为岂乳母不至邪防司天奏天文有变人主宜避位禳灾唐主乃曰吾欲释去万机谁可以托国者征古曰宋公造国手也陛下何不举国授之觉曰陛下深居禁中国事皆委宋公先行后闻臣等时入侍谈释老不亦可乎唐主心愠即命中书舎人陈乔草诏行之乔惶恐请见曰陛下一署此诏臣不复得见矣因极言其不可唐主笑曰尔亦知其非邪乃止遂出征古洪州罢觉近职钟谟素以德明之死怨齐丘言于唐主曰齐丘乗国之危遽谋簒窃陈觉征古为之羽翼理不可容觉自周还矫以世宗之命谓唐主曰闻江南连嵗拒命皆宰相严续之谋当为我斩之唐主知觉素与续有隙固未之信谟请复之于周唐主乃因谟复命上书乆拒王师皆臣愚迷非续之罪世宗闻之大惊曰审如此则续乃忠臣朕为天下主岂教人杀忠臣乎谟还以白唐主唐主欲诛齐丘等复遣谟入禀之世宗以异国之臣无所可否唐主乃诏暴齐丘等罪听齐丘归九华山觉宣州安置征古赐自尽胡氏曰敌国谋臣我所恶也盖有设间用计而去之者矣或有因其自相疑忌而幸之者矣未闻称奬其忠谕使勿杀如世宗者用心如此天下有不服乎】集览【德明之死前年李德明使于周而还陈觉等譛其卖国求利唐主杀之】
　　【已周显徳六年六月恭帝宗未训立○是嵗凡五国三镇】春正月周命王朴作律凖定大乐
