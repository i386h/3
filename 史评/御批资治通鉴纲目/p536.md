<!-- { "loadSidebar": true } -->
　　书法【削官之例二某有罪削阶有罪之辞也削某阶无罪之辞也叚纶始作淫巧其以无罪书何病帝也大匠诲人必以规矩而求巧匠且令试之则罪不在叚纶矣】
　　发明【书赐太子庶子金帛文无美词然足知其辅导太子之实书削工部尚书阶文无贬词然足知其作为淫巧之实此亦观纲目之法也】
　　【甲午】八年春正月以李靖等爲黜陟大使分行天下【上欲分遣大臣循行黜陟未得其人李靖荐魏徴上曰徴箴规朕失不可一日离左右乃命靖等十三人分行天下察长吏贤不肖问民间疾苦礼高年赈穷乏褒善良起淹滞俾使者所至如朕亲覩】质实【黜陟注见贞观二年】
　　夏五月朔日食○秋七月山东河南大水○冬十月营大明宫
　　【营大明宫以为上皇清暑之所未成而上皇寝疾不果居】质实【一统志云大明宫在西安府治东北五里唐东内也贞观中所建初名永安后改曰蓬莱又改曰大明】
　　书法【大明宫何上皇清暑之地也营经始之辞也宫未及成而上皇寝疾矣纲目曷为书之讥也自六年如九成宫马周有防至是二年始为上皇清暑之计而上皇竟不及居太宗之慢亦无以自赎矣故书讥之】
　　以李靖爲特进
　　【靖以疾逊位上曰朕嘉公意欲以公为一代楷模故不相违及拜特进俟疾小瘳间三二日至门下中书平章政事】集览【特进注见汉成帝鸿嘉元年】
　　书法【平章政事之名始此】
　　吐蕃遣使入贡
　　【吐蕃在吐谷浑西南未尝通中国其王称賛普俗不言姓王族皆曰论官俗皆曰尚近世寖彊胜兵数十万賛普弃宗弄讃有勇畧四隣畏之诏遣使者徃慰抚之】集览【吐蕃本西羌属姓勃窣野居析支水西在吐谷浑西南賛普吐蕃俗谓彊雄曰賛谓丈夫曰普故号君长曰賛普其后有君长或曰论賛或曰弄讃弃宗弄讃賛普之名也】
　　书法【此吐蕃通中国之始】
　　吐谷浑冦凉州以李靖爲大总管帅诸军讨之考异【据九年书伐吐谷浑此误作讨】
　　【吐谷浑可汗伏允老耄其臣天柱王用事数入塞侵盗诏大举讨之上欲以李靖爲将爲其老重劳之靖闻之请行上大恱以靖为西海道行军大总管节度诸军讨之】集览【重劳之重去声难也言难于劳使之】质实【吐谷浑西域国名注见晋元帝建武元年可汗夷狄君长号注见汉后主景耀四年凉州注见中宗景龙二年西海郡名注见晋元帝建武元年】
　　发明【王者不勤逺畧若无故举兵则为黩武今此上书吐谷浑防凉州而下书李靖帅军讨之曰防则罪在夷狄曰讨则有词可执用兵若此得其正矣宜乎纲目书以予之也】
　　聘郑氏爲充华旣而罢之
　　【帝聘郑仁基女为充华册使将发魏徴闻其尝许嫁士人陆爽遽上表諌帝大惊自责命停册使房龄等奏许嫁无显状爽亦表言初无此议帝谓徴曰羣臣或容希合爽亦自陈何也对曰彼以陛下为外虽舍之或隂加罪谴故尔帝笑曰朕之言不能使人必信如此邪】集览【充华妇官也九嫔之一】质实【陛下注见汉光武建武二十五年】
　　书法【特笔也太宗从諌至此可谓有大过人者矣特书美之纲目书命纳妃妾十详汉献帝建安十八年皆讥也惟此为美辞】
　　发明【自改过不吝见于仲氏之美成汤而后知人君以改过为大徳自匡救其恶见于孔子之述事君乃后知人臣以匡救为至忠太宗聘郑氏爲充华不知其已受聘也魏徴上表论諌帝遽大惊自责若太宗可谓能改过不吝若魏徴可谓能匡救其恶者矣以房龄之贤犹希意奏陈非徴深探本情非太宗屈己从諌何以能免其失故纲目特书既而罢之与汉明帝永平三年书大起北宫既而罢之同意皆美之也】
　　以皇甫德参爲监察御史
　　【中牟丞皇甫德参上言脩洛阳宫劳人收地租厚敛俗好高髻盖宫中所化上怒谓房龄等曰徳参欲国家不役一人不收斗租宫人皆无髪乃可其意邪欲罪之魏徴曰言不激切不能动人主之心陛下择焉可也上曰朕罪此人则谁复敢言者乃赐绢二十匹他日徴奏言陛下近日不好直言虽勉强含容非曩时之豁如上乃更加优赐拜监察御史○中书舎人高季辅上言外官卑品犹未得禄饥寒切身难保清白宜量加优给然后可责以不贪比见帝子拜诸叔叔皆答拜紊乱昭穆宜训之以礼上善之】集览【好高髻汉章帝时马廖上防曰长安语曰城中好高结四方高一尺注结与髻同】质实【中牟县名注见汉献帝初平三年昭穆注见汉光武建武十九年】
　　西突厥咄陆可汗死考异【提要咄作吐死作卒】
　　【弟沙鉢罗咥利失可汗立】
　　【乙未】九年春正月分民赀爲九等○夏五月太上皇崩○李靖伐吐谷浑破之
　　【李靖击吐谷浑伏允悉烧野草轻兵走入碛诸将以为马无草未可深入侯君集曰虏一败之后防迯鸟散取之易于拾芥此而不乗后必悔之李靖从之中分其军为两道靖与薛万均李大亮由北道君集与道宗由南道靖等败吐谷浑于牛心堆又败诸赤水原君集道宗引兵行无人之境二千余里盛夏降霜人龁氷马噉雪追及伏允于乌海与战大破之靖督诸军经积石河源穷其西境袭破伏允牙帐斩首数千级获杂畜二十余万伏允子顺斩天柱王来降伏允脱身走众散稍尽为左右所杀国人立顺为可汗诏以为西平郡王顺未能服其众命李大亮将精兵数千为其声援既而顺竟为国人所杀上复使侯君集将兵立其子诺曷鉢为可汗总管高甑生后军期李靖按之甑生诬靖谋反按騐无状甑生坐减死徙边或言甑生秦府功臣宜寛其罪上曰国家功臣多矣若甑生获免则人人犯法安可复禁乎靖自是阖门杜絶賔客虽亲戚不之见】集览【积石河源地里志积石在金城河关县西南羌中今鄯州龙支县界河所经也括地志云积石山今名小积石山在河州枹罕县西七里河州在京兆西千四百七十里禹发源河水小积石山浮河东北下歴灵胜二州北而南行至于龙门蔡氏书传按汉西域传张骞所穷河源云河有两源一出葱岭一出于阗于阗在南山下其河北流与葱岭河合东注蒲昌海蒲昌一名盐泽去玉门阳闗三百余里其水停居冬夏不增减潜行地中南出积石又唐长庆中薛元鼎使吐蕃自陇西成纪县西南出塞二千余里得河源于莫贺延积尾曰闷磨黎山其山中高四下所谓昆仑也东北流与积石河相连河源澄莹冬春可渉下稍合流色赤益远他水并注遂浊吐蕃亦自言昆仑在其国西南按二说恐薛说为是】质实【碛柔然地名注见梁武帝普通二年一统志云积石山名在陜西河州卫城西北七十二里禹贡导河积石至于龙门即此又西宁衞境废龙支县南有积石山亦为禹贡导河之所西平郡注见汉宣帝元康四年湟中】
　　秋七月诏礼官议庙制
　　【諌议大夫朱子奢请立三昭三穆而虚太祖之位于是増脩太庙附农府君及高祖并旧神主四为六室房龄等议以凉武昭王为始祖于志宁以为武昭王非王业所因不可为始祖上从之】质实【三昭三穆注见宋明帝泰始七年宏农郡名注见周显王四十五年陜朱子奢苏州吴县人凉武昭王西凉王李暠庙号武昭王】
　　冬十月葬献陵
　　【初诏山陵依汉长陵故事秘书监虞世南上防以为圣人薄葬其亲非不孝也深思逺虑以厚葬适足为亲之累故不为耳陛下圣徳度越唐虞而厚葬其亲乃以秦汉为法臣窃为陛下不取愿依白虎通为三仞之坟节损制度刻石陵旁藏书宗庙用为子孙之法防奏不报世南又奏汉天子即位即营山陵远者五十余年今以数月之间为数十年之功于人力有所不连上乃诏有司议之房元龄等以为汉长陵高九丈原陵高六丈今九丈则太崇三仞则太卑请依原陵之制从之又诏太原立高祖庙秘书监顔师古以为寝庙应在京师汉世郡国立庙非礼乃止】集览【长陵汉髙帝陵墓白虎通汉章帝诏诸儒防白虎观议五经异同作白虎议奏今白虎通是原陵汉光武陵墓】质实【一统志云献陵在西安府三原县东南一十八里长陵汉高帝之墓注见十二年太原府名注见齐明帝建武三年并州京师注见周显王二十五年原陵汉光武之墓注见建武中元二年】
　　十一月以萧瑀爲特进参预政事
　　【上曰武徳季年高祖有废立之心而未定我不为兄弟所容实有功高不赏之惧斯人也不可以利诱不可以死脇眞社稷臣也因赐瑀诗曰疾风知劲草板荡识诚臣范氏曰太宗以萧瑀无二心于已而嘉之可谓能知臣矣人君以此取人岂不得忠正之士乎】集览【疾风知劲草疾急也劲徤也草虽被疾风亦不随之而靡板荡识诚臣诗上帝板板上帝荡荡注上帝称君王也板板反也王为政反先王与天之道也荡荡法度废坏貎言诚臣不以板荡而易其介也】
　　【丙申】十年春正月突厥阿史那社尔来降
　　【社尔处罗可汗之子也年十一以智畧闻处罗以为拓设建牙于碛北颉利既亡西突厥亦乱社尔诈徃降之袭取其地几半有众十余万乃曰破我国者薛延陁也我当为先可汗报讐击灭之诸部皆諌社尔不从击之大败遂帅众来降以为左骁衞大将军处其部落于灵州之北留社尔于长安尚公主典屯兵】集览【阿史那社尔阿史那突厥三字姓社尔其名也拓设设犹言部也拓其部设之号】质实【灵州注见贞观二十年长安县名注见汉惠帝五年】
　　二月以荆王元景等爲诸州都督
　　【诸王之藩上与之别曰兄弟之情岂不欲常共处耶但以天下之重不得不尔诸子尚可复有兄弟不可复得因流涕呜咽不能止胡氏曰临湖之变太宗不能以义命少忍然理义出于人心虽下愚蠢蠢犹不可亡灭而况英杰之资乎事徃时迁终必自悔然已不可如何矣此太宗所以悲也人伦之际易以失恩可不愼哉○魏王泰为相州都督不之官上以泰好文学特命于其府别置文学舘听自引召学士泰有宠于上或言诸大臣多轻之上怒召诸大臣让之曰隋文帝时大臣皆为诸王所顿踬我若纵之岂不能折辱公辈邪房龄等皆谢魏徴正色曰若纲纪大坏固所不论圣明在上魏王必无顿辱羣臣之理隋文帝骄其诸子卒皆夷灭又足法乎上恱曰朕以私爱忘公义及闻公言方知理屈人主发言何得容易乎王珪尝奏三品以上道遇亲王降乗非礼上曰卿辈轻我子邪魏徴曰诸王位次三公今三品皆九卿八座为王降乗诚非所宜上曰人命难期万一太子不幸安知诸王不为公辈之主乎对曰自周以来皆子孙相继不立兄弟所以絶庶孽之窥窬塞祸乱之源本此为国者所深戒也上乃从珪奏】集览【临湖之变在高祖武徳九年顿踬顿拙辱也踬音致碍不行也正义曰顿踬困厄之义也降乗犹言下车也乗去声九卿唐志太常光禄衞尉宗正太仆大理鸿胪司农太府凢九寺各卿一人八座隋制以五省长官中书令侍中尚书令共议国政此宰相之职唐因之其后以太宗尝为尚书令臣下避不敢居其职由是仆射与尚书长官皆尚书省官故云尚书八座又汉魏八座注见晋武帝太康四年】正误【八座今按通典隋以六部尚书左右仆射及令为八座二仆共为一座唐与隋同其后代宗以郭子仪为尚书令子仪以太宗尝为此官不受自是不以授人则唐之八座又当为左右二仆及六尚书也集览欠明】质实【荆王元景荆州名注见汉献帝建安十三年南郡元景唐高祖之子太宗之弟庻孽注见汉景帝三年窥窬晋成伯阳市赋谈智于尺寸之间窥窬于分毫之际注窥私视也窬门边窦也纲纪注见宋营阳王景平二年】
