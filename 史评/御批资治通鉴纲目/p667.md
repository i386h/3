<!-- { "loadSidebar": true } -->
　　【李吉甫为相多修旧怨上颇知之故擢绛为相吉甫善逢迎上意而绛鲠直数争论于上前上多直绛而从其言由是二人有隙○上御延英吉甫言天下已太平陛下宜为乐绛曰汉文帝时兵木无刃家给人足贾谊犹以为厝火积薪之下不可谓安今法令所不能制者河南北五十余州犬戎滋扰近接泾陇烽火屡惊加之水旱时作仓库空虚此正陛下宵衣旰食之时岂得谓之太平遽为乐哉上欣然曰卿言正合朕意退谓左右曰吉甫专为悦媚如李绛真宰相也上尝问贞元中政事不理何乃至此吉甫对曰德宗自任圣智不信宰相使奸臣得乘间弄威福故也上曰然此亦未必皆徳宗之过朕幼在徳宗左右见事有得失当时宰相亦未有再三执奏者今日岂得专归咎于徳宗邪卿辈宜用此为戒事有非是当力陈不已勿畏朕谴怒而遽止也吉甫尝言人臣不当强諌使君悦臣安不亦美乎李绛曰人臣当犯顔苦口指陈得失若陷君于恶岂得为忠上曰绛言是也吉甫至中书卧不视事长吁而已李绛或久不諌上辄谓之曰岂朕不能容受邪将无事可諌也吉甫又尝言于上曰赏罚人主之二柄不可偏废今惠泽已深而威刑未振中外解惰愿加严以振之上顾李绛曰何如对曰王者之政尚徳不尚刑岂可舍成康文景而效秦始皇父子乎上曰然后旬余于頔入对亦劝上峻刑上谓宰相曰于頔大是奸臣劝朕峻刑卿知其意乎皆对曰不知也上曰此欲使朕失人心耳吉甫失色退而抑首不言笑竟日胡氏曰吉甫太平为乐之言所谓一言而近丧邦者也夫圣主忧其所当忧然后能乐其所可乐然无疆之恤亦未尝敢亡也惟乐是务则乐未毕而忧及之矣抑吉甫之言屈于李绛者五六矣吉甫既不引退宪宗亦两存之盖隠忍耻辱重失富贵者固鄙夫容身之术而知其媚佞终不憎恶者亦人主宅心之缪哉】集览【兵木无刃汉书东方朔曰兵木无刃注谓兵器如木而无刄言不大治兵也解惰解怠也惰不恭也】质实【延英殿名注见徳宗贞元三年泾陇二州名泾注见汉光武建武元年安定陇注同上建武六年汧烽火注见齐髙帝建元四年烽燧成康谓周成王康王文景谓汉文帝景帝】
　　太子宁卒○大稔
　　【是嵗天下大稔米斗有直二钱者】
　　书法【纲目书大稔四详梁武帝辛酉年舎是无书者矣】
　　【壬辰】七年春正月以元义方为鄜坊观察使
　　【义方媚事吐突承璀李吉甫欲自托于承璀擢义方为京兆尹李绛恶而出之义方入谢因言绛私其同年许季同以为京兆少尹故出臣鄜坊专作威福明日上以诘绛曰人于同年固有情乎对曰同年乃四海九州之人偶同科第情于何有且陛下不以臣愚备位宰相宰相职在量才授任若其人果才虽在兄弟子侄之中犹将用之况同年乎避嫌而弃才是乃便身非狥公也上曰善遂趣义方之官】质实【京兆府名注见宗开元十一年】
　　夏四月以崔羣为中书舎人
　　【上嘉翰林学士崔羣谠直命学士自今奏事必取羣连署然后进之羣曰翰林举动皆为故事必如是后来万一有阿媚之人为之长则下位直言无从而进矣遂不奉诏】质实【崔羣贝州武城人万一注见髙祖武徳九年】
　　五月诏蠲淮浙租赋
　　【上谓宰相曰卿辈屡言淮浙去嵗水旱近有御史自彼还言不至为灾事竟如何绛对曰臣按淮浙诸道奏状皆云水旱人流求设法招抚其意似恐朝廷罪之者岂肯无灾而妄言灾邪此葢御史欲为奸谀以悦上意耳愿得其主名按致其法上曰卿言是也国以人为本闻有灾当亟救之岂可复疑之邪因命速蠲其租赋上尝与宰相论治道于延英殿日旰暑甚汗透御服宰相求退上留之曰朕入禁中所以处者独宫人宦官耳故乐与卿等且共谈为理之要殊不知倦也】集览【主名人主姓名】正误【主名今按谓主为是説者之名】质实【禁中注见宋孝武大明六年】
　　秋七月立遂王恒为皇太子考异【提要漏皇字】质实【遂州名注见宋文帝元嘉九年遂宁】○八月魏博节度使田季安卒
　　【魏博牙内兵马使田兴有勇力颇读书性恭逊季安淫虐兴数规諌季安以为收众心欲杀不果季安病军政废乱夫人元氏立其子懐諌为副大使知军务时年十一召兴为都知兵马使上与宰相议魏博事李吉甫请兴兵讨之李绛曰魏博不必用兵自当归朝廷上意以吉甫议为然绛曰两河藩镇之跋扈者恐诸将权重而谋已故常分兵以隶之不使专在一人诸将势均力敌莫能相制虽欲为变莫敢先发跋扈者恃此以为长防然亦必常得严明主帅能制诸将之死命者以临之然后粗能自固今怀諌乳臭子不能自聴断军府大权必有所归诸将不服怨怒必起然则向日分兵之策反为今日祸乱之阶矣田氏不为屠肆则悉为俘囚何足烦天兵哉然彼自列将起代主帅邻道之所深恶不倚朝廷之援则无以自存故臣以为不必用兵可坐代魏博之自归也但愿陛下按兵养威严敕诸道选练士马以须后敕不过数月必有自效于军中者矣至是惟在朝廷应之敏速中其机防不爱爵禄以赏其人使两河藩镇闻之恐其麾下效之以取朝廷之赏必皆恐惧争为恭顺矣此所谓不战而屈人兵者也上曰善】质实【藩镇注见肃宗上元二年麾下注见汉献帝建安十四年田兴北平卢龙人赐名正】
　　冬十月魏博兵马使田兴请吏奉贡诏以兴为节度使【田懐谏幼弱军政皆决于家僮蒋士则数以爱憎移易诸将众皆愤怒朝命久不至军中不安田兴晨入府士卒大噪环拜请为留后兴惊仆久之起谓众曰汝肯聴吾言乎皆曰惟命兴曰勿犯副大使守朝廷法令申版籍请官吏然后可皆曰诺兴乃杀蒋士则等十余人迁怀諌于外监军以闻上亟召绛曰卿揣魏博若符契吉甫请遣中使宣慰以观其变绛曰今田兴奉其土地兵众坐待诏命不乘此际推心抚纳必待敕使至彼持将士表来然后与之则是恩出于下而其感戴之心非今日比矣吉甫素与枢宻使梁守谦相结守谦亦为之言上竟遣中使张忠顺如魏绛复上言朝廷恩威得失在此一举时机可惜奈何弃之计忠顺之行甫应过陜乞明旦即降白麻除兴节度使犹可及也上欲且除留后绛曰田兴恭顺如此自非恩出不次无以深慰其心上从之忠顺未还制命已至兴感恩流涕士众鼓舞】集览【申版籍申请也版籍所以书户口舆地】质实【陜州名注见周显王四十五年白麻注见徳宗贞元十一年】
　　十一月遣知制诰裴度宣慰魏博
　　【李绛言魏博五十余年不霑皇化一旦来归不有重赏过其所望则无以慰士卒之心使四邻劝慕请发内库钱百五十万缗以赐之宦官以为太多上以语绛绛曰田兴不贪专地之利不顾四邻之患归命圣朝陛下奈何爱小费而遗大计不以收一道人心钱用尽更来机事一失不可复追借使国家发十五万兵以取六州期年而克之其费岂止如此而已乎上悦曰朕所以恶衣菲食蓄聚货财正为欲平定四方不然徒贮之府库何为十一月遣知制诰裴度宣慰魏博颁赏军士六州百姓给复一年军士受赐欢声如雷成徳兖郓使者数辈见之相顾失色叹曰倔强者果何益乎度为兴陈君臣上下之义兴聴之终夕不倦请度徧行所部宣布朝命又奏所部缺官请有司注拟奉法令输税赋室屋僣侈者皆避不居郓蔡恒遣游客间説多方兴终不聴李师道使人谓韩曰我世与田氏约相保援今兴非其族又首变两河事亦公之所恶也我与成徳合军讨之曰我不知利害知奉诏行事耳若兵北渡河我则以兵东取曹州师道惧不敢动范氏曰宪宗可谓知所取与能用善谋矣然犹不过于一传而复失之虽穆宗御失其道亦由人心不固而王泽易竭也况不懐之以徳而临之以兵乎】集览【给复一年注见髙祖武徳四年倔强注见汉髙帝十一年屈强郓蔡恒郓州平卢藩镇治焉今东平府是蔡州彰义藩镇治焉今汝宁府是恒州成徳藩镇治焉今真定府是郓王问反】质实【兖郓二州名兖注见汉献帝兴平二年郓注见肃宗宝应元年蔡恒二州名蔡注见汉光武建武十九年汝南恒注同上建武九年常山】发明【前书田兴请吏奉贡即书以为节度至此又书遣裴度宣慰是皆予其应机之敏捷也宪宗用人若此得非由聴李绛之忠言乎】
　　置振武天徳营田
　　【李绛奏振武天徳左右良田可万顷请择能吏开置营田可以省费足食上从之命度支使卢坦经度四年之间开田四千八百顷收谷四千余万斛歳省度支钱二十余万缗】集览【经度经营谋度也度达各反】质实【度支使注见太宗贞观十三年】
　　吐蕃寇泾州
　　【吐蕃数入寇上患之李绛言京西京北始置神策镇兵欲以备御吐蕃使与节度使掎角相应今则鲜衣美食坐耗县官毎有寇至节度使邀与俱进则云申取中尉处分比及得报虏去逺矣纵有果鋭之将闻命奔赴节度使无刑戮以相制相视如平交左右前却莫肯用命请据所在之地割隶本镇使号令齐一则军威大振虏不敢入宼矣上曰朕不知旧事如此当亟行之既而神防军骄恣日久不乐隶节度使竟为宦者所沮而止胡氏曰宪宗遏光琦遣使斥承璀撤楼何其决也至于分隶神防乃国计之大者反为宦官尼止由不能推其所为也茍能推之足以运量四海不能推之将其身之不自保非虚言也】集览【掎角相应掎角注见汉昭烈帝章武二年尼止尼女乙反尔雅止也孟子曰止或尼之】质实【吐蕃西羌种名注见太宗贞观八年泾州注见汉光武建武九年安定】
　　【癸巳】八年春正月以田融为相州刺史
　　【融兴之兄也兴防孤融长养而教之兴尝于军中角射一军莫及融退而抶之曰尔不能自晦祸将及矣兴能自全于猜暴之时】集览【角射角校也两两相当习射以校胜负】
　　权徳舆罢
　　【李吉甫李绛数争论于上前徳舆居中无所可否上鄙之故罢】
　　赐田兴名正
　　书法【书赐名何予田兴也前书请吏奉贡此书赐名正皆予之也纲目赐名不悉书甚美书甚恶书书茂昭书正甚美也书国忠书正已书全忠甚恶也终纲目书赐名五书赐姓三书赐姓名三详宗天宝九载】
　　○贬于頔为恩王傅
　　【頔久留长安鬰鬰不得志有梁正言者自言与梁守谦同宗頔使其子敏赂之求出镇寻觉其诈索赂不得诱其奴支解之事觉頔素服诣阙请罪左授恩王傅絶朝谒敏流雷州事连僧鉴虚鉴虚自贞元以来以财交权悻受方镇赂遗厚自奉养吏不敢诘至是权悻争为之言上欲释之中丞薛存诚不可上遣中使诣台宣防存诚对曰陛下必欲释此僧请先杀臣不然臣不奉诏上嘉而从之杖杀鉴虚】集览【左授犹言左迁左手足不如右强左授言贬下也】质实【支解注见宗天宝十五载雷州按一统志本古之粤地秦平百粤置三郡此属象郡汉为徐闻县属合浦郡梁分合浦郡置合州寻改南合州隋仍为合州治海康县大业初州废唐武徳间复置南合州贞观初改为东合州寻又改为雷州因郡有擎雷水故名天寳初改为海康郡至徳初复为雷州五代时属南汉宋广南西路元置雷州路　本朝改为雷州府广东道薛存诚宝鼎人中使注见宗开元十五年】
　　征西川节度使武元衡入知政事
　　书法【入知政事何未罢相之辞也先是崇文请代以同平章事武元衡为之未罢相也于是征还故书曰征西川节度使武元衡入知政事后书裴度复入知政事义同】
　　○夏六月大水
　　【上以为隂盈之象出宫人二百车】
　　徙受降城于天徳军
