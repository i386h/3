<!-- { "loadSidebar": true } -->
　　发明【窦融既立而宝巻犹在张欣泰又谋立宝寅乌有一国三天子哉然而纲目亦不以反书则其恶宝巻也益甚矣】
　　齐萧衍克加湖鲁山郢城降
　　【齐萧衍使王茂曹仲宗等乘水涨袭加湖加湖溃于是郢鲁二城相视夺气鲁山乏粮将奔夏口萧衍断其走路孙乐祖以城降程茂薛元嗣亦以郢城降郢城之初围也士民男女近十万口闭门二百余日疾疫流肿死者十七八茂元嗣议降使张孜为书与衍张冲故吏房长瑜曰前使君忠贯昊天郎君但当坐守画一以荷析薪若天运不与当幅巾待命不从使君今从诸人之计非惟郢州士女失髙山之望亦恐彼所不取也孜不能用萧衍以韦叡行郢府事收瘗死者而抚其生者郢人遂安诸将欲顿军夏口衍以为宜乘胜直指建康张防庾域亦以为然衍命众军即日上道缘江至建康凡矶浦村落军行宿火立顿处所防逆为图画如在目中】集览【郎君注见汉后主延熙十六年坐守画一注见汉惠帝二年以荷析薪左传昭七年古人有言曰其父析薪其子弗克负荷注荷担也以微薄喻贵重】正误【以荷析薪今按房长瑜意本左传父能析薪子乃不能负荷以归谓张孜当守其父成业以荷所析之薪也】
　　魏扬州刺史安国侯王肃卒
　　【初肃以父死非命四年不除丧髙祖曰三年之丧贤者不敢过命肃以祥禫之礼除丧然肃犹素服不聴乐终身至是卒于寿阳諡曰宣简】
　　齐杀其宁朔将军崔偃
　　【崔慧景之死也其少子偃逃潜得免及西台建以偃为宁朔将军偃上书曰臣惟髙宗之孝子忠臣而昏主之贼臣乱子者江夏王与陛下先臣与镇军是也虽成败异术而所由同方陛下初登至尊与天合符天下纎芥之屈尚望陛下申之况先帝之子陛下之兄所行之道即陛下所由哉此尚弗恤其余何冀岂可幸小民之无识而罔之若使晓然知其情节相帅而逃陛下将何以应之哉事寝不报偃又上疏曰近冐陈江夏之寃非敢以父子之亲而伤至公之义诚不晓圣朝所以然之意若以狂主虽狂而实是天子江夏虽贤而实是人臣先臣奉臣逆君为不可未审今之严兵劲卒方指象魏者其故何哉臣谨按镇军将军臣颖胄中领军臣详皆社稷之臣也同知先臣股肱江夏匡济王室天命未遂主亡与亡而不为陛下瞥然一言知而不言不忠不知而不言不知臣言毕矣乞就汤镬然先臣之忠有识所知南董之笔千载可期亦何待陛下屈伸而为褒贬顾小臣惓惓之愚为陛下计耳齐主优诏报之寻収下狱杀之】集览【江夏王萧宝也去年反象魏注见汉后主建兴五年主亡与亡注见汉文帝元帝瞥然瞥匹蔑反瞥然暂见也南董之笔南谓春秋南史氏也左传襄二十五年齐崔杼弑庄公太史书曰崔杼弑其君崔子杀之其弟嗣书而死者二人其少弟又书焉南史氏闻太史尽死执简以往闻既书矣乃还董谓晋太史董氏也左传宣二年晋灵公欲杀赵盾而盾弟赵穿弑灵公太史董狐书曰赵盾弑其君盾曰弑者赵穿董狐曰子为正卿不诛国乱非子而谁孔子闻之曰董狐古之良史也书法不隠又左传昭十五年王曰昔辛有之二子董之晋于是乎有董史注辛有周人也其二子适晋为太史籍黡与之共董督晋典因为董氏也董狐其后】
　　八月齐萧衍克寻阳
　　【初齐涪陵王宝巻遣陈伯之镇江州以为吴子阳等声援子阳等既败萧衍曰用兵未必须实力所聴威声耳今陈虎牙狼狈犇归寻阳人情理当恟惧可檄而定也乃命搜囚俘得伯之幢主苏隆之厚加赐与使説伯之许即用为江州隆之返命虽许归附而云大军未须遽下衍曰伯之意首鼠及其犹豫急往逼之势不得不降乃引兵下至寻阳伯之束甲请罪初巴东之乱司马席恭祖不从见杀至是其子谦为新蔡太守从伯之镇寻阳闻衍东下曰我家世忠贞有陨不二伯之杀之衍以伯之为江州刺史虎牙为徐州刺史】集览【幢主官名也诸幢主并九品下阶】
　　齐巴东西军至上明
　　【齐鲁休烈萧璝破峡口进至上明江陵大震萧颖胄恐驰告萧衍令遣杨公则还援根本衍曰公则泝流上江何能及事休烈等乌合之众寻自退散政须少时持重耳良须兵力两弟在雍指遣往徴不为难至頴胄乃遣蔡道恭拒璝】质实【上明城名按一统志在荆州府松滋县境内晋荆州刺史桓冲自襄阳退屯于此时所筑】
　　九月齐萧衍引兵东下
　　【齐主窦融诏萧衍若定京邑得以便宜从事衍留郑绍叔守寻阳引兵东下谓曰卿吾之萧何寇恂也比克建康绍叔督江湘粮运未尝乏絶】
　　魏筑洛阳诸坊
　　【魏司州牧广阳王嘉请筑洛阳三百二十五坊各坊三百步曰虽有暂劳奸盗永息诏发畿内夫五万人筑之四旬而罢】
　　魏立后于氏
　　【烈弟劲之女也】
　　冬十月齐萧衍围建康
　　【衍既克江郢涪陵王宝巻游骋如故闻至近道乃聚兵为固守之计衍遣曹景宗等进顿江宁李居士自新亭选精骑薄之景宗奋击破之因乘胜而前新亭城主江道林引兵出战被擒衍至新林遣吕僧珍据白板桥李居士帅鋭卒万人直来薄垒僧珍曰吾众少不可逆战可勿遥射须至堑里当并力破之俄而皆越堑拔栅僧珍分人上城矢石俱发自帅马步三百人出其后城上人复逾城而下内外奋击居士败走衍诸弟皆自建康自拔赴军十月宝巻遣将军王珍国胡虎牙将精兵十万陈于朱雀航南王宝孙持白虎幡督战开航背水以絶归路衍军小却王茂下马单刀直前其甥韦欣庆执铁纒矟以翼之冲击东军应时而陷曹景宗纵兵乗之吕僧珍纵火焚营将士皆殊死战鼓噪震天地珍国等不能抗宝孙切骂诸将将军席豪发愤突陈而死军遂大溃衍军长驱至宣阳门诸将移营稍前宝巻将军徐元瑜以东府城降李居士以新亭降衍镇石头宝巻闭门自守衍命诸军筑长围守之遣弟秀镇京口恢镇破墩从弟景镇广陵】集览【薄之左传宣十二年孙叔曰宁我薄人无人薄我军志曰先人有夺人之心而薄之也注薄迫也蒲各反或因博朱雀航注见晋明帝大宁二年】
　　十一月魏以北海王详为司徒
　　【初详欲夺彭城王勰司徒故譛而黜之又以司空长史于忠鲠直忿之忠曰人生自有定分若应死于王手避亦不免若其不尔王不能杀忠以讨咸阳王禧功封魏郡公迁武卫将军详因忠表让劝魏主诏停其封优进太府卿】
　　齐尚书令巴东公萧颖胄卒考异【提要无巴东公三字】
　　【颖胄以萧璝与蔡道恭相持不决忧愤而卒夏侯详秘之徴兵雍州萧憺将兵赴之璝等亦闻建康已危众惧而溃及鲁休烈皆降详乃发颖胄丧赠丞相諡献武于是众望尽归于衍详请与憺共参军国诏以详为仆射荆州刺史憺行府州事】
　　书法【颖胄官爵宝融所命也予宝融故颖胄卒具官如恒称】
　　魏以任城王澄都督淮南军事
　　【魏镇国将军元英上书曰萧宝巻骄纵日甚虐害无辜其雍州刺史萧衍扫土兴兵顺流东下唯有孤城更无重卫乃皇天授我之日旷载一逢之秋此而不乗将欲何待臣乞躬帅步骑三万直指沔阴据襄阳之城断黑水之路长驱南出进拔江陵则三楚可収岷蜀断絶又命扬徐声言俱举建业穷感文轨可齐一丧此期则并吞无日矣不报车骑大将军源怀亦言广陵淮阴观望得失宜东西齐举以成席巻之势若使萧衍克济上下同心岂惟后图之难亦恐扬州危逼何则寿春之去建康才七百里彼若内外无虞君臣分定乗舟借水倐忽而至未易当也魏主乃以任城王澄为都督淮南诸军事扬州刺史使为经畧既而不果怀贺之子也】集览【文轨可齐谓可混一区宇也记中庸曰今天下车同轨书同文】
　　魏东豫州刺史田益宗侵齐战于赤亭齐人败绩质实【赤亭城名按一统志在岳州华容县南五十里三面临水极为阻隘】
　　【魏东豫州刺史田益宗上表曰萧氏君臣交争无暇外维州镇请使两荆之众西拟随雍扬州之卒顿于建安二豫之军直据南闗不过十旬克之必矣元英又奏义阳孤絶密迩王土若失此不取恐为深患魏主从之益宗遂侵齐齐建宁太守黄天赐与战败绩】质实【随雍按一统志随元魏之州名治随县隋初废后置唐初因之天宝初改汉东郡乾元初复为随州宋初置崇义军后复为随州元徙治黄僊洞至本朝因之改属德安府雍东晋之州名治宜城县梁改置南雍州西魏改曰襄州隋初废寻制襄阳郡治襄阳县唐初复置襄州山南东道治此五代梁唐置忠义军宋改为襄阳府元改为襄阳路至本朝复为襄阳府湖广道建宁刘宋之郡名治石首县梁省之故城在荆州府城东一百八十余里】书法【魏三书伐齐矣此其书侵何窦融正也至梁初则书伐矣】
　　十二月齐人弑涪陵王宝巻萧衍入建康以太后令追废宝巻为东昬侯自为大司马承制
　　【齐崔慧景之逼建康也涪陵王宝巻拜蒋子文神为钟山王及衍至又尊为灵帝迎入后堂使巫祷祀悉以军事委王珍国时城中实甲犹七万人宝巻常于殿中骑马出入以金银为铠胄饰以孔翠画眠夜起一如平常及长围既立屡战不胜尤惜金钱不肯赏赐雕镂杂物倍急于常众情怨怠皆思早亡莫敢先发法珍虫儿説宝巻曰大臣不留意使围不解宜悉诛之珍国及其副张稷惧祸谋弑宝巻使后閤舍人钱强夜开云龙门珍国稷引兵入殿御刀丰勇之为内应宝巻方在含德殿作笙歌兵入斩之稷召仆射王亮等令百僚署牋以黄油裹宝巻首遣博士范云等送诣石头右卫将军王志叹曰冠虽弊何可加足取庭中树叶挼服之伪闷不署名衍览牋无志名心嘉之志僧防之子也衍与云有旧即留参帷幄亮在朝以依违取容衍至新林百僚皆间道送欵亮独不遣城中出者多被刼剥杨公则独帅麾下亲卫送之衍使张防先入清宫封府库图籍时城内珍宝委积防禁勒部曲秋毫无犯収潘妃及法珍虫儿咺之等四十一人皆以属吏以宣德太后令追废宝巻为东昏侯以衍为大司马录尚书事依晋武陵王遵承制故事百僚致敬以王亮为长史衍入屯阅武堂下令大赦凡昏制谬赋淫刑滥役悉皆除荡潘妃有国色衍欲留之以问领军王茂茂曰亡齐者此物留之恐贻外议乃并法珍等诛之以宫女二千分赉将士】
　　书法【弑者王珍国等也不书书国何君无道也追废宝巻曷为不书奉太后令太后在宣德也故书以以也者托也终纲目弑称国者八详周安王六年】
