<!-- { "loadSidebar": true } -->
　　【蜀中言帝已遇害于是汉中王发丧制服諡曰孝愍皇帝羣下竞劝王称尊号司马费诗上疏曰殿下以曹操父子簒位故覊旅万里合众讨贼今大敌未克而先自立恐人心疑王不悦左迁之遂即帝位于武担之南大赦改元以诸葛亮为丞相许靖为司徒司马公曰三代之前海内万国有人民社稷者通谓之君合万国而君之君乃谓之王王徳既衰方伯连帅能帅其属以尊天子则谓之覇自汉儒推五徳生胜以秦为闰位在木火之间覇而不王于是正闰之论兴矣自三国五胡南北之乱各有国史互相排黜朱氏代唐四方幅裂朱邪入汴比之穷新运厯年纪皆弃而不数此皆偏辞非公论也故今此书独以周秦汉晋隋唐为正统其后子孙虽防弱播迁然犹承祖宗之业四方与之争衡者皆其故臣也故犹得用天子之制以临之至于天下离析本非君臣则皆以列国之制处之然不可无歳时月日以识事之先后汉于魏而晋受之晋于宋以至于陈而隋取之唐于梁以至于周而大宋承之故不得不取其年号以纪其国之事非尊此而卑彼有正闰之辨也昭烈虽云中山靖王之后然不能纪其世次与南唐称吴王恪后无异故不敢以后汉东晋为比使得绍汉氏之遗统也】集览【武担山本名武都在武都城北二百歩蜀记云武都山精化为女子蜀主纳为妃而死王遣五丁于武都担土为冢因名武担山方伯连帅记王制千里之外设方伯五国以为属属有长十国以为连连有帅注属连犹聚也伯帅亦长也凡长皆因贤侯为之帅色类反以秦为闰位考索曰秦本西戎余分闰位不足继周班固削而不取焉周以术而汉以火宜矣汉律歴志曰共工氏言虽有水徳在火木之间非其序也秦以水徳在周汉木火之间注秦为闰位亦犹共工不当五徳之序也王莾賛曰秦莾皆亢龙絶气非命之运紫色鼃声余分闰位注吕秦王莾皆无徳居髙位非天命之运紫间色也鼃滛声非正曲也皆不得正王之位如歳月之余分为闰也三国汉魏吴五胡晋惠帝以来五胡肆虐汉刘元海匈奴也后赵石勒羯也前燕慕容廆鲜卑也前秦苻洪氐也后秦姚弋仲羌也南北南谓宋齐梁陈北谓后魏北齐后周也互相排黜彼此贬斥也南谓北为索虏北谓南为岛夷朱氏代唐后梁朱晃受唐禅朱邪入汴后唐庄宗李存朂本姓朱邪氏入汴灭侈梁朱邪注见唐髙宗永防三年穷新有穷注见晋成帝咸康七年新谓王莾篡位国号新室】质实【一綂志云武担山名在成都府治北蜀记武都山精化为女子蜀王开眀纳为妃不习水土而死王遣五丁于武都山担土为冢盖地数畆髙七尺上有石厚五寸径五丈莹洁号曰石镜用表其门又传成都内及毗桥侧有一折石长三丈云是五丁担土担也】
　　书法【书即皇帝位何正统也故孙曹皆斥姓名书称皇帝立后立太子皆不书皇所以殊之于正统也终纲目书即皇帝位四详髙帝光武昭烈晋元帝】
　　发明【三代而下惟汉得天下为正诛无道秦讨逆贼羽祚逾四百年尺地一民莫非汉有至桓灵不君董卓煽祸英雄羣起而攻之卓既诛戮则天下固汉之天下也曹操乗时擅命胁制天子戕杀国母义士为之叹愤茍有一夫唱义于天下皆君子之所予况于堂堂帝室之胄英名盖世者乎丕既簒位汉祀无主昭烈正位蜀汉亲承大统名正言顺本无可疑自陈寿志三国全以天子之制予魏而以列国待汉故通鉴因之以魏纪年至纲日始以昭烈承献帝之后绍汉遗统固非曲立异説好为矛盾特通鉴自谓姑取其年以纪诸国之事非尊此卑彼有正闰之辨此盖因史笔以纪述初不别立义例故其説不得不取于彼若夫纲目则取春秋之义以示天下万世之正论所以因操丕之簒窃大义莫得而伸幸有昭烈足以存汉氏之綂故其説不得不出于此二者固并行而不相悖要亦有待于互相发眀之意也按陈寿志昭烈涿县人中山靖王胜之后胜子正元狩六年封县陆城亭侯坐酎金失侯因家焉祖雄父生昭烈其世次本末甚明又按欧阳倄五代史载南唐世家李升徐州人世本防贱父荣遇唐末之乱不知所终升少孤杨行宻养以为子又乞与徐温因冒姓徐至簒吴之后始复姓李自言唐宪宗子建王恪之后及考以通鉴则曰唐主欲祖吴王恪或曰恪诛死不若祖郑王元懿唐主命有司考二王苖裔以吴王孙袆有功袆子岘为宰相遂祖吴王自岘五代至父荣其名率皆有司所撰此与昭烈大相辽絶况诸葛一见昭烈首称将军帝室之胄及后求救孙权亦以豫州王室之胄对权称之亮固非妄言者也是以张松之説刘璋且谓豫州使君之宗室而异时苻坚答苻融諌伐晋之语亦曰刘禅可非汉之遗祚然亦为中国所并然则昭烈之为汉裔显显无疑以之绍统夫复何説是年曹丕既立昭烈即正位号不使汉统坠地深合事宜其与光武即位于鄗晋元即位江左先后一辙固非其他僣窃急于自帝者之比斯事在纲目中最其大者臣故歴考颠末详而辨之以告后之君子亦使朱氏秉笔之志暴白于天下云】
　　孙权徙治武昌
　　【权自公安徙都于鄂更名鄂曰武昌】质实【公安县名注见献帝建安十九年鄂国名注见后主建兴七年】
　　立宗庙袷祭髙皇帝以下考异【立宗庙上当以圈隔】
　　发眀【在易之萃涣皆言王假有庙臣于汉王二年八月书立宗庙社稷之下已言其义矣今焉四海分裂可谓涣散之时而昭烈始得蜀汉正位继统又适当萃聚人心之始网目书此盖与光武即位二年书立宗庙社稷于洛阳同意是皆总摄羣情深得萃涣之义者也不然通鉴即不载此纲目何以特取诸前史而笔之哉】
　　○五月立夫人吴氏为皇后子禅为皇太子
　　【吴氏将军懿之妹故刘璋兄瑁之妻也】集览【冐莫报反】
　　六月魏杀夫人甄氏
　　【初魏主丕从太祖入邺悦袁熈妻甄氏太祖为聘焉生子叡及即位郭贵嫔有宠甄氏留邺失意出怨言贵嫔譛杀之】
　　书法【甄氏何丕正妃也丕称皇帝逾年矣曷为犹称犬人于是贵嫔郭氏方有大宠乆而不立丕意有所属矣虽防怨言甄氏欲免得乎纲目深探其情故以无罪书杀】
　　魏杞太祖于建始殿
　　【魏主丕以宗庙在邺祀太祖于洛阳建始殿如家人礼】
　　书法【建始殿何讥也建始殿则何讥礼将营宫室宗庙为先去年书如洛阳营宫室矣及是殿宇已成而宗庙不立乃祀太祖于建始殿如家人礼则非礼矣书曰于建始殿非地也】
　　是月晦日食
　　【魏有司以日食奏免太尉诏曰灾异之作以谴元首而归过股肱岂禹汤罪已之义乎其令百官各防厥职后有天地之勿劾三公】
　　秋七月帝自将伐孙权
　　【帝耻关羽之没将击孙权将军赵云曰国贼曹操非孙权也若先灭魏则权自服今操虽毙子丕篡位当因众心早图闗中居河渭上流以讨凶逆关东义士必裹粮防马以迎王师不应置魏先与吴战兵势一交不得卒解非良防也羣臣諌者甚众帝皆不听乃留诸葛亮辅太子守成都而自率诸军东下】书法【自初平以来诸相加兵者书攻击而已此其书伐何罪吴且尊汉也】
　　车骑将军张飞为其下所杀
　　【飞雄猛亚于关羽羽善待卒伍而骄于士大夫飞爱礼君子而不恤军人帝常戒之飞不悛至是当率万人防江州临发为帐下所杀以其首奔孙权帝闻飞营都督有表曰噫飞死矣】集览【江州秦时巴郡邑名左传注巴国在巴郡江州县括地志江州在巴子都之北又峡州界】质实【江州县名注见光武建武十一年】
　　书法【为所杀何讥不戒也纲目书为所杀十一详献帝建安二十年夷蛮不与焉皆讥不在人也】
　　孙权请和不许遂遣陆逊督诸将拒守
　　【孙权遣使求和诸葛瑾因致牋曰关羽之亲何如先帝荆州大小孰与海内俱应仇疾谁当先后若审此数易于反掌矣帝不听时吴人或言瑾别遣亲人与汉相闻者权曰孤与子瑜有死生不易之誓子瑜之不负孤犹孤之不负子瑜也陆逊亦表明瑾必无此权报曰徳昔遣孔明至吴孤尝语子瑜曰卿与孔明同产何不留之子瑜言亮已委质于人义无二心弟之不留犹瑾之不徃也其言足贯神明今岂当有此乎孤与子瑜可谓神交非外言所间知卿意至辄封来表示之矣帝遣吴班冯习攻破权将李异等于巫进军秭归权以陆逊为大都督督朱然等五万人拒守】质实【巫县名注见周赧王十六年秭归县名注见后主建兴六年朱然丹阳人】
　　魏筑凌云台质实【一统志云凌云台在河南府洛阳县旧宁阳门外水井北乃魏文帝所筑髙一十三文登之可见孟津台上楼观极其精巧谢举王褒俱有凌云台曲】
　　书法【凡书筑台讥也纲目书筑台六详武帝元鼎二年皆讥也】
　　○八月孙权遣使降魏魏封权为吴王
　　【权遣使称臣送于禁等还魏朝臣皆贺刘独曰权无故求降必内有急恐中国徃承其衅故委地求降一以却中国之兵二假中国之援以强其众而疑敌人耳夫吴蜀各保一州有急相救此小国之利也今自相攻天亡之也宜大兴师径渡江袭之蜀攻其外我攻其内吴之亡不出旬月吴亡则蜀亦不能乆存矣魏主不听遂受吴降遣太常邢贞奉防拜权为吴王加九锡刘諌曰权虽有雄才故漠票骑将军南昌侯耳官轻势卑士民有畏中国心不可与成所谋也夫王位去天子一阶耳礼秩服御相乱也今信其伪降崇其位号以封殖之是为虎傅翼也权却蜀兵之后必外尽礼以事中国而内为无礼以怒陛下陛下伐之则彼徐告其民曰我事中国不失臣礼而无故伐我此必欲残我国家俘我人民以为仆妾耳民信其言则上下同心而战加十倍矣魏主丕不听贞至吴吴人以为宜称上将军九州伯不当受魏封权曰沛公亦受项羽封为汉王盖时宜耳何损邪遂出都亭贞贞入门不下车张昭曰君敢自尊大岂以江南寡弱无方寸之刃乎贞即下车中郎将徐盛忿愤谓同列曰盛等不能奋身出命为国家并许洛吞巴蜀而令吾君与贞盟不亦辱乎因涕泣横流贞闻之谓其徒曰江东将相如此非乆下人者也魏诸将以吴内附意皆纵缓独夏侯尚益倄攻守之备魏主令于禁诣邺谒髙陵豫于陵屋画关羽战克厐徳愤怒禁降服之状禁见慙恚病死司马公曰禁将数万众败不能死生降于敌既而复归废之可也杀之可也乃画陵屋以辱之则不君矣】集览【为虎传翼傅读作附着也韩诗外曰无为虎傅翼将飞入邑择人而食】质实【徐盛琅邪莒人髙陵曹操之墓注见献帝建安三十五年疑冢】
　　发眀【孙氏立国江左大义不明始焉曹操东下之时已有迎降之谋所頼孔明激发于外瑜肃献谋于内遂得一防既而守义不笃图取关羽舍顺就逆是以建安二十二年书权降操二十四年书领荆州牧至是又书遣使降魏此则孙权屈服于魏之寔他时虽能自帝其国要亦窃据之雄而已非有存汉之心讨贼之义者也特书屡书不一书而止亦足以知孙氏之屈于不义初无所守者矣乍从乍违何足道哉噫】
　　孙权城武昌○冬十月魏以杨彪为光禄大夫
　　【初魏主丕欲以彪为太尉彪辞曰尝为汉朝三公値世衰乱不能立尺寸之益若复臣魏于国之选亦不为荣也及是公卿朝朔日乃并引彪待以客礼赐几杖使着布单衣皮弁以见拜光禄大夫朝见位次三公又令门施行马以优崇之】集览【着布单衣着被服也布单衣注见光武建武四年皮弁注见平帝元始五年门施行马礼掌舎设梐枑杜子春云梐枑行马也所以断人出入枑者交互其木以为遮阑也汉魏之三公门施行马】
