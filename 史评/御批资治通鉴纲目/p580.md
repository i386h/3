<!-- { "loadSidebar": true } -->
　　【初定州人郎岌上言韦后宗楚客将为逆乱后杀之许州参军燕钦融复上言皇后淫乱干预国政宗楚客图危社稷上靣诘之钦融抗言不挠楚客矫制扑杀之上意怏怏由是后及其党始惧散骑常侍马秦客光禄少卿杨均皆幸于后恐事泄安乐公主亦欲后临朝以已为皇太女乃相与合谋于饼餤中进毒中宗崩范氏曰易姤之初六曰系于金柅贞吉有攸往见凶羸豕孚蹢躅隂柔之始以刚制之则吉纵之以往则凶若羸豕之孚无时而自止也夫女子小人放而不制必至于弑父与君而后已是以圣人戒之中宗一怏怏不悦而其身已不保虽欲制之其可得乎○韦氏秘不发防召宰相入禁中征诸府兵屯京城以裴谈张锡同三品张嘉福岑羲崔湜同平章事太平公主与上官昭容谋草遗制立温王重茂为太子皇后知政事相王旦参谋政事宗楚客曰相王于皇后嫂叔不通问听朝之际何以为礼遂帅诸宰相表请罢相王政事乃发防皇后摄政改元唐隆太子即位年十六宗楚客叶静能与诸韦劝后遵武后故事以韦氏子弟领南北军楚客等上书称韦氏宜革唐命谋害少帝深忌相王及太平公主宻与韦温安乐公主谋去之】集览【郎岌姓名岌逆及反易姤之初六曰系于金柅贞吉有攸往见凶羸豕孚蹢躅柅乃履反又女纪反羸劣随反蹢直益反躅直录反伊川先生传曰姤隂始生而将长之卦一隂生则长而渐盛隂长则阳消小人道长也制之当于其微而未盛之时柅止车之物金为之坚彊之至也止之以金柅而又系之止之固也使不得进则阳刚贞正之道吉也使之进往则渐盛而害于阳是见凶也羸豕孚蹢躅圣人重为之戒言隂虽甚微不可忽也豕隂躁之物故以为况羸弱之豕虽未能强猛然其中心在乎蹢躅蹢躅跳踯也隂微而在下可谓羸矣然其中心常在乎消阳也君子小人异道小人虽微弱之时未尝无害君子之心防于微则无能为矣】质实【神龙殿注见太宗贞观十七年太极殿定州注见周威烈王二十三年中山许州注见汉后主建兴十年许昌社稷注见新莽天鳯元年诘之注见明宗长兴元年诘之无状怏怏注见汉光武建武二年禁中注见宋孝武帝大明六年温王重茂温县名注见周赧王二十九年重茂中宗之子】
　　书法【中宗复位以来殊无一善可纪者嬖纵韦氏唐至再乱不保其身宜矣○五人之相也孰以之书以于弑帝之下则以之者韦氏也然则五人之为逆党也明矣重茂不书迎即位何不予韦氏之得立君也不予其立故其废也斥名之】
　　发明【吕氏乱汉平勃讨之殄灭无遗故终西汉世无复女祸武氏乱唐五王讨之失贼不诛故未几即有韦氏之乱然则祸根乱本可不深锄而痛絶之哉虽然中宗之祸宗楚客马秦客杨均安乐公主軰皆与闻乎故而独归恶韦氏何也中宗宠信艳妻淫而不制楚客軰虽为逆党要皆出于韦氏是以纲目独书于册则见中宗不能防闲帷箔贻祸自己而韦氏隂柔浸长卒肆大逆所以推原祸始正其本也或曰裴谈张锡张嘉福岑羲崔湜初不预谋反书于弑君之下何也曰此正书法之深意所以诛贼乱之党孤元恶尔此五人者傥能稍知大义必不从弑君之贼而受其职故不书宗楚客等所以着祸本之所自起而特书裴谈等所以治党贼者之罪立法若此其为后世戒岂不深切着明也哉】
　　临淄王隆基起兵讨韦氏并其党皆伏诛隆基为平王以钟绍京刘幽求参知机务李日知同三品萧至忠等贬官有差考异【为上漏自字是时中宗被弑睿宗未即位隆基封平王非自为而何尹氏发明谓上书讨韦氏着其拨乱之绩故此恕其自为之罪然昭烈自立为汉中王以宗室继絶未尝恕其自立之罪也】
　　【相王子临淄王隆基罢潞州别驾在京师隂聚才勇之士宻谋匡复初太宗选官戸及蕃口骁勇者着虎文衣跨豹文韀谓之百骑武后时増为千骑左右羽林中宗谓之万骑置使以领之隆基皆厚结其豪杰防兵部侍郎崔日用以楚客谋告隆基乃与太平公主及公主子薛崇暕苑总监钟绍京尚衣奉御王崇晔前朝邑尉刘幽求折冲麻嗣宗谋先事诛之防韦播数榜捶万骑万骑皆怨果毅葛福顺陈礼见隆基诉之隆基讽以诛诸韦皆踊跃自效或谓隆基当启相王隆基曰我曹为此以徇社稷事成福归于王不成以身死不以累王也且万一不从将败大计遂不启微服与幽求等入苑中逮夜天星散落如雪幽求曰天意若此时不可失于是福顺直入羽林营斩诸韦典兵者以狥曰韦后酖杀先帝谋危社稷今夕当共诛之立相王以安天下敢有怀两端助逆党者罪及三族羽林士皆欣然听命隆基勒兵入武门诸卫兵皆应之斩韦后及安乐公主武延秀上官昭容幽求曰众约今夕共立相王何不早定隆基止之比晓内外皆定隆基乃出见相王叩头谢不先白之罪相王曰社稷宗庙不坠于地汝之力也遂迎相王入辅少帝闭城门收捕诸韦亲党及宗楚客晋卿纪处讷赵履温张嘉福马秦客杨均叶静能等皆斩之尸韦后于市诸韦襁褓儿无免者封隆基为平王押左右厢万骑赐崇暕爵立节王以绍京守中书侍郎幽求守中书舍人并叅知机务武氏宗属诛窜殆尽以李日知钟绍京并同三品隆基二奴王毛仲李守徳皆超拜将军诸宰相萧至忠等贬官有差胡氏曰殱殄诸韦惩五王之不断也诛窜诸武惩中宗之失刑也然拨乱反正之道必防本而塞源徒治其末则未有不复为患者纵不复为患亦不厌人心拂天理矣当是时也若能条陈祸乱原本起自武后黜其号罢其享以庶人礼葬絶之于祖宗其犹足以救中宗五王之失而垂女主祸乱之戒也乎虽曰礼无臣子贬尊上之文然武氏所为为天下大变天理所无也必睿宗有所不忍则大臣以道正国者召防百官告于髙祖太宗之庙而行之为法受恶可也】集览【韀将先反马鞍具也榜捶并笞击也榜音彭字或从手五王敬晖桓彦范张柬之袁恕已崔暐神龙元年尝举兵讨诸武】质实【临淄县名注见楚义帝元年潞州注见周赧王五十三年上党别驾官名注见宋文帝元嘉二十八年崔日用滑州人钟绍京贑州人繇十世孙朝邑县名注见隋炀帝大业十三年折冲官名注见汉成帝绥和二年羽林卫名注见汉安帝延光四年果毅官名注见太宗贞观十年罪及三族注见秦二世二年襁褓注见汉殇帝建平元年立节县名注见嗣圣八年义豊】书法【书为平王何隆基自王也然则五人之相也又孰以之隆基以之也首书为王继书以某某然后下书相王即位隆基之心可见矣】
　　发明【分注载封隆基为平王而纲目不书其封若隆基之自为平王者何也临淄始焉举事不白相王旣诛韦氏迟囘久之考之前史葢自六月庚子至甲辰首尾五日必待刘幽求力言始请相王即位是以先儒谓临淄本意葢欲自取此即纲目书法之意也然则何不以自为平王书之曰临淄削平内难兴复唐室社稷之不冺实嘉頼之故纲目上书临淄起兵讨韦氏旣以着其拨乱之绩故下书隆基为平王所以恕其自为之罪也呜呼纲目之立法如此则其急于讨乱厚于待人为何如哉此君子所以有取乎纲目也此君子所以有乐乎纲目也】
　　相王旦即位废重茂复为温王
　　【刘幽求言于隆基请相王早即位以镇天下遂以少帝制传位相王时少帝犹在御座太平公主进曰天下之心已归相王此非儿座遂提下之睿宗即位以少帝为温王置于内宅胡氏曰临淄举事不白相王韦氏旣诛复拒幽求之议然则其志本欲自取特不敢言耳惜乎睿宗之不见几幽求之不知变也韦氏淆乱睿宗曾无讨除之意而隆基能之大事已定幽求宜请于相王使以神器归之临淄则太平之乱无自而生矣他日闻变登楼然后畀付父子之间交有所损幽求勇能戡乱而智不烛微惜哉】质实【相州名注见汉元帝建昭二年魏郡神器注见汉光武建武六年】
　　书法【重茂尝立矣斥名之何不成之为君也终纲目废不书主者三梁萧正徳萧渊明唐重茂皆立不以正也】
　　以钟绍京为中书令寻罢之
　　【绍京尝为司农录事旣典朝政纵情赏罚众皆恶之太常少卿薛稷言于上曰绍京虽有勲劳素无才徳出自胥徒超居元宰恐失圣朝其瞻之美出为蜀州刺史】集览【出自胥徒薛稷传曰绍京本胥吏按周礼胥徒注此民给徭役者若今卫士也胥读如谞谓其有才知为什长故一胥十徒也谞思叙反具瞻之美诗民具尔瞻义取大臣助君行化人皆瞻之也】质实【蜀州注见宋文帝元嘉九年崇庆】书法【书寻罢之何美从諌也书寻罢之始此寻罢之之辞二有幸之之辞有惜之之辞以钟绍京为中书令是年诏大将军郑光赐庄免税役宣宗大中六年唐以宋齐丘知尙书省五代壬寅年皆幸之也以李谿同平章事昭宗干宁元年惜之也终纲目拜官书寻罢之四】
　　立平王隆基为太子考异【太上漏皇字】考证【当加皇字于太子之上○谨按明皇平韦氏之乱睿宗即位欲立太子以宋王成器嫡长久不决宋王辞以死不居平王上睿宗从之先儒有言善哉宋王之让曰时平则先嫡长世难则先有功此万世不易之论也曰斯言也宋王所自言因事处变一时之权也司马公曰立嫡以长礼之正也范氏曰太子者君之贰父之统也立子以长不以功所以重先君之世也二公立言垂教斯所谓万世不易之大经然宋王之志泰伯之志也泰伯不逃则王季不得立宋王不让则明皇不得为太子明皇举事时其志将以自取也至于内外皆定天下归心不得已迎睿宗其于父兄之间有慙徳焉若宋王如隐太子而不避则开元治乱又未可知也观其专事娱乐未尝及时政长枕大衾非明皇素友爱也宋王有以启之耳然则宋王亦无得而称乎】
　　【上将立太子以宋王成器嫡长平王隆基有功疑不能决成器辞曰国家安则先嫡长危则先有功茍违其宜四海失望臣死不敢居平王之上刘幽求曰除天下之祸者当享天下之福平王拯社稷之危救君亲之难论功语徳无可疑者上从之】质实【宋王成器宋州名注见汉景帝三年梁国成器睿宗长子平王隆基平州名注见秦王政三年右北平隆基睿宗第三子】
　　以薛稷参知机务
　　【稷以工书事上于藩邸故为相】集览【工书薛稷外祖魏征家多藏虞世南褚遂良所书故鋭精临仿结体遒丽遂以书名天下】
　　追削武三思等爵諡暴其尸
　　书法【尝书黜封徳彛赠諡矣未有书暴其尸者书暴其尸快之也终纲目书削諡二封徳彛武三思书戮棺三汉平帝元始五年发陶共王母及丁姬冡是年宗天寳十二载李林甫】
　　○以姚元之同三品韦嗣立萧至忠为中书令赵彦昭崔湜并同平章事○加太平公主实封万戸
　　【公主沈敏多权畧武后以为类已独爱幸及诛张易之公主有力焉中宗之世韦后安乐皆畏之又与太子共诛韦氏旣屡立大功益尊重上尝与之议政宰相进退系其一言荐士骤厯清显者不可胜数权倾人主其门如市】
　　赠郎岌燕钦融苏安恒谏议大夫○秋七月赠韦月将宣州刺史质实【宣州注见汉明帝永平十三年丹阳】○以崔日用参知机务○追复故太子重俊位号及敬晖桓彦范崔暐张柬之袁恕己李多祚等官爵
