<!-- { "loadSidebar": true } -->
　　下御史中丞陈咸狱髠为城旦质实【陈咸沛郡相人万年之子陈咸数毁石显乆之坐与槐里令朱云善漏泄省中语与云皆下狱髠为城旦显威权日盛与中书仆射牢梁少府五鹿充宗结为党友诸附倚者皆得宠位民歌之曰牢邪石邪五鹿客邪印何累累绶若若邪显恐天子一旦纳用左右耳目以间已乃时归诚取一信以为验尝使至诸官有所征发先自白恐后漏尽宫门闭请使诏吏开门上许之显故投夜还称诏开门入后果有告显矫诏开宫门上笑以其书示显显因泣曰陛下过私小臣属任以事群下无不嫉妬欲防害臣者事类如此非一愿归枢机职受后宫扫除之役死无所恨惟陛下哀怜财幸以此全活小臣上怜之数劳勉显加厚赏赐显闻众人匈匈言已杀萧望之恐天下学士讪已以贡禹明经着节乃使人致意深自结纳因荐禹历任九卿礼事之甚备议者于是或称显以为不妬谮望之矣显之设变诈以自解免取信人主者皆此类也荀悦曰夫佞臣之惑君主也甚矣故孔子远佞人非但不用而已乃远而絶之隔塞其源戒之极也孔子曰政者正也要道之本正已而已平直眞实者正之主也贤能功罪言行事物必核其眞然后应之则众正积于上而万事实于下矣】集览【印何累累绶若若印执政所持信也累伦追反礼记累累如贯珠绶组也若若长貎顔师古曰印累累绶若若言其兼官据势也应劭汉官仪曰御史大夫以上金印中二千石银印千石至四百石皆铜印也绶长一丈二尺法十二月阔三尺法天地人此佩印之组也乃时归诚时时归纳诚欵以取信于上漏尽刻漏法以铜为渴乌状如钩曲注水以浮刻漏之箭律历志立晷仪下漏刻以追二十八宿注漏谓铜壶刻谓浮箭追歩也财幸财与才通浅也犹言仅也谓财近爱幸】正误【财幸今按财与裁通裁择而幸从其言也见汉书贾谊传注】质实【朱云鲁人】
　　闰八月太皇太后上官氏崩考异【提要闰字上误加秋字】
　　书法【后崩不氏此其书氏何别疑也于是太皇太后歴四朝矣故详之后崩书氏自此始】
　　○冬齐楚地震大雨雪
　　书法【网目雪不书书三月雪四月雪记异也此冬尔常也何以书地震而大雪则非常矣故书】
　　【乙酉】三年夏六月丞相成卒秋七月以匡衡为丞相○冬西域副校尉陈汤矫制发兵与都护延寿袭击匈奴郅支单于于康居斩之质实【一统志云陈汤山阳瑕邱人延寿郁郡人始郅支单于自以大国又乘胜骄不为康居王礼发民作城遣使责诸国岁遗汉遣使三軰至康居求谷吉等死郅支困辱使者不奉诏陈汤为人沈勇有大虑多防谋喜奇功与甘延寿谋曰夷狄畏服大种西域本属匈奴今郅支威名远闻侵陵乌孙大宛欲降服之如得此二国数年之间城郭诸国危矣且其人剽悍好战伐数取胜久畜之必为西域患如发屯田吏士敺乌孙众兵直指其城下彼亡无所之守不自保千岁之功可一朝而成也延焘欲奏请之汤曰国家与公卿议大防非凡所见事必不从会延寿病汤独矫制发诸国兵及屯田吏士延寿惊起欲止焉汤怒按劒叱曰大众已集防竖子欲沮众邪延寿从之部勒行陈合四万余人上疏自劾矫制陈言兵状卽日引行未至城三十里止营郅支遣使问汉兵何以来应曰单于上书言居困阨愿入朝见天子哀悯单于弃大国屈意康居故使都护将军来迎恐左右惊动故未敢至城下使数徃来相答报延寿汤因让之我为单于远来而至今无名王大人见将军受事者何单于忽大计失客主之礼也兵来道远人畜罢极食度且尽恐无以自还愿单于与大臣审计防明日进薄城下四面围城发薪烧木城四面火起吏士喜大呼乘之钲鼓声动地康居兵引郤汉兵四面推卤楯并入单于被创死斩其首得汉使节二及谷吉等所赍帛书诸卤获以得者】集览【至康居求谷吉等死先是郅支单于遣使求侍子元帝遣谷吉送其侍子至单于庭郅支杀之所以求问谷吉何为而死也今乃至康居求问者盖其年康居迎郅支至其国与之合兵也康居国在长安西万六百里居音渠剽悍剽与慓僄通汉书项羽慓悍史记作僄悍索隐曰僄疾悍勇也或云僄轻也并匹妙反非凡所见凡常也此非寻常所见之事进薄薄音慱廹近之义左传宋师未阵而薄之注薄之者迫与之战也钲鼓钲音征铙也似铃柄中上下通周礼以金铙止鼓注饶尼交反小钲也卤楯兵器也所以蔽身扞目者卤或作樐大楯也楯竖尹反字本作盾被创创音初庄反伤也徐氏按此正刀创字】
　　发明【延寿为都护而陈汤乃副校尉耳今乃以汤主兵者盖设谋在汤而延寿则从之者也故其书法如此若夫郅支杀汉使者前已显书于册汤能诛之可谓伟绩然纲目不没其矫制之实者正其谊不谋其利明其道不计其功此固春秋之法也】
　　【丙戌】四年春正月传首至京师县槀街十日
　　【延寿汤上疏曰臣闻天下之大义当混为一昔冇唐虞今有彊汉匈奴郅支单于反逆未防其辜惨毒行于民大恶通于天臣延寿臣汤将义兵行天诛頼陛下神灵隂阳并应天气精明防陈克敌斩郅支首及名王以下宜县头槀街蛮夷邸间以示万里丞相匡衡等以为方春掩骼埋胔之时宜勿县诏县十日乃埋之仍告祠郊庙赦天下群臣上寿置酒】集览【县头槀街县挂也三辅黄图云槀街在长安府南门内晋灼曰槀街旧有蛮夷邸若今鸿胪馆掩骼埋胔记月令孟春文郑氏注骨枯曰骼肉腐曰胔掩埋之者不以死气迎生气也骼江百反胔才赐反】
　　书法【书与甘延寿袭击何不以矫制累延寿也楼兰王传首北阙下不书此何以书罪郅支也前书杀汉使者其罪矣是故茍矫也虽讨有罪必书矫示民有君也然则楼兰非杀汉使欤楼兰之罪旣谢服矣又诱杀之以是为非讨也故传首不书】
　　蓝田地震山崩壅覇水安陵岸崩壅泾水逆流质实【蓝田县名注见周赧王四年霸水注见秦王政二十二年安陵惠帝陵邑注见惠帝七年泾水注见秦王政元年】书法【岸崩尔常事也何以书壅水逆流则非常矣终纲目书岸崩三是年新莽丙子年灵帝光和六年而壅泾水者二是年新莽内子年】
　　发明【地宜静而震山宜安而崩水宜顺而逆是皆反常之变也小人窃柄君子在野臣不臣之应着矣下逆上之理明矣上天之告戒切矣纲目之书法严矣】
　　【丁亥】五年夏六月晦日食○秋七月复诸寝庙园
　　【上寝疾久不平以为祖宗谴怒故尽复之唯郡国庙遂废】集览【寝庙园寝谓陵上寝殿园谓山陵茔域顔师古曰古不墓祭汉诸陵皆有园寝者承奉所为也寝本在宗庙后有衣冠几杖象生之具以荐新物不平疾未愈】
　　书法【前书罢上皇孝惠寝园矣又书罢孝文太后寝园矣于是而复则以上体不平故也汉人轻议宗庙之罪大矣备书讥之】
　　发明【旣毁之又复之至明年又罢之及成帝继体又从而复之其毁也以礼不合其复也以体不平是否得失果安在哉书之者恶之也】
　　徙济阳王康为山阳王质实【济阳国名注见永光四年山阳国名注见成帝河平二年】
　　【戊子】竟宁元年春正月匈奴单于来朝
　　【匈奴呼韩邪单于闻郅支旣诛且喜且惧入朝自言愿壻汉氏以自亲帝以后宫良家子王嫱字昭君赐之单于驩喜上书愿保塞上谷以西至炖煌请罢边备塞吏卒以休天子人民议者皆以为便郎中矦应习边事以为不可许上问状应曰臣闻北边塞至辽东外有隂山东西千余里草木茂盛多禽兽本冒顿依阻其中治作弓矢至孝武世斥夺此地攘之于幕北建塞徼起亭隧筑外城设屯戊以守之然后边境得用少安幕北地平少草水多大沙匈奴来宼少所蔽隐从塞以南径深山谷往来差难边长老言匈奴失阴山之后过之未尝不哭也如罢备塞戍卒示夷狄之大利不可一也夷狄之情困则卑顺彊则骄逆前已罢外城省亭隧安不忘危不可复罢二也中国有礼义之敎刑罚之诛愚民犹尚犯禁又况单于能必其众不犯约哉三也中国尚建关梁设塞徼置屯戍非独为匈奴而已亦为诸属国降民思旧逃亡四也近西羌保塞汉吏民贪利侵盗其畜产妻子以此怨恨起而背畔今罢乘塞则生嫚易分争之渐五也往者从军多没不还者子孙亡出从之六也边人奴婢愁苦闻匈奴中乐欲亡者多七也盗贼桀黠亡走北出八也起塞以来百有余年非皆以土垣也或因山岩石木谿谷水门稍稍平之卒徒筑治功费乆远不可胜计议者不深虑其终始卒有他变当更缮治累世之功不可卒复九也单于自以保塞守御请求无已小失其意则不可测开夷狄之隙亏中国之固十也对奏天子使车骑将军嘉口谕单于曰单于上书乡慕礼义所以为民计者甚厚朕甚嘉之中国四方皆有关梁障塞非独以备塞外也亦以防中国奸邪放纵出为宼害故明法度以专众心也敬谕单于之意朕无疑焉为单于恠其不罢故使嘉晓单于单于谢曰愚不知大计天子幸使大臣告语甚厚归号昭君为宁胡阏氏】集览【良家子如淳曰良家子非医巫商贾百工也又注见宣帝露三年家人子幕北幕通作漠瓒曰沙上曰漠应劭曰沙漠之北匈奴南界也卽突厥中碛耳塞徼塞先代反塞之为言隔也徼音呌境也谓以木石水为界晋灼曰西南之徼犹东北之塞也亭隧注见武帝征和四年关梁周礼司关注关界上门也梁水桥也诗造舟为梁将军嘉嘉将军名也姓许阏氏注见高帝六年】质实【上谷郡名注见秦王政三年炖煌郡名注见唐庄宗同光二年辽东郡名注见秦王政三年阴山注同上年】
　　三月以张谭为御史大夫
　　【初石显见冯奉世父子为公卿著名女又爲昭仪心欲附之荐昭仪兄逡脩敕宜侍帷幄天子召见逡因言显颛权上怒罢逡及御史大夫缺在位多举逡兄大鸿胪野王使尚书选第中二千石而野王行能第一上以问显显曰九卿无出野王者然亲昭仪兄臣恐后世必以陛下度越众贤私后宫亲以为三公上曰善吾不见是因诏曰刚彊坚固确然亡欲大鸿胪野王是也心辨善辞可使四方少府五鹿充宗是也廉洁节俭太子少傅张谭是也其以少傅为御史大夫】集览【野王名也字君卿冯逡之兄】质实【冯野王社陵人】
　　以召信臣为少府
　　【信臣先为南阳太守后迁河南治行常第一视民如子好为民兴利躬劝耕稼出入阡陌稀有安居开通沟渎以广灌漑岁岁増加禁止奢靡务于俭约案其不法以视好恶其化大行户口増倍吏民亲爱号曰召父徴为少府请诸离宫稀幸者勿复治省乐府诸戏及太官不时非法之物岁省费数十万】集览【召信臣召姓也与邵通音寔照反周文王子召公奭之后阡陌刘伯庄曰开田界道使不相干也陌莫白反风俗通曰阡陌田间道也以视好恶视古示字汉书高祖视项羽无东意注顔师古曰汉书多以视为示好恶并土声】质实【一统志云召信臣九江寿春人】
　　夏封甘延寿为义成矦赐陈汤爵关内矦
