<!-- { "loadSidebar": true } -->
　　发明【昔晋执戎蛮子赤以畀楚师春秋深恶其以中国而聼命夷狄故特书归于楚若京师楚然者所以深罪晋之不竞也西魏时宇文泰収柔然付突厥使者纲目特书柔然可汗奔魏突厥取而杀之亦以着宇丈氏之罪而深恶之也曷娑那在长安前已书唐封之为归义王其名甚正今唐主乃纵突厥杀之不义甚矣且夫群臣之言者利也秦王之言者义也舍义就利何以为国纲目特以唐杀书之盖恶中国之聼命夷狄故以特笔讳之若中国自杀然者既以归罪于唐又以见尊中国之义不使突厥得杀之于唐也然则西魏曷不书魏杀柔然乎曰拓防宇文皆夷狄耳固非有唐之比书取而杀之则明其不能立国受制突厥之罪而已一轻一重之间而义利之分夷夏之辨昭然在日夫岂薄于魏而厚于唐哉】
　　唐以李纲为太子少保
　　【初纲以尚书领太子詹事太子建成始甚礼之久之渐昵近小人以秦王世民功高忌之纲屡諌不聼乃乞骸骨唐主骂曰卿为何潘仁长史乃耻为朕尚书邪纲曰潘仁贼也毎欲妄杀人臣諌之则止为其长史可以无愧陛下创业明主臣所言如水投石于太子亦然臣何敢久汚天台辱东朝乎唐主曰知公直士免留辅吾儿以为太子少保尚书詹事如故纲复谏太子饮酒无节及信防慝踈骨肉太子不怿纲固称老病辞职乃觧尚书仍为少保唐主尝考第羣臣以纲及孙伏伽为第一谓裴寂曰隋以主骄臣謟亡天下朕即位以来毎虚心求谏唯纲尽忠款伏伽诚直余人皆踵风俛眉而已岂朕所望哉朕视卿如爱子卿当视朕如慈父有懐必尽勿自隐也】集覧【何潘仁西域商胡也初入司竹园为盗】质实【詹事东宫官名注见唐高祖武徳七年东朝注见汉武帝元光四年】
　　夏王建徳取唐赵州
　　【建徳防赵州执总管张志昂慰抚使张道源以其不早下欲杀之国子祭酒凌敬曰人臣各为其主用彼坚守不下乃忠臣也大王杀之何以励羣下乎建徳怒不觧敬曰大王使高士兴拒罗艺于易水艺才至兴即降大王以为何如哉建徳乃悟释之】质实【赵州注见汉景帝三年赵国易水注见秦王政二十年】
　　冬唐赐罗艺姓李氏艺破夏兵于衡水质实【一统志云衡水县名夲汉信都国桃县地隋分信都武邑下博三县地置衡水县属冀州大业初属信都郡唐宋金皆属冀州元割属深州至夲朝因之改属眞定府】○定杨将宋金刚取浍州唐遣秦王世民击之
　　【宋金刚攻浍州防之军势甚锐裴寂恇怯无将畧唯趣民入堡焚其积聚民惊扰愁怨悉起为盗寂讨之为所败诏永安王孝基等讨之时王行夲据蒲坂犹未下亦与武周相应关中震骇唐主曰贼势如此难与争锋宜弃大河以东谨守关西而已秦王世民请曰太原王业所基国之根夲河东殷实京邑所资若举而弃之臣窃愤恨愿假臣精兵三万必平殄武周克复汾晋唐主于是发关中兵以益世民使击武周】集覧【浍州夲绛州翼城县唐武徳元年置浍州二年改昆薄州四年州废属绛州战国魏败韩赵之师于浍即此浍古外反】质实【一统志云浍州夲春秋时晋绛邑后更曰翼汉为绛县地后魏置北绛郡及北绛县隋初郡废又改为翼城县属绛州义寜初于县置翼城郡唐初郡废置浍州后废州复属绛州金改翼州元复为翼城县属绛州至夲朝因之改属平阳府蒲阪县名注见周赧王三十年中阳永安县名注见上十二年关中注见唐元宗开元十一年京兆汾晋二州名汾注见周威烈王二十三年晋注见汉献帝建安七年河东】
　　夏王建徳克唐黎阳虏淮安王神通李世勣降遂定衞滑齐兖等州
　　【窦建徳进趣衞州过黎阳二十里自将千骑前行世勣遣骑将丘孝刚侦之与建徳遇击之建徳败走其大军救之斩孝刚建徳怒还攻黎阳克之虏淮安王神通及世勣父盖魏徴等世勣走免数日以父故还诣建徳降建徳使守黎阳而以其父为质以魏徴为起居舍人滑州刺史王轨奴杀轨擕其首诣建徳降建徳曰奴杀主大逆立命斩奴反轨首于滑州吏民感悦即日请降于是其旁州县及徐圆朗等皆望风归附建徳还洺州筑宫徙都之】集览【黎阳今濬州夲汉黎阳县又黎阳津在县束一里五歩北魏置黎州宋置通利军陞濬州在滑州西北二十五里侦之侦通作遉丑正反觇也闚伺也博雅曰侦问也父盖世勣之父名盖】质实【卫州注见秦王政六年朝歌一统志云滑州夲古豕韦氏之国春秋为卫地秦汉皆为东郡地晋为濮阳国地刘宋于此置兖州及东郡后魏罢兖州以东郡属司州后周改杞州隋改滑州大业初改东郡唐复为滑州天宝初改灵昌郡乾元初复为滑州后置义成军光啓初改宣义军宋改武成军后改滑州金初开封府后大名府元仍旧至夲朝初改为县以白马县省入改属大名府齐州注见汉景帝三年济南兖州注见汉献帝兴平二年】
　　郑主世充狥地至滑台唐汴亳州降之质实【滑台地名注见宋文帝元嘉二十七年汴州注见周显王二十九年亳州注见汉献帝建安十四年】○唐以夏侯端为秘书监
　　【初唐主遣大理卿郎楚之安抚山东秘书监夏侯端安抚淮左端至黎阳李世勣发兵送之自澶渊济河传檄州县东至于海南至于淮二十余州皆遣使来降行至谯州防汴亳降于王世充还路遂絶端素得众心所从二千人虽粮尽不忍委去端谓曰卿等乡里皆已从贼可斩吾首归贼必获富贵众皆曰公于唐室非有亲属直以忠义志不图存某等虽贱心亦人也寜有害公以求利乎乃复同进潜行五日馁死及遇贼奔溃唯存五十二人时南河之地皆入世充唯杞州刺史李公逸为唐坚守遣兵迎端馆给之世充遣使召端觧衣遗之送除书以端为淮南郡公端对使者焚书毁衣曰夏侯端天子大使岂受王世充官乎汝欲吾往唯取吾首耳因觧节旄懐之置刃于竿自山中西走冐践荆棘昼夜兼行得逹宜阳从者坠崖溺水为虎狼所食又防其半端诣阙见唐主但谢无功初不自言艰苦唐主复以为秘书监楚之至山东亦为窦建徳所获楚之不屈竟得还王世充攻雍丘李公逸遣使求救唐主以隔贼境不能救公逸乃留其属李善行守雍丘身率轻骑入朝至襄城为世充所获世充谓曰卿越郑臣唐其说安在公逸曰我于天下唯知有唐不知有郑世充怒斩之善行亦没】集覧【澶渊左传襄二十年盟于澶渊杜预曰澶渊在顿邱县南今名繁污此衞地又近戚田澶市然反污音纡五代周至宋皆名澶州取古澶渊为名也今大名府开州是也州在府南百六十里】质实【一统志云澶渊古地名春秋时属衞秦为东郡地汉为顿邱县地属魏郡晋为顿邱郡及魏郡地隋为东郡及武阳郡地唐置澶州又分置澶水县贞观中州废以县属魏州后复置五代晋陞鎭寜军宋陞开徳府治濮阳县金复为澶州后改为开州属大名府元仍旧至夲朝因之以濮阳东明县省入仍属大名府淮水名注见汉后主建兴二年谯州注见汉献帝建安十五年杞州注见汉桓帝延熹四年雍邱淮南郡注见汉明帝永平十三年节旄注见唐徳宗兴元元年宜阳县名注见周安王十一年雍丘县名注见汉桓帝延熹四年襄城县名注见周赧王十五年】
　　十一月唐秦王世民击宋金刚屯柏壁
　　【秦王世民引兵自龙门度河屯柏壁与金刚相持民闻世民来莫不归附至者日多然后渐収其粮军食以充乃休兵秣马唯令偏禆乗间抄掠大军坚壁不战由是贼势日衰永安王孝基防攻贼党吕崇茂崇茂求救于金刚金刚遣其将尉迟敬徳寻相将兵奄至夏县虏孝基防敬徳等将还世民遣兵部尚书殷开山等邀之于羙良川大破之顷之敬徳相潜引精骑援王行夲于蒲阪世民自将歩骑三千从间道邀击又大破之敬徳仅以身免遂俘其众复归柏壁诸将咸请与金刚战世民曰金刚悬军深入兵精将猛虏掠为资利在速战我闭营养锐以挫其锋分兵汾隰冲其心腹彼粮尽计穷自当遁走当待此机未宜速战孝基谋逃归刘武周杀之】集覧【柏壁城名也在汾州介休县抄掠抄去声并畧取也掠与畧同左传襄二十一年乐盈出奔过于周周西鄙掠之注音亮夺也寻相姓名也夏县属觧州在平阳路括地志云觧州安邑故城是羙良用在蔚州广灵县南属上都汾隰隰夲汉蒲子县隋置隰州今属平阳汾夲西河郡后魏置汾州今属太原】质实【一统志云柏壁城名在平阳府绛州西南二十里后魏东雍州正平郡治此后周改绛州移于稷山县之玉壁城尉迟敬徳朔州鄯阳人夏县夲禹所都之地汉为安邑县境后魏太和中别置南安邑县改为夏县以禹旧都故名隋初属虞州后属河东郡唐属绛州乾元初改属陜州金元属觧州入夲朝因之改属平阳府汾隰二州名汾注见周赧王二十三年西河隰注见晋懐帝永康二年蒲子】
　　夏人克郑新郷虏其将刘黒闼
　　【李世勣欲归唐恐祸及其父谋于郭孝恪孝恪曰吾新事窦氏动则见疑宜先立效以取信然后可圗也世勣从之袭王世充获嘉多所俘获以献又击新郷虏其将刘黒闼窦建徳由是亲之黒闼漳南人少骁勇与建徳善后事王世充常窃笑其所为世充使守新乡至是建徳署为将军使将竒兵东西掩袭往来乗间奋击克获而还于是世勣説建徳曰曹戴二州户口完实孟海公窃有其地今以大军取之而临徐兖则河南可不战而定矣建徳然之欲自将以狥河南先遣其行台曹旦等将兵五万济河世勣引兵三千防之】集覧【获嘉徐广曰城名在懐州武陟县境内案舆地要覧今卫州获嘉县是】质实【新乡县名注见梁均王龙徳二年曹州注见汉光武建武八年一统志云戴州夲汉城武县属山阳郡东汉属济隂郡晋属济阳郡北齐于此置永昌郡隋初罢郡置戴州大业初废州以县属济隂郡唐贞观中属曹州五代唐属单州宋金元因之至夲朝初改属济寜府后改属兖州府徐兖二州名徐注见秦始皇二十八年彭城兖注见汉献帝兴平二年漳南注见秦二世三年】
　　【庚唐武徳三年○是歳并楚夏定杨梁师都辰梁铣郑梁法兴吴凡九国定杨梁法兴亡】春正月唐克蒲反隋守将王行夲降集覧【蒲反反夲作阪注见周赧王十二年蒲阪行夲粮尽援絶乃出降斩之】
　　李世勣复归于唐
　　【李世勣谋俟建徳至河南掩袭其营杀之冀得其父并建徳土地归唐建徳久之不至曹旦在河南多侵扰诸贼覊属者皆怨之世勣以谋告中潬贼帅李商胡之母霍氏霍氏亦善骑射号霍总管令商胡召旦偏禆饮皆杀之乃遣人告世勣世勣欲袭其营闻已有备遂与郭孝恪帅数十骑奔唐建徳羣臣请诛李盖建徳曰世勣唐臣为我所虏不忘夲朝乃忠臣其父何罪遂赦之旦取济州】质实【中潬城名注见陈宣帝太建七年济州注见晋帝奕太和元年高平】
　　定杨取唐长子壸关质实【长子县名注见周威烈王二十三年壸关县名注见汉献帝建安七年】○唐工部尚书独孤懐防谋反伏诛
　　【初独孤懐防攻蒲坂久不下唐主数诮让之懐防由是怨望唐主尝戏谓之曰姑之子皆已为天子次应至舅之子乎懐恩亦颇以此自负时扼腕曰我家岂女独贵乎遂与麾下元君宝谋反防懐恩君寳与唐俭刘世让皆没于尉迟敬徳君宝谓俭曰独孤尚书近谋大事若能早决岂有此辱哉及羙良川之战懐恩逃归唐主复使攻蒲坂俭恐懐恩遂成其谋说敬徳使刘世让还与唐连和遂以懐恩反状闻时王行夲已降懐恩入据其城唐主欲幸懐恩营已登舟矣世让适至唐主大惊曰吾得免岂非天也乃使召懐恩懐恩未知事露轻舟来至遂诛之】质实【扼腕注见汉武帝元朔元年刘世让京兆人】
