<!-- { "loadSidebar": true } -->
　　【初牛元翼镇襄阳数赂王庭凑以请其家庭凑不与闻元翼薨尽杀之上闻之叹宰相非才使凶贼纵暴翰林学士韦处厚言裴度勲髙中夏声播外夷若置之岩廊委其参决河北山东必禀庙算理乱之本非有他术顺人则理违人则乱伏承陛下当食叹息恨无萧曹今有一裴度尚不能留此冯唐所以谓汉文得亷颇李牧不能用也夫御宰相当委之信之亲之礼之于事不效于国无劳则置之黜之如此则在位者不敢不厉将进者不敢茍求臣与逄吉素无私嫌尝为裴度无辜贬官今之所陈上答圣明下达羣议耳上见度奏状无同平章事以问处厚处厚具言逄吉排沮之状李程亦劝上加礼于度上乃加度同平章事】质实【襄阳府名注见汉献帝建安十二年萧曹谓汉丞相萧何曹参陛下注见汉光武建武二十七年冯唐所以谓汉文得廉颇李牧不能用事在汉文帝十四年】
　　夏绥节度使李祐进马百五十匹却之
　　【侍御史温造弹祐违敕进奉请论如法诏释之祜谓人曰吾夜半入蔡州城取吴元济未尝心动今日胆落于温御史矣】质实【夏绥二州名夏注见汉武帝元朔元年朔方绥注见周显王三十五年雕隂温造祁县人大雅五世孙】
　　冬十月赐韦处厚绵防银器
　　【翰林学士韦处厚諌上宴游曰先帝以酒色致疾损夀臣时不死誎者以陛下年已十五故也今皇子才一歳臣安敢畏死而不諌乎上感其言故有是赐胡氏曰韦德载忠贤人也而其言未免有失夫人君耽溺酒色而其臣不谏曰君有子长矣始听其沈湎可也是安得为忠乎盍亦曰先帝以酒色之故天年不遐臣不能諌罪当万死况今陛下富于春秋血气未定万一致疾隳宗社付托贻皇太后之忧则臣虽万死亦不足以塞责矣如是而言其或足以动听矣乎】质实【沈湎注见汉成帝永始二年德载韦处厚表字】
　　发明【不用其言而厚其赐要当辞而不受可也书赐韦处厚锦防银器是货之也焉有君子而可以货取乎葢亦交讥之耳】
　　十一月葬光陵质实【一统志云光陵在西安府蒲城县北二十里尧山内】○十二月以刘栖楚为諌议大夫
　　【淮南节度使王播以钱十万缗赂王守澄求领盐铁諌议大夫独孤朗等数人请开延英论之上问前廷争者不在中邪即日除栖楚諌议大夫而竟以播兼盐铁转运使】集览【前廷争者谓刘栖楚也先尝以额叩龙墀而极諌】质实【淮南节度注见汉武帝元朔五年淮南国独孤朗洛阳人及之子延英殿名注见德宗贞元三年】
　　罢泗州戒坛
　　【徐泗观察使王智兴以上生日请于泗州置戒坛度僧尼以资福许之自元和以来敕禁此弊智兴欲聚货首请置之于是四方辐辏智兴由此赀累钜万浙西观察使李德裕上言若不钤制至降诞日方停计两浙福建皆失六十万丁奏至即日罢之】质实【徐泗二州名徐注见秦始皇二十八年彭城泗注见昭宗景福二年辐辏注见汉文帝六年一统志云两浙古扬州之地汉会稽郡兼统两浙扬州部刺史唐贞观中江南道开元中増置江南东道采访处置使而两浙诸州并焉宋初以两浙为一路后分浙东西为两路而浙西安抚使治临安浙东安抚使治绍兴并以守臣兼领元置江浙等处行中书省及江南浙西道肃政亷访司于杭州又置浙东海右道肃政亷访司于婺州又置浙东道宣慰司于庆元国朝置浙江等处承宣布政使司领杭州嘉兴湖州严州金华衢州处州绍兴寜波台州温州十一府云浙西观察使注同上文道名注见德宗贞元七年】
　　书法【书美从諌也书戒坛始此终纲目书戒坛二是年防宗咸通二年】
　　回鹘崇德可汗死考异【提要死误作卒】















　　御批资治通鉴纲目卷四十九上
　　钦定四库全书
　　御批资治通鉴纲目卷四十九下
　　【乙巳】敬宗皇帝寳厯元年春正月赦
　　【先是鄠令崔发闻五坊人殴百姓命擒以入曵之于庭诘之乃中使也上怒收发繋台狱是日与诸囚立金鸡下忽有品官数十人执梃乱捶发气絶数刻始苏诏复系之给事中李渤上言县令曵中人中人殴御囚其罪一也然县令所犯在赦前中人所犯在赦后中人横暴若不早正刑书臣恐四夷藩镇闻之则慢易之心生矣諌议大夫张仲方亦上言曰鸿恩将布于天下而不行御前霈泽徧及于昆虫而独遗崔发上皆不听李逄吉从容言于上曰崔发辄曵中人诚大不敬然其母年垂八十自发下狱积忧成疾陛下方以孝理天下所宜矜念上乃愍然曰比諌官但言发寃未尝言其不敬亦不言有老母如卿所言朕何为不赦之即命中使释其罪送归家仍慰劳其母母对中使杖发四十】集览【立金鸡下武后时仗前有大檞树赦日置金鸡其杪赐号金鸡树百官志赦日植金鸡于仗内竿长七尺上有鸡髙四尺黄金饰首衔幡长七尺盛以绛绳将作监供焉集百官父老囚徒于阙下令卫尉树金鸡宣制讫乃释之】质实【鄠县名注见汉桓帝延熹七年五坊注见德宗贞元二十一年中使注见宗开元十五年中人注见汉元帝初元二年崔发贝州武城人从容注见秦二世三年】
　　牛僧孺罢为武昌节度使
　　【牛僧孺以上荒淫嬖幸用事又畏罪不敢言但累表求出乃升鄂岳为武昌军以僧孺为节度使僧孺过】
　　【襄阳节度使柳公绰服櫜鞬候于馆舎将佐曰襄阳地望髙于夏口此礼太过公绰曰竒章公甫离台席方镇重宰相所以尊朝廷也竟行之】集览【竒章公隋仆射牛表字僧孺是其裔】正误【竒章公今按隋书牛字里仁封竒章公非字也新唐书牛僧孺穆宗时同平章事敬宗即位进封竒章郡公数表求出授武昌节度使】质实【鄂岳二州名鄂注见汉后主建兴七年武昌岳注见宋文帝元嘉三年巴陵武昌军注见汉后主建兴七年櫜鞬注见宪宗元和十二年夏口地名注见汉献帝建安十三年】
　　册回鹘昭礼可汗○二月浙西观察使李德裕献丹扆六箴
　　【上游幸无常眤比羣小视朝月不再三大臣罕得进见德裕献丹扆六箴一曰宵衣以讽视朝稀晩二曰正服以讽服御乖异三曰罢献以讽徴求玩好四曰纳诲以讽侮弃谠言五曰辨邪以讽信任羣小六曰防微以讽轻出游幸其纳诲箴畧曰汉骜流湎举白浮钟魏叡侈汰陵霄作宫忠虽不忤善亦不从以规为瑱是为塞聪防微箴畧曰乱臣猖獗非可遽数服莫辨触瑟始仆柏谷微行豺豕塞路覩貌献餐斯可戒惧上优诏答之】集览【丹扆六箴扆状如屏风以绛为质故曰丹扆箴諌诲之辞古者君有过臣子作箴以诫之如庭燎之诗是也汉骜流湎举白浮钟骜五到反汉成帝名流湎犹言沈湎沈湎注见汉成帝永始二年白是罚爵之名浮罚也刘向説苑魏文侯与太公饮使公乘不仁为觞政曰饮若不尽浮之以白文侯饮不尽公乗不仁举白浮君又记投壶篇若是者浮注浮所以罚人之爵也引晏子春秋酌者举触而进曰君令浮葢晏子时以罚梁丘据此二説是已前汉叙传引满举白注服防曰举满桮有余白沥者举罚之顔师古曰饮取满觞而饮饮讫举觞告白尽不也此説未允魏叡侈汰陵霄作宫叡音鋭魏明帝名侈汰奢泰也明帝好土功治洛阳宫筑总章观髙十余丈以规为瑱谓以箴规之辞充耳也诗淇澳篇充耳琇莹注充耳谓之瑱瑱音天见反触瑟始仆汉武帝幸林光宫旦未起侍中马何罗衣服袖白刄走趍卧内以急遽触寳瑟而僵仆故侍中金日防得抱持而缚之覩貌献餐汉武帝微行夜至栢谷逆旅主人疑为奸盗聚众欲攻之其妪覩上貌而异之曰非常人也止其翁不听遂饮翁以酒醉而缚之乃出谢客杀鸡作食献之】
　　书法【献文不书此其书何予格君也故金鉴録书宗开元二十四年丹扆箴书是年非是皆畧之】
　　夏四月羣臣上尊号赦天下
　　【赦文不言未量移者韦处厚上言逄吉恐李绅量移故有此处置如此则是应近年流贬官因李绅一人皆不得量移也上即追改之绅由是得移江州刺史】
　　发明【去年三月赦今年正月赦至夏四月又赦纲目自汉以后凡赦无事义者皆不书而此屡书之者所以着其纵侈无度忘哀肆赦云尔夫岂无故而书之哉】
　　秋七月盐铁使王播进羡余绢百万匹
　　【播领盐铁诛求严急正入不充而羡余相继】
　　发明【羡余有献此唐人大弊也一盐铁使而进绢至百万匹掊敛至此可谓极矣斯民何其不幸耶】
　　造竞渡船
　　【诏王播造竞渡船二十艘计用转运半年之费张仲方等力谏乃减其半】
　　书法【凡书舟船讥也造竞渡船讥之讥也终纲目书舟船三详隋炀帝大业十一年皆讥也】
　　八月昭义节度使刘悟卒
　　【悟薨子从谏匿丧谋以悟遗表求知留后司马贾直言责之曰尔父提十二州地归朝廷其功非细秖以张汶之故自谓不洁淋头竟至羞死尔孺子何敢如此父死不哭何以为人从谏恐乃发丧】集览【张汶之故刘悟杀张汶事在穆宗长庆二年二月】质实【昭义节度注见周赧王五十三年上党司马官名注见陈宣帝太建九年六卿】
　　冬十月袁王长史武昭伏诛
　　【武昭罢石州刺史为袁王长史鬰鬰怨执政李逄吉与李程不相悦程族人仍叔激怒昭云程欲与昭官为逄吉所沮昭因酒酣对茅彚言欲刺逄吉为人所告下吏李仲言谓彚曰君言程与谋则生不然必死彚曰寃死甘心诬人自全彚不为也狱成昭杖死仍叔仲言彚皆逺贬】质实【石州注见晋惠帝永兴元年离石袁州名注见髙宗仪凤元年】
　　十一月幸骊山温汤考异【幸上亦漏帝字】
　　【上欲幸骊山温汤左仆射李绛諌议大夫张仲方等屡諌不听拾遗张权舆伏紫宸殿下叩头諌曰昔周幽王幸骊山而为犬戎所杀秦始皇幸骊山而国亡宗宫骊山而禄山乱先帝幸骊山而享年不长上曰骊山若此之凶邪我宜一往以验彼言幸温汤还谓左右曰彼叩头者之言安足信哉】质实【温汤即温泉注见秦始皇三十七年骊山仆射官名注同上三十四年紫宸殿注见宪宗元和十四年宣政殿周幽王幸骊山而为犬戎所杀史记周幽王嬖后褒姒姒不好笑王欲其笑万方故不笑王与诸侯约有宼至则举烽火召其兵来援乃无故举火诸侯悉至而无宼褒姒大笑王废申后及太子宜臼以褒姒为后其子伯服为太子宜臼奔申王求杀之弗得伐申申侯召犬戎攻王王举烽火徴兵不至犬戎杀王骊山下秦始皇幸骊山而国亡事在秦始王三十五年宗幸骊山而禄山乱事在宗天寳六载先帝幸骊山而享年不长事在穆宗长庆二年骊山注同上年】
　　发明【既造竞渡船又幸温汤逸游无度能无及乎比而观之有国家者可以鉴矣】
　　十二月以刘从諌为昭义留后
　　【朝廷得刘悟遗表议者多言上党内镇与河朔异不可许李绛上疏曰兵机尚速威断贵定人情未一乃可伐谋刘悟死已数月朝廷尚未处分中外人意惜此事机所幸从諌未尝乆典兵马而昭义素贫必无优赏其众必不尽与从諌同谋但速除近地一将令兼程赴镇使从諌未及布置新使已至潞州则军心自有所系矣今朝廷乆无处分彼军不晓朝廷之意犹豫之间若有奸人为之画防虚张赏设军士觊望尤难指挥伏望速下所敕宣示军众奬其从来忠节赐新使绘五十万匹使之赏设续除从諌一刺史必无违拒臣尝熟计利害决无即授从諌之理时李逄吉王守澄计议已定竟不用绛等谋】质实【上党郡名注见周赧王五十三年潞州注同上年上党】
　　以李绛为太子少师分司
