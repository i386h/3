<!-- { "loadSidebar": true } -->
　　【自太和以来嵗运江淮米不过四十万斛吏卒侵盗沈舟逹渭仓者什不三四大堕刘晏之法休穷究其立漕法十条嵗运百二十万斛】集览【沈舟沈直禁反侵盗其米故沈其舟于水中】质实【太和文宗年号】
　　以李福为夏绥节度使
　　【上颇知党项之反由边帅利其羊马数欺夺诛杀之自是继选儒臣以代边帅之贪暴者行日复面加戒励党项遂安】质实【夏绥二州名夏注见汉武帝元朔元年朔方绥注见周显王三十六年党项西羌种名注见陈后主至德四年】
　　三月以白敏中充招讨党项都统制置使
　　【上以党项久未平颇厌用兵崔建议宜遣大臣镇抚乃以白敏中为制置使初上令敏中为万夀公主选佳壻敏中荐郑颢时颢已约昏卢氏甚衔之由是数毁敏中敏中将赴镇言于上曰郑颢不乐尚主怨臣入骨髓今臣出外颢必中伤臣死无日矣上曰朕知之久矣命左右于禁中取小柽函以授敏中曰此皆郑郎譛卿之书也朕若信之岂任卿以至今日敏中遂行军于宁州定逺城使史元破党项九千余帐敏中奏党项平诏南山党项犹行钞掠宜于银夏境内授以闲田或复入山林不受教令则诛讨无赦若边将贪鄙致其怨叛当先罪边将后讨防虏南山党项寻亦请降赦之】集览【小柽函柽木叶细如丝似栢而香用为小函以蔵书也诗皇矣篇其柽其椐注柽敕丁反疏云河旁赤茎小杨也段成式云赤白柽出凉州通志云材可卷盘石】质实【定逺城注见宪宗元和二年南山有二处一在庆阳府合水县治南一在文县守御千户所治南清水江绕其下未知孰是智者察马钞掠注见隋恭帝皇泰二年银夏二州名注见明宗长兴三年】
　　夏五月吐蕃论恐热入朝
　　【恐热残虐所部多叛恐热势孤乃扬言曰吾今入朝借兵于唐来诛不服者至是入朝求为河渭节度使上不许召对遣还恐热怏怏而去众稍散才有二百余人奔于廓州】质实【河渭二州名河注见晋穆帝永和元年渭注见汉后主建兴六年廓州注见晋穆帝永嘉四年崞县】
　　书法【自贞观书结骨俟利发入朝二十三年至此近二百年无书蛮夷入朝者于是复见虽其计穷出此非真慕义然华夏之气庶几少振矣故书】
　　冬十月以魏慕同平章事
　　【时上春秋已髙未立太子羣臣莫敢言謩入谢因言今海内无事惟未建储副使正人辅导臣窃以为忧且泣时人重之】
　　以白敏中为邠宁节度使○十一月以张义潮为归义节度使
　　【先是义潮以沙州降发兵畧定其旁伊西甘肃兰鄯河岷廓十州遣其兄义泽奉图籍入见于是河湟之地尽入于唐诏置归义军于沙州以义潮镇之】质实【伊西甘肃兰鄯河岷廓十州注见庄宗同光二年伊注见汉明帝永平十五年伊吾西注见齐明帝建武四年髙昌肃注见汉武帝元朔二年酒泉兰注见太宗贞观八年岷注见秦始皇三十三年临洮】
　　崔龟从罢
　　【壬申】六年春二月鸡山群盗防掠果州刺史王贽讨平之
　　【初蓬果群盗依阻鸡山冦掠三州诏果州刺史王贽讨之山南西道亦奏巴南妖贼言辞悖慢上怒甚崔曰此皆陛下赤子廹于饥寒盗弄兵于谿谷间不足辱大军但遣一使者可平矣乃遣京兆少尹刘潼招谕之潼言使之归命其势甚易所虑者武臣耻不战之功议者责欲速之效耳潼至山中盗弯弓待之潼直前曰我面受诏赦汝罪使汝复为平人汝真欲反可射我贼皆投弓列拜请降潼归舘而贽引兵已至山下竟击灭之胡氏曰崔请遣使刘潼请説降皆未尝得可报则宜再请以为必欲用兵当俟招谕不从乃进耳今不俟可报而潼遽行羣盗既降乃复灭之此韩信不顾郦生李靖不恤唐俭狙诈侥幸之计圣人所谓行一不义而得天下不为者也李文饶又引以为例曰止可令王宰失信岂可损朝廷威命愚以为非矣处己处人一也将帅仗国威命岂有置之失信之地而可乎】集览【韩信不顾郦生汉髙时郦食其説齐王田横下之韩信乃夜袭齐横以为郦生卖已遂烹之李靖不恤唐俭唐太宗遣唐俭诱突厥颉利使归欵颉利许之李靖因袭破颉利俭脱身还李文饶又引以为例曰止可令王宰失信事在武宗防昌四年】质实【蓬果二州名蓬注见肃宗上元二年果注见宗开元二年鸡山未详处所山南西道注见周赧王四年汉中巴南巴州之南注见梁武帝天监四年狙诈注见宋孝武大明二年朝三暮四】
　　三月诏大将军郑光赐荘免税役寻罢之
　　【敕先赐郑先鄠县等荘并免税役中书门下奏税役之法天下皆同郑光独免似法意敕曰朕以郑光元舅初不细思亲戚之间人所难议卿等茍非爱我岂进嘉言庶事能尽如斯天下何忧不理有始有卒当共守之并依所奏】质实【鄠县注见汉桓帝延熹七年】
　　书法【郑光何母舅也于是寻罢之矣何以书讥也嫡母蒙弑而妾母是崇虽罢之犹讥也】发明【唐兴至是凡十六君岂无元舅未有赐荘免其税役者宣宗崇奉妾母恩礼备至其如嫡母何哉虽曰罢之亦讥之也】
　　夏六月以毕諴为邠宁节度使
　　【党项复扰边上欲择帅而难其人从容与翰林毕諴论边事諴援古据今具陈方畧上悦曰不意颇牧近在禁庭卿其为朕行乎諴欣然奉命】集览【颇牧廉颇李牧皆战国时赵之良将】质实【从容注见秦二世三年毕諴偃师人构从曾孙】
　　闰月以卢钧为河东节度使
　　【河东节度使李业纵吏民侵掠杂虏由是北边扰动诏以钧代之业内有所恃人莫敢言魏謩独请贬黜上不许钧奏韦宙为副使遣诣塞下谕以祸福禁其侵掠杂虏遂安掌书记李璋杖一牙职明曰牙将百余人诉于钧钧杖其为首者谪戍外镇曰边镇百余人无故横诉不可不抑也】
　　秋八月以裴休同平章事○冬十月毕諴招谕党项降之○十二月复禁私度僧尼
　　【先是进士孙樵上言百姓男耕女织不自温饱而羣僧安坐华屋羙衣精馔率以十户不能养一僧武宗愤其然髪十七万僧是天下百七十万户始得苏息也陛下即位以来修复废寺度僧几复其旧纵不能如武宗除积奈何兴之于己废乎愿早降明诏罢之庶几百姓犹得以息肩也至是中书门下奏陛下崇奉释氏羣下莫不奔走恐财力有所不逮因之生事扰人望委长吏量于撙节仍禁私度僧尼从之胡氏曰论事于人主必陈其治乱之本原辩之而明犹或藐藐其听若徒言末流之害固宜不纳若孙樵之论复僧修寺是也使佛教有益于生人虽以百七十万户养十万僧诚不足爱何者所费者财力而所资者善道而孟子所谓有功可食者也惟其殄灭彛伦戕败人理故虽使吸风饮露巢居野处犹将废之况华屋精馔以养惰游乎此自圣帝明王之所必除岂系于武宗之举措之是非哉以此言之则庶乎其有感矣】集览【髪十七万僧令僧长髪为民也有功可食孟子曰其有功于子可食而食之矣食音似详见滕文下】质实【进士注见宗开元十七年陛下注见汉光武建武二十七年】
　　书法【前书复度僧尼讥也此书复禁羙之欤禁私度耳非罢也逮懿宗而书置戒坛度僧尼矣终纲目书禁私度僧尼二是年五代乙夘年周】
　　发明【凡天下之事不顾理之是非惟欲反前人之所为则亦未有不复其初者如宣宗复禁私度僧尼之类是也据事直书而理自明】
　　【癸酉】七年夏四月定杖笞法
　　【敕自今法司处罪用常行杖杖脊一折法杖十杖臀一折笞五】
　　冬十二月以郑光为右羽林统军
　　【上事郑太后甚谨不居别宫朝夕奉养郑光镇河中入朝上与论政光对鄙浅上不悦留为统军太后数言其贫上輙厚赐金帛终不复任以民官胡氏曰孝者人君之盛德也宣宗能之可不谓贤乎然弑其嫡母不自知其罪恶之大也而区区焉妾母是孝所谓计本遗末餙小善害大德岂所以为孝乎】质实【河中府名注见周赧王十二年蒲坂】
　　度支奏歳入之数
　　【钱九百二十五万缗内五百五十万缗租税八十二万余缗酟二百七十八万余缗盐利】质实【酤注见汉武帝天汉三年】
　　【甲戌】八年春正月朔日食罢元防
　　【初左补阙赵璘请罢元防止御宣政宰相曰天下无事元防大礼不可罢也上曰近华州冇贼闗中少雪皆朕之忧何谓无事虽宣政亦不可御也】质实【宣政殿名注见宪宗元和十四年华州注见宗开元十一年闗中注同上年京兆】
　　书法【日食三朝大变也宣宗于此犹知一罢元防葢庶几焉故书纲目书日食三百六十七而食于三朝二十八详周安王二十年又汉惠帝七年惟此书罢元防他无闻焉然则虽大变也世主之玩视者多矣】
　　发明【日食正日此天下大变也自兴庆宫之祸至是七年矣天道一变故特以是警告之又七年而咸通改元裘甫唱乱自是盗贼横行唐室遂灭孰谓果无天道乎即纲目之所书验大中之终始识者可以观矣】
　　二月以牛丛为睦州刺史质实【睦州注见宪宗元和二年】
　　【中书门下奏谏官阙员请补上曰谏官要在举职不必人多如张道符牛丛赵璘辈数人使朕日闻所未闻足矣乆之丛出为刺史入谢上赐之紫丛曰臣所服绯刺史所借也上遽曰且赐绯上重惜服章有司常具绯紫衣数袭从行以备赏赐或半歳不用其一故当时以绯紫为荣上重翰林学士然迁官必校歳月以为不可以官爵私近臣也】集览【举职举称也记明堂位曰各扬其职注扬举也】
　　秋九月以髙少逸为陜虢观察使
　　【有敕使过硖石怒饼黑鞭驿吏见血少逸以闻上责敕使谪配恭陵其后上召翰林学士韦澳并左右问之曰近日内侍权势如何对曰陛下威断非前朝之比上闭目揺首曰全未全未尚畏之在防将安出对曰若与外廷议之恐有太和之变不若就其中择有才识者与之谋上曰此乃末防朕已试之矣自衣绯以下皆感恩绕衣紫则相与为一矣上又与令狐绹谋尽诛宦官绹恐滥及无辜宻奏曰但有罪勿舍有阙勿补自然渐耗至于尽矣宦者窃见其奏由是益与朝士相恶南北司如水火矣胡氏曰韦澳之谋非末防也昔李德裕与枢宻议约敕监军于是师出有功故知裁制中臣就其中择忠智者与之谋其处之未必不善于外廷所为也逸季陵方奉陈王而士良志已立武宗归长公孺方立防王而元实宗实乃推戴懿宗宣宗乃曰比衣紫则相与为一何其近而不能察也令狐绹之意亦善而不面陈之乃露诸奏牍易所以有不出户庭之戒欤】集览【南北司注见中宗嗣圣十四年南北牙逸刘季棱薛士良仇志鱼归长王公孺马元实丌宗实王】质实【硖石山名注见晋孝武太元元年太和之变事在文宗太和九年陜虢二州名陜注见周显王四十五年虢注见宋文帝元嘉十二年莘】
　　冬十月以李行言为海州刺史质实【海州注见秦二世二年郯上猎于苑北遇樵夫问其县令为谁曰李行言为政如何曰性执有彊盗数人匿军家索之竟不与尽杀之上归帖其名于寝殿之柱及除刺史入谢上赐之金紫取帖示之】
　　诏雪王涯贾餗等
　　【上以甘露之变惟李训郑注当死余人无罪诏雪其寃】集览【甘露之变在文宗太和九年】
　　【乙亥】九年春正月成德节度使王元逵卒军中立其子绍鼎为留后质实【成德节度注见汉光武建武九年常山】○二月以李君奭为懐州刺史
