<!-- { "loadSidebar": true } -->
　　【乙酉】世祖光武皇帝建武元年考异【按凡例正统大书君名注云后有即位在今年内者用之则此年当大书世祖光武皇帝秀建武元年】春正月方望以前定安公婴称帝于临泾遣兵击斩之质实【定安县名注见新莽始建国元年临泾汉之县名属安定郡晋郡治此唐属泾州元并入镇原州故城在平凉府镇原县西二里】书法【定安公前书莽废则不宜废者也此其不书故太子何书故太子则宜帝矣长大不能名六畜尚足以帝乎故书以称帝以者见以于人也帝王所自立者也见以于人则不足以帝矣纲目书以称帝者五子婴盆子梁萧正德萧庄闽僧卓岩明与书使称帝魏使梁王詧遣称帝齐遣贞阳侯渊明者则又异矣】
　　○赤眉至农遣兵击之大败赤眉进至湖质实【农郡名注见献帝兴平二年湖县名注见武帝征和二年】○夏四月公孙述称成帝【号元龙兴】
　　萧王击尤来大枪五幡败之
　　【王击诸部连破之乘胜轻进反为所败归保范阳军中不见王或云已殁诸将不知所为呉汉曰卿曹努力王兄子在南阳何忧无主众乃定陈俊曰贼无辎重若絶其食可不战而殄也王遣俊将轻骑驰出贼前视人堡壁坚完者敇令固守放散在野者因掠取之贼至无所得遂散败】质实【范阳郡名注见帝更始二年涿郡陈俊南阳西鄂人】
　　朱鲔杀李轶攻温平隂冯异寇恂击破之
　　【冯异遗李轶书劝令归附轶知长安已危而以伯升之死心不自安乃报异书而不复与争锋故异得北攻天井关防上党两城又南下成臯已东十三县降者十余万斩河南太守武勃轶闭门不救异以白王王报曰季文多诈人不能得其要领今移其书告守尉当警备者朱鲔闻之使人刺杀轶由是城中乖离多有降者鲔遣将攻温自将攻平隂以缀异宼恂闻之勒军驰出移告属县发兵防温军吏皆谏宜待众军毕集乃出恂曰温郡之藩蔽失温则郡不可守遂驰赴之将战而冯异遣救及诸县兵皆至犇击破之异亦渡河击走鲔与恂追至洛阳环城一匝而归自是洛阳城门昼闭异恂移檄上状诸将入贺马武进曰大王虽执谦退奈宗社何宜先即尊位乃议征伐今此谁贼而驰骛击之乎王不聼】集览【天井闗正义曰在今潞州上党县南成臯注见秦庄襄王元年季文李轶字不能得其要领注见武帝元鼎二年温郡之藩蔽言温县于河内郡至重可为河内之藩篱障蔽也温注见周赧王二十九年】质实【上党郡名注见周赧王五十三年平隂县名注见光武建武十五年马武南阳湖阳人】
　　萧王遣将追尤来等又大破之
　　【王引军还蓟复遣呉汉等追尤来等破散畧尽贾复伤疮甚王大惊曰我所以不令贾复别将者为其轻敌也果然失吾名将闻其妇有孕生女邪我子娶之生男邪我女嫁之不令其忧妻子也复病寻愈】
　　六月萧王即皇帝位改元大赦
　　【王还至中山诸将复上尊号不聼到南平棘复固请之不许诸将且出耿纯进曰天下士大夫捐亲戚弃土壤从大王于矢石之间者其计固欲攀龙鳞附鳯翼以成其所志耳今大王留时逆众不正号位纯恐士大夫望絶计穷则有去归之思无为乆自苦也大众一散难可复合纯言甚诚切王深感曰吾将思之行至鄗召冯异问四方动静异曰更始必败宗庙之忧在于大王宜从众议防儒生彊华自关中奉赤伏符来议王曰刘秀发兵捕不道四夷云集龙鬭野四七之际火为主羣臣因复奏请乃即位于鄗南】集览【平棘地志常山郡有平棘县正义曰今赵州平棘县古棘蒲邑也鄗地志常山郡有鄗邑战国赵地光武于鄗南即帝位改曰髙邑李竒曰鄗音臛按史记王子侯表汉武封赵敬肃王子刘延年于鄗索隠曰汉表鄗作歊音许昭反邹氏音火角反一音昊彊华姓名光武同舍生彊其两反赤伏符防记之书曰符赤伏其符之名顔师古曰汉德尚火赤火色伏藏也此河圗文四夷云集龙鬭野谓羣雄角力也易坤卦龙战于野四七之际火为主四七二十八也自髙祖至光武初起合二百二十八年即四七之际也或谓光武以二十八嵗起兵故云四七之际又二十八将亦应四七之数汉火德故火为主】正误【彊华今按集览本李贤注姓谱彊其良切】质实【一统志云中山郡名注见周威烈王二十三年平棘汉之县名属常山国隋省之故城在真定府赵州南三里鄗汉之县名属常山郡光武即位于此改为髙邑县为冀州治所北齐移县治房子县东北界隋省之故城在真定府柏乡县北二十里】
　　书法【书即皇帝位何正统也终纲目书即皇帝位四汉髙帝世祖昭烈晋元帝非是无书者矣】发明【汉王已平天下犹未正尊位必待诸侯力请而后从之光武未能削平海内遽正尊位何哉创业之与中兴固自不同当是时更始既已败亡四方私窃名号者非一中外皇皇莫知所向世祖苟不早正位号以系人心则天下之望孤矣故书萧王即皇帝位改元大赦者深幸之也乌可以髙祖为比而拟议之哉】
　　邓禹击定河东
　　【禹围安邑数月未下更始大将军樊参刘均将数万人攻禹禹击斩之遂定河东】集览【安邑注见周威烈王二十三年】
　　长安乱奔新丰
　　【张卬与诸将议曰赤眉且至见灭不乆不如掠长安归南阳事若不集复入湖池中为盗耳入説更始更始怒使王匡陈牧成丹赵萌屯新丰李松军掫以拒赤眉卬与申屠建隗嚣合谋欲共刼更始成前计更始知之斩建使兵围嚣第卬等勒兵烧门入战更始大败嚣溃围走归天水更始犇新丰复疑王匡等与卬同谋乃并召入牧丹先至即斩之匡惧将兵入长安与卬等合】集览【军掫军屯于掫城也掫子侯反续汉志曰雍州新丰县有鸿门亭案掫城即此】质实【湖池中未详处所惟河南府陜州废湖城西门外有湖水源出阌乡县西南六十里秦山北流入河未知是否智者察之新丰县名注见成帝鸿嘉元年】
　　赤眉以刘盆子称帝
　　【赤眉进至华隂军中有齐巫常鼓舞祠城阳景王诳言王怒曰当为县官何故为贼方望弟阳説樊崇等曰今将军拥百万之众西向帝城而无称号名为羣贼不可以乆不如立宗室挟义诛伐以此号令谁敢不从崇等以为然先是赤眉掠故式侯萌之子恭茂盆子恭少习尚书随崇等降更始复封式侯在长安茂盆子留军中属卒史刘侠卿主牧牛至是求军中景王后得茂盆子及前西安侯孝三人崇曰古者天子将兵称上将军乃为三札置笥中书其一为符曰上将军于郑北设坛塲大防列盆子等三人居中立以年次探札盆子最幼后探得符诸将皆称臣拜盆子时年十五被发徒跣敝衣赭汗见众拜恐畏欲啼茂谓曰善藏符盆子即齧折弃之犹朝夕拜刘侠卿时欲出从牧儿戯侠卿怒止之崇等亦不复视也】集览【华隂注见献帝兴平二年城阳景王史记王子侯者表汉武封城阳顷王子刘买于栒景王淑于燕赭汗面赤而流汗惶惧之意齧折以口嚼齧以手屈折】正误【城阳景王今按汉书诸侯王表齐王肥之子广武帝时始受封为城阳王即景王也传共王喜顷王延敬王义惠王武荒王顺文王子侯表元帝封顺子宪为式侯传哀侯覇无后成帝以覇弟萌绍封十九年免集览引顷王子刘买不知其故淑于二字上下有脱误】质实【西安县名注见建武三年郑古邑名周时郑桓公始封于此秦置邺县属内史汉末废之故城在西安府华州之北】
　　秋七月以邓禹为大司徒王梁为大司空呉汉为大司马伏湛为尚书令
　　【帝使使持节拜禹大司徒封酂侯食万戸禹时年二十四又案赤伏符以梁为大司空又欲以防文用孙咸行大司马众不悦乃以呉汉为大司马初更始以湛为平原太守时天下起兵湛独晏然抚循百姓一境頼以全征为尚书使典定旧制又以禹西征拜湛为司直行司徒事】质实【酂县名注见髙帝六年王梁渔阳要阳人伏湛琅邪东武人胜九世孙】
　　邓禹渡河破左辅兵
　　【禹渡河入夏阳更始左辅都尉公乘歙引众十万拒禹禹击破之】质实【夏阳县名注见建武十年】
　　帝如怀遣呉汉等围洛阳质实【怀县名注见周显王六年】○八月复入长安
　　【更始攻王匡张卬于长安连战月余匡等败走更始乃复入】
　　九月赤眉入长安奔髙陵
　　【赤眉入长安更始单骑走式侯恭以赤眉立其弟自系诏狱闻败乃出从更始于渭濵将相皆降独丞相曹竟不降手劒格死】质实【髙陵县名注见周赧王四十九年渭濵渭水之濵也注见髙帝五年】
　　封为淮阳王质实【淮阳国名注见周赧王三十六年陈州】
　　【诏敢贼害者罪同大逆】
　　以卓茂为太傅封襃德侯
　　【宛人卓茂寛仁恭爱恬荡乐道雅实不为华貎行已在于清浊之间自束髪至白首与人未尝有争竞乡党故旧虽行能与茂不同而皆爱慕欣欣焉哀平间为宻令视民如子举善而教口无恶言吏民亲爱不忍欺之民尝有言部亭长受其米肉遗者茂曰亭长为从汝求乎为汝有事嘱之而受乎将平居自以恩意遗之乎民曰往遗之耳茂曰遗之而受何故言邪民曰窃闻贤明之君使民不畏吏吏不取民今我畏吏是以遗之吏既卒受故来言耳茂曰汝为敝民矣凡人所以羣居不乱异于禽兽者以有仁爱礼义知相敬事也汝独不欲修之寜能髙飞逺走不在人间邪吏顾不当乘威力彊请求耳亭长素善吏嵗时遗之礼也民曰苟如此律何故禁之茂笑曰律设大法礼顺人情今我以礼敎汝汝必无怨恶以律治汝汝何所措其手足乎一门之内小者可论大者可杀也且归念之初茂到县有所废置吏民笑之邻城闻者皆嗤其不能河南郡为置守令茂不为嫌治事自若数年敎化大行道不拾遗迁京部丞密人老少皆涕泣随送及王莽居摄以病免归上即位先访求茂茂时年七十余诏曰夫名冠天下当受天下重赏今以茂为太傅封襃德侯司马公曰光武即位之初羣雄竞逐四海鼎沸彼摧坚陷敌之人权畧诡辩之士方见重于世而独能取忠厚之臣旌循良之吏防于草莱之中寘诸羣公之首宜其光复旧物享祚乆长盖由知所先务而得其夲原故也】集览【密北魏置髙密郡隋改密州敝民敝坏之民道不拾遗虽遗弃于道人不拾之言其俗淳也】质实【一统志云宛县名注见周赧王十七年密汉之县名属河南郡晋属荥阳郡后周属荥州隋属郑州唐初于此置密州寻废州以县属郑州后属河南府宋属郑州寻属河南府金属郑州元属钧州国朝因之属开封府】
　　朱鲔以洛阳降冬十月帝入都之
　　【诸将围洛阳数月朱鲔坚守不下帝以岑彭尝为鲔校尉令往说之鲔曰大司徒被害时鲔与其谋又諌更始无遣萧王北伐自知罪深不敢降彭还言之帝曰举大事者不忌小怨鲔今若降官爵可保况诛罚乎河水在此吾不食言彭复往告鲔即降拜平狄将军封扶沟侯传封累世侍御史杜诗安集洛阳将军萧广纵兵暴横诗敕晓不改遂格杀广上召见赐棨防擢任之十月车驾入洛阳幸南宫遂定都焉】质实【一统志云扶沟汉之县名属淮阳国东汉末废之故城在开封府城西南百五十里杜诗河内汲人南宫注见髙帝五年】
　　淮阳王降于赤眉
　　【更始遣刘恭请降于赤眉赤眉将杀之恭为请不得防劒欲自刎崇等乃赦更始封为长沙王恭常拥防之】质实【长沙国名注见献帝兴平二年】
　　邓禹引军屯栒邑
