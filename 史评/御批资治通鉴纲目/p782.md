<!-- { "loadSidebar": true } -->
　　【汉主至邺都城下舎于髙行周营行周言曰城中食未尽急攻徒杀士卒未易克也不若缓之彼食尽自溃汉主然之慕容彦超数因事陵轹行周行周泣诉于执政苏逢吉杨邠密以白汉主汉主命二臣和解之又召彦超于帐中责之且使诣行周谢既而城中食浸竭将士多出降者彦超固请攻城自寅至辰士卒死伤者万余人不克而止乃不敢复言初契丹留幽州兵千五百人戍汴汉主至尽杀之于繁台之下至是张琏将幽州兵二千助重威汉主遣人招谕许以不死琏曰防台之卒何罪而戮令守此以死为期耳由是城乆不下十一月重威食竭力尽开门出降城中馁死者什七八张琏先邀朝廷信誓诏许以归乡里及出降杀之郭威请杀重威牙将百余人并重威家赀籍之以赏战士从之以重威为太傅重威每出入路人徃徃掷瓦砾诟之司马公曰汉高祖杀无辜千五百人非仁也诱张琏而诛之非信也杜重威罪大而赦之非刑也仁以合众信以行令刑以惩奸失此三者何以守国其祚运之不延也宜哉胡氏曰汉于天下未尝有实德其上世又无积仁累行之政政使三者皆得亦未见永年之道况重以三失乎然杜重威之罪上通于天汉既讨之不应受降降则不可杀矣】
　　十二月蜀人侵汉○汉主之子开封尹承训卒
　　【承训孝友忠厚逹于从政人皆惜之】
　　汉主还大梁○吴越戍将杀李仁逹夷其族○汉凤翔节度使侯益叛降于蜀○吴越綂军使胡进思废其君倧而立其弟俶
　　【倧性刚严诛杭越侮法吏三人綂军使胡进思恃迎立功干预政事倧恶之有所谋议数面折之进思恨怒不自安倧与指挥使何承训谋逐之又谋于内都监使水丘昭劵昭劵以为进思党盛难制不如容之倧犹豫未决承训反以谋告进思进思作乱帅亲兵戎服入见倧叱之不退猝愕趍入义和院进思鎻其门矫称王命告中外云猝得风疾传位于俶因帅诸将迎俶于私第且召丞相元德昭德昭至立于帘前不拜曰俟见新君进思亟出褰帘德昭乃拜进思称倧之命承制授俶镇海镇东节度使俶曰能全吾兄乃敢承命不然当避贤路进思许之俶始视事进思杀水丘昭劵进思之妻曰他人犹可杀昭劵君子也柰何害之】
　　【戊汉干祐元年二月隐帝承申祐立○是嵗凡四国三镇】春正月汉遣将军王景崇等经畧闗中
　　【汉主以赵匡賛侯益与蜀兵共为宼患之会回鹘入贡诉称为党项所阻乞兵应接诏将军王景崇齐藏珍将禁军数千赴之因使之经畧闗西晋昌节度判官李恕乆在赵延寿幕下延寿使之佐匡賛匡賛将入蜀恕谏曰汉家新得天下方务招懐若谢罪归朝必保富贵入蜀非全计也匡賛乃遣恕奉表请入朝景崇等未行而恕至帝问恕匡賛何为附蜀对曰匡賛自以身受虏官父在虏庭恐陛下未之察故附蜀求茍免耳帝曰匡賛父子本吾人也不幸防虏今廷寿方坠防穽吾何忍更害匡賛乎即听其入朝侯益亦请赴圣寿节上寿景崇等将行帝召入卧内敕之曰二人之心皆未可知尔至彼彼已入朝则勿问若尚迁延顾望当以便宜从事】
　　汉主更名暠○汉以冯道为太师○吴越迁故王倧于衣锦军
　　【吴越王俶迁故王倧于衣锦军遣都头薛温将亲兵卫之潜戒之曰若有非常处分皆非吾意当以死拒之】集览【非常处分谓设若有杀害之防】质实【一綂志云衣锦军五代唐所置治临安县宋初废入县寻又于县置顺化军后复并入临安县元仍旧至本朝因之属杭州府】
　　赵匡賛侯益叛蜀还汉王景崇等击蜀兵败之
　　【赵匡賛不俟李恕返命已离长安王景崇等至长安闻蜀兵已入秦川发本道及赵匡賛牙兵千余人同拒之恐牙兵亡逸欲文其面微露风防军校赵思绾首请自文面以帅下景崇悦齐藏珍窃言曰思绾凶暴难制不如杀之景崇不聼蜀将李廷珪闻匡賛已入朝欲引归景崇邀败之张防钊至寳鸡侯益拒之防钊夜遁景崇追败之俘将卒四百人】集览【秦川注见汉献帝建安十二年寳鸡注见前唐僖宗光启二年】
　　书法【叛汉罪也还汉正也必书叛蜀何惩反覆也率然而去率然而还以是为反覆故再书叛】
　　汉主暠殂杜重威伏诛周王承祐立
　　【汉主大渐杨邠忌侍卫指挥使刘信立遣之镇信不得奉辞泣而去帝召苏逢吉杨邠史肇郭威入受顾命曰承祐防弱后事托在卿軰又曰善防重威是日殂逢吉等秘不发丧下诏称重威父子因朕小疾谤议揺众皆斩之磔尸于市市人争啖其肉二月立皇子承祐为周王有顷发防周王即位时年十八】
　　吴越指挥使何承训伏诛考异【按分注何承训请诛废君之贼胡进思则承训无罪此当书吴越杀其指挥使何承训误作伏诛纲目以其无罪不去其官则知误书诛也】
　　【何承训复请诛胡进思吴越王俶恶其反复且惧召祸执承训斩之进思屡请杀废王倧俶不许进思诈以王命密令薛温害之温曰仆受命之日不闻此言不敢妄发进思乃夜遣其党二人逾垣而入倧阖戸大呼温闻之率众而入毙之庭中入告俶俶大惊曰全吾兄汝之力也俶畏忌进思亦曲意下之进思内忧惧未几疽发背死倧由是获全】
　　书法【承训请诛进思正也俶不从而杀之非德其立已欤纲目曷为以伏诛书惩反覆也承训始与倧谋诛进思矣既而以告进思倧遂废今复请诛进思是则反覆人也不诛则倧之祸复见于俶矣纲目恶反覆特书伏诛所以示戒也】
　　汉以王景崇为凤翔廵检使
　　【景崇引兵至凤翔侯益尚未行景崇以禁兵分守诸门或劝景崇杀益景崇以所受密防嗣主未之知或疑于专杀犹豫未决益闻之不告景崇而去景崇悔之及益入朝汉主问何故召蜀军对曰臣欲诱致而杀之汉主哂之】
　　三月汉史肇以母丧起复加兼侍中
　　【肇遭丧不数日自出朝参故有是命】
　　书法【书起复某为某官多矣未有书某以母丧起复者也此其书何肇遭丧数日自出朝参非有君命迫之也书以母丧起复若曰以三年之丧非有所不得已而自为起复云耳凡非金革书起复交讥之也惟史肇于其上无讥焉终纲目书起复七详唐贞观十五年舎是无书起复者矣】发明【不曰汉起复肇而曰肇以母丧起复则忘哀贪荣之罪有所归矣书法如此正其恶也】
　　汉以侯益为开封尹
　　【益富于财厚赂执政及史肇等故有是命】
　　汉改广晋为大名府晋昌为永兴军质实【一綂志云广晋五代晋之府名治元城县汉改为大名府周改天雄军宋陞为北京大名府金改为大名路又改安武军元为大名路至本朝改为大名府直京师晋昌五代晋之军名治长安县汉改为永兴军宋仍为京兆府属永兴军路金属京兆府路元改安西路后改奉元路至本朝改为西安府陜西道】
　　书法【书讥也高祖之初立也不欲忘晋称晋帝仍晋厯既而改号曰汉亦可也广晋晋昌之名初何与于兴废而继世必改之亦大无谓矣】
　　○汉征凤翔兵诣阙行至长安军校赵思绾据城作乱【侯益盛毁王景崇于朝言其恣横景崇不自安会诏遣供奉官王益如凤翔征赵匡賛牙兵诣阙赵思绾等甚惧景崇因以言激之至长安节度副使安友规出迎益思绾前白曰壕寨使已定舎舘于城东将士欲各入城挈家诣城东宿友规等然之思绾等大噪持白梃杀守门者入府开库取铠仗友规等皆逃去思绾遂据城集城中少年得四千余人旬日间战守之具皆备景崇讽凤翔吏民表已知军府事朝廷患之以王守恩为永兴节度使赵晖为凤翔节度使以景崇为邠州留后】
　　汉复以孙方简为义武节度使契丹隆鄂特满逹掠定州而遁集览【隆鄂特耶律忠也又名隆鄂特国主之族人】
　　【初契丹北归至定州以义武节度使孙方简为大同节度使方简怨恚不受命帅其党三千人保狼山故寨契丹攻之不克未几遣使降汉汉主复其旧官使扞契丹耶律忠闻邺都既平常惧华人为变与满逹等焚掠定州悉驱其人弃城北去方简自狼山帅其众数百还据定州奏以弟行友为易州刺史方遇为秦州刺史每契丹入宼兄弟奔命契丹颇畏之于是晋末州县防契丹者皆复为汉有矣满逹至其国契丹主鸩杀之】质实【一綂志云狼山保定府城西北五十里一名郎山邺都五代唐所置治元城县晋改为广晋府汉改为大名府周改为天雄军宋陞为北京大名府金改为安武军元改为大名路至本朝改为大名府直京师】
　　汉李涛罢
　　【苏逢吉等迁补官吏杨邠以为虚费国用所奏多抑之逢吉等不悦李涛等上疏言今闗西纷扰外御为急且二枢密官虽贵而家未富宜授以要害太镇枢机之务在陛下目前易以裁决逢吉禹珪皆可委也杨邠郭威闻之见太后泣诉太后怒以让汉主汉主因以诘责宰相涛曰此疏臣独为之他人无预乃罢涛政事】
　　汉护国节度使李守贞反
　　【始守贞闻杜重威死而惧隂有异志自以尝有战功素好施得士卒心汉室新造天子年少初立执政皆后进有轻朝廷之志乃招纳亡命治城堑缮甲兵昼夜不息遣人间道赍蜡丸结契丹屡为邉吏所获其客赵修己善术数为守贞言时命不可勿妄动不聼乃称疾归乡里僧总伦以术媚守贞言其必为天子守贞信之防赵思绾据长安奉表献御衣于守贞守贞乃自称秦王遣其骁将王继勲将兵据潼闗同州距河中最近匡国节度使张彦威常诇守贞所为奏请乞为之备诏罗金山将兵戍之故同州不为所并】
　　夏四月汉以杨邠同平章事郭威为枢密使
　　【汉主与左右谋以太后怒李涛离间欲更进用二枢密以明非已意左右亦疾二苏之专欲夺其权共劝之制以邠为中书侍郎同平章事枢密使如故郭威为枢密使自是政事尽决于邠邠素愚蔽不喜书生常言国家府廪实甲兵彊乃为急务至于文章礼乐何足介意既恨二苏排已又以其除官太滥欲矫其由是艰于除拜凡门防及百司入仕悉罢之时人亦咎二苏之不公所致云】
　　汉遣郭从义讨赵思绾白文珂王峻讨李守贞○契丹乌云如辽阳
　　【契丹主如辽阳故晋主与太后皇后皆谒见契丹主妻兄沁诺尔闻晋主有女未嫁求之不得契丹主使人驰取赐之】质实【一綂志云辽阳汉之县名为辽东郡治所东汉因之晋废辽复置为东平郡附郭至本朝初罢县置定辽中卫为辽东行都司治所山东道】
　　五月河决鱼池质实【鱼池有二一在西安府临潼县秦皇陵东北五里初造陵取土其地污深水积成池谓之鱼池一在重庆府城东南二百五十里流合岷江尝有神龙逰此世传为巴子鱼池二处未详孰是】
　　○六月朔日食○汉王景崇叛降于蜀
　　【景崇迁延不之邠州阅集凤翔丁壮诈言讨赵思绾仍牒邠州防兵至是降蜀亦受李守贞官爵】
　　秋七月蜀以王昭逺知枢密院事
　　【昭逺幼以僧童从其师入府蜀髙祖爱其敏慧令给事蜀主左右至是委以机务府库金帛皆恣其取与不复防计】
　　八月汉河东节度使刘崇表募兵备契丹
　　【初髙祖镇河东崇与郭威争权有隙及威执政崇忧之判官郑珙劝崇为自全计崇遂表募兵四指挥自是选募勇士招纳亡命缮甲兵实府库罢上供财赋皆以备契丹为名朝廷诏令多不禀承】集览【上供注见前唐宪宗元和三年】
　　汉以郭威为西面招慰安抚使
