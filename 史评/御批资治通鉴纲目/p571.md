<!-- { "loadSidebar": true } -->
　　【太后不豫遣给事中阎朝隐祷少室山朝隐自为牺牲沐浴伏爼上请代太后命太后厚赏之】集览【牺牲祭天地宗庙之牲曰牺卜得吉曰牲记曲礼天子以牺牛注牺纯毛也左传僖三十一年牛卜日曰牲注旣得吉日则牛改名曰牲】质实【不豫犹言不安也少室山注见嗣圣十二年嵩山】
　　吐蕃赞婆弓仁降周
　　【初吐蕃賛普器弩悉弄尚幼论钦陵兄弟用事皆有勇畧诸胡畏之钦陵居中秉政诸弟握兵分据方面賛婆常居东边为中国患者三十余年器弩悉弄浸长阴与大臣论岩谋诛之防钦陵出外賛普杀其亲党二千余人钦陵自杀赞婆帅所部千余人钦陵子弓仁以所统七千帐来降】集览【賛婆钦陵长弟名论岩岩名也论注见嗣圣十七年】质实【吐蕃西羌属名注见太宗贞观八年】
　　书法【突厥黙啜遣使请降不书周不为周降也此其书降周何帝在东宫则周之为唐也决矣虽书降周无嫌也】
　　帝及武攸曁等誓于明堂
　　【太后自以春秋髙虑身后太子与诸武不相容命太子相王太平公主与武攸曁等誓于明堂铭之铁劵】集览【太子相王太子谓中宗也相王即豫王旦铁券汉书髙祖与功臣剖符作誓丹书铁劵注谓以铁防之朱书字也国之所以示信后唐明宗问赵鳯曰帝王赐人铁劵何也对曰与之立誓令其子孙长享爵禄耳】质实【明堂注见汉武帝建元元年】
　　秋八月周以王及善为文昌左相
　　【内史王及善虽无学术然清正难夺有大臣之节张易之兄弟每侍内宴无复人臣之礼及善屡以为言太后不悦谓及善曰卿髙年不宜更侍游宴及善遂乞骸骨太后不许以为左相罢政事】
　　周纳言娄师徳卒考证【当分注諡曰贞○谨按武氏之乱仕于其朝者皆僞官也然能引荐忠贤卒成匡复之功者惟狄仁杰一人耳然而荐仁杰者娄师徳也况师徳寛厚清慎盛徳长者卒諡曰贞非虚美之称故当注其諡云】
　　【师徳在河陇前后四十余年恭勤不怠民夷安之性沉厚寛恕狄仁杰之入相也师徳实荐之而仁杰不知意颇轻之太后尝问仁杰曰师徳贤乎对曰为将能谨守边陲贤则臣不知又曰师徳知人乎对曰臣尝同僚未闻其知人也太后曰朕之知卿乃师徳所荐也亦可谓知人矣仁杰旣出叹曰娄公盛徳我为其所包容久矣吾不得窥其际也是时罗织纷纭师徳久为将相独能以功名终人以是重之】质实【河陇谓河西陇右注见汉灵帝中平三年】
　　周以武三思为内史○河溢
　　【漂千余家】
　　周以韦嗣立为鳯阁舍人
　　【太后称制以来学校殆废酷吏所防亲友流离未获原宥嗣立上疏曰时俗浸轻儒学先王之道弛废不讲宜令三公以下子弟皆入国学不听以他岐仕进又酷吏乗间杀人求进至如仁杰元忠枉遭按鞫亦皆自诬非陛下明察则已为菹醢矣今陛下升而用之皆为良辅臣恐向之负寃得罪者亦皆如是伏望一皆昭洗死者追复官爵生者听还乡里如此则天下皆知昔之枉滥非陛下之意幽防欢欣和气感通矣不从嗣立承庆之异母弟也母王氏遇承庆甚酷每杖承庆嗣立必解衣请代母不许輙私自杖母为稍寛承庆为鳯阁舍人以疾去职嗣立时为莱芜令太后召使代之】集览【葅醢葅臻鱼反字本作菹酢菜也醢肉醤也前汉刑法志菹其骨肉于市注葅谓醢也战国防不避菹醢之诛注髙诱曰言剉斮之如此耳莱芜县名属泰山】质实【韦嗣立阳武人思谦之子一统志云莱芜汉之县名属泰山郡本春秋时夹谷地魏移治嬴县隋属鲁郡唐属淄州寻省入博城县后复置属兖州宋初因之后又増置莱芜监金废监以县属泰安州元仍旧本朝因之改属济南府】
　　突厥黙啜以其子匐俱为小可汗
　　【黙啜立其弟咄悉匐为右厢察骨笃禄子黙矩为左厢察各主兵二万余人其子匐俱为小可汗位在两察上主处木昆等十姓兵四万余人又号为拓西可汗】
　　冬十一月周贬吉顼为安固尉
　　【太后以顼有干畧以为同平章事委以腹心顼与武懿宗争赵州之功于太后前顼魁岸辩口懿宗短小伛偻顼视懿宗声气凌厉太后由是不悦曰顼在朕前犹卑诸武况异时讵可倚邪他日顼奏事方援引古今太后怒曰卿所言朕饫闻之无多言昔太宗有马肥逸无能驭者朕为宫女进言曰妾能制之然须三物一铁鞕二铁挝三匕首鞭之不服则挝其首挝之不服则断其喉太宗壮朕之志今日卿岂足污朕匕首邪顼皇恐谢诸武因共发其弟冒官事由是坐贬辞日得召见涕泣言曰臣永辞阙庭愿陈一言太后问之顼曰合水土为泥有争乎太后曰无之又曰分半为佛半为天尊有争乎曰有争矣顼顿首曰宗室外戚各当其分则天下安今太子已立而外戚犹为王此陛下驱之使他日必争两不得安矣太后曰朕亦知之然业已如是不可如何】集览【魁岸雄杰貌前汉江充为人魁岸注魁大也岸者有亷棱如崖岸之形伛偻伛于武反背曲也偻力知反尫也广韵注伛偻不伸也荘子一命而伛再命而偻林希逸口义云伛背曲也偻腰曲也】质实【一统志云安固晋之县名属临海郡太康初析置始阳县寻改曰横阳隋省之唐复置安固县乾元中改为平阳县宋因之元陞为州本朝初复改为县属温州府争赵州之功事在嗣圣十四年然业巳如是业已注见汉王邦元年】
　　十二月周同平章事陆元方罢
　　【太后问元方以外事对曰臣备位宰相有大事不敢不以闻人间细事不足烦圣听忤防遂罢元方为人清谨再为宰相太后每有迁除多访之元方宻封以进临终悉焚其藁曰吾于人多隂徳子孙其未衰乎】质实【陆元方苏州吴县人余庆从子】
　　周以狄仁杰为内史
　　【太后幸三阳宫有胡僧邀车驾观葬舍利太后许之仁杰跪于马前曰佛者戎狄之神不足以屈天下之主彼胡僧诡谲直欲招置万乘以惑逺近之人耳太后中道而还曰以成吾直臣之气】质实【一统志云三阳宫在河南府登封县唐圣厯中所建舍利释氏要录阿育王造释迦真身舍利塔注释迦佛旣化弟子阿难等焚其身有骨子如五色珠光莹坚固名曰舍利子阿育王造塔以藏之万乗注见秦始皇二十六年】
　　【庚子】十七年【周武氏久视元年】春正月帝在东宫○夏五月朔日食○六月周以张易之为奉宸令
　　【太后改控鹤监为奉宸府以易之为令每内殿曲宴辄引诸武易之昌宗饮博嘲谑又命易之昌宗与李峤等修三教珠英于内殿以掩其迹武三思奏昌宗乃王子晋后身太后使衣羽衣吹笙乗木鹤于庭中文士皆赋诗以美之太后又多选美少年为奉宸内供奉右补阙朱敬则谏曰陛下内宠易之昌宗足矣而侯祥等明自媒衒求入供奉丑慢无耻臣职谏诤不敢不奏太后劳之易之昌宗竞以豪侈相胜弟昌仪为洛阳令请属无不从尝早朝有选人姓薛以金五千两并状赂之昌仪受金以状授天官侍郎张锡数日锡失其状以问昌仪昌仪曰我亦不记但姓薛者即与之锡惧退索在铨姓薛者六十余人悉留注官】集览【三教珠英书籍名王子晋注见晋穆帝升平三年周太子晋媒衒説文媒谋也谋合二姓衒自矜也衒音县广韵注自衒鬻自媒也】质实【朱敬则亳州人洛阳县名注见周显王三年】
　　周遣将军李楷固等击契丹余党平之
　　【契丹将李楷固善用防索及骑射舞槊每陷陈如鹘入乌羣所向披靡骆务整者亦为契丹将屡败唐兵及孙万荣死二人来降有司请族之狄仁杰曰二人骁勇絶伦能尽力于所事必能尽力于我若抚之以徳皆为我用矣奏请赦之皆以为将军使将兵击契丹余党悉平之献俘含枢殿太后召公卿合宴举觞属仁杰曰公之功也将赏之对曰此乃陛下威灵将帅尽力臣何功之有固辞不受】集览【蹋索注见嗣圣十三年飞索以防】质实【献俘注见梁武帝大通元年俘馘】
　　周陇右大使唐休璟破吐蕃于洪源
　　【吐蕃将麴莽布支寇凉州围昌松唐休璟与战于洪源休璟谓诸将曰诸论旣死麴莽布攴新为将不习军事请为诸君破之乃披甲先陷陈六战皆防吐蕃大奔】集览【诸论王崇曰吐蕃之俗不言姓其王族皆曰论官族皆曰尚】质实【陇右注见秦王政三年陇西凉州注见景龙二年】
　　周造大像
　　【太后欲造大像使天下僧尼日出一钱以助其功狄仁杰上疏谏曰今之伽蓝制过宫阙功不使鬼止在役人物不天来终须地出不损百姓将何以求且梁武简文舍施无限及三淮沸浪五岭腾烟列刹盈衢无救危亡之祸缁衣蔽路岂有勤王之师比来水旱不节边境未宁若费官财又尽人力一隅有难将何以救之哉太后曰公教朕为善何得相违遂罢其役】集览【伽蓝伽求迦反梵语僧伽蓝摩或曰僧伽罗摩犹中华言众园园者生植之所佛弟子居之取生植道本圣果之义或云毘阿罗此云游止处也释氏要览刹音与察同梵语刹中华言竿即幡柱也増韵注僧寺也缁衣缁帛黒也浮屠所服袈裟壊色衣也】质实【勤王注见汉献帝建安元年】
　　书法【先是尝作大像贮天堂矣天堂旣火于是复造前作大像不书此其书何为仁杰之谏书也后书复作为李峤之谏书也纲目嘉二子故书罢役亦书之终纲目书作大像三丁未年魏主宏是年周武氏二十一年再书】
　　司空梁文惠公狄仁杰卒考异【此误书諡】考证【当去文惠二字分注諡文惠○谨按狄仁杰仕僞周为内史曲尽忠诚迎中宗还宫授计五王反正唐室卒于周赠文昌右相睿宗赠司空宗追封梁公纲目书曰司空梁公狄仁杰卒凡纲目书武后时事事各冠以周号虽如娄师徳卒犹不免也独仁杰不加周号者明其心在唐室不曰文昌右相而曰司空梁公明其忠于唐室褒之也褒之所以示劝也纲目平易中有精深处故曰非朱子其谁能脩之】
　　【太后信重仁杰羣臣莫及常谓之国老而不名仁杰好靣引廷争太后毎屈意从之常从太后游幸遇风巾坠马惊不止太后命太子追执其鞚而系之屡以老疾乞骸骨不许每入见太后尝止其拜曰每见公拜朕亦身痛及薨太后泣曰朝堂空矣自是朝廷有大事众或不能决太后辄叹曰天夺吾国老何太早邪太后尝问仁杰朕欲得一佳士用之谁可者仁杰曰有张柬之者其人虽老宰相才也太后擢为洛州司马数日又问仁杰对曰前荐柬之尚未用也太后曰已迁矣对曰臣所荐者可为宰相非司马也乃迁秋官侍郎卒用为相仁杰又尝荐夏官侍郎姚元崇监察御史桓彦范大州刺史敬晖等数十人卒成反正之功或谓仁杰曰天下桃李悉在公门矣仁杰曰荐贤为国非为私也中宗复位赠司空睿宗时追封梁国公】质实【洛州注见秦荘襄王元年三川桓彦范丹阳人大州莫详沿革或谓敬晖前为卫州刺史疑大当作卫未知是否明者察之梁郡名注见宋顺帝升平三年】
　　书法【仁杰自帝还东都以来拜官书周已屡矣无嫌也其卒也复不书周何着仁杰之始终为唐也是故大臣卒不书諡自裴行俭一书之于是再见大臣卒书本官惟仁杰官书中宗所赠爵书睿宗所封所以殊仁杰于诸臣也此纲目之特笔也一人而已矣唐臣卒具官爵姓諡者五人狄仁杰宋璟李晟马璲裴度具号官爵諡者一人郭子仪】
