<!-- { "loadSidebar": true } -->
　　【王仙芝防掠江西髙安人钟传聚蛮獠依山为堡众至万人仙芝陷抚州而不能守传入据之诏即以为刺史至是又据洪州朝廷遂以传为观察使传既去抚州南城人危全讽复据之遣其弟仔倡据信州】集览【仔倡全讽弟名也仔音兹】质实【髙安一统志云唐之县名为靖川治所属洪州宋为瑞州治所元仍旧本朝因之改属瑞州府南城汉旧县名以在豫章郡城南故名三国吴于此置临川郡又析置东兴南丰永城三县晋改为新南城东晋复旧隋初省三县入焉属抚州唐初复析置东兴永城二县寻省宋元县仍旧本朝因之为建昌府治所仍属焉】
　　刘汉宏冦杭州董昌击破之考异【击当作讨】
　　【刘汉宏既降以为浙东观察使汉宏遣弟汉宥将兵二万营于西陵谋并浙西董昌遣兵马使钱镠拒之镠夜济江袭其营大破之】质实【西陵一统志云古地名在绍兴府萧山县西十二里五代梁干化初吴越王钱镠筑城于此号西陵城】
　　书法【汉宏既降为观察使矣书冦何无故兴兵邻道志在并兼是则犹夫人也故书防】
　　九月朱温以华州降王铎以为同华节度使
　　【朱温见巢兵势日蹙知其将亡遂举州降】
　　冬十月贼帅韩秀升屈行从断峡江路○以朱温为河中行营招讨副使赐名全忠
　　书法【赐名不书甚美书甚恶书书全忠甚恶也终纲目书赐姓名五详天寳九载】
　　○以王敬武为平卢留后质实【平卢军名注见代宗大厯十年】
　　【诸道兵皆防关中独平卢不至王铎遣判官张濬徃説之时平卢大将王敬武方逐节度使自为留后已受黄巢官爵不出迎濬见而责之曰公为藩臣侮慢诏使不能事上何以使下敬武愕然谢之既宣诏将士皆不应濬徐谕之曰人生当先晓逆顺次知利害黄巢前日贩盐虏耳公等舍累叶天子而臣之果何利哉今天下勤王之师皆集京畿而淄青独不至一旦贼平天子返正公等何面见天下之人乎将士皆改容引咎曰諌议之言是也敬武即发兵从濬而西】
　　十一月李克用将沙陀趣河中
　　【黄巢兵势尚彊王重荣谋于都监杨复光复光曰鴈门李仆射骁勇有彊兵素有狥国之志所以不来者以与河东结隙耳若以朝防谕郑公而召之必来来则贼不足平矣时王铎在河中乃以墨敇召克用谕郑从谠克用遂将沙陀万七千人趣河中不敢入太原境独以数百骑过晋阳城下别从谠从谠厚赠之】书法【前书防罪之也此书将沙陀趣河中予之也纲目不絶人于善故王铎召之不书】
　　陈敬瑄遣押牙髙仁厚讨阡能等平之
　　【阡能入蜀州境陈敬瑄以杨行迁等乆无功以押牙髙仁厚为都招讨指挥使往代之未发前一日执阡能之谍者仁厚温言问之对曰某村民阡能囚某父母妻子而曰汝诇事得实则免汝家不然皆死某非愿尔也仁厚曰诚如是我何忍杀汝汝归但语阡能云髙尚书来日发所将止五百人无多兵也然我活汝一家汝为我潜语寨中人云仆射悯汝曺皆良人为贼所制故使尚书救汝汝若投兵迎降当书汝背为归顺字遣汝复旧业所欲诛者阡能罗浑擎句胡僧罗夫子韩求五人耳谍曰此皆百姓心上事尚书尽知而赦之其谁不聼命遂遣之明日引兵发至双流周视堑栅怒曰重复牢密如此宜其可以安眠饱食养防邀功也将斩白文现监军救免命悉平堑栅留兵五百守之贼伏兵千人于野桥箐以邀官军仁厚诇知之引兵围之下令勿杀遣人释戎服入贼中告谕贼大喜争投兵请降仁厚悉抚谕书其背使归寨中余众争出降浑擎走其众执之以来仁厚谓降者曰不欲即遣汝归为前途诸寨未知吾心或有忧疑借汝曹为我前行过诸寨示以背字告谕之乃取浑擎旗倒系之毎五十人授以一旗使前走扬旗疾呼曰罗浑擎已擒大军行至汝曹速如我出降立得为良人无事矣至穿口新津延贡寨中皆争出降执句胡僧斩韩求罗夫子奔阡能寨与之谋悉众决战未定执旗先驱者至能欲出兵众皆不应明旦诸寨呼噪争出罗夫子自刭众挈其首缚阡能驱之前迎官军见仁厚拥马首大呼泣拜曰百姓负寃日乆无所控诉自谍者还百姓引领度顷刻如朞年今遇尚书如出九泉睹白日已死而复生矣贼寨在他所者分遣诸将徃降之仁厚出军凡六日五贼皆平敬瑄枭二首于市钉阡能罗浑擎句胡僧而剐之阡能孔目官张荣屡举进士不中第归于能为之谋主仁厚送府钉于马市自余不戮一人敬瑄牓卭州贼党皆释不问未几卭州刺史申捕获阡能叔父行全家请凖法敬瑄以问孔目官唐溪对曰公已牓勿问而刺史复捕之此必有故今若杀之岂惟使明公失大信窃恐阡能之党纷纷复起矣敬瑄从之因问其所以然果行全有良田刺史欲买之不与故恨之耳敬瑄召刺史将按之刺史以忧死他日行全密饷溪金百两溪怒曰此乃太师仁明何预吾事汝乃怀祸相饷乎还其金斥逐使去胡氏曰唐溪明足以照奸智足以守信亷足以禔身若使处敬瑄之位阡能韩秀升杨师立之祸无从而起矣由此观之自古衰世人才之易地者岂特一唐溪哉经世之人所以汲汲于求贤惟恐不闻良有以也】集览【野桥箐地名箐七见反穿口句胡僧置寨新津韩求置寨延贡罗夫子置寨亷足以禔身禔音题又音匙安福也扬子脩身篇何如可以禔身曰其为中也深其为外也肃括则可以禔身矣】质实【新津一统志云后周县名为犍为郡治所隋初郡废以县属益州唐为蜀州宋属崇庆府元属崇庆州本朝因之改属成都府】
　　十二月以李克用为鴈门节度使质实【鴈门节度注见秦王政三年李克用将兵四万至河中皆衣黒贼惮之曰鵶军至矣当避其锋】
　　【癸卯】三年春正月克用败贼将黄揆于沙苑王铎以克用为东北面行营都统
　　【揆巢之弟也】
　　以王铎为义成节度使
　　【田令孜欲归重北司称铎讨黄巢乆无功卒用杨复光防召沙陀而破之故罢铎兵柄以悦复光】
　　以田令孜为十军十二卫观军容使考异【以下漏宦官二字令孜自以建议幸蜀收传国寳列圣真容散家财犒军为已功令宰相请加赏故有是命】
　　魏博节度使韩简防郓州及河阳其将乐行逹杀之诏以为留后
　　【赐名彦祯】
　　书法【夷狄盗贼书防藩镇自相攻耳书防何内郓河阳也于是郓及河阳犹禀朝命非魏博比也而輙谋吞噬故防之后书李可举王镕义同纲目逐杀主帅命为主帅皆讥也唯命陈仙竒乐行逹无讥焉】
　　以王镕为成德留后考异【刋本大书漏成德节度使王景宗卒九字分注漏子镕生十年矣军中立为留后十二字】质实【成德军名注见梁太祖开平四年镇州】○三月李克用围华州黄巢遣尚让救之克用逆战破之
　　【巢兵数败食复尽隂为遁计发兵三万搤蓝田道遣尚让救华州李克用及王重荣引兵逆战破之克用进军渭桥毎夜令其将薛志勤康君立潜入长安焚积聚斩虏而还贼中大惊】质实【蓝田县名注见周赧王三年令平声使也】
　　以杨行愍为庐州刺史
　　【淮南押牙杨行愍勇敢屡有战功髙骈以为押牙知庐州事朝廷因而命之行愍闻州人王朂贤召欲用之固辞问其子弟曰子潜好学慎密可任以事弟子稔有气节可为将行愍召潜置门下以稔及季章为骑将】
　　夏四月陈敬瑄遣髙仁厚讨峡路羣盗平之
　　【初陈敬瑄遣兵讨韩秀升屈行从皆为所败江淮贡赋断絶云安淯井路不通乏盐敬瑄乃奏以髙仁厚为行军司马将兵三千以讨之行遇败兵还走仁厚叱之即日斩都虞候一人更令脩娖部伍乃召老询以山川蹊径及贼寨所据喜曰贼精兵尽在舟中使老弱守寨而资粮皆在寨中此所谓重战轻防其败必矣乃扬兵江上为欲渉之状贼昼夜御偹遣兵挑战仁厚不应潜遣勇士千人攻焚其寨贼放之不及资粮荡尽仁厚复募善游者凿其舟底相继皆沉贼惶惑不能相救仁厚遣兵于要路邀击且招之贼众执秀升行从以降仁厚诘之日何故反秀升曰自大中皇帝晏驾天下无复公道纽解纲絶今日反者岂惟秀升机上之肉惟所烹醢耳仁厚愀然命善食而械之献于行在斩之】集览【云安秦巴郡地汉朐防县也北周改云安县属巴东郡淯井汉犍为郡汉阳县志唐置长宁州淯余六反修娖史炤通鉴释文曰谓整齐而谨肃也娖音侧角反后书中山简王传官骑称娖前行注娖整齐也】质实【云安一统志云后周县名属巴东郡唐属防州五代唐置云安监宋置云安军治云安县属防州路熙宁中以监析置安又县寻复置监元置云安军后陞为云阳州以云安县省入本朝改州为县属防州府淯井古地名汉为汉阳江阳二县地属犍为郡隋属泸川县地属泸州唐于此置长宁州宋初为覊縻州熙宁中始置淯井监属泸州政和中建为长宁军元属马湖路本朝复改为县属叙州府】
　　书法【讨阡能平峡路仁厚功也再书敬瑄遣何分功敬瑄也敬瑄才虽庸鄙致防既非其咎而能择贤将委任之阡能已平脇从防治不失恩信纲目小善必録故再书敬瑄遣予之及其杀仁厚也则直书敬瑄杀罪之矣】
　　五月李克用破黄巢收复长安
　　【李克用与忠武将厐从河中将白志迁等引兵先进与黄巢军战于渭南一日三防义成义武等诸军继之贼众大奔克用等入京师巢焚宫室遁去多遗珍寳于路官军争取之不急追贼遂逸去诏克用同平章事斩巢相崔璆克用时年二十八于诸将最少而兵势最彊破黄巢复长安功第一诸将皆畏之克用一目防眇时人谓之独眼龙】质实【渭南县名注见汉献帝建安十六年义成军名注见懿宗咸通十年义武军名注见髙祖武徳四年定州】
　　书法【书予之也克用收复京城功在第一使国昌不拒大同之命克用不为忻代之冦则今日之功光明俊伟矣纲目大尽其功予之也亦惜之也】
　　发明【克用前此有叛国之罪朝廷兴兵不能诛讨既乃赦而用之遂能破贼成功是时诸道兵四集而克复之功乃在沙陀纲目乐予人为善初无终絶之理故大书破黄巢复长安以序其绩克用自此始得为全人矣岂不休哉】
　　六月黄巢取蔡州节度使秦宗权降之合兵围陈州【巢使其骁将孟楷将万人击蔡州宗权逆战而败遂称臣于巢初陈州刺史赵犨谓将佐曰巢不死长安必东走陈其冲也不可不为之偹乃完城堑缮甲兵积刍防六十里之内民有资粮者悉徙之入城多募勇士使子弟分将之楷果移兵击陈犨先示之弱伺其无偹袭撃杀获殆尽擒楷斩之巢闻之怒与宗权合兵围之掘堑五重百道攻之陈人大恐犨谕之曰忠武素着义勇陜州号为劲兵况吾家乆食陈禄誓与此州存亡且狥国而死不愈于臣贼而生乎有异议者斩数引鋭兵开门击贼破之巢益怒营于州北为持乆之计时民间无积聚贼掠人为粮置舂磨寨】集览【犨尺由反】
　　以刘谦为封州刺史质实【封州一统志云隋初所置治封川县唐初因之天寳初改临封郡乾元初复为封州宋绍兴中废州以县属德庆府防复置元改置封州路后复为州本朝省州为县属肇庆府】
　　【初上蔡刘谦为岭南小校节度使韦宙竒之妻以兄女谦屡击盗有功故有是命】
　　秋七月以朱全忠为宣武节度使
　　【时汴宋荐饥骄军难制外有大敌众心危惧而全忠勇气益振】
　　左骁卫上将军杨复光卒于河中考异【提要骁作骑】
