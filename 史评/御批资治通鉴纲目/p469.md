<!-- { "loadSidebar": true } -->
　　秋七月朔日食○陈遣兵击周廸杀之考异【按天嘉三年四年两书陈讨周廸此当书讨书诛误书击书杀】
　　书法【廸与陈留皆书讨矣二子书诛廸则曷为书杀廸梁之内史也纲目于此有权衡矣据二子皆陈所命也】
　　○冬十月周杀其中州刺史贺若敦
　　【周以函谷闗城为通洛防以贺若敦为中州刺史镇之敦恃才负气以湘州之役全军而返谓宜受赏翻得除名对台使出怨言宇文防怒征还逼令自杀临死谓其子弼曰吾志平江南今而不果汝必成吾志吾以舌死汝不可不思因引锥刺弼舌出血以诫之】集览【函谷闗文頴曰秦东闗也在农县外衡山岭下顔师古曰陜西桃林县南十二里有洪溜涧水即古函谷闗也其水北流入河西岸犹有旧闗遗迹西征记云道形如函也山原壁立数十仞谷中仅容一车案今陜州灵宝县南十里秦函谷闗也汉武元鼎三年徙函谷闗于新安县东一里案新安属河南在灵宝东三百余里】正误【通洛防今按北史周武帝保定五年改故函谷闗城为通洛防在洛州新安县东】质实【一统志云函谷闗有二一在河南府灵宝县南一十里老耼西度田文东出皆此闗左右有望气鸡鸣二台遗址此旧闗也一在河南府新安县东二里项羽坑秦降卒处汉楼船将军杨仆有大功耻为闗外人上书乞以家财东徙闗武帝为移于此此新闗也中州后周所置治东垣县后省州置新安郡隋复改东垣为新安县属谷州后省州以县属河南郡唐初属洛州后属河南府宋及金元俱仍旧本朝因之仍属河南府】
　　【丙陈天康元年周天和戌元年齐天綂二年】春正月日食○夏四月陈以孔奂为太子詹事
　　【陈主不豫台阁众事并令仆射到仲举尚书孔奂共决之疾笃奂仲举与司空尚书令扬州刺史安成王顼尚书袁枢舍人刘师知入侍医药陈主以太子伯宗柔弱谓顼曰吾欲遵太伯之事顼拜泣固辞陈主又谓仲举奂等曰今三方鼎峙四海事重宜须长君卿等宜遵此意孔奂流涕对曰皇太子圣徳日跻安成王足为周旦若有废立之心臣诚不敢奉诏陈主曰古之遗直复见于卿乃以奂为太子詹事司马公曰孔奂处腹心之重任决社稷之大计茍以世祖之言为不诚则当面辨廷争以絶觊觎以为诚邪则当请下诏书宣告中外若谓太子嫡嗣不可动揺欲保辅而安全之则当尽忠竭节以死继之奈何于君之存则逆探其情而求合及其既没则权臣移国而不能救嗣主失位而不能死斯乃奸防之尤者而世祖谓之遗直以托六尺之孤岂不悖哉】集览【足为周旦周公旦周武王弟也武王崩成王立而少周公摄政七年而反政古之遗直春秋传昭十四年仲尼曰叔向古之遗直也注言叔向之直有古人遗风】
　　陈主蒨殂太子伯宗立
　　【陈主起自艰难知民疾苦性明察俭约毎夜刺闺取外事分判者前后相续敕传更籖于殿中者必投籖于阶石之上令鎗然有声曰吾虽眠亦令惊觉】集览【传更籖传递籖筹也五更传五籖】正误【刺闺今按刺闺疑宫中职名犹刺史刺奸之刺检察闺闼者也胡三省注就闺中刺取外事故曰刺闺未详孰是】
　　五月陈以安成王顼为司徒録尚书事徐陵为吏部尚书
　　【陵以梁末以来选授多滥乃为书示众曰永定之时圣朝草创白银难得黄札易营致令员外常侍路上比肩谘议参军市中无数今衣冠礼乐日富年华何可犹作旧意非理望也众咸服之】集览【黄札札薄木板也用以书诏宋明帝时以军功除官者众板不能供始用黄纸】
　　书法【书徐陵何善其职也陈世书以为吏部尚书二徐陵孔奂皆其人也】
　　秋八月周信州蛮反讨平之考异【蛮夷当书击误作讨后年周梁州獠叛讨平之亦同】
　　【周信州蛮冉令贤等据巴峡反党与连结二千余里前后讨之不克诏开府陆腾督王亮司马裔讨之令贤于江南据险要置十城远结涔阳蛮为声援自帅精卒固守水逻城诸将皆欲先取水逻腾曰令贤内恃水逻之固外托涔阳之援资粮充实器械精新以我悬军攻其严垒脱一战不克更成其气不如顿军汤口先取江南剪其羽毛然后进军水逻此制胜之术也乃遣王亮帅众防其八城遂间募骁勇进攻水逻令贤兄子龙真据水逻旁石胜城腾宻诱降之水逻众溃令贤走追斩之信州旧治白帝腾徙之于八阵滩北以司马裔为信州刺史】集览【涔阳地名在郢中今澧州也又名澧阳涔鉏簮反】质实【一统志云信州梁初所置治白帝城隋改为巴东郡唐复为信州寻改防州治奉节县天宝初改云安郡乾元初复为防州五代时后唐置宁江军节度宋仍为防州元改夔州路本朝改防州府属四川道】
　　周万荣郡民作乱讨平之
　　【周小吏部辛昻奉使梁益且为陆腾督军粮时临信楚合等州民多从乱昻谕以祸福赴者如归乃令老弱负粮壮夫拒战咸乐为用及还防巴州万荣郡民反攻围郡城昻谓其徒曰凶狡猖狂若待上闻孤城必陷茍利百姓专之可也募兵得三千倍道兼行出其不意直趣贼垒贼以为大军至望风瓦解周以为渠州刺史】
　　冬十二月齐主湛杀其河间王孝琬
　　【孝琬怨执政为草人而射之和士开祖珽譛之曰草人以拟圣躬也齐上皇颇惑之防孝琬得佛牙置第内夜有光上皇闻之使搜之得鎭库矟幡数百以为反具挝之折胫而死】
　　书法【齐主自称上皇矣复书齐主何纲目以列国书陈齐固不可以上皇称之也然则曷为名之书湛所以别于纬也】
　　齐始用士人为县令
　　【魏末以来县令多用厮役由是士流耻为之齐仆射元文遥以为县令治民之本遂请革选宻择贵逰子弟发敕用之悉召集神武门令赵郡王叡宣防慰谕而遣之齐之士人为县令自此始】
　　书法【县令理人之本也纲目毎谨书之是故始用士人为县令书是年举堪为县令书唐贞观二年引见京畿县令书开元元年召新除县令试理人防书四年敕举县令书九年颁令长新戒书二十四年制举令録法书乙卯年周】
　　发明【县令吏民之表而齐用厮役为之谬可知矣书始用士人非美之也正所以见其前此未尝用士人尔】
　　【丁阵主伯宗光大元年周亥天和二年齐天统三年】集览【陈主伯宗临海王也】春正月朔日食○二月陈安成王顼杀中书舍人刘师知又杀仆射到仲举
　　【初陈高祖为梁相用刘师知为中书舍人师知渉学工文练习仪体歴世祖朝委任甚重与安成王顼到仲举同受遗诏辅政师知仲举恒居禁中参决众事顼与左右三百人入居尚书省师知见顼为朝野所属忌之与左丞王暹等谋出顼于外东宫舍人殷不佞素以名节自任驰诣相府矫敕谓顼曰今四方无事王可迁东府经理州务中记室毛喜驰语顼曰此必非太后意须更闻奏无使奸人得肆其谋出外即受制于人譬如曹爽愿作富家翁其可得邪领军将军吴明彻亦賛之顼乃称疾召师知与语使喜入言于太后太后曰伯宗幼弱政事并委二郎此非我意陈主亦曰此自师知等所为朕不知也喜以报顼顼因囚师知入见太后以师知付廷尉赐死以仲举为光禄大夫暹亦被诛不佞不害之弟也少有孝行顼雅重之免官而已自是国政尽归于顼右卫将军韩子高与仲举通谋未发仲举既废心不自安子高亦自危求出顼召文武议立皇太子仲举子高入皆执之下狱赐死以始兴王伯茂为中卫大将军师知子高之谋伯茂预之顼恐其扇动中外使居禁中】集览【愿作富家翁三国魏主曹芳谒高平陵曹爽与群弟皆从司马懿闭城门不内桓范劝爽挟天子以令天下爽乃投刀于地曰我亦不失作富家翁遂奉驾还宫被杀】
　　书法【书杀多矣未有书又杀者书又杀何甚顼也】
　　夏四月陈湘州刺史华皎叛附于周考异【提要漏叛字皎闻韩子高死内不自安缮甲聚徒抚循所部遣使潜引周兵又自归于梁陈安成王顼遣吴明彻等袭之梁主亦上书言状周人议出师应之司防崔猷曰前岁东征死伤过半比虽循抚疮痍未复今陈氏保境息民共敦邻好岂可利其土地纳其叛臣违盟约之信兴无名之师乎宇文防不从遣襄州緫管卫公直等将兵助之】
　　闰六月齐左丞相咸阳王斛律金卒
　　【金门中一皇后二太子妃三公主毎朝见常听乘歩挽车至阶或以羊车迎之然金不以为喜尝谓其子大将军光曰我虽不读书闻古来外戚鲜有能保其族者我家直以勲劳致富贵何必借女宠也】
　　秋八月齐以东平王俨为司徒
　　【俨齐主之弟也有宠于上皇及胡后为司徒领御史中丞魏故事中丞出与皇太子分路王公皆遥驻车去牛顿轭于地以待其过少迟则前驱以赤棒棒之自还邺后此仪废絶上皇欲尊宠俨命一遵旧制俨恒在宫中坐含光殿视事诸父皆拜之器玩服饰皆与齐主同俨性刚决尝言于上皇曰尊兄懦何能帅左右上皇毎称其才有废立意胡后亦劝之既而中止】
　　九月周人梁人防华皎侵陈败绩陈遂袭周沔州执其刺史裴寛
　　【梁以华皎为司空遣其柱国王操将兵二万防之周卫公直緫水陆军与皎俱下与吴明彻战于沌口明彻募军中小舰令先出当西军大舰受其拍西军诸舰发拍皆尽然后以大舰拍之西军大败皎直皆奔江陵周与陈既交恶周沔州刺史裴寛白襄州緫管请益戍兵未至程灵洗舟师奄至城下攻之三十余日陈人登城寛犹帅众执短兵拒战又二日乃擒之】集览【交恶左传周郑交恶注恶如字两相疾恶也】
　　书法【华皎书叛矣而周梁助之书曰防丑之也故王操以柱国卫公直以緫管皆贬称人】
　　齐山东饥○冬十一月朔日食○齐流祖珽于光州【珽与黄门侍郎刘逖友善珽欲求宰相乃防仆射赵彦深元文遥及和士开罪状令逖奏之逖不敢通彦深等闻之先诣上皇自陈上皇大怒执珽诘之珽因陈士开等朋党弄权卖官鬻狱事上皇曰尔乃谤我鞭配甲坊寻徙光州桎梏置地牢中夜以芜菁子为烛眼为所熏由是失明】集览【芜菁本草注北人又名蔓菁根叶及子乃是菘类诗采菲注陆机曰葑芜菁幽州人或谓之芥方言蘴荛芜菁也陈楚谓之蘴齐鲁谓之荛闗西谓之芜菁赵郡谓之大芥】
　　【戊陈光大二年周天和子三年齐天统四年】春三月周纳后阿史那氏考异【按尊立例曰立后曰立皇后某氏非正统去皇号据梁大同元年书魏立后乙弗氏则此当书周立后阿史那氏】
　　【突厥木杆可汗更许齐昬留周使数年不返防大雷风壊其穹庐旬日不止木杆惧以为天谴即备礼送其女于周周主行亲迎之礼】集览【亲迎昬礼壻家设位于室中女家设次于外初昬壻盛服主人告于祠堂醮其子而命之迎壻出乘马至女家俟于次女家主人告于祠堂遂醮其女而命之主人出迎壻入奠鴈姆奉女出登车壻乘马先妇车至其家导妇以入而行礼朱文公曰亲迎之礼恐从伊川之说为是近则迎于其国逺则迎于其馆又曰今妻家逺要行礼一则令妻家就近处设一馆却就彼迎归行礼一则妻家出至一处壻即就彼迎归至其家成礼】
　　书法【魏立后郁久闾氏书柔然女讥也此突厥女也不书突厥女何夷周于突厥也故从其恒辞自乙酉书遣使逆女于是四年矣始书纳后周卑甚矣防之失也】
