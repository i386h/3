<!-- { "loadSidebar": true } -->
　　【汉自河中永兴凤翔三镇拒命继遣诸将讨之乆无功汉主患之欲遣重臣临督以郭威为西面军前招慰安抚使诸军皆受节度威问防于冯道道曰守贞自谓旧将为士卒所附愿公勿爱官物以赐士卒则夺其所恃矣威从之由是众心始附于威胡氏曰自唐庄宗以不赐士卒贾怨致亡是后皆用赂贩国郭冯二公岂不知也威素总师旅何资道之计谋道素以儒士自居何遽为威画策盖威以道累朝重望尝试问之而道以威已得兵柄因而语之而二公相与之心防于言意之表矣或曰威欲图大事则有之道必不至是也曰隐帝幼冲政柄二三杨史诸人才智皆出威下道老于贩国固知竒货之可居矣】集览【老于贩国冯道历仕唐晋汉周四易主矣故云然竒货之可居秦昭襄王太子之子异人质于赵阳翟大贾吕不韦见之曰此竒货可居乃説之云云异人遂亡归得立是为庄襄王以不韦为相国今谓冯道视郭威为竒货也】
　　蜀以赵廷隐为太傅
　　【国有大事就第问之】
　　汉郭威督诸将围李守贞于河中
　　【郭威与诸将议攻讨诸将欲先取长安凤翔镇国节度使扈彦珂曰今三叛连衡推守贞为主守贞亡则两镇自破矣若舍近而攻逺万一王赵拒吾前守贞掎吾后此危道也威善之于是威自陜州白文珂刘词自同州常思自潼闗三道攻河中威抚飬士卒与同苦乐小有功輙厚赏之防有伤常亲视之士无贤不肖有所陈启皆温辞色而受之违忤不怒小过不责由是将卒咸归心焉始李守贞以禁军皆尝受其恩施谓其至则叩城奉迎既而士卒新受赐于郭威皆忘守贞旧恩至城下扬旗伐鼓踊跃诟噪守贞视之失色诸将欲急攻城威曰守贞前朝宿将健闘好施屡立战功况城临大河楼堞完固未易轻也且彼冯城而闘吾仰而攻之何异帅士卒投汤火乎不若且设长围而守之吾洗兵牧马坐食转输俟城中无食然后进梯冲以逼之飞书檄以招之彼之将士脱身逃死父子且不相保况乌合之众乎思绾景崇但分兵以縻之不足虑也乃发民夫二万使白文珂帅之刳长壕筑连城列队伍而围之又谓诸将曰守贞有轻我心故敢反正宜静以制之乃偃旗仆鼓但循河设火铺连延数十里畨歩卒以守之遣水军舣舟于岸宼有潜徃来者无不擒之于是守贞如坐纲中矣】集览【连衡秦夲纪太史公曰外连衡而闘诸侯注髙诱曰合闗东从道之秦故名连衡又注见周安王十五年从横掎吾后注见汉献帝建安二十四年冯城冯读曰凭乗也梯冲注见前唐德宗建中四年畨歩卒谓以歩卒轮畨守火铺】
　　蜀遣兵援凤翔汉人击败之○王景崇杀侯益家属【景崇杀益家七十余人益子仁矩在外得免仁矩子延广尚在襁褓乳母刘氏以已子易之抱延广而逃乞食至于大梁归于益家】
　　李守贞遣兵出战败还
　　【守贞屡出兵欲突长围皆败而反遣人赍蜡丸求救于唐蜀契丹皆为逻者所获城中食且尽殍死者日众守贞忧形于色召总伦诘之总伦曰分野有灾待磨灭将尽只余一人一骑乃大王鹊起之时也守贞犹以为然】集览【总伦僧名先尝言守贞必为天子分野有灾礼春官保章氏以星土辨九州之地所封封域皆有分星以观妖祥注星纪吴越也枵齐也娵訾卫也降娄鲁也大梁赵也实沈晋也鹑首秦也鹑火周也鹑尾楚也寿星郑也大火宋也析木燕也此分野之妖祥主用客星彗孛之气为象史记天官书注星经云角亢郑之分野兖州氐房心宋之分野豫州尾箕燕之分野幽州南斗牵牛吴越之分野扬州须女虚齐之分野青州危室壁卫之分野并州奎娄鲁之分野徐州胃昴赵之分野冀州毕觜参魏之分野益州东井舆鬼秦之分野雍州栁星张周之分野三河翼轸楚之分野荆州鹊起之时庄子曰鹊上高城之危而巢于高榆之巅城坏巢折凌风而起故君子之居世也得时则义行失时则鹊起】
　　冬十月汉赵晖围王景崇于凤翔蜀遣兵救之不克【景崇遣兵出西门赵晖击破之遂取西闗城景崇退守大城晖堑而围之数挑战不出晖潜遣千余人擐甲执兵效蜀旂帜循南山而下令诸军声言蜀兵至矣景崇果遣兵数千出迎之晖设伏掩击尽殪之自是景崇不敢出蜀主遣安思谦将兵救凤翔仆射母昭裔上疏谏曰臣窃见唐庄宗志贪西顾前蜀主意欲北行凡在廷臣皆贡谏疏殊无聼纳有何所成只此两朝可为鉴诫不聼思谦遣申贵将兵二千设伏于竹林以兵数百压寳鸡而陈汉兵逐之遇伏而败蜀兵进屯渭水汉益兵五千戍寳鸡思谦引还】集览【母昭裔母姓也音莫补反】质实【一统志云南山在凤翔府岐山县南四十里即终南山连亘扶风鄠县长安蓝田等县界西抵大散闗渭水在凤翔府寳鸡县治南源出渭源县南谷山流至此又东过扶风岐山县入西安府界】
　　荆南节度使高从诲卒以其子保融知留后○十一月汉杀其太子太傅李崧灭其家
　　【初汉高祖入大梁冯道及崧皆在真定高祖以道第赐苏禹珪崧第赐苏逢吉崧第中瘗藏之物及洛阳别业逢吉尽有之及崧归朝自以形迹孤危事汉权臣甚谨而二弟屿峩时乗酒出怨言逢吉闻而恶之翰林学士陶谷先为崧所引用复从而譛之汉法既严而史肇尤残忍宠任孔目官解晖凡入军狱者使之随意锻链无不自诬及三叛连兵羣情震动肇廵逻京城得罪人不问情法何如皆专杀不请虽奸盗屏迹而寃死者甚众李屿仆夫葛延遇为屿贩鬻多所欺匿屿杖之督其负延遇与苏逢吉之仆李澄谋上变告屿谋反逢吉召崧送侍卫狱屿自诬云与兄弟及家僮二十人谋作乱又遣人结李守贞召契丹兵及具狱上逢吉取笔改二十为五十字诏诛崧兄弟家属仍厚赏延遇等时人无不寃之自是士民家皆畏惮仆徃徃为所脇制他日谷谓崧族子秘书郎昉曰李氏之祸谷有力焉肇尤恶文士常曰此属轻人难耐每谓吾軰为卒领归徳节度委亲吏杨乙收属府公利乙依势骄横合境畏之月率钱万缗以输肇部民不胜其苦】集览【别业田庐也犹言别墅屿家吕反防语绮反难耐犹言叵耐】
　　唐遣兵救李守贞次于海州
　　【沈丘人舒元嵩山道士杨讷俱以游客干李守贞守贞遣元更姓朱讷更姓李名平间道奉表求救于唐唐谏议大夫查文徽兵部侍郎魏岑请出兵应之唐主命李金全将兵救河中军于沂州之境金全与诸将方防食候骑白有汉兵数百在涧北皆羸弱请掩之金全令曰敢言过涧者斩及暮伏兵四起金鼓闻十余里金全曰向可与之战乎时唐士卒厌兵莫有鬭志又河中道逺势不相及退保海州】发明【书唐救李守贞蜀援凤翔亦予之乎曰非也守贞凤翔既书反则援之者为不义矣比事观之其义始见】
　　南汉遣兵击楚取贺昭州质实【一綂志云贺州隋初所置治临河县大业初又改为绥越郡唐初复为贺州后改为临贺郡宋仍为贺州而临贺县常为治所元初以桂岭县省入本朝初省临贺县并入州寻改州为县属平乐府昭州唐初所置治平乐县初属岭南道天寳中改为平乐郡乾元初复为昭州五代时初属南汉宋开寳中仍为昭州属广南西路金初仍旧元大德中改为平乐府而本朝因之改广西布政司】
　　○蜀兵救凤翔败汉兵汉郭威引兵赴之蜀兵引还【王景崇告急于蜀蜀主命安思谦再出兵救之进屯散闗败汉兵赵晖告急于郭威威自徃赴之时李守贞遣副使周光逊王继勲守城西威戒白文珂刘词曰贼苟不能突围终为我擒万一得出则吾不得复留于此成败之机于是乎在贼之骁鋭尽在城西我去必来突围尔曹谨备之威至华州闻蜀兵食尽引去威乃还】
　　【已汉干祐二年○是酉嵗凡四国三镇】考异【按汉隠帝不改元此当分注汉隐帝仍称干祐二年】春正月李守贞遣兵袭汉栅大败
　　【郭威将至河中白文珂出迎之李守贞遣王继勲等引精兵千余人袭汉栅纵火大噪军中狼狈不知所为刘词神色自若下令曰小盗不足惊也帅众击之裨将李韬援矟先进众从之河中兵退走死者七百人继勲重伤仅以身免威至词迎马首请罪威厚赏之守贞之欲攻河西栅也先遣人出酤酒于村墅或贳与不责其直逻骑多醉由是河中兵得潜行入寨威乃下令将士非犒宴母得私饮爱将李审晨饮少酒威怒曰汝为吾帐下首违军令何以齐众立斩以狥】
　　二月汉以静州定难军
　　【诏以静州定难军李彝殷上表谢彝殷以中原多故有轻傲之志毎藩镇有叛者常隂助之邀其重赂朝廷亦以恩泽覊縻之】
　　契丹迁故晋主重贵于建州
　　【晋李太后诣契丹主请依汉人城寨之侧给田耕桑以自赡契丹主许之并晋主迁于建州未至安太妃卒于路遗令焚骨南向飏之既至建州得田八十余顷令从者耕以给食顷之德光之子舒噜王遣骑取晋主宠姬赵氏聂氏而去】
　　三月汉以史德珫领忠州刺史
　　【德珫肇之子也颇读书常不乐父之所为有举人呼噪于贡院门苏逢吉命执送侍卫司欲其痛棰而黥之德珫言于父曰书生无礼自有台府治之非军务也此乃公卿欲彰大人之过耳肇即破械遣之】集览【德珫珫音充】
　　夏四月太白昼见
　　【民有仰视之者为逻卒所执史肇腰斩之】
　　书法【纲目书太白六详汉安帝永初二年而书昼见者二晋惠帝永康元年是年皆大乱之世也舍是无书太白者矣】
　　李守贞出兵攻长围大败其将王继勲等诣汉军降【河中城中食且尽民饿死者什五六李守贞出兵攻长围郭威遣都监吴防裕引兵横击之河中兵败走】
　　【夺其攻具擒其将魏延朗王继勲帅其众千余人来降威乗其离散督诸军百道攻之】
　　五月赵思绾遣使请降于汉
　　【赵思绾好食人肝及长安城中食尽取妇女防稚为军粮毎犒军輙屠数百人计穷不知所出初思绾少时求为左骁卫上将军李肃仆肃不纳曰是人目乱而语诞他日必为叛臣肃妻张氏曰君今拒之后且为患乃厚以金帛遗之及思绾据长安肃居城中思绾数就见之拜伏如故礼肃曰是子亟来且污我欲自杀妻曰曷若劝之归国防思绾问自全之计肃乃与判官程让能説思绾曰公本与国家无嫌但惧罪耳今国家三道用兵俱未有功若以此时翻然改图朝廷必喜自可不失富贵孰与坐而待毙乎思绾从之遣使请降于汉汉以为华州留后】集览【亟来句絶亟去吏反频数也】
　　六月朔日食○秋七月汉郭从义诱赵思绾杀之【思绾释甲出城受诏郭从义以兵守其南门复遣还城思绾迁延收敛财贿三改行期从义等疑之密白郭威请图之威许之从义与都监王峻入府舎召思绾酌别因执之及其部曲三百人皆斩于市】书法【思绾反者也其不书诱诛何于是绾既降矣降而杀之非也故止书杀终纲目书诱杀九详汉昭帝元凤四年皆讥也舎是无书者矣】
　　汉郭威克河中李守贞自杀
　　【郭威攻河中克其外郭李守贞与妻子自焚威入城获其子崇玉等及所署将相国师总伦等送大梁磔于市徴赵修己为翰林天文威阅守贞文书得朝臣藩镇交通书词意悖逆欲奏之秘书郎王涛谏曰魑魅乗夜争出见日自消愿一切焚之以安反仄威从之】集览【魑魅鬼属魑抽知反魅明秘反左传魍魉魑魅莫能逢注山神兽形】
　　唐以朱元李平为郎○唐主杀其户部员外郎范冲敏天威都虞候王建封
