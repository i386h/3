<!-- { "loadSidebar": true } -->
　　【泚自将逼奉天军势甚盛邠宁留后韩游瓌将兵拒泚遇于醴泉游瓌欲还监军翟文秀曰我向奉天贼亦随至是引贼以迫天子也不若留壁于此贼必不敢越我若不顾而过则与奉天夹攻之游瓌曰贼彊我弱若贼分军以缀我直趣奉天奉天兵亦弱何夹攻之有我今急趣奉天所以衞天子也遂引兵还泚亦随至浑瑊与游瓌血战竟日贼乃退造攻具毁佛寺以为梯冲游瓌曰寺材皆干薪但具火以待之上与陆防语及乱故深自克责防曰致今日之患皆羣臣之罪也上曰此亦天命非由人事防退上疏曰陛下志一区宇四征不庭凶渠稽诛逆将继乱兵连祸结行及三年行者有锋刃之忧居者有诛求之困非常之虞亿兆同虑唯陛下穆然凝□独不得闻至使凶卒鼓行白画犯阙陛下有股肱之臣有耳目之任有谏诤之列有备御之司见危不能竭其诚临难不能效其死所谓羣臣之罪岂徒言欤臣又闻之天所视听皆因于人人事理而天命降乱者未之有也人事乱而天命降康者亦未之有也自顷征讨颇频刑网稍密物力竭耗人心惊疑上自朝列下逹烝黎日夕族党聚谋咸忧必有变故旋属泾原叛卒果如众庶所虞京师之人动逾亿计固非悉知算术皆晓占书则明致防之由未必尽闗天命臣闻理或生乱乱或资理有以无难而失守有以多难而兴邦今生乱失守之事则旣往不可复追矣其资理兴邦之业在陛下克励而谨脩之而已胡氏曰陆公论羣臣之罪而以股肱耳目为首此指卢而不斥其名也防疏旣上而怀光表至于是逐杞盖防之説明辨有理方之诋讦毁骂者其效优矣】集览【梯冲诗皇矣篇以尔钩援与尔临冲以伐崇墉注钩钩梯也所以钩引上城者临临车也冲冲车也钩古侯克候二反冲昌容反説文作防防防阵车也一日撞城车】质实【韩游瓌灵武人醴泉县名注见中宗嗣圣七年】
　　田悦王武俊防临洺
　　【田悦説王武俊共击李抱真抱真复遣贾林説武俊曰临洺兵精而有备未易轻也今战胜得地则利归魏博不胜则恒冀大伤且易定沧赵皆大夫之故地也不如先取之武俊乃乱悦北归先是武俊召囘纥兵至是回纥逹干将三千人至幽州滔因说之欲与俱取东都贾林复説武俊曰自古国家有患未必不因之更兴况主上聪明英武天下谁肯舍之共事朱泚乎滔自为盟主以来轻蔑同列今又西倚其兄北引回纥其志欲尽吞河朔而王之大夫虽欲为之臣不可得矣且大夫本以忠义平诛叛臣当时宰相处置失宜为滔所诳诱故蹉跌至此若与昭义并力取滔其势必获滔亡则泚自破此不世之功转祸为祸之道也今诸道辐凑攻泚不日当平天下以定大夫乃悔而归国则已晚矣武俊攘袂作色曰二百年天子吾不能臣岂能臣此田舎儿乎遂密与抱真及马燧相结约为兄弟然犹外事滔】集览【达于即磨咄莫贺达干顿也回纥之大臣皆称曰达于昭义谓昭义藩镇李抱真】质实【奚奴注见秦庄襄王元年三川蹉跌注见汉顺帝阳嘉二年辐凑注见汉文帝六年】
　　将军高重防及泚兵战死
　　【将军高重捷与泚骁将李日月战于梁山破之乗胜逐北贼伏兵掩之斩其首而去上哭之尽哀结蒲为首而葬之泚见其首亦哭曰忠臣也束蒲为身而葬之日月亦战死于城下归其尸其母不哭骂曰奚奴国家何负于汝而反死已晚矣及泚败独日月之母不坐】集览【奚奴日月本奚人故骂曰奚奴也奚本东胡宇文之别种注见隋文帝开皇元年】质实【梁山注见晋惠帝元康七年】
　　十一月以韦皋为奉义军节度使
　　【初泚镇凤翔遣将牛云光戌陇州至是欲执留后韦皋以应泚事泄帅众奔泚遇泚遣中使苏玉赍诏书加皋中丞玉谓之曰韦皋书生也君不如与我俱之陇州皋不受命君以兵诛之如取孤托耳云光从之皋乃先纳苏玉受其诏书谓云光曰大使苟无异心请悉纳甲兵乃可入云光易之输甲兵而入皋伏甲诛之筑坛盟将士曰李楚琳贼虐本使旣不事上安能恤下宜相与讨之遣兄平弇诣奉天诏以龙州为奉义军擢皋为节度使】质实【韦皋京兆万年人奉义军注见汉光武建武六年陇】
　　灵武盐夏渭北诸将合兵援遇贼溃归
　　【灵武留后杜希全及盐夏刺史戴休顔时常春渭北节度李建徽合兵万人入援将至奉天上召将相议道所从出浑瑊曰漠谷险狭恐为贼所邀不若自干陵北过且分贼势卢杞曰漠谷路近若为贼所邀则城中出兵应接可也傥出干陵恐惊陵寝瑊曰自泚围城日斩干陵松栢其惊多矣今城中危急诸道救兵未至唯希全等来所系非轻若得营据要地则泚可破也杞曰陛下行师岂比逆贼上乃从杞防希全等果为贼所邀死伤甚众四军皆溃退保邠州泚攻益急移帐于干陵下视城中范氏曰人君听言以事验之则羣臣忠邪贤不肖见矣姜公辅防朱泚必反萧复言鳯翔必乱何其明也卢杞以百口保泚而泚反请遣大臣宣慰而吴溆没又误援军奉天益危谋国乖刺如此其人可知矣德宗虽以公辅与复为相不旋踵而疎斥之杞则至死而犹以为贤自古临祸难而不悟鲜有如德宗者也】集览【干陵高宗陵墓也在今干州奉天县属京兆乖刺谬戾也刺来葛反】质实【灵武郡名注见太宗贞观二十年灵州盐夏二州名盐注见贞元三年夏注见汉武帝元朔元年朔方戴休顔夏州人漠谷地名未详处所姑缺之以俟知者干陵注见中宗嗣圣元年邠州注见汉桓帝延熹五年】
　　书法【邵陵王纶还军入援侯景击之大溃书惜之也此具不书贼击之书遇贼何罪卢杞也于是援军欲从间道杞固不许以至遇贼误国之罪大矣终纲目书入援十二入衞三赴难三其书溃者二详梁武帝太清二年】
　　李晟将兵入援浑瑊击朱泚破走之奉天围解考异【击当作讨】考证【击当作讨】
　　【李晟闻上幸奉天引兵出飞狐道昼夜兼行诏以为行营节度使泚围奉天经月城中资粮俱尽尝遣徤步出城觇贼其人恳以苦寒乞一襦袴上为求之不获竞悯黙而遣之时供御才有粝米二斛每伺贼间夜缒人于城外采芜菁根而进之上召公卿将吏谓曰朕以不德自防危亡公軰无罪宜早降以救家室羣臣皆顿首流涕期尽死力故将士虽困急而鋭气不衰范氏曰德宗以饥羸之卒守一县之地而当朱泚十万之师备御俱竭危不容喘所恃者人心未去也卒能克复宗社不失旧物而况以天下之大亿兆之众守之以道德用之以仁义其谁能敌之故人君茍得民心则不在地之广狭兵之众寡王天下犹反掌也汤以七十里文王以百里岂不信哉○李怀光以兵五万入援至蒲城李晟亦自蒲津济军于东渭桥有卒四十晟善于抚御与士卒同甘苦人乐从之旬月间至万余人泚将何望之袭据华州潼关守将骆元光袭破之遂军华州召募得万余人数破泚兵贼由是不能东出上即以元光为节度使马燧遣其司马王权及子彚将兵五千人屯中渭桥泚党所据唯长安城出战屡败泚以为忧乃急攻奉天造云梯高广数丈上容壮士五百人城中□惧浑瑊迎其所来凿地道积薪蓄火以待之贼攻南城韩游瓌引兵严备东北贼果并兵攻之推云梯上施湿毡县水囊火炬矢石所不能伤贼已有登城者上与浑瑊对泣羣臣惟仰首祝天上以无名告身千余通授瑊使募敢死士御之时士卒冻馁又乏甲胃瑊抚谕之激以忠义皆鼓噪力战瑊中流矢进战不辍防云梯辗地道轮防不能前却火从地出须臾灰烬贼乃引退于是三门出兵太子督战贼徒大败李怀光引兵西先遣兵马使张韶赍蜡表间行至奉天值贼方攻城驱使填堑得间入城上大喜城中欢声如雷怀光亦败泚兵于醴泉泚遂遁归长安众以为怀光复三日不至则城不守矣泚退从臣皆贺汴滑兵马使贾隐林进言曰陛下性太急不能容物若此性未改虽朱泚败亡忧未艾也上甚称之侍御史万俟着开金商运路诸道贡赋继至用度始振泚至长安为守城之计不爱金帛以悦将士加以缮完械日费甚广及长安平府库尚有余蓄见者皆追怨有司之暴敛焉范氏曰德宗因师出以为名多殖货利而不知天下之不可欺也得财而失民将谁与守矣及其失国反为盗资货悖而出犹不能竭先王不以利为利而以义为利盖以此也】集览【飞狐道飞与蜚通注见汉王邦三年蜚狐之口襦袴襦短衣也袴胫衣也袴与绔通汉外戚传穷绔注今之裩裆绔也芜菁注见陈主伯宗光大元年不能前却进退两难也忧未艾左传襄九年大劳未艾注艾息也鱼废反又五盖反汉五行志传国未艾注艾读曰刈絶也万俟虏复姓也音墨其多殖货利书仲虺之诰不殖货利注殖生也不生资货财利言不贪也】质实【蒲城一綂志云古邑名汉为重泉县地属冯翊郡后魏于此置白水县西魏始改蒲城县隋属同州唐初改为奉先县属京兆府后复为蒲城县天祐间属同州五代时属京兆府宋初属同州寻复蒲城县元仍旧本朝因之改属西安府蒲津关名注见梁武帝大同元年东渭桥注见汉高后八年华州注见宗开元十一年潼关注见汉献帝建安十六年中渭桥注见汉高后八年云梯注见隋炀帝大业九年告身注见陈宣帝大建九年鼓噪注见宋文帝元嘉二十六年金商二州名金注见汉后主建兴八年西城商注见晋元帝大兴元年】
　　书法【书围解何不以臣加君也故不书解围去笔削之法严矣】
　　李怀光至奉天诏引兵还取长安
