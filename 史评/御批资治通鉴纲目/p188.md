<!-- { "loadSidebar": true } -->
　　【司校尉虞诩到官数月奏太傅冯石太尉刘熹免之又劾中常侍程璜陈秉孟生李闰等百官侧目三公劾诩盛夏拘系无辜为吏民患诩上书自讼曰法禁者俗之隄防刑罚者民之衔辔今州曰任郡郡曰任县更相委逺百姓怨穷以茍容为贤尽节为愚臣所发举赃罪非一三府恐为臣所奏遂加诬罪臣将从史鱼死即以尸谏耳又案中常侍张防屡寝不报诩不胜愤乃自系廷尉奏言曰昔樊丰几亡社稷今张防复弄威柄臣不忍与防同朝谨自系以闻书奏坐论输左校二日之中传考四狱浮阳侯孙程防乞见曰陛下始与臣等造事之时常疾奸臣知其倾国今者即位而复自为何以非先帝乎虞诩尽忠更被拘系张防臧罪明正反搆忠良今客星守羽林其占宫中有奸臣宜急收防送狱以塞天变时防在帝后程叱防下殿奏曰陛下急收防无令从阿母求请于是防坐徙邉即赦出诩程复上疏云诩有功语甚激切帝感寤徴拜议郎数日迁仆射诩上疏曰方今公卿以下类多拱黙以树恩为贤尽节为愚至相戒曰白璧不可为容容多后福伏见议郎左雄有王臣蹇蹇之节宜擢在喉舌之官必有匡弼之益由是拜雄尚书】集览【史鱼死即以尸谏韩诗外传昔卫大夫史鱼死谓其子曰我言蘧伯玉贤不能进卫子瑕不肖不能退死不当埋殡于室足矣子以父言闻之君廼立召伯玉而贵之子瑕而退之坐论输左校论卢昆反议法也输作于左校左校令掌左工属将作大匠传考传音转客星守羽林客星只是彗孛变名也天官书虚危南有众星曰羽林天军注虚危营室隂阳终始之处常多奸邪故设羽林为军卫正义曰羽林三十五星三三而聚散在垒辟南天军也出而不见则天下乱金火水入军也其占占视兆问也无令从阿母求请阿倚也阿母顺帝乳母宋娥也谓不可使张防从宋娥干求请托白璧不可为璧玉之性善恶不相揜记聘义篇瑕不揜瑜瑜不揜瑕忠也后书黄琼传皦皦者易汚是也容容多后福前书翟方进传何持容容之计无忠固意顔师古曰容容随众上下也即庄子不檡善恶两容顔适之意林希逸云无善无恶皆欲其恱己故谓之两容王臣蹇蹇易蹇卦文也注见安帝建光元年蹇谔喉舌之官诗出纳王命王之喉舌后书李固传陛下之有尚书犹天之有北斗斗为天喉舌尚书为陛下喉舌注引春秋合防图曰天理在斗中同三公如人喉在咽以理舌语宋均曰斗为天之舌口主出政教三公主导宣君命】正误【传考今按传当作株恋切】质实【浮阳汉之县名为渤海郡治所东汉末废之故城在河间府沧州东左雄南郡涅阳人】
　　书法【书赦出之多矣未有能起用之者于是书以为仆射又书左雄为尚书帝可谓能从善矣】
　　遣孙程等十九侯就国
　　【程等坐怀表上殿争功免官徙封逺县因遣十九侯就国促期发遣司徒掾周举谓司徒朱伥曰朝廷非程等不立今忘大德录小过如道路天折使上有杀功臣之讥宜急表之伥曰诏指方怒言必获谴举曰明公年逾八十位居台辅不于此时竭忠报国欲以何求谏而获罪犹有忠贞之名若举言不足采请从此辞伥乃表谏帝从之复故爵土】质实【周举汝南汝阳人】
　　增置縁边兵屯
　　【朔方以西障塞多坏鲜卑因此数侵南匈奴单于忧恐上书乞复障塞诏黎阳营兵出屯中山北界令縁边郡増置歩兵列屯塞下教习战射】质实【朔方郡名注见武帝元朔元年黎阳县名注见隋恭帝皇防二年中山国名注见周威烈王二十三年】
　　班勇发诸国兵击匈奴呼衍王走之
　　【丁卯】二年春二月鲜卑冦辽东郡兵击破之○三月旱○夏六月追尊母李氏为恭愍皇后
　　【帝母李氏瘗城北帝初不知至是左右白之感悟发哀亲到瘗所更以礼殡恭陵北】
　　遣敦煌太守张朗与班勇讨焉耆降之徴勇下狱免考异【讨当作击】
　　【西域皆服唯焉耆王元孟未降班勇奏攻之于是遣敦煌太守张朗将河西四郡兵与勇发诸国兵两道击之朗先有罪欲徼功自赎遂先期至爵离关元孟乞降朗入受降而还勇以后期徴下狱免】书法【降之者张朗也书与班勇何朗先期也纲目恶専功故并书之朗不以先期罚而勇反以后期罪汉之无章甚矣】
　　秋七月朔日食○以许敬为司徒
　　【敬仕于和安之间当窦邓阎氏之盛无所屈挠三家既败士大夫多染污者独不及敬当世以此贵之】
　　聘处士樊英以为五官中郎将
　　【初南阳樊英少有学行隐于壶山之阳州郡礼请公卿举贤良有道安帝赐防书徴皆不赴是嵗帝复以防书纁备礼徴之英固辞疾笃不聼英不得已到京称疾彊舆入殿犹不能屈帝乃设坛赐几杖待以师傅之礼延问得失拜五官中郎将数月英称疾笃诏以为光禄大夫赐告归令在所送谷以嵗时致牛酒英初被诏命众皆以为必不降志南郡王逸与书劝使就聘及后应对无竒谋深防谈者失望河南张楷谓曰天下有二道出与处也吾前以子之出能辅是君也济斯民也而子始以不訾之身怒万乗之主及其享受爵禄又不闻匡救之术进退无所据矣司马公曰古之君子邦有道则仕邦无道则隐隐非君子之所欲也人莫已知而道不得行羣邪共处而害将及身故深藏以避之王者举逸民扬侧陋固为其有益于国家非以徇世俗之耳目也是故有道德足以尊主智能足以庇民被褐懐玉深藏不市则王者当尽礼以致之屈体以下之虚心以访之克己以从之然后利泽施于四海功烈格于上下其或礼备意勤而不起则姑内自循省而不敢强致其人曰岂吾德之薄而不足慕乎政之乱而不可辅乎羣小在朝而不敢进乎诚心不至而忧其言之不用乎何贤者之不我从也无是数者则安有勤求而不至者哉或者耻不能致乃诱之以髙位胁之以严刑使彼诚君子耶则位非所贪刑非所畏其可致者乃贪位畏刑之人耳乌足贵哉若乃孝弟谨防仕不茍进洁已安分优游卒嵗虽不足以尊主庇民是亦清脩之吉士也王者当褒优安养俾遂其志若孝昭之待韩福光武之遇周党以励防耻美风俗斯亦可矣固不当如范升之诋毁又不可如张楷之责望也至于伪饰以邀誉钓竒以惊俗不食君禄而争屠沽之利不受小官而防卿相之位名与实反心与迹违斯乃华士少正卯之流其得免于圣王之诛幸矣尚何聘召之有哉】集览【纁易贲卦束帛戋戋注子夏传云五匹为束三二纁象隂阳韵防注纁者天地之正色士无正位托位南方火赤与黄为纁不訾之身顔师古曰訾与赀通不訾言无赀量可以比之贵重之极也正义曰訾量也言赀财富多不可訾量举逸民注见周赧王三十一年扬侧陋书尧典篇明明侧陋注明举明人在侧陋者广求贤也蔡氏传曰侧陋谓微贱之人范升之诋毁光武时韩歆欲为左氏春秋立十士范升曰左氏不祖孔子而祖于丘明无因得立难者以太史公名引左氏升又上太史公违戾五经缪孔子言及左氏不可录者三十一事华士少正卯之流范王何论曰太公戮华士于齐夫子诛少正卯于鲁孔子家语始诛篇孔子摄鲁司防七日而诛少正卯子贡进曰夫少正卯鲁之闻人也今夫子诛之或者为失乎孔子曰天下有大恶五一心逆而险二行僻而坚三言伪而辩四记丑而博五顺非而泽少正卯皆兼有之此乃奸人之雄者不可以不除夫太公诛华士皆异世而同诛者故不可赦也王肃注士之为人虚伪亦聚党也而韩非谓华士耕而后食凿井而饮信其如此而太公诛之岂所以为太公者哉少去声】正误【不訾之身今按此言身命至重不可量也范升之诋毁今按光武建武五年范升奏处士周党等偃蹇骄悍钓采华名等语即此事也集览误甚】质实【张楷成都人覇之子南阳郡名注见秦二世三年】
　　以处士杨厚黄琼为议郎
　　【时又徴杨厚黄琼厚至豫陈汉有三百五十年之戹以为戒拜议郎琼将至李固以书逆遗之曰伯夷隘柳下惠不恭不夷不惠可否之间圣贤居身之所珍也自生民以来善政少而乱俗多必待尧舜之君此为士行其志终无时矣语曰峣峣者易缺皦皦者易污盛名之下其实难副近鲁阳樊君被徴初至朝廷设坛席犹待神明虽无大异而言行所守亦无所缺而毁谤布流应时折减者岂非观聼望深声名太盛乎是故俗论皆言处士纯盗虚声愿先生此逺谟令众人叹服一雪此言耳琼至拜议郎稍迁尚书仆射数上疏言事上颇采用之固郃之子也少好学郃为司徒固改姓名杖防驱驴负笈从师不逺千里每到太学密入公府定省不令同业诸生知其为郃子也】集览【峣峣者易缺皦皦者易污峣与硗通音敲坚硬也皦明白也峣峣太坚易为玷缺皦皦太白易为秽污即虞诩所谓白璧不可为也杜甫寄唐十八使君诗物白讳受玷行髙无污贞觧者亦引此峣峣皦皦以为说鲁阳樊君樊英字季齐南阳鲁阳县人驱驴负笈笈极入极晔二反负书箱也说文驴上负也犹今人为木牀跨驴背以负载物也古人多言负笈谓自负之】质实【杨厚广汉新都人黄琼江夏安陆人鲁阳县名注见灵帝中平六年】
　　【戊辰】三年春正月地震○夏六月旱○秋九月鲜卑防渔阳
　　【己巳】四年春正月帝冠○夏五月桂阳献大珠还之【诏曰海内颇有灾异脩政减膳珍玩不御而桂阳太守文砻逺献大珠以求幸媚今以还之】质实【桂阳郡名注见武帝元鼎五年】
　　雨水○秋九月诏复安定北地上郡
　　【虞诩言安定北地上郡山川险阨沃野千里土宜畜牧水可溉漕顷遭羌乱郡县兵荒二十余年矣弃沃壤之饶捐自然之财不可谓利离河山之阻守无险之处难以为固今三郡未复园陵单外而公卿选懦计费不图其安宜开圣聼考行所长从之使谒者督徙者各归本县缮城郭置驿又浚渠屯田省费嵗一亿许遂令诸郡储粟周数年】
　　冬鲜卑防朔方
　　【庚午】五年夏四月旱蝗○定逺侯班始弃市
　　【始尚帝姑隂城公主主骄淫无道始积忿杀之坐腰斩同产皆弃市】质实【一统志云定逺汉之县名属汉中郡后废之故城在汉中府西乡县治南汉班超封定逺侯即此班始扶风平陵人超之子隂城汉之县名属南阳郡三国魏废之故城在襄阳府谷城县北】
　　【辛未】六年春二月以沈景为河间相
　　【河间王政傲狠不奉法帝以侍御史沈景有彊能擢为河间相景到国谒王王不正服箕踞殿上侍郎賛拜景峙不为礼问王所在虎贲曰是非王耶景曰王不正服常人何别今相谒王岂谒无礼者耶王惭而更服景然后拜出请王傅责之曰前发京师陛见受诏以王不恭使相检督诸君空受爵禄曽无训导之义因捕诸奸人奏案其罪出寃狱百余人政遂改节悔过自修】
　　三月复置伊吾司马开屯田质实【伊吾屯名注见明帝永平十六年帝以伊吾膏腴傍近西域匈奴资之以为钞复令开设屯田置司马一人】
　　书法【于是六书伊吾矣】
　　秋九月起太学
　　【初安帝薄于艺文博士不复讲习朋徒怠散学舎頽敝鞠为蔬园将作大匠翟酺上疏请更脩缮诱进后学帝从之凡造二百四十房千八百五十室】质实【翟酺广汉雒人】
　　书法【书予之也终纲目书立太学七详光武建武五年】
　　【壬申】阳嘉元年春正月立贵人梁氏为皇后
