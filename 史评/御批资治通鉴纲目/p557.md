<!-- { "loadSidebar": true } -->
　　冬十一月李勣卒
　　【上尝谓侍臣曰朕虚心求谏而竟无谏者何也李勣对曰陛下所爲尽善群臣无得而谏范氏曰甚矣李勣之佞也陷君于恶又谄以悦之其罪大矣勣本群盗无识可爲将而不可爲相以辅少主居伊周之地非其任矣○勣寝疾谓弟弼曰我见房杜平生勤苦仅立门户遭不肖子荡覆无余吾此诸子今以付汝谨察视之其有志气不伦交游非类者皆先挝杀然后以闻范氏曰房杜事君以忠其子孙不肖覆宗絶祀出于不幸非其积不善也李勣一言防邦罪不容诛得死牖下幸矣乃以房杜爲戒可谓不能省巳者矣父子不责善骨肉之亲无絶也而使杀之何异于夷貊岂所以爲训乎○勣爲将有谋善断从善如流战胜则归功于下所得金帛悉散之将士故人思致死所向克防临事选将必訾相其状貎丰厚者遣之或问其故勣曰薄命之人不足与成功名闺门雍睦而严其姊尝病勣亲爲作粥风回其须鬓姊曰仆妾幸多何自苦如是勣曰非然也顾姊老勣亦老虽欲久爲姊煑粥其可得乎常谓人我年十二三时爲亡頼贼逄人则杀十四五爲难当贼有所不惬则杀之十七八爲佳贼临陈乃杀人二十爲大将用兵以救人死卒諡贞武孙敬业嗣】集览【得死牖下记防大记曰疾病寝东首于北牖下注谓君来视之时也病者恒居北牖下】质实【伊周谓伊尹周公】
　　书法【勣功臣也卫公鄂公皆具官此其不书何削之也唐祚几絶勣之力也故削之】发明【武氏之立决于李勣之一言遂至灭唐社稷贻祸甚惨纲目于废立之际虽已载之分注而勣之罪竟未有以见也故于其死尽削其官以罪之尔或曰高宗之时大臣书卒罕有具其官者如窦德刘祥道之类盖可见矣曰是不然勣故前朝功臣初非德祥道之比姑以太宗朝观之自贞观四年书蔡公杜如晦卒至廿三年书卫公李靖卒其间书卒者凡十有四人未有不书其爵者又以高宗朝观之其书前朝旧臣之卒者如北平公张行成鄂公尉迟敬德爱州刺史禇遂良亦未有不书其官者何独于勣而削之哉勣在两朝论其勲业殆与卫公鄂公诸人等今纲目独削其官遂至与隋杨素同科素有废立储君之罪勣有废立中阃之罪故其书法若一是皆深贬而诛之也不然以勣之公勤勲绩可少訾哉】
　　定铨注法
　　【时承平既久选人益多司列少常伯裴行俭始与员外郎张仁祎设长名姓歴牓引铨注之法又定州县升降官资高下其后遂爲永制无能革之者大畧唐之选法取人以身言书判计资量劳而拟官始集而试观其书判已试而铨察其身言已铨而注询其便利已注而唱集众告之然后类以爲甲先简仆射乃上门下给事中读侍郎省侍中审之不当者駮下既审然后上闻主者受防奉行各给以符谓之告身兵部武选亦然课试之法以骑射及翘闗负米人有格限未至而能试文三篇谓之宏词试判三条谓之防萃入等者得不限而授其黔中岭南闽中州县官不由吏部委都督选择士人补授凡居官以年爲考六品以下四考爲满有刘晓者上疏论之曰今选曹以检勘爲公道书判爲得人殊不知考其德行才能况书判借人者众矣又礼部取士专用文章爲甲乙故天下之士皆舍德行而趋文艺有朝登甲科而夕陷刑辟者虽日诵万言何闗理体文成七歩未足化人取士以德行爲先文艺爲末则多士雷奔四方风动矣】集览【身言书判唐制择人之法有四一曰身体貌丰伟一曰言言辞辨正三曰书楷法遒美四曰判文理优长四事皆可取则先德行见选举志遒才由反徤也乃上门下上是掌反进也门下谓门下省给事中读读其身言书判便利也侍郎省省视也翘闗负米二者取士之科也唐选举志诏四方德行才学之士下至翘闗防山莫不兼取注武氏长安二年始置武举其制有马抢翘闗负重身材之选翘闗长丈七尺径二寸半凡十举后手持闗距出处无过一尺负重即负米之説如郭子仪中负米科是也】质实【铨注注见晋武帝太康六年黔中郡名注见汉光武建武二十四年岭南道名注见秦始皇三十三年南海闽中郡名注见汉武帝建元三年文成七步魏志文帝妬弟植有才思欲刑之令七歩作诗不则行刑植应声曰煑豆燃豆萁豆在釡中泣本是同根生相煎何太急诗竟释之】
　　发明【以言书判取人可也以身取人而求其体貎丰伟焉如是则体若不胜衣之赵文子容貎若妇人女子之张良不在所取矣乌在其爲良法哉书之于册其失自见】
　　【庚午】咸亨元年春正月刘仁轨致仕○三月许敬宗致仕○敇突厥酋长子弟给事东宫
　　【西台舍人徐齐聃上疏曰皇太子当引文学端良之士寘左右岂可使戎狄丑类入侍轩闼又奏齐献公即陛下外祖虽子孙有犯岂应上延祖祢今周忠孝公庙甚脩而齐庙毁废非所以彰孝理之风也上皆从之齐聃充容之弟也】质实【徐齐聃长城人齐献公贞观初追封长孙晟爲齐献公祖祢注见汉章帝元和二年周忠孝公永徽初追封武士彠爲周忠孝公充容女官名事物纪原云汉典有充则疑汉官也北史曰隋炀帝叅详典故着之于令也】
　　书法【太子国本也太宗父子于其东宫常有不当诏之诏纲目每谨书之诏讼不决者听于东宫上启则书太宗贞观四年诏太子用库物有司勿爲限制则书太宗贞观十六年诏太子知左右屯营兵马事则书太宗贞观十七年敇突厥酋长子弟给事东宫则书是年皆所以爲世戒也】发明【太子国储副君当以儒学端良之士与之游处今乃以夷狄丑类居之其轻国本甚矣高宗昏庸失德方且倚重中宫谓可付托他日至欲使之摄政则其不顾厥子固其宜也书敇突厥酋长子弟给事东宫缪可知矣】
　　夏六月朔日食○秋八月薛仁贵击吐蕃败绩
　　【初吐蕃陷西域十八州又与于阗袭兹拨换城陷之诏罢兹于阗焉耆疎勒四镇以薛仁贵爲大总管阿史那道眞郭待封副之以讨吐蕃至大非川将趣乌海仁贵曰乌海险逺辎重自随难以趋利宜留辎重置栅于大非岭上吾属帅轻鋭倍道西行掩其未备破之必矣仁贵帅所部前行击吐蕃于河口大破之进屯乌海待封先与仁贵并列不肯受其节度将辎重徐进遇吐蕃大败弃辎重走仁贵退屯大非川吐蕃就击之唐兵大败死伤畧尽与钦陵约和而还仁贵待封皆免死除名钦陵禄东賛之子也与弟賛婆悉多于勃论皆有才略钦陵代父秉政三弟将兵居外隣国畏之】集览【賛婆悉多于勃论吐蕃俗不言姓其王族皆称论官族皆称尚曰賛婆曰悉多曰于勃皆钦陵弟故称论】质实【西域国名注见汉哀帝元寿二年于阗按一统志古国名居葱岭之北二百余里自汉至唐皆入贡中国五代晋天福中其王李圣天自称唐宗属遣使来贡册封爲大寳于阗国王宋建隆初圣天遣使来贡干德中又遣其子德从来贡大中祥符初其国黒韩王遣回鹘罗思温等入贡嘉祐中遣使罗撒温献方物请王号乃以其国王爲特进归忠保顺鳞黒韩王夷语谓金翅乌爲鳞黒韩盖可汗之讹也元丰中遣部领阿辛上表称于阗国偻防有福力量知文法黒汗王书元祐后诏令间岁一至讫于宣和朝享不絶本朝永乐初头目打鲁哇亦不刺金遣使满刺哈撒木丁等贡玉璞焉耆西域国名注见宋文帝元嘉十二年踈勒西域国名注见汉武帝元鼎二年辎重注见周显王三十七年吐蕃西羌种名注见太宗贞观八年】书法【书击何讥也蛮夷相攻不治可也亦既表请和矣而复伐之建无名也故书击】
　　闗中旱饥质实【闗中注见宗开元十一年京兆】○九月鲁国天人杨氏卒
　　【后之母也敇文武官及内外命妇并诣宅吊哭諡曰忠烈】
　　书法【杨氏何武后母也后母卒未有书者此其卒之何讥也于是敇文武官及内外命妇并诣吊哭且赐諡曰忠烈故书讥之自汉安帝书太后母卒至是而书后母卒厚母党可也妻党甚矣终纲目书加恩外氏者三汉宣帝外祖母博平君安帝邓太后母新野君唐武后母杨氏】
　　闰月皇后以旱请避位不许
　　发明【君治阳后治隂理也天以旱告此人君之事尔后何预而请避位哉且其久位中阃避将何之直书于册不惟见武氏愚弄其夫之罪亦以见昏君甘受其侮之恶】
　　○加赠武士彠爲太原王夫人爲妃考异【武字当作后父】质实【太原郡名注见齐明帝建武三年并州】
　　书法【先是书赠官凡三矣未有书加赠者书加赠何着恩私之无巳也既赠司徒爵周公于是复加赠太原王私益甚矣故书加讥之终纲目书赠官十二详晋明帝太寕三年书加者一而已】
　　○赵仁本罢○冬十月诏官名复旧
　　【辛未】二年冬十一月朔日食
　　【壬申】三年春二月徙吐谷浑于灵州
　　【吐谷浑畏吐蕃徙灵州其故地皆入于吐蕃】质实【灵州注见太宗贞观二十年】
　　姜恪卒○夏四月吐蕃遣使入贡
　　【吐蕃遣其大臣仲琮入贡上问以吐蕃风俗对曰吐蕃地薄气寒风俗朴鲁然法令严整上下一心议事常自下而起因人所利而行之斯所以能持久也】
　　秋八月许敬宗卒
　　【太常博士袁思古以敬宗尝奏流其子于岭南又以女嫁蛮酋多纳其货按諡法名与实爽曰缪请以諡之敬宗孙彦伯讼请改諡博士王福畤曰何曽既忠且孝徒以日食万钱得諡爲缪敬宗忠孝不逮于曾而饮食男女之累过之諡之曰缪无负许氏矣诏五品以上更议礼部尚书杨思敬曰过而能改曰恭请諡曰恭诏从之福畤通之子也】集览【男女之累累去声玷也谓奏流其子于岭南又以女嫁蛮酋多纳其货】质实【王福畤龙门人何曽既忠且孝日食万钱何曾阳夏人好学博闻性至孝友自少至老夫妇相见如賔无声乐嬖幸之好仕魏至镇北将军入晋累官太宰侍中然性奢豪务在华侈帷帐车服穷极绮丽厨膳滋味过于王者毎燕见不食太官所设帝輙命取其食蒸饼上不坼作十字不食日食万钱犹曰无下筋处】
　　冬十一月朔日食○以刘仁轨同三品○以邢文伟爲右史王及善爲左千牛卫将军
　　【太子罕接宫臣典膳丞邢文伟輙减所供膳上书谏太子纳之上闻之曰直士也擢爲右史太子因宴集命宫臣掷倒次至左奉裕率王及善及善曰掷倒自有伶官臣若奉令恐非所以羽翼殿下也太子谢之上闻之赐及善缣百匹寻迁左千牛卫将军】集览【掷倒掷掉倒仆也犹言相扑伶官诗注乐官也黄帝时乐师伶伦世掌乐官而善焉故后世多号乐官爲伶官】质实【邢文伟全椒人王及善邯郸人千牛卫注见隋炀帝大业十三年】
　　【癸酉】四年春三月诏刘仁轨修改国史
　　【以许敬宗等所记多不实故也】
　　秋七月婺州大水质实【婺州注见晋哀帝兴寜三年东阳】○冬十月阎立本卒○十二月弓月疎勒来降质实【月西域国名注见永淳元年甲戌】上元元年春正月以刘仁轨爲鸡林道大总管讨新罗考证【讨当作伐】
　　【时新罗王法敏既纳高丽叛众又据百济故地诏削官爵立其弟仁问在京师者爲王使归国】质实【新罗东夷国名注见汉武帝元封二年朝鲜】
　　三月朔日食○以武承嗣爲周国公考异【以当作封武字当作皇后兄子四字按封拜例曰亲戚贵重者书其属据汉高后吕氏元年书追尊父吕公爲宣王兄泽爲悼武王四年书太后封女弟嬃爲临光侯皆书其属则此当书其属以着武氏革唐之由后凡封拜诸武皆仿此元爽之子也】
　　秋八月帝称天皇后称天后○九月追复长孙无忌官爵
