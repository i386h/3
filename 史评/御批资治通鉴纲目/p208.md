<!-- { "loadSidebar": true } -->
　　【初钜鹿张角事黄老以妖术教授号太平道自称大贤良师呪符水以疗病令病者跪拜首过遣弟子游四方转相诳诱十余年间徒众数十万自青徐幽冀荆兖豫莫不毕应填塞道路郡县反言角以善道教化为民所归杨赐上言宜敕州郡简别流民防归本郡以孤弱其党然后诛其渠帅可不劳而定事留中司徒掾刘陶复上疏申赐前议帝殊不为意方诏陶次第春秋条例角遂置三十六方方犹将军也大方万余人小方六七千各立渠帅讹言嵗在甲子天下大吉以白土书京城寺门及州郡官府皆作甲子字大方马元义等先收荆数万人以中常侍封谞徐奉等为内应约以三月五日内外俱起至是角弟子唐周告之于是收元义车裂诏三公司案騐宫省直卫及百姓事角道者诛杀千余人下冀州逐捕角等知事已露驰敕诸方一时俱起皆着黄巾为识角自称天公将军弟寳称地公将军梁称人公将军所在燔刼长吏逃亡旬月之间天下响应】集览【钜鹿故邢侯国今为顺徳路谞写与反説文知也周礼谓有才智之称也】质实【钜鹿郡名注见楚义帝元年襄国渠帅注见唐代宗广徳元年刘陶颖川颍隂人】
　　三月以何进为大将军屯都亭考异【此亦当书后兄何进与梁冀同】集览【都亭地名近畿内】○赦党人遣中郎将卢植讨张角皇甫嵩
　　朱儁讨颍川黄巾
　　【帝召群臣防议北地太守皇甫嵩以为宜解党禁益出中藏钱西园廐马以班军士吕强曰党锢乆积人情怨愤若不赦宥与角合谋为变滋大请先诛左右贪浊大赦党人料简收守能否则盗无不平矣帝惧而从之发天下精兵遣中郎将卢植讨张角皇甫嵩朱儁讨颍川黄巾嵩规之兄子也】集览【颍川秦地汉献帝徙都之改名许昌料简料度简选】质实【颍川郡名注见秦二世三年皇甫嵩安定朝那人规兄之子】
　　杀中常侍吕强侍中向栩郎中张钧
　　【时赵忠张让等贵宠上常言张常侍是我父赵常侍是我母由是宦官无所惮第宅拟宫室上尝欲登永安台宦官恐望见其居处乃使人諌曰天子不当登髙登髙则百姓虚散上自是不敢复升台榭及谞奉事发上诘责诸常侍曰汝曹常言党人欲为不轨皆令禁锢今党人更为国用汝曹反与角通为可斩未皆叩头求退徴还宗亲在州郡者已而更共譛吕强云与党人共议朝廷数读霍光传帝使中黄门持兵召强强怒曰丈夫欲尽忠国家岂能对狱吏乎遂自杀侍中向栩讥刺左右让诬栩与角为内应杀之郎中张钧上书曰张角所以能兴兵作乱万民所以乐附之者其源皆由十常侍宗亲賔客典据州郡辜财利侵掠百姓百姓寃无所诉故聚为盗贼宜斩十常侍县头南郊以谢百姓遣使者布告天下可不湏师旅而大宼自消帝以钧章示诸常侍皆免冠徒跣顿首乞自致雒阳诏狱并出家财以助军费有诏皆冠履视事如故帝怒钧曰此真狂子也十常侍固当有一人善者不御史遂诬奏钧学黄巾道掠死狱中】集览【霍光传废昌邑王事栩火许反説文杼也其实皁可染辜注见桓帝延熹三年不音浮上声疑辞也】质实【向栩朝歌人】
　　书法【三人皆宦者所疾者也故以无罪书杀然则中常侍而先朝士可乎以中常侍而能諌则尤贤者也是故茍私也则朝士序宦官之上而为讥邓康茍贤也则朝士序宦官之下而非辱强虽自杀书杀纲目劝戒之意深矣】
　　发明【侯览之死则书有罪王甫之死则书伏诛又皆掲宦者书之至吕强则书杀书中常侍岂纲目独私于强哉葢泾渭并流而清浊自分此春秋褒善贬恶之意也若槩以宦者而不分善否则失春秋之意矣】
　　夏四月太尉杨赐免
　　【帝问赐以黄巾事赐所对切直帝不悦坐寇贼免】
　　汝南太守赵谦讨黄巾败绩质实【汝南郡名注见光武建武十九年谦击黄巾军败门下袁秘功曹封观等七人以身扞刃皆死谦以得免】集览【扞蔽也】
　　五月皇甫嵩朱防与骑都尉曹操合军讨三郡黄巾破平之
　　【朱儁与贼波才战败贼遂围皇甫嵩于长社依草结营防大风嵩敕军士皆束苣乘城使鋭士间出围外纵火大呼城上举燎应之嵩从城中皷噪而出犇击贼陈贼惊乱犇走防骑都尉沛国曹操将兵适至合军与战大破之斩首数万遂讨汝南陈国黄巾皆破之三郡悉平操父嵩为中常侍曹腾飬子不能审其生出本末或云夏侯氏子也操少机警有权数而任侠放荡不治行业时人未之竒也唯桥及南阳何显异焉谓操曰天下将乱非命世之才不能济也能安之者其在君乎颙见操叹曰汉家将亡安天下者必是人也时汝南许劭与从兄靖有髙名好共覈论乡党人物每月輙更其题品故汝南俗有月旦评焉尝为郡功曹府中莫不改操餙行操徃造劭而问之曰我何如人劭鄙之不答操刼之劭曰子治世之能臣乱世之奸雄操喜而去后举孝亷为郎至是平贼迁济南相奏免长吏阿附赃汗者八人○朱儁防军司马傅爕上疏曰臣闻天下之祸不由于外皆兴于内是故虞舜先除四凶然后用十六相明恶人不去则善人无由进也今张角起赵魏黄巾乱六州此皆衅发萧墙而祸延四海者也臣奉辞伐罪战无不克黄巾虽盛不足为庙堂忧也臣之所惧在于治水不自其源末流弥増其广诚使张角枭夷黄巾变服臣之所忧甫益深耳何者夫邪正不宜共国亦犹氷炭不可同器彼知正人之功显而危亡之兆见皆将巧辞饰説共长虚伪若不详察忠臣将复有杜邮之戮矣陛下宜思四罪之举速行防佞之诛则善人思进奸凶自息赵忠恶之爕功当封忠譛之帝犹识爕言不之罪然亦竟不封也】集览【长社地名在许州苣音巨説文束苇烧也今文作炬机警有机关而警省权数权谋术数颙鱼容反月旦评汝南许劭与兄靖好共覈论乡党人物每月輙更其品题故汝南俗有月旦评称焉儁音俊与俊通爕即节反四凶共工驩兠鲧三苖十六相舜举十六相禹稷契臯陶伯益伯夷羲仲羲叔和仲和叔龙朱虎熊罴衅许刃反説文血祭也又假借为罅隙也】质实【长社县名注见光武建武八年沛国注见成帝河平二年陈国注见周赧王三十六年陈曹腾沛国谯人传爕灵州人杜邮之戮事见周赧王五十八年】
　　交阯吏民作乱以贾琮为刺史平之考异【平字上漏讨字交阯多珍货前后刺史多无清行故吏民怨叛执刺史及合浦太守三府选贾琮为刺史琮到部遗书告示各使安其资业招抚荒散蠲复徭役诛斩渠帅简选良吏嵗问荡定百姓以安为之歌曰贾父来晚使我先反今见清平吏不敢饭】质实【贾琮东郡聊城人】
　　卢植围张角于广宗槛车徴还遣中郎将董卓代之【植连破张角斩获万余角走广宗植筑围凿堑垂当防之帝遣小黄门左丰视军求赂不得还言于帝曰广宗贼易破耳卢中郎固垒息军以待天诛帝怒槛车徴植还减死一等遣卓代之】质实【一统志云广宗东汉之县名属钜鹿郡即汉之堂阳县地晋属安平国后魏属清河郡隋改为宗城县唐于此置宗州州废以县属贝州后复改为广宗县属魏州宋属大名府金复改宗城县属洺州元复为广宗县后省入平乡县寻复置属顺徳路国朝因之改属顺徳府】
　　书法【围书徴还病汉也书槛车甚病之】
　　秋七月巴郡张脩反质实【巴郡注见文帝后元二年】
　　【脩以妖术为人疗病其法畧与张角同令病家出五斗米号五斗米师聚众寇郡县时人谓之米贼】
　　八月遣皇甫嵩讨张角角死冬十月与角弟梁寳战皆破斩之以嵩为车骑将军领冀州牧考异【斩当作击】
　　【董卓以无功抵罪乃诏遣嵩时角已死嵩与其弟梁战梁众精勇嵩不能克乃闭营休士伺贼小懈潜夜勒兵鸡鸣驰赴其陈战至晡时破之斩梁获首三万溺死五万人剖角棺传首京师复攻梁弟寳于下曲阳斩之斩获十余万人嵩能温防士卒每军行顿止湏营幔修立然后就舍军士皆食尔乃尝饭故所向有功】集览【温防温存忧防也】质实【下曲阳县名注见帝更始二年】
　　先零羌及凉州羣盗北宫伯玉等反
　　【北地先零羌及枹罕河闗羣盗反共立湟中义从胡北宫伯玉为将军金城人邉章韩遂素著名西州羣盗诱而刼之使专任军政杀太守烧州郡初武威太守倚恃权贵恣行贪凉州从事苏正和案致其罪刺史梁鹄惧欲杀正和以自觧访于汉阳长史盖勲勲素与正和有仇或劝勲因此报之勲曰谋事杀良非忠也乘人之危非仁也乃諌鹄曰夫绁食鹰隼欲其鸷也鸷而亨之将何用哉鹄乃止正和诣勲求谢勲不见曰吾为使君谋非为正和也怨之如初后刺史左昌盗军谷数十万勲諌之昌怒使与从事别屯阿阳以拒贼欲以军事罪之而勲战輙有功至是羣盗围昌于冀昌召勲等自救从事疑不肯赴勲怒曰昔庄贾后期穰苴奋劒今之从事岂重于古之监军哉从事惧而从之勲至诮让羣盗乃解围去勲遂救校尉夏育于畜官为羌所败勲余众不及百人身被三创坚坐不动羌滇吾以身扞众曰盖长史贤人汝曹杀之为负天勲仰骂之滇吾下马与勲勲不肯上羣羌服其义勇送还汉阳】集览【先零羌注见宣帝元康四年枹罕河西地名今之河州有枹罕县杀良杀害忠良之士绁食谓养鹰必覊绁而饲食之鸷音至説文击杀鸟也又训击也猛也亨音烹古字亨烹通用冀昌地名在冀州地荘贾后期穰苴奋劒史记司马穰苴者田完之苖裔也晏婴荐于齐景公召为将军使庄贾监军约出师后期军法后期者斩遂斩庄贾以狥三军军士股栗乃进复故地创音疮训伤也滇吾羌酋名】正误【冀昌今按冀字句絶昌属下文即刺史左昌也汉书地理志天水郡有冀县明帝改天水为汉阳上文盖勲即汉阳长史也】考异【北地郡名注见秦王政三年一统志云枹罕汉之县名属金城郡隋始置枹罕郡于此唐因之宋省入寜河塞故城在河州卫军民指挥使司治西湟中西羌地名注见宣帝元康四年义从胡注见章帝建初六年金城郡名注见光武建武十年武威郡名注同上年汉阳郡名注见建寜三年盖勲炖煌广至人阿阳县名注见唐昭宣帝天祐二年冀县名注见光武建武八年】
　　朱儁击南阳黄巾连破之考异【当书讨不当书击】
　　【南阳黄巾余党更以赵为帅众十余万据宛城朱儁围之不防有司奏徴儁司空张温曰临军易将兵家所忌宜假日月责其成功帝乃止儁击斩之贼帅韩忠复据宛拒儁儁鸣鼓攻其西南贼悉众赴之儁自将精卒掩其东北乘城而入忠乃退保小城乞降诸将欲听之儁曰兵固有形同而势异者昔秦项之际民无定主故赏附以勤来耳今海内一统唯黄巾造逆纳降无以劝善而更逆意使贼利则进战钝则乞降纵敌长寇非良计也因急攻不克登土山望之顾谓司马张超曰吾知之矣贼今外围周固内营逼急乞降不受欲出不得所以死战也万人一心犹不可当况十万乎不如彻围并兵入城忠见围解势必自出自出则意散易破之道也既而解围忠果出战儁因击大破斩之余众复奉孙夏为帅屯宛儁急攻之司马孙坚率众先登防城夏走儁追破之于是黄巾破散其余州郡所诛一郡数千人】集览【南阳在河南今南阳府是宛城注见周赧王十七年秦项之际秦始皇项羽之时赏附劝来附者赏之来者劝之彻围彻去营塞】质实【南阳郡名注见秦二世三年张超鄚人孙坚富春人土山未详出处唯汝宁府信阳县南六里有士雅山未知是否】
　　豫州刺史王允讨黄巾破之徴下狱减死论
