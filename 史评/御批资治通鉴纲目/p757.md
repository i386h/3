<!-- { "loadSidebar": true } -->
　　【中书舍人马缟请用汉光武故事别立亲庙中书门下奏请称皇不称帝唐主欲兼称之羣臣乃引徳明元兴圣皇帝例请立庙京师唐主令立于应州旧宅自髙祖以下皆追諡】
　　有年集览【有年注见唐太宗贞观四年】
　　【是嵗蔚代缘邉粟斗不过十钱】
　　书法【梁大有年则书梁此其不书唐何天下之辞也自开元十二年书大有年及是二百余载而复以有年书明宗仁厚之感所及广矣故大书嘉之终纲目书大有年四有年二】
　　发明【有年之书未易得也而明宗两见于防孰谓五季而能有此得非存心仁厚戢兵保民之效乎一书书幸之甚矣】
　　【戊后唐天成三年○汉大有子元年○是嵗凡四国三镇】春二月朔日食○吴遣使如唐不受
　　【吴使者至安重诲以为杨漙敢与朝廷抗礼遣使窥觇拒而不受自是遂与吴絶】
　　三月唐以孔循为东都留守王建立同平章事
　　【枢密使孔循性狡侫安重诲亲信之唐主欲为皇子娶重诲女循谓曰公职居近宻不宜复与皇子为昏重诲辞之久之循隂遣人结王徳妃求纳其女唐主许之重诲大怒出循东都重诲性彊愎恶成徳节度使王建立奏其有异志建立入朝因言重诲与宣徽使张延朗结昬相表里弄威福唐主怒谓重诲曰今与卿一镇以王建立代卿延朗亦除外官宣徽使朱昭曰陛下平日待重诲如左右手奈何以小忿弃之帝寻召重诲慰抚之防郑珏请致仕以建立为仆射平章事判三司】集览【彊愎彊暴横也愎弼力反狠戾也】
　　楚人击荆南败之
　　【楚王殷遣六军使袁诠副使王环监军马希瞻将水军击荆南高季兴以水军逆战希瞻夜匿战舰数十于港中诘旦合战出战舰横击之季兴大败进逼江陵季兴请和乃还殷让环不遂取荆南环曰江陵在中朝及吴蜀之间四战之地也宜存之以为吾扞蔽殷悦环毎战身先士卒与众同甘苦尝置鍼药于座右战罢索伤者于帐前自傅治之士卒环麾下者相贺曰吾属得死所矣故所向有功】
　　楚人击汉封州大败
　　【楚以水军击汉围封州汉主命卫使苏章救之至贺江沈铁絙于两岸作巨轮挽絙筑长堤以隠之伏壮士于堤中自以轻舟逆战阳不利楚人逐之入堤中挽轮举絙楚舰不能进退以彊弩夹水射之楚兵大败遁去】
　　夏四月唐以从荣为北都留守
　　【以从荣为北都留守冯赟为副留守杨思权为歩军都指挥使以佐之唐主谓重诲曰从荣左右有矫宣朕防令勿接儒生恐溺人志气者朕以从荣年少临大藩故择名儒使辅导之今奸人所言乃如此欲斩之重诲请严戒而已】
　　吴攻楚岳州大败
　　【吴雄武军使苖璘统军王彦章将水军攻楚岳州楚王殷遣许徳勲将战舰千艘御之徳勲曰吴人掩吾不备见大军必惧而走乃潜军角子湖使王环夜帅战舰二百屯杨林浦絶吴归路迟明吴人进军江口徳勲命虞候詹信以轻舟三百出吴军后徳勲以大军当其前夹击之虏璘及彦章以归】
　　唐王都反奚契丹助之唐遣招讨使王晏球等将兵讨破之
　　【义武节度使王都在镇十余年自除刺史租赋皆赡本军及安重诲用事稍以法制裁之唐主亦以都簒父位恶之时契丹数犯塞朝廷多屯兵于幽易间都隂为之备浸成猜阻腹心和昭训劝都为自全之讣都乃遣人说北靣副招讨使王晏球晏球不从乃以金遗晏球帐下使图之不克晏球以都反状闻诏削夺官爵以晏球为招讨使发诸道兵防讨定州晏球攻防其北关城都以重赂求救于奚酋托诺五月托诺以万骑突入定州晏球退保曲阳都与托诺就攻之晏球与战破之因进攻之得其西关城以为行府使三州民输税供军食而守之契丹亦发兵救定州与王都夜袭新乐破之杀赵州刺史朱建丰晏球至曲阳王都悉众与契丹五千骑合万余人邀战晏球集诸将校令之曰王都轻而骄可一战擒也今日乃诸君报国之时悉去弓矢以短兵击之囬顾者斩于是骑兵先进奋挝挥劒直冲其陈大破之僵尸蔽野契丹死者过半余众北走都与托诺得数骑仅免虑龙节度使赵徳钧邀击契丹北走者殆无孑遗晏球知定州有备未易急攻朱昭张防钊宣言大将畏怯有诏促令攻城晏球不得已攻之杀伤将士三千人】集览【本军本或作体刋误也轻而骄左传轻则寡谋注轻不持重也音牵正反】质实【义武军节度按一统志唐徳宗所置治安喜县宋初改为定武军寻陞为中山府金初改为定州后复为中山府元因之至本朝改为定州以安喜县省入属真定府曲阳北齐之县名属中山郡隋改为恒阳县属定州唐复为曲阳县宋属中山府金因之元初改为恒州寻复为曲阳县保定路而本朝因之改属真定府】
　　书法【王都何义武节度也曷为不书都簒父者也故削之是故守光簒父则终身削称守光王都簒父则终身削称王都纲目讨逆之法严矣】
　　吴遣使如楚
　　【吴求和于楚请苖璘王彦章楚王殷归之许徳勲饯之谓曰楚国虽小旧臣宿将犹在愿吴朝勿以措懐必俟众驹争皁栈然后可图也时殷多内宠嫡庶无别诸子骄奢故徳勲语及之胡氏曰异哉徳勲之为人茍忠于楚则不当为他人画计茍不愿为之臣则当去相位而不居今无忠规力諌而以祸乱之萌泄诸敌国则不知其心之所止矣】集览【必俟众驹争皁栈喻须俟马殷诸子自相争也荘子马蹄篇编之以皁栈注皁槽枥也栈音僝编木为定安马脚下谓之马床】
　　秋七月唐收麴税
　　【东都民有犯私麴者留守孔循族之或谓聼民造麴而于秋税亩收五钱从之】
　　契丹救定州王晏球击走之擒其将特哩衮
　　【契丹复遣其将特哩衮救定州晏球逆战破之追至易州俘斩溺死者不可胜数赵徳钧遣牙将武从諌邀击擒特哩衮等数百人余众散投村落村人以白挺击之其得脱者不过数十人自是契丹沮气不敢轻犯塞徳钧献俘诸将皆请诛之唐主曰此曹皆敌中骁将杀之则敌絶望不若存之以纾邉患赦特哩衮等五十人余六百人悉斩之】
　　书法【擒特哩衮赵徳钧牙将也归功晏球何晏球不破走之特哩衮不可得也纲目之于功罪明矣】
　　八月唐以王延钧为闽王
　　【延钧度僧二万人由是闽中多僧】
　　契丹遣使如唐○九月唐温韬段凝伏诛
　　【唐主以韬发诸陵凝反覆敕所在赐死】
　　书法【温韬段凝为奸逆于先代者也此唐也书伏诛何书伏诛以见奸逆之罪虽易世不可逭也纲目之惩恶严矣】
　　冬十一月唐立哀帝庙于曹州
　　十二月荆南节度使髙季兴卒
　　【吴立其子从诲代之】
　　【已唐天成四年○吴太和丑元年○是嵗四国三镇】春二月唐王晏球克定州王都伏诛获托诺送大梁斩之
　　【定州守备固伺察严诸将屡有谋翻城应官军者皆不果唐主遣使者促王晏球攻城晏球与使者聨骑廵城胃之曰城髙峻如此借使主人聼外兵登城亦非梯冲所及徒多杀精兵无损于贼不若食三州之租爱民飬兵以俟之彼必内溃唐主从之王都托诺欲突围走不得出定州都指挥使马让能开门纳官军都举族自焚擒托诺送大梁斩之晏球在定州城下日以私财飨士自始攻至克城未尝戮一卒三月入朝唐主羙其功晏球谢久烦馈运而已胡氏曰王晏球非和兵术者然取定州之功不特于五代时为冠盖深合古人用兵之意夫以周公讨三监宜若振槁然三年始得其罪人恐以速故伤百姓也罪人得则已矣后世为一夫背叛至于杀人盈野或举城而屠之或连数千万人而坑之不仁孰甚焉晏球生于衰乱之时乃能不急近功不糜士卒力战以絶契丹之援坚围以蹙王都之势不及一年都族自焚而定州下矣可不谓之善用兵乎】集覧【梯冲注见唐徳宗建中四年】
　　发明【王都簒父反君而奚契丹皆举兵助之夷狄本无足责然天道不容特哩衮禽于前托诺斩于后而都亦不免诛夷纲目正名定罪一书书皆所以为贼乱之戒也】
　　三月唐主杀其子从璨
　　【从璨性刚安重诲用事从璨不为之屈帝东廵从璨与客宴于防节园酒酣戏登御榻重诲奏请诛之】发明【有子不教而使之骄纵则其责在上而不在下况戏登御榻即致之死他时诸子相继屠灭兆于此矣故书唐主杀其子以恶之】
　　楚王殷以其子希声知政事总诸军
　　【自是国政先歴希声乃逹于殷】
　　夏四月唐禁铁锡钱
　　【时湖南全用锡钱铜钱十直锡钱百流入中国法不能禁】
　　唐置縁邉市马场
　　【先是党项皆诣阙以贡马为名国家约其直酬之加以馆谷赐与嵗费五十余万缗至是始于縁邉置场市马不令诣阙】集览【党项注见陈后主至徳四年】
　　唐以从荣为河南尹从厚为北都留守考异【从上并漏子字】考证【当作唐以子从荣为北都留守从厚为河南尹】
　　【北都留守从荣年少骄狠不亲政务唐主遣左右往讽导之其人谓曰河南相公恭谨好善亲礼端士有老成之风相公齿长宜自防励勿令声问出河南之下从荣不悦退告杨思权曰我其废乎思权因劝从荣多募部曲缮甲兵隂为自固之备其人惧以告冯赟赟密奏之唐主召思权诣阙亦弗之罪及赟入为宣徽使谓执政曰从荣刚僻而轻易宜选重徳辅之史馆脩撰张昭逺亦言窃见先朝皇弟皇子皆喜俳优入则饰姬妾出则夸仆马习尚如此何道能贤诸皇子宜精择师傅令皇子屈身师事之讲礼义之经论安危之理古者人君即位则建太子所以明嫡庶之分塞祸乱之源今卜嗣建储臣未敢轻议至于恩泽赐与之间昬婣省侍之际嫡庶长幼宜有所分示以等威絶其侥冀唐主赏叹其言而不能用】集览【河南相公谓从荣之弟从厚也前为河南尹故云】
　　唐以赵鳯同平章事
　　【唐主问鳯帝王赐人铁劵何也对曰与之立誓令其子孙长享爵禄耳唐主曰先朝受此赐者三人崇韬继麟寻皆族灭朕得脱如毫厘耳因叹息久之鳯曰帝王心存大信固不必刻之金石也】
　　五月唐遣使如两川
　　【唐主将祀南郊遣客省使李仁矩以诏谕两川献钱皆辞以军用不足仁矩唐主在藩镇时客将也为安重诲所厚恃恩骄慢至梓州董璋置宴召之日中不往方拥妓酣饮璋怒从卒徒执兵入驿立仁矩于阶下而诟之曰公但闻西川斩李客省谓我独不能邪仁矩流涕拜请仅而得免未几唐复遣通事舍人李彦珣诣东川入境失小礼璋拘其从者彦珣奔还】质实【梓州按一统志隋之所置治郪县唐初改为梓潼郡寻为东川节度治所五代时蜀改为武徳军宋初改为安静军节度寻陞为潼川府元改为潼川路至本朝降为潼川州并郪县入焉直四川道】
　　书法【使书如敌辞也两川乃唐镇则其书如何伉也前孟知祥不书唐则隠若一敌国矣故于是特书如】
　　发明【蜀本唐境而书遣使如两川若敌国然者所以着蜀强大之渐耳未几连兵拒命其端已兆于此夫岂一朝一夕之故哉】
　　六月唐罢邺都
　　秋七月唐以髙从诲为荆南节度使
　　【髙季兴之叛唐也其子从诲切諌不聼既袭位谓僚佐曰唐近而吴逺舍近臣逺非计也乃因楚王殷以谢罪于唐求复脩职贡故有是命】
　　楚马希声杀判官髙郁
