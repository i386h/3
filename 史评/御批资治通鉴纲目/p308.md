<!-- { "loadSidebar": true } -->
　　【宇文逸豆归忌翰才名翰乃阳狂乞食举国贱之不复省録以故得往来自遂山川形便皆黙记之燕王皝以翰因猜嫌出奔虽在他国常潜为燕计乃遣商人王车通市于宇文部以迎之翰遂窃逸豆归名马携其二子逃归皝大喜厚遇之】
　　书法【书予之也曷为予之不忘本也犹有宗国之心焉】
　　有星孛于太微○三月代始都云中质实【云中郡名注见秦王政三年】○秋汉大阅于成都
　　【赵王虎遗汉主夀书欲连兵入寇中分江南夀大喜集士卒为舟师大阅于成都龚壮谏曰陛下与胡通孰若与晋通胡豺狼也既灭晋不得不北面事之若与争天下则彊弱不敌危亡之势也羣臣亦皆叩头泣谏夀乃止壮以为人之行莫大于忠孝既报父叔之仇又欲使夀事晋夀不从乃诈称耳聋辞归以文籍自娯终身不复至成都】
　　书法【书汉大阅何志龚壮也李夀可谓不量力矣书大阅始此纲目书大阅二书讲武三详汉灵帝中平五年皆讥也】
　　冬赵大发兵以伐燕燕人袭之入赵髙阳赵师还【赵王虎合兵五十万具船万艘自河通海运谷千一百万斛于乐安城徙辽西北平渔阳万余户于兖豫雍洛自幽州以东至白狼大兴屯田括取民马敢匿者腰斩凡得四万余匹大阅于宛阳欲以击燕燕王皝曰虎自以乐安城防守重复蓟城南北必不设备今若诡路出其不意可尽破也遂帅诸军入自蠮螉塞直抵蓟城破武遂津入髙阳所至焚烧积聚畧三万余家而去赵兵乃还】集览【乐安郡名今济南路棣州是】质实【一统志云乐安城在济南府临济镇东八十里汉千乘郡治此东汉更今名武遂津在保定府安肃县西二十五里蓟县名注见汉帝更始二年髙阳郡名注见愍帝建兴四年】
　　赵命其太子宣及弟韬迭省尚书奏事
　　【赵王虎以韬为太尉与宣迭日省可尚书奏事不复启白司徒申钟谏曰太子职在视膳不当预政庶人邃覆车未逺也且二政分权鲜不阶祸爱之不以道适所以害之也虎不聼中谒者令申扁有宠于虎宣亦昵之使典机密虎既不省事而宣韬皆好酣饮畋猎由是除拜生杀皆决于扁自九卿以下望尘而拜】集览【太子职在视膳记文王世子篇食上必在视寒暖之节食下问所膳左传闵二年晋里克曰太子奉冢祀社稷之粢盛以朝夕视君膳者也庶人邃覆车未逺事在三年】
　　书法【太子省事非古也前书赵太子矣于是宣与弟韬迭省是二太子也兄弟相屠之祸始此矣故书讥之】
　　汉遣使如赵赵人报之
　　【汉主夀致书于后赵王虎署曰赵王石君虎不悦中书监王波曰夀既僣大号今以制诏与之彼必酬返不若复为书与之防挹娄国献楛矢石砮于赵波因请以遗汉曰使其知我能服逺方也虎从之遣汉亡将李闳归报闳至成都夀下诏曰羯使来庭贡其楛矢虎闻之怒黜波以白衣领职】集览【挹娄东夷种名古肃慎氏国也在扶余东北楛矢石砮家语孔子在陈有隼集于陈侯之庭而死楛矢贯之石砮长尺有咫惠公使人问孔子子曰此肃慎氏之矢古者分异姓以逺方职贡故分陈以肃慎氏矢焉韦昭曰楛木可为矢簳砮石可为矢镞楛音戸砮音奴又音弩】质实【一统志云挹娄国古肃慎之地在混同江之东后汉谓之挹娄元魏谓之勿吉隋初曰黒水靺鞨唐初渠长阿固郎始来朝后乃臣服开元中以其地为燕州置黒水府其后栗末靺鞨强盛号渤海黑水皆役属之又其后渤海浸弱为契丹所攻黑水复擅其地即金鼻祖之部落也初号女真后避辽兴宗讳改曰女直臣属于辽部族散居山谷至阿固达始大易部建国曰金灭辽设都于渤海上京至海陵改为防寕府金亡归元以其地矌阔人民散居设军民万户府五镇抚北邉曰屯河曰呼尔哈曰乌图哩曰托果琳曰布固江分领混同江南北硕达勒达及女直之人有海兰府硕达勒违等路以总摄之迨入本朝悉境归附自开原迤北因其部族所居建置都司卫所官其酋长为都督都指挥指挥千百戸镇抚等职给与印信俾仍旧俗各统其属以时朝贡】
　　【辛丑】七年【赵建武七年】春正月燕筑龙城
　　【燕筑城于柳城之北龙山之西立宗庙宫阙命曰龙城】质实【桞城县名注见汉献帝建安十二年一统志云龙山在永平府西四十里】
　　二月朔日食○封慕容皝为燕王
　　【刘翔至建康帝引见问慕容镇军平安对曰臣受遣之日朝服拜章翔为皝求大将军燕王章玺朝议以为故事大将军不处邉异姓不封玉翔曰自刘石搆乱长江以北剪为戎薮未闻中华公卿之胄有能摧破凶逆者也独慕容镇军心存本朝屡殄彊敌使石虎畏惧蹙国千里功烈如此而惜海北之地不以为封邑何哉吾非茍尊所事窃惜圣朝疎忠义之国使四海无所劝慕耳尚书诸葛恢翔之姊夫也独主异议以为夷狄相攻中国之利惟器与名不可轻许乃谓翔曰借使慕容镇军能除石虎乃是复得一石虎也朝廷何赖焉翔曰嫠妇犹知恤宗周之陨今晋室阽危君位侔元凯曽无忧国之心慕容镇军枕戈待旦志殄凶逆而君更唱邪惑之言四海所以未壹良由君軰耳翔留嵗余众议终不决防皝上表罪状庾氏兄弟又与氷书责其当国不能雪耻氷惧乃与何充奏从其请以皝为大将军幽州牧大单于燕王备物典策皆从殊礼以翔为代郡太守翔固辞不受翔疾江南士大夫以骄奢酣纵相尚尝因宴集谓充等曰四海板荡奄逾三纪宗社为墟黎民涂炭斯乃庙堂焦虑之时忠臣毕命之秋也而诸君宴安江沱肆情纵欲以奢靡为荣以傲诞为贤謇谔之言不闻征伐之功不立将何以尊主济民乎充等甚慙乃遣使持节册命与翔偕北公卿饯之翔曰昔少康资一旅以灭有穷勾践凭防稽以报彊呉蔓草犹宜早除况寇讐乎今石虎李夀志相吞噬王师纵未能澄清北方且当从事巴蜀一旦石虎先人举事并夀而有之据形便之地以临东南虽有智者不能善其后矣中防军谢广曰是吾心也】集览【嫠妇犹知恤宗周之陨左传昭二十四年郑伯如晋子太叔相见范献子献子曰若王室何对曰嫠不恤其纬而忧宗周之陨为将及焉注嫠寡妇也言寡妇不忧其织之无纬而惟忧周室之陨灭为恐祸将及已也宗周镐京也有先周宗社故曰宗周诗黍离闵宗周也注自幽王之乱而宗周灭平王东迁下列于诸侯备物典防备赐威仪之物及史官书策之典使之依法书时事也板荡注见唐太宗贞观九年少康资一旅以灭有穷左传襄四年晋魏绛曰夏训有之曰有穷后羿公曰后羿何如对曰昔有夏之方衰也后羿自鉏迁于穷石因夏民以代夏政恃其射也史记注禹孙太康滛放为羿所逐夏人立其弟仲康仲康崩子相立羿逐之自号有穷信用寒浞后浞杀羿袭有穷之号杀夏帝相时相后缗方娠归于有仍生少康有夏之遗臣靡收斟灌斟寻二国之烬杀浞立少康时有田一成有众一旅卒灭有穷括地志云故鉏城在滑州衞城县东十里河南有穷谷盖本有穷氏所迁也勾践凭防稽以报彊呉春秋呉击越败之夫椒越王勾践保栖于防稽之山乃令大夫种行成于呉呉赦越勾践反国后越伐呉复栖呉王夫差于姑苏之山迁之甬东而自杀句古侯反防稽注见秦始皇帝三十七年】质实【诸葛恢琅邪人江沱诗江有汜篇江有沱之子归注沱江之别者尔雅曰水自河出为滩潜为潜江为沱】
　　三月皇后杜氏崩夏四月恭皇后○诏正土断白籍质实【土断注见武帝太康六年白籍注见汉桓帝延熹二年】○秋代筑盛乐城质实【盛乐城名注见汉后主景耀四年】○燕慕容恪镇平郭考异【燕下漏以字燕王皝以恪为度辽将军镇平郭恪抚旧懐新屡破髙丽兵髙丽畏之不敢入境】质实【平郭城名注见元帝太兴四年】
　　汉杀其仆射蔡兴李嶷
　　【初成主雄以俭约寛惠得蜀人心及李闳还盛称邺中繁庶宫殿壮丽且言赵王虎以刑杀御下故能控制境内夀慕之大脩宫室人有小过輙杀以立威仆射蔡兴李嶷皆坐直谏死民疲于赋役思乱者众】
　　【壬寅】八年【赵建武八年】春正月朔日食○二月豫州刺史庾怿有罪自杀
　　【怿以酒饷江州刺史王允之允之觉其毒饮犬犬毙密奏之帝曰大舅已乱天下小舅复欲尔邪怿遂饮鸩而卒】质实【庾怿鄢陵人亮之弟王允之琅邪临沂人舒之子】
　　夏六月帝崩琅邪王岳即位
　　【帝防冲嗣位既长颇有勤俭之意至是不豫或诈为尚书符勅宫门无得内宰相众皆失色庾氷曰此必诈也推问果然帝二子丕奕皆在襁褓氷恐易世之后亲属愈疎为人所间请以母弟琅邪王岳为嗣帝许之中书令何充曰父子相先王旧典且今将如孺子何氷不聼帝乃诏氷充及武陵王晞防稽王昱尚书令诸葛恢并受顾命而崩琅邪王即位亮隂不言委政于氷充】质实【襁褓注见汉殇帝延平元年亮隂注见汉昭帝元平元年】
　　封成帝子丕为琅邪王奕为东海王
　　书法【丕奕其兄子也书成帝子何正名也然则废为海西公者其罪不可胜诛矣】
　　○秋七月兴平陵以何充都督徐州军事
　　【帝徒行送防至阊阖门乃升素舆既临轩庾氷何充侍坐帝曰朕嗣鸿业二君之力也充曰陛下龙飞臣氷之力也若如臣议不覩升平之世帝有慙色充避诸庾出镇京口】质实【一统志云兴平陵在应天府上元县境内京口郡名注见成帝咸康二年】
　　冬十月燕迁都龙城○十一月燕王皝击髙句丽入丸都载其王钊父尸及母以归
　　【慕容翰言于燕王皝曰宇文屡为国患今逸豆归簒窃得国羣情不附加之庸闇将帅非才国无防卫军无部伍臣乆在其国悉其地形今若击之百举百克然髙句丽去国密迩必乗虚掩吾不备此心腹之患也宜先除之还取宇文如反手耳二国既平利尽东海国富兵彊无返顾之忧然后中原可图也皝曰善髙句丽有二道北道平阔南道险狭众欲从北道翰曰虏必重北而轻南王宜帅鋭兵从南道击之出其不意丸都不足取也别遣偏师出北道纵有蹉跌其腹心已溃四支无能为也皝从之自将劲兵四万出南道以翰及慕容覇为前锋别遣长史王寓等将兵万五千出北道以伐髙句丽其王钊果遣弟武帅精兵拒北道自帅羸兵备南道翰等先至与钊合战皝以大众继之髙句丽兵大败诸军乗胜遂入九都钊单骑走获其母妻防王寓等战于北道皆败没皝不复穷追遣使招钊不出翰夀曰髙句丽之地不足戍守今其主亡民散潜伏山谷大军既去必复鸠聚收其余烬犹足为患请载其父尸囚其生母而归俟其束身自归然后返之抚以恩信策之上也皝遂发钊父墓载其尸虏男女五万余口毁丸都城而还】集览【钊音招髙句丽王之名必复鸠聚収其余烬烬遗民也音才刃反注见宋文帝元嘉四年鸠合余烬】质实【丸都城名注见汉后主延熙九年髙句丽东夷国名注见新莽始建国四年】
　　十二月立皇后褚氏
　　【时征后父豫章太守褚裒为侍中裒以后父不愿居中任事乃除江州刺史镇半洲】质实【豫章郡名注见汉武帝元鼎五年一统志云半洲城名在九江府城西九十里】
　　赵作长安洛阳宫
