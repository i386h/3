<!-- { "loadSidebar": true } -->
　　【初淮阴侯死布已心恐及彭越诛醢其肉以赐诸侯布见醢大恐隂令人部聚兵伺旁郡警急中大夫贲赫得罪于布乗传诣长安上变言布谋反有端上系赫使人騐之布遂族赫家发兵反上召故楚令尹薛公问之令尹曰往年杀彭越前年杀韩信此三人者同功一体之人也自疑祸及身故反耳使布出于上计山东非汉之有也出于中计胜败之数未可知也出于下计陛下髙枕而卧汉无事矣上曰何谓也对曰东取吴西取楚并齐取鲁传檄燕赵固守其所此上计也东取呉西取楚并韩取魏据敖仓之粟塞成臯之口此中计也东取吴西取下蔡归重于越身归长沙此下计也上曰是计将安出对曰布以骊山之徒自致万乗此皆为身不顾后虑者也必出下计时上有疾欲使太子击布留侯所召四人者说吕释之曰太子将兵有功则位不益无功则従此受祸矣君何不急请吕后承间为上泣言黥布猛将善用兵诸将皆陛下故等夷乃令太子将此属无异使羊将狼且使布闻之则鼓行而西尔后如其言于是上自将而东留侯病自强起见上曰臣宜従病甚楚人剽疾愿无与争锋因说上令太子为将军监闗中兵上曰子房虽病彊卧而傅之时叔孙通已为太傅留侯行少傅事发闗中车骑巴蜀材官及中尉卒三万人为皇太子卫军霸上布之初反谓其将曰上老厌兵必不能来诸将独患淮隂彭越今皆已死余不足畏也东击荆荆王贾走死击楚楚与战徐僮间为三军欲以相救为竒或曰布善用兵民素畏之且兵法诸侯自战其地为散地今别为三彼败吾一军余皆走安能相救不聴果败布遂引兵西】集览【醢其肉黥布传注反者被诛为醢刑法志菹其骨肉是也贲赫姓名贲音肥有端句絶端绪也犹言有由前年杀韩信上文徃年杀彭越顔师古曰往年与前年同也文相避尔归重于越重辎重也归之于越地骊山之徒布初坐法黥论决而徒役于骊山故等夷故旧等軰夷侪也徐僮间地志临淮有徐县僮县春秋僖三年徐人取舒注徐国在下邳僮县东南括地志云徐即徐城大徐城在泗州徐城北四十里古徐国也僮在下邳今泗州是也自战其地为散地孙子兵法九地曰云云杜牧之注云士卒近家进无必死之心退有归役之地魏武帝曰卒恋土地道近而易败散】质实【一统志云徐秦之县名属薛郡即古之徐子国也东汉省之故城在鳯阳府泗州北五十里僮汉之县名属临淮郡三国吴省之故城在鳯阳府虹县东北七十里】
　　发明【布既书反乃不书讨而书击之布有功于汉因事自疑汉亦有以致之故其书法如此然陈豨非布之比反亦书击何耶相国任一时之寄不择人才乃以幸臣居之小人过其分卒贻叛逆故纲目虽书其反而皆不予其讨此固澄源正本之论也一字之间其严乎哉】
　　【丙午】十二年冬十月帝破布军于蕲西布亡走长沙王臣诱而诛之
　　【上与布兵遇于蕲西布兵精甚上望其置陈如项籍军恶之遥谓布曰何苦而反布曰欲为帝尔上怒骂之遂大战布军败走江南长沙王臣使人诱与走越杀之】集览【长沙王臣呉芮之子名臣嗣父为长沙王】
　　书法【凡书诱讥也此其书诱何前书反此书诛则罪人也无嫌于诱矣书长沙王臣予其功也终纲目书诱诛二是年唐宪宗元和十四年王弁书诱杀十详昭帝元鳯四年凡诱杀皆讥辞】发明【英布之死前史皆以杀书至纲目始笔其诛者正名定罪也上书布反既正其名于前此书布诛遂定其罪于后布亦何得而辞哉信越无罪则书以杀布实有罪则书其诛故虽三人同功一体至其罪之有无不可槩论非纲目别异而书之几于泾渭不分矣】
　　帝还过沛复其民世世无有所与
　　【上还过沛留置酒沛宫悉召故人父老诸母子弟佐酒道旧故为笑乐酒酣上击筑自歌曰大风起兮云飞威加海内兮归故乡安得猛士兮守四方于是起舞忼慨伤懐泣数行下谓沛父兄曰防子悲故乡吾虽都闗中千秋万嵗后吾魂魄犹思沛且朕自沛公以诛逆遂有天下其以沛为朕汤沐邑复其民世世无有所与】集览【道旧故说故旧时事击筑筑以竹曲五之乐也应劭曰似琴而大头以竹击之故名筑顔师古曰今筑形似琴而小细项汤沐邑以其赋税供汤沐之具也记王制汤沐之邑注给齐戒自洁清之用浴用汤沐用潘潘芳袁反淅米汁世世无有所与与读曰预谓复除其赋役世世无所干预】质实【一统志云沛宫在徐州沛县治东南即汉髙祖置酒宴沛父老处】
　　书法【特书也其特书何讥也以为君天下而私一邑也自帝有此书而后光武书复舂陵复南顿宗亦书复潞州皆帝启之也而世世无有所与又甚矣光武建武六年十九年唐宗开元十一年】
　　太尉周勃诛陈豨定代地○立兄子濞为吴王
　　【更以荆为吴国濞喜之子也】集览【濞刘仲之子服防曰濞普懿反索隐曰澎濞字也披位反正义曰年表云濞都吴其实在江都喜刘仲名】
　　十一月过鲁以太牢祠孔子质实【鲁国名注见周太祖广顺二年太牢注见唐太宗贞观元年】
　　书法【书祠孔子何嘉重道也书祠孔子多矣鲜有书所以者书以太牢重嘉之也自坑焚祸烈吾道防坠帝以不事诗书之资方破布而归适然过鲁乃能动念及此至以太牢祀焉帝亦有大过人者矣汉四百年吾道之重实自此始特书羙之终纲目书祠孔子五是年章帝元和二年宋庚寅年魏主焘齐乙亥年魏主宏唐髙宗干封元年书释奠二唐髙祖武徳七年代宗大歴元年谒祠拜墓一五代壬子年周太祖皆帝发之也祠书以太牢者二是年庚寅年而已】
　　发明【自尧舜禹汤文武既没天生孔子为万代仁义礼乐之宗主生民之类不至縻烂絶灭者吾圣道扶持之功用也自秦燔诗书坑学士天下大乱其祸至于陈项极矣汉髙之兴以马上得天下不事诗书嫚骂溺冠其视儒道不啻枘凿之不相入然过鲁祠孔子乃见于兵戈倥偬之曰故纲目特笔予之亦以见天理之在人心自有不可得而冺没者汉氏四百年基业其精神命脉盖在于此自是而后儒道稍稍振起除挟书禁置博士官开献书路迭见于继世之后亦足以见当时崇尚之意然汉治终于不古者粗得其一二之绪余而精微体用未之明也虽然吾道在天地间如一元之气周流磅礴未始一日而不存不以秦而泯不以汉而兴时君世主茍能知其功用之大振而起之则圣人绥来动和之效帝王时雍迓衡之治可复见于天下矣惜乎汉人不足以语此】
　　○遂还宫
　　【上还长安疾益甚愈欲易太子张良谏不聴因辞疾不视事叔孙通谏曰晋献公以骊姬故废太子国乱数十年秦以不蚤定扶苏自使灭祀此陛下所亲见今必欲废嫡而立少臣愿先伏诛以颈血污地帝曰公罢矣吾直戯耳通曰太子天下夲本一揺天下震动柰何以天下为戯乎上佯许而犹欲易之后置酒太子侍留侯所招四人者従年皆八十余须眉皓白衣冠甚伟上恠问之四人前对各言姓名上乃大惊曰吾求公数嵗公避逃我今何自従吾儿逰乎四人曰陛下轻士善骂臣等义不辱故恐而亡匿今闻太子为人仁孝恭敬爱士天下莫不延颈愿为太子死者故臣等来耳上曰烦公幸卒调护太子四人者出上召戚夫人指视之曰我欲易之彼四人者辅之羽翼已成难动矣戚夫人泣上起罢酒遂不易太子留侯本招此四人之力也胡氏曰善乎子房之能纳说也不先事而彊聒不后事而失防不问则不言言则必当其可故聴之易而用之不难也至于招致四人以安太子则其绩尤伟而司马公乃致疑焉以为若审有此是子房为子植党以拒父也夫髙祖之雄杰岂四叟所能抗而大臣力谏之强岂不贤于四叟之助呜呼是未知春秋深许首止之盟而亦有纳约自牖之象也故今特据旧史复详载其事云】集览【晋献公以骊姬故废太子献公太子名申生公伐骊戎得骊姬生奚齐公欲废申生而立之防申生荐祭母之胙于公骊姬预置毒胙中公欲享姬止之曰宜试之与犬犬死与小臣小臣死申生闻之惧奔新城公乃诛其傅申生自杀不蚤定扶苏扶苏始皇长子也不早定太子之位后以谏坑儒获罪使监防恬军于上郡始皇崩赵髙乃诈为遗诏赐扶苏死详许详读曰佯诈也彊聒庄子天下萹上说下教虽天下不取强聒而不舎者也注谓强聒其耳而语之犹不肯废舎吾之教迹也彊上声失防易系辞曰防者动之防君子见防而作不俟终日深许首止之盟春秋僖五年诸侯盟于首止注周恵王以恵后故将废太子郑而立王子带故齐桓帅诸侯防王世子以定其位齐桓行覇翼戴天子故春秋多许之也首止卫地名陈留郡防邑东南有首乡服防曰首止近郑地纳约自牖易习坎六四爻文伊川传曰纳约谓进结于君之道牖开通之义室之暗也故设牖所以通明自牖言自通明之处以悟君心所明处夫人心有所蔽有所通所蔽者暗处所通者明处也当就其明处而告之求信则易也故云纳约自牖自古能谏其君者未有不因其所明者也故讦直强劲者率多取忤而温良明辩者其说多行且如汉祖爱戚姬将易太子是其所蔽也羣臣争之者众矣嫡庶之义非不明也如其蔽而不察何四皓者髙祖素知其贤而重之此其不蔽之明心也故因其所明而及其事则悟之如反手且四老人之力孰与张良羣公卿及天下之士其言之切孰与周昌叔孙通然而不従彼而从此者由攻其蔽与就其明之异耳】
　　下相国何廷尉狱数日赦出之
　　【萧何以长安地陿上林中多空地弃请令民得入田毋收藁为禽兽食上大怒下何廷尉械系之数日王卫尉侍前问曰相国何大罪陛下系之暴也上曰吾闻李斯相秦有善归主有恶自与今相国多受贾防金而为之请吾苑以自媚于民故系治之王卫尉曰夫职事茍有便于民而请之真宰相事陛下奈何乃疑相国受贾人钱乎且陛下距楚数嵗相国一揺足则闗以西非陛下有也相国不以此时为利今乃利贾人之金乎且秦以不闻其过亡天下李斯之分过又何足法哉陛下何疑宰相之浅也帝不怿即赦出之何年老素恭谨入徒跣谢帝曰相国休矣相国为民请苑吾不许我不过为桀纣主而相国为贤相吾故系相国欲令百姓闻吾过也】集览【多空地弃谓多有空隙之地捐弃无用王卫尉卫尉秦官掌宫门卫屯兵王姓也史失其名】
　　书法【书赦出之羙改过也终纲目书赦出之五上书下某狱下书赦出之赦无罪之辞也相国何是年周纡章帝建初八年虞诩顺帝永建元年杨彪献帝建安二年是也上书坐事下狱下书赦出之失有罪之辞也贺若弼隋文帝开皇二十年是也书既而赦之二详文帝四年既而释之三详成帝元延元年赦不诛二详成帝鸿嘉二年赦不治一昭帝始元元年】
