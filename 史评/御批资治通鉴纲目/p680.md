<!-- { "loadSidebar": true } -->
　　【仆射李绛好直諌李逄吉恶之故事仆射上日宰相送之百官立班中丞列位于廷尚书以下每月当牙元和中以旧仪太重削去之御史中丞王播恃逄吉之势与绛相遇于涂不之避绛引故事上言仆射国初为正宰相礼数至重傥人才沗位自宜别授贤良若朝命守官岂得有亏法制乞下百官详定议者多从绛议上听行旧仪至是以绛有足疾出之东都】
　　【丙午】二年春二月以裴度为司空同平章事
　　【言事者多称裴度贤不宜弃之藩镇上数遣使劳问度因求入朝逄吉之党大惧百计毁之先是民间謡云绯衣小儿坦其腹天上有口被驱逐又长安城中有横亘六冈如乾象度宅偶居第五冈张权舆上言度名应图防宅占冈原不召而来其防可见上虽年少悉察其诬谤待度益厚度至京师朝士填门度留之饮京兆尹刘栖楚附度耳语侍御史崔咸举觞罚度曰丞相不应许所由官呫嗫耳语度笑而饮之栖楚不自安趋出度复知政事左右忽白失中书印闻者失色度饮酒自如顷复白已得之度亦不应或问其故度曰此必吏人盗之以印书劵耳急之则投诸水火缓之则复还故处人服其识量】集览【绯衣小儿坦其腹绯衣裴字也坦其腹度字也天上有口被驱逐天上口吴字也谓吴元济被裴度擒获也不应许所由官呫嗫耳语应平声当也许与也説文听言也所由犹言所也呫他叶反嗫之涉反呫嗫多言也前书灌夫传今日长者为寿廼效女曹儿呫嗫耳语注顔师古曰附耳小语也呫昌涉反嗫人涉反郑氏曰呫蚩辄反嗫汝辄反】正误【坦其腹今按腹肚也音近度故寓度字】质实【藩镇注见肃宗上元二年京兆郡名注见宗开元十一年崔咸博州人】
　　发明【人君之德莫大于明明则奸邪不能欺以敬宗之狂纵而能知裴度之贤虽诬谤盈耳畧不为之动揺既排羣憸用之为相又能听其谋议如諌幸东都及制御幽镇等事皆如响斯答使度于是从容进説深戒逸游之失若周公举三宗以劝成王则亦未必不能改其所为而度曽无一语及之何哉书以度为司空同平章事其所以望之之意深矣】
　　三月罢脩东都
　　【上欲幸东都諌者甚众上皆不听已使按脩宫阙裴度从容言曰国家本设两都以备巡幸然自多难以来宫阙营垒百司廨舎率已荒弛陛下傥欲行幸宜命有司徐加完葺然后可往上曰从来言事者皆云不当往如卿所言不往亦可会幽镇皆请以兵匠助脩东都乃敕罢之胡氏曰敬宗免崔发之死听韦处厚而寤李绅宣慰李渤而擢刘栖楚纳李程而罢营殿赏宴游之諌而赐锦防闻瑶台之讽而宥李汉览失丁之奏而禁度僧受丹扆之箴而答优诏从北门之奏而寛量移用张仲方之説而减船费沮逄吉所引而伸李绛采言者所陈而礼裴度知洛宫荒弛而罢东巡凡此十余条方之德宗岂不优哉特以幼少之时不亲师傅故卒以荒淫遇弑而陨养太子不可不慎古帝王之虑深矣○先是朝廷遣中使赐朱克融时服克融以为疎恶执留敕使奏以春衣不足乞度支给三十万端匹又奏欲将兵马及丁匠五千助脩宫阙上患之以问宰相欲遣使臣宣慰仍索敕使裴度对曰克融无礼已甚殆将毙矣譬如猛兽自于山林中咆哮跳踉乆当自困必不敢辄离巢穴愿陛下勿遣宣慰亦勿索敕使旬日之后徐赐诏书云闻中官至彼稍失去就俟还朕自有处分时服有司制造不谨朕甚欲知之已令区处其将士春衣非朕所爱但素无此例不可独与所称助修宫阙皆是虚语若欲直挫其奸宜云丁匠宜速遣来若欲且示含容则云不假丁匠逺来如是而已不足劳圣虑也上悦从之】集览【从北门之奏而寛量移唐自干封以后始召文士草诸文辞于北门候进止故时人称为北门学士量移谓得罪逺斥者遇赦则量移徙居近地】
　　书法【凡脩宫书罢皆美辞也终纲目宫殿书罢者三汉明帝永平二年宗开元元年是年舎是无书者矣】
　　夏五月幽州军乱杀节度使朱克融而立其子秋八月都将李载义杀之
　　发明【克融凶悖裴度谓其将毙果如所言则亦以理推之耳夫以唐朝制御失宜致使狂贼陆梁固亦有以召之然而克融乗间肆恶桀逆不已天理亦岂容之哉既勦其躯又覆其族近在数年之间此固昭昭之报不可诬也据事直书其义自见】
　　○遣使迎周息元入禁中
　　【道士赵归真説上以神仙有润州人周息元自言数百歳上遣中使迎至京师馆之禁中山亭】质实【润州注见晋成帝咸和三年京口】
　　书法【书迎何备礼也自申公龚胜耿况以来聘召未有书迎者于是复见终纲目聘召书迎五自汉以前所迎者贤士也由唐以后所迎者道士也而世主之好尚可见矣详汉武帝建元元年】
　　九月李程罢为河东节度使质实【河东节度注见周赧王十二年蒲坂】冬十月以李载义为卢龙节度使质实【卢龙节度注见汉武帝元朔二年肥如】○十一月李逄吉罢○十二月宦官刘克明等弑帝于室内立绛王悟王守澄等讨克明杀悟立江王涵【上游戏无度狎昵羣小善击毬好手搏禁军及诸道争献力士义以钱万缗召募力士昼夜不离侧又好深夜自捕狐狸性复褊急力士或恃恩不逊辄配流籍没宦官小过动遭捶挞皆怨且惧夜猎还宫与宦官刘克明击毬军将苏佐明等二十八人饮酒上酒酣入室更衣殿上烛灭克明等弑帝于室内胡氏曰敬宗有善十余节其恶在于狎昵羣小好戏游妄赐予而已然裴度无能改于其德使至于遏弑何也曰帝之习为不义其日已乆度固忠贤若伊尹教祖甲之道当有所不反况在位日浅邪○克明矫称上防命学士路隋草遗制以绛王悟权勾当军国事又欲易置内侍之执权者于是枢宻使王守澄杨承和中尉魏简梁守谦定议以牙兵迎江王涵入宫发左右神防飞龙兵进讨贼党尽斩之绛王为乱兵所害时事起仓猝守澄等欲号令中外而疑所以为辞问于学士韦处厚处厚曰正名讨罪于义何嫌又问江王践祚之礼处厚曰诘朝当以王教布告中外以已平内难然后羣臣三表劝进以太皇太后令册命即位耳守澄等从其言以裴度摄冡宰百官谒江王于紫宸外庑王素服涕泣明日即位更名昻是为文宗范氏曰裴度位为上相安危所系君弑不讨贼君立不预谋二日之间宦者三易主而不关宰相唐之纪纲于是大坏以度之勲德处之犹如此而况不贤者乎】质实【狐狸兽名注见陈宣帝太建九年九尾狐伊尹教祖甲之道伊尹商之圣臣祖甲即太甲商之贤王注见梁武帝太清三年又详见商书伊训篇绛州名注见宋文帝元嘉二十三年东雍诘朝注见梁武帝大通二年劝进注见晋元帝建武元年】书法【贺善赞曰帝在位五年间纲目所书三十一事而予之者十三条所讥者六条而宴游居其半可谓善浮于过矣而卒以宴昵遇弑然则宴安之为鸩毒可不戒哉○守澄亦宦官也曷为不书宦官予讨贼也悟书杀何不予悟之受其立也然则江王宜立矣何以不书即位不予守澄之得立君也纲目之权衡审矣是故正统虽继故有立不书即位者惟文宗不书始以宦阉立也自是为宦阉所立者又五君纲目亦不复异书即位从恒辞而唐亡矣○唐世宦官弑君立君再见于此】发明【天下之事必有狃而为之者元和之祸失贼不讨故羣阉狃于为逆意可以为常事而行之耳向使唐人能穷治元和之党声其罪于天下芟夷剪灭靡有孑遗则阉辈亦必知所畏忌而灭烛之变不复作矣惟穆宗一失其机故嗣子不免其身然后知圣人诛乱臣讨贼子汲汲然惟恐或后者正欲絶祸乱之源杜篡弑之渐尔不然敬宗之失止在于狎昵羣小而何至于遇祸若是之酷哉识者自可察之】
　　尊帝母萧氏为皇太后考异【帝字羡】
　　【时郭太后居兴庆宫宝厯王太后居义安殿萧太后居大内上性孝谨事之如一每得珍异先荐郊庙次奉三宫然后进御】
　　书法【萧氏不书妃据敬宗母书王妃防也故文宗母书萧氏宣宗母书郑氏皆微也】
　　以韦处厚同平章事○出宫人放鹰犬省冗食罢别贮宣索
　　【上自为诸王深知两朝之弊及即位励精求治去奢从俭诏宫女非有职事者出三千余人放五坊鹰犬省教坊总监冗食千二百余员近歳别贮钱谷悉归之有司宣索组绣雕镂之物悉罢之敬宗之世每月视朝不过一二上始复旧制毎竒日视朝对宰相羣臣延访政事乆之方罢待制官旧虽设之未尝召对至是屡防延问中外翕然相贺以为太平可冀】
　　书法【书美之也终纲目书出宫人九详汉成帝绥和二年舎是无书者矣】
　　发明【人主初意之善或未必能保其终如文宗之清俭葢终其身而不改亦可谓之贤主矣若其治效不进要自图囘经画未得其防乌可以彼揜此并汲其善而不録哉此纲目所以于出宫人放鹰犬等事皆详书于册者也】
　　【丁未】文宗皇帝太和元年夏四月韦处厚请避位不许【上虽虚怀听纳而不能坚决与宰相议事已定寻复中变韦处厚于延英极论之因请避位上再三慰劳之胡氏曰人之性无不善而材有愚明柔强之异知学以反之则无陷于一偏之失矣文宗恭俭寛勤其质甚美年十有八正讲明道义増益德慧之时裴韦二公宜敷求名儒置之左右使得以二帝三王正心脩身之学辅导启沃使知义理之正忠邪之别是非可否之处先后缓急之序然后勉以有为则虽愚必明虽弱必强矣植木而不培其根浚水而不自其源乃欲责效于章疏望治于颊舌不亦逺乎】质实【延英殿名注见德宗贞元二年裴韦谓裴度韦处厚】
　　书法【书请避位何嘉处厚也文宗之立于是四阅月处厚之相亦四阅月耳文宗进退巽愞处厚有以深知其心矣于是而以避位请知之明去之早处厚其贤哉故虽不许纲目犹书之所以嘉处厚也】
　　发明【柔而不断此文宗之大弊也韦处厚极论其失因请避位可谓得大臣之职矣故书以予之】
　　以髙瑀为忠武节度使
　　【自大厯以来节度使多出禁军大将皆以倍称之息贷钱以赂中尉动逾亿万然后得之未尝由执政至镇则重敛以偿所负至是裴度韦处厚始奏用瑀中外相贺曰自今债帅鲜矣】集览【多出禁军大将大将属下句本作多出禁军其禁军大将倍称之息贷钱汉书顔师古注称尺孕反举也今俗所谓举钱如淳曰取一偿二为倍称贷音待从人求物也】
　　五月以李同捷为兖海节度使
　　【初横海节度使李全畧薨其子同捷权知军务朝廷经歳不问同捷冀易世之后或加恩贷遣使奉表请遵朝防乃移同捷镇兖海朝廷犹虑河南北诸镇搆扇同捷使拒命乃悉加检校官】质实【横海节度注见晋穆帝永和六年沧州】
　　六月以王播同平章事
　　【播入朝力图大用所献银器以千计绫绢以十万计遂得宰相】
　　秋七月葬庄陵质实【一统志云庄陵在西安府三原县西北五里陪葬悼懐太子】李同捷不受诏八月削其官爵发诸道兵讨之
　　【李同捷遣其子弟以珍玩女妓赂河北诸镇李载义执其侄并所赂献之史宪诚与全畧为昏独以凑助同捷裴度不之知以为无二心韦处厚谓吏请事者曰晋公于上前以百口保汝使处厚则不然但仰俟所为自有朝典耳宪诚惧不敢复与同捷通】集览【保汝使句絶本作保尔使主】质实【河北道名注见汉成帝绥和二年魏郡晋公谓裴度】
　　冬十一月横海节度使乌重卒
　　【戊申】二年春三月亲防制举人
