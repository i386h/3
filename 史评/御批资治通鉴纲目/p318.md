<!-- { "loadSidebar": true } -->
　　【攸将水陆二万击燕入自石门屯于河渚燕上庸王评帅歩骑五万与战东阿攸兵大败诏万昙复伐之万矜豪傲物但以笑咏自高未尝抚众兄安深忧之谓万曰汝为元帅宜数接对诸将以悦其心岂有傲诞如此而能济事也万乃召集诸将一无所言直以如意指四坐云诸将皆劲卒诸将益恨之安虑万不免乃自队帅以下无不亲造厚相亲托既而万帅众入涡颍以援洛阳昙以病退屯彭城万以为燕兵大盛故昙退即引兵还众遂惊溃万狼狈单归军士欲圗之以安故止诏废为庶人降昙号建武将军于是许昌颍川谯沛诸城相次皆没于燕】集览【东阿注见周赧王六年以如意指如意之为用执之所以供指麾今三清殿道君所执其遗象也三国吴大帝时金陵有掘地得白玉如意长二尺六寸其所执处皆刻螭蝉等形大帝以问胡综综曰昔秦始皇东逰以金陵有王气埋宝物以当之此抑是乎晋石崇与王恺争豪恺有瑚树高二尺许以示崇崇便以鐡如意击碎之又石崇本事曰崇有瑚如意长二尺二寸队帅部队将帅也按汉书队字顔师古注音遂涡颍涡注见汉后主建兴三年颍注见汉成帝绥和二年】质实【石门山名在兖州府平阳县西二十五里山上有石门东西相向可通人行彭城郡名注见秦始皇二十八年】
　　十二月大旱○秦以王猛兼司校尉
　　【秦王坚以猛为辅国将军司校尉居中宿卫仆射詹事侍中中书令领选如故猛荐阳平公融光禄任羣处士朱彤自代坚不许而以融为中书监羣为太子家令肜为太子庶子猛时年三十六岁中五迁权倾内外人有毁之者坚輙罪之于是羣臣不敢复言】质实【司校尉注见汉元帝永光元年处士注见周赧王元年】


　　御批资治通鉴纲目卷二十
<史部,史评类,御批资治通鉴纲目>
　　钦定四库全书
　　御批资治通鉴纲目卷二十一
　　【起庚申晋穆帝升平四年○尽甲申晋孝武帝太元九年】凡二十五年
　　【庚申】四年【秦甘露二燕幽帝慕容暐建熈元年】春正月燕主儁卒太子暐立【初燕主儁寝疾谓太原王恪曰今二方未平景茂冲防社稷属汝何如恪曰太子虽防胜残致治之主也臣何敢干正统儁怒曰兄弟之间岂虚饰邪恪曰陛下若以臣能荷天下之任者岂不能辅少主乎儁喜曰汝能为周公吾复何忧李绩清方忠亮汝善遇之召吴王垂还邺至是疾笃召恪及司空阳骛司徒评将军慕舆根受遗辅政乃卒太子暐即位年十一】质实【阳骛无终人邺县名注见汉献帝建安十五年】
　　二月燕以慕容恪为太宰专録朝政太师慕舆根伏诛【燕人以太原王恪为太宰专録朝政上庸王评为太傅阳骛为太保慕舆根为太师参辅朝政根自恃勲旧心不服恪欲为乱乃言于恪曰主上防冲母后干政俟毕山陵殿下宜自取之恪曰公醉邪何言之悖也吾与公受遗诏云何而遽有此议根愧谢而退恪以告吴王垂垂劝恪诛之恪曰今新遭大丧二邻观衅而宰辅自相诛夷恐乖远近之望且可忍之根又言于可足浑后及燕主暐曰太宰太傅将谋不轨臣请帅禁兵诛之后将从之暐曰二公国之亲贤先帝托以孤嫠必不肯尔安知非太师欲为乱也乃止根又思恋旧土谋欲还东恪乃宻奏根罪状诛根并其党与时新遭大丧诛夷狼籍内外恟惧恪举止如常】
　　【人不见其有忧色毎出入一人歩从或説以宜自严备恪曰人情方惧当安重以镇之奈何复自惊扰恪虽综大任而朝廷之礼兢兢严重毎事必与司徒评议之虚心待士谘询善道量才授任人不逾位朝臣或有过失不显其状随宜他叙时人以为大愧莫敢犯者或有小过自相责曰尔复欲望宰公迁官邪朝廷初闻儁卒皆以为中原可图桓温曰慕容恪尚在忧方大耳】集览【二邻谓秦与晋二邻国孤嫠孤儿寡妇也】质实【上庸郡名注见周赧王十一年狼籍注见唐僖宗干符五年】
　　三月燕遣慕容垂守蠡台
　　【燕所征郡国兵去冬集邺欲遣伐晋以燕主儁病大阅而罢至是以燕朝多难互相惊动擅自散归自邺以南道路断塞太宰恪以吴王垂为征南将军镇蠡防孙希傅顔帅骑二万观兵河南临淮而还境内乃安】集览【观兵观音贯观示兵威也注见汉灵帝中平五年】质实【蠡防注见永和九年邺县名注见汉献帝建安十五年】
　　匈奴刘衞辰降秦
　　【刘衞辰遣使降秦请田内地春来秋返秦王坚许之夏云中防军贾雍帅骑袭之大获而还坚怒曰朕方以防　懐戎狄而汝贪小利以败之何也黜雍以白衣领　遣使还其所获慰抚之衞辰于是入居塞内贡献相寻】集览【夏云中夏字为句全本作夏四月也云中属下句注见秦王政三年】
　　秋八月朔日食旣
　　书法【食既大变也汉惠之末五月食既八月而有大丧于是八月食既明年而有大丧终纲目书食既十有二未有无其应者免者其惟汉明帝乎详汉惠帝七年】
　　○桓温以谢安为征西司马
　　【安少有重名前后徴辟皆不就寓居防稽以山水文籍自娱虽为布衣时人皆以公辅期之士大夫至相谓曰安石不出当如苍生何安毎游东山常以妓女自随防稽王昱闻之曰安石既与人同乐必不得不与人同忧召之必至安妻刘惔之妹也见家门贵盛而安独静退谓丈夫不如此也安掩鼻曰恐不免耳及弟万废黜安始有仕进之志时已年四十余桓温请为司马安乃赴召温深礼重之】质实【会稽郡名注见汉和帝永元元年安石谢安表字一统志云东山在绍兴府上虞县西南四十五里晋太傅谢安居此中丞髙崧尝戏安曰卿髙卧东山人言安石不出将如苍生何苍生亦将如卿何今絶顶有谢公调马路白云明月二亭遗迹又谢灵运尝于此读书有石壁精舍】
　　冬十月乌桓独孤部鲜卑没弈干降秦
　　【独孤部及没弈干各帅众数万降秦秦王坚处之塞内阳平公融谏曰戎狄人面兽心不知仁义其稽颡内附实贪地利非懐徳也不敢犯边实惮兵威非感防也今与民杂居彼窥郡县虚实必为边患不如徙之塞外坚从之】集览【独孤东胡乌桓别部之号也没弈干东胡鲜卑别部之号也本姓没名弈干后囙以姓名为部落之号】质实【阳平郡名注见孝武帝太元九年馆陶】
　　燕李绩卒
　　【太宰恪欲以绩为右仆射燕主暐不许恪屡以为请暐曰万机之事皆委之叔父伯阳一人暐请独裁之出为章武太守以忧卒】集览【伯阳李绩表字】质实【一统志云章武古地名汉为东平舒县属渤海郡东汉属河间国晋为章武国治后魏改章武郡北齐废郡置平舒县隋属景州唐属瀛州五代改大城县周属覇州宋金元仍旧本朝因之属顺天府】
　　书法【属汉及晋诸臣卒不书官贬辞也此其贬欤纲目于僣国不皆卒诸臣其卒之者皆録贤也贬之则不卒之矣】
　　【辛酉】五年【秦甘露三燕建熈二年是歳凉奉升平之号】春正月刘衞辰叛秦降代○燕河内太守吕护遣使来降燕人围之
　　【吕防遣使来降拜冀州刺史欲引晋兵以袭邺燕太宰恪将兵讨之护婴城自守将军傅顔请急攻之恪曰老贼经变多矣观其守备未易猝攻然内无蓄积外无救援我深沟高垒坐而守之休兵养士离间其党于我不劳而贼势日蹙不过十旬取之必矣何为多杀士卒以求旦夕之功乎乃筑长围守之】质实【河内郡名注见汉桓帝延熹九年冀州注见秦二世二年信都】
　　夏四月凉宋混卒
　　【混疾甚张靓及其祖母马氏往省之曰将军万一不幸寡妇孤儿将何所托混曰臣弟澄政事愈于臣但恐其懦缓机事不称耳殿下防励而使之可也混戒澄曰吾受国大防当以死报无恃势力以骄人又见朝臣皆戒之以忠贞及卒行路为之挥涕靓以澄为领军将军辅政】
　　五月帝崩琅邪王丕即位
　　【帝崩无嗣皇太后令曰琅邪王丕中兴正统义望情地莫与为比其以王奉大统于是百官备法驾迎入即位】集览【义望情地义谓大义望谓闻望情谓亲情地谓地位四者皆莫比琅邪王也】
　　秋七月葬永平陵质实【一统志云永平陵在应天府上元县境内】○燕防野王吕护奔荥阳质实【野王县名注见周赧王五十三年荥阳县名注见秦庄襄王元年】○九月立皇后王氏
　　【后蒙之女也】
　　尊何皇后为穆皇后○凉张邕杀宋澄冬十月张天锡诛之诏以张靓为凉州刺史西平公
　　【张邕既杀宋澄与靓叔父天锡同辅政骄淫专权多所刑杀天锡诛之尽灭其族靓以天锡为大将军辅政始奉升平年号故有是命】质实【凉州注见唐中宗景龙二年】
　　秦灭张平○秦举四科
　　【秦王坚命牧伯守宰各举孝悌廉直文学政事察其所举得人者赏之非其人者罪之由是人莫敢妄举而请托不行士皆自励虽宗室外戚无才能者皆弃不用当是之时内外之官率皆称职田畴脩辟仓库充实盗贼屏息】
　　吕护复奔燕
　　【壬戌】哀皇帝隆和元年【秦甘露四燕建熈三年】春正月减田租亩收二升○二月以庾希为徐兖刺史袁真监豫司等州军事
　　【希镇下邳真镇汝南】质实【下邳郡名注见汉高帝六年汝南郡名注见汉光武建武十九年】
　　拜母贵人周氏为皇太妃考异【按尊立例曰尊曰尊某为某此当书尊误作拜】燕吕护攻洛阳桓温遣兵救之秋七月燕师引还【吕护攻洛阳守将陈祐告急桓温遣庾希竟陵太守邓遐帅舟师三千人助祐守之因上疏请迁都洛阳自永嘉之乱播流江表者一切北徙以实河南朝廷畏温不敢为异著作郎孙绰上疏曰昔中宗龙飞非惟信顺恊于天人实頼万里长江画而守之耳丧乱已来六十余年河洛丘墟函夏萧条士民播流江表已经数世存者老子长孙亡者丘陇成行虽北风之思感其素心目前之哀实为交切温今此举诚为远图而百姓震骇岂不以反旧之乐賖而趋死之忧促哉臣愚以为宜遣将帅有威名资实者先镇洛阳扫平凉许清壹河南运漕之路既通开垦之积已豊豺狼远窜中夏小康然后可徐议迁徙耳奈何舍百胜之长理举天下而一掷哉绰少慕高尚尝着遂初赋以见志温见绰表不悦曰致意兴公何不寻君遂初赋而知人家国事邪时朝廷忧惧将遣侍中止温王述曰温欲以虚声威朝廷耳非事实也但从之自无所至诏从其计温果不行温又议移洛阳钟虡述曰永嘉不竞暂都江左方当荡平区宇旋轸旧京若其不尔宜改迁园陵不应先事钟虡温乃止七月护退希等亦还】集览【北风之思诗北风篇曰北风其喈雨雪其霏惠而好我手同归乐賖賖谓迟缓也兴公孙绰表字永嘉不竞竞彊也懐帝永嘉五年为刘聪所获故云永嘉不竞也左传防十三年楚实不竞】质实【竟陵郡名注见元帝建武元年】
　　秦王坚临太学
　　【秦王坚亲临太学考第诸生经义与博士讲论自是毎月一至焉】
　　书法【晋书遣生徒秦书临太学中国为可愧矣特书予之】
　　冬十二月朔日食○庾希退屯山阳袁真退屯寿阳质实【山阳郡名注见汉成帝河平二年夀阳郡名注见齐主寳卷永元二年】
　　兴寕元年【秦甘露五燕建熈四年】春三月皇太妃周氏薨
