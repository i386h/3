<!-- { "loadSidebar": true } -->
　　书法【自建和二年北宫火徙居南宫于是十四年耳南宫又火逾月而武库又火变岂虚生哉终纲目书火十二详安帝建元六年帝几三书焉】
　　○夏以刘矩为太尉
　　【初矩为雍丘令以礼化民民皆感悟自革有讼者常引之于前提耳训告以为忿恚可忍县官不可入使归更思讼者感之輙各罢去】集览【雍丘地志陈留有雍丘县古杞国也正义曰今汴州县雍或作雝并于用反】质实【一统志云雍丘汉之县名属陈留郡后魏属阳夏郡隋初置州大业初以县属梁郡唐复置州寻废五代晋始改杞县汉周至宋仍曰雍丘金复为县元仍旧本朝因之属开封府刘矩沛国萧人】
　　五月有星孛于心集览【孛于心孛注见武帝元封元年心注见成帝绥和二年】○雨雹○六月地震○岱山及博尤来山裂质实【岱山注见昭帝元鳯三年泰山】
　　书法【岱山何东岳也变至四岳非小变矣书山裂始此终纲目四岳书裂一书崩裂一献帝初平四年书崩一晋安帝义熙五年皆大变也】
　　○秋七月减百官俸貣王侯半租卖关内侯以下官集览【貣字本作贷音恃从人求物也】正误【貣王侯半租今按貣当音忒集览盖音特而刋误为恃也】书法【纲目再书益小吏俸矣宣帝神爵三年成帝绥和二年一书増百官俸矣光武建武二十六年未有书减俸者书减百官俸而国之急亦甚矣终纲目书减俸五是年宋庚寅年宋齐乙亥年魏梁己亥年魏复减戊寅年髙齐皆国用不足故也惟魏减冗官之俸庶几知节者焉齐乙亥年○西汉之盛也赐天下半租东汉之衰也貣王侯半租未几而复有敛田畆税钱之书则剥及下民矣终纲目书貣钱谷二是年唐僖宗干符五年后唐貣民以钱不与焉甲申年○自秦始书令民纳粟拜爵拜者自上赐下之辞未称买也至武帝书诏民得买爵矣买者自下求上之辞未称卖也于是书卖则求售于下矣至唐僖宗至强貣其钱而除之官干符五年谓之何哉】
　　发明【王者富有四海四海之财皆己物也而所为若此书之于册盖亦见其愚尔】
　　九月以刘宠为司空考异【九上漏圈子】
　　【宠尝为防稽太守除烦苛禁非法郡中大治被徴有五六老叟自若邪山谷间出人赍百钱送宠曰山谷鄙生未尝识郡朝他守时吏发求民间至夜不絶或狗吠竟夕民不得安自明府下车以来狗不夜吠民不见吏年老遭值圣明今闻当见弃去故自扶奉送宠曰吾政何能及公言耶勤苦父老为人选一大钱受之】集览【若邪山在防稽山隂县东南邪余遮反又注见武帝元鼎六年吏发求民间徴发取求于百姓为人为去声人谓毎一人也】质实【刘宠牟平人宗室丕之子】
　　冬诸羌复反徴叚颎下狱遣中郎将皇甫规击破降之【羌冦并凉叚颎将湟中义从讨之凉州刺史郭闳贪共其功稽固颎军使不得进义从役久叛归闳归罪于颎颎坐徴下狱输作左校羌遂陆梁冦患转盛皇甫规上疏曰臣生长邠岐年五十九昔为郡吏再更叛羌豫筹其事有误中之言愿乞冗官备单车一介之使劳来三辅宣国威泽以所习地形兵埶佐助诸军且臣穷居孤危坐观郡将已数十年矣力求猛敌不如清平勤明孙呉未若奉法前变未逺臣诚戚之是以越职尽其区区诏以规为中郎将持节监关西兵击羌破之羌慕规威信相劝降者十余万】集览【湼中注见宣帝元康四年义从注见章帝建初五年稽固谓稽留固滞叚颎之军陆梁犹彊梁也张平子西京赋曰恠兽陆梁又甘泉赋注云陆梁跳也陈后山诗妖狐幻犬陆梁邠雍州之域古西戎地本周公刘所居于诗为豳国唐置邠州今属开城路徐广曰新平漆县东北有豳亭索隠曰豳即邠也扶风美阳县是岐注见周显王八年冗官案申屠嘉传冗官居其中顔师古曰冗谓散軰也如今之散官周书宫中之冗食人也徐曰无定所执也一介犹言一些也或曰一介喻至微也清平谓不如抚以清平之政孙呉注见成帝河平二年】质实【一统志云邠古西戎之地名后公刘所居为豳国地秦属内史汉为右扶风北地安定三郡地东汉置新平郡治漆县后魏置南豳州后废北豳州遂去南字隋省豳州义寜初复置新平郡唐初复为豳州寻改邠州天寳初复为新平郡乾元初复为邠州寻陞静难军宋属永兴路金属熙河路元属巩昌路后属陜西行省国朝因之属西安府】
　　【壬寅】五年春三月皇甫规讨沈氐羌降之考异【讨当作击沈氐羌防张掖酒泉皇甫规发先零诸种羌共讨陇右而道路隔絶军中大疫死者十三四规亲入庵庐廵视将士三军感恱东羌遂降凉州复通规条奏牧守贪杀降老不任职倚恃权贵者数人或免或诛羌人闻之翕然反善十余万口皆诣规降】集览【沈氐注见安帝永寜元年先零注见宣帝永康四年】
　　夏零陵贼入桂阳艾县贼攻长沙考异【盗贼犯城邑当书防据永初三年书海贼张伯路防海濵九郡则此书入书攻亦传误】质实【桂阳郡名注见武帝元鼎五年艾县一统志云汉初所置属豫章郡晋宋俱因之隋省入建昌县故城在建昌府寜县西一百里龙冈坪春秋时鲁哀公二年呉公子庆忌出居于艾即此】○地震○冬十月武陵蛮反
　　【蛮冦江陵南郡太守李肃走主簿胡爽扣马谏曰蛮夷见郡无备故敢乘间而进明府为国大臣连城千里举旗鸣鼔应声十万柰何委符守之重而为逋逃之人乎肃杀爽而走徴肃弃市复爽门闾拜家一人为郎】集览【符守初汉与郡太守为符契以为信注见周赧王五十七年兵符拜家一人为郎除爽家一人为郎官也郎注见武帝元朔三年】
　　以冯绲为车骑将军讨诸蛮降之考异【此误书讨】
　　【先是所遣将帅宦官多陷以折耗军资往往抵罪绲请中常侍一人监军财费尚书朱穆奏绲以财自嫌失大臣节有诏勿劾绲请前武陵太守应奉与俱十一月至长沙贼悉降进击武陵蛮夷斩首四千受降十余万荆州平定绲推功于奉荐以为司校尉】集览【应奉应姓出南顿本自周武王左传曰邘晋应韩武之穆也应音于陵反】质实【后百官志云汉置司校尉一人秩比二千石治河南领京兆扶风冯翊农河东河内河南七郡应奉汝南南顿人】
　　以杨秉为太尉○下皇甫规狱论输左校
　　【皇甫规还督乡里既无私恵而多所举奏又恶絶宦官不与交通于是遂共诬规货赂群羌令其文降玺书诮让规上疏自讼曰臣前奏李翕等五臣支党半国所连及者复有百余吏托报将之怨子思复父之耻交搆豪门竞流谤讟云臣私报诸羌讐以钱货若臣以私财则家无担石如物出于官则文簿易考就臣愚惑信如言者前世尚遗匈奴以宫姬镇乌孙以公主今臣但费千万以懐叛羌何罪之有自永初以来将出不少覆军有五动资巨亿有旋车完封冩之权门而名成功立厚加爵封今臣还督本土紏举诸郡絶交离亲戮辱旧故众谤隂害固其宜也帝乃徴规还拜议郎论功当封而徐璜左悺欲从规求货规终不答璜等陷以前事下吏官属欲赋敛请谢规誓而不聼遂论输左校诸公及太学生张鳯等三百余人诸阙讼之防赦归家】集览【文降以文簿虚降非实情也担石担通作儋或作甔齐东北海岱之间名罂日甔也石斗石也蒯通传守儋石之禄者苏林曰齐人名小罂为儋受二斛石如今受鲐鱼石罂不过一二石耳索隠曰苏觧为得之儋音都滥反鲐音胎或曰儋者一人之所负儋也又雄家无儋石之储韦昭曰儋音若儋戴说文丁甘反就臣就犹言纵若覆车有五覆芳六反败也安帝永初二年正月邓隲击钟羌大败七月任尚与先零羌滇零战于平襄大败元初二年司马钧令仲光击先零羌零昌兵败并没顺帝永和六年马贤讨西羌败没建康元年赵冲讨而羌遇伏战没冩之权门说文冩置物也増韵注输也案谓以所资巨亿之物缄封完全尽输之于权要】
　　【癸卯】六年夏五月鲜卑防辽东○秋武陵蛮复反郡兵讨平之冯绲坐免考异【此误书讨】
　　【七月武陵蛮复反宦官素恶冯绲以军还盗贼复发免之】
　　书法【坐也者不当坐者也连书皇甫规破羌降之继书论输左校又书冯绲讨诸蛮降之继书坐免宦官之纵横甚矣书病汉也】
　　发明【叚颎破羌召还下狱皇甫规降羌论输左校冯绲平蛮寻亦坐免汉朝赏罚如此诸贤虽欲相与戮力其能救乎】
　　冬十月上校猎广成遂至上林苑考异【提要上作帝刋本传误】质实【广成一统志云苑名在南阳府汝州西四十里汉明帝所创周廻百余里上林苑注见秦始皇二十六年陈蕃上疏谏曰安平之时游畋宜有节况今有三空之戹哉田野空朝廷空仓库空加之兵戎未戢四方离散是陛下焦心毁顔坐以待旦之时也岂宜旗耀武骋心舆马之观乎又前秋多雨民始种麦今失其劝种之时而令给驱禽除路之役非圣贤恤民之意也书奏不省】
　　十二月以周景为司空
　　【时宦官方炽任人充塞列位景与太尉杨秉上言内外吏职多非其人旧典中臣子弟不得居位请皆斥罢帝从之于是条奏牧守以下五十余人或死或免天下肃然】
　　以张奂为度辽将军皇甫规为使匈奴中郎将质实【张九韶曰汉置使匈奴中郎将一人秩比二千石主防南单于】
　　【初张奂坐梁冀故吏免官禁锢凡诸交旧莫敢为言惟规荐举前后七上及规为度辽将军到营数月上书荐奂才畧兼优宜正元帅自乞冗官以为奂副从之】
　　以叚颎为防羌校尉质实【张九韶曰汉置防羌校尉一人秩比二千石主西羌西州吏民守阙为叚颎讼寃甚众防羌益炽凉州几亡乃复以颎为校尉】
　　尚书朱穆卒
　　【朱穆疾宦官恣横上疏曰案汉故事中常侍参选士人建武以后乃悉用宦者自延平以来浸益贵盛权倾海内宠贵无极放滥骄溢渔食百姓臣以为可悉罢省更选海内清淳之士明达国体者以补其处不纳后复口陈曰臣闻汉家旧典置侍中中常侍各一人省尚书事黄门侍郎一人发书奏皆用姓族自和熹太后以女主称制不接公卿乃以阉人为常侍小黄门通命两宫自此以来权倾人主穷困天下宜皆罢遣博选耆儒宿德与参政事帝怒不应穆伏不肯起左右传出良久乃趋而去自此中官数因事称诏诋毁之穆素刚愤懑发疽卒】集览【渔食言掊克其民若渔猎然姓族谓大姓贵族出谓传诏令其出去】
　　书法【尚书未有书卒者卒朱穆何贤也宦官恣横穆愤发疽而卒故特书之】
　　【甲辰】七年春二月邟乡侯黄琼卒
