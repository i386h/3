<!-- { "loadSidebar": true } -->
　　【夜郎王兴钩町王禹漏卧矦兪更举兵相攻议者以为道远不可击乃遣太中大夫张匡持节和解兴等不从命杜钦说大将军凤曰蛮夷轻易汉使不惮国威恐议者选耎复守和解则复旷一时使彼得收猎其众以相殄灭自知罪成狂犯守尉远臧温暑毒草之地虽有孙呉将贲育士若入水火往必焦没智勇亡所施宜因其罪恶来成未疑汉家加诛隂敕旁郡守尉练士马大司农豫调谷积要害处选任职太守往以秋凉时入诛其王矦尤不轨者卽以为不毛之地无用之民不以劳中国宜罢郡放弃其民絶其王矦勿复通如以先帝所立累世之功不可堕坏亦宜因其萌芽早断絶之及已成形然后战师则万姓被害凤于是荐陈立为牂牁太守立至谕告兴兴又不从立乃从吏数十人出行县至兴国召兴至立数责因断头出晓士众以兴头示之皆释兵降禹兪震恐入粟牛羊劳吏士西夷遂平】集览【夜郎王兴兴夜郎王名也夜郎注见武帝元光五年钩町王禹禹钩町王名也钩通作句并音劬町音廷顔师古曰钩町西南夷种后置县属牂牁漏卧矦兪兪漏卧矦名也漏卧本西夷国名后置县属羘牁选耎前书音义曰选耎柔怯也耎与蠕通律书选蠕观望索隐曰选蠕动身欲有进取之状守尉十三州记云大郡曰守小郡曰尉远臧读曰藏孙呉将孙武子齐人呉王闱庐以为将呉起衞人先为鲁将后去鲁归衞卫文矦以为将贲育士注见武帝建元六年选任职任平声堪也选太守之堪任此职者不毛之地庄子穷髪之地注地以草木为毛髪北方寒极草木不生故曰穷髪所谓不毛之地也左传食土之毛注土地所生之物曰毛数责数上声计也计其罪而一一责让之】质实【一统志云孙呉将孙武齐人以兵法见呉王阖庐用为将西破强楚北威齐鲁显名诸矦所着兵书十三篇行于世呉起注见秦昭王五十二年陈立蜀郡临卬人牂牁郡名注见武帝元光四年】
　　【乙未】三年春正月楚王嚣来朝
　　【楚孝王嚣宣帝子上叔父也诏以其素行纯茂特加显异封其子勲为广戚矦】集览【嚣五高反】质实【一统志云广戚汉之县名属沛郡晋宋仍旧元魏省之故城在徐州城西北一百八十里沛县】
　　二月犍为地震山崩壅江水逆流质实【犍为郡名注见光武建武十二年】○秋八月晦日食○求遗书
　　【上以中秘书颇散亡使谒者陈农求遗书于天下诏光禄大夫刘向校之向以王氏权位太盛而上方向诗书古文乃因尚书洪范集合上古以至秦汉符瑞灾异之记推迹行事连传祸福着其占验比类相从各有条目凡十一篇号曰洪范五行传论奏之天子心知向忠精故为鳯兄弟起此论也然终不能夺王氏权】集览【洪范五行传论传株恋反解説洪范正经者】
　　书法【书求遗书何美也终纲目书求遗书四是年齐乙亥年元魏陈癸卯年隋唐开元五年】
　　河复决复命王延世塞之
　　【河复决平原流入济南千乘所壊败者半建始时复遣王延世作治六月乃成】
　　【丙申】四年春正月匃奴单于来朝
　　【丞相王商多质有威重容貎絶人单于来朝拜谒商仰视大畏之迁延邞退上闻而叹曰眞汉相矣】集览【多质言为人少文饰】
　　三月朔日食○夏四月诏収丞相乐昌矦商印绶商以忧卒考异【提要商上有王字】
　　【琅邪太守杨彤与王鳯连昏其郡有灾害商按问之鳯以为请商不聼竟奏免彤奏寝不下鳯以是怨商阴求其短使人告商淫乱事天子以为暗昧之过不足以伤大臣鳯固争下其事司太中大夫张匡素佞巧复上书极言诋商有司奏请召诣诏狱上素重商知匡言多险制曰勿治凤固争之诏收商丞相印绶商免相三日发病欧血薨諡戻矦子弟亲属皆出补吏莫得留给事宿衞者有司奏请除国邑诏子安嗣矦】质实【一统志云乐昌汉之县名属东郡后汉省之故城在大名府城东南四十二里南乐县境内琅邪郡名注见新莽天凤四年】
　　书法【凡书收印绶皆无罪者也据董贤窦宪矦览收印绶不书】
　　发明【凡物无两大之理权贵无并立之势当是之时王凤专权固宠商虽素着忠直然亦外戚疏属凤侧目已久况又忤其意乎书诏收商印绶商以忧卒则天子不得已之意隠然见于书法之间而商死不以罪晓然可知夫进退大臣人主犹不得自专则成帝至是亦具位焉耳宁不愧哉】
　　以张禹为丞相
　　【上为太子受论语于禹及卽位赐爵关内矦拜光禄大夫给事中与王凤并领尚书禹内不自安数病上书欲退避凤上不许抚待愈厚遂以为相】质实【一统志云张禹襄国人】
　　罽賔遣使来献
　　【初武帝通西域罽賔自以絶远汉兵不能至独不服数剽杀汉使遣使来谢孝元以絶域不录絶而不通及帝卽位复遣使献谢罪汉欲遣使者报送其使杜钦说王凤曰中国所以为通厚蛮夷防快其求者为壤比而为宼也今县度之阸非罽賔所能越也其乡慕不足以安西域虽不附不能危城郭前亲逆节恶西域故絶而不通今悔过来而无亲属贵人奏献者皆行贾贱人欲通货市买以献为名故烦使者送至县度恐失实见欺起皮山南更不属汉之国四五时为所侵盗又歴大小头痛之山赤土身热之阪令人身热无色头痛呕吐又有三池磐石阪道陿者尺六七寸长者径三十里临峥嵥不测之深行者骑歩相持绳索相引二千余里乃到县度险阻危害不可胜言圣主分九州制五服务盛内不求外今遣使者承至尊之命送蛮夷之贾劳吏士渉危难罢敝所恃以事无用非久长计也使者业已受节可至皮山而还于是凤白从钦言罽賔实利赏赐贾市其使数年而一至云】集览【罽賔西域国治循鲜城罽居例反为壤比为去声比毗至反为其境壤相连比也县度之阸县音顔师古曰乌秅国西有县度国去阳关五千八百八十里县度者谿谷不通县绳相引乃可度酉阳杂爼日其土人累石为室接手而饮互相牵引所谓猿引也峥嵘深峻貌字与嵤通上七耕反下乎崩反业已受节业亊也已然曰业谓旣已受节而送使】
　　山阳火生石中质实【山阳国名注见河平二年】
　　【诏改明年元曰阳朔】
　　【丁酉】阳朔元年春二月晦日食○冬下京兆尹王章狱杀之
　　【时大将军凤用事上谦让无所颛左右尝荐刘向少子歆召见说之欲以为中常侍召取衣冠临当拜左右皆曰未晓大将军上曰此小事何须关大将军左右叩头争之上于是语凤凤以为不可乃止王氏子弟分据埶官满朝廷杜钦见凤专政太重戒之曰愿将军由周公之谦惧损穰矦之威放武安之欲毋使范雎之徒得间其说凤不听时上无继嗣体常不平定陶共王来朝太后与上承先帝意遇共王甚厚不以往事为纎介畱之京师上谓共王我未有子人命不讳一朝有他且不复相见尔长畱侍我矣后疾冇瘳共王因畱国邸上甚亲重之凤心不便防日食因言日食阴盛之象定陶王当奉藩在国今畱侍京师诡正非常故天见戒宜遣之国上不得已于凤而许之王辞去上与涕泣而决王章素刚直敢言虽为凤所举非凤专权不亲附凤乃奏封事言日食之咎皆凤专权蔽主之过召见延问对曰天道聪明佑善而灾恶以瑞异为符效陛下以未有继嗣引近定陶王所以承宗庙重祉稷上顺天心下安百姓此正议善事当有祥瑞何故致异灾异灾之发为大臣颛政者也今闻大将军猥归日食之咎于定陶王建遣之国茍欲使天子孤立于上颛擅朝事以便其私非忠臣也且日食阴侵阳臣颛君之咎今政事大小皆自凤出天子曾不壹举手凤不内省责反归咎善人推远定陶王且凤诬罔不忠非一事也前丞相商内行笃有威重位歴将相国家柱石臣也守正不随为凤所罢身以忧死众庶愍之又凤知其小妇弟张美人已尝适人于礼不宜配御至尊托以为宜子内之后宫茍以私其妻弟且羌胡尚杀首子以荡肠正世况于天子而近已出之女也此三者皆大事陛下所自见足以知其余及他所不见者凤不可令久典事宜退使就第选忠贤以代之自凤之白罢商后遣定陶王也上不能平及闻章言感寤纳之谓章曰微京兆尹直言吾不闻社稷计且唯贤知贤君试为朕求可以自辅者于是章荐琅邪太守冯野王忠信质直智谋有余上自为太子时数闻野王名方倚欲以代凤章每召见上辄辟左右时凤从弟子音侍中独侧听闻章言以语凤凤甚忧惧杜钦令凤称病出就第上疏乞骸骨辞防甚哀太后闻之垂涕不食上少时亲倚鳯弗忍废乃优诏报凤彊起之于是凤起视事上使尚书劾章知野王前以王舅出补吏而私荐之阿附诸矦又知张美人体御至尊而妄称引羌胡杀子荡肠非所宜言下章吏廷尉致其大逆罪章竟死狱中妻子徙合浦自是公卿见凤侧目而视野王惧不自安遂病满三月赐告归杜陵就医药凤风御史劾奏野王赐告养病而私自便持虎符出界归家奉诏不敬杜钦曰二千石病赐告得归有故事不得去郡亡着令传曰赏疑从予所以广恩劝功也罚疑从去所以愼刑阙难知也今释令与故事而假不敬之法甚违阙疑从去之意卽以二千石守千里之地任兵马之重不宜去郡将以制刑为后法者则野王之罪在未制令前刑赏大信不可不慎凤不听竟免野王官时众庶多寃王章讥朝廷者钦欲救其过复说凤举直言极諌并见郎从官展尽其意加于往前以明示四方使天下咸知主上圣明不以言罪下也凤行其防】集览【未晓大将军晓谕也言未曾令王凤之知由周公之谦惧由行也周公成王之叔父也虽有信防之听然管叔蔡叔流言而周公自知谦退恐惧损穰矦之威损减也秦昭王母宣太后之弟魏冉封穰矦昭王以穰矦专权乃令出关就封邑放武安之欲放弃也孝景帝王皇后母弟田蚡武帝封为武安矦权移人主多受赂遗尝请考工地益宅上怒曰君何不遂取武库是后乃稍谦退定陶共王元帝子名康定陶其封邑也谥曰共共音恭纎介纎细介间也谓不以细事间介于怀一朝有他犹言恐一旦崩亡建遣建白于上而遣之推逺推通回反排斥之也远去声疏远之也荡肠荡犹言洗涤赐告注见武帝建元六年亡着令亡读曰无着涉虑反书之也明书在条令也亡着令谓旧无此条慎刑阙难知有罪可疑而难知者阙而从轻】正误【未晓大将军今按之知当作知之言未曾晓谕王凤知之】质实【一统志云王章泰山钜平人冯野王杜陵人奉世之子合浦县名注见武帝元鼎六年】
　　以薛宣为左冯翊
