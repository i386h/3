<!-- { "loadSidebar": true } -->
　　夏王勃勃破薛干等部降之遂进攻秦及南凉大破之【夏王勃勃破鲜卑薛干等三部降其众以万数进攻秦三城以北诸戍斩秦将杨丕姚石生等诸将皆曰陛下欲经营闗中宜先固根本使人心有所慿系髙平险固饶沃可以定都勃勃曰吾大业草创姚兴亦一时之雄未可图也今専固一城彼必并力于我亡可立待不如以骁骑风驰出其不意救前则击后救后则击前使彼疲于奔命我则游食自若不及十年岭北河东尽为我有待兴既死嗣子闇弱徐取长安在吾计中矣于是侵掠岭北诸城秦主兴乃叹曰吾不用黄儿之言以至于此勃勃求婚于南凉傉檀不许勃勃帅骑二万击破之名臣勇将死者什六七勃勃积尸而封之号曰髑髅台】集览【薛干别部之人名侵掠左传有钟鼓曰伐无曰侵襄十一年禁侵掠注掠音亮不用黄儿之言男女始生为黄黄儿犹言小儿也兴弟邕尝劝勿用勃勃兴不聴】正误【黄儿今按黄儿乃姚邕小字】质实【闗中注见唐宗开元十一年京兆高平县名注见汉光武建武六年】
　　凉公暠复遣使来上表考异【提要无此九字】
　　书法【书复何重嘉之也】
　　【戊申】四年【秦始十魏天赐五年○南凉嘉平元年】春正月刘裕自为扬州刺史録尚书事
　　【王谧既卒刘毅等不欲刘裕入辅政议以谢混为扬州刺史或欲令裕于丹徒领扬州以内事付孟昶遣皮沈以二议谘裕沈先见刘穆之具道朝议穆之密白裕曰晋命已移公勲髙位重岂得遂为守藩之将邪刘孟与公俱起布衣立大义以取富贵一时相推非委体心服宿定臣主之分也力敌势均终相吞噬扬州根本所系不可假人前者以授王谧事出权道今若复以他授便应受制于人一失权柄何由可得今但答以此事既大非可悬论便蹔入朝共尽同异公至京邑彼必不敢越公更授余人矣裕从之朝廷乃徴裕为侍中扬州刺史録尚书事裕解兖州以诸葛长民镇丹徒刘道怜戌石头】集览【事出权道従权之宜也公羊桓十一年权者何权者反于经然后有善者也】质实【丹徒县名注见汉景帝三年刘孟谓刘毅孟昶】
　　发明【按裕此行特以朝议未定自请入朝而朝廷因遂召裕授以是任而已今纲目书其自为扬州刺史録尚书事殆与操丕昭师无异何欤裕于是时虽未能専国然其志已有所在故特设诡谋使晋朝不能舍己而授余人是名非自为实则自为也况簒晋之祸实始于此特笔书之深得春秋诛心之法矣】
　　南燕祀南郊
　　【南燕主超祀南郊有兽如鼠而赤大如马来至坛侧须臾大风画晦羽仪帷幄皆毁裂超惧以问太史令成公绥对曰陛下信用奸佞诛戮贤臣赋敛繁多事役殷重之所致也超乃黜公孙五楼等俄复用之】
　　夏五月谯縦称藩于秦
　　【谯縦请桓谦于秦欲与共击刘裕秦王兴以问谦谦因请行兴曰小水不容巨鱼若縦才力自足办事亦不假君为羽翼矣遂遣之谦至成都虚怀引士縦疑之置于龙格使人守之】质实【成都郡名注见汉帝更始二年】
　　秦遣兵袭南凉讨夏皆败绩
　　【秦王兴以傉檀内外多难欲因而取之使韦宗往觇之傉檀与宗论当世大畧縦横无穷宗退叹曰竒才英器不必华夏明智敏识不必读书吾乃今知九州之外五经之表复自有人也归言于兴曰凉州虽傉檀权谲过人未可图也兴曰刘勃勃以乌合之众犹能破之况我举天下之兵以加之乎宗曰不然形移势变返覆万端陵人者易败戒惧者难攻傉檀之所以败于勃勃者轻之也今我以大军临之彼必惧而求全窃观羣臣才略无傉檀比者虽以天威临之亦未敢保其必胜也兴不聴使其子广平公弼将军敛成帅步骑三万袭傉檀仆射齐难帅骑三万讨勃勃弼长驱至姑臧傉檀婴城固守出竒兵击破之命郡县悉散牛羊于野敛成縦兵钞掠又击破之勃勃闻秦兵且至退保河曲齐难遂縦兵野掠勃勃潜师袭破禽之及其将士万三千人于是岭北夷夏附于勃勃者以万数勃勃皆置守宰以抚之】质实【广平郡名注见汉武帝元狩四年河曲县名注见汉光武建武二十二年】
　　书法【夏书讨何勃勃故秦臣也一秦兵也或书袭或书讨纲目之书法严矣是故袁术一也孙防加之书讨曹操加之则书击汉献帝建安元年秦兵一也加于南凉书袭加于夏则书讨是年】发明【秦无故兴兵攻傉檀故直书曰袭勃勃以败亡降虏事秦复叛故书之曰讨一字之间固不茍也如此夫】
　　遣将军刘敬宣督毛脩之讨谯縦不克引还
　　【毛脩之击斩杨承祖请讨谯縦刘裕表刘敬宣帅众五干伐之敬宣入峡转战而前军至黄虎去成都五百里秦遣兵救之縦亦悉众拒崄相持六十余日军中饥疫死者大半乃引军还敬宣坐免官裕降号中军将军】质实【峡水名注见汉献帝建安二十四年黄虎地名未详处所】
　　书法【自诛桓余党至是四年纲目凡书晋事无一不书刘裕者讥専也此亦刘裕表遣也其不书刘裕何咎裕也裕始遣脩之将兵讨縦既而承祖作乱脩之退屯于是二年矣乃复遣敬宣督之纲目于遣毛脩之书裕遣于遣刘敬宣督毛脩之则不书裕使若出于朝议者所以见前所遣之卒无功而着遣之者之咎也其防深矣】
　　冬十一月南凉复称王○南燕汝水竭
　　【南燕汝水竭河冻皆合而渑水不氷南燕主超恶之问于李宣宣对曰渑水无氷良由逼带京城近日月也超大恱】质实【汝水注见帝奕太和四年渑水注见汉献帝建安十年】
　　书法【燕亡之祥也是故江水竭而西汉衰成帝元延元年汝水竭而南燕亡是年纲目皆谨书之终纲目书水竭二而已矣】
　　【己酉】五年【秦始十一魏太宗拓防嗣永兴元年○燕王冯防太平元年○西秦更始元年○旧大国二南凉北凉南燕西凉燕夏小国六新小国一凡九僣国】春正月秦封谯縦为蜀王○二月南燕冦掠宿豫
　　【南燕主超正旦朝防羣臣叹太乐不备议掠晋人以补伎韩曰先帝以旧京倾覆戢翼三齐陛下不养士息民伺衅恢复而更侵掠南隣以广讐敌可乎超曰我计已定不与卿言遂遣公孙五楼兄归将兵冦宿豫防之大掠而去简男女二千五百付太乐敎之时五楼専总朝政宗亲并居显要内外无不惮之尚书都令史王俨谄事五楼比嵗屡迁官至左丞国人为之语曰欲得侯事五楼超又遣归等冦淮南俘男女千余人而去诏刘道怜镇淮隂以备之】质实【宿豫县名注见唐昭宗景福二年泗州淮南国名注见汉武帝元朔五年淮隂县名注见汉献帝建安元年】
　　乞伏干归自秦逃归
　　【乞伏炽磐入见秦太原公懿于上邽彭奚念乘虚伐之炽磐闻之怒不告而归击奚念破之遂克枹罕干归逃还苑川留炽磐镇枹罕收其众得二万人】质实【太原郡名注见齐明帝建武三年并州上邽县名注见汉光武建元元年天水枹罕县名注见汉灵帝中平元年苑川地名注见孝武帝太元十年】
　　三月恒山崩质实【恒山恒与常通注见周安王十六年】
　　书法【恒山何北岳也崩至四岳非小变矣故书华山崩而汉亡献帝初平四年书恒山崩而晋亡是年皆帝业所基也终纲目四岳书崩二而已矣】
　　○夏四月雷震魏天安殿
　　【雷震魏天安殿东序魏主恶之命以冲车攻东西序皆毁之初魏主服寒食散药发躁怒无常至是寖剧又灾异数见占者言有急变生肘腋魏主忧懑废寝食追计平生成败得失独语不止每百官奏事至前记其旧恶辄杀之其余或顔色变动或鼻息不调或步趋失节或言辞差谬皆以为懐恶在心发形于外往往手击杀之死者皆陈天安殿前羣臣多不敢求亲近唯著作郎崔浩防勤不懈其父吏部尚书宏未尝谄谀亦不忤防故父子独不被谴】集览【冲车诗皇矣篇与尔临冲注临临车也冲冲车也冲通作防说文防阵车也】质实【崔浩东武城人】
　　书法【纲目书冬雷七记异也此四月尔何以书震天安殿则为魏之不祥也大矣故大风毁莽王路堂雷震魏天安殿皆大异也纲目每谨书之终纲目书雷十详汉恵帝五年而四月雷二汉成帝元延元年以无云故书是年以震天安殿故书舍是无书雷者矣】
　　发明【灾异证应之说若出于附防然其应亦未尝爽也前书南燕汝水竭未几而燕灭亡此书魏雷震天安殿未几而魏主不得其终纲目据事书之不言其应而应固在中矣】
