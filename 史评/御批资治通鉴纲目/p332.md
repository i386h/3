<!-- { "loadSidebar": true } -->
　　秦主登军朝那后秦主苌军武都质实【朝那县名注见汉文帝十四年武都郡名注见汉献帝建安二十三年】○翟辽自称魏天王
　　【辽遣使谢罪于燕燕主垂以其反覆斩之辽乃自称魏王徙屯滑台】质实【滑台注见太元九年】
　　吕光杀其武威太守杜进
　　【光之定凉州也进功居多贵宠用事羣僚莫及光甥石聡自闗中来光问之曰中州人言我为政何如聡曰但闻有杜进耳不闻有舅光由是忌进杀之他日与羣僚语及政事参军段业曰明公用法太峻光曰呉起无恩而楚彊商鞅严刑而秦兴业曰起丧其身鞅亡其家皆残酷之致也明公慕之岂此州士女所望哉光改容谢之】质实【武威郡名注见唐中宗景龙二年凉州注同上年呉起无恩而楚彊事在周安王十五年商鞅严刑而秦兴事在周显王十年】
　　夏四月以朱序都督司雍等州军事戍洛阳谯王恬都督兖冀等州军事镇淮阴○六月西秦王乞伏国仁卒弟干归立考异【立当作嗣又按十年书国仁自称单于未尝书称王疑漏】考证【当去乞伏二字】
　　【干归号河南王迁都金城秦封以为金城王秦凉鲜卑羌胡多附之】质实【金城郡名注见汉武帝元狩二年鲜卑东胡种名注见汉光武建武二十五年】
　　秋七月两秦兵各引还
　　【两秦自春相持屡战互有胜负至是各觧归闗西豪杰以后秦无成功多去而附秦】
　　八月魏遣使如燕
　　【魏主珪密有图燕之志遣九原公仪奉使至中山还言于珪曰燕主衰老太子闇弱范阳王自负材气非少主臣燕王既没内难必作于时乃可图也今则未可珪善之】质实【九原郡名注见秦始皇三十五年范阳国名注见秦二世元年】
　　【己丑】十四年【秦太初四燕建兴四后秦建初四魏登国四年○凉麟嘉元年】春正月燕以慕容隆为幽州牧守龙城考异【提要无为幽州牧四字】
　　【辽西王农在龙城五年庶务脩举表请代还燕王垂乃召农还为侍中司隶校尉而以高阳王隆代之农建留台龙城使隆録留台尚书事隆因农旧防修而广之辽碣遂安】质实【辽碣注见穆帝永和七年】
　　二月吕光自称三河王○秋八月秦主登击安定后秦主苌袭破其辎重秦后毛氏死之质实【安定郡名注见汉光武建武元年】
　　【初后秦主苌以秦战屡胜谓得秦主坚之助亦于军中立坚像而祷之曰新平之祸臣为兄襄报讐耳且陛下命臣以龙骧建业臣敢违之秦主登升楼遥谓之曰为臣弑君而立像求福庸有益乎因大呼曰弑君贼姚苌何不自出吾与汝决之苌不应乆之以军未有利斩像首以送秦至是登留辎重于大界自将轻骑攻安定诸将劝苌决战苌曰与穷寇争胜兵家之忌也吾将以计取之乃留兵守安定夜帅骑三万袭大界克之擒名将数十人掠男女五万口登后毛氏美而勇善骑射兵入其营犹弯弓跨马帅壮士力战杀七百余人众寡不敌为后秦所执苌将纳之毛氏骂且哭曰姚苌汝已杀天子又欲辱皇后皇天后土寜汝容乎苌杀之诸将欲因秦军骇乱击之苌曰登众虽乱怒气犹盛未可轻也遂止登收余众屯胡空堡】
　　书法【书死之何予节也妇人死节终纲目一人而已秦世氐耳前书王兖继书徐嵩此书毛氏死节者凡三人世乱识忠臣信哉终纲目书烈妇二汉献帝建安九年孙翊妻徐氏是年毛氏】
　　冬十一月以范甯为豫章太守
　　【初帝既亲政事威权已出有人主之量已而溺于酒色委政于琅琊王道子道子亦嗜酒日夕与帝以酣歌为事又崇尚浮屠穷奢极费所亲眤者皆姏姆僧尼近习弄权交通请托贿赂公行官爵滥杂刑狱缪乱尚书令陆纳望宫阙叹曰好家居纤儿欲撞壊之邪左卫将军许营上疏曰局吏卫官仆婢儿皆为守令或带内职僧尼乳母竞进亲党又受货赂輙使临官政教不均暴滥无罪且佛者清逺虚之神今僧尼于五诫麤法尚不能遵而流俗竞加敬事以至侵渔百姓取财为惠亦未合布施之道也疏奏不省道子势倾中外帝渐不平侍中王图寳以谗佞有宠于道子讽八座啓道子宜加殊礼护军车曰此乃成王所以尊周公者今主上当阳岂得为此乃称疾不署疏奏帝大怒而嘉有守中书侍郎范甯徐邈为帝所亲信数进忠言补正阙失指斥奸党国寳甯之甥也甯尤疾其阿防劝帝黜之国寳遂与道子譛甯出为豫章太守○甯临发上疏曰今边烽不举而仓库空匮古者使民嵗不过三日今之劳扰殆无三日之休至有生儿不复举养鳏寡不敢嫁娶臣恐社稷之忧厝火积薪不足喻也又言中原士民流寓江左嵗乆安业谓宜正其封疆户口皆以土断又人性无涯奢俭由势今并兼之室亦多不赡由用之无节争以靡丽相高故也礼十九为长殇以其未成人也今以十六为全丁十三为半丁伤天理困百姓谓宜二十为全丁十六为半丁则人无夭折生长滋矣帝多纳用之○甯在豫章遣十五议曹下属城采求风政并吏假还讯问官长得失徐邈与甯书曰足下听断明允庶事无滞则吏慎其负而人听不惑矣岂须邑至里诣饰其游声哉非徒不足以致益乃实蚕渔之所资岂有善人君子而干非其事多所告白者乎自古以来欲为左右耳目者无非小人皆先因小忠而成其大不忠先借小信而成其大不信遂使谗谄并进善恶倒置可不戒哉足下慎选纲纪必得国士以摄诸曹诸曹皆得良吏以掌文案又择公方之人以为监司则清浊能否与事而明足下但平心而处之何取于耳目哉昔明徳马后未尝顾左右与言可谓逺识况大丈夫而不能免此乎○寗好儒学性质直常谓王弼何晏之罪深于桀纣或以为贬之太过甯曰王何蔑弃典文幽沉仁义游辞浮説波荡后生使缙绅之徒翻然改辙以至礼壊乐崩中原倾覆遗风余俗至今为患桀纣纵暴一时适足以丧身覆国为后世戒岂能回百姓之视听哉故吾以为一世之祸轻歴代之患重自丧之恶小迷众之罪大也】集览【姏姆姏武酣反老女称也姆莫补反女师也纤儿犹言小儿也五诫灯录曰元珪禅师有异人峩冠而至曰我岳神也稽首乞戒师曰付汝五戒能不淫乎能不盗乎能不杀乎能不妄乎能不遭酒败乎对曰能师曰如上是为佛诫主上当阳顔师吉曰天子临朝谓之当阳左传文四年天子当阳诸侯用命也注湛露曰湛湛露斯匪阳不晞晞干也言露见日而干犹诸侯禀天子命而行并兼之室谓大家并役小民之力富者兼有贫者之财长殇记檀弓上篇注年十六至十九为长殇十二至十五为中殇八嵗至十一为下殇七嵗以下为无服之殇生未三月不为殇宜二十为全丁十六为半丁晋武帝初有司奏男子年十六以上至六十为正丁十五以下至十三六十以上至六十五为次丁十二以下六十六以上为老小不事也宋武帝时王敬言十五至十一宜为半丁十七为全丁并吏假还吏休假归家而未还职者并令采访之慎选纲纪纲纪注见宋文帝元嘉元年】正误【并吏假还今按并犹及也此谓吏休假而还郡则问以所见属城官长之得失非谓并令议曹采访吏假还家者也】质实【浮屠僧名注见宋明帝泰始七年陆纳呉郡人玩之子八座官名注见唐太宗贞观十年车南平人育之子豫章郡名注见汉武帝元鼎五年明徳马后汉章帝之后】
　　秦将军雷恶地降于后秦考异【提要无将军二字】
　　【后秦主苌使人诈招秦主登许开门纳之登将从之将军雷恶地在外闻之驰骑见登曰苌多诈不可信也苌闻之谓诸将曰此羌见登事不成矣登亦以恶地勇畧过人惮之恶地乃降于后秦】
　　【庚寅】十五年【秦太初五燕建兴五后秦建初五魏登国五年】春正月西燕主永冦洛阳朱序击走之还击翟辽又走之
　　【西燕主永引兵向洛阳朱序自河阴北济河击败之永走还上党序追至白水防翟辽谋向洛阳序乃引兵还击走之留将军朱党守石门使其子畧督防洛阳身还襄阳】质实【河阴县名注见汉光武建武十五年平阴上党郡名注见周赧王五十三年白水县名注见秦王政九年垣又泽州城南三里有白水其源出湖水东南流合丹水石门注见周显王五年】
　　书法【书又走之重嘉序也】
　　二月以王恭都督青兖等州军事
　　【琅琊王道子恃宠骄恣帝浸不能平欲选时望为藩镇以潜制之问于太子左卫率王雅曰吾欲用王恭殷仲堪何如雅曰恭风神简贵志气方严仲堪谨于细行以文义著称然皆峻狭自是干畧不长天下无事足以守职若其有事必为乱阶矣帝不从使恭镇京口恭蕴之子也】集览【京口今镇江府治东五里有京岘山其城因山为垒谓之京镇一曰京口隋置润州宋陞镇江府】质实【京口郡名注见成帝咸和三年王雅东海郯人肃之曽孙王恭琅琊临沂人定皇后之兄】
　　夏四月秦将军魏揭飞攻后秦之杏城雷恶地应之后秦主苌击斩揭飞恶地降考异【提要亦无将军二字杏城上之字羡据义熙七年书夏攻秦杏城无之字】
　　【秦将军魏揭飞帅氐胡攻后秦将姚当成于杏城将军雷恶地应之攻李润后秦主苌欲自击之羣臣曰陛下不忧六十里苻登乃忧六百里魏揭飞何也苌曰登非可猝灭吾城亦非登所能猝防恶地智畧非常若南引掲飞东结董成得杏城李润而据之长安东北非吾有也乃潜引精兵一千六百赴之掲飞恶地有众数万氐胡赴之者首尾不絶见后秦兵少悉众攻之苌固垒不战示之以弱潜遣骑出其后揭飞兵扰乱苌纵兵击之斩掲飞及其将士万余级恶地请降苌待之如初命姚当成于所营之地每栅孔中树一木以旌战功嵗余问之当成曰营地太小已广之矣苌曰吾自结髪以来与人战未尝如此之快以千余兵破三万之众营地惟小为竒岂以为大贵哉】质实【杏城镇名注见汉献帝建安十七年鄜】
　　秋七月冯翊人郭质起兵应秦不克
　　【质起兵广乡移檄三辅曰姚苌凶虐毒被神人吾属世蒙先帝之仁非常伯纳言之子即卿校牧守之孙也与其舎耻而存孰若蹈道而死于是三辅壁垒皆应之独郑县人茍曜不从聚众数千附于后秦击质质走洛阳】集览【附于后秦附于二字之下脱一秦字当是附于秦也其后秦二字属下句】正误【郭质起兵为秦独茍曜附于后秦击质今按郭质起兵苻秦独茍曜不从故附于后秦而击质晋书载记此下有云后秦以曜为豫州刺史及曜变计密许秦为内应与后秦未显絶也后秦主苌知之故谓太子曰茍曜来见汝执诛之若曜初即附秦安得密召秦主登诈为内应又何为见后秦太子也】质实【一统志云广乡镇名在巩昌府秦州东八十里宋为两当县治所元废之常伯官名注见汉桓帝光和元年纳言官名注同上年郑县秦初所置属内史即郑桓公之封邑汉属农郡魏晋以后因之故城在西安府华州城北后周移于州西南九里隋又移于州城内元省入州】
　　书法【人耳且不克何以书予义也茍义也虽人必书故汉书析人帝更始元年秦书冯翊人是年唐书虢州人中宗嗣圣四年】
　　八月刘牢之击翟辽败之张愿来降○九月以王国寳为中书令王珣为尚书仆射
　　【辛卯】十六年【秦太初六燕建兴六后秦建初六魏登国六年】夏五月秦主登及后秦主苌战秦师败绩
