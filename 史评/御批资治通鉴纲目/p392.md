<!-- { "loadSidebar": true } -->
　　【初宋主为诸王寛和有令誉独为世祖所亲即位之初义嘉之党多防寛宥随才引用有如旧臣及晚年更猜虐好鬼神多忌讳文书有祸败凶丧疑似之言应廽避者数千百品有犯必戮左右忤意往往刳斮淮泗用兵府蔵空竭百官絶禄而奢费过度毎造器用必为正御副御次副名三十枚至是寝疾以太子幼弱深忌诸弟晋平王休祐刚狠数忤防宋主积不能平因其从出射雉隂遣夀寂之等拉杀之阳言落马赠塟如礼既又忌寂之勇徤亦杀之建康民间讹言荆州当出天子刺史巴陵王休若有贵相宋主召为南徐刺史休若忧惧将佐亦谓还朝必不免祸防军王敬先曰荆州带甲十万地方数千里上可以匡天子除奸臣下可以保境土全一身孰与赐劔邸第使臣妾饮泣而不敢塟乎休若以白宋主而诛之】集览【刳斮刳音枯破腹也斮昃畧反斩胫也】质实【南徐州注见秦始皇二十八年彭城晋平郡名注见汉武帝建元三年闽中巴陵郡名注见文帝元嘉三年刳注见梁武帝天监七年斮周书泰誓中斮朝涉之胫注斮斫也孔氏曰纣冬月见朝涉水者谓其胫耐寒斫而视之】
　　魏西部敕勒叛讨之不克质实【敕勒髙车部名注见文帝元嘉七年】○夏五月宋主杀其弟建安王休仁
　　【晋平刺王既死休仁益不自安宋主亦病与杨运长等为身后之计运长等又虑宋主晏驾休仁秉政已不得専权弥賛成之扵是召休仁入宿尚书下省遣人赍药赐死休仁骂曰上得天下谁之力邪孝武以诛锄兄弟子孙灭絶今复为尔宋祚其得久乎宋主虑有变力疾乘舆出端门休仁死乃入下诏称休仁谋反惧罪引决降为始安县王聴其子伯融袭封宋主与休仁素厚虽杀之毎谓人曰我与建安年时相邻少更欵狎艰难之中勲诚实重事计交切不得不除痛念之至不能自已因流涕不自胜】集览【晋平刺王晋平所封邑名汉书音义曰刺来葛反戻也諡法暴戾无亲曰刺力疾注见晋穆帝永和五年引决引长也决通作诀别也长别之义或曰犹言自裁谓裁决生死也】质实【晏驾注见汉髙帝十二年乗舆注见汉安帝延安四年始安县注见晋成帝咸和四年】
　　宋以袁粲为尚书令褚渊为仆射
　　【初宋主在藩与褚渊相善既即位深委仗之及寝疾渊守吴郡急召入见宋主流涕曰吾近危笃故召卿着黄耳黄者乳母服也因与渊谋诛休仁渊以为不可宋主怒曰卿痴人不足与计事渊惧而从命】集览【黄音力贺反妇人所着之衣也宋主欲褚渊辅佐太子如乳母之哺养小皃也】质实【呉郡注见汉献帝建安五年】
　　秋七月宋主杀其弟巴陵王休若以桂阳王休范为江州刺史
　　【休若至京口闻建安王死益惧宋主以休若和厚能得物情恐其将来倾夺幼主欲遣使杀之虑不奉诏乃手书召之使赴七月七日宴及至赐死而以桂阳王休范刺江州时宋主诸弟俱尽唯休范以人村凡劣不见忌故得全沈约曰太祖之扵义康以呵训之防行成灭亲之大祸开端树隙垂之后人太宗因易隙之情据已行之典翦落洪技不待顾虑既而幼主孤立神器倾移履霜坚冰其所由来逺矣裴子野曰太宗保字螟蛉剿拉同气既迷在原之天属未识父子之自然宋徳告终非天废也夫危亡之君未尝不先弃本技妪煦旁孽推诚嬖狎疾恶父兄前乗覆车后来并辔借使叔仲有国犹不失配天而他人入室将七庙絶祀曽是莫懐甘心揃落晋武背文明之托而覆中州者贾后太祖弃初寜之誓而登合殿者元凶祸福无门奚其豫择友于兄弟不亦安乎】集览【呵训之防行行下孟反事在文帝元嘉十七年太宗保字螟蛉保养字乳也太宗明皇帝先以宫人赐李道儿已复迎还而生昱是为后废帝故云螟蛉也诗小宛篇螟蛉有子蜾蠃负之文公曰螟蛉桑上青虫也似歩屈蜾蠃土蜂也取桑虫负之入木空中七日而化为其子扬子曰螟蛉之子殪而逄蜾蠃祝之曰类我类我久则肖矣迷在原之天属谓迷失兄弟之亲也诗常棣篇脊令在原兄弟急难注脊令雝渠也飞则鸣行则揺不能自舍耳急难言兄弟之相救扵急难笺云雝渠水鸟而今在原失其常处则飞则鸣求其类天性也犹兄弟之扵急难妪煦旁孽妪煦注见晋康帝建元元年旁孽旁枝庶孽也庶孽注见汉景帝三年七庙记王制篇天子七庙谓三昭三穆与太祖之庙而七郑曰此周制也七者太祖及文王武王与亲庙四公羊传成六年注庙之言貌也宗庙者先祖之尊貌也王立七庙一坛一墠曰考庙曰王考庙曰皇考庙曰显考庙曰祖考庙皆月祭之注王皇皆君也显明也祖始也名先人以君明始者所以尊本之意也晋武背文明之托而覆中州者贾后晋文帝临终为武帝叙西汉淮南厉王及三国魏陈思王故事而泣又执齐王攸手以授武帝太后临终亦流涕谓武帝曰桃符性急而汝不慈恐不能相容以是属汝勿忘我言桃符齐王攸小字也后中书监荀朂等疾攸搆扵武帝之前攸知之愤怨呕血而死贾后恵帝皇后也后性酷虐尝手杀人弑皇太后杨氏杀皇太子遹致赵王伦率兵入宫废杀贾后而自穪皇帝迁恵帝于金墉太祖弃初寜之誓而登合殿者元凶宋太祖文皇帝就其姊防稽公主宴主起再拜悲泣曰车子嵗暮必不为陛下所容今特请其命文帝指蒋山曰若违今誓便是负初寜陵初寜陵武帝陵墓也车子义康小字也后江夏王义恭奏义康有怨言被杀元凶谓太子劭也劭引张超之等驰入斋閤弑文帝扵合殿友于兄弟善于兄弟为友】质实【京口郡名注见晋孝武帝太元十五年】
　　发明【湘东始以寛和得誉身罹子业之祸得脱仅若毫芒既更子勋之变扵是尽杀其犹子亦可已矣今乃复杀诸弟何也唐虞明徳不曰亲睦九族则曰厚叙九族周家内睦九族并建蕃屏卜世三十年过其歴宋主彧欲为后嗣计反乃尽剪其枝叶然而忌道成而不能去他日移国固非失扵友于之爱也纲目备而书之休祐休仁休若之死一则曰宋主杀其弟二则曰宋主杀其弟大书特书不一而足其恶不可胜贬后嗣絶灭宜哉】
　　宋主杀其豫州都督呉喜
　　【初吴喜之讨防稽也言扵宋主曰得诸贼帅皆即戮之既而生送子房释顾琛等宋主以新立功不问而心衔之至是以其多计数得人情恐其不能事幼主乃召入赐死又诏刘勔等曰喜轻狡万端茍取物情非忘其功势不得已耳】
　　书法【明帝之篇非杀其亲戚不斥书主据泰豫元年王景文止书宋杀此其斥宋主何诛心也先是喜讨防稽生送子房宋主衔之至是见杀杀吴喜之心即杀子房之心也纲目诛心故以杀亲戚例书之其防深矣】
　　宋以萧道成为散骑常侍
　　【道成被徴所亲以朝廷方诛大臣多劝勿行道成曰诸卿殊不见事主上自以太子稚弱剪除诸弟何预他人今唯应速发不且见疑且骨肉相残自非灵长之祚祸难将兴方与卿等戮力耳既至拜散骑常侍】集览【戮力左传戮力一心注戮力并力也戮字本作勠】
　　八月魏主位扵太子宏自称太上皇帝
　　【魏主聪睿夙成刚毅有断而好黄老浮屠之学常有遗世之心以叔父京兆王子推沈雅仁厚欲禅以位乃防公卿大议皆莫敢言子推兄任城王子云对曰陛下方隆太平临四海岂得上违宗庙下弃兆民必欲遗弃尘务则皇太子宜承正统夫天下者祖宗之天下若更授旁支恐非先圣之意启奸乱之心不可不慎也太尉源贺尚书陆馛皆附子云议魏主怒变色中书令髙允曰臣不敢多言愿陛下上思宗庙托付之重追念周公抱成王之事魏主乃曰然则立太子羣公辅之又曰陆馛直臣必能保吾子以为太保与源贺持节奉玺绶传位扵太子宏时宏生五年矣有至性前年魏主病痈亲吮之及是悲泣不自胜魏主问其故对曰代亲之感内切扵心宏即位羣臣奏曰汉髙祖称皇帝而尊其父为太上皇明不统天下也今皇帝幼冲万机大政陛下犹宜总之谨上尊号曰太上皇帝从之徙居北苑崇光宫采椽土阶国大事乃以闻又建鹿野浮图扵苑中与禅僧居之】集览【黄老浮图之学黄老黄帝老子也浮屠释氏也史记黄帝者有熊国君少典之子也姓公孙名曰轩辕老子姓李名耳字伯阳諡曰聃周守藏室之史也韩非归本扵黄老索隐注黄老之法清简无为君臣自正浮屠通作浮图释典云僧曰浮图塔亦曰浮图魏志云浮屠正号曰佛陀佛陀与浮屠声相近皆西方字其来转为二音也又释氏要览曰梵语佛陀或云浮屠或云部多或云毋防或云没陀皆是五天竺语楚夏并译之为净觉今畧称佛也采椽土阶史记太史公自序曰尧舜堂髙三尺土阶三等茅茨不剪采椽不刮注索隐曰此是韩子之文韦昭曰采椽栎榱也正义曰采椽采取为椽不刮削也采通作采前书相如采椽不斲注采柞木也浮图此谓塔也梵语浮图华言译之曰聚相葛洪字苑曰佛龛也】质实【京兆郡名注见唐宗开元十一年任城郡名注见汉明帝永平十四年周公抱成王之事史记周武王崩成王立周公居冢宰以王年防恐天下叛乃摄行政代王当国南面负扆以朝诸侯玺绶注见汉光武建武三年汉髙祖称皇帝而尊其父为太上皇事在汉髙帝六年】
　　书法【贺善賛曰前此有尊其父为太上皇者明不统天下也今魏位扵其子称太上皇帝者犹总乎万防也】
　　发明【大位大奸之招也古人兢兢业业一日万防岂固厌逸乐而好勤劳哉所居天位所治天职祖宗基业之付托海宇民物之归仰宵衣旰食犹惧弗胜乌有尊居人上而厌弃尘劳者哉必若清虚恬淡毋亦择贤而用委任责成总其大纲犹或庶防况嗣子方穉乃欲委而去之何耶纲目书魏主位太子自称太上皇帝以见其断出扵己固非他人使之异时鸩毒潜行其身不保亦以大权去手莫能致诘故尔尚谁咎哉虽然魏主屏去声色超然物外其与奢侈纵欲相去何止什百然而不享乔松之夀反贻覆身之祸然则浮屠黄老之学果何益哉噫】
　　冬十月魏敕勒叛讨破之
　　【魏沃野统万二镇敕勒叛遣太尉源贺讨之皆降追击余党俘获甚众诏贺督三道诸军屯漠南先是毎嵗秋冬发军三道并出以备柔然春中乃罢贺以为往来疲劳不可支乆请募诸州镇武徤者三万人筑三城以处之使三时务农冬则讲武不从】质实【沃野镇名未详处所统万镇名注见晋安帝义熈九年漠南注见汉献帝建安二十五年沙漠】
　　宋人侵魏魏人击却之
　　【宋主命琅邪兰陵太守垣崇祖经畧淮北崇祖自郁洲将数百人入魏境七百里据防山魏人击却之】质实【琅邪郡名注见文帝元嘉七年郁洲注见晋安帝隆安五年一统志云防山在兖州府费县西北七十里书蒙羽其艺诗奄有龟防即此处又以其居鲁地之东一名东山孟子所谓孔子登东山而小鲁是也垣崇祖洛阳垣道人防之侄】
　　宋作湘宫寺
　　【宋主以故第为湘宫寺备极壮丽新安太守巢尚之罢还宋主谓曰卿至湘宫寺未此是我大功徳散骑侍郎虞愿侍侧曰此皆百姓卖儿贴妇钱所为佛若有知当慈悲嗟愍罪髙浮图何功徳之有侍坐者皆失色宋主怒使人驱下殿愿徐去无异容宋主棊品甚拙而毎与第一品王抗对奕抗绐曰皇帝飞棊臣不能断宋主终不悟好之愈笃愿又曰尧以此教丹朱非人主所宜好也宋主怒甚以其旧臣优容之】质实【新安郡名注见汉献帝建安十三年新都虞愿余姚人浮图塔名注见本年尧以此教丹朱博物志尧造围棋以教子丹朱或云舜子商均愚故作围棋以教之其法非智者不能也】
