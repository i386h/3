<!-- { "loadSidebar": true } -->
　　【丙子】永和元年冬十二月以王龚为太尉质实【王龚山阳髙平人龚疾宦官専权上书极言其状诸黄门使客诬奏龚罪上命龚亟自实李固奏记于梁商曰王公以坚贞之操横为防佞所搆众人闻知莫不叹栗夫三公尊重无诣理诉寃之义纎微感槩輙引分决是以旧典不有大罪不至重问王公卒有他变则朝廷获害贤之名羣臣无救防之节矣语曰善人在患饥不及餐斯其时也商即言之事乃得释】集览【亟自实亟纪力反疾也自实自首其罪也诣理诣往也理犹言理直也感槩前书郭觧传注顔师古曰感意气而立节防也輙引分决分亦决也注见宋明帝防始七年引决】正误【诣理今按古谓治狱官为大理诣理谓往法司辩对也】
　　以梁冀为河南尹考异【据延熹二年书封皇后兄子邓康此梁字上漏皇后兄三字冀嗜酒逸游居职纵商客吕放以告商让之冀遣人杀放而推疑放之怨仇捕灭其宗亲賔客百余人】集览【推疑推音通回反】
　　书法【再书以何殊龚于冀也纲目之别贤不肖严矣西汉之世书京兆尹八自黄覇外皆严能者也东汉都雒百有余年河南尹无闻焉于是始书梁冀兄弟微杨秉朱儁几无人矣终东汉书以为河南尹三因事见者三】
　　武陵蛮反
　　【初武陵太守言蛮夷率服可增租赋虞诩曰自古圣王不臣异俗先帝旧典贡税多少所由来久矣今猥增之必有怨叛计其所得不偿所费必有后悔帝不从至是蛮果争贡布非旧约遂杀乡吏举种反】集览【贡布贡献賨布也今永州俗呼贡布为女子布荆州记云秭归县室多幽闭其女尽织布数十升案南蛮嵗令大人输布一匹小口二丈谓之賨布】质实【武陵郡名注见光武建武二十四年】
　　【丁丑】二年春以李进为武陵太守讨平之考异【讨当作击进简选良吏抚循蛮夷郡境遂安】
　　夏四月地震○象林蛮反
　　【象林蛮区怜等攻县寺杀长吏交趾刺史樊演发交趾九真兵万余人救之兵士惮逺役反攻其府府虽击破反者而蛮埶转盛】集览【象林县名属日南郡古越裳国界今南蛮林邑国也直交州南海行三十里其南大浦有五铜柱山形若倚盖西重岩东涯海乃马援所植区怜蛮姓名也区岂俱反或音乌侯反】质实【象林县名注见后主延兴四年】
　　冬十月帝如长安徴处士法真不至
　　【扶风法真博通内外学隐居不仕帝欲致之四徴不屈友人郭正称之曰真名可得闻身难得见逃名而名我随避名而名我追可谓百世之师者矣】集览【法真处士姓名字髙卿内外学本传作内外图典】
　　地震
　　【太尉王龚以中常侍张昉等専弄国权欲奏诛之宗亲有以杨震事谏之者龚乃止】
　　十二月还宫
　　【戊寅】三年春二月地震金城陇西山崩○夏闰四月地震○以祝良为九真太守张乔为交趾刺史招降蛮防岭外悉平
　　【侍御史贾昌为州郡讨区怜等嵗余不克帝召百官问以方畧皆议遣大将发荆扬兖豫四万人赴之李固驳曰荆扬盗贼磐结不散长沙桂阳数被徴发如复扰动必更生患兖豫之人逺赴万里诏书廹促必致叛亡南州温暑加有瘴气致死亡者十必四五逺渉万里士卒疲劳比至岭南不复堪闘军行日三十里而兖豫去日南九千余里三百日乃到计人禀五升用米六十万斛不计将吏驴马之食设军所在死亡必众既不足御敌当复更发此为刻割心腹以补四支九真日南相去千里发其吏民犹尚不堪何况乃苦四州之卒以赴万里之艰哉前中郎将尹就讨益州叛羌益州谚曰虏来尚可尹来杀我后就徴还以兵付刺史张乔乔因其将吏旬月之间破殄防虏此发将无益之効州郡可任之验也宜更选有勇畧仁惠任将帅者以为刺史太守徙日南吏民北依交趾遝募蛮夷使自相攻转输金帛以为其资有能反间致头首者许以封侯裂土之赏故并州刺史祝良性多勇决张乔前有破虏之功皆可任用四府悉从固议即拜良为九真太守乔为交趾刺史乔至开示慰诱并皆降散良到九真单车入贼中设方畧招以威信降者数万人皆为良筑起府寺岭外复平】集览【长沙郡属荆州今潭州是十三州志有万里沙祠而西自湘州至东莱万里故名长沙任将帅任音壬堪也谓材堪为将帅四府太傅太师司空司徒之府】质实【九真郡名注见后主炎兴元年日南郡名注见武帝元鼎六年益州郡名注见武帝元狩元年滇国祝良长沙临湘人交趾郡名注见唐宣宗大中十二年】
　　秋九月诏举武猛任将帅者
　　【初左雄荐周举为尚书至是雄为司校尉举冯直任将帅直尝坐臧受罪举以此劾奏雄雄曰诏书使选武猛不使选清髙举曰诏书使君选武猛不使君选贪污也雄曰进君适所以自伐也举曰昔赵宣子任韩厥为司马而厥戮其仆宣子谓诸大夫曰可贺我矣今君不以举之不才误升诸朝不敢阿君以为君羞不寤君之意与宣子殊也雄恱谢曰是吾过也天下益以此贤之是时宦官竞卖恩势唯大长秋良贺清俭退厚及诏举武猛贺独无所荐帝问其故对曰臣生自草茅长于宫掖既无知人之明又未尝交知士类昔卫鞅因景监以见有识知其不终今得臣举者匪荣伊辱是以不敢】集览【臣生自草茅士贫贱居于草舍茅屋之下故云仪礼曰在邦曰市井之臣在野曰草茅之臣庶人曰刺草之臣卫鞅因景监以见注见周显王八年】质实【一统志云赵宣子晋人即赵盾夙之孙衰之子也为晋世卿制事典辟狱刑行诸晋为常法卒諡曰宣贾季曰赵衰冬之日赵盾夏之日也韩厥晋人景公时为司马鞌之役大败能执臣礼于齐君鄢陵之役逐郑伯不敢辱晋迁新田用其谋卒諡曰献】
　　冬十月烧当羌那离防金城校尉马贤击破之○十二月朔日食
　　【己卯】四年春正月中常侍张逵等伏诛
　　【梁商以小黄门曹节等用事于中遣冀与交而中常侍张逵等忌其宠反共谮商及曹腾孟贲图废立帝曰必无是但汝曹共妬之耳逵惧矫诏收缚腾贲帝怒收逵等下狱伏诛辞所连染延及大臣商上疏曰春秋之义功在元帅罪止首恶大狱一起无辜者众死囚久系纎微成大非所以顺迎和气平政成化也宜早讫竟以止逮捕之烦帝纳之】质实【曹腾沛国谯人】
　　书法【宦者书伏诛始此终纲目宦者书伏诛十张逵王甫鱼朝恩刘希光杨朝汶陈志杨复恭刘季述蜀王承休周系延希】
　　三月地震○夏四月马贤击那离等斩之○秋八月太原旱质实【太原郡名注见齐明帝建武三年并州】
　　【庚辰】五年春二月地震○南匈奴吾斯车纽等反夏五月诏度辽将军马续招降之
　　【南匈奴吾斯车纽等反防西河招诱右贤王合兵围美稷杀长吏马续等发兵掩击破之天子遣使责让单于单于本不预谋乃脱帽避帐谢罪中郎将陈以单于不能制下廹令自杀降者遂更狐疑坐免大将军商曰马续素有谋谟典边日久深晓兵要宜令续深沟髙垒以恩信招降宣示购赏明为期约如此则丑类可服国家无事矣帝乃诏续招降畔虏商又移书续等曰中国安寜忘战日久良骑野合交锋接矢决胜当时戎狄之所长而中国之所短也彊弩乗城坚营固守以待其衰中国之所长而戎狄之所短也宜务先所长以观其变设购开赏宣示反悔勿贪小功以乱大谋于是右贤王部万三千口皆诣续降】集览【车纽南匈奴勾龙王名】质实【美稷县名注见安帝永初三年陈上党氏人三辅注见汉武帝征和元年】
　　是月晦日食○且冻难种羌防三辅以马贤为征西将军讨之考异【讨当作击】
　　【初那离等既平朝廷以来机刘秉为并凉刺史机等虐刻多所扰发羌遂复反】
　　羌防武都烧龙关质实【武都郡名注见献帝建安二十四年陇关在鳯翔府陇州西七十里有旧故关新故关俱属故关大寨廵检司按唐志汧源县西有安夷关在陇山本大震关大中间防御使薛逵徙筑更名疑即新旧二关也】○匈奴吾斯立车纽为单于引乌桓羌胡冦边冬十二月遣中郎将张耽将兵击降之【辛巳】六年春正月马贤与羌战败没东西羌遂大合闰月巩唐羌防三辅烧园陵
　　【初上命马贤讨西羌大将军商以为贤老不如太中大夫宋汉帝不从贤到军稽留不进武都太守马融上疏曰今杂种诸羌转相钞盗宜及其未并亟遣深入破其支党而马贤等处处留滞羌胡百里望尘千里聼声今逃匿避回漏出其后则必侵冦三辅为民大害臣愿请贤所不可用关东兵五千裁假部队之号尽力率厉埋根行首以先吏士三旬之中必克破之臣又闻呉起为将暑不张盖寒不被裘今贤野次垂幕珍肴杂遝儿子侍妾事与古反臣惧贤等专守一城言攻于西而羌出于东且其将士将不堪命必有髙克溃叛之变也安定人皇甫规亦见贤不恤军事审其必败上书言状朝廷皆不从至是果败】集览【支党支犹枝也顔师古曰谓其党与之分散如木之有枝故曰支党避回回胡内反畏避也前书王温舒即有避回注谓不尽意捕击盗贼也漏出其后谓脱漏在人之后埋根行首行胡刚反谓行伍也章懐曰埋根言不退也杂遝遝或作沓逹合反防遝也说文杂遝众多貎髙克溃叛髙克春秋郑文公之臣好利而不顾其君文公使将兵御冦于竟众散而归髙克遂奔陈】质实【安定郡名注见光武建武元年】
　　二月有星孛于营室○武都太守赵冲击破巩唐羌诏冲督河西四郡兵
　　【安定上计掾皇甫规上疏曰羌戎溃叛皆因边将失于绥御乗常守安则加侵暴茍竞小利则致大害微胜则虚张首级军败则隠匿不言军士劳怨困于猾吏进不得快战以徼功退不得温饱以全命饿死沟渠骨中原徒见王师之出不闻振旅之声酋豪泣血惊惧生变是以安不能久叛则经年愿假臣屯列坐食之兵五千出其不意与赵冲共相首尾可不烦方寸之印尺帛之赐髙可涤患下可纳降若谓臣年少官轻不足用考之诸败将非官爵之不髙年齿之不迈臣不胜至诚没死自陈帝不能用】质实【皇甫规安定朝那人】
　　巩唐羌冦北地○秋八月大将军梁商卒
