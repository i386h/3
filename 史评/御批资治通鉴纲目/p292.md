<!-- { "loadSidebar": true } -->
　　【丙子】四年【汉麟嘉元年】春二月汉杀其少府陈休等七人【汉中常侍王沈郭猗等宠幸用事汉主聪游宴后宫或百日不出政事一委相国粲惟杀生除拜乃使沈等入白沈等多自以其私意决之猗有怨于太弟乂谓粲曰闻太弟与大将军谋因上已大宴作乱今祸期甚迫宜早图之殿下傥不信臣言可召大将军从事王皮司马刘惇许其归首以问之必可知也粲许之猗密谓皮惇曰三王逆状主上及相国具知之矣卿同之乎二人惊曰无之猗曰兹事已决吾怜卿亲旧并见族耳因歔欷流涕二人大惧叩头求哀猗曰相国问卿卿但云有之皮惇许诺粲问之二人至不同时而其辞若一粲以为信然靳准复说粲曰人告太弟为变主上必不信宜缓东宫之禁使賔客得往来太弟雅好待士必不以此为嫌轻薄小人不能无迎合为之谋者然后下官为殿下露表其罪收其賔客考问之狱辞既具则主上无不信之理也粲乃命卜抽引兵去东宫少府陈休将军卜崇为人凊直沈等深疾之侍中卜干谓休崇曰沈等势力足以囘天地卿辈自料亲贤孰与窦武陈蕃休崇曰吾辈年逾五十职位已崇唯欠一死耳死于忠义乃为得所安能俛首低眉以事阉竖乎至是聪命收休崇及特进綦母逵等七人诛之皆宦官所恶也卜干泣谏王沈叱之聪怒免干为庶人河间王易及陈元达等谏曰今遗晋未殄巴蜀不賔石勒谋据赵魏曹嶷欲王全齐陛下心腹四肢何处无患乃复以沈等助乱诛巫咸戮扁鹊臣恐遂成膏肓之疾后虽救之不可及已请免沈等官付有司治罪聪以表示沈等笑曰羣儿为元达所引遂成痴儿聪问沈等于粲粲盛称其忠清聪悦封沈等为列侯易又上疏极谏聪大怒手坏其疏易忿恚而卒易素忠直元达倚之为援得尽諌争及卒元达哭之恸曰人之云亡邦国殄悴吾既不复能言安用默默茍生乎归而自杀既而聪宴羣臣引见太弟又见其憔悴涕泣陈谢聪亦恸哭待之如初】集览【归首汉书错入宫自归正义曰自归帝前首露引兵去东宫去年使卜抽将兵监守东宫今命其离去窦武陈蕃窦武汉桓帝后父灵帝时与陈蕃谋诛宦官事泄被害特进綦母逵特进注见汉成帝鸿嘉元年綦母音其无复姓也名逵巫咸商书序注巫咸臣名马氏云殷之巫也名咸天官书太史公曰昔之天数者殷商巫咸正义曰巫咸殷贤臣本吴人家在苏州常熟西海隅山上子贤亦在焉扁鹊春秋时人姓秦名越人渤海郡鄚县人为医或在齐或在赵在赵者名扁鹊正义曰黄帝八十一难序云秦越人与轩辕时扁鹊相类故仍号为扁鹊又家于卢国因命曰卢医按卢国今济州县膏肓之疾左传成十年晋侯疾病求医于秦秦伯使医缓为之缓至曰疾在肓之上膏之下攻之不可达之不及药不至焉不可为也注肓鬲也心下为膏说文心下鬲上也】质实【巴蜀二郡名巴注见周显王五年蜀注见汉后主建兴三年窦武陈蕃事见汉灵帝建宁元年河间国名注见汉帝更始二年】发明【陈休等皆以忠直事人自以为尽节而死然失身酋虏则非其地矣故纲目止书杀休等七人而不列叙其名者畧之也畧之者贱之也是以君子谨于择主】
　　代六脩弑其君猗卢普根讨之而立寻卒郁律立【初代王猗卢爱其少子比延欲以为嗣使长子六脩出居新平城而黜其母六脩来朝猗卢使拜比延六脩不从而去猗卢大怒帅众讨之兵败遂为所弑猗防子普根攻六脩灭之代立国中大乱将军卫雄箕澹与刘琨质子遵帅晋人及乌桓三万家马牛羊十万头归于琨琨兵由是复振普根寻卒国人立郁律】质实【乌桓东胡国名注见汉宣帝本始三年】
　　张寔遣兵入援
　　【张寔下令所部吏民有能举其过者赏以布帛羊米贼曹佐隗瑾曰明公为政事无巨细皆自决之羣下畏威受成而已如此虽赏之千金终不敢言也谓宜少损聪明延访羣下使各尽所怀然后采而行之则嘉言自至何必赏也寔悦从之増瑾位二等寔遣将军王该帅步骑五千人援长安且送诸郡贡计诏拜寔都督陜西诸军事】集览【贼曹佐职主盗贼事】
　　书法【前书张遣督防入卫矣又书张轨遣兵诣长安矣于是复书张寔遣兵入援张氏父子可谓能事君矣备书予之书入援始此终纲目书入援十有五是年梁戊辰年湘东王绎邵陵王纶鄱阳王范等韦粲等庚午年武陵王纪唐宗天宝十五载囘纥于窴王肃宗宝应元年回纥徳宗建中四年灵武诸道李晟僖宗广明元年王处存王重荣昭宗干宁二年王建三年李克用】发明【春秋之法凡书救未有不善者然于救之中又有不得而槩论焉救在王室则罪诸侯子突救卫是也救在逺国则罪四隣晋阳处父救江是也救在夷狄则罪中国狄救齐吴救陈是也是时虏冦滔天晋室危如累卵四方征镇拥兵自固未闻有勤王之举张寔逺在河西乃能遣兵入援纲目据事书之近地诸镇得无愧乎美在逺者则责在近者此固书法之深意也吁】
　　石勒冦廪邱陷之考异【石上漏汉字】
　　【刘演奔段氏】质实【廪邱县名注见周显王十六年】
　　夏六月朔日食○秋七月汉刘曜陷北地进至泾阳【曜围北地麴允救之曜使反间绐允曰郡城已陷往无及也众惧而溃曜追败允遂取北地允性仁厚无威断喜以爵位悦人诸郡太守皆领征镇村坞主帅小者犹假银青将军之号然恩不及下故诸将军骄恣而士卒离怨曜进至泾阳渭北诸城悉溃曜获将军鲁充梁纬饮之酒曰吾得子天下不足定也充曰身为晋将国家丧败不敢求生若防公恩速死为幸曜曰义士也与之劒令自杀纬妻辛氏美色曜将妻之辛氏大哭曰妾夫已死义不独生且一妇人而事二夫明公又安用之曜曰贞女也亦聴自杀皆以礼葬之】质实【北地郡名注见汉哀帝建平元年泾阳县名注见周赧王四十九年】
　　汉主聪立婢樊氏为后
　　【樊氏故张后侍婢也聪立为上皇后三后之外佩皇后玺绶者复七人嬖宠用事刑赏紊乱大将军敷数涕泣切諌聪怒曰汝欲乃公速死邪何以朝夕生来哭人敷忧愤而卒】
　　书法【汉书立三后矣于是又以婢为后而位之上是何以母仪一国乎故纲目直书立婢而斥名聪所以深恶之也立婢耻矣立其父婢又甚哉终纲目书立婢为后三汉主聪婢乙未年闽主璘丙申年闽主防并父婢未有不斥其名者也】
　　发明【聪夷狄也本无足责然据有中土僭号称尊故其所为亦不容尽畧是以前书立三后此书立婢樊氏皆以着其杂乱之丑也夫并后且为乱阶况三后乎妾媵且不可为主况贱婢乎据事直书恶自见矣】
　　汉大蝗
　　【河东平阳大蝗民流殍者什五六石勒遣将屯并州招纳流民归之者二十万户聪遣使让之勒不受命】质实【河东郡名注见汉献帝建安七年平阳郡名注见周威烈王二十三年】
　　冬十一月汉刘曜陷长安帝出降御史中丞吉朗死之汉封帝为怀安侯考证【封当作废】
　　【曜逼长安安定太守焦嵩新平太守竺恢引兵来救皆畏汉兵彊不敢进相国保遣胡崧入援击曜于灵台破之崧恐国威复振则麴索势盛乃还槐里曜攻陷长安外城麴允索綝退守小城内外防絶城中饥甚亡逃不可制唯凉州义众千人守死不移太仓有麴数十防允屑之为粥以进至是帝泣谓允曰今穷厄如此外无救援当忍耻出降以活士民因叹曰误我事者麴索二公也使侍中宗敞送降牋于曜綝潜留敞使其子说曜曰若许綝以车骑仪同万戸郡公者请以城降曜斩而送之曰帝王之师以义行也孤将兵十五年未尝以诡计败人必穷兵极势然后取之今綝所言如此天下之恶一也辄相为戮之帝乗羊车肉袒出降羣臣号泣攀车帝亦悲不自胜御史中丞吉朗叹曰吾智不能谋勇不能死何忍君臣相随北面事贼虏乎乃自杀曜送帝于平阳汉主聪临光极殿帝稽首于前允伏地恸哭聪怒囚之允自杀聪以帝为光禄大夫封怀安侯以曜为太宰假黄钺督陜西封秦王赠允车骑将军諡节愍侯斩綝于市于宝曰晋之亡也树立失权托付非才四维不张而茍且之政多也夫基广则难倾根深则难拔理节则不乱胶结则不迁昔之有天下者所以能长乆用此道也今晋之兴也其基本固异于先代矣加以朝寡纯徳之人乡乏不贰之老风俗淫僻耻尚失所学者以庄老为宗而黜六经谈者以虚荡为辩而贱名检行身者以放浊为道而狭节信进仕者以茍得为贵而鄙居正当官者以望空为高而笑勤恪是以刘颂屡言治道傅咸毎纠邪正皆谓之俗吏而倚杖虚旷依阿无耻者名重海内由是毁誉乱于善恶之实情慝犇于货欲之途选者为人择官官者为身择利其妇女不知女王任情而动逆舅姑杀妾媵父兄弗之罪也天下莫之非也礼法刑政于此大坏国之将亡本必先颠其此之谓乎故观阮籍之行而觉礼教崩弛之所由察庾纯贾兖之争而见师尹之多僻考平吴之功而知将帅之不让思郭钦之谋而寤戎狄之冇衅览刘毅之言而得百官之邪核傅咸之奏钱神之论而覩宠赂之彰民风国势既已如此虽以中庸之才守文之主治之犹惧致乱况惠帝以放荡之徳临之哉怀帝承乱得位羁以彊臣愍帝犇播之后徒守虚名天下之势既去非命世之雄才不能复取之矣】集览【灵台县名属安定今泾州县庄老注见成帝咸康三年老庄望空望名也犹言虚名】正误【望空今按文选注引刘谦晋纪元康以来望白署空显以台衡之量盖谓当官者不务实治事省审案牍但望空署白而已】质实【安定郡名注见汉光武建武元年新平郡名注见汉桓帝延熹五年邠州一统志云灵台古地名即古之密须国汉为北地郡鹑觚县地晋为鹑觚阴密二县地属安定郡隋析置灵台县取文王伐密作灵台之义后省入鹑觚唐复置宋金仍旧元初省入泾州后复置以良原县省入本朝因之改属平凉府麴索谓麴允索綝也槐里县名注见汉元帝永光元年怀安三国吴之县名分宛陵地置之晋属宣城郡隋省之故城在宁国府宁国县西南四十二里】
　　书法【书帝出降与迁异矣既至平阳帝稽首麴允恸哭聪怒囚之允自杀其视庾珉王隽等耳则何以不书允之恸哭义也囚而自杀则安知其非有不得已者乎固不可与朗之自杀同矣珉隽不书官朗何以书朗称不忍北面事贼则固晋廷之臣也故特书官书死之】
　　发明【怀帝书迁愍帝书出降各书其实也春秋凡国灭君死则止书灭或执或迁或杀则皆灭国者之罪或以归或出奔或降于师则皆不能死于其位者之罪此固书法不同之意而亦纲目之所本也晋氏失驭虏冦滔天四方无勤王之众京邑无守御之资愍帝势穷力屈身为降虏虽有忍耻以活士民之语然辱亦甚矣纲目据事直书虽欲曲为隠讳不可得也然则强暴横逆者独无罪乎夫灭人家国夺人土地毁人宗庙其罪固无待于贬黜而后见况夷狄乱华又非其他灭国者之比书之于册亦以着非常之变哀中国之不幸而已吉中丞自杀则书死节麴允亦自杀何以不书允任事大臣危不能持颠不能扶死自其分仅足以偿误朝之罪故耳刘曜直书陷长安如入无人之境又以见晋之虚弱如此可胜叹哉吁】
