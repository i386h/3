<!-- { "loadSidebar": true } -->
　　【命有司为安禄山起第于亲仁坊敇令但穷壮丽不限财力令中使防作敕之曰胡眼大勿令笑我禄山置酒新第上命宰相赴之日遣诸杨与之游宴禄山生日上及杨妃赐予甚厚后三日召入禁中贵妃以锦绣为大襁褓裹之使宫人以防舆舁之上闻问故左右以贵妃洗禄儿对上赐贵妃洗儿金银钱复厚赐禄山尽欢而罢自是禄山出入宫掖通宵不出颇有丑声闻于外上亦不疑也范氏曰明皇不信其子而宠胡人以为戏至使出入宫禁而不疑防慢神器亦极矣岂天夺其明将启戎狄以乱华欤何其惑之甚矣】集览【神器顔师古曰天下者神明之器也仲冯曰易曰圣人之大寳曰位是已】质实【中使注见开元十五年禁中注见宋孝武帝大明六年襁褓注见汉殇帝延平元年】
　　书法【梁冀尝书赐甲第矣此则曷为以起第书讥壮丽也台观书起宫庙之髙大者书起于是帝命穷极壮丽不限财力故特以起书然则赐第未有书其地者书于亲仁坊何讥也择里处仁帝葢有讥矣仁者固如是乎书于亲仁坊所以甚帝之不知人也终纲目书赐第二汉桓帝元嘉元年是年皆讥也讥莫甚于此矣魏徴第书赎赐不与焉宪宗元和四年】
　　高僊芝入朝加开府仪同三司
　　【初吐火罗叶防遣使表称朅师王亲附吐蕃困苦小勃律诏发安西兵讨之僊芝遂破朅师虏其王又伪与石国约和引兵袭之虏其王及部众以归掠得瑟瑟十余斛黄金五六槖駞皆入其家至是入朝献俘加开府仪同三司寻以僊芝为河西节度使代安思顺思顺讽群胡割耳剺靣请留已制复留之】集览【朅师西域国名朅丘列反瑟瑟五代史四夷附録曰吐蕃妇人辫髪戴瑟瑟最好者一颗易一良马杜甫诗雨多徃徃得瑟瑟注益州城西毎雨过人多得瑟瑟博雅云瑟瑟碧珠也】质实【吐火罗西域国名注见太宗贞观十六年安西郡名注见髙宗永淳元年吐蕃西种名注见太宗贞观八年槖駞兽名注见汉武帝太初三年河西郡名注见汉安帝元初元年】
　　以安禄山兼河东节度使
　　【戸部郎中吉温见禄山有宠约为兄弟说禄山曰李丞相虽以时事亲三兄必不肯以兄为相兄若荐温于上温即奏兄堪大任共排林甫出之为相必矣禄山恱其言数称温才于上防禄山领河东因奏温为副使知留后以大理司直张通儒为判官委以军事林甫与禄山语毎揣知其情先言之禄山惊服毎见虽盛冬常汗霑衣林甫引与坐于中书防抚以温言自解披袍以覆之禄山忻荷言无不尽谓林甫为十郎旣归范阳刘骆谷毎自长安来必问十郎何言得美言则喜或但云语安大夫须好检校即反手据牀曰噫嘻我死矣胡氏曰禄山之惮林甫者以林甫智术足以御之也若林甫明以禄山兵多势大将生变乱开悟上意移之他镇消未然之患则身虽多罪亦有可赎乃姑欲示以精神脇以气势使之畏己而已其罪可胜言哉○禄山旣兼领三镇日益骄恣自以曩时不拜太子见上春秋髙颇内惧又见武备堕弛有轻中国之心孔目官严荘掌书记髙尚因为之解圗防劝之作乱禄山飬同罗奚契丹降者八千余人谓之曵落河曵落河者胡言壮士也皆骁勇善战一可当百又畜战马数万匹分遣商胡贩鬻诸道岁入数百万以尚荘通儒及将军孙孝哲为腹心史思明安守忠李归仁蔡希徳牛廷玠向润容李庭望崔干祐尹子竒何千年武令珣能元皓田承嗣田干眞阿史那承庆为爪牙尚本名不危颇有辞学薄游河朔贫困不得志常叹曰髙不危当举大事而死岂能齧草根求活邪禄山引置幕府出入卧内尚典牋奏荘治簿书承嗣为前锋兵马使治军严整尝大雪禄山按行诸营至承嗣营寂若无人入阅士卒无一人不在者禄山以是重之】集览【能元皓能姓也音柰】质实【河东道名注见汉献帝建安七年范阳郡名注见汉帝更始二年郡河朔二州名河注见晋穆帝永和元年朔注见汉髙帝六年马邑幕府注见秦王政三年三镇谓范阳平卢河东三道藩镇田承嗣卢龙人】
　　夏四月劒南节度使鲜于仲通讨南诏蛮败绩制复募兵以击之考异【讨当作击】考证【讨当作击】
　　【仲通将兵八万讨南诏南诏王閤罗鳯遣使谢罪请还所俘掠城云南而去仲通不许囚其使进军至西洱河与战大败士卒死者六万人仲通仅以身免杨国忠掩其败状仍叙其战功閤罗鳯遂北臣于吐蕃吐蕃号曰东帝閤罗鳯刻碑于国门言已不得已而叛唐且曰我世世事唐受其封赏后世容复归唐当指碑以示唐使者知吾之叛非本心也制募兵以击之人闻云南多瘴疠莫肯应募杨国忠遣御史分道捕人枷送军所旧制百姓有勲者免征役国忠奏先取髙勲于是行者愁怨父母妻子送之所在哭声振野】集览【西洱河注见隋文帝开皇十七年】
　　高僊芝击大食败绩
　　【髙僊芝之虏石国王也石国王子逃诣诸胡告僊芝欺诱贪暴之状诸胡皆怒潜引大食欲其攻四镇僊芝将兵三万击之深入七百余里与战大败士卒死亡畧尽将军李嗣业劝僊芝宵遁别将段秀实诟之曰避敌先奔无勇也全已弃众不仁也幸而得逹独无愧乎嗣业执其手谢之留拒追兵收散卒得俱免还至安西言于僊芝以秀实兼都知兵马使为已判官】质实【大食西域国名注见开元三年四镇注见髙宗永淳元年李嗣业髙陵人段秀实汧阳人】
　　秋八月武库火质实【武库注见汉景帝三年】
　　【烧兵器三十七万】
　　书法【于是禄山已蓄异志而武库遽火烧兵器三十七万书曰火人为之也终纲目武库书火三书灾一详汉安帝元初四年舍是无书武库火灾者矣】
　　发明【天火曰灾人火曰火是时禄山兼领三镇已蓄异志武库之火安知非禄山为之不然何以直书火而不言其故乎】
　　安禄山讨契丹大败考异【讨当作击】考证【讨当作击】
　　【安禄山将三道兵六万以讨契丹以奚骑二千为乡导过平卢千余里遇雨弓弩筋胶皆弛奚复叛与契丹合夹击唐兵杀伤殆尽禄山独与麾下二十骑走入师州归罪于左贤王哥觧兵马使鱼承僊而斩之平卢兵马使史思明惧逃入山谷禄山还至平卢麾下皆亡史思明出见禄山禄山喜执其手曰吾得汝复何忧思明退谓人曰向使早出已与哥觧并斩矣】质实【契丹北狄种名注见晋安帝义熈二年平卢镇名注见代宗广徳十一年麾下注见汉献帝建安十四年师州未详沿革】
　　发明【宗锐志吞灭四夷然以纲目观之鲜于讨南诏而败僊芝击大食而败禄山讨契丹而败则是初未尝有寸功也夫以三败计之士卒死者十四五万众驱无罪之民死于锋镝以至于此犹欲喜事边功而不已乎详而书之其祸着矣】
　　冬十一月以杨国忠领劒南节度使
　　【壬辰】十一载春二月以粟帛库钱易恶钱
　　【先是江淮多恶钱贵戚大商徃徃以良钱一易恶钱五载入长安市井不胜其弊故李林甫奏请禁之官为易取期一月不输官者罪之于是商贾不以为便遮杨国忠马自言国忠为言于上乃更命非铅锡所铸及穿穴者皆聼用之】
　　三月安禄山击契丹
　　【禄山击契丹欲以雪去秋之羞初突厥阿布思来降上厚礼之赐姓名李献忠累迁朔方节度副使赐爵奉信王献忠有才畧不为安禄山下禄山恨之至是奏请献忠俱击契丹献忠恐为禄山所害乃帅所部叛归漠北禄山遂顿兵不进】质实【突厥北狄种名注见梁武帝大同十一年朔方郡名注见汉武帝元朔元年漠北沙漠之北注见汉献帝建安二十五年】
　　改吏兵刑部为文武宪部○夏戸部侍郎京兆尹王鉷伏诛
　　【鉷权宠日盛领二十余使宅旁为使院文案盈积吏求署一字累日不得前虽李林甫亦畏避之然鉷事林甫谨林甫虽忌其宠不忍害也鉷弟戸部郎中焊凶险不法召术士任海川问我有王者之相否海川惧亡匿鉷恐事泄捕得托以他事杖杀之王府司马韦防话之私庭鉷又使长安尉贾季邻收系杀之焊所善邢縡与龙武万骑谋作乱有告之者上以告状面受鉷使捕之鉷意焊在縡所先遣人召之日晏乃命季邻防捕縡縡帅其党格鬭防髙力士引禁军至击斩縡捕其党皆擒之国忠白上鉷必预谋上以鉷任遇深不应同逆李林甫亦为之辨觧上乃命特原焊不问使国忠讽鉷表请罪之鉷不忍上怒防陈希烈极言鉷大逆当诛敕希烈与国忠鞫之仍以国忠兼京兆尹于是任海川韦防等事皆发狱具赐鉷自尽焊杖死于朝堂有司籍其第舍数日不能徧鉷賔佐不敢窥其门独采访判官裴冕收其尸之范氏曰夫利百物之所生而天地之所以飬人也专之必壅壅则所害者多故君子不尽利以遗民所以均天地之施也圣王宁损己以益人不损人而益己记曰与其有聚敛之臣宁有盗臣是以兴利之臣鲜不祸败自桑羊以来未有令终者也必若公刘之厚民管仲之富国李悝之平籴耿寿昌之常平不为掊克上下皆济则身享其荣后嗣防其庆矣吉凶祸福之效如此可不戒哉】集览【焊何旰反韦会话之私庭韦防于私居庭中说任海川被杀之因縡作代反龙武万骑龙武与万骑两军之号】质实【长安县名注见汉恵帝五年京兆郡名注见开元十一年裴冕河东县人桑羊洛阳人汉武帝时领大司农管天下盐鐡作平凖法赐爵左庻长公刘后稷之曾孙也能复修后稷之业务耕种民以富实乃相土地之宜而立国于豳之谷焉管仲注见宋孝武帝大明二年李悝注见汉平帝元始三年耿寿昌汉宣帝时为大司农中丞奏设常平仓増价而籴减价而粜以利农百姓便之后赐爵关内侯】
　　书法【唐得天下百三十六年矣京兆尹未有书者于是始见则以伏诛书鉷其人也鉷之罪柰何穷聚敛以逢君鉷之罪也故自天寳以来皆书杀书诛者鉷而已然则自王鉷外帝之用刑亦多滥矣哉】
　　发明【林甫屡起大狱死者不可胜数而王鉷之罪乃反为之辨觧何哉彼其穷聚敛以毒民任私意以专杀因事而死葢亦天殛之耳故特书伏诛以正其罪】
　　以安思顺为朔方节度使
　　【初李林甫以陈希烈易制引为相政事常随林甫左右晚节遂与林甫为敌林甫惧防李献忠叛林甫乃请觧朔方节制且荐河西节度使安思顺自代故有是命】
　　五月以杨国忠为御史大夫京畿采访使
　　【初李林甫以国忠防才且贵妃之族故善遇之国忠以林甫荐王鉷为大夫不恱遂深探邢縡狱令引林甫交私事状陈希烈哥舒翰从而证之上由是疎林甫擢国忠为大夫凡鉷所领使务皆归之国忠贵震天下始与林甫为仇敌矣】
　　秋八月上复幸左藏考异【上当作帝】考证【上当作帝】
　　【杨国忠奏有鳯凰见左藏屋出纳判官魏仲犀见之遂以仲犀为殿中侍御史国忠属吏率以鳯凰优得调】质实【鳯凰格物论云神鸟也鸿前而麟后蛇头而鱼尾龙文而龟背燕额而鸡喙雄曰鳯雌曰凰五色备举出君子之国见则天下安宁飞则禽鸟随之】
　　冬十一月李林甫卒考证【卒当作死】
