<!-- { "loadSidebar": true } -->
　　【叶防自东京还上命百官迎之与宴于宣政殿叶防奏以军中马少请留兵沙苑自归取马还为陛下扫除范阳余孽上赐而遣之以叶防为忠义王岁遗回纥绢二万匹使就朔方军受之】集览【余孽孽辠也中庸必有妖孽】质实【宣政殿注见宪宗元和十四年沙苑注见梁武帝大同三年朔方郡名注见汉武帝元朔元年范阳郡名注见汉帝更始二年涿郡】
　　书法【书于宣政殿何伤之也曷为伤之国门外其人也终纲目书宴十六详汉髙帝五年书宴蛮夷者一而已矣】
　　朝享于长乐殿
　　【上在彭原更以栗为九庙主至是朝享于长乐殿】集览【更以栗为九庙主更易也主谓神主也自古天子七庙宗开元十年増太庙为九庙过其制矣何休曰虞主用桑练主用栗桑者犹丧也期年而祭谓之练乃易用栗木为主取其战栗也神主注见汉光武建武二年朝享郑曰礼人君毎月朝于庙有祭谓之朝享】质实【彭原郡名注见上元元年宁州长乐殿未详处所】
　　十二月上皇还西京
　　【上皇至鳯翔命悉以甲兵输郡库上发精骑三千奉迎胡氏曰父子天性也大利所在嫌疑生焉上皇不以甲兵自随其虑深矣肃宗之迎之也当盛威仪备物采何必发精骑邪既啓其端于是有露刄而刼迁者兴庆之不安其居辟谷之不得考其死渐生于是矣○上皇至咸阳上备法驾迎于望贤宫上皇在宫南楼上着紫袍望楼下马趋进拜舞于楼下上皇降楼抚上而泣索黄袍自为上着之上伏地顿首固辞上皇曰天数人心皆归于汝使朕得保养余齿汝之孝也上乃受之上皇不肯居正殿上自扶登殿尚食进食尝而荐之将发行宫上亲为上皇习马而进之执鞚行数歩上皇止之上乗马前引不敢当驰道上皇谓左右曰吾为天子五十年未为贵今为天子父乃贵耳入御含元殿慰抚百官乃诣长乐殿谢九庙主恸哭久之即日出居兴庆宫上累表请避位还东宫上皇不许以传国寳授上上始涕泣受之范氏曰肃宗不由君父之命而有天下至是而屑屑然为末礼以耀于众岂其诚乎临危则取大利居安则谨小节以是为孝亦已悖矣】集览【露刄而刼迁者上皇爱兴庆宫自蜀归即居之上元元年李辅国将射生手露刄遮道奏曰以兴庆宫湫溢刼上迁居西内辟谷之不得考其死上皇自迁西内因不茹荤辟谷不食浸以成疾而崩是不得考终命也辟谷注见宋主义符景平元年驰道注见秦始皇二十七年】质实【法驾注见汉高后八年】
　　书法【于是帝累表避位请还东宫不书削之也其削之何以为不近于情而已矣】
　　赦天下
　　【上御丹鳯楼赦天下惟与安禄山同反及李林甫王鉷扬国忠子孙不在免例以礼部尚书李岘兵部侍郎吕諲与御史大夫崔器共按陈希烈等狱岘以李栖筠为详理判官栖筠多务平恕故人皆怨諲器而岘独得美誉】质实【李岘吴王恪孙世居京兆吕諲河东人】
　　立广平王俶为楚王考证【立当作徙】质实【楚州名注见宋孝武帝大明三年山阳】○加郭子仪司徒李光弼司空功臣进阶赐爵有差○追赠死节之士
　　【李憕卢奕顔杲卿袁履谦许逺张巡张介然蒋清厐坚等皆加追赠官其子孙战亡之家给复三载议者或罪张巡以守睢阳不去与其食人曷若全人其友人李翰为之作传表上之曰巡以寡击众以弱制彊保江淮以待陛下之师其功大矣且巡所以固守者以待诸军之救也救不至而食尽既尽而及人岂其素志哉设使守城之初已有食人之计损数百人以全天下臣犹曰功过相掩况非其素志乎众议由是始息】
　　蠲来载租庸三分之一○复郡名官名○上上皇尊号○以良娣张氏为淑妃质实【淑妃事物纪原云妇官名魏明帝所置齐永明中有司奏淑妃旧拟九棘以淑为温恭之称妃为亚后之名进同贵妃加比三司】
　　书法【淑妃立不书书张氏何志乱始也】
　　○史思眀髙秀岩各以所部来降考异【史上漏贼将二字安庆绪之北走也其大将李归仁及精兵数万人皆溃归范阳庆绪忌思明之彊遣阿史那承庆安守忠徃征兵因宻圗之判官耿仁智说思明曰大夫所以尽力于安氏者迫于凶威耳今唐室中兴天子仁圣大夫诚帅所部归之此转祸为福之计也禆将乌承玼亦曰庆绪叶上露耳大夫柰何与之俱亡思明以为然承庆守忠以五千劲骑自随至范阳思明引入内防乐饮别遣人收其甲兵诸郡兵皆给粮纵遣之囚承庆等遣其将窦子昻奉表以所部十三郡及兵八万来降河东节度使高秀岩亦以所部来降上大喜以思明为归义王范阳节度使遣内侍李思敬与乌承恩徃宣慰使将所部兵讨庆绪承恩所至宣布诏防沧瀛安深徳棣等州皆降虽相州未下河北率为唐有矣】集览【乌承玼乌姓也玼且理反】质实【沧瀛安深徳棣○六州名沧注见晋穆帝永和六年瀛注见汉帝更始二年河间安注见太宗贞观元年深注见穆宗长庆二年下博徳注见陈宣帝大建八年安徳棣注见宋明帝泰始三年乐陵河东郡名注见汉献帝建安七年相州注见汉元帝建昭二年魏郡】
　　制防贼官以六等定罪
　　【崔器吕諲上言诸防贼官背国从伪准律皆应处死李岘以为贼防两京天子南巡人自逃生此属皆陛下亲戚或勲旧子孙今一槩以叛法处死恐乖仁恕之道且河北未平群臣防贼者尚多若尽诛之是坚其附贼之心也上从岘议以六等定罪重者刑之于市次赐自尽次杖一百次三等流贬斩逹奚珣等十八人陈希烈等七人赐自尽上欲免张均张垍死上皇不可上叩头流涕曰臣非张说父子无有今日若不能活均垍死何靣目见说于九泉上皇曰垍为汝长流岭南均为贼毁吾家事决不可活上泣而从命顷之有自贼中来降者言群臣在邺者闻赦希烈等皆自悼恨失身贼庭及闻希烈等诛乃止上甚悔之司马公曰为人臣者防名委质有死无贰希烈等或贵为卿相或亲连肺腑承平之日迎合取容祸乱既作偷生苟免至乃媚贼称臣为之陈力此乃犬马之不如傥更全其首领是謟谀之臣无徃而不得计也彼顔杲卿张巡之徒世治则摈斥外方沈抑下僚世乱则委弃孤城韲粉宼手阿为善者之不幸而为恶者之幸待忠义之薄而保奸邪之厚邪六等议刑斯亦可矣又何悔焉胡氏曰张説父子于太子固有保防之功然其计得行则由上皇之慈也今肃宗以生生之恩专归説垍而上皇无预焉岂不悖天理欤古之明君不赏私劳不罚私怨葢不以一身而害天下之公义也为肃宗者正均垍之罪而为说置后其庻几乎】集览【策名委质注见周威烈王二十三年委质肺腑注见汉武帝元朔六年陈力马融曰谓陈其才力也韲粉防手为宼贼所杀也凡醯酱所和细切为韲也粉谓碎之也言剉斮之如此】
　　置左右神武军
　　【置神武军取元从子弟充其制皆如四军总谓之北牙六军又择善骑射者千人为殿前射生手分左右厢号曰英武军】集览【元从子弟初唐髙祖以义兵起太原已定天下悉罢遣归其愿留宿卫者三万余人号元从禁军】
　　故妃韦氏卒
　　书法【故妃耳何以书离不以罪也故録之终纲目卒妃妾四详宗开元二十五年惟此无讥焉】
　　【戊戌】乾元元年春正月上皇加帝尊号帝复上上皇尊号书法【尧舜禹汤名而己未有号也至周而后有諡则既没而后诔其行耳然犹以为臣子不敢议其君于是称天以诔之未有生存而为是虚美者此末世臣子之謟也今也以父而加尊号于其子则肃宗无乃有防微之不可揜者欤至此有可悲者矣故书病之】
　　○二月以李辅国兼太仆卿考异【按凡例宦者除拜加宦者字此以字上漏宦者二字】考证【当加宦者于李辅国之上】
　　【辅国依附张淑妃势倾朝野】
　　书法【李辅国何宦者也宦者有为将军者矣未有为卿者也自是而书为兵部尚书书为司空兼中书令至进爵为博陆王极矣不至于书盗杀不止也】
　　贼将能元皓举所部来降○大赦改元
　　【尽免百姓今载租庸复以载为年】
　　书法【非始建国不书改元此书改元何讥也何讥肃宗至是三赦矣即位尝大赦常事也故不书上皇还西京又赦以为非常宜赦也故书至是未两月又以改元赦不已数乎书曰大赦改元讥在数赦不在改元也】
　　三月徙楚王俶为成王质实【成州名注见汉献帝建安二十三年下辨】○立淑妃张氏为皇后○夏四月新主入太庙○五月停采访使改黜陟使为观察使○张镐罢
　　【张镐性简澹不事中要闻史思明请降上言思明凶险因乱窃位人靣兽心难以徳怀愿勿假以威权又言滑州防御使许叔冀狡猾多诈临难必变请徴入宿卫时上已宠纳思明防中使自范阳及白马来皆言思明叔冀忠恳可信上以镐为不切事机罢为荆州防御使】集览【中要中谓中人宦官也要谓有权势者】质实【滑州注见隋恭帝皇泰二年中使注见宗开元十五年白马县名注见汉献帝建安五年荆州注同上十三年南郡】
　　立成王俶为皇太子更名豫
　　【张后生兴王佋才数岁欲以为嗣上疑未决从容谓知制诰李揆曰成王长且有功朕欲立为太子卿意如何揆再拜贺曰此社稷之福臣不胜大庆上意始决】质实【兴州名注见晋怀帝永嘉四年畧阳李揆陇西人从容注见秦二世二年】
　　崔圆李麟罢以王璵同平章事
　　【上颇好鬼神璵专依鬼神以求媚每议礼仪多杂以巫祝俚俗上恱之】
　　赠顔杲卿太子太保諡曰忠节
　　【杲卿之死也杨国忠用张通幽之譛竟无褒赠顔真卿为御史大夫泣诉于上上为之言于上皇杖杀通幽而赠杲卿杲卿子泉明为史思明所虏得归求其父尸于东京得之遂并袁履谦尸棺敛以归杲卿姊妹女及泉明之子皆流落河北泉明号泣求访哀感路人久乃得之诣亲故乞索赎之先姑姊妹而后其子遇父时将吏妻子流落者皆与之归凡五十余家均减资粮一如亲戚眞卿悉加赡给随其所适而资送之袁履谦妻疑履谦衣衾敛薄发棺视之与杲卿无异乃始慙服】
　　书法【前书追諡死节之士矣虽张许不列也此则曷为详之讥前代之闇也死节如杲卿历世而后得以白则闇已甚矣终纲目书赠官十二详晋明帝太宁二年而书諡曰某者三顔杲卿忠节段秀实忠烈顔真卿文忠皆死节者也顔氏兄弟居其二焉】
　　六月立太一坛
　　【从王璵之请也上尝不豫卜云山川为祟璵请遣中使与女巫乗驿分祷所过烦扰黄州有巫盛年美色从无赖少年数十为蠧尤甚刺史左震悉收斩之籍其赃数十万具以状闻请以其赃代贫民租遣中使还京上无以罪也】质实【黄州注见晋怀帝永嘉元年黄国】
　　初行新厯
　　【山人韩頴所造也】
　　贬房琯为州刺史
　　【琯既失职颇怏怏多称疾不朝而宾客朝夕盈门上恶而贬之】质实【州注见汉桓帝延熹五年怏怏注见汉光武建武二年】
　　史思眀反杀范阳副使乌承恩
