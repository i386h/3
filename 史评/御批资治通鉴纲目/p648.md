<!-- { "loadSidebar": true } -->
　　【初上与常侍李泌议复府兵泌言府兵平日皆安居田畆每府有折冲领之农隙敎战有事征发则以符契下州府防验发之至所期处将帅按阅有不精者罪其折冲甚者罪及刺史军迁则赐勲加赏行者近不逾时逺不经歳高宗以刘仁轨为洮河镇守使以图吐蕃于是始有久戍之役又牛僊客以积财得宰相边将效之诱戍卒使以所赍缯帛寄于府库而苦役之利其死而没入其财故戍卒还者什无二三然未尝有外叛内侮者诚以顾恋田园恐累宋族故也自开元之末张说始募长征兵兵不土著不自重惜忘身徇利祸乱遂生向使府兵之法不废安有如此下陵上替之患哉上以为然因有是命然卒亦不能复也】集览【十六衞唐制八卫曰左右卫曰骁衞曰武卫曰威卫曰领军曰金吾曰监门曰千牛此八衞也各有左右故曰十六衞每衞有上将军有大将军有将军自左右衞至领军掌宫禁宿卫金吾掌宫中京城巡警监门掌诸门禁衞千牛掌侍卫也详见杜牧原十六卫府兵注见宗开元十年洮河二州名洮音滔唐西羌地唐置洮州河本汉金城郡后秦置河州】质实【折冲注见汉成帝绥和三年洮河二州名洮注见高祖武徳六年河注见晋穆帝永和元年】
　　书法【于是欲复府兵不果不果矣何以书以为宜复也故志之】
　　以贾耽为义成节度使
　　【义成节度使李澄卒其子克宁秘不发防杀行军司马墨缞视事増兵城门刘佐出师境上使人告谕之克宁乃不敢袭位佐即洽也诏以耽镇郑滑克宁悉收军资夜出军士剽之殆尽淄青兵数千自行营归过滑州将佐皆曰李纳虽外奉朝廷内蓄兼并之志请馆其兵于城外耽曰奈何与人邻道而野处其将士乎命馆于城中耽时引百骑猎于纳境纳闻之悦服不敢犯】集览【墨缞注见齐武帝永明八年】质实【义成节度注见防宗咸通十年淄青军名注见代宗大暦十四年行营注见建中四年贾耽沧州南皮人兼并注见贞元十年】
　　京城戒严
　　【吐蕃游骑及好畤京城戒严民间传言上复欲出幸齐映见上言曰外间皆言陛下已理装具粮人情恂惧夫大福不再陛下奈何不与臣等熟计之因伏地流涕上亦为之动容】集览【好畤县名注见汉光武建武二十五年】
　　李晟遣兵击吐蕃于汧城败之
　　【李晟遣其将王泌将骁勇三千防于汧城戒之曰虏过城下勿击其首俟见五方旗虎豹衣乃其中军也出其不意击之必大防佖用其言尚结赞败走仅而获免谓其人曰唐之良将李晟马燧浑瑊而已当以计去之入凤翔境禁虏掠以兵直抵城下曰李令公召我来何不出犒我经宿而退】集览【汧城汉扶风汧县城也唐置临汧县又注见汉光武建武六年汧】
　　冬十月李晟遣兵拔吐蕃摧沙堡
　　【李晟遣蕃落使野诗良辅与王泌袭吐蕃摧沙堡遇吐蕃与战破之乘胜至堡下攻抜之斩其将焚其蓄积而还尚结赞引兵自宁庆北去韩游瓌遣将追之虏弃所掠而去】集览【蕃落使使去声胡奚杂类谓之蕃落野诗良辅野诗代北复姓良辅其名也】质实【宁庆二州名宁注见肃宗上元元年庆注见周显王四十一年义渠】
　　十一月皇后崩考异【按崩葬例皇后曰某后某氏崩此不书氏传録阙漏】考证【当作皇后王氏崩○谨按凡例曰凡正统皇后曰某后某氏崩是年十一月甲午立淑妃王氏为皇后提要不书是月丁酉崩故当书王氏于皇后之下】
　　书法【自代至僖后立崩皆无书者徳宗未尝书立后也此书后防而不氏何讥也于是淑妃王氏久疾帝念之立为后册毕而没立后大礼也将以母仪天下而立之于危病之中则其播告中外必有不知平时者矣纲目不书其立而书其防后而不氏若曰未尝闻立皇后也俄而有皇后防而不知其氏焉所以深病帝也是故汉取他人子为惠帝子而不书立太子独称太子即位而缺其名唐立危病者为皇后则不书立皇后独书皇后防而缺其氏皆所以病之也自是终唐世惟顺良娣宪贵妃以太后崩葬书舍是正嫡无书者矣其以太后崩书者皆非嫡也】
　　发明【春秋僖元年书夫人氏之防至自齐不书其姓公羊谓以其与弑闵公故贬之今此书皇后崩亦不书姓岂有故乎考之通鉴是年十一月甲午立淑妃王氏为皇后至丁酉崩不书氏者承上文也然则自立至崩特四日耳又考之唐史后传妃久病帝念之遂立为后册礼方讫而崩然则纲目所以不书其氏者恶其以病立故也夫皇后母仪天下傥欲正位中宫固当告之宗庙亲受册礼今乃病于床箦遽正坤仪则非义矣万一疾必不愈则有他日追諡之制存焉乌可以齐体宸极之礼加之病废之人其将何以告谢宗庙此则纲目不书姓之意也不然他时皇后未有不书姓者何独于此而阙之哉】
　　○吐蕃陷盐州质实【吐蕃西羌种名注见太宗贞观八年】○韩滉刘佐曲环俱入朝
　　【先是关中仓廪竭禁军或自脱巾呼于道曰拘吾于军而不给粮吾罪人也上忧之甚防韩滉运米三万斛至陜李泌奏之上喜谓太子曰吾父子得生矣时禁中不酿命于坊市取酒为乐又遣中使谕神防六军军士皆呼万歳时比歳饥馑兵民率皆痩黑及麦熟市有醉者人以为瑞然人乍饱食死者甚众数月人肤色方复故范氏曰老子曰师之所处荆棘生焉大军之后必有凶年言民以其愁苦之气伤天地阴阳之和致水旱之灾夫以兵除残如人以毒药攻疾疾去而人伤亦甚矣其血气必久而后复或终身遂哀一失其养则易以死亡不若未病之完也先王制治于未乱保邦于未危有天下者可不务哉○滉遂入朝遏汴时刘佐久未入朝滉与约为兄弟请拜其母其母喜为置酒酒半滉曰弟何时入朝佐曰久欲入朝力未能办耳滉曰滉力可及弟宜早入朝文母垂白不可使帅诸妇女往填宫也母悲泣不自胜滉乃遗佐钱二十万緍备行装滉留大梁三日大出金帛赏劳一军为之倾动佐惊服遂与曲环俱入朝】集览【丈母义与丈人同丈人注见宋文帝元嘉二十二年】正误【丈母垂白今按文皆当作丈必刋误耳顔师古汉书注丈人严庄之称故凡尊长皆称焉丈母义同】质实【禁中注见宋孝武帝大明六年六军注见宗天寳十五载饥馑注见隋炀帝大业十二年】
　　十二月以韩滉兼度支盐铁转运等使
　　【诸使之职行之已久中外安之崔造改法事多不集及元琇失职造遂忧惧成疾不视事既而江淮运米大至上嘉韩滉之功以滉兼度支转运等使造所条奏皆改之】
　　吐蕃陷夏银麟州质实【夏银麟三州名夏注见汉武帝元朔元年朔方银注见代宗大暦十三年麟注见宗开元九年】○崔造罢○李晟入朝
　　【工部侍郎张彧李晟之壻也晟在凤翔以女嫁幕客崔枢礼重之过于彧彧怒遂附于张延赏上忌晟功名防吐蕃有离间之言延赏等腾谤于朝无所不至晟闻之昼夜泣目为之肿悉遣子弟诣长安表请为僧不许入朝称疾恳辞方镇亦不许韩滉素与晟善上命滉谕旨使与延赏释怨引延赏诣晟第谢因饮尽欢晟表荐延赏为相胡氏曰延赏固小人不足责矣西平于是又失焉前方数其罪恶今又荐其可相人之贤否繋与我和与不和夫岂不取疑于人主乎他日延赏谗间如初然则曷若坚守初议之为正欤】质实【凤翔府名注见周显王八年岐】
　　【丁卯】三年春正月以张延赏同平章事
　　【李晟为其子请昏于延赏不许晟谓人曰武夫性快释怨于杯酒间则不复贮胸中矣非如文士难犯外虽和解内蓄憾如故吾得无惧哉】
　　淮西戍兵自鄜州叛归过陜李泌邀击斩之
　　【陈僊竒降诏发其兵于京西防秋及吴少诚杀僊竒密遣人召所遣兵马使吴法超使引兵归法超等遂引歩骑四千自鄜州叛归上闻之急遣中使敕李泌发兵防遏泌遣押牙唐英岸将兵趣灵寳淮西兵已陈于河南矣泌给其食阴遣将将选士分为二队伏于太原仓之隘令之曰贼十队遏东伏则大呼击之西伏亦大呼应之勿遮道勿留行常让以半道又遣唐英岸夜出陈涧北燕子楚将兵趣长水明日淮西兵入隘两伏发贼众惊乱死者四之一进遇英岸邀击之擒其将张崇献法超帅众趣长水子楚击斩之溃兵得至蔡者才四十七人少诚以其少悉斩之以闻泌执崇献等六十余人送京师诏腰斩于鄜州军门以令防秋之众】集览【鄜州注见汉献帝建安十七年】质实【灵宝县名注见宗天宝十五载河南府名注见秦庄襄王元年三川太原仓一统志云在河南府陜州西南六里隋初所置淮西注见贞元元年涧北涧水之北注见建中四年长水未详处所】
　　云南王异牟寻请内附
　　【初云南王閤罗凤陷嶲州获西泸令郑囘囘通经术閤罗凤爱重之其子及孙异牟寻皆师事之及异牟寻为王以囘为相号清平官云南有众数十万吐蕃每入寇常以为前锋赋敛重数又夺其险要地立城堡歳征兵助防云南苦之囘说异牟寻自归于唐曰中国尚礼义有惠泽无赋役异牟寻以为然会西川节度使韦臯招抚羣蛮异牟寻潜遣人因诸蛮求内附臯奏宜招纳之以离吐蕃之党分其势上命臯先作边将书以谕之微观其趣】集览【云南闗罗凤云南古南诏也注见文宗太和三年南诏閤罗凤云南王名嶲州注见高祖武徳七年西泸县名属嶲州泸水一名苦水出旄牛徼外有瘴气三四月经之多死唯五月上旬渡之无害诸葛亮五月渡泸言其艰也】
　　贬齐映为防州刺史
　　【张延赏与齐映有隙映在诸相中颇称敢言上浸不悦延赏因言映非宰相器贬之】质实【夔州注见汉献帝建安十九年已□】
　　刘滋罢以柳浑同平章事
　　【韩滉性苛暴方为上所任言无不从他相充位而已百官羣吏救过不赡浑虽为滉所引荐正色让之曰先相公以褊察为相不满歳而罢今公又甚焉奈何搒吏于省中至有死者且作福作威岂人臣所宜滉愧为之少霁威严】集览【搒吏搒与榜通音蒲庚反笞击也霁威严注见太宗贞观三年】质实【柳浑襄阳宜城人晟之族孙】
　　二月遣右庶子崔澣使吐蕃○镇海节度使同平章事韩滉卒
　　【滉久在二浙所辟僚佐各随其长无不得人常有故人子谒之滉考其能一无所长然与之宴竟席未尝左右视因使监库门其人终日危坐吏卒无敢妄出入者】质实【镇海节度注见宪宗元和二年杭州】书法【节度兼宰相多矣未有卒书兼职者此书平章事何在位也滉于诸镇为最忠顺故其卒也备书之】
　　发明【唐节镇带平章事者多矣未有于其卒而书之者独韩滉特书于册所以表其忠勤之绩以示劝耳】
　　以白志贞为浙西观察使
　　【上以白志贞为浙西观察使柳浑曰志贞憸人不可复用防浑疾不视事诏下用之浑疾间遂乞骸骨不许】集览【憸人憸诐也利口也书立政篇蔡氏传曰小人而谓之憸人者形容其沾沾便捷之状疾间语子罕篇病问注少差曰间间如字记文王世子篇旬有二日乃间注间犹瘳也疏云病重时病恒在身无少间空隙病今既损其间有空隙故云间又见韵防山韵】
　　书法【宦官使名多矣未有为方镇者也宦者而使为方镇与诸藩伍亦何以服其心哉终纲目书宦官为方镇二唐白□贞蜀王承休皆讥之也】
　　三月以李晟为太尉
