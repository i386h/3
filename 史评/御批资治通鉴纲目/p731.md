<!-- { "loadSidebar": true } -->
　　发朋【彗出西北是殆隂方杀气之应欤其长竟天是殆兵祸变极之兆欤彼贼臣志在驱除异已乃借是以屠戮诬天防人甚矣纲目书杀枢等于彗出之下则其矫诬滥杀固自可见然此徒谄附逆贼斲防唐室自谓得其所依一旦祸出不图骈首受戮投尸浊河遗诮千古故纲目于枢等之死累数而不书其官所以深贬之也其不书全忠杀者则以枢等自取杀戮故反恕全忠以甚枢等之罪也呜呼唐之亡也无智愚贤不肖皆知之枢等名为缙绅不幸而处危乱之朝当贼徒弑逆刼迁之际力能诛则诛之不能诛则死之乂否则削迹去之可也失身贼手去就不眀生死皆辱虽微彗出之变讵能免书法若此后之贪荣躁进之士盍亦以是少警哉】
　　秋八月王建取金州质实【金州注见汉后主建兴八年西城县】○徴前礼部员外郎司空图诣阙寻放还山
　　【初图弃官居虞乡王官谷昭宗屡徴之不起栁璨以诏书徴之图惧入见阳为衰野坠笏失仪璨复下诏曰养髙钓名匪夷匪恵难居公正之朝可放还山胡氏曰唐末进退不污者唯司空图一人其犹在韩偓之右乎迹近而意逺情踈而罪微此蔡邕伍琼周毖之所难也详味其事想见其人呜呼其可谓贤矣哉】集览【衰野衰精力耗也野少礼节也】质实【虞郷县名注见周赧王二十一年解县王官谷在平阳府临晋县东南七十里以王官废垒为名唐司空图尝隠此】
　　书法【书前官何羙图也图自僖宗时弃官归隠盖智士也于是诣阙则阳为衰野失仪以去可谓洁身乱世者矣故特书之纲目书徴士二十有一而不至者八不出者一不就者一不食而卒者一不受者一遣归者一放还山者一详汉光武建武五年】
　　发眀【一字之褒宠逾华衮之赠片言之贬辱过市朝之挞此岂非范寗之序谷梁春秋乎唐前日禄山之乱两京既复纲目先书追赠死节之士继书制陷贼官六等定罪今朱温之乱先书杀裴枢等三十余人继书徴前礼部员外郎司空图寻放还山夫以陷贼而比死节裴枢等大臣累数不书官而比司空图之书前官其善恶尧桀也其得失天渊也其荣辱则华衮之赠市朝之挞也士君子行已出处审于命义固非有所为而为之然而笔削之严则不可以不分臧否此纲目所以比书于册劝惩斯世庶防人道有立不为夷狄翕兽之归其有补于世教也多矣故曰麟笔絶而后纲目作】
　　九月梁王全忠遣杨师厚取襄阳赵匡凝奔广陵【朱全忠以匡凝与杨行宻王建交通遣师厚将兵击之自将大军继之攻下七州大破其兵匡凝奔广陵杨行宻戯之曰君在镇嵗以金帛输朱全忠今败乃归我乎匡凝曰诸侯事天子嵗输贡赋乃其职地岂输贼乎今日归公正以不従贼耳行宻厚遇之】
　　杨师厚取江陵赵匡明奔成都○冬十月以梁王全忠为诸道兵马元帅○梁王全忠击淮南不利
　　【朱全忠部署将士将归大梁忽变计欲乗胜撃淮南敬翔諌曰今师出未逾月平两大镇辟地数千里逺近震慑此威望可惜不若且归息兵俟衅而动不听至枣阳遇大雨抵光州道险涂潦人马疲乏士卒逃亡十一月度淮而北光州刺史柴再用抄其后军斩首三千级获辎重万计全忠悔之躁忿尤甚】质实【枣阳一统志云隋初县名属舂陵郡因枣阳村为名唐初属唐州后改属隋州宋陞为枣阳军元复为县属南阳府本朝因之改属襄阳府】
　　改昭宗諡号
　　【起居郎苏楷素无行尝登进士第昭宗覆试黜之至是建议昭宗諡圣穆景文多溢羙请改之太常卿张廷范奏改为恭灵荘愍庙号襄宗】
　　发眀【改諡之事倡其议者苏楷和其说者张廷范然举朝亦无有一人能正之者大书于册举皆罪之也】
　　十一月呉王杨行宻卒子渥代为淮南节度使质实【淮南莭度注见汉后主建兴二年广陵】
　　【行宻长子渥素无令誉军府轻之行宻寝疾命判官周隠召渥隠性憃直对曰司徒轻易信防喜击毬好饮酒非保家之主余子皆幼未能驾驭诸将庐州刺史刘威従王起细微必不负王不若使之权领军府俟诸子长而授之行宻不应徐温张颢宻言于行宻曰王出万死冐矢石为子孙立基业安可使他人有之行宻曰吾死瞑目矣行宻使温与幕僚严可求诣隠取谍遣使召渥以王茂章代守宣州渥至行宻薨諡忠武李俨承制以渥为节度使】集览【憃直惷愚直正也记表记篇其民之敝憃而愚注憃伤容反又阳江丁绛二反荀子曰是谓是非谓非曰直】
　　以梁王全忠为相国封魏王加九锡全忠不受
　　【先是全忠急于传禅宻使蒋元晖等谋之元晖与栁璨等议以魏晋以来皆先封大国加九锡殊礼然后受禅当次第行之全忠大怒宣徽副使王殷赵殷衡譛之曰元晖璨等欲延唐祚故留其事以湏变元晖闻之惧诣全忠言状全忠曰汝曹巧述闲事以沮我借使我不受九锡岂不能作天子邪元晖曰唐祚已尽天命归王但以晋燕岐蜀皆吾勍敌王遽受禅彼心未服不可不曲尽义理然后取之元晖等欲为王创万代之业耳全忠叱曰奴果反矣元晖归与璨议加全忠九锡朝士多窃懐愤悒礼部尚书苏循楷之父也独扬言曰梁王功业显大防数有归朝廷宜速行揖譲朝士无敢违者乃以全忠为相国総百揆进封魏王加九锡全忠怒不受璨遂奏请传禅诣大梁白全忠全忠拒之】集览【九锡注见汉平帝元始五年又注见汉献帝建安十八年勍敌左传勍敌之人注勍渠京反强也】
　　书法【晋宋之初书自加某官复辞不受讥诈也惟司马懿不书自书不受为无讥此亦非自加也其不受亦防乎诚也然则予之欤讥也何讥欲速也簒夺之臣未有如全忠之欲速者矣纲目拜官书不受十九惟王仙芝朱全忠闽王昶为慊辞】
　　发眀【凡前代簒夺之人纲目书其自为相国自加九锡复辞不受者所以见其矫伪欺世之罪至于贼温之事则书以全忠为相国封魏王加九锡若真出于唐朝之命者何哉全忠急于簒夺肆其暴怒唐朝恐惧亟行封爵故纲日变文不以自为自加书之耳若夫全忠不受亦不书其辞者言辞则犹有委曲之意而直言不受则直暴怒峻却之而已此书法所以异于前代也呜呼乱臣贼子至于簒夺极矣孰知于簒夺之中又有已甚焉者其视晋宋齐梁为愈下矣世变至此可叹也哉】
　　十二月朱全忠弑太后何氏杀蒋元晖栁璨张廷范【初栁璨与元晖廷范相结为全忠谋禅代事何太后使宫人达意求传禅之后子母生全王殷赵殷衡譛元晖云与璨廷范与太后夜宴焚香为誓兴复唐祚全忠信之诛元晖等以殷权知枢宻殷衡权判宣徽院事殷等遂诬元晖私侍太后全忠令殷等弑太后于积善堂斩栁璨于上东门车裂廷范于都市璨临刑呼曰负国贼栁璨死其宜矣范氏曰孟子曰不仁而得国者有之矣不仁而得天下未之有也三代以后盖有不仁而得天下者全忠是也虽为天子数年而不免其身子孙殄戮靡有余类是以一族易一身之富贵也五代之际起匹夫而为天子或五六年或三四年或一二年皆宗族夷灭世絶不祀乱臣贼子曾莫惩也书曰恵迪吉従逆凶惟影响岂不信哉】
　　发眀【春秋书宋督弑其君与夷及其大夫孔父则以孔父能为有无故书字书及所以予之也纲目书太子劭弑其君义隆及其左卫率徐淑仆射徐湛之尚书江湛则以淑等忠于其主故书官书及亦以予之也朱温凶防肆逆一以无道行之此固盗贼之靡然上书弑后而下书杀元晖等不以及书者盖以三人实为祸首党附逆贼图灭唐祚故纲目书杀以正其迷国之罪不得与孔父徐淑徐湛之江湛为比也然元晖等既有其罪而不书诛者则以贼温不得而诛之耳权其轻重而为之书法此纲目之所以为纲目也欤】
　　罢谒郊庙
　　【先是礼院奏皇帝登位应祀南郊敕用十月行之既习仪朱全忠怒曰栁璨蒋元晖欲郊天以延唐祚璨等惧改用来年正月至是全忠弑太后诛璨等敕以宫禁内乱罢之】
　　书法【罢之矣何以书讥欲速也谒郊庙常祀也而全忠以为欲延唐祚怒竟罢之簒夺之臣未有如全忠之欲速者矣】发眀【郊庙常礼何害于簒窃而全忠犹怒而罢之特书于册余可知矣吁】
　　【丙寅】三年春正月宣州观察使王茂章奔杭州
　　【杨渥之去宣州也欲取其幄幕及亲兵以行茂章不与渥怒既位遣李简等将兵之茂章帅众奔两浙钱镠以为镇东节度副使更名景仁】质实【镇东节度一统志云唐干宁中所置治越州五代钱氏以越州为东都宋仍为越州绍兴初陞为绍兴府元改绍兴路本朝复为绍兴府浙江道】
　　罗绍威杀其牙军八千家
　　【初田承嗣镇魏博选募六州骁勇之士五千人为牙军厚其给赐以自卫自是父子相继亲党胶固日益骄横小不如意辄族旧帅而易之自史宪诚以来皆立于其手罗绍威恶之力不能制宻告朱全忠欲借兵以诛之全忠乃发兵屯深州声言击沧州防全忠女适绍威子者卒全忠遣将实甲兵于槖中选兵千人为担夫入魏诈云防葬全忠自以大兵继其后云赴行营牙军不之疑绍威潜遣人入库防弓甲襻夜率奴客数百人与汴将合击牙军牙军欲战而弓甲皆不可用遂合营殪之凡八千家婴孺无遗诘旦全忠引兵入城】集览【甲襻襻普患反甲之系也】
　　发眀【恶不积不足以灭身魏之牙军世济其恶故一旦祸发婴孺无遗此天理昭昭之报不可诬者然绍威亦太惨矣故书杀八千家以甚之也】
　　以梁王全忠为三司都制置使
　　【三司之名始于此全忠辞不受】
　　夏四月朔日食○天雄军乱梁王全忠讨平之
　　【罗绍威既诛牙军魏之诸军皆猜惧牙将史仁遇聚众数万据髙唐巡内州县多应之全忠攻防屠之李克用遣兵救之不克】质实【天雄军注见汉成帝绥和二年髙唐州名注见周显王十四年】
　　镇南节度使钟传卒
　　【子匡时为留后】
　　秋七月梁王全忠还大梁
　　【全忠留魏半嵗罗绍威供亿所杀牛羊豕近七十万资粮称是蓄积为之一空绍威虽去其逼而魏兵自是衰弱绍威悔之谓人曰合六州四十三县铁不能为此错也范氏曰自天寳已后燕赵魏之俗安于悖逆不复知有君臣厯十五世然后夷灭靡有遗类而其俗犹不改也其后梁唐之得国与失之皆始于魏由其习乱易动也而燕人至晋氏遂沦于左衽岂非诸夏之礼其亡有渐乎赵居二宼之间或逆或顺不若燕魏之甚也故其祸有浅深论者或谓绍威诛牙军以弱魏而全忠无后顾之虑因以簒唐夫唐与魏离亦久矣牙军适足乱魏而已岂能为唐室之轻重乎】集览【合六州四十三县鐡不能为此错合音閤错错各反摩鑢铜铁之具也今俗谓事差误亦曰错魏博藩镇所部有州六县四十三今罗绍威谓合此州县中铁亦作不成这一个大错盖自悔前所为大差也】
　　九月梁王全忠攻沧州刘仁恭救之
　　【全忠以幽沧相首尾为魏患欲先取沧州引兵度河闱沧州刘仁恭救之下令境内男子十五以上七十以下悉自备兵粮诣行营文其面曰定覇都士人则文其臂曰一心事主得兵十万军于瓦桥畏汴军强不敢战城中食尽全忠使人说刘守文曰何不早降守文登城应之曰梁王方以大义服天下若子叛父而来将安用之全忠愧其辞直为之缓攻】
　　杨渥取洪州
　　【杨渥遣秦裴将兵击洪州军于蓼洲诸将请阻水立寨裴不従钟匡时果遣其将刘椘据之诸将以咎裴裴曰匡时骁将独椘耳若帅众守城不可猝防吾故以要害诱致之耳破寨执椘遂围洪州防之】
