<!-- { "loadSidebar": true } -->
　　【巴蜀相攻俱告急于秦秦惠王欲伐蜀韩又来侵司马错请伐蜀张仪曰不如伐韩王曰请闻其説仪曰亲魏善楚下兵三川攻新城宜阳以临二周之郊据九鼎按图籍挟天子以令天下天下莫敢不聼此王业也臣闻争名者于朝争利者于市今三川周室天下之朝市也而王不争焉顾争于戎翟去王业逺矣错曰不然臣闻之欲富国者务广其地欲彊兵者务富其民欲王者务博其徳三资者备而王随之矣今王地小民贫故臣愿先从事于易夫蜀西僻之国而戎狄之长也有桀纣之乱以秦攻之譬如使豺狼逐羣羊得其地足以广国取其财足以富民缮兵不伤众而彼已服焉防一国而天下不以为利尽四海而天下不以为贪而又有禁止乱之名是我一举而名实附也今攻韩刼天子恶名也而攻天下之所不欲又未必利也不如伐蜀惠王从之起兵伐蜀十月取之秦以益彊富厚轻诸侯】集览【司马错田完之裔完为齐大司马后因氏焉错名也音措二周公羊传曰东周者何成周也西周者何王城也髙诱曰西周王城今河南也东周成周洛阳之地索隐曰周考王封其弟于河南为桓公卒子威公立卒子惠公立长子曰西周公封少子于巩仍袭父号曰东周惠公于是有东西二周九鼎夏禹贡金九牧铸九鼎以象九州之物乃三代传国寳也桀有昏徳鼎迁于商商纣虐鼎迁于周武王迁之成王定之于郏鄏秦昭王取之】
　　燕君哙以国让其相子之
　　【燕相子之与苏秦之弟代昏欲得燕权苏代使齐而归燕王问曰齐王其霸乎对曰不能王曰何故对曰不信其臣于是燕王专任子之鹿毛夀谓燕王曰人谓尧贤者以其能让天下也今王以国让子之是王与尧同名也燕王因属国于子之或曰禹荐益而以唘人为吏及老传天下于益而唘与其党攻益夺之天下谓禹名天下于益而实令唘自取之今王言属国于子之而吏无非太子人者是名属子之而实太子用事也王因収印绶自三百石吏已上而效之子之子之南面行王事而哙老不聼政顾为臣】集览【鹿毛夀徐广曰一作厝毛又曰甘陵县本名厝索隠曰春秋后语亦作厝毛夀韩子作潘夀战国策鲍彪注鹿谓钜鹿也夀之所居属国属音烛付也以燕国付与子之以唘人为吏索隠曰人臣也以唘之臣为益之吏效之子之索隠曰效呈也谓以印呈与子之哙老战国策注哙以老自休顾为臣顾反也言燕君反为子之之臣】正误【鹿毛夀今按刘伯庄云三字人姓名国语鹿作唐】
　　书法【书以国让何罪哙也以者不当以者也故以失地例名之】
　　明【必有非常之人然后能行非常之事燕哙何人乃欲以尧自居而以子之为舜乎自魏晋而下名为禅代者纲目皆直书其自立之实未尝以逊国予之今观此书则知哙自以国逊其臣而非子之簒取其国也然子之乘燕哙之愚设谋游说处非其据卒之君臣俱不能免均为妄人也已书之于册足贻千古之笑尔】
　　【丙午】六年王崩子延立
　　【是为赧王】

　　御批资治通鉴纲目卷一上
<史部,史评类,御批资治通鉴纲目>
　　钦定四库全书
　　御批资治通鉴纲目卷一下
　　【丁未】赧王元年秦侵义渠得二十五城○秦伐魏取曲沃又败韩师于岸门质其太子仓以和集览【岸门徐广曰颍隂岸亭是索隠曰河东皮氏县岸头亭括地志云岸门在许州长社西北十八里今名西武亭】○齐伐燕取之醢子之杀故燕君哙
　　【燕子之为王三年国内大乱将军市被与太子平谋攻子之齐王使人诱之且许为助平使市被攻子之不克被反攻平国中连战数月死者数万人齐王使章子伐燕燕士卒不战城门不闭齐人取子之醢之遂杀王哙于是齐王问于孟子曰或谓寡人勿取或谓寡人取之何如孟子对曰取之而燕民悦则取之取之而燕民不悦则勿取也诸侯将谋救燕王又问于孟子孟子对曰臣闻七十里为政于天下者汤是也未闻以千里畏人者也天下固畏齐之彊也今又倍地而不行仁政是动天下之兵也王速出令反其耄倪止其重器谋于燕众置君而后去之则犹可及止也王不能用既而燕人畔王曰吾甚慙于孟子陈贾曰王无患焉乃见孟子问曰周公使管叔监商管叔以商畔圣人亦有过乎孟子曰周公弟也管叔兄也周公之过不亦宜乎且古之君子过则改之今之君子过则顺之又从而为之辞】集览【市被正义曰姓名也】
　　书法【于是子之为王三年矣书子之何不成之为君也故哙得称故燕君书取书醢书杀甚齐】
　　【也】
　　孟轲去齐
　　【是时天下方务于合从连衡以攻伐为贤而处士杨朱墨翟之言盈天下孟子乃述唐虞三代之徳推明孔子之道以正人心息邪説为己任是以所如者不合遂致为臣于齐而归喟然叹曰夫天未欲平治天下也如欲平治天下当今之世舍我其谁哉及卒门人公孙丑万章之徒相与记其所言为书七篇韩愈曰斯道也尧以是传之舜舜以是传之禹禹以是传之汤汤以是传之文武周公周公传之孔子孔子传之孟轲轲之没不得其传焉荀与杨也择焉而不精语焉而不详又曰孟轲师子思子思之学出于曽子自孔子没独孟轲氏之传得其宗故求观圣人之道者必自孟子始又曰孟子之功不在禹下】集览【处士谓不官于朝而居家者曰处士】
　　书法【去非有事不书此何以书特笔也圣贤之出如鳯鸟之见其就其去国之治乱分焉故前书孟轲去魏以病防后书孟轲去齐以病宣】
　　明【自显王之三十三年孟子适魏既而去魏适齐至是盖二十三年矣齐魏之君方且为合从连衡之事凡游説捭阖之人无不賔礼至命世之才则弃而不用此正所谓好畵龙而不好眞龙者也考之通鉴虽载孟子与时君荅问之畧而不纪其去魏去齐之时至纲目始详而书之者所以着其与时不合之实重致其叹息之意云尔呜呼孟子既去则知王道之决不复行天下之决未能平治生民之决未能帖泰此固纲目之深意也学者不可不察】
　　【戊申】二年【齐湣王地元年】秦伐赵○楚屈匄伐秦考异【提要屈匄下有帅师字】
　　【秦欲伐齐患其与楚从亲乃使张仪説楚王曰大王诚能闭闗絶约于齐臣请献商于之地六百里使秦女得为大王箕箒之妾楚王悦而许之羣臣皆贺陈轸独吊王怒曰何吊也对曰夫秦之所以重楚以其有齐也今絶齐则楚孤秦奚贪夫孤国与之商于之地六百里哉仪至秦必负王是王北絶齐交而西生患于秦也两国之兵必俱至矣王曰愿子闭口毋复言以待寡人得地乃厚赐张仪而闭关絶约于齐使一将军随张仪至秦仪佯堕车不朝三月楚王闻之曰仪以寡人絶齐未甚邪乃使勇士宋遗借宋之符北骂齐王齐王大怒折节而事秦齐秦之交合仪乃朝见楚使者曰子何不受地自某至某广袤六里使者还报楚王大怒欲兵攻秦陈轸曰轸可口言乎攻之不如赂以一名都与之并兵而攻齐是我亡地于秦而取偿于齐也今已絶齐而又责欺于秦是我合齐秦之交而来天下之兵也国必大伤矣王不听使屈匄帅师伐秦秦亦兵使庶长章击之】集览【箕箒之妾为妾以供扫洒也记曲礼纳女于大夫曰备扫洒注扫洒贱妇人之职详堕车详读曰佯诈也借宋之符符节也行者执以为信无符则不得逹时楚絶约于齐齐不通其使故借宋符以逹之折节鲍彪曰屈折肢节以服事也名都都大邑也名谓有闻于时者庶长章汉书音义曰秦置二十级爵第十爵左庶长至第十八爵为大庶长正义曰长展两反章名也史失其姓】
　　【己酉】三年秦大败楚师于丹阳虏屈匄遂取汉中楚复袭秦又大败于蓝田韩魏袭楚楚割两城以和于秦集覧【丹阳索隐曰此丹阳在汉中成王封熊绎于楚蛮居此正义曰南郡枝江故城是舆地志归州秭归东有丹阳城蓝田汉地志京兆有蓝田县括地志云蓝田山三皇旧居在雍州东南八十里从蓝田闗西入县】质实【一统志云丹阳春秋楚邑名秦灭楚属南郡汉废之故城在荆州府归州东七里北枕大江即屈沱楚王城也唐元和志云周成王封楚熊绎于荆丹阳之地即此后又移枝江亦曰丹阳蓝田秦之县名周礼玉之次美者曰蓝此县山出玉故以名县汉属京兆尹晋因之后魏初省后复置后周初置蓝田郡后省之以县属京兆尹唐宋金元俱仍旧本朝因之属西安府】
　　【丹阳之战斩首八万】
　　发明【楚懐贪啇于之地轻与齐絶屈匄兴无名之师轻与秦战卒之商于之地不可得而屈匄亦不免俘虏为楚者亦可已矣忿不思难又复袭秦果何义耶内丧师徒之众外召韩魏之兵利之不可狥也如此观纲目所书词繁而不杀则其曲固有在矣率土地而食人肉者可不戒哉】
　　燕人立太子平为君
　　【昭王即位于破燕之后吊死问孤与百姓同甘苦卑身厚币以招贤者问郭隗曰齐因孤之国乱而袭破燕孤极知燕小不足以报然诚得贤士与之共国以雪先王之耻孤之愿也先生视可者得身事之隗曰古之人君有以千金使涓人求千里马者马已死买其骨五百金而返君怒涓人曰死马且买之况生者乎马今至矣不期年而千里马至者三今王必欲致士先从隗始况贤于隗者岂逺千里哉于是昭王为隗改筑宫而师事之于是士争趣燕乐毅自魏往王以为亚卿任以国政】集览【涓人韦昭曰今中涓也汉仪注天子有中涓顔师古曰涓洁也主居中而洁除之人陈渉世家应劭注涓人如谒者吕氏春秋荆柱国荘伯令谒者驾令涓人取冠】质实【一统志云乐毅灵寿人乐羊之后】
　　韩君卒
　　【韩宣惠王尝欲两用公仲公叔为政缪留曰不可晋用六卿而国分齐简公用陈恒阚止而见杀魏用犀首张仪而西河之外亡今君两用之其多力者内树党其寡力者借外权羣臣有内树党以骄王有外为交以削地君之国危矣胡氏曰缪留之论似是而非不可遂以为法也使所用而贤则一人而足不虞其专擅左右参副不虞其比党使其不贤则一人足以丧国又况二三其众乎意者缪留于仲叔隂有所附欲国柄归一而不分故危言以动其君耳】集览【犀首魏官名公孙衍为此官因为号焉司马彪曰若今虎牙将军】
　　【庚戌】四年【燕昭王平韩防王仓元年】蜀相杀蜀侯考异【据后书秦诛蜀相荘则此当书蜀相荘弑其君】
　　书法【杀蜀侯者蜀相也不书弑何失国之君也然则君失国则固可杀欤不死社稷而见杀于其臣亦不足以言君矣终纲目君弑书杀八以盗杀书杀者一楚当以独夫书杀者一汉承祐以失地书杀者二蜀侯齐君地以两下相杀书者四楚郝赵石鍳段随凉绍蛮夷书杀不与焉】
　　○秦使张仪说楚韩齐赵燕连衡以事秦秦君卒诸侯复合从考异【提要事秦下有秦封仪为武信君七字】
