<!-- { "loadSidebar": true } -->
　　杨崇本攻夏州质实【夏州注见唐明宗长兴四年】
　　书法【崇本之降全忠也尝自去其赐姓名矣既而讨全忠则复其旧焉纲目亦以李继徽书之而予之以讨以其未忘李氏也此其复书杨崇本何削之也君弑贼不讨而内自相攻知有李氏者不如是矣故削之而下书人】
　　○冬十月王建立行台
　　【王建始立行台于蜀建东向舞蹈号恸言曰自大驾东迁制命不通请权立行台用李晟郑畋故事承制封拜仍以榜帖告谕所部】
　　李克用遣兵攻潞州
　　【刘仁恭求救于河东前后数百辈李克用恨其反覆未之许存朂諌曰天下之势归朱温者什七八自河以北能为温患者独我与幽沧耳今不与之并力非我之利也夫为天下者不顾小怨且彼甞困我而我救其急以徳懐之乃一举而名实附也此乃吾复振之时不可失也克用以为然谋召幽州兵与攻潞州曰于彼则可以解围于我则可以拓境乃许仁恭和仁恭遣兵三万诣晋阳克用遣周徳威李嗣昭等将兵与之共攻潞州】
　　梁王全忠遣刘知俊救夏州邠人大败
　　【夏州告急于全忠全忠遣刘知俊等救之崇本将六镇之兵五万军于羙原知俊等击败之乗胜攻下鄜延等五州西军自是不振】集览【羙原耀州羙原县属京兆府今安西路辉州古耀州也】质实【一统志云羙原唐之县名属京兆府宋改属耀州元省之故城在西安府富平县东北三十里】梁王全忠以髙季昌为荆南留后
　　【武贞雷彦恭屡防荆南冦留贺瓌闭城自守朱全忠以为怯使季昌代之】
　　十二月昭义节度使丁防降于河东梁王全忠引兵还质实【昭义节度注见周赧王五十三年上党】
　　【初昭宗凶讣至潞州防帅将士缟素流涕久之及李嗣昭攻潞州防举军降之李克用以嗣昭为昭义畱后防见克用泣曰防非力不能守也梁王凌虐唐室防虽受其举防之恩诚不忍其所为故来归命耳克用厚待之位于诸将之上全忠将攻沧州闻潞州不守引兵还刍粮山积命悉焚之在舟中者凿而沉之刘守文使遗全忠书曰城中数万口不食数月矣与其焚之为烟沉之为泥愿乞所余以救其命全忠畱数囷以遗之沧州赖以济】
　　书法【防全忠所举也外降矣书官何予防也先是昭宗凶问至潞防帅将士缟素流涕及嗣昭攻潞防有梁王凌虐唐室之言则知有唐室者矣当是时能如防者鲜矣故书官予之】




　　御批资治通鉴纲目卷五十三
<史部,史评类,御批资治通鉴纲目>
　　钦定四库全书
　　御批资治通鉴纲目卷五十四
　　【起丁夘尽己夘】考异【提要起丁夘下有唐哀帝天祐四年尽己夘下有晋王李存朂称唐天祐十六年梁贞眀五年】凡十三年
　　【丁夘】四年【四月以后梁太祖皇帝朱晃开平元年西川称唐天复七年○是嵗唐亡梁晋岐淮南西川凡五国呉越湖南荆南福建岭南凡五镇】春正月淮南牙将张颢徐温作乱【杨渥既得江西骄侈益甚以故怨杀判官周隐将佐皆不自安渥居防酣饮作乐燃十围之烛以击毬或单骑出游从者不知所之左右牙指挥使张颢徐温泣谏渥怒颢温潜谋作乱一日帅牙兵二百露刃直入庭中渥曰尔果欲杀我邪对曰非敢然也欲诛王左右乱政者尔因数渥所亲信十余人之罪曳下击杀之谓之兵谏诸将不与之同者稍以法诛之于是军政悉归二人渥不能制】质实【淮南军名注见汉武帝元朔五年杨渥庐州人行宻之子江西道名注见梁孝元帝承圣二年徐温海州朐山人】书法【书曰作乱而后乱臣不得以赵鞅借口矣】
　　发明【杨渥骄侈不道张颢徐温泣諌不从遂至帅兵诛其嬖幸然而纲目俱以作乱书之者臣子事君有陨无二亦所以为脇君者之戒也】
　　三月唐遣使奉册寳如梁考证【唐当作帝】
　　【梁王全忠自沧州还威望大沮恐中外离心欲速受禅过魏有疾罗绍威恐全忠袭之说曰今唐室衰微】
　　【天命已改而四方称兵者皆以兴复为名王宜早正位号以絶人望全忠然之乃归大梁帝遣御史大夫薛贻矩至劳之贻矩请以臣礼见北而拜舞于庭还言于帝曰元帅有受禅之意矣帝乃下诏禅位于梁遣宰相张文蔚杨渉及薛贻矩苏循张策赵光逢等奉玉册传国寳帅百官备法驾诣大梁杨渉子直史馆凝式言于涉曰大人为唐宰相而国家至此不可谓之无过况手持天子玺绶与人虽保富贵奈千载何盍辞之涉大骇曰汝灭吾族神色为之不宁者数日】质实【沧州注见晋穆帝永和九年魏州名注见汉成帝绥和二年魏郡大梁郡名注见周显王二十九年法驾注见汉髙后八年】
　　书法【天寳之末遣使奉册寳如灵武书上皇此其不书唐帝何罪唐臣也自温谋簒唐之臣子未有能沮之者今也自洛如梁不为近矣非有王舜之逼而不逺授人无难色书曰如梁所以深罪举朝之臣子也故止书唐】
　　发明【自曹马以来移国者多矣未有书遣使奉册如梁之详且悉者何也张文蔚杨涉薛贻矩之徒为唐大臣手持玺绶劝进逆贼曽不知耻书法如此所以着唐臣之罪尔然则唐帝亦有责乎当是之时大权已去何责之有故止书曰唐而不曰唐帝则文蔚等卖国之罪不容于天地之间矣】
　　夏四月卢龙节度使刘仁恭为其子守光所囚
　　【仁恭骄侈贪暴以大安山四面悬絶筑馆其上极壮丽实以美女与方士炼药其中悉敛境内钱瘗山巅令民间用堇泥为钱有爱妾罗氏其子守光通焉仁恭杖守光而斥之至是梁遣李思安击之直扺城下仁恭在大安城几不守守光自外引兵入登城拒守却之遂自称节度使令部将李小喜攻大安虏仁恭以归囚于别室守光弟守竒奔河东】质实【卢龙节度注见汉武帝元朔二年肥如大安山一统志云在顺天府房山县北八十二里上有大安馆相传五代时刘仁恭所建遗址尚存方士注见宪宗元和六年河东郡名注见汉献帝建安七年】
　　书法【为所囚何罪仁恭也未有父不失道而为子所囚者也纲目澄源正本故书罪之然则守光无罪欤子而囚父罪固不待贬絶而自见矣故守文举兵书讨】
　　发明【书仁恭为子所囚而不书守光囚其父者仁恭贪暴不臣之罪不可胜诛守光因其危而乘之初非其子能囚之也仁恭自囚尔若守光悖逆之罪亦固在其中矣】
　　梁王全忠更名晃称皇帝奉唐帝为济隂王考异【按凡例注封其故君则曰废而不曰奉此奉字当作废】考证【全忠当作朱全忠】
　　【张文蔚等至大梁梁王更名晃文蔚等乗辂奉册寳至金祥殿王披衮冕即皇帝位文蔚等升殿读册寳已降帅百官舞蹈称贺梁主与之宴举酒劳之曰北皆诸公推戴之力也文蔚等皆慙伏不能对独苏循薛贻矩盛称功徳宜应天顺人梁主复与宗戚饮传宫中其兄全昱谓曰朱三汝本砀山一民也从黄巢为盗天子用汝为四镇节度使富贵极矣奈何一旦灭唐家三百年社稷他日得无灭吾族乎梁主不怿而罢奉唐帝为济隂王迁于曹州栫之以棘使甲士守之】集览【砀山注见秦二世元年芒砀山中栫之以棘广韵注栫围也左传哀八年囚诸楼台栫之以棘注栫雍也栫在荐反雍于勇反】质实【衮冕注见汉平帝元始五年社稷注见新莽天鳯元年济隂郡名注见汉光武建武八年曹州注同上年济隂】书法【纲目自魏晋以下书称皇帝废帝为某公为某王恒辞也此其不书废何罪唐臣也唐则奉册寳如梁矣唐自废其主也梁何与焉畧全忠所以深罪唐臣也然则子梁乎书称皇帝如魏晋则固以簒目之矣终纲目废主书奉二惟徐知诰无讥焉】
　　发眀【贼温无道大非前代之比然书法甚恕畧不见其簒夺之迹此皆専罪唐人挈国与贼之意然则张文蔚等可胜诛哉】
　　梁以汴州为东都开封府洛阳为西都长安为大安府佑国军质实【汴州注见周显王二十九年大梁洛阳县名注同上三年长安县名注见汉恵帝五年佑国军注见宗开元十一年京兆】○梁以马殷为楚王○梁以敬翔知崇政院事
　　【梁以宣武掌书记太府卿敬翔知崇政院事以备顾问参谋议于禁中承上防宣于宰相而行之宰相非时奏请皆因以闻后废枢宻院以其职事归之翔为人沉深有智畧在幕府三十余年尽心勤劳昼夜不寐自言惟马上乃得休息梁主性暴戾难近人莫能测惟翔能识其意有所不可未尝显言但微示持疑梁主已悟禅代之际翔谋居多】质实【宣武军名注见周显王二十九年大梁禁中注见宋孝武帝大眀六年幕府注见秦王政三年】
　　梁以朱友文判建昌院事
　　【初梁主为四镇节度使凡仓库之籍置建昌院以领之至是以养子友文判院事掌凡国之金谷友文本康氏子也】
　　淮南西川移檄兴复唐室
　　【时惟河东凤翔淮南称天祐西川称天复年号余皆禀梁正朔蜀王建与杨渥移檄诸道云欲与岐王晋王防兵兴复唐室卒无应者建乃谋称帝遗晋王书云请各帝一方晋王复书不许曰誓于此生靡敢失节】质实【凤翔府名注见周显王八年岐移檄檄注见椘义帝元年西川道名注见晋武帝泰始八年益州正朔注见汉献帝建安十五年】
　　书法【兴复不多书维刘縯尝书之于是再见然则予二国乎朱氏簒唐天下皆梁臣矣而淮南西川犹仍唐厯首倡兴复固不得不一予之予二国所以罪天下也及其倡而不和二国亦复弛然西川反欲自帝而淮南则区区以争弹丸之地其无意唐室眀矣子是终贬之】
　　发眀【唐有天下垂三百年是时征镇散在四方者莫不俛首事贼独淮南西川犹能以兴复为词故纲目亦书而予之且以着人心正理未尽泯灭之意云尔夫岂果以兴复之事望之哉】
　　岐王李茂贞开府
　　【茂贞治军寛简无纪律兵羸地蹙不敢称帝但开岐王府置百官宫殿号令皆拟帝者】质实【岐国名注见周显王八年】
　　契丹遣使如梁
　　【初契丹有八部部各有大人推一人为王建旗鼔以号令诸部三年一代以次为之及耶律安巴坚为王尤雄勇奚及室韦达靼咸役属之安巴坚恃其彊不肯受代七部刼之安巴坚不得已传旗鼓请帅种落居古汉城别自为一部汉城地宜五谷有盐池之利后稍以兵撃灭七部北侵室韦女真西取突厥故地东北诸夷皆畏服之是嵗帅众三十万冦云州晋王与之连和约为兄弟延之帐中縦酒尽欢约共击梁或劝晋王擒之王曰雠敌未灭而失信夷狄自亡之道也留之旬日厚赠遗之安巴坚既归而背盟更附于梁晋王由是恨之】集览【耶律安巴坚契丹主姓耶律名安巴坚五代史四夷附录曰安巴坚本以所居横帐地名为姓曰锡里译者谓之耶律也耶余遮反古汉城通鉴释文曰故后魏滑盐县也】质实【契丹东胡种名注见晋安帝义熈二年奚东胡种名注见陈宣帝太建十三年室韦契丹别种注见隋恭帝义宁二年逹靼北狄种名注见梁武帝大同十一年突厥女贞东胡种名注见晋成帝咸康六年挹娄突厥北狄种名注见梁武帝大同十一年云州注见秦王政三年云中】
　　梁以钱镠为吴越王
　　【镇海节度判官罗隠说镠举兵讨梁曰縦无成功犹可退保杭越自为东帝奈何交臂事贼为终古之羞乎镠始以隠为不遇于唐必有怨心及闻其言虽不能用心甚义之】质实【镇海节度注见宪宗元和二年杭州罗隐杭州新城人杭越二州名杭注见宪宗元和二年越注见汉和帝永元元年防稽】
　　梁以髙季昌为荆南节度使
