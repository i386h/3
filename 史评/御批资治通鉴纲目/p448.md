<!-- { "loadSidebar": true } -->
　　秋七月梁遣贞阳矦渊明督诸将侵东魏
　　【梁主下诏大举伐东魏欲以鄱阳王范为元帅朱异曰鄱阳雄豪葢世得人死力然所至残暴非吊民之材且陛下昔登北顾亭谓江右有反气骨肉为戎首今宜详择梁主曰会理何如对曰陛下得之矣遂以会理与贞阳矦渊明分督诸将会理庸懦骄倨不礼渊明渊明密告朱异追还代之】集览【防理南康王名】质实【鄱阳按一统志古邑名春秋时为楚东境后属吴战国复属楚秦置鄱阳县属九江郡汉为鄱阳余污鄡阳县地属豫章郡三国吴分豫章置鄱阳郡晋治广晋县梁兼置吴州陈废之隋废鄱阳郡改置饶州以其物产丰饶故名大业初复为鄱阳郡唐初为饶州属江南西道天寳初改鄱阳郡乾元初复为饶州五代时南唐置永平军宋仍为饶州江南东路元陞为饶州路属江浙行省本朝初改为鄱阳府后改为饶州府江西道北顾亭未详处所唯鎭江府治北有北顾楼未知是否又注见唐肃宗上元元年贞阳县名未详沿革唯汝宁府城南八十里有愼阳县本汉所置东魏置义阳郡北齐省入保城县隋废保城置眞邱县后改曰眞阳唐改曰淮阳寻复旧元省入息州未知是否姑録之以备参考】书法【梁尝书伐东魏矣此则曷为以侵书受其叛人则固不足以伐人矣】
　　发明【凡兵声罪致讨曰伐潜师入境曰侵今分注载梁主下诏大举伐东魏而纲目则以侵书之且又书贞阳侯督诸将于上何哉夫以藩侯而总督大军则非潜师入境明矣书法如此岂有说邪尝观于易师之六五为一卦之主其爻辞有曰田有禽利执言无咎所谓田有禽者若禽兽入于田中侵害禾稼则宜猎取之尔至于利执言者利在奉辞往伐明其罪以致讨故得无咎此则执言之义也今侯景背叛其国归魏而魏不纳遂复挈地以附于梁是固彼之叛臣贼子在彼则失其境土若田之有禽所当致讨而在梁则初无言可执今反大举而往伐之斯师也其诸谓之何师哉大举以伐人之国而乃无名则是其气已索然馁矣纲目循名责实以大举载于分注之下而以侵魏书于纲目之上所谓澄源正本反求在我无诸已而后可以非诸人之义也陋哉梁武何足以知此】
　　东魏大将军澄还晋阳自为都督中外诸军録尚书事勃海王
　　【高澄将归晋阳以其弟洋为京畿大都督留邺遂归发防东魏主赠欢相国齐王备九锡殊礼以澄为大丞相督中外録尚书事澄辞丞相许之澄虚葬齐献武王于漳水之西而潜凿鼔山石窟佛顶之旁为穴纳其柩而塞之杀羣匠及齐亡一匠之子知之发石取金而逃】质实【京畿注见唐太宗贞观五年九锡注见汉平帝元始五年漳水注见汉髙帝十年鼓山按一统志在彰德府武安县南二十里一名山有二石如鼔南北相当冀州图经邺城西有石鼔鸣则兵起髙齐之末此鼓尝鸣而齐遂灭隋末鼔又鸣声闻数百里而隋亡通鉴髙澄虚葬欢于漳水之西而潜凿鼔山石窟佛顶之旁为穴纳其柩而塞之杀羣匠及齐亡一匠之子知之发石取金而逃即此】
　　东魏大将军澄入邺幽其主于宫中杀侍读荀济等而还
　　【东魏主多力善射好文学时人以为有孝文风烈髙澄深忌之始髙欢自病逐君之丑事魏主礼甚恭事无大小必以闻可否听防每侍宴俯伏上寿魏主设法防乘辇行香欢执香炉歩从鞠躬屏气承望顔色及澄当国倨傲顿甚使崔季舒察魏主动静澄尝侍饮举大觞属魏主魏主不胜忿曰自古无不亡之国朕亦何用此生为澄怒骂使季舒拳殴魏主奋衣而出魏主不堪忧辱咏谢灵运诗曰韩亡子房奋秦帝鲁连耻侍读荀济知魏主意乃与祠部郎中元瑾华山王大器等谋诛澄于宫中作土山开地道向北城至千秋门门者觉之以告澄澄勒兵入宫见魏主不拜而生曰陛下何意反魏主正色曰自古唯闻臣反君不闻君反臣王自欲反何乃责我必欲弑逆缓速在王澄乃下牀叩头大啼谢罪居三日幽魏主于含章堂烹济等于市遂还晋阳初济少居江东博学能文与梁主有布衣之旧知梁主有大志然负气不服常谓人曰防于盾鼻上磨墨檄之梁主甚不平及即位或荐之梁主曰乱俗好反不可用也济上书谏梁主崇信佛法塔寺奢费梁主大怒欲斩之朱异密告之济逃奔东魏澄以为侍读及败下辩曰自伤年纪摧頽功名不立故欲挟天子诛权臣澄欲宥其死亲问之曰荀公何意反济曰奉诏诛髙澄何谓反邪遂烹之】集览【屏气屏必郢反顔师古曰屏藏其气息言惧之甚也韩亡子房奋秦帝鲁连耻注见宋文帝元嘉十年盾鼻盾食尹反兵器也所以蔽身】质实【华山注见唐宗开元十一年华州】书法【入恶辞也书入书幽其主书杀某等而还澄之凶可见矣】
　　发明【髙欢逐君而终身北面事君尽礼正将以葢其丑也然军国大权在其掌握虽有虚文何补于事前史载其鞠躬屏气执香歩从魏主以见其事上之恭岂知政由寗氏祭则寡人此正奸雄之尤者尔一传而子遂着狂悖观其诘责乃主顾谓何意而反君臣之分倒置如此是岂得于过庭之训而然乎纲目书澄入邺幽其主于宫中其恶又浮于曹马矣荀济始谋诛澄而不得以死节书者谋之不得其道故止书杀而不去其官亦予之而不尽予者也其旨微矣】
　　九月梁堰泗水以攻东魏之彭城冬十一月东魏行台慕容绍宗击败之获萧渊明考异【提要梁下有师字】
　　【梁主命侍中羊侃与渊明堰泗水于寒山以灌彭城俟得彭城乃进军与侯景掎角堰成东魏徐州刺史工则婴城固守侃劝渊明乘水攻之不从诸将与议军事渊明不能对但云临时制宜而已东魏遣大都督髙岳救彭城欲以潘乐为副陈元康曰乐缓于机变不如慕容绍宗且先王之命也乃以绍宗为东南道行台与岳乐偕行景闻绍宗来叩鞍有惧色曰谁教鲜卑儿解遣绍宗来若然髙王定未死邪绍宗帅众十万据槖駞岘羊侃劝渊明乘其远来击之不从侃乃帅所领出屯堰上绍宗至攻营渊明醉不能起诸将皆不敢出兖州刺史胡贵孙独帅麾下与战斩首二百东魏兵败走初景常戒梁人曰逐北不过二里绍宗将战以梁人轻悍恐其众不能支引将卒谓之曰我当阳退诱吴儿使前尔击其背至是梁人不用景言乘胜深入东魏将卒以绍宗之言为信争掩撃之梁兵大败渊明贵孙皆为所虏失亡士卒数万人羊侃结阵徐还梁主闻之惊骇几欲坠牀叹曰吾得无复为晋家乎初髙澄以杜弼为军司问以政要弼曰天下大务莫过赏罚赏一人使天下之人喜罚一人使天下之人惧二事不失自然尽善澄大悦至是使弼作檄移梁朝畧曰侯景以鄙俚之夫遭风云之会位班三事邑啓万家而离披不已意亦可见彼乃授之以利器诲之以慢藏使其势得容奸时堪乘便终恐倔彊不掉狼戾难驯横使江淮士子荆扬人物死亡矢石之下夭折雾露之中彼梁主者轻险有素老耄及之用舍乖方废立戾所矫情动俗饰智惊愚毒螫满懐妄敦戒业躁竞盈胸谬治清静灾异降于上怨讟兴于下传险躁之风俗任轻薄之子孙朋党路开兵权在外必将祸生骨肉衅起腹心彊弩冲城长戈指阙徒探雀鷇无救府藏之虚空请熊蹯讵延晷刻之命外崩中溃今实其时其后梁室祸败皆如弼言胡氏曰改过者帝王之盛节圣人之至教也梁武虽纳侯景遣将出师既败于魏人则惩创前非犹可及止岂至遽如西晋乎又况杜弼檄文指陈阙失虽涉诟詈而事理可推梁武若能虚心平气反躬自责尽革弊政脩明军纪选授将帅固江淮之险以坚守则虽侯景前驱髙澄继至犹不足虑而智不及此以至于亡岂梁德告终天实厌之欤不然何其迷也】集览【掎角注见汉昭烈章武二年槖駞岘山名岘胡甸反逐北注见周赧王三十一年位班三事三事三公也职位在三公之班列羣书考索曰汉时司马主天司徒主人司空主土是谓三公南齐三公唯有太梁之三公复有七员注引杜祐通典云南齐时三公太傅而已梁有丞相太宰太傅太保大司马大将军太尉司徒司空开府仪同三司时梁以侯景为大将军故曰位班三事离披正义曰离披散乱貌犹言猖披离骚经何桀纣之昌被兮注昌与猖同被与披同竝音匹皮反文公集注猖披衣不带之貌授之以利器注见汉后主建兴七年信国家之利器诲之以慢藏易系辞上慢藏诲盗注藏音才浪反谓人有货财而轻慢其所収藏则是教人以盗取之也倔彊注见汉髙帝十一年狼戾前汉严助传狼戾不仁顔师古曰狼性贪而暴戾凡言狼戾谓贪而戾也徒探雀鷇探他含反摸取也鷇丘候反乌子生而须哺者也战国赵故太子章作乱公子成李兑起兵距章章败走主父成兑因围主父宫获章杀之乃遂围主父主父欲出不得探雀鷇而食之三月余饿死事在周赧王二十年空请熊蹯熊野兽似豕而大蹯音烦兽足谓之蹯熊蹯熊掌也埤雅云熊当心白脂如玉俗呼熊白好举木引气谓之熊经其羙在掌左传文元年楚成王欲立王子职而黜太子商臣商臣以宫甲围成王王请食熊蹯而死弗听王遂缢杜预注云熊蹯难熟冀乆将有外救至也今杜弼檄文故云假余息于熊蹯耳】质实【羊侃防山梁父人泗水注见秦始皇二十八年寒山按一统志堰名在徐州城东南一十八里梁萧渊明伐魏堰泗水以灌彭城即此徐州注见秦始皇二十八年彭城麾下注见汉献帝建安十四年檄注见楚义帝元年】书法【攻未有书方畧者秦书决河沟丙子年重开河隙也此泗水耳其书何病梁也梁尝堰淮以攻寿阳矣得不偿失纲目于其三筑削之不书于是遣攻彭城计复出此而竟无所益故特书讥之】
　　十二月梁立元贞为咸阳王
　　【矦景遣王伟说梁主曰髙澄幽元善见于金墉杀诸元六十余人河北物情俱念其主请立元氏一人以从人望如此则陛下有继絶之名臣景有立功之效梁主然之以太子舍人元贞为咸阳王资以兵力使还主魏贞度江即位仪卫以乘舆之副给之贞树之子也】质实【金墉城名注见魏元帝咸熈二年咸阳郡名注见周威烈王十九年】
　　矦景败东魏兵于涡阳
　　【慕容绍宗引军击矦景景辎重数千两马数千匹士卒四万人退保涡阳绍宗士卒十万旗甲耀日鸣鼔长驱而进景命战士皆被短甲执短刀入东魏陈但低视斫人胫马足东魏兵遂败绍宗犇谯城其禆将斛律光张恃显尤之绍宗曰吾战多矣未见如景之难克者也君辈试犯之光等被甲将出绍宗戒之曰勿渡涡水二人军于水北光轻骑射之景谓光曰尔求勲而来我惧死而去我汝之父友何为射我汝岂自解不渡水南慕容绍宗教汝也光无以应景使其徒田迁射光马洞胸光易马隐树又中之退入于军景擒恃显而舍之光走入谯城绍宗曰今定何如而尤我也叚韶潜于上风纵火景帅骑入水出而却走草湿火不复然】质实【涡阳县名注见晋懐帝永嘉五年防城谯城郡名注见汉献帝建安十五年谯涡水注见汉后主建兴三年叚韶姑臧人荣之子】
　　魏以郑穆为京兆尹
　　【魏岐州乆经乱刺史郑穆初到有戸三千穆抚循安集数年至四万余戸考绩为诸州之最宇文泰擢为京兆尹】质实【京兆郡名注见唐宗开元十一年岐州注见周显王八年】














　　御批资治通鉴纲目卷三十二
<史部,史评类,御批资治通鉴纲目>
　　钦定四库全书
　　御批资治通鉴纲目卷三十三
　　【起戊辰梁武帝大清二年魏文帝大统十四年东魏孝静帝武定六年○尽甲戌梁元帝承圣三年魏防帝元年齐文宣帝天保五年】凡七年
