<!-- { "loadSidebar": true } -->
　　【郑攀等相与拒王廙众心不一攀惧请降杜曽亦请击第五猗以自赎廙将赴荆州留长史镇杨口垒竟陵内史朱伺谓廙曰曾猾贼也外示屈服宜大部分未可便西廙矜厉自用以伺为老怯遂行曽等果还攻杨口陷之乘胜径造沔口廙使豫章太守周访击之访有众八千进至沌阳使将军李桓督左甄许朝督右甄自领中军曽先攻左右甄访于陈后射雉以安众心令其众曰一甄败鸣三鼔两甄败鸣六鼓自旦至申两甄皆败访选精锐八百人自行酒饮之敕不得妄动闻鼔音乃进曽兵未至三十步访亲鸣鼓将士皆腾跃犇赴曽遂大溃访夜追之诸将请待明日访曰曽骁勇能战向者彼劳我逸故克之宜及其衰乘之可灭也乃鼓行而进遂定汉沔曽走保武当廙始得至荆州访以功迁梁州刺史屯襄阳】集览【拒王廙事详见前年竟陵内史竟陵郡名也内史官名沌阳江夏郡安陆县有沌水其地曰沌阳属荆州沌柱兖反左甄军号也甄居延反武当均州县后魏改均州为武当郡荆州记云武当山在武当县南二百里武当记云山周回五百里】质实【竟陵郡名注见孝武太元六年杨口垒未详处所沔口注见汉献帝建安十三年一统志云沌阳晋之县名为江夏郡治所唐废之故县址在汉阳府城西六十里临嶂山下武当汉之县名属南阳郡三国魏属南乡郡晋属顺阳郡后魏置武当郡寻废南齐置始平郡后改齐兴郡梁兼置兴州后周改曰丰州隋初废郡改州曰均州大业初州废以县属淅阳郡唐初复置均州天宝初改武当郡乾元初复为均州宋置武当军元复为均州皆治武当县本朝省县入州改属襄阳府】
　　冬十一月朔日食○以刘琨为太尉○立太学
　　【征南军司戴邈上疏以为世道久丧礼俗日弊犹火消膏莫之觉也今王业肇建万物权舆谓宜笃道崇儒以励风化王从之】
　　十二月汉主刘聪弑帝于平阳辛賔死之
　　【汉主聪出畋以愍帝行车骑将军戎服执防前导见者指之曰此故长安天子也故老有泣者太子粲言于聪曰昔周武王岂乐杀纣乎正恐同恶相求为患故也不如早除之聪曰前杀庾珉辈而民心犹如是吾未忍也且小观之十二月聪飨羣臣使帝行酒洗爵已而又使执葢晋臣涕泣有失声者尚书郎辛賔起抱帝大哭聪斩之洛阳守将赵固河内太守郭黙侵汉河东扬言曰要当生缚刘粲以赎天子帝遂遇害諡曰孝愍】集览【庾珉先刘聪使怀帝行酒庾珉号泣被杀怀帝亦遇害】质实【平阳郡名注见秦王政十四年洛阳县名注见周显王三年河内郡名注见楚义帝元年河东郡名注见汉献帝建安七年】
　　书法【于是汉暴使帝賔起抱帝大恸聪杀之赵固扬言欲赎天子帝遂遇害是先杀賔也先书弑帝何先书弑帝所以见賔之死为帝而死也大书死之其为死节之劝深矣】
　　发明【凡伪国书某王某今怀愍之祸刘聪两书姓书名者聪裔夷之丑臣服于晋乃乘时窃发躬行大恶故揭姓名以诛其弑逆之罪耳岂得以伪国之例而比之哉一字之间盖有深意矣】
　　王命课督农功
　　【王命课督农功二千石长吏以入谷多少为殿最诸军各自佃作即以为禀】质实【殿最注见汉武帝元鼎四年课殿】
　　河南王吐谷浑卒
　　【吐谷浑者慕容廆之庶兄也父涉归分户以隶之及廆嗣位二部马鬬廆遣使让之曰分建有别何不相逺异浑怒曰马鬭乃其常何至怒人欲逺别甚易恐后防为难耳遂帅其众西徙廆遣长史追谢之浑遂四傅阴山而居属永嘉之乱因度陇据洮水之西极于白兰地方数千里鲜卑谓兄为阿干廆追思之为之作阿干之歌浑有子六十人长子吐延嗣吐延有勇力羌胡畏之】集览【吐谷浑西域国其先本辽东鲜卑徙河涉归之庶长名吐谷浑即慕容廆庶兄也吐谷浑长子吐延吐延子叶延保于白兰以为礼公孙之子得以王父字为氐乃号其国曰吐谷浑姓慕容氏浑胡昆反四傅读曰附白兰羌种名吐蕃谓之丁零左属党项右接多弥或曰亦吐谷浑之别种也】正误【吐谷浑今按吐当作他骨切】质实【隂山注见秦王政三年洮水注见汉后主延熈十二年】
　　【戊寅】太兴元年【汉主刘曜光初元年】春辽西公段疾陆眷卒
　　【疾陆眷子幼叔父涉复辰自立末怌乘虚袭杀之自称单于】
　　书法【卒疾陆眷何予义也纲目于段氏每详之义焉而已矣】
　　三月王即皇帝位
　　【愍帝凶问至建康王斩缞居庐百官请上尊号不许纪瞻曰晋氏统絶于今二年两都燔荡宗庙无主刘聪窃号于西北而陛下高让于东南此所谓揖让而救火也王犹不许使殿中将军韩绩撤去御座瞻叱绩曰帝座上应列星敢动者斩王为之改容奉朝请周嵩上疏曰古之王者义全而后取让成而后得是以享世长久今梓宫未返旧京未清宜开延嘉谋训卒厉兵先雪大耻副四海之心则神器将安适哉由是忤旨出为新安太守嵩顗之弟也王遂即皇帝位百官皆陪列命王导升御牀共坐导固辞曰若太阳下同万物苍生何由仰照乃止大赦文武增位一等帝欲赐诸吏投刺劝进者加位二等民投刺者皆除吏凡二十余万人散骑常侍熊逺曰陛下应天继统率土归戴岂独近者情重逺者情轻不若依汉法徧赐天下爵于恩为普且可以息检覈之烦塞巧伪之端也帝不从】集览【居庐丧大记曰父母之丧居倚庐不涂寝苫枕块贾氏曰古者父母之丧倚木为庐在中门之外东方北户东倚墙西至地以为庐而居之无楣柱既虞之后楣柱翦屏乃西向开之今所谓朴陋之室杀古倚庐之制也神器注见汉光武建武六年陪列犹言陪位尔雅释言曰陪朝也注陪位为朝投刺投上刺书也刺七赐反】质实【韩绩吴郡嘉兴人熊逺豫章南昌人新安郡名注见汉献帝建安十三年新都】
　　书法【书即皇帝位何正统也终纲目书即皇帝位四汉书高祖光武昭烈晋则元帝舍是无书即皇帝位者矣】
　　发明【继统与创业不同臣前已论之矣今周嵩所言与费诗同旨固不为无见然特未知绍续之意耳五代刘崇僭立谓其臣曰朕以周祖之业一朝坠地今日位号不得已而正之崇虽僭窃其言盖亦有理此纲目于光武昭烈元帝未混一之时所以皆书即皇帝位而无嫌者正以幸其系人心续正统副四海依归之望慰祖宗在天之灵固不得与其他妄自尊大者比也】
　　立王太子绍为皇太子考证【立当作更○谨按凡例曰更曰更某为某注云汉更王太子为皇太子此当比汉例立当作更】
　　【绍仁孝喜文辞善武艺好贤礼士容受规谏与庾亮温峤等为布衣之交亮风格峻整善谈老庄帝器重之聘其妹为绍妃使亮侍讲东宫帝好刑名家以韩非书赐太子亮谏曰申韩刻薄伤化不足留圣心太子纳之】集览【善谈老庄注见成帝咸康三年习尚老庄好刑名家注见汉景帝元年申韩刻薄杨子问道篇曰申韩之术不仁之至矣又注见汉武帝建元元年】
　　以慕容廆为龙骧将军大单于
　　【廆以游防为龙骧长史刘翔为主簿命防创朝仪裴嶷曰晋室衰微介居江表中原之乱非明公不能拯也今诸部虽各拥兵然皆顽愚相聚宜以渐并取为西讨之资廆以为长史委以军国之谋诸部弱小者稍稍击取之】质实【裴嶷姓名嶷牛已反】
　　以李矩都督河南军事
　　【荥阳太守李矩使郭黙郭诵救赵固诵潜遣其将耿稚等夜袭汉营汉军惊溃死伤大半太子粲走保阳郷稚等据其营获器械军资不可胜数汉主聪使太尉范隆帅骑助之稚等杀其所获牛马焚其军资突围犇虎牢诏以矩都督河南三郡诸军事】质实【荥阳郡名注见秦庄襄王元年虎牢关名注见帝奕太和四年河南郡名注见秦庄襄王元年三川李矩平阳人】
　　汉螽斯则百堂灾质实【螽斯诗螽斯篇螽斯羽诜诜兮宜尔子孙振振兮注螽蝗属长而青长角长股能以股相切作声一生九十九子】
　　【烧杀汉主聪子二十一人】
　　书法【火灾非宫阙宗庙不书堂也何以书着聪灭也于是聪子死者二十一人】
　　张寔遣使上表
　　【都尉陈安叛相国保举兵逼上邽保遣使告急于张寔寔遣步骑二万赴之军至新阳闻愍帝崩保谋称尊号破羌都尉张诜言于寔曰南阳忘大耻而亟欲自尊必不能成功晋王近亲且有名徳当帅天下以奉之寔从之遣牙门蔡忠奉表诣建康比至帝已即位然寔竟不用江东年号犹称建兴】集览【南阳谓南阳王保】质实【上邽县名注见汉光武建武八年一统志云新阳三国吴之县名属长沙郡晋末改为新康县属衡阳郡隋省之故城在长沙府城西南一百二十六里】
　　书法【寔自嗣立一书得玺献之愍帝建兴三年一书遣兵入援帝建兴四年一书遣韩璞将兵伐汉建武元年于是书遣使上表皆予其忠也寔可谓世笃忠贞矣】
　　夏四月朔日食○加王导骠骑大将军开府仪同三司【导遣从事行扬州郡国还见各言二千石官长得失独顾和无言导问之和曰明公作辅宁使纲漏吞舟何缘采聴风闻以察察为政邪导咨嗟称善】集览【从事行扬州郡国从事将军之属官也行音下孟反循行也谓至扬州所隶郡国有所按察也察察为政谓用明太过也老子曰俗人察察我独闷闷其政闷闷其民醇醇其政察察其民缺缺林希逸口义云闷闷者不作聪明也察察者烦碎也】质实【顾和吴郡人众之族子扬州注见汉献帝兴平二年金陵】
　　成丞相范长生卒
　　【长生博学多艺能年近百歳蜀人奉之如神】
　　书法【成自立国以来至是十有五年纲目书成政事不一二而卒其臣者再録贤也终纲目卒僭国臣二十有二晋世居九成有二焉何地不生才信哉】
　　汉杀其尚书令王鉴中书监令崔懿之曹恂
　　【中常侍王沈养女有美色汉主聪立以为左皇后鉴及中书监崔懿之中书令曹恂谏曰借使沈之弟女刑余小丑犹不可以尘汚椒房况其家婢邪聪大怒收斩之鉴等临刑沈以杖叩之曰庸奴复能为恶乎鉴瞠目叱之曰竖子灭大汉者正坐汝鼠辈与靳凖耳懿之谓凖曰汝心如枭镜必为国患汝既食人人亦当食汝】集览【刑余小丑王沈乃宦官刑余之人也说文曰丑可恶也此云小丑憎恶之称也记曲礼曰刑人不在君侧注为怨恨为害也公羊传曰君子不近刑人近刑人则轻死之道椒房注见汉昭帝始元四年汝心如枭镜前汉郊祀志古者天子常以春解祠祠黄帝用一枭破镜注孟康曰枭鸟名食母破镜兽名食父黄帝欲絶其种类故使百吏祠皆用之或云直用破镜也破镜如防而虎眼如淳曰汉使东郡送枭五月五日为枭羮以赐百官以其恶鸟故食之枭坚尧反镜本作獍音敬】
　　五月段匹防杀太尉广武侯刘琨
