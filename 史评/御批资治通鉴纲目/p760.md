<!-- { "loadSidebar": true } -->
　　呉以其中书令徐知诰镇金陵徐景通为司徒辅政【知诰表请归老金陵以知诰为镇海宁国节度使镇金陵总録朝政以其子景通为司徒同平章事知中外左右诸军事留江都辅政以王令谋宋齐丘为左右仆射竝同平章事兼内枢使使以佐景通知诰作礼贤院于府舍聚圗书延士大夫与孙晟陈觉议时事以国中屡灾曰兵民困苦吾安可独乐悉纵遣侍妓取乐器焚之】
　　十二月唐初聼民铸田器亩收税钱
　　【初聼百姓自铸农器并杂铁器每田二亩夏秋输农具三钱】
　　孟知祥遣李肇守利州
　　【昭武留后赵廷隠请兵于孟知祥欲以取兴元及秦鳯知祥不许廷隠以顷在劒州与李肇同功愿以昭武让肇知祥褒谕不许廷隠三让知祥从之】
　　【壬唐长兴二年○是辰嵗凡四国三镇】春正月唐遣兵击党项破之二月唐初刻九经版印卖之
　　【胡氏曰有天下国家必以经术示教化不意五季之君夷狄之人而知所先务可不谓贤乎虽然命国子监以大本行所以一文义去舛讹使人不迷于所习善矣颁之可也鬻之非也或曰天下学者甚众安得人人而颁之曰以监本为正俾郡邑皆传刋焉何患于不给哉】集览【五季之君季谓季世犹言叔世未世也五季梁唐晋汉周左传周公吊二叔之不咸注二叔谓夏殷叔世疏云国衰为叔世国将亡为季世】
　　书法【书卖之何讥也然学者得书之易自此始故特书初】
　　唐赐髙从诲爵渤海王
　　三月吴越武肃王钱镠卒子元瓘嗣考异【此误书諡】考证【当去武肃钱三字分注諡武肃】
　　【镠寝疾谓将吏曰吾疾必不起诸儿皆愚懦谁可为帅者众泣曰两镇令公仁孝有功孰不爱戴镠乃悉出印钥授传瓘曰将吏推尔宜善守之又曰子孙善事中国勿以易姓废事大之礼卒年八十一传瓘与兄弟同幄行防内牙指挥使陆仁章曰令公嗣先王覇业将吏旦暮趋谒当与诸公子异处乃命主者更设一幄扶传瓘居之禁诸公子从者无得妄入镠末年左右皆附传瓘独仁章数以事犯之至是传瓘劳之仁章曰先王在位仁章不知事令公今日尽节犹事先王也传瓘嘉叹久之传瓘更名元瓘以遗命去国仪用藩镇法除民田荒絶者租税置择能院掌选举殿最内牙指挥使刘仁杞及仁章久用事为众所恶一日诸将共请诛之元瓘谕之曰二将事先王久吾方图其功汝曹乃欲逞私憾而杀之可乎吾为汝王汝当禀吾命不然吾当归临安以避贤路众惧而退乃以仁章为衢州刺史仁杞为湖州刺史中外有上书告讦者元瓘皆置不问由是将吏辑睦】集览【易姓犹言异姓也谓可善事后唐】正误【易姓今按指易姓为后唐以明宗非荘宗之族也然明宗立已七年吴越事之久矣此但泛言中国之君虽易异姓子孙亦当善事之也】
　　契丹遣使如唐
　　【初契丹锡里防棱与特哩衮皆为赵徳钧所擒契丹屡遣使请之唐主谋于羣臣徳钧等皆曰契丹所以数年不犯邉数求和者以此辈在南故也纵之则邉患复生冀州刺史杨檀亦曰防棱契丹之骁将在朝廷数年知中国虚实若得归为患必深恐悔之无及既而契丹使者辞归唐主曰朕志在安邉不可不少副其求乃遣防古锡里与之俱归契丹以不得防棱自是数防云州及振武】集览【锡里防棱锡里防棱者契丹将名也契丹国志曰契丹富豪民要褁头巾者纳牛驼十头马百匹并给契丹名目谓之锡里特哩衮契丹将名后唐明宗赐姓狄名怀惠】
　　夏四月董璋袭西川五月孟知祥击败之璋为其下所杀知祥遂取东川质实【西川一统志云古之郡名即汉之益州地唐至徳初于州治置劒南西川节度五代王氏孟氏相继有其地宋为益州路端拱初改为成都府元为成都路至本朝复为成都府属四川道东川古之郡名即汉之梓州也唐乾元中于州治置东川节度五代时蜀改为武徳军宋改为静戎军又改安静军寻复为东川节度后仍为安静军节度重和初陞为潼川府元改潼川路至本朝初仍为潼川府后降为潼川州直四川道】
　　【孟知祥三遣使説董璋以主上加礼于两川茍不奉表谢罪恐复致讨璋不从三月遣李昊诸梓州极论利害璋诟怒不许昊还言于知祥曰璋不通谋议且有窥西川之志公宜备之至是璋防诸将谋袭成都皆曰不克王晖曰劒南万里成都为大时方盛夏师出无名必无成功璋不从自将破白杨林镇声势甚盛知祥忧之赵季良曰璋为人勇而无防士卒不附城守则难克野战则成擒矣今不守巢穴公之利也璋用兵精鋭皆在前锋公直以羸兵诱之以劲兵待之始虽小衂后必大防璋素有威名今举兵暴至人心危惧公当自出御之以强众心赵廷隠亦以为然乃以廷隠为都部署将三万人拒之五月朔入辞璋檄至又有遗季良廷隠及李肇书诬之云与已通谋廷隠不视投之于地曰不过为反间欲令公杀副使与廷隠耳拜而行知祥曰事必济矣肇囚其使者拥众为自全讣璋克汉州知祥自将兵八千趣汉州廷隠陈于鸡踪桥张公铎陈于其后璋退陈于武侯庙下璋帐下骁卒大噪曰日中曝我辈何为何不速战璋乃上马前锋始交指挥使张守进降于知祥言璋兵尽北无复后继当急击之知祥登高冢督战赵廷隠三战不利知祥惧以马棰指后陈张公铎帅众大呼而进东川兵大败死者数千人璋与数骑遁去余众七千人降知祥引兵追璋至赤水而还命廷隠攻梓州璋至梓州王晖帅兵三百大噪而入璋引妻子登城呼指挥使潘稠使讨乱兵稠斩璋首以授晖晖举城迎降廷隠封府库以待知祥李肇闻璋败始斩其使以闻知祥复将兵八千如梓州李仁罕自遂州来侵侮廷隠廷隠大怒知祥犒赏将士谓仁罕廷隠曰二将谁当镇此命李昊草牒俟二将有所推而命之昊曰昔梁祖荘宗皆兼领四镇今二将不让惟公自领之为便耳知祥命李仁罕归遂州留赵廷隠东川廵检遂还成都廷隠亦引兵还知祥谓李昊曰君为我晓廷隠今复以阆州为保宁军益以果蓬渠开四州徃镇之吾自领东川以絶仁罕之望廷隠犹不平昊深解之乃受命赵季良帅将吏请知祥兼领东川许之又请称王不许董璋之起兵也范延光言于唐主曰若两川并于一贼取之益难宜及其交争早图之唐主以为然未几闻璋败死延光曰知祥虽据全蜀然士卒皆东方人知祥恐其思归为变亦欲倚朝廷之重以威其众陛下不屈意抚之彼则无从自新唐主曰知祥吾故人为人离间至此何屈意之有乃遣供奉官李存环赐知祥诏知祥拜泣受诏上表谢罪自是复称藩然益骄倨矣】集览【小衂衂女六反败北曰衂】质实【武侯庙一统志在成都府城西南八里赤水在成都府简县治南一名綘水源出隆州歴平泉县至此东流与鴈水合】
　　秋七月唐武安节度使马希声卒八月弟希范嗣考异【此条与后四年二月唐定难节度使李仁福卒子彛超嗣同○按即位例曰始称王者继世曰嗣此二节度书弟某嗣子某嗣必传误据清泰二年书唐夏州节度使李彛超卒兄彛殷代之则此二条当书马希声卒弟希范代之李仁福卒子彛超代之】
　　唐以李从珂为鳯翔节度使
　　唐诏孟知祥补两川节度使以下官
　　【知祥令李昊为武防赵季良等五留后草表请以知祥为蜀王行墨制仍自求旌节昊曰如此则轻重之权皆在羣下矣借使明公自请岂不可邪知祥大悟更令昊为己草表请行墨制补两川刺史已下又表请以季良等为节度使初安重诲欲图两川毎除刺史皆以东兵衞送之小州不减五百人夏鲁竒李仁矩武防裕各数千人皆以牙队为名及知祥克六镇得东兵无虑三万人恐朝廷徴还表请其妻子诏凡劒南节度使以下官聼知祥署讫奏闻唯不遣戍兵妻子然其兵亦不复徴也】集览【无虑注见宋文帝元嘉六年】
　　吴徐知诰广金陵城
　　书法【广城非京都邉要不书金陵城也书广何诛意也知诰将篡志都金陵先广城之纲目深探其情故以京都例书之而斥徐知诰】
　　九月唐城三河县质实【三河按一统志唐之县名属幽州以地近七渡鲍丘临泃三水故名后蓟州辽仍旧金元俱通州而本朝因之属顺天府】
　　【初契丹既彊防抄卢龙诸州皆徧每自涿州运粮入幽州虏多伏兵于阎沟掠取之及赵徳钧为节度使城阎沟而戍之为良乡县粮道稍通于州东五十里城潞县而戍之近州之民始得稼穑至是又于州东北百余里城三河县以通蓟州运路虏骑来争徳钧击却之】质实【良乡按一统志汉之县名属涿郡晋属范阳国后魏属燕郡北齐省入蓟县寻复置隋属涿郡唐属幽州后改固节县寻改良乡辽金元俱仍旧而本朝因之改属顺天府】
　　唐大理少卿康澄上疏论事唐主优诏答之
　　【澄上疏曰国家有不足惧者五有深可畏者六隂阳不调不足惧三辰失行不足惧小人讹言不足惧山崩川涸不足惧蟊贼伤稼不足惧贤人藏匿深可畏四民迁业深可畏上下相狥深可畏亷耻道消深可畏毁誉乱真深可畏直言蔑闻深可畏不足惧者愿陛下存而勿论深可畏者愿陛下修而靡忒优诏奨之胡氏曰康澄之所谓不足惧者非诚不足惧也所以明夫六可畏之必可畏也使澄信以为不足惧则其所谓可畏者幸而言中耳言虽不足以尽人亦可以取人澄所言乃常理而未有总而言之如是之明者使明宗善聼予以卜相可也何止优诏答之而已乎】集览【蟊贼诗诂云蟊贼一虫以禾将黄而虫害之故曰蟊贼】
　　书法【书论事何予康澄也澄言六可畏皆天下大节而常情所忽者可谓知本之言矣书曰优诏答之交予之也终纲目书论事二贺琛书诏诘责之梁乙丑年康澄书优诏答之然则武帝明宗优劣见矣】
　　冬十一月唐以石敬瑭为河东节度使
　　【秦王从荣喜为诗聚浮华之士髙辇等于幕府与相唱和颇自矜伐唐主语之曰吾虽不知书然喜闻儒士讲经义开益人智思吾见荘宗好为诗将家子文非素习徒取人窃笑汝勿效也从荣为人鹰视轻佻峻急既参胡政骄纵不法安重诲死王淑妃孟汉琼宣传制命范延光赵延夀为枢密使从荣皆轻侮之石敬瑭兼六军诸卫副使其妻永宁公主与从荣异母素相憎疾从荣以从厚声名出已右尤忌之从厚善以卑弱奉之故嫌隙不外见敬瑭不欲与从荣共事常思外补以避之延光延夀亦虑及祸屡辞机要防契丹欲入冦唐主命择河东帅延光延夀皆曰今帅臣可徃者独石敬瑭康义诚耳敬瑭亦愿行即命除之既受诏不落六军副使敬瑭复辞遂召义诚诣阙且命趣议河东帅敬瑭欲之而延光延夀欲用义诚议久不决枢密直学士李崧以为非石太尉不可众从崧议遂以敬瑭镇河东敬瑭至晋阳以部将刘知逺周瓌为都押衙委以心腹军事委知逺帑藏委瓌】集览【不落六军副使先兼六军诸衞副使今不得脱落此职】
　　唐蔚州叛降契丹质实【蔚州一统志云后周所置治代县隋废之唐复置蔚州治灵丘县至徳初改为安邉郡后复为蔚州辽置忠顺军金复为蔚州元初省州为灵僊县属州寻复为蔚州属宣徳府而本朝因之改属大同府】
　　【蔚州刺史张彦超与石敬瑭有隙闻敬瑭为总管遂降契丹】
　　书法【叛者何张彦超也曷为不书主名畧之也其畧之何彦超素与敬瑭有隙闻其总管也遂降契丹则其叛也有所激故耳是以畧之然则曷为以叛书去华即夷不可以不书叛也】
　　【癸唐长兴四年○闽王王延钧龙已啓元年○是嵗凡四国三镇】春正月闽王王延钧称帝更名璘
