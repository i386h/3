<!-- { "loadSidebar": true } -->
　　九月蜀主与太后太妃游青城山质实【一綂志云青城山在成都府灌县西南五十里唐杜光庭记岷山连峯接岫千里不絶青城乃第一峯也前号青城峯后名大而山山有七十二小洞应七十二候有八大洞应八节道书以此山爲第五洞天乃神僊都防之府】
　　书法【尝书燕主熈与其后游白鹿山矣晋安帝元兴三年于是复见凡游讥也与后妃游讥之讥也终纲目书太后游幸三梁己亥年魏太后唐穆宗长防二年郭太后是年书与后游幸二燕主熈与后游白鹿唐甲申年唐主与其太妃如张全义第】
　　发明【少康以一旅而兴夏成汤以七十里而兴商蜀虽蕞尔诸葛武侯尝用之矣触之者碎犯之者衂地非加广也兵非加众也亦以用之得其道耳自王建之殁王衍继立首尾八载观纲目之所书无非亾国之事故书以宦者爲将军则近习进矣书杀华阳尉张士乔则諌臣戮矣书北廵遣兵侵岐则轻佻黩武矣书宴羣臣于宣华苑宴近臣于怡神亭则沈湎无度矣书以宦者王承休爲指挥使节度使则管军非其人矣书遣使如唐罢北边兵则弛备以启敌矣至是上书游青城山下书唐兵伐蜀继书蜀主东游则蜀之亡灭无可言者夫以一蜀之防本无足述然纲目屡书于册盖欲后人知其覆亡之故殷鍳若此必忧勤图治必兢业保邦必畏天命之难谌必知人心之难保则庻几克绍丕基永终天禄其爲后王戒岂不深切着明也哉】
　　○唐遣魏王继岌及郭崇韬将兵伐蜀
　　【唐主与宰相议伐蜀李绍钦素谄事宣徽使李绍宏绍宏荐绍钦有竒才可大任郭崇韬曰叚凝亡国之将奸谄绝伦不可信也众举李嗣源崇韬曰契丹方炽总管不可离河朔魏王地当储嗣未立殊功请以爲都綂成其威名帝曰儿防岂能独往当求其副旣而曰无以易卿乃以继岌充西川行营都统崇韬充都招讨制置等使军事悉以委之又以高季兴充招讨使李继曮充转运使李令德李绍琛张筠毛璋董璋李严皆爲列将将兵六万伐蜀仍诏季兴自取防忠万三州爲廵属工部尚书任圜翰林学士李愚并叅预军机崇韬以孟知祥有荐引旧恩将行言于上曰知祥信厚有谋可爲西川帅又荐张宪谨重有识可爲相】集览【叚凝本梁将降唐赐姓名李绍钦】质实【夔忠万三州夔注见汉献帝建安十九年巴东忠注见宗开元十八年万注见代宗大厯十二年南浦】
　　冬十月蜀主东游
　　【安重覇劝王承休请蜀主东游秦州毁府署作行宫强取民间女子教歌舞图形以遗韩昭蜀主将行羣臣諌皆不聼太后涕泣不食止之亦不能得前秦州节度推官蒲禹卿上表畧曰先帝艰难创业欲传之万世陛下少长富贵流色惑酒无故盘游频离宫阙今百姓失业盗贼公行山河险固不足慿恃韩昭谓曰吾收汝表俟主上西归当使狱吏字字问汝承休妻羙蜀主私焉故鋭意欲行十月引兵数万发成都武兴节度使王承防告唐兵西上蜀主不信大言曰吾方欲耀武遂行在道赋诗殊不爲意】质实【武兴节度注见梁武帝中大通六年】
　　十一月唐师灭蜀蜀主王衍降
　　【唐李绍琛攻蜀威武城城降得粮二十万斛绍琛纵其败兵万余人逸去因倍道趣鳯州李严飞书以谕王承防李继曮竭鳯翔蓄积以馈军不能克人情忧恐郭崇韬入散关指其山曰吾軰进无成功不复得还此矣当尽力一决今馈运将竭宜先取鳯州掠其粮诸将皆言蜀地险固未可长驱崇韬以问李愚愚曰蜀人苦其主荒淫莫爲之用宜乘其人情崩离风驱霆击彼皆落胆虽有险阻谯与守之兵势不可缓也崇韬倍道而进王承防以鳯兴文扶四州印节迎降得兵八千粮四十万斛崇韬曰平蜀必矣蜀主至利州遇威武败卒始信唐兵之来乃以王宗勲王宗俨王宗昱爲三招讨将兵三万逆战兵皆怨愤曰龙武军粮赐倍于他军他军安能御敌绍琛等克兴州与战三泉大败之又得粮十五万斛蜀主闻宗勲等败倍道西走断桔栢津浮梁命王宗弼守利州李绍琛昼夜兼行趣利州宋光葆遗郭崇韬书请兵不入境当举廵属内附茍不如约则背城决战崇韬纳之继岌至兴州光葆及诸城鎭皆望风欵附王承休与安重覇谋掩击唐军重覇曰击之不胜则大事去矣然公受国恩闻难不可不赴愿与公俱西承休以爲然使以兵从将行重覇拜于马前曰若从开府还朝谁当守此开府行矣重覇请爲公守之承休无如之何遂行重覇遂以秦陇降唐高季兴常欲取三峡畏蜀将张武不敢进至是乘唐兵势自将水军上峡取施州武以铁鎻断江路季兴遣勇士乘舟斫之防风大起舟絓于鎻不能进退季兴轻舟遁去旣而夔忠万州遣使诣继岌降崇韬遗王宗弼等书爲陈利害宗弼弃城归三招讨追及之相持而泣遂合谋送欵于唐蜀主至成都百官及后宫出迎蜀主入妃嫔中作囘鹘队入宫数日宗弼亦至登太门严兵自卫刼迁蜀主及太后后宫诸王于西宫收其玺绶及内库金帛归其家子承涓入宫取蜀主宠姫数人以归李绍琛进至绵州蜀断绵江浮梁水深无舟楫绍琛谓李严曰吾悬军深入利在速战乘蜀人破胆之时但得百骑过鹿头关彼且迎降不暇若俟修缮桥梁必畱数日或教王衍坚闭近关折吾兵势傥延旬浃则胜负未可知矣乃与严乘马浮度江从兵得济者仅千人溺死者亦千余人遂入鹿头关防汉州宗弼遣使劳军且以蜀主书遗李严曰公来吾卽降或谓严公首建伐蜀之防蜀人怨公深入骨髓不可徃严不从欣然驰入成都抚谕吏民告以大军继至悉命撤去楼橹蜀主命翰林学士李昊草降表又命平章事王锴草降书遣兵部侍郎欧阳彬奉之以迎继岌崇韬宗弼斩宋光嗣景润澄李周辂欧阳晃函首送继岌又责韩昭佞谀枭于金马坊门遣使奉牋以后宫珍玩赂继岌崇韬求西川节度使继岌曰此皆我家物奚以献爲畱其物而遣之继岌至成都李严引蜀主及百官仪卫出降蜀主白衣首绖衔璧牵羊百官衰绖徒跣舆榇号哭俟命继岌受璧崇韬解防焚榇承制释罪君臣东北向拜谢大军入成都崇韬禁侵掠市不改肆自出师至是凡七十日得节度十州六十四县二百四十九兵三万铠仗钱粮金银缯帛共以千万计高季兴闻蜀亡方食失匕箸曰是老夫之过也梁震曰不足忧也唐主得蜀益骄亡无日矣安知其不爲吾褔楚王殷上表愿上印绶以保余龄优诏谕之】集览【散关注见汉光武建武二年桔栢津津水渡也在利州昭化县东囘鹘队戯名也队谓羣队旬浃旬十日也浃卽叶反周徧也十日干一周曰浃曰衔璧古者相见之礼皆有所执以爲贽公侯伯子男执玉贾逵曰衔璧者盖以手缚于后不能执璧故衔之牵羊贾逵曰示服爲臣也舆榇注见陈宣帝太建十一年匕箸匕卑履反匙也箸直虑反与櫡同史记周勃世家尚席取櫡记曲礼曰饭黍毋以箸注箸饭敧也又曰之有菜者用梜注梜箸也今人或谓箸爲梜提梜吉叶反又音甲】质实【威武城未详处所鳯兴文扶四州鳯注见梁武帝中大通六年南岐兴注见晋怀帝永嘉四年畧阳文注见汉后主建兴元年隂平注见代宗大厯五年三泉县名注见僖宗光启二年三峡注见宋明帝泰始二年施州注见中宗嗣圣三年玺绶注见汉光武建武三年绵州注见汉后主炎兴元年涪县绵江注见宪宗元和元年浮梁注见周世宗显德三年鹿头关注见僖宗光启三年汉州注见汉成帝鸿嘉三年广汉西川节度注见晋武帝防始八年益州衰绖注见梁孝元帝承圣三年】
　　书法【王衍卽位以来纲目凡十六书蜀事而书用宦官者三游宴者五杀諌臣废后者各一余则用小人而已若是而有不亡者乎唐师旣临方且东游不顾未有沈无惧如王衍者矣纲目上书伐蜀次书东游下书灭蜀间虽有事不书所以着王衍之慢爲后世戒也纲目书灭国未有先书灭后书降者此其先书灭何蜀无抗者则已灭矣灭不系其降也是故隋师灭陈先书灭后书获隋文帝开皇九年唐师灭蜀先书灭后书降是年一先一后纲目之权衡审矣终纲目书游八详秦始皇二十九年舎是无书游者矣】
　　发明【王衍亦尝遣兵逆战皆不复书而直书唐师灭蜀者见其灭亡之易也灭者亡国之善词必其臣主同力死于社稷乃足穪是今蜀旣无人守御已不可谓之同力而又继书王衍出降则亦不得谓之死于社稷矣此固书法之意也于王衍乎何讥】
　　十二月唐以董璋爲东川节度使
　　【平蜀之功李绍琛爲多位董璋上而璋素与郭崇韬善崇韬数召璋与议军事绍琛心不平谓曰吾有平蜀之功公等朴樕相从反呫嗫于郭公之门谋相倾害吾爲都将独不能以军法斩公邪璋诉于崇韬十二月崇韬表璋爲东川节度使解其军职绍琛愈怒曰吾冒白刄临险阻定两川璋乃坐有之邪乃见崇韬言东川重地任尚书有文武才宜表爲帅崇韬怒曰绍琛反邪何敢逹吾节度绍琛惧而退初唐主遣宦者李从袭等从继岌继岌虽爲都綂军中制置一出郭崇韬将吏賔客趋走盈庭而都綂牙门索然从袭等固耻之及破蜀蜀之贵臣大将争以寳货妓乐遗崇韬及其子廷诲继岌所得不过匹马束帛唾壶麈柄而已从袭等益不平王宗弼赂崇韬求爲节度使崇韬阳许之旣而乆未得乃帅蜀人列状见继岌请畱崇韬鎭蜀从袭等因谓继岌曰郭公父子专横今又使蜀人请己爲帅其志难测王不可不爲之备继岌谓崇韬曰主上倚侍中如山岳岂肯弃之蛮夷之域乎且此非余之所敢知也请诸人诣阙自陈由是继岌与崇韬互相疑贰】集览【朴樕音卜速説文朴樕小木也诗野有死麕林有朴樕樕亦作遫汉书息夫躬上言诸曹以下朴遬不足数顔师古曰朴遬短小貌呫嗫注见敬宗寳厯二年任尚书工部尚书任圜也尘柄注见齐武帝永明十一年尘尾】质实【东川节度注见汉献帝建安十八年两川谓东川西川】
　　蜀王宗弼王承休伏诛
　　【崇韬征犒军钱数万缗于宗弼宗弼靳之士卒怨怒夜纵火諠噪崇韬欲诛宗弼以自明白继岌收宗弼等数其不忠之罪族诛之蜀人争食宗弼之肉承休等至继岌亦斩之】
　　书法【不书唐诛承上文也】
　　发明【此二人者误蜀者也故虽崇韬挟私杀之亦书伏诛以正其罪】
　　闽王王审知卒子延翰立考异【立当作嗣】考证【当去王字】质实【闽国名注见汉武帝建元三年闽中】○唐以孟知祥爲西川节度使质实【西川节度注见晋武帝泰始八年益州】
　　【唐以北都畱守孟知祥爲西川节度使议选代者枢密承防叚徊等恶邺都畱守张宪不欲其在朝廷皆曰宪虽有宰相噐然宰相在天子目前事有得失可以改更北都独系一方安危其任尤重非宪不可乃徙宪爲太原尹王正言爲兴唐尹史彦琼爲邺都监军正言昏耄彦琼本伶人有宠遂专六州之政威褔自恣陵忽将佐正言以下皆谄事之】
　　唐主猎于白沙
