<!-- { "loadSidebar": true } -->
　　【荆雍都督司马休之颇得江汉民心子谯王文思在建康性凶暴好通轻侠刘裕恶之有司奏文思擅杀国吏诏诛其党而宥文思休之上疏谢罪请解所任裕不许而执文思送之令自训厉欲使杀之休之但表废文思以书陈谢裕不说使江州刺史孟怀玉兼督豫州六郡以备之】集览【轻侠侠之言挟也以权力挟辅人也又游侠注见汉昭帝元平元年】质实【建康郡名注见汉献帝兴平二年】书法【袭荆州杀都督刘毅书太尉裕杀豫州刺史诸葛长民书太尉裕废谯王文思为庶人书太尉裕帅师击荆州书太尉裕屡书不一书而裕之不臣昭昭矣】
　　夏五月秦尚书令姚弼有罪免
　　【秦广平公弼有宠于秦王兴言无不从兴左右掌机要者皆其党也仆射梁喜等言于兴曰父子之际人所难言然君臣之义不薄于父子故臣等不得黙然广平公弼潜有夺嫡之志陛下宠之太过无赖之徒辐凑附之道路皆言陛下将有废立之计信有之乎兴曰岂有此邪喜曰苟无之则陛下爱弼适所以祸之愿去其左右损其威权非特安弼乃所以安宗社也兴不应会兴有疾弼潜聚众欲作乱将军刘羌泣以告兴梁喜等复请诛弼兴不得已乃免弼尚书令还第姚宣入朝流涕极言姜虬亦上疏请斥散凶徒以絶祸端皆不听】
　　西秦袭灭南凉以傉檀归杀之
　　【唾契汗乙弗等部叛南凉南凉王傉檀欲讨之孟恺谏曰今年饥馑南逼炽磐北逼蒙逊百姓不安远征虽克必有后患不如与炽磐结盟通籴慰抚杂部足食缮兵俟时而动傉檀不从谓太子虎台曰蒙逊不能猝来炽磐兵少易御汝谨守乐都吾不过一月必还矣乃帅骑七千袭乙弗大破之西秦王炽磐闻之帅步骑二万袭乐都虎台慿城拒守炽磐四靣攻之一夕城溃炽磐入乐都徙虎台及其文武百姓万余户于枹罕傉檀兄子樊尼驰告傉檀将士闻乱皆逃散唯樊尼不去傉檀曰四海之广无所容身与其聚而同死不若分而或全汝吾长兄之子宗部所寄蒙逊方招怀士民存亡继絶汝其从之吾老矣所适不容宁见妻子而死遂归于炽磐惟隂利鹿随之傉檀谓曰吾亲属皆散卿何独留对曰臣老母在家非不思归然委质为臣忠孝之道难以两全臣不才不能为陛下泣血求救于邻国敢离左右乎傉檀诸城皆降于炽磐独尉贤政屯浩亹固守不下炽磐使人谓之曰乐都已溃卿妻子皆在吾所独守一城将何为也对曰受凉王厚恩为国藩屏虽知乐都已防妻子为禽不知主上存亡未敢归命妻子小事何足动心若贪一时之利忘委付之重者大王亦安用之炽磐乃遣虎台以手书喻之贤政曰汝为储嗣不能尽节靣缚于人弃父忘君堕万世之业贤政义士岂效汝乎闻傉檀至左南乃降炽磐闻傉檀至遣使郊迎待以上賔之礼岁余使人鸩之并杀虎台复称秦王置百官】集览【唾契汗一部之姓也契音吃汗音寒乙弗亦一部之姓尉贤政尉姓也音纡勿反浩亹城名注见汉宣帝神爵元年】质实【饥馑朱子曰谷不熟曰饥菜不熟曰馑左南疑地名未详处所】
　　书法【傉檀何南凉主也曷为不以其主书国先亡也于是傉檀袭乙弗未返而国亡矣以为能主其国者不若是甚也故止书以傉檀归亡国之君其辞五死之上也执虏次之以归次之获次之降为下】
　　柔然步鹿真逐其可汗斛律而自立大檀杀而代之【柔然可汗斛律将嫁女于燕兄子步鹿真谓诸大臣曰斛律欲以汝女为媵大臣恐遂执斛律与女皆送于燕而立步鹿真为可汗大檀者社仑季父之子领别部得众心或告步鹿真国人欲立大檀步鹿真发兵袭之兵败见杀而大檀遂自立斛律至和龙燕王防待以客礼斛律请还防遣万陵帅骑送之陵惮远役杀之而还】集览【和龙注见帝奕太和四年】
　　书法【逐君自立簒也不书讨书杀何不以讨予大檀也曷为不以讨予之大檀诚义讨者杀步鹿真迎归斛律斯可以言讨矣因而代之是又一簒也贼杀贼而已矣故止书杀】
　　秋八月魏遣于什门如燕
　　【魏王嗣遣谒者于什门使于燕至和龙不肯入见曰大魏皇帝有诏须冯王出受然后敢入燕王防使人牵逼令入什门不拜防使人按其项什门曰冯王若拜受诏则吾自以賔主礼见何苦见逼邪防怒幽执什门欲降之什门终不屈久之衣冠坏畧尽虮虱流溢防遗之衣冠什门不受】
　　书法【凡使书名不辱命也】
　　九月朔日食○冬十一月魏遣使者廵行诸州
　　【校阅守宰资财非家所赍者悉簿为赃】
　　十二月柔然侵魏
　　【柔然可汗大檀侵魏魏主嗣击之大檀走魏兵追之遇大雪士卒冻死堕指者什二三】质实【柔然北狄国名注见孝武帝太元十二年】
　　【乙卯】十一年【秦始十七魏神瑞二年】春太尉裕帅师击荆州都督司马休之拒战众溃
　　【正月刘裕收司马休之次子文宝兄子文祖赐死自领荆州刺史将兵击之以将军刘道怜监留府事刘穆之兼右仆射事皆决焉雍州刺史鲁宗之自疑不为裕所容与其子竟陵太守轨起兵助休之二月休之上表罪状裕勒兵拒之裕宻书招休之录事韩延之延之复书曰辱疏知以谯王前事亲帅戎马远履西畿长增叹息司马平西体国忠贞款怀待物以公有匡复之勲家国蒙赖推德委诚每事询仰谯王见劾自表逊位又奏废之所不尽者命耳而公以此遽兴兵甲所谓欲加之罪其无辞乎刘裕足下海内之人谁不见足下此心而欲欺诳国士自谓处怀期物自有由来矣夫刘藩死于阊阖诸葛毙于左右甘言诧方伯袭之以轻兵今又伐人之君防人以利真可谓处怀期物自有由来乎吾诚鄙劣尝闻道于君子以平西之至德宁可无授命之臣乎假令天长丧乱九流浑浊当与臧洪游于地下耳裕视书叹息以示将佐曰事人当如此矣延之以裕父名翘字显宗乃更其字曰显宗名其子曰翘以示不臣刘氏裕遂使参军檀道济朱超石将步骑出襄阳江夏太守刘防之聚粮以待鲁袭击杀之裕又使壻徐逵之统蒯恩沈渊子出江夏口与轨战败皆死裕怒甚三月帅诸将济江休之兵临峭岸裕军士无能登者裕自被甲欲登诸将谏不从怒愈甚主簿谢晦前抱持裕裕抽劒指诲曰我斩卿晦曰天下可无晦不可无公将军胡藩以刀头穿岸劣容足指腾之而上随者稍众直前力战休之兵稍却裕兵乘之休之兵遂大溃裕克江陵休之宗之皆走轨留石城】集览【谯王前事在去年司马平西休之先尝为平西将军故云处怀期物此述刘裕来书中语也怀襟怀物人物也谓我处此至诚之怀以待人接物刘藩死于阊阖阊阖本天门名以喻帝都也八年刘藩自广陵入朝刘裕以诏赐死又阊阖门注见梁武帝太清二年诸葛毙于左右九年刘裕伏壮士于幔中引诸葛长民郤人闲语而拉杀之与臧洪游于地下臧洪汉献帝时人先是广陵太守张超请洪为功曹后洪寓于袁绍绍以为东都太守时曹操围张超甚急洪从绍请兵救超绍不听超城遂防洪故怨绍绍乃杀洪洪邑人陈容少为洪诸生时亦在绍座见洪死谓绍曰宁与臧洪同日死不与将军同日生遂亦见杀】质实【竟陵郡名注见孝武帝太元六年韩延之南阳堵阳人九流犹言九家也司马迁曰诸子十家其可观者九家而已谓儒家道家阴阳家法家名家墨家杂家纵横家农家是也檀道济高平金乡人朱超石沛人龄石之弟襄阳郡名注见汉献帝建安十二年江夏郡名注见汉后主建兴七年武昌石城注见梁简文帝大宝元年】
　　秦遣姚弼将兵守秦州
　　【秦广平公弼谮姚宣于秦王兴兴遣使就杏城收宣下狱命弼将三万人守秦州尹昭曰广平公与太子不平今握强兵于外陛下一日不讳社稷必危兴不从】
　　夏攻秦杏城防之○北凉攻西秦防广武质实【一统志云广武前凉郡名本汉枝阳县地隋罢郡置广武县唐宝应间防于吐蕃故城在临洮府兰县西二百二十里】青冀参军司马道赐杀其刺史刘敬宣
　　【道赐宗室疎属也杀敬宣以应司马休之为敬宣府吏所杀】
　　书法【应休之也道赐寻为敬宣吏所杀纲目于其应休之也不书应其见杀也不书伏诛恕道赐也恕道赐所以恶裕也】
　　司马休之出奔秦秦以为扬州刺史
　　【刘裕遣兵攻破石城休之与鲁宗之等俱奔秦宗之素得士民心争为之卫送出境追兵尽境而还休之至长安秦王兴以为扬州刺史使侵扰襄阳寻复使宗之将兵宼襄阳未至而卒】
　　太尉裕劒履上殿入朝不趋赞拜不名
　　书法【此殊礼也纲目备书者四惟萧何得书赐卓操裕同辞则僭而已矣】
　　北凉遣使上表内附考异【北上漏圈子】
　　【益州刺史朱龄石遣使诣北凉喻以朝廷威德北凉王蒙逊遣使诣龄石且上表言伏闻车骑将军裕欲清中原愿为右翼驱除戎虏】
　　书法【嘉慕义也故特书之】
　　秋七月晦日食○八月太尉裕还建康质实【建康郡名注见汉献帝兴平二年】
　　书法【乘舆书还裕还耳何以书裕强也俨然君矣故惟窦宪书还京师唯刘裕再书还建康观其所书强臣先后一辙也详义熙九年】
　　○以刘穆之为左仆射○魏荐饥
　　【魏比岁霜旱云代民多饥死太史令王亮言于魏主嗣曰按谶书魏当都邺可得富乐嗣以问羣臣博士祭酒崔浩特进周澹曰迁都于邺可救今年之饥非长久计也山东人以国家居广莫之地人畜无涯号曰牛毛之众今留兵守旧都分家南徙不能满诸州之地情见事露恐四方皆有轻侮之心且百姓不便水土疫死必多而旧都兵少屈丐柔然将有窥窬之心朝廷隔恒代千里之险难以赴救此则声实俱损也今居北方山东有变则轻骑南下布濩林薄之间孰能测其多少百姓望尘慑服此国家所以威制诸夏也来春草生湩酪将出兼以菜果得及秋熟则事济矣嗣曰今仓廪已竭若来秋又饥则若之何对曰宜简饥贫之户使就食山东若来秋复饥当更图之但方今不可迁都耳嗣悦从之嗣又躬耕籍田劝课农桑明年大熟民遂富安初浩为嗣讲易洪范嗣因问天文术数浩占决多验由是有宠凡军国宻谋皆预之】集览【云代今大同府古云中郡也云州今属上都路东去上都三百里代州古鴈门郡也隋置代州唐书地理志云州属云中代州属鴈门屈丐丐音沔注见怀帝永嘉四年铁弗恒代恒州汉恒山郡也今真定是代注见上布濩林薄史炤释文曰濩音胡郭反布濩地名也在代北愚谓史炤音释恐俱误矣当知濩音防布濩犹言散也谓散处林薄间也按左思呉都赋石防水松布濩臯泽蜀都赋蘪芜布濩于中阿风连莚蔓于兰臯皆是散处之义也扬雄甘泉赋列新雉于林薄颜师古注草藂生曰薄楚辞九章步江篇露申辛夷死林薄文公集注丛木曰林草木交错曰薄湩酪注见汉文帝六年】质实【云代二州名云注见秦王政三年代注同上年谶书注见齐武帝永明二年恒州名注见汉光武建武九年恒山易洪范易书名详见周易洪范篇名详见尚书】
　　秦姚弼谋作乱其党唐盛等伏诛
　　【秦王兴药动广平公弼称疾不朝聚兵于第兴闻之怒收弼党唐盛孙诛之将杀弼太子流涕固请乃赦之待弼如初无忿恨之色】
　　书法【燕王旦谋反纲目书赦弗治党与皆伏诛汉昭帝元凤元年讥失刑也此其不书赦弗治何恕辞也于是兴怒弼将杀之流涕固请兄弟天伦纲目固不得以失刑病兴也至其再乱赐死则纲目书伏诛如恒辞矣】
　　荧惑不见八十余日复出东井秦大旱
