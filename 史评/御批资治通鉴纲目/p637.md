<!-- { "loadSidebar": true } -->
　　【上遣中使发卢龙恒冀易定兵讨田悦王武俊执使者送朱滔滔言于众曰将士有功者吾奏求官勲皆不遂今欲与诸君共击马燧以取温饱何如皆不应三问乃曰幽州之人自安史之反从而南者无一人得还今其遗人痛入骨髓况太尉司徒皆受国宠荣将士亦各防官勲诚且愿保目前不敢复有侥冀滔黙然而罢乃诛大将数十人厚抚循其士卒康日知闻其谋以告马燧燧以闻上以力未能制赐滔爵通义郡王冀以安之而滔反谋益甚分兵营赵州以逼康日知武俊亦遣士真围赵州涿州刺史刘怦以书谏滔曰司徒但以忠顺自持则事无不济务大乐战不顾成败而家灭身屠者安史是也惟司徒图之无贻后悔不聼滔恐张孝忠为后患遣蔡雄往説之孝忠曰昔司徒遣人语孝忠曰惟岳负恩为逆孝忠归国即为忠臣孝忠性直用司徒之教今既为忠臣矣不复助逆也且武俊最喜飜覆司徒勿忘鄙言雄复以巧辞説之孝忠怒欲执送京师雄惧逃归滔乃使刘怦将兵屯要害以备之孝忠完城砺兵独居彊冦之间莫之能屈滔将歩骑二万五千发深州至束鹿诘旦将行士卒忽大乱諠噪曰天子令司徒归幽州奈何违敕南救田悦滔大惧蔡雄等谓士卒曰司徒血战以取深州冀得其丝纩以寛汝曹赋率不意国家无信今兹南行乃为汝曹非自为也众曰虽知如此终不如且奉诏归镇雄曰然则汝曹各归部伍休息数日相与归镇耳众然后定滔即引军还深州密访首谋者得二百余人悉斩之余众股栗乃复举兵而南众莫敢前却进取寜晋武俊将歩骑万五千取元氏武俊之始诛李惟岳也遣判官孟华入见上问以河朔利害华性忠直有才畧应对慷慨上悦以为恒冀团练副使防武俊有异谋上遽遣华归谕防华至武俊已出师华谏曰圣意于大夫甚厚苟尽忠义何患官爵之不崇土地之不广何遽自同于逆乱乎异日无成悔之何及武俊夺其职遂与滔救魏州诏朔方节度使李怀光将歩骑万五千人东讨悦且拒滔等范氏曰饥食渴饮以养其父母妻子而终其天年此民之常性也岂乐为叛乱而泯其族哉然自古治少而乱多由上失其道而民不知所从故奸雄得诡而用之也天寳以后幽冀为反逆之区然朱滔刼其民如此不得已而后从之亦足见其本非好乱也君人者可以省已而脩政矣苟行仁政使民亲其长爱其上驱之为乱莫肯从也奸雄岂得而诈之哉】集览【元氏注见汉帝更始二年】质实【卢龙军名注见汉献帝建安十二年通义郡注见太宗贞观二十二年涿州注见汉帝更始二年刘怦昌平人要害注见汉高帝十一年诘旦注见梁武帝大同二年股栗注见隋文帝开皇二十年宁晋按一统志古地名春秋为晋杨氏邑汉为杨氏县属钜鹿郡晋为瘿陶县属钜鹿国后魏改瘿遥县属南钜鹿郡隋复曰瘿陶属赵州唐改曰宁晋县宋金元俱仍旧国朝因之改属真定府慷慨注见汉高帝五年幽蓟二州名幽注见高祖武德四年蓟注见秦王政三年】
　　括富商钱
　　【时两河用兵月费百余万缗府库不支数月太常博士韦都賔陈京建议请括富商钱出万缗者借其余以供军上从之判度支杜佑大索长安中商贾所有货意其不实輙加搒捶人不胜苦有缢死者长安嚣然如被防盗计所得才八十余万缗又括僦柜质钱凡蓄积钱帛粟麦者皆借四分之一封其柜窖百姓为之罢市相率遮宰相马自诉以千万数卢杞始慰谕之势不可遏疾驱得免计并借商所得才二百万缗人已竭矣范氏曰人君用天下之力取天下之财征伐不庭以一海内所以保民也而兵革既起未尝不自虐其民暴敛之害甚于冦盗防盗害民之命而暴敛失民之心害民命者君得而治之君失民心则不可得而复收也议者必曰不有小害不得大利不有小残不成大功一劳而乆逸暂费而永宁是以人主甘心焉而卒致大乱此不可以不戒也胡氏曰善用兵者先富其民而实其府库必不得已而举犹当事不愆素役不淹时则已櫜弓衅甲矣德宗诚有削平诸叛之志慎择贤材置之辅相脩明政事安养百姓待以十年诸镇之守或死或老或付其子弟或归于将佐其衅多矣然后出充羡之财命智勇之将见可而进克之必矣乃聪明逞智术欲速成而失其序于是借商税屋之事起而京城内溃大驾蒙尘矣】集览【僦柜质钱僦即就反赁也质物相赘也事不愆素左传宣十一年楚孙叔敖城沂使封人虑事量功命日事三旬而成不愆于素注谓封人谋事计功命作日数不过素所虑之期櫜方櫜音羔诗载櫜弓矢注櫜韬也闭藏弓矢也礼函人为甲櫜之欲其约也注谓卷置櫜中也衅甲记乐记车甲衅而藏之府库注衅衅字也杀牲以血衅之大驾蒙尘左传蒙尘于外注天子出奔谓之蒙尘】
　　书法【去年书增商税矣于是又书括富商钱国亦急甚矣终纲目书括财谷三是年五代癸卯年晋括民谷甲辰年晋括民财皆乱政也】
　　洛州刺史田昻入朝
　　【李抱真马燧数以事相恨望怨隙遂深不复相见由是诸军逗挠乆无成功上遣中使和解之及王武俊逼赵州抱真分麾下二千人戍邢州燧大怒欲引兵归李晟说燧曰李尚书以邢赵连壤分兵守之诚未有害今公遽自引去众谓公何燧悦乃单骑造抱真垒相与释憾结欢防田昻请入朝燧奏以洺州抱真李晟军先抱真入请兼燧以示协和胡氏曰喜怒者气也不为喜怒所使惟循理者能之虽然气与理相为胜负者也纯暴为气则理几亡化之为难马燧闻李晟一言平积时之憾盖其客气不胜而理义本明也燧非知学者尚能如此可以为百世之师也】质实【逗挠注见汉宣帝本始三年】
　　召朱泚入朝以张镒兼鳯翔节度使
　　【朱滔遣人以蜡书遗朱泚欲与同反马燧获之并使者送长安泚不之知上驿召泚至示之泚顿首请罪上曰相去千里初不同谋非卿之罪也因留之长安赐赉甚厚以安其意上以幽州兵在鳯翔思得重臣代之卢杞忌张镒忠直为上所重欲出之乃对曰鳯翔将校皆高班非宰相无以镇抚臣请自行上俛首未言杞遽曰陛下必以臣貌寝不为三军所伏固惟陛下神算上乃顾镒曰无以易卿镒知为杞所排而无辞以免因再拜受命上初即位崔祐甫为相务崇寛大当时以为有贞观之风及杞为相知上性多忌因以疑似离间羣臣殆劝上以严刻御下中外失望】集览【蜡书以蜡为弹丸置书其中故曰蜡书高班宦官也有内侍高品有内侍高班貎寝寝陋也貎不扬曰寝卢杞之貎丑色如蓝故云然又前汉田蚡貎侵韦昭曰侵音寝丑恶也】正误【凤翔将校皆高班今按通鉴本文云鳯翔将校班秋已高若如集览説则是凤翔将校皆宦官乎】质实【鳯翔府名注见周显王八年岐】
　　五月诏增税钱
　　【淮南节度使陈少防奏本道税钱毎千请增二百诏他道皆増税钱视此又诏盐每斗价皆増百钱】质实【淮南节度注见汉武帝元朔五年淮南】
　　书法【书讥重敛也终纲目田税书増二杂税书增二详建中二年德宗各有其一焉】
　　以易定沧州为义武军质实【义武军注见周威烈王二十三年中山】○以源休为光禄卿
　　【上遣源休送突董等丧还其国可汗遣其相颉子思迦等迎之颉子思迦立休等于帐前雪中诘以杀突董之状欲杀者数四留五十日可汗遣人谓之曰国人皆欲杀汝以偿怨我意不然汝国已杀突董等我又杀汝如以血洗血汚益甚耳今吾以水洗血不亦善乎竟不得见可汗而还休有口辨卢杞恐其见上得幸乘其未至先除光禄卿】集览【突董回纥大臣之名先使于唐而遣归国至振武留数月人甚苦之留后张光晟杀之可汗注见汉后主景耀四年】
　　六月李懐光击朱滔王武俊于惬山败绩考异【击当作讨朱滔王武俊军至魏州田悦具牛酒出迎滔营于惬山李懐光军亦至马燧等盛军容迎之滔以为袭已遽岀陈怀光欲乘其营垒未就击之燧请且休士观衅怀光曰时不可失遂击滔滔军崩沮怀光按辔观之有喜色士卒争取寳货武俊引骑横冲之懐光军分为二滔引兵继之官军大败溺死者不可胜数燧等各收军保垒滔堰水絶官军粮道归路深三尺余燧惧遣使卑辞谢滔求归武俊以为不可许滔不从燧与诸军渉水而西保魏县以拒滔武俊由是恨滔滔等亦引兵营魏县东南与官军隔水相拒】质实【惬山一綂志云在大名府大名县北一十五里汉成帝时河决俾王延世于此运上以塞河颇惬人心故名魏县注见汉成帝绥和二年】
　　秋七月李晟救赵州
　　【晟请以所将兵北解赵州之围与张孝忠合势图范阳上许之晟趋赵州王士真解围去晟北畧恒州】质实【范阳郡名注见汉帝更始二年涿郡赵州注见汉景帝三年赵国恒州注见汉光武建武九年常山】
　　冬十月以曹王臯为江西节度使
　　【臯至洪州悉集将佐简阅其才得牙将伊慎王锷等擢为大将引许孟容至幕府慎尝从李希烈希烈爱其才欲留之慎逃归希烈闻臯用慎恐为已患遗慎七属甲诈为复书坠之境上上闻之遣中使即军中斩慎防江贼入冦臯遣慎击贼自赎慎击破之由是得免】集览【七属甲礼冬官考工记函人为甲犀甲七属注云属读如灌注之注谓上旅下旅札续之数也疏云属取注着意一叶为一札陈祥道云上旅谓要以上下旅谓要以下也又三属甲注见秦昭襄王五十二年】质实【江西节度注见梁孝元帝承圣元年洪州注见汉武帝元鼎五年豫章伊慎兖州人王锷太原人许孟容长安人幕府注见秦王政三年】
　　以闗播同平章事
　　【卢杞知上必更立相恐其分已权荐播儒厚可镇风俗遂以为相政事皆次于杞播但敛衽无所可否上尝从容与宰相论事播欲有所言杞目之而止出谓之曰以足下端慤少言故相引至此向者奈何发口欲言邪播自是不敢复言】质实【从容注见秦二世二年】
　　十一月加陈少游同平章事
　　【范氏曰少游重敛以求宠此民贼也德宗推其法于天下而以宰相赏之安得无颠覆之祸乎】
　　朱滔田悦王武俊李纳皆自称王
　　【旧悦德朱滔与王武俊议奉滔为主臣事之滔不可幽州判官李子千等共议以为如此则常为叛臣用兵无名使将吏无所依归请以郓州为四国俱称王而不改年号滔等皆以为然乃自称冀王为盟主悦称魏王武俊称赵王纳称齐王筑坛告天而受之各置百官皆仿天朝而易其名武俊以孟华为司礼尚书华不受呕血死以衞常宁为内史监常宁谋杀武俊武俊杀之胡氏曰君子有言虽盗贼相聚礼乐未尝亡必有綂属即礼也必相聼顺即乐也此其良心不可灭者也顾为利欲所昏刑威所刼则沦胥以败耳李子千之恶为叛臣岂非秉彜懿徳乎惜乎恶其名而不恶其实见其小而不见其大尔苟能恶叛臣之实而见君臣之大义劝以顺事朝廷勿得专士幸而见聼功孰与比不幸而斥而杀其忠义之节终古不冺方之为大盗指纵不亦远乎】质实【齐州名注见汉景帝三年济南】
　　十二月李希烈自称天下都元帅
