<!-- { "loadSidebar": true } -->
　　【丙戌】二年冬十二月有星孛于西南○令男子二十始傅集览【二十始傅注见汉王刘邦二年老弱未傅】○春三月立子徳为河间王阏为临江王余为淮阳王非为汝南王彭祖为广川王发为长沙王质实【河间国名注见帝更始二年长沙国名注见献帝兴平元年】○夏四月太皇太后崩考异【据凡例太后下漏薄氏二字】○六月丞相嘉卒【时内史鼂错数请间言事辄听宠幸倾九卿法令多所更定丞相嘉自绌疾错错内史门东出不便更穿一门南出南出者太上皇庙堧垣也嘉闻为奏请诛错客有语错错恐夜入宫自归至朝嘉请上曰错所穿乃外堧垣故冗官居其中且我使为之错无罪嘉罢朝曰吾悔先不斩错乃为所卖欧血而死】集览【庙堧垣韦昭曰堧而縁反宫外余地也正义曰庙外垣内游地也游亦余也顔师古曰堧者外垣之内内垣之外夜入宫自归为句汉书作入宫上谒自归上顔师古曰归首于天子也嘉请为句请奏也冗官汉书注散官也韵防注宫中之冗食人也徐氏曰无定所执也】
　　以陶青为丞相鼂错为御史大夫○彗星出东北书法【书彗星记异也自是荧惑歳星逆行明年长星出而七国反兵满天下此其应也纲目书彗十有七详周显王八年书孛五十有三则彗之为异非孛比矣】
　　○秋衡山雨雹集览【雨雹注见晋穆帝永和五年】质实【衡山国名注见景帝四年大者五寸深者三尺】
　　书法【书雹记灾也书雨雹始此终纲目书雨雹二十四是年大者五寸深者三尺景帝中元年大者尺八寸武帝元鼎三年元封三年大如马头宣帝地节三年四年深二尺三寸杀人成帝河平二年大如釜莽己巳年甲戌年杀牛羊殇帝延平元年安帝永初元年二年元初四年六年延光元年大如斗三年桓帝延熹四年七年灵帝建宁二年光和四年中平二年献帝初平四年晋惠帝元康三年深三尺五寸晋怀以后不书史缺也】
　　荧惑逆行守北辰月出北辰间歳星逆行天廷中书法【书荧惑始此终纲目书荧惑五是年晋怀帝永嘉三年康帝建元二年安帝义十一年齐武帝癸亥年○月食不书书出北辰何月有常道错行至此大异也自是书月赤书月贯天廷中帝之世三书月矣终纲目书月五是年后三年再书汉成帝建始元年唐肃宗乾元二年○歳星不书此其书何记大异也终纲目书歳星一而已】
　　【丁亥】三年冬十月梁王武来朝
　　【梁孝王以窦太后少子故有宠居天下膏腴之地赏赐不可胜道府库金钱珠玉宝器多于京师筑东苑方三百余里广睢阳城七十里大治宫室为复道三十余里招延四方豪俊之士每朝入则侍上同辇出则同车射猎留或半歳梁侍中郎谒者着籍引出入天子殿门与汉宦者无异上尝与宴饮从容言曰千秋万歳后传于王王辞谢虽知非至意然心内喜詹事窦婴引卮酒进上曰天下者高祖之天下父子相传汉之约也何以得传梁王太后因此憎婴婴因疾免太后除婴门籍梁王以此益骄】集览【膏腴顔师古曰腹之下肥曰腴故取以喻肥饶之地睢阳地理志周之宋国也武王封微子于宋即此汉置梁国隋改宋州今归徳府是括地志云宋州宋城县在州南二十里外城中本汉睢阳县景帝时梁孝王筑之鼔倡节杵而后下和之称睢阳曲着籍着竹畧反置也籍名簿也令梁国之侍中郎官谒者皆着其名于门籍通引出入也又详见宣帝地节三年通籍】质实【一统志云睢阳汉之县名属梁国隋置宋州改县曰宋城大业初改州曰梁郡唐初为宋州后为睢阳郡五代梁置宣武军唐改归徳军宋陞为南京应天府治宋城金改府曰归徳复改宋城曰睢阳元因之本朝降为州以睢阳县省入属开封府】
　　春正月赦○长星出西方○洛阳东宫灾
　　发明【景帝即位才三年尔孛彗雨雹荧惑歳星之变纷纷见于史册至是又书长星出西方洛阳东宫灾未几果有七国之乱汉几不保帝岂有舛政逆令以干天地之和者乎寛仁恭俭家法未改而天变若此先儒有言一念之善祥风和气一念之恶祅星厉鬼景帝失徳未形特以忌刻少恩而变异应之捷如影响然则人君一念之间所系若此观之纲目之所书则知微之显诚之不可掩也如是可不谨诸】
