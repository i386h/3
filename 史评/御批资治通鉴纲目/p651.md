<!-- { "loadSidebar": true } -->
　　【囘纥合骨咄禄可汗屡求和亲上未之许防边将告乏马李泌言于上曰臣有愚防可使马贱十倍上问之对曰愿陛下推至公之心屈已徇人为社稷计臣乃敢言上曰何故泌曰臣愿陛下北和囘纥南通云南西结大食天竺如此则吐蕃自困马亦易致矣上曰三国当如卿言至于囘纥则不可泌曰臣固知陛下如此所以不敢早言然今日之计囘纥为先三国差缓且陛下所以不可岂非以陜州之耻邪上曰然韦少华等以朕之故受辱而死朕岂能忘之泌曰害少华者乃牟羽可汗后复入寇为今可汗所杀然则今可汗乃有功于陛下又何怨邪是后凡十五对反复论之上终不许泌乃乞骸骨上曰朕不惮屈已但不能负少华辈耳泌曰以臣观之少华辈负陛下非陛下负之也上曰何故对曰昔叶护将兵助国肃宗止令臣宴劳之亦不许至其营及大军将发先帝始与相见盖戎狄豺狼不得不过为之防耳陛下在陜富于春秋少华辈不能深虑以万乗元子径造其营又不先与之议相见之仪使彼得肆其桀惊岂非少华辈负陛下邪且　积之捷叶护欲掠长安先帝亲拜于马前以止之　时观者十万余人皆叹息曰广平王真华夷主也然则先帝所屈者少所伸者多矣况牟羽身为可汗举国赴难当是之时臣不敢言其他若留陛下于营中欢饮十日天下岂得不寒心哉以此二事观之则屈已为是乎不屈已为是乎上谓李晟马燧曰朕素怨囘纥今闻泌言自觉少理卿以为如何皆对曰诚如泌言泌曰臣以为囘纥不足怨向来宰相乃可怨耳囘纥再复京城今可汗又杀牟羽复有何罪吐蕃幸国之灾陷河陇数千里之地又入京城使先帝蒙尘于陜此乃百代必报之讐为可怨耳上曰朕与之为怨已久今往与之和得无复拒我为夷狄之笑乎对曰臣请以书与之约为臣子每来不遏二百人印马不过千匹无得携中国人乃商胡出塞五者皆能如约则主上必许和亲如此威加北荒旁詟吐蕃足以快陛下平昔之心矣上从之既而囘纥可汗遣使上表听命上大喜谓泌曰囘纥何畏服卿如此对曰此乃陛下威灵臣何力焉上因问招云南大食天竺之计对曰囘纥和则吐蕃已不敢轻犯塞矣云南苦吐蕃赋役未尝一日不思复为唐臣也大食在西域为最彊与天竺皆慕中国代与吐蕃为仇臣故知其可招也遂遣其使者归许以公主妻之】集览【叶护将兵助国叶失涉反叶护怀仁可汗之子牟羽可汗之兄肃宗时助讨安庆绪元子长子也香积之捷肃宗至徳二载收复西京广平王与叶护约为兄弟至长安城西陈于香积寺北沣水之东广平王名俶即代宗印马杜甫瘦马行细看六印带官字注王洙曰唐令诸掌牧马以小官字印印右膊以年辰印印右髀以监名依左右厢印印尾侧至二歳起脊量彊弱渐以飞字印印左厢髀膊细马俱以龙形印印项左官马赐人者以赐字印配诸军及充传递驿者以出字印并印右颊】正误【印马今按唐书本作市马谓和市之马也胡三省注亦误作印马囘纥有功于唐自乾元以来歳以马来求和市每马易四十缣动至数万匹董晋使囘纥囘纥言唐约我为市马既入而归我贿不足晋曰吾非无马而与尔为市为尔赐不既多乎此所谓市马也】质实【天竺西域国名注见汉武帝元狩元年身毒陜州注见周显王四十五年】
　　发明【吐蕃求和则不书者恶中国纳侮而讳之也囘纥求和则书之者幸夷狄服从而喜之也徳宗恶囘纥而不许其和亲赖李泌委曲调护卒成和戎之利故纲目亦喜而予之此固书法之意也】
　　吐蕃陷连云堡
　　【泾西恃连云为斥堠连云既陷西门不开门外皆为虏境樵采路絶常苦乏食】集览【斥堠注见汉武帝元封元年】
　　冬十月吐蕃城故原州而屯之
　　书法【蛮夷之役不书吐蕃城耳何以书惜之也曷为惜之城原州元载计也杨炎继行反以胎朱泚之祸则炎之急也卒使吐蕃城而屯之于是载之计未可厚非矣纲目一书再书所以深致惜之之意也是故吐蕃城故原州书是年吐蕃作乌兰桥书宪宗元和八年咎中国之失计也】
　　○李软奴等作乱伏诛
　　【妖僧李软奴结殿前射生将韩钦绪等谋作乱其党告之上命捕送内侍省推之李晟闻之惊仆曰晟族灭矣李泌问其故晟曰晟新罹谤毁中外有家人千余若有一人在其党中则兄亦不能救矣泌乃密奏大狱一起所引必多闻人情恟惧请出付台推上从之钦绪游瓌之子也亡抵邠州械送京师与软奴等皆腰斩而朝臣无连及者】质实【韩钦绪灵武人】
　　十二月韩游瓌入朝
　　【游瓌以钦绪诛委军入谢上遣使止之至是入朝军中以为必不返饯送甚薄游瓌见上盛陈筑丰义城可以制吐蕃上悦遣还镇军中忧惧者众游忌都虞候范希朝得众心将杀之希朝奔凤翔上召寘神防军游瓌帅众筑丰义城二版而溃】质实【丰义城按一统志本汉之彭阳县地属安定郡晋因之后魏属原州元废置云州隋废唐复改置丰义县宋改曰彭阳后废之故城在平凉府镇原县东北八十二里范希朝虞乡人鳯翔府名注见周显王八年岐】
　　大稔诏和籴粟麦
　　【上畋于新店入民赵光竒家问百姓乐乎对曰不乐上曰今歳颇稔何为不乐对曰诏令不信前云两税之外悉无他徭今非税而诛求者殆过于税又云和籴而实强取之曽不识一钱始云所籴粟麦纳于道次今则遣致京西行营动数百里车摧牛毙破产不能支愁苦如此何乐之有上命复其家司马公曰甚矣徳宗之难寤也既闻光竒之言则当按有司之废格诏书残民増贼盗匿公财及左右谄谀日称民间丰乐者而诛之然后洗心易虑一新其政屏浮饰敦诚信辩忠邪恤困滞则太平之业可致矣释此不为乃复光竒之家夫以四海之广兆民之众安得人人自言于天子而户户复其徭赋乎】集览【复其家复方目反除也除免光竒家徭赋废格诏书史记淮南王安废格明诏按如淳注梁孝王传云废止也格攱阁不得下也苏林曰格音閤】
　　书法【自开元二十五年始书和籴至是而和籴之害滋甚上书大稔下书和籴非志喜之辞矣春麦稔而什一之税行冬大稔而和籴之令下民亦何乐于歳丰哉书伤之也纲目书大稔四梁辛酉年唐高宗永徽五年是年宪宗元和六年惟此非喜书】
　　发明【前年书大旱今年书大稔则见其荒歉之余幸得一稔也方书大稔即书和籴则见素乏储蓄取具临时也夫国无三年之蓄曰急无一年之蓄曰国非其国徳宗好聚敛货财而国无储蓄方幸一稔遽已和籴故纲目书而讥之亦以为有国者之戒也】




　　御批资治通鉴纲目卷四十七上
　　钦定四库全书
　　御批资治通鉴纲目卷四十七下
　　【戌辰】四年春正月以刘昌为泾原节度使李元谅为陇右节度使
　　【昌元谅皆帅卒力田数年军食充美泾陇稍安】质实【泾陇二州名泾注见汉光武建武元年安定陇注见汉灵帝中平二年河陇】
　　二月以诸道税外钱帛输大盈库
　　【先是上谓李泌曰每嵗诸道贡献共直钱五十万缗今嵗仅得三十万缗宫中用度殊不足泌曰古者天子不私求财今请嵗供宫中钱百万缗愿陛下勿受贡献及罢宣索必有所须降敇折税不使奸吏因缘诛剥上从之及元友直运淮南钱帛二十万至泌悉输之大盈库然上犹数有宣索仍敕诸道勿令宰相知泌闻之惆怅而不敢言司马公曰王者以天下为家天下之财皆其有也乃或更为私藏此匹夫之鄙志也然多财者奢欲之所自来也李泌欲弭徳宗之欲而丰其私财财丰则欲滋矣财不称欲能无求乎是犹啓其门而禁其出也虽徳宗之多僻亦泌所以相之者非其道故也】
　　书法【前书句勘两税钱帛未尝问及税外也扵是运至钱帛则有税外之名然则其非惟正之供多矣既不能推以予民而又输之大盈以供私用邺侯格君之事业扵是亦少愧哉书曰输大盈库深讥之也非是秋寻罢则嵗输百万害当何如矣】
　　发眀【李泌相业多有可观独输钱大盈不满人意夫杨炎尚能一言归财赋扵左帑泌乃反不及之亦由徳宗政事多僻泌皆一一争辩故至是有不能尽言者夫宰相时来则为之李泌非有心扵富贵者肃代两朝皆当相而不相况近因东宫之事力乞骸骨使其因此而去要为不失其职今乃隠忍扵此此君子所以为之惜也况既有常税则税外安得复有钱帛而又输之大盈则其失愈益甚矣然纲目书此扵泌若无所讥者是亦君为元首之义非徳宗之陋则无是也其旨微矣】
　　诏葺白起庙赠兵部尚书
　　【咸阳人或上言见白起云请为国家扞御西陲既而吐蕃入冦边将败之上以为信然欲扵京城立庙赠司徒李泌曰今将帅立功而陛下褒赏白起臣恐边臣解体矣且立庙祈祷将长巫风今杜邮有旧祠请诏葺之则不至惊人耳目矣且起列国之将赠三公太重赠兵部尚书可也上从之】集览【杜邮注见汉灵帝中平元年】质实【咸阳县名注见周显王十九年白起郿人善用兵秦昭王用为左庶长战胜攻取凡七十余城后封武安君】
　　书法【置太公庙不书诏此其书诏何讥非事也白起之世祀誖矣而以荒诞之说葺庙而褒赠之书曰诏讥在上也】
　　发眀【置太公庙君子犹讥之况白起専以杀人为功者乎而又赠以常伯之官则谬益甚矣直笔书之其失自见】
　　夏四月更命殿前射生曰神威军
　　【左右羽林龙武神武神策神威凡十军】
　　云南遣使入见质实【云南南夷国名注见汉武帝元狩元年滇】○吐蕃冦泾邠寜庆鄜州
　　【先是吐蕃常以秋冬入冦及春多病疫而退至是得唐人质其妻子遣其将将之盛夏入冦诸州无敢与战者吐蕃大掠而去】
　　六月徴阳城为谏议大夫
　　【城夏县人以学行着闻隠居栁谷李泌荐之】集览【夏县注见髙祖武徳二年栁谷即栁谷口在张掖郡】质实【栁谷未详处所按一统志阳城定州北平人隠居中条山盖中条山在平阳府蒲州东南一十五里此山跨平陆芮城安邑夏县解州之境】
　　发眀【阳城何以不书处士城以学行着闻既曰着闻则非终隠者矣是以书法如此】
　　秋七月以张献甫为邠寜节度使
　　【韩逰瓌以病求归诏以张献甫代之未至逰瓌轻骑归朝戍卒裴满等惮献甫之严帅众作乱奏请范希朝为节度使都虞侯杨朝晟勒兵斩之而迎献甫上闻军众欲得希朝将授之希朝辞曰臣畏游瓌之祸而来今往代之非所以防窥觎安反仄也上喜之擢为寜州刺史以副献甫】质实【窥觎注见太宗贞观十年反仄注见肃宗寳应元年】
　　罢句检诸道税外物
　　【元友直句检诸道税外物悉输戸部遂为定制嵗输百余万缗斛民不堪命诸道多自诉扵上上意寤乃诏已在官者输京师未入者悉以与民眀年以后悉免扵是东南之民复安其业】质实【京师注见周显王二十五年】
　　发眀【作法扵凉其弊犹贪此固古今之通患也前书以元友直为诸道句勘两税钱帛使初未尝有税外之文考之分注及前史亦皆无之今友直乃校勘诸道税外物悉输戸部至扵民不堪命是岂非奸吏并縁之弊乎夫眀使之检校两税而遂及扵税外万一使之督责税外则其弊又将如何哉徳宗寤而罢之直书于册虽曰幸之盖亦伤之也】
　　冬十月回纥来迎公主仍请改号回鹘
　　【回纥可汗遣其妹及大臣妻来迎可敦辞礼甚恭曰昔为兄弟今为子壻半子也若吐蕃为患子当为父除之仍请改为回鹘许之】集览【回鹘注见太宗贞观元年回纥】
