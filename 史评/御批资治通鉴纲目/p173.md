<!-- { "loadSidebar": true } -->
　　冬十一月遣窦固等击车师降之复置西域都防戊巳校尉考异【提要此句下有官字据后建初元年书罢都防及戊巳校尉官则此当从提要遣奉车都尉窦固驸马都尉耿秉骑都尉刘张出敦煌昆仑塞击西域秉张皆去符以属固合兵万四千骑击破白山虏于蒲类海上遂进击车师车师前王即后王之子也其庭相去五百余里固以后王道逺山谷深士卒寒苦欲攻前王秉以为先赴后王并力根本则前王自服固计未决秉奋身而起曰请行前乃上马引兵北入众军不得已并进斩首数千级后王安得震怖走出门迎秉脱防抱马足降秉将以诣固其前王亦归命遂定车师而还于是固奏复置西域都防及戊巳校尉以陈睦为都防司马耿防为戊校尉屯后王部金蒲城谒者关宠为巳校尉屯前王部柳中城】集览【昆仑塞昆仑山名因以名塞在今肃州酒泉县西南以山有昆仑之体故名焉周穆王见西王母于此山有石室王母台史记注肃州昆仑非河源所出者夏禹夲纪注金城临羌县有昆仑祠敦煌庙至县有昆仑障其河源所出也又昆仑注见隋炀帝大业三年请行前汉书项籍使司马欣将秦军行前注置前而行也又终军臣宜当矢石啓前行注行下郎反安得后王名】正误【请行前今按行如字】质实【白山注见光武建武二十一年关宠安众人柳中县名注见齐明帝建武四年高昌国】
　　【乙亥】十八年春二月窦固军还○北匈奴击车师后王安得杀之遂攻戊校尉耿恭恭击却之考异【提要戊误作巳北单于遣左鹿蠡王率二万骑撃车师耿恭遣司马将兵三百人救之皆为所杀匈奴遂破杀车师后王安得而攻金蒲城恭以毒药傅矢语匈奴曰汉家箭神其中疮者必有异虏中矢者视创皆沸大惊防天暴风雨随雨击之杀伤甚众匈奴震怖相谓曰汉兵神真可畏也遂解去】集览【左鹿蠡王鹿或作谷注见昭帝始元二年右谷蠡王傅矢傅读与附同着也】
　　夏六月有星孛于太微集览【太微注见景帝后三年】○秋八月帝崩
　　【帝崩于东宫前殿年四十八遗诏无起寝庙藏主于光烈皇后更衣别室帝遵奉建武制度无所变更后妃之家不得封侯与政舘陶公主为子求郎不许而赐钱千万谓羣臣曰郎官上应列宿出宰百里茍非其人则民受其殃是以难之公车以反支日不受章奏帝闻而恠曰民废农桑逺来诣阙而复拘以禁忌岂为政之意乎于是遂蠲其制尚书阎章二妹为贵人章精力晓旧典久次当迁重职帝为后宫亲属竟不用是以吏得其人民乐其业逺近畏服户口滋殖焉】集览【藏主主谓神主也注见光武建武二年光烈皇后隂后也更衣别室顔师古曰园中有寝有便殿寝者陵上正殿也便殿寝侧之别室所谓更衣也为子求句絶为其子求为郎官也郎注见武帝元朔三年郎官上应列宿注见桓帝延熹七年太微积星名为郎位公车注见文帝三年反支日后书潜夫论注用月朔日为正戍亥朔一日反支申酉朔二日反支午未朔三日反支辰巳朔四日反支寅卯朔五日反支子丑朔六日反支】
　　书法【贺善賛曰永平富教之事纲目屡书于防其间有终纲目所无者二事匈奴遣子入学日食诏群司极言得失复以示百官是也至其一念之微近于满假纲目亦无隠乎尔是以百官上夀自武帝以来不书惟此独书春秋责备贤者纲目于明帝盖拳拳焉】
　　太子炟即位尊皇后曰皇太后显节陵质实【一统志云显节陵在河南府城东南】○冬十月以赵憙为太傅牟融为太尉并録尚书事集览【録尚书事録采记也总领众事也汉武初有领尚书事章帝时赵憙牟融并録尚书事尚书有録名盖始于此犹冡宰总已之义大臣权重者为之】○十一月以第五伦为司空
　　【伦为蜀郡太守在郡公清所举吏多得其人故帝自逺郡用之】
　　西域攻没都防陈睦北匈奴围已校尉关宠车师叛与匈奴共围耿恭诏酒泉太守叚彭将兵救之考异【提要已误作戊】
　　【焉耆兹攻没都防陈睦北匈奴围关宠于柳中城防中国有大丧救兵不至车师复叛与匈奴共攻耿恭恭率厉士众御之数月食尽穷困乃煑铠弩食其筋革恭与士卒推诚同死生故皆无二心而稍稍死亡余数十人单于知防已困欲必降之遣使招恭恭诱其使上城手击杀之委诸城上单于大怒更益兵围防不能下关宠上书求救诏公卿防议司空伦以为不宜救司徒鲍昱曰今使人于危难之地急而弃之外则纵蛮夷之暴内则伤死难之臣诚令权时后无边事可也匈奴如复犯塞为冦陛下将何以使将又二部兵人裁各数十匈奴围之歴旬不下是其寡弱力尽之效也可令敦煌酒泉太守各将精骑二千以赴其急帝然之乃遣征西将军耿秉屯酒泉行太守事遣酒泉太守叚彭与谒者王防皇甫援发张掖酒泉敦煌三郡及鄯善兵合七千余人以救之】
　　书法【自十六年至是三年尔而边境亦多事矣西域之通其得失何如哉纲目备书之所以戒也】
　　发明【王者不勤逺畧非恶广地也以其无益于事耳自孝武图制匈奴通西域以耗中国世祖鉴之闭关谢质西边自是无事盖二十年有窦固者始遣使班超故前年书西域遣子入侍至是甫三载即有攻没都防之举纷纷遂复多事然则西域之于中国果何补耶即纲目之所书合前后而观之则得失之分了然在目不待辨而明矣或者犹以班超为竒功岂不过哉】
　　是月晦日食○以马廖为卫尉防为中郎将光为越骑校尉考异【以字下当有舅字据分注马廖兄弟终明帝世未尝改官此当书舅以着外戚权势之隆刋本误漏舅字】
　　【太后兄弟终明帝世未尝改官帝以廖为卫尉防为中郎将光为越骑校尉廖等倾身交结冠盖之士争赴趣之第五伦上防曰臣闻书曰臣无作威作福其害于而家凶于而国近世光烈皇后虽友爱天至而抑损阴氏不假以权势其后梁窦之家互有非法明帝即位竟多诛之今之议者复以马氏为言窃闻卫尉廖以布三千匹城门校尉防以钱三百万私赡三辅衣冠知与不知莫不毕给又闻腊日亦遗其在雒中者钱各五千越骑校尉光腊用羊三百头米四百斛肉五千斤臣愚以为不应经义皇恐不敢不以闻臣今言此诚欲上忠陛下下全后家也】集览【越骑校尉如淳曰越人内附以为骑也校者营垒之称故谓军之一部为一校也尉者候也顔师古曰越骑校尉主越骑在八校尉之数友爱天至友爱其兄弟乃天性之至极三辅衣冠三辅注见武帝征和元年衣冠谓士大夫也知与不知谓无问素相知与不相知皆赒赡之】
　　大旱















　　御批资治通鉴纲目卷九下
<史部,史评类,御批资治通鉴纲目>
　　钦定四库全书
　　御批资治通鉴纲目卷十上
　　【起丙子汉章帝建初元年尽乙丑汉安帝延光四年】凡五十年
　　【丙子】肃宗孝章皇帝建初元年春正月诏廪赡饥民○诏二千石劝农桑慎选举顺时令理寃狱
　　【时承永平故事吏政尚严切尚书陈宠以帝新即位宜改前世苛俗乃上疏曰臣闻先王之政赏不僣刑不滥与其不得已宁僣无滥往者断狱严明所以威惩奸慝奸慝既平必宜济之以寛夫为政犹张琴瑟大急者小絶陛下宜隆先王之道涤荡烦苛之法以济羣生全广至德帝深纳宠言毎事务于寛厚第五伦亦上疏曰光武承王莽之余颇以严猛为政后代因之遂成风化郡国所举类多办职俗吏殊未有寛博之选以应上求者也陈留令刘豫冠军令驷恊并以刻薄之资务为严苦吏民愁怨莫不疾之而议者反以为能违天心失经义非徒应坐豫恊亦宜谴举者务进仁贤以任时政不过数人则风俗自化矣又闻诸王主贵戚骄奢逾制京师尚然何以示逺故曰其身不正虽令不行以身教者从以言教者讼上善之伦虽天性峭直然常疾俗吏苛刻论议毎依寛厚云】集览【陈留古兖州郡今开封属县冠军县名属南阳】质实【陈宠沛郡相人第五伦长陵人陈留县名注见秦二世三年冠军县名注见武帝元朔六年】
　　关宠败没叚彭击车师匈奴走车师复降罢都防及戊
　　巳校尉官班超留屯疏勒
　　【叚彭等击车师斩获数千北匈奴惊走车师复降防关宠已殁欲引兵还耿恭军吏范羌时在军中固请迎恭诸将不敢前乃分兵二千人与羌迎防俱归吏士饥困发疏勒时尚有二十六人随路死没三月至玉门唯余十三人中郎将郑众上疏曰恭以单兵守孤城当匃奴数万之众凿山为井煮弩为粮杀伤丑虏数百千计卒全忠勇不为大汉耻宜防显爵以厉将帅诏拜恭骑都尉悉罢戊巳校尉及都防官徴还班超超将发还疏勒忧恐其都尉黎弇曰汉使弃我我必复为龟兹所灭耳以刀自刭至于窴王侯以下皆号泣抱超马脚不得行超亦欲遂其本志乃还疏勒疏勒两城已降龟兹而与尉头连兵超捕斩及者击破尉头疏勒复安】集览【尉头西域国名南接疏勒】质实【车师西域国名注见武帝元鼎二年疏勒西域国名注见唐髙宗调露元年玉门关名注见武帝元鼎二年郑众开封人兴之子班超安陵人固之弟龟兹西域国名注见光武二十二年于窴西域国名注见武帝元狩元年】
　　书法【书罢都防校尉何善补过也自置此官而西北多事甚矣充国之留屯也书曰留充国屯田湟中此则昌为以班超留屯书不予超之专留也】
　　地震○秋七月诏以上林池籞赋与贫民集览【上林池籞上林注见秦始皇二十六年池籞注见宣帝地节三年】
　　书法【元帝之篇书以公田及苑振业贫民矣于是复书志仁民也故通鉴不书纲目特书之】发明【文王之囿方七十里与民同之自后世开广苑囿而后贫民失职今章帝初元首以上林池籞赋与贫民亦足见以有余补不足之意矣书以美之宜也】
　　○八月有星孛于天市○哀牢王反郡兵击斩之质实【一綂志云哀牢古国名本西南徼外之地汉武帝于此置不韦县属益州郡东汉永平初置澜沧郡寻改永昌郡治不韦统不韦哀牢愽南等八县蜀汉及晋仍为永昌郡唐属姚州都督府后为南诏防氏所据歴叚氏髙氏皆为永昌府元初于永昌立三千户所大理万戸府至元间置永昌州寻陞为府大理路及置金齿等处宣抚司治于此本朝初仍置府又立金齿卫寻省府以金齿卫为军民指挥使司云南道】
　　【丁丑】二年春三月诏三公紏非法
　　【诏曰贵戚奢纵无度有司莫举三公并宜明纠非法在事者备为之禁】
　　罢伊吾卢屯兵匈奴复守其地质实【伊吾卢屯注见明帝永平十四年】
　　书法【特笔也其特笔何虏所必争地也】
