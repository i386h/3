<!-- { "loadSidebar": true } -->
　　【车师后王姑句去胡来王唐兠亡降匈奴单于受之上书言状诏遣使贵让单于叩头谢罪执二虏还付使者因请其罪莽不听诏防西域诸国王陈军斩以示之乃造四条中国人亡入匈奴者乌孙亡降匈奴者西域诸国佩中国印绶降匈奴者乌桓降匈奴者皆不得受遣使杂函封付单于令奉行因收故宣帝所为约束封函还时莽奏令中国不得有二名因使使者以风单于单于上书更名曰知莽大説自遣使答谕厚赐焉】集览【车师后王姑句车师西域国名有前王后王后王名姑句即前王之父也句音钩注见武帝元鼎二年车师前王庭去胡来王唐兠去胡来西域国名唐兠其王之名也或曰唐兠本其国之号今号曰去胡来者义取去胡而来降汉也函封凾胡嵒及匮也东箧也】

　　御批资治通鉴纲目卷七
<史部,史评类,御批资治通鉴纲目>
　　钦定四库全书
　　御批资治通鉴纲目卷八上
　　【起癸亥汉平帝元始三年○尽丙戌汉光武帝建武二年】凡二十四年
　　【癸亥】元始三年考异【按前已书元始元年此元始二字羡】春聘安汉公莽女为皇后
　　【莽欲以女配帝以固其权奏言长秋宫未建掖庭媵未充请考论五经定取后礼正十二女之义以广继嗣博采二王后及周公孔子世列侯在长安者适子女事下有司上众女名王氏女多在选中莽恐其与已女争即上言子材下不宜与众女并采太后诏王氏朕外家其勿采庶民诸生郎吏守阙上书公卿大夫伏省戸下咸言愿得公女以为天下母太后从之】集览【长秋宫索隠曰皇后宫名长秋者秋隂之始取其长而欲其乆正十二女之义以广继嗣荀爽曰天子取十二女天之数也春秋成八年卫人来媵注鲁将嫁伯姬于宋故同姓来媵礼也九年晋人来媵左传曰礼也十年齐人来媵公羊传曰三国来媵非礼也何休学云诸侯一娶九女唯天子娶十二女解云此保干圗文孔子为后王非古礼也广继嗣説注见成帝建始二年娣侄】
　　书法【立后书氏恒也书安汉公莽女何权所在也故权在于光则书立大将军光女权在于莽则书聘安汉公莽女权臣一辙也然则霍后止书立此则曷为书聘厚聘也终纲目书立某女为皇后二而书聘者一而已矣】
　　夏安汉公莽奏定制度
　　【莽奏吏民车服田宅器械防祭嫁娶奴婢品制立宫稷郡国县乡皆置学官】
　　书法【于是郡国县乡皆置学官不书削之也】
　　安汉公莽杀其子宇灭中山孝王后家杀敬武公主及汜乡侯何武故司鲍宣等数百人
　　【莽长子宇非莽隔絶卫氏私与卫寳通书教卫后上书谢恩因陈丁傅旧恶冀得至京师莽白褒赏中山孝王后益汤沐邑七千戸宇复教令上书求至京师莽不聼宇与师呉章及妇兄吕寛议章以为莽好鬼神可为变恠以惊惧之因推类説令归政卫氏宇即使寛夜持血洒莽第门吏发觉之莽执宇送狱饮药死尽灭卫氏支属唯卫后在呉章要斩初章为当世名儒教授千余人莽以为恶人党皆当禁锢不得仕宦门人尽更名他师平陵云敞时为大司徒掾自劾呉章弟子収抱章尸归棺敛葬之莽因是狱穷治党与连引素所恶者悉诛之元帝女弟敬武长公主素非议莽红阳侯立莽尊属平阿侯仁素刚直皆以太皇太后诏廹令自杀郡国豪杰及汉忠直臣不附莽者何武鲍宣及王商辛庆忌诸子皆坐死凡数百人海内震焉北海逢萌谓友人曰三纲絶矣不去祸将及人即解冠挂东都城门归将家属浮海客于辽东】集览【丁傅丁姫傅太后推类説令説输芮反令平声推原其比类而説诱之令其归政】质实【鲍宣渤海高城人逢萌北海都昌人】
　　书法【辞繁不杀而莽之恶着矣故宇虽饮药死书杀而鲍宣书故官】
　　【甲子】四年春正月郊祀髙祖以配天宗祀孝文以配上帝考异【祖当作帝】○改殷绍嘉公曰宋公周承休公曰郑公质实【承休县名注见元帝初元五年】○二月遣大司徒宫等迎皇后入未央宫
　　书法【书迎入未央宫何莽伉也故皇后未有书聘者至莽女则书聘皇后未有书迎者至莽女则书迎终纲目皇后书迎者一而已矣】
　　○遣太仆王恽等八人行天下观风俗○加安汉公莽号宰衡
　　【初陈崇张竦奏称莽功德以为宜恢国如周公至是太保舜等及吏民上书者八千余人复请如崇言章下有司有司请益封公以新息召陵二县及黄邮聚新野田采伊尹周公称号加公为宰衡位上公三公言事称敢言之赐公太夫人号功显君封子男二人为侯加后聘合为一万万以明大礼莽稽首辞让不聼及起视事止减召陵黄邮新野之田复以所益纳徴钱千万遗太后左右奉共养者莽虽专权然所以诳耀媚事太后下至旁侧长御方故万端赂遗以千万数知太后厌居深宫中乃令太后四时车驾廵狩四郊存见孤寡贞妇赐民钱帛牛酒嵗以为常太保舜奏言天下闻公不受千乘之土辞万金之币莫不乡化蜀郡男子路建等辍讼惭怍而退虽文王郤虞芮何以加宜报告天下奏可于是孔光愈恐固称疾辞位诏太师母朝十日一入省中置几杖赐餐物官属按职如故】集览【新息县名属汝南今汝宁东南息州是召陵县名属汝南杜预曰颍川召陵县召音劭括地志故城在豫州郾城东四十五里黄邮聚落名在豫州南十里新野南阳新野县今属邓州宰衡周公为周太宰伊尹为商阿衡故采此号以尊之上公礼春官典命曰上公九命为伯注上公谓王之三公有德者加命为二伯二王之后亦为上公称敢言之敢犹言不敢文王郤虞芮诗绵篇虞芮质厥成注虞芮之君争田乆而不平乃相谓曰西伯仁人也盍往质焉乃相与朝周入其境则畊者让畔行者让路入其邑男女异路颁白者不提挈入其朝士让为大夫大夫让为卿二国之君感而相谓曰我等小人不可以履君子之庭乃相让以所争田为间田而退苏林曰虡在陜之平陆芮在同之冯翊】正误【黄邮今按南阳郡新野县有黄邮聚】质实【一统志云新息汉之县名属汝南郡晋为汝南郡治所后魏置东豫州梁改曰西豫州又改曰淮州东魏复曰东豫州后周改息州隋废唐复置贞观初废以县属蔡州金复置息州元属汝寜府夲朝改州为息县属汝寜府召陵古邑名即春秋时诸侯所盟之地秦置县属汝南郡汉改属颍川郡晋省之故城在开封府郾城县东四十五里新野汉之县名属南阳郡晋为义阳郡治后改义阳为新野郡治棘阳县西魏改郡曰黄冈及改棘阳为百宁县后周以南棘阳县省入隋仍为新野县属邓州唐省入穰州五代宋金俱为新野镇元复置县属邓州本朝因之属南阳府虞古国名春秋时属晋战国时属魏为呉城汉为河东郡大阳县地东汉置河北县后魏置河北郡治此隋初罢郡以县属蒲州唐贞观初改属陜州天寳初因改漕渎得古刄有篆文曰平陆遂改平陆县金元属解州本朝因之属平阳府芮古国名春秋时芮伯寓居此战国时为魏国之附庸汉置安戎县后周改芮城县及置永乐郡隋省郡以县属蒲州唐置芮州贞观初废州以县属陜州金元属解州本朝因之属平阳府】
　　起明堂辟雍灵台立乐经徴天下通经异能之士【莽奏起明堂辟雍灵台为学者筑舍万区制度甚盛立乐经益博士员经各五人徴天下通一艺敎授十一人以上及有逸礼古书天文圗防钟律月令兵法史篇文字通知其意者皆诣公车纲罗天下异能之士至者前后千数胡氏曰明堂辟雍灵台杂见于诗礼孝经孟子其制作之详不可得而闻也然以理考之王者乡明而治古之堂今之殿也故孝经以为宗祀之所孟子以为王政之堂然则是天子之外朝犹后世大朝防之正衙也若吕不韦青阳总章之制刘歆世室重屋之説则岂可尽信乎若灵台则诗与孟子言之亦燕防之所耳若辟雍则未有明言其义也独诗有之曰于乐辟雍又曰镐京辟雍而已夫辟君也雍和也言人君有和德则天地之和应之而天下之心服之也此二诗者亦言与民同乐建立都邑之事而已未遽及学校之政也况其上章又有皇王维辟之云哉王制记天子诸侯之学始有辟雍泮宫之名不知何所本而云也泮水之诗亦未有以见其为学校者独取匪怒伊教之一言以为证则末矣】集览【明堂注见武帝建元元年辟雍注见成帝绥和元年灵台注见齐武帝永明十年圗防注见光武建武中元元年河洛防文又注见齐武帝永明三年防纬吕不韦青阳总章之制记月令天子春居青阳夏居明堂秋居总章冬居堂山堂考索曰陆德明云月令是吕不韦作蔡伯喈云是周公作予考诸月令其中官名时事多不合周法断非周公赘为之虽用吕氏春秋十二纪之首亦不可专归之不韦要之补葺而订正之者汉儒力也刘歆世室重屋之説三代明堂之制夏曰世室殷曰重屋周曰明堂世室宗庙也言代代不毁也重屋正堂若大寝也四阿屋栋皆为重复明堂明政敎之堂也见周礼考工记山堂考索曰周礼始于刘歆而成于郑康成汉成帝时刘向子刘歆校理秘书见之始得列序着于录略然冬官亡矣歆以考工记足之考工记乃前世能识古制者所作也时众儒并出共排以为非惟歆独识焉后郑康成作礼注泮宫泮通作頖胡氏曰记曰鲁人将有事于上帝必先有事于頖宫郑氏説有事于頖宫告后稷也頖宫郊之学也考诸礼记頖宫庙之类也若非庙之类欲祀上帝而以始祖祭于学宫何义也哉益知頖宫之非学昭昭矣而郑氏考之未详】
　　书法【成帝之篇诏立辟雍未作而罢书惜之也于是书起明堂辟雍灵台则莽奏为之书起明堂辟雍灵台始此终纲目书起明堂灵台辟雍三是年光武中元元年晋成帝咸和六年石勒书立明堂辟雍二晋成帝咸康五年张骏齐丙寅年元魏书定乐始此终纲目书定乐八是年新莽乐经齐丁丙年魏制乐章壬午年梁正雅乐己丑年魏刘芳造乐器己未年西魏制乐隋文帝开皇九年诏定雅乐唐髙祖武德九年祖孝孙定乐戊午年后周窦俨正乐书举经士始此终纲目书经士五是年质帝本初元年晋简文帝咸安二年秦主陈丁酉年周主五代丁巳年周世宗】
　　征能治河者
　　【时又征能治河者以百数其大畧异者闗并言河决率常于平原东郡左右其地形下而土疏恶闻禹治河时本空此地秦汉以来河决南北不过百八十里可空此地勿以为官亭民室韩牧以为可略于禹贡九河处穿为四五宜有益王横言河入渤海地髙于韩牧所欲穿处往者海溢西南出寖数百里九河之地已为海所渐矣禹之行河水本从西山下东北去周谱云定王五年河徙则今所行非禹之所穿也又秦攻魏决河灌之决处遂大不可复补宜更开空使縁西山足乘髙地而东北入海乃无水灾司空掾桓谭典其议为甄丰言凡此数者必有一是宜详考騐皆可豫见计定然后举事费不过数亿万亦可以事诸浮食无产业民衣食县官而为之作乃两便时莽但崇空语无施行者】集览【夲空空苦贡反亦虚也下可空同周谱周之世系也更开空更改也空音孔小穴也】质实【平原郡名注见光武建武三年东郡注见光武建武八年桓谭沛国相人】
　　升宰衡位在诸侯王上
　　书法【此殊礼也书曰升命犹自上出也以莽之权而犹自上出何于是平帝尚幼太后专之书升所以病太后也然则曷为不斥太后贬必于其重者如是足以示讥矣终纲目书位诸侯王上者三是年献帝建安十九年晋帝奕太和三年】
