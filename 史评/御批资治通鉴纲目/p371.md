<!-- { "loadSidebar": true } -->
　　【初宋太子率更令何承天撰元嘉新厯表上之以月食之冲知日所在又以中星验之知尧时冬至日在须女十度今在斗十七度又测景较二至差三日有余知今之南至日应在斗十三四度于是更立新法冬至徙上三日五时日之所在移旧四度又月有迟疾前厯合朔月食不在朔望今皆以盈缩定其小余以正朔望诏付外详之太史令钱乐之等奏皆如承天所上唯月有类三大二小比旧为异谓冝仍旧诏可至是始行之初汉京房以十二律仲吕上生黄钟不满九寸更演为六十律乐之复演为三百六十律日当一管承天以为上下相生三分损益其一葢古人简易之法犹古厯周天三百六十五度四分度之一也而房不悟谬为六十乃更设新率林钟长六寸一厘则从仲吕还得黄钟十二旋宫声韵无失】集览【测景枢要曰日光曰景礼大司徒以土圭之法测土深正日景以求地中注景如字或作影非新率率与律通声之管也】质实【率更令官名注见元嘉十五年】
　　书法【日食书朔记厯未有书朔者此其书朔何始正朔也于是何承天以前厯合朔月食不在朔望更撰新厯皆取赢缩定其小余以正之诏以是朔行焉故特书朔终纲目书厯之变十有九其书朔者一而已详汉武帝太初二年】
　　宋以武陵王骏为雍州刺史
　　【宋主欲经畧闗河故以骏镇襄阳】质实【雍州刺史注见齐和帝中兴元年襄阳县名注见汉献帝建安十二年】
　　三月魏诏中书以经义决疑狱
　　发明【魏以夷狄主中国行事一以华夏为法葢欲以华变夷也春秋之法夷而进于夏则夏之元魏之好尙如此其亦异乎防古之所为此纲日所以予之】
　　○夏四月魏伐鄯善质实【鄯善西域国名注见汉武帝元鼎三年】
　　【北凉之亡也鄯善人以其地与魏邻大惧曰通其使人知我国虚实取亡必速乃闭断魏道使者往来輙钞刼之由是西域不通者数年魏主发凉州以西兵击之】
　　秋七月宋讨羣蛮平之考异【讨当作击】
　　【武陵王骏遣参军沈庆之击蛮破之蛮断驿道欲攻随郡太守桞元景募得六七百人邀击破之遂平羣蛮获十万余口】质实【武陵郡名注见汉光武建武二十四年一统志云随郡本春秋时随国楚为随县秦汉皆属南阳郡晋属义阳郡后分置随郡西魏置并州后改为随州隋初郡废后又置汉东郡治随县唐初复为随州以安贵平林顺义三县省入天寳初复改为汉东郡乾元初复为随州宋初置崇义军后又改为崇信军绍兴初复为随州复因兵乱徙治无常元初治黄仙洞德安府本朝初废州为县后复置州以县省入改属德安府桞元景河东觧人】
　　鄯善降魏西域复通○八月魏徙杂民于北邉
　　【魏主如隂山之北发诸州兵三分之一各于其州戒严以须后命徙诸种杂民五千余家于北邉各就畜牧以饵柔然】质实【隂山注见秦王政三年】
　　魏伐吐谷浑慕利延走据于阗
　　【魏军至宁头城吐谷浑王慕利延拥其部落西度流沙入于阗杀其王据其地死者数万人】集览【于阗注见汉武帝元狩元年】质实【宁头城未详处所】
　　九月魏卢水胡盖吴反
　　【魏民间讹言防魏者吴卢水胡盖吴聚众反于杏城诸种胡争应之有众十余万表降于宋魏长安镇将拓防纥讨之败死吴众愈盛分兵四掠魏主发并秦雍兵击破之河东薛永宗复聚众以应吴吴自号天台王置百官】集览【盖吴姓名盖公盍反】质实【卢水胡注见晋武帝元康六年杏城镇名注见汉献帝建安十七年鄜河东郡名注见汉献帝建安七年天台未详处所若指为郡名乃唐时所置若指为县名乃五代梁所置皆非此时所称也或疑是山名在凤翔府麟游县西五里唐九成宫之西未知孰是眀者察焉幷秦雍三州名并注见齐眀帝建武三年秦注见汉光武建武元年天水雍注见唐宗开元十一年京兆】
　　冬十一月魏人侵宋
　　【魏选六州骁骑二万分为二道掠淮泗以北徙青徐之民以实北河】质实【青徐二州名青注见汉桓帝永康元年徐注见秦始皇二十八年彭城】
　　十二月宋太子詹事范晔谋反伏诛
　　【初鲁国孔熈先博学文史兼通数术有纵横才志为贠外防骑侍郎愤愤不得志父黙之为广州刺史以获罪彭城王义康救解得免及义康迁豫章熈先密怀报效且以为天文图防宋主必以非道晏驾祸由骨肉而江州应出天子以范晔志意不满欲引与同谋而素不为晔所重乃原结晔甥太子中舎人谢综综引熈先见晔熈先家饶于财数与晔博故为拙行以物输之由是情好欵洽熈先乃从容说晔弑宋主立义康晔愕然熈先曰丈人雅誉过人防夫侧日久矣比肩竞逐庸可遂乎今建大勲奉贤哲图难于易以安易危岂可弃置而不取哉晔犹疑未决熈先曰又有过于此者愚则未敢道耳晔曰何谓也熈先曰丈人奕叶清通而不得连姻帝室人以犬豕相遇而丈人曾不耻之欲为之死不亦惑乎晔门无内行故熈先以此激之晔黙然不应反意乃决综述之子也素为义康所厚弟约又取其女丹阳尹徐湛之及尼法静皆义康党并与熈先往来法静妹夫许曜领队在台许为内应熈先以牋书与义康陈说图防于是宻相署置及素所不善者并入死目又作檄文称贼臣赵伯符肆兵犯跸祸流储宰湛之晔等投命奋戈斩伯符首今遣将军臧质奉玺绶迎彭城王正位宸极又诈作义康与湛之书令诛君侧之恶宣示同党宋主之燕武帐冈也晔等谋以其日作乱许曜扣刀目晔晔不敢发湛之恐事不济密白其谋宋主乃命有司收赴廷尉熈先望风吐欵词气不挠宋主奇其才遣人慰勉之曰以卿之才而滞于集书省理应有异志此乃我负卿也熈先于狱中上书谢防且陈图防深戒宋主以骨肉之祸晔在狱为诗曰虽无嵇生琴庶同夏侯色十二月晔综熈先及其子弟党与皆伏诛晔母至市涕泣责晔晔色不怍妹及妓妾来别晔悲涕流连综曰舅殊不及夏侯色晔收泪而止谢约不预逆谋见综与熈先游常諌之曰此人轻事好奇果锐无检不可狎也综母以子弟自蹈逆乱独不出视收籍晔家乐器服玩并皆珍丽妓妾不胜珠翠母居止单陋唯有一厨盛樵薪弟子冬无被叔父单布衣裴子野曰刘仁范蔚宗皆忸志而贪权矜才以狥逆累叶风素一朝而陨向之所谓智能翻为亡身之具矣】集览【非道晏驾死非其命也丈人易师贞丈人注马云丈人庄严之称郑云能以法度长于人风俗通曰师贞丈人非徒取尊老亦须往行先人也嵇生琴魏元帝时钟防譛嵇康于司马昭昭遂害之将刑顾视日景索琴弹之曰广陵散于今絶矣按紫霞洞谱云嵇康尝游洛西暮宿华阳亭引琴而弹夜分忽有客诣之称是古人与康共谈音律辞致清辩因索琴弹之而为广陵散声调絶伦遂以授康仍誓不传人沈括曰卢氏杂说云韩臯谓嵇康琴曲有广陵散者以王凌毋邱俭軰皆自广陵败散言魏之散亡自广陵始故名其曲曰广陵散以予考之散自是曲名如操弄惨淡序引之类故潘岳笙赋云辍张女之哀弹流广陵之名防又应璩与刘孔才书云听广陵之清散以是知散是曲名明矣兼韵防载琴曲广陵散在寒字韵夏侯色三国魏主芳时李丰等谋以夏侯辅政而诛司马师谋泄下元狱及就东市顔色不变举动自若】质实【鲁国注见周太祖广顺二年曲阜广州注见秦始皇三十三年南海从容注见汉后主延熈元年奕叶犹言奕世注见唐高宗开耀元年檄文注见楚义帝元年臧质东莞莒人熹之子诛君侧之恶左传文注见汉献帝建安十三年嵇生琴嵇康其先本上虞人姓奚以避怨徙谯家于铚之嵇山因命氏焉康远迈不群与魏宗室婚拜中散大夫不就康尝弹琴咏诗以自足后以譛被害夏侯色夏侯沛国人悼侯尙之子魏齐王时累迁中护军后为征西将军与曹爽共兴骆谷之役时人讥之及爽被诛召为大鸿胪因李丰张缉谋以辅政欲诛司马师事泄与丰等被杀皆夷三族仁刘湛表字蔚宗范表字】
　　发明【晔本无异谋特为熈先軰所怵然纲目止书晔而不及余人何也熈先小人仕不得志故为非望侥幸之图初无足道晔身居要职受知世主乃惑于邪説躬图反逆故纲目正其首恶之诛而畧其余耳其书爵者非贵之也所以着其职位清显不知自爱而狥小人为狂悖之谋重其罪也】
　　宋废其彭城王义康为庶人徙安成郡
　　【宋有司奏削义康收付廷尉治罪诏免为庶人絶属籍徙安成郡以沈邵为安成相领兵防守义康在安成读书见淮南厉王事废书叹曰自古有此我乃不知得罪宜矣】集览【絶属籍不得为宗室亲属名籍淮南厉王事注见晋武帝太康六年尺布斗粟】质实【安成郡注见晋安帝元兴元年】书法【自刘湛之诛再书义康纲目于其君臣无讥辞虽赐扶令育死不书盖亮宋也至是则书废书徙矣其书之何甚之也然则义康无罪乎熈先牋义康陈图防而己未尝与闻反计也而废徙之且絶属籍甚矣况终杀之乎故其杀之也书杀其弟而斥宋主】
　　宋始备郊庙之乐
　　【初江左二郊无乐宗庙有歌无舞是岁南郊始设登歌】集览【二郊注见汉后主建兴十五年南北郊登歌顔师古曰工歌堂上贵人声也故曰登歌歌所以咏德或曰登歌者五帝三王之声也汉明帝时又乘百官诗颂以为登歌周礼皷制图云太师登歌令奏击拊郑云拊形如皷以韦为之着之以糠也】书法【书始何缓辞也宋氏有国几三十年于是始能备乐其慢于郊庙甚矣故书讥之凡宗庙书始皆讥慢也惟北汉初立七庙非讥辞丁巳年】
　　【丙宋元嘉二十三年戊魏太平真君七年】春正月魏主讨盖吴宋发兵援之考异【讨当作击】
　　【魏主军至东雍州临薛永宗垒崔浩曰永宗未知陛下自来众心纵弛今北风迅疾宜急击之魏主从之永宗出战大败赴水死其族人安都先据农弃城奔宋魏主闻盖吴在长安北以渭北地无谷草欲渡渭南循渭而西崔浩曰夫击蛇者先击其首首破则尾不能掉今吴营去此六十里轻骑趋之一日可到破之必矣破吴南向长安亦不过一日一日之乏未致有伤若从南道则吴入北山猝未可平也魏主不从吴众闻之悉散入北地山军无所获魏主悔之遂如长安所过诛民夷与吴通谋者诸军大破吴于杏城吴复遣使求援于宋宋以吴为北地公发雍梁兵屯境上为吴声援】集览【尾不能掉左传尾大不掉注掉摇也掉徒吊反】质实【一统志云东雍州本春秋时晋故绛与新田之都战国时属魏汉为河东郡临汾县地魏属平阳郡后魏置平正郡兼置东雍州治栢壁后周改为绛州徙治玉璧隋初郡废徙州治东雍州城后改绛郡治正平县唐复为绛州宋仍旧金置绛阳军节度后陞为晋安府元复为绛州本朝因之以正平县省入改属平阳府长安县名注见汉惠帝五年渭北渭水之北注见汉高帝五年渭南渭水之南注同上年北山注见汉文帝三年北地郡名注见秦王政三年雍梁二州名雍注见汉献帝建安十二年襄阳梁注见周赧王四年汉中】
　　书法【书讨而援罪援者也】
　　发明【前书魏盖吴反此书魏讨盖吴曰反曰讨其义明矣宋乃发兵援之果何理也天下之恶一也乌有遣兵助反虏而可威敌服人者哉书法若此其罪宋人之意为如何邪吁】
　　宋伐林邑
