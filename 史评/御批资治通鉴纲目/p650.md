<!-- { "loadSidebar": true } -->
　　【时防秋兵大集国用不充李泌奏自变两税法以来藩镇州县聚敛率以为军资自惧违法匿不敢言请赦其罪但令革正自非于法应留使留州之外悉谕京师其官典逋负可征者征之难征者释之敢有沦没者罪之上喜曰卿防甚长然立法太寛恐所得无几对曰寛则人喜于免罪而乐输所得必多而速急则竞为蔽匿非推鞫不能得其实财不足以清今日之急而皆入于奸吏所得必少而迟矣上曰善乃以友直充使】集览【句勘句稽也勘检校也注见建中元年句检率率征敛也注见汉武帝天汉三年洒酤于法应留使留州应平声当也留使留州此唐旧法当然也注见宪宗元和三年分上供送使留州三品】质实【藩镇注见萧宗上元二年】
　　停西域使者廪给分隶神防军
　　【初河陇既没于吐蕃安西北庭及西域使人在长安者归路阻絶皆仰给于度支李泌知胡客皆有妻子买田宅安居不欲归命停其给凡四千人皆诣政府诉之泌曰此皆从来宰相之过岂有外国使者留京师数十年不听归乎今当假道囘纥各遣归国不愿者当于鸿胪自陈授以职位给俸禄人生当乘时展用岂可终身客死乎于是胡客无一人愿归者泌皆分隶神防两军禁旅益壮歳省五十万缗】集览【鸿胪注见汉武帝太初元年】质实【河陇二州名注见汉灵帝中平二年西域国名注见汉哀帝元寿二年囘纥西羌种名注见太宗贞观元年】
　　募戍卒屯田京西
　　【上复问泌以复府兵之策对曰今歳卒戍京西者十七万人计歳食粟二百四万斛今粟斗直钱百五十为钱三百六万缗国家比遭饥乱经费不充就使有钱亦无粟可籴未暇议复府兵也上曰然则亟减戍卒归之如何对曰陛下诚用臣言可不减戍卒不扰百姓粮食皆足府兵亦成上曰果能如是何为不用对曰此须急为之过旬日则不及矣上问其计泌曰吐蕃久居原兰之间以牛运粮粮尽牛无所用请发左藏恶缯染为防缬因党项以市之计十八万匹可致六万余头命诸冶铸农器籴麦种分赐縁边军镇募戍卒耕荒田而种之约麦熟倍傥其种其余据时价五分増一官为籴之来春种禾亦如之沃土久荒所收必厚戍卒获利耕者浸多籴价必贱名为増之而实比今歳所减多矣且边地官多阙请募人入粟以补之可足今歳之粮上皆从之因问曰卿言府兵亦集如何对曰旧制戍卒五年而代今既因田致富必不思归及其将满下令有愿留者即以所开田为永业家人愿来者本贯续食遣之不过数畨则戍卒皆土著乃悉以府兵之法理之是变关中之疲弊为富彊也上喜曰如此天下无复事矣泌曰未也臣能不用中国之兵使吐蕃自困上曰计将安出对曰臣未敢言之俟麦禾有效然后可议也泌意欲结囘纥大食云南与共图吐旧知上素恨囘纥恐闻之不悦并屯田之议不行故不肯言既而戍卒应募愿耕屯田者什五六】集览【原兰二州名皆河湟地】质实【原兰二州名原注见汉光武建武六年高平兰注见太宗贞观十八年左藏库名注见代宗大暦十四年党项西羌别种注见陈后主至徳四年】
　　张延赏卒
　　发明【徳宗宰相书卒者仅四人崔祐甫李泌书爵延赏赵憬不书爵憬不足道也若延赏者亦有说乎夫宰相代天理物当以平心处之故伊尹谓之阿衡而周官冢宰职均四海皆公平无私之意今延赏私憾李晟乃结盟吐蕃以倾之误国殄民君臣俱辱徳宗茍能案罪行辟则延赏岂客但已况其相业无闻如恶柳浑言事及谮李升几至动揺束宫之类此皆小人所为故纲目于其卒也则削去官以示贬耳若生而幸免死又无讥则何以为笔削之权衡哉】
　　○八月朔日食质实【日食注见新莽天凤元年】○柳浑罢为左散骑常侍
　　【初浑与张延赏议事数异同延赏使人谓曰相公节言则重位可久矣浑曰为吾谢张公柳浑头可断舌不可禁由是交恶上好文雅缊借而浑质直无威仪时发俚言上不悦罢之】集览【缊借緼蓄借积也苏鹗演义日缊借者有雅量之称蓄积美积之谓缊与酝蕴通汉书薛广徳温雅有缊借注风采温粹如酝酿有荐借也又第五伦少蕴借注蕴借犹言度量寛博也】
　　幽郜国大长公主流李升于岭南
　　【公主肃宗女也适萧升女为太子妃恩礼甚厚宗戚皆疾之主素不谨李升等数人出入其第或告主淫乱且为厌祷上大怒幽之禁中流升等岭表切责太子太子惧请与妃离昏上召李泌告之且曰舒王近已长立孝友温仁泌曰陛下惟有一子奈何欲废之而立侄且陛下所生之子犹疑之何有于侄舒王虽孝自今陛下宜努力勿复望其孝矣上曰卿不爱家族乎对曰臣惟爱家族故不敢不尽言若畏陛下盛怒而为曲从陛下明日悔之必尤臣云吾独任汝为相不力諌使至此必复杀而子臣老矣余年不足惜若寃杀臣子使臣以侄为嗣臣未知得歆其祀乎因呜咽流涕上亦泣曰事已如此奈何对曰此大事愿陛下审图之自古父子相疑未有不亡国者且陛下不记建宁之事乎上曰建宁叔实寃肃宗性急故耳泌曰臣昔为此故辞归誓不近天子左右不幸今日复为陛下相又覩兹事且其时先帝常怀危惧臣临辞日因诵黄台辞肃宗乃悔而泣上意稍解乃曰贞观开元皆易太子何故不亡对曰承干谋反事觉太宗使其舅与朝臣数十人鞫之事状显白然当时言者犹云愿陛下不失为慈父使太子得终天年太宗从之并废魏王泰且陛下既知肃宗急而建宁寃则愿陛下深戒其失从容三日究其端绪必释然知太子之无他矣若果有其迹愿陛下如贞观之法并废舒王而立皇孙则百代之后有天下者犹陛下子孙也至于武惠妃谮太子瑛兄弟杀之海内寃愤乃百代所当戒此又可法乎且太子居少阳院未尝接外人预外事安得有异谋彼诸人者巧诈百端虽有手书如晋愍怀衷甲如太子瑛犹未可信况但以妻母为累乎幸赖陛下语臣臣敢以家族保太子向使杨素许敬宗李林甫之徒承此防已就舒王图定防之功矣上曰此朕家事何预于卿而力争如此对曰天子以四海为家臣今独任宰相之重四海之内一物失所责归于臣况坐视太子寃横而不言臣罪大矣上曰为卿迁延至明日思之泌抽笏叩头而泣曰如此臣知陛下父子慈孝如初矣然陛下还宫当自审思勿露此意于左右露之则彼皆欲树功于舒王太子危矣上曰具晓卿意泌归语子弟曰累汝曹矣太子遣人谢泌曰若必不可救欲先自仰药如何泌曰必无此虑愿太子起敬起孝茍泌身不存则事不可知耳间一日上开延英殿独召泌流涕曰非卿切言朕今日悔无及矣太子仁孝实无他也自今军国及朕家事皆当谋于卿矣泌拜贺因曰臣报国毕矣惊悸亡魂不可复用愿乞骸骨上慰喻不许范氏曰李泌善处父子兄弟之间故能以其直诚正言感悟人主卒使父子如初可谓忠矣泌以为天子以四海为家则莫非家事以君之子为已任其知相之职业哉】集览【厌祷厌益涉反禳祸曰厌求福曰祷建宁之事建宁王肃宗子名倓李辅国谮之赐死黄台辞注见肃宗至徳二载承干太宗太子之名后废为庶人手书如晋愍怀晋惠帝太子名遹贾后谋欲废之赐洒逼余醉迷以纸笔使书不轨之辞后以语帝免为庶人后追諡愍怀衷甲如太子瑛衷甲贯甲于衣之内也宗之太子名瑛妻母为累妻母郜国大长公主也累玷辱也】正误【衷甲如太子瑛今按唐宗时驸马都尉杨沺构太子瑛鄂王瑶光王琚与妃兄薛锈有异谋武惠妃使人诡召太子二王曰宫中有贼请戒以兵入太子从之妃白帝曰太子二王谋反甲而来帝使中人视之如言遽召宰相李林甫议答曰陛下家事非臣所宜预帝意决乃召废为庶人寻遇害天下寃之】质实【岭南道名注见秦始皇三十三年南海舒王舒州名注见梁简文帝大宝元年王名谊徳宗之侄从容注见秦二世三年延英殿一统志云在西安府治东北五里唐东内宣政殿次东乃宰相启事之所相对有思政殿宪宗朝李绛盛夏对延英殿汗浃衣绛欲趋出帝曰欲与卿讲天下事方甚乐也奈何欲去即此杨素隋文帝时谋废太子广许敬宗高宗时谋废太子忠李林甫宗时谋废太子瑛】
　　九月吐蕃寇陇州
　　【吐蕃帅羌浑之众寇陇州连营数十里京城震恐虏大掠驱丁壮万余口而去未几复至陇州州兵击却之】质实【吐蕃西羌属名注见太宗贞观八年羌浑西羌种名注见代宗大暦九年陇州注见汉光武建武六年汧】
　　囘纥求和亲许之
