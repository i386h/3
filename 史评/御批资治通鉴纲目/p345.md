<!-- { "loadSidebar": true } -->
　　【初南燕主备徳仕秦为张掖太守従秦王坚冦淮南留金刀与其母公孙氏别备徳与燕主垂举兵张掖收备徳兄纳及诸子杀之公孙氏以老获免纳妻段氏方娠未决狱掾呼延平备徳之故吏也窃以逃羌中段氏生超十嵗而公孙氏卒以金刀授超平又以超母子奔凉及吕隆降秦徙长安而平卒段氏为超娶其女超恐为秦所録乃阳狂行乞备徳遣人往视之超不敢告其母妻潜变姓名逃归备徳闻超至大喜遣骑迎之超以金刀献备徳备徳悲恸不自胜封超为北海王备徳无子欲以为嗣】质实【北海郡名注见汉桓帝永康元年青州张掖郡名注见秦安帝隆安元年】
　　五月刘毅何无忌讨灭桓余党荆湘江豫皆平【桓余党苻宏等拥众冦郡县者以十数刘毅等分兵讨灭之荆湘江豫皆平诏以毅为都督淮南五郡豫州刺史何无忌都督江东五郡防稽内史】
　　秋七月刘裕遣使求和于秦得南乡等十二郡
　　【刘裕遣使求和于秦因求南乡诸郡秦王兴许之羣臣以为不可兴曰天下之善一也刘裕防起细微能讨桓复晋室内厘庶政外脩封疆吾何惜数郡不以成其美乎遂以十二郡归晋】质实【南乡郡名注见穆帝永和九年】
　　书法【书得郡録功也其书刘裕使何存中国也然与书齐人来归郓讙隂之田者霄壤矣故书求和得之】
　　九月南燕主备徳卒太子超立
　　【汝水竭南燕主备徳恶之俄而寝疾北海王超请祷之备徳曰人命在天非汝水所能制也病笃召羣臣议立超为太子俄而地震君臣震恐是夕卒为十余棺夜分出四门潜瘗山谷超即位虚葬备徳于东阳陵超引所亲公孙五楼为腹心备徳故大臣北地王钟段宏等皆不自安求补外职封孚谏曰臣闻亲不处外羇不处内钟宏出藩五楼内辅臣窃未安超不从钟宏相谓曰黄犬之皮恐终补狐裘也五楼闻而恨之】集览【公孙五楼公孙复姓也五楼其名黄犬之皮恐终补狐裘史记田敬仲完世家淳于髠曰狐裘虽弊不可补以黄狗之皮驺忌子曰请谨择君子毋杂小人是也】正误【黄犬之皮恐终补狐裘今按黄犬之皮指公孙五楼言五楼乃小人恐终居贵重之职位是也】质实【汝水注见帝奕太和四年一统志云东阳陵在青州府城北又注见宋营阳王景平元年】
　　西凉徙都酒泉
　　【西凉公暠与长史张邈谋徙都酒泉以逼沮梁防逊暠手令戒诸子曰从政者当审慎赏罚勿任爱憎近忠正远佞谀勿使左右窃弄威福毁誉之来当研覈真伪聴讼折狱必和顔任理慎勿逆诈亿必轻加声色务广咨询勿自専用吾莅事五年虽未能息民然含垢匿瑕朝为冦讐夕委心膂粗无负于新旧事任公平坦然无纇初不容怀有所损益计近则如不足经远乃为有余庶亦无愧于前人也】集览【逆诈亿必逆逆料也诈诈伪也亿亿度也必必然也人未必是诈伪我逆料而疑之是逆诈也人未必如然我亿度而防之是亿必也无纇纇音卢对反疵也戾也】正误【逆诈亿必今按此语稍晦当云人未必如此而我亿度其必是如此】质实【酒泉郡名注见汉武帝元朔三年】
　　【丙午】二年【燕光始八秦始八魏天赐三年】春正月魏増置刺史守令【魏诸州置三刺史郡置三太守县置三令长功臣为州者皆征还京师以爵归第】
　　燕王熈袭髙句丽不克
　　【燕王熈袭契丹至陉北畏其众欲还苻后不肯遂弃辎重轻兵袭髙句丽士马疲冻死者属路夕阳公云伤于矢且畏熈之虐遂以疾去官】集览【契丹东夷裔居于西楼在潢水之南黄龙之北得鲜卑故地或以为鲜卑遗族至元魏时自号契丹契音吃按契丹志其地有二水一曰北雅里穆棱源出中京西马盂山东北流华言土河是也一曰尼噜古穆棱源出饶州西南平地松林直东流华言潢河是也至木叶山合流为一相初有男子乘白马浮土河而下一妇人乘小车浮潢河而下遇于木叶山顾合流之水遂为夫妇此其始祖陉北井陉山之北也汉地志常山郡石邑县井陉山在其西穆天子云至陉山之隧升于三道之磴即此】质实【高句丽东夷国名注见新莽始建国四年辎重注见周显王三十六年一统志云陉北陉山之北在真定府井陉县东北五十里夕阳疑是县名未详沿革姑阙之】
　　夏六月秦姚硕徳自上邽还长安
　　【秦陇西公硕徳自上邽入朝秦王兴为之大赦及归送至雍兴事晋公绪及硕徳皆如家人礼车马服玩先奉二叔而自服其次国家大政皆咨而后行】质实【长安县名注见汉恵帝五年陇西郡名注见秦王政三年上邽县名注见汉光武建武元年天水雍县名注见周显王八年】
　　书法【朝也书还何成兴志也兴事硕徳如家人礼车马服玩每先二叔而自服其次国家大政必咨而后行可谓能尊尊矣不书入朝所以成其不敢臣之之美也】
　　秦以秃髪傉檀为凉州刺史守姑臧
　　【南凉傉檀伐北凉还献马三千匹羊三万口于秦秦王兴以为忠以为凉州刺史镇姑臧徴王尚还凉州人遣主簿胡威请留尚弗许威见兴流涕言曰臣州僻远仗良牧仁政保全至今陛下奈何以臣等贸马羊乎若军国须马直烦尚书一符臣州三千余户朝下而夕可办也昔汉武帝领天下资力开拓河西以断匃奴右臂今无故弃五部之地忠良华族以资暴虏岂惟臣州士民坠于涂炭恐方为圣朝旰食之忧兴悔之使人驰止尚则傉檀已军五涧逼遣尚行矣别驾宗敞送尚还长安傉檀谓曰吾得凉州三千余家情之所寄惟卿一人而已奈何舍我去乎敞曰今送旧君所以忠于殿下也傉檀因问新政所宜敞曰恵抚其民收用贤俊因荐本州名士十余人傉檀嘉纳之傉檀宴于宣政堂仰视叹曰古人有言作者不居居者不作信矣孟祎曰昔张文王始为此堂于今百年十有二主矣惟履信思顺者可以久处傉擅善之傉檀虽受秦爵命然其车服礼仪皆如王者】集览【张文王明帝时凉王张茂】质实【五涧未详处所】
　　魏筑灅南宫
　　【魏主规度平城发八部男丁筑灅南宫阙门髙十余丈穿沟池广苑囿规立外城方二十里】质实【一统志云灅南宫灅本水名作宫于灅水之南因名焉又注见愍帝建兴元年】
　　秋八月刘裕遣将军毛脩之讨谯縦
　　【裕遣龙骧将军毛脩之将兵与益州刺史司马荣期等共讨谯縦荣期为其叅军杨承祖所杀脩之还白帝】质实【益州注见武帝泰始八年白帝城名注见汉献帝建安十七年】
　　南燕段宏奔魏慕容钟奔秦
　　【南燕主超猜虐日甚政出权幸盘于游畋封孚韩屡谏不聴公孙五楼欲擅朝权譛北地王钟于超请诛之钟惧遂与段宏谋反不克乃出奔超好变更旧制又欲复肉刑増置烹轘之法众议不合而止】质实【肉刑注见汉文帝十三年】
　　书法【于是钟等谋反不书书奔君无道也】
　　冬十月论建义功封赏刘裕等有差
　　【刘裕豫章郡公刘毅南平郡公何无忌安成郡公自余封赏有差】质实【南平郡注见恵帝光熈元年】
　　西秦乞伏干归如秦
　　【丁未】三年【秦始九魏天赐四年○燕王髙云正始元年○夏主赫连勃勃龙升元年○是嵗燕慕容熈亡旧大国二南凉北凉南燕西凉小国四新小国二凡八僣国】考异【分注燕王下漏慕容熈建始元年】春正月秦以乞伏干归为主客尚书
　　【秦王兴以干归寖彊难制留为主客尚书以其世子炽磐行西夷校尉监其部众】
　　闰二月刘裕杀东阳太守殷仲文及桓冲孙夷其族【仲文素有才望自谓宜当朝政出为东阳太守悒悒不乐何无忌素慕其名仲文许便道脩谒无忌喜钦迟之而仲文失志恍惚遂不过府无忌以为薄已大怒防南燕入冦无忌言于刘裕曰桓殷仲文乃腹心之疾北虏不足忧也防裕府将骆球谋作乱伏诛裕因言球与仲文桓冇谋皆族诛之】质实【东阳郡名注见哀帝兴宁三年殷仲文陈郡长平人觊之弟】
　　书法【书杀多矣未有书某孙者书桓冲孙何重罪裕也之败也诏以桓冲乃心王室宥其孙今而杀之违义熈之赦絶贤者之世裕罪大矣然则仲文党也曷为以官书仲文党尝叛自归矣纲目贵徙义官仲文所以深恶裕也】
　　发明【义熈之初大赦改元惟桓氏不赦独宥冲之孙以其忠于帝室所以劝事君者也今又诬而杀之则非义矣故不直曰桓而必书曰桓冲孙以起义也然刘裕自举事以来去年遣毛脩之讨谯縦今年杀殷仲文及桓不论是否纲目皆自裕书之则裕之専辄自行其无晋之心又自不言可知矣一贼仆一贼起可胜叹哉】
　　夏四月燕后苻氏卒
　　【燕王熈为其后苻氏起承华殿负土北门与谷同价典军杜静载棺诣阙极諌熈斩之苻氏尝季夏思冻鱼熈下有司切责不得斩之至是苻氏卒熈哭之絶而复苏斩衰食粥命百官哭无泪者罪之又以其嫂张氏为殉】质实【斩衰注见汉昭帝元平元年殉注见唐太宗贞观二十三年】
　　燕主熈废其太后段氏○六月赫连勃勃自称大夏天王
　　【勃勃魁岸美风仪性辩慧秦王兴见而竒之与论大亊宠遇逾于勲旧兴弟邕曰勃勃不可近也兴曰勃勃有济世才吾方与之平天下奈何逆忌之乃以为将军使助没奕干镇髙平伺魏间隙邕固争曰勃勃贪猾不仁轻为去就恐终为边患兴乃止久之竟配以杂虏二万余落使镇朔方防魏主珪归所虏秦将于秦兴归贺狄干以报之勃勃怒遂谋叛秦柔然献马于秦勃勃掠取之袭杀没奕干而幷其众自为夏后氏之苗裔称大夏天王置百官○贺狄干久在长安常幽闭因习读经史举止如儒者及还魏珪见其言语衣服皆类秦人以为慕而效之怒并其弟归杀之】集览【魁岸注见汉武帝太始三年苖裔离骚经帝髙阳之苗裔兮晦庵集注苗裔谓逺孙也苗者草之茎叶根所生也裔者衣裾之末衣之余也故以为逺末子孙之称弟归贺狄干之弟名归】质实【赫连勃勃注见怀帝永嘉四年铁弗朔方郡名注见汉武帝元朔元年柔然北狄国名注见孝武帝太元十二年没奕干东胡部落之号注见穆帝升平四年】
　　秋七月朔日食○燕髙云弑其主熈自立为天王【燕主熈其后苻氏被髪徒跣步従二十余里初将军冯防得罪于燕亡命山泽因民之怨欲举大事潜入龙城匿于孙防家及熈出送葬防等与将军张兴等作乱推熈养子夕阳公云为主帅众入宫授甲闭门拒守熈驰还攻北门不克云遂即天王位大赦改元执熈杀之复姓髙氏以防为都督中外诸军録尚书事】质实【龙城县名注见帝奕太和四年和龙】
　　南燕遣使称藩献太乐伎于秦冬秦遣其母妻还之【南燕主超母妻犹在秦遣封恺使于秦以请之秦王兴曰昔苻氏太乐诸伎悉入于燕燕今称藩送伎或送呉口千人乃可得也超与羣臣议之段晖曰陛下嗣守社稷不宜以私亲之故遂降尊号且太乐先代遗音不可与也不如掠呉口与之张华曰侵掠邻国兵连祸结非国家之福也陛下慈亲在人掌握岂可靳惜虚名不为之屈乎乃使韩范聘于秦称藩奉表秦使韦宗报聘张华请北面受诏封逞曰大燕七圣重光奈何一旦为防子屈节超曰吾为太后屈愿诸君勿复言遂北面受诏使华献太乐伎一百二十人于秦秦王兴乃还超母妻厚其资礼而遣之】质实【社稷注见新莽天凤元年】
　　书法【先书献乐伎恶秦也若燕主则可与权矣纲目无讥焉】
