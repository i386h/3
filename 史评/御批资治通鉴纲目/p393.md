<!-- { "loadSidebar": true } -->
　　书法【前书立佛精舍矣未有书作寺者书作寺始此自是魏书永明闲居梁己丑年书永寜梁丙申年唐书章敬代宗大歴二年书入寺武宗防昌六年闽书白龙五代丁酉年不可胜书矣终纲目书作寺六精舍不与焉】
　　发明【作善降之百祥作不善降之百殃积善之家必有余庆积不善之家必有余殃宋主彧剿拉宗支淫刑滥杀猜忌忍虐人不自保内则淫污肆欲外则极侈穷奢嬖幸纵横残民蠧国其不善之积如此方且大营梵宇自谓福由然不阅嵗而告殒勦灭无余向之所谓大功徳者果安在哉君子观纲目书宋作湘宫寺然后验其所享之报而是非得失了然矣】
　　【壬宋泰豫元年午魏延兴二年】春正月宋蛮酋桓诞以沔北降魏【大阳蛮酋桓诞拥沔北八万余落降魏自云桓之子魏以为东荆州刺史使起部郎韦珍与诞安集新民区处诸事皆得其所】质实【大阳蛮末详处所唯永州府城西二百四十里有大阳山未知是否桓谯国人晋安帝隆安三年反元兴元年入建康废安帝为平固王迁于寻阳自称皇帝国号楚改元永始次年寜州都督马迁击诛之沔北注见汉献帝建安十三年汉沔东荆州注见齐武帝永明五年沘阳】
　　二月柔然侵魏魏击走之○宋杀其扬州刺史江安侯王景文
　　【景文常以盛满为忧屡辞位宋主不许诏报曰人居贵要但问心若为耳大明之世巢徐二戴位不过执防而权抗人主今袁粲为令仆领选而人往往不知有粲以此居贵要当有致忧兢否夫有心扵避祸不若无心扵任运存亡之要巨细一揆耳至是虑晏驾后皇后临朝景文或有异图遣使赍手敕并药赐死景文正与客棋叩函防已复置局下神色不变局竟敛子纳奁毕徐曰奉敕见赐以死方以敕示客中直兵焦度怒曰大丈夫安能坐受死州中文武数百足以一奋景文曰知卿至心若见念者为我百口计乃作墨启致谢饮药而卒諡曰防侯宋主又尝梦有人告曰豫章太守刘愔反既寤遣人就郡杀之】集览【大明孝武帝年号巢徐二戴巢尚之徐爰戴法兴戴明寳皆孝武时人】质实【江安县名注见汉献帝建安十九年公安焦度南安郡氐文珪之孙豫章郡名注见汉武帝元鼎五年】
　　发明【考之分注景文处死不乱如此若畀以托孤之任岂不愈扵道成乃反疑而杀之何耶书官书爵可哀也已】
　　夏四月宋主彧殂太子昱立
　　【宋主病笃以桂阳王休范为司空褚渊为防军将军刘勔为右仆射与尚书令袁粲荆州刺史蔡兴宗郢州刺史沈攸之并受顾命渊素与萧道成善荐之诏以为右衞将军共掌机事宋主遂殂太子昱即位生十年矣粲等秉政承奢侈之后务节俭欲救其而阮佃夫等用事货赂公行不能禁也】质实【郢州注见汉后主建兴七年武昌】
　　书法【明帝之初纲目书宋立予其立也即位以来书杀者八而子勋之外杀兄杀弟杀其兄之子斥书宋主者并吴喜而六再而亡宜矣】
　　宋以安成王准为扬州刺史
　　【凖实桂阳王休范之子而太宗以为己子】质实【安成郡名注见泰始三年扬州注见汉献帝兴平二年金陵桂阳郡名注见汉武帝元鼎五年】
　　秋七月宋以沈攸之都督荆襄八州军事
　　【宋右将军王道隆以蔡兴宗彊直不欲使居上流以为中书监而以沈攸之代之兴宗辞不拜道隆毎诣兴宗蹑履到前不敢就席良久去竟不呼坐攸之自以材畧过人隂畜异志择郢州士马器仗精者以自随到官以讨蛮为名大发兵力部勒严整重赋敛以缮器甲旧应供台者皆割留之覊留商旅蔽匿亡命所部逃亡穷追必得而后止举措専恣不复承用符敕朝廷疑而惮之为政刻暴或鞭挞士大夫然吏事精明人不敢欺盗贼屏息外戸不闭】
　　八月宋中书监乐安公蔡兴宗卒质实【乐安县名注见汉灵帝中平二年蔡兴宗陈留考城人廓之子】
　　【谥曰宣穆】
　　书法【中书监未拜则何以书予贤也故官称其才则兴宗以未拜而卒书中书监罚不当罪则杨恽以已废而杀书故平通侯汉宣帝五鳯四年皆纲目之特笔也宋魏至陈诸臣卒具官爵者十九人详宋辛酉年】
　　冬十月柔然侵魏魏击走之○宋以刘秉为仆射【秉和弱无干能以宗室清令故袁褚引之】质实【刘秉彭城人宋宗室袁褚谓袁粲褚渊】
　　宋以阮佃夫为给事中
　　【佃夫权任转重欲用其所亲为部袁粲等不从佃夫称敕施行众不敢执】
　　书法【再书宋何不使佃夫同扵刘秉也纲目正邪之分严矣】
　　魏制小祀勿用牲
　　【魏有司奏诸祠祀一千七十五所嵗用牲七万五千五百上皇恶其多杀诏自今非天地宗庙社稷皆勿用牲荐以酒酺】
　　【癸宋主昱元徽元丑年魏延兴三年】春正月魏诏守令劝农事除盗贼【魏诏守令劝课农事同部之内贫富相通家有两牛通借无者县令能静一县刼盗者兼治二县即食其禄能静二县者兼治三县三年迁为郡守郡守自二郡至三郡亦如之三年迁为刺史】
　　二月宋以晋熈王燮为郢州刺史
　　【宋桂阳王休范素凡讷少知觧物情亦不向之故太宗之末得免扵祸及是自谓尊亲莫二应入为宰辅既不如志怨愤颇甚典籖许公舆为之谋主令休范折节下士逺近赴之収养勇力缮治器械朝廷知之隂为之备防夏口阙镇以其地居寻阳上流欲使腹心居之乃以晋熈王燮为刺史而以王奂为长史行事燮始四嵗宋主之弟也复恐其过寻阳为休范所留使自太洑径去休范大怒宻与公舆谋袭建康奂景文之兄子也】集览【少知觧句絶少不甚也知去声心有所知也觧胡买反晓了也奂音焕】正误【少知觧今按知如字】质实【典籖官名注见营阳王景平二年折节注见周赧王二年寻阳郡名注见晋明帝太寜三年夏口地名注见汉献帝建安十三年晋熈郡名注见梁简文帝大寳元年太洑疑是地名未详处所】
　　吐谷浑冦魏魏遣兵讨降之考异【冦当作侵讨当作击】○魏以孔乗为崇圣大夫
　　【乗孔子二十八世孙也】质实【孔乗鲁国人】
　　秋七月魏制河南六州赋法质实【一统志云河南古豫州地汉置豫州刺史察举颍州河南等郡而不常所治东汉置司校尉治洛阳而别置豫州扵谯郡唐扵此置河南道开元中置都畿河南河北三道采访处置使而都畿道治东都河南道治陈留河北道治魏郡宋都扵汴置京东东西二路安抚使以开封河南守臣兼领元扵此置河南江北等处行中书省河南江北道肃政亷访司至本朝置河南等处承宣布政使司领开封彰徳衞辉懐庆河南南阳汝寜七府云】
　　【户收绢一疋绵十斤租三十石】
　　书法【讥重敛也扵是户收绢一疋绵十斤租三十石】
　　冬十月武都王杨僧嗣卒弟文度立降魏考异【立当作嗣】○宋尚书令袁粲以母丧去职
　　【诏以卫军将军摄职粲辞】
　　书法【未有书母丧去职者此其书何嘉守礼也扵是诏粲以衞将军摄职粲固辞当时如粲者盖鲜矣故书嘉之然则刘湛尝以母忧去则曷为不书湛竞者也其去不得已焉耳终纲目书以母丧去二是年袁粲唐宪宗元和二十一年王叔文】
　　发明【母丧去职前此未有书者是时主少国疑奸雄伺隙粲躬受托孤之任所系甚重其可拘常守礼者哉特笔书之非美之也正所以讥其暗扵机事尔】
　　十二月朔日食○柔然侵魏○魏州镇十一水旱【甲宋元徽二年寅魏延兴四年】夏五月宋江州刺史桂阳王休范举兵反攻建康右衞将军萧道成击斩之
　　【休范反帅众二万骑五百发寻阳以书与诸执政称杨运长等蛊惑先帝使建安巴陵无罪被戮请诛之朝廷惶骇萧道成曰昔上流谋逆皆因淹缓至败休范必惩前失轻兵急下乗我无备今宜顿兵新亭白下坚守宫城东府石头以待贼至千里孤军复无委积求战不得自然瓦觧我请顿新亭以当其锋破贼必矣袁粲闻难扶曵入殿内外戒严道成遂出屯新亭张永屯白下沈懐明戍石头道成治垒未毕休范前军已至新林舍舟歩上遣其将丁文豪别趣台城而自以大众攻新亭道成拒战移时外势愈盛众皆失色休范白服登城以数十人自衞校尉黄回张敬皃谋诈降以取之乃出城放仗大呼称降休范信之置扵左右回目敬儿夺休范防身刀斩之持首归新亭道成遣送诣台道逄南军送者弃首扵水挺身得逹唱云已平而无以为验人莫之信休范将士亦不之知其将杜黒骡攻新亭甚急道成拒战自晡逹旦矢石不息防丁文豪破台军进至朱雀桁黒骡遂北趣之王道隆将羽林精兵在门内召刘勔扵石头勔至命撤桁以折南军之势道隆怒曰贼至但当急撃寜可开桁自弱邪勔不敢复言道隆趣勔进战勔战败死黒骡等乗胜度淮道隆走还黒骡追杀之黄门侍郎王蕴重伤而踣或扶之以免扵是中外大震白下石头之众皆溃先是月犯右执法太白犯上将或劝刘勔觧职勔曰吾执心行已无愧幽明灾之来避何可免勔晚年颇慕髙尚立园宅名东山罢遣部曲萧道成谓曰将军受顾命辅幼主而深尚从容废省羽翼一朝事至悔可追乎勔不从而败褚渊弟澄为抚军长史开东府门纳南军拥安成王凖据东府中书舍人孙千龄开门出降宫省恇扰众莫有闘志俄而丁文豪之众知休范已死稍欲退散许公舆诈称桂阳王在新亭士民惶惑诣垒投刺者以千数道成皆焚之登城谓曰刘休范已就戮尸在南岗下我乃萧平南也诸君谛视之刺皆已焚勿惧也即遣陈显逹等将兵入卫袁粲慷慨谓诸将曰今冦贼已逼而众情离沮孤子受先帝付托不能绥靖国家请与诸君同死社稷被甲上马将驱之扵是显逹等引兵出战大破黒骡文豪皆斩之进克东府余党悉平】集览【宫城即台城也注见文帝元嘉三十年委积礼天官宰夫掌牢礼委积注委积谓牢米薪刍委扵伪反积子赐反此二字相连皆同此音投刺书姓名扵奏白曰刺音七赐反投刺所以通姓名而归投也苏氏乡义曰凡见长者用名纸见敌者以下用刺字其文止曰某郡姓名而已有爵者并爵书之】质实【新亭注见晋安帝元兴元年白下城名注见明帝泰始九年东府注见晋安帝元兴元年石头城名注见汉献帝建安十七年新林浦名注见文帝元嘉三年放仗注见晋安帝元兴元年朱雀桁注见晋明帝太寜二年太白星名注见晋穆帝升平元年一统志云东山在应天府城东南三十一里一名土山晋谢安旧隐防稽东山筑此拟之常放情逰赏与从子围棋至夜始还即此从容注见秦二世三年灾注见陈宣帝太建十一年江州注见晋明帝太寜二年建康郡名注见汉献帝兴平二年金陵】
　　柔然遣使如宋○六月宋以萧道成为中领军
　　【道成与袁粲褚渊刘秉更日入直决事号为四贵】
　　宋荆州刺史沈攸之等攻江州克之考异【据凡例当书萧道成讨诛之沈攸之等攻江州平之】
　　【休范之反也沈攸之谓僚佐曰桂阳必声言我与之同若不颠沛勤王必増朝野之惑乃与徐郢湘雍同讨寻阳杀休范二子而还】质实【勤王注见汉献帝建安元年】
　　魏罢门房之诛
