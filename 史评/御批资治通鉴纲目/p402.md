<!-- { "loadSidebar": true } -->
　　发明【加荐防味降祀别室皆非礼也司马公论之当矣书之着其陋尔】
　　二月齐遣使如魏
　　【散骑常侍裴昭明侍郎谢竣如魏吊欲以朝服行事主客曰吊有常礼以朱衣入凶庭可乎昭明等曰受命本朝不敢辄易往还数四魏主命著作郎成淹与之言昭明曰魏朝不听使者朝服出何典礼淹曰羔裘冠不以吊此童稚所知也昭明曰齐高皇帝之丧魏遣李彪来吊初不素服齐朝亦不以为疑何今日而见逼耶淹曰齐不能行亮隂之礼逾月即吉彪不得主人之命固不敢以素服往厠其间今皇帝仁孝居庐食粥岂得以此方彼乎昭明曰三王不同礼孰能知其得失淹曰然则虞舜高宗非耶昭明竣相顾而笑曰非孝者无亲何可当也乃对曰吊服唯主人裁之然违本朝之命必获罪返矣淹曰使彼有君子卿将命得宜且有厚赏若无君子卿出而光国得罪何伤自当有良史书之乃以衣幍给之魏主嘉淹之敏迁侍郎赐绢百匹】集览【竣七伦反】
　　三月魏主谒永固陵质实【一统志云永固陵在大同府城北五十里方山之巅魏主谒陵逾月设荐于太和庙始进蔬食追感哀哭终日不饭】
　　魏自正月不雨至于夏四月
　　【自正月不雨至于是月有司请祈百神帝曰成汤遭旱以至诚致雨固不在曲祷山川今普天丧恃幽显同哀何宜遽行祀事唯当责躬以待天谴】
　　魏遣使如齐
　　【魏遣员外散骑常侍李彪等聘于齐齐为置燕设乐彪辞曰主上孝思罔极兴坠正失朝臣虽除衰绖犹以素服从事是以使臣不敢承奏乐之赐从之彪凡六奉使齐主甚重之将还亲送至琅邪城命羣臣赋诗以宠之】
　　魏作明堂太庙○五月魏主更定律令亲决疑狱【魏主更定律令于东明观亲决疑狱命李冲议定轻重润色辞防然后书之冲忠勤明断加以慎宻为魏主所委情义无间旧臣贵戚莫不心服中外推之】
　　秋七月魏定庙祧之制
　　【诏曰烈祖有创业之功世祖有开拓之德宜为祖宗百世不迁平文之功少于昭武而庙号太祖道武之功高于平文而庙号烈祖于义未允今尊烈祖为太祖以世祖显祖为二祧余皆以次而迁】
　　八月魏正祀典
　　【先是魏常以正月吉日于朝廷设幕中置栢树设五帝座而祠之又有探防之祭魏主皆以为非礼罢之移道坛于桑干之隂改曰崇虚寺诏曰国家飨祀诸神凡一千二百余处今欲减省务从简约朝日夕月皆欲以二分之日于东西郊行礼然月有余闰行无常凖若一依分日或值月于东而行礼于西序情即理不可施行昔秘书监薛谓等以为朝日以朔夕月以朏卿等以为如何游明根等请如谓説从之魏旧制宗庙四时之祭皆用中节至是诏用孟月择日而祭旧制每歳祀天于西郊魏主与公卿从二十余骑戎服绕坛谓之蹋坛明日戎服登坛祀毕又绕坛谓之绕天至是亦罢之】集览【探策之祭晋裴楷武帝初登阼探防以卜世数案魏探防之祭即此朝日夕月国语春朝朝日秋夕夕月栁宗元论云夕之名者朝拜之偶也汉武帝元鼎五年天子亲郊见朝日夕月羣书考索曰夫因郊社而祀之非正祀也春分朝之于东门之外秋分夕之于西门之外此祀之正为常者也日言朝则于日出之朝朝之月言夕则于月出之夕夕之也以朔月一日始苏曰朔以朏书召诰曰丙午朏注朏芳尾反月出也三日明生之名】
　　九月魏主祥祭于庙冬十月谒永固陵十一月魏主禫祭遂祀圜丘明堂飨羣臣迁神主于新庙考异【提要无魏主二字有司上言求卜祥者诏曰筮日求吉既乖敬事之志又违永慕之心今直用晦日前一日夜宿于庙帅羣臣哭已易服缟冠革帯黒屦侍臣易服黑介帻白绢单衣革帯乌履遂哭尽一夜明日易祭服缟冠素纰白布深衣绳履侍臣去帻易幍既祭出庙立哭久之乃还十月谒永固陵毁瘠尤甚司空穆亮谏曰王者为天地所子为万民父母未有子过哀而父母不戚父母忧而子独悦豫者也今和气不应风旱为灾愿陛下袭轻服御常膳庻使天人交庆诏曰孝悌之至无所不通今飘风旱气皆诚慕未浓幽显无感也所言过哀之咎谅为未十一月禫祭始服衮冕易黒介帻素纱深衣拜陵而还冬至祀园丘遂祀明堂临太华殿服通天冠绛纱袍以飨羣臣乐县而不作服衮冕辞太和庙帅百官奉神主迁于新庙】集览【卜祥日记丧大记曰期而小祥再期而大祥文公家礼曰自丧至此不计闰凡十三月为小祥二十五月为大祥古者卜日而祭今小祥止用初忌日以从简易也大祥亦止用第二忌日祭黒介帻拜陵之服也白绢单衣单衣即中单也炙毂子曰古者燕朝之服有中单汉高与项羽交战汗透中单因改汗汗衫也又青纱单衣注见十年缟冠素纰记玉藻曰缟冠素纰既祥之冠也淫缟素也纰缘边也读如埤益之埤已祥祭而服之犹未纯吉也深衣古圣人之法服也用十五升布锻濯灰治而后为之其制详见礼记深衣篇未竹仲反当也谭祭禫徒感反除服祭名郑曰澹澹然平安之意文公家礼曰大祥后中月而禫中间也与大祥间一月也自丧至此不计闰凡二十七月】
　　发明【春秋之法书之词词之复其中必有大美恶存焉哀姜预弑二君故于其入也书纳币书至齐书防谷书逆女书姜氏入书宗妇用币于其出也书孙于邾书薨于夷书齐人以归书丧至自齐书塟哀姜皆所以起臣子之心因事而求其义者也魏冯氏防渎宫闱亲行大逆魏之诸臣俛首事之魏主制于其手不能明其父之祸故纲目详而书之葢自魏太安二年书立冯氏为后天安元年书太后称制至承明元年书其弑逆遂复临朝自是政事一出于其手又至去秋书冯氏殂今春书魏主始听政既而三书谒永固陵一书祥祭一书禫祭及迁神主之类魏朝母后之礼前此无是也后此亦无是也非惟魏国虽歴代亦无之书之详词之复所以深嗟魏人不能明鸩毒之祸机魏主薄于其父而厚于其父之雠尔抑尝因是考之魏孝文以辛亥歳受位于其父时方五歳已有至性遂至悲泣代亲之感又五年而显祖遇鸩于时孝文固已十阅歳矣聪明岐嶷必非前日之比侍疾尝药之事既无所闻则是魏主所不知乃父晏驾之由畧不能推究一二况今冯氏既殒乌可置而不问而魏主则拳拳哀毁以致孝于祖后是固纲目之所深贬者也或谓魏人前世不能尽礼至孝文始能行之故特书于册是又不然使纲目止述行礼之事胡不附载于分注之下而特书于纲目之上哉因一事则起一义使后人详而考之然后知其中有大美恶正所以扶三纲立人极为万世之戒也观者其毋以常事视之常词读之则得矣】
　　魏正官品考牧守○十二月高丽王琏卒
　　【琏夀百余歳魏主为之制素委貌布深衣举哀于东郊防諡曰康孙云嗣立】集览【委貌冠名也制长七寸高四寸师古曰委曲有貌也记郊特牲篇注或谓委貌为冠】
　　魏主始迎春于东郊○魏置乐官
　　【初魏世祖克统万及姑臧获雅乐器服工人其后乐工浸尽音制多亡至是始命有司访民间晓音律者议定雅乐当时无能知者然金石羽旄之饰稍壮丽于往时矣乃诏置乐官命中书监高闾参定】集览【雅乐器服堂上之乐有玉磬琴瑟堂下之乐有柷敔鼗鼔晋鼔镈钟特钟编钟编磬笙竿埙籥箫箎篴管牍雅是谓雅乐之器今时俗寡得而闻唯琴琴管形制仅存而笙与又流入胡部独琴得用于于士君子焉其服未详也】
　　齐律书成
　　【初晋张裴杜预共注律三十卷自泰始以来用之律文简约或一章之中两家所处生杀顿异临时斟酌吏得为奸齐主留心法令诏狱官详正旧注删定郎王植集定奏之诏公卿参议竟陵王子良总其事众不能一者制防平决是歳书成廷尉孔稚珪以为律文虽定茍用失其平则寃魂犹结古之名流多有法学今之士子莫肯为业纵有习者世议所轻将恐此书永沦胥吏之手矣今若置律助教国子有欲读者防试擢用庶几士流劝慕诏从之事竟不行】
　　魏以咸阳王禧为司州牧
　　【魏冀州刺史咸阳王禧入朝州民三千人诣阙言禧有惠政请世胙冀州诏曰利建虽古未必今宜经野由君理非下请乃以禧为司州牧】集览【利建虽古未必今宜利建谓宜利建立诸侯也易屯卦利建侯伊川传曰天下之屯岂独力所能济必须广资辅助故利建侯也胡氏曰不井田不封建而治天下终茍道也先王善教良法岂有古今之间哉经野由君理非下请谓经野之事由从而上于理臣下不得奏请也周礼惟王建国体国经野胡氏曰当下酌民言之公而从违之今一无所问直以下不得请而拒之非矣】
　　魏以宦者符承祖为悖义将军封佞浊子
　　【初魏太后宠任宦者符承祖官至侍中赐以不死之诏太后殂承祖坐赃应死魏主原之削职禁锢除悖义将军封佞浊子月余卒承祖方用事亲姻争趋附以求利其从母杨氏为姚氏妇独否常谓承祖之母曰姊虽有一时之荣不若妹有无忧之乐与之衣服多不受彊与之则曰我夫家世贫美衣服使人不安不得已或受而埋之与之奴婢则曰我家无食不能饲也常着弊衣自执劳苦承祖遣车迎之不肯起彊使人抱置车上则大哭曰尔欲杀我由是符氏内外号为痴姨及承祖败有司执其二姨至殿庭其一姨伏法魏主见姚氏姨贫弊特赦之】
　　书法【承祖坐赃应死削爵禁锢则已矣加以恶称而将军之而子之果何谓哉东都不义之继也故从恒辞而旧以讥之】
　　发明【悖义岂可为将军佞浊岂可爵五等方之光武封子宻为不义侯彼犹受其杀彭宠之降固非一区区宦者之比若其有罪则诛之可也何必立为如是之名哉书之于册葢讥之也】
　　魏封李安祖等四人为侯考异【封字下漏舅字】
　　【李惠之诛也思皇后之昆弟皆死惠从弟凤亦坐他事死子安祖等四人逃匿遇赦乃出既而魏主访舅氏存者得安祖等皆封侯加将军既而谓曰王者设官以待贤才由外戚而举者季世之法也卿等既无异能且可还家自今外戚无能者视此时人皆以为魏主待冯氏太厚待李氏太薄高闾尝以为言不听】
　　【壬齐永明十年魏申太和十六年】春魏主始祀明堂
　　【魏主宗祀显祖于明堂以配上帝遂登灵台以观云物降居青阳左个布政事自是毎朔行之】集览【登灵台以观云物物色也诗灵台篇注天子有灵台者所以观祲象察气之妖祥也文王受命而立灵台春秋传曰公既视朔遂登观台以望而书云物为备故也青阳左个明堂四面旁室曰个左右为个以其介于太庙左右也记月令孟春天子居青阳左个仲春居青阳太庙季春居青阳右个注皆所以顺时气也青阳左个在太寝东堂北偏】
　　魏定行次为水德
　　【魏主命羣臣议行次高闾议以为帝王莫不以中原为正统不以世数为与夺善恶为是非晋承魏为金赵承晋为水燕承赵为木秦承燕为火秦之既亡魏乃称制且魏得姓出于轩辕臣愚以为宜为土德李元等以为神元与晋武往来通好至于和穆志辅晋室是则司马祚终而拓防受命昔秦并天下汉犹比之共工卒继周为火德况刘石苻氏地褊世促岂可舍晋而为土耶穆亮等皆附其议乃诏为水德祖申腊辰】集览【刘石苻晋时刘元海据离石国号汉石勒据襄国国号后赵苻坚据长安国号秦祖申腊辰王者各以其行盛日为祖墓日为腊魏水德王水生于申墓在辰故以申祖辰腊又祖腊注见新莽始建国三年】
