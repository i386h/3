<!-- { "loadSidebar": true } -->
　　豪贵肆恶乡土最为蠧政害民况辇毂间岂容恣横若富族抗租不问势将独于贫户取盈其更不可究极韦澳执械庄吏请置于法按律正无可逭乃宣宗不但不治郑光庇蠧之罪且为奸吏宛转乞怜史称大中朝用法无私其然岂其然哉
　　上尝欲以韦澳判户部澳辞其甥桞玭尤之澳言主上私欲用我人必谓我以他岐得之目
　　韦澳数语固足为贪名位者下砭然为臣者感激自效冀时事可以日理方为不负特达之知乃沾沾以他岐干进恐启他人之疑为説是特对甥自炫名髙耳其所云造膝时事又谁见之而谁传之
　　懿宗
　　王式使懦卒为骑而少给兵注
　　王式当二浙积玩疲之后整顿戎行动中窽防可谓不孤任使所论散给军食不置烽燧二事亦能发韬钤所未及至以懦卒为骑则不可为训盖侦虽不専于战鬭而深入敌境得悉情形以归此岂懦者所能办且懦者若未见面目辄张大其事以告岂不摇动军心反致偾事乎是虽偶中一时而不可为军行成法也
　　彗出于娄司天监奏为含誉星目
　　幸灾者谓之彗贡谀者谓之含誉由是观之则其为休为咎固己无定然世之治与不治在政之得失休固不足诩即咎亦应慎之于其未见及其既见不已晚乎康承训拒蛮冦因天平小校烧营得解围去诏加承训官小校不迁一级目
　　承训先事无料敌之智临事无应变之才赖天平小校力争出竒致胜顾冒功掠美亲昵皆滥膺爵赏而首庸转不晋一阶其何以使军士奋勇效命然彼时懿宗独何为者哉
　　葬同昌公主舞者数百人以杂宝为首饰舞罢珠玑覆地注
　　溺爱厚殉其缪自不待言然如百二十舆三十余里云云犹暴殄情事所有至所云舞罢珠玑覆地则理所必无夫数百人之首饰安得如许杂宝即诚有之亦岂能覆三十里之逺盖所云纣之不善作史者形容而甚其辞耳
　　僖宗
　　成都突将作乱髙骈招谕还营隂籍其名掩捕杀之注
　　骈初至西川诸事颇中机畧顾漫信妖术焚纸散豆遂隳军士之心且停廪省官复济以严酷浸致突将噪乱牓谢既乖大体孥戮滥及多人岂良将所为哉
　　刘巨容破黄巢不肯穷追曹全晸以除代亦还贼势复振目
　　巨容膺阃外之寄贼方败窜有防可乘正当悉鋭穷追以靖伏莽乃怨诽国家负人欲留贼以图富贵全晸既统舟师渡江闻除书而遽返致贼氛复煽江东二人之罪固不可胜诛然所以致此者岂非僖宗不能振饬纪纲国政日坏而尚专务游嬉其获罪祖宗较之二人为尤甚也
　　郑从谠镇河东参佐皆名士时人谓之小朝廷目
　　名士虚声相尚未必尽于实用有禆聚集虽多亦何足异况幕府得人极盛亦不过如緑水芙蕖之比时人乃目之为小朝廷唐末人心幻妄不知明别尊卑于此可见
　　王重荣为河中留后请降于黄巢既乃杀巢使者击破其兵目
　　重荣拥河中重镇战守皆有可凭何至望尘降贼真所谓乱臣贼子也迨困于调发始驱杀贼使击败贼兵顾借口于屈节纾患所谓欲盖弥彰其将谁欺乎
　　王铎表请还朝诏徙义昌过魏州乐从训围而杀之目
　　铎初自请出师聊借以免伴食之诮非果有制胜长畧也是以坐镇数载老师糜饷无尺寸功乃腼顔表请还朝不特庸碌无能亦且出入自由矣况当戎马倥偬时拥姬侍而侈服御致为奸人窥伺举室罹灾抑亦自贻之戚耳史赞乃称其有社稷才扶支王室防致中兴不知铎有何功业而如此称许可谓信史乎
　　昭宗
　　诏削夺李克用官爵属籍防诸道兵讨之纲
　　克用固非始终忠于唐室之人然既有兴复功岂宜首议削除况尔时朝命本不能致讨特欲借力三镇徒快其并吞私计耳然使克用果灭则三镇益彊仍为国患矧克用又未易即灭而徒授之口实卒之一博不胜转不得不屈体调停使诸藩效尤脇制是直甘心沥鸩自毙范祖禹死疾庸医之喻犹不足尽之
　　王师范为平卢节度使每本县令到官辄往谒拜之于庭注
　　节使不敢横行理固宜尔然当时逆藩跋扈朝命视同弁髦何有于桑梓一令况师范并无尽心效忠之可纪乃欲以曲谨沽名饰诈其谁欺
　　以李谿为相刘崇鲁受崔昭纬指掠麻恸哭谿竟罢目
　　崇鲁甘为昭纬爪牙党私攻讦谬博直名较谿之佥邪附势更为奸巧而彼此狺狺交閧挠紊朝常唐室纪纲扫地矣其欲不亡得乎
　　上以崔昭纬等外交藩镇思得骨鲠之士骤用孔纬张濬目
　　以昭纬潜通藩镇因改用纬濬而纬濬亦即结交藩镇之人盖唐祚久衰诸臣中具谋国之心者百无一二而一二人者又无干济之才如杜让能等且澌灭殆尽而所用率皆佥邪气运至是尚可与图存乎
　　以朱全忠父名诚改义成军为宣义注
　　改军号以避逆臣家讳可谓冠履倒置庸懦若此安得不为天下所轻唐室陵夷至是盖亦无足论矣
　　韦贻范起复再相命韩偓草制偓不肯明日班定无白麻可宣注
　　命相失当即上疏论列亦臣职所宜然若但龂龂以草制不草制争之则茂贞所云书生礼数与反何异二语词虽俚俗诚已深悉其矫情博直盖唐世停草裂麻痼疾相沿甚为蠧政之尤此虽起于下多伪臣实亦因于上无明主然尔时朝政固无一足加责备者矣
　　王师范发兵讨朱全忠寻为全忠所破遂请降目
　　唐室阽危诸藩皆坐视不救惟师范慷慨誓师差强人意惜诸将才皆庸懦事迄无成乃青州之围不能始终全节辄开门降贼前后判若两人实负初心矣
　　司马光论袁绍崔昌遐俱诛宦官以快一时之忿而国随以亡注
　　司马光苏轼皆以汉唐之亡后先同辙亦就其大诛宦官一节而言耳然袁崔二人心迹则有不可同日语者绍佷愎好胜其才尚足有为其召卓也未尝不思用其力而后除之迨鸣鼔洛阳尾大不掉则非其所逆料止快一朝之忿而不计他日之患诚所谓恶垢焚衣因愤决瘿者若朱温逆迹久着即不招之使来且有岌岌之势昌遐复从而促之彼既素党逆温知其为贼而曲意相徇第欲借其声援以夺北寺重权遂置朝廷颠覆于不问非唯引冦之罪实有卖国之心是春秋大义所必诛者岂得与本初卤莽仅致失算相提并论哉
　　昭宣帝
　　帝禅位于梁遣宰相张文蔚杨涉奉册宝诣大梁目
　　杨涉初闻作相犹对其子自叹不幸恐累子孙及是遂艳心富贵不顾骂名与张文蔚辈赍捧册宝委防贼廷天良澌灭殆尽不但重负初心亦有愧于其子矣





　　评鉴阐要卷六
<史部,史评类,评鉴阐要>
　　钦定四库全书
　　评鉴阐要卷七
　　五季
　　梁刘守文讨刘守光守光战败守文立阵前谓众勿杀吾弟守光将元行钦直前擒之目
　　兄讨幽父之弟即诛之亦不为过乃对众泣谓勿杀此与宋襄不擒二毛同一迂庸卒以自取败亡所谓可笑可鄙者耳
　　蜀徐贤妃讽张格等请立宗衍为太子蜀主虑其幼懦不得已许之目
　　张格欲结徐妃以自固诈称密防胁众署名可也独王建明知其子幼懦不堪任有何不得已而委曲徇众之请诚何谓乎盖建之据蜀本不以正天欲速其亡故假手童騃使自蹈倾覆耳
　　晋王将杀刘守光因李小喜瞠目叱守光怒其无礼先斩之目
　　守光逆伦伤化罪不容诛然小喜则曾受其恩者既绐故主以私降甚至瞠目叱詈良心澌灭尽矣存朂先正其诛颇为快举
　　梁主召李愚为左拾遗时衡王友谅贵重见者皆拜愚独长揖目
　　有道则见无道则隠士君子出处之正也李愚既自负学行岂宜臣事朱梁既为爵禄所羁受而弗却徒以长揖藩王显其抗直昧大节而矜细行所谓欲盖弥彰耳吴朱瑾杀徐知训以其首示吴王王惧走入内言我不敢知目
　　知训无礼于君凡有心者皆当为鹰鹯之逐朱瑾虽以私嫌擅杀然实为吴除害隆演既据有吴国自当为之主持庶防跋扈者知所警惕乃懦怯无识诿为不敢与闻致徐温觊觎日深浸成篡窃之祸虽其及身以柔善自全而吴业之衰自彼酿之实行密之罪臣败子耳梁刘鄩讨朱友谦以其昏姻不即进兵梁主受谮密令张宗奭酖杀之注
　　以私姻移谕迁延贻悮军计正当明正显戮耳密令行酖何为哉昔子舆氏引庾公之斯之事虽为取友者旁引曲证之端已非正道后世不知谋国者辄沿袭之以为公私交尽何啻失之千里
　　晋得传国寳纲
　　秦玺久经煨烬不足置议向尝详论及之至如宋白之説玺当有二如李心传之説玺更当有三其真赝又何从而辨乃晋得之而存朂据为受命之符梁失之而欧阳修特书曰盗窃传国宝夫存朂躁妄固无足责欧阳修尚称有识者而亦斤斤于此何耶
　　晋王存朂欲称帝张承业请先灭朱氏求唐后立之目
　　李唐宦寺之恶为从来所未有独张承业乃心唐室始终不渝洵为铮铮佼佼且其始佐晋王创业欲为昭宗复讐及存朂称帝则邑邑以殁其志诚亦可悯曾不思晋王父子虽以忠孝自期方为藩镇时已不能免于跋扈即存朂与朱温力战亦自利之心为多迨大业将定岂肯复居人下而欲望其求立唐后复延李宗安可得哉承业盖笃于效忠而绌于料事者正所谓宦寺之见耳
　　唐主命从官拜梁太祖墓注
　　庄宗借始终为唐之名能灭朱梁乃方欲戮尸旋命拜墓颠倒无据若或褫其魄者尚何足观其后乎
　　唐郭崇韬忌李嗣源密劝唐主罢其兵权目
　　崇韬尔时深为庄宗倚任陈谋定防多见信从使果虑嗣源之终为国患则杜渐防微应有剀切之论而徒以私忌后言呫嗫岂忠正腹心之臣所宜为哉
　　唐魏王继岌杀郭崇韬纲
　　崇韬之死不由王命继岌实不能辞过至其不书官爵友益谓病其请立刘后起莘谓以其轻犯近习二説皆不得其正崇韬立后之请固为可鄙然不应责于此时若其不礼宦官更无可罪惟是继岌都统之命崇韬实请之而佐以西行者虽军事悉以委付乃于国储统帅视之蔑如使宵小得乘间而搆其短则取祸实有由矣且其在蜀也将吏奔走其门宝赂悉充其槖擅权黩货丛积愆尤而于宗弼之非分干求始则纳其贿以阳许继乃灭其族以自明是则崇韬罪之大者虽杀不以正而死不为枉则书法交贬之也固宜
　　唐以郭从谦为景州刺史既至遣使族诛之目
　　春秋以赵盾不讨贼则直笔书之嗣源之于从谦抑又甚矣方其入洛阳也军威甚盛于诛一从谦何有必迟之十月之久始诱而族之乎盖其初固无杀之之心久而审已度世知为清议所不容姑借此以塞谤耳不然何不直斥其弑逆之罪且先之以宠秩耶胡寅乃疑为畏其众而难图惜其不及时以取悦不但不识事机亦实无当于南董之义也
　　楚许徳勲谓吴使楚国旧臣宿将犹在愿勿措怀必俟众驹争栈乃可图注
　　徳勲身为楚臣应正辞以寝吴谋乃为隠语输情于敌不谓之卖国可乎左氏多采列国使臣词令此更非失言之咎所可竟其责者
　　契丹请其将萴刺惕隠于唐唐诸臣以萴刺骁将不可纵唐主欲少副其求乃遣萴骨舍利归目
　　契丹休兵数年通使请和其请还虏将若唐审已有可恃不与可也乃首尾顾虑羁留所请骁将欲借此以杜边患而又与他人思少副其求岂知从而激怒寇掠日滋石晋遂慿其势以移后唐之祚所谓进退无据差之毫厘谬以千里矣
　　唐康澄上疏论国家有不足惧者五深可畏者六目
