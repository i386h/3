<!-- { "loadSidebar": true } -->
　　泰定在位五年缵承元统其子阿苏晋巴天下臣民咸知为储嗣则继立乃世及之常是年八月以后统系自应属之天顺若图克特穆尔因雅克特穆尔搆变遂逞逆谋僭窃位号兵犯上都致阿苏晋巴不知所终实与弑逐无异续纲目反以图克特穆尔所称天厯附注是年而于天顺竟没其号殊乖顺逆之理至明宗为武宗长子大都窃据之事本未与闻及图克特穆尔遣使奉寳劝进即位和宁名分已定天顺既亡神器非明宗谁属又岂可以其未有纪元而去其帝号续纲目于己巳嵗止纪天厯二年而明宗竟削而不书是非尤为失当今于致和元年附注天顺改元以存其统并注图克特穆尔僭号以着其罪而己巳嵗则大书明宗元年至翁果察图变故以后元统无归然后系以天厯庶书法得平而大义亦足昭千古因揭其大指如此
　　雅克特穆尔以受武宗恩欲立其子防帝崩都尔苏逾月不立君遂迎怀王于江陵目
　　武宗既传于弟其子即无统业可承而泰定帝已成其为君储嗣现存神器自有专属乃雅克特穆尔忽逞异图谬托受武宗恩宠之言以自文逺迎周怀二王入继于情理俱为不顺其意不过欲假援立之功以凭宠肆志遂成图克特穆尔篡弑之谋则雅克特穆尔实为罪首至泰定既崩都尔苏惟知专擅自利逾月不立君致乱臣乘间酿祸其罪亦与乱臣等耳
　　天顺帝
　　怀王图克特穆尔兵陷上都帝不知所终纲
　　图克特穆尔之弑明宗人皆知之而于天顺之事则史氏隠而未发夫天顺正位已逾数月诸王羣臣皆推戴为君图克特穆尔乃敢举兵直犯上都致令不知所终则与躬自弑逆者亦无以异春秋作而乱臣贼子惧此等正斧钺所必严续纲目畧而不书失笔削之防矣文宗
　　帝遗诏传位明宗之子因立鄜王目
　　父子世及乃三代以下继绪之常非然者则不足以系人心而孚公论文宗舍子立侄王祎谓其公天下之心其説大谬文宗此举不过欲掩其弑兄之罪且欲矫仁宗不传位武宗二子之非耳孰知鄜王既不永年而顺帝并至覆其宗社付托不慎贻祸家邦是元室之亡实文宗之蔑视神器有以酿成之耳
　　顺帝
　　帝将田于栁林因台臣谏遂止目
　　搜苗狝狩古所不废况畋猎足以肄武在元时亦其国俗所尚顺帝春秋方盛正当因此习劳而车驾所经并可以周知民隠于政务又何妨乎顺帝初元以来端处深宫委柄臣下不闻台垣抗疏一言而狃于书生庸琐之见摭拾旧闻借名谏猎以弋取直声何其陋也至顺帝闻言即止无识者方嘉其从若转圜不知顺帝耽于宴乐其心本好逸而恶劳适台谏有言遂阳以博纳善之称而隂以遂便安之计其后赐绰台等以金帛且欲妄拟贞观益可见其意所假托然亦何救其内多欲而覆宗社哉
　　漳州人李志甫聚众围州城袁州人周子旺亦起兵称王目
　　奸民啸聚竟至围犯州城必非事起仓卒牧民者不知预为察治任其猖獗若此则元末吏治阘茸可知然此乌合之众捕亦非难事乃守将与战失利四省兵讨之不克则当日军伍废弛更可想见总由顺帝纪纲不振文武诸臣防知以安民饬武为念平时习于养痈临事付之蒿目毋怪盗贼之接踵蠭起也
　　贼沿江剽掠有司不能禁宋文瓒言戍将非人官军万数反为三十六贼所败目
　　刼贼剽掠江海官司不为缉捕听其横行无忌足见当时之诸事废弛乃以万数官军转为三十余贼所败戍将镇兵怯劣若此不闻如以重惩亟为整饬其流毒奚啻萌蘖斧柯之喻而元之君臣置若罔闻其后遂日至溃败皆由纪纲不振故耳
　　至正十一年以后不附书徐夀辉等僭号纲并注
　　元政不纲羣盗蜂起徐夀辉韩林儿明玉珍陈友谅张士诚辈虽僭窃位号而攻剽自如不久败亡未成为国此正如胜广揭竿之徒耳续纲目依朱子书秦隋二代之例皆书其国号纪年殊未平允顺帝政虽怠荒未至若嬴政杨广之暴虐为神人所共愤况秦末六国以王侯子孙称兵复国其名近正原非盗贼乌合之比即唐初之萧铣李轨李密窦建徳诸家歴年稍久亦畧具规模元末诸僭伪实非其伦今惟明祖称吴王元年仍依朱子书汉髙祖之例附书以着其得天下之渐其徐夀辉等年号槩从删削并依元史顺帝本纪例于其起兵时书作乱以严盗魁之诛云
　　董抟霄以中原大乱请于濒淮地布连珠营遇贼则并力野战无事则屯种而食注
　　濒淮之地连结军营固足以资堵御但谓无事屯种而食且耕且战则势有所不能盖屯种只宜行于太平无事之守邉若当时则羣盗遍满江淮战守尚恐不遑安得复有余功屯种况贼势猖獗在野则蹂躏可虞将获则赍粮足惧屯政将安所施董搏霄虽有制胜之长而建议则未为当也
　　台布哈讨贼不进帝恶之拜为右丞相令总兵进讨寻为御史所劾夺爵安置目
　　台布哈初代托都将兵即纵士卒剽掠殃民及是奉诏讨贼犹不思奋勉自効以赎前愆乃当进而退以养鋭为名汴梁请援按甲不动徒作大言自谩是宜绳以玩寇之罪申以无将之诛乃顺帝既心恶之转从而加拜右相颠倒极矣至夺爵之命乃因太平惧其害已讽人举发罪状当时朝廷既昧勅罚之权而大臣亦惟脩私怨是务无怪纪纲之日以陵替以至于亡也
　　陈友谅害其主徐夀辉于采石纲
　　徐夀辉窃弄潢池特剧盗之首虽僭名号而不成为国友谅则其支党耳续纲目于采石之事遽以弑书殊为失当盖当日情事只不过胜广揭竿之流并不得比诸项羽之于义帝盗贼同类相残何闗名分岂得以乱臣贼子例之乎但友谅既受夀辉伪署则固安心尊事之今故仍书其主以正其推奉之罪而特改书害以别于有国之称庶大义不紊而诛贬益严耳
　　至正二十八年纲
　　是年正月明祖虽称帝而大都尚未失守正统犹在元也前纂纲目三编以专纪明事故于明祖称帝之初即以明为统而于元事则书元以别于明今作通鉴辑览彚纪列朝要当以歴代正统所系为凖故于顺帝在位之时犹以元为统而于明事则书明以别于元自闰七月顺帝出居北漠以后始为明洪武元年从歴朝嬗代一嵗两系之例属之下巻以期名分昭而体例一书法虽有异同总期合乎大公之道而已
　　洪霍特穆尔引军据太原尽杀官吏目
　　洪霍特穆尔前与李思齐等兵连祸结尚属私怨相寻至是则竟入据太原尽杀朝廷所置官吏显然相抗直是叛矣论者或谓洪霍特穆尔后此孤军塞外犹然力战不屈使得角逐中原国事尚未可知而归其咎于太子挟嫌轻加削夺驱而为博尔特特穆尔之续坐致宗社沦亡其所以责太子者诚当然彼时明兵已尽有山东渐将由汴入陜即使洪霍特穆尔奋志勤王亦未必即能恢复疆宇中兴社稷乃防恤国家之患不御外侮而转成内讧累世忠勤至此而隳何其盭也
　　明师陷通州帝北去徐达入大都元亡纲
　　顺帝出塞北去固未尝失帝号而子孙相继称汗与明代相终始至我朝破察哈尔林丹汗而元始灭然史家于是年即大书元亡以其失统系而逺避正也知此之为正则知宋亡而仍系昰昺为正统之非正矣夫天命何常常于有徳有天下者果能守其统系即一线仅延亦不可轻加以贬絶如宋髙宗之迁临安虽属偏安尚未至于亡是也若宗社沦亡流离遁去即不得复存其统系如宋二王之居岭海元顺帝之居漠北是也进退予夺悉视其事以为衡岂可以殊中外而有所抑扬于其间前于宋末已着其説兹复引而申之使天下万世知史法大公至当之理应如此
　　明
　　太祖
　　上与太子论汉景帝轻听鼂错削七国事又言藩王当上尊天子毋挠公法注
　　明祖论汉七国事极为平允然当时召衅之故虽由鼂错谋国不臧而诸侯僭侈骄横在文帝时贾谊已先见及之则七国兵端实由封建所致明祖果有鉴于此即不应裂地以王诸子且所云诸王当知夹辅王室毋挠公法盖以谕教授儒臣使诸藩之国守法度耳然能保其始终不渝耶若明祖者所谓师古而不知度今务名而以致害实者耳
　　徐达械胡徳济送京师帝释之谕达言在军中诛之则已今下廷议吾念其功不忍加诛注
　　徳济虽功臣之子而失机偾事邦有常刑然徐达斩其下数人以徇而械送徳济京师王章未为大失明祖释之实流于轻纵且以书谕徐达掩己过而授人柄穰苴之喻未可为辞之正也
　　纳克楚侵辽东纲
　　元自顺帝北居沙漠子孙相继嗣位袭其故号虽国统已失而南向出兵犹有兴复之志譬之宋与金元本属敌国虽称臣称侄而其北伐亦不得以寇书之也明史沿袭旧文于元兵皆以冦书实为未当今特据金元宋相伐之例悉加改正庶乎情理平而体例允协耳帝尝令国子生习骑射言学者当文足经邦武足戡乱注
　　射为六艺之一古者教士所必资而泽宫之典尤重自后世文武分途专以射为武事于是习文学者不复究心正鹄褒衣博带于比礼比乐之道问之茫然此古今异宜所不能强也明祖谕国子生习骑射未尝不有志法古然谓如此即足以经邦戡乱则期望不免过奢而其时亦未闻成均有娴于武备者则仍不过虚文相尚耳
　　帝定孝慈録命太子为孙贵妃服慈母服杖朞太子不奉诏帝怒羣臣震詟注
　　孝慈録所定服制轻重颇允乃制书甫颁而太子辄敢狃私意以违父皇之防且恃属居嫡长泥旧説相争孝道已亏尚何足与言礼乎然尔时太子之所以抗帝之所以怒羣臣之所以震詟实出于帝之沽名好古有以启之又谁怨乎
　　凃节告胡惟庸反帝以节本预谋并诛之目
　　刘基遇毒及惟庸反状皆自凃节发之及狱成而节亦同戮且以逆党目之揆之于理殊未可信节如果为惟庸谋主宁不知事败之必将自累乃转以首告希图幸免实情事所必无况从逆须有左证如陈宁同坐省中阅兵马籍附和之状昭然若节则并无一事载在爰书而仅以其党两字坐之又何异于莫须有定狱且陈宁奸状史传所载綦详未尝有一语及节而节亦别无事迹是宁与节虽同以胡党见诛其虚实判然可见盖必惟庸憾节发其逆谋妄加诬引而当时亦不求左验遽行具狱节遂无以自明耳今以明史及洪武实録互证之足以释千秋疑案后此蓝玉之反载玉强辨不服詹徽叱玉吐实玉言徽即我党遂并杀徽事正与此相类益可见当日断狱者之实非信谳矣
　　胡惟庸有异谋令李存义隂説李善长善长不能制目
　　李善长早从明祖参谋画功成爵列上公自当休戚相闗乃闻惟庸逆谋并不即时举发防致变乱搆成则善长之党庇叛臣知而容隠罪实难逭明祖置此不问而后此以星变赐善长死未免轻重失宜而王国用犹且为之上书讼寃则更谬之甚矣
　　宋濓傅太子十余年言动必以礼法注
　　宋濓既与议礼之列又兼师傅之任而太子骄纵不奉诏未闻其一语之劝其他又何足称史家阿好之言不足信也
　　帝谕冯胜自通州往庆州袭纳克楚既克即径金山目
　　金山在今开原县西北庆州在今巴林西北东西相距约二千里纳克楚方据金山以规取辽东岂复能出兵西畧明兵即欲捣其巢穴自当从东道进师乃反向庆州侦伺敌踪何异燕辕适越且元之诸部久已离析分纳克楚断不能仍兼有其故地意当时或有别部留屯庆州而诸将未悉塞外舆程遥加臆度遂妄指庆州为纳克楚出没之所至明祖既令自通州遣人觇视复使从庆州径捣金山道里迂回机宜亦多不合总縁明人于塞外地里全属茫然但据传闻仿佛以为措置不自知其舛谬可笑如此耳
