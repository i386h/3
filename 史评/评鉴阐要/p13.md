<!-- { "loadSidebar": true } -->
　　康澄抗疏似是而非所云六可畏即有未尽切当者如以四民迁业为虑而于蟊贼伤稼谓可存而不论则轻重倒置实甚夫年谷不登民食安赖不为抚绥而赈恤之将有嗷野泽而转沟壑者岂直迁业之患而已哉至以祲沴为不足惧则尤害于理宋王安石之説盖本于此论者徒以其言明快而亟许之亦昧乎立言之本末矣
　　唐潞王从珂反朱洪实欲固守洛阳徐图进取康义诚诬其反唐主不能辨遂斩洪实目
　　从厚柔懦无能羣小满朝无足与图国是当从珂举兵犯阙义诚辈早蓄异心逝将他适所可稍恃以支持者惟朱洪实耳虽其固守徐图之计未必果能济事而其心皭然不滓从厚所宜知也乃不辨黒白枉杀忠良譬之木将槁而复披其枝叶能无立见倾覆乎
　　契丹改号辽纲
　　契丹之改辽与拓跋之称魏体例无二乃纲目于拓跋书魏契丹则不书辽盖由司马光以宋臣作通鉴其时不敢称辽以敌宋纲目遂仍其旧初非别有深文也乃刘友益尹起莘辈拘牵好异谓书魏所以进之书契丹所以外之抑知史家纪事当以春秋为法春秋前书荆后书楚非例以义起耶即以纲目言之东晋时如慕容之称燕苻姚之称秦以至武都河西虽弹丸蕞尔而列国之书法具在何所容其进退者腐儒曲説支离真所云烛笼添骨其明益障乌足与言传信之笔哉
　　晋主闻辽将南侵还东京目
　　匈奴在汉颉利在唐凡与中国搆兵皆书入寇以中土时方一统体例固应如是即宋室运际陵夷然自徽钦以上共主位号犹存至南渡以后称臣称侄惟恐不及若仍书入寇则是以君寇臣以伯叔寇侄为不经矣我国家开创之初当明末造国政日非而未及更姓改物自宜仍以统系予之至顺治元年定鼎京师大统已正然明福王犹于江宁仅延一线故纲目三编所纪并不遽书明亡以絶其祚为福王者使能奋发有为安见不可拟于南宋临安之局惟是天心既已厌明人事复不能自振长江不守统系于是终絶则福王之所系于明纪者固不同唐桂二王之窜徙无常及宋末昺昰之流离瘴海此正千古不易之通义也此条目内旧书辽将入冦谬袭汉唐书法不思彼时中国已分瓦解不成正统而石晋得国之本又由于以父事辽及重贵继立好事者顿以书臣为耻然称孙之表仍无虚日以是搆祸即问愚騃无识之人以祖冦孙有不听然而笑者哉是当用两国互伐之文书侵以正其误且使后之守器者兢兢业业不敢失其统以自取辱殊不失春秋尊王之本义云
　　晋囚辽回图使乔荣既而归之景延广语荣若来战有十万横磨剑足以相待目
　　晋既借北朝以兴岂能相抗辽于晋有徳无怨背之实为不祥且尔时并无良将精兵之可恃而延广大言不慙徒贻其君以负义之辱小人庸妄误国顾如是哉晋以杨光逺难于显诛隂命李守贞拉杀之以其子承勲为汝州防御使注
　　光逺反侧无常降又非出其本心留之适以贻患明正其罪诛之不为过当而乃隂遣人杀之其谁欺乎刘友益以晋不能明正其罪例诸李辅国之书盗杀是也至承勲刼父以降与光逺之忘君而叛者罪逆相等乃杀其父而官其子是何惩劝然五季之乱亦无一可与论伦理者矣
　　辽主问冯道百姓如何救得道为俳语云惟皇帝救得时人善其言注
　　从古第一无耻者莫如冯道时人善其言不过以其诡辞止杀耳然彼时打草谷者自若何曾为之止暴哉则道之俳语仍属谄谀之意而时乃韪之岂不大谬辽主服通天冠绛纱袍登正殿受朝贺目
　　辽当国势强盛时经畧中原所过摧枯拉朽防于大业可成乃甫入大梁即袭用通天绛纱寻复呼仗閤门赭袍从事捐淳厐而徇浮誉非开创所宜抑且忘本不祥天道厌之宜其未及旋辕遽撄多故也其后金元皆惑迂生改正易服之説蔑弃旧章亡不旋踵读史者可不戒诸
　　汉郭威平李守贞得朝臣藩镇交通书词意悖逆皆焚之注
　　汉时以烧梁狱词为善处家人骨肉因而挠法庇人者辄引之为口实尔时朝臣交通藩镇固属寻常伎俩至词意已涉悖逆而竟甘心置之不问以为一切保全奸回之徒谁复知所惩创者此非魑魅自消乃日中见斗耳然彼时事势亦无足责备矣
　　汉朝贵防饮相诋有隙汉主使王峻置酒和解之不能得注
　　宰相令仆防饮沈湎已乖政体而使气讙呶武臣矜鎗劒微长文士诩毛锥薄技甚至丑语诟詈锋刄防加仪检荡然矣隠帝不能诘治复令释和于杯酒之间纪纲陵替若此安得不亡
　　汉王章尤不喜文臣目
　　向之矜毛锥者非王章乎此又谓之不喜文臣甚矣记载家之鲜实也
　　汉刘崇欲起兵闻迎立湘隂公而止李骧説崇疾据孟津崇怒斩之目
　　赟虽迎立而大位未践成否尚未可知李骧请据孟津实为河东自全上防且于湘隂继统亦无所损刘崇乃以其子将为帝遽有侈心视忠言如枘凿轻加戮害卒之宋州难作北汉继业未终敧器满覆之戒不其然乎楚彭师暠初事马希广为希萼所黜希崇因使囚希萼于衡山师暠奉事逾谨立为衡山王目
　　希萼弑希广而自立实为楚之乱臣师暠素事希广当以故君为重则希萼乃其仇也方其大呼请死时劲气凛然颇似明于不二之义者既不能杀贼雪愤且奉为主而谨事之何其厚于萼而薄于广也
　　周主欲自将御汉兵冯道固争之目
　　冯道歴事四姓浮沈取容未闻有所建白忽于周主自将一节哓哓不休既非致主之忠又无料敌之智而激切尽言顿似强直此非沽直名以救末路盖彼天性畏事即使北汉至而周祚移彼又将从北汉而保禄位周之成败固非所介于怀也
　　周赵匡率兵御辽次陈桥驿将士谋奉为天子赵匡义赵普部分待旦因入帐白之目
　　陈桥兵变论者疑宋祖实与其谋盖彼时匡义以手足之亲赵普以心腹之寄毅然部分复入帐中密白使非微窥宋祖隠微岂至若此且其受命而出因变而返遽行禅代絶无愧辞更足启后人訾议虽当时朝不易位市不易肆其后布武修文拨乱反正而其得国之不以道又岂能曲为原谅哉
　　宋以吴廷祚父名璋避平章特加同三品注
　　平章既为国家官阶岂有因臣子私讳而改之之理且璋与章亦无涉宋主此为盖徇名而不知义矣
　　宋罢侍卫指挥使石守信等典禁兵纲
　　读史者率以宋祖杯酒释兵权为不动声色而措天下之安此鄙见也守信数人若果不可制岂数言委曲规讽所能罢其典兵者彼时宋主英勇固出数人之上操纵由已消患未然守信诸人方承命之不暇又何敢有异议乎史家无卓识徒于杯酒诡辞处竒以为秘计神谋而不于宋主英断勇为处着眼而后世遂以是为妙防独出吁可笑矣
　　五星聚奎纲
　　五星聚奎为宋朝首瑞曽不数月即有日食之变天意果何属耶好谀者诩祥而讳灾矫情者称灾而却祥虽觉五十步之胜其于敬天勤民之本盖亦失之逺矣北汉主钧尝谓养子继恩巽软恐不能了我家事目
　　继恩继元皆非刘氏子北汉主既知其不能了事则当早定大计且继文故汉祖嫡孙久留辽境使迎还立之或可延一线于将坠后此张昭敏实能见及之岂其时迎之于辽有所不能耶付托失人致酿成祸衅陨覆其宗刘钧不能辞其责矣
　　宋主与诸藩镇宴酒酣从容讽以乞归明日皆罢镇目
　　艺祖平时尝言帝王自有天命且笑周世宗杀方面大耳之非居然豁达大度者乃芥蒂未忘疑黄袍之复加恐剧镇之难制且不以正道消祸于未然徒以杯酒诡辞释兵权罢藩镇岂笃于信天而明于为政者耶宋刘温叟过明徳门值宋主方登楼令传呼依常而过因请对言人主非时登楼下必希望恩赏注
　　登楼逺眺于政体何害希恩望赏人之常情亦不待登楼而后生也温叟传呼径过时盖未知宋祖在楼既觉而惧蹈非礼之愆故矫辞以对且欲猎取直名妄亦甚矣
　　宋
　　太祖
　　江南主遣徐铉求缓师帝言卧榻之侧岂容他人鼾睡目
　　五季国镇割据域内防如剖豆分宋太祖有混一海宇之志南唐不能如吴越纳土以保其宗祀而又庸暗寡识不早为备其败亡固有以自取宋祖不容鼾睡之语其豁达大度竟有与汉髙并驾齐驱之概
　　帝言我为天下守财岂可妄用目
　　节用爱民人君治平要道无过于是至云为天下守财何其见之小哉此与俗所谓看财奴何以异乎无识者或以为格言然二典三谟中又岂闻有此等语句耶太宗
　　帝命徐铉撰李煜神道碑铉请存故主之义注
　　徐铉不能尽忠于亡国之时乃欲守节于故主之没后以虚言为报亦复何益无知者或以为可矜有识者更鄙其无頼耳
　　徳昭从征幽州军中有谋立之者及还徳昭请行太原之赏帝怒言待汝自为未晩徳昭自杀目
　　军中谋立徳昭并无形迹可指或防人搆衅揣测猜嫌而为之亦未可定太宗遽责以待汝自为则徳昭虽欲不死而不能可知太宗传子私念不待赵普赞成而早定于胸中矣抱哭追封固无解于渝盟之过所谓欲盖弥彰耳
　　赵普讽李符奏秦王廷美怨望降封涪陵县公房州安置目
　　廷美之得罪皆成于赵普其始因多逊之毁请备枢轴察奸变以自捄不过患失之一念继乃搆成寃狱坐以大逆止图报复多逊夙嫌而于廷美毫无顾忌老奸伎俩日甚一日至讽李符上言必欲置廷美于死而后已则天良澌灭尽矣普尝自负读论语鄙夫无所不至之句岂未经见乎
　　李继迁请降以为银州观察使纲
　　赵普前此轻信李继捧纵其复归夏州已为失防兹复轻信李继迁受其伪降坐稽天讨以留世世边患盖姑息偷安实为宋代之失而养痈贻害始谋不臧则自是役贻之
　　以王继恩讨蜀冦功命别立宣政使以授之目
　　内侍领兵仍唐政其后童贯梁师成之擅权实由此开其端太宗虽不与宣徽之除而命之领兵已属乖舛作法于凉不能辞诒谋不善之责矣
　　李昌言为川峡都部署或奏其有反相诏追止之罢知鳯翔目
　　既任以领兵之责必平日悉其为人岂有以反相一语之谗而罢其事者此较之汉光武信防更为不及矣真宗
　　帝幸澶州命王旦还京留守旦请宣冦凖至因奏十日不捷何以处之帝言立太子目
　　王旦待冦凖数语不过祖国有君矣之説耳然君父在外大敌在前即以凶语致启其心实不可问即有此心以为为国大计毋宁俟实有其事而行之亦自不待致问也
　　契丹请和冦凖许其成目
　　澶州告急都邑震惊庸懦者束手仓皇奸狡者议迁楚蜀安危之机悬于呼吸防凖处以静镇而羣心安力赞亲征而敌气慑不劳亡矢遗镞而转旋于俄顷之间可谓功在社稷矣论者或惜其不决战于士卒懽呼之际以定厥功而杜后患乃迂儒侈口快谈而未达于时势不知欲和之意早定于真宗凖亦不宜违君命而邀已功且契丹倾国而来志不在小虽达兰战殁少挫其锋而精鋭薄城亦未易轻敌若必邀其献地称臣激极生变成败尚未可知则适可而止亦不得谓之坐失事防也
　　朱能诈为天书冦凖上之于朝由是得召用目
　　凖于钦若判若冰炭何独于干佑天书之事效其所为盖一以图已之进用一以喜朱能素相比附虽堕其术而不顾可见门户之为害甚于陷阱一溺其中即欲自拔亦不可得矣
　　帝得风疾冦凖密请太子监国已而被酒漏言丁谓谮凖罢政目
