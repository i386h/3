<!-- { "loadSidebar": true } -->
　　臣祖禹曰唐自髙祖取隋五年而四方底平九年而太宗立贞观之治防于三代然一传而有武氏之篡朝命中絶二十余年【髙宗崩武后称制号天后髙宗賛武氏之乱唐之宗党戕杀殆尽其贤士大夫不免者十八九以太宗之治遗德余烈在人者未逺而防于遂絶】中睿享国日浅朝廷浊乱明皇以兵取而后得之【睿宗纪景云元年八月壬午韦皇后弑中宗矫遗诏自立为皇太后庚子临淄郡王隆基率万骑兵诛韦氏】开元之治防于贞观而终之以天寳大乱唐室遂防【本纪天寳十五载六月己亥禄山防京师七月庚辰次于蜀郡】肃宗以后无称者惟宪宗元和之政号为中兴【元和宪宗年号共十五年】凡唐之世治日如此其少乱日如彼其多也昔三代之君莫不脩身齐家以正天下【记大学欲明明徳于天下者先治其国欲治其国先齐其家欲齐其家先修其身】而唐之人主起兵而诛其亲者谓之定内难偪父而夺其位者谓之受内禅【偪廹也音逼禅音善】此其闺门无法不足以正天下乱之大者也其治安之久者不过数十年或变生于内或乱作于外未有内外无患承平百年者也扬雄曰【前汉扬雄字子云】隂不极则阳不生乱不极则德不形唐室之乱极于五代而天祚有宋太祖皇帝顺天人之心兵不血刄市不易肆而天下定神武所临海外有截【诗商颂云】继以太宗文治【记祭义文王以文治】四宗守成百有余年太平【鳬鹥诗太平之君子持盈守成】虽三代之盛未有如此其久者也其取之也虽无以逺过于前代其守之也则不愧于三王内则家道正而人伦明【易家人卦夫夫妇妇而家道正正家而天下定孟滕文公人伦明于上】其养民也仁其奉己也俭德泽从厚刑罚从薄外则县之政听于令郡之政聴于守守之权归于按察按察之权归于朝廷上下相维轻重相制藩镇无擅兵之势郡县无专杀之威自一命以上刑辱不及也故无大臣之诛施及羣生【前董仲舒武帝制防徳泽洋溢施于方外延及羣生】功利无穷较之唐世我朝为优夫唐事已如彼祖宗之成效如此然则今当何监不在唐乎今当何法不在祖宗乎夫惟取监于唐取法于祖宗则永世保民之道也【书惟王子子孙孙永保民】








　　唐鉴卷二十四
