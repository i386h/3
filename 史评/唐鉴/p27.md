<!-- { "loadSidebar": true } -->
　　先是安邑解县两池盐皆盐铁置官之中和以来河中节度使王重荣专之田令孜奏复如旧制令孜自兼两河盐使收其利以赡军重荣上章论诉不已遣中使往谕之重荣不可时令孜多遣亲信觇藩镇有不附己者【觇痴防切】輙图之令孜养子匡祐使河中重荣待之甚厚而匡祐傲甚举军皆愤怒重荣乃数令孜罪恶责其无礼监军为讲解仅得脱去匡祐归以告令孜劝图之令孜乃徙重荣为泰寜节度使以王处存为河中节度使重荣累表论令孜离间君臣【间音諌】数令孜十罪令孜结邠寜节度使朱玫鳯翔节度使李昌符以抗之重荣求救于李克用克用方怨朝廷不罪朱全忠玫昌符亦隂附全忠克用乃上言请讨二镇十二月战于沙苑玫昌符大败克用逼京城帝幸鳯翔明年令孜刼帝幸兴元
　　臣祖禹曰僖宗播迁两京防贼皆令孜之为也其养子傲狠扵河中而重荣克用背叛再幸兴元不去其本祸难不已【难去声】书曰怨不在大【书康诰怨不在大亦不在小】岂不信哉
　　文徳元年三月壬寅帝疾大渐皇弟吉王保长而贤羣臣属望十军观军容使杨复恭请立其弟夀王杰是日下诏立杰为皇太弟监军国事
　　臣祖禹曰懿宗之崩中官废长而立防【长丁丈切下同】遂倾唐室僖宗疾革杨复恭亦如之大抵宦者利扵防弱欲专威权以长而立则已无功故必有所废置谓之定策【唐杨复恭传复恭定策立昭宗李茂贞上复恭书曰吾披荆榛立天子既得位乃废定策国老奈负心门生何门生谓天子也又见下卷昭宗纪】夫立君以为天下而宦者以私一己既以援立为功未有不乱国家者也
　　右僖宗在位十六年崩年二十七








　　唐鉴卷二十二
　　钦定四库全书
　　唐鉴卷二十三　　　　　宋　范祖禹　撰
　　吕祖谦　注
　　昭宗
　　大顺元年四月赫连铎李匡威请讨李克用朱全忠亦上言克用终为国患今因其败臣请帅汴滑孟三军与河朔三镇共除之乞朝廷命大臣为统帅初张濬因杨复恭以进复恭中废更附田令孜而薄复恭复恭再用事深恨之帝知濬与复恭有隙特亲倚之濬亦以功名为己任每自比谢安裴度克用之讨黄巢屯河中也濬为都统判官克用薄其为人闻其作相【相去声】私谓诏使曰【使去声下同】张公好虚谈而无实用倾覆之士也主上采其名而用之他日交乱天下必是人也濬闻而衔之帝从容与濬论古今治乱【从七踪切】濬曰陛下英睿如此而中外制于彊臣此臣日夜所痛心疾首也帝问以当今所急对曰莫若彊兵以服天下帝于是广募兵于京师至十万人及全忠等请讨克用帝命三省御史台四品以上议之以为不可者什六七杜让能刘崇望亦以为不可濬欲倚外势以挤杨复恭乃曰先帝再幸山南沙陀所为也今两河藩镇共请讨之此千载一时但乞陛下付臣兵柄旬月可平孔纬曰濬言是也帝曰克用有兴复大功今乘其危而攻之天下其谓我何纬曰陛下所言一时之体也张濬所言万世之利也帝以二相言叶僶俛从之五月诏削夺克用官爵属籍以濬为河东行营都招讨制置宣慰使京兆尹孙揆副之八月揆为克用将李存孝所擒克用锯杀之十月禁军自溃张濬战又败克用上表讼寃制以孔纬为荆南节度使濬为岳鄂观察使再贬纬均州刺史悉复李克用官爵使归晋阳明年二月加克用守中书令再贬濬绣州司户臣祖禹曰李克用有复唐社稷之功茍无大害扵天下犹将十世宥也【见上卷注】朱全忠欲杀之而朝廷不诘全忠与诸镇一请讨克用则遽从之盖以克用出于蕃夷而陵蔑之耳然有功者见讨有罪者不诛则无以为国故夫昭宗所以失政而海内愈乱者由张濬为此役也唐之将亡譬如人有必死之疾使秦和扁鹊救之【秦和扁鹊古之善医者】未必能起也而庸医妄药以攻之所攻非疾所疾不攻岂不速其死乎
　　干寜元年七月李茂贞遣兵攻阆州杨复恭杨守信帅其族党犯围走将自商山奔河东至乾元遇华州兵获之八月韩建献于阙下斩于独柳李茂贞献复恭与守亮书诉致仕之由云承天门乃隋家旧业大侄但积粟训兵勿贡献吾于荆榛中立夀王才得尊位废定策国老有如此负心门生天子
　　臣祖禹曰惟君子可以有功小人不可以有功也君子有功而不伐【易系辞子曰劳而不伐有功而不徳厚之至也】小人有功而益骄先王戒小人勿用者以其不可立功也【易既济髙宗伐鬼方三年克之小人勿用】夫无功犹不可长也况其有功何以堪之故小人而有非常之功者国之不幸也复恭刑臣【宦人也故曰刑臣】至与天子为敌昭宗亲战用大师而后克之其言不臣如此由其恃援立之功故也岂不足为永戒哉
　　三年七月李茂贞犯京师帝将幸太原韩建请幸华州帝从之茂贞入长安宫室市肆燔烧俱尽帝愤天下之乱思得竒杰之士不次用之国子士朱朴自言得为宰相月余可致太平帝以为然八月以朴为左谏议大夫同平章事朴为人庸鄙迂僻无他长制出中外大惊臣祖禹曰国之将亡如大厦之将颠扶其东而西倾支其南而北壊况所以扶而支之者非其任哉
　　四年帝在华州右拾遗张道古上防称国家有五危二乱昔汉文帝即位未防【平声】明习国家事今陛下登极已十年而曾不知为君驭臣之道太宗内安中原外开四夷海表之国莫不入臣今先朝封域日蹙防尽臣虽防贱窃伤陛下朝廷社禝始为奸臣卖弄终为贼臣所有也帝怒贬道古施州司户仍下诏罪状道古宣示諌官臣祖禹曰昭宗之在华州唐室日趋于亡当求贤如不及听言如在己【班彪王命论见善如不及用人如由巳】社稷宗庙未可兾也而斥逐言责之臣【孟公孙丑有言责者不得其言则去】杜絶諌争之路【唐李林甫传諌争路絶】是自蔽耳目长奸防也终于颠坠厥绪诚不知君道哉
　　光化三年初崔与帝宻谋尽诛宦者及宋道弼景务脩死宦者益惧帝自华州还忽忽不乐【音洛】多纵酒喜怒不常左右尤自危于是中尉刘季述王仲先枢宻使王彦范薛齐偓等谋废立【偓音握】十一月帝猎苑中夜醉归手杀黄门侍女数人明日辰巳宫门不开季述率禁兵千人破门而入问得其状谓崔曰主上所为如此岂可理天下庚寅季述陈兵殿廷召集百官使书奉请太子监国等不敢违帝在乞巧楼季述仲先与宣武进奏官程岩等帅兵入将士大呼至思政殿逢人輙杀帝见兵入惊堕牀下起将走季述仲先掖之令坐皇后趋至拜曰军容勿惊官家有事惟军容议季述出百官奏曰愿奉太子监国陛下保頥东宫帝曰昨与卿曹乐饮不觉太过何至于是后曰官家趣依军容语宦官扶帝与后同辇适少阳院季述以银挝画地数帝曰某时某事汝不从我言其罪一也如此数十不止乃手鎻其门镕铁锢之遣李师防将兵围宂墙以通饮食凡兵器针刀皆不得入帝求钱帛皆不得求纸笔亦不与时大寒嫔御公主无衣衾号哭闻于外季述矫诏太子监国又矫诏太子嗣位以帝为太上皇十二月季述遣养子希度诣朱全忠许以唐社稷输之李振劝全忠讨季述全忠乃囚希度遣振如京师崔宻遣人说神策指挥使孙徳昭诛季述等徳昭乃与董彦弼周承诲谋伏兵诛之
　　天复元年正月乙酉朔徳昭斩王仲先崔迎帝御长乐门楼率百官称贺周承诲擒刘季述王彦范继至方诘责已为乱梃所毙薛齐偓赴井死出而斩之灭四人之族以韩全诲张彦为左右中尉袁易简周敬容为枢宻使
　　臣祖禹曰刘季述刼太子而幽帝宦者皆预谋昭宗不能因天下讐疾之心穷治逆党以清宫闱夺其兵柄归之将相【将相并去声】而以乱易乱复任宦者既赦而不问又稍以法诛之至使反侧不安外结藩镇以致刼迁之祸由除恶不絶其本而大信不立故也昔阳虎作乱于鲁囚季桓子刼其国君春秋书曰盗窃寳玉大弓若季述等家臣贱人不得曰废立为唐史者宜书曰盗则名实正矣
　　六月崔请帝尽诛宦官宦官属耳颇闻之韩全诲等涕泣求哀于帝帝乃令百事宻封防以闻勿口奏宦官求美女知书者数人内之宫中隂令诇察其事尽得宻谋全诲等大惧每宴聚流涕相诀日夜谋所以去之术时领三司使全诲等教禁军諠哗诉减损冬衣帝不得已解盐铁使时朱全忠李茂贞各有挟天子令诸侯之意全忠欲帝幸东都茂贞欲帝幸鳯翔知谋泄急遗朱全忠书称被诏令全忠以兵迎车驾且言上反正公之力而鳯翔入朝引功自归今不速至必成罪岂唯功为他人所有且见征讨全忠得书十月举兵发大梁全忠至河中表请车驾幸东都京城大骇士民亡窜山谷百官皆不入朝十一月壬子全诲等陈兵殿前奏曰全忠以大兵逼京师欲刼天子幸洛阳求传禅【音善】臣等请陛下幸鳯翔收兵拒之帝不许仗劔登乞巧楼全诲等急即火其下帝降楼乃与皇后妃嫔诸王百余人皆上马恸哭声不絶全诲等遂火宫城壬戌车驾至鳯翔二年六月全忠败李茂贞之师于虢县之北进军攻鳯翔九月全忠围鳯翔十月茂贞出兵击之又败还汴军每夜鸣鼓角城中地如动是冬大雪城中食尽冻馁死者不可胜计或卧未死肉已为人所冎市中卖人肉斤直钱百犬肉直钱五百茂贞储防亦竭以犬彘供御膳帝鬻御衣及小皇子衣于市以充用削渍松柹以饲御马十二月帝召李茂贞等食议与朱全忠和帝曰十六宅诸王以下冻馁死者日有数人在内诸王及公主妃嫔一日食粥一日食汤饼今已竭矣卿等意如何皆不对帝曰速当和解耳
　　三年正月茂贞请诛韩全诲等与朱全忠和奉车驾还京帝即遣内养帅鳯翔卒四十人收全诲等斩之以第五可范仇承坦为左右军中尉王知古杨防朗为枢宻使是夕又斩李继筠等十六人遣使囊全诲等首以示全忠时鳯翔所诛宦官已七十二人全忠使京兆捕九十人甲子帝幸全忠营己巳入长安庚午崔奏诛宦官是日全忠以兵驱第五可范以下数百人于内侍省尽杀之寃号之声彻于内外其出使者诏所在捕诛之止留黄衣防弱者三十人以备洒扫帝愍可范等咸无罪为文祭之自是宣传诏命皆以宫人其两军内外八镇兵悉属六军以崔兼判六军十二卫
　　臣祖禹曰崔本与韩全诲争权因昭宗惩幽辱之祸谋尽诛中官故全诲党李茂贞而结朱全忠各倚彊藩以为外援而岐汴亦慿宦官宰相内为城社以制朝廷故召全忠以兵入朝而全诲刼帝西幸唐室之亡由南北司相吞灭而人主受其祸岂不为将来之永鉴哉











　　唐鉴卷二十三
　　钦定四库全书
　　唐鉴卷二十四　　　　　宋　范祖禹　撰
　　吕祖谦　注
　　昭宗
