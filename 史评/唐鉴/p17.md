<!-- { "loadSidebar": true } -->
　　臣祖禹曰德宗以饥羸之卒守一县之地而当朱泚十万之师备御俱竭危不容喘所恃者人心未去也卒能克复宗社不失旧物【先是夏少康不失旧物于此引以为言】而况以天下之大亿兆之众守之以道德用之以仁义其谁能敌之故人君茍得民心则不在地之广狭兵之众寡王天下犹反掌也汤以七十里文王以百里【孟公孙丑王不待大汤以七十里文王以百里】岂不信哉
　　朱泚既据府库之富不爱金帛以悦将士公卿家属在城者皆给月俸神策六军从车驾及哥舒曜李晟者泚皆给其家粮加以缮完器械日费甚广及长安平府库尚有余蓄见者皆追怨有司之暴敛焉
　　臣祖禹曰德宗欲刬灭藩镇故聚天下之财因师出以为名而多殖货利【书仲虺之诰惟王不殖货利安国云殖生也货资货利资财】以为人主可欺天下而莫之知也夫匹夫犹不可以家之有无欺其邻里况人主内有余富而可以不足欺天下乎得财而失民将谁与守矣其失国宜哉而向之所积反为盗资货悖而出犹不能竭先王不以利为利而以义为利盖以此也










　　唐鉴卷十三
　　钦定四库全书
　　唐鉴卷十四　　　　　宋　范祖禹　撰
　　吕祖谦　注
　　德宗三
　　帝问陆贽以当今切务贽以向日致乱【向音向】由上下之情不通劝帝接下从谏乃上疏其畧曰若羣情之所甚欲者陛下先行之所甚恶者陛下先去之【恶乌故切去上声】欲恶与天下同而天下不归者自古及今未之有也又曰四方既患于中外意乖百辟又患于君臣道隔郡国之志不达于朝廷朝廷之诚不升于轩陛上泽阙于下布下情壅于上闻实事不必知知事不必实疏奏旬日帝无所施行亦不诘问贽又上疏其畧曰人各隠情以言为讳至于变乱将起亿兆同忧独陛下恬然不知方谓太平可致帝乃遣中使谕之曰朕本性甚好推诚亦能纳谏将谓君臣一体全不隄防缘推诚信不疑多被奸人卖弄今所致患害朕思亦无他其失反在推诚又諌官论事罕能慎密例自矜衒归过于朕以自取名朕从即位以来见奏对论事者甚多大扺皆是雷同道听涂説试加质问遽即辞穷若有竒才异能在朕岂惜拔擢朕见从前以来事祗如此所以近来不多取次对人亦非倦于接纳贽上疏其畧曰天不以地有恶木而废发生天子不以时有小人而废听纳又曰唯信与诚有补无失一不诚则心莫之保一不信则言莫之行又曰驭之以智则人诈示之以疑则人偷上行之则下从之上施之则下报之又曰诚信之道不可斯须而去身愿陛下慎守而行之有加恐非所以为悔者也又曰仲虺賛成汤不称其无过而称其改过吉甫诵周宣不美其无阙而美其补阙圣贤之意较然着明唯以改过为能不以无过为贵智者改过而迁善愚者耻过而遂非又曰谏官不密自矜信非忠厚其于圣德固亦无亏陛下若纳諌不违则传之适足増美陛下若违諌不纳又安能禁之勿传又曰陛下虽穷其辞而非穷其理虽服其口而未服其心又曰谏者多表我之能好諌者直示我之能贤谏者之狂诬明我之能恕諌者之漏泄彰我之能从有一于斯皆为盛德帝颇采用其言【为如字】
　　臣祖禹曰德宗播迁几于亡国不能反求诸已【已见上卷】而以为失在推诚既过而不改又谏而不从乃疑臣下之扬其恶而掠其美【左传掠美以为昏】因不复以听纳为事甚矣其无人君之德也陆贽之言曲尽其情考其听从曽无一二臣故剟其大畧【剟丁活切】以见德宗之性与其行事以为戒焉
　　李怀光顿兵不进数上表暴扬卢等罪恶众论諠腾亦咎等帝不得已贬为新州司马白志贞为恩州司马赵賛为播州司马
　　臣祖禹曰德宗之性与小人合与君子殊故其去小人也难逺君子也易忠正之士一言忤意则终身摈斥卢裴延龄之徒至死而念之不衰迫于危亡不得已然后去之君子则于其不可去而逐之矣夫贤之与佞正之与邪听其所言观其所行【语五今吾于人也听其言而观其行】亦足以知之矣德宗反而易之岂恶治而欲乱哉盖其性与小人合也
　　兴元元年正月萧复尝言于帝曰宦官自艰难以来多为监军恃恩纵横此属但应掌宫掖之事不宜委以兵权国政帝不悦又尝言陛下践阼之初圣德光被自用杨炎卢以致今日陛下诚能变更睿志臣敢不竭力倘使臣依阿茍免臣实不能又尝与卢杞同奏事顺帝防复正色曰卢言不正帝愕然退谓左右曰萧复轻朕戊子命复充山南东西荆湖淮南江浙福建岭南等宣慰安抚使实疎之也既而刘从一及朝士往往奏留复帝谓陆贽曰朕欲遣重臣宣慰谋于宰相及朝士佥谓宜然今乃反覆如此朕为之怅恨累日意复悔行使之论奏邪其不欲行意趣安在贽上奏曰若复有所请求从一何容为隠若从一自有回互则复不当受疑陛下何惮而不为辩明乃直为此怅恨也夫明则罔惑辨则罔寃惑莫甚于逆诈而不与明寃莫痛于见疑而不与辨是使情伪相糅【糅音揉】忠邪靡分帝亦竟不复辨也
　　臣祖禹曰德宗恶正直而保奸邪故亲卢疎萧复嫌隙既开无事而疑陆贽之言盖欲救其心术而执疑耻过不欲辨明宁蓄诸心晻昧不决而已此谗贼之所由入也孟子曰不仁者可与言哉安其危而利其菑乐其所以亡者【菑与灾同】其徳宗之谓矣
　　陆贽在翰林为帝所亲信居艰难中虽有宰相大小之事帝必与贽谋之故当时谓之内相帝行止必与之俱梁洋道险尝与贽相失经夕不至帝惊忧涕泣募得贽者赏千金久之乃至帝喜甚太子以下皆贺然贽数直諌迕帝意卢虽贬官帝心庇之贽极言奸邪致乱帝虽貌从心颇不悦故刘从一姜公辅皆自下陈登用贽恩遇虽隆未得为相
　　臣祖禹曰德宗于危乱之中斯须不可无陆贽及其用裴延龄之譛则弃之如脱屣然【孟子舜视弃天下犹弃敝屣也】于所厚如此宜其无所不薄也【同上其所厚者薄则无所不薄也】诗曰将恐将惧维予与女将安将乐女转弃予【小雅谷风诗云】其德宗之谓矣
　　车驾至城固帝长女唐安公主薨四月帝至梁州欲为公主造塔厚葬之姜公辅表諌以为山南非久安之地公主之葬防归上都此宜俭薄以副军须之急帝使谓陆贽曰唐安造塔其费甚微非宰相所宜论公辅正欲指朕过失自求名耳相负如此如何处之贽上奏极諌帝意犹怒罢公辅为左庶子
　　臣祖禹曰人君置相必求天下之贤盖欲闻其忠言嘉谋【扬至孝言合稷契之谓忠谟合臯陶之谓嘉】以交脩其所不逮也【书说命高宗谓説曰汝交脩予罔予弃】书曰朝夕纳诲以辅台德【同上命之曰朝夕纳诲以辅台德台音贻我也】而后世宰相与諌争之臣分其所职人君得失相不预焉必责之谏臣此謟谀之人持禄保位之计非贤相之职业也姜公辅一諌德宗以为非所宜论卒废黜之不明之君岂知所以任相哉
　　帝问陆贽近有卑官自山北来者率非良士有邢建者论説贼势语最张皇察其事情颇似窥觇今已于一所安置如此之类更有数人若不追寻恐成奸计卿试思之如何为便贽上奏以为今盗据宫阙有冒险逺来赴行在者当量加恩赏岂得复猜虑拘囚其畧曰以一人之听览而欲穷宇宙之变态以一人之防虑而欲胜亿兆之奸欺役智弥精失道弥逺又曰虚怀待人人亦思附任数御物物终不亲情思附则感而悦之虽寇雠化为心膂矣意不亲则惧而阻之虽骨肉结为仇慝矣又曰陛下智出庶物有轻待人臣之心思周万机有独御区防之意【防宇同】谋吞众畧有过慎之防明照羣情有先事之察严束百辟有任刑致理之规威制四方有以力胜残之志由是才能者怨于不任忠荩者忧于见疑着勲业者惧于不容怀反侧者迫于见讨驯致离叛搆成祸灾
　　臣祖禹曰德宗好察而不明是以致乱而不自知其非陆贽欲正其心术故必原其祸之所起而极论之使之惩既往之失防未来之悔也诗曰犹之未逺是用大谏【板诗云云毛氏曰犹图也郑氏云云王之谋不能图逺用是故我大諌也】陆贽有焉
　　五月帝使谓陆贽曰浑瑊李晟诸军当议规画令其进取朕欲遣使宣慰卿宜审细条疏以闻贽以为贤君选将委任责成故能有功况今秦梁千里兵势无常遥为规画未必合宜彼违命则失君威从命则害军事进退羁碍难以成功不若假以便宜之权待以殊常之赏则将帅感悦贽上奏其畧曰锋镝交于原野而决策于九重之中机防变于斯须而定计于千里之外用舍相碍否臧皆凶【否部鄙切】上有掣肘之讥下无死绥之志又曰传闻与指实不同悬算与临事有异又曰君上之权特异臣下唯不自用乃能用人
　　臣祖禹曰易师之六五曰长子帅师弟子舆尸贞凶【易师卦下同】六五为师之主制师之命者也长子人之师也故行师则吉弟子听之于人者也故虽正而凶然则师之道在择人而委任之不可以牵制也而人君常欲权在于己或不欲功归于人将在外而以君命制之兵从中御未有能成功者也
　　六月李晟收复京师露布至行在帝命陆贽草诏赐浑瑊使访求奉天所失里头内人贽上奏以为今巨盗始平疲瘵之民疮痍之卒尚未拊循而首访妇人非所以副惟新之望也谋始尽善克终已稀始而不谋终则何有所赐瑊诏未敢承防帝遂不降诏竟遣中使求之臣祖禹曰德宗不能虚己以纳谏虽勉从陆贽之言不降诏而遣使是闭其门而由户出也人君茍不能彊于为善諌之为益也少哉
　　初鱼朝恩既诛代宗不复使宦者典兵帝即位悉以禁兵委白志贞志贞得罪帝复以宦官窦文场代之从幸山南两军渐集帝还长安颇忌宿将握兵多者稍稍罢之十月以文场监神策军左厢兵马使王希迁监右厢兵马使始令宦官分典禁旅
　　臣祖禹曰德宗为唐室造祸之主此宗社覆亡之本也臣是以着之
　　萧复奉使自江淮还与李勉卢翰刘从一俱见帝勉等退复独留言于帝曰陈少游任兼将相首败臣节韦臯幕府下僚独建忠义请以臯代少游镇淮南使善恶着明帝然之寻遣中使马钦绪揖刘从一附耳语而去诸相还閤从一诣复曰钦绪宣防令从一与公议朝来所言事即奏行之勿令李卢知敢问何事也复曰唐虞黜陟岳牧佥谐爵人于朝与士共之使李卢不堪为相则罢之既在相位朝廷政事安得不与之同议而独隠此一事乎此最当今之大弊朝来主上亦有斯言复已面陈其不可不谓圣意尚尔复不惜与公奏行之但恐浸以成俗未敢以告竟不以事语从一从一奏之帝愈不悦复乃上表辞位罢为左庶子
　　臣祖禹曰萧复欲黜少游赏韦臯此朝廷之公议也德宗茍以为然在于一言使宰相行之而己何疑于李勉卢翰而独与从一为密邪且既以为相而不待之以诚则疎逺之臣其可信者几希矣【几平声】夫如是忠臣贤者岂得尽其心乎【鹿鸣诗忠臣嘉宾得尽其心矣】
　　贞元二年四月关中仓廪竭禁军或自脱巾呼于道曰拘吾于军而不给粮吾罪人也帝忧之甚防韩滉运米三万石至陜李泌即奏之帝喜遽谓左右曰米已至陜吾父子得生矣时禁中不酿命于坊市取酒为乐又遣中使谕神策六军军士皆呼万岁时比岁饥馑兵民皆痩黒至是麦始熟市有醉人当时以为嘉瑞人乍饱食死者复五之一数月人肤色乃如故矣
