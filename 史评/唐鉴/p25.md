<!-- { "loadSidebar": true } -->
　　臣祖禹曰小人莫不养君之欲以济己之欲使其君动而不静为而不止则小人得以行其计矣岂独奢靡之娱恱耳目足荡君心哉又有甚焉者矣或殖货利【书仲虺之诰不殖货利】或治宫室【书序好治宫室】或开邉境或察臣下随其君之所好皆所以窃权宠也人君乐得其欲而不知其为天下害是以政日乱而不自知惟能亲正直逺邪佞则可以免斯患矣
　　八月帝从容言文宗好听外议谏官言事多不著名有如匿名书李徳曰臣顷在中书文宗犹不尔此乃李训郑注教文宗以术御下遂成此风人主但当推诚任人有欺罔者威以明刑孰敢哉帝善之
　　臣祖禹曰易曰天下之动贞夫一【易系辞天下之动贞夫一者也】朝廷者四方之极也【诗殷颂京邑翼翼四方之极极中也】非至公无以絶天下之私非至正无以止天下之邪人君一不正其心则无以正万事茍以术御下是自行诈也何以禁臣下之欺乎是以术行而欺愈多智用而心愈劳盖以诈胜诈未有能相一者也礼曰王中心无为也以守至正【记礼运王中心无为以守至正也】夫惟正不可得而欺则不容于诈矣岂不约而易守哉【扬君子简而易守也】
　　四年八月邢洺磁三州降【下降切】郭谊杀刘稹传首京师潞州平初李徳裕以贞元以来将帅出征屡败其有三一者诏令下军前者日有三四宰相多不与闻二者监军各以意见指挥军事将帅不得专进退三者每军各有宦者为监使悉选军中骁勇数百为牙队其在阵战鬬者皆怯弱之士每战监使自有信旗乘髙立马以牙队自卫视军势小却辄引旗先走阵从而溃徳乃与枢宻使杨钦义刘行深议约监军不得与军政每兵千人听监使取十人自卫有功随例霑赏二枢宻皆以为然白帝行之自御回鹘至泽潞罢兵皆守此制自非中书进诏意更无他诏自中出者号令既简将帅得以施其方畧故所向有功元和后数用兵宰相不休沐或继火乃得罢徳在位虽遽书警奏皆从容裁决率午漏下还第休沐辄如令沛然若无事之时
　　臣祖禹曰治天下之繁者必至简制天下之动者必至静夫用兵于千里之外而君相扰于内则本先揺矣何以制其末乎是故号令简则民听不惑心虑静则事变不挠此所以能成功也
　　河北三镇每遣使者至京师徳尝面谕之曰河朔兵力虽彊不能自立须借朝廷官爵威命以安军情语汝使与其使大将邀敇使以求官爵何如自奋忠义立功名事结知明主乎且李载义为国家平沧景及为军中所逐不失作节度使杨志诚遣大将遮敇使马求官及为军中所逐朝廷竟不赦其罪此二者祸福足以观矣由是三镇不敢有异志
　　臣祖禹曰古之明王天下有不顺者必谆谆而告教之再三不可然后征之则其民知罪而用兵有辞矣自唐之失河朔或讨伐之或姑息之不闻有文告之命戒敇之辞也是以加兵而不服恩厚而愈骄李徳以一相而制御三镇如运之掌使武宗享国长乆天下岂有不平者乎
　　右武宗在位六年崩年三十三







　　唐鉴卷二十
　　钦定四库全书
　　唐鉴卷二十一　　　　　宋　范祖禹　撰
　　吕祖谦　注
　　宣宗
　　大中元年二月初李徳裕秉政引白敏中为翰林学士及武宗崩徳失势敏中乘上下之怒竭力排之使其党李咸讼徳罪徳由是自东都留守以太子少保分司九月前永寜尉吴汝纳讼其弟湘罪不至死李绅与李徳相表里欺罔武宗枉杀臣弟十二月贬徳为潮州司马明年九月再贬徳为崖州司户
　　臣祖禹曰裴度之相宪宗李徳之相武宗皆有功烈为唐贤相大中以后无能继之者徳裕才优于度而徳器不及也度为小人所倾无所不至【唐本賛宪宗讨蔡出入四年元济外连奸臣刺宰相及用事者沮骇朝谋惟天子赫然排羣议任度政事】危亦极矣而能以功名终【唐本传事四朝以全徳终始】徳裕一失势斥死海上何哉度不为党徳裕为党故也自今观之牛僧孺李宗闵之党多小人徳之党多君子然因私以害公挟势以报怨则一也夫惟天吏可以伐燕徳自为朋党而欲破朋党此以燕伐燕也【孟梁恵王燕可以伐之为天吏者可以伐之】孔子曰克伐怨欲不行焉可以为难矣【语十四克伐怨欲不行焉可以为难矣仁则吾不知也】又曰君子矜而不争群而不党【语卫灵公云】徳克伐怨欲必行焉矜而争群而党其能免乎
　　九年帝聦察彊记宫中厮役给洒扫者皆能识其姓名才性所任呼召使令无差误者天下奏狱吏卒姓名一覧皆记之度支奏渍汚帛误书渍为清枢宻承防孙隠中谓帝不之见輙足成之及中书覆入帝怒推按擅改章奏者罚谪之
　　臣祖禹曰宣宗抉摘细防以惊服其羣臣小过必罚而大纲不举欲以一人之智周天下之务而不能与贤人共天职也【孟万章弗与共天职也】譬如防刻之吏而谨治簿书期防而不知为政【前贾谊传大臣特以簿书不报期防以为大故孟离娄恵而不知为政】特一县令之才耳岂人君之徳哉
　　十年十二月以户部侍郎判户部崔慎由为工部尚书同平章事帝每命相左右无知者前此一日令枢宻宣防于学士院以兵部侍郎判度支萧邺同平章事枢宻使王长马公儒覆奏邺所判度支应罢否帝以为长等佑之即手书慎由名付学士院仍云落判户部事臣祖禹曰尧舜畴咨四岳【书尧典帝曰畴咨乂曰咨四岳舜典舜曰咨四岳】询谋佥谐【书大禹谟询谋佥同】而后用人既以为可则用之而不疑矣二使之请【使去声】亦有司之常职也何疑于萧邺而遽易之宣宗以此为明防其羣下知臣之道【前萧何传何对吕后曰知臣莫若主】其不然乎
　　十二年二月以崔慎由为东川节度使帝欲御楼肆赦令狐绹曰御楼所费甚广事须有名且赦不可数帝不悦曰遣朕于何得名慎由曰陛下未建储宫海内属望若举此礼虽郊祀亦可况于御楼时上饵方士药已觉躁渇而外人未知疑忌方深闻之俛首不复言旬日慎由罢相
　　臣祖禹曰三代之时自天子至于庶人皆有常职以食其力有常行以勤其生壮而彊勉焉老而教训焉脩身以俟死而已天下无异道【荀解敝篇天下无二道】未有众人皆死而欲一已独不死者也执左道以乱政者杀【记王制云】故无迂怪之士凡药以攻疾岂有服之而不死者哉后世去圣寖逺异端竞起【孟序异端竞起】由秦汉以来乃有神仙服食不死之説【如秦始皇纪使韩终侯公石主求仙人不死之药前汉书郊祀志武帝求神仙之类云】故人心多惑圣道不明此其一端也而人主尤甘心焉以唐考之自太宗至于武宗惑于方士【唐本纪武宗躬受道家之箓服药以求长生王崇曰方士云云赵归真以术进徳諌之帝曰召以语养生之术耳不听】而饵药以败者六七君皆求长生而反天其天年【并注见上卷】亦可以为戒矣而宣宗又败以药至以储嗣为讳恶岂不蔽甚矣哉夫心术不可不慎也一有所惑将无所不至不足以语学矣而况可为圣贤乎
　　帝临朝接对羣臣如賔客虽左右近习未尝见其有惰容每宰相奏事旁无一人立者威严不可仰视奏事毕忽怡然曰可以闲语矣因问闾阎细事或谈宫中游宴无所不至一刻许旋复整容曰卿軰善为之朕常恐卿軰负朕后日不得再相见乃起入宫令狐绹谓人曰吾十年秉政最承恩遇然每延英奏事未尝不汗霑衣也臣祖禹曰古者臣进戒于君君申敇其臣上下交修【书説命髙宗命傅说曰尔交修予罔予弃】所以勤于徳也宣宗视辅相之臣礼貎虽恭而心防之如遇胥吏【遇待也】唯恐其欺也拘之以利禄惮之以威严故所用多流俗之人而贤者不能有所设施白敏中令狐绹之徒崇极将相恃宠保位二十余年其相如此则其君之功烈亦可知矣
　　十三年六月初帝长子郓王温无宠【郓音运】居十六宅余子皆居禁中防王滋第三子也欲以为嗣为其非次故乆不建东宫帝饵医官李伯道士虞紫芝山人王乐药疽发于背【疽子余切】八月疽甚宰相及朝臣皆不得见帝宻以防王属枢宻使王长马公儒宣徽南院使王君方使立之三人及右军中尉王茂皆帝平日所厚也独左军中尉王宗实素不同心三人相与谋出宗实为淮南监军宗实已受勅于宣化门外将自银台门出左军副使亓元实谓宗实曰圣人不豫逾月中尉止隔门起居今日除改未可辨也何不见圣人而出宗实感寤复入诸门已踵故事增人守捉矣元实翼导宗实直至寝殿帝已崩东首环泣矣宗实叱长等责以矫诏皆捧足乞命乃遣宣徽北院使齐元简迎郓王壬辰下诏立郓王为皇太子权句当军国政事【句当并去声】仍更名漼【更平声漼上声】收长公儒居方皆杀之癸巳宣遗制以令狐绹摄宰
　　臣祖禹曰古者受遗托孤【语八可以托六尺之孤】必求天下之忠贤伊周【伊尹相太甲周公相成王皆少主】圣人不可及已汉武帝揔揽英俊及其末年所得者霍光金日防而已【前霍光传上年老宠姬钩弋赵媫妤有男上欲以为嗣命大臣辅之察羣臣惟光任大重可属社稷上使画周公辅成王朝诸侯赐光后上病笃光泣问曰如有不讳谁当嗣者上曰君未喻前画意耶立少子君行周公之事上以先为大司马大将军日防为车骑将军受遗诏辅少主日音宻防音低】其可谓难也齐桓公定嗣于易牙故其国大乱【史齐世家齐桓公卒易牙入与竖刁因内宠立公子无诡为君太子昭奔宋五子各树党争立相攻以故宫中空莫敢棺桓公尸在牀上六十七日尸虫出于户十一月乙亥无诡立乃棺赴又见左传云杜预曰易牙既有宠于公为长卫姬请之】宣宗不能早立太子而以非次属诸宦者至使元实挟正立长以相屠灭自文宗以后立不以正矣然皆出扵宦者之专命非人主使之也宣宗不惩其祸而以委之盖以宰相为外臣宦者为腹心溺于所习而不自知其非也安在其为明哉
　　帝性明察沈断用法无私从諌如流重惜官赏恭谨节俭恵爱民物故大中之政讫于唐亡人思咏之谓之小太宗
　　臣祖禹曰宣宗之治以察为明【唐本纪賛宣宗精于聴断以察为明无复仁恩】虽聴纳规谏而性实猜刻虽吝惜爵赏而人多侥幸外则藩方数逐其帅守而不能治内则宦者握兵柄制国命自如也【并上注】然百吏奉法政治不扰海内安靖防十五年继以懿僖不君唐室壊乱是以人思大中之政为不可及书曰自成汤至于帝乙罔不明徳恤祀【书多士云】若宣宗者岂不足为贤君哉
　　右宣宗在位十四年崩年五十
　　懿宗
　　咸通七年十月髙骈克交趾斩首三万余级南诏遁去十一月置静海军于安南以骈为节度使自李涿侵扰羣蛮为安南患殆将十年至是始平
