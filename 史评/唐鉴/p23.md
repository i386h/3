<!-- { "loadSidebar": true } -->
　　臣祖禹曰陈志弑宪宗而穆宗不讨贼故旧史于宪宗之崩疑以传疑【旧纪曰时帝暴崩皆言内官陈志弑逆史氏讳而不书王守澄传云宪宗疾大渐内官陈志等弑逆宪宗英威在人内官秘之不敢除讨但云药发暴崩新传云守澄与内常侍陈志弑帝于中和殿兹事暧昧终不能测其虚实故但云暴崩】其后文宗谋诛宦者本讨元和之乱【旧史官曰以累世变起禁闱尤侧目于中官欲尽除之】宣宗追怨穆宗以为预谋穷治逆党诛之殆尽其子孙皆以为弑无疑矣臣故正其事曰为陈志所弑














　　唐鉴卷十八
　　钦定四库全书
　　唐鉴卷十九　　　　　　宋　范祖禹　撰
　　吕祖谦　注
　　穆宗
　　长庆元年三月翰林学士李徳吉甫之子也以中书舍人李宗闵尝对策讥切其父恨之宗闵又与翰林学士元稹争进取有隙右阙杨汝士与礼部侍郎钱徽善掌贡举西川节度使叚文昌翰林学士李绅各以书属所善进士于徽及榜出文昌绅所属皆不与焉而及第者郑朗覃之弟裴譔度之子蘓巢宗闵之婿杨殷士汝士之弟文昌言于帝曰今嵗礼部不公所取进士皆子弟无艺以闗节得之帝以问诸学士徳稹绅皆曰诚如文昌言帝乃命中书舍人王起等覆试四月诏黜朗等十人贬徽江州刺史宗闵劔州刺史汝士开江令或劝徽奏文昌绅属书上必悟徽曰茍无愧心得防一致奈何奏人私书岂士君子所为邪取而焚之时人多之自是徳宗闵各分朋党更相倾轧垂四十年臣祖禹曰昔汉之党锢始扵甘陵二部相讥而成扵太学诸生相誉【后党锢传序初桓帝为蠡吾侯受学于甘陵周福及即帝位擢福为尚书时同郡河南尹房植冇名当朝乡人为之謡曰天下规矩房伯武因师获印周仲进二家賔客互相讥揣遂各树朋徒渐成尤隙由是甘陵冇南北部党之议因此流言转入太学诸生三万余人郭林宗贾伟节为其冠并与李膺陈蕃王畅更相褒重学中语曰天下模楷李元礼不畏强御陈仲举天下俊秀王叔茂河内张成弟子牢脩上言诬告膺等养太学游士交结诸郡生徒更相驱驰共为部党诽谤朝廷疑乱风俗于是天子震怒班下郡国逮捕党人布告天下使同忿嫉遂收膺等其辞连及陈寔之徒二百余人】海内涂炭二十余年【同上凡党事始自甘陵汝南成于李膺张俭海内涂炭二十余年诸所蔓衍皆天下善士三君八俊等三十五人】唐之朋党始扵牛僧孺李宗闵对策而成扵钱徽之贬皆自小以至大因私以害公凡羣臣有党由主听不明君子小人杂进于朝不分邪正忠谗以黜陟之而听其自相倾轧以养成之也是以穆宗以后权移扵下【唐本賛唐自穆宗以来八世而为宦者所立者七君】朝无公政士无公论爵赏僣滥刑罸交纷士之附名者不入扵牛则入扵李不忧国家之不治而唯恐其党之不进也与夫三君八俊【同上正直废放邪枉炽结海内希风之流遂共相标榜指天下名士为之称号上曰三君次曰八俊窦武刘淑陈蕃为三君君者言一世之所宗也李膺荀昱杜宻王畅刘祐魏朗赵典朱防为之八俊俊者言其人之俊英也】厉名节立防耻以抗权邪者斯为下矣何则汉之党尚风节故政乱于上而俗清于下及其亡也人犹畏义而有不为唐之党趋势利势穷利尽而止故其衰季士无操行【操士髙切】不足称也为国家者可不防其渐哉
　　十月河东节度使裴度讨幽镇翰林学士元稹与知枢宻魏简深相结求为宰相由是有宠扵帝每事咨访焉稹无怨扵裴度但以度先逹重望恐其复有功大用妨已进取故度所奏画军事多与简从中沮壊之度乃上表极陈其朋比奸蠧之状以为逆竖搆乱震惊山东奸臣作朋挠败国政【挠上声乂奴教切】陛下欲扫荡幽镇先宜肃清朝廷何者为患有大小议事有先后河朔逆贼祗乱山东禁闱奸臣必乱天下是则河朔患小禁闱患大小者臣与诸将必能剪灭大者非陛下觉悟制断无以驱除又曰若朝中奸臣尽去则河朔逆贼不讨自平若朝中奸臣尚存则逆贼纵平无益表三上帝虽不恱以度大臣不得已以简为弓箭库使稹为工部侍郎稹虽解翰林恩遇如故
　　臣祖禹曰昔周宣王任贤使能【烝民诗任贤使能周室中兴焉】吉甫征伐扵外【六月诗宣王征伐也时尹吉甫为将而北伐玁狁故其诗曰文武吉甫万邦为宪】而王【宣王】之所与处者张仲孝友也【同上侯谁在矣张仲孝友】夫使文武之臣征伐【文武见上注】而左右前后得正良之士善其君心则谗言不至而忠谋见用此所以能成功也茍使憸邪之人从中制之则虽吉甫无以成其功也宣王能使文武之业以致中兴者【车攻诗宣王能复文武之境土】内顺治而外严威也【记聘义用之于礼义则顺治】穆宗庸昏奸謟在侧【栢舟诗小人在侧】裴度欲先正其本而后治其末先图其大而后忧其小此辅相之职业也而其君多僻卒无成功盖自古命将出师而小人沮之扵内未有能克胜者也【克亦胜也】可不为深戒哉
　　二年先是卢龙节度使刘緫弃官为僧以卢龙归朝廷奏分所属为三道以幽涿营为一道【涿音斵】请除张靖为节度使平蓟妫檀为一道【妫音防】请除薛平为节度使瀛莫为一道请除卢士玫为观察使【玫音枚】靖先在河东以寛简得众緫与之邻境闻其风望以燕人桀骜日乆【燕平声】故举靖自代以安辑之平知河朔风俗而尽诚于国故举之士玫则緫妻族之亲也緫又尽择麾下宿将有功伉徤难制者朱克融等送之京师乞加奬防使燕人有慕羡朝廷禄位之志又献征马万五千匹然后削髪委去是时帝方酣宴不留意天下之务宰相崔植杜元頴无逺畧不知安危大体茍欲崇重靖惟割瀛莫二州以士玫领之自余皆统于靖朱克融軰乆覊旅京师至假匄衣食【匄与丐同】日诣中书求官植元頴不之省及除靖幽州勒克融軰归本军驱使克融軰皆愤怨靖骄贵庄黙自尊賔客将吏罕得闻其言情意不接所辟幕僚韦雍軰多年少轻薄之士嗜酒豪纵裁刻军士粮赐数以反虏诟责吏卒【诟呼切】军中人人怨怒雍欲杖小将不服士卒因作乱囚靖杀韦雍等推朱克融为留后初成徳节度使王承宗卒朝廷以魏愽节度使田正为成徳节度使正自以乆与镇人战有父兄之仇以魏兵二千从赴镇因留自卫奏请度支供其粮赐户部侍郎判度支崔倰【倰鲁登切】性刚褊无逺虑谓魏镇各自有兵恐开事例不肯给正四上表不报不得已遣魏兵归正厚于骨肉辇魏镇之货以供兄弟子侄之费河北将士颇不平诏以钱百万缗【武巾切】赐成徳军度支辇运不时至军士益不恱都知兵马使王庭凑潜谋作乱激怒士卒魏兵既去庭凑夜结牙兵噪于府署【噪蘓到切】杀正及幕僚元从将吏并家属三百余人庭凑自称留后崔倰于崔植为再从兄故时人莫敢言其罪诏起复田正之子前泾原节度使布为魏慱节度使又诏魏愽横海昭义河东义武诸军讨庭凑帝自即位赏赐左右及宿卫诸军无节及幽镇用兵乆无功府藏空竭执政乃议王庭凑杀田正而朱克融全张靖罪有轻重请赦克融专讨庭凑帝从之以克融为卢龙节度使田布以魏兵讨镇魏与幽镇本相表里及幽镇叛魏人揺心魏慱先锋兵马使史宪诚隂蓄异志离间鼓扇之防有诏分魏慱军与李光顔使救幽州布军大溃多归宪诚布独与中军八千人还魏复议出兵诸将益偃蹇欲布行河朔旧事布无如之何遂自杀众拥宪诚还魏奉为留后诏以宪诚为魏慱节度使深州围益急朝廷不得已二月以庭凑为成徳节度使帝之初即位也两河畧定萧俛叚文昌以为天下已太平渐宜消兵请宻诏天下军镇有兵处每嵗百人之中限八人逃死帝方荒晏不以国事为意遂可其奏军士落籍者众皆聚山泽为盗及朱克融王庭凑作乱一呼而亡卒皆集诏徴诸道兵讨之诸道兵既少皆临时召募乌合之众又诸节度既有监军其领偏师者亦置中使监阵主将不得専号令战小胜则飞驿奏防自以为功不胜则廹胁主将以罪归之悉择军中骁勇以自卫遣羸懦者就战故每战多败凡用兵举动皆自禁中授以方畧朝令夕改不知所从不度可否【度徒各反】唯督令速战中使道路如织驿马不足掠行人马以继之人不敢由驿路行故虽以诸道十五万之众裴度元臣宿望乌重李光顔皆当时名将讨幽镇万余之众屯守逾年竟无成功财竭力尽崔植杜元頴王播为相皆庸才无逺畧史宪诚既逼杀田布朝廷不能讨遂并朱克融王庭凑以节钺授之由是再失河朔讫于唐亡不能复取臣祖禹曰宪宗平河南开魏愽由宰相得其人也穆宗拱手而得幽镇不唯不能有而并魏慱失之【并平声或作并】由宰相非其才也其得之以相其失之也以相相者治乱之所系【唐李徳裕传治系于所信任】岂不重欤
　　右穆宗在位五年崩年三十
　　敬宗
　　寳歴二年正月裴度自兴元入朝李逢吉之党百计毁之先是民间謡云绯衣小儿坦其腹天下有口被驱逐又长安城中有横亘六冈如乾象度宅偶居第五冈拾遗张权舆上言度名应图防宅占冈原不召自来其心可见帝虽年少察其诬谤待度益厚二月以度为司空同平章事
　　臣祖禹曰孔子言卫灵公无道而不防曰仲叔圉治賔客祝鮀治宗庙王孙贾治军旅夫如是奚其防【语十四子言卫灵公之无道也康子曰夫如是奚而不防子曰仲叔圉治賔客祝鮀治宗庙王孙贾治军旅夫如是奚其防】言其国犹有人也敬宗在童足以取亡【诗注童恣行行去声】而能不惑奸言复相裴度虽其身不免而社稷有主天下未乱由得一相故也贤人所系岂不重哉
　　帝游戏无度狎防羣小【防尽质切】善击毬好手搏禁军及诸道争献力士又以钱万缗付内园令【去声】召募力士【召一呌切】昼夜不离侧又好深夜自捕狐狸性复急力士或恃恩不逊辄配流籍没宦官小过动遭捶挞皆怨且惧十二月辛丑帝夜猎还宫与宦官刘克明田务澄许文端及击毬军将蘓佐明王嘉宪石从寛阎惟直等二十八人饮酒帝酒酣入室更衣殿上烛忽灭蘓佐明等弑帝于室内刘克明等矫称帝防命翰林学士路隋草遗制以绛王悟勾当军国事壬寅宣遗制绛王见宰相百官于紫宸外庑克明等欲易置内侍之执权者于是枢宻使王守澄杨承和中尉魏从简梁守谦定策以卫兵迎江王涵入宫发左右神策飞龙兵进讨贼党尽斩之克明赴井出而斩之绛王为乱兵所害癸卯以裴度摄冡宰百官谒见江王于紫宸外庑甲辰见诸军使于少阳院乙巳文宗即位更名昂
　　臣祖禹曰裴度位为上相安危所系【唐本传威望徳业比于郭子仪出入中外以身系天下安危者二十年】君弑而不讨贼君立而不预谋宫闱有变而外庭不知惟宦者所立则奉以为君耳且二日之间而三易君主废置皆由宦者不闗宰相则安用大臣矣唐之纲纪于是大壊以度之勲徳处之犹如此【唐本传韦处厚防裴度元勲巨徳文武兼备若位岩庙委参决必使畏威幽镇自臣】而况不贤者乎
　　右敬宗在位二年为刘克明等所弑年十八
