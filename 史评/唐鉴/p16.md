<!-- { "loadSidebar": true } -->
　　时两河用兵月费百余万緍府库不支数月太常博士韦都宾陈京建议以为货利所聚皆在富商请括富商钱出万緍者借其余以供军计天下不过借一二千商则数年之用足矣帝从之诏借商人钱令判度支条上判度支杜佑大索长安中商贾所有货意其不实辄加搒捶人不胜苦有缢死者长安嚣然如被寇盗计所得才八十余万緍又括僦柜钱凡蓄积钱帛粟麦者皆借四分之一封其柜窖百姓为之罢市相帅遮宰相马自诉以千万数卢始慰谕之势不可遏乃疾驱自他道归计悉借商所得二百万緍人已竭矣
　　臣祖禹曰人君用天下之力取天下之财征伐不庭以一海内所以保民也而兵革既起未尝不虐其民暴敛之害甚于寇盗寇盗害民之命而暴敛失民之心害民命者君得而治之君失民心则不可得而复收也孔子曰苛政猛于虎也【记檀弓孔子过泰山侧有妇人哭于墓者而哀夫子式而听之使子路问之曰子哭也一似重忧者而曰然昔吾舅死于虎吾夫又死焉今吾子又死焉夫子曰何为不去也曰无苛政夫子曰小子识之苛政猛于虎也识音志】借商之事可见矣议者必曰不有小害不得大利不有小残不成大功一劳而久逸暂费而永宁是以人主甘心焉而卒致大乱此不可以不戒
　　帝初即位崔祐甫为相务崇寛大故当时以为有贞观之风想望太平及卢为相知帝性多忌因以疑似离间羣臣劝帝以严刻御吏中外失望
　　臣祖禹曰德宗性本猜克【克当作刻唐本传德宗猜忌刻薄以彊明自任】故小人易入用崔祐甫则治用卢则乱祐甫辅之以寛大固益其德矣辅之以严刻则合其性焉由其本猜克故也当其即政之始励精求治【旧本纪史臣曰帝初摠万机励精治道】犹能任贤一为小人所指导而终身不复使祐甫用于贞元之后亦岂得行其志哉
　　淮南节度使陈少游奏本道税钱每千请増二百五月诏他道皆如淮南又盐每斗价皆増百钱十一月加少游同平章事
　　臣祖禹曰少游重敛加赋以媚上求宠此民贼也德宗推其法于天下而以宰相赏之是以百吏承风竞为刻剥民不胜困以至大乱夫以天官赏民贼【孟告子君不乡道不志于仁而求富之是富桀也今之所谓良臣古之所谓民贼也】安得无颠覆之祸乎











　　唐鉴卷十二
　　钦定四库全书
　　唐鉴卷十三　　　　　　宋　范祖禹　撰
　　吕祖谦　注
　　德宗二
　　建中四年正月关播荐李元平有将相之器帝擢元平为汝州别驾李希烈袭陷汝州捕之伪署御史中丞播闻之诧曰元平事济矣谓必覆贼而建功也左右笑之无何贼伪署为宰相有告其贰者元平断一指自誓帝患希烈问计于卢恶顔真卿对曰真卿为四方所信使宣慰希烈可不劳师旅而服帝以为然命真卿宣慰希烈为希烈所留真卿叱责之竟为希烈所杀臣祖禹曰关播荐李元平卢陷顔真卿宰相之所好恶如此其事暴于天下【暴露也】非难见也而德宗不知惟其不好直而好佞【好呼报切】所以蔽也相非其人欲不乱其可得乎
　　五月初行税间架除陌钱法时河东泽潞河阳朔方四军屯魏县神策永平宣武淮南浙西荆南江西沔鄂湖南黔中剑南岭南诸军环淮宁之境【沔弥兖切】旧制诸道军出境则仰给度支【度徒各切】帝优恤将士每出境加给酒肉本道粮仍给其家一人兼三人之给故将士利之各出境才逾境而止月费钱百三十余万緍常赋不能供判度支赵賛乃奏行二法所谓税间架者每屋两架者为间上屋税钱二千中税千下税五百吏执笔握筭入人室庐计其数或有宅屋多而无它资者出钱动数百緍敢匿一间杖六十赏告者钱五十緍官所谓除陌钱者公私给与及卖买每緍官留五十钱给它物及相贸易者约钱为率敢隐钱百杖六十罚钱二千赏告者钱十緍其赏钱皆出坐事之家于是愁怨之声闻于逺近臣祖禹曰易剥之六四曰剥牀以肤凶【易曰剥牀以肤凶象曰剥牀以肤何可长也】夫牀者肤之所依也剥牀不已必害于肤剥民不已必害于君故象曰切近灾也【见上注】德宗有平一海内之志而求欲速之功【语十三欲速则不达】不务养民而先用武军食不足则暴征横敛以继之民愁兵怨激而成乱自古不固邦本而攻战不息者【书五子之歇民惟邦本本固邦宁】必有意外之患此后王之深戒也
　　八月翰林学士陆贽以兵穷民困恐别生内变乃上奏其略曰将不能使兵国不能驭将非止费财翫宼之弊亦有不戢自焚之灾又曰无纾目前之虞【纾音舒】或兴意外之患人者邦之本财者人之心其心伤则其本伤其本伤则枝榦颠瘁矣又曰人揺不宁事变难测是以兵贵拙速不尚巧迟若不靖于本而务救于末则救之所为乃祸之所起也又论关中形势畧曰今关辅之间兴发已甚宫苑之内备卫不全万一将帅之中又如朱滔希烈或负固边垒诱致豺狼或窃发郊畿惊犯城阙未审陛下复何以备之贽请追还神策六军明敕泾陇邠宁但令严备封守仍令更不征发使知各保安居又降德音罢京城及畿县间架等杂税则冀已输者弭怨见处者获宁人心不揺邦本自固帝不能用
　　臣祖禹曰贤者之知国如良医之知疾察其形以为病色视其脉理而识死生之变不待其颠仆而后以为病也【仆音赴】陆贽论用兵之致乱如蓍之先见何其智哉夫岂如瞽史之知天道乎亦观其事而知之也非独如贽之贤者能知之意天下之凡民亦必有知之者惟人君不觉也天下之患在于人莫敢言而君不得知言之而不听则末如之何也必乱而已矣
　　李希烈围襄城危急帝发泾原等诸道兵救之十月泾原节度使姚令言将兵五千至京师军士冒雨寒甚多携子弟而来冀得厚赐遗其家既至一无所赐发至浐水诏京兆尹王翃犒师唯粝食菜餤众怒蹴而覆之遂作乱还趋京城百姓狼狈骇走贼大呼告之曰汝曹勿恐不夺汝商货僦质矣不税汝间架陌钱矣
　　臣祖禹曰昔秦逐匈奴戍五岭而陈胜起大泽【前张耳陈余传耳余为左右校尉至诸县说其豪杰曰秦为乱政北为长城之役南有五岭之戍云云使天下父子不相聊今陈王奋臂为天下倡始莫不向应】隋伐突厥高丽而杨惑乱黎阳自古攻战不已倾国以外向者必召内患民疲而本揺故也襄城之危德宗以为至忧故竭天下之力以救之而不知大盗之覆都邑譬之欲除疥而疾溃于腹心欲救四支而祸发于头目兵革既起天下之变其可胜虑乎
　　初神策军使白志贞掌召募禁兵东征死亡者志贞皆隠不以闻但受市井富儿赂而补之名在军籍受赐而身居市为贩鬻司农卿段秀实上言禁兵不精其数全少猝有患难将何以待之不听至是帝召禁兵以御贼竟无一人至者帝乃出幸奉天
　　臣祖禹曰周公作立政以戒成王自左右常伯至于缀衣虎贲皆选忠良而勿以憸人【书立政周公作立政周公若曰拜手稽首告嗣天子王矣用咸戒于王曰王左右常伯常任准人缀衣虎贲云云继自今立政其勿以憸人其惟吉士用劢相我国家】是时齐侯吕伋掌天下之兵故康王之立太保命仲桓南宫毛取二干戈虎贲百人以逆周家以为天子心膂爪牙者太公之子也【书顾命王崩太保命仲桓南宫毛俾爰齐侯吕伋以二干戈虎贵百人逆子钊于南门之外】其发之也以宰相之命二诸侯往焉慎重如此王室其可乱乎晋悼公使弁紏御戎荀宾为右使训诸御知义羣驺知礼故可用也【左氏传】至汉之时宿卫者犹以忠力之臣与公卿之子盖古之遗法也夫以天子之尊必使诸侯与天下之贤者共扞卫之训其徒旅使知礼义不如是不足以为固也后世茍简人君多疑宁与小人而不与君子德宗之世所任尤非其人至于变起京邑而无一卒之卫其后惩前之失委之宦者而其祸愈深夫聚天下不义之人使执利器而环天子之居不以付之忠贤臣是以知后世人主之不尊国家之无法也
　　翰林学士姜公辅叩马言曰朱泚尝为泾帅坐弟滔之故废处京师臣尝谓陛下既不能推心待之则不如杀之母贻后患今乱兵若奉以为主则难制矣请召使从行帝仓卒不暇用其言曰无及矣既而姚令言与乱兵谋果迎泚而立之帝初至奉天诏征诸道兵入援有上言朱泚为乱兵所立且来攻城宜早脩守备卢切齿言曰朱泚忠贞羣臣莫及奈何言其从乱伤大臣心臣请以百口保其不反帝亦以为然又闻羣臣劝泚奉迎乃诏诸道援兵至者皆营于三十里外姜公辅谏曰今宿卫军寡防虑不可不深若泚竭忠奉迎何惮于兵多如其不然有备无患帝乃悉召援兵入城卢及白志贞言于帝曰臣观朱泚心迹必不至为逆愿择大臣入京城宣慰以察之帝以问从臣皆畏惮无敢行金吾将军呉溆独请行既至为泚所杀凤翔后营将李楚琳尝事朱泚夜与其党作乱杀节度使张镒始帝以奉天迫隘欲幸凤翔户部尚书萧复遽请见曰陛下大误凤翔将卒皆朱泚故部曲其中必有与之同恶者臣尚忧张镒不能久岂得以銮舆蹈不测之渊乎帝曰吾行计已决试为卿留一日明日闻凤翔乱乃止是月以复为吏部尚书公辅为諌议大夫并同平章事朱泚自将逼奉天十一月灵武留后杜希全等四军入援将至上召将相议道所从出关播浑瑊曰漠谷道险狭恐为贼所邀不若自干陵北过附栢城而行营于城东北鸡子堆与城中掎角相应【掎居绮切偏引也】且分贼势卢曰漠谷路近若为贼所邀则城中应接可也倘出干陵恐惊陵寝浑瑊曰自泚围城斩干陵松栢以夜继昼其惊多矣今城中危急诸道救兵未至惟希全等来所系非轻若得营据要地则泚可破也杞曰陛下行师岂比逆贼若令希全等过自惊陵寝也帝乃命希全等自漠谷进希全等果为贼所邀死伤甚众城中出兵应接为贼所败是夕四军溃退保邠州泚攻益急
　　臣祖禹曰人君如欲知其臣听其言而以事验之则忠邪贤不肖可得而见矣姜公辅策朱泚必反萧复言凤翔必乱见几知变何其明也卢杞以百口保泚请遣大臣宣慰而呉溆没于贼又误援军奉天益危宰相谋国乖刺如此则其人可知矣奉天之守实公辅与复是赖德宗虽以为相不旋踵而疎斥之【踵足后也】几亡社稷【几平声】至死犹以为贤自古临祸难而不悟【难去声】鲜有如德宗者也【鲜上声】
　　朱泚僭号大秦皇帝置百官以樊系为礼部侍郎系为泚譔册文既成仰药而死
　　臣祖禹曰司马迁有言曰知死必勇非死者难也处死者难使樊系能拒朱泚不作册文而死岂不为忠臣乎而文成乃死是亦为逆而已矣惜哉其为忠与逆在于作与不作而已系之不敢拒泚不过畏死而怯耳而卒不免于死其愚岂不甚哉能死而不能拒泚此特臧获婢妾之引决者耳【引决自经也】非能勇也士有不幸而身处危乱者其亦视此以为戒哉
　　朱泚攻围奉天经月城中资粮俱尽帝尝遣健步出城觇贼【觇痴亷切视也】其人恳以苦寒为辞跪奏乞一襦袴【上音儒下音跨】帝为之寻求不获竟悯黙而遣之时供御才有粝米二斛【粝米不精也音厉又郎葛切脱粟也】每俟贼休息夜缒人于城外采芜菁根而进之帝召卿相将吏谓曰朕以不德自陷危亡固其宜也公辈无罪宜早降以救室家羣臣皆顿首流涕期尽死力故将士虽困急而锐气不衰
