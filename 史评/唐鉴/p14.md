<!-- { "loadSidebar": true } -->
　　十二月上皇至咸阳帝备法驾迎于望贤宫上皇在宫南楼帝释黄袍着紫袍望楼下马趋进拜舞于楼下上皇降楼【降如字下也】抚帝而泣帝捧上皇足呜咽不自胜上皇索黄袍自为帝着之帝伏地顿首固辞上皇曰天数人心皆归于汝使朕得保余齿汝之孝也帝不得已受之上皇不肯居正殿曰此天子之位也帝固请自扶上皇登殿尚食进食帝品尝而荐之将发行宫帝请为上皇习马而进之上皇上马帝亲执鞚行数步上皇止之帝乘马前引不敢当驰道上皇谓左右曰吾为天子五十年未为贵今为天子父乃贵耳
　　臣祖禹曰肃宗以皇太子讨贼遂自立于灵武不由君父之命而有天下是以不孝令也及其迎上皇于望贤宫百姓皆注耳目则辞帝服避驰道屑屑焉为末礼以耀于众岂其诚乎况其终也用妇言而保奸谋迁其父于西宫卒以愤郁而殒事亲若此罪莫大焉【唐张庶人传乾元初立为后稍豫政事与李辅国相倚多以私谒挠权与辅国谋徙上皇西内端午日帝召山人李唐帝方拥幼女顾唐曰我念之无怪也唐曰太上皇今日亦当念陛下帝然涕下而制于后卒不敢谒西宫事亦见下上元二年又李辅国传辅国妄言于帝曰太上皇居近市交通外人愿徙入禁中帝不寤上皇谓力士曰吾儿用辅国谋恐不得终孝矣防帝属疾辅国即诈言皇帝请上皇案行宫中驰奏曰陛下以兴庆宫湫隘奉迎乗舆还宫中太上还西内自是怏怏不豫至弃天下】且临危则取大利居安则取小节以是为孝亦已悖矣孟子曰不能三年之防而缌小功之察放饭流歠而问无齿决【孟子尽心不能三年之防而缌小功之察放饭流歠而问无齿决此之谓不知务缌麻三月服放饭流歠皆饮食大嚼齿决齿中余肉谓既不能念三年之防而察察于缌麻三月小功五月既放饭流歠为大嚼而计较于齿中余肉皆致其小忘其大者喻肃宗不念上皇而爱其公主】其肃宗之谓乎
　　乾元元年六月史思明既降【户江切下同】李光弼以思明终当叛乱而乌承恩为思明所亲信隂使图之又劝帝以承恩为范阳节度副使赐阿史那承庆铁劵令共图思明帝从之防承恩入京师帝使内侍李思敬与之俱至范阳宣慰承恩谋泄思明责之承恩谢曰此皆李光弼之谋也思明乃集将佐吏民向西大哭曰臣以十三州十万众降朝廷何负陛下而欲杀臣遂杀承恩连坐死者二百余人囚思敬表上其状帝遣中使慰谕思明曰此非朝廷与李光弼之意皆承恩所为杀之甚善臣祖禹曰王者所以威服海内惟其有信与义而已匹夫一为不信犹不可自立于乡党况人主而为不信天下其谁从之肃宗既纳史思明之降加以爵命于时未有逆乱之节也李光弼为国元帅职在御侮知其有不臣之志终为背叛言于君而备之可也待其发而诛之可也乃使传语之臣隂与其党为盗贼之计不亦辱王命乎若事之捷【胜也】则反侧之人【反侧不正貌】谁不怀惧事之不捷适足以长乱【长丁丈切】非所以弭乱也【弭止也】既失信于己降之虏又归罪于死事之臣欲以服天下奸雄之心【奸与奸同】岂不难哉
　　九月命郭子仪等九节度讨安庆绪帝以子仪光弼皆元勲难相统属故不置元帅但以宦官鱼朝恩为观军容宣慰处置使观军容之名自此始明年三月九节度之师六十万溃于相州
　　臣祖禹曰夙沙卫殿齐师殖绰郭最曰子殿国师齐之辱也【左襄十八年叔向告晋侯曰城上有乌齐师其遁十一月丁夘朔入平隂遂从齐师夙沙卫连大车以塞隧而殿殖绰郭最曰子殿国师齐之辱也杜预云奄人殿师故以为辱殿丁练切军后曰殿】夫以诸侯之师使阉人殿之犹以为辱况天子之师而使宦者为之主帅乎是辱天下之众也且庆绪穷虏郭李不世出之将也使朝恩节制之犹不免于败则庸人可知矣肃宗初复两京举六十万之众而弃之其不亡亦幸哉
　　上元元年十一月淮西节度使王仲升恶宋州刺史刘展使监军邢延恩入奏展倔彊不受命名应謡防请除之延恩因说帝曰展与李铣一体之人今铣诛展不自安不去之恐为乱然展方握强兵请除展江淮都统代李峘俟其释兵赴镇中道执之此一夫力耳帝从之以展为江淮都统三道节度使密敕李峘邓景山图之延恩授展制书展疑之延恩乃驰诣广陵与峘谋解印节以授展展举宋州兵七千趋广陵延恩知展已得其情还奔广陵与李峘邓景山发兵拒之移檄州县言展反展亦移檄言峘反使其将击景山景山众溃延恩奔寿州展引兵入广陵峘悉锐兵守京口闻展将至军自溃峘奔宣城展陷润州升州十二月陷苏州常州湖州泗州宣州濠楚舒和滁庐等州初帝命平卢兵马使田神功将所部精兵三千屯任城邓景山既败与邢延恩奏乞敕神功救淮南未报景山遣人趣之且许以淮南金帛子女为赂神功讨展展败神功入广陵及楚州大掠杀商胡以千数城中穿掘畧徧明年击展斩之平卢军大掠十余日安史之乱兵不及江淮至是其民始罹荼毒矣
　　臣祖禹曰邢延恩一言而朝廷信失藩臣背叛江淮数千里罹涂炭之患【书仲虺之诰民坠涂炭孔安国云民之危险若陷泥坠火无救之者】甚矣小人之交乱四国也肃宗不明有以来谗慝之口岂特一延恩之罪哉
　　二年五月初李辅国与张后同谋迁上皇于西内是日端午山人李唐见帝帝方抱幼女谓唐曰朕念之卿勿怪也唐曰太上皇思见陛下计亦如陛下之念公主也帝然泣下然畏张后尚不敢诣西内
　　臣祖禹曰阳失其所以为阳则制于隂刚失其所以为刚则困于柔【君与夫为阳为刚臣与妇为隂为柔肃宗见制于辅国张后故为阳制于隂刚困于柔】肃宗不君故制于小人女子不能雠疾而反畏之欲见其父而且不敢其况能保四海乎
　　九月制去尊号但称皇帝去年号但称元年以建子月为岁首月皆以所建为数【音疏】因赦天下
　　臣祖禹曰肃宗信禳祈之小数以为更制改号【更亦改平声】可以致福而弭祸【弭除也】夫畏鬼神听巫觋者匹妇之愚也【男巫曰巫女巫曰觋觋胡狄切】以天下之君为之不亦异哉
　　寳应元年建巳月楚州刺史崔侁表称有尼真如恍惚登天见上帝赐以寳玉十三枚云中国有灾以此镇之羣臣表贺甲寅上皇崩帝疾转剧乃命太子监国甲子制改元复以建寅月为正月月数皆如旧赦天下丁夘帝崩
　　臣祖禹曰昔尧命重黎絶地天通【书吕刑乃命重黎絶地天通罔有降格】盖恶神人杂糅巫觋矫妄而诬天罔民也后世主昏于上民迷于下黩乱天下无所不有肃宗父子不相信妖由人兴故奸伪得以惑之获寳不一月而二帝崩吉凶之验亦可睹矣
　　帝疾笃张皇后与太子谋诛李辅国太子不可后乃召越王系谕之授甲于长生殿程元振知其谋密告辅国以兵送太子于飞龙廐辅国元振夜勒兵三殿收捕越王系及宦官等百余人迁后于别殿帝在长生殿使者逼后下殿【使去声】并左右数十人幽于后宫宦官宫人皆惊骇逃散帝寻崩辅国等杀后并系及兖王僴
　　臣祖禹曰李辅国本飞龙马家皂之流【唐本传辅国以阉奴为闲廐小儿】肃宗尊宠而任之委之以政授之以兵明皇以忧崩已以骇殁张后二王以戮死上不保其父中不保其身下不保其妻子此近小人之祸也可不戒哉可不戒哉
　　初帝召山南东道节度使来瑱赴京师【瑱音镇】瑱讽将吏上表留之行及邓州复令还镇荆南吕諲【諲音因】淮西王仲升及中使往来者言瑱曲收众心恐久难制帝乃割商金均房别置观察使令瑱止领六州行军司马裴茙谋夺瑱位【茙音戎】密表瑱倔彊难制【倔渠勿切】请以兵袭取之帝以为然乃以瑱为淮西河南十六州节度外云宠任实欲图之密敕以茙代瑱为襄邓等州防御使瑱闻徙镇大惧又讽将吏留已代宗欲姑息无事复以瑱为山南东道节度使裴茙既得密敕即率麾下二千趣襄阳【趣与趋同】瑱以兵逆之【逆迎也】问所以来对曰尚书不受朝命故来若受代谨当释兵瑱曰吾已防恩复留镇此因取敕及告身示之茙惊惑瑱与薛南阳纵兵夹击大破之追擒茙于申口送京师赐死
　　臣祖禹曰肃宗信谗黜陟不明以藩镇为饵欲诱反侧之臣故刘展叛于前来瑱乱于后皆朝廷易置【易如字】不以其道故也且瑱未失臣节而行裴茙簒夺之谋使茙克瑱而代其位不若瑱跋扈之为愈也【跋扈强梁之称扈音户】夫藩臣倔彊阻兵得一贤相足以制之肃宗谋及宦者得无乱乎
　　右肃宗在位七年崩年五十三













　　唐鉴卷十一
<史部,史评类,唐鉴>
　　钦定四库全书
　　唐鉴卷十二　　　　　　宋　范祖禹　撰
　　吕祖谦　注
　　代宗
　　广德元年闰正月以史朝义降将薛嵩为相卫邢洺贝磁六州节度使田承嗣为魏博德沧瀛五州都防御使李怀僊仍故地为幽州卢龙节度使时河北诸州皆已降嵩等迎仆固怀恩拜于马首乞行间自效怀恩亦恐贼平宠衰故奏留嵩等及李寳臣分帅河北自为党援朝廷亦厌苦兵革茍冀无事因而授之
　　臣祖禹曰仆固怀恩既平河北而除恶不絶其本复留贼党以邀后功亦由任蕃夷为制将故也唐失河北实自此始使郭李为将其肯遗国患乎【遗去声】
　　六月礼部侍郎杨绾上疏论进士明经之弊请令县令察孝亷取行着乡闾学知经术者荐之于州刺史考试升之于省任各占一经朝廷择儒学之士问经义二十条对策三道上第即注官中第得出身下第罢归左丞贾至议以为自东晋以来人多侨寓士居乡土百无一二请兼广学校保桑梓者乡里举焉在流寓者庠序推焉勅礼部具条目以闻七月绾上贡举条目秀才问经义二十条对策五道国子监举人令博士荐于祭酒试通者升之于省如乡贡法明法委刑部考试或以为明经进士行之已久不可遽改事虽不行识者是之臣祖禹曰自三代以后取士之法不本于乡里学校【三代以前以乡举里选取士记王制命乡论秀士升之司徒曰选士司徒论选士之秀而升之学曰俊士升于司徒不征于乡升于学者不征于司徒曰造士大乐正论造士之秀者以告于王而升于司马曰进士司马辨论官材论进士之贤者以告于王而定其论论定然后官之任官然后爵之位定然后禄之】至唐而其弊极矣惟杨绾贡举之议最为近古可行而卒为庸人沮止况先王所以致治之具欲举而措之天下不亦难乎
　　二年二月仆固怀恩叛其子玚为其众所杀传首诣阙羣臣入贺帝然不悦曰朕信不及人致勲臣颠越深用为愧又何贺焉命辇怀恩母至长安给待优厚月余以寿终以礼葬之功臣皆感叹帝之幸陜也李光弼竟迁延不至帝恐遂成嫌隙其母在河中数遣中使存问之吐蕃退除光弼东都留守以察其去就光弼辞以就江淮粮运引兵归徐州帝迎其母至长安厚加供给使其弟光进掌禁兵遇之加厚
　　臣祖禹曰传曰禹汤罪己其兴也勃焉【左庄十一年臧文仲曰禹汤罪己其兴也勃焉桀纣罪人其亡也忽焉】代宗之责己也厚其待人也恕【韩原毁古之君子其责己也重以周其待人也轻以恕】而诚不能感物何哉赏罚无章而善善恶恶不明上下之情不通谗巧得行于其间故也是以有功者不自保无罪者恐见诛以恩加人而人不亲以信示人而人益疑纪纲坏乱恩威不立为唐世姑息之主【记檀弓小人之爱人也以姑息郑氏云息犹安也言茍容取安也】由不得其道也
