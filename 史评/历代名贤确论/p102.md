<!-- { "loadSidebar": true } -->
　　孙之翰论曰或问开元二十五年明皇用奸人逐贤相戮直臣杀三子此国事大失人道几丧也有何徳化尚致天下狱讼稀少曰国政善恶皆有后効明皇即位之初厉精政事得姚崇宋璟张九龄之徒继为辅相尽心赞助故徳化被于民间风俗既厚狱讼几息及在位渐久怠于政治虽奸邪乘间而进尚有忠贤任事未能大害于政及罢免贤相専任奸人直臣言事遂遭杀戮三子无辜俱以谗死其它流贬者不可胜道此固君之大过但恶在于内而未及于民前日为善之効流风未改故狱讼尚稀也林甫自以专任经岁奸迹渐露取天下一善事掠之为功将以掩罪峤辈小人得希其意妄托微物用为灵异上以固主心下以愚民听明皇惑其事从而赏之自此擅威权起大狱奸恶日甚无所不为天寳之乱乃为恶之効也为君为相者勿以目前善迹便为已功当顾己之行事何如尔善恶之事未有不効者也
　　范祖禹论林甫欲杜边帅入相之路请以寒族吐蕃为将曰林甫巧言似忠明皇故信而不疑然以吐蕃为制将则不必聪明圣知之主而后能知其非也明皇蔽于吞灭四夷欲求一切之功是以林甫得行其计以中其欲人君茍不能以义制欲迷而不复何所不至哉
　　孙之翰论林甫平章事曰帝王之命辅相或自知其人或大臣所荐然必名徳有素才能已试者始可协天下之望林甫先圗郎官源干曜薄其无才行不许郎官不可为则其人不贤众所知矣及宇文融引之为党歴中丞侍郎无一善绩可称虽为韩休所荐休之言亦未能必信于主但武妃力士内为之助遂至大用尔假如明皇以林甫是韩休所荐休有一时之名其言可信岂不思武妃力士已之嬖宠者也林甫为近臣能使嬖宠者为之言则其人奸佞可知也假如惑嬖宠之言不辨其奸佞林甫既相之后能议何政谋何事况不知学术素无行实有何所长任之也是林甫凡有奏请但迎意希旨以取恩宠尔凡人臣奏请之事若有合于主意须经世济民理道明白始可无疑若事事合于主意是明有所希旨而然也况本因嬖宠所用又奏请之事皆合已意帝王之稍明理道者岂不覆虑其事也况明皇不为不明一日昏惑都无念虑遂使奸臣擅权终乱天下则嬖宠之为患也如此夫帝王荷宗社之重主生灵之命不得贤辅何以兴起治道保固邦国求贤辅无他术必取名徳有素才能已试者可矣若名徳未着才能未彰但取嬖宠之言命之以迎意希旨任之是上忘宗社之重下轻生灵之命欲天下不乱不可得也林甫任用寖久内则起大狱引杨国忠使倚贵妃势以害良善致其权力外则保任蕃将使専节制利其蕃族武人无入相之路养成禄山凶威则天宝之乱林甫之致也噫天子一听嬖宠之言任奸人相国以其迎意希旨而宠之遂起大乱于已罹播迁之苦于民陷死亡之难后之人君得不深戒
　　张唐英论林甫置节度曰唐自武徳以来其武臣蕃将虽有大功者未尝委以重权如冯盎阿史那社尔契苾何力黒齿常令其出于外止居副总管副节度之职其都总管节度大使常择名臣而委之故自武徳至开元已来藩镇之臣未尝有叛如张嘉正王晙张说萧嵩杜暹皆出为节度入为宰相当时经始之虑亦已深矣何则名藩大镇有城池之险有甲兵之强有土地之广有人民之众有府库之实茍非忠孝之臣忽有不轨之志是故文皇帝始立法制而付之名臣以杜祸乱之端至于天寳李林甫以奸诡狡媚因縁重任恣为氛翳蔽亏日月以已本非儒术文行才望而进虑贤者得进而在已之上欲杜中外名臣出将入相之路乃用髙仙芝为四镇节度使封常清为安西节度使哥舒翰为陇右节度使牛仙客为河西节度使皆専大将之任利其不知文字不知典故而无辅政之望故禄山之叛由専范阳大将之任故敢西向欲争天下此皆由林甫启之也

　　杨国忠
　　范祖禹论国忠诬奏南诏之捷曰管子有言堂上逺于百里堂下逺于千里君门逺于万里言壅蔽之为害深也明皇信一国忠丧师二十万而不得知以败为胜其不亡岂不幸哉国忠欺蔽如此而举朝亦无一人敢以实告其君者葢在位者皆小人无一贤也是时明皇享国四十余年自以为太平有万世之安而不知祸乱将发于朝莫由置相非其人也可不戒哉　又论国忠趣哥舒翰进兵攻禄山曰国忠既激禄山使之速反以信其言又促舒翰出兵潼闗恐其为已不利动为身计不顾社稷之患然其所以求全者适足以自族也夫就利避害小人之常也利于已而不利于人则为之害于国而不害于家则为之自以为得计矣而不知害于国则亦害于家不利于人则亦不利于已是以自古小人之败必至于家国俱亡此先王所以戒小人之不可用也明皇以天下安危寄之一相而其人如此安得不倾覆乎

　　髙力士
　　范祖禹论以力士知内侍省并増宦者除三品将军曰自古国家之败未有不由子孙更变祖宗之旧也创业之君其得之也难故其防患也深其虑之也逺故其立法也密后世虽有聪明才智之君髙出羣臣之表然末若祖宗更事之多也夫中人不可假以威权葢近而易以为奸也明皇不戒履霜之渐而轻变太宗之制崇宠宦者増多其员自是以后寖干国政其原一启末流不可复塞唐室之祸基于开元书曰监于先王成宪其永无愆为人后嗣可不念之哉　又论明皇宠任力士使省决章奏曰明皇不监石显之事而宠任力士至使省决章奏以万几之重委之阍寺失君道甚矣其后李林甫杨国忠皆因力士以进迹其祸乱所从来者渐矣传曰存亡在所任人君可不慎其细哉
　　石守道论曰明皇在开元初鋭意政治登用姚崇宋璟韩休张九龄等为宰相百度修敕彝伦攸叙而开元三十年跻于太平迨髙力士用事引宇文融李林甫杨国忠等在内安禄山安思顺髙仙芝等居外朝政蠧损治道剥丧纲纪大壊贿赂公行奸臣得以行其谋天子得以肆其欲忠謇戢舌佞邪成羣贤人道消万民胥怨安禄山之祸由妃子鼓之于内力士导之于外也噫左右辅弼中外贤才森然满朝谋划泉涌不与议论万几之政进退四海之士策虑安危谋惟教化乃引此辈立帷幄之内与论议国政叅决机务评品善恶黜陟士类不亦失乎观夫天寳之乱则可为戒也已
　　范祖禹论帝语力士朝事付宰相边事付诸将力士因言将相任事曰明皇之言未为失也其失者任非其人也诚使朝事付之相如姚宋边事付之将如王忠嗣夫复何忧哉而以奸宄为贤能巨猾为忠良是以祸乱成而不自知也自林甫时言路塞絶以妄言为实以实言为妖杨国忠知其君之可欺也而欺之公卿大夫百执事之人宴安宠禄谀佞成风大乱将作凡民且能知之而无一人敢言者葢其君子皆去其立于朝者皆小人也髙力士帷幄之臣非有深谋逺虑心知其事而不忍噤黙此非其忠义过人葢朝廷无贤百官失职而至于宦者言天下之事明皇亦可以悟矣而曽不之省以及于乱不亦宜哉

　　歴代名贤确论卷七十七

　　●钦定四库全书

　　歴代名贤确论卷七十八

　　玄宗四
　　姜皎【张唐英】
　　杜甫　李白【元稹　东坡　王元之　沈光　曽子固】
　　元鲁山【李华】
　　张旭【昌黎】
　　孟浩然【皮日休】

　　姜皎
　　张唐英论曰明皇宠遇姜皎过厚因縁恩幸为太常卿楚国公复虑天下议其私昵之偏乃虚曓其功于天下以比霍光程温邓晨朱佑及宋璟上言虑其太盛非久安之道请抑损之乃放归田里其后复起为秘书监因漏禁中语张嘉贞希王守一之旨奏决杖一顿配流钦州嗟乎明皇之于皎君臣终始可谓不全也且始昵之则出入卧内与后妃饮宴击球斗鸡呼为姜王当此之时惟虑其寿之不永福之不隆位之不崇又曓其功业谓汉魏已来佐命大功无有其比及间隙一开谗言得入因其漏言卒杖而死之何始终之不一也且既从宋璟之言放之田里宜念光武全南阳故人之道勿复起之可也既起之亦宜保之可也皎亦宜自念非有攻城野战之功因縁私幸遂忝崇显如飘风暴雨无终久之势既归田里宜不起可也既起则亦宜损之可也君臣既不能审虑俱失其分及有过失宜念尝暴其功以比古人但削其官爵放为庶人设有不可宜赐死于家可也奈何鞭笞配流不啻如视犬马何厚薄之殊哉后世有处华腴受宠遇如皎者亦宜念周易大盈之际必受以谦无谓主恩可恃而谗人难入亦保身全家之道有一不慎则祸来若发机尔

　　杜甫　李白
　　元稹曰余读诗至杜子美而知古人之才有所总萃焉始尧舜时君臣以赓歌相和是后诗人继作歴夏商周千余年仲尼缉拾选拣取其干豫教化之尤者三百篇其余无闻焉骚人作而怨愤之态繁然犹去风雅日近尚相比拟秦汉已还采诗之官既废天下俗謡民讴歌颂讽赋曲度嬉戏之词亦随时间作至汉武帝赋柏梁诗而七言之体具苏子卿李少卿之徒尤工为五言虽句读文律各异雅郑之音而词意阔逺指事言情自非有为而为则文不妄作建安之后天下之士遭罹兵战曹氏父子鞍马间为文往往横槊赋诗故其遒文壮节抑扬怨哀悲离之作尤极于古晋世风槩稍存宋齐之间教失根本士以简慢矫饰相尚文章以风容色泽放旷精清为髙葢吟冩性灵流连光景之文也意义格力无取焉陵迟至梁陈淫艳刻饰佻巧小碎之极又宋齐之所不取唐兴学官大振歴世之文能者互书而又沈宋之流研练精切穏顺声势谓之为律诗由是而后文变之体极焉而又好古者遗近务华者去实効齐梁则不逮于晋魏工乐府则力屈于五言律切则骨格不存闲雅则纎秾莫备至于子美所谓上薄风雅下该沈宋古旁苏李气夺曹刘掩颜谢之孤髙杂徐庾之流丽尽得古人之体势而兼昔人之所独専如使仲尼考鍜其旨要尚不知圗其多乎哉茍以为能无可不可则诗人已来未有如子美者是时山东人李白亦以奇文取称时人谓之李杜余观其壮浪纵恣摆去拘束横冩物象及乐府歌诗诚亦差肩于子美至若铺陈终始排比声韵大或千言次犹数百词气奋迈而风调清深属对律切而脱弃凡近则李尚不能歴其藩翰况堂奥乎
　　东坡曰太史公论诗以为国风好色而不淫小雅怨诽而不乱以予观之是特识变风变雅耳乌覩诗之正乎昔先王之泽衰然后变风发乎情虽衰而未竭是以犹止于礼义以为贤于无所止者而已矣若夫发于性止于忠孝者其诗岂可同日而语哉古今诗人众矣而杜子美为首岂非以其流落饥寒终身不用而一饭未尝忘君也欤【云云】
　　王元之李太白真赞序曰予尝读谪仙传具得其事始而隐以俟命也中而仕以求用也终而退以全身也又尝读谪仙文微达其旨颂而讽以救时也僻而奥以矫俗也清而丽以见才也而未识谪仙之容可太息矣【云云】谪仙之形态秀姿清融融春露晓濯金茎谪仙之格骨寒气直泠泠碧江下浸秋石仙眸半瞑醉魄初醒海底骊龙眠涛枕浪仙袂任亸霓裳任斜松颠皓鹤宿月栖霞龙竹自携乌纱不整异貌无疋华姿若生真所谓神仙中人风尘外物者也亦既遂愿能无述乎且夫画充国之形颂而美徳冩曼倩之质赞以纪功矧我谪仙之文行哉赞曰仙之来兮峨嵋扄曳素衣兮游紫庭仙之去兮骑长鲸拂霞袖兮归沧溟云涛雪波围蓬瀛是谁仙笔留其形国风缺壊谁继声空有鹤态髙亭亭
