<!-- { "loadSidebar": true } -->
　　吕温张荆州画赞序曰中书令始兴文献公有唐之鲠亮臣也开元二十二年玄宗春秋髙矣谓太平自致颇易天下综核稍怠推纳寖广若君子小人摩肩于朝直声遂寑邪气始胜中兴之业衰焉公于是以生人为身社稷自任抗危言而无所避秉大节而不可夺小必谏大必诤攀帝槛歴天阶犯雷霆之威不霁不止日月几蚀却为分明虎而冠之不敢猛视羣贤倚赖天下仰息凛凛乎千载之望矣不虞天将启幽蓟之祸俾奸臣乘衅以速致戎诈成谗胜圣不能保褫我公衮置于侯服身虽逺而谏愈切道既塞而诚弥坚忧而不怨终老南国于戏功业见乎变而其变有二在否则通在泰则穷开元初天子新出艰难久愤荒政乐与羣下励精致理于是乎有否极之变姚宋坐而乘之举为时要动中上急天光照身宇宙在手势若舟楫相得当洪流而鼓迅风崇朝千里不足怪也开元末天子倦于勤而安其安髙视穆清霈然大满于是乎有泰极之变荆州起而扶之举为时害动咈上欲日与谗党抗行于交戟之中势若微阳战阴冲密云而吐丹气歘耀而灭又何难乎所痛者逢一时事一圣践其迹执其柄而有可有不可有成有不成况乎差池草茅沉落光耀者复何言哉赞曰唐有栋臣往矣其邈世传遗像以觉后学徳容恢异天骨峻擢波澄东溟日照泰岳具瞻崇崇起敬起忠貌与神会澟然生风气藴逆鳞色形匪躬当时曲直如在胷中鲲鳞初脱激海以化羊角中颓摩天而下无喜无愠亦如斯画呜呼为臣儆尔夙夜
　　孙之翰论九龄乞斩禄山曰人君有忌心则贤者不能立事矣军国之务至大至众一人之志固不能了必藉贤者谋议也贤者谋议多出众人之见非英睿求治之君往往不谅其心或以忤意厌之或以立异恶之奸邪希旨之臣摭疑似之事从而谮毁则人君忌之矣既忌之不惟谋议难合且欲斗一时怒气多方沮之虽理道明白亦不从也贤者为人君所忌如此欲立事得乎九龄以髙才直道居辅相之位值明皇倦于政治厌闻谠言方且倚任李林甫奸臣谋议固无以合所奏禄山逆状此先觉独断之论非常人可明其以将校败衂请行军法此有何难明之理况禄山素无贤名又无大功止以勇鋭可用今战而败衂则勇鋭亦不过人不知以何功徳可赎罪也是明皇以九龄论议坚正多所违忤又听奸邪谗间又有忌心固不从其言而沮之也噫贤者忠于国而人君忌之谋议之事虽理道明白不从其言在贤者无负于国矣但人君内倚奸臣外养大恶播迁之患归咎何人
　　东坡论九龄罢相曰士大夫砥砺名节正色立朝不务雷同以固禄位非独人臣之私义乃天下国家所恃以安者也若名节一衰忠信不闻乱立随之捷如影响西汉之末敢言者惟王章朱云二人章死而云废则公卿持禄保妻子如张禹孔光之流尔故王莽以斗筲穿窬之才盗取神器如反掌唐开元之末大臣守正不回惟张九龄一人九龄既已忤旨罢相明皇不复闻其过以致禄山之乱治乱之机可不慎哉

　　周子谅
　　范祖禹论杖周子谅于朝堂以弹牛仙客故曰古之杀谏臣者必亡其国明皇亲为之其大乱之兆乎开元之初谏者受赏及其末也而杀之非独于此而异也始诛韦氏抑外戚焚珠玉锦绣诋神仙禁言祥瑞岂不正哉其终也惑女宠极奢侈求长生悦禨祥以一人之身而前后相反如此由有所陷溺其心故也可不戒哉
　　柳子厚曰天寳年有以谄谀至相位贤臣放逐公为御史抗言以白其事得死于墀下史臣书之公之死而佞者始畏公议于乎古之得其死者众矣若公之死志匡王国气震奸佞动获其所斯葢得其死者欤公之徳之才洽于传闻卒以不试而独申其节犹能奋百代之上以为世轨第令生于定哀之间则孔子不曰未见刚者出于秦楚之间则汉祖不曰安得猛士而存不及兴王之用没不遭圣人之叹诚立志者之所悼也【云云】
　　张唐英论曰柳宗元有御史周君碣曰有唐正臣周某字某以谏死葬于某所公天宝中有谄谀至相位贤臣放逐公为御史抗言以白其事得死于墀下然不言周君名字及谄谀为相者谁氏贤臣放逐者何人今以唐史质之周君必子谅也谄谀必牛仙客也贤臣必张九龄也林甫荐仙客为宰相张九龄言其不可上不悦罢九龄相位时子谅为御史白于大夫李适之曰仙客不才滥登相位公何得坐观其事适之遽奏之上怒决配子谅于瀼州至蓝田赐死以九龄所荐子谅非其人左迁荆州都督嗟乎九龄以子谅能抗言朝廷之失是不负其职而九龄为能知人尔而明皇悦邪佞之臣反以九龄所荐非其人而逐之如此则后之大臣荐台谏官者当依阿取容喑喑如秋蝉泛泛如浮萍则无患矣何以为朝廷之耳目哉夫植而欲其茂也必时溉之溉而怒长反自伐之必衰之理也明皇之恶子谅乃自求衰之谓乎西幸之祸有所召尔
　　郑獬曰唐孰乱之曰林甫也曰是林甫居其成也然则其杀周子谅始乎子谅死言也张九龄直其议亦弃焉于此开元之治乱岐矣于时林甫虽相也有正人梗乎中尚阖吻而伺未能奋其爪牙也及死且弃焉则阚然始怒矣直臣噤口而喑去羣邪争途而公进顾谁为忌惮欤呜呼禹曰无若丹朱傲吾视舜不宜及是言也而舜无诛焉则有以发乎众矣故朱云逐则张禹进禹进而王氏擅与汉之乱一迹焉吾故曰其杀周子谅始乎

　　陆象先
　　张唐英论曰象先为益州长史司马韦枹真諌以宜行罚象先曰理则可矣何必严刑以立威迁河中尹録事白以小吏合杖象先曰此人之情不甚相逺必须行杖须从汝始又曰天下本无事庸人扰之始为烦耳但静其源何忧不简噫可谓仁恕长者也求之古人其宓子贱之伦乎两汉以下循吏殆不及也后世为人上者以仁爱而抚民则世谓之柔懦以教化而训俗则世之谓迂阔至有残其民惟恐其不酷反得干才之誉挠其民惟恐其不烦反得治剧之名故近年趋进奔竸者惟务轧其民以进已之身故天下之民日陷网罗之苦耳不闻仁义礼乐之教目不见寛和惠慈之化谓为治之法自古皆然至有父不父子不子兄不兄弟不弟踵凶袭恶填塞牢狱刑诛杀戮岁千万数皆由在上者烦挠而致之噫安得国家拔卓茂于密县显朱邑于桐乡又求象先辈百十人分之四方郡县导民以徳齐民以礼使其有耻且格不烦不挠至简至易尽成循吏之治而使吾人熈熈哉夫以区区曹参而能守葢公一言以清净而镇俗而公卿大夫牧民而不以象先之心为心者真衣冠而刼者乎

　　歴代名贤确论巻七十六

　　●钦定四库全书

　　歴代名贤确论卷七十七

　　玄宗三
　　宇文融王鉷【子由　孙之翰　范祖禹】
　　李林甫【范祖禹　孙之翰　张唐英】
　　杨国忠【范祖禹】
　　髙力士【范祖禹】

　　宇文融王鉷
　　苏子由论宇文融曰开元之初天下始脱中睿之乱玄宗励精政事姚崇宋璟弥缝其阙而补其过庶几贞观之治矣在易天下雷行物与无妄开元之初无妄之世也无妄之为言无一不正之谓也君子之处此也亦全其大正而畧其小不正而已葢详其小必废其大古语有之铢铢而称之至石必差寸寸而量之至丈必过石称丈量径而寡失故无妄之六二曰不耕获不菑畬利有攸往其三曰无妄之灾或系之牛行人之得邑人之灾其五曰无妄之疾勿药有喜夫必耕而后获必菑而后畬小人之所谓无妄也而君子不然于义可获不必其所耕也于道可畬不必其所菑也然后无所不行今有失牛于此得之者行人也而责得于邑人其意亦以求无妄也而邑人罹其横故无妄之疾虽勿药可也药之其损或有甚于病者开元之初虽号富庶而户口未尝升降监察御史宇文融得其隙而论之请治籍外羡田逃户命摄御史令行括实玄宗喜之朝臣莫敢言其非者唯阳翟尉皇甫憬户部侍郎杨玚以为籍外取税百姓困弊得不偿失而二人皆左迁诸道所括凡得客户八百余万田亦称是州县希旨多张虚数以正田为羡编户为客岁终籍钱数百万缗其名似是而实失民心浅言之则失在求详深言之则失在贪利时帝方以耳目之奉责得于人行之不疑羣臣争为聚敛以迎侈心天寳之乱实始于此吾观近世士大夫多有此病贤者不忍天下有小不平而欲平之小人侥幸其利以为进取之计故天下每每多弊宰相李沆近世之贤相也尝言吾在朝廷十余年无功可纪唯四方之言利者未尝有一施行特此聊以报国古之善言医者患医之难以为有病不服药常得中医盖良医不可必得愚医举目皆是愚医类皆杀人而不服药者未必死李公之言葢类此也
　　孙之翰论帝用聚敛臣王鉷曰贞观十年治书侍御史权万纪奏银坑事太宗恶其言利遂斥之不令立朝详味当时致治之风尧舜何以加焉天子富有天下惟患徳义之不充不患财用之不足贞观中天子勤劳政治敦尚俭徳非贤者不厚礼非功臣不宠赐内无嬖人専其恩外无奸臣窃其泽所用固有节所敛固不厚但虑贤才未尽用生民未尽泰意常不足尔天子务徳如是此所以言利之臣不能合也天寳之初天子厌倦万几日恣侈逸内有嬖人擅其宠外有奸臣导其欲恩赐寖广用度日増天下常入之物不足以充其费必诛剥生民而后足其欲此所以言利之臣大用于时也故韦坚以漕运宠杨慎矜以聚财进至王鉷任用则敛剥极矣民以戌死逺理旧课诏恩给复广收脚费怨苦之声徧于天下鉷方以所聚之物谓之羡余纳于内库以奉天子私费呜呼天子之费岂有私乎天子为生民之主民乃勤力以奉之财赋之入国有常数入既有常用得无节乎故行赏于人必使内外称之曰中也施惠于人必使内外称之曰宜也以是费用岂为私乎今乃恣奢逸广恩赐使嬖宠之家竸为僭侈权幸之辈各极其欲是明皇宠聚敛之臣诛剥天下割肌肤椎骨髓以快奸人女子之心尔快奸人女子之心而取天下之怨欲天下不乱不可得也王鉷聚敛极矣继以杨国忠用事尤恣无名之取故明皇私费滋广而内库盈积季年之乱复资盗贼之用是明皇宠奸巧之臣穷生民之力则奉私欲终乃为贼费也世之治乱者多谓系之时数今以太宗明皇之事验之太宗勤于政治斥言利之臣而天下自治矣明皇倦于政治宠奸巧之臣而天下自乱矣以此论之治乱果系于时乎后之王者宜鉴于是
　　范祖禹论杨国忠告鉷与弟焊通谋反赐死曰昔荣夷公好専利厉王悦之芮良夫知王室之将卑以为王人者将导利而布之上下者也而或専之其害多矣夫利百物之所生而天地之所以养人也専之必壅壅则所害者多故凡有利必有害利于已必害于人君子不尽利以遗民所以均天地之施也圣王宁损己以益人不损人而益己记曰与其有聚敛之臣宁有盗臣是以兴利之臣鲜不祸败自桑弘羊以来未有令终者也唐世言利始于宇文融融既流死而韦坚杨慎矜王鉷继起又益甚之极于杨国忠皆身首异处宗族涂地其故何哉壅利而所害者众也天下之怨归之故其恶必复其祸必酷而唐室几亡其后以刘晏之能犹不免况其非道者乎必若公刘之厚民管仲之富国李悝之平籴耿寿昌之常平不为掊克上下皆济则身享其荣后嗣蒙其庆矣吉凶祸福之効如此可不戒哉

　　李林甫
　　范祖禹论以徐峤奏刑罚几措赐李林甫牛仙客爵国公曰明皇一日杀三子而林甫以刑措受赏谗谄得志天理灭矣安得久而不乱乎
