<!-- { "loadSidebar": true } -->
　　子厚曰赞曰文之用辞令褒贬导扬讽谕而已虽其言鄙野足以备于用然而阙其文采固不足以竦动时聴夸示后学立言而朽君子不由也故作者抱其根源而必由是假道焉作于圣故曰经述于才故曰文文有二道辞令褒贬本乎著述者也导扬讽谕本乎比兴者也著述者流葢出于书之谟训易之象系春秋之笔削其要在于髙壮广厚词正而理备谓宜藏于简册也比兴者流葢出于虞夏之咏歌殷周之风雅其要在于丽则清越言畅意美谓宜流于謡诵也兹二者考其旨义乖离不合故秉笔之士恒偏胜独得而罕有兼者焉厥有能而专美命之曰艺成虽古文雅之盛世不能并肩而生唐兴以来称是选而不怍者梓潼陈拾遗其后燕文贞以著述之余攻比兴而莫能极张曲江以比兴之隙穷著述而不克备其余各探一隅相与背驰于道者其去弥逺文之难兼斯亦甚矣

　　唐之诗人
　　独孤及曰五言诗之源生于国风广于离骚着于李苏盛于曹刘其所自逺矣当汉魏间虽已朴散为器作者犹质有余而文不足以今揆昔则有朱弦疏越大羹遗味之叹歴千余岁至沈詹事宋员外始财成六吕彰施五色使言之而中伦歌之而成声縁情绮靡之功至是乃备虽去雅寖逺其丽有过于古者亦犹路鼗出于土鼓篆籕生于鸟迹也沈宋既殁而崔司勲颢王右丞维复崛起于开元天寳之间得其门而入者当代不过数人补阙其人也【补阙皇甫冉】
　　司空图曰文之难而诗之难尤难古今之喻多矣而愚以为辨于味而后可以言诗也江岭之南凡是资于适口者若酰非不酸也止于酸而已若鹾非不咸也止于咸而已华之人所以充饥而遽辍者知其咸酸之外醇美者有所之耳彼江岭之人习之而不辨也宜哉诗贯六义则讽谕抑扬淳蓄渊雅皆在其间矣然直叛所得以格自奇前辈诸集亦不专工于此矧其下者耶王右丞韦苏州澄澹精致格在其中岂妨于道举哉贾阆仙诚有警句视其全篇意思殊馁大抵附寒涩方可置才亦为体之不备也　又曰工之尤者莫若伎于文章其能不死于诗者比他伎尤寡岂可容易较量哉国初主上好文雅风流特盛沈宋始兴之后杰出于江宁宏肆于李杜极矣右丞苏州趋味澄夐若清流之贯达大厯十数公抑又其次焉力勍而气孱乃都市豪右耳刘梦得杨巨源亦各有胜会阆仙无可刘得仁辈时得佳致亦足涤烦厥后所闻逾褊浅矣　又题栁栁州集后曰金之精麤效其声皆可辨也岂清于磬而浑于钟哉然则作者为文为诗才格亦可见岂当善于彼而不善于此耶愚观文人为诗诗人为文始皆系其所尚所尚既专则搜研愈至故能炫其工于不朽亦犹力巨而斗者所持之器各异而皆能济胜以为勍敌也愚尝览韩吏部歌诗累百首其驱驾气势若掀雷决电撑抉于天地之垠物状其变不得鼔舞而徇其呼吸也其次皇甫祠部文集外所作亦为超逸非无意于深宻葢或未遑耳今于华下方得栁诗味其探搜之致亦深逺矣俾其穷而克寿抗精极思则固非琐琐者轻可拟议其优劣又尝观杜子美祭太尉房公文李太白佛寺碑赞宏拔清厉乃其歌诗也张曲江五言沈郁亦其文章也岂相伤哉噫后之学者褊浅片词只句未能自辨已侧目相诋訾矣痛哉因题栁集之末庶俾后之铨评者罔惑偏说以葢其全云
　　东坡曰予尝论书以谓锺王之迹萧散简逺好在笔画之外至唐颜栁始集古人笔法而尽发之极书之变天下翕然以为宗师而锺王之法益微至于诗亦然苏李之天成曹刘之自得陶谢之超逸葢亦至矣而杜子美李太白以英伟絶世之姿凌跨百代古今诗人尽废然魏晋以来高风絶尘亦少衰矣李杜之后诗人继出虽间有逺韵而才不逮意独韦应物栁宗元发纎秾于简古寄至味于淡泊非余子所及也唐末司空图崎岖兵乱之间而诗文高雅犹有承平之遗风其论诗曰梅止于酸盐止于咸饮食不可无盐梅而其美常在于酸咸之外葢自列其诗之有得于文字之表者二十有四韵恨当时不识其妙余三复其言而悲之

　　歴代名贤确论卷九十八

　　●钦定四库全书

　　歴代名贤确论卷九十九

　　髙祖
　　髙祖簒唐【范祖禹】
　　梁统【六一】
　　通论
　　梁之失【温公】
　　庄宗
　　郭崇韬【子由　何去非】
　　通论
　　唐之兴亡【温公】
　　髙祖
　　李彦珣同张从宾谋反既克髙祖赦之又以赦令已行不治杀母之罪【温公】
　　通论
　　晋之兴亡【温公】
　　髙祖
　　髙祖之政【温公】
　　通论
　　汉之兴亡【温公】
　　世宗
　　立监采铜铸钱销佛像【温公】
　　王朴【少游】
　　通论
　　周之兴亡【温公】

　　髙祖簒唐
　　范祖禹论曰孟子曰不仁而得国者有之矣不仁而得天下者未之有也三代以后葢有不仁而得天下者焉朱全忠之簒唐以悖逆取之以暴虐守之虽为天子数年而不免其身子孙殄戮靡有遗类是以一族易一身之富贵也五代之际起匹夫而为天子或五六年或三四年或一二年皆宗族夷灭世絶不祀乱臣贼子曽莫惩也书曰惠迪吉从逆凶惟影响岂不信哉　又论与罗绍威诛牙军曰昔商民化纣之恶周公迁于洛邑既歴三纪而其风未殄以累圣人之治犹如此甚矣污俗之难变也自天寳以后燕赵魏不为唐有其人安于悖逆不复知有君臣声教之所不及政刑之所不加歴十五世然后殱夷殄灭靡有遗类而其俗犹不改也其后梁之亡也始于魏庄宗之亡也亦始于魏其得之也以魏其失之也以魏由其习乱之乆故易动也而燕人至于晋民遂沦于左衽岂非诸夏之礼其亡有渐乎赵居二寇之间或逆或顺不若燕魏之甚也故其祸有浅深论者或谓绍威诛牙军以弱魏而全忠无后顾之虑因以篡唐夫唐与魏离亦乆矣牙兵适足乱魏以拒朝廷而已其能为唐室轻重岂其然乎

　　梁统
　　六一论曰黜梁为伪者其说有三一曰后唐之为唐犹后汉之为汉梁葢新比也一曰梁虽改元即位而唐之正朔在李氏而不絶是梁于唐未能絶而李氏复兴一曰因后唐而不改因后唐者是谓因人之论固已辨矣其二者宜有说也夫后唐之自为唐也縁其赐姓而已唐之时赐姓李者多矣或因臣子之异心或怀四夷而縻之忠臣茂贞思忠克用是也当唐之衰克用与梁并起而争之梁以强而先得克用耻争之不胜难忍臣敌之惭不得不借唐以自托也后之议者胡谓而从之哉其所以得为正统者以其得梁而然也使梁且不灭同光之号不过于河南则其为唐与李璟等耳夫正朔者何王者所以加天下而同之于一之号也昔周之东其政虽弱而周犹在也故仲尼以王加正而绳诸侯者幸周在也当唐之亡天佑虚名与唐俱絶尚安所寓于天下哉使幸而有忠唐之臣不忍去唐而自守虽不中于事理或可善其诚心若李氏者果忠唐而不忍弃乎况于唐亡托虚名者不独李氏也王建称之于蜀杨行宻称之于呉李茂贞亦称之于岐大抵不为梁屈者皆自托于虚名也初梁祖夺昭宗于岐遂劫而东改天复四年为天佑而克用与王建怒曰唐为朱氏夺矣天佑非唐号也遂不奉之但称天复至八年自以为非复称天佑此可笑者安得曰正朔在李氏乎夫论者何为疑者设也尧舜三代之终始较然着乎万世而不疑固不待论而明也后世之有天下者帝王之理或舛而始终之际不明则不可以不疑故曰由不正与不一然后正统之论兴者也其徳不足以道矣推其迹而论之庶几不为无据云

　　梁之失
　　温公论曰太祖始以黄巢降将秉旄宣武逞其诈力蚕食东夏地广兵强威权日炽志欲无厌遂迁唐祚淫虐不悛祸自内兴不得其死宜矣均王膏粱之子材不过人弃敬翔王彦章而用赵岩张归霸以与庄宗为敌能无亡乎

　　郭崇韬
　　子由论曰国无衅而后可以伐人冒衅以伐人敌无衅则已受其灾敌有衅则我与敌皆毙楚灵王残民以逞举思乱之民以伐呉呉不可动而弃疾攻之若攻虚邑灵王遂死于外齐愍王贪而好胜不知宋之不可攻而忘齐国之既病燕师乗之遂以失国自古冒衅以攻人其祸若此唐庄宗勇而善战与梁人夹河相攻十战九胜涉河取郓不十日而克梁威震诸国五代用兵未有神速若此者也然其克敌之后幸一日之安沈湎声色之娯宦官伶人交乱其政府库之积罄于耳目之奉民怨兵怒国有土崩之势而不知也一时功臣皆武夫崛起未有识安危之机者唯枢宻使郭崇韬智勇兼人知其不可力言而不见聴求去而不见许中外佞幸视之侧目崇韬深病之矣时方欲伐蜀崇韬欲立功为自安之计议以魏王继岌为元帅而已为之副将兵六万以出兵不逾时而克成都降王衍料敌制胜之才可谓盛矣然崇韬知蜀之易举而不知唐之已乱挈其良将劲兵西行数千里虽立大功而不免谗死于蜀征蜀之兵未还而赵在礼为乱河朔明宗北征遂与在礼皆反帅兵南向克汴入洛遂无一人能御之者向使西师不克出蜀虽未下而京师有重兵崇韬不死祸福未可知也崇韬冒险以伐人蹈齐愍之乱而以为安惜其有智而未始学也
