<!-- { "loadSidebar": true } -->
　　少游曰天下之祸莫大于杀士古之人欲有为于世者虽负其豪俊杰特之才据强大不可拔之势疑若杀一士不足以为损益然而未始不亡者何邪士国之重器社稷安危之所系四海治乱之所属故师士者王友士者霸臣士者强失士者辱慢士者危杀士者亡世之论者皆以袁绍之亡系于官渡窃以为不然绍之所以亡者杀田丰耳使绍不杀田丰虽有官渡之败未至亡也何则昔楚汉相距于京索之间髙祖奔北狼狈甚于袁绍者数矣而卒有天下项籍以百战百胜之威非特曹公比也而竟死东城其所以然者无他士之得失而已故髙祖以为张子房韩信萧何三者皆人杰吾能用之所以取天下项羽有一范増而不能用所以为我擒以楚汉之事言之则知绍之亡果在于田丰不在于官渡也且绍之械系田丰也何异髙祖械系娄敬于广武乎髙祖围于平城而还以二千石封敬号建信侯绍败而还惭丰而杀之呜呼人之量度相逺一至于此哉传曰善败者不亡故楚昭王轸越王勾践皆濵于絶灭而复续绍虽败于官渡而冀州之地南据大河北阻燕代形势之胜尚可用也向使出丰于狱东向而事之问以计策卑身折节以抚伤残之余亲执金鼓以厉奔走之气内修农械外结英雄纵不能幷吞天下岂遽至于亡哉方绍与董卓异议横刀不应长揖而出及起兵渤海遂有四州之地连百万之众威震河朔名重天下不可谓非一时之杰也然杀一田丰遂至于此则天下之祸其有大于杀士者乎文若曰袁绍布衣之雄耳能聚人而不能用予窃以为知言也
　　东坡论曹袁兴亡曰魏武帝既胜乌桓曰吾所以胜者幸也前諌我者万全之计也乃赏諌者曰后勿难言袁绍既败于官渡曰诸人闻吾败必相哀惟田别驾不然当幸其言之中也乃杀丰为眀主谋而忠不惟无罪乃有赏为庸主谋而忠赏固不可得而祸随之吾乃今知孟徳本初之所以兴亡者又曰窃观善用兵者莫如曹操其破灭袁氏最为巧思请试论之袁绍以十倍之众大败于官渡仅以身免而操顿兵不追者何也所以缓绍而乱其国也绍归国益骄忠贤就戮嫡庶争夺不及八年而袁氏无遗种矣向使操急之绍既未可以一举荡灭若惧而修政用田丰而立袁谭成败未可知也其后北征乌桓讨袁尚袁熈尚熈走辽东或劝操呼之操曰彼素畏尚等吾今急则合缓之则自相图其势然也遂引兵还曰吾方使公孙度斩送其首已而果然若操者可谓巧于灭国夫灭国大事也不可以速譬如小儿毁齿以渐揺撼之则齿脱而儿不知若不以渐一拔而齿斯毁矣可以杀儿【云云】
　　唐子西非孙盛评曹公哭袁绍墓曰禹见刑人于市下车而哭之况刘项受命怀王约为兄弟而绍与操少相友善同起事而绍又盟主乎虽道乖好絶至于相倾然吾以公义讨之以私恩哭之不以恩掩义亦不以义废恩是古之道也何名为失哉孙氏之论非但僻学也盖亦可谓小人矣

　　赤壁之战
　　唐子西曰世之为将者虽多其兵而不知兵至三十万难用矣前代以六十万胜楚以四十万胜秦惟王翦项籍二人而多多益办者独韩信能之自余兵至三十万未有得志者赵括以四十五万败于长平汉初合五诸侯兵五十六万败于彭城以三十万困于白登王恢引三十二万伏马邑无功王寻王邑以百万败于昆阳黄巾以百万败于寿张苻坚以八十万败于合淝隋以九十万败于辽东其众愈多其败愈毒然犹有可诿者曰将不善若曹公可谓善将矣复以水军六十万号称八十万而败于乌林是时战舰相接故为敌人所烧大众屯聚故疫死者几半此兵多为累之眀验也以髙祖之才不过能将十万众则水军六十万当得如髙祖者六人乃能将之髙祖岂易得哉其败者固宜

　　攻吴蜀论赤壁汉中之役
　　东坡曰世之所谓智者知天下之利害而审乎计之得失如斯而已矣此其为智犹有所穷唯见天下之利而为之唯其害而不为则是有时而穷焉必不能尽天下之利古之所谓大智者知天下利害得失之计而权之以人是故有所犯天下之至危而卒以成大功者此以其人权之轻敌者败重敌者无成功何者天下未甞有百全之利也举事而待其百全则必有所格是故知吾之所以胜人而人不知其所以胜我者天下莫能敌之昔晋荀息知虢公必不能用宫之竒齐鲍叔知鲁君必不能用施伯薛公知黥布必不出于上策此三者皆危道也而直犯之彼不知用其所长又不知出吾之所忌是故可以冒害而就利自三代之亡天下以诈力相幷其道术政教无以相过而能者得之当汉氏之衰豪杰并起而图天下二袁董吕争为强曓而孙权刘备又以区区于一隅其用兵制胜固不足以敌曹氏然天下终于分裂讫魏之世而不能一盖尝试论之魏武长于料事而不长于料人是故有所重发而丧其功有所轻为而至于败刘备有盖世之才而无应卒之机方其新破刘璋蜀人未附一日而四五惊斩之不能禁释此时不敢取而其后遂至于不敢加兵者终其身孙权勇而有谋此不可以声势恐喝取也帝不用中原之长而与之争于舟楫之间一日一夜行五百里以争利犯此二败以攻孙权是以丧师于赤壁以成吴之强且夫刘备可以急取而不可以缓图方其危疑之间卷甲而趋之虽兵法之所忌可以得志孙权者可以计取而不可以势破也而欲以荆州新附之卒乗胜而取之彼非不知其难特欲侥幸于权之不敢抗也此用之于新造之蜀乃可以逞故夫魏武重发于刘备而丧其功轻为于孙权而至于败此不亦长于料事而不长于料人之过欤嗟夫事之利害计之得失天下之能者举知之而不能权之以人则亦纷纷焉或胜或负争为雄强而未见其能一也
　　子由论贾诩刘晔曰曹公入荆州降刘琮欲顺江东下以取孙氏贾诩言于公曰公昔破袁氏今收汉南威名逺闻兵势盛矣若因旧楚之饶以飨吏士抚安百姓江东可以不劳众而定也公不用其计以兵入吴境遂败于赤壁夫诩之所以说曹公则李左车之所以说淮阴侯使乗破赵之势传檄以下燕者也方是时孙氏之据江东已三世矣国险而民附贤才为用诸葛孔眀以为可与为援而不可图而曹公以刘琮待之欲一举而下之难哉使公诚用诩言端坐荆州使辩士持尺书结好于吴吴知公无幷吞之心虽未即降而不以干戈相向者可必也方是时刘玄徳方以穷客借兵于吴吴既修好于公其势必不助刘而玄徳固可蹙矣惜乎谋之不善荆州既不能守而孙刘皆奋孰谓曹公之智而不如淮阴侯哉其后公既降张鲁下汉中刘晔劝公乗胜取蜀曰刘备人杰也有度而迟得蜀日浅蜀人未附也今举汉中蜀人震骇因其震而压之无不克也若少缓之诸葛亮善治国而为相闗张勇冠三军而为将蜀人既定凭险守要不可犯也公不从而反天下皆惜晔计之不用夫玄徳之贤过于仲谋贾诩欲以文告懐仲谋而晔欲以虚声下玄徳其愚智盖已逺矣彼曹公不用晔计岂非以诩言为戒也哉春秋之际楚子重伐郑晋栾武子救之遇于绕角楚师还晋师遂侵蔡楚子以申息之师救蔡晋羣帅皆欲战知庄子范文子韩献子谓武子曰吾来救郑楚师不战吾遂至此既迁戮矣戮而不已又怒楚师战必不克虽克不令若不克为辱已甚不如还也遂全师而归夫兵久于外狃于一胜而轻与敌遇我怠彼奋败常十九古之习于兵者盖知之矣

　　攻袁绍吴蜀
