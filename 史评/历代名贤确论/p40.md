<!-- { "loadSidebar": true } -->
　　老泉曰六国破灭非兵不利战不善弊在赂秦赂秦而力亏破灭之道也或曰六国互丧率赂秦耶曰不赂者以赂者丧葢失强援不能独完故曰弊在赂秦也秦以攻取之外小则获邑大则得城较秦之所得与战胜而得者其实百倍诸侯之所亡与战败而亡者其实亦百倍则秦之所大欲诸侯之所大患固不在战矣思厥先祖父暴霜露斩荆棘以有尺寸之地子孙视之不甚惜举以予人如弃草芥今日割五城明日割十城然后得一夕安寝起视四境而秦兵又至矣然则诸侯之地有限暴秦之欲无厌奉之弥繁侵之愈急故不战而强弱胜负已判至于颠覆理固宜然古人云以地事秦犹抱薪救火薪不尽火不灭此言得之齐人未尝赂秦终继五国迁灭何哉与嬴而不助五国也五国既丧齐亦不免矣燕赵之君始有逺畧能守其土义不赂秦是故燕虽小国而后亡斯用兵之效也至丹以荆卿为计始速祸焉赵尝五战于秦二败而三胜后秦击赵者再李牧连却之洎牧以谗诛邯郸为郡惜其用武而不终也且燕赵处秦革灭殆尽之际可谓智力孤危战败而亡诚不得已向使三国各爱其地齐人勿附于秦刺客不行良将犹在则胜负之数存亡之理当与秦相较或未易量呜呼以赂秦之地封天下之谋臣以事秦之心礼天下之竒才并力西向则吾恐秦人食之不得下咽也悲夫有如此之势而为秦人积威之所刼日削月割以趋于亡为国者无使为积威之所刼哉夫六国与秦皆诸侯其势弱于秦而犹有可以不赂而胜之之势茍以天下之大下而从六国破亡之故事楚魏韩也是又在六国下矣
　　何去非曰秦得所以并天下之形而天下无至于必可并六国有以拒秦之势而秦遂至于不可拒者岂秦为工于毙六国耶其祸在乎六国之君自战其所可亲而忘其所可雠故也秦之为国一而已矣而闗东之国六焉计秦之地居六国五之一校秦之兵当六国十之一以五一之地十一之兵而常擅其雄强以制天下之命者由其据形便之居俯扼天下之吭而蹈其膺背于足股之下故也使六国之君知夫社稷之实祸在秦而相与致诚缔交戮力以摈秦耶秦诚巧于攻斗则亦何能鞭笞六国使之骈首西向而事秦哉又况得以一二而夷之也葢其不知虑此凡所以早朝而晏罢者皆其自相屠毙之谋此秦所以得收其弊而终为所擒也葢六国之势莫利于为从莫害于为衡从合则安衡成则危必然之势也方其为从于苏秦也秦人不敢窥兵函谷闗者十五年已而为衡于张仪而山东诸侯岁被秦祸日割地以求事秦之欢卒至于地尽而安为墟六国固尝收合从之利矣然而终败于为衡之害者其祸在乎自战其所可亲而忘其所可雠故也所谓战所可亲忘所可雠者秦人稍蚕食六国而并夷之则闗东诸侯皆与国也宜情亲势合以谋抗秦然而齐楚自恃其强有已吞燕赵韩魏之志而缓秦之祸燕赵韩魏自惩其弱有疑恶齐楚之心而胁秦之威是以衡人得而因之散败从约秦以气恐而势喝之故人人震迫争入购秦唯恐其独后之也曾不知齐楚虽强不足以致秦之畏而其所甚忌者独在乎韩魏也韩魏者寔诸侯之西蔽也势能限秦而使之无东秦茍有以越之我得以制其后此秦之所忌也使齐楚燕赵审夫社稷之实祸在秦而知韩魏之为蔽于我委重国而收亲之固守从约并力一志以雠虎狼之秦使其一下兵于六国则六国之师悉合而从之则秦甲不敢轻越函谷而山东安矣或曰韩魏者秦之错壤也秦兵之加韩魏也战于百里之内其加于四国也战于千里之外韩魏之致秦兵近在乎一日之间而其待诸侯之救乃在乎三月之外秦攻韩魏既胜而归休兵则四国之乘徼者尚未及知也今徒执虚契以役韩魏则秦人固将疾攻而方蹷之是使二国速被实祸而齐楚燕赵返居齿寒之忧非至计也噫齐楚燕赵之民裹粮荷戟以应秦敌者无虚岁也然终不能纾秦患于一日四国诚能岁各更其国之一军命一偏将提之以合戍韩魏而佐其势则是六国之师日萃于韩魏之郊仰闗而伺秦秦诚勇者虽曰辱而招之固不轻出而以腹背支敌矣夫苏秦张仪虽其为术生于揣摩辨说之巧人皆贱之然其策画之所出皆足以为诸侯之利害而成败之葢苏秦不获终见信于六国而张仪之志独行于秦此六国之所以见并于秦也嗟乎使闗东之国裂而为六者岂天所以终相秦乎向使闗东之地合而为一以与秦人决机于韩魏之郊则胜负之势葢未可知使齐能因其资而遂并燕赵楚能因其资而遂并韩魏则鼎足之势可成以其为国者六是以秦人得以间其欢而离其交终于一二而夷灭之悲夫
　　颍滨曰尝读六国世家窃怪天下之诸侯以五倍之地十倍之众发愤西向以攻山西千里之秦而未免于灭亡常为之深思逺虑以为必有可以自安之计盖未尝不咎其当时之士虑患之踈而见利之浅且不知天下之势也夫秦之所与诸侯争天下者不在齐楚燕赵也而在韩魏之郊诸侯之所与秦争天下者不在齐楚燕赵也而在韩魏之野秦之有韩魏譬如人之有腹心之疾也韩魏塞秦之冲而蔽山东之诸侯故天下之所重者莫如韩魏也昔者范睢用于秦而收韩商鞅用于秦而収魏昭王未得韩魏之心而出兵以攻齐之纲寿范睢以为忧然则秦之所忌者可以见矣秦之用兵于燕赵秦之危事也越韩过魏而攻人之国都燕赵拒之于前而韩魏乘之于后此危道也而秦之攻燕赵未尝有韩魏之忧则韩魏之附秦故也夫韩魏诸侯之障而使秦人得出入于其间此岂知天下之势耶委区区之韩魏以当强虎狼之秦彼安得不折而入于秦哉韩魏折而入于秦然后秦人得通其兵于东诸侯而使天下徧受其祸夫韩魏不能独当秦而天下之诸侯藉之以蔽其西故莫如厚韩亲魏以摈秦秦人不敢逾韩魏以窥齐楚燕赵之国而齐楚燕赵之国因得以自完于其间矣以四无事之国佐当冦之韩魏使韩魏无东顾之忧而为天下出身以当秦兵以二国委秦而四国休息于内以阴助其急若此可以应夫无穷彼秦者将何为哉不知出此而乃贪疆场尺寸之利背盟败约以自相屠灭秦兵未出而天下诸侯已自困矣至使秦人得伺其隙以取其国可不悲哉
　　又曰用兵有权权之所在其国乃胜是故国无小大兵无强弱有小国弱兵而见畏于天下者权在焉耳千钧之牛制于三尺之童弭耳而下之曽不如狙猿之奋掷于山林此其故何也权在人也我欲则战不欲则守战则天下莫能支守则天下莫能窥昔者秦尝用此矣开闗出兵以攻诸侯则诸侯莫不愿割地而求和诸侯割地而求和于秦秦人未尝急于割地之利若不得已而后应故诸侯尝欲和而秦尝欲战如此则权固在秦矣且秦非能强于天下之诸侯秦惟能自必而诸侯不能是以天下百变而归于秦诸侯之利固在从也朝闻陈轸之说而合为从暮闻张仪之计而散为横秦则不然横人之欲为横从人之欲为从皆使其自择而审处之诸侯相顾而终莫能自必则权之在秦不亦宜乎
　　又曰苏秦欲连诸侯以拒秦此一时良筭也公孙衍一说齐魏而苏秦之约不能期年以壊众志之不一其势固难成哉然天方相秦人谋虽善将有不能支者彼韩魏赵楚与秦壤地相接虽欲勉强抗秦而干戈日至势不可矣如燕齐负海前有四国之限燕弱不足言如齐之强使与四国合从推其有余以补不足时出而拯其急虽秦之暴亦安能遂灭诸侯乎然威宣方以其力攻伐诸侯不亲愍王取宋破燕求逞其欲不暇及逺而王建偷安自守侥幸秦之见容与五国相随而亡岂非天哉然吾观六国之亡其君无一人可以守国者楚考烈王死李园专国负刍与王犹争立仅能自定而秦兵至赵王迁信谗以诛李牧魏景愍王用秦间以废信陵韩王安制于韩圯燕丹私怨始皇欲以刺客毙秦虽使秦冦不作其势亦不能乆安矣而况秦乘其敝乎

　　苏秦
　　陆龟蒙设寒泉子对秦惠王曰寒泉子【秦处士】见秦惠王曰客有自赵来以约从连横事说太王者为谁惠王曰东周人苏秦也寒泉子曰书十上王弗聴有之乎曰然其道如何王耶霸耶曰黜其霸以隮王乎曰然则何上书之烦而用之踈乎惠王曰酰鸡不能混雷霆婴儿不能抗乌获者响与力悬絶故也苏子诚辨矣安能以三寸舌谋山东诸侯使西面朝秦者乎寡人非不知不破一领甲不折一只矢之为利也顾犹捕风耳诸侯不可一非一朝也齐桓晋文之霸也始若胶附终若氷泮岂止连鸡不能俱上于栖而已哉寡人塞耳义弗闻也寒泉子曰不然夫齐荆三晋之人病于兵乆矣方城之金十九为兵一为鏄铫董泽之蒲十九为干一为箕桊父子兄弟之血前后溅野草齐魂为燕氛赵骨化魏土其凄痛之声入金石出弦匏闻之者悄戚酸屑泣不自禁一旦有人谓曰朝与秦连衡暮得帖帖安卧秦亦厌战虽鼓牙颊未能吞诸侯秦休而强吾亦勇而奋矣设有辩口安能反复乎大王不用秦诏一武士断其颈无令车轮辗闗下土使东诸侯闻其言从散衡败东向以背秦大王出则夺气入则包羞及其殆也披土地以奉雠国独不念秦仲之业艰难乎春秋祀事何面目见宗庙惠王卒弗用寒泉子耕于鄙赵即封苏季子为武安君六国果奉教秦闭闗十五年
　　颍濵曰秦强而诸侯弱逰谈之士为横者易为功为从者难为力然而从成则诸侯利而秦病横成则秦帝而虏诸侯要之二者皆出于权谲而从为愈欤苏秦本说秦为衡不合而激于燕赵甘心于其所难为之期年歃血于洹水之上可不谓能乎然口血未干犀首一出而齐赵背盟从约皆破葢诸侯异心譬如连鸡不能俱栖势固然矣而太史公以为约书入秦秦人为之闭函谷者十五年此说客之浮语而太史公信之过矣

　　四公子
　　潘存实四公子赞曰四君当齐楚赵魏之盛门客三千人闻者孰不慕之有未逹则孰不曰一朝富且贵必然呜呼自四君没千载之间岂无贵于四君者岂无富于四君者而然者其谁既富贵则曰彼四子徒沽名耳三千之人何为哉悲夫人之贵也为身四君之贵也为人富贵皆知可及也而富贵之心与贫贱之心不相负者愚则未见其及也赞曰四人为身万二千人为耳目四人为梁万二千人为榱桷有危可平有死可生岂彼威慿寔惟义争嗟乎人之家或财不自与心不自是妻不睦夫父不慈子而况乎万二千士懿哉恨目不覩此
　　刘敞曰孟尝平原信陵皆称贤君善养士士至三千人然孟尝以谗废唯冯生从车一乘入秦使孟尝复重于齐平原背千里约赵与楚约从非毛遂几不定信陵最贤矣得侯嬴乃能成功士亦安在多哉然不多养士亦失此三人此三人者非特百十之雄也乃在三千之一也以彼之折节慕义贫贱无所遗平生得其用者三千之一耳而况乎不善养士士无所归者乎其不困辱幸矣何功名之望哉

　　战国策
