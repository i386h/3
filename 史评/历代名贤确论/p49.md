<!-- { "loadSidebar": true } -->
　　温公曰王者以仁义为丽道徳为威未闻以其宫室镇服天下也天下未定当克己节用以趋民之急而顾以宫室为先岂可谓之知所务哉昔禹卑宫室而桀为倾宫创业垂统之君躬行节俭以训示子孙其末流犹入于淫靡况示之以侈乎乃云无令后世有以加岂不谬哉至于孝武卒以宫室罢敝天下未必不由酇侯启之也又史剡曰是必非萧何之言审或有之何恶得为贤相哉天下方未定为之上者拊循煦妪之不暇又安可重为烦费以壮宫室哉古之王者明其徳刑而天下服未闻宫室可以重威也创业垂统之君致其恭俭以训子孙子孙犹淫靡而不可禁况示之以骄侈乎孝武卒以宫室靡敝天下恶在其无以加也是皆庸人之所及而谓何固肯为此言乎

　　髙祖唐帝之后
　　栁子厚汉原庙铭曰昔在帝尧光有四海元首万邦时则舜禹稷契佐命垂统股肱天下圣徳未衰而内禅元臣继天而受命四姓承休迭有中邦五神环运炎徳复起周道削灭秦徳暴戾皇天畴庸审厥保承乃命唐帝之后振而兴之又俾元臣之后翊而登之所以绍复丕绩不坠厥祀故曲逆起为策士辅成帝图吐谋洞灵奋竒如神舜之胄也汝阴脱帝宻网摧虏暴气扶乘天休运行嘉谋禹之苗也酇侯保绥三秦控引汉中宏器廓度以大帝业卨之裔也淮阴整齐天兵导扬灵威覆赵夷魏拔齐殄楚平阳破三秦虏魏王绛侯定楚地固刘氏皆稷之裔也克复尧绪昭哉甚明天意若曰建大徳者必唐帝之胄故汉氏兴焉翼炎运者必唐臣之孙故羣雄登焉是以髙帝诞膺圣祚以垂徳厚探昊穹之奥旨载幽明之休佑杀白帝于大泽以承其灵建赤旗于沛邑以昭其神假手于嬴以混诸侯凭力于项以离闗东奉缵尧之元命而四代之后咸献其用徳乘木之大统而秦楚之盛不保其位既建皇极设都咸阳抚征四方训齐天下乃乐沛宫以追造邦之本乃歌大风以昭武成之徳乃奠旧都以壮王业之基生为汤沐之邑没为思乐之地且曰万岁之下魂游于此惟兹原庙沛宫之旧也祭蚩尤于是庭而赤精降导灵命于是邦而羣雄至登布衣于万乘而子孙得以缵其绪化环堵为四海而黎元得以安其业基岱岳之髙源洪河之长蓄灵拥休此焉发迹葢以道备于是而后行之天下制成于是而后广之宇内天下备其道而神复乎本宇内成其制而心懐于旧宜其正名以表功用成其始俾生灵尽其敬焉陈本以宅神用成其终俾生灵尽其慕焉故髙帝定位建兹閟宫惠皇嗣服爰立清庙绵越千祀至今血食此所以成终而成始也且夫以断蛇之威安知不运其宻用佐岁功以流泽欤以约法之仁安知不流其神睠相旧邦之遗黎欤以绍唐之余庆统天之遗烈安知不奋其神化大佑于下土欤然则展敬乞灵乌可已也

　　赦季布
　　东坡曰汉髙帝唐髙祖皆创业之贤君季布屈突辈皆一时之烈丈夫故能以身狥主有死无二惟贤君故能推至公之心不以私怨杀士此可以为万世臣主之法

　　髙祖御将
　　老泉曰近之论者或曰将之所以毕智竭力犯霜露蹈白刄而不辞者冀赏耳为国家者不如勿先赏以邀其成功或曰赏所以使人不先赏人不为我用是皆一隅之说非通论也将之才固有小大杰然于庸将之中者才小者也杰然于才将之中者才大者也才小志亦小才大志亦大人君当观其才之小大而为之制御之术以称其志一隅之说不可用也夫养骐骥者丰其刍粒洁其覊络居之新闲浴之清泉而后责之千里彼骐骥者其志常在千里也夫岂以一饱而废其志哉至于养鹰则不然获一雉饲以一雀获一兎饲以一鼠彼知不尽力于击搏则其势无所得食故然后为我用才大者骐骥也不先赏之是养骐骥者饥之而责其千里不可得也才小者鹰也先赏之是养鹰者饱之而求其击搏亦不可得也是故先赏之说可施之才大者不先赏之说可施之才小者兼而用之可也昔者汉髙帝一见韩信而授以上将解衣衣之推食哺之一见黥布而以为淮南王供具饮食如王者一见彭越而以为相国当是之时三人者未有功于汉也厥后追项籍垓下与信越期而不至捐数千里之地以畀之如弃弊屣项氏未灭天下未定而三人者已极富贵矣何则髙帝知三人者之志大不极于富贵则不为我用虽极于富贵而不灭项氏不定天下则其志不已也至于樊哙滕公灌婴之徒则不然拔一城陷一阵而后増数级之爵否则终岁不迁也项氏已灭天下已定樊哙滕公灌婴之徒计百战之功而后爵之通侯夫岂髙帝至此而啬哉知其才小而志小茍或先赏之则彼将泰然自满而不复以立功为事故也噫方韩信之立于齐蒯通武涉之说未去也当是之时而夺之王汉其殆哉夫人岂不欲三分天下而自立者而彼则曰汉王不夺我齐也故齐不捐则韩信不懐韩信无内心则天下非汉之有呜呼髙帝可谓知大计者矣

　　歴代名贤确论卷三十九

　　●钦定四库全书

　　歴代名贤确论卷四十

　　髙祖下
　　三杰【王元之】
　　张良【李白　荆公　子由　梁肃　东坡　温公】
　　韩信【荆公　鲁直　刘禹锡　髙参　温公　唐子西】
　　陈平【李徳裕】
　　樊哙【鲁直　六一】
　　高祖欲易太子【东坡】
　　高祖之智【老泉】
　　四皓【元祯　白乐天　李白　荆公　李华　梁肃　孙明复　韦渠牟　王元之　蘓颋】
　　赵尧【东坡】
　　田横【子由　昌黎】

　　三杰
　　王元之三杰佐汉孰优论曰夫百姓不能自治命圣人以治之圣人不能独治生贤臣以佐之粤自有天地建国家歴代已来固非贤而不乂也在昔嬴氏之有天下也蚕食六国虎噬兆民君政法干豺狼人命轻于草芥役五岭之戍起阿房之宫坑儒学之徒惑神仙之事筑城北塞鞭石东溟苍生嗷嗷上诉求主天命高祖革秦之暴纂尧之绪斩蛇于大泽逐鹿于中原云飞丰沛之间雷动崤函之地将欲洗万人之涂炭救六合之分崩乃生三杰以佐焉则有膺炎汉之运储昴宿之精举不失贤动无遗策供转输于千里约法令于三章收图籍之书全府库之利使诸侯同反掌定万国如走丸此酇侯为一也则有继韩国之裔受黄公之言解纷陈八难之谋运筹决千里之胜掉三寸舌蔚为帝者之师封万户侯自是布衣之极此留侯为二也次乃勇冠三军功深百战下强齐如拾芥虏叛魏似摧枯七十阵征伐之劳光乎史策四百年兴隆之祚垂之古今此淮阴为三也故高祖尝曰此皆人之杰也吾能用之奋布衣而取天下未为艰哉然则汉犹鼎也三杰为足以负之汉犹天也三杰为辰以烛之鼎去一足则有欹倾之虞天阙一辰则失经躔之度汉亏一杰则无霸王之业岂非天之道启圣哲救黎元灭乱秦殄强楚而兴大汉哉不然何龙虎风云会合之若是耶噫辅弼则优劣斯异故谓韩信之功如猎犬虽云有获盖指踪在乎人矣如是萧张人之功也韩信犬之功也优劣之义不其明乎其或得名遂之道其在子房乎故萧公受絷韩信受戮虽成功于前终贻戚于后未若定储之计从赤松而游远害全身垂名于万世者不为优乎

　　张良
　　李白经下邳圯桥怀子房诗曰子房未虎啸破产不为家沧海得壮士椎秦博浪沙报韩虽不成天地皆震动濳匿游下邳岂曰非智勇我来圮桥上怀古钦英风唯见碧流水曾无黄石公叹息此人去萧条徐泗空
　　王荆公诗曰张良美好如妇人五世相韩韩入秦倾家为主合壮士博浪沙中击秦帝脱身下邳世不知举国大索何能为素书一卷天与之谷城黄石非吾师固陵解鞍聊出口捕取项羽如婴儿从来四皓招不得为我立弃商山芝洛阳贾谊才能薄扰扰空令绛灌疑
　　子由诗曰留侯决成败面折愧周昌垂老召商叟鸿鹄自高翔
　　梁肃圯桥石表铭曰初留侯丑秦高帝在丰龙虎不起风云未会黄石知天衢欲平否极必倾秦之亡而汉之昌故先以兴王之符而授留侯且曰孺子可教后得济北黄石其我也故以号云夫受命之君与佐命之臣将欲叙天道定人伦则必幽赞神明协成大勲在黄帝氏方平蚩尤时乃玄女启符风后行诛然后迎日推筴天下大治在尧舜方忧水害时乃洛出九畴禹成九功然后万国底宁黎民时雍在汉祖方征秦项时乃黄石授兵留侯演成然后绁婴轵道斩羽垓下自昔玄像素命着在篆籀皆片言隐辞无益帝载惟此三后感致神书文章昭明大业用兴易称人谋鬼谋百姓与能又曰神道设教而天下服盖谓是矣凡志不定则事不成谋不从则业不广留侯不遭黄石无以定其志高祖不获留侯无以广其业人神参并汉道乃行不然何道降圣贤君臣遇合上得天统下为帝师如此其盛也
　　东坡曰古之所谓豪杰之士者必有过人之节人情有所不能忍者匹夫见辱拔劔而起挺身而斗此不足为勇也天下有大勇者卒然临之而不惊无故加之而不怒此其所挟持者甚大而其志甚远也夫子房受书于圯上之老人也其事甚怪然亦安知其非秦之世有隐君子者出而试之观其所以微见其意者皆圣贤相与警戒之义而世不察以为鬼物亦已过矣且其意不在书当韩之亡秦之方盛也以刀锯鼎镬待天下之士其平居无罪夷灭者不可胜数虽有贲育无所复施夫持法太急者其锋不可犯而其势未可乗子房不忍忿忿之心以匹夫之力而逞于一击之间当此之时子房之不死者其间不能容发盖亦已危矣千金之子不死于盗贼何者其身之可爱而盗贼之不足以死也子房以盖世之才不为伊尹太公之谋而特出于荆轲聂政之计以侥幸于不死此圯上之老人所为深惜者也是故倨傲鲜腆而深折之彼其能有所忍也然后可以就大事故曰孺子可教也楚庄王伐郑郑伯肉袒牵羊以逆庄王也王曰其君能下人必能信用其民矣遂舍之勾践之困于会稽而归臣妾于吴者三年而不倦且夫有报人之志而不能下人者是匹夫之刚也夫老人者以为子房才有余而忧其度量之不足故深折其少年刚鋭之气使之忍小忿而就大谋何则非有平生之素卒然相遇于草野之间而命以仆妾之役油然而不恠者此固秦皇帝之所不能惊而项籍之所不能怒也观夫高祖之所以胜而项籍之所以败者在能忍与不能忍之间而已矣项籍惟不能忍是以百战百胜而轻用其锋高祖忍之养其全锋而待其弊此子房教之也当淮阴破齐而欲自王高祖发怒见于辞色由此观之犹有刚强不忍之气非子房其谁全之太史公疑子房以为魁梧竒伟而其状貌乃如妇人女子不称其志气呜呼此其所以为子房欤
　　温公曰夫生之有死犹夜旦之必然自古及今固未尝有超然而独存者也以子房之明辨达理足以知神仙之为虚诡矣然其欲从赤松子游者其智可知也夫功名之际人臣之所难处如高帝所称者三杰而已淮阴诛夷萧何系狱非以履盛满而不止者耶故子房托于神仙遗弃人间等功名于外物置荣利而不顾所谓明哲保身者子房有焉

　　韩信
　　王荆公诗曰韩信寄食常歉然邂遘漂母能哀怜当时哙等何由伍但有淮阴恶少年谁道萧曹刀笔吏从容一语知人意坛上平明大将旗举军尽惊王不疑捄兵半楚潍半涉从初龙且闻信怯鸿门天下已横分谈笑重来卷楚氛但以怯名终得羽谁为孔费两将军
