<!-- { "loadSidebar": true } -->
　　书大诰篇曰王若曰猷大诰尔多邦越尔御事弗吊天降割于我家不少延洪惟我幼冲人嗣无疆大厯服弗造哲迪民康矧曰其有能格知天命【周书发语多曰猷犹今方言曰説道也弗吊旧音的至也犹云不幸也朱子读如字恤也言不为天所恤二説辞意则同大厯服谓天之厯数地之九服也此章言武王崩成王以幼冲嗣位流言展转而事变如此未能上测天意如何以起下文求济卜筮之意】已予惟小子若涉渊水予惟往求朕攸济敷贲敷前人受命【敷广贲大也下敷字疑衍此章承上文谓未能格知天命然以事理言之如涉渊之势无可止之理必求所济故必广大前人受命之业可也】兹不忘大功予不敢闭于天降威【句】用寜王遗我大宝绍天明【句】即命曰有大艰于西土西土人亦不静越兹蠢殷小腆诞敢纪其叙天降威知我国有疵民不康曰予复反鄙我周邦今蠢今翼日民献有十夫予翼以于敉寜武图功我有大事休朕卜并吉【闭有所避而不出之意寜王谓武王也周初制諡将葬而諡此云寜王或举初諡或尚存二諡也绍犹介绍也小腆犹云蕞尔国指武庚也谓今兹不敢忘武王之大功故天虽降威不敢避而不为于是用寜王所遗宝以介绍天之明命即命犹云即命于元也即命曰者命之辞也西土即谓周邦也西土人谓管蔡也其命之辞曰今日有艰于我西土周邦虽本为西土之人者亦且自不静为兹蠢动而殷之小腆敢经纪殷之衰叙属我不天主少国疑三叔流言自啓变乱彼知我之有此瑕疵民之不康若此乃曰予将复殷之祚鄙周之邦今兹蠢动之翼日民贤有十夫者来为予助以敉寜大难以武图功我将有大事于东为之必休此命之辞也既而卜之果吉此章决上文未能格知天命之意】肆予告我友邦君越尹氏庶士御事曰予得吉卜予惟以尔庶邦于伐殷逋播臣【此以吉卜告邦君御事往伐武庚也逋播者逋亡播迁之臣谓武庚及其羣臣也】尔庶邦君越庶士御事罔不反曰艰大民不静亦惟在王宫邦君室越予小子考翼不可征王害不违卜【此举邦君御事不欲东征之言也谓事势艰难重大盖三监商奄淮夷俱叛事势相挺亦已炽甚民不静亦惟在王宫邦君室意谓且当闭闗自守也越予小子考翼不可征谓及我小子诸父老敬事之人亦不允吾东征下文所谓旧人是也害曷也谓王何不违卜也】肆予冲人永思艰曰呜呼允蠢鳏寡哀哉予造天役遗大投艰于朕身越予冲人不卬自恤义尔邦君越尔多士尹氏御事绥予曰无毖于恤不可不成乃寜考图功【造为卬我绥安慰也谓我幼冲之人亦永思其势之艰大为之永叹谓尔不欲往其奈四国蠢动鳏寡之民可哀也哉凡予所为盖天使之天遗此重大投此艰难于朕躬予以幼冲之人不我能自恤所感义者尔邦君羣臣能安慰我曰无以艰毖为忧不可不成武王图功之事尔讵可反以艰大阻我哉凡言寜王寜人图功皆谓伐殷之事自此章以前皆叙述之语此章以下始为责勉邦君羣臣之语】已予惟小子不敢替上帝命天休于寜王兴我小邦周寜王惟卜用克绥受兹命今天其相民矧亦惟卜用呜呼天明畏弼我丕丕基【此以下决辞也卜之而吉是天命黜殷也其敢替乎且天命武王之时武王既惟卜是用今日天意其相民况卜之而吉亦惟卜是用乎因叹息而言今日事变之来虽天之明威可畏其实相我以大其业尔上章答艰大之语此章答违卜之语】王曰尔惟旧人尔丕克逺省尔知寜王若勤哉天閟毖我成功所予不敢不极卒寜王图事肆予大化诱我友邦君天棐忱辞其考我民予曷其不于前寜人图功攸终天亦惟用勤毖我民若有疾予曷敢不于前寜人攸受休毕【自此章以下重释艰大之语旧人蔡氏谓即上文所谓考翼者又邦君御事之中亦多有逺事武王克商者武王创业之初亦以艰难勤劳而成之则今日时势之閟塞艰重乃我成功之所是予于宁王之图功不敢不卒伐也我友邦君不知天意故我大化诱之夫天意难测非谆谆有可信之辞惟考之民心可见耳民心所欲予曷其不于寜王之图功而成其终乎天亦惟用此事变以烦重吾民使于四国之害有如疾病必欲去之予曷其不于寜王受命之休而毕其事乎盖知前日之艰难则不惮今日之重难知民心之所欲与民心之所恶则知天意之所在此所以决于东征也】王曰若昔朕其逝朕言艰日思若考作室既底法厥子乃弗肯堂矧肯搆厥父菑厥子乃弗肯播矧肯获厥考翼其肯曰予有后弗弃基肆予曷敢不越卬敉寜王大命【此释艰大之语谓东征之役昔者朕即欲往然亦疑其艰大未可轻动于是日日思之武王拨乱反正如作室者父定其规画治田者父去其芜秽矣今日乃不卒其图功正如子不肯筑其堂基况能造成其室乎子不肯继其播种况能収刈其实乎其父老成敬重之人见其子若此其肯谓予有后人不坠基业乎只此东征一事不能述事则于武王之业何以成其业而收其实然则予何敢不于我之身而安定寜王所受之大命也】若兄考乃有友伐厥子民养其劝弗救【上文所喻贲之吾身此节所喻责之邦君御事兄考喻武王友犹敌已者喻四国子喻百姓民养苏氏谓厮养喻邦君御事谓今日之事正始为父兄者有敌已之人伐其子而为之厮养臣仆者其可劝其攻伐而不救乎夫邦君御事不过惮难耳非有劝之之心也而云尔者盖不救则防于劝矣】王曰呜呼肆哉尔庶邦君越尔御事爽邦由哲亦惟十人迪知上帝命越天棐忱尔时罔敢易法矧今天降戾于周邦惟大艰人诞邻胥伐于厥室尔亦不知天命不易予永念曰天惟丧殷若穑夫予曷敢不终朕亩天亦惟休于前寜人【肆哉作其气也爽开明也十人蔡氏谓乱臣十人非民献十夫也周家明国之时皆由哲人盖其时乱臣十人能真知天命于难谌之中盖于人所不可必者而知其决可必也尔邦君御事于其时从上所制不可易也况今天之降戾于周惟此三监武庚首作大难近相攻于我室其他固无事也而尔乃不知天命之不变易也予永念之天之丧殷如农夫之去草予曷敢不芟夷其本根终治田之事乎是天亦惟欲全美我寜王也此章重解艰大之疑】予曷其极卜敢弗于从率寜人有指疆土矧今卜并吉肆朕诞以尔东征天命不僭卜陈惟若兹【此章又释其违卜之意谓予何为终于卜用而不汝从盖率偱前王指定之疆土贲固当为况卜而又吉乎故朕大以尔东征往则必克天命决不差僭卜之所陈盖已如此矣陈谓卜所陈之兆辞也】书费誓篇曰公曰嗟人无哗聴命徂兹淮夷徐戎并兴【此大诰书序所谓淮夷叛者也伯禽筑费以守而征徐以离其势于费誓众故以费誓名篇徂往也谓将征淮夷而徐戎乃并兴起也】善乃甲胄敿乃干无敢弗吊备乃弓矢锻乃戈矛砺乃锋刅无敢不善【甲胄干盾所以自卫弓矢所以御逺戈矛以接战锋刅以撃刺吕氏曰戎狄之于中国每以观衅而动伯禽免于师傅而抚封于鲁淮夷徐戎固妄意其未更事所以并起而乘其新造之隙也伯禽应之者乃甚整暇而有序先冶戎备次之以除道路又次之以严部伍又次之以立期防先后之序皆不可紊自甲冑至砺锋刅皆治戎备之事也而于一事之中又自有序马甲所以卫身胄所以卫首干盾所以扞蔽皆自卫者也长兵则用弓矢短兵则用戈矛锋刅亦所以击刺皆攻人者也治戎备之际先自卫而后攻人所谓一事之中又自有叙】今惟淫舎牿牛马杜乃檴敜乃穽无敢伤牿牿之伤汝则有常刑【此车马放牧之防也吕氏曰戎备既脩则师可以出矣此所以继之以除道路之事也滛大也牿闲牧也师既出牛马所舍之闲牧大布于郊野郊野之民皆当修治其地窒塞其获穽一或不谨而伤闲牧之牛马则有常刑举此一条以例之凡川梁薮泽险阻屏翳有害于师屯者除治之功盖无所不施矣】马牛其风臣妾逋逃勿敢越逐祗复之我商赉汝乃越逐不复汝则有常刑无敢防攘逾垣墙窃马牛诱臣妾汝则有常刑【风谓牝牡相从而奔逸也传所谓风马牛是也臣妾军中之奴婢也古者兵法戎车一乘甲士三人步卒七十二人马四匹牛三头余子二十五人余子即臣妾是也吕氏曰师既出则部伍不可以不严自此皆严部伍之事也马牛其风臣妾逋逃宜镇之以静故戒其本部按堵不动无敢越逐若纵之越逐则奔者未及逐者先乱军律不可复整矣先严之以越逐之刑此出师镇定变乱之法也又戒其他部见牛马臣妾奔逸而至者无敢保藏敬而归之随其多寡商度行赏人诱于抵复之赏而惮于不复之刑则流散者将不召而自集此出师招集散亡之法也本部不敢离局他部不敢匿奸部伍条逹绳引碁布何变乱之足忧哉至于师旅所经又申以防攘窃诱之法不惟欲田野不扰自古丧师者每因剽掠失部伍为敌所乘故不得不戒也　按后世军法剽掠之罪斩而此则曰常刑盖古者皆顾籍之兵轻刑禁之即肃后世乌合之众非重刑禁之不齐】甲戌我惟征徐戎峙乃糗粮无敢不逮汝则有大刑鲁人三郊三遂峙乃桢榦甲戌我惟筑无敢不供汝则有无余刑非杀鲁人三郊三遂峙乃刍茭无敢不多汝则有大刑【先征徐戎所以伐淮夷之交同日筑费所以遏淮夷之冲皆所以制淮夷也吕氏曰戎备既治道路既除部伍既严行师之道备而兵可用矣故于此而立期防马甲戌用兵之期也徐戎淮夷并兴今所征独徐戎盖量其敌之坚瑕缓急而攻之也声势相倚徐戎败则淮夷将不攻而自溃矣军事以期防之本刍粮为命失期而服大刑宜也鲁人三郊三遂国外曰郊郊外曰遂郊之兵其正也在天子则六卿之军也遂之兵其副也在天子则六遂之军也两防并至其势甚重故悉起正副之兵以应之攻以甲戌筑以甲戌攻筑同日者彼方御我之攻势不得扰我之筑也无余刑非杀者所以刑之者无余但非杀耳降死一等之刑也糗粮刍茭之不给加以死刑桢榦之不供加以降死一等之刑何也糗粮人食也刍茭马食也人马不可一日无食桢榦虽版筑之所须视二者则犹稍缓也然则古人之于杀非甚不得已肯轻用之哉　又曰禹之家学见于甘誓周公之家学见于费誓启初嗣位而骤当有扈之变伯禽初就封而骤当徐夷之变一旦誓师左右攻伐之节戈矛戎马之利病曲折纎悉若老于行阵者孰谓其长于深宫而豢于膏梁之养耶是以知大禹周公之家学盖本末具举而无所遗也　世家曰伯禽即位之后有管蔡等反也淮夷徐戎亦并兴反于是伯禽帅师伐之子盻遂平徐戎定鲁又曰康叔之年幼周公在三公之位而伯禽据国于鲁盖爵命之时未至成人康叔后扞禄父之难伯禽殄淮夷之乱　本纪曰周公相成王使伯禽代就封于鲁管蔡武庚等果率淮夷而反周公乃奉成王命兴师东伐作大诰遂诛管叔杀武庚放蔡叔寜淮夷东土三年而后定履祥按武王周公伐殷诛纣而立武庚使管叔蔡叔霍叔监殷管叔以殷叛虽孟子亦认为周公之过而苏氏又盛称武王之疎以成败之迹言之过则诚过而疎则诚疎矣而圣人正其谊不谋其利明其道不计其功于此畧可见然以处事之理言之固亦未为疎也君臣之际天下之大戒昔者成汤伐桀则放之武王克殷而纣死矣武王为天下除残而已固不必加兵于其身也圣人恶恶止其身而已固不必诛絶其子孙也于是立武庚以存其祀以常情论之诛其父而立其子安知武庚之不复反乎虑其反而不立与立之而不能保其不反是不得以存之也于是分殷之故都使管叔蔡叔霍叔为之监以监之夫天子使其大夫为三监监于方伯之国国三人亦殷礼也况所使为监者又吾之懿亲介弟也武庚何得为乱于其国假使管叔非至不肖何至挟武庚以叛哉圣人于此亦仁之至义之尽矣不幸武王则既丧成王则尚幼而天下之政则周公摄之是岂其得已也彼管叔者国家之谓何又因以为利彼固以为周之天下或者周公可以取之已为之兄而不得与也此管叔不肖之心也而况武庚实嗾之于是唱为流言以撼周公既而成王悟周公归而遂挟武庚以叛彼武庚者□周室之内难亦固以为商之天下或者已可以复取之三叔之愚可因使也此武庚至愚之心也而况三叔实借之于是始为浮言以诱三叔既而三叔与之连遂挟三监淮奄以叛夫三叔武庚之叛同于叛而不同于情武庚之叛意在于复商三叔之叛意在于得周也至于奄之叛亦不过于助商而淮夷之叛则外乘应商之声内撼周公之子其意又在于得鲁三叔非武庚不足以动众武庚非三叔不足以间周公淮夷非乘此声势又不能以得鲁此所以相挺而起同归于乱周也抑当是时乱周之祸亦烈矣武庚挟殷畿之顽民而三监又各挟其国之众东至于奄南及于淮夷徐戎自秦汉之势言之所谓山东大抵皆反者也其他封国虽多然新造之邦不足以御之故邦君御事有艰大之説其艰难之势诚大也有民不静亦惟在王宫邦君室之説是欲闭闗自守也大诰一书朱子谓其多不可晓以今观之当时邦君旧人固尝与于武王吊伐之事者非不知殷之当黜也特以事势之艰大故欲违卜自守尔是以大诰一篇不及其它惟释其艰大之疑与其违卜之説自肆予冲人以下释其艰大也予惟小子以下释其违卜也尔惟旧人以下释其艰大也予曷极卜以下释其违卜也若夫事理则固不在言矣抑大诰之书曰殷小腆曰殷逋播臣于三监则畧而不详何也盖不忍言也不忍言则亲亲也其卒诛之何也曰亲亲尊尊并行不悖周道然也故于家曰亲亲焉于国曰君臣焉象之欲杀舜止于乱家故舜得以全之管叔之欲杀周公至于乱国故成王得以诛之周公不得以全之也传曰管蔡为戮周公右王书序曰成王伐管叔蔡叔则管蔡之诛是成王之意使管叔而可以无诛则天下后世之为王懿亲者皆可以乱天下而无死也可以乱天下而无死则天下之乱相寻于后世矣而可乎故黜殷天下之公义诛管蔡亦天下之公义也夫茍天下之公义圣人不得而私亦不得而避也吁是亦成王周公之不幸也】
