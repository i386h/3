<!-- { "loadSidebar": true } -->
　　【履祥孔子裔出先圣之后孟僖子曰孔丘圣人之后也其祖弗父何以有宋而授厉公孔子将殁亦语子贡曰丘殷人也则吾夫子为殷汤之后宋之子孙无疑也成汤恩及禽兽而子孙为万世帝王之师仁者之后有如是夫今之议者有曰后世之士有一才一徳遭逢显用皆得封赠祖父及有葬祭之锡叔梁纥笃生大圣而天下文庙春秋二祭咸不得与焉葢一阙典也宜令郡县各于文庙之后别立一庙以祀之因以顔路曽晢孔鲤之徒附享焉则圣贤得以尽其尊亲之心而学校明伦之地亦不为无补也愚谓圣子王祀其父不得血食贤子配享一堂之上其父列坐两庑之下揆之情理诚有不安顺者矣】
