<!-- { "loadSidebar": true } -->
　　本东虢国郑为制邑有故虎牢城汉为成皋县属河南宋毛德祖戍虎牢后魏昼夜攻围二百日乃克【到彦之留尹冲守虎牢后魏安颉与陆俟进攻拔之】后魏置东中府隋改成皋县曰汜水大业初置虎牢都尉府属荥阳郡唐属郑州又属洛州后属孟州贾至虎牢关铭王侯设险虎牢拥其要振之以五岳维嵩崒焉迫之以四渎洪河突焉宜其咽喉九州阃域中夏汉祖守之以临山东坐清三齐彊楚踯躅而不进太宗据之以拒河朔克擒丑夏伪郑袒而请命维兹虎牢天设巨防攻在坤下拒在离旁昏恃以灭圣凭而王
　　东西魏周齐相攻地名攷
　　通典北齐神武东魏天平末大举西伐至蒲津窦泰自风陵济河至潼关高敖曹入武关陷上洛泰军败西魏乗胜攻陷陜州神武西至沙苑西军又袭陷洛阳又至于河阴时拒守河阳城西师败归其后神武攻围玉壁不克西师来伐至于邙山后又围玉壁不克文襄遣将围颍川陷之于是河南自洛阳之西河北自晋州之西悉入西魏文宣命将略地南济于江又过江得梁夏口武成清河中筑戍于轵关当神武之时与周文帝抗敌十三四年间凡四出师大举西伐周师东讨者三焉大抵西则姚襄城洪洞晋州武平关柏崖轵关河阳南则虎牢洛阳北荆州孔城防汝北郡鲁城置兵以防周寇周文帝西魏大统中东魏师至蒲津文帝东征克陜州兼得宜阳郡邵郡东师又至沙苑后东征至河阴先胜后败筑戍于玉壁文帝又至邙山先胜后败其河南自洛阳之东北河东自平阳之界属于高齐当全盛战争之际则玉壁邵郡齐子岭通洛防黄栌三城宜阳郡陜州土刬三荆三鵶重兵以备东军
　　宇文高氏魏之簒盗也争地争城若蛮触然通典录其事存之以备参攷
　　蒲津
　　通典同州朝邑县【古临晋县】西南有蒲津关汉伍被传淮南王曰先要成皋之口塞轘辕伊阙之道守武关然此北尚有临晋关【即蒲津关也在临晋县】张说蒲津桥赞河上有三桥蒲津是其一隔秦称塞临晋名关关西之要冲河东之辐凑唐六典造舟之梁四河三洛一河则蒲津大阳盟津洛则孝义唐志河中府河西县【折朝邑河东置】有蒲津关一名蒲坂关开元十一年铸八牛牛有一人策之牛下有山皆铁也夹岸以维浮梁郡县志在河东县西四里【魏太祖西征马超韩遂夜渡蒲津关今造舟为梁亦关河之巨防】
　　风陵
　　通典河中府河东县有风陵堆与潼关相对在潼关北岸唐志河东县南有风陵关圣厯元年置郡县志风陵堆山在河东县南五十五里与潼关相对风陵故关一名风陵津在县南五十里魏太祖西征韩遂自潼关北渡即其处也水经注关之直北隔河有层阜孤峙河阳世谓之风陵戴延之所谓风塠
　　潼关　武关
　　并见前
　　上洛
　　晋置郡西魏置洛州后周改为商州治上洛县竹书纪年晋烈公三年楚人伐我南鄙至于上洛是也商山在县西南
　　陜州
　　通典后魏置陜州后周又置崤郡置兵于此备齐
　　沙苑
　　郡县志一名沙阜在同州冯翊县南十二里东西八十里南北三十里周太祖与高欢战于沙苑大破之人栽一树以表其功今树往往犹存【今以其处宜六畜置沙苑监类要寰宇记沙苑古城在朝邑县南十七里顔氏正俗曰本草防风生沙苑川泽陶景注云郡县无名沙苑者按今同州沙苑之内犹有防风陶公生长江南竟不知处】
　　河阴
　　通典今洛阳县北舆地广记汉平阴县故城在洛阳县北五十里魏文帝改为河阴【周武帝攻拔河阴大城】
　　河阳城　三城　中潬城
　　通典河阳县北城后魏太和中筑齐使潘乐镇于此又使高永乐守南城以备西魏并今城也其中潬城本东魏所筑仍置河阳关郡县志南城在河阳县西四面临河即孟津之地亦谓之富平津中潬城东魏元象元年筑唐至德中史思明来寇李光弼率士马数万东守河阳三城贼惮光弼兵威南不出百里西不越畿内陜州得修戎备关隘无虞皆光弼保河阳之力自乾元后常置重兵贞元后置节度为都城之巨防【唐属河南府置河阳三城使防昌三年置孟州】齐傅伏自永桥夜入中潬城【方勺曰河阳三城其中城曰中潬黄河西派贯于三城之间秋水泛溢时南北二城皆有濡足之患唯中潬屹然如故潬音诞】
　　邙山
　　郡县志北邙山在河南府偃师县北二里十道志邙山在洛阳县北十里
　　颍川
　　通典颍川郡后周改曰许州西魏王政镇守东魏围二百日城陷即今长葛县界故长社城也郡县志长社故城许州长葛县西一里西魏王思政进拔颍川东魏清河王岳围颍川造高堰引洧水以灌城城陷水自东北入城
　　晋州　平阳
　　通典魏置平阳郡刘渊建都于此后魏为晋州东魏北齐皆为重镇【周建德中攻拔晋州使梁士彦守之】
　　轵关
　　通典河南府济源县汉轵县地故城在今县东南高齐拒周使斛律光筑关于此唐志孟州济源县西有故轵关【隋志懐州王屋县有轵关】
　　姚襄城
　　郡县志在慈州吉昌县【后唐改吉乡熙宁五年废慈州以吉乡隷隰州元祐复置】西二十五里本姚襄所筑其城西临黄河控带龙门孟门之险周齐交争之地城高二丈周回五里武平二年斛律光破周兵于此城遂立碑表其功又于此城置镇【东魏南汾州北齐西汾州唐曰慈州取慈乌戍为名】
　　洪洞
　　周伐齐攻拔洪洞永安二城通典洪洞故城在晋州洪洞县北六里东魏北齐镇也四固重复控据要险【汉为杨县取县北洪洞岭为名隋志霍邑县后魏曰永安郡县志姚最序行记曰周建德五年从行讨齐师次洪洞百雉相临四周重复控据要险城主张元静率其所部肉袒军门】
　　武平关
　　通典绛州正平县有高齐故武平关在县西三十里【周平齐废】故家雀关在县南七里并是镇处
　　柏崖
　　郡县志河南府河清县西有柏崖故城即东魏将侯景所筑【唐志咸亨四年置柏崖县有柏崖仓咸亨中王本立置】
　　虎牢
　　通典东魏武定中陆子章增筑城守隋志汜水县【唐属孟州】旧曰成皋即虎牢后魏置东中府东魏置北豫州【唐志有虎牢关】
　　北荆州
　　通典今河南府陆浑县东北故城是【陈志陆浑县有东魏北荆州】
　　孔城防
　　通典河南府夀安县有九曲城所谓九阿也【水经注洛水东迳九曲南其地十里有坂九曲穆天子传天子西征升于九阿是也】高齐置孔城防以备周在今县东南
　　汝北郡
　　隋志汝州梁县旧置汝北郡通典梁县西南王坞城亦名高齐汝北郡以备周寇【郡县志故城在今县南】
　　鲁城
　　通典汝州鲁山县高齐于县东北十七里置鲁城以御周
　　宜阳郡
　　隋志洛州宜阳县后魏置宜阳郡东魏置州后周改曰熊州通典河南府福昌【汉宜阳县】县城即魏之一金坞城东南北三面峭絶天险后周重兵于此以备高齐【水经注一金坞唯筑四面】韦孝寛曰宜阳一城之地两国争之【周筑崇德等五城齐筑统关丰化二城】
　　华谷龙门二城
　　齐斛律光于汾北筑通典绛州龙门县有龙门山即大禹所凿水经注汾水迳冀亭南又西与华水合水出北山华谷皮氏县有冀亭故城在龙门东南河水南出龙门口汾水从东来注之魏土地记曰梁山北有龙门山大禹所凿通孟津河口广八十步竹书纪年晋昭公元年河水赤于龙门三里郡县志龙门山在同州韩城县北五十里龙门戍在县东北极崄峻后周于此置龙门关
　　邵郡
　　隋志绛州垣县后魏置邵郡后周置邵州【唐志隋置邵原郡今垣曲县】通典西魏于此置邵郡以备东魏
　　玉壁
　　隋志绛州积山县有后周勲州通典勳州故城在积山县西南十二里即大统四年王政所筑玉壁城【郡县志城周回八里四面并临深谷】为周氏重镇髙欢再攻围皆不克【初王政守后韦孝寛守东师攻不拔遂置勲州】
　　齐子岭
　　郡县志在河南府王屋县【今属孟州】东十二里即宇文周与髙齐分据境之处【通典县东二十里周齐分界处周伐齐遣韩明守之隋志懐州王屋县有齐子岭】
　　通洛防
　　通典故函谷关城保定中改为通洛防以备齐在河南府新安县【汉故函谷关在县东北一里】郡县志新安县城本名通洛城周武帝将东讨令尉迟纲筑此城以临齐境
　　黄栌三城
　　通典河南府永宁县【后周熊耳县】后周黄栌同轨永昌三城以备齐【隋志后周置同轨郡】旧唐志武德三年永宁县移治同轨城
　　土刬
　　通典在河南府长水县西北二十五里盖古关之塞垣后周以为镇防【长水汉卢氏县地后魏置南陜县】
　　三荆
　　通典独孤信略定北荆州即今河南府伊阳县【后周置兵于此备齐】东荆州后改曰淮州今唐州【西魏为重镇置兵以备东魏】荆州今邓州【西魏为重镇置兵以备齐北史独孤信都督三荆州】今按伊阳县唐先天元年析陆浑置隋志陆浑县有东魏北荆州
　　三鵶镇
　　通典汝州鲁山县后周置三鵶镇在县西南十九里亦名平高城以御齐百重山在邓州向城县北即三鵶之第一又北分岭山岭北即三鵶之二其第三鵶入鲁山县界韦孝寛陈伐齐三策其一广州义旅出自三鵶其二三鵶以北万春以南广事屯田预为贮积【郡县志鲁山县鲁阳关水俗谓之三鵶水经县西七里鲁阳关在向城县北八十里今邓汝二州于此分境荆豫迳途斯为险要张景阳诗云朝登鲁阳关狭路峭且深】
　　陉岭
　　郡县志石铭陉岭在代州灵丘县西北八十里上有石铭题言冀州北界故谓之石铭陉水经注天井水出东陉山西南北有长岭岭上东西有通道即钘隥也【穆天子传至于钘山之队东升三道之隥】
　　永州
　　隋志蔡州义兴县后齐曰永州隋废入城阳县
　　大和谷
　　唐志河南府伊阳县有太和山
　　谷水
　　水经谷水出农黾池县南谷阳谷又东过河南县北东南入于洛【注韦昭曰洛水在王城南谷水在王城北东入于瀍地理志东北至谷城入洛】
　　沃野　河州
　　唐地理志北经太泊十七里至金河又经故后魏沃野镇城【郡县志沃野故城在天德军城北六十里】通典河州前秦置后周置枹罕郡汉志朔方郡有沃壄县
　　稽胡
　　通典一曰步落稽盖晋时匈奴别种或云山戎赤狄之后自离石【石州】以西安定【泾州】以东方七八百里居山谷间后周齐王宪讨破之
　　柏谷城
　　水经注河水东合柏谷水水出农县【今虢州虢略县】两石隄山北流迳其亭下晋公子重耳出亡及柏谷汉武帝尝微行此亭九域志虢州朱阳县有柏谷
　　定阳城
　　齐斛律光围定阳【定阳城通鉴考异云汾州】筑南汾城以逼之周使郭荣城于姚襄城南定阳城西舆地广记慈州吉乡县东魏置定阳县及定阳郡隋改吉昌置文城郡唐曰慈州
　　汾州
　　通典慈州东魏置南汾州北齐改西汾州
　　紫陌
　　在邺西水经注漳水北迳祭陌西【田融以为紫陌也】赵建武十一年造紫陌浮桥于水上【周师至紫陌桥　邺县省入相州临漳县邺都记城西北五里石虎时于漳水造浮桥接紫陌宫因名之】
　　洛口　永桥
