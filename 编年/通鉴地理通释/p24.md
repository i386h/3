<!-- { "loadSidebar": true } -->
　　春秋时为鲜虞定四年传中山不服中山之名乃始见于此【大事记威烈王十二年中山武公初立索隐曰中山古鲜虞国姬姓】魏文侯使乐羊伐取之及武侯之世赵世家书与中山战于房子是时葢已复国其后与诸国并称王其势又强矣广记中山府安喜县古中山国【新乐县古鲜虞国李公绪赵记云鲜虞姬姓春秋之末曰中山】
　　房子
　　县属赵州唐改为临城【郡县志故城在髙邑县西南五十里穆天子传曰至房子登赞皇山汉属常山郡】
　　代
　　北狄之别也世家曰翟戎者代之先也匈奴传赵襄子逾句注而破并代以临胡貉正义代郡城北狄代国秦汉代县城也在蔚州羌胡县【当作飞狐】北百五十里【舆地广记蔚州本代国在常山之北赵襄子定代地及武灵王置代郡】赵有代句注之北与戎界边
　　无穷
　　战国策武灵王破原阳以为骑邑牛赞进谏王曰昔者先君襄王与代交地城境封之名曰无穷之门所以昭后而期逺也
　　黄华
　　正义葢西河侧之山名【水经注隆虑县有黄水出于神囷山黄华谷北崖相州林虑县本汉隆虑　隋图经黄花水出隆虑县西北崖上髙十七里去地七里悬水东南注壑岩下其谷号黄花谷　刘劭赵都赋置酒乎黄华之馆】
　　漳
　　通典相州滏阳县有漳河滏水【今属礠州】郡国志邺有滏水【刘劭赵都赋清漳发源浊滏汩越汤泉涫沸洪波飘厉战国策呉起曰殷纣之国左孟门而右漳文选注滏水热若出于釜因名焉郡县志滏水出礠州滏阳县西北四十二里鼓山亦名釜山泉源奋涌若水之汤汤故以名之八陉第四曰口陉山岭髙深实为险阨淮南墬形训清漳出揭戾浊漳出发包釜出景注二漳合流经魏郡入清河景山在邯郸西南滏水所出　山海经神囷之山滏水出焉东流注于欧水注滏水今出临水县西釡口山经邺西北至列人县入于漳其水热魏都赋北临漳则冬夏异沼水经注出石鼓山南岩下冬温夏冷东流注于漳又谓之合河】
　　长城
　　世家肃侯【十七年】筑长城括地志武灵王长城在朔州善阳县北按此所谓立长城者在武灵王之前
　　蔺郭狼
　　地理志西河郡有蔺臯狼二县战国策知伯之赵请蔡臯狼之地襄子弗与【鲍氏云蔡当作蔺世家成侯三年魏败我蔺二十四年秦攻我蔺肃侯二十二年秦取我蔺离石离石属西河今石州　魏世家武侯败赵北蔺正义云在石州赵之西北】郭狼疑是臯狼【孟增幸于周成王是为宅臯狼葢成王居之于臯狼】
　　林人　林胡　楼烦
　　正义林人即林胡也匈奴传晋北有林胡楼烦之戎如淳曰林胡即澹林为李牧所灭【括地志朔州地冯唐曰李牧破东胡灭澹林李牧传云灭襜褴破东胡降林胡则襜褴非林胡也】地理志楼烦县属雁门应劭云故楼烦胡也【故城在代州崞音郭县东北】赵世家主父行新地出代西遇楼烦王于西河而致其兵
　　东胡
　　正义赵东有瀛州之东北营州之境即东胡乌丸之地【服防云后为鲜卑在匈奴东故曰东胡】匈奴传燕北有东胡【周书已有东河】其后燕将秦开袭破之【括地志云汉初冒顿灭其国余保乌丸山因以为号】山海经东胡在大泽东
　　西边
　　正义云林胡楼烦即岚胜之北也岚胜以南石州离石蔺等七国时赵邑边也秦隔河也晋洺潞泽等州皆七国时韩地为并赵西境也
　　河薄洛之水
　　徐广云安平经县西有漳水津名薄洛津【水经注漳水又厯经县故城西水有故津谓之薄洛津　按汉信都国安帝更名安平通典贝州经城县汉经县也本朝省入大名府宗城县】袁绍在薄洛津
　　上党
　　地理志本韩之别郡也逺韩近赵后卒降赵【韩非初见秦曰代四十六县上党十七县广记云秦上党郡今泽潞辽州平定威胜军之地】
　　三胡
　　索隐云林胡楼烦东胡
　　晋阳
　　汉太原郡所治龙山在西北晋水所出北齐分晋阳置龙山县隋开皇十年改龙山曰晋阳而以古晋阳县为太原县【隋唐地理志所谓晋阳县乃古龙山县所谓太原县乃古晋阳县】自北汉刘氏以前郡治太原晋阳二县【太平兴国四年王师下北汉徙州治阳曲县本汉狼孟县地而空其故城　郡县志太原府城中又有三城其一曰大明城即古晋阳城也左传言董安于所筑晋阳故宫一名大明宫在州城内】
　　鄗
　　郡县志汉以为县属常山【武灵王三年城鄗】光武即位于鄗南千秋亭五成陌因改曰髙邑【髙齐移髙邑于汉房子县东北今髙邑县是也隋于汉鄗城南十八里改置柏乡县属赵州故城柏乡县北二十一里】舆地广记赵州髙邑县左传哀四年齐国夏伐晋取鄗即此【鄗音呼各反赵世家武灵王二十一年攻中山王军取鄗石邑封龙东垣中山献四邑和孙氏曰骑兵始于战国之初武灵王胡服骑射全用匈奴之俗而古法于是大变春秋正义曰古者马以驾车六国之时始有单骑曲礼云前有车骑者汉世书耳左传左师展将以公乗马而归此骑马之渐战国策王破原阳以为骑邑吕氏曰胡服骑射葢始教一邑然后徧行之于境内汉地理志云中郡原阳县】
　　东阳
　　左传赵胜帅东阳之师以追齐杜氏注东阳晋之山东魏郡广平以北战国策国子曰兼魏之河南絶赵之东阳则赵魏亦危矣【地理志清河郡有东阳县舆地广记恩州厯亭县漳南镇本汉东阳县隋改漳南唐属贝州】
　　沙丘　钜鹿
　　殷纪纣益广沙丘苑台括地志沙丘台在邢州平乡东北二十里地理志赵中山地薄人众犹有沙丘纣滛乱余民正义沙丘邢州也钜鹿冀州也【括地志钜鹿邢州平乡县城】齐北界贝州也言破齐灭韩之后燕之南界秦之北界相去减三百里赵在中间也吕氏春秋九薮赵之钜鹿【注今钜鹿广阿泽广记邢州钜鹿县有禹贡大陆泽地理志钜鹿县大陆泽在北纣所作沙台在东北七十里应劭曰鹿林之大者十三州志唐虞时大麓之地】
　　上郡
　　正义鄜延等州【通典今绥鄜银麟夏坊延丹等州地】括地志故城在绥州上县【通典龙泉县】东南五十里【秦惠文十年魏纳上郡十五县广记云上郡今麟延安丹坊鄜银夏绥德保安之地】
　　扞闗
　　吕氏云扞者扞敌之扞非闗名也赵之扞闗陆道之闗也楚之扞闗水道之闗也【楚肃王四年为扞闗以距蜀】
　　榆中
　　武灵王二十年西略胡地至榆中战国策王胡服率骑入胡出于遗遗之门逾九限之固絶五径之险至榆中辟地千里【括地志榆中胜州所治榆林县正义胜州北河北岸地理志金城郡有榆中县通典故城在兰州五泉县东伍被传广长榆开朔方注长榆在朔方即卫青传所云榆谿旧塞或谓之榆中秦始皇纪西北斥逐匈奴自榆中并河以东属之隂山以为三十四县项羽传云防恬为秦将北逐戎人开榆中地数千里注在上郡即今之榆林广记榆林县南有榆溪塞即防恬侵胡植榆为塞是也东有榆林闗隋开皇三年置卫青传按榆溪旧塞索隐水经云上郡北有诸次山诸次水出焉东经榆林塞为榆谷正义今榆林县东四十里东北临河枚乗曰秦北备榆中之闗】
　　邯郸
　　赵世家敬侯元年始都邯郸地理志自中牟徙此邯郸北通燕涿南有郑卫漳河之间一都防也【张晏曰邯郸山在东城下县属赵国今属礠州有丛台赵王故台也战国策冯忌曰武安君乗七胜之威与马服之子战于长平之下因以余兵围邯郸赵以亡败之余众而秦罢于邯郸之下赵守而不可拔攻难而守者易也】
　　羊肠
　　魏世家如耳曰昔者魏伐赵断羊肠拔阏与约斩赵赵分而为二所以不亡者魏为从主也蔡泽谓应侯曰君相秦坐制诸侯决羊肠之险塞太行之道正义云太行山坂道名南属懐州北属泽州吕氏春秋九山之一也盘纡如羊肠【秦上党郡今泽潞仪沁四州之地兼相州之半韩总有之至七国时赵得仪沁二州之地韩犹有潞州及泽州之半半属赵魏沁州在羊肠阪之西仪并代三州在句注山之南秦以三郡攻赵之泽潞则句注之南赵无地淮南子注云说苑桀之居伊阙在其南羊肠在其北今太原晋阳西北九十里通河西上郡闗曰羊肠坂是通典太原府阳曲县有干烛谷即羊肠坂后汉邓训传注石磴萦委若羊肠焉今岚州界羊肠坂是也隋帝登太行山问崔赜曰何处有羊肠坂对曰案汉书地理志上党潞州壶闗县有羊肠坂帝曰不是又答曰案皇甫士安撰地书云太原北九十里有羊肠坂帝曰是也战国策说秦王曰两攻修武逾羊肠降代上党郡县志羊肠山在太原府交城县东南五十三里】
　　句注
　　正义句注山【音章句之句一音钩】在代州鴈门县西北四十里【郡县志在朔州鄯阳县东八十里代州鴈门县西北三十里一名西陉山】吕氏春秋九塞之一也地理志在鴈门隂馆县【刘劭赵都赋其近则有天井句注飞狐太行璀错磥硌属阜连冈刘敬传汉兵已逾句注苏厉曰齐反巠分先俞于赵正义巠音邢分当作山括地志句注山一名西陉山俞音戌尔雅云西隃鴈门是也郭氏注云西隃即鴈门山按西先声相近葢陉山西隃二山并在代州鴈门县皆赵地　赵世家襄子北登夏屋括地志夏屋山一名贾屋山在代州鴈门县东北三十五里与句注山相接葢北方之险亦天下之阻鴈门县本汉广武地理志贾屋山在太原广武县北匈奴传赵襄子逾句注而破并代汉文纪苏意为将军屯句注郡国志注尔雅八陵西隃鴈门是也张仪说燕曰昔赵襄子欲并代与代王遇于句注之塞郡县志晋咸宁元年句注碑曰葢北方之险有卢龙飞狐句注为之首天下之阻所以分别外内也】
　　河间
　　瀛州地理志注在两河之间【战国策赵王曰秦下甲攻赵赵赂之以河间十二县】









　　通鉴地理通释卷八
　　钦定四库全书
　　通鉴地理通释卷九　　　宋　王应麟　撰七国形势攷中
　　魏
