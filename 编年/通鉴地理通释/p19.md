<!-- { "loadSidebar": true } -->
　　汉地理志周地今河南雒阳谷城平隂偃师巩缑氏是其分也初雒邑与宗周通封畿东西长而南北短短长相覆为千里至襄王以河内赐晋文公又为诸侯所侵故其分墬小唐天文志周之兴也王畿千里及其衰也仅得河南七县通典周之封城其西得今河南洛阳偃师东至缑氏巩县南得伊阙北至于河当战国时其境最狭东西南北方百余里　温孟州温县春秋僖十年狄灭温苏子奔衞于是襄王以赐晋文公　原在孟州济源县【汉轵县原乡晋沁水县南】　絺在野王县西南今懐州河内县　樊一名阳樊野王县西南有阳城国语阳人曰阳有夏商之嗣典樊仲之官守樊仲山父食采于樊　隰郕在懐县西南【懐县省入懐州武陟县】　欑茅在懐州脩武县北　向轵县有地名向上【轵县唐省入孟州济源县】　盟今盟津在孟州河阳县　陉通典河南府密县有陉山　隤在脩武县北　懐即懐县【凡十二邑禹贡覃懐之地】　南阳懐州脩武县有南阳城晋启南阳即此今孟懐州皆春秋南阳之地　虎牢孟州汜水县　酒泉周邑【未详】　陈氏曰九州川浸泽薮各在职方不属诸侯之版而诗不以圃田系郑春秋不以沙麓系晋略可覩矣周季诸侯始擅不朌之利齐斡山海而桃林之塞郇瑕之地晋实私之僭侈滋甚往往称伯甚者至周成贡百二十金于魏以易温圃　吕氏曰言周秦之彊弱者必归之形埶其説始于娄敬敬所见者特平王之周耳曷尝见文武成康之周哉敬以周之形埶为弱秦之形势为彊抑不知敬之所谓秦乃文武成康之周也文武成康之世岐丰乃周之都如敬之言被山带河四塞以为固者葢皆周之形势当是时安有所谓秦者耶迨至平王东迁轻捐岐丰之地以封秦遂成秦之彊是秦非能自彊也得周之形势而彊也秦得周之形势以无道行之犹足以雄视诸侯并吞天下况文武成康本之以盛徳辅之以形势其孰能御之耶是天下形势之彊者莫周若也敬何由见而遽以弱名周耶自平王捐岐丰以封秦既失周之半以破裂不全之周兢兢自保犹恐难立岂容复有所侵削今日割虎牢畀郑明日割酒泉畀虢至襄王又顿捐数邑于晋隧固王章也千里之畿甸亦王章也襄王惜礼文不以与晋自谓能守王章抑不知割地自削则畿甸之王章既不全矣惜其一而堕其二乌在其能守王章耶　赵氏曰周之始东也以父子之变东而又东也以兄弟之争　林氏曰周至平王而弱襄王而防敬王而乱此东周之三变也平王当齐晋秦楚代兴之始襄王当齐晋秦楚争伯之初敬王当齐晋秦楚俱弱之后夫四国彊而周弱四国伯而周防固其埶也四国既弱而周之乱又甚焉实周自为耳【或曰观史伯之言成周南有申吕而有荆蛮焉北有衞而有翟焉何以无乱华之忧曰大雅有云大邦维屏大宗维翰此立国之根本也申吕在宛维周之翰何畏乎荆衞在河朔行方伯连率之职何虞乎翟肃肃谢功召伯营之为申伯作也脩尔车马弓矢戎兵衞武自儆也乃心罔不在王室诸夏安而四夷服周之衰也申侯启西戎之祸而终为荆所灭衞宣稔淫乱之恶而终为狄所灭东迁之后晋郑焉依晋有河东郑有成臯荥阳皆洛都之屏翰也周亦不竞于郑夺其政取其田召狄以伐之于晋助蟊贼而翦覆焉赏簒逆而爵命焉征伐安得不自诸侯出乎然子頽之乱郑之自入子带之难又晋之由定犹有頼于二国也晋楚争郑迭为胜负郑以牺牲玉帛待于二竟宋之盟无夷夏之辨申之防诸侯胥为夷晋亦不臣而暴蔑宗周至于率隂戎伐颍况蛮荆何有于周室刘文公合十八国于召陵谋伐楚而晋大夫以贿败之诸侯遂不知有周矣尝以春秋书鲁者攷之天王来聘者七锡命者三赗者四归脤者一而公如京师者一朝王所者一卿大夫如京师者五君日卑而臣日慢福威下移冠屦易位履霜于曲沃之命坚冰于三晋之命周自是不可为虽孟子之言王道已絶望于周一鲁仲连其能障横流之波乎】　黄氏曰荆宛并韩其国都皆近京师宛衞武关以制楚韩扞临晋以制狄皆天下形胜故宣王中兴特着二诗焉大抵周人幽据全燕【制狄】齐据海岱【制徐淮】兖冀翼蔽洛阳并荆控扼咸雍此天下全势也观九州山川险要之处与其建牧规模而经略大体可见矣　朱氏曰自申缯之讐不复而母家之屯戍是急钟巫之贼不正而诸侯之盟会狎至春秋所以作也讨夏南之乱不出于诸华而反出于夷狄之国请讨田恒之无君不见于公卿而特出于去位之大夫更战国与秦斯义愈晦然三户亡秦之怨犹见于故楚之遗老使者五反必欲复立魏后之义犹复见于先魏之故臣感五世相韩之徳不惮破家捐躯而求报者犹有圯下孺子也天命流行人心如故斯理讵可湮灭哉








　　通鉴地理通释巻六
　　钦定四库全书
　　通鉴地理通释巻七　　　宋　王应麟　撰名臣议论攷
　　古之谋国者知天下之大势图事揆策规画先定无言不酬今自乐毅而下着于篇
　　乐毅对伐齐
　　乐毅为魏使于燕燕王以客礼待之遂委质为臣当是时齐湣王彊南败楚相唐昧于重丘西摧三晋于观津遂与三晋击秦助赵灭中山破宋广地千余里与秦昭王争重为帝于是燕昭王问伐齐之事乐毅对曰齐霸国之余业也地大人众未易独攻也王必欲伐之莫如与赵及楚魏于是使乐毅约赵惠文王别使连楚魏令赵嚪秦以伐齐之利诸侯害齐湣王之骄暴皆争合从与燕伐齐乐毅还报燕昭王悉起兵使乐毅为上将军赵惠文王以相国印授乐毅乐毅于是并防赵楚韩魏燕之兵以伐齐破之济西诸侯兵罢归而燕军乐毅独追至于临菑齐湣王之败济西亡走保于莒乐毅独留徇齐燕昭王大説亲至济上劳军行赏飨士封乐毅于昌国号为昌国君乐毅留徇齐五嵗下齐七十余城皆为郡县以属燕唯莒与即墨未服
　　重丘
　　应劭曰安徳县北五十里有重丘乡水经注故重丘县【汉属平原】在徳州左传襄二十五年诸侯同盟于重丘舆地广记永静军将陵县汉重丘县地隋于重丘故城置【唐属徳州】庆厯七年属永静
　　观津
　　正义在冀州武邑县东南二十五里舆地广记观津镇本赵地乐毅封于此号望诸君汉为县属信都【初属清河外戚传窦后家在观津通典故城在徳州蓚县东北后属冀州】
　　济西
　　正义谓济州已西左传僖三十一年取济西田分曹地也水经注春秋庄十八年公追戎于济西京相璠曰济水自钜野至济北是也苏代曰秦以济西委于赵　有济西赵之河东国危
　　临淄
　　青州临淄县古营丘之地城临淄水故曰临淄师尚父所封
　　莒
　　今密州莒县故莒国
　　昌国
　　正义故城在淄州淄川县东北四十里汉齐郡之县
　　即墨
　　今莱州之县故城在县西胶水县南六十里
　　济上
　　济水之上禹贡济东北会于汶孔氏云济与汶合济职方氏及汉志説文作泲兖州之川今禹贡从水从齐乃字之误当以古文为正【济水出常山郡房子县赞皇山别是一水名音同实异】
　　宁台
　　索隠云燕台也括地志元英磨室二宫皆燕宫在幽州蓟县西四里宁台之下战国策云厯室【通典燕国都碣石宫】
　　蓟丘
　　正义蓟县西北隅有蓟丘索隠云燕所都之地【今燕山府蓟县因丘以名邑】　地理志蓟南通齐赵勃碣之间一都防也蓟县故燕国召公所封【汉属广阳郡唐属幽州】
　　汶篁
　　正义汶水源出兖州博城县东北原山西南入沛徐广云竹田曰篁谓燕之疆界移于齐之汶水【索隠蓟丘燕所都之地燕之蓟丘所植植齐汶上之水】
　　萧何韩信论定三秦
　　项羽立沛公为汉王而三分关中地王秦降将以距汉王汉王怒欲谋攻项羽萧何諌之曰虽王汉中之恶不犹愈于死乎语曰天汉其称甚美夫能诎于一人之下而信于万乘之上者汤武是也愿大王王汉中养其民以致贤人收用巴蜀还定三秦天下可图也汉王曰善韩信拜大将王曰丞相数言将军将军何以教寡人
　　计策信曰项王虽霸天下而臣诸侯不居关中而都彭城又背义帝约而以亲爱王诸侯不平诸侯之见项王逐义帝江南亦皆归逐其主自王善地项王所过亡不残灭多怨百姓百姓不附特劫于威强服耳名虽为霸实失天下心故曰其强易弱今大王诚能反其道任天下武勇何不诛以天下城邑封功臣何不服以义兵从思东归之士何不散且三秦王为秦将将秦子弟数嵗而所杀亡不可胜计又欺其众降诸侯至新安项王诈阬秦降卒二十余万人唯独邯欣翳脱秦父兄怨此三人痛于骨髓今楚强以威王此三人秦兵莫爱也大王之入武关秋毫无所害除秦苛法与民约法三章耳秦民无不欲得大王王秦者于诸侯之约大王当王关中关中民户知之王失职之蜀民亡不恨者今王举而东三秦可檄而定也于是汉王大喜自以为得信晚遂听信计部署诸将所击汉王举兵东出陈仓定三秦二年出关收魏河南韩殷王皆降令齐赵共击楚彭城汉兵败散而还信复发兵与汉王会荥阳复击破楚京索间以故楚兵不能西信定河东使人请汉王愿益兵三万人臣请以北举燕赵东击齐南絶楚之粮道西与大王会于荥阳【兴元府城固县有韩信台即高帝置坛设九賔之礼拜信为大将】
　　汉中
　　元和郡县志属楚秦惠文王取汉中地六百里为汉中郡后汉注故城在今梁州南郑县东北舆地广记房金洋州兴元府索隠云在楚之西北汉水南穰侯相秦举任鄙为汉中守【吕氏曰鄙之守边秦之所倚也】沛公王巴蜀汉中四十一县都南郑今兴元府南郑县【水经注云耆旧传云南郑之号始于郑桓公后桓公死于犬戎其民南奔故以南为称即汉中郡治也汉髙祖入秦项羽封为汉王萧何曰天汉美名也遂都南郑大城周四十二里城内有小城南慿北结环雉金墉漆井皆汉所修筑】汉中地形襟要髙帝始基于此用能定三秦先主之用蜀倚为重镇【郦商传别将攻旬关西定汉中旬关洵阳县郡县志通关山在兴元府城固县东北九里汉髙祖北定三秦萧何守汉中欲修此道通关中故名通关山城固故城在县东六里韩信所筑】
　　巴蜀
　　秦二郡苴蜀相攻秦使张仪司马错取蜀谯周曰苴今之巴郡也正义曰蜀王封其弟于汉中号曰苴侯因命之邑曰葭萌苴侯与巴王为好巴与蜀为讐故蜀王怒伐苴苴奔巴求救于秦秦遣张仪伐蜀灭之因灭巴【括地志云苴侯都葭萌今利州益昌县葭萌故城是蜀侯都益州】太史公曰巴蜀四塞栈道千里唯襃斜绾毂其口【在汉中】
　　三秦
　　章邯王雍【地理志右扶风舆地广记鳯翔府属雍国天兴县故雍县】都废丘【韦昭曰即周犬丘懿王所都秦更名废丘汉更曰槐里括地志古城在雍州始平县东南十里舆地广记京兆府兴平县】司马欣王塞【顔氏曰取河华之固为阨塞地理志京兆左冯翊广记京兆府同州属塞国】都栎阳【括地志故城一名万年城在雍州栎阳县东北二十五里秦献公城栎阳即此】董翳王翟【地理志上郡文颖曰本上郡秦所置项羽更名广记延安府属翟国】都髙奴【延安府临真县】法言曰汉剏业山南【汉中也】发迹三秦
　　关中
　　韩生曰关中阻山带河四塞之地三辅旧事云西以散关为限东以函谷为界二关之中谓之关中雍録云此説未尽顔氏曰自函谷关以西总名关中徐广曰东函谷南武关西散关北萧关其説是也【史记正义东有函谷蒲津西有散关陇山南有峣山武关北有萧关黄河在四关中故曰关中】
　　彭城
