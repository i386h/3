<!-- { "loadSidebar": true } -->
　　左氏传景王使詹桓伯辞于晋曰我自夏以后稷魏骀芮岐毕吾西土也及武王克商蒲姑商奄吾东土也巴濮楚邓吾南土也肃慎燕亳吾北土也吾何迩封之有杜氏曰夏世以后稷功受五国为西土之长　魏陜州芮城县本魏国地鲁桓公时芮伯万出居于魏即此地汉河北县地后周改芮城　骀京兆府武功县本邰邑后稷所封亦作斄汉属右扶风后汉省武功亦汉县治故斄城　芮同州冯翊县本芮国汉临晋县地属左冯翊隋改县曰冯翊　岐鳯翔府岐山县东北十里有岐山通典文王徙于岐即此县孟子春子言文王治岐杜氏注在美阳县西北舆地广记岐阳县汉美阳县地太王邑岐山之下诗谓居岐之阳文王亦治焉唐省入扶风县为岐阳镇　毕在京兆府咸阳县西北郡县志毕原在京兆府万年县西南二十八里诗注云毕终南之道名也书周公于毕毕原即咸阳县所理是也左传毕文之昭也即谓此地原南北数十里东西二三百里亦谓毕陌通典文王毕初王季都之后毕公髙封焉　蒲姑注云博昌县北有蒲姑城通典姑幕县故城在密州莒县东北古蒲姑氏国郡县志薄姑故城在青州博昌县东北六十里【今博兴县】舆地广记青州博兴县有薄姑城商末为诸侯居此成王灭之晏子曰蒲姑氏因之而后太公因之　商奄左传因商奄之民説文防国在鲁括地志兖州曲阜县奄里即奄国之地周有徐奄注二国嬴姓书序成王东伐淮夷遂践奄迁其君于蒲姑　巴重庆府巴县本江州县古巴国今重庆黔达施忠万开涪州南平军渠资普昌合州广安军皆其地也秦取其地立巴郡　濮见牧誓伊尹为四方献令正南百濮郡国志越巂会无县华阳国志曰故濮人邑郑语楚蚡冒始启濮刘伯庄曰濮在楚西南左传麇人率百濮聚于选将伐楚通典有尾濮木绵濮文面濮折腰濮赤口濮黒僰濮尔雅南至于濮鈆周书王防卜人丹砂注云西南之蛮葢濮人也诸濮与哀牢地相接　楚商颂奋伐荆楚荆州之楚国也周封熊绎为楚子今归州秭归县东南丹阳城　邓襄阳府邓城县汉为邓县唐为临汉县有故邓城在县东北二十二里即邓国　肃慎北夷在菟北三千余里通典挹娄即古肃慎之国在不咸山北夫余东北千余里濵大海勿吉在髙句丽北亦古肃慎国地靺鞨即勿吉也　燕在涿鹿山南召公所封都幽州蓟县北燕伯欵始见春秋　亳秦纪宁公与亳战皇甫谧云西夷之国【此土之亳未详】
　　国语史伯曰当成周者南有荆蛮申吕应邓陈蔡随唐北有衞燕翟鲜虞路洛泉徐蒲西有虞虢晋隗霍杨魏芮东有齐鲁曹宋滕薛邹莒
　　荆蛮注云芈姓之蛮鬻熊之后蛮芈蛮矣谓叔熊在濮从蛮俗也今按诗云蛮荆叔向曰昔成王盟诸侯于岐阳楚为荆蛮置茅蕝设望表与鲜牟守燎故不与盟荆蛮即楚也【春秋庄公世书荆僖元年乃书楚人伐郑葢始改为楚】　申姜姓诗申伯故申城在邓州南阳县北二十里南阳秦宛县国在今邓州信阳军之境　吕姜姓书吕侯故吕城在邓州南阳县西四十里林氏曰秦汉之际南阳为要地楚有图北方之志其君多居于申合诸侯又在焉子重请申吕为赏田巫臣曰不可此申吕所以邑也是以为赋以御北方若取之是无申吕也晋郑必至于汉申即宛也方城之险楚所恃而申在方城之内防阨之险又在方城之内　应姬姓武王子封【在汝州鲁山县】汉志颍川郡父城县应乡故国秦范睢封应侯县废入汝州叶县　邓曼姓【见前】　陈妫姓周封舜后满以备三恪在陈州宛丘县　蔡姬姓文王子所封蔡州上蔡县蔡叔始封也平侯自上蔡迁新蔡县　随姬姓在随州随县左传汉东之国随为大　唐姬姓随州唐城县故唐国汉为上唐乡属舂陵晋置上唐县隋改唐城　衞姬姓康叔之封都殷之朝歌衞州及黎阳野王皆衞之分　燕姬姓【见前】翟隗姓白狄有延安府鄜丹绥廓银石州之地
　　鲜虞姬姓在翟者今中山府新乐县【古鲜虞国战国为中山】路妘姓春秋赤狄潞氏今潞州潞城县　洛隗姓汉匈奴传武王放逐戎夷泾洛之北注云洛即漆沮水也出上郡雕隂泰冒山东南入于渭后汉西羌传洛川有大荔之戎　泉隗姓左传泉臯之戎注云今伊阙北有泉亭　徐注云赤翟隗姓　蒲注云赤翟隗姓　虞姬姓武王封太王子仲雍之后为虞公陜州平陆县呉山在西上有虞城　虢姬姓西虢虢叔之后陜州陜县上阳故城在县东兼虢州为南境东虢虢仲之后在孟州汜水县制邑故虎牢城　晋姬姓唐叔之后燮父改唐为晋今太原府阳曲县　隗姬姓【未详其地】　霍姬姓文王子叔处所封在晋州霍邑县　杨姬姓晋州洪洞县本杨侯国汉为杨县隋改洪洞取岭为名　魏姬姓河中府永乐县古魏国诗谓魏地狭隘汉河北县唐分芮城置永乐　芮姬姓【见前】　齐姜姓太公望之后都营丘今青州临淄县　鲁姬姓周公旦之后伯禽宅曲阜今袭庆府仙源县　曹姬姓文王子振铎之后宅陶丘今兴仁府济隂县东北三十七里定陶故城　宋子姓防子后为宋公今应天府宋城县　滕姬姓文王子叔绣所封今徐州滕县西南十四里有滕城　薛任姓奚仲所封汉有薛县故国后废故城在徐州滕县东　邹曹姓春秋邾子陆终之后今袭庆府邹县　莒己姓东夷之国今密州莒县　曹元首六代论曰三代之君与天下共其民故天下同其忧秦王独制其民故倾危而莫救夫与人共其乐者人必忧其忧与人同其安者人必拯其危先王知独治之不能久也故与人共治之知独守之不能固也故与人共守之兼亲疏而两用参同异而并进是以轻重足以相镇亲疏足以相衞并兼路塞逆节不生及其衰也桓文帅礼苞茅不贡齐师伐楚宋不城周晋戮其宰王纲弛而复张诸侯傲而复肃二霸之后寖以陵迟呉楚慿江负固方城虽心希九鼎而畏迫宗姬奸情散于胷懐逆谋消于唇吻斯岂非信重亲戚任用贤能枝叶硕茂本根赖之与自此之后转相攻伐呉并于越晋分为三鲁灭于楚郑兼于韩暨乎战国诸姬防矣唯燕衞独存然皆弱小西迫强秦南畏齐楚救于灭亡匪遑相恤至于王赧降为庻人犹枝榦相持得居虚位海内无主四十余年　林氏曰春秋歴十三王君无弑逆之祸臣无専擅之变外弱而内固枝伤而榦存故晋齐多叛臣宋郑多叛亲鲁多叛邑衞多叛民而周无僭逆之乱齐俗好游秦俗好兵晋魏之俗褊郑衞之俗淫而周无变易之风齐作内政晋作爰田鲁作丘甲郑作封洫而周之政则守先王之政晋大夫贪郑大夫侈鲁大夫抗齐大夫骄而周之臣则贵先王之礼齐晋有世臣而无公族宋鲁有公族而无世臣权在世臣则虽强而亡权在公族则虽存而削惟周之立国兼而有之亲疏相制本枝相维凡此者皆非诸国之所及也故秦虽免冑而过门楚虽观兵而问鼎呉虽告劳而矜功亦终慑服内听而不敢动况中国之君乎
　　左氏传桓王八年与郑人苏忿生之田温原絺樊隰郕欑茅向盟【音孟】州陉隤懐惠王五年与郑伯武公之略自虎牢以东与虢公酒泉襄王十七年与晋侯阳樊温原欑茅之田晋于是始启南阳
