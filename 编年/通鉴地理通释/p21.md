<!-- { "loadSidebar": true } -->
　　谊上疏曰陛下所以为蕃扞及皇太子之所恃者唯淮阳代二国耳代北边匈奴与强敌为邻能自完则足矣而淮阳之比大诸侯廑如黒子之着面适足以饵大国耳不足以有所禁御髙皇帝分天下以王功臣反者如猬毛而起以为不可故蔪去不义诸侯而虚其国择良日立诸子雒阳上东门之外毕以为王而天下安今淮南地逺者或数千里越两诸侯而县属于汉其吏民繇役往来长安者自悉而补中道衣敝钱用诸费称此其苦属汉而欲得王至甚逋逃而归诸侯者已不少矣其势不可久愿举淮南地以益淮阳而为梁王立后割淮阳北边二三列城与东郡以益梁不可者可徙代王而都淮阳梁起于新郪以北着之河淮阳包陈以南揵之江则大诸侯之有异心者破胆而不敢谋梁足以扞齐赵淮阳足以禁呉楚陛下髙枕终无山东之忧矣文帝于是从谊计廼徙淮阳王武为梁王北界泰山西至髙阳得大县四十余城徙城阳王喜为淮南王抚其民景帝立三年而呉楚赵与四齐王合从举兵西乡京师梁王扞之卒破七国
　　淮阳
　　髙帝夷彭越分梁地为二国立子恢为梁王子友为淮阳王文四年徙代王武为淮阳王通典汉淮阳郡故城在陈州宛丘县西南
　　代
　　髙帝诏曰代地居常山之北与夷狄边赵乃从山南有之逺数有胡宼难以为国颇取山南太原之地益属代代之云中以西为云中郡则代受边宼益少矣文帝以代王入即位后分代为两国立子武为代王参为太原王四年徙参为代王尽得故地都晋阳如故括地志并州太原地名大明城即古晋阳
　　雒阳上东门
　　顔氏云东面最北出门曰上东门雒阳十二门李尤铭上东少阳厥位在寅水经注建春门即上东门也晋曰建阳
　　梁
　　文十二年武徙梁七国反先击梁棘壁梁王城守睢阳而使韩安国张羽等为将军以距呉楚呉楚以梁为限不敢过而西　按睢阳今应天府宋城县括地志州南二里外城中本汉睢阳县张许守一城扞天下蔽江淮即此地也棘壁即左传大棘括地志大棘故城在宋州宁陵县西南七十里【宁陵属拱州】
　　新郪
　　地理志汝南之县春秋文十六年盟于郪丘应劭云秦伐魏取郪丘汉兴为新郪苏秦説魏曰南有新郪则非汉改是名也【按郡国志新郪建初四年徙宋公于此水经注颍水东南迳宋公县故城北郪丘也】后汉郭竟封郪侯注新郪县属汝南郡故城在今颍州【今顺昌府】汝隂县西北郪丘城是也
　　陈
　　古陈国舆地广记陈州宛丘县楚顷襄王自郢徙都焉陈胜据陈自立为张楚汉髙帝置淮阳国
　　泰山
　　今袭庆府奉符县本汉博县有泰山
　　髙阳
　　郡县志髙阳故城在汴州雍丘县西南二十九里髙阳氏佐少昊有功受封此邑陈留风俗传髙阳在雍丘西南【今开封府雍丘县】郦生陈留髙阳人沛公至髙阳传舍徐广云今在圉县耆旧传云圉髙阳乡【郡国志圉有髙阳亭】舆地广记圉县故城在雍丘县东南
　　淮南
　　文十二年城阳王喜王淮南故地十六年复王故城阳而立厉王三子王淮南故地三分之
　　邓禹説光武
　　邓禹闻光武安集河北即杖策北渡追及于邺禹进説曰更始虽都关西今山东未安赤眉青犊之属动以万数三辅假号往往羣聚更始既未有所挫而不自听断诸将皆庸人掘起志在财币争用威力朝夕自快而已非有忠良明智深虑逺图欲尊主安民者也四方分崩离析形埶可见明公虽建藩辅之功犹恐无所成立于今之计莫若延揽英雄务悦民心立髙祖之业救万民之命以公而虑天下不足定也光武大恱因令左右号禹曰邓将军常宿止于中与定计议及王郎起兵光武自蓟至信都使禹发奔命得数千人令自将之别攻防乐阳从至广阿光武舍城楼上披舆地圗指示禹曰天下郡国如是今始乃得其一子前言以吾虑天下不足定何也禹曰方今海内淆乱人思明君犹赤子之慕慈母古之兴者在徳薄厚不以大小光武恱
　　邳肜对光武
　　世祖北至蓟会王郎兵起使其将徇地所到县莫不奉迎唯和戎信都坚守不下肜闻世祖从蓟还失军欲至信都乃先使五官掾张万督邮尹绥选精骑二千余匹縁路迎世祖军肜寻与世祖会信都世祖虽得二郡之助而兵众未合议者多言可因信都兵自送西还长安肜廷对曰议者之言皆非也吏民歌吟思汉久矣故更始举尊号而天下向应三辅清宫除道以迎之一夫荷战大呼则千里之将无不捐城遁逃虏伏请降自上古以来亦未有感物动民其如此者也又卜者王郎假名因势驱集乌合之众遂震燕赵之地况明公奋二郡之兵向应之威以攻则何城不克以战则何军不服令失此而归岂徒空失河北必更惊动三辅堕损威重非计之得者也若明公无复征伐之意则虽信都之兵犹难会也何者明公既西则邯郸埶成民不肯捐父母背成主而千里送公其离散亡逃可必也世祖善其言而止即日拜肜为后大将军和戎太守如故使将兵居前北至堂阳【范蔚宗论曰邳肜之廷对其为防乎语曰一言可以兴邦斯近之矣】
　　邺　蓟
　　相州临漳县本汉邺县　蓟县汉属广阳国今幽州【燕山府】
　　信都
　　冀州信都县汉为信都国治光武自蓟还闻信都独为汉拒邯郸即驰赴之任光为太守开门迎谒
　　乐阳
　　县属常山郡
　　广阿
　　县属钜鹿郡舆地广记赵州隆平县本广阿后汉注故城在象城县西北【象城本朝改隆平】
　　和戎
　　东观记王莽分钜鹿为和戎郡居下曲阳以邳肜为卒正按钜鹿郡下曲阳汉都尉治今祁州鼓城县【常山郡上曲阳今中山府曲阳县有上故此云下】世祖徇河北至下曲阳肜举城降
　　邯郸
　　县属赵国时王郎据邯郸【邯山名郸尽也邯山至此尽】今属县礠州
　　堂阳
　　县属钜鹿今冀州南宫县堂阳镇【在堂水之阳】
　　诸葛孔明对昭烈
　　先主屯新野徐庻谓先主曰诸葛孔明者卧龙也将军岂愿见之乎先主遂诣亮凡三往乃见因屏人曰汉室倾頽奸臣窃命主上防尘孤不度徳量力欲扶大义于天下而智术短浅遂用狓猖至于今日然志犹未已君谓计将安出亮荅曰自董卓已来豪杰并起跨州连郡者不可胜数曹操比于袁绍则名微而众寡然操遂能克绍以弱为彊者非惟天时抑亦人谋也今操已拥百万之众挟天子而令诸侯此诚不可与争锋孙权据有江东已歴三世国险而民附贤能为之用此可与为援而不可圗也荆州北据汉沔利尽南海东连呉会西通巴蜀此用武之国而其主不能守此殆天所以资将军将军岂有意乎益州险塞沃野千里天府之土髙祖因之以成帝业刘璋闇弱张鲁在北民殷国富而不知存恤智能之士思得明君将军既帝室之胄信义着于四海总揽英雄思贤如渴若跨有荆益保其岩阻西和诸夷南抚夷越外结好孙权内修政治天下有变则命一上将将荆州之军以向宛洛将军身率益州之众出于秦川百姓孰敢不簟食壶浆以迎将军者乎诚如是则霸业可成汉室可兴矣先主曰善
　　新野　隆中
　　新野县属南阳郡唐省入邓州穰县　汉晋春秋诸葛亮家于南阳之邓县在襄阳城西二十里号曰隆中
　　荆州
　　刺史初治汉寿【武陵】后治南郡【江陵】南齐志云中平末王睿始治江陵部郡七【刘表传云荆州八郡】刘表为牧开土遂广南接五岭北据汉川地方数千里　汉沔左氏传楚国汉水以为池注云汉水出武都至江夏南入江水经沔水出武都沮县东狼谷中地理志东汉水受氐道水一名沔过江夏谓之夏水入江　南海诗江汉于疆于理至于南海左传楚奄征南海　呉会呉郡会稽郡永建四年分会稽为呉郡呉志朱桓部伍呉会二郡庄子释文云浙江为呉会分界是也　巴蜀汉地理志江陵故郢都西通巫巴
　　益州
　　刺史初治雒部郡九属国三刘焉为牧徙治緜竹【汉川县】又徙治成都璋其子也张鲁据汉中取巴郡
　　宛洛
　　南阳西通武关郧关东南受汉江淮宛亦一都会也【宛县今邓州南阳县】洛阳东有成臯西有殽黾通典云襄阳北接宛洛髙纪沛公北攻平隂絶河津南战雒阳东军不利略南阳郡围宛城陈恢见沛公曰宛大郡之都也连城数十
　　秦川
　　天水郡秦州秦始封之邑水经注秦水出大陇山秦谷歴三泉合成一水而歴秦川川有秦亭秦仲所封也髙纪汉王从故道袭雍【故道鳯州梁泉县】孔明出祈山【岷州长道县岷州今西和州】斜谷【兴元府裦城县】姜维欲乗虚向秦川出骆谷【鳯翔府盩厔县】此自蜀攻秦之路
　　王朴平边策
　　周世宗即位献平边策曰唐失道而失呉蜀晋失道而失幽并观所以失之由知所以平之术当失之时君闇政乱兵骄民困近者奸于内逺者叛于外小不制而至于僭大不制而至于滥天下离心人不用命呉蜀乗其乱而窃其号幽并乗其间而据其地平之之术在乎反唐晋之失而已必先进贤退不肖以清其时用能去不能以审其材恩信号令以结其心赏功罚罪以尽其力恭俭节用以丰其财徭役以时以阜其民俟其仓廪实器用备人可用而举之彼方之民知我政化大行上下同心力彊财足人安将和有必取之势则知彼情状者愿为之间谍知彼山川者愿为之先导彼民与此民之心同是与天意同与天意同则无不成之功攻取之道从易者始当今惟呉易图东至海南至江可挠之地二千里从少备处先挠之备东则挠西备西则挠东彼必奔走以救其弊奔走之间可以知彼之虚实众之彊弱攻虚击实则所向无前矣勿大举但以轻兵挠之彼人怯弱知我师入其地必大发以来应数大发则民困而国竭一不大发则我获其利彼竭我利则江北诸州乃国家之所有也既得江北则用彼之民扬我之兵江之南亦不难而平之也如此则用力少而收功多得呉则桂广皆为内臣岷蜀可飞书而召之如不至则四面并进席巻而蜀平矣呉蜀平幽可望风而至唯并必死之宼不可以恩信诱必须以彊兵攻力已竭气已防不足以为边患可为后图方今兵力精练器用具备羣下知法诸将用命一稔之后可以平边是时世宗鋭意征伐已挠羣议亲败刘旻于高平归而益治兵慨然有平一天下之志数顾大臣问治道选文学之士徐台符等二十人使作为君难为臣不易论及平边策朴在选中而当时文士皆不欲上急于用兵以谓平定僭乱在修文徳以为先唯翰林学士陶谷窦仪御史中丞杨昭俭与朴皆言用兵之策朴谓江淮为可先取世宗雅以知朴及见其议论伟然益以为竒引与计议天下事无不合遂决意用之欧阳公曰其陈用兵之略非特一时之策至言诸国兴灭次第云淮南可最先取并必死之宼最后亡其后宋兴平定四方惟并独后服皆如朴言髙平
　　县属泽州秦破赵于长平即此地显徳元年次泽州及刘旻战于髙原败之追及于髙平又败之
　　呉江北诸州
　　显徳三年南征五年克淮南十四州以江为界【楚泗滁和光黄舒蕲庐寿海泰濠】泰滁和寿濠泗楚光海等州已为周有李景献庐舒蕲黄
　　桂广
　　南汉据四十七州桂广其都会也世宗平江北刘晟遣使修贡为楚人所隔
　　岷蜀
　　显徳二年伐蜀克秦成阶鳯
　　幽并
