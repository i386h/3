<!-- { "loadSidebar": true } -->
　　郑司农説星土以春秋传曰参为晋星商主大火国语曰嵗之所在则我有周之分野之属是也康成谓九州诸国中封域于星亦有分焉其书亡矣堪舆虽有郡国所入度非古数也今其存可言者十二次之分也星纪吴越也枵齐也娵訾衞也降娄鲁也大梁赵也实沈晋也鹑首秦也鹑火周也鹑尾楚也夀星郑也大火宋也析木燕也此分野之妖祥主用客星彗孛之气为象孔氏曰星纪在于东北吴越实在东南鲁衞东方诸侯遥属戌亥之次又三家分晋方始有赵而韩魏无分赵独有之汉书地理志分郡国以配诸次其地分或多或少鹑首极多鹑火甚狭徒以相传为説其源不可得闻于其分野或有妖祥而为占者多得其效盖古之圣哲有以度知非后人所能测也陈氏曰九州十二域或系之北斗或系之二十八宿或系之五星雍主魁冀主枢青兖主机徐主权荆主衡梁主开阳豫主揺光此系之北斗者也星纪吴越枵齐娵訾卫降娄鲁大梁赵实沈晋鹑首秦鹑火周鹑尾楚夀星郑大火宋析木燕此系之二十八宿者也嵗星主齐吴荧惑主楚越镇星主王子太白主大臣辰星主燕赵代此系之五星者也然吴越南而星纪在丑齐东而枵在子鲁东而降娄在戍东西南北相反而相属何耶先儒以谓古者受封之月嵗星所在之辰其国属焉观春秋传凡言占相之术以嵗之所在为福嵗之所冲为灾故师旷梓慎裨灶之徒以天道在西北而晋不害嵗在越而吴不利嵗淫枵而宋郑饥嵗弃星纪而周楚恶嵗在豖韦而蔡祸嵗及大梁而楚凶则古之言星次者未尝不视嵗之所在也梓慎曰龙宋郑之星也宋大辰之虚也陈大皞之虚也郑祝融之虚也皆火房也卫高阳之虚也其星为大水以陈为火则大皞之木为火母故也以卫为水则高阳水行故也子产曰迁阏伯于商丘主辰商人是因故辰为商星迁实沈于大夏主参唐人是因故参为晋星然则十二域之所主亦若此也易氏曰在诸侯则谓之分星在九州则谓之星土九州星土之书亡矣今其可言者十二国之分考之传记烖祥所应亦有可证而不诬者昭十年有星出于婺女郑裨灶曰今兹嵗在颛顼之墟姜氏任氏实守其地释者以颛顼之墟为枵此枵为齐之分星而青州之星土也昭三十二年吴伐越晋史墨曰越得嵗而吴伐之必受其凶释者以为嵗在星纪此星纪为越之分星而州之星土也昭元年郑子产曰成王灭唐而封大叔焉故参为晋星实沈为参神此实沈为晋之分星而并州之星土也襄九年晋士弱曰陶唐氏之火正阏伯居商丘相土因之故商主大火此大火为宋之分星而豫州之星土也昭十七年星孛及汉申须曰汉水祥也衞颛顼之墟故为帝丘其星为大水此娵訾为衞之分星而冀州之星土也襄二十八年春无冰梓慎曰嵗在星纪而淫于枵虵乘龙龙宋郑之星此夀星为郑之分星而亦豫州之星土也郑语周史曰楚重黎之后也黎为高辛氏火正此鹑尾为楚之分星而荆州之星土也尔雅曰析木谓之津释者谓天汉之津梁为燕此析木为燕之分星而幽州之星土也以至周之鹑火秦之鹑首赵之大梁鲁之降娄无非以其州之星土而为其国之分星所占烖祥其应不差然亦有可疑者武王伐殷嵗在鹑火伶州鸠曰嵗之所在我有周之分野盖指鹑火为西周丰岐之地今乃以当洛阳之东周何也周平王以丰岐之地赐秦襄公而其分星乃谓之鹑首又何也如燕在北而配以东方之析木鲁在东而配以西方降娄秦居西北而鹑首次于东南吴越居东南而星纪次于东北此皆稽之分野有不合者贾氏以为古者受封之月嵗星所在之辰恐不其然若谓受封之辰则春秋战国之诸侯以之占妖祥可也后世占分野而妖祥亦应岂皆古者受封之辰乎此堪舆之书虽足攷古而言郡国所入之度则非古之法理道要诀云周季上配天象有十三国吕氏云十二次盖战国言星者以当时所有之国分配之唐氏云子产言封实沈于大夏主参封阏伯于商丘主辰则辰为商丘分参为大夏分其来已久非因封国始有分野若以封国嵗星所在即为分星则每封国自有分星不应相土因阏伯晋人因实沈矣又汉魏诸儒辰次度各用当时厯数与嵗差迁徙亦非天象度数之正惟唐一行下观山河两戒上考云汉之终始斗杓之内外以定分星之次更以七宿之中分四象中位自上元之首以度数纪之而着其分野最得天象之正
　　四极　四荒
　　尔雅东至于泰逺西至于邠国【説文作汃国汃西极之水也府巾切】南至于濮鈆北至于祝栗谓之四极此四方极逺之国觚竹北户西王母日下谓之四荒觚竹者汉地理志辽西令支有孤竹城【齐语北伐山戎刜令支斩孤竹括地志孤竹殷诸侯古城在平州卢龙县南十二里史记正义孤竹君是殷汤正月三日丙寅封相传至夷齐之父】北户者即日南郡【顔师古曰在日之南所谓开北户以向日者秦始皇纪南至北向户舆地广记景州北景县汉属日南后为林邑所据晋九真太守灌讨林邑于其国五月五日立八尺表日景在表南九寸一分故自北景以南皆开北戸以向日唐于驩州南境侨立景州非正北景也淮南坠形训南方曰都广曰及户】西王母者山海西荒经西海之中流沙之滨有昆仑之丘有人戴胜虎齿名曰西王母【穆天子天子宾于西王母乃纪其迹于弇山名曰西王母之山】日下者日所出处其下之国【淮南天文训日出于旸谷浴于咸池拂于扶桑是谓晨明通典东夷有扶桑在中国之东其土多扶桑木倭一名日本自云国在日边山海东荒经大荒之中有山曰大言日月所出有大人之国有山曰合虚日月所出有中容之国吕氏春秋禹东至抟木之地日出九津青羌之野】吕氏春秋凡四海之内东西二万八千里南北二万六千里水道八千里受水者亦八千里通谷六名川六百陆注三千小水万数凡四极之内东西五亿有九万七千里南北亦五亿有九万七千里极星与天俱游而天枢不移冬至日行逺道周行四极命曰明夏至日行近道乃参于上当枢之下无昼夜白民之南建木之下日中无影呼而无响盖天地之中也尸子云八极之内有君长者东西二万八千里南北二万六千里故曰天左舒而起牵牛地右濶而起毕昴【淮南墬形训八极东北方曰方土之山曰苍门东方曰东极之山曰开明之门东南方曰皮母之山曰阳门南方曰南极之山曰暑门西南方曰编驹之山曰白门西方曰西极之山曰阊阖之门西北方曰不周之山曰幽都之门北方曰北极之山曰寒门】张衡灵宪云八极之维径二亿三万二千三百里南北则短减千里东西则广增千里自地至天半于八极则地之深亦如之朱文公谓尔雅四极恐未必然邠国近在秦陇非絶逺之地也灵宪所言八极之广原于厯算若有据依然非専言地之广狭也【吕氏春秋九塞大汾防阨荆阮方城殽井陉令疪句注居庸】
　　秦四十郡
　　晋地理志云始皇初并天下惩防战国削罢列侯分天下为三十六郡内史【汉三辅及农郡】三川【汉河内河南两郡】河东南阳南郡九江【汉并因之】鄣郡【治故鄣在今湖州长兴县西南它郡所治当考汉改为丹阳郡】防稽颍川【汉并因之】砀郡【汉梁国】泗水【汉改为沛郡】薛郡【汉鲁国】东郡琅邪【汉并因之】齐郡【汉齐国】上谷渔阳右北平辽西辽东代郡钜鹿邯郸上党太原云中【汉并因之】九原【汉改为五原郡】鴈门上郡陇西北地汉中巴郡蜀郡【汉并因之】黔中【汉改为武陵郡今鼎澧辰沅黔州之地】长沙【汉长沙国】凡三十六郡于是兴师逾江平取百越置桂林【汉改为郁林郡】南海【治畨禺汉因之】象郡【汉改为日南郡】闽中【徐广曰治官汉武帝虚其地】合四十郡郡一守焉其地则西临洮而北沙漠东萦西带皆临大海秦纪云地东至海暨朝鲜西至临洮羌中南至北向户北据河为塞并阴山至辽东周书作雒篇千里百县县有四郡【説文周制天子地方千里分为百县县有四郡】吕氏曰春秋之时郡属于县赵简子誓众所谓上大夫受县下大夫受郡是也战国之时县属于郡秦纪惠文十年魏纳上郡十五县是也方孝公商鞅时并小乡为大县县一令尚未有郡牧守称及魏纳上郡之后十余年秦纪始书置汉中郡或者山东诸侯先变古制而秦效之欤按战国防楚王以新城为主郡以此攷之郡之所治必居形势控扼之地郡者县之主故谓之主郡又云三川河东在诸郡之首者盖所以陪辅闗中地势莫重焉即汉所谓三河也汉分三川为河南河内与河东号为三河史记货殖曰昔唐人都河东殷人都河内周人都河南夫三河在天下之中若鼎足王者所更居也建国各数百千嵗胡氏曰郡县天下可以持承平不可以支变故封建诸侯可以持承平可以支变故孙氏曰郡县之制尽刬根着之旧以为空虚之天下匹夫亡秦五胡覆晋盗贼簒唐此非有秦人取天下之威而失之反掌【汉高祖纪有东阳郡吴郡郯郡灌婴冇豫章郡皆非秦郡盖楚汉之际所置】













　　通鉴地理通释卷一
　　钦定四库全书
　　通鉴地理通释卷二　　　宋　王应麟　撰厯代州域总叙中
　　汉九国
