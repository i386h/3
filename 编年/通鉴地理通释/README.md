<!-- { "loadSidebar": true } -->
　　钦定四库全书　　　　　　史部二
　　通鉴地理通释目録　　　编年类
　　卷一
　　厯代州域总叙
　　卷二
　　厯代州域总叙
　　卷三
　　歴代州域总叙
　　卷四
　　厯代都邑攷
　　卷五
　　十道山川攷
　　卷六
　　周形埶攷
　　卷七
　　名臣议论攷
　　卷八
　　七国形埶攷
　　卷九
　　七国形埶攷
　　卷十
　　七国形埶攷
　　卷十一
　　三国形埶攷
　　卷十二
　　三国形埶攷
　　卷十三
　　晋宋齐梁陈形埶攷
　　河南四镇攷
　　卷十四
　　东西魏周齐相攻地名攷
　　唐三州七闗十一州攷
　　石晋十六州攷
　　【臣】等谨案通鉴地理通释十四卷宋王应麟撰应麟字伯厚庆元府人淳祐元年进士宝祐中复中博学宏辞科官至礼部尚书兼给事中事迹具宋史儒林传所着诗攷诗地理攷困学记闻诸书均已别着于録是书以通鉴所载地名异同沿革最为纠纷而险要阸塞所在其措置得失亦足为有国者成败之鉴因各为条列厘订成编首厯代州域次厯代都邑次十道山川次厯代形势而终以唐河湟十一州石晋燕云十六州书本十四卷宋史本传作十六卷疑传刻之讹也其中征引浩博考核明确而叙列朝分据战攻尤一一得其要领于史学最为有功原书无序后人以书后应麟自跋移冠于前所云上章执徐橘壮之月乃元世祖至元十六年庚辰之八月是时宋亡已三年葢用陶潜但书甲子之义书内称梓慎为梓谨亦犹为宋讳云乾隆四十三年六月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀











　　通鉴地理通释自序
　　太极肇分天先成而地后定天依形地附气地囿于天者也而言地理者难于言天何为其难也日月星辰之度终古而不易郡国山川之名屡变而无穷是故图以经之书以纬之仰观俯察其用一也虞书九共先儒以为九丘其篇轶焉传于今者禹贡职方而止耳若山海经周书王防尔雅之释地管氏之地员吕览之有始鸿烈之墬形亦好古爱竒者所不废然诸儒之传注异厯代之区防殊禹之九河班志仅得其三商之八迁孔疏未闻其四汉水东西之分积石大小之辨荆山之于荆豫梁岐之于冀雍潜在荆者未见蔡在圻内者未详三江九江五邦三亳则书之説异焉还之为营祢之为坭以着为齐地以韩城为涿郡自土之为自杜倭迟之为郁夷邹虞之为梁邹二南之为南郡南阳则诗之説异焉纡在冀而尔雅以为秦卢水在济北而康成读为雷漳水之为潞吴山之为岳五湖混于具区颍湛列于荆浸此职方之疑也豫章在江南而江北之地未知中牟在河南而河北之地难攷许田鲁地而非近许鄢郑邑而非鄢陵谷小谷之有别父城城父之不同此春秋之疑也二地而一名者若王城葵丘酒泉贝丘钟离之类一地而二名者若白羽夹谷夷垂葭发阳之类方城细栁丹水之有三涂山厯山东阳武城之有四瞻彼洛矣与东都之洛异导洛自熊耳与宜阳之熊耳殊首阳空桐新城石门石城丹阳白沙硖石之属其地非一毕万之魏为河中之永乐而以元城为大名失矣自庐振廪为襄阳之中庐而以合肥为庐国失矣潘岳赋西征不知成师之曲沃在河东韩臯论广陵散不知魏之州治夀春韩文公南阳人在河内之修武而误曰邓州史记郧闗在汉中之长利而误曰洵阳杜子美诗三竒戍在彭州之导江而误改曰三城荀卿兰陵非常州也孔明渡泸非泸州也公琰屯涪非涪州也公瑾赤壁非黄也元规南楼非鄂也郢都白雪误于郢州东海二疎误于海州以涂山为防稽以齧桑为采桑以大别为安丰以东陵为庐江以楚丘为成武以街亭为南郑袭讹踵缪不可殚纪汉沔一也而或二之吴会二也而或一之江统误酂于沛郡皇甫谧误商丘于濮阳颜师古误卭都于卭州青衣于嘉州南陵于宣州注文选不知夷庚注本草不知沙苑博见疆志者犹或失之旧迹湮没如济絶于荥碣石沦于海昆明凿而镐京为池隋城立而汉都为苑南北侨置如青有太原豫有广陵六合之为秦郡项城之为秣陵玉门之为防稽浔阳在蕲而移柴桑当涂在濠而寓姑孰郡名非古如云之云中平之北平蓟之渔阳县名非古如京兆之武功丰州之九原皆非秦汉之旧或若异而同或似是而非不可谓博识为玩物而不之攷也余闲居观通鉴将笺释其地名举纲提要首以州域次以都邑推表山川叅以乐毅王朴之崇论谹议稽左氏国语史记战国策通典所叙厯代形势以为兴替成败之鉴大易设险守国春秋书下阳彭城虎牢之义也河湟复而唐衰燕代割而辽炽述其事终焉若昔对白题羊肠帝丘内黄问松亭栁河者以该洽见称今岂无其人乎孤陋寡闻未免阙误以俟博雅君子山河不改陵谷屡迁亦以发防古之一慨云上章执徐嵗橘壮之月应麟自序











　　钦定四库全书
　　通鉴地理通释卷一　　　宋　王应麟　撰厯代州域总叙上
　　神农九州
　　春秋命厯序云人皇氏分九州神农始立地形甄度四海东西九十万里南北八十一万里周礼疏云自神农已上有大九州柱州迎州神州之等至黄帝以来德不及逺惟于神州之内分为九州驺衍云中国名曰赤县神州赤县神州内自有九州禹之序九州是也中国外如赤县神州者九乃所谓九州也有裨海环之一区中为一州如此者九有大瀛海环其外淮南墬形训云天地之间九州东南神州曰农土正南次州曰沃土西南戎州曰滔土正西弇州曰并土正中冀州曰中土西北台州曰肥土正北济州曰成土东北薄州曰隐土正东阳州曰申土帝王世纪云诸子称神农王天下地东西九十万里南北八十五万里愚谓河图言昆仑者地之中释氏言日月照四大洲即驺衍之説此庄子所谓存而不论者也
　　黄帝九州
　　禹贡释文周公职録云黄帝受命风后受图割地布九州汉地理志云黄帝旁行天下方制万里画壄分州得百里之国万区晋地理志云黄帝令竖亥歩自东极至于西极五亿十万九千八百八歩帝王世纪云黄帝推分星次以定律度自斗十一度至婺女七度曰星纪之次今吴越分野自婺女八度至危十六度曰枵之次今齐分野自危十七度至奎四度曰豕韦之次今卫分野自奎五度至胃六度曰降娄之次今鲁分野自胃七度至毕十一度曰大梁之次今赵分野自毕十二度至东井十五度曰实沈之次今晋魏分野自井十六度至栁八度曰鹑首之次今秦分野自栁九度至张十七度曰鹑火之次今周分野自张十八度至轸十一度曰鹑尾之次今楚分野自轸十二度至氐四度曰夀星之次今韩分野自氐五度至尾九度曰大火之次今宋分野自尾十度至斗十度百三十五分而终曰析木之次今燕分野凡天有十二次日月之所躔也地有十二分王侯之所国也愚谓通典云国之分野上配天象始于周季世纪所云葢以星官之书自黄帝始也
　　颛帝九州
　　冀兖青徐荆豫梁雍帝王世纪云颛帝所建帝喾受之孔子称其地北至幽陵南暨交趾西蹈流沙东极蟠木是以建万国而制九州通典亦谓颛帝置九州叶氏云祭法共工氏之霸九州也其子曰后土能平九州则九州之名旧矣【幽陵幽州交趾交州流沙在沙州西蟠木东海度索山上有屈盘桃木】
　　舜十二州
　　冀兖青徐荆豫梁雍幽并营孔氏云禹治水之后舜分冀为幽并分青为营马氏云禹平水土置九州舜以冀州之北广大分置并州燕齐辽逺分燕为幽齐为营汉地理志云尧遭洪水天下分絶为十二州禹平水土更制九州列五服与孔马之説异愚谓舜典言肇十有二州咨十有二牧而后命禹平水土当以汉志为正郑氏谓分衞为并燕以北为幽分齐为营朱氏谓分冀东恒山之地为并又东北医无闾之地为幽又青之东北辽东等处为营而冀止有河内之地今河东一路是也刘氏云冀州之域大于九州于是分为幽并以此二州北扞夷狄使不得接于王畿书大传虞夏传云兆十有二州注兆域也为营域以祭十二州之分星也
　　五服
　　甸侯绥要荒叶氏云禹制五服毎服率五百里而王畿甸服在其内则一方为二千五百里东西南北相距各五千里此所谓弼成五服至于五千者也至周而益为九畿毎畿亦五百里而王畿又不在内则一方为五千里南北东西各万里周之地果如是广乎学者求其説而不得故郑氏以尧旧服五千里至禹治水之后又増其倍谓禹贡所记为旧服所増之数以与周制合又谓周公摄政斥大九州之境故五等诸侯之封大者増其五之四小者增其十之五此皆矫妄不经无所取信以周官大司马九畿之籍考之方千里曰国畿其外亦皆以方言方者谓四方也四方环之为千里径数之每方当止为二百五十里则周之畿为俭于禹矣林氏云以王制考之尧都冀州自恒山至南河千里自东河至西河千里此畿内千里即甸服也自东河至东海千里自西河至流沙千里此千里建五百里侯服五百里绥服而东海流沙之外则为要荒诚合经之所载至于南北则有盈缩焉以北考之冀之北距恒山已接于边陲其间何以容二千五百里之侯绥要荒哉以南考之自南河至江千里已建侯服绥服矣自江至衡山千里则要荒二服又在九州之内矣然自衡山至南海又千里州之境且南距海则九州且包乎要荒之外是以南考之则太盈以北考之则太缩实疑而未知其説意其必有乘除相补于其间也应氏云自秦而上西北袤而东南蹙自秦而下东南展而西北缩古今之疆理天地之大运中国夷狄之消长大略可见当先王盛时东西南北各有不尽之地葢听四夷居之不劳中国以事外也若禹贡之东渐西被而朔南咸暨特其声教之所及非必贡赋之所限也故外薄四海弼成五服至于五千者此区域之大数而疆理之畧者也四海之内断长补短方三千里者此民田之大数而疆理之详者也观于曰内曰外二字而治之详略可知矣王氏曰舜之五服侯甸绥三服在九州之内要服有夷荒服有蛮在九州之外成周九服侯甸男采衞要六服在九州之内夷镇蕃三服在九州之外
　　禹九州
