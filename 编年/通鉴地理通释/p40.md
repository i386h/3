<!-- { "loadSidebar": true } -->
　　史记正义洛汭洛口在河南府巩县洛水之口入河【左传注雒汭在河南巩县南按水经在巩县之东北唐志巩县有洛口仓隋移县出洛口立此仓　见前什谷口】永桥在怀县【怀县故城在懐州武涉县西】
　　汾曲
　　诗彼汾一曲水经汾水出太原汾阳县北管涔山【广记宪州静乐县有管涔山】南过平阳县东又西至汾阴县北西注于河
　　雀防谷　汾水关
　　唐志汾水介休县有雀防谷【灵石县有阴地关长宁关】水经注冠爵津汾津名也在介休县之西南俗谓之雀防谷水左右结偏梁阁道累石就路萦带岩侧或去水一丈或高六丈上戴山阜下临絶涧俗谓为鲁般桥盖古之津隘今之地崄郡县志雀防谷在介休县西十二里通典汾州灵石县东南有高壁岭雀防谷汾水关皆险固之处周伐齐遣齐王宪守雀防谷隋李渊讨甄翟儿遇于雀防谷唐太宗追宋金刚宿于雀防谷之西原【隋志汾州永安县有雀防谷郡县志蔚汾关在岚州合河县东七十里】
　　千里径　统军川【未详】　鼓钟镇　晋祠　天池水经注垣县鼓钟川世人谓之鼓钟城山海经曰鼓钟之山郡县志晋祠一名王祠唐叔虞祠也在太原府晋阳县西南十二里【贞观二十年太宗幸并州制碑在干阳门街】天池在岚州静乐县【今属宪州】北燕京山上周回八里阳旱不耗阴霖不溢故老言尝有人乗车风飘堕池有人获车轮于桑干泉【今池侧有祠水经注池在山原之上其水澄渟若朝之湫渊桑干泉潜流通注唐置天池县咸平省入静乐】本朝欧阳公云宁化军天池【太平兴国四年析岚州地置宁化县五年置军】
　　永安　鸡栖原
　　隋志晋州霍邑县后魏曰永安并置永安郡郡县志汾州孝义县后魏分隰城置永安县【今灵石县东十三里贞观改】鸡栖盖在永安
　　涑川
　　水经河水南迳雷首山西又南涑水注之【左传谓之涑川俗为阳安涧水】涑水出河东闻喜县东山黍葭谷左传伐我涑川注云涑水出闻喜县【解州】西南至蒲坂县【河中府河东县】入河郡县志涑水在河中府临晋县东十二里涑川在陜州夏县北四十里【川东西三十里南北七里】
　　高梁桥　北朔州　高壁　介休
　　括地志高梁故城在晋州临汾县东北二十七里水经汾水西南过高梁邑西【竹书纪年晋出公三十年智伯瑶城高梁】郡县志高齐文宣于马邑城置朔州【汾水介休县后魏孝静立为南朔州故谓马邑为北朔州】高壁岭【见前】洛女砦【未详】介休县本秦汉旧邑在介山西【介山在县西南二十里】
　　土门　滏水　宜州
　　唐志郑州获鹿县有故井陉关一名土门关郡县志井陉口今名土门口县西南十里即太行八陉之第五陉也第四滏口陉对邺西【郡县志注滏水热故名滏口燕慕容垂出滏口入天井关唐李光弼出土门破史明军】通典京兆府华原县西魏为宜州
　　三台
　　水经注邺城西北有三台皆因城为基巍然崇举其高若山建安十五年魏武所起其中曰铜雀台【高十丈】南则金虎台【高八丈】北曰冰井台【亦高八丈】魏都赋三台列峙以峥嵘注铜爵园西有三台中央有铜爵台南则金虎台北则冰井台【建安十五年作铜爵台有屋一百一间金虎台有屋一百九间冰井台有屋百四十五间上有冰室三台与法殿皆阁道相通直行为径周行为营　通典相州邺县有魏武帝文帝甄后等三陵台石勒将攻三台张宾曰三台险固攻守未可卒下　石虎镇邺三台　邺县宋朝熙宁六年省入临漳县】
　　新兴　显州　东雍州
　　通典朔州汉末置新兴郡隋志代州崞县后齐为北显州绛州后魏置东雍州郡县志后魏太武于今治西南二十里正平县界柏壁置东雍州及正平郡孝文废东魏复置周明帝改为绛州【柏壁在正平县西南二十里高二丈五尺周回八里】
　　营州　黄龙
　　隋志后魏置营州于和龙城通典周武帝平齐其地犹为高宝宁所据水经注白狼水北迳黄龙城东十三州志昌黎有黄龙亭魏营州刺史治【通鉴契丹黄龙府即慕容氏和龙城隋长孙晟出黄龙道】
　　潞水
　　通典蓟州渔阳县有鲍丘水又名潞水檀州宻云县有潞水自塞外流入【袁绍遣将与公孙瓒战于鲍丘水经注鲍丘水出北塞中南流经九庄岭东俗谓之大榆河又东南经渔阳县故城东是瓒战处】水经注魏土地记潞县城西三十里有潞河【唐属幽州】鲍丘水从塞外来经宻云戍过幽州潞县西【俗曰东潞】
　　唐三州七关十一州
　　大中三年吐蕃以秦原安乐三州石门驿藏木峡制胜六盘石峡萧七关归于有司五年沙州人张义潮以沙伊肃鄯甘河西兰岷廓十一州归于有司初太宗平薛仁杲得陇上地虏李轨得凉州破吐谷浑高昌开四镇宗继收黄河积石宛秀等军中国无斥候警者几四十年轮台伊吾屯田禾菽弥望开逺门揭候署曰西极道九千九百里示戍人无万里行也乾元后陇右劔南西山三州七关军镇监牧三百所皆失之【纪传】　秦州天水郡县六治上邽大中三年徙治成纪【宋中兴惟有天水县为天水军】原州平凉郡县二治平高【广明后复没吐蕃侨治泾州临泾】安乐州咸亨三年以灵州故鸣沙县地置以居吐谷浑部落大中三年收复更名威州县二鸣沙温池七关原州平高县西南有木峡关州境又有石门驿藏制胜石峡木崝等关并木峡六盘为七关【宋至道元年以故平高县地置镇戍军庆厯二年置高平寨军北二十五里】萧关大中五年以原州之萧关置武州【萧关县神龙元年置】州晋昌郡武德五年析沙州之常乐置县二【常乐更名晋昌别置常乐】汝州炖煌郡本州【通典云唐置又按北凉孟敏为沙州刺史已有沙州】武德五年曰西沙州贞观七年曰沙州县二治炖煌伊州伊吾郡本西伊州在炖煌北大碛之外元魏始立伊吾郡后为鄯善所据贞观四年西域杂胡内附乃立州六年曰伊州县三治伊吾肃州酒泉郡武德二年析甘州之福禄州之玉门置县三治酒泉鄯州西平郡【通典古西羌所居湟水地】后魏置州县三治湟水【宋收复改为西宁州】甘州张掖郡西魏置县二治张掖河州安昌郡【本枹罕郡天宝元年更名】前汉置县三治枹罕【宋熙宁收复】西州交河郡贞观十四年平髙昌置县五治前庭【本高昌县更名】兰州金城郡隋开皇初置【以皋兰山名州】县二治五泉【宋元丰收复】岷州和政郡西魏置县三治溢乐【本临洮今西和州祐川县宋熙宁收复】廓州宁塞郡【本浇河郡天宝元年更名】后周武帝逐吐谷浑置县三治广威【宋收复】陇上薛举起金城号西秦霸王尽有陇西地凉州李轨自称河西大凉王拔张掖炖煌西平枹罕悉有河西四镇【见前】黄河碛石宛秀等军哥舒翰传攻破吐蕃洪济大莫门等城收黄河九曲以其地置洮阳郡筑神防宛秀二军通典积石军廓州西北八十里仪鳯二年置【郡县志积石军在廓州西南一百五十里西临大涧北枕黄河即隋浇河郡所理】唐志廓州西有宁塞军西八十里宛秀城有威胜军天宝十三载置【郡县志威胜军在积石军西八十里宛秀城】轮台伊吾北庭府轮台县长安二年置伊州伊吾县本后汉伊吾屯贞观四年置县西山吐蕃传南入松维保等州及云山新笼城按乐志天宝乐曲皆以边地名若凉州伊州甘州之类明年安禄山反凉州伊州甘州皆陷吐蕃贾耽传吐蕃盛彊盗有陇西异时州县逺近有司不复传耽乃绘布陇右山南九州且载河所经受为图又以洮湟甘凉屯镇额籍道理广狭山险水原为别录六篇河西戎之录四篇上之
　　河湟【通典羌三河黄河析支河湟中河程氏曰诸羌散居三大川之间陇右河西兼河湟为名不同一地】五代史当唐之盛时河西陇右三十三州凉州最大土沃物繁而人富乐其地宜马唐置八监牧马三十万匹以安西都防府羁縻西域三十六国唐之军镇监务三百余城常以中国兵更戍而凉州置使节度之安禄山之乱肃宗起灵武悉召河西兵赴难而吐蕃乗虚攻陷河西陇右华人百万皆陷于虏文宗时尝遣使者至西域见甘凉沙等州城邑如故而陷虏之人皆唐使者夹道迎呼涕泣曰皇帝犹念陷蕃人民否其人皆天宝时陷虏者子孙其语言变而衣服犹不改至五代时吐蕃已微弱囘鹘党项诸羌夷分侵其地而不有其人民值中国衰乱不能抚有惟甘凉沙四州常自通于中国甘州为囘鹘牙【甘州为囘鹘所并】而凉沙三州将吏犹称唐官数来请命吐蕃传湟水出蒙谷抵龙泉与河合河之上流繇洪济梁西南行二千里世举谓西戎地曰河湟【洪济梁积石军西南一百四十里洪济桥郡县志湟水名湟河亦谓之乐都水出青海东乱山中东南流至兰州西南入黄河】
　　石晋十六州攷
　　契丹立石敬瑭为晋帝敬瑭割幽蓟瀛莫涿檀顺新妫儒武云应寰朔蔚十六州以与契丹
　　幽州东汉广阳郡兼立幽州治蓟县前燕都此隋立涿郡唐为幽州范阳军为卢龙军【九域志范阳卢龙两城节度　领县九】
　　蓟州隋徙州于此置渔阳郡唐开元十六年析幽州置治渔阳县【领县三】
　　瀛州河间郡后魏孝文置州治河间县【领县五】
　　莫州文安郡唐景云二年以瀛州之郑任丘文安清苑唐兴幽州之归义置鄚州开元十三年以鄚郑文相类更名治莫县【本鄚县领县六】
　　涿州涿郡唐大厯四年节度使朱希彩表析幽州之范阳归义固安置治范阳【本涿县领县五】
　　檀州后魏立安州后周改州隋立檀州安乐郡唐更名宻云郡治宻云【本汉厗奚县领县二】
　　顺州通典顺州顺义郡在范阳郡城【幽州】唐天宝初置治宾义县九域志化外顺州领宾义一县唐志突厥州顺州贞观四年平突厥以其部落置于幽灵之境后侨治幽州城中【以上七州唐河北道】
　　新州唐志【阙】领县四永兴矾山龙门懐安舆地广记唐末置后唐同光二年升威塞军节度【通鉴威塞军防御使李存矩在同光前唐河东道】
　　妫州妫川郡北齐立北燕州后周曰燕州唐武德七年以幽州懐戎置北燕州贞观八年更名治怀戎【本潘县河北道】
　　儒州舆地广记唐末置九域志领晋德一县【广纪缙山县朝野杂记晋山县距燕京百八十里】
　　武州舆地广记唐末置唐志领文德一县后唐长兴元年改毅州【阙】
　　云州云中郡贞观十四年自朔州北定襄城徙治定襄县治云中县本马邑郡云内之恒安镇武德元年置北恒州贞观十四年置定襄县开元十八年更名天宝元年曰云中郡升大同军节度【防昌三年置大同都团练使治云州干符五年升大同都防御使为节度使】
　　应州续通典故属大同军节度舆地广记唐末置领金城混源二县后唐明宗金城县人天成元年升彰国军节度【唐志代州北有大同军云州】
　　寰州职方考后唐明宗置舆地广记唐末置领寰清一县【武经总要按河东记契丹寰州句注在州西北二十里即西陉山也盖代州雁门县地】
　　朔州马邑郡魏武帝置新兴郡晋改晋昌后魏置怀朔镇及朔州隋为马邑郡领善阳马邑二县
　　蔚州后魏置懐荒御夷二镇及灵丘郡后周置蔚州隋属雁门上谷二郡【雁门之灵丘上谷之飞狐】唐武德六年置州贞观五年破突厥复故地天宝曰安边郡至德曰兴唐郡领灵丘飞狐兴唐三县【以上并河东道】
　　周显德六年取瀛莫定三关
