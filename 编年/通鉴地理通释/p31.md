<!-- { "loadSidebar": true } -->
　　通典定州安喜县古中山鲜虞地【汉卢奴县】新乐县鲜虞国【汉新市县】左氏定四年传荀寅曰中山不服【中山之名始见于此】威烈王十二年中山武公初立【魏文侯使乐羊伐中山】郡县志定州春秋时鲜虞白狄之国战国时为中山国与六国并称王后为赵武灵王所灭中山之地方五百里秦赵郡钜鹿二郡之地汉高帝分置常山中山二郡城中有山故曰中山景帝改为中山国【封子胜为中山王】后燕慕容垂建都于此【置中山尹后魏为中山郡置安州又改为定州以安定天下为名隋为博陵郡今中山府】












　　通鉴地理通释卷十
<史部,编年类,通鉴地理通释>
　　钦定四库全书
　　通鉴地理通释卷十一　　宋　王应麟　撰三国形势攷上
　　春秋下阳不言虢虎牢不系郑地有所必据城有所必守王公设险以守其国大易之训也作三国形势攷
　　蜀汉重镇
　　通典蜀以汉中兴势白帝并为重镇
　　汉中
　　郡县志后汉末张鲁据汉中改为汉宁郡曹公讨平之蜀先主破夏侯渊遂有其地为重镇魏延蒋琬姜维相继屯守唐为兴元府【治南郑县】黄权曰若失汉川则三巴不振杨洪曰汉中益州咽喉若无汉中则无蜀矣水经汉水又东黑水注之诸葛亮牋云朝发南郑暮宿黑水通典汉中故城在南郑县东北华阳国志序秦资其富用兼天下汉祖阶之奄有四海陈孔璋曰汉中地形险固四岳三涂皆不及也赵开曰汉中之地后可据而安前可恃而进胡文定公曰魏人都许不恃方城而守襄阳蜀人都益不恃劒门而守汉中呉人都秣陵不恃大江而守荆渚【真氏曰古之为国者必有重臣以当阃外之寄蜀以孔明驻汉中呉以陆逊守荆渚】
　　马鸣阁道
　　魏徐晃传与夏侯渊拒刘备于阳平备遣陈式等十余营絶马鸣阁道晃别征破之太祖曰此阁道汉中之险要喉咽也刘备欲断絶外内以取汉中【寰宇记马鸣阁在利州昭化县】水经注褎水西北出衙岭山东南迳大石门厯故栈道下谷俗谓千梁无柱也诸葛武侯与兄瑾书云前赵子龙【云】退军烧坏赤崖以北阁道縁谷一百余里其阁梁一头入山腹其一头立柱于水中今水大而急不可安柱此其穷极不可强也又云顷大水暴出赤崖以南桥阁悉坏时赵子龙与邓伯苗【芝】一戍赤崖屯田一戍赤崖口但得緑崖与伯苗相闻而已后魏延先退而焚之谓是道也【自后案旧修路者无复水中柱】襃水又东南厯小石门门穿山通道六丈有余【刻石言永平中司隷杨厥所开盖因石牛道而广之】蜀都赋曰岨以石门门在汉中之西裦中之北【郡县志裦水源出兴元府裦城县西衙岭川裦城本汉裦中县裦斜道一名石牛道张良令汉王烧絶栈道即此蔡泽谓应侯曰君相秦栈道千里通于蜀汉类要利州马鸣阁魏武曰此阁过汉中之阴平乃咽喉之要路】
　　阳平关
　　通典在兴元府裦城县西北曹公征张鲁至阳平鲁使弟衞据阳平关横山筑城十余里乗险夜袭破之先主进兵汉中屯阳平关姜维表后主分防阳安关口【阳安疑即阳平】周地图记裦谷西北有古阳平关水经沔水又东迳白马戍南注云浕水南迳张鲁治东水西山上庾仲雍谓山为白马塞东对白马城一名阳平关【呉贺邵曰刘氏据三关之险守重山之固张莹汉南记曰蜀有阳平江关白水为三关】
　　定军山
　　在兴元府西县东六十里先主自阳平南渡沔水縁山稍前于定军兴势作营黄忠于汉中定军山击夏侯渊水经注沔阳故城萧何所筑南对定军山【诸葛武侯遗令葬其山】郡县志西县本汉沔阳县地十道记武乡谷在南郑县孔明受封之地
　　沔水　汉水
　　职方氏荆州其川江汉【黄氏曰江水自夷陵而下为州界东流防于彭蠡汉水自房陵以下为州界东南至汉阳入江】郡县志汉水经南郑县去县一百步水经及注大江出岷山【茂州】东南在蜀郡氐道县江水出峡厯荆门江陵华容至江夏沙羡县【鄂州】西北沔水从北来注之沔水出武都沮县【兴州今沔州】东狼谷中汉水出鲋嵎山沔水东南流注汉曰沮口所谓沔汉者也【孔安国曰漾水东流为沔盖与沔合也至汉中为汉水是互相通称矣】东迳沔阳【兴元府】南郑西城【金州】锡县襄阳南过宜城县【襄阳府】鄀县【郢州】石城竟陵【复州】又东南与阳口合至江夏沙羡县北南入于江庾仲雍云沔水南至关城合西汉水汉水又东北合沮口同为汉水之源通典兴元府金牛县有嶓冢山禹导漾水至此为汉水亦曰沔水顔师古云汉上曰沔李氏曰四渎惟江最大江发于岷迳防荆达而入于海此江之原也【易氏曰攷元和志岷山近在茂州而江源逺在西徼在松州之境】外自蜀而言江之外其水有七出于緜之神泉曰緜水出于什邡之章洛山曰洛水分流于永康之湔堰者湔水緜水自緜竹紫岩山迳德阳入雒洛水自什邡入雒湔水迳导江崇宁九陇蒙阳亦入雒三水皆合于雒自雒迳怀安简资富顺至泸与江水防总曰内水发源于江油之清川迳緜潼遂东至于合曰涪水发源于沔之青泥岭迳大安利阆果至合于涪水防曰嘉陵水发源于小巴岭迳巴蓬之伏虞西南以至于渠曰巴水出万顷池迳明通又至渠与巴水合曰渠水巴渠二水既合迳广安新明至合于嘉陵涪水防以达于渝而江始大此七水与江别合之大略也若分流出夷中入中国以附于江者有三曰青衣曰羊山曰马湖青衣出来山径严道洪雅夹江而下羊山出铁豹岭迳汉源出嘉定之南与青衣水合入于江马湖自夷都流至叙亦入于江又有出于郡邑之山泽者则自岷峨而下防流以至于防不胜其众其大者如盛山之万顷池则酾流有四一入于渠三入于防惟汉水出嶓冢与江分流由汉金趋襄至江夏大别山始与江合此蜀众水接连荆楚源流之大略也胡文定公曰欲固上流必保汉沔
　　汉乐二城
　　蜀志建兴七年诸葛武侯徙府营于南山下原上筑汉乐二城通鉴筑汉城于沔阳乐城于成固二县属汉中郡沔阳今兴元府西县成固今城固县通典故西乐城在西县西南武侯所立甚险固【舆地广记城固县蜀改为乐城】水经沔水又东迳西乐城北【注云在山上周三十里城侧有谷谓之容裘谷道通益州诸葛武侯筑晋梁州刺史杨亮守之为苻坚所败后刺史姜守潘猛亦居此城东容裘溪注之水左有故城慿山即崄四面岨絶先主遣黄忠据之以拒曹公】姜维传初先主留魏延镇汉中皆实兵诸围以御外敌敌若来攻使不得入及兴势之役王平捍拒曹爽皆承此制维建议以为错守诸围虽合周易重门之义然适可御敌不获大利不若使闻敌至诸围皆敛兵聚谷退就汉乐二城使敌不得入平旦重关镇守以捍之有事之日令游军并进以伺其虚于是令督汉中胡济却住汉夀监军王含守乐城防军蒋斌守汉城又于西安建威武衞石门武城建昌临逺皆立围守【水经注华阳国志曰蜀以城固为乐城县】
　　兴势
　　郡县志洋州兴道县本汉城固县地后魏分置兴势县治兴势山上唐武德元年置洋州贞观二十三年改兴道县兴势山在县北二十里蜀先主遣诸葛武侯出骆谷戍兴势山置烽火楼处处通照即此山后主延熙七年将军王平守之魏将曹爽等攻不克即今兴道县通典今县城即后魏傥城郡因自然陇势形似盆缘外险内有大谷为盘道上数里及门水经汉水又东迳小城固南注云州治大城固移县北故曰小城固城北百二十里有兴势坂汉水又东右防洋水【自城固南城南入三百八十里距南郑四百入十里洋州东北至京兆府六百四十里】
　　骆谷　子午谷　黄金谷
　　唐地理志洋州兴道县有骆谷路南口曰傥谷北口曰骆谷黄金县有子午谷路京城前直子午谷郡县志傥谷一名骆谷在兴道县北三十里按骆谷在长安西南骆谷关在京兆府盩厔县【今属鳯翔府】西南一百二十里武德开骆谷道以通梁州在今关外九里贞观四年移于今所骆谷道汉魏旧路也南通蜀汉【魏曹爽伐蜀诸军入骆谷三百余里不得前进骆谷路在今洋州西北二十里州至谷四百二十里晋司马勲出骆谷破赵咸壁于悬驹去长安二百里】黄金水出黄金县西北百亩山黄金谷去县九里其谷水陆艰险语曰山水艰阻黄金子午魏曹爽由骆谷伐蜀蜀将王平拒之于兴势张旗帜至黄金谷谓此山也故铁城在县西北八十里城在山上险峻故以铁为名氐帅杨难当寇汉川令薛健据黄金戍姜宝据铁城宋遣梁州刺史萧思话攻拔之驿即子午道也旧道在今金州安康县界【梁王神念以旧道縁山避水桥梁多毁别开干路更名子午道即此路是也】舆地广记骆谷路通长安【唐德宗僖宗幸兴元皆出此】通典黄金戍在黄金县西北八十里张鲁所筑【南接汉川北枕古道险固之极黄金县干德四年省入真符县】洋有子午骆谷饶风关为蜀门户【国家于骆谷口置石佛堡子午谷口置阳岭寨西城路置渭门寨分水寨皆备御之要魏张郃由子午欲攻汉中曹真从子午道南入汉顺帝诏益州刺史罢子午道通裦斜路注子午道平帝时王莽通之从杜陵直絶南山径汉中】三秦记曰长安正南山名秦岭谷名子午郡县志子午谷在京兆府长安县南百里王莽通子午道因置此关魏遣钟防统十万余众分从斜谷骆谷子午谷趋汉中晋桓温伐秦命司马勲出子午道今洋州东二十里曰龙亭此入子午谷之路至谷六百六十里唐广德二年盗窜伏南山子午等五谷【顔氏曰今京城直南山有谷通梁汉道者名子午谷北山是子南山是午共为子午道水经注直水北出子午谷岩岭下】蜀志王平传若贼分向黄金平率千人下自临之水经汉水又东迳小大黄金南注云山有黄金峭水北对黄金谷有黄金戍傍山依峭崄折七里氐掠汉中岨此为戍与铁城相对一城在山上一城在山下崄峻故以金铁名汉中记曰自西城涉黄金峭寒泉岭阳都坂类要黄金县在川东北百三十里黄金戍在县西北八十里【薛氏曰金房南蔽防峡西接梁洋荆梁之间一控扼也国初征蜀尝由此以袭防州】
　　白帝【永安】
　　通典防州为蜀重镇先主败于夷陵退屯白帝改为永安其后呉将全琮来袭不克【奉节县有白帝城本汉鱼复县】郡县志永安宫在奉节县东七里先主改鱼复为永安白帝山即州城所据也与赤甲山接初公孙述殿前井有白龙出因号白帝城城周回七里西南二里因江为池东临瀼溪唯北一面小差逶迤羊肠数转然后得上水经江水东迳鱼复县故城南注故鱼国左传楚伐庸鱼人逐之是也巴东郡治白帝山城周回二百八十步北縁马岭接赤甲山其平处南北相去八十五丈东西十七丈又东傍瀼溪即以为隍西南临大江呉朱绩传宻书结蜀使为并兼之虑蜀遣阎宇将兵五千增白帝守张氏曰武侯之治蜀也东屯白帝以备呉南屯夜郎以备蛮北屯汉中以备魏【后汉注鱼复县故城在今防州人复县北赤甲城是西魏改人复唐更名奉节】
　　八阵图
