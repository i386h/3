<!-- { "loadSidebar": true } -->
　　正义太行山羊肠坂道北过两上党韩世家秦击我于太行上党降赵【战国策曰一军临荥阳一军临太行则韩请效上党之地】
　　平阳
　　韩世家贞子徙居平阳【世本作景子徙】正义晋州城地理志河东平阳县尧都也在平河之阳【今晋州临汾县】括地志晋州城因平阳城东面为之
　　上党　上地
　　战国策周最曰秦尽韩魏之上党太原秦地天下之半也制齐楚三晋之命犀武败于伊阙周君之魏求救魏王以上党之急辞之綦毋恢见魏王曰秦悉塞外之兵与周之众以攻南阳而两上党絶矣樊余谓楚王曰韩兼两上党以临赵即赵羊肠以上危　按大事纪秦昭王十四年韩魏攻秦白起败之于伊阙又涉河取韩安邑以东至干河【正义源出绛州绛县东南殽山南流注河是水冬干夏流】四十五年白起拔韩野王絶上党道【野王怀州河内县太行山在西北】韩献上党于秦上党守冯亭以郡降赵【赵世家冯亭入城市邑十七】四十七年秦王龁攻上党拔之四十八年白起分军为三使王龁拔赵武安【正义故城在洛州武安县西南五十里今属礠州】皮牢【与武安相近】司马梗北定太原尽有上党地庄襄王三年王龁攻上党诸城悉拔之初置太原郡【战国策所谓两上党者葢在韩魏之间犹安邑魏地而云取韩安邑也　上地上党之地也荀子曰韩之上地方数百里而趋赵赵不能凝也故秦夺之后魏地形志上党郡秦置治壶闗城汉治长子城】苏代曰龙贾之战【魏襄王五年秦败我龙贾军】岸门之战【韩宣惠王十七年秦大破我岸门】封陵之战【魏哀王十六年秦败我封陵】髙商之战【此战事不见】赵庄之战【赵肃侯二十二年赵庄与秦战败秦杀赵庄河西】秦之所杀三晋之民数百万今其生者皆死秦之孤也西河之外上雒之地三川晋国之祸三晋之半秦祸如此其大也
　　何氏论曰六国之势莫利于为从莫害于为衡六国固尝收合从之利矣然而终败于为衡之害者其祸在于自战其所可亲而忘其所可雠故也齐楚自恃其强有包吞燕赵韩魏之志而缓秦之祸燕赵韩魏自惩其弱有疑恶齐楚之心而胁秦之威是以衡人得而因之散败从约曾不知齐楚虽强不足以致秦之畏而其所甚忌者独在乎韩魏也韩魏者秦之错壤也秦兵之加韩魏也战于百里之内其加于四国也战于千里之外韩魏之致秦兵近在乎一日之间而其待诸侯之救乃在乎三月之外秦攻韩魏既胜而归休兵则四国之乗徼者尚未及知也四国诚能岁各更其国之一军命一偏将提之以合戍韩魏而佐其势则是六国之师日萃于韩魏之郊仰闗而伺秦秦诚勇者虽日辱而招之固不轻出而以腹背支敌矣葢苏秦不获终见信于六国而张仪之志独行于秦此六国之所以见并于秦也林氏曰六国并于秦者葢秦知天下之势而六国不知故也秦之所以知之者其谋出于范睢逺交近攻之策取韩魏以执天下之枢也欲平天下者必先知难易之势唐宪宗欲平藩镇张靖以为先淮蔡而后恒冀周世宗欲平天下王朴以为先江南而后河东吕氏曰秦并六国始于韩者葢李斯之策也杜牧曰秦萃锐三晋经六世乃能得韩遂折天下脊复得赵因拾取诸国







　　通鉴地理通释卷九
　　钦定四库全书
　　通鉴地理通释卷十　　　宋　王应麟　撰七国形势攷下
　　齐
　　管仲曰赐我先君履东至于海西至于河南至于穆陵北至于无棣　苏秦説齐宣王曰齐南有泰山东有琅邪西有清河北有渤海此所谓四塞之国也齐地方二千余里带甲数十万粟如丘山三军之良五家之兵进如锋矢战如雷霆解如风雨即有军役未尝倍泰山絶清河涉渤海也临菑之中七万戸臣窃度之不下戸三男子三七二十一万不待发于远县而临菑之卒固已二十一万矣韩魏之所以重畏秦者为与秦接境壤界也兵出而相当不出十日而战胜存亡之机决矣韩魏战而胜秦则兵半折四境不守战而不胜则国以危亡随其后是故韩魏之所以重与秦战而轻为之臣也今秦之攻齐则不然倍韩魏之地过卫阳晋之道径乎亢父之险车不得方轨驹不得比行百人守险千人不敢过也秦虽欲深入则狼顾恐韩魏之议其后也是故恫疑虚喝骄矜而不敢进则秦之不能害齐亦明矣　荀卿子説齐相曰今巨楚县吾前大燕防吾后劲魏钩吾右西壤之不絶若绳楚人则有襄贲开阳以临吾左是一国作谋则三国必起而乗我如是则齐必断而为四三国若假城然耳　燕王曰吾闻齐有清济浊河可以为固长城钜防足以为塞诚有之乎苏氏对曰天时不与虽有清济浊河恶足以为固民力罢敝虽有长城钜防恶足以为塞且异日济西不师所以备赵也河北不师所以备燕也今济西河北尽己役矣封内敝矣　春申君説秦昭王曰齐南以泗水为境东负海北倚河而无后患　韩非初见秦曰往者齐南破荆东破宋西服秦北破燕中使韩魏土地广而兵强战尅攻取诏令天下齐之清济浊河足以为限长城巨防足以为塞齐五战之国也一战不尅而无齐　田肯曰齐东有琅邪即墨之饶南有泰山之固西有浊河之限北有勃海之利地方二千里持防百万县隔千里之外齐得十二焉此东秦也
　　穆陵　无棣
　　唐志沂州沂水县北有穆陵闗郡县志通典有穆陵山在沂水县北一百九十里沧州盐山县本齐无棣邑【汉高城县通典古齐境】沧州无棣县南临无棣沟因为名【汉阳信县地隋置无棣县】水经注清河又东北无棣沟出焉东迳南皮县故城南京相璠曰旧説无棣在辽西孤竹县
　　泰山
　　齐世家齐自泰山属之琅邪北被于海膏壤二千里货殖传泰山其阳则鲁其阴则齐
　　琅邪
　　山海经云琅邪台在勃海间琅邪之东【其北有山注云琅邪在海边有山嶕峣特起状如高台】括地志密州诸城县东南百七十里有琅邪台越王句践观台也琅邪山在县东南百四十里始皇立层台于山上孟子齐景公问晏子曰吾欲观于转附朝儛遵海而南放于琅邪注琅邪齐东南境上邑管子戒篇桓公将东游问于管仲曰我游犹轴转斛南至琅邪地理志琅邪县越王句践尝治此起馆台【后汉注琅邪郡有琅邪山故城在今海州胊山县东北子虚赋齐东陼钜海南有琅邪舆地广记汉琅邪县在密州诸城县东境　越王句践欲霸中国徙都于此起观台于山上周七里以望东海秦始皇置琅邪郡东游登山大乐之留三月汉武帝亦登焉秦纪始皇作琅邪台立石刻颂秦徳】
　　清河
　　汉置清河郡治清阳县后汉省之安帝改厯曰甘陵为清河国治桓帝改国曰甘陵魏复故晋改甘陵县曰清河后周置贝州宋改恩州通典春秋属齐后属晋七国属赵地理志赵东有清河齐北有清河以南水经注地理风俗志曰甘陵郡东南十七里有清河故城世谓之鹊城清河又东北迳清阳县故城西汉高帝置清河郡治此【景帝封子乘为王】
　　渤海
　　汉置渤海郡今沧棣霸滨诸州之地宋文帝置乐陵郡孝武分置渤海郡后魏改渤海为沧水置沧州通典为齐赵二国之境无棣县齐境北至无棣在此地理志齐北有渤海之高乐高城重合阳信赵得渤海郡之东平舒中邑文安束州成平章武河以北
　　临甾
　　齐国都也地理志属齐郡【今青州】临甾名营丘故齐诗曰子之营兮遭我虖嶩之间兮【毛诗作还齐诗作营】临甾在岱之间一都会也其中具五民【五方之民】甾水出泰山莱芜县【兖州】原山诗正义云今齐之城内有丘即营丘也淄水过其南及东以丘临水谓之临淄【郡县志雪宫故趾在临淄县东北六里晏子春秋齐侯见晏子于雪宫】括地志青州临淄县即古临菑【一名齐城古营丘之地项羽封田都为齐王于此营丘在县北百步外城中天齐池在县东南十五里齐以天齐渊名汉主父偃言齐临菑十万户市租千金人众殷富钜于长安　通典青州千乗县柏寝台齐景公与晏子游处】
　　卫阳晋之道
　　张仪説楚曰秦下甲攻卫阳晋必大闗天下之匈正义卫地曹濮等州也阳晋在曹州乗氏县西北三十七里索隐阳晋魏邑也盖适齐之道在卫国之西南【魏哀王十六年秦拔阳晋秦昭王曰吾爱宋与爱新城阳晋同　苏秦説赵曰据卫取淇则齐必入朝秦水经注阳晋城在廪丘城东南十余里与都闗为左右】
　　亢父之险
　　汉县属东平国正义故县在兖州任城县【今属济州】南五十一里【汉高帝纪沛公还军亢父光武征厐萌自将轻兵至亢父】吕布攻鄄城不能下西屯濮阳曹操曰布一旦得一州不能据东平断亢父泰山之道乗险要我而乃屯濮阳吾知其无能为也【魏志】
　　襄贲开阳
　　二县地理志属东海郡【贲音肥】舆地广记襄贲县废入沂州临沂县故城在县南开阳本鄅国春秋叔孙州仇城启阳是也【汉避景帝讳改为开】后废入临沂故城在县南【水经注鲁连子称陆子谓齐湣王曰鲁费之众臣甲舍于襄贲　后汉注开阳故城在今临沂县北】
　　清济　浊河
　　左传哀十一年齐伐我及清注济北卢县东有清亭齐语桓公正封疆地南至于阴西至于济北至于河东至于纪酅水经济水自鱼山北迳清亭东注云京相璠曰今济北东阿东北四十里有清亭春秋所谓遇于清也水色清深马颊水东注于清济谓之马颊口清济即此水也蔡氏曰李贤谓济自郑以东贯滑曹郓济齐青以入于海乐史谓今东平济南淄州北海界中有水流入海谓之清河【沈氏谓济水伏流地中东阿亦济所经井水清而重】孟康曰齐西有平原【徳州】河水东北过高唐【博州即平原也】孟津号黄河故曰浊河正义云济漯二水上承黄河并淄青之北流入海黄河又一源从洺魏二州界北流入海亦齐西北界
　　长城钜防
　　齐记云齐宣王乗山岭之上筑长城东至海西至济州千余里以备楚括地志长城西北起济州平阴县缘河歴泰山北冈上经济州淄州即西南兖州博城县北东至密州琅邪台入海郡国志济北卢县有平阴城有防门【左传襄十八年齐御晋平阴堑防门杜氏云在县北巨防即防门】有长城至东海正义长城西在济州平阴县界【平阴后属郓州】竹书纪年梁惠成王二十年齐闵王筑防以为长城泰山纪云秦山西有长城缘河经泰山余千里至琅邪台入海【郡县志故长城首起郓州平阴县北一十九里齐愍王所筑舆地广记郓州平阴县汉卢县地唐属济州又淄州淄川县古齐长城楚世家还盖长城以为防外纪威烈王十六年王命韩赵伐齐入长城左传防门注平阴城左济北卢县东北其城南有防防有门世家赵人归我长城在威王时郡县志平阴故城在平阴县东北三十五里】
　　泗水
　　出兖州【今袭庆府】泗水县至淮阳宿迁县入淮【淮南墬形训时泗沂出台台浙山名】
　　即墨
　　郡县志故城在莱州胶水县东南六十里本汉旧县田单守即墨破燕军尽复齐地项羽徙齐王田市为胶东王都此汉属胶东北齐并入胶水隋复置属莱州城临墨水故曰即墨田肯谓琅邪即墨之饶颜氏云二县近海财用所出【苏秦説赵曰齐必致鱼盐之海】战国策齐王建入朝于秦即墨大夫入见齐王曰齐地方数千里带甲数百万三晋大夫皆不便秦而在阿鄄之间者百数王收而与之百万之众使收三晋之故地即临晋之闗可以入矣【同州朝邑县有蒲津闗秦临晋县】鄢郢大夫不欲为秦而在城南下者百数王收而与之百万之师使收楚故地即武闗可以入矣如此则齐威可立秦国可亡齐王不听
　　河北
