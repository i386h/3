<!-- { "loadSidebar": true } -->
　　癸酉，辽主及太后遣使左金吾卫上将军耶律留宁、左武卫上将军耶律委演等来贺承天节，对于崇德殿。留宁等将见，馆伴使李宗谔，引令式不许佩刀，至上閤门，留宁等欣然解之。帝闻之，曰：“戎人佩刀，是其常礼，不须禁以令式。”即传诏听自便。留宁等感悦，谓宗谔曰：“圣上推心置人腹中，足以示信遐迩也。”
　　十二月，己卯，召辅臣于龙图阁观契丹礼物及祖宗朝所献者。自后使至，必以绮帛分赐中书、枢密院，果实、脯腊赐近臣、三馆。
　　辛已，以王钦若为兵部侍郎、资政殿大学士，班在文明殿学士之下，翰林学士承旨之上。帝初见钦若班在翰林学士李宗谔下，怪之，以问左右，左右以故事对。钦若因诉于帝曰：“臣前自翰林学士为参知政事，无罪而罢，其班乃下故官一等，是贬也。”帝悟，即日改焉。资政殿置大学士自此始。钦若善迎人主意，帝望见辄喜，每拜一官，中谢日，辄问曰：“除此官，且可意否？”其宠遇如此。
　　甲午，右谏议大夫种放自嵩山来朝，对于龙图阁。
　　初诏致仕官给半俸。唐制，致仕者非特敕则不给俸，国初循之，至是有此诏。
续资治通鉴--●卷第二十六
●卷第二十六
　　　　【宋纪二十六】　起柔兆敦牂正月，尽强圉协洽八月，凡一年有奇。
　　　　 ○真宗膺符稽古神功让德文明武定章圣元孝皇帝景德三年（辽统和二十四年。丙午，一零零六年）
　　春，正月，辛未，始置常平仓。
　　先是言事者请“于京东、西、河北、河东、陕西、江、淮、两浙每州计户口多少，量留上供钱自千贯至二万贯，令转运使择清干官主之，专委司农寺总领，三司无得移用，每岁夏秋准市估加钱收籴，贵则减价出粜，俟十年有增羡，则以本钱还三司。”诏三司集议，请如所奏。大率万户岁籴万石，止于五万石；或三年以上不粜，则回充粮廪，别以新粟补之。
　　二月，丙子，权三司使丁谓等言：“唐宇文融置劝农判官，检户口田土伪滥等事，今欲别置，虑益烦扰。而诸州长吏，职当劝农，乃请少卿监、刺史、閤门使以上知州者并兼管内劝农使，馀及通判并兼劝农事，转运使、副并兼本路劝农使。”诏可。劝农使人衔自此始。
　　甲申，升宋州为应天府，以太祖旧籓也。
　　丙戌，以唐张九龄九世孙元吉为韶州文学。元吉诣阙献明皇墨迹及九龄真图、告身、故录之。
　　复置都大发运使，以度支员外郎冯亮为之。
　　丁亥，枢密使王继英卒。
　　辽人既和，朝廷无事，寇准颇矜其功。帝待准极厚，王钦若深嫉之。一日，会朝，准先退，帝目送准，钦若因进曰：“陛下敬畏寇准，为其有社稷功邪？”帝曰：“然。”钦若曰：“澶渊之役，陛下不以为耻，而谓准有社稷功，何也？”帝愕然曰：“何故？”钦若曰：“城下之盟，《春秋》耻之。今以万乘之贵而为澶渊之举，是盟于城下也，何耻如之！”帝愀然不悦。钦若曰：“陛下闻博乎？博者输钱欲尽，乃罄所有出之，谓之孤注。陛下，寇准之孤注也，斯亦危矣！”由是帝顾准稍衰。
　　准在中书，喜用寒俊，每御史缺，辄取敢言之士，它举措多自任。同列屡目吏持例簿以进，准曰：“宰相所以进贤退不肖，若用例，吏职耳。”因却而不视。
　　戊戌，准罢为刑部尚书、知陕州。以参知政事王旦为工部尚书、平章事。旦入谢，便坐，帝谓曰：“寇准以国家爵赏过求虚誉，无大臣体，罢其重柄，庶保终吉也！”
　　初，张咏在成都，闻准入相，谓僚属曰：“寇公奇才，惜学术不足耳。”及准知陕，咏适自成都还，准送之郊，问曰：“何以教准？”咏徐曰：“《霍光传》不可不读。”准莫喻其意，归，取其传读至，“不学无术”，笑曰：“此张公谓我也！”
　　己亥，以参知政事冯拯为兵部侍郎，王钦若为尚书左丞，陈尧叟为兵部侍郎，并知枢密院事；以赵安仁为谏议大夫，参知政事；枢密都承旨韩崇训、东上閤门使马知节并俭署枢密院事。崇训，重赟子也。
　　三月，乙已，客星出东南。太常丞任随上言曰：“谏议大夫、司谏、正言虽有数员，但充位尸禄而已。愿陛下择贤士，黜具臣，悬赏罚之文，立劝惩之道。其两省谏官，并准有唐故事，定其员数，优其俸给，限以迁官之年月，责以供职之否臧。其或献替推诚，弥缝励节，言事有裨于时政，抗章不避于天诛，则请行甄擢以劝众焉。其或尸利无惭，弼违有阙，务引腹非之咎，多致面从之谀，则请行降黜以励众焉。夫如是，则贤者劝，惰者激，庸者退，懦者立，朝廷之士咸愿效忠而报国矣。”帝览而嘉之，己未，诏：“谏臣悉心献替，赏罚之典，断在必行。”
　　是月，始命朝臣提点开封府界诸县镇公事。其后又增置一员，以閤门祗候充。
　　夏，四月，丙子，幸崇文院观四库图籍。
　　壬辰，命使六人巡抚益、利、梓、夔、福建等路，犒设将吏，存问父老，疏决系囚，仍案察官吏能否、民间利害以闻。时屯田员外郎谢涛使益、利路，及还，举所部官三十馀人，宰相以为多，涛乃历陈其治状，且愿连坐。奉使举吏连坐自涛始。
　　乙未，种放赐告归终南山。
　　复诏群臣转对。
　　五月，壬寅朔，司天言日当食，帝避正殿不视事，百官各守其司。既而阴翳不见，帝语宰相曰：“此非朕德所致，但喜分野之民不被其灾耳。”
　　司天奏周伯星见，群臣上表称贺。知杂御史王济乘间言于帝曰：“瑞星实符圣德；然唐太宗以家给人足丰年为上瑞，臣愿陛下日谨一日，居安虑危，则为瑞大矣。”帝嘉纳之。
　　甲辰，赵德明遣其兵马使贺守文来贡。先是向敏中及张崇贵与德明议立誓约，久未决。德明虽数遣使修贡，然于七事讫莫承顺，累表但云乞先赐恩命，徐议之。时已有诏许德明毋纳灵州，既又赐敏中等诏，谕德明止遣子弟入宿卫，及毋得攻劫西路进奉，蕃部纵有争竞，并取朝廷和断，它约悉除之，然亦不听回图往来及放行青盐之禁。乙已，敏中等言：“二事苟不如约，恐乖前议。请皆与之。”帝以德明变诈难信，傥务姑息，必贻后患，复赐敏中等诏，令熟计复奏。
　　丙午，命王钦若、陈尧叟同修《时政记》，每次月十五日送中书。
　　度支副使李士衡言：“关右自不禁解盐已来，计司以卖盐年额钱分配永兴、同、华、耀四州军，而永兴最多，于民不便，请减十分之四。”诏悉除之。
　　先是内帑岁出缗钱三十万助陕西军资，及士衡为转运使，言岁计可自办，遂罢给。帝将幸洛，士衡献粟五十万斛，又以三十万斛馈京西，朝廷以为材，故召令佐三司。
　　莱芜监判官欧阳冕，求应贤良方正，而大言自荐，以姬旦、皋、夔为比，且云：“使臣日试万言，一字不改，日览千字，一句不遗。”由是促召赴阙，令中书试五论、三颂、诸诗四十首，共限万言。题既出，冕惶骇，自陈“止应贤良，不应万言，幸假贷！”乃以所上表示之，冕不敢复言。至晡，但成五论、一颂，共三千字。既奏御，帝令问表中所陈条目，冕伏躁妄之罪，现授下州司户参军。
　　左谏议大夫陈省华卒。省华有吏干，妻冯氏，性严，训诸子尤力，不许事华侈，尧叟既贵，孝谨益不衰，掌枢密时，弟尧佐直史馆，尧咨知制诰，与省华同在北省，诸孙任官者十数人，宗亲登科者又数人，荣盛无比。客至，尧叟等皆侍立其侧，客不自安，多引去。旧制，登枢近者母妻即封郡夫人，尧叟初拜，以父在朝，止封其妻，而母但从夫邑封；尧叟表让，朝廷以彝制，不听。省华卒既逾年，帝乃封其母郡太夫人，后进封滕国，年八十馀，尚无恙。
　　泾、原、仪、渭都钤辖秦翰、知镇戎军曹玮等各请出兵讨贼，帝以德明累遣使修贡，虑失诚信，不许。德明初请命于朝，玮言：“继迁擅河西地二十年，兵不解甲，使中国有西顾之忧。今国危子弱，不即禽灭，后更强盛难制。愿假臣精兵，出其不意，擒德明送阙下，复以河西为郡县，时不可失。”朝廷方欲以恩致德明，寝其书不报。
　　丁巳，幸北宅视德恭疾。己未，德恭卒。
　　是月，辽幽皇太妃和罕于怀州，囚夫人伊勒兰于南京，馀党皆生瘗之。
　　六月，丙子，群臣固请听乐，从之。
　　南平王黎桓卒，诸子争立，攻战连月，有司请发兵平之。帝以桓素修职贡，岂宜伐丧，不许，而以郡晔为缘海安抚使，令譬晓之。
　　丁丑，京东转运使张知白上疏曰：“司天奏周伯星见，此圣德动天而辰象昭瑞也。臣闻惧乱者治必兴，思危者安必久。陛下诚能戒谨抑畏，日新其德，则瑞星不出，臣亦称贺。苟异于是，则瑞星虽出，臣亦不敢同众人之贺也。况今西北二隅虽罢征战之役，然以比诸古者屈膝称臣，款塞内附，则亦事异而礼殊矣。”帝览疏，谓辅臣曰：“知白以谏官在外而乃心朝延，可谓知所职矣。”
　　庚寅，以殿中丞王旭同判吏部南曹。旭，旦之弟也。自旦为政，旭避嫌不复厘事。至是虞部员外郎王矩，言旭前宰缑氏，廉白有政绩。帝谓旦曰：“旭之干敏，朕亦素知，且屡有言其才堪任京府傣佐者。”旦以避嫌恳辞，帝曰：“朝延用才，不可以卿故使之沦滞。”帝欲授三司判官，旦又固让，故有是命。后数日，旭引对选人，帝面赐绯鱼，谓旦曰：“朕向不知卿弟犹衣绿也。”
　　秋，七月，知益州张咏岁满，宰相王旦拟以任中正代之。议者多云不可，帝以诘旦，旦曰：“非中正不能守咏规矩，它人往，妄有变更矣。”壬寅，擢中正工部郎中，知益州。在郡凡五岁，遵咏条教，人甚便之。众乃服旦知人。
　　乙巳，太白昼见。
　　壬子，邵烨上邕州至交趾水陆路及控制宜州山川等图，帝曰：“祖宗辟土广大，惟当慎守，不必贪无用地，苦劳兵力。”
　　甲子，大宴含光殿，始用乐。
　　忠武节度使高琼卧疾，帝欲临幸其等，王钦若恨琼附寇准，且沮准澶渊之功，因言：“琼虽久掌禁兵，备宿卫，然未尝有破敌功。凡车驾临问，所以宠待勋臣，施之于琼，恐无以示甄别。”乃止。及卒，有司言当辍一日朝，帝以琼未尝有过，特废朝二日。
　　八月，种放既归终南，教授山中，表求太宗御书及经史音疏，诏悉与之。因谓辅臣曰：“近中使还，言放居草屋，食野菜、荞面而已。如此淡薄，亦人所难也。”
　　癸未，诏以来年春朝谒诸陵。王旦言：“行宫损坏，要须修葺。”帝曰：“如此，亦劳民矣。”乃诏：“所至州县，但增饰馆驿，不得更建行宫；侍从臣寮并百司供拟及供御之物，并令减省。”
　　丙戌，辽改南京宫宣教门为元和，外三门为南端，左掖门为万春，右掖门为千秋。
