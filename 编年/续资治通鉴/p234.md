<!-- { "loadSidebar": true } -->
　　九月，庚申，禁宗室联姻内臣家。
　　乙丑，诏观察使以上给永业田。
　　丁卯，策贤良方正能直言极谏科谢悰，己巳，赐进士出身，除初等职官。刘安世言：“近见悰申尚书省辞免新命状，乃云‘所有敕命，未敢抵授’；以‘祗’为‘抵’，以‘受’为‘授’。昔唐省中有‘伏猎侍郎’，为严挺之所讥而罢。陛下初复置举，岂容有‘抵授贤良’乎！”
　　冬，十月，丁丑，辽主猎于辽水之滨。己卯，驻藕丝淀。癸未，免百姓所贷官粟。
　　丙戌，罢新创诸堡砦。
　　赵瞻乞废渠阳军以舒荆湖之力，从之。
　　己丑，辽知北院枢密使耶律阿苏封漆水郡王。癸巳，以伊实大王耶律迪里知西北路招讨使事，以权知西北路招讨事萧休格知伊实大王事。
　　戊戌，复南北宣徽院。
　　御史翟思等言：“清心莫如省事，省事莫如省官。今天下之事，其繁简多寡，无以异于官制以前，然昔以一官治之者，今析之为四五，昔以一吏主之者，今增而为六七。愿朝廷参考古制，以救今弊。”
　　壬寅，辽命诸部长官亲鞫狱讼。
　　十一月，甲辰，遣吏部侍郎范百禄、给事中赵君锡相度回河利害，画图闻奏。
　　庚申，辽兴中府民张化法，以父兄犯盗当死，请以身代，辽主皆免之。
　　丁卯，诏岁以十月给巡城兵衣裘。
　　甲寅，刘安世言：“屡见近臣连名荐士，多为捷径。容使躁求，人怀觊觎，何所不至！”诏：“自今臣僚特有荐举，毋得列衔闻奏。”
　　十二月，癸未，辽以耶律慎思为中京留守。
　　刘安世言：“郓州学教授周穜上书，乞以故相王安石配享神宗庙庭。穜以疏远微贱之臣，怀奸邪观望之志，陵蔑公议，妄论典礼，伏望重行窜殛，以明好恶。”苏轼言：“臣忝备侍从，谬于知人，至引穜以污学校，谨自劾待罪。”甲午，罢穜教授，归吏部。
　　壬寅，白虹贯日。
　　户部侍郎苏辙上疏言：“回河大议虽寝，然闻议者固执来岁开河分水之策。今小吴决口，入地已深，而孙村所开，丈尺有限，不独不能回河，亦必不能分水。况黄河之性，急则通流，缓则淤淀，既无东西皆急之势，安有两河并行之理？今建议者乃谓河徙无常，万一自辽界入海，边防失备。按河昔在东，自河以西郡县，与辽接境，无山河之限，边臣建为塘水以捍其冲。今河既西，则西山一带，契丹可行之地无几，边防之利，不言可知。且契丹诸水，皆自北南注以入于海，盖地形北高，河无北徙之道，而海口深浚，势无徙移，此边防之说不足听也。臣又闻谢卿材到阙，言‘黄河自小吴决口，乘高注下，水势奔快，上流堤防，无复怒决之患；朝廷若以河事付臣，不役一夫，不费一金，十年保无河患。’大臣以其异己，罢归，而使王孝先、俞瑾、张景先三人重画回河之计。盖由大臣重于改过，故假契丹不测之忧以取必于朝廷；虽已遣范百禄等出按利害，然未敢保无观望风旨也。愿亟收回买梢发兵指挥，使百禄等明知圣意无所偏系，不至阿附以误国计。”
　　闰月，癸卯朔，颁《元祐敕令格式》。
　　是日，辽预行正旦礼。
　　甲辰，银青光禄大夫致仕蜀郡公范镇定铸律度量、钟磬等，并书及图法上进，较景祐中李照乐又下一律有奇。帝及太皇太后御延和殿，诏辅臣同阅视，赐诏嘉奖，下之太常，令三省侍从台阁之臣皆往观焉。镇时已属疾，乐奏，三日而卒，谥忠文。
　　镇清白坦夷，表里洞达，遇人以诚，口不言人过。及临大节，决大议，色和而语庄，虽在万乘前无所屈。平生与司马光相得甚欢，议论如出一口，故当时推天下之贤者，必曰君实、景仁。景仁，镇字也。
　　户部尚书韩忠彦、侍郎苏辙、韩宗道言：“本部近编成《元祐会计录》，大抵一岁天下所收钱、谷、金银、币帛等物，未足以支一岁之出。臣等愿明敕本部，随事看详，量加裁损，二圣以身率之，大臣以身先之，则谁不信服！”奏入，诏：“户部取索应干财用，除诸班诸军料钱、衣粮、赏给特支依旧外，其馀浮费，并行裁省，节次以闻。”
　　御史中丞李常言：“先帝以吏人无禄，不足以责其廉，遂重其罚而禄之。向已命官核实汰冗，请督责成书。”诏门下、中书后省疾速立法。
　　丙午，辽主如混同江。
　　戊申，减宰执赐予。
　　甲寅，太皇太后诏曰：“官冗之患，所从来尚矣；流弊之极，实萃于今，以阙计员，至相倍蓰。上有久闲失职之吏，则下有受害无告之民，故命大臣考求其本，苟非裁损入流之数，无以澄清取士之原。吾今自以眇身率先天下，永惟临御之始，尝敕有司，廕补私亲，旧无定限，自惟薄德，敢配前人！已诏家庭之恩，止从母后之比，今当又损，以示必行。夫以先帝顾托之深，天下责望之重，苟有利于社稷，吾无爱于肤。矧此推恩，实同豪末，忠义之士，当识此情，各忘内顾之诚，共成节约之制。今后每遇圣节、大礼、生辰，合得亲属恩泽，并四分减一。皇太后、皇太妃准此。”
　　庚申，置六曹尚书权官。
　　丙寅，诏吏部详定六曹、寺监重复利害以闻。
　　范百禄、赵君锡既受诏，行视东西二河，度地形，究利害，见东流高仰，北流顺下，知河必不可回，即条画以闻。
　　　　 ○哲宗宪元继道显德定功钦文睿武齐圣昭孝皇帝元祐四年（辽大安五年）
　　春，正月，癸未，范百禄等使还，入对，复言：“修减水河，有害无利，愿罢其役，那移工料，缮筑西堤，以护南决口。”顷之，乃诏罢回河及修减水河。
　　辽主如鱼儿泺。
　　甲申，以夏人通好，诏边将毋生事。
　　左司谏韩川罢为集贤校理，权发遣颍州，以数言胡宗愈不听故也。
　　甲午，高丽贡于辽。
　　是月，知邓州蔡确复观文殿学士。
　　二月，甲辰，司空、同平章军国事、申国公吕公著卒，年七十二。太皇太后见辅臣曰：“邦国不幸，司马相公既亡，吕司空复逝。”痛悯久之。帝亦悲感，即诣其家临奠，赠太师，谥正献。
　　公著自少讲学，即以治心养性为本，平居无疾言遽色，于声利纷华，泊然无所好。识虑深敏，量弘而学粹，苟便于国，不以利害动其心。与人至诚，不事表暴。其好德乐善，出于天性，士大夫有以人物为意者，必问其所知，与其所闻参互考实，以待上求。神宗尝谓执政曰：“吕公著之于人材，其言不欺，如权衡之称物。”每帝前议政事，尽诚去饰，博取众人之善以为善，至其所当守，毅然不可回夺也。王安石博辨骋辞，人莫敢与抗，公著独以精识约言服之。安石尝曰：“疵吝每不自胜，一诣长者，不觉消释。”其敬服如此。
　　庚戌，白虹贯日。
　　乙卯，夏国主遣使来谢封册。
　　壬戌，御迩英阁，诏讲读官讲《尚书》，读《宝训》。司马康讲《洪范》至“乂用三德”，帝问曰：“止此三德，为更有德？”康对曰：“皋陶所陈有九德，如‘柔而立，刚而塞，强而义’等语是也。”先是帝恭默未言，起居舍人王岩叟喜闻德音，欲因以风谏，退而上言：“陛下既能审问之，必能体而行之。三德者，人君之大本，得之则治，失之则乱，不可须臾去也。三数虽少，推而广之，足以尽天下之要。”岩叟尝侍讲，奏曰：“陛下宫中何以消日？”帝曰：“并无所好，惟是观书。”对曰：“圣学须在积累，积累之要，在专与勤。屏去它事，始可谓专，久而不倦，始可谓勤。”帝然之。
　　三月，癸酉，辽主命析津、大定二府精选举人以闻。辽自清宁后，五京、诸州各建孔子庙，颁《五经》传疏，至是复下诏谕学者当穷经明道。
　　甲戌，苏颂等奏撰进《汉唐故事分门增修》，诏以《迩英要览》为名。
　　己卯，作浑天仪。
　　胡宗愈罢为资政殿学士、知陈州，以刘安世屡劾其罪状故也。
　　太史局奏：“宋以火德王天下，今所造浑仪名水运，甚非吉兆。”诏以元祐浑天仪象为名。其后翰林学士许将等请即象为仪，并为一器，从之。
　　刘安世言：“去冬迄今春，雨雪愆期，夏苗将槁，秋种未布，伏望特罢宴乐，以示闵雨之意。”丁亥，诏罢春宴。
　　翰林学士兼侍读苏轼，罢为龙图阁学士、知杭州。轼尝读《祖宗宝训》，因及时事，历言：“今功罪不明，善恶无所劝沮；又，黄河势方北流而强之使东；夏人寇镇戎，杀掠几万人，帅臣掩蔽不以闻，朝廷亦不问。恐浸成衰乱之渐。”当轴者恨之，赵挺之、王觌攻之尤甚。轼知不见容，请外，故有是命。
　　己丑，诏：“自今大礼毋上尊号。”
　　辛卯昼，有流星自东北向西北急流，至浊没。
　　乙未，罢幸琼林苑、金明池。
　　夏，四月，甲辰，辽以知奚六部大王事尼噶为本部大王。
　　乙巳，吕大防等以久旱求罢，不允。
　　丁未，太保、司徒兼中书令、中太一宫使、济阳郡王曹佾卒。
　　佾性和易，美仪度，神宗每咨访以政，然退朝，终日语不及公事。神宗谓大臣曰：“曹王虽用近亲贵，而端拱寡过，善自保，真纯臣也。”进对，未尝名。
　　戊申，罢大礼使及奏告宰执加赐。
　　先是知汉阳军吴处厚言：“蔡确昨谪安州，不自循省，包蓄怨心，尝游车盖亭，赋诗十章，内二章讥讪尤甚。”奏至，左司谏吴安诗首闻其事，即弹论之；梁焘、范祖禹、王岩叟、刘安世等，交章乞正确罪。壬子，诏令确具析闻奏，仍委知安州钱景阳缴进确元题诗本。
　　始，确尝从处厚学赋，及作相，与处厚有隙。王珪欲除处厚馆职，为确所沮，处厚由是恨确，故笺释其诗上之。士大夫固多疾确，然亦由此畏恶处厚云。
　　辽主猎于北山。
　　戊午，分经义、诗赋为两科试士，罢明法科。
　　尚书省请复诗赋，与经义、诗赋为两科试士，又言旧明法最为下科，今中者即除司法，叙名反正及第进士上，非是，诏从之。凡诗赋进士，于《易》、《书》、《诗》、《周礼》、《礼记》、《春秋左传》内听习一经。初试本经义二道，《论》、《孟》义各一道，次试赋及律诗各一首，次试论一首，末试子史时务策二道，凡四场。其经义进士，须习两经，以《诗》、《礼记》、《周礼》、《左氏春秋》为大经，《书》、《易》、《公羊》、《穀梁》、《仪礼》为中经，愿习二大经者听，不得偏占两中经。初试本经义三道，《论语》义一道，次试本经义三道，《孟子》义一道，次试论、策如诗赋科。并以四场通定高下，而取解额中分之，各占其半。专经者以理义定取舍，兼诗赋者以诗赋为去留，其名次高下，则如策论参之。
