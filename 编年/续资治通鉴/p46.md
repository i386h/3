<!-- { "loadSidebar": true } -->
　　己酉，王继恩言破贼五千众于柳池驿，峡路行营言贼三千众攻广安军，击走之。五月，甲寅，王继恩言克绵州；又言内殿崇班曹习分兵自葭萌趋老溪，破贼万馀众，遂克阆州；又言巡检使胡正远率兵破贼，克巴州。
　　于巳，王继恩至成都，引师攻其城，即拔之，破贼十馀万，斩首三万，擒贼帅李顺。
　　王师之讨李继迁也，府州观察使折御卿以所部兵来助。赵保忠既擒，御卿又言银、夏等州蕃、汉户八千帐族悉归附，录其马牛羊万计。戊午，授御卿永安节度使，赏其功也。
　　丙寅，赵保忠至自夏州，白衫纱帽，待罪崇政殿庭。帝诘责数四，保忠但顿首称死罪；诏释之，赐冠带器币，令还第听命，仍劳赐其母。丁卯，以保忠为右千牛卫上将军，封宥罪侯。
　　己巳，以右谏议大夫张雍为给事中，仍知梓州；都巡检、内殿崇班卢斌为西京作坊使，领成州刺史；通判、将作监丞赵贺为太子中舍，监军、供奉官辛规为内殿崇班，节度掌书记施谓为节度判官，节度推官陈世卿为掌书记，榷盐院判官谢涛为观察推官；皆赏劳也。
　　雍初闻李顺乱西川，即谋为城守计，训练城中兵，又募强勇共四千馀，令官属分主之，辇绵州金帛以实帑藏，销铜钟为箭镝，伐木为竿，纫布为索，守械悉备，遣官请兵于朝。既而斌以十州之众援成都，弗克而还，雍即委以监护之任。子城先为江水所毁，斌谕民掘堑，深丈，引河水注之以环城。
　　李顺遣其党相贵帅众二十万来攻，斌遂突出与贼战，贼大设梯冲，夜攻城，雍命发机石碎之，火箭杂下，贼稍却。复治攻具于城西北隅，雍绐曰：“军士趣治装，吾将开东门击贼。”阳遣步骑五百临东门。贼升牛头山瞰城中见之，谓雍必出，乃设伏于山之东隅以待。雍即召敢死士百辈，缒而下，焚其攻具殆尽。一日，北风昼晦，贼乘风纵火，急攻北门，雍与斌等领兵据门，立矢石间，固守不动，贼不能进。世卿素善射，当城一面，亲中数百人。贼浸盛，同幕者皆谋自全，世卿正色谓曰：“食君禄，当委身报国，奈何欲避难为它图邪！”亟曰雍曰：“此辈皆怯懦，存之适足惑众，不若遣出求援。”雍从其言。
　　时贼围城凡八十馀日，会王继恩遣内殿崇班石知容分数千兵来救，贼始溃去。斌出兵追击之，降者二万馀，又破贼数万众，解阆州围，斩三千人，平蓬州。
　　于是雍使谓驰骑入奏，帝手诏褒美，自雍以下悉加赏，雍，德州人；世卿，南剑人。
　　以少府少监雷有终为谏议大夫，知成都府。有终由峡路入蜀，调发兵食，规画戎事，皆有节制。师行至峡中，遇盗，格斗，且行且战。进至广安军，贼众奄至，鼓噪举火；士伍恐惧，有终安坐栉发，神气自若。贼既合围，有终引奇兵出其后击之，贼惊扰，赴水火死者无算。
　　王继恩之克剑州也，西京作坊使马知节实为先锋，继恩嫉其不附己，遣守彭州，配以羸兵三百，州之旧卒悉召还成都。贼十万众攻城，知节率兵力敌，逮暮，退守州廨，慨然叹曰：“死贼手，非壮夫也！”即横槊溃围而出，休于郊外。黎明，救兵至，复鼓噪以入，贼众败去。帝闻而嘉之曰：“贼盛兵少，知节不易当也。”授益州钤辖。
　　时继恩虽拔成都，郭门十里外，犹为贼党所据，伪帅张馀，复啸聚万馀众，攻陷嘉、戎、泸、渝、涪、忠、万、开八州，开州监军江宁秦传序死之。初，贼众奄至，传序督士卒昼夜拒战。婴城既久，长吏皆奔窜投贼，传序谓士卒曰：“尽死节以守郡城，吾之职也，安可苟免乎！”城中乏食，传序尽出囊橐服玩，市酒肉，犒士卒而勉之，众皆感泣力战。既而贼势日盛，传序为蜡丸帛书，遣人间道上言：“臣尽死力战，誓不降贼。”城既坏，传序投火死。贼乘势攻夔州，列阵西津口，矢石如雨。先是帝遣如京使白继赟为峡路都大巡检，统精卒数千人晨夜兼行，助讨遗寇。是月，庚午，继赟入夔州，出贼不意，与巡检使解守容腹背夹击之，贼众大败，斩首二万馀级，流骸塞川而下，水为之赤。
　　辛未，降成都府为益州。
　　壬申，右仆射李昉以司空致仕。大朝会，令缀宰相班；岁时赐予不绝；每游宴，多召之。
　　丙子，磔李顺党八人于凤翔市。
　　六月，壬午朔，白继赟等捷书闻，帝降诏嘉奖。
　　秦传序家寄荆、湘间，其子奭溯峡求其父尸，比至夔州，船覆而死，咸谓父死于忠，子亡于孝。奏至，帝嗟恻久之，录传序次子煦为殿直，以钱十万赐其家。
　　辛卯，诏赦李顺胁从诖误。
　　贼攻施州，指挥使黄希逊击走之。
　　戊戌，峡西行营破贼于广安军，又破贼张罕二万众于嘉陵江口，又破于合州西方溪，俘斩甚众。
　　戊申，以待卫步军都指挥使高琼为镇州都部署。
　　贼攻陵州，知州张旦招集民丁大破之，斩首五千馀级。
　　庚戌，高丽国王治以辽师侵掠其境，遣使来乞师。帝以北边甫宁，不可轻动干戈，厚礼其使而归之，仍优诏答治。自是高丽朝贡遂绝。
　　是日，辽行《大明历》，可汗州刺史贾俊所造也。
续资治通鉴--●卷第十八
●卷第十八
　　　　【宋纪十八】　起阏逢敦牂七月，尽柔兆涒滩六月，凡二年。
　　　　 ○太宗至仁应道神功圣德睿烈大明广孝皇帝淳化五年（辽统和十二年）
　　秋，七月，辛亥朔，日有食之。
　　贼攻眉州，知州李简等坚守，俞月，贼引去。
　　以户部员外郎魏廷式同勾当自陕西至益州转运事。廷式尝入朝奏事，帝曰：“有事当白中书。”廷式曰：“臣三千七百里外乘驿而至，以机事上闻，愿取宸断，非为宰相而至也。”帝即时召对，问方略，称旨，赐钱五十万，令还任。
　　先是辽政事令室昉荐韩德让自代，不许。辽主以其年老苦寒，赐貂皮衾褥，许乘辇入朝。至是病剧，辛酉，遣翰林学士张幹就第授中京留守，加尚父。旋卒，辍朝二日，赠尚书令。以德让代为北府宰相，仍领枢密使，监修国史。
　　乙亥，李继迁遣牙校以良马来献，且谢过，犹称所赐姓名，答诏因称之。
　　己卯，辽以翰林承旨邢抱朴参知政事。
　　八月，庚辰朔，辽太后命皇太妃领西北路乌古等部兵及永兴宫分军，抚定西边，以萧达兰督其军事。
　　壬午，帝谓近臣曰：“孝者人伦之重。古之人，三年守坟墓，今臣僚子弟以祖父亡殁，或与叙用，意在继其后嗣；然有不俟百日便与朝集者，朕每睹之，中心不忍。”赵昌言曰：“陛下如此宣谕，乃敦厚风俗之旨也。”遂诏：“文武百官子孙，因父兄亡殁叙用，未经百日，不得辄赴公参，令御史台专知纠察；并有冒哀求仕，释服从吉者，并以名闻。”
　　庚寅，殿中丞建安李虚己，以得御书印纸，上表献诗，自陈祖母年八十馀，喜闻其孙中循吏之目，帝悦，批纸尾曰；“朕得良二千石矣。”赐以五品服，改知遂州，又别赐钱五十万以遗其祖母。翼日，对宰相言及之，且曰：“已与五十缗矣。”吕蒙正曰：“前所赐盖五百缗。”帝曰：“此误也，然不可追。”虚己父寅，举进士，年六十馀，以母老求致仕，得著作郎；有词学，操行清苦。虚己亦纯孝笃谨，家极贫。虽一时误恩，人以为殆天赐也。
　　甲午，诏：“自今京朝、幕职、州县官等，不得辄献诗赋、杂文；若指陈时政阙失、民间利害、直言极谏书，即许通进。其有宏才奥学为人所称者，令投献于中书，宰相第其臧否上之。”
　　乙未，辽下诏戒谕中外官吏。
　　丁酉，辽主命录囚，杂犯死罪以下释之。
　　以剑南西川招安使王继恩为宣政使、顺州防御使。继恩有平贼功，中书建议，欲以为宣徽使，帝曰：“朕不欲令宦官干预政事。宣徽使，执政之渐也。止可授以它官。”宰相力言继恩功大，非此不足以赏。帝怒，深责宰相等，因议别立宣政使名以授之。
　　左谏议大夫、知审刑院许骧等上《重删定淳化编敕》三十卷，诏颁行之。
　　王小波、李顺之初作乱也，朝议欲遣大臣尉抚，参知政事赵昌言独请发兵捕斩，议久不决。贼连陷邛、蜀等州，始命王继恩等分路进讨。继恩握重兵，久留成都，专以宴饮为务，每出入，前后奏音乐，又令骑兵持博局、棋枰自随，纵所部剽掠子女金帛。馀贼迸伏山谷间，郡县有复陷者。帝屡遣使督战，意颇厌兵。会昌言摄祭太庙，斋宿中书，因召对滋福殿，昌言即于帝前指画攻取之策，帝甚喜。癸卯，命昌言为川、峡两路都部署，自继恩以下并受节度。昌言恳辞，帝不许，厚赐遣行，别赐手札数幅，亲授方略焉。
　　峡路行营破贼帅张馀，复云安军。
　　李继迁遣其弟延信奉表待罪，且言违叛事出保忠，愿赦勿诛。帝召见延信，面加慰抚，锡赉甚厚。
　　九月，有司详定大射仪，并图来上。帝谓宰相曰：“俟弭兵，与卿等行之。”
　　上以蜀寇未平，工部尚书辛仲甫素著恩信，将令舆疾招抚，会疾甚，不可遣。先是参知政事苏易简荐枢密直学士、虞部郎中张咏可属西川事，于是诏咏知益州，得便宜从事。
　　时京兆剧贼焦四等，啸聚数百人，劫掠居民，为三辅害，帝令悬赏招募，待以不死。焦四等请罪自归，各赐锦袍、银带、衣服、缗钱，并擢为龙猛军使。
　　先是，有峨嵋贼山僧茂贞者，以术得幸，尝言于帝曰：“赵昌言鼻折山根，此反相也，不宜委以蜀事。”于是昌言行既旬馀，或又奏：“昌言素负重名，又无嗣，今握兵入蜀，恐后难制。”
　　帝亟幸北苑，召宰相谓曰：“蜀贼小丑，昌言大臣，不可轻动，宜令且驻凤翔，为诸军声援。但遣内侍押班卫绍钦赍手书往指挥军事，亦可济矣。”昌言已至凤州，诏追及之，因留候馆。
　　己未，罢诸州榷酤。
　　帝再遣使如辽约和，弗许，于是募人汎海，赂女真及乌实等部叛之，二部不从。
　　乙丑，崇仪副使河南王得一求解官，优诏许之。得一以方技进，数召见，锡赍甚厚。未半载，上表自陈不愿久当荣遇，并请舍所居宅为观。帝悉嘉纳，赐观名曰寿宁。得一颇敢言外事，又潜述人望，请立襄王为皇太子焉。
　　壬申，以襄王元侃为开封尹，改封寿王。帝谓寿王曰：“政教之设，在乎得人心而不扰之；得人心莫若示之以诚信，不扰之无如镇之以清净。推是而行，虽虎兕亦当驯狎，况于人乎？书云：‘抚我则后，虐我则仇。’信哉斯言也，尔宜戒之！”
　　以左谏议大夫寇准参知政事。帝因谓宰相吕蒙正曰：“寇准临事明敏，今再擢用，想益尽心。”吕端为右谏议大夫，请居准下。丙子，命端为左谏议大夫，立准上。
