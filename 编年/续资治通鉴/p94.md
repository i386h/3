<!-- { "loadSidebar": true } -->
　　庚子，辽主幸内果园宴，京民聚观。求进士得七十二人，命赋诗，第其工拙，以张昱等一十四人为太子校书郎，韩栾等五十八人为崇文馆校书郎。
　　王钦若既兼译经使，始赴传法院，感疾亟归；车驾临问，赐白金五千两。戊申，卒。皇太后临奠出涕，赠太师，中书令，谥文穆，遣官护葬事，录亲事及所亲信二十馀人。建隆以来，宰相恤恩，未有此比。
　　钦若状貌短小，项有附疣，时人目为“瘿相”。智数过人，每朝廷有所兴造，委典迁就以中上意。性倾巧，敢为矫诞。太后以先朝所宠异，故复用之。及吴植事败，太后滋不悦，同列稍侵之，钦若悒悒以殁。后有诏塑像茅山，列于仙官。
　　辽北院枢密使萧哈绰有疾，辽主欲临视之，哈绰谢曰：“臣无状，猥蒙重任；今形容毁瘁，恐陛下见而动心。”辽主乃止。会北府宰相萧朴问疾，哈绰握其手曰：“吾死，君必为枢密使，慎勿举胜己者。”朴闻而鄙之。乙丑，卒。
　　十二月，戊辰，辽以萧朴为北院枢密使，封兰陵郡王。
　　先是朝班以宰相为首，亲王次之，使相又次之，枢密使虽检校三师兼侍中、尚书、中书令，犹班宰相下。咸平初，曹彬以枢密副使兼侍中，位户部侍郎、平章事李沆下，循旧制也。乾兴中，王曾由次相为会灵观使，曹利用由枢密使领景灵宫使，时以宫观使为重，诏利用班曾之上，议者深以为非。至是曾进昭文馆大学士、玉清昭应宫使，同集殿庐，将告谢，而利用犹欲班曾上，閤门不敢裁。曾抗声目吏曰：“但奏宰相王曾等告谢。”班既定，利用郁郁不平，张士逊慰晓之。庚申，诏宰臣、枢密使序班如故事。而利用志矫，尚居次相张知白上。及闻召张旻于河阳为枢密使，利用疑代己，始悔惧焉。
　　殿前副指挥使杨崇勋，尝诣中书白事，属微雨新霁，崇勋穿泥靴登阶，王曾颔之，不以常礼延坐。崇勋退，劾奏其失，送宣徽院问状。翼日，曾入对，请传诏释罪，太后问其故，曰：“崇勋武夫，不知朝廷之仪。举劾者，柄臣所以振纪纲；宽释者，人君所以示恩德。如此，则仁爱归于上而威令肃于下矣。”
　　癸亥，徙崖州司户参军丁谓雷州司户参军。
　　谓以家寓洛阳，常为书自责，叙国厚恩，戒家人毋辄怨望，遣人致于西京留守刘煜，祈付其家，戒使伺煜会众寮时达之。煜得书，不敢私，即以闻；帝见之感恻，故有是命。宰相言：“谓，天下不容其罪而窜之，今不缘赦宥，未可内徙。”帝曰：“谓斥海上已数年，欲令生还岭表耳。”
　　乙丑，淮南节度使、检校太师、同平章事张旻依前充枢密使。太后微时，尝寓旻家，旻事之甚谨，后深德之，故复掌枢府。寻改名耆。
　　是岁，燕民以年谷丰熟，辽主车驾临幸，争以土物来献。辽主礼高年，惠鳏寡，赐酺饮。至夕，六街灯火如昼，士庶嬉游，辽主亦微行观之。
　　丁丑，辽禁工匠不得销毁金银器。
　　　　 ○仁宗体天法道极功全德神文圣武睿哲明孝皇帝天圣四年（辽太平六年）
　　春，正月，癸未，辽使萧迪里等入见。辽又遣人持酒果与迪里等。帝问宰相王曾曰：“送酒果者三十馀人，已至莫州，听其来否？”曾曰：“宜止其来，而以舟兵代之，转酒果付迪里可也。”帝曰：“善！”
　　知益州薛田言：“两川犯罪人配隶它州，虽老疾得释者，悉留不遣；自今请无拘停。”帝曰：“远民无知犯法，而终身不得还乡里，岂朕意乎！察其情有可矜者，听遣还。”
　　庚辰，辽主如鸳鸯泺。
　　二月，己酉，辽以同知枢密院黄翩为兵马都部署，引军城混同江、疏木河之间。黄龙府请建堡障三，烽台十，辽主命俟农隙筑之。
　　东京留守耶律巴格奏黄翩领兵入女真界徇地，俘获不可胜计，得降者二百七十户。辽主奖谕之。
　　庚戌，玉清昭应宫使王曾请下三馆校《道藏》，从之。帝因曰：“道书多言飞炼金石，岂若老氏五千言之约哉！”
　　壬戌，遣官祀九宫贵神。帝谓辅臣曰：“祀日适与真宗大忌同，其施乐邪？”王曾曰：“但设而不作耳。”又问古今乐之异同。曾曰：“古乐用于天地、宗庙、社稷、山川、鬼神，而听者莫不和悦。今乐则不然，徒娱人耳目而荡人心志，自昔人君流连荒亡者，莫不由此。”帝曰：“朕于声技未尝留意，内外宴游，皆勉强尔。”
　　己巳，辽以南京水，遣使赈之。
　　庚午，命：“党项别部塌西，设契丹节度使治之。”
　　三月，庚寅，辽以大同军节度使张俭入为南院枢密使、左丞相兼政事令。辽主方眷倚俭，参知政事吴淑达与俭不相能，辽主怒，出叔达为康州刺史。
　　御史台自薛奎后，中丞阙人不补，侍御史知杂事韩亿独掌台务者逾年。壬午，始命权知开封府汝阴王臻权御史中丞。臻建言：“三司、开封府诸曹参军及赤县丞、尉，率用贵游子弟，骄惰不任事，请易以孤寒登第、更仕宦书考无过者为之。”又言：“京百司吏人入官，请如《长定格》，归司三年。”并从之。
　　是月，准布侵辽，西北路招讨使萧惠破之。
续资治通鉴--●卷第三十七
●卷第三十七
　　　　【宋纪三十七】　起柔兆摄提格四月，尽屠维大荒落七月，凡三年有奇。
　　　　 ○仁宗体天法道极功全德神文圣武睿哲明孝皇帝天圣四年（辽太平六年）
　　夏，四月，安德节度推官李佑，唐庄宗曾孙也，上书求便官以洒扫陵庙，因改授西京留守推官。帝谓辅臣曰：“唐庄宗百战有天下，嬖用伶官以及祸，可叹也！”王曾曰：“陛下日听政事，又以前代治乱为龟鉴，天下之福也。”
　　知宁州、职方员外郎杨及，尝因乾元节献绣佛。帝谓辅臣曰：“及，佞人也。民安政举，乃守臣之职，焉用为此？”辛亥，令邸吏还之。
　　丙寅，辽主如永安山。
　　五月，己卯，诏礼部贡举。
　　判刑部燕肃上奏曰：“唐大理卿胡演进月囚帐，太宗诏，凡决死刑，京师五覆奏，诸州三覆奏，全活甚众。贞观四年，断死罪二十九，开元二十五年，才五十八。今天下生齿未加于唐，而天圣三年，断大辟二千四百三十六，视唐几至百倍。京师大辟虽一覆奏，而州郡之狱有疑及情可悯者，至上请而法寺多举驳，官吏得不应奏之罪，故皆增饰事状，移情就法，失朝廷钦恤之意。望准唐故事，天下死罪皆得一覆奏。”下其章中书，王曾谓：“天下皆一覆奏，则死囚充满狴犴，久不得决；请狱疑若情可矜者听上请。”壬午，诏曰：“朕念生齿之繁，抵冒者众；法有高下，情有重轻，而有司巧避微文，一切致之重辟，岂称朕好生之志哉！其令天下死罪情理可矜及刑名疑虑者，具案以闻，有司毋得举驳。”
　　戊子，录囚。
　　辛卯，辽以东京统军使萧慥古为契丹行宫都部署。
　　癸卯，辽命西北路招讨使萧惠将兵伐甘州回鹘。
　　闰月，戊申，减江、淮岁漕米五十万石，除舒州、太湖等九茶场民逋钱十三万缗。
　　辛亥，复陕西永丰渠以通解盐。
　　甲子，诏辅臣于崇政殿西庑观侍读学士宋绶等讲《唐书》。
　　帝曰：“朕览旧史，每见功臣罕能保始终者，若裴寂、刘文静，俱佐命元功，不免诛辱。”王曾对曰：“寂等之祸，良由功成而不知退也。”绶兼句当三班院，因请解所兼，专事劝讲。太后命择前代文字可资孝养、补政治者以备帝览。遂录进唐谢偃《惟皇诫德赋》，又录《孝经》、《论语》要言及唐太宗所撰《帝范》二卷、明皇朝臣寮所献《圣典》三卷、《君臣政理论》二卷上之。
　　六月，丁亥，建、剑、邵武等州、军大水，赈之。
　　庚寅，大雨震电，京师平地水数尺。辛卯，避正殿，减常膳。
　　癸巳，以西上閤门使曹仪、洛苑副使、内侍押班江德明提举修葺在京营房库务，内殿崇班麦守忠相度疏导积水。水之作也，宰执方晨朝，未入，俄有旨放朝。王曾亟附中使奏曰：“天变甚异，乃臣等燮理无状，岂可退安私室，恬然自处！”亟请入见，陈所以备御之道。同列有先归者，闻之皆愧服。时又传言汴口决，水且大至，都人恐，皆欲东奔。帝以问曾，曾曰：“河决奏未至，民间讹言不足虑。”已而果然。
　　初，汴水大涨，众汹汹忧京城，乃用枢密院奏，敕八作司决陈留堤及城西贾陂冈地，泄之于护龙河。水既落，命开封府界提点张君平调卒复治其堤防。秋，七月，丙午，赐役卒缗钱。
　　诏：“官物漂失，主典免偿；流徙者所在抚存之。”
　　戊申，御长春殿，复常膳。
　　乙丑，罢永兴军，秦、坊等州新醋务。
　　辽主猎于黑岭。
　　辛未，诏：“两川所造锦绮、鹿胎透背欹正等，岁减上供之半，其大小绫及花纱，仍令改织绢以供边费。”先是上封者以此为言，帝谓辅臣曰：“朕意正欲如此，宜亟行之。”王曾等曰：“锦绮纂组，有害无益。臣约一锦之费，可为绢数匹。陛下崇俭节费以惠远人，臣等敢不奉诏！”
　　帝谓辅臣曰：“比以天暑罢讲读，适已召孙奭等说书，卿等公事退，可暂至经筵。”王曾曰：“陛下留意经术，虽炎暑不辍，有以见圣学之高明也。”
　　壬申，诏诸路转运使举所部官通经术者。
　　八月，丁亥，筑泰州捍海堰。先是堰久废不治，岁患海涛冒民田，监西谿盐税范仲淹言于发运副使张纶，请修复之。纶奏以仲淹知兴化县，总其役。议者谓涛患息则积潦必为灾，纶曰：“涛之患十九而潦之灾十一，获多亡少，岂不可乎？”役既兴，会大雨雪，惊涛汹汹且至，役夫散走，旋泞而死者百馀人，众讠雚言堰不可复，诏遣中使按视，将罢之。又诏淮南转运使胡令仪同仲淹度其可否，令仪力主仲淹议。仲淹寻以忧去，犹为书抵纶，言复堰之利。纶表三请，愿身自总役。乃命纶兼权知泰州，筑堰自小海寨东南至耿庄，凡一百八十里，而于运河置闸，纳潮水以通漕。逾年，堰成，流逋归者二千六百馀户。民为纶立生词。令仪及纶各迁官。
