<!-- { "loadSidebar": true } -->
　　庚戌，以范仲淹兼知延州，徙知延州张存知泽州。初，存自陕西都转运使徙延州，迁延不即行，既至，乃云素不知兵，且以亲年八十求内徙。仲淹因自请代存，从之，先是诏分边兵，部署领万人，钤辖领五千人，都监三千人，有寇则官卑者先出。仲淹曰：“不量贼众寡而出战，以官为先后，取败之道也。”乃分州兵为六将，将三千人，分部教之，量贼众寡，使更出御贼，贼不敢犯，即而诸路皆取法焉。夏人相戒曰：“无以延州为意，今小范老子腹中自有数万甲兵，不比大范老子可欺也！”大范，盖指雍云。
　　辛亥，诏范仲淹、葛怀敏领兵驱逐塞门等砦蕃骑出境，仍募已前弓箭手，给地居之。
　　壬子，以益州草泽伊缜为试校书郎。缜数上疏言事，丁度、杨偕荐其才，召试学士院而命之。
　　延州都监灵武周美言于范仲淹曰：“贼新得志，其势必复来。金明当边冲，我之蔽也，今不亟完，将遂失之。”仲淹因嘱美复城如故。数日，贼数万薄金明，阵于延州城北，美领众三千力战。会暮，援兵不至，乃徙军山北，多设疑兵；贼望见，以为救至，即引去。时诸将多不利，美十馀战，平族帐二百，焚其帐二十，复故城堡甚众。
　　参知政事李若谷，以耳疾累章辞位，九月，戊午，罢为资政殿大学士、吏部侍郎、提举会灵观事。宫观置提举自若谷始。
　　以知枢密院事宋绶为兵部尚书，起复翰林学士晁宗悫为右谏议大夫，并参知政事。
　　以龙图阁直学士、权三司使郑戬为谏议大夫，同知枢密院事，戬在三司才半岁，复转运使考课格，分别殿最；又句校三司出入，得羡钱四百万缗。
　　己未，以知制诰叶清臣为龙图阁直学士，权三司使事。中书进拟三司使，清臣不在选，帝特用之。清臣始奏编前后诏敕，使吏不能欺，簿帐之丛冗者，一切删去。内东门御厨，皆内侍领之，凡所呼索，有司不敢问，乃为合同以检其出入。
　　以都官员外郎普州景泰为左藏库使、知宁州。泰尝通判庆州，言“元昊包藏祸心，一旦有警，何以应敌！”三疏不报。已而元昊果反，泰复上《边臣要略》二十卷，《平戎策》十五篇，于是有荐泰知兵者，召对称旨，遂换武秩云。
　　辛酉，降知杭州、天章阁待制司马池知虢州。池性朴易，剸剧非所长，转运使江钧、张从革劾池决事不当及稽留德音，坐是左迁。始，转运使既奏池，会吏有盗官银器系州狱，自陈为钧掌私厨，出所费过半；又，越州通判载私物盗税，乃从革之姻遣人私请。或谓池可举劾以报仇，池曰：“吾不为也。”人称其长者。
　　癸亥，知绛州赵振降责潭州安置，坐观望逗挠，致陷塞门也。
　　诏：“自今都部署司及诸路部署司，应有寨栅申报贼寇入界，不以多少远近，并须画时救应。”
　　乙丑，诏：“河北、河东路强壮、陕西、京东、西路新置弓手，皆以二十五人为团，置押官；四团为都，置正副都头各一人；五都为指挥，置指挥使；各以阶级伏事，年二十系籍，六十免，取家人或它户代之，听私置弓弩。每岁十月后、正月前，分番上州教阅，半月即遣归农。或遇非时句集守城及捕盗，日给粮二升。以籍上兵部，按举不如法者。”
　　丙寅，夏人寇三川寨，镇戎军西路都巡检杨保吉死之。明日，泾原路都监刘继宗、李纬、王秉等分兵出战，皆失利。泾州驻泊都监开封王珪将三千骑来援，自瓦亭寨至师子堡，贼围之数重，珪奋击，贼披靡，杀贼将二人，获首级甚多。贼遂留军纵掠，凡三日，官军战殁者五千馀人。
　　戊辰，以知枢密院事晏殊为检校太傅、充枢密使，同知枢密院事王贻永、刑部侍郎杜衍、右谏议大夫郑戬并为枢密副使。
　　庚午，以佥署定国节度判官事种世衡为内殿承制、知青涧城。世衡在青涧，开营田二千顷，募商贾，贷以本钱，使通货得利，城遂富实。间出行部族，慰劳酋长，或解与所服带。尝会客饮，有得羌事来告者，即予饮器，由是属羌皆乐为用。无定河悉部钞边，率属羌讨击，前后斩首数百。
　　壬申，环庆副都部署任福等攻夏白豹城，克之。军还，贼遣百骑袭其后，守神林北路都巡检开封范全设伏崖险，贼半渡，邀击之，斩首四百级，生获七十馀人。
　　壬午，陕西经略安抚副使韩琦以三川寨诸将败书闻，且言：“刘继宗、李纬等仓卒出战，遂致退衄，望特免推鞫，但量其罪轻重等第削官，或更移降差遣，责其后效。王珪以孤军血战，身被重创，尚求益兵出斗，虽失亡数多，望贷其罪。”从之。
　　冬，十月，癸未朔，辽主驻中会川。
　　以御侍清河郡君张氏为才人。张氏，河南人。父尧封。擢进士第，补石州推官，未行，卒京师。挠封母，钱氏女也。张时八岁，与姊妹三人由钱氏入宫，浸长，得幸于帝。性巧慧，能探测人主意。帝以其良家子，待遇异诸嫔。
　　戊子，诏：“自今内降指挥与臣僚迁官及差遣者，并令中书、枢密院具条执奏以闻。”帝性宽仁，宗戚近幸有求内降者，或不能违故也。
　　甲午，赐泾原驻泊都监王珪名马二匹，黄金三十两，裹创绢百匹。复下诏暴其功以厉诸将，勒金字处置牌赐之，使得专杀。
　　乙未，端明殿学士李淑等上所定铜符、木契、传言牌，下有司制之。
　　丙申，以环庆部署兼知庆州任福为龙神卫西厢都指挥使，赏白豹城之功也。寻命兼鄜延路副都部署。
　　庚子，出内藏绢一百万，下三司助边费。
　　初，鸿庆宫灾，集贤校理晋陵胡宿请修火祀，以阏伯配祭大火。礼官议因兴王之地，商丘之旧，作为坛兆，笾豆、牲币视中祠，岁以三、九月择日留司长吏奉祀，诏从之。
　　十一月，丙辰，以御撰《风角集占》赐陕西诸路部署司。
　　赠延州塞门寨主高延德、权兵马监押王继元官，并录其子。故延州西路同巡检张圭三子亦皆授官。
　　甲子，女真侵辽边界，辽发黄龙府铁骊军拒之。
　　丙寅，徙知河中府、枢密直学士长沙狄棐知郑州。有中贵人过河中，言将授棐于上前。棐答以它语，退，谓所亲曰：“吾湘潭一寒士，今官侍从，可以老而自污邪！”
　　丁卯，以鄜延部署司指使狄青为泾州都监。青每临敌，被发，面铜具，出入贼中，皆披靡，无敢当者。尹洙为经略判官，与青谈兵，善之，荐于副使韩琦、范仲淹曰：“此良将才也。”二人一见奇之，待遇甚厚。仲淹以《左氏春秋》授之曰：“将不知古今，匹夫勇耳。”青折节读书，悉通秦、汉以来将帅兵术，由是益知名。
　　乙亥，赠镇戎军西路都巡检使杨保吉为深州防御使。
　　丙子，以河东都转运使杨偕为枢密直学士，知并州。有中官预军事，素横，前帅优遇之，偕至，一绳以法，军政肃然。
　　是月，浙东军士鄂邻等杀巡检使张怀信，聚兵剽劫湖南、福建、广南诸州县，逃入海。怀信，内臣，性苟虐，邻等积怨忿，遂作乱。
　　十二月，癸未，出内藏库绢一百万助籴军储。
　　丙戌，诏司农寺以常平钱百万缗助三司给军费。自景祐末，不许移用常平，至是以兵食不足，始降是诏。
　　辛卯，辽以所得女真户置肃州。
　　辽诏：“诸犯法者不得为官吏，诸职官非婚祭不得沉酣废事，有治民安边之略者，悉具以闻。”
　　甲午，建神御库于宗正寺西，藏祖宗时神御法物于其中，从直秘阁赵希言、判太常寺宋祁请也。
　　乙未，徙知随州王德用知曹州。德用道过许州，梅询谓德用曰：“道辅害公者，今死矣。”德用曰“孔中丞以其职言，岂害德用者？朝廷亡一忠臣，可惜也！”
　　晁宗悫等至永兴议边事，夏竦等合奏：“今兵与将尚未习练，但当持重自保，俟其侵轶，则乘便掩杀，大军盖未可轻举。”及刘承宗等败，帝复以手诏问师期，竦等乃画攻守二策，遣副使韩琦、判官尹洙驰驿至京师，求决于帝。己亥，入对崇政殿。先有诏，琦迁礼部郎中，洙加集贤校理。琦言：“臣以大计，不俟召赴阙；若侥幸进秩，将不容于清议。”辞不拜。
　　癸卯，兵部尚书、参知政事宋绶卒。帝临奠，辍二日朝，赠司徒兼侍中，谥宣献。
　　乙巳，诏鄜延、泾原两路，取正月上旬同进兵入讨西贼。帝与两府大臣共议，始用韩琦等所画攻策也。枢密副使杜衍独以为非万全计，争论久之，不听。大臣有欲以沮军罪衍者，遂求罢，亦不听。始，晃宗悫即军中问攻守策，众欲大举，经略判官田京曰：“驱不习之师，撄锐锋，深入贼地，争一旦之胜，此兵家所忌，师出必败。”或有议讲和者，京又曰：“贼兵未尝挫，安肯和也！”
　　丁未，诏开封府、京东、西、河东路括驴五万以备西讨。
　　戊申，以通判河中府皮仲容知商州兼提点采铜铸铁钱事。仲容尝建议铸大钱，一当十，既下两制及三司议其事，谓可权行以助边费，故有是命。
　　初，韩琦安抚陕西，尝言陕西产铁甚广，可铸钱兼用。于是叶清臣从仲容议，铸当十钱。翰林学士承旨丁度曰：“禁旅戍边，月给百钱，得大钱裁十，不可畸用。旧钱不出，新钱愈轻，则粮刍增价。复有湖山绝处，凶魁啸聚，炉冶日滋，居则铸钱，急则为盗，民间铜铅之器悉为大钱，何以禁止乎！”
　　是岁，仍诏商人入刍粟陕西并边，愿受东南盐者，加数予之。
续资治通鉴--●卷第四十三
●卷第四十三
　　　　【宋纪四十三】　起重光大荒落正月，尽十二月，凡一年。
　　　　 ○仁宗体天法道极功全德神文圣武睿哲明孝皇帝庆历元年（辽重熙十年。辛巳，一零四一年）
　　春，正月，辛亥朔，御大庆殿受朝。
　　丁巳，以太子中舍寿光任颛为三司句当公事。
