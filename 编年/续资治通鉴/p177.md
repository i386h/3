<!-- { "loadSidebar": true } -->
　　司马光言：“政府言‘《仪礼》、令文、《五服年月敕》，皆云为人后者为其父母，即出继之子于所生皆称父母。’臣按礼法，必须指事立文，使人晓解。今欲言为人后者为其父母之服，若不谓之父母，不知如何立文？此乃政府欺罔天下之人，谓其皆不识文理也。又言‘汉宣帝、光武皆称其父为皇考。’臣按宣帝承昭帝之后，以孙继祖，故尊其父为皇考，而不敢尊其祖为皇祖考，以其与昭穆同故也。光武起布衣，诛王莽，亲冒矢石以得天下，名为中兴，其实创业，虽自立七庙，犹非太过，但称皇考，其谦损甚矣。今陛下亲为仁宗之子以承大业，《传》曰：‘国无二君，家无二尊。’若使尊濮王为皇考，则置仁宗于何地乎？政府前以二帝不加尊号于其父祖，引以为法则可矣；若谓皇考之名亦可施于今日，则事恐不侔。设使仁宗尚御天下，濮王亦万福，当是之时，命陛下为皇子，则不知谓濮王为父为伯？若先帝在则称伯，殁则称父，臣计陛下必不为此也。以此言之，濮王当称皇伯，又何疑焉？愿陛下上稽古典，下顺众志，以礼崇奉濮安懿王，如珪等所议。”
　　枢密使、户部尚书、同平章事富弼，累上章以疾求罢，至二十馀上，帝固欲留之，不可。秋，七月，癸亥，罢为镇海节度使、同平章事、判河阳。初除仆射及使相、弼八上章，乞以本官出守，不从。将行，又乞罢使相或仆射一官，许罢仆射而改制焉。
　　丙寅，诏曰：“事有先后，故制有隆杀；礼有重轻，故用有丰约。凡郊庙所以奉天地祖宗者，宜如故事；若乘舆服御之费，其务减省。”
　　丙子，放宫女百八十人。
　　辽主以太后射获熊，赏赉百官有差。
　　丁丑，太白昼见。
　　戊寅，观文殿大学士、尚书左丞贾昌朝卒。帝幸其宅奠之，赠司空兼侍中，谥曰文元。御篆墓碑曰“大儒元老之碑”。昌朝在侍从，多得名誉，及执政，以结宫人、宦官，数为谏官御史所攻云。
　　己卯，群臣上尊号曰体乾膺历文武睿孝皇帝，诏答不允。
　　庚辰，以淮南节度使兼侍中文彦博为枢密使。初，彦博自河南入见，帝谓曰：“朕在此位，卿之力也。”彦博对曰：“陛下登储纂极，乃先帝圣意，皇太后协赞之功，臣何与焉！”帝曰：“备闻始议，卿于朕有恩。”彦博逊避不敢当。帝曰：“暂烦西行，即召还矣。”彦博行未至永兴，亟有是命，又遣中使促之。
　　枢密使、吏部侍郎张昪罢为彰信节度使，平章事、判许州。昪久在病告，求罢，凡七上章，乃得请。
　　先是韩琦、曾公亮欲迁欧阳修为枢密使，将进拟，不以告修。修觉其意，谓两人曰：“今天子谅阴，母后垂帘，而二三大臣自相位置，何以示天下！”两人服其言，遽止。及昪去位，帝遂欲用修，修又力辞不拜。
　　辛巳，以权三司使、龙图阁学士、工部侍郎吕公弼为枢密副使。公弼上言：“谏官、御史，耳目之官，比来言事罕见采用，非所以达四聪也。陛下当以政事责成大臣，而委视听于台谏，非其人则黜之。如此，则言路通而视听广矣。”
　　以端明殿学士、知成都府韩绛权知开封府，寻迁三司使。绛在成都凡再岁。始，张咏镇蜀时，春籴米，秋籴盐，官给券，以惠贫弱。岁久，券皆转入富室。绛削除旧籍，召贫民别予券，且令三岁视贫富辄易之，豪右不得逞。蜀与夷接，边人伐木境上，数侵争，因下令禁伐木。又以兵守蚕崖，闭绝蕃部往来就威、茂交易。异时内侍使蜀，给酒场吏主贸卖，因倍取以资费，绛奏请加禁约，帝敕内侍省著为令，每行必申戒焉。及在三司，又请以川、峡四路田谷输常平仓，而随其事任、道里差次，给直以平物价。帝叹曰：“众方姑息，卿独不徇时邪！”即行之。内诸司吏有干恩泽者，绛执不可，帝曰：“朕初不知，当为卿改。”而干者不已，绛执益坚，因为帝言；“身犯众怒，惧有飞语。”帝曰：“朕在籓邸，颇闻有司以国事为人情。卿所守固善，何惮于谗！”先是宫中所用财费，悉以合同凭由取之，绛请有例者悉付有司，于是三司始得会计。
　　以知制诰沈遘为龙图阁直学士、权知开封府。遘为人轻俊明敏，通达世务。前知杭州，民或贫不能葬，给以公使钱。嫁孤女数百人。倡优养良家女者，夺归其父母。接遇士大夫，多得其欢心。部吏皆乐倾尽，为之耳目，刺里卷长短，纤悉必知，故事至立断，众莫不骇伏。小民有犯，情稍不善，不问法轻重，辄刺为兵，奸猾屏息。时鞠真卿提点刑狱，欲按其事，移州诘问，遘为稍弛所刺卒，给以公据，复为民。会遘召还，真卿亦罢去，事遂寝。议者以其严比孙沔，然沔虽苛暴，锐于惩恶，至遘，善人亦惧焉。其治开封如治杭，晨起视事，及午事毕，出与宾旧往还，从容谈笑以示有馀，士大夫交称其能。逾月，加龙图阁学士，寻迁翰林学士。以母丧去位，遽卒。
　　八月，庚寅，大雨。辛卯，地涌水，坏官私庐舍，漂杀人畜不可胜数。帝御崇政殿，宰相而下，朝参者十敕人而已。诏开西华门以泄宫中积水，水奔激东殿，侍班班屋皆摧没。
　　甲午，命盐铁副使杨佐等提举修诸军班营屋，虞部郎中来令孙等八人就赐水死诸军民钱，葬祭其无主者。
　　乙未，下诏求直言。
　　司马光疏曰：“顷暴雨大至，川泽皆溢，都城摧圮，庐舍覆没殆尽，死于压溺者不可胜纪，此乃非常之大灾。意者陛下于举动循守之间，万一有所未思乎？敢以愚虑言之，盖有三焉：窃惟皇太后保育圣躬，在于襁褓，陛下入承大统，初得疾时，外间传言，皇太后于先帝梓宫前为陛下叩头祈请，额为之伤，此岂可谓无慈爱之心于陛下哉！不幸为谗贼之人交相离间，遂使两宫之情，介然有隙。陛下为人之子，就使皇太后有不慈于陛下，安可校量曲直，遂生忿恨，而于爱恭之心有所不备乎！先帝擢陛下于众人之中，自防御使升为天子，以一后数公主属于陛下，而梓宫在殡，已失皇太后欢心，长公主数人，皆屏居闲宫，希曾省见，此陛下所以失人心之始也。先帝天性宽仁，重违物议，晚年婴疾，厌倦万几，遂以天下之事悉委之两府，取舍黜陟，未必皆当。及陛下即位，皆谓必能收取威福，进贤退愚，使海内廓然立见太平。而陛下益事谦逊，深自晦匿，凡百奏请，不肯与夺，知人之贤不能举，知人之不肖不能退，知事之非不能改，知事之是不能从，大臣专权，甚于先朝，率意差除，无所顾忌，此天下所以重失望也。国家置台谏之官，为天子耳目，防大臣壅蔽。朝廷政事，皆大臣裁定施行，而台谏或以异议干之，陛下当自以圣意察其是非，可行则行，可止则止。今乃复付大臣，彼安肯以己所行为非，以它人所言为是乎！陛下独取拒谏之名，大臣坐得专权之利，四方怀忠之士，皆望风结舌，此天下所以又失望也。愿陛下上稽天意，下顺人心，于此三者，皆留圣意，奉事皇太后，愈加孝谨，务得欢心，诸长公主，时加存抚，无令失所。总揽大柄，勿以假人，选用英俊，循名责实，赏功罚罪，舍小取大，延纳谠言，虚心从善，而皆行以至诚。则人心既悦，天道自和矣。”
　　吕诲言：“《五行志》曰：‘简宗庙，废祭祀，水不润下。’乃者濮安懿王一事，始议或将与仁庙比崇，终罢追封，不及燕王之例，礼失中而孝不足，是亦几乎慢也。京房《传》曰：‘饥而不损，兹谓大荒，厥灾水。’去冬及春，许、颍等郡大荒。臣谓尚方不急之用，后苑淫巧之作，宜加裁减，以崇俭约，量入制用，正在今日。又曰：‘辟遏有德，厥灾水。’盖有德之人壅遏而不用也。今前席详延，无非籓邸之旧，清途进用，皆出权幸之门。忠良之人，宁无体解。古者以功绩举贤，则万化成而瑞应著；后世以毁誉取人，故功业废而灾异至。陛下当翼翼循思，追救其失，庶几消复之理也。”
　　吕大防言：“雨水为患，此阴乘阳之沴。”因陈八事，曰主恩不立，臣权太盛，邪议干正，私恩害公，边寇连谋，盗贼恣行，群情失职，刑罚失平。
　　丙申，辽以客星犯天庙，命诸路备资贼，严火禁。
　　初，议崇濮安懿王，史馆修撰、同知谏院蔡抗引礼为人后之义，指陈切至，涕下被面，帝亦感泣。会京师大水，抗推原咎征，守前说以对，大臣不便之。庚戌，命抗知制诰兼判国子监，罢谏职。
　　乙卯，诏减定衮冕制度，从同知礼院李育奏也。育，河南人，尝与同列议禁中事。既上，有中人来，问谁为此，同列惧未对，育独前曰：“育实为之。”中人即去，事亦寝。
　　命知制诰宋敏求、韩维同修撰《仁宗实录》。
　　九月，辛酉，提举编纂礼书、参知政事欧阳修已编纂礼书成百卷；诏以《太常因革礼》为名，赐修等银帛有差。
　　壬戌，以霖雨罢大宴。司马光言：“陛下将有事于南郊，群臣循故事请上尊号，陛下深自抑损，以承天谴，慰众心。望自今，所有群臣上尊号表，皆拒而勿受，仍令更不得上。”光既奏疏，复面有开陈，帝嘉纳之。群臣凡五上表，终不允。
　　己巳，策制举人。甲戌，以制科入等著作佐郎范百禄为秘书丞，升一任，前和川县令李清臣为著作佐郎。百禄所对策曰：“简宗庙，废祭祀，则水不润下。昔汉孝哀尊共皇而河南颖川大水，孝安尊德皇而京师及郡国二十九大水，孝桓尊崇皇而六郡地裂、水涌、井溢，孝灵尊仁皇而京师大水。异世同验，密如符节。陛下之于濮安懿王，情可以杀而礼不可以加，恩可以断而义不可以隆。礼，为人后者为之子，古者持重大宗，则降其私亲。盖大宗，隆也；小宗，杀也；天地宗庙社稷之祀，重也；门内之期，轻也。宜杀而隆之，宜轻而重之，是悖先王之礼矣。礼悖则人心失，天意暌，此变异所从来也。古之圣帝明王，未尝无过，然而贵乎能改。陛下宜诏有司，勿复议追尊事，第因濮安懿王建国，为之立长，以为嗣王，世世奉祀安懿王，永为一国太祖，则人心悦而天意解，大雨之眚何用禳哉！”百禄，镇从子也。
　　清臣，安阳人，韩琦妻以其兄之子，欧阳修奇其文，以为似苏轼。试秘阁，考官韩维曰：“荀卿氏笔力也。”试文至中书，修迎语曰：“清臣不第则缪矣。”发视，如言。及廷对，或谓清臣当以《五行传》对，当复得第一，清臣曰：“此《汉书》附会之说，吾不之信。民间岂无疾痛可上者乎！”因言：“天地之大，譬如人身，腹心肺腑有所攻塞，则五官不宁。民人生聚，天地之腹心肺腑也；日月星辰，天地之五官也。善止天地之异者，不止其异，止民之疾痛而已。”清臣第竟在次等。
　　乙亥，辽主如藉丝淀。
