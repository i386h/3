<!-- { "loadSidebar": true } -->
　　己未，驾部郎官江万里言端平更新，因及元祐更役法事。帝曰：“只因太骤耳。”万里对曰：“君子只知有是非，不知有利害。”帝曰：“元祐君子亦自相攻。”万里曰：“此小人所以得乘间而入。今收召未多，恐元气不壮，元以胜邪气，全在陛下把握耳。前者端平之初，把握不定，故改更不守如绍圣耳。今第二番把握不定，更无复新之日矣。”帝首肯。万里又言二相退逊太过，中外皆无精采，帝复肯之。
　　辛酉，诏：“陈畏、叶武子，年高德粹，请退可嘉，其以畏为集英殿修撰，武子秘阁修撰。”
　　以刘伯正为资政殿学士、提举洞霄宫。
　　权吏部侍郎王伯大入对，言史嵩之独相对，郑起潜、濮斗南专失人心。帝曰：“数人作尔许刻薄事！”伯大又言国本，帝曰：“朕置小学，正为此。”
　　夏，四月，癸未，以吕文德为枢密副使，依旧淮西招抚使、知濠州。
　　丙戌，诏刘虎、萧均、赵邦求、夏皋各进一秩，赏清河、涟、泗、招信捍御之劳也。命吕文德依旧节制濠、丰、寿、宿、毫等郡军马。
　　杜范以观文殿学士致仕。丁亥，范薨。范清修苦节，室庐仅蔽风雨。身若不胜衣，至临大节，则贲、育不能夺。寻赠少傅，谥清献。
　　戊子，诏：“李曾伯、余玠、董槐、孟珙，王鉴，职事修举，加曾伯奎章阁直学士，槐进秩，珙、鉴进二秩，并因其任。”
　　五月，丁未，赵葵言：“诸处江防，极为疏陋，请下沿江制司及副司、江南、江西帅司、湖广总所、两浙漕司、许浦水军司，共造轻捷战船，创置游击军强壮三万人，分布新船以备缓急。”从之。
　　诏：“太常少卿王万，立朝謇谔，古之遗直；为郡廉平，古之遗清；家贫母老，朕甚念之。特赠集英殿修撰，仍拨赐官田五百亩，封桩库十八界楮币五千贯，以赡其家。”
　　六月，丙寅，以旱，决中外系囚。
　　甲申，左司谏谢方叔请早定国本，仍录进司马光、范镇建议始末，帝嘉纳。
　　丙戌，兵部侍郎徐元杰暴卒。
　　史嵩之既去，元老旧德，次第收召。及杜范入朝，复延元杰议政，多所裨益。会元杰将入对，先一日，谒范钟，归，热大作，夜四鼓，指爪忽裂以死。三学诸生相继伏阙上言：“昔小人倾君子者，不过使之死于蛮烟瘴雨之乡；今蛮烟瘴雨，不在岭外而在朝廷。”诏付临安府鞫治。然狱迄无成。
　　刘汉弼亦每以奸邪未尽屏汰为虑，先以肿疾暴卒，太学生蔡德润等七十三人叩阍上书讼冤。时杜范入相，八十日卒，汉弼、元杰相继暴亡。时谓诸公皆中毒，堂食无敢下箸者。
　　初，嵩之从子璟卿，尝以书谏嵩之曰：“伯父秉天下之大政，必能办天下之大事；膺天下之大任，必能成天下之大功。比所行渐不克终，用人之法，不待荐举而改官者有之，谴责未几而旋蒙叙理者有之，丁艰未几而遽被起复者有之。借曰有非常之才，有不次之除，醲恩异赏，所以收拾人才，而不知斯人者，果能运筹帷幄，献六奇之策而得之乎，抑亦献赂幕宾而得之乎？果能驰身鞍马，竭一战之勇而得之乎，抑亦效颦奴仆而得之乎？徒闻苞苴公行，政出多门，便嬖私昵，狼狈万状。祖宗格法，至今日而坏极矣。
　　“自开督府，东南民力，困于供需，州县仓卒，匮于应办。辇金帛，輓刍粟，络绎道路，一则曰督府，二则曰督府，不知所干者何事，所成者何功？近者川蜀不守，议者多归退师于鄂之失。何者？分戍列屯，备边御敌，首尾相援，如常山之蛇。维扬则有赵葵，庐江则有杜伯虎，金陵则有别之杰，为督府者，宜据鄂渚形势之地，西可以援蜀，东可以援淮，北可以镇荆襄。不此之图，尽揖籓篱，深入堂奥，伯父谋身自固之计则安矣，其如天下苍生何！是以饥民叛将，乘虚捣危，侵轶于沅、湘，摇荡于鼎、澧。盖江陵之势苟孤，则武昌之势未昌守，荆湖之路稍警，则江、浙诸路焉得高枕而卧？况杀降失信，则前日彻疆之计不可复用矣；内地失护，则前日清野之策不可复施矣。此隙一开，东南生灵，特几上之肉耳，宋室南渡之疆土，恶能保其金瓯之无阙也？盍早为之图，上以宽九重宵旰之忧，下以慰双亲朝夕之望？不然，师老财殚，绩用不成，主忧臣辱，公论不容。万一不畏强御之士，绳以《春秋》之法，声以讨罪不效之咎，当此之时，虽优游菽水之养，其可得乎？异日国史载之，不得齿于赵普开国勋臣之列，而乃厕于蔡京误国乱臣之徒，遗臭万年，果何面目见我祖于地下乎？
　　“为今之计，莫若尽去在幕之群小，悉召在野之君子，相与改弦易辙，戮力王事，庶几失之东偶，收之桑榆。如其见失而不知救，视非而不知革，薰莸同器，驽骥同枥，天下大势，骎骎日趋于危亡之域矣。伯父与璟卿，亲犹父子也，伯父无以少年而忽之，则吾族幸甚，天下生灵幸甚，我社稷幸甚！”
　　居无何，璟卿暴卒，相传嵩之致毒云。
　　范钟进召试馆职二人，帝思徐霖之忠，亲去其一，易霖名。及试，则曰：“人主无自强之心，大臣有患失之心，故元良未建，凶邪未窜。”擢秘书省正字。钟所以不敢举霖，畏嵩之复出也。
　　秋，七月，癸已朔，日有食之。甲午，避殿，减膳，训饬近臣。
　　辛丑，以常、润大旱，命有司举行恤政。
　　乙巳，出封桩库楮币赈临安细民。
　　己酉，诏刘伯正、金渊落职，罢祠，从监察御史刘应起之言也。
　　庚戌，进郑清之为少傅。
　　乙卯，诏：“徐元杰鸣阳之凤，刘汉弼触邪之豸，天不慭遗，夺我忠臣。汉弼母老，元杰子弱，一贫皆同，朕甚悯之！各赐官田五百亩、新楮五千缗，以见朕怀贤不已之意。”
　　蒙古察罕会张柔掠淮西，至扬州而去。
　　八月，戊辰，以河南诸郡奏琳等八人，连年在边，战守宣劳，各进一秩，添差淮东、西兵职有差。
　　诏求通天文、历学之人。
　　丙申，诏申严预借重摧取赢抑配之禁，令监司觉察，毋害吾民。
　　九月，癸已朔，诏：“濮斗南更降两宫，文虎、叶贲各降一官，项容孙落职、罢祠。”以右正言郑寀言其附丽权相也。
　　己酉，朝献景灵宫。庚戌，朝献太庙。辛亥，大飨于明堂，奉太祖、太宗、宁宗并配。大赦。
　　冬，十月，壬午，主管官告院庄同孙进《洪范五事箴》。帝曰：“五事当于敬字上用工夫。”读至《思箴》，帝曰：“五事以思为本。”
　　十一月，乙未，郑清之乞归田，诏不许。
　　壬寅，诏：“更夺林光谦三秩，徙居衡州；夺袁立孺、宣璧、王至一秩，刘棫、施逢辰、刘附两秩。”以监察御史江万里言其贪职及依凭权门也。
　　甲辰，范钟请老，不许。
　　以礼部尚书陈韡为端明殿学士、同签书枢密院事。
　　十二月，壬戌朔，以祈雪，诏大理寺、三衙、临安府、两浙州军并建康府，系囚杖以下释之。
　　丙寅，诏：“昨据太史奏，来岁元旦，日有食之。方岁序之更端，值太阳之交蚀，凛然谴告，震于朕心。尝观祖宗盛时，或有此异，上下之间，益相儆惧。今宜讲求实政，凡可以销弭灾异者，次第行之，毋为具文，以称朕祗畏天戒之意。”
　　戊寅，诏：“太史奏，来岁正旦，太阳当食，皇天示儆，避正殿，减常膳，求直言。朝廷百司讲求阙政，宽民力，恤民旅，缓刑狱，问疾苦，辑流民，凡可以销灾变者，毋匿厥指，共图应天之实。元旦百官免朝贺。”
　　右补阙程元凤论格心之学，谓格士大夫之风俗，当格士大夫之心术。人以为格言。
　　己卯，以游侣为右丞相兼枢密使，李性传同知枢密院事。郑清之为少师，依旧醴泉观使兼侍读，仍奉朝请，赐第行在。时清之子士昌，追逮诏狱，有诈言其死者，清之造阙，号泣请于帝。帝命复士昌官职，与内祠，且许侍养行在。起居郎程公许缴奏：“士昌罪重，京都浩穰，奸究杂糅，恐其积习沈痼，重为清之累，莫若且与甄复，少慰清之，内祠侍养之命，宜与收寝。”帝密遣中贵人以公许疏示清之，乃止。
　　诏：“兵、财系乎国命，强兵之事，赵葵主之，财用之计，陈韡理之。二相则总大纲而中持其衡，以共济国事。”从江万里之言也。
　　嗣沂王贵谦、嗣荣王与芮，并加少保。
　　癸未，李性传除职予郡。
　　　　 ○理宗建道备德大功复兴烈文仁武圣明安孝皇帝淳祐六年（蒙古定宗元年）
　　春，正月，辛卯朔，日有食之。
　　　　以陈韡言，置国用所，命赵与B170为提领官。
　　权兵部尚书李曾伯应诏上疏，备陈先朝因天变以谨边备，图将材，请早易阃寄；又请浚泗州西城。
　　秘书省正字徐霖疏曰：“日，阳类，天理也，君子也。吾心之天理不能胜人欲，朝廷之君子不能胜小人，宫闱之私昵未屏，琐闼之奸邪未辨，台臣之讨贼不决，精祲感浃，日为之食。”又数言建立太子。迁秘书郎。
　　通判潭州潘牜方上封事曰：“熙宁初元日食，诏郡县掩骼，著为令。今故济王一抔浅土，其为暴骸亦大矣！请以王礼葬。”不报。
　　秘书郎高斯得上言：“大奸嗜权，巧营夺服；陛下奋独断而罢退之，是矣。谏宪之臣，交疏其恶，或请投之荒裔，或请勒之休致；陛下苟行其言，亦足以昭示意向，涣释群疑。乃一切寝而不宣，阅时既久，人言不置，然后黾勉传谕，委曲诲奸，俾于袭捴之时，妄致挂冠之请，因降祠命，苟塞人言，又有奸人阴为之地。是以讹言并兴，善类解体，谓圣意之难测，而大奸之必还，莽、卓、操、懿之祸，将有不忍言者！”又言：“大臣贵乎以道事君，今乃献替之义少而容悦之意多，知耻之念轻而患失之心重。内降当执奏，则不待下殿而已行；滥恩当裁抑，则不从中覆而遽命。嫉正庇邪，喜同恶异，任术而诡道，乐偷而惮劳。陛下虚心委寄，所责者何事，而其应乃尔！”又言：“便嬖侧媚之人，尤足为清明之累。腐夫巧谗，妖监帝通，阴奸伏蛊，互煽交攻，陛下之心，至是其存者几希矣。陛下之心，大化之本也。洗濯磨淬，思所以更之；乃徒立虚言无实之名而谓之更化，此天心之所以未当，大异之所以示儆也！”帝嘉纳。
　　二月，壬戌，金部郎官王佖，言人主论相，当取其格心，不可取其阿意，帝然之。
　　戊辰，范钟再乞归田；除观文殿大学士、醴泉观使。
　　时游侣与钟不协，故力求去，寻以高斯得之言罢之。时钟方坐相府，台吏以牒呼而出之。辛未，命提举洞霄宫，任便居住，从所乞也。
　　壬申，雪。蠲大理寺、三衙、临安府并属县点检赡军酒库所赃赏钱。以雪寒，出封桩库十界楮币十万缗，犒三衙诸军。
