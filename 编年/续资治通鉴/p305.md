<!-- { "loadSidebar": true } -->
　　是月，以集英殿修撰、知延安府王庶为龙图阁待制，节制陕西六路军马，泾原经略使司统制官曲端为右武大夫、吉州团练使，充节制司都统制。诏书有曰：“倘不靖难于残暑之前，必致益兵于秋凉之后。”
　　先是，温州观察使、河东经制使王燮既遁归，朝廷除燮知凤翔府。东京留守宗泽，承制以庶权陕西制置使，端权河东经制使。会主客员外郎、陕西抚谕使谢亮西入关，庶移书曰：“大夫出疆，有可以安社稷，利国家，专之可也。夏国为患，至小而缓，金人为患，至大而迫。方敌兵挫锐于熙河，奔于本路，子女玉帛，不知纪极，占据同、华，畏暑休兵。阁下能杖节督诸路，协同义举，漕臣应给粮饷，争先并进，虽未能洗雪前耻，亦可以驱逐渡河，全秦奠枕，徐图恢复。夏人秋稼未登，饥饿疲困，何暇兴兵！庶可保其无它。”亮不听，遂自环庆入西夏，夏国主乾顺已称制，倨见之。亮留夏国几月，乃与约和罢兵，更用钧敌礼，乾顺许之。亮归，夏人随之，以兵掩取定边军。明年，亮乃还行在。
　　初，王姪之溃也，其属官王泽仁以众二万入长安，复为经略使郭琬所逐。祠部员外郎、四川抚谕使喻汝砺尝言：“今朝廷已专命王庶经制中夏，窃闻五路全不禀庶节制，望择久历籓方，晓畅军事，近上两制，节制五路，招集溃兵，式遏寇盗，仍以臣所刷金帛八百馀万缗为军粮犒设之费，庶可以系二京、两河、山东、陕西五路父老之心。若谓四川钱物不当应副陕西，臣谓使此钱自三峡、湖、湘平抵建康，固为甚善，万一中途为奸人所窥，适足资寇。臣又闻王择仁所统皆三晋劲勇之馀，今关捕榛莽，军无见粮，故其人专以剽掠为事。若得上件财帛养之，则秦、晋之民，皆为吾用矣。”时庶已擢待制，而汝砺停官，然皆未受命也。
　　初，二帝既徙中京，上皇闻帝已即位，作书与左副元帅宗翰，与约和议，大略言：“唐太宗复突厥而沙陀救唐，冒顿单于纵高帝于白登而呼韩赖汉，近世耶律德光绝灭石氏，而中原灰烬数十年，终为它人所有，其度量岂不相远哉！近闻嗣子之中有为人所推戴者，盖祖宗德泽之在人，至深至厚，未易忘也。若左右欲法唐太宗、冒顿单于，受兴灭继绝之名，享岁历玉帛之好，当遣一介之使，奉咫尺之书，谕嗣子以大计，使子子孙孙永奉职贡，为万世之利也。”宗翰受其书而不答。
　　秋，七月，癸未朔，资政殿学士、东京留守、开封尹宗泽卒。
　　泽为黄潜善等所沮，忧愤成疾，疽作于背，至是疾甚。诸将杨进等排闼入问，泽矍然起曰：“吾固无恙，正以二帝蒙尘之久，忧愤成疾耳。尔等能为我歼灭强敌，以成主上恢复之志，虽死无恨！”众皆流涕曰：“愿尽死。”诸将出，泽复曰：“吾度不起此疾，古语云：‘出师未捷身先死，长使英雄泪满襟。’”遂卒，年七十。是日，风雨晦冥，异于常日。泽将殁，无一语及家，但连呼“过河”者三。遗表犹赞帝还京，先言“已涓日渡河而得疾”，其末曰：“属臣之子，记臣之言，力请銮舆，亟还京阙，大震雷霆之怒，出民水火之中。夙荷君恩，敢忘尸谏！”
　　泽自奉甚薄，方谪居时，饘粥不继，吟啸自如。晚年俸入稍厚，亦不异畴昔，尝曰：“君父当侧身尝胆，臣子乃安居美食邪！”所得俸赐，遇寒士与亲戚贫困者，辄分之，养孤遗几百馀人。死之日，都人为之号恸，朝野无贤愚，皆相吊出涕。
　　初，泽既拘留金使，帝屡命释之，泽不奉诏。至是资政殿大学士充祈请使宇文虚中至东京，而泽已病，虚中摄留守事，遂归之。
　　时帝已除泽门下侍郎兼御营副使、东京留守，命未下而讣闻，诏赠观文殿学士。后谥忠简。
　　甲申，叶浓自福州引兵破宁德县，复还建州，既而又破政和、松溪二县。
　　戊子，诏：“自今士卒有犯，并依军法，不得剜眼、刳心，过为惨酷。”令御营使司行下。
　　乙未，侍卫以军都指挥使郭仲荀为京城副留守。
　　甲辰，以北京留守、河北东路制置使社充为枢密直学士，充开封尹、东京留守。且命充镇抚军民，尽瘁国事，以继前官之美；遵禀朝廷，深戒妄作，以正前官之失。
　　自宗泽卒，数日间将士去者十五，都人忧之，相与请于朝，言泽子宣教郎颖尝居戎幕，得士卒心，请以继其父任。会充已除留守，诏以颖直秘阁，起复，充留守判官。充无意恢复，尽反泽所为，由是泽所结两河豪杰皆不为用。
　　金人闻宗泽死，决计用兵，河北诸将欲罢陕西兵，并力南伐，河东诸将不可，曰：“陕西与西夏为邻，事重体大，兵不可罢。”左副元帅宗翰曰：“初与夏人约夹攻宋而夏人弗应，而耶律达实在西北交通西夏。吾舍陕西而会师河北，彼必谓我有急难，将乘间窃发以牵制吾师，非计也。宋人积弱，河北不虞，宜先事陕西，略定五路，既戡西夏，然后取宋。”时宗翰之意，欲舍江、淮而专事于陕，诸将无能识其意者。议久不决，奏请于金主。金主曰：“康王当穷其所往而追之。俟平宋，当立籓辅如张邦昌者。陕右之地，亦未可置而不取也。”乙巳，命洛索平陕西，博勒和监军。以尼楚赫守太原，耶律伊都留云中。命宗翰南伐，会东师于黎阳津。
　　金移宋二帝于上京。
　　是月，礼部贡院言应词学兼茂科朝奉郎袁正功合格，诏减二年磨勘。正功，无锡人也。
　　燕山人刘立芸，聚众攻破城邑，所至不杀掠，但令馈粮，蕃、汉之民归者甚众。
　　金洛索遣兵攻解州之硃家山，统领忠义军马邵兴苦战三日，败之。
　　八月，甲寅，初铸御宝，一曰“皇帝钦崇国祀之宝”，二曰“天下合同之宝”，三曰“书诏之宝”。
　　庚申，殿中侍御史马伸言：“黄潜善、汪伯彦为相以来，措置天下事，未能惬当物情，遂使敌国日强，盗贼日炽，国步日蹙，威权日削。且如二圣北狩，社稷不绝如线者，系陛下一人。三镇未复，不当都汴，以处至危之地。然前日下还都之诏以谪许景衡，至如今日，当如之何？其不慎诏令有如此者！草茅对策，误不加式，考官罚金可矣，而一日黜三舍人，乃取沈晦、孙觌、黄哲辈以掌丝纶。其黜陟不公有如此者！又如吴给、张訚以言事被逐，邵成章缘上言远窜，今是何时，尚以言为讳？其壅塞言路有如此者！又如祖宗旧制，谏官、御史有阙，御史中丞、翰林学干具名取旨，三省不与，潜善近来自除台谏，仍多亲旧，李处遁、张浚之徒是也。观其用意，不过欲为己助。其毁法自恣有如此者！又如张悫、宗泽、许景衡，公忠有才，皆可重任，潜善、伯彦忌之，沮抑至死。其妨功害能有如此者！又如有人问潜善、伯彦救焚拯溺之事，则二人每曰难言，其意盖谓陛下制之不得施设。或问陈东事，则曰外廷不知，盖谓事在陛下也。其过则称君善则称己有如此者！又如吕源狂横，陛下逐去数月，由郡守而升发运。其强很自专有如此者！又如御营使虽主兵权，凡行在诸军皆御营使所统，潜善、伯彦别置亲兵一千人，请给居处，优于众兵。其收军情有如此者！陛下隐忍不肯斥逐，涂炭苍生，人心绝望，则二圣还期，在何时邪？臣每念及此，不如无生。岁月如流，机会易失，不早改图，大事去矣。”疏留中不出。
　　承议郎赵子砥自燕山遁归，至行在，帝命辅臣召问于都堂，且取子砥所得上皇御书以进。子砥奏此事甚悉，大略言：“金人讲和以用兵，我国敛兵以待和。迩来遣使数辈，皆不得达。刘彦宗曰：‘金国只纳楚使，焉知复有宋也！’是则我国之与金国，势不两立，其不可讲和明矣。往者契丹主和议，女直主用兵，十馀年间，竟灭契丹，今复蹈其辙。譬如畏虎，以肉喂之，食尽终必噬人。若设陷阱以待之，然后可以制虎矣。”后半月，复以子砥为鸿胪寺丞。已而赐对，嘉奖，遂以子砥知台州。
　　癸亥，兵部尚书卢益言：“近世以田括丁，号为民兵，有古乡兵之遗意。请命提刑检察。”从之。
　　己巳，诏：“试学官并用诗赋，自来年始。”
　　辛未，徽猷阁待制、江南等路制置发运使、提领措置东南茶盐梁扬祖迁徽猷阁直学士，以措置就绪也。
　　茶法自政和以来，许商人赴官买引，即园户市茶，赴合同场秤发。淮、浙盐则官给亭户本钱，诸州置仓，令商人买钞算请，每三百斤为袋，输钞钱十八斤。闽、广盐则隶本路漕司，官般官卖，以助岁计，公私便之。自扬祖即真州置司，岁入钱六百万缗。其后历三十年，东南岁榷茶，以斤计者，浙东七州八万，渐西五州四十八万，江东八州三百七十五万，江西十一州四百四十五万，湖南八州一百一十三万，湖北十州九十万，福建五州九十八万，淮西四州一万，广东二州二千，广西五州八万，皆有奇。合东南产茶之州六十五，总为一千五百九十馀万斤，通收茶引钱二百七十馀万缗。盐以石计者，浙西三州一百十三万，浙东四州八十四万，淮东三州二百六十八万，广东三州三十三万，广西五州三十三万，率以五十斤为一石，皆有奇。以斤计者，福建四州二千六百五十六万。合东南产盐之州二十二，总为二万七千八百一十六万馀斤，通收盐息钱一千七百三十馀万缗，后增至二千四百万缗。而四川三十州，岁产盐约六千四百馀万斤，隶总领财赋所赡军；成都府路九州，利路二州，岁产茶二千一百二万斤，隶提举茶马，皆不系版曹之经费焉。
　　丁丑，金主命以宋二庶人素服见太祖庙，遂入见金主于乾元殿，封赵佶为昏德公，赵桓为重昏侯。
　　庚辰，诏：“东京所属官司，般发祭器、大乐、朝祭服、仪仗、法物赴行在。”时帝将祀天南郊，命有司筑坛于扬州南门内江都县之东南，而从行无器仗，故取之旧都焉。
　　辛巳，右武大夫、忠州防御使、河北、京东都大捉杀使李成引兵入宿州。
　　初，成既不能渡河，朝廷恐其众太盛，命成分所部三千人往应天府及宿州就粮，馀赴行在。有道士陶子思者，谓成有割据之相，戏之西取蜀，成遂有叛意。乃分军为二，一侵泗州，别将主之，一侵宿州，成自将之，皆约八月晦日。至是成陈仗入城，宿人初不之备，军入未半，即有登城者。俄顷，纵火焚掠，尽驱强壮为军。别将犯泗州者不及期，乃焚虹县而还，复与成会。成知事不集，妄以前军史亮反、己即时抚定告于朝，朝廷待以不疑，乃就赐铠甲。成遂屯符离，军势甚盛。
　　工部员外郎滕茂实，既为金所拘，忧愤成疾，是月，卒于云中。
　　九月，甲申，京城外巡检使丁进叛，率众犯淮西。
