<!-- { "loadSidebar": true } -->
　　诏谏官极论得失。右正言崔匽上疏曰：“诏书令谏臣直论得失以求实是。臣以为数十年来，王公卿相，皆自蔡京出，要使一门生死则一门生用，一故吏逐则一故吏来，更持政柄，无一人立异，无一人害己者，此京之本谋也，安得实是之言闻于陛下哉！而谏议大夫冯澥近上章曰：“士无异论，太学之盛也。’澥尚敢为此奸言乎！王安石除异己之人，著《三经》之说以取士，天下靡然雷同，陵夷至于大乱，此无异论之效也。京又以学校之法驭士人，如军法之驭卒伍，一有异论，累及学官，若苏轼、黄庭坚之文，范镇、沈括之杂说，悉以严刑重赏禁其收藏，其苛锢多士，亦已密矣，而澥犹以为太学之盛，欺罔不已甚乎！章惇、蔡京，倡为绍述之论以欺人主。绍述一道德而天下一于谄佞，绍述同风俗而天下同于欺罔，绍述理财而公私谒，绍述造士而人材衰，绍述开边而塞尘及阙矣。元符应诏上书者数千人，京遣腹心考定之，同己为正，异己为邪；澥与京同者也，故列于正。京之术破坏天下已极，尚忍使其馀蠹再破坏邪！京奸邪之计，大类王莽，而朋党之众，则又过之。愿斩之以谢天下！”初，匽以上书邪等屏去十馀载，及帝即位，起为右正言。至是极论时政，忽得挛疾，不能行，固求去，乃予祠，命下而卒。
　　戊戌，令中外举文武官才堪将帅者。
　　以知枢密院事李纲为河北、河东路宣抚使，援太原。
　　京师自金兵退，上下恬然，置边事于不问。纲独以为忧，上备边御敌八策，不见听用，每有议，复为耿南仲等所沮。及姚古、种师中败溃，种师道以病丐归，南仲等请弃三镇，纲言不可。乃以纲为宣抚使，刘韐副之，以代师道；又以解潜为制置副使，以代姚古。纲言：“臣书生，实不知兵，在围城中，不得已为陛下料理兵事。今使为大帅，恐误国事。”因拜辞，不许。退而移疾，坚乞致仕，章十馀上，亦不允。台谏言纲不可去朝廷，帝以其为大臣游说，斥之。或谓纲曰：“公知所以遣行之意乎？此非为边事，欲缘此以去公，则都人无辞耳。公不起，上怒且不测，奈何？”许翰复书“杜邮”二字以遗纲。纲不得已受命，帝手书《裴度传》以赐之。纲言寇攘外患可除，小人在朝难去，因书裴度论元稹、魏洪简章疏以进。时宣抚司兵仅万二千人，纲请银绢钱各百万，仅得二十万。庶事皆未集，纲乞展行期，御批以为迁延拒命，趣召数四。纲入对，帝曰：“卿为朕巡边，便可还朝。”纲曰：“臣之行，无复还理。臣以愚直不容于朝，使既行之后，无有沮难，则进而死敌，臣之愿也。万一朝廷执议不坚，臣自度不能有为，即当求去。陛下宜察臣孤忠，以全君臣之义。”帝为感动。陛辞，又为帝道唐恪、聂昌之奸，任之必误国，言甚激切。
　　太白犯岁星。
　　壬寅，诏：“今日政令，唯尊奉上皇诏书，修复祖宗故事。群臣庶士，亦当讲孔、孟之正道，察王安石旧说之不当者，羽翼朕志，以济中兴。”
　　癸卯，以镇西军承宣使王禀为建武军节度使，录坚守太原之功也。
　　甲辰，佥书枢密院事路允迪，罢为醴泉观使。
　　乙巳，左司谏陈公辅，责监合州酒务。
　　公辅居职敢言，耿南仲指为李纲之党。公辅因自列，且辞位，复言：“李纲书生，不知军旅，遣援太原，乃为大臣所陷，后必败。”时宰益怒，故有是责。
　　庚戌，金宗望献所获三象。
　　壬子，天狗坠地，有声如雷。
　　丙辰，太白、荧惑、岁、镇四星聚于张。
　　庚申，金以宗望为右副元帅，将士迁赏有差。
　　辛酉，熙河都统制焦安节坐不法，李纲斩之。
　　壬戌，姚古坐拥兵逗留，贬为节度副使，安置广州。
　　是夕，彗出紫徽垣，长数丈，北拂帝座，扫文昌。大臣有谓此乃金人将衰，非中国之忧者；提举醴泉观谭世勣，面奏垂象可畏，当修德以应天，不宜惑其谀说。
　　诏除民间疾苦十七事。
　　金遣知制诰韩昉使高丽，责誓表，高丽人对曰：“小国事辽、宋二百年，无誓表，未尝失籓臣礼。今事大国，当与事辽、宋同礼，而屡盟长乱，圣人所不与，必不敢用誓表。”昉曰：“贵国必欲用古礼，古者帝王巡狩，诸侯朝于方岳。今天子方事西狩，则贵国当从朝会矣。”高丽人不能对，乃曰：“徐议之。”昉曰：“誓表、朝会，一言决耳。”于是高丽乃进誓表如约。昉还，贝勒宗干大悦，曰：“非卿谁能办此！”因谓执事者曰：“自今出疆之使，皆宜择之。”
续资治通鉴--●卷第九十七
●卷第九十七
　　　　【宋纪九十七】　起柔兆敦牂七月，尽强圉协洽四月，凡十月。
　　　　 ○钦宗恭文顺德仁孝皇帝靖康元年（金天会四年）
　　秋，七月，乙丑朔，除元符上书邪等之禁。
　　宋昭先以上书谏攻辽，贬连州；庚午，诏赴都。
　　乙亥，蔡京移儋州安置，攸移雷州。
　　丙子，童贯移吉阳军安置。
　　甲申，蔡京行至潭州，死，年八十。子孙二十三人，分窜远地者，遇赦不许量移。
　　京天资险谲，舞智以御人主，在人主前，左狙右伺，专为固位之计。终始持一说，谓当越拘挛之俗，竭九州四海之力以自奉。道君虽富贵之，亦阴知其奸谀，不可以托国，故屡起屡仆。尝收其素所不合者，如赵挺之、张商英、刘庆夫、郑居中、王黼之属，迭居台司以柅之。京每闻将罢退，辄入宫求见，叩头祈哀，无廉耻。燕山之役起，攸实在行，京送之以诗，阳为不可之言，冀事之不成，得以自解。暮年，即家为府，干进之徒，举集其门，输货僮奴以得美官者踵相蹑，纲纪法度，一切为虚文。患失之心，无所不至，根结盘固，牢不可脱。卒以召衅误国，为宗社奇祸，虽以谴死，而海内多以不正典刑为恨云。
　　丁亥，令侍从官改修宣仁圣烈皇后谤史。
　　辛卯，诏：“童贯随所至州军行刑讫，函首赴阙。”
　　贯握兵二十年，权倾一时，奔走期会，过于制敕。尝有论其过者，诏方劭往察。劭一动一息，贯悉侦得之，先密以白，且陷以它事，劭反得罪逐死。贯状魁梧，颐下生须十数，皮骨劲如铁，不类阉人。有度量，能疏财，后宫自妃嫔以下，皆献馈结纳，左右妇寺，誉言日闻。宠煽翕赫，庭户杂遝成市，岳牧辅弼，多出其门，穷奸稔祸，流毒四海，死不足偿责。
　　初，赵良嗣以御史胡舜陟论其罪，已窜柳州，至是诏广西转运副使李升之，即所至枭其首，徙妻子于万安军。
　　壬辰，侍御史李光远坐言事贬监当。
　　金萧仲恭使宋还，以所持帝与耶律伊都蜡书自陈。
　　先是仲恭来索所许金帛，逾月不遣。其副赵伦惧见留，乃给馆伴邢倞曰：“金有耶律伊都者，领契丹兵甚众，贰于金人，宜结之使南向，宗翰、宗望可袭而取也。”徐处仁、吴敏以伊都、仲恭皆辽贵戚旧臣，而用事于金，当有亡国之威，信之，乃以蜡书命仲恭致之伊都，使为内应。至是仲恭以书献，宗望以闻，金主大怒，复议南伐矣。
　　八月，甲午朔，录陈瓘后。
　　李纲留河阳十馀日，练士卒，修整器甲之属，进次怀州，造战车，期兵集大举；而朝廷降诏罢减所起兵。纲上疏言：“河北、河东日告危急，未有一人一骑以副其求，奈何甫集之兵，又皆散遣？且以军法敕诸路起兵，而以寸纸罢之，臣恐后时有所号召，无复应者矣。”疏奏，不报，趋赴太原。
　　纲乃遣解潜屯威胜军，刘韐屯辽州，幕官王以宁与都统制折可求、张思正等屯汾州，范琼屯南北关，皆去太原五驿，约三道并进。时诸将皆承受御画，事皆专达，进退自如，宣抚司徒有节度之名，多不遵命。纲尝具论之，虽降约束，而承受专达自若。
　　于是刘韐兵先进，金人并力御之，韐兵溃。潜与敌遇于关南，亦大败。思正等领兵十七万，与张灏夜袭金洛索军于文水，小捷；明日战，复大败，死者数万人。可求师溃于子夏山。于是威胜军、隆德府、汾、晋、泽、绛民皆渡河南奔，州县皆空。
　　丙申，复以种师道为两河宣抚使。
　　李纲以张灏等违节制而败，又上疏极论节制不专之弊，且言分路进兵，敌以全力制吾孤军，不若合大兵由一路进。及范世雄以湖南兵至，因荐为宣抚判官，欲合众亲率击敌。会以议和，止纲进兵，纲亦求罢，遂召还，以师道代之。
　　庚子，以彗星，避殿，减膳，令从官具民间疾苦以闻。
　　金人既得萧仲恭所上蜡书，会麟府帅折可求又言西辽在西夏之北，欲结宋以复怨于金，吴敏劝帝致书西辽，由河东之麟府，亦为宗翰所得，复以闻，于是决计南伐。丁未，以宗翰为左副元帅，宗望为右副元帅，仍分两道，宗翰发云中，宗望发保州。
　　戊申，录张庭坚后。
　　戊午，许翰罢知亳州。己未，徐处仁罢知东平府，吴敏罢知扬州。以唐恪为少宰兼中书侍郎，何为中书侍郎，礼部尚书陈过庭为尚书右丞，开封府尹聂昌同知枢密院事。
　　时翰、处仁主用兵，而吴敏、耿南仲欲和，议不合。翰先罢，处仁又与敏争于帝前，处仁怒，掷笔中敏面。南仲与恪、昌欲排去二人而代之位，讽中丞李回论之，于是俱罢。
　　初，敏以昌猛厉，可使助己，自衡州召知开封；不数月，拜同知枢密，入谢，即陈扞御之策曰：“三关、四镇，国家籓篱也，闻欲以畀敌，一朝渝盟，何以制之！愿勿轻与，而檄天下兵集都畿，坚城守以遏其冲，简禁旅以备出去，壅河流以断归路。前有坚城，后有大河，劲兵四面而至，彼或南下，堕吾网矣。臣愿激合勇义之士，设伏开关，出其不意，扫其营以报。”帝壮之，命提举守御，得以便宜行事。未几，言者论敏因蔡京进用，安置涪州。
　　先是遣刘岑、李若水分使金军以求缓师。岑等还，言宗望索归朝官及所欠金银，宗翰则不言金银，专论三镇。庚申，乃遣王云往，许以三镇赋入之数。
　　是月，福州军乱，杀知州柳庭俊。
　　九月，丙寅，金人破太原府。
　　时宗翰乘胜急攻，知府张孝纯力竭不能支，城破，孝纯被执，既而释用之。副都总管王禀死之。
