<!-- { "loadSidebar": true } -->
　　丙辰，赦漳、潮二州民为李志甫，刘虎仔胁从之罪，褒赠军将死事者。
　　辛未，诏徙巴延于南恩州阳春县安置；行至龙兴路驿舍，病死。
　　庚辰，彗灭，自三月己酉至是日，凡三十三日。
　　夏，四月，丙午，诏封满济勒噶台为忠王，赐号达尔罕，固辞不受。御史请示天下以劝廉让，从之。
　　五月，癸丑，禁民间藏军器。
　　甲子，庆元奉化州山崩，水涌出平地，溺死人甚众。
　　丙子，帝如上都。
　　六月，丙申，诏废文宗庙主，迁太皇太后鸿吉哩氏于东安州安置，放雅克特古斯于高丽。
　　诏曰：“自武宗升遐，太后惑于憸慝，皇考出封云南。英宗遇害，皇考以武宗之嫡，逃居沙漠，宗王大臣同心翊戴，以地近先迎文宗暂总机务。继知天理人伦所在，假让位之各，以宝玺来上，皇考推诚不疑，即立为皇太子，文宗当躬迓之际，乃与其臣伊噜布哈、额勒雅、明埒栋阿等谋为不轨，使我皇考饮恨上宾。归而再御宸极，又私图传子，乃构流言，嫁祸于必巴实皇后，谓朕非明宗之子，遂俾出居遐陬，内怀愧歉，则杀额勒雅以杜口；上天不佑，随降殒罚。叔婶布达实哩，怙其势焰，不立明宗之冢嗣，而立孺稚之弟伊埒哲伯，奄复不年，诸王大臣以贤以长，扶朕践位。赖天之灵，权奸屏黜，尽孝正名，不得复缓，永惟鞠育罔极之恩，忍忘不共戴天之意。既往之罪，不可胜诛，基命太常彻去图卜特穆尔在庙之主，布达实哩削太皇太后之号，徒东安州安置，雅克特克斯放诸高丽。当时贼臣布哈、额勒雅已死，其以明埒栋阿等明正典刑。”
　　监察御史崔敬言：“文皇获不轨之愆，已撤庙祀，叔母有阶祸之罪，亦削鸿名。尽孝正名，斯亦足矣。惟念皇帝雅克特古斯太子，年方在幼，罹此播迁，天理人情，有所不忍。方明皇上宾，皇弟尚在襁褓，未有知识，义当矜悯。盖武宗视明、文二帝，皆亲子也，陛下与太子，皆嫡孙也。以武皇之心为心，则皆子孙，固无亲疏；以陛下之心为心，未免有彼此之论。臣请以世喻之，常人有百金之产，尚置义田，宗族困厄者，为之教养，不使失所，况皇上贵为天子，富有四海，子育黎元，当使一夫一妇无不得其所。今乃以同气之人置之度外，适足贻笑边邦，取辱外国；况蛮夷之心，不可测度，倘生它变，关系非轻，兴言及此，良为寒心！望陛下遣归太后、太子，以全母子之情，尽骨肉之义。天意回，人心悦，则宗社幸甚！”书奏，不报。未几，太后崩于东安州，雅克特古斯于中道遇害。
　　己亥，秦州成纪县山崩地坼。
　　庚戌，处州松阳、龙泉二县积雨，水涨入城中，深丈馀，溺死者五百馀人。遂昌县尤甚，平地二丈馀。桃源乡山崩，压死者三百六十馀。
　　秋，七月，甲寅，诏封微子为仁靖公，箕子为仁献公，比干加封为仁显忠烈公。
　　戊午，以星文示异，地道失宁，蝗旱相仍，颁罪己诏于天下。
　　戊寅，命翰林学士承旨腆哈、奎章阁学士库库等删修《大元通制》。
　　是月，禁色目人勿妻其叔母。
　　八月，帝至自上都。
　　九月，辛亥，明埒栋阿伏诛。
　　癸丑，加封汉张飞“武义忠显英烈灵惠助顺王。”
　　丙寅，诏：“今后有罪者，毋籍其妻女以配人。”
　　冬，十月，甲申，尊皇考为“顺天立道睿文知武大圣孝皇帝”，亲裸太室。
　　壬辰，立曹南王阿喇罕、淮安王巴延、河南王阿珠祠堂。
　　壬寅，满济勒噶台辞右丞相职，仍为太师；以托克托为中书右丞相，宗正达噜噶齐特穆尔布哈为左丞相。
　　满济勒噶台使人于通州开酒馆、糟房，日卖至万石，又广贩长芦、淮南盐，托克托不以为然，属参政佛家律曰：“吾父喜君，君所言无不听，盍谏吾父使解职！不然，人将议我家逐其兄而攘其位，众口甚可畏也。”佛嘉律如其言，乘间讽之。满济勒噶台遂辞职家居，而托克托代其位。
　　是月，河南府宜阳等县大水，漂没民庐，溺死者众；人给殡葬钞一锭，仍赈义仓粮两月。
　　十一月，辛未，以孔克坚袭封衍圣公。
　　十二月，诏复行科举。国子监积分生员，三年一次，依科举入会试，中者取一十八人。初，中书参知政事阿荣，精于数学，逆推多奇中。天历三年，策士之日，与虞集会于直庐，语集曰：“更一科后，科举当辍，辍两科而复，复则人材彬彬大出矣。”已而果然。
　　戊子，罢天历以后增置官属。初，文宗设太禧宗禋等院及奎章阁、艺文监，至是大臣议悉革罢。翰林学士承旨库库曰；“民有千金之产，尚设家塾以延馆客，堂堂天朝，一学房乃不能容耶？”帝然之，改奎章阁为宣文阁，艺文监为崇文监，就命库库董治，馀悉罢之。库库又请置检讨等职十六员以备进讲，帝皆俞允。
　　虞集既谢病归，帝尝遣使赐上尊酒，金织文锦二，召还禁林。集病作，不能行，屡有敕即家撰文以褒锡勋旧，至是侍臣有以旧诏为言者，帝不怪曰：“此我家事，岂由彼书生耶？”
　　是岁，立奇氏为第二皇后。后，高丽人，徽政院使图们岱尔进为宫女，主供茗饮以事帝，性颍黠，日见宠幸。奇彻皇后方骄妒，数箠辱之。奇彻后既遇害，帝欲立之，丞相巴延争不可。巴延死，实喇卜遂请立为第二皇后，居兴圣宫，置资正院使以掌其财赋。后无事则取《女孝经》、史书，访问历代皇后之有贤行者为法。四方贡献，或有珍味，辄先遣使荐太庙，然后敢食。奇氏在高丽家微，用后贵，三世皆追封王爵。
　　　　 ○顺帝至正元年（辛巳，一三四一年）
　　春，正月，己酉朔，诏改至元七年为至正元年，与天下更始。
　　癸亥，诏天寿节禁屠宰六日。
　　是月，命右丞相托克托领经筵事。
　　免天下税粮五分。
　　命永明寺写金字经一藏。
　　二月，印造至元钞九十九万锭，中统钞一万锭。
　　三月，己未，汴梁地震。
　　夏，四月，丁丑，道州土贼蒋丙等反，破江华县，掠明远县。
　　戊寅，彰德有赤风自西北起，忽变为黑，昼晦如夜。
　　庚寅，帝幸护圣寺。
　　命中书右丞特穆尔达实为平章政事，阿噜为右丞，许有壬为左丞。特穆尔达实，国王托克托之子也。巴延罢相，庶务多所更张，特穆尔达实尽心辅赞，每入番直，帝为出宿宣文阁，赐坐榻前，询以政道，必夜分乃罢。
　　己亥，立吏部司绩官。
　　庚子，复封太师满济勒噶台为忠王。
　　罢漷州河西务行用库。
　　是月，帝如上都。
　　五月，戊申，以崇文监属翰林国史院。
　　闰月，甲午，赏易扈从明宗诸王官属八百七人金银、币帛各有差。
　　壬寅，诏刻宣文、至正二宝。
　　六月，戊午，禁高丽及诸处民以亲子为宦者，因避赋役。
　　是月，扬州路崇明、通、泰等州，海潮涌溢，溺死一千六百馀人，赈钞万一千八百馀锭。
　　时帝在上都，不御内殿，监察御史崔敬上疏曰：“世祖以上都为清暑之地，车驾行幸，岁以为常。阁有大安，殿有鸿禧、睿思，所以保养圣躬，适起居之宜，存敬畏之心也。实勒鄂尔多斯，乃先皇所以备晏游，非常时临御之所。今国家多故，天道变更，愿大驾还大内，居深宫，严宿卫，与宰臣谋治道，万几之暇，则命经筵进讲，究古今盛衰之由，缉熙圣学，乃宗社之福也。”帝又数以历代珍宝分赐近侍，敬复上疏曰：“臣闻世皇时，大臣有功，所赐不过鞶带，重惜天物，为后世虑至远也。今山东大饥，燕南亢旱，海潮为灾，天文示儆，地道失宁，京畿南北蝗飞蔽天，正当圣主恤民之时。近侍之臣，不知虑此，奏禀承请，殆无虚日，甚至以府库百年所积之宝物，遍赐仆御、阍寺之流，乳稚、童孩之子，帑藏几空。万一国有大事，人有大功，又将何以为赐乎？宜追回所赐，以示恩不可滥，庶允公论。”
　　秋，八月，帝至自上都。
　　九月，壬寅，许有壬进讲明仁殿，帝悦，赐宣酒文阁中，仍赐豹裘、金织文币。
　　冬，十月，戊午，月食既。
　　十一月，猺贼寇边，湖广行省平章衮巴布勒总兵讨平之。
　　十二月，乙卯，诏：“民年八十以上，蒙古人赐缯帛二表里，其馀州县，旌以高年耆德之名，免其家杂役。”
　　道州路民何仁甫等兵起，土贼蒋丙等与之合，攻破江华等州县，溪洞猺二百馀寨亦相率入边抄掠。
　　山东、燕南，强盗纵横，至三百馀处，选官捕之。
　　是月，复立司禋监，加封真定路滹沱河神为昭佑灵源侯。
　　太常博士逮鲁曾复拜监察御史，劾太尉达实哈雅昂吉尔，右丞衮巴布勒，刑部尚书鄂都玛勒，御史吉当普，院使哈刺、鄂勒哲、伊鲁布哈，郎中吕思诚，皆黜之。八人之中，惟思诚少过，亦变祖宗选法，馀皆巴延之党，朝廷肃然。除枢密院都事上言：“前巴延专杀大臣，其党利其妻女，巧诬以罪。今大小官及诸人有罪，止坐其身，不得籍其妻女。郯王为巴延构陷，妻女流离，当恤其无辜，给复子孙。”从之，除刑部员外郎，悉辨正横罹巴延所诬者。
　　时国子监蒙古、回回、汉人生员凡千馀，然祭酒、司业、博士多非其人，惟粉饰章句，补葺时务，以应故事。在监诸生，日啖笼炊粉羹，一人之食，为钞五两。而十百为群，恬嬉玩惕，以嫚侮嘲谑相尚；或入茶酒肆，则施屏风以隔市人，饮罢不偿直，掉臂而出，莫敢谁何。
　　　　 ○顺帝至正二年（壬午，一三四二年）
　　春，正月，丙戌，托克托用人言，于都城外开河置闸，引金口浑河之水，东达通州以通舟楫，深五十尺，广一百五十尺，役夫十万人。时廷臣多言不可，而托克托排群议不纳。左丞许有壬言：“浑河之水，湍悍易决，足以为害；淤浅易塞，不可行舟。况西山水势高峻，金时在城北，流入郊野，纵有冲决，为害亦轻。今则在都城西南，若霖潦涨溢，加以水性湍决，宗社所在，岂容侥幸！即成功一时，亦不能保其永无冲决不患。”托克托终不听。
　　是月，大同饥，人相食，运京师粮赈之。
　　二月，壬寅，颁《农桑辑要》。
　　乙卯，李沙的伪造御宝圣旨，称枢密院都事，伏诛。
　　三月，戊寅，亲试进士七十八人，赐拜珠、陈祖仁等及第、出身。
　　夏，四月，辛丑，冀宁路平晋县地震，声如雷，裂地尺馀，民居皆倾。
　　是月，帝如上都。
　　金口河工毕，启闸放水，湍急少壅，船不可行。而开挑之际，毁民庐舍、坟茔，夫丁死伤甚众，费用不赀，卒以无功。既而御史纠劾建言者，中书参议博罗特穆尔、都水傅佐并伏诛。
　　五月，甲申，太白经天。
　　丁亥，东平雨雹，如马首。
