<!-- { "loadSidebar": true } -->
　　十一月，阿喇罕、董文炳攻处州，知州李珏以城降。甲辰，宋秀王与择偕弟与虑、子孟备及观察使李世达、监军赵由葛、察访使林温、知瑞安府方洪被执，皆不屈死。
　　大兵破建宁府、邵武军，宋陈宜中、张世杰，备海舟奉宋主及卫王、杨太妃等登舟。时军人十七万，民兵三十万，淮兵万人，与北舟相遇，值天雾晦冥，舟得以进。
　　宋王积翁弃南剑，走福安，遣人纳款。至是，军集城下，积翁为内应，遂与知府王刚中同降。
　　宋主行至泉州，舟泊于港，招抚使蒲寿庚来谒，请驻跸，张世杰不可。初，寿庚提举市舶，擅利者三十年，或劝世杰留寿庚不遣，凡海舶不令自随，世杰不从，纵之归。继而舟不足，乃掠其舟，并没其赀。寿庚怒，杀诸宗室及士大夫与淮兵之在泉州者，宜中等乃奉宋主趣潮州。寿庚遂与知泉州田子真以城降。
　　癸丑，亻并省内外诸司。
　　庚申，敕：“管民及理财之官，由中书铨调；军官由枢密院定议。”
　　高丽国王王愖更名暙。
　　十二月，辛酉朔，宋江西制置使赵溍弃广州遁，副使方兴亦遁。
　　降将王世强为乡导，破福安。王刚中既降，使徇兴化军，宋知军事陈文龙斩之而纵其副使，持书责世强、刚中负国，遂发民兵固守。阿喇罕复遣使招之，文龙复斩之。有风其纳款者，文龙曰：“诸君特畏死耳。未知此生能不死乎？”乃使其部将林华御于境上，华反为乡导，引兵至城下，通判曹澄孙开门降。文龙被执，劝之降，不屈，左右凌挫之，文龙指其腹曰：“此皆节义文章也，何相逼耶！”卒不屈，乃械送临安，文龙不食死。其母系福安尼寺，病甚，左右视之泣下，母曰：“吾与吾子同死，又何恨哉！”亦死之。众叹曰：“有是母宜有是子！”为收葬之。
　　东、西川守将，合兵万人围宋重庆，大肆剽掠，军政不一，城中益得自守。宋制置使张珏领重庆之命，不能赴官，留合州以抗北军，遣帅复泸、涪二州，北军以不和而溃，珏乃得入城，遣将四出，所向俱捷。珏旋遣使访二王所在，时宋主迁播闽、广，号令不达于四川，而川中诸将犹为宋守。
　　阿尔哈雅致书马塈，许以为广西大都督，塈不听；又请帝亲降手诏谕之，塈焚诏斩使。静江以水为固，阿尔哈雅乃筑堰，断大阳、小溶二江以遏上流，决东南埭以涸其湟，城遂破。塈闭内城坚守，又破之。塈率死士巷战，伤臂被执，断其首，犹握拳奋起，立谕时始仆。塈家世以忠勇为名将，至塈，死节最烈。淮人黄文政，先戍蜀，军溃，走静江，塈邀与同守，城破，亦被执。文政大诟，不屈，断其舌，以次劓、刖之，文政含胡吆咄，比死不绝声。
　　邕守马成旺及其子都统应麒以城降。塈部将娄钤辖，犹以二百五十人守月城不下。阿尔哈雅笑曰：“是何足攻！”围之十馀日，娄从壁上呼曰：“吾属饥，不能出降，苟赐之食，当听命。”乃遗之牛数头，米数斛，一部将开门取归，复闭壁。北军登高视之，兵皆分米，炊未熟，生脔牛，啖立尽。鸣角伐鼓，诸将以为出战也，甲以待，娄乃令所部人拥一火砲然之，声如雷霆，震城堞皆崩，烟气涨天，外兵多惊死者。火熄，入视之，灰烬无遗矣。阿尔哈雅悉坑其民。民得逃入西山者七百人，阿尔哈雅许以不杀，招之使降，七百人皆自杀，无一降者。阿尔哈雅乃分兵取郁林、浔、容、藤、梧等州。广西提刑邛人邓得遇，闻静江破，朝服南望拜辞，书幅纸云：“宋室忠臣，邓氏孝子，不忍偷生，宁甘溺死。”遂投南流江而死。
　　宋主在惠州，甲子，遣倪坚奉表，诣军前请降。逾时，索多命其子元帅伯嘉怒偕坚赴大都。
　　以哈坦、奇尔济苏领东川行枢密使，攻合州；布哈、李德辉领西川行枢密院，攻重庆，仍令德辉留成都给军食。
　　壬申，李思敬告运使姜毅所言悖妄，指毅妻、子为证，帝曰：“妻、子岂为证者耶？”诏勿问。
　　庚寅，诏谕浙东、西、江东、西，淮东、西、湖南、北府州军县官吏军民：“昔以万户、千户渔夺其民，致令逃散，今悉以人民归之元籍州县。凡管军将校及宋官吏，有以势力夺民田庐产业者，俾各归其主，元主则以给附近人民之无生产者。其田租、商税、茶、盐、酒、醋、金、银、铁治、竹货、湖泊课程，从实办之。凡故宋繁冗科差、圣节上供、经总制钱百馀件，悉除免之。”
　　是岁，行省云南赛音谔德齐，以所改郡县上闻。云南俗无礼义，男女往往自相配偶，亲死则火之，不为丧祭，无秔稻桑麻，子弟不知读书。赛音谔德齐教之拜跪之节，婚姻行媒，死者、为之棺椁、奠祭，教民播种，为陂池以备水旱，创建孔子庙、明伦堂，购经史，授学田，由是文风稍兴。
　　云南民以贝代钱，是时初行钞法，民不便之，赛音谔德齐为闻于朝，许仍其俗。又患山路险远，盗贼出没，为行者病，相地置镇。每镇设土酋吏一人，百夫长一人，往来者或遭劫掠，则罪及之。有土吏数辈，怨赛音谔德齐不己用，至京师诬其专僭数事。帝顾侍臣曰：“赛音谔德齐忧国爱民，朕洞悉之，此辈何敢诬告！”即命械送赛音谔德齐处治之。既至，脱其械，且谕之曰；“若曹不知上以便宜命我，故诉我专僭。我今不汝罪，且命汝以官，能竭忠自赎乎？”皆叩头拜谢曰：“某有死罪，平章既生之而又官之，誓以死报。”
　　交趾叛服不常，湖广省发兵屡征，不利。赛音谔德齐遣人谕逆顺祸福，且约为兄弟，交趾王大喜，亲至云南，赛音谔德齐郊迎，待以宾礼，遂乞永为籓臣。
　　罗槃甸叛，往征之，有忧色，从者问故，赛音谔德齐曰；“吾非忧出征也，忧汝曹冒锋镝，不幸以无辜而死；又忧汝曹劫掳平民，使不聊生，及民叛则又从而征之耳。”师次罗槃城，三日，不降，诸将请攻之，赛音谔德齐不可，遣使以理谕之，罗槃主奉命。越三日，又不降，诸将奋勇请进兵，赛音谔德齐又不可。俄而将卒有乘城进攻者，赛音谔德齐大怒，遽鸣金止之，召万户叱责之曰；“天子命我安抚云南，未尝命以杀戮也。无主将命而擅攻，于军法当诛。”命左右缚之。诸将叩首，请俟城下之日从事。罗槃主闻之曰：“平章宽仁如此，吾拒命，不祥。”乃举国出降，将卒亦释不诛，遂改为元江府。由是西南诸夷翕然款附。
　　夷酋每来见，例有所献纳，赛音谔德齐悉分赐从官，或以给贫民，秋毫无所私。为酒食劳酋长，制衣冠、袜履，易其卉服、草履，酋皆感悦。
　　　　 ○世祖圣德神功文武皇帝至元十四年（宋景炎二年）
　　春，正月，丙申，以江南平，百姓疲于供军，免诸路今岁所纳丝、银。
　　兵下汀关，宋文天祥欲据城拒战，汀守黄去疾闻宋主航海，拥兵有异志，天祥乃移军漳州。时赵孟瀯等军还，吴浚不至。未几，浚与去疾俱降。
　　嗣汉天师张宗演召至大都，帝命百官郊劳，待以客礼，因赐号演道灵应冲和真人，领江西诸路道教。寻令修周天醮于长春宫，事毕，还龙虎山，留弟子张留孙于大都。
　　癸卯，复立诸道提刑按察司。先是，监察御史姚天福谓御史大夫伊实特穆尔曰：“按察司之设，所以广视听，虞非常，虑至深远，不但绳有司已也，不宜罢。”伊实特穆尔骇然曰：“微公言，几失之。”夜，入帝卧内，奏其言，帝大悟，至是复立之。阿哈玛特不悦，左迁天福衡州路同知。
　　甲寅，敕：“宋福王赵与芮家赀之在杭、越者，有司辇至京师，付其家。”
　　宋知循州刘兴，知梅州钱荣之，并以城降。
　　二月，癸亥，彗出东北，长四尺馀。
　　广州下，遂破广东诸郡。
　　吴浚既降，因至漳州说文天祥降，天祥责以大义，斩之。
　　帝如上都。
　　南伐之师引还，留潜说友为福州宣慰使，王积翁副之。时北方有警，帝召诸将班师，凡诸将及淮兵在福安者，命李雄统之。
　　壬午，隳吉、抚二州城，以隆兴滨江，姑存之。
　　以西增嘉木杨喇勒智为江南总摄，掌释教，除僧租赋，禁扰寺宇者。
　　三月，宋文天祥复梅州。
　　李雄杀潜说友。
　　宋陈瓚举兵诛林华，复兴化军。瓚，文龙从子也。
　　帝以去冬无雨雪，春泽未继，问便民事于翰林国史院耶律铸、姚枢、王磐、窦默等，对曰；“足食之道，唯节浮费，靡谷之多，无逾醪醴，况自周、汉以来，尝有明禁。祈神赛社，费亦不资，宜一切禁止。”从之。
　　翰林待制获鹿王思廉，尝进读《通鉴》，至唐太宗有杀魏征语，及长孙皇后进谏事，帝命内官引至皇后阁，讲衍其说。后曰：“是诚有益于宸衷。尔宜择善言进讲，慎勿以渎辞烦上听也。每侍读，帝命御史大夫伊实特穆尔、太师伊彻察喇、御史中丞萨里曼等咸听受焉。
　　廉希宪在江陵，疾久不愈。董文忠言于帝曰：“江陵湿热，如希宪病何？”帝即召希宪还。江陵民号泣遮道，留之不得，相与画像建祠。希宪还，囊橐萧然，琴书自随而已。帝知其贫，特赐金钞。
　　夏，四月，宋广东制置使张镇孙复广州。
　　宋文天祥引兵自梅州出江西，吉、赣兵皆会之，遂复会昌县。
　　宋淮人张德兴，与淮西野人原寨刘源等起兵兴复，司空山民傅高举兵应之，遂复黄州、寿昌军，用景炎正朔。贾居贞使湖北宣慰使郑鼎将兵拒之，鼎言：“鄂之大姓皆与高通，请先除之以绝祸本。”居贞不可。鼎将行，留其所善部将曰：“闻吾还兵，汝即举烽城楼，内外合发，当尽杀城中大姓。”鼎与德兴遇于樊口，战败，溺死。
　　五月，癸巳，申严大都酒禁，犯者籍其家资，散之贫民。
　　廉希宪至上都，太常卿田忠良来问疾。希宪谓曰：“上都，圣上龙飞之地，天下视为根本。近闻龙冈失火，延烧民居，此常事耳，慎勿令妄谈地理者惑动上意。”未几，果有数辈以徙置都邑事奏，枢密副使张易、中书左丞张文谦与之廷辩，力言不可，帝不悦。明日，召忠良质其事，忠良以希宪语对，帝曰：“希宪病甚，犹虑及此耶？”其议遂止。诏征名医于扬州视其疾，希宪服药，能杖而起。帝喜谓希宪曰：“卿得良医，疾向愈矣。”对曰：“医持善药，以疗臣疾，苟能戒慎，则诚如圣谕。设或肆惰，良医何益！”盖以医以讽也。
　　辛亥，以河南、山东水旱、除河泊课，听民自渔。
　　乙卯，选蒙古、汉军相参宿卫。
　　六月，辛酉，宋文天祥军入雩都。
　　丙寅，宋涪州安抚杨立及其子嗣荣相继降，命立为夔路安抚使，嗣荣为管军都统。
　　秋，七月，宋文天祥遣赵时赏等分道复吉、赣诸县，遂围赣州。衡山人赵璠、抚州人何时皆以兵应之。
