<!-- { "loadSidebar": true } -->
　　帝多嗜欲，怠于政事，经筵性命之讲，徒资虚谈。权移奸臣，史弥远、丁大全、贾似道，窃弄威福，与相终始。兵连祸结，疆士日蹙，拘留聘使，自速灭亡。崩年六十一。
　　皇太子禥即位，尊皇后谢氏曰皇太后。时有议太后垂帘听政者，权参知政事叶梦鼎曰：“母后垂帘，岂是美事！”乃止。
　　以太后生日为寿崇节。
　　总统祁昌由间道运粮入得汉城，并欲迁其郡守向良及官吏亲属于内地，蒙古都元帅杨大渊遣从子文安邀击之。昌立栅椒原以守，大渊合兵攻之，连战三日，获祁昌，并得其所获官吏亲属。
　　十一月，丙戌，帝初听政，御后殿。进叶梦鼎参知政事，命马廷鸾、留梦炎兼侍读，李伯玉、陈宗礼、范东叟兼侍讲，何基、徐几兼崇政殿说书。诏求直言。又诏先朝旧臣赵葵、谢方叔、程元凤、马光祖、李鲁伯各上言以匡不逮，召江万里、王龠、洪天锡、汤汉等赴阙。梦鼎力辞新命，贾似道奏：“参政去则江万里、王龠必不至。”帝亦慰留之。
　　诏躬行三年丧。复济王竑元赠少师、节度使，有司讨论坟制，增修之。
　　赵葵疏陈边事曰：“老臣出入兵间，备谙此事，愿朝廷谨之重之。”贾似道见而作色曰：“此三京败事者之言也。”
　　御史劾宦官李忠辅、何舜卿等赃罪，并窜远方。
　　壬辰，蒙古罢领中书左右部，并入中书省。初，中书左右部，阿哈玛特、阿哩领之。阿哈玛特以河南钧、徐诸州俱有铁治，请兴鼓铸之利，乃括户三千兴煽之，岁输铁一百三万七千斤。又以太原民煮小盐，越境贩卖，民贪其价廉，竞买食之，解盐以故不售，岁入课银止七千五百两，请岁增五千两，无问诸色兵民，均出其赋。至是罢左右部，以阿哈玛特为平章政事，阿哩为中书右丞。
　　蒙古廉希宪建言：“自开国以来，纳土及始命之臣，咸令世守，至今将六十年，子孙皆奴视部下，都邑长吏皆其皁隶僮使，前古所无。宜更张之，使考课黜陟。”蒙古主从之，庚午，诏罢诸侯世守，立迁转法。
　　蒙古以张惠行省山东。惠至官，以银赎俘囚二百馀家为民，其不能归者使为僧，建寺居之。山东民因李亶之乱，被军士掳掠者甚众，惠大括军中，悉纵之；又奏选良吏，去冗官，民瘼以苏。
　　十二月，辛丑朔，诏改明年为咸淳元年。
　　壬寅，戒赃吏，绝贡羡馀。
　　甲辰，诏以生日为乾会节。
　　是岁，蒙古真定、顺天、河间、顺德、大名、济南、东平、泰安、高唐、洛、磁、曹、濮、济、博、德、滨、棣等府、州大水。
　　蒙古张文谦以中书左丞行省西夏、中兴等路，董文用为行省郎中，以河渠副使郭守敬从。
　　中兴自珲搭哈之乱，民间相恐动，窜匿山谷。文用为书置通衢谕之，民乃安。羌俗素鄙野，事无统纪，文谦得蜀士陷于俘虏者五六人，理而出之，使习吏事，旬月间，簿书有品式，子弟亦知读书，俗为一变。先是古渠在中兴者，一名唐来，其长四百里，一名汉延，长二百五十里，它州正渠十，皆长二百里，支渠大小六十八，灌田九万馀顷；兵乱以来，废坏淤浅。守敬更立闸堰，皆复其旧，遂垦中兴、西凉、甘、肃、瓜、沙等州之土为水田，民之归者四五万，悉授田。
　　文用造舟黄河中，受诸部落及溃叛之来降者。时诸王逊克特穆尔镇西方，其下纵横需索无厌，行省不能支。文用坐幕府，辄面折以法。其徒积忿，谮文用于王，王怒，召文用，使左右杂问之，意叵测。文用曰：“我天子命吏，非汝等所当问。愿得与天子所遣为王傅者辨之。”王即遣其傅讯文用。傅故中朝旧臣，不肯顺王意，文用曰：“我汉人，生死不足计。所恨仁慈宽厚如王，以重威镇远方，其下毒虐百姓，凌暴官府，伤王威名，于事体不便。”因历指其不法者数十事。其傅掠起白王，王即召文用谢之，曰：“非郎中，我殆不知。郎中持此心事朝廷，宜勿怠。”由是谮不行，而省府事始立。
续资治通鉴--●卷第一百七十八
●卷第一百七十八
　　　　【宋纪一百七十八】　起旃蒙赤奋若正月，尽著雍执徐九月，凡三年有奇。
　　讳禥，太祖十一世孙，父嗣荣王与芮，理宗母弟也，嘉熙四年四月九日，生于绍兴府荣邸。初，荣文恭王夫人全氏梦神言：“帝命汝孙，然非汝家所有。”嗣荣王夫人钱氏梦日当照东室。是夕，齐国夫人黄氏亦梦神人采衣拥一龙纳怀中，已而有娠。及生，室有赤光。七岁始言，言必合度，理宗奇之。及在位岁久，无子，乃属意托神器焉。淳祐六年十月，赐名孟启，以皇侄入内小学。十年正月，封益国公。十一年正月，改赐名孜，进封建安郡王。宝祐元年正月，改赐今名，进封永嘉郡王。二年十月，进封忠王。景定元年六月壬寅，立为皇太子。
　　　　 ○度宗端文明武景孝皇帝咸淳元年（蒙古至元二年）
　　春，正月，辛未朔，日有食之。
　　丞相贾似道请为总护山陵使，不允，寻下诏奖谕。癸酉，直学士院留梦炎疏留似道；甲戌，谏议大夫硃貔孙等亦请改命，不报。
　　以牛子才为翰林学士，力辞。帝在东宫，雅敬子才，言必称先生。子才求去不已，以资政殿学士致仕，寻卒。
　　己卯，蒙古以邓州监战诺海、新旧军万户董文炳并为河南副统军。
　　甲申，蒙古申严越界贩马之禁，违者死。
　　乙酉，以河南、北荒田分给蒙古军耕种。
　　蒙古千户杨文安，俘得汉守臣向良家属以招良，良以城降于蒙古。
　　二月，辛丑朔，南军与蒙古元帅约哈苏战于钓鱼山而败，没战舰百四十六艘。
　　甲辰，蒙古初立宫闱局。
　　丁未，以姚希得参知政事，江万里同知枢密院事。
　　丁巳，蒙古主如上都。
　　蒙古主尝召崔斌，斌下马步从，蒙古主命之骑，因问为治大体，今当何先。斌以任相对。蒙古主曰：“汝为我举可为相者。”斌以安图、史天泽对。蒙古主默然良久，斌曰：“陛下岂以臣猥鄙，所举未允公议，有所惑欤？今近臣咸在，乞采舆言，陛下裁之。”蒙古主俞其请。斌立马飏言曰：“有旨问安图为相可否。”众欢然呼万岁，蒙古主悦。
　　庚申，置籍中书，记谏官、御史言事，岁终以考成绩。
　　壬戌，以端明殿学士王龠签书枢密院事。
　　癸亥，蒙古并六部为四，以敏珠尔多卜丹为吏、礼部尚书，马享户部尚书，严忠范兵、刑部尚书，帕哈哩工部尚书。
　　甲子，蒙古以蒙古人充各路达噜噶齐，汉人充总管，回回人充同知，永为定制。
　　蒙古以同知东平路宣慰使保赫鼎为平章政事，山东廉访使王晋参知政事。廉希宪、商挺罢。
　　蒙古诏：“总统所僧人，通五大部经者为中选，以有德业者为州郡僧录、判、正副都纲等官，仍于各路设三学讲、三禅会。”
　　三月，甲申，葬建道备德大功复兴烈文仁武圣明安孝皇帝于永穆陵，庙号理宗。
　　丁亥，蒙古敕边军习水战、屯田。
　　乙未，蒙古罢南北互市，括民间南货，官给其直。
　　蒙古以辽东饥，发粟赈之。
　　夏，四月，戊午，加贾似道太师，封魏国公。帝以似道有定策功，每朝，必答拜，称之曰“师臣”而不名，朝臣皆称为“周公”。山陵事峻，似道径弃官还越，而密令吕文德诈报蒙古兵攻下沱急，朝中大骇。帝与太后手诏起之，似道乃至。欲以经筵拜太师，而典故须建节，乃授镇东军节度使。似道怒曰：“节度使，粗人之极致耳！”遂命出节，都人聚观。节已出，复曰：时日不利，亟命返之。旧制，节出，撤关坏屋，无倒节理，以示不屈；至是人皆骇叹。
　　五月，庚寅，蒙古令：“军中犯法，不得擅自诛戮，罪轻断遣，重者闻奏。”
　　闰月，乙巳，以久雨，京城减直粜米三万石。自是米价高，即发廪平粜，以为常。
　　丁未，发钱二十万赡在京小民，二十万赐殿步马司军人，二万三千赐宿卫。自是行庆，恤灾或遇霪雨、雪寒，咸赐如上数。
　　癸丑，以江万里参知政事，王龠同知枢密院事，礼部尚书马廷鸾签书枢密院事。
　　召高斯得为中书舍人兼侍讲。斯得进《高宗系年要录纲目》，帝善之。
　　癸亥，蒙古移秦蜀行省于兴元。
　　丁卯，蒙古以平章政事赵璧行省于南京，廉希宪行省于东平，姚枢行省于西京。
　　蒙古诏：“诸路州府，若自古名郡户数繁庶，且当冲要者，不须改并，其户不满千者，可并则并之，附郭县止令州府官兼领。”于是并省州县凡二百二十馀所。
　　六月，己卯，蒙古参知政事王晋罢。
　　乙酉，名理宗御制阁曰显文，置学士、侍制等官。
　　殿中侍御史陈宗礼疏言：“恭俭之德，自上躬始；清白之规，自宫禁始。左右之言利者必斥，蹊径之私献者必诛。”时帝多内宠，故宗礼以为言。宗礼尝以《诗》进讲，因言：“帝王举动，无微不显，古人所以贵慎独也。”帝擢宗礼权礼部侍郎兼给事中。
　　秋，七月，辛酉，蒙古益都大蝗，饥，命减价粜官粟以赈。
　　癸亥，以谅阴，命宰执类试阮登炳以下，依廷试例出身。
　　八月，己卯，蒙古诸宰执皆罢，以安图为中书右丞相，巴延为左丞相。安图时年二十一，入辞曰：“今三方虽定，江南未附，臣以年少，谬膺重任，恐四方有轻朝廷心。”蒙古主曰：“朕孰思之，无逾卿者。”巴延少随其父于西域，宋王实喇图遣入奏事，蒙古主见其貌伟，曰：“非诸侯王臣也，其留事朕。”与谋国事，恒出廷臣右，益贤之；敕安图以女弟妻之，曰：“为巴延妇，不惭尔氏矣。”至是拜左丞相。诸曹百事有难决者，徐以一二语决之，众服曰：“真宰辅也！”
　　蒙古元帅阿珠率兵至庐州及安庆诸路，统制范胜、统领张林、正将高兴、副将高迪迎战，皆死之。诏各官其一子。
　　总管方富由开州运粮饷达州，蒙古千户杨文安邀击之，富被擒。蒙古以文安充东路征行元帅。
　　戊子，蒙古主归自上都。
　　九月，庚子，蒙古皇孙特穆尔生，燕王珍戬子也。
　　蒙古大名大水，管民总管张弘范辄免其租赋，朝议罪其专擅，弘范请入见，进曰：“臣以为朝廷储小仓，不若储之大仓。”蒙古主曰：“何说也？”对曰：“今岁水潦不收，而必责民输租，仓虽实而民死亡且尽，明年租将安出？若使不致逃亡，则岁有恒收，非陛下之大仓乎？”蒙古主曰：“知体，其勿问。”
　　壬子，命访司马光、苏轼、硃熹后人之贤能者，各上其名录用。
　　庚申，吏部侍郎李常上七事，曰崇廉耻，严乡学，择守令，黜贪污，谳疑狱，任儒帅，修役法。
