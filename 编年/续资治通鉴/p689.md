<!-- { "loadSidebar": true } -->
　　太常礼仪院使陈祖仁与翰林学士承旨王时、待制黄晘、编修黄肃伏阙上书言：“近者南军侵陷全齐，不逾月而逼畿甸，朝廷虽命丞相伊苏出师，军马数少，势力孤危，而中原诸军，左牵右掣，调度失宜，京城四面，茫无屏蔽，宗社安危，正在今日。臣等以为驭天下之势，当论其轻重、强弱。远近、先后，不宜胶于一偏，狃于故辙。前日南军僻在一方，而库库特穆尔近在肘腑，势将窃持国柄，故宜先于致讨，以南军远而轻，库库近而重也。今库库势已穷蹙，而南军突至，势将不利于宗社，故宜先于救难，则库库弱而轻，南军强而重也。当此之时，宜审其轻重强弱，改弦更张，而抚军诸官亦宜以公天下为心，审时制宜。今库库党与离散岂能复肆跋扈！若令将见调军马倍道东行，勤王赴难，与伊苏声势相援，仍遣重臣分道宣谕催督，庶几得宜。如复胶于前说，动以言者为为库库游说而钳天下之口，不幸猝有意外之变，朝廷亦不得闻，而天下之事去矣。”书奏，不报。
　　吴王召浙江按察佥事章溢入朝，命其子存道守处州，谕群臣曰：“溢虽儒臣，父子宣力一方，寇盗悉平，功不在诸将后。”复问溢：“征闽诸将何如？”溢曰：“汤和由海道进，胡廷瑞自江西入，必胜。然闽中尤服李文忠威信，若令文忠从浦城取建宁，此万全策也。”王即命文忠屯浦城。
　　十二月，癸卯朔，日有食之。
　　甲辰，吴《律令》成，王与诸臣复阅视之，去烦就简，减重从轻者居多。凡为令一百四十五条，准唐之旧而增损之，计二百八十五条，命有司刊布中外。
　　乙巳，吴徐达等将发益都，遣使往乐安招谕俞胜。时胜兄宝为帐下所杀，胜代为平章，领其众。明日，达师次长山北河，般阳路总管李至等诣军门降。于是所属淄川、新城等县，皆望风款附。
　　丁未，吴都督同知张兴祖至东平，平章冯德弃城遁。兴祖遣指挥常守道、千户许秉等追至东阿，参政陈璧等以所部来降。秉复以舟师趋安山镇，右丞杜天佑、左丞蒋兴降。
　　戊申，孔子五十六世孙袭封衍圣公孔希学，闻吴军至，率曲阜县尹孔希章、邹县主簿孟思谅等迎见张兴祖，兴祖礼之，于是兗东州县皆来降。
　　方国珍遣其子明完奉表谢罪于吴，吴王始怒其反覆，及览表，怜之。表出其臣詹鼎所草，词辩而恭，王曰：“孰谓方氏无人耶！”赐国珍书曰：“吾当以投诚为诚，不以前过为过。”
　　戊申，吴宋迪使山东还，言张兴祖能推诚待人，降将有可用者，即使领旧兵进取。王曰：“此非良策。闻兴祖麾下降将有领千骑者，一旦临敌，势不足以相加，因而生变，何以制之？”乃命迪往谕兴祖：“今后得降将，悉送以来，勿自留也。”
　　吴徐达至章丘，守将右丞王成降。庚戌，至济南，平章达多尔济等以城降。达令指挥陈胜守之。
　　吴胡廷瑞至邵武，守将李宗茂以城降。
　　吴张兴祖兵至济宁，宁将陈秉直弃城遁，吴兵遂入守之。
　　辛亥，吴王遣使谕徐达、常遇春曰：“屡胜之兵易骄，久劳之师易溃。能虑乎败，乃可无败；能慎乎成，乃可有成。若一懈怠，必为人所乘。将军其勉之。”
　　密州守将邵礼诣吴徐达降。
　　方国珍及其弟国珉，率所部谒见汤和于军门，得士马舟粮甚多。已而昌国州达噜噶齐库哩吉斯亦来降，与国珍等并送建康。吴王悉召其臣，以邱楠为韶州同知；又以表草出詹鼎手，命官之，其馀悉徙濠州。浙东悉平。
　　壬子，乐安俞胜遣郎中刘启中等诣徐达纳款。
　　癸丑，吴中书左丞相李善长，率文武百官奉表劝进，王不许。群臣固请，王曰：“中原未平，军旅未息，吾意天下大定而后议此，而卿等屡请不已。此大事，当斟酌礼仪而行。”
　　丁巳，吴胡廷瑞、何文辉师至建阳，守将曹复畴出降，命指挥沈友仁守之。
　　戊午，蒲台守将荆玉及邹平县尹董纲诣吴徐达降。达以降将郦毅守邹平，指挥张梦守章丘，唐英守蒲台。
　　己未，吴《律令直解》成，王览而喜曰：“前代所行《通制条格》之书，非不繁密，但资官吏弄法，民间知者绝少，是聋瞽天下之人，使之犯法也。今吾以《律令直解》遍行，人人通晓，则犯法者自少矣。”
　　庚申，以杨诚、陈秉直并为国公、平章政事。
　　吴王命汤和、廖永忠、吴祯率舟师自明州海道取福州。
　　辛酉，吴广信卫指挥沐英破分水关，略崇安县，克之。
　　吴以凌统为浙东按察使。
　　壬戌，俞胜自乐安见徐达于济南，达遣胜还乐安，留其郎中杨子华。
　　吴左丞相李善长，率礼官以即皇帝位礼仪进。
　　癸亥，吴中书省议和、池州、徽、宣、太平诸府民出布囊运粮，王曰：“国家科差，不可苛细，苛细则民不堪。今库中布不乏，为囊亦易，何用复取于民！”不许。
　　甲子，命中书右丞相伊苏、太尉、知院托和齐、中书平章政事呼琳岱、摩该、知枢密院事萧章、图沁特穆尔、汪文清、噜尔等会杨诚、陈秉直、巴延布哈、俞胜各部诸军同守御山东，又命关保珠为声援，时犹未知俞胜之降吴也。
　　吴王御新宫，以群臣推戴之意祭告于上帝、皇祗，其略曰：“如臣可为生民主，告祭之日，帝祗来临，天朗气清；如臣不可，当烈风异景，使臣知之。”
　　吴徐达遣参政傅友德取莱阳。
　　丙寅，以庄嘉为中书参知政事。
　　吴王命世子及诸子名。以诸子年渐长成，宜习勤劳，命内侍制麻履以行。凡出城稍远，则令马行其二，步行其一。
　　吴定内使冠服制。凡内使冠用乌纱、描金、曲角帽，衣用胸背花、圆领、窄袖衫，乌角束带。
　　吴左丞相李善长等进仪卫，王见仗内旗有“天下太平、皇帝万岁”字，顾善长曰：“此夸大之词，非古制也。”命去之。
　　吴徐达自济南复还益都，进取登、莱州县。
　　己巳，登州守将董车、莱州守将安然，各降于吴。蒲台民有供刍藁违令者，徐达欲斩之，其子乞以身代，达送之建康。吴王嘉其孝，并其父宥之。
　　庚午，吴征南将军汤和率师克福州。
　　初，陈友定环城外筑垒为备，每五十步更筑一台，严兵守之。闻吴军入杉关，乃留同佥赖正孙、副枢谢英辅、院判邓益以众二万守福州，自率精锐守延平，以相掎角。时和等行师自明州乘东北风径抵福州，入五虎门，驻师南台河口，遣人入城招谕，为平章库春所杀。
　　吴师登岸，将围城，库春领众出南门逆战，指挥谢德成等击败之，众溃，入城拒守。是夜，参政袁仁密遣人纳款，吴师于台上蚁附登城，遂开南门。和拥兵入，邓益拒战于水门，和击杀之。赖正孙、英辅自西门出走延平，库春等皆怀印绶、挈妻子遁去，参政尹克仁赴水死，行宣政院使多尔玛不屈，下狱死。时佥院拜特穆尔居侯官，闻吴军攻城急，叹曰：“战守非我得为，无以报国！’乃积薪楼下，杀其妻、妾及二女，纵火焚之，遂自刎。
　　和入省署，抚辑军民，遣袁仁暨员外郎余善招谕兴化、漳、泉诸路，其福宁等州县未附者，分兵略定。
　　辛未，吴王以山东郡县既下，命官抚辑。
　　吴定各县为上、中、下三等，税粮十万石下以为上县，六万以下为中县，三万以下为下县。
　　吴减金华田租。
　　初，得金华时，军食不给，知府王崇显请增民田租以足用，民颇病之。至是浙江平章李文忠以其事闻，遂下令免所增之数。
　　是月，诏：“陕西行省左丞相图噜总统张良弼、图鲁卜、孔兴一枝军马，以李思齐为副总统，守御关中，抚安军民。图鲁卜、孔兴等出潼关，及取顺便山路，渡黄河，合势东行，共勤王事。”思齐等皆不奉命。
　　太常礼仪院使陈祖仁复上书皇太子，言：“库库特穆尔兵马，终为南军之所忌，苟善用之，岂无所助？然人皆知之而不敢言者，诚恐诬以受财游说之罪也。况闻库库屡上书疏明其心曲，是犹未自绝于朝廷。今若遽加以悖逆之名，使彼竟甘心以就此名，其害或有不可言者。当今为国家计，不过战、守、迁三事。以言乎战，则资其掎角之势；以言乎守，则望其勤王之师；以言乎迁，则假其籓卫之力。当此危急之秋，宗社存亡，仅在旦夕，不幸一日有唐玄宗仓卒之出，则是以百年之宗社，委而弃之，此时虽碎首杀身，何济于事！故敢不顾嫌忌，奉书以闻。”太子不报。
　　是岁，集贤学士致仕归旸卒。
　　　　 ○顺帝至正二十八年（戊申，一三六八年）
　　春，正月，壬申朔，皇太子命关保固守晋宁，总统诸军，如库库特穆尔拒命，就便擒击。
　　以中书平章政事布延特穆尔为御史大夫。
　　乙亥，吴王祀天地天南郊，即皇帝位，定国号曰明，建元洪武。追尊四代考妣为皇帝、皇后，立妃马氏为皇后，世子标为皇太子。以李善长、徐达为左、右丞相，馀功臣进爵有差。
　　辛巳，诏谕库库特穆尔曰：“比者伊苏上奏，卿以书陈情，深自悔悟，及省来意，良用恻然！朕视卿犹子，卿何惑于憸言，不体朕心，隳其先业？卿今能自悔，固朕所望。卿其思昔委任肃清不江淮之意，即将冀宁、真定诸军，就行统制渡河，直捣徐沂，以康靖齐鲁，则职任之隆，当悉还汝。卫辉、彰德、顺德皆为王城，卿无以摩该为名，纵军侵暴。其晋宁诸军，已命关保总制策应，戡定山东，将帅各宜悉心。”
　　明带刀舍人周宗上书请教太子，明帝嘉纳。中书省、都督府请仿元制以太子为中书令，明帝以其制不足法，令詹同考历代东宫官制，选勋德老成及新进贤者兼领东宫官。以李善长兼太子少师，徐达兼太子少傅，常遇春兼太子少保，其詹事、左右率府、谕德、赞善、宾客等，并以朝臣兼领。谕曰：“朕于东宫，不别设府僚而以卿等兼之者，盖军旅未息，朕若有事于外，必太子监国，若设府僚，卿等在内，事当启闻太子，或听断不明，与卿等意见不合，卿等必谓宫僚导之，嫌隙易生。又所以特置宾客、谕德等官者，欲辅成太子德性，且选名儒为之，职是故也。昔周公教成王克诘戎兵，召公教康王张皇六师，此居安虑危，不忘武备。盖继世之君，生长富贵，昵于安逸，不谙军旅，一有缓急，不知所措，二公之言，其并识之。”
　　甲申，明遣使核实浙西田，定天下卫所之制。
　　壬辰，明胡廷瑞克建宁。
