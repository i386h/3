<!-- { "loadSidebar": true } -->
　　除绍兴府每岁经总制虚额钱九万馀贯。
　　金巩州元帅田瑞反，行省完颜哈达讨之，移文喻之曰：“罪止田瑞一身，馀无所问。”不数日，瑞弟济斩瑞以降。哈达如约，抚定一州，民赖以宁。
　　九月，己未，御史李知孝，奏大理评事胡梦昱上书言济王事，辞语狂悖。诏梦昱除名勒停，象州羁管。
　　冬，十月，癸巳，有流星大如太白。
　　甲午，林略进对，论及渡江初伪齐连兵事，帝曰：“是时亦是诸将不协，故刘豫敢来犯。”略曰：“仰见陛下于中兴本末留神。”帝曰：“今日不特兵少，且训练不精。若兵势既张，敌自不能为患。”
　　金主谓台谏完颜素兰、陈规曰：“宋人轻犯边界，我以轻骑袭之，冀其惩创通好，以息吾民耳。夏人从来臣属我朝，今称帝以和，我尚不以为辱。果得和好以安吾民，尚欲用兵乎！卿等宜悉此意。”
　　知绍兴府汪刚奏：“会稽攒宫所在，税赋尽免折科；山阴同应办之劳，乞照会稽除免。”诏权免三年。
　　乔行简上疏曰：“求贤、求言二诏之颁，果能确守初意，深求实益，则人才振而治本立，国威张而奸宄销。臣窃观近事，似或不然。夫自侍从至郎官凡几人，自临司至郡守凡几人，今其所举贤能才识之士，又不知其几也，陛下盖尝摭其一二，欲召用之矣。凡内外大小之臣，囊封来上，或直或巽，或切或泛，无所不有，陛下亦尝摭其一二，见之施行，且褒赏之矣。而天下终疑陛下为具文者，盖以所召者，非久无宦情决不肯来之人，则年已衰暮决不可来之人耳，彼风节素著，持正不阿，廉介有守，临事不挠者，论荐虽多，固未尝召也。其所施行褒赏者，往往皆末节细故，无关理乱，粗述古今，不至抵触，然后取之，以示吾有听受之意。其间亦岂无深忧远识高出众见之表，忠言至计有补圣听之聪者？固未闻采纳而用之也。自陛下临御至今，班行之彦，麾节之臣，有因论列而去，有因自请而归；其人或以职业有闻，或以言语自见，天下未知其得罪之由，徒见其置散投闲，倏来骤去，甚至废罢而镌级，削夺而流窜，皆以为陛下黜远善士，厌恶直言，去者遂以此而得名，朝廷乃因此而获谤，亦何便于此？”
　　十一月，癸亥，以宣缯兼同知枢密院事，薛极参知政事，葛洪签书枢密院事。
　　诏：“邵州系潜籓，升为宝庆府。筠州与御名声近，改为瑞州。”
　　蒙古使人如高丽，未至，盗杀之。自是高丽与蒙古不通。
　　彭义斌既败，武仙势益蹙，潜令谍者结死士，匿真定城中大历寺为内应，仙夜斩关而入，据之。蒙古史天泽出奔稾城。
　　金内族旺嘉努故杀鲜于主簿，权贵多救之者，金主曰：“英王脱兄，敢妄挞一人乎？朕为人主，敢以无罪害一人乎？国家衰弱之际，生灵有几何！而族子恃势杀一主簿，吾民无主矣。”特命斩之。
　　金诏有司为死节士十三人立褒忠庙。
　　乙丑，杨石进封新安郡王。丙寅，杨谷进封永宁郡王。真德秀上言：“戚里之贤，加以王爵，稽诸典故，所未前闻。其老成静重，避远权势，治家教子，风采凛然，诚近世戚畹之所未有。然臣观古今载籍之传，莫不以恩宠太甚为外家之深戒，盖倚伏无常，古今所畏。望陛下清燕之间，常思所以安全外族，俾蒙谦谨之福而不蹈满盈之咎，诚宗社无疆之休。”
　　辛未，诏：“行都及诸路公私僦舍钱米经减者，减三分。”从硃端常请也。
　　庚辰，干办诸事司粮料院赵彦覃言州县折色病民，帝曰：“纤悉如此，殊失爱民之意。
　　辛卯，诏：“中外系囚，杖以下释之。”
　　甲申，再贬魏了翁官，罢真德秀祠禄。
　　初，胡梦昱之贬，了翁出关送别，右正言李知孝遂指了翁首倡异论，将击之。史弥远犹畏公议，外示优礼，改权工部侍郎。了翁力以疾辞，乃出知常德府。乙酉，谏议大夫硃端常，劾魏了翁欺世盗名，朋邪谤国，德秀奏札诋诬。诏了翁落职，罢新任，追一官，靖州居住，德秀落职，罢祠。知孝上书，乞窜德秀以正典刑。梁成大亦言了翁虽经追窜，人以为罪大罚轻，德秀狂僭悖谬，不减了翁。弥远劝帝下其章，帝曰：“仲尼不为已甚。”乃止。成大遗书所亲曰：“真德秀乃真小人，魏了翁乃伪君子。此举大快公论。”识者笑之。
　　壬辰，御射殿，阅崇政殿亲从射艺，迁补有差。
　　癸丑，太学正徐介进对，论《中庸》谨独之旨，帝曰：“此是以敬存心，不愧屋漏之意。”
　　金主命赵秉文、杨云翼作《龟镜万年录》。
　　　　 ○理宗建道备德大功复兴烈文仁武圣明安孝皇帝宝庆二年（金正大三年，蒙古太祖二十一年）
　　春，正月，丁巳朔，帝不视事。
　　癸亥，诏赠沈焕、陆九龄官，仍赐焕谥端宪，九龄文达。录张九成、吕祖谦、张栻、陆九渊子孙官各有差。又诏以布衣李心传专心文学，令四川制置司津发赴阙。
　　是月，蒙古主以夏纳仇人，又不遗质子，自将伐之，旋取黑水等城。
　　二月，丙戌朔，手谕知贡举、礼部尚书程珌等曰：“国家三岁取士，试于南宫，盖公卿大夫由此其选，事至重也。朕属在哀疚，未遑亲策，爰咨近列，往司衡鉴。卿等宜协心尽虑，精考切择。夫文辞浮靡者，必非伟厚之器；议论诡激者，必无正平之用。去取之际，其务审此。”帝留意文艺，遇贡举，屡降御笔，当时称帝为“文章天子”。
　　戊子，以右正言李知孝言，诏：“赃吏有实迹者，永不得与亲民及师儒差遣；继经赦宥，不许改正。有监司、守臣保举三员者听之，仍每以保一员为额。”
　　辛卯，诏：“诸道提点刑狱以五月案部理囚徒。”
　　梁成大言：“真德秀有大恶五，其奏济王事，乞追封以盖逆状，趣立嗣以召祸端，改节圣语，谤讪朝廷，无将之心，与魏了翁同罪。了翁已从窜削，德秀仅褫职罢祠，宜一等施行。”诏削秩二等。
　　蒙古槀城守将董俊，以锐卒数百授史天泽，天泽夜赴真定，与萨纳台合攻武仙，仙走西山。萨纳台怒真定民反覆，驱万人，将斩之，天泽曰：“是皆吾民，我力不能及，一旦委去，不幸被胁，杀之何罪？”乃释之。
　　三月，丙辰朔，梁成大奏寝王长孺召命，徐宣、胡梦昱重议施行。初，长孺饯梦昱诗，比诸胡铨。成大以儗非其伦，党和邪说，不宜立朝。宣举梦昱贤能才识，有忧国敢言之词。成大谓梦昱狂悖，宣必与之合谋，二人虽已窜削，而罪大罚轻，于是并及之。寻予长孺祠；宣削秩三等，徙居象州；梦昱徙钦州编管。
　　庚申，诏申：“朕自下求言之诏，凡封章所上，必详加省览，亦已拣择施行。而遐方小臣，犹未有应诏。近者始见普安军推官罗宰所陈利病，辞旨勤恳。一介之士，身处川蜀万里之外，乃能独先众人，忄卷忄卷效忠，深可嘉尚，可特与升擢差遣，以劝来者，以副朕听纳之志。”
　　辛未，乔行简进读《高宗宝训?谨名器篇》，至祖宗朝教妨官有求为郡者，太祖以唐庄宗为监，不与，帝曰：“用伶人为郡守，非独轻亵名器，亦必为民害。”行简言：“谨守祖宗法度，则名器自不滥。”帝曰：“祖宗法度，自是精密，岂容不守！”
　　癸酉，以杨简为敷文阁直学士、中大夫，提举南京鸿庆宫。先是召简以内祠、奉朝请，仍进职，简以疾抗章不至，遂以是宠之。
　　以久雨，蠲大理寺、三衙、临安府酒所赃赏钱。
　　戊寅，诏曰：“朕近召游洚，见于便殿，详览二疏，因加访问，议论正大，指证明切，有益于君德治道，耸听嘉叹！可特与改合入官，仍除馆职。旌忠谠以导敢言，乃朕志也。”先是洚以浙西提刑司干办公事召为太学博士，寻为秘书郎。
　　诏太常寺建功臣阁，绘赵普以下二十有三人，以昭勋、崇德为名。
　　庚辰，以京湖制置使陈晐经理屯田有绪，诏奖之。
　　壬辰，决大理寺、三衙、临安府、两浙州县系囚。
　　是春，夏主父遵顼卒，年六十四，谥曰英文皇帝，号曰神宗。
　　夏，四月，己丑，以《降兴格》制辅臣俸。先是帝览尚书省所进请给册，以辅臣俸薄，令户部条奏，遂有是命。
　　辛卯，金享于太庙。
　　以莫泽言，令二广诸司：“今后守卒以下阙官，须申省部，未有注授者方许奏辟，卒令未满求辟者禁之。”
　　以久雨，诏大理寺、三衙、临安府、两浙州县决系囚，杖以下释之。
　　癸巳，秘书少监范楷言淫雨未止，岁事可虑，帝动容曰：“不知何以弭灾？”楷曰：“愿陛下益加儆惧。”帝曰：“《洪范》雨旸寒燠风，皆归之肃乂哲谋圣。以此知人事与天意常相感通。”楷曰：“人主与天地龙近，所以古人夙夜畏威。”帝曰：“敬天一念，朕因此加谨。”
　　庚子，下诏省刑。
　　五月，辛酉，大理少卿叶宰言：“请令诸州军奏谳来上，先以期日关奏邸及刑寺，以稽留狱之弊。”从之。
　　戊寅，李知孝奏请速正济王叛逆之罪，追夺王爵。
　　先是知孝以为言，帝曰：“观卿之意，欲正名分、明国法耳。如朕始者所行，正欲全恩意也。”知孝言：“陛下隆骨肉之爱，自是美事，但叛逆之臣，不正典刑，非所以训。”帝曰：“更当审虑区处。”及是章复三上，帝曰：“此事卿屡奏陈，朕欲全始终之恩，所以重于施行。”知孝曰：“陛下笃亲睦族，可谓至矣。台谏、给舍既屡奏谏，若有施行，亦非得已。”帝曰：“卿言即如此切至，朕当出卿所陈，更与大臣商榷。”
　　癸未，令万寿观建宁宗神御殿室。
　　乙未，以傅伯成为龙图阁学士、提举南京鸿庆宫。先是召伯成，以疾抗章不至，遂以是宠之。
　　丙申，赐礼部进士王会龙等九百九十八人及第、出身。
　　壬寅，以先圣五十二代孙孔万春袭封衍圣公。
　　己酉，录行在系囚。
　　蒙古主避暑于浑垂山，取夏甘、肃等州。
　　秋，七月，戊辰，大风。诏释大理寺、三衙、两浙州军系囚。乔行简因进读，奏风变，帝曰：“大风可畏，皆朕不德有以致之。”行简曰：“陛下引咎责躬，此意上通于天，在祖宗朝皆有已行典故，臣已略具敷陈，欲乞陛下思所以应天之实。”帝曰：“所陈甚善，朕当益加修者。比以害稼为忧，当令体访。知早稻已获，晚稻未花，又幸不崇朝而止。”
　　庚午，金平章政事英国公胥鼎薨。
　　是月，蒙古主取夏西凉府搠罗、河罗等县，遂逾沙陀，至黄河九渡，取应里等县。夏国主德旺惊悸而卒，年四十六，号曰献宗。国人立其弟南平王晛，以兵事方殷，告于金，各停使聘。
　　八月，金伊喇布哈复曲沃及晋安。
