<!-- { "loadSidebar": true } -->
　　丙午，文州曲水县令宇文之邵上书指陈得失。之邵，绵竹人，为曲水令，转运使以轻缣高其价，使县配卖，之邵言：“县地狭人贫，耕者亡几，方岁俭饥，羌夷数入寇，不可复困之以求利。”转运使怒。会帝即位求言，乃上书曰：“千里之郡，有利未必兴，有害未必除者，转运使、提点刑狱制之也；百里之邑，有利未必兴，有害未必除者，郡制之也。前日赦令，应在公逋负一切蠲除，而有司操之益急，督之愈甚，使上泽不下流而细民日困。如择贤才以为三司之官，稍假郡县以权，则民瘼除矣。”然后监番、棸、蹶、楀之盛以保安外戚，考《棠棣》、《角弓》之义以亲睦九族，兴坠典，拔滞淹，远夸毘，来忠谠。凡所建置，必与大臣共议以广其善，号令威福则专制之。如此，则太平可拱而俟也。”书奏，不报，喟然曰：“吾不可仕矣！”遂以太子中允致仕，时年未四十也。范镇曰：“之邵位下而言高，学富而行笃，少我二十一岁而先我挂冠，使吾慊然。”
　　夏国遣使奉慰及进助山陵。
　　八月，丁未朔，太白昼见。
　　辛亥，司马光言：“窃闻陛下好令内臣采访外事及问以群臣能否，臣窃以为非宜。陛下内有两府、两省、台谏，外有提、转、牧、守，皆腹心耳日股肱之臣也。诚能精择其人，使之各举其职，则天下之事，犹一堂之上，陛下何患于不知哉！今深处九重，询于近习，采道听涂说之言，纳曲躬附耳之奏，不验虚实，即行赏罚，臣恐谗邪得以逞其爱憎，而陛下为之受其讥谤也。”
　　戊午，复夏人和市。
　　张方平、司马光奏所详定内外封事，帝令中书参议。光对延和殿，言：“封事善者，在陛下决行之。”帝曰：“大臣多不欲行。”光曰：“陛下询荛以广聪明，斯乃社稷之福，而非大臣之利也。”癸亥，诏：“详定封事所奏，如其中有难行者，可召详定官赴中书问难，令述利害以进。”
　　己巳，京师地震。帝问辅臣曰：“地震何祥也？”曾公亮对曰：“天裂，阳不足；地震，阴有馀。”帝曰：“谁为阴？”公亮曰：“臣者君之阴，子者父之阴，妇者夫之阴，夷狄者中国之阴，皆宜戒之。”吴奎曰：“但为小人党盛耳。”帝不怿。
　　癸酉，葬宪文肃武宣孝皇帝于永厚陵，庙号英宗。
　　是月，判河阳军富弼上疏曰：“帝王都无职事，惟别君子、小人。然千官百职，岂尽烦帝王辨之乎？但精求任天下之事者，不使一小人参用于其间，莫不得人矣。陛下勿谓所采既广，所得必多，其间当防小人惑乱圣听。奸谋似正，诈辞似忠，疑似之际，不可不早辨也。”
　　九月，丁丑，诏减诸路逃田税额。
　　壬午，祧僖祖及文懿皇后。乙酉，祔英宗神主于太庙，乐曰《大英之舞》。
　　戊子，减两京畿内、郑、孟州囚罪一等，民役山陵者蠲其赋。
　　辛卯，徙封昌王颢为岐王，乐安郡王頵为高密郡王。
　　遣孙思恭等报谢于辽。
　　壬辰，录周世宗从曾孙贻廓为三班奉职。
　　甲午，辽遣使来贺即位。
　　戊戌，召知江宁府王安石为翰林学士。
　　辽主命给诸路囚粮。
　　辛丑，韩琦、吴奎、陈升之并罢。琦历相三朝，或言其专。自王陶论劾后，曾公亮因力荐王安石，欲以间琦。琦称疾求去，帝不许，以诏书慰抚。琦又疏有四当去，复不许。厚陵复土，琦更不入中书，请甚坚。于是帝夜召张方平议，且曰：“琦志不可夺矣。”方平遂建议，宜宠以两镇节铖，且虚府以示复用；乃除镇安、武胜军节度使、守司徙、检校太师兼侍中、判相州。帝复召知制诰郑獬草奎知青州及方平、赵抃参知政事制，赐双烛归舍入院，外廷无有知者。明旦，獬进草，遂降付中书。升之，初名旭，避帝嫌名，故以字行。帝始擢任杨定，升之屡谏不宜生边事，由是忤旨；以母老，乞便郡，遂出知越州。
　　以枢密副使吕公弼为枢密使，翰林学士承旨张方平、知谏院赵抃并参知政事，三司使韩绛、知开封府邵亢并枢密副使。
　　先是薛向奏蕃部嵬名山有归附意，壬寅，司马光对延和殿，言谅祚称臣奉贡，不当诱其叛臣以兴边事。帝曰：“此外人妄传耳。”光曰：“陛下知薛向之为人否？”帝曰：“固非端方士也，徒以其知钱谷及边事耳。”光曰：“钱谷诚知之，边事则未也。”又言张方平奸邪贪猥，帝曰：“有何实状？”光曰：“请言臣所目见者。”帝作色曰：“每有除拜，众言辄纷纷，非朝廷美事。”光曰：“此乃朝廷美事也。知人，帝尧难之；况陛下新即位，万一用一奸邪，若台谏循默不言，陛下从何知之？”帝曰：“吴奎附宰相否？”光曰：“不知也。”帝曰：“结宰相与结人主孰贤？”光曰：“结宰相为奸邪；然希意迎合，观人主趋向而顺之者，亦奸邪也。”
　　潮州地震。
　　癸卯，同佥书枢密郭逵罢为宣徵南院使、判郓州；从张纪、唐淑问、赵抃言也。逵至郓七日，徙师延州。
　　权御史中丞司马光复为翰林学士兼侍读学士，以滕甫权御史中丞。光言：“臣昨论张方平参政，不协众望，其言既不足采，所有新命，臣未敢祇受。”光等诰敕下通进银台司，吕公著具奏封驳。帝手诏谕光曰：“朕以卿经术行义，为世所推，今将开迩英之度，欲得卿朝夕讨论，敷陈治道，以箴遗阙，故换卿禁林，复兼劝讲，非为前日论奏张方平也。吕公著封还，盖不如此意耳。”于是取诰敕直付閤门，趣光等受职。公著又言：“诰敕不由本司，则封驳之职因臣而废。”帝手批其奏曰：“俟开迩英，当谕朕意。”
　　韩琦既出判相州，入对，帝泣下，琦亦垂涕称谢。诏琦出入如二府仪，又赐兴道坊宅一区，擢其子秘书丞忠彦为秘阁校理。帝曰：“卿去，谁可属国者？王安石何如？”琦曰：“安石为翰林学士则有馀，处辅弼之地则不可。”帝默然。
　　是月，辽主如南京。
　　冬，十月，丙午朔，漳、泉诸州地震。
　　丁未，富弼罢判河阳。
　　戊申，建州、邵武、兴化军地震。
　　己酉，初御迩英阁，召侍臣讲读经史。讲退，独留吕公著，语曰：“朕以司马光道德学问，欲常在左右，非以其言不当也。”公著力请解职，许之，它日，又谓公著曰：“光方直，如迂阔何？”公著曰：“孔子上圣，子路犹谓之迂；孟轲大贤，时人亦谓之迂。况光者，岂免此名！大抵虑事深远，则近于迂矣。愿陛下更察之！”
　　命御史中丞滕甫考诸路监司课绩。
　　旧制，审定殿最格法，自发运使下至知州，皆归考课院，专以监司所第等级为据。至考监司，则总其甄别部吏能否，副以采访才行，合二事为课，悉书中等，无高下，帝即位，凡职皆有课，凡课皆责实，监司所上守臣课不中等者，展年降资；而治状优异者，增秩赐金帛，以玺书奖励之。若监司以上，则命御史中丞、侍御史考校。
　　参知政事张方平，以父忧罢。
　　庚戌，给陕西转运司度僧牒，令籴谷赈霜旱州县。
　　癸丑，诏：“翰林学士、御史中丞、侍御史知杂事举材堪御史者各二人。”
　　甲寅，翰林学士司马光初进读《通志》于迩英阁，赐名《资治通鉴》，亲制序以赐光，令候书成写入，又赐颍邸旧书二千四百二卷。序略曰：“博而得其要，简而周于事，是亦典刑之总会，册牍之渊林矣。”
　　癸酉，知青涧城种谔复绥州。夏将嵬名山部落在绥，其弟夷山降于谔，谔使人因夷山以诱之，赂以金盂。名山小吏李文喜受而许降，而名山未之知也。谔即奏言：“谅祚累年用兵，人心离贰，尝欲发横山族帐尽过兴州，族帐皆怀土重迁，其首领嵬名山欲以横山之众取谅祚以降。”帝信之。知延州陆诜言以情伪未可知，戒谔毋妄动，谔持之力。诏诜诏谔问状，且与转运使薛向议招纳。乃共画三策，令幕佐张穆之入奏。穆之阴受向指说，言必可成。帝意诜不协力，徙之秦凤。谔不待报，悉起所部兵长驱而前，围其帐。名山惊，援枪欲斗，夷山呼曰：“兄已约降，何为如是？”文喜因出所受金盂示之，名山投枪大哭，遂举众从谔而南，得酋领三百，户万五千，胜兵万人。将筑城于其地，诜以无诏出师，召谔还。军次怀远，虏众四万人坌集城下。谔出兵击走之，遂城绥州。
　　初，谔言名山约降，帝将令边臣招纳其众。司马光上疏极论，以为：“名山之众未必能制谅祚。幸而胜之，灭一谅祚，生一谅祚，何利之有？若其不胜，必引众归我，不知何以待之！臣恐朝廷不独失信于谅祚，又将失信于名山矣。若名山馀众尚多，还北不可，入南不受，穷无所归，必将突据边城以救其命。陛下独不见侯景之事乎？”帝不听。及谔取绥州，费六十万，西方用兵盖自此始矣。
　　种谔既取绥州，夏人乃诈为会议，诱知保安军杨定等，杀之。朝廷谋西讨，邵亢曰：“天下财力殚屈，未宜用兵，唯当降意抚纳，俟不顺命，则师出有名矣。”因条上其事。”诏报曰：“中国民力，大事也。兵兴之后，不无倍率，人心一摇，安危所系。且动自我始，先违信誓，契丹闻之，将不期而自合，兹朕所深忧者。当悉如卿计。”于是欲弃绥州，知延州郭逵言：“贼既杀王官，而又弃绥不守，见弱已甚。且嵬名山举族来归，当何以处之？”帝不听。
　　十一月，丁丑，诏近臣各举才行可任使者一人。
　　文彦博言于帝曰：“诸路帅臣、转运使，职任至重，一道惨舒系焉，所宜择人久任。”又言：“两府堂陛之重，亦当久任，使其下不能倾危，乃可立事。”韩绛曰：“汉王嘉以为二千石尊重难危，乃可使下，况堂陛之势乎！”
　　戊寅，诏求直言。
　　诏御史台每遇起居日，令百僚转对。
　　丙戌，诏曰：“故事，二府初入，举所知者三人，将以观大臣之能。比年多因请谒干誉，荐者不公，其令中书、枢密院举人皆明言才业所长，堪任何事，以副朕为官择人之意。”
　　改命韩琦判永兴军兼陕西路经略安抚使，赐手札趣令治装。琦言：“边臣肆意妄作，构怨戎狄。臣朝夕引道非难，但须禀朝廷成算，愿召二府亟决之。”琦入辞，曾公亮等方奏事，乞与琦同议，帝召之，琦曰：“臣前日备员政府，所当共议。今籓臣也，惟奉行朝廷命令耳，决不敢与闻。”又言：“王陶指臣为跋扈，今陛下乃举陕西兵柄授臣，夏有劾臣如陶者，则臣赤族矣。”帝曰：“侍中犹未知朕意邪？”
　　丁亥，诏：“令天下州军各上所辖县令治状优劣，其条约，令考课院详定以闻。”
　　戊子，分命审臣祈雪。
　　置马监于河东交城县。
　　庚寅，诏：“近臣以举官不当，经三劾者，中书别奏取旨。”
　　壬辰，夏国遣使进回鹘僧、金佛，《梵觉经》于辽。
