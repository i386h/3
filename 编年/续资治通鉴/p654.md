<!-- { "loadSidebar": true } -->
　　初，托克托自甘州还上都，将复相，中书参议赵期颐，员外郎李稷，谒翰林直学士兼赞善归旸私第，致托克托之命，属草诏，旸辞曰：“丞相将为伊、周事业，入相之诏，当命词臣视章。今属笔于旸，恐累丞相之贤也。”期颐曰：“若上命为之，奈何？”旸曰：“事理非顺，亦当固辞。”期颐知不可屈，乃已。
　　庚午，以额尔克达噜噶齐绰斯戬为中书右丞。
　　辛巳，诏赦湖南猺贼诖误者。
　　初，满济勒噶台卒，泰费音请令托克托归葬，左右以为难，泰费音为之固请，托克托得还，且拜太傅，然不知泰费音之有德于己也，因汝中柏谗间成隙，欲中伤之。是时中书参知政事孔思立等，皆一时名人，泰费音所拔用者，悉诬以罪黜去。泰费音既罢，又诬劾之，而并论其子额森呼图不宜僭娶宗室女。托克托之母闻之，谓托克托兄弟曰：“泰费音，好人也，何害于汝而欲去之？汝兄弟若违吾言，非吾子也。”侍御史萨玛特扬言于朝曰：“御史欲害正人，坏台纲，如天下后世何！”即卧病不起。故吏田复劝泰费音自裁，泰费音曰：“吾无罪，当听于天。若自杀，则诚有慊矣！”遂还奉元，杜门谢客，以书史自娱。
　　托克托以哈玛尔尝为己营护，深德之，遂援引哈玛尔复为同知枢密院事。
　　八月，甲辰，以巴延为中书平章政事。
　　是月，帝至自上都。
　　九月，甲子，诏：“凡建言中外利害者，委官选其可行之事以闻。”
　　丙子，中书平章政事定珠以病辞职，不可。
　　是月，遣御史中丞李献代祀河渎。
　　冬，十月，辛卯，享于太庙。
　　丁酉，皇太子入端本堂肄业。命托克托、雅克布哈领其事。端本堂虚中坐以俟至尊临幸，太子与师傅分东西向坐授书，其下僚属以次列坐，从归旸议也。
　　诏以李好文所进《经训要义》付端本堂，令太子习焉。好文又集《历代帝王故事》，总百有六篇：一曰圣慧，如汉孝昭、后汉明帝幼敏之类；二曰孝友，如舜、文王、唐玄宗友爱之类；三曰恭俭，如汉文帝却千里马、罢露台之类；四曰圣学，如殷宗缉学及陈、隋诸君不善学之类；以为太子问安馀暇之助，又取古史自三皇迄金、宋，历代授受，国祚久速，治乱兴废为书，名曰《大宝录》；又取前代帝王是非善恶之所当法戒者为书，名曰《大宝龟鉴》，皆录以进。复上书曰：“殿下以臣所进诸书，参之《贞观政要》、《大学衍义》等篇，果能一一推而行之，则太平之治，不难致矣。”
　　十一月，戊午朔，日有食之。
　　托果斯皇后以沃埒海寿之言侵己，泣诉于帝。帝怒，乃夺沃埒海寿官，屏归田里，禁锢之，并诬韩吉纳赃罪，杖流纽尔干以死；而图们岱尔自中书右丞出为四川右丞，亦诬以罪，追至中道杀之。
　　十二月，丁未，猺贼吴天保陷辰州。
　　是岁，诏汰冗官，均俸禄，赐致仕官及高年帛。
　　漕运使贾鲁建言便益二十馀事，从其八事：其一曰京畿和籴，二曰优恤漕司旧领漕户，三曰接运委官，四曰通州总治预定委官，五曰船户困于坝夫，海粮坏于坝户，六曰疏浚运河，七曰临清运粮万户府当隶漕司，八曰宜以宣中船户付本司节制。
　　冀宁平遥等县曹七七反，命刑部郎中巴克什、兵马指挥锡布罕讨平之。
　　沅、靖、柳、桂等路猺獠窃发，朝廷以溪洞险阻，下诏招谕之。湖广行省平章达实特穆尔谓“寇情不可料，请置三分省：一治静江，一治沅、靖，一治柳、桂，以左、右丞、参政兵镇其地；罢靖州路总管府，改立靖州军民安抚司，设万户府，益以戍兵。”从之。达实特穆尔，特穆尔达实之弟也。
　　◎至正十年
　　春，正月，丙辰朔，以中书右丞绰斯戬为平章政事。
　　甲戌，陨石隶州，色黑，中微有金星，先有声自西北来，至州北二十里乃陨。
　　是月，前太保、中书右丞相博尔济布哈卒于渤海县。
　　三月，奉化州山石裂，有禽鸟、山川、人物之形。
　　是春，彰德大寒，近清明节，雨雪三尺，民多冻馁死。
　　夏，四月，丁酉，赦天下。
　　是月，帝如上都。
　　五月，右丞相托克托居母忧，帝遣近臣谕之，俾出理庶务。于是托克托用乌库逊良桢、龚伯璲、汝中柏、拜特穆尔等为僚属，皆委以腹心之寄，小大之事皆与之谋，事行而群臣不知也。
　　六月，壬子，有星大如月，入北斗，震声若雷，三日复还。
　　甲子，宁州大雨，山崩。
　　丙寅，上高县蒙山崩。
　　八月，壬寅，帝至自上都。
　　九月，辛酉，祭三皇如祭孔子礼。先是岁祀以医官行事，江西廉访使文殊讷建言，礼有未备，乃敕工部具祭器，江浙行省造雅乐，太常定仪式，翰林撰乐章，至是用之。
　　庚午，命枢密院以军士五百修筑白河提。
　　壬午，右丞相托克托以吏部选格条目繁多，莫适据依，铨选者得以高下之，请编类为成书，从之。
　　冬，十月，乙酉，安溪县后山鸣。
　　乙未，托克托欲更钞法，乃集省、台、两院共议之。
　　先是，左司都事武祺，以钞法不行，请如旧，凡合支名目，于总库转支，从之。至是与吏部尚书偰哲笃俱欲迎合丞相意，请以楮币钞一贯文省权铜钱一千文，钞为母而钱为子，众皆唯唯，不敢出一语。中书左丞兼国子祭酒吕思诚曰：“中统、至元，自有母子，上料为母，下料为子，譬如达勒达人乞养汉人为子，是终为汉人之子而已，岂有以故纸为母而以铜钱为过房儿子者乎！”思诚又曰：“钱钞用法，以虚换实，其致一也。今历代钱与至正钱、中统钞、至元钞、交钞分为五项，虑下民知之，藏其实而弃其虚，恐不为国家利。”偰哲笃曰：“至元钞多伪，故更之。”思诚曰：“至元钞非伪，人为伪尔，交钞若出，亦有为伪者矣。且至元钞人犹识之，交钞人未之识，伪将滋多。”偰哲笃曰：“钱钞兼行何如？”思诚曰：“钱钞兼行，轻重不伦，何者为母，何者为子？汝不通古今，徒以口舌取媚大臣，可乎？”偰哲笃怒曰：“我等策既不可行，公有何策？”思诚曰：“我有三字策，曰行不得，行不得！”又曰：“丞相勿听此言，如向日开金口河，成则归功汝等，不成则归罪丞相矣。”托克托见思诚之言直，狐疑未决。御史大夫额森特穆尔曰：“吕祭酒之言亦有是者，但不当在廊庙上大声厉色耳。”御史劾思诚狂妄，左迁湖广行省左丞。
　　遂定更钞之议，以中统、交钞一贯省权铜钱一千文，准至元宝钞二贯，仍铸至元通宝钱与历代钱并用，以实钞法。行之未久，物价腾踊至逾十倍。及兵兴，所在郡县皆以物贷相贸易，公私所积者皆不行，国用由是大乏。
　　是月，南阳、大名、东平、济南、徐州，各立兵马指挥司，以捕上马贼。时南阳路总管庄文昭言：“本郡鸦路有上马贼百十为群，突入富家，计其家赀，邀求金银为撒花。或劫州县官库，取轻资，约束装载毕，拘妓女，置酒高会，三日乃上马去。州郡无武备，无如之何。”于是始命立兵马分司五处，然终不能禁。
　　十一月，壬子朔，日有食之。
　　辛酉，罢辽阳滨海民煎熬野盐。
　　是月，三星陨于耀州，化为石，如斧形，削之有屑，击之有声。
　　十二月，壬午朔，修大都城。
　　右丞相托克托慨然有志于事功，时河决五年不能塞，方数千里，民被其患，托克托请躬任其事，帝嘉纳之。辛卯，以大司农图噜等兼领都水监。
　　集群臣议黄河便益事，言人人殊，唯都漕运使贾鲁昌言必当治。先是鲁尝为山东道奉使宣抚首领官，循行被水郡邑，具得修捍成策。后又为都水使者，奉旨诣河上相视，验状为图，以二策进献：一议修筑北堤以治横溃，其用功省；一议疏塞并举，挽河东行，使复故道，其功费甚大。至是复以二策进，取其后策，且以其事属鲁，鲁固辞，托克托曰：“此事非子不可。”乃入奏，大称旨。托克托出告群臣曰：“皇帝方忧下民，为大臣者，职当分忧。然事有难为。犹疾有难治。自古河患，即难治之疾也。今我必欲去其疾，而人人异论，何也？”然廷议终莫能决。帝乃命工部尚书成遵偕大司农图噜行视河，议具疏塞之方以闻。
　　命前同知枢密院事布延布哈等讨广西猺贼。
　　方国珍复叛，己酉，寇温州。
　　是冬，温暖，霹雳暴雨时行，衢、饶、处等处雨黑黍，内白如粉，草木皆萌芽吐花，大雪而雷电。
　　是岁，京师丽正门楼上，忽有人妄言灾祸，鞫问之，自称蓟州人，已而不知所往。
续资治通鉴--●卷第二百一十
●卷第二百一十
　　　　【元纪二十八】　起重光单阏正月，尽玄黓执徐六月，凡一年有奇。
　　◎至正十一年
　　春，正月，庚申，命江浙行省左丞博啰特穆尔讨方国珍。
　　丁卯，兰阳县有红星大如斗，自东南坠西北，其声如雷。
　　己卯，命绰斯戬提调大都留守司。
　　是月，清宁殿火，焚宝玩万计，由宦官熏鼠故也。
　　二月，命游皇城。
　　初，世祖至无七年，以帝师帕克斯巴之言，于大明殿御座上置白伞盖一顶，用素缎泥金书梵字于其上，谓镇伏邪魔，护安国利。自后每岁二月十五日，于大殿启建白伞盖佛事，与众祓除不祥。中书移文诸司，拨人舁监坛汉关羽神轿及供应三百六十坛幢幡、宝盖等，以至大乐鼓吹，番部细乐，男女杂扮队戏；凡执役者万馀人，皆官给铠甲、袍服、器仗，俱以鲜丽整齐为尚，珠玉锦绣，装束奇巧，首尾排列三十馀里，都城士女聚观。先二日，于西镇国寺迎太子游四门，舁高塑像，具仪仗入城。十四日，帝师率梵僧五百人，于大明殿内建佛事，至十五日，请伞盖于御座，奉置宝舆，诸仪卫导引出宫，至庆寿寺，具素食；食罢，起行，从西宫门外垣、海子南岸，入厚载红门，过延春门而西。帝及后妃、公主，于玉德殿门外搭金脊吾殿彩楼以观览焉。事毕，送伞盖，复置御座上。帝师、僧众作佛事，至十六日罢散，谓之游皇城，岁以为常。至是命下，中书省臣以其非礼，谏止之，不听。
　　立湖南元帅分府于宝庆路。
　　三月，庚戌，立山东元帅分府于登州。
　　丙辰，亲策进士八十三人，赐多勒图、文允中等及第、出身。
　　壬戌，征建宁处士彭炳为端本堂说书，不至。
　　是月，遣使赈湖南、北被寇人民，死者钞五锭，伤者三锭，毁所居屋者一锭。
