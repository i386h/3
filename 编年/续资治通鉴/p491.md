<!-- { "loadSidebar": true } -->
　　权礼部侍郎李壁奏言：“秦桧首倡和议，使父兄百世之仇不复开于臣子之口，宜亟贬桧以示天下。”庚午，削桧王爵，改谥缪丑，制词有曰：“兵于五材，谁能去之！首驰边疆之备；臣无二心，天之道也，忍忘君父之仇？”又曰：“一日纵敌，遂贻数世之忧；百年为墟，谁任诸人之责？”当时传诵之。
　　乙亥，以郭倪兼山东、京、洛招抚使，鄂州都统赵淳兼京西北路招抚使，皇甫斌兼京西北路招抚副使。
　　郭倪遣武义大夫兗人毕再遇与镇江都统陈孝庆取泗州，克日进兵。金人闻之，闭榷场、塞城门为备。再遇曰：“敌已知吾济师之日矣。兵以奇胜，当先一日，出其不意。”孝庆从之，丁丑，进兵薄泗州。泗有东、西两城，再遇令陈戈旗、舟楫于石下，如欲攻西城者，自以麾下兵从陡山径趣东城南角，先登杀敌。金人大溃，从北门遁。西城犹坚守，再遇立大将旗，呼曰：“我，大宋毕将军也，中原遗民可速降。”旋有淮平知县缒城乞降，于是两城皆定。郭倪来飨士，出御宝刺史牙牌授再遇。再遇曰：“国家河南八十一州，今下泗州两城，即得一刺史，继此何以赏之？”固辞不受。
　　江州统制许进复新息县，光州忠义人孙成复褒信县。
　　五月，辛巳朔，陈孝庆复虹县。
　　吴兴郡王抦卒，追封沂王，谥靖惠。
　　癸未，禁边郡官吏擅离职守。
　　丙戌，江州都统王大节引兵攻蔡州，不克，军大溃。
　　丁亥，韩侂胄闻已得泗州及新息、褒信、颍上、虹县，遂请帝下诏伐金，直学士院李壁所草也。初，兵部侍郎叶适论对，尝言：“甘弱而幸安者衰，改弱而就强者盛。”侂胄闻而嘉之，以为直学士院，欲籍其草诏以动中外，而适以疾辞职，乃改命壁。
　　戊子，金以平章政事布萨揆兼左副元帅，陕西兵马都统使充为右监军，知真定府事乌库哩谊为右都监。
　　辛卯，金主以宋兵方炽，东北新调之兵、河南之众不足支，命河北、大名、北京、天山之兵万五千屯真定、河间、清县等以为应。
　　壬辰，金主谕尚书省曰：“今国家多故，凡言军国利害，五品以上官，以次奏陈，朕将亲问之，六品以下，具帖子以进。”
　　癸巳，金以枢密副使完颜匡为右副元帅。马军司统制田俊迈入蕲县，金布萨揆谓诸将曰：“符离、彭城，齐、鲁之蔽。符离不守，是无彭城。彭城陷，则齐、鲁危矣。”乃遣纳兰邦烈、穆延斯赉塔以精骑三千戍宿州，俊迈率众往袭，为金人所败。甲午，池州副都统郭倬，主管军马行司公事李汝翼，以众五万继至，遂围城，攻之甚力，城中丛射，不能逼。会淫雨潦溢，南师露处劳倦，邦烈遣骑二百出南军后，突击之，南军乱；斯赉塔率骑蹂之，杀伤数千人。俊迈等夜遁，金人追击，复大败。郭倬执俊迈以与金人，乃得免。
　　郭倪遣毕再遇取徐州，行至虹，遇郭倬、李汝翼兵，裹创而问之。曰：“宿州城下大水，我师不利，统制田俊迈已为敌擒矣。”再遇督兵疾次灵壁，遇陈孝庆驻兵凤凰山，将引还，再遇曰：“宿州虽不捷，然兵家胜负不常，岂宜遽自挫！吾奉招抚命取徐州，假道于此，宁死灵壁北门外，不死南门外也！”会倪以书抵孝庆，令班师，再遇曰：“郭、李兵溃，金必追蹑，吾当自御之。”金果以五千馀骑分两道至，再遇令敢死士二十人守灵壁北门，自领兵冲阵。金人见其骑，惊曰：“毕将军耶？”遂遁。再遇手挥双刀，绝水追击，杀敌甚众，甲裳尽赤，逐北三十里。金将有持双铁简跃马而前，再遇以左刀格其简，右刀斩其胁，金将堕马死。诸军发灵壁，再遇独留未动，度军行三十馀里，乃火灵壁。诸将问：“夜不火，火今日，何也？”再遇曰：“夜则照见虚实，昼则烟埃莫睹。彼已败，不敢迫，诸军乃可安行无虞。汝辈焉知兵易进而难退耶？”乃还泗州。以功除左骁卫将军。
　　癸巳，京西北路招抚副使皇甫斌引兵攻唐州，为金刺史乌克逊鄂屯等所败。
　　兴元都统秦世辅出师至城固县，军大乱。
　　甲午，诏以宗室均为沂王抦嗣，赐名贵和。均父希瞿，太祖九世孙也。
　　庚戌，太白经天。
　　金主以时方用兵，山东重地，须大臣安抚，乃以完颜守贞知济南府。守贞寻卒，金主闻而悼之，敕有司致祭，赙、赠依故平章政事富察通例，谥曰肃。
　　吴曦谋据蜀以叛，与其从弟晛、徐景望、赵富、硃胜之、董镇等日夜密计，欲遣人求封于金。金人亦欲诱曦降，使其从梁、益南下。
　　六月，金主赐羲诏曰：“宋自佶、桓失守，构窜江表，僭称位号，偷生吴会。时则乃祖武安公玠，捍御两川，洎武顺王璘，嗣有大勋，固宜世祚大帅，遂荒西土，长为籓镇，誓以河山，后裔纵有栾黡之汰，犹当十世宥之。然威略震主者身危，攻盖天下者不赏，自古如此，非止于今。卿家专制蜀汉，积有岁年，猜嫌既萌，进退维谷，代之而不受，召之而不赴，君臣之义，已同路人，譬之破桐之叶，不可以复合，骑虎之势，不可以中下矣。此事流传，稔于朕听，每一思之，未尝不当馈叹息，而卿犹偃然自安。且卿自视翼赞之功，孰与岳飞？飞之威名战功，暴于南北，一旦见忌，遂被惨夷之祸，可不畏哉？故知者顺时而动，明者因机而发，与其负高世之勋，见疑于人，惴惴然常惧不得保其首领，曷若顺时因机，转祸为福，建万世不朽之功哉？今赵扩昏孱，受制强臣，比年以来，顿违誓约，增屯军马，招纳叛亡。朕以生灵之故，未欲遽行讨伐，姑遣有司移文，复因来使宣谕；而乃不顾道理，愈肆凭陵，虔刘我边陲，攻剽我城邑。是以忠臣扼腕，义士痛心，家与为仇，人百其勇。失道至此，虽欲不亡，得乎？朕已分命虎臣，临江问罪，长驱并骛，飞渡有期，此正豪杰分功之秋也。卿以英伟之姿，处危疑之地，必能深识天命，洞见事机。若按兵闭境，不为异同，使我师并力巢穴，而无西顾之虞，则全蜀之地，卿所素有，当加封册，一依皇统册构故事。更能顺流东下，助为掎角，则旌麾所指，尽以相付。天日在上，朕不食言。今送金宝一钮，至可领也。”命蜀汉安抚使完颜纲相机设间以诱之。
　　建康都统李爽，以兵围寿州，金刺史图克坦羲拒守，逾月不能下。壬子，河南统军判官奇珠及迈格等来援，羲出兵应之，爽大败。
　　甲寅，韩侂胄以师出无功，罢两淮宣抚使邓友龙，而以邱崈代之，驻扬州。崈至镇，部署诸将，悉以三衙江上军分守江、淮要害。侂胄遣人来议招收溃卒，且求自解之计，崈谓宜明苏师旦、周筠等偾师之奸，正李汝翼、郭倬等丧师之罪。崈欲全淮东兵力，为两淮声援，奏：“泗州孤立淮北，所屯精兵几二万。万一金人南出清河口及侵天长等城，则首尾中断。莫若弃之，还军盱眙。”从之。于是王大节、李汝翼、皇甫斌、李爽等皆坐贬。
　　雅州蛮未平，张师夔罢，以通判遂宁府冯瑜权州事，兴元统领王钺将兵六千往讨之。乙卯，钺入碉门，蛮人降，唯高吟师不至。钺遣人谕之，吟师乃出，即擒斩之，并杀其酋六十三人。
　　金初置急递铺，腰铃转递，日行三百里；非军期、河防，不许起马。
　　丁巳，金诏：“彰德府宋韩侂胄祖琦坟，毋得损坏，仍禁樵乎。”辛酉，金诏有司：“宋宗族所居，各具以闻，长官常加提控。”
　　戊辰，金升寿州为防御，以图克坦羲为防御使。
　　韩侂胄既丧师，始觉为苏师旦所误；召李壁饮，酒酣，语及师旦始谋事。壁微摘其过以觇之，因极言“师旦怙势招权，使明公负谤，非窜谪此人不足以谢天下。”侂胄然之。秋，七月，辛巳，罢师旦，籍其家，旬日，除名，韶州安置。
　　初，彭龟年闻师旦建节，曰：“此韩氏之阳虎，其祸韩氏必矣！”既而闻将用兵，曰：“祸其在此乎！”竟如其言。
　　召倪思试礼部侍郎兼直学士院。韩侂胄先以书致殷勤曰：“国事如此，一世人望，岂宜专以洁己为贤哉？”思报曰：“但恐方拙不能徇时好耳。”时赴召者，未引对，先谒侂胄。或劝用近例，思曰：“私门不可登，矧未见君乎！”逮入见，首论言路不通：“自吕祖俭谪徙，而朝士不敢输忠；自吕祖泰编窜，而布衣不敢极说；胶庠之士欲有吐露，恐之以去籍，谕之以呈稿，谁肯披肝沥胆，冒触威尊！近者北伐之举，仅有一二人言其不可。如使未举之先，相继力争之，更加详审，不致轻动。”又言：“苏师旦赃以巨万计，胡不黥戮以谢三军？皇甫斌丧师襄汉，李爽败绩淮甸，秦世辅渎败蜀道，皆罪大罚轻。”又言：“士大夫寡廉鲜耻，列拜于势要之门，甚者匍匐门窦，称门生不足，称恩座、恩主甚至于恩父者，谀文丰赂，又在所不论也。”侂胄闻之，大怒。思既退，谓侂胄曰：“公明有馀而聪不足。堂中剖决如流，此明有馀；为苏师旦蒙蔽，此聪不足也。周筠与师旦，并为奸利，师旦已败，筠尚在。人言平章骑虎不下之势，此李林甫、杨国忠晚节也。”侂胄悚然曰：“闻所未闻。”司谏毛宪劾思，与祠。
　　梁、洋义士统制毋思袭和尚原，取之。
　　壬午，雅州蛮出降。
　　商荣攻东海县，金命完颜卞僧败之。还，中流矢死。
　　甲申，金朝献于衍庆宫。
　　丁亥，金命翰林直学士陈大任专修《辽史》。召张行简为礼部尚书，兼侍讲，同修国史。秘书监进《太一新历》，金主命行简校之。
　　甲午，统制戚春以舟师攻邳州，金刺史完颜从正败之，春赴水死。
　　癸卯，以张岩知枢密院事，礼部尚书李壁参知政事，先是韩侂胄尝与朝士论人才，有乏贤之叹，因言：“今从官中，薛象先沈毅有谋，然失之把持；邓伯允忠义激烈，然失之轻；李季章通今知古，然失之弱。”象先，叔似字；伯允，友龙字；季章，壁字也。壁使北还，言兵未可动，故侂胄以为弱。至是叔似、友龙俱无功，壁乃秉政。
　　是月，魏国公留正卒，谥忠宪。
　　宝谟阁直学士杨万里卒。韩侂胄用事，欲网罗四方知名士，尝筑南园，属万里为之记，许以掖垣。万里曰：“官可弃，记不可作也。”闻侂胄用兵，亟呼纸，书曰：“韩侂胄奸臣，专权无上，动兵残民，谋危社稷。吾头颅如许，报国无路，惟有孤愤！”笔落而逝。
　　夏镇夷郡王安全使桓宗母罗氏上表于金，言纯佑不能自守，与大臣定议，立安全为王。金主赐罗氏诏，询其意，夏人复以罗氏表来，乃册安全为夏国王。
　　八月，丁卯，斩郭倬于镇江。
　　辛未，诏：“诸州无证有佐之狱毋奏裁。”
　　程松遣将袭取方山原，为金元帅右都监富察贞所败。
　　壬申，太白昼见，经天。
　　以淮东安抚使所招军为御前强勇军。
