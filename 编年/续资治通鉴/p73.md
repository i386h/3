<!-- { "loadSidebar": true } -->
　　丙辰，颁诸州《释奠玄圣文宣王庙》并《祭器图》。
　　诏：“前岁陕西饥民有鬻子者，官为赎还其家。”
　　翰林侍读学士、礼部尚书郭贽卒。帝以旧学故，亲往哭之，辍朝三日，赠左仆射，谥文懿。贽喜延誉后进，宋白、赵昌言，皆其所荐也。
　　翰林侍读学士、礼部尚书邢昺，被病请告。壬戌，帝亲临问，赐药一奁。故事，非宗戚将相，无省疾临丧之礼，惟郭贽与昺以恩旧特用之。及卒，辍朝二日，赠左仆射。洪湛之得罪也，昺力居多，王钦若德之，昺被宠幸，亦钦若左右之。
　　秋，七月，丙申，户部尚书温仲舒卒，赠左仆射，谥恭肃。仲舒少与吕蒙正契厚，又同登第。仲舒黜废累年，蒙正居中书，极力援引；及被任用，反攻蒙正，士论薄之。
　　己亥，诏：“南宫、北宅大将军已下各赴书院讲经史。诸子十岁以上并须入学，每日授经书，至午后乃罢；仍委侍教教授、伴读官诱劝，无令废惰。”
　　辛丑，文武官、将校、耆艾、道释三万馀人诣阙请祀汾阴后土，不允。表三上，八月，丁未朔，诏以来年春有事于汾阴。
　　戊申，以知枢密院事陈尧叟为祀汾阴经度制置使，翰林学士李宗谔副之。
　　河北转运使李士衡献钱帛三十万以佐用度，诏褒之。
　　己酉，发陕西、河东兵五千人赴汾阴给役，置急脚递铺，出厩马，增驿传递铺卒至八千馀人。
　　庚戌，命翰林学士晁迥、杨亿等与太常礼院详定祀汾阴仪注。
　　诏：“汾阴路禁弋猎，不得侵占民田，如东封之制。”
　　壬子，升、洪、润州屡火，遣使存抚，祀境内山川。
　　甲寅，召近臣观书龙图阁，帝阅《元和国计簿》，三司使丁谓进曰：“唐江淮岁运米四十万至长安，今乃五百馀万，府库充仞，仓廪盈衍。”帝曰：“民俗康阜，诚赖天地宗庙降祥，而国储有备，亦自计臣宣力也。”谓再拜谢。
　　丁巳，诏：“宝鼎县不得笞箠人，有罪并送府驱遣。”
　　庚申，解州言池盐不种自生，其味特嘉；取其精明尤异者上进。诏遣使祭池庙。
　　赐大理评事苏耆进士及第。耆，易简子，宰相王旦女婿也。耆先举进士，及唱第，格在诸科，知枢密院陈尧叟为帝具言之，帝顾问旦，旦却立不对。耆曰：“愿县修学。”既出，尧叟谓旦曰：“公一言，则耆及第矣。”旦笑曰：“上亲临轩试天下士，示至公也。旦为宰相，自荐亲属于冕旒之前，士子盈庭，得无失礼？”尧叟愧谢曰：“乃知宰相真自有体。”至是耆献所为文，召试学士院，而有是命。旦长女婿殿中丞雍丘韩亿，亦尝献所为文，帝亟欲召试，旦力辞之。亿例当守远郡，帝特召见，改太常博士，知洋州。旦私语其女曰：“韩郎入川，汝第归吾家，勿忧也。吾若有求于上，它日使人指韩郎缘妇翁奏免远适，则其为损不细矣。”亿闻之，喜曰：“公待我厚也。”
　　丙寅，辽主谒显陵、乾陵。
　　丁卯，群臣五表请上尊号；不许。
　　辽主自将伐高丽，以皇弟楚王隆祐留守京师，北府宰相、驸马都尉萧巴雅尔为都统，北面林牙萧僧努为都监。
　　辛未，命曹利用祭汾河。
　　有司定祀后土仪，度庙庭，择地为坎，其玉册、玉匮、石匮、石感、印宝，悉如社首之制；从之。
　　乙亥，河中府父老千七百人诣阙迎驾，帝劳问之，赐以缗帛。
　　九月，戊寅，诏：“西路行营，宜令仪鸾司止用油幕为屋，以备宿卫，不须覆以芦竹。”
　　辛巳，河东转运使、兵部郎中陈若拙请以所部缗钱刍粟十万转输河中以助经费，许之。
　　癸未，陈尧叟言：“筑坛于脽上，如方丘之制。庙北古双柏旁起堆阜，即就用其地焉。”
　　乙酉，辽使册西平王李德明为夏国王。旋遗枢密直学士高正、引进使韩杞宣问高丽王询。
　　丁亥，帝作《宗室座右铭》并注，赐宁王元亻屋而下，从判宗正等赵湘请也。
　　知华州崔端言父老二千馀人欲诣阙请幸西岳，诏答之。
　　癸巳，杖杀入内高品江守恩于郑，坐擅取民田麦穗及私役军士故也。论者谓朝廷行罚不私，中外莫不悚庆。
　　初，有司议：“祀宇之旁难行觐礼，欲俟还至河中，朝会，肆赦。”于是陈尧叟等言：“宝鼎行宫之前，可以设坛遗，如东封之制。”诏如尧叟等奏。
　　甲辰，内出绥抚十六条，颁江、淮南安抚使。
　　冬，十月，庚戌，陈尧叟言解州父老欲诣阙奉迎车驾，诏尧叟谕止之。
　　戊午，命三司使丁谓赴汾阴路计度粮草。
　　庚申，丁谓等上《大中祥符封禅记》五十卷，帝制序，藏祕阁。
　　是月，女真进良马万匹于辽，乞从征高丽，辽主许之。高丽王王询遣使奉表于辽，乞罢师，不许。
　　十一月，庚辰，司天台韩显符所造铜浑仪，徙置于龙图阁，召辅臣同观。诏显符择监官或子孙可教者授其法。
　　李允则以辽人举兵伐高丽事上闻，帝谓王旦等曰：“契丹伐高丽，万一高丽穷蹙，或归于我，或来乞师，何以处之？”旦曰：“当顾其大者。契丹方固盟好，高丽贡奉累岁不一至。”帝曰：“然。可谕登州侍其旭，如高丽有使来乞师，即语以累年贡奉不入，不敢达于朝廷；如有归投者，第存恤之，不须以闻。”
　　辽主自将步骑四十万，号义军，乙酉，渡鸭绿江。康肇率师御之，战败，退保铜州。辽主封书于箭，谕高丽曰：“朕以前王诵服事朝廷久矣，今逆臣康肇，弑君立幼，故亲率精兵，已临国境。汝等能缚送康肇，即可班师。”丙戌，肇分兵为三，隔水而阵，一营于州西，据三水之会，肇居其中，一营于近州之山，一附城而营。肇以剑车排阵，辽师进攻之，屡却。肇遂有轻敌之心，与人弹棋。丙戌，辽先锋耶律敏诺率详衮耶律达鲁击破三水砦，擒斩肇及副将李立，追亡数十里，获所弃粮饷、铠仗不可胜计。会辽主军至，斩首三万馀级。戊子，铜、霍、贵、宁等州皆降。都统萧巴雅尔复大破高丽于努古达岭。
　　辛卯，王询遣使上表请朝，辽主命群臣议，皆谓宜纳。积庆宫使耶律瑶珠独曰：“询始一战而败，遽求纳款，此诈耳，纳之恐堕其计。待其势穷力屈，纳之未晚。”辽主亟于成功，许其朝，遂禁军士俘掠，以政事舍人马保佑为开京留守，安州团练使昂克巴为副留守，遗太子太师伊兰将骑兵一千送保佑等赴京，又遣右仆射高正率兵往迓王询。
　　先是询遣中郎将智蔡文援西京，而辽令卢顗、刘经入西京谕降。其守将已缮降表矣，蔡文至，焚其表，杀顗、经。城中疑贰，蔡文出屯城南。会东北界都巡检使卓思正率兵至，与蔡文合兵入城守。辽又使韩杞等往谕，思正出骁骑突杀杞等。思正以蔡文为先锋出拒，保佑、伊兰等败走。又围高正使馆，正与麾下壮士突围出，馀卒多死。辽主怒，复遣伊兰击之，蔡文累战皆败。越五日，辽主进驻城西，城中恟惧，思政佯言出战，夜开门循，蔡文奔还。
　　高丽诸臣欲降，姜邯宝曰：“当避其锋，徐图兴复耳。”王询乃夜携后宫及吏部侍郎蔡忠顺等遁去。巴雅尔、敏诺等破开京，焚宫庙民居皆尽，追至清江而还。
　　庚子，陕州言宝鼎县黄河清。十二月，丙午，宝鼎县黄河再清。集贤校理晏殊献《河清颂》。
　　壬子，大宴含光殿。军校营在新城外者，并令终宴，至夕，遣内侍持钥往诸门，俟尽出，阖扉入钥。遂为定制。
　　乙卯，告太庙，奉天书，如东封之制。
　　丙辰，以资政殿大学士向敏中权东京留守；三司使丁谓为行在三司使，盐铁副使林特副之。
　　丁巳，翰林学士李宗谔等上《新修诸道图经》千五百六十六卷，诏奖之。
　　禁扈从诸色人燔爇道路草木。
　　知杂御史赵湘，请依《周礼》置土训、诵训，纂录所经山川古迹风俗，以资宸览；诏钱易、陈越、刘筠、宋绶掌其事，每顿进一卷。
　　龙图阁待制孙奭，由经术进，守道自处，即有所言，未尝阿附取悦。帝尝问以天书，奭对曰：“臣愚所闻：‘天何言战！’岂有书也！”帝知奭朴忠，每优容之。是岁，特命向敏中谕奭，令陈朝廷得失。奭上纳谏、恕直、轻徭、薄赋四事，颇施用其言。及将有汾阴之役，会岁旱，京师近郡谷价翔贵，奭遂奏疏曰：“先王卜征五年，岁习其祥，祥习则行，不习则增修德而改卜。陛下始毕东封，更议西幸，则非先王卜征五年慎重之意，其不可一也。夫汾阴后土，事不经见。昔汉武帝将行封禅大礼，欲优游其事，故先封中岳，祀汾阴，始巡幸郡县，浸寻于泰山。今陛下既已登封，复欲行此，其不可二也。《周礼》，圜丘、方泽，所以郊祀天地，今南北郊是也。汉初承秦，唯立五畤以祀天，而后土无祀，故武帝立祠于汾阴。自元、成以来，从公卿之议，徙汾阴后土于北郊，后之王者多不祀汾阴。今陛下乃欲舍北郊而祀汾阴，其不可三也。西汉都雍，去汾阴至近。今陛下经重关，越险阻，轻弃京师根本，其不可四也。河东者，唐王业所起之地，唐又都雍，故明皇间幸河东，因祀后土，与圣朝事异。今陛下无故欲祠汾阴，其不可五也。夫遇灾而惧，周宣所以中兴。比年以来，水旱相继，陛下宜侧身修德以答天谴，岂宜下徇奸回，远劳民庶，忘社稷之大计，慕箫鼓之盘游！其不可六也。夫雷以二月出，八月入，失时则为异；今震雷在冬，为异尤甚。天戒丁宁，陛下未悟，其不可七也。先王先成民而后致力于神，今国家土木之功，累年未息，水旱作沴，饥馑居多；乃欲劳民事神，神其享之乎！其不可八也。陛下欲行此礼，不过如汉武帝、唐明皇刻石颂功而已，此皆虚名也。陛下钦明睿哲，当追踪二帝、三王之事，岂止效此虚名！其不可九也。唐明皇嬖宠害政，奸佞当涂，身播国屯，兵缠魏阙，今议者引开元故事以为盛烈，乃欲倡导陛下而为之，其不可十也。臣犹惧言不逮意，愿少赐清问，以毕其说。”
