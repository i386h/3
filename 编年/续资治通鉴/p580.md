<!-- { "loadSidebar": true } -->
　　壬辰，敕：“犯盗者皆弃市。”符宝郎董文忠，言盗有强、窃，赃有多寡，似难悉置于法，帝然其言，遽命止之。
　　漕司议通沁水，使东流合御河以便漕，董文用曰：“卫为郡，地最下，大雨时行，沁辄溢出百十里间，雨更甚，水不得达于河，即浸淫及卫。今又道之使来，岂惟无卫，将无大名、长芦矣。”会朝议遣使相地形，文用上言：“卫州城中浮图最高者，才与沁水平，势不可开也。”事得寝不行。
　　癸卯，诸王锡里济劫北平王于阿里玛图之地，械系右丞相安图胁诸王以叛，使通好于哈都。哈都弗纳，遂率兵至和林城北。帝命巴延率兵往御之。
　　乙巳，宋张世杰自将淮兵讨蒲寿庚。时汀、漳诸路剧盗陈吊眼及畲妇许夫人所统诸峒畲军皆会，兵势稍振，寿庚闭城自守。世杰遂传檄诸路，陈瓚起家丁，召慕五百人应世杰，世杰遣将高日新复邵武军。淮兵在福州者，谋杀王积翁以应张世杰，事觉，皆为积翁所杀。
　　丙午，置御史台于扬州，以都元帅姜卫为御史大夫，置八道提刑按察司。卫曰：“陛下以臣为耳目，臣以监察御史、按察司为耳目，倘非其人，是人之耳目先自闭塞，下情何由上达！”帝嘉之，命御史台清其选，每除目至，必集幕僚、御史议其可否，不协公论者，即劾去之。
　　戊申，东川都元帅张德润取涪州。
　　置行中书省于江西，以达春为右丞，敏珠尔丹为左丞，李恒、蒲寿庚、积鹏飞并参知政事，行江西省事。
　　丁巳，以参知政事、行江东道宣慰使吕文焕为中书左丞。
　　诏皇子安西王北征，命王相商挺曰：“关中事有不便者，可悉更张之。”挺进十策于王，曰：“睦亲邻，安人心，敬民时，备不虞，敬民生，一事权，清心源，谨自治，固根本，察下情。王为置酒嘉纳。
　　八月，李恒遣兵援赣，而自将攻文天祥于兴国。天祥不意恒猝至，遣兵战钟步，不利。时邹洬聚兵数万于永丰，天祥引兵就之，会洬兵先溃，恒追天祥至方石岭，及之。诸将巩信以短兵接战，恒疑有伏，敛兵不进。信坐巨石，馀卒侍左右，箭雨集，屹不动，恒从间道就视之，创被体而死不仆。天祥至空坑，兵尽溃。时赵时赏坐肩舆，追兵问为谁，时赏曰：“我姓文。”追兵以为天祥，擒之。天祥由是得与杜浒、邹洬等逸去。至循州，散兵颇集。天祥妻子及幕僚、客将皆被执。时赏至隆兴，愤骂不屈，僚属有系累至者，辄麾去，云：“小小签厅官耳，执之何为！”得脱者甚众。临刑，刘洙颜自辨，时赏叱曰：“死耳，何必然！”于是被执者皆死。恒送天祥妻子、家属于燕，二子死于道。信，安丰人也。
　　九月，戊申，页特密实破邵武军，入福安。宋主舟次广之浅湾。命达春与李恒、吕师夔等以步卒入大庾岭，蒙古岱、索多、蒲寿庚及元帅刘深等以舟师下海，合追宋二王。
　　宋张世杰使谢洪永进攻泉州南门，不利。蒲寿庚复阴赂畲军，攻城不力，得间道求救于索多。至是索多来援，世杰解围，还浅湾。刘深言王积翁尝通书于张世杰，积翁亦上言兵单弱，若不暂从，恐为合郡生灵之患，帝原其罪。
　　昂吉尔等将兵袭司空山寨，破之。黄州复破，杀张德兴，执其子以去。傅高变姓名出走，寻被获，死之。
　　巴延讨锡里济，遇于鄂勒欢河，夹水而陈，相持终日，俟其懈，麾军为两队，掩其不备，破之。锡里济走，死。
　　冬，十月，丙辰朔，日有食之。
　　己未，享于太庙。
　　宋以陆秀夫同签书枢密院事。秀夫之谪，张世杰让陈宜中曰：“此何如时，动以台谏论人？”宜中惶恐，亟召秀夫还行朝。时播越海滨，庶事疏略，杨太妃垂帘与群臣语，犹自称奴。每时节朝会，独秀夫俨然正笏立如治朝，或时在行中，凄然泣下，以朝衣抆泪，衣尽湿，左右无不悲恸者。
　　甲申，以行省参政呼图特穆尔、崔斌并为中书左丞，鄂州达噜噶齐张鼎，湖北宣慰使贾居贞并参知政事。
　　播州安抚使杨邦宪言：“本族自唐至宋，世守此土将五百年，昨奉旨许令仍旧，乞降玺书。”从之。
　　索多至兴化，宋陈瓚闭城坚守。索多临城谕之，矢石雨下，乃造云梯砲石，攻破其城。瓚以死自誓，巷战终日。获瓚，车裂之，屠其民，血流有声。
　　十一月，达春令索多取道泉州泛海，会于广之富场。索多取兴化军及漳州，进攻潮州，守臣马发竭力拒守，恐失期，舍之去。至惠州，与吕师夔合军趣广州。庚寅，制置使张镇孙及侍郎谭应斗以城降，达春遂隳广州城。
　　元帅刘深攻浅湾，宋张世杰战不利，奉宋主走秀山。山中居民万馀家，世杰买富民宅，以居宋主，军士多病死。世杰复奉宋主赴井澳。陈宜中遁入占城。
　　诏：“凡伪造宝钞，同情者并死；其分用者减死，杖之。具为令。”
　　庚子，以吏部尚书巴图鲁鼎参知政事。
　　命中书省檄谕中外：“江南既平，宋宜曰‘亡宋’，行在宜曰‘杭州’。”
　　时军士俘温、台民男女数千口，浙东宣慰使陈祜新至，悉夺还之。未几，行省榷民商酒税，祜请曰：“兵火之馀，伤残之民，宜从宽恤。”不报。遣祜检复庆元、台州民田，及还，至新昌，值玉山乡盗，仓猝不及为备，遂遇害。
　　十二月，庚午，宋梁山军袁世安以城降。
　　乙亥，以参议中书省事耿仁参知政事。都元帅杨文安攻咸淳府，克之。
　　丙子，宋主至井澳，飓风大作，舟败，几溺。宋主惊悸成疾。旬馀，诸军士稍集，死者过半。刘深攻井澳，宋主奔谢女峡，复入海。深追至七里洋，击败之，获宋主之舅俞如珪。宋主欲往占城，不果。
　　是岁，遣使征缅甸朝贡，不从，率从侵扰永昌。云南行省遣兵伐之，降其砦三百馀而还。
　　　　 ○世祖圣德神功文武皇帝至元十五年（宋景炎三年，五月后改祥兴元年）
　　正月，癸巳，西京饥，发粟赈之，仍谕阿哈玛特广贮积，以备阙乏。
　　顺德府总管张文焕，太原府达噜噶齐台哈布哈，以按察司发其奸赃，遣人诣省自首，反以罪诬按察御史。台臣奏：“按察司设果有罪，不应因事而告，宜待文焕等事决，方听其诉。”从之。
　　己亥，禁官吏、军民卖所娶江南子女及为娼者，卖买者两罪之，没其直，人复为良。
　　山东提刑按察使徐世隆移淮东，宋将许琼家僮告琼匿官库财，有司系其妻孥征之。世隆曰：“琼所匿者，故宋之物，岂得与今盗官财者同论耶？”同僚不从，世隆独抗章力辨，行台是之，释不问。
　　戊申，从阿哈玛特请，自今御史台非白于省，毋擅召仓库吏，亦毋究钱谷数，及集议中书不至者，罪之。
　　降封宋福王与芮为平原郡公。
　　布哈督汪良臣等兵入重庆，李德辉遗书张珏曰：“君之为臣，不亲于宋之子孙；合之为州，不大于宋之天下。彼子孙已举天下而归我，汝犹偃然负阻穷山，而曰忠于所事，不亦惑乎？”珏不答，布哈至城下，营造云梯、鹅车，将攻之。珏悉众与良臣鏖战，良臣身中四矢。明日，督战益急。珏与伊苏岱尔战扶桑坝，良臣等从后合击之，珏兵大溃。其夜，都统赵安以城降。珏率兵巷战，不支，归索鸩饮，不得，乃顺流走涪，布哈遣舟师邀之，遂被执。珏，西凤州人。
　　先是泸州食尽，为万户图们达勒所破，安抚王世昌自经死。东川副都元帅张德润破涪州，守将王明及总辖韩文广、张遇春，皆不屈，被杀。绍庆、南平、夔、施、恩、播诸州相继降。
　　定武官承袭之制：凡有功升秩者，原职令它有功者居之，不得以子侄代，陈亡者始得袭，病死者降一等。总把百户，老死者不袭。著为令。
　　二月，戊午，祀先农，命蒙古胄子代耕籍田。
　　癸亥，赈咸淳等郡饥。
　　命平章政事按塔哈阿哩选择江南廉能之官，去其冗员与不胜任者。
　　辛未，以川蜀地多岚瘴，驰酒禁。
　　吕师夔以张镇孙及其妻子赴燕，镇孙自经死。
　　宋主舟还广州。达春令索多还攻潮州，宋知州马发城守益备。索多塞堑填壕，造云梯、鹅车，日夜急攻，发潜遣人焚之。凡相拒二十馀日而败，发死之，索多屠其民。
　　壬午，置太史院，命太子赞善王恂掌院事，工部郎中郭守敬副之，集贤大学士兼国子祭酒许衡领焉。
　　改华亭县为松江府。
　　遣使代祀岳渎。
　　以参知政事夏贵、范文虎、陈岩并为中书左丞，黄州路宣慰使唐古特、史弼并参知政事。
　　三月，乙酉，诏蒙古岱、索多、蒲寿庚行中书省事于福州，镇抚濒海诸郡。以沿海经略副使哈喇岱领舟师南征，升经略使兼左副都元帅，佩虎符。
　　甲午，西川行枢密院招降重庆等府。
　　乙未，命扬州行省选特穆尔布哈所部兵，助隆兴进讨。
　　丁酉，命达哈毁夔府城壁。
　　乙巳，广南西道宣慰司招降雷、化、高三州。
　　宋文天祥以弟璧及母在惠州，乃趋之，行收兵出海丰县，遂次于丽江浦。
　　宋都统凌震及转运判官王道夫复广州。
　　宋主迁驻冈洲，曾渊子至自雷州，以为参知政事、广西宣谕使。时渊子起兵据雷州，元帅府谕降，不听，进兵攻之。渊子奔至冈洲，遂有是命。
　　夏，四月，乙卯，命元帅刘国杰将万人北征。
　　丙辰，诏以云南疆土旷远，未降者多，签军万人进讨。
　　戊午，以江南土寇窃发，人心未安，命行中书省左丞夏贵等分道抚治，检核钱粮，察郡县被旱灾甚者。吏廉能者，举以闻，其贪残不胜任者，劾罢之。
　　甲子，命布哈留镇西川。巡军之戍西川者遣还。
　　立云南，湖南二转运使。
　　以时雨霑足，稍驰酒禁，民之衰疾饮药者，官为酝酿，量给之。
　　戊辰，宋主殂于冈州，年十一。群臣多欲散去，陆秀夫曰：“度宗皇帝一子尚在，将焉置之！古人有以一旅以成中兴者，今百官有司皆具，士卒数万，天若未欲绝宋，此岂不可为国郡？”乃与众共立卫王昺，年八岁矣。
　　方登坛礼皆，御辇所向，有黄龙自海中见，既入宫，云阴不绝。上前主谥曰裕文昭武愍孝皇帝，庙号端宗。杨太妃仍同听政。
　　时陈宜中入占城，日候其还朝，竟不至。张世杰秉政，而秀夫裨助之。外筹军旅，内调工役，凡有述作，尽出其手，虽匆遽流离中，犹日书《大学章句》以劝讲。
　　庚辰，遣使至杭州，取在官书籍板刻至京师，从许衡之言也。
　　壬午，立行中书省于建康符。
续资治通鉴--●卷第一百八十四
●卷第一百八十四
　　　　【元纪二】　起著雍摄提格五月，尽屠维单阏十二月，凡一年有奇。
　　　　 ○世祖圣德神功文武皇帝至元十五年（宋祥兴元年）
