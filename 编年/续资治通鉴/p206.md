<!-- { "loadSidebar": true } -->
　　以资政殿学士、知成都府冯京知枢密院事。京与王安石同在中书，多异议，安石颇疑惮之，故尝因事移私书于吕惠卿曰：“无使齐年知。”京、安石俱生辛酉，故谓之齐年。及安石再相，惠卿出知陈州，悉发安石前后私书奏之，其一云“无使齐年知”，又其一云“无使上知”。帝以安石为欺而京不阿，故复用京。
　　十一月，乙卯，给广南东路空名告敕，募入钱助军。
　　辛酉，录魏征后。
　　甲戌，辽主欲观起居注，修注郎布延等不进，各杖二百，罢之。
　　耶律伊逊既复用，势益张，见耶律萨喇，让之曰：“与君无憾，何独异议？”萨喇正色曰：“此社稷事，何憾之有？”耶律庶箴私见伊逊而泣曰：“前者抗表，非庶箴之愿也。”伊逊怜而释之，出谐里为广利军节度使，谪耶律孟简巡磁窑关；未几，流萧岩寿于乌隗部，终身拘作。岩寿虽窜逐，恒以社稷为忧，时人为之语曰：“以狼牧羊，何能久长！”
　　乙亥，以安南行营将士疾疫，遣同知太常礼院王存褥南岳，遣中使建祈福道场。
　　己卯，洮东安抚司奏包顺等破果庄兵于多移谷。壬午，果庄寇岷州，种谔以轻兵袭击于铁城，败之。
　　是月，辽南京地震，民舍多坏。
　　十二月，丙戌，郭逵拔广源州，伪观察使刘纪降。
　　己丑，子佣生。
　　栋戬使果庄聚兵洮、岷，胁新附羌，多叛归之。甲午，遣内侍押班李宪乘驿往秦凤、熙河措置边事，诏诸将皆受节制。
　　御史中丞邓润甫、御史周尹、蔡承禧、彭汝砺言：“自古不闻有中人为将帅者。唐明皇时，覃行章乱黔中，始以杨思勖为招讨使，唐之祸萌于此。代宗时，鱼朝恩几危社稷。宪宗用吐突承璀，卒以轻谋败事，得罪后世。陛下其忍袭唐故迹而忘天下之患乎？”又言：“果庄之患小，用宪之患大。宪功不成，其祸小；功成，其祸大。”章再上，弗听。
　　辽以左伊勒希巴萧托卜嘉为南院统军使。耶律伊逊以北面林牙耶律延格为耳目。延格狡佞而敏，凡有闻见，必举以告。伊逊爱而荐之，辽主亦以为贤，拜左伊勒希巴。
　　丁酉，诏：“岷州界经果庄兵燹者赐钱，胁从来归者释其罪。
　　癸卯，郭逵败交趾于富良江，获其伪太子洪真，李乾德遣人奉表诣军门降。初，赵禼举逵以自代，及逵至，辄与禼异。禼欲乘兵形未动，先抚辑两江峒丁，择壮勇，啖以利，使招徠携贰，堕其腹心，然后以大兵继之，逵不听；禼又欲使人赍榜入贼中招纳，逵又不听；遂令燕达先破广源，复还永平。禼以为广源间道距交州十二驿，趋利掩击，出其不意，川涂并进，三路致讨，势必分溃；固争，不能得。贼遂据富良江，列船数百，官军不得济。禼分遣将吏伐木治攻具，机石如雨，蛮舰皆坏。徐以罢卒致贼，设伏击之，斩首数千级。馘其渠酋，获洪真，贼穷蹙归命。时兵夫三十万人，冒暑涉瘴地，死者过半。至是大军距交州裁三十里，隔一水不得进。逵怍于玩寇，移疾先还，遂班师。
　　冷鸡朴诱山后生羌扰边。庚戌，诏：“有得冷鸡朴首者赏之。”玛尔戬请自效，众以为不可。李宪曰：“何伤乎！羌人天性畏服贵种。”听之往。玛尔戬盛装以出，诸羌耸视无斗志，宪师乘之，杀获万计，斩冷鸡朴。栋戬惧，即遣使奉贽效顺。加宪宣州观察使、入内副承旨。置威戎军。
　　辽耶律伊逊请赐牧地，群牧林牙耶律寅吉奏曰：“今牧地褊陿，畜不蓄息，岂可分赐臣下！”辽主乃止。伊逊由是益嫉寅吉，除怀德军节度使，旋贬漠北马群太保，未几卒。
续资治通鉴--●卷第七十二
●卷第七十二
　　　　【宋纪七十二】　起强圉大荒落正月，尽十二月，凡一年。
　　　　 ○神宗体元显道法古立宪帝德王功英文烈武钦仁圣孝皇帝熙宁十年（辽太康三年）
　　春，正月，癸丑，辽主如混同江。
　　乙卯，省诸道春贡金帛及停周岁所输尚方银。
　　庚申，权发遣荆湖南路转运判官唐义问言：“近废荆门军为长林县，屯兵减少，不足以控制要会。闻自废军以来，盐酒课息每岁亏数，过于所存役钱。乞复建军。”诏荆湖北路监司相度以闻，既而不行。
　　戊辰，仙韶院火，不视朝。
　　己巳，白虹贯日。
　　庚辰，诏开封府判官吴几复劾东头供奉官王永年，以永年诣宰相讼宗室叔皮等易衣私出求卜也。永年妻，叔皮女弟。永年自江南罢官，押钱纲赴京师，盗用数千缗，冀妻家为偿之，叔皮不为偿；三司督钱甚急。永年知叔皮尝于上元夜微服游闾里，乃夜叩东府告变云：“叔皮兄弟私访卜者，为己有天命，谋作乱，密造乖舆服御物已具。”故命几复鞫之。几复按验，皆无状。永年既伏罪，会病，死狱中。
　　侍御史周尹言：“近制，太庙大祠，并差宗室使相以上摄太尉行事，所以重宗庙，尊祖考，亲皇族，训子孙也。去冬腊享及期，中书方欲出敕，有宗室遽在告，既别差官，翼日即奉朝请，亦有受誓戒后复辞疾者。窃惟宗室亲贤，蒙九圣积累之烈，已极尊崇显宠矣，所宜春秋致力以举礼。今乃以一日奉祠为惮，则是悖德弃本，莫甚于此。宜申约束，自今宗室使相合赴太庙行事者，毋得临时以疾苟免。如谓宗室使相以上员数不多，祠事频数，即差节度使以上通摄。”从之。
　　二月，壬午朔，辽东北路统军使萧罕嘉努，加尚父，封吴王。
　　甲申，命北院枢密使魏王耶律伊逊同母兄弟，世预北、南院枢密之选；其异母诸弟，世预伊勒希巴之选。
　　戊子，以果庄败，种谔等赏官有差。
　　己丑，辽主如鱼儿泺。
　　辛卯，日中有黑子如李，至乙巳散。
　　辽以中京饥，罢巡幸。
　　乙未，权御史中丞邓润甫言：“尝有兴利之臣，议前代帝王陵寝，许民请射耕垦，而司农可之。缘此唐之诸陵悉见芟刈，闻昭陵木已翦伐无遗。熙宁令前代帝王陵寝并禁樵采，遇郊祀则敕吏致祭，其德意可谓远矣。小人掊克，不顾大体，使其所得不资，犹不可为，况所获至浅鲜哉！乞下所属，依旧禁止樵采耕垦，并黜责创议之人。”诏：“唐诸陵除立定令条禁止顷亩外，其馀民已请射地，许依旧耕佃，为守陵户，馀并禁止。”
　　丁酉，诏：“诸州岁以十月差官检视内外老病贫乏不能自存者，注籍，人日给米豆各一升，小儿半之，三日一给。自十一月朔始，止明年三月晦。”
　　己亥，枢密副使王韶罢。韶与安石异，数以母老乞归，帝语安石勉留之，安南之役，韶言：“广源之建，臣以为贪虚名而忘实祸，执政乃疑臣为刺讥。方举事之初，臣力争极论，欲宽民力而省财用，但同列莫肯听，至以熙河事折臣。臣本意不费朝廷而可以至伊吾卢甘，初不欲令熙河作路，河、岷作州也。今与众异论，倘不求退，必致不容。”韶本凿空开边，骤跻政地，乃以勤兵费财归曲朝廷，帝由是不悦，以观文殿学士、户部侍郎知洪州；又坐谢表怨慢，落职，知鄂州。
　　丙午，以复广源、苏茂等州，群臣表贺。曲赦广南西路诸州军。安南道经略讨都总管、荆湖南路宣抚司并罢。行营军马除量留防守外，尽放归本路。经贼坊郭、乡村户及避贼失业者，并被杀土丁之家，去年已放税者更放，今年并二税役钱已免两料者更免两料。应经贼杀戮之家，见存丁口孤贫不能自存者，所在州军日给口食米。以广源州为顺州。
　　赐李乾德诏，许依旧入贡，送还所掠省地人口。是役也，帝令中书、枢密院具行营兵马数，兵四万九千五百六人，马四千六百九十匹，除病及事故，见存二万三千四百人，马三千一百七十四匹。
　　以郭逵判潭州，赵禼知桂州。以征交趾，移疾先还，逵既坐贬，禼亦以不即平贼，降直龙图阁、知桂州。
　　戊申，三司言：“奉诏同制置解盐使皮公弼详议中外所论陕西解盐钞法利害。盐法之弊，由熙河钞溢额，钞溢额故钞价贱，钞价贱故粮草贵。又，东、西、南三路通商州县权卖官，故商旅不行。如此盐法不得不改，官卖不得不罢。今欲更张前弊，必先收旧钞，点印旧盐，行贴纳之法，然后自变法日为始，尽买旧钞入官。其已请出盐，立限许人自陈，准新价贴纳钱印盐度，给公据。令条具所施行事。东南旧法，盐钞一席毋过三千五百，西盐钞一席毋过二千五百，尽买入官。先令商人以钞赴解州榷盐院并池场照对批凿，方许中卖。已请出盐，立限告赏，许商人自陈。东南盐一席贴纳钱二千五百，西盐一席贴纳三千，与换公据，立限出卖，罢两处禁榷官卖。其提举司出卖盐，并依客人贴纳价钱，充买旧钞支用，取客人情愿对行算请。从省司降篆书盐席木印样，委逐州军雕造，付所差官检点印记，给与新引。将京西南、北、秦凤、河东路、在京开封府界应通商地分，各举官一员。其全席盐，限十日内经官自陈，点印贴纳，委所差官点数，用印号，毁抹旧引，给与新引，其贴纳钱，许供通抵当。如商人愿旧钞依定价折会贴纳盐钱者，听从便，于随处送纳，抹讫封印，送制置司。若私盐衰息，官盐自可通行。民间请出两路盐，无虑三十五万席，比候民间变转，约须期年。虑缘边未入新法盐钱，粮草有阙，乞权于去年折纲欠负谷粟，计物价借充军粮，候入到盐钱，依数拨还。通商州军县镇，岁终，委转运、提点司各以管下民户多少，同者将缴纳商人，注卖盐引多少为准，比较增亏，依编敕江、淮等路卖盐酒，比较赏罚。”诏：“除提举出卖解盐司官卖地分别降指挥外，及市易司已买盐，亦依客人例贴纳价钱，馀依所定。”
　　三月，辛酉，分命辅臣祈雨于郊、庙、社稷，仍诏开封府界京东、西、河北转运、提点刑狱司，各访名山灵祠，委长吏请祷。
　　丙寅，三司言：“相度及再体问商人，自来出产小盐及邻接京东、河北末盐地分，澶、濮、济、单、曹、怀州、南京及开封府界阳武、酸枣、封丘、考城、东明、白马、长垣、胙城、韦城九县，令通商，必为外来及小盐侵夺，贩卖不行。合依旧官自出卖，仍召客人入中外，其河阳、同、华、解州、河中、陕府及开封府界陈留、雍丘、襄邑、中牟、管城、尉氏、鄢陵、扶沟、太康、咸平、新郑十一县，欲且令通商，候逐月缴到客交引，对比官卖课利，不相远，即立为定法，若相远，或趁办年额不敷，即依旧官卖。”从之。
