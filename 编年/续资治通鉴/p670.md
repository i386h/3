<!-- { "loadSidebar": true } -->
　　上都之初陷也，广宁路总管郭嘉闻之，躬率义兵出御。既而辽阳陷，嘉将众巡逻，去城十五里，遇青号队伍百馀人，给言官军，喜疑其诈，俄果脱青衣变红。嘉出马射贼，分兵两队夹攻之，杀获甚多。嘉见贼势日炽，孤城无援，乃竭家所有衣服、财物、犒义士以励其勇敢，且曰：“自我祖父有勋王室，今之尽忠，吾分内事也。况身守此土，当死生以之，馀不中恤矣。”
　　顷之，贼至，围城，亘数十里，有大呼者曰：“辽阳我得矣，何不出降！”嘉挽弓射其呼者，中左颊，堕马死。贼稍引退，嘉遂开西门逐之，贼大至，力战以死。事闻，赠河南江北行省左丞，追封太原郡公，谥忠烈。嘉之守广宁也，招集义兵数千，教以坐作进退，号令齐一，赏罚明信，故东方诸郡，粮富兵精，称嘉为最。
　　察罕特穆尔命枢密院判官陈秉直、班布尔实将兵二万守冀宁。
　　乙卯，方国珍遣使奉书献金带于吴。
　　先是吴国公遣典签刘辰招谕国珍，国珍与其下谋曰：“方今元运将终，豪杰并起，惟江左号令严明，所向无敌。今又东下婺州，恐不能与抗。况与我为敌者，西有张士诚，南有陈友谅，莫若姑示顺从，藉为声援，以观其变。”遂遣使奉书随辰来献金绮，于是复遣使报之。然国珍虽纳款，其实阴持两端也。
　　戊午，吴雄锋翼元帅王遇成、孙茂先率兵攻临安县，张士诚遣其右丞李伯升来援，茂先击败之，伯升敛兵退守，茂先攻之不下，引兵还。佥院故大海攻诸暨，守将战败宵遁，万户沈胜以众降，遂改诸暨州为诸全州。嵊县万户郝原，请降于吴。
　　二月，甲子朔，张士诚复攻江阴，战舰蔽江而下。吴守将吴良御之，戒诸将勿轻动。顷之，士诚兵阵于江滨，良命弟祯率一军出北门与战，锋才交，复遣元帅王子明率壮士出南门合击之。士诚不能支，遂败，溺死甚众。
　　癸酉，吴将邵荣攻湖州，屡败张士诚兵，其将李伯升敛兵退守，攻之，弗克，乃还屯临安。
　　辛巳，枢密副使多尔济以贼犯顺宁，命张立将精锐由紫荆关出讨，鸦鹘由北口出迎敌。
　　甲申，叛将梁炳攻辰州，守将和尚击败之。以和尚为湖广行省参知政事。
　　贼由飞狐、灵丘犯蔚州。
　　庚寅，御史台言：“先是召募义兵，用钞银一百四十万锭，多近侍、权幸冒名关支，率为虚数。请命军士，凡已领官钱者，立限出征。”诏从之，已而不果行。
　　是月，诏博啰特穆尔移兵镇大同，以为京师捍蔽。
　　置大都督兵农司，仍置公司十道，专督屯种，以博啰特穆尔领之。所在侵夺民田，不胜其扰。
　　台哈布哈之溃兵数万掠山西，察罕特穆尔遣陈秉直分兵驻榆次招抚之，其首领悉送河南屯种。
　　三月，癸己朔，陈友谅遣兵由信州略衢州，复遣兵陷襄阳路。
　　甲午，吴下令宥狱囚。
　　辛丑，京城北兵马司指挥周哈喇岱与林智和等谋叛，事觉，伏诛。
　　丁巳，张士诚兵攻建德，吴将硃文忠御之于东门，使别将潜出小北门，间道过鲍婆岭，由碧鸡坞绕出其阵后夹击，大破之。
　　方国珍遣郎中张本仁以温、台、庆元三路献于吴，且以其次子关为质。吴国公曰：“古者虑人不从，则为盟誓，明誓不信，变而为质子。此衰世之事，岂可蹈之！凡人之盟誓、交质者，皆由未能相信故也。今既诚心来归，便当推诚相与，如青天白日，何自怀疑而以质子为哉！”乃厚赐关而遣之。关后改名明完。
　　陈友谅遣部将赵普胜寇宁国太平县，江南总制胡惟贤，命万户陈允同、义士江炳叔率乡兵五千击败之。普胜复寇陵阳、石埭等县，佥院张德胜与战于栅江口，复破走之。
　　壬戌，诏定科举流寓人名额，蒙古、色目、南人各十五名，汉人二十名。
　　夏，四月，癸亥朔，汾水暴涨。
　　贼陷金、复等州，司徒、知枢密院事佛嘉努调兵平之。
　　甲子，毛贵为赵君用所杀。
　　帝以天下多故，诏却天寿节朝贺。皇太子及群臣屡请举行如故，帝不听，曰：“俟天下安宁，行之未晚。卿等无复言。”
　　癸酉，吴兵复池州。
　　初，赵普胜既陷池州，令别将守之，而自据枞阳水寨，数往来寇掠境上。元帅徐达患其侵轶，遣院判俞通海等击败之，俘其将赵牛儿等，普胜弃舟走陆。又擒其部将洪钧等，并获艨艟数百艘，遂复池州。
　　吴佥院胡大海率元帅王玉等攻绍兴，军至蒋家渡，遇张士诚兵，击败之，获战舰五十馀。又连战于三山、斗门、白塔寺，皆捷，擒士诚卒五十馀人，恐其叛，悉斩于双溪之上。
　　张士诚复攻建德，驻兵大浪滩，吴将硃文忠遣兵由乌龙岭循胥口而上，击破之。
　　庚辰，吴叛将陈保二寇宜兴，守臣杨国拒战，擒保二，槛送宁越，伏诛。
　　张士诚复遣兵争建德，据分水岭；硃文忠遣元帅何世明击破其营。
　　丁亥，张士诚兵击常州，守将汤和击败之。
　　己丑，贼陷宁夏路，遂略灵武等处。
　　张士诚将李伯升攻婺源，吴将孙茂先击败之。
　　五月，壬辰朔，以陕西行台御史大夫鄂勒哲特穆尔为陕西行台左丞相，便宜行事。
　　丁酉，皇太子奏请巡北边以抚绥军民，御史台臣上疏固留，诏从之。
　　先是中书左丞成遵言：“宋自景祐以来百五十年，虽无兵祸，常设寓试名额以待四方游士。今淮南、河南、山东、四川、辽阳及江南各省所属州县避兵士民，会集京师，如依前代故事，别设流寓乡试之科，令避兵士民就试，添差试官别为考校，依各处元额，选合格者充之，则无遗贤之患矣。”礼部议寓试解额依元额减半。既而福建乡试取江西流寓者十五人，察罕特穆尔又请河南举人及避兵儒士，不拘籍贯，依河南元额就陕州应试，从之。
　　辛亥，吴国公将还建康，召胡大海于绍兴，既至，谕之曰：“宁越为浙东重地，必得其人守之。吾以尔为才，故特命尔守，其衢、处、绍兴进取之宜，悉以付尔。宋巴延布哈在衢州，其人多智术；舒穆噜伊逊守处州，善用士；绍兴为张士诚将吕珍所据；数郡与宁越密迩，尔宜与常遇春同心协力，伺间取之。此三人皆勍敌，不可忽也。”仍命左右司员外侯原善、都事王恺、管句栾凤综理钱粮军务事。
　　未几，有三人称赵宋子孙，请再命大海攻绍兴，愿为内应，吴国公知其诈，命法司拷问，乃张士诚使为间，并其家属诛之。
　　山东、河东、河南及关中等处飞蝗蔽天，人马不能行，所落沟堑尽平，民大饥。
　　察罕特穆尔图复汴梁，是月，以大军次虎牢。先发游骑，南道出汴南，略归、亳、陈、蔡；北道出汴东，战船浮于河，水陆并下，略曹南，据黄陵渡。乃大发秦兵出函关，过虎牢，晋兵出太行，逾黄河，俱会汴城下，首夺其外城。察罕特穆尔自将铁骑屯杏花营，诸将环城而垒。
　　刘福通屡出战，战辄败，遂婴城以守。察罕特穆尔乃夜伏兵城南，旦日，遣苗军跳梁者略城而东，福通倾城出追，伏兵鼓噪起，邀击，败之。又令弱卒立栅外城以饵敌，敌出争之，弱卒佯走；薄城西，因纵铁骑突击，悉擒其众。福通自是不敢出。
　　先是陈友谅弟友德营于信州城东，绕城植木栅，急攻之。巴延布哈德济日夜与贼鏖战，粮竭矢尽而气不少衰。有大呼于城下者曰：“有诏！”参谋该里丹临城问何来，曰：“江西来。”该里丹曰：“如此，乃贼耳。吾大元臣子，岂受尔伪诏！汝不闻张睢阳事乎！”伪使者不应而去。时军民唯食草苗、荼纸，既尽，括靴底煮食之，又尽，罗掘鼠雀及杀老弱以食，然犹出兵大破贼。
　　六月，王奉国来攻城，昼夜不息者逾旬。巴延布哈德济登城麾兵拒之。已而士卒力疲不能支，万户顾马儿以城叛，城遂陷。席闰出降，大圣努、该里丹皆死之。巴延布哈德济力战不胜，遂自刎。部将蔡诚，尽杀妻子，与蒋广奋力巷战，诚遇害，广为奉国所执。爱广勇敢，使之降，广曰：“我宁为忠死，不为降生。汝等草中一盗尔，吾岂屈汝乎？”奉国怒，磔广于竿，广大骂而绝。时义兵陈受战败，为贼所擒，亦痛骂不屈，贼焚之。
　　先是巴延布哈德济之援信州也，尝南望泣下曰：“我为天子司宪，视彼城之危急，忍坐视乎！吾所念者，太夫人耳。”即入拜其母鲜于氏曰：“儿今不得事母矣！”母曰：“尔为忠臣，吾即死，何憾！”巴延布哈德济因命子额森布哈奉其母间道入福建，以江东廉访司印送行台御史，遂力守孤城而死，谥曰桓毅。
　　甲子，张士诚将吕珍围诸全州，胡大海自宁越率兵救之。珍堰水以灌城，大海夺堰，反以灌珍。珍势蹙，乃于马上折箭求解兵，大海许之。王恺谓大海曰：“彼猾贼难信，不如因而击之，可大胜也。”大海曰：“吾已许人而背之，不信，纵其去而击之，不武。”遂引兵还。
　　是月，吴佥院俞通海攻赵普胜，不克而还。诸将患之，吴国公曰：“普胜勇而无谋，陈友谅挟主以令众。上下之间，心怀疑贰，用计以离之，一夫之力耳。”时普胜有门客，颇通术数，常为普胜画策，普胜倚为谋主。乃使人阳与客交而阴间之，又致书与客，故误达普胜，普胜果疑客，客惧，不能安，遂来归。于是厚待客，客喜过望，倾吐其实，尽得普胜生平所为，乃重以金币资客，潜往说友谅所亲以间普胜。普胜不知，见友谅使者，辄自言其功，悻悻有德色，友谅由是忌之。
　　秋，七月，壬辰朔，以辽阳贼势张甚，起前中书右丞相绰斯戬为辽阳行省左丞相，便宜行事。
　　乙巳，吴同佥枢密院常遇春攻衢州，建奉天旗，树栅，围其六门，造吕公车、仙人桥、长木梯、懒龙爪，拥至城下，高与城齐，欲阶之以登；又于大西门、大南门城下穴地道攻之。守臣廉访使宋巴延布哈等悉力备御，以束苇灌油烧吕公车，架千斤称钩懒龙爪，用长斧以砍木梯，筑夹城以防穴道。遇春政之弗克，乃以奇兵出其不意，突入南门甕城，毁其所架砲，督将士攻围益急。
　　戊申，命国王囊嘉特、中书平章政事佛嘉努、额森布哈、知枢密院事赫噜等统领特默齐军进征辽阳。
　　赵君用既杀毛贵，贵党续继祖自辽阳入益都；丙辰，杀赵君用，遂与其所部自相仇敌，彭早住不知其所终。
　　是月，以张士信为江浙行省平章政事。
　　八月，辛酉朔，倪文俊馀党陷归州。
　　庚午，吴将硃文逊、秦友谅攻无为州，取之。
