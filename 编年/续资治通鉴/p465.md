<!-- { "loadSidebar": true } -->
　　太子天性仁厚，尝奏曰：“东宫贺礼，亲王及一品皇族皆北面拜伏，臣但答揖。望圣慈听臣答拜，庶敦亲亲友爱之道。”金主从之，遂为定制。
　　一日，侍宴于常武殿，典食进粥。将食，有蜘蛛在粥碗中，典食恐惧失措。太子从容曰：“蜘蛛吐丝，乘空忽堕此中耳，岂汝罪哉！”在东宫十五年，恩德浃人者深。及卒，侍卫军士争入临于承华殿下，声应如雷，百姓皆于市门巷端为位恸哭。时诸王妃主入临，多从奴婢，奴婢颇喧杂不严，枢密使图克坦克宁遣出之，身护宫门，严饬禁卫如法，然后听入，从者有数。谓东宫官属曰：“主上巡幸未还，太子不幸至于大故，汝等此时以死报国乎？吾亦不敢爱吾生也！”辞色俱厉，闻声肃然敬惮。
　　皇孙金源郡主玛达格哀过甚，克宁谏曰：“哭泣，常礼也。身居冢嗣，岂以常礼而忘社稷之重乎？”召太子侍读完颜匡谓曰：“尔侍太子日久，亲臣也。郡王哀毁过甚，尔当固谏。谨视郡王，勿去左右。”金主闻克宁严饬宫卫，谨护皇孙，喜其忠诚，愈重之。
　　壬戌，淮东总领吴琚奏：“欲将镇江都统司诸军官兵日前所欠激赏铺、军须子铺布帛钱并与除放，庶几官兵得其全请赡家。此令一下，足以感士心，足以正师律，足以戒掊克，足以示陛下知行伍之微，恤士卒之至。”帝曰：“军政刻削，杨存中以来便如此，可依琚所奏。”仍降指挥，其它有无似此去处及别有侵刻营运钱等，并诏还之。
　　丙寅，金乌库哩元忠罢为北京留守。金主责之曰：“汝强愎自用，觊权而结近密，汝心叵测，其速之官！”
　　己巳，臣僚言：“臣闻一定不易之谓法，循习引用之谓例，故昔人尝守法以废例，未尝用例以废法。今天官诸选，条目猥多，法例参错，吏奸深远，法无已行而或废，例有已行而必得，此其为弊，固非一日。请诏铨部，凡七司所行之事，条法具载分明，可以遵用；而偶无已行者，并令长贰、郎官据法施行，若于法窒碍而偶有已行之例，并不得引用。”从之。
　　丁丑，帝谓宰执曰：“秋季在近，狱案有稽缓者，可择数事议行遣。今州郡职事，弛慢不一，难为一例，须知宽猛相济，政是以和。前此岳霖降官印榜，行下已久，诲尔谆谆，听我藐藐，岂可不明赏罚！使赏罚不明，朝夕谆谆，无益也。”是日，诸路监司、帅臣以所部郡守考察臧否上，惟浙东未具闻，帝曰：“近来废弛事多，须当惩戒，帅臣郑丙、提举勾昌泰各降一官。”
　　秋，七月，壬午朔，金赐太子谥曰宣孝。
　　癸未，臣僚言：“淮上州军，逐处皆有桩管米斛，健康、镇江大军屯驻，又有总司钱粮。惟太平州、采石镇沿江要害去处，去岁民间艰食，州郡必无储备，闻淮上去秋成熟，淮人多有载米入浙中出粜不行。今来秋成在近，望先支降本钱付总领所，及时和籴。”诏：“赵汝谊于健康务场见桩管会子，委官就采石仓措置。”
　　诏罢荆门军浰河、武宁、黄泥税场，以前知军陆洸言豪民买扑扰民故也。
　　壬寅，内藏库奏和州、无为军、常德府所欠分钱，乞再限一季起发。帝曰：“近日和州却以三千缗赂内侍求免。事觉，所免只五千缗，却用三千缗属托，谓何？”王淮等对曰：“其意以为可长久得免，故不惮一时之费。”帝曰：“守臣张士儋、张临、赵公颐，各展二年磨勘，更与展限半年，须管发纳数足。”
　　吏部言：“二广考试补摄官人，请依本部铨试出官指挥，将考校到合格人，以十分为率取五分。”从之。
　　先是广东提举韩璧言：“二广两荐之士，许试摄官，谓之‘试额’；二年再试，谓之‘待次’；累至三试，谓之‘正额’；然后就禄，或任盐税，或受簿尉，至有阙官之处，虽待次亦得以滥授。其试摄程度，大略如铨试之五场，自非杂犯，虽文辞鄙俚，亦在所录，侥幸太甚。请自今一如铨试法，下吏部勘当。”而有是请。
　　甲辰，罢常德府、复州税场，从提举赵善誉之请也。乙巳，罢江都、泰兴、山阳、天长、高邮税场，从提举赵不流之请也。帝曰：“此皆有益于民之事，日行一事，岁计则有馀矣。”
　　臣僚言：“窃见浙运耿秉，近因属邑版帐钱额太重，乞与属郡评议，将额重处量减，诏从其请。两浙版帐钱额之重，实与江西之月桩相似，二浙州郡亦自窘匮，就诸县之额太重者与之斟酌，县有毫厘之减，则民有毫厘之惠。若诸路得一贤转运使，则不待冠盖交驰，而裕民之说行矣。望出此疏付版曹，行之浙运，更令耿秉与诸郡守臣悉心讲究，次第行之，诸路得为楷式；更愿陛下不惜少裨版曹，以苏民力。”从之。
　　戊申，金主发好水川。
　　八月，甲寅，监察御史冷世光言：“监司岁出巡阅，吏卒诛求，所过骚然，一县之中，凡数百缗仅能应办，否即捃摭生事。请明诏诸路监司，今后巡阅，力革此弊，所用随行吏卒，各于州郡差拨，逐州交替。”从之。
　　丁巳，帝谕宰执，二广盐事当并为一司。王淮等曰：“外议，并司后恐广西漕既不预盐事，即无通融钱物，或至支吾不行。”帝曰：“如此，须更商量，盖天下事全在致思，思之须有策。穷则变，变则通，譬如弈棋，视之如无著，思之既久，著数自至。”
　　辛酉，诏：“提领封桩库所支降会子，付淮东、淮西、湖广总领所，并充今年和籴桩管米本钱支用。”
　　壬戌，诏：“封桩库支降会子，委浙西提举罗点和籴。”
　　乙丑，诏曰：“朕惟差役之法，为日盖久；近年以来，又创限田之令，可谓备矣。然州县奉行不公，豪贵兼并太甚，隐寄狭户，弊端益滋。一乡之中，上户之著役者无几，贫民下户，畏避弃鬻，至不敢蓄顷亩之产。莫若不计官民户，一例只以等第轮差，如此，则不惟贫富均一，且税籍之弊不革而自去。可令户部、给舍、台谏详议闻奏。”
　　丙寅，提举常平茶盐公事赵恐朝辞，帝曰：“盐事利害稍重，凡事可亲临，勿容官吏滋弊。至赃吏，不可不按。”
　　癸酉，知建康府钱良臣奏：“秋教按阅禁军，路钤、训武郎胡斌，恃酒无礼，望赐罢黜。”帝曰：“胡斌素多口，以旧在潜邸，故略假借，乃敢辄犯阶级，可降两官，放罢。”
　　甲戌，秦焴奏德安府巡检张革，慢弃本职，于公所詈前任守臣，乞罢黜。帝曰：“此风不可长。放罢轻典，更降两官。”
　　丙子，诏蠲会稽借贷官米。
　　九月，甲申，诏兰溪借过常平钱收买稻种，并蠲放。
　　金主次辽水，召见百二十岁女真老人，能道太祖开创事，金主嘉叹，赐食，并赐帛。
　　己酉，还中都，临宣孝太子于熙春园。
　　丙戌，国子祭酒颜师鲁请奖进节义之士，帝然之。
　　辛卯，礼部言：“太史局与成忠郎杨忠辅所陈历法异同，请差监视杨忠辅同太史局不干碍官测验施行。”帝曰：“日月之行有疏数，故历久不能无差。大抵月行道远，多是不及，无有过者。至日可遣台官并礼部官看验。”乃命礼部侍郎颜师鲁监视测验。
　　先是忠辅言：“南渡以来，尝改造《统元》及《乾道》二历，皆未三年，已不可用。目今见行《淳熙历》，乃因陋就简，苟且傅会而已，验之天道，百无一合。《淳熙历》朔差者，自戊戌以来，今八年矣。忠辅因读《易》，粗得大衍之旨，创立日法，撰衍新历，凡日月交会，气候启闭，无不契验。今己巳岁九月望，月蚀在昼，而《淳熙历》法当在夜。在昼者蚀晚而不见，在夜者蚀早而见，若以昼夜辨两历之是非，断可决矣。”故有是诏。寻命官测验，是夜，阴云，不见。
　　壬辰，臣僚言：“吏部差注知州，请并令长贰同共铨量其人材堪与不堪应选，保明闻奏。或前任有过犯者，亦酌其轻重，为之去取，其人材不堪应选者，即予报罢，庶几不致冒滥。”诏：“自今吏部差注知州，同共铨量，先次保明闻奏。”
　　癸巳，起居舍人李巘言：“郊禋之际，命官行事，皆所以尊天礼神；赞导之吏，利于速集，往往先引就位以待行礼。立俟既久，筋力有限，徙倚疲顿，或至倒侧，及当行礼，多不如仪，肃敬之诚，何从而生！”帝曰：“此说诚然。朕往在潜邸为亚献时，催班亦早，时风紧帘疏，颇觉难待。况百官既无幕次，又立班太早，所谓虽有肃敬之心，皆倦怠矣。盖引班吏只欲早毕它事，宁顾时之未可，今只须先二刻催班。”
　　丁酉，郭杲申襄阳府木渠下屯田二麦数，帝曰：“下种不少，何所收如此之薄？可令郭杲细具因依。”帝又曰：“所在屯田，二麦于六月终，稻谷于十月终，可具数闻奏，仍先申尚书省。”继以湖广总领赵彦逾、知襄阳府高夔、京西运判刘立义、鄂州江陵副都统阎世雄奏襄、汉之间麦稻熟时，乃诏二麦于七月终，稻谷于十一月终，具数闻奏。
　　中书门下省言前知绵州史祁，得替之日，将本州见在钱指为羡馀，献总领所，希求荐举，诏史祁特降一官，放罢。
　　冬，十月，丙辰，谕建康府副都统阎仲曰：“朕惟将帅之弊，每在蔽功而忌能，尊己而自用，故下有沈抑之叹，而上无胜算之助。殊不知兼收众善，不掩其劳，使智者献其谋，勇者尽其力，迨夫成功，则皆主帅之功也。昔赵奢解阏与之围，始令军中有谏者死，及许历进北山之策而奢许诺，卒败秦师，卿当以奢为法。”仍刊石给赐殿帅以下。
　　金尚书省奏亲军数多，宜稍减损，诏定额为二千。宰臣退，金主谓左右曰：“宰相年老，艰于久立，可置小榻廊下，使少休息。”
　　庚申，诏：“两淮并沿边州军归正人请占官田，昨累降指挥与免差税赋；今限满，理宜优恤，可自淳熙十三年为始，更与展免三年。”
　　甲子，金主谓宰臣曰：“护卫年老，出职而授临民，字尚不能书，何以治民！人胸中明暗，外不能知，精神昏耄见于外，是强其所不能也。天子以兆民为子，不能家家而抚，在用人而已。知其不能而强授之，百姓其谓我何！”
　　乙亥，知隆兴府程叔达请将淳熙十年分百姓未纳税苗蠲放，其上供及分隶之数，自行管认。帝曰：“不亏公家，又有利于百姓，可依奏。仍令出榜晓谕。”王淮曰：“以此观之，州郡若得人，财赋自不至匮乏。”帝曰：“此须守臣自不妄用。若妄用，何以表率胥吏，使财赋有馀！”
　　十一月，甲申，司农少卿吴燠言：“宜令有司集议，冗食之吏散在百司者，务从减省，先自省部始。若夫不急之官，宜汰之兵，亦可以次第省废，其于大农岁计，不为小补。”帝曰：“遽然省罢，人必怨惧。可行敕令所参照条法，合省减人数，且令依旧，俟离司或事故，更不作阙。其合减兵卒，亦许存留，如事故更不差拨。”
