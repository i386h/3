<!-- { "loadSidebar": true } -->
　　戊子，安民靖难功臣、太傅、醴泉观使、清河郡王张俊，移节静江、宁武、靖海军；扬武翊运功臣、太傅、醴泉观使、咸安郡王韩世忠，移节镇南、武安、宁国军。
　　权尚书户部侍郎边知白，移吏部侍郎。
　　是月，金人与蒙古始和，岁遗牛、羊、米、豆、绵、绢之属甚厚。于是蒙古长鄂罗贝勒自称祖元皇帝，改元天兴。金人用兵连年，卒不能讨，但遣精兵分据要害而还。
　　夏，四月，己亥，御史中丞兼侍讲汪勃为端明殿学士、签书枢密院事。
　　甲寅，皇太后朝景灵宫。
　　戊午，金主宴群臣于便殿。金主醉，以剑逼其弟元，使强饮，元惧而出，命左丞宗宪追之，宗宪与俱去；乃命户部宗礼跪于前，手杀之。
　　己未，诏责授清远军节度副使、吉阳军安置赵鼎，遇赦永不检举。右修职郎石恮，追毁出身以来文字，除名勒停，特免真决，送浔州编管。
　　初，鼎贬潮州，守臣徐璋为之治第，且馈饷之。恮时为录事参军，数与鼎相见。及是恮代归，而璋已卒，守臣左朝散大夫翁子礼发其事，下大理，鞫实。鼎坐不自省循，请托州郡借人抄书，因令干官顾湜嘱恮供给书写人，于是恮大收人户盐钱，节次应副使用，又受璋馈送八百馀缗，璋又盗官钱为鼎盖造第宅，通计一万馀缗，绸绢三千六百馀匹，故有是命。
　　五月，己巳，徽猷阁直学士、提举江州太平观洪晧，责授濠州团练副使，英州安置。晧丁内艰，既终丧，复遂祠请。于是直徽猷阁王洋知饶州，而左奉议郎陈之渊添差通判，二人与右承议郎、通判州事李勤积不相能。勤幸以讦进，告晧有欺世飞语，洋、之渊皆与闻之。殿中侍御史余尧弼，即奏晧造为不根之言，簧鼓众听，几以动摇国是，请窜遐裔，洋、之渊亦宜置之典宪，诏罢洋、之渊，而晧有是命。
　　金中京留守亮，召还京师，同判大宗正事，加特进。
　　辛巳，金主使龙虎卫上将军、殿前右副都点检完颜卞、宁远大将军、东上閤门使大珪，来贺天申节。
　　六月，癸巳朔，帝谕宰执曰：“临安居民皆汲西湖，近来为人扑买作田，种菱藕之类，沃以粪秽，岂得为便？况诸库引以造酒，用于祭祀，尤非所宜，可禁止之。”又曰：“沿江石岸，令速修之，迟则冲损害民，费工必倍。”
　　丁酉，金主杀横海军节度使田，左司郎中奚毅，翰林待制邢具瞻及王植、高凤廷、王敬、赵益兴、龚寻鉴等。
　　秋，七月，金以太白经天，曲赦畿内。
　　壬申，武泰军节度使、知荆南府事刘锜提举江州太平观，从所请也。锜镇江陵凡六年。
　　癸酉，敕令所奏：“诸遭丧应解官，而临时窜名军中，规免执丧者，徒三年；所属知情而为申请起复者，减二等。”先是帝数论大臣以为有伤风教者，至是立法。
　　甲申，提举太平观张阐请老。帝曰：“此吾初年词命之臣。”命以敷文阁待制致仕。
　　戊子，行营右护军都统制吴璘，改充御前诸军统制兼知兴州。
　　八月，乙未，帝谓宰执曰：“朝廷于临安不免时有所需，如御膳米，初以日供，今则月一取之，庶不缘此扰民也。”
　　癸卯，责授清远军节度副使赵鼎卒。
　　鼎在吉阳三年，故吏门人皆不敢通问。广西经略使张宗元时遣使渡海，以醪米馈之。秦桧令本军月具鼎存亡申尚书省，鼎知之，遣人呼其子汾，谓之曰：“桧必欲杀我，我死，汝曹无患，不尔，诛及一家矣。”乃不食而卒，年六十三。四方闻之，有泣下者。
　　乙巳，直秘阁、知临安府沈该为尚书礼部侍郎，权工部侍郎赵不弃充敷文阁待制、知临安府。丙午，召龙图阁学士、知绍兴府詹大方为工部尚书。戊申，以该为贺大金正旦使，閤门宣赞舍人苏晔副之；大方为贺生辰使，閤门宣赞舍人容肃副之。
　　己未，宝文阁学士王奂提举万寿观。
　　奂知平江府，以疾请奉祠，而两浙转运判官汤鹏举奏其应办国信，每事丰腆，并无遗阙，乃有是命。奂至行在数日卒，赠右银青光禄大夫，赐银绢五百匹两，例外官子孙一人，官给葬事。
　　九月，乙丑，户部具到诸路月桩钱数。帝曰：“科敛之烦，富者犹不能堪，下户何所从出！若计诸州羡馀以减月桩钱，诚宽民力。”
　　甲戌，右朝散郎、直秘阁吕摭，除名，梧州编管。
　　秦桧追恨颐浩不已，使台州守臣曹惇求其家阴事。会摭妻姜氏告摭丞其庶弟之母，送狱穷治，摭惧罪阳瘖，乃以众证定罪，于是一家破矣。
　　丙子，资政殿学士、四川宣抚副使郑刚中罢。
　　先是殿中侍御史余尧弼，劾“刚中天资凶险，敢为不义，专与异意之徒合为死党。妄用官钱，纵使游士摇脣鼓舌，变乱黑白。四川都转运司，盖总四路财计以赡军须也，俾乘间上书，并归宣司，则是制军、制食通而为一，虽密院、户部不得如此，祖宗维持诸路之计，于此扫地。不知刚中封靡自植，欲以何为？总领司建置之意，盖与诸路一体，刚中怒形于色，不欲总司举职，朝廷不得已为之易置，则又扬言以为己能。自古跋扈籓镇敢如此否？”章未报，尧弼又奏刚中奢僭、贪饕、妄作威福、罔上不忠、败坏军政五罪，乃有是命，仍令刚中于鄂州听旨，其随行军实，令湖广总领所交割，具数申省，军兵令都统制田师古拘收，押还本司。
　　是月，金主出猎至阴山之北，遂至西京。
　　太保、右丞相宗固薨，以都元帅宗弼为太师、领三省事，都元帅、领行台尚书省事如故。以平章政事完颜勖为左丞相兼侍中，都点检宗贤为右丞相兼中书令，行台右丞相刘筈、左丞萧仲恭为平章政事，李德固为尚书右丞，秘书监萧肄为参知政事。
　　冬，十月，辛卯朔，日有食之。
　　癸卯，诏建太一宫于行在。自驻跸以来，岁祀十神太一于惠照僧舍。言者以为未称钦崇之意，乃作宫焉。
　　甲辰，秦桧进呈殿前、马、步三司管军扈卫十年，取旨推恩。帝曰：“往日将帅出战立功，时有迁转。今休兵日久，如已建节者，固不较计，其它岂无升进之望！当有以系其心，且使后来者知劝。”
　　丁未，诏：“太常少卿岁以春秋二仲荐献绍兴府园陵攒宫，季秋令监察御史按视。”
　　己酉，少保、宁远军节度使、领殿前都指挥使职事杨存中为少傅，以扈卫十年推恩也。
　　壬子，金平章行台尚书省事奚宝卒。
　　十一月，丁卯，权礼部侍郎周执羔，请复赐新及第进士闻喜宴于礼部贡院，从之。
　　癸酉，金以工部侍郎布萨达蔓为御史大夫。
　　乙亥，左奉议郎洪适、右朝散郎、通判濠州曾恬并罢。
　　适通判台州，与守臣曹惇不相能。恬，公亮孙也，为大宗正丞。秦桧专政，士方求媚以取要官，而恬自守无所诎。殿中侍御史余尧弼，论适奸险强暴，得自家传，在台州贪墨逾滥；恬纵脱不检，自谓赵鼎门人，常怀怨望，遂绌之。既而恬又坐擅兴工役贬秩。
　　己卯，金主命减常膳羊豕五之二。
　　癸未，金以尚书左丞宗宪为行台平章政事，以同判大宗正事亮为尚书左丞。
　　是月，金主复归上京。
　　时右丞亮务揽权柄，用其心腹为省台要职，引萧裕为兵部侍郎。一日，因召对，语及太祖创业艰难，亮呜咽流涕，金主以为忠。
　　十二月，丁未，郭武郎、閤门祗候张昂充东南第十四将。
　　甲寅，资政殿学士郑刚中落职，提举江州太平兴国宫，桂阳临居住。
　　先是殿中侍御史余尧弼，再论：“刚中抗命偃蹇，迟留不行。四川自建炎之后，惟知宣抚之尊，盖以去朝廷远，能自立威福故也。方今中兴总揽权纲之时，而刚中乃尔怙权傲慢，请亟赐窜责，以为臣子不忠之戒。”右正言巫亻及复论刚中四罪，以为：“驺导儗于乘舆，贿赂溢于私帑，暴无名之敛以重困吾民，告不根之谤以恐动远俗。既被召命，不即引道，而密遣爪牙，窥伺朝政。”故有是命。
　　丙辰，金主使金吾卫上将军、殿前左副都点检完颜宗籓，安远大将军、充东上閤门使吴前范，来贺来年正旦。
　　戊午，金参知政事韩昉罢，以兵部尚书秉德为参知政事。
　　金主未有子嗣，而皇后妒忌。群臣莫敢言。右丞相宗贤劝金主选后宫以广继嗣，金主乃遣使挟相士，下两河诸路选民间室女，得四千馀人，皆令入宫。宗贤于皇后为母党，后专政，宗贤未尝依附，论事无顾忌，后以此怨之。
　　是岁，夏改元天盛。策举人，始立唱名法。
续资治通鉴--●卷第一百二十八
●卷第一百二十八
　　　　【宋纪一百二十八】　起著雍执徐正月，尽上章敦牂三月，凡二年有奇。
　　　　 ○高宗受命中兴全功至德圣神武文昭仁宪孝皇帝绍兴十八年（金皇统八年）
　　春，正月，甲子，以永祐陵近在会稽，准先朝故事，春秋二仲以太常少卿荐献，季秋刚御史按视。
　　丁丑，左承议郎张阐添差通判泉州。
　　自秦桧专国，朝士为所忌者，终身以添倅或帅幕处之，未尝有为郡者。
　　二月，乙未，参知政事段拂罢，为资政殿学士、提举江州太平兴国宫，以殿中侍御史余尧弼、右正言巫亻及奏劾之也。章再上，寻落职，兴国军居住。
　　签书枢密院事汪勃兼权参知政事。
　　壬子，右承事郎、监登闻鼓院徐琏面对，言：“自昔帝王必有佐命之臣，功铭鼎彝，侑食清庙，以劝万世。国家远稽三代，肇造原庙，凡在佐命辅弼，皆绘像庙廷，以示报功之意。陛下绍开中兴，复崇原庙，如祖宗之制，而累朝配飨辅弼不过十馀人，今其家之子孙，必有绘像存焉，望诏有司访求，摹于景灵宫廷之两壁。”诏礼部讨论。
　　乙卯，金主如天开殿。
　　三月，壬申，名行宫之南门曰丽正，北门曰和宁。
　　时殿前招军，多诱致乡民及负贩者。丁丑，命川中大将吴璘、杨政招流民之失所者，遣发以补其额。
　　壬午，资政殿大学士、提举万寿观兼侍读秦熺知枢密院事。
　　秦桧问敕令所删定官胡宁曰：“儿子近除，外议如何？”宁曰：“外议以为相公不必袭蔡京之迹。”宁，安国子也。
　　乙酉，诏：“私擅渡淮及招纳叛亡之人，并行军法。”后诏：“津载及巡防人故纵，与同罪；失察者，减一官。”
　　夏，四月，戊子朔，日有食之。
　　庚寅，策试正奏名进士于射殿，王佐以下三百三十人赐及第、出身。
　　庚子，左中大夫、知枢密院事秦熺罢，为观文殿学士、左通奉大夫、提举万寿观兼侍读、提举秘书省。熺言：“父子共政，理当避嫌。”故有是命。仍诏熺应干请给，并依见任宰臣例，立班左右仆射之次。
　　辛丑，金遣参知政事秉德廉察官吏。
