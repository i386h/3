<!-- { "loadSidebar": true } -->
　　己巳，进至湟州。会高永年等军于城东坂上，诸将各率所部环城，遣人约降，其大首领丹波秃令结尽拘城中欲降者，据城不下。厚与童贯登城南山，视城中，尽见其战守之备，分遣诸将各守一面攻城。贼援兵自城北宗水桥上继至，势益张。日暮，诸将有言：“贼得援力生，我师攻战久已疲，请暂休士卒，徐图之。”厚谓贯曰：“大军深入至此，是为死地，不急破其城，青唐王子拥大众来援，据桥而守，未易以旬日胜也。形见势屈，将安归乎！诸将不以计取，顾欲自便，岂计之得邪！敢再言者斩！”于是诸将各用命。死士乘城，贼以石纵击，垂至堞而坠，奋复上者，不可胜数，鼓四合，昼夜不绝声，矢下如雨，城中负盾而立。庚午，别遣骁将王用率精骑出贼不意，乱宗水上流，击破援兵，绝其路，乘胜夺水寨。初，元符间，筑城宗水之北以护桥，至是贼据守之。有蕃将包厚缘城而上，捴枪击贼，引众逾入城，退保桥南。厚开其门，王用因以其众入据桥城，而战势犹未沮，遂火其桥，中夜如昼。诸将乘火光尽力攻城，城中不能支。大首领苏南抹令咓潜遣人缒城送款，请为内应，许之。是夜，王亨夺水门入，与其麾下登西城而呼曰：“得湟州矣！”诸军鼓噪而进。丹波秃令结以数十骑由西门遁去。辛未，黎明，大军入湟州。假高永年知州事，完其城而守之。前后招纳湟州境内漆令等族大首领七百五十人，管户十万。厚具捷书以闻。
　　初，湟州未克，青唐王子谿赊罗撒率众来援，过安儿峡，闻城已破，遂驻宗哥城，以丹波秃令结不能守，斩之以徇。时论者皆欲席卷而西，王厚与童贯及诸将议曰“湟州虽下，形势未固，新附之人，或持两端，青唐馀烬尚强，未肯望风束手，我师狃于新捷，其实已罢，若贪利深入，战有胜负，后患必生。岁将秋矣，塞外苦寒，正使遂得青唐，诸将未可兴筑。若不暴师劳费，则必自引而归，玩敌致寇，非万全之策。往年大军之举，事忽中变，正以此耳。湟州境内要害有三：其一曰当，在州之南，前已城之矣。其二曰省章，在州之西，正为青唐往来咽喉之地，汉世谓之隍峡，唐人尝修阁道，刻石记其事，地极险阻，若不城之，异日出兵，贼必乘间断我归路。其三曰南宗寨，在州之北，距夏国卓罗右厢监军司百里而近，夏人交构诸羌，易生边患，今若城之，可以控制。况此三城正据鄯、湟腰背、控制之利，可断其首尾之患。厚在元符间，已尝建论，不从，竟致弃地之事，覆车之辙，何可复蹈！且三城既毕，湟境遂固，降者悉为吾用，地利可佐军储，形势所临，威声自远，益知招抚降众必多，此支解羌虏之术也。明年乘机一举，大功必成。”或谓厚曰：“朝廷之意，必欲亟定青唐，从而有功，必受重赏；违之且得罪。”厚曰：“忠臣之谊，知体国耳，遑它恤乎！”遂以是日甲戌移军趋省章东峡之西，得便地曰洒金平，建五百步城一座，后赐名曰绥远关。
　　大军驻关中，谿赊罗撒尚在宗哥，遣其大首领奔巴令阿昆等五辈持蕃书诣军门，请保渴驴岭以西而和，书辞每至益卑。时军中已定议保完湟境，来春进取，且欲懈贼斗志，使不为备，于是以便宜听所请，移书张示威信，贼中大震。
　　是月，中太一宫火。
　　秋，七月，己卯，以收复湟州，百官入贺。
　　辛巳，进蔡京官三等，蔡卞以下二等。
　　壬午，白虹贯日。
　　诏以王厚为威州团练使，知熙州；童贯转入内皇城使、果州刺史，依前熙河兰会路句当公事；赏复湟州功也。
　　甲申，降德音于熙河兰会路，减囚罪一等，流以下释之。
　　庚寅，曾肇责授濮州团练副使。
　　辛卯，诏：“上书进士见充三舍生者罢归。”
　　丁酉，诏：“自今戚里、宗属勿复为执政官，著为令。”
　　庚子，赐茅山道士刘混康号葆真观妙先生。
　　乙巳，吏部言程颐子端彦，见任鄢陵县尉，即系在京府界差遣，宜放罢，从之。因下诏：“责降人子弟毋得任在京及府界差遣。”
　　是月，辽中京雨雹伤稼。
　　八月，丁未朔，再论弃湟州罪，除许将已放罪、曾布已责廉州司户外，韩忠彦、安焘、范纯礼、蒋之奇各贬官，龚夬化州、张庭坚象州编管，陈次升循州、姚雄光州居住，钱景祥、秦希甫并勒停，李清臣身死，其子祉当时用事，送英州编管。又诏：“胡宗回顷帅熙州日，屡陈坚守鄯、湟之议，见落职罢任，可特与夏宝文阁待制、知秦州。”
　　戊申，御史中丞石豫、殿中侍御史硃绂、余深奏：“尚书左丞张商英，于元祐丁卯尝为河东守臣李昭叙作《嘉禾篇》，谓‘成王冲幼，周公居摄，诛伐谗慝，卒以天下听于周公，时则唐叔得嘉禾。推古验今，迹虽不同，理或胥近。’方是时，文彦博、司马光等来自洛郊，方掌机务，比之周公，可乎？逮元符之末，起邹浩于新州，商英草词曰：‘思得瑞士，司直在庭。’又曰：‘浩径行直情，无所顾避。’所谓浩之直情径行，果先帝之所取乎？先帝不取而商英取之，可乎？”诏：“张商英秉国机政，议论反复，台宪交章，岂容在列！可落职，知亳州。”臣僚因言商英作为谤书，肆行诬诋，宜更加诛责，置之元祐籍中。辛酉，诏以商英入元祐党籍，改知蕲州；寻罢职，提举灵仙观。
　　湟州既平，王厚奉诏措置河南生羌。其地在大河之南，连接河、岷，部族顽梗，厚以为若不先事抚存，据其要害，大军欲向鄯、廓，必相影助；或于熙河州界出没，为牵制之势，扰我心腹，共害甚大。乃留王端、王亨在湟州，与高永年等就近招纳宗哥、青唐一带部族，存抚新属羌人。甲子，大军由来宾城济河，南出来羌，拔当标城，又进至分水岭、平一公城，达南宗。癸酉，厚引军赴米川城，遇蕃贼三千馀骑，与战，破之，贼焚桥遁去。明日，厚修桥欲济，贼复来扼据津渡，厚及童贯几为流矢所伤。乙亥，来贺城陷，贼掠取财物，仍各散去。
　　九月，壬午，诏：“宗室不得与元祐奸党子孙及有服亲为婚姻，内已定未过礼者并改正。”
　　庚寅，诏：“上书邪等人，知县以上资序并与外祠，选人不得改官及为县令。”
　　壬辰，置医学。
　　癸巳，令天下郡皆建崇宁寺。
　　辛丑，改吏部选人七阶，曰承直郎、儒林郎、文林郎、从事郎、通仕郎、登仕郎、将仕郎，从刑部尚书邓洵武言也。旧制以职为阶官而以差遣为职，名实混淆，元丰虽定官制，此犹未正，故更名以革其弊。
　　臣僚上言：“近出使府界，陈州士人有以端礼门石刻元祐奸党姓名问臣者，其姓名虽尝行下，至于御笔刻石，则未尽知。近在畿甸且如此，况四远乎！乞特降睿旨，以御书刊石端礼门姓名下外路州军，于监司长吏厅立石刊记，以示万姓。”从之。
　　冬，十月，甲辰，辽主如中京。
　　王厚奉诏班师。甲寅，还至熙州，遣童贯领护大首领掌年杓拶遵厮鸡及酋长温彪赴阙。
　　己未，吐蕃贡于辽。
　　己巳，辽有事于观德殿。
　　丙子，郎阿章领河南部族寇来宾、循化等城，洮西安抚李忠统兵往救之。
　　是月，辽生女直部节度使英格卒，兄子乌雅舒袭节度使。初，诸部各有信牌，驰驿讯事。英格用阿古达议。擅置信牌者罪之。由是号令始一，兵力益强。
　　十一月，庚辰，诏：“以元祐学术政事聚徒传授者，委监司举察，必罚无赦。”
　　辛巳，诏：“元祐系籍人，通判资序以上，依新条与管句宫观；知县以下资序，与注监岳庙，并令在外投状指射差注。”
　　乙酉，江南西路提举常平韩宗直、知亳州孙载并放罢，臣僚论其尝附元祐奸党故也。
　　洮西安抚李忠，行至骨廷岭，距循化城尚五六里，与贼遇，三战三败，忠及诸将李士且、李叔詹、辛叔献皆为贼所伤，却奔怀羌城。是夕，忠死。
　　丙申，辽群臣加上辽主尊号曰惠文智武圣孝天祚皇帝。大赦。以宋魏国王和啰噶为太叔，皇子梁王达噜进封燕国王，以郑王淳为东京留守，进封越国王，各进一阶。
　　丁酉，以特里衮阿噜萨古为南院大王。
　　戊戌，以受尊号告庙。乙巳，谒太祖庙，追尊太祖之高祖庙号肃祖，曾祖庙号懿祖；诏监修国史耶律俨纂太祖、诸帝实录。
　　十二月，戊申，辽主如藕丝淀。
　　丁巳，诏：“臣僚姓名有与奸党人同者，并令改名。”从权开封府吴拭奏请也。时改名者五人，硃绂、李积中、王公彦、江潮、张鐸。
　　癸亥，祧宣祖皇帝、昭宪皇后。
　　丙寅，诏：“六曹长贰岁考郎官治状，分三等以闻。”
　　癸酉，诏：“别建熙河兰会措置边事司，王厚措置边事，童贯同措置，仍兼领秦凤，得以节制兵将，应副兴发。”
　　辽以萧乌纳为临海军节度使。乌纳上书曰：“自萧哈里亡入女直，彼有轻朝廷心，宜益兵以备不虞。”不报。
　　初，辽主幸耶律达噶第，见国舅大父房之女萧氏，小字瑟瑟，悦之，匿宫中数月。皇太叔和啰噶劝辽主以礼选纳，至是立为文妃。
　　是岁，诸路蝗。
　　纂府蛮杨晟铜、融州杨晟天、邵州黄聪内附。
　　辽放进士马恭回等百三人。
　　　　 ○徽宗体神合道骏烈逊功圣文仁德宪慈显孝皇帝崇宁三年（辽乾统四年。甲申，一一零四年）
　　春，正月，己卯，安化蛮降。
　　辛巳，诏：“上书邪等人毋得至京师。”
　　戊子，铸当十大钱。
　　辽主幸鱼儿泺。
　　壬辰，增县学弟子员，大县五十人，中县四十人，小县三十人。
　　甲午，赐蔡攸进士出身。攸，京长子也，元符中，监在京裁造院。帝时为端正，每退朝，攸适趋局，遇诸涂，必下马拱立。王问左右，知为攸，心善之，及即位，遂有宠。至是自鸿胪丞赐进士出身，拜秘书郎。
　　帝锐意制作以文太平，蔡京复每为帝言：“方今泉币所积赢五千万，和足以广乐，富足以备礼。”帝惑其说，而制作营筑之事兴矣。至是京擢其客刘昺为大司乐，付以乐政。
　　壬寅，辽主猎于木岭。
　　癸卯，太白昼见。
　　辽燕国王达噜卒。达噜，萧德妃所生也，妃以京戚卒。
