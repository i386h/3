<!-- { "loadSidebar": true } -->
　　侍御史辛炳素憾浚，亦论浚误国犯分：“富平之役，赵哲转战用命，势力不敌而溃，浚乃诛哲，致其徒怨叛。又信王庶一言，杀曲端于狱中，端之部曲又皆叛去，其后日夜攻打川口，公行文檄求端于浚者是也。和尚原之战，王万年之功为多，浚乃抑之。万年怨愤叛去，与哲、端溃卒力窥川口，金人特因之耳。又用赵开营财利，行榷茶盐及隔槽酒法，苛细特甚，内结人怨，西蜀之不亡者幸也。凡朝廷所除监司郡守至，辄不许上，必己所命乃得赴。张深以老乞退，则令五日一赴宣司治事，此例安出哉！甚者擅肆赦宥，一岁凡再，自古便宜未有如是之专者也。湖南、北非浚地分，乃遣李允文、王以宁，假以便宜，肆行生杀，遂乱两路。败事而归，不自知罪，犹移文令葺治府第，浚谓枢廷之权为己家物乎？即被召，尽刷四川之财以行，尚敢托言那掇随军钱物应副解潜、程昌，欲以要功，不知钱何所从出哉？沿路札下荆、峡诸州，计置箭簳各数百万；又言如难计量，即具因依回报，是徒欲求进，不恤民力之困也。浚闻罢之始，则迁延不行，中则疑而有请，欲俟至潭州，道路无虞而后造朝，近又奏乞至衢州留数日修治器甲，今闻政府虚位，则至衢州一日而行，星夜兼程，不复留滞，何前缓而后急？”疏入，不报。
　　前一日，炳以急速请对，论：“浚为黄潜善所知，自兴元曹官一二年间引为侍从。及金人有窥江南意，乃避祸远去，引一时小人如刘子羽、程唐辈诛求聚敛，四川骚然。陛下初许浚便宜黜涉，盖以军事在远，不欲从中制也。浚辄立招贤馆，有视龙图阁之命，以孺人封号封参议官之妾。陛下常遣中使抚问，浚乃与之加秩，劳其远来，其狂悖甚矣。陛下遣郎官持节召之，浚乃偃蹇迁延，既到鼎、澧间，擅差抚谕官骚扰州县。所为一至于此，望赐罢黜，明正典刑，以为人臣跋扈之戒。”
　　浚至行在，诏浚随行军马尽付神武中军统制杨沂中，逐行钱物隶内藏为封桩激赏库。浚既见，遂赴枢密院治事。
　　三月，辛亥朔，川陕宣抚司都统制吴玠败金人于仙人关。
　　初，金右都监宗弼连战未决，玠遥与宗弼相见。宗弼遣人谓曰：“赵氏已衰，不可扶持；公来，当择善地百里而王之。”玠谢曰：“已事赵氏，不敢有贰。”
　　金人遣生兵万馀击玠营之左，玠分兵击却之，敌怒，拥众乘城。玠遣统制官杨政以刀枪手深入，统制官吴璘以刀画地，谓诸将曰：“死则死此，敢退者押！”金人分为二陈，宗弼陈于东，将军韩常陈于西，南军苦战久，遂退屯第二隘。时军中颇有异议，欲别择形胜以守，璘曰：“方交而退，是不战而却也。吾度此敌走不久矣。”政亦言于玠曰：“此地为蜀扼塞，死不可失，当守以强弩，彼不敢舍此而攻关。”玠从之。
　　金人进攻第二隘，人被两铠，铁刃相连，鱼贯而上，璘督士死战，矢下如雨，金兵死者复践而登。完颜杲驻马四视久之，曰：“吾得之矣！”翼日，命诸军并力攻营之西北楼，统领官陇干姚仲登楼死战，楼已欹，仲以帛为绳，曳使复正；金人以火焚楼柱，仲取酒灭之。玠又遣政与统领官田晟以锐兵持强力大斧击其左右，夜，布火四山，大震鼓随之。壬子夜，垒中大出兵，遣右军统领王庆及王武等诸将分紫白旗入金营，金兵惊溃，将军韩常射损左目，敌不能支，遂引兵宵遁。右军统制张彦劫横山寨，斩千馀级，玠遣统制官王浚设伏河池，扼其归路，又败之。
　　是举也，金人决意入蜀，自完颜杲已下，皆尽室以来，既不得志，遂还凤翔，授甲士田，为久留计，自是不复图蜀矣。
　　金人之始入也，玠檄召金房镇抚使王彦、熙河路总管关师古来援；师古已叛，彦亦不至，独绵、威、茂、石泉军安抚使刘锜以所部会之。玠闻师古叛，并其军麾下，厚资给焉，由是玠军益以精强。
　　戊午，端明殿学士、江南西路制置大使赵鼎参知政事。时鼎已召未至。
　　壬戌，参知政事、同都督江、淮、荆、浙诸军事孟庾自镇江至行在。
　　癸亥，侍御史辛炳试御史中丞，中书舍人唐煇试左谏议大夫。
　　礼部侍郎兼侍讲、权学士院陈与义言：“明堂之礼，有汉武汾上之制，绍兴元年，实已行之。若再举而行，适宜于今事，无戾于古典。”太常丞詹公荐、博士刘登亦言：“古人巡幸，自非封禅告成，未有行郊祀者。今岁若且祀明堂，实得权时之义。但绍兴元年，止设天地祖宗四位，不曾设皇祐百神。议者疑郊与明堂当间举。”帝乃命有司条具明堂典礼以闻。
　　乙丑，检校少保、奉国军节度使、知枢密院事张浚罢，为资政殿大学士、左通奉大夫、提举临安府洞霄宫。
　　时辛炳、常同论浚不已，帝未听。二人因录所上四章申浚，浚惧，即移疾待罪，且以吕颐浩在相位时书进呈，帝乃释然。炳又言：“前此人臣，未有如浚之跋扈僭拟、专恣误国、欺君慢上者，浚兼有众恶，望早赐窜黜。”同亦论奏如炳言，故浚遂罢，未几，谪福州居住。
　　癸酉，龙图阁直学士、知湖州汪藻上所编《元符庚辰以来诏旨》二百卷，诏送史馆。
　　夏，四月，庚辰朔，制授吴玠定国军节度使、川陕宣抚副使。玠因除宣副，遂移镇、加恩，帝赐以所御战袍、器甲，且赐亲笔曰：“朕恨阻远，不得拊卿之背也！”
　　玠素不为威仪，既除宣抚副使，简易如故。常负手步出，与军士立语，幕客请曰：“今大敌不远，安知无刺客？万一或有意外，岂不上负朝廷委任之意，下孤军民之望哉？”玠谢曰：“诚如君言。然玠意不在此。国家不知玠之不肖，使为宣抚，恐军民之间有冤抑无告者，为门吏所隔，无由自达耳。”幕客乃服。
　　癸未，宝文阁直学士、宣抚处置使参议官刘子羽，责授单州团练副使、白州安置；宝文阁学士、宣抚处置使参议官程唐，落职，提举江州太平观，本州居住。
　　丙戌，吴玠与金人战，败之，遂复凤、秦、陇州。
　　戊子，神武左副军统制李横，以襄阳失守，于国门待罪，诏放罪。
　　横与蔡、唐州、信阳军镇抚使牛皋、商、虢州镇抚使董先，自南昌随赵鼎赴行在，诏以其军万五千人属神武右军都统制张俊。皋见帝，因陈刘豫必灭之理，中原可复之计，乃命皋复往江州，听岳飞节制。
　　庚寅，置孳生牧马监于临安府。
　　庚子，诏江东宣抚使刘光世遣兵巡边。
　　初，襄阳既为伪齐将李成所据，川、陕路绝，湖、湘之民亦不奠居。硃胜非言：“襄阳上流，襟带吴、蜀，我若得之，进则可以蹙贼，退则可以保境。今陷于寇，所当先取。”帝曰：“今便可议，就委岳飞何如？”参知政事赵鼎曰：“知上流利害，无如飞者。”鼎因奏令淮东宣抚使韩世忠以万人屯泗上为疑兵；令光世先精兵出陈、蔡，庶几兵势相接。
　　癸卯，谏议大夫唐煇言：“伏见川陕宣抚司捷奏再至，谓敌兵尽去。臣窃思金人之来，拥众十馀万，是欲必得四川。然则方遣使议和而进兵攻取，此其素谋久矣。李成之在襄阳，盖与川、陕之师相表里，今不得志于川、陕，必与李成合兵，或侵荆南，或窥淮甸，必不肯一战遂已。望申敕诸帅，整军旅，远斥堠，备御加严，则为尽善。庙堂于上流及淮甸，宣讲求所以战守之策，尤不可缓。”乃命三省、枢密院讲求战守之策，仍札沿江诸帅严加备御。
　　丁未，以忠锐第一将隶神武军。初，崔增从荆南制置使王侄讨杨么，遇贼，战死，侄因请其军自隶，许之。
　　是月，金主至自东京。
　　五月，辛亥，直龙图阁、知建康府吕祉乞存旧行宫以为便殿，许之。
　　御史中丞辛炳言：“窃见祖宗朝宰相执政，员数稍多，每有所施设，必都堂聚议，参订可否而行之。故仁宗皇帝时，虽有西夏元昊之叛，而晏然若无事者，以韩琦、范仲淹辈同心协济也。臣得诸搢绅之间，咸谓顷者驻跸会稽，犹闻大臣每日会议，至三至四。自吕颐浩再相，专权自私，会食外往往各于閤子押文字，虽军旅之事，差除之属，亦有不同相关决者。陛下遭时多艰，四方未靖，一日二日万几，尽以付之二三大臣，间有横议害政者，不旋踵而遂去之，政欲庙堂之上同寅协恭，可否相济，以赞中兴之业也。愿诏大臣上体宵旰之意，每一号令之出，一政事之施，人材之进退，赏罚之劝惩，凡有涉于利害者，必商榷参订，审得其当，然后言于陛下而行之，尽复昔时会议故事，以踵前古都俞之风。佥论既谐，宜无乖谬。兹事体大，惟陛下留意。”壬子，诏札与三省、枢院。
　　川陕宣抚司奏敌兵自凤翔退走，诏札与沿江诸帅、神武诸军，仍出榜晓谕。
　　甲寅，江西制置使岳飞复郢州。
　　初，飞既出师，诏淮西宣抚使刘光世发精兵万馀人援之，飞率统制官王万等自鄂渚趋襄阳，右仆射硃胜非许迄事建节，且命户部员外郎沈昭远往总军饷。参知政事赵鼎，请帝亲笔诏监司、帅守饷飞军无阙。飞将发，命军士毋得残民，禾稼皆秋毫不敢犯。遂引兵攻襄阳，军声大振。
　　乙卯，诏：“荆、浙、江、湖通接边报州军，并置拨铺，每二十里为一铺，增递卒五人，日增给食钱，月一更替。文书稽违，如传送金字牌法抵罪。提举官常切检点。”
　　辛酉，淮东宣抚使韩世忠奏，本军统兵官武功大夫、贵州刺史刘光弼乞升差，帝谓辅臣曰：“光弼必光世之家，兹事未便，恐光世疑也。”
　　世忠与光世交恶不已，至是世忠自扬州入朝，殿中侍御中常同言：“二臣蒙陛下厚恩，若不协心报国，一旦有急，其肯相援！望分是非，正典刑，以振纪纲。”帝以章示二人。它日，带御器械刘光烈召带御器械韩世良食，世良拒之，世忠见帝，因及其事，帝曰：“世良等内诸司耳，设有不知，罢其一可也。至如大将，国家利害所系，汉贾复、寇恂以私愤几欲交兵，光武一言分之，即结友而去。卿与光世不睦，议者皆谓朝廷失驾驭之术，朕甚愧之。”世忠顿首请罪，曰：“敢不奉诏。它日见光世，当负荆以谢。”帝以其语谕辅臣，然二人卒不解。于是光弼更领夔州路兵马都监兼知黔州，仍旧从军。
　　甲子，参知政事孟庾兼权枢密院事。
