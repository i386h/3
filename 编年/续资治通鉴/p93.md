<!-- { "loadSidebar": true } -->
　　己卯，辽皇子重元为秦国王。重元，元妃之少子也。
　　　　 ○仁宗体天法道极功全德神文圣武睿哲明孝皇帝天圣二年（辽太平四年）
　　春，正月，癸卯，命御史中丞刘筠等四人权知贡举。
　　诏修景灵宫之万寿殿以奉真宗，署曰奉真；庚辰，命王钦若为礼仪使。
　　辽主如鸭子河；二月，己未朔，猎达鲁河，改鸭子河为混同江，达鲁河为长春河。
　　三月，戊子朔，诏礼部：“诸科举人不能对策者，毋辄黜落。”先是上封者言：“经学不究经旨，乞于本科问策一道。”至是对者多纰缪，帝特下诏宽之。
　　己丑，同提点开封府界公事磙州张君平言：“南京、陈、许、徐、宿、亳、曹、单、蔡、颍等州，古沟洫与畿内相接，岁久不治，故京师数罹水患，请委官疏凿之。”诏从其请。
　　丁酉，奉安真宗御容于景灵宫奉真殿。
　　皇太后谕宰臣曰：“比择儒臣侍上讲读，深有开益。”宰相因言工部郎中单父马宗元，通经有行义，可使入奉经筵。辛丑，命宗元直龙图阁。
　　癸卯，王钦若等上《真宗实录》一百五十卷，降诏褒谕。
　　乙巳，御崇政殿，赐进士安陆宋郊、长洲叶清臣、吴县郑戬等一百五十四人及第，四十六人同出身。不中格者六人，以尝经真宗御试，特赐同《三礼》出身。丙午，又赐诸科一百九十六人及第，八十一人同出身。
　　郊与其弟祁，俱以词赋得名，礼部奏祁第三，太后不欲以弟先兄，乃擢郊第一而置祁第十；人呼曰“二宋”，以大、小别之。刘筠得清臣所对策，奇之，故擢第二。以策擢高第，自清臣始。
　　壬子，赐乡贡进士张瓖、太常寺太祝吕宗简进士及第，仍附春榜。瓖，洎之孙，宰臣王钦若之婿；宗简，参知政事夷简弟也。
　　夏，四月，知池州李虚己，言州县春初豫支钱和买绢，民或不欲者，强之则为扰。辛酉，诏三司谕州县毋得抑配，非土产者罢之。
　　初，帝乳母许氏，为宫人所谗出宫，嫁苗继宗，及是邀驾自陈。丙寅，封临颍县君，以继宗为右班殿直。寻加许氏当阳郡夫人，复入宫。
　　五月，丁亥朔，司天监言日当食不食，宰相奉表称贺。
　　乙未，录系囚。
　　六月，乙未，百官表请听乐，不许；表五上，乃许之。因谕王钦若曰：“今虽勉从众请，秋宴但当用乐之半，其诸游幸，则心所未忍也。”
　　辽南院大王耶律制心卒。制心守上京，多惠政。时酒禁方严，有捕获私昷者，制心一饮而尽，笑而不诘。或劝以奉佛，制心曰：“吾不知佛法，惟心无私，则近之矣。”赠政事令，追封陈王。
　　壬申，罢天庆、天祺、天贶、先天降圣节宫观然灯。
　　甲戌，辽以萧迪里为南院大王。
　　秋，七月，戊子，诏以冬至有事于南郊。
　　壬辰，遣殿中侍御史王硕、内殿承制硃绪点检山场所积茶。
　　初，朝廷既用李谘等贴射法，行之期年，豪商大贾不能轩轾为轻重；而论者或谓边籴偿以见钱，恐京师府藏不足以继，争言其不便。会江淮制置司言茶有滞积坏败者，请一切焚弃。朝廷疑变法之弊，下书责计置司，令硕等行视。既而谘等条上利害甚悉，且言：“推行新法，功绪已见。盖积年侵蠹之源，一朝闭塞，商贾利于复故，欲有以动摇，而论者不察其实，助为游说。愿力行之，无为流言所易。”于是诏有司榜谕商贾以推行不变之意，赐典吏银绢有差。
　　初，禁寺观毋得市田。及真宗崩，内遣中使赐荆门军玉泉山景德院白银三千两，令市田，言为先帝植福，后仍不得为例。由是寺观稍益市田矣。
　　癸丑，奉安真宗御容于玉清昭应宫安圣殿。
　　八月，丙辰朔，宴崇政殿，初用乐之半。乐工奏技，帝未始瞩目，终宴，犹有戚容。
　　时诏下成都府，召优人许朝天等补教坊，左正言刘随以为贱工不足辱诏书。监察御史李纮亦言：“陛下即位，尚未能显岩穴之士，而首召伶官，非所以广德美于天下。”朝天等遂罢归。纮，昌龄从子也。
　　诏：“举官已迁改而贪污者，举主以状闻；闻而不以实者，坐之。”
　　辽以驸马萧都哩为殿前都点检。
　　己卯，幸国子监，谒先圣文宣王。召从臣升讲堂，令直讲、屯田郎中马龟符讲《论语》，赐龟符三品服。已而观《七十二贤赞述》，阅《三礼图》，问侍讲冯元三代制度。又幸昭烈武成王庙。还，幸继照堂，宴从臣。
　　甲申，太白入太微垣。
　　九月，辛卯，祠太一宫，赐道左耕者茶帛。
　　庚子，皇太后手书赐中书门下，以故中书令郭崇孙女为皇后，谕输臣曰：“自古外戚之家，鲜能以富贵自保，故兹选于衰旧之门，庶免它日或挠圣政也。”
　　冬，十月，辛巳，诏：“自今诏书，令刑部摹印颁行。”
　　时判部青州燕肃，言旧制，集书吏分录，字多舛误，四方覆奏，或致稽违，因请镂版宣布。或曰：“版本一误，则益甚矣。”王曾曰：“勿使一字有误可也。”遂著于令。
　　丙辰，奉安真宗御容于洪福院。
　　是月，辽主驻辽河。
　　十一月，乙未，朝享玉清昭应宫、景灵宫。丙申，享太庙。丁酉，合祭天地于圜丘，大赦。百官上尊号曰圣文睿武仁明孝德皇帝，上皇太后尊号曰应元崇德仁寿慈圣皇太后。赐百官、诸军加等。
　　乙巳，立皇后郭氏。时张美人有宠，帝欲立之，太后不可而止，故后虽立，而颇见疏。
　　辛亥，王钦若封冀国公，曹利用改封鲁国公，并加恩。故事，辅臣例迁官，参知政事吕夷简与同列豫辞之，遂著为式。
　　十二月，丙寅，权判都省马亮言：“天下僧以数千万计，间或为盗，民颇苦之。请除岁合度人外，非时更不度人；仍令自今毋得收曾犯真刑及文身者系籍。诏可。
　　是冬，辽大阅，声言猎幽州。二府皆请备粟练师以待不虞，枢密副使张知白独言：“辽人修好未远，今其举兵者，以上初政，观试朝廷耳，岂可自生衅邪！若终以为疑，莫如因今河决，发兵以防河为名，万一有变，亦足应用。”未几，果无事。
　　辽主尝微服出猎，有耶律罕班者，游京师，寓行宫侧，惟囊衣匹马而已。辽主见而问之，罕班初不识，漫应曰：“我北院部人，觅官耳。”辽主与语，知其才，阴识之。会北院奏南京疑狱久不决，辽主召罕班驰驿审录，举朝皆惊。罕班量情处理，人无冤者，辽主嘉之。又令藉群牧，马阙其二，同事者考寻不已，罕班略不加诘，即先驰奏，辽主益信任焉。
　　是岁，辽放进士李炯等四十七人。
　　　　 ○仁宗体天法道极功全德神文圣武睿哲明孝皇帝天圣三年（辽太平五年）
　　春，正月，乙酉，辽主如混同江。
　　戊子，辽遣宣徽南院使萧从顺等来贺长宁节，见于崇政殿，皇太后垂帘，置酒殿中以宴之，御史中丞薛奎馆伴。从顺欲请见，且言南使至北者皆见太后，而北使来独不得见。奎折之曰：“皇太后垂帘听政，虽本朝群臣亦未尝得见也。”从顺乃已。及辞，从顺有疾，命宰臣王曾押宴都亭驿。从顺问曾曰：“南朝每降使车，悉皆假摄，何也？”曾曰：“使者之任惟其人，不以官之高下。今二府八人，六常奉使，惟其人，不以官也。”从顺默然。既而从顺称疾留馆，不以时发，帝遣使问劳，挟太医诊视，相属于道。枢密使曹利用请一切罢之，乃引去。
　　二月，戊午，辽禁其境内服用明金及金钱绮，国亲当服者，奏而后用。
　　乙丑，权御史中丞薛奎，罢为集贤院学士、知并州，或谮奎漏禁中语也。既而秦州阙守，帝以奎屡官西边，习其土风，即改奎知秦州。秦州宿重兵，经费常不足，奎务俭约，教民水耕，谨商算，岁中廪粟积者三百万，征算衍者三十万，核民隐田数千顷，复得刍粟十馀万。
　　是月，辽主如鱼儿泺。
　　三月，丙子，徙知河南府陈尧佐知并州。每汾水涨，州人忧溺，尧佐为筑堤，植柳数万本，作柳溪亭，民赖其利。
　　壬辰，辽以左丞相张俭为武定军节度使，以殿前都点检萧都哩为契丹行宫都部署。
　　是月，辽主如长春河。鱼儿泺有声如雷，其水一夕越沙冈四十里，别为一陂。
　　夏，四月，壬子朔，诏恤刑狱。
　　是月，以龙图阁直学士、刑部郎中刘煜知河南府。煜世家河南，衣寇旧族。尝权发遣开封府事，独召见，太后问曰：“知卿名族，欲一见卿家谱，恐与吾同宗也。”煜曰：“不敢。”它日，数问之，煜无以对，因伪风眩，仆而出，乃免。
　　五月，庚寅，录系囚。
　　癸巳，幸御庄观刈麦，闻民舍机杼声，赐织妇茶帛。
　　辽主清暑永安山。以萧从顺为太子太师，吴叔达翰林学士，道士冯若谷加太子中允。命张俭移镇大同。
　　六月，癸酉，环、原州属羌叛，寇边，环庆都监赵士隆等死之。遣使者安抚陕西。
　　秋，七月，戊子，诏诸路转运使察举知州、同判不任事者。
　　壬寅，以前户部郎中夏竦起复知制诰。竦急于进取，喜任数术，世目为奸邪。尝上疏乞与修《真宗实录》，不报。既而丁母忧，潜至京师求起复，依中人张怀德为内助，而王钦若雅善竦，因左右之，故有是命。
　　辽主猎于平地松林。
　　八月，辛亥，知益州薛田言：“本州解发举人，自张咏以来，例给馆券至京，今得三司移文，乃责吏人偿所给官物，恐非朝廷之意。”帝曰：“汉贡士皆郡国续食，今独不能行之远方邪？其令悉蠲之！”
　　戊午，夔州路提点刑狱盛京，言忠州盐井岁增课，奉节、巫山县营田户逃绝，里胥代纳户税，万州户纳谷税钱，皆为民害；诏悉除之。京，度之从兄也。
　　初，李谘等既条上茶法利害，论者犹争言其不便。辛未，命翰林侍读学士孙奭、知制诰夏竦等再加详定。
　　九月，庚辰朔，始遣使贺辽后正旦。
　　辽主驻南京。
　　己亥，辽始遣使来贺宋太后正旦。
　　冬，十月，乙卯，太白犯南斗。
　　辛酉，以翰林学士、礼部侍郎晏殊为枢密副使。
　　庚午，以宰臣王钦若为译经使。唐译经使以宰相明释学者兼领之；宋初翻译经论，令朝官润文，及丁谓相，始置使；而钦若乃因译经僧法护等请为使，议者非之。
　　十一月，己卯朔，孙奭等言：“十三场茶积而未售者六百一十三万馀斤，盖许商人贴射，则善者皆入商人，其入官者皆粗恶不时，故人莫肯售。又，园户输岁课不足者，使如商人入息，而园户皆细民贫弱，力不能给，繁扰益甚。又，奸人倚贴射为名，强市盗贩，侵夺官利。其弊如此，不可不革。请罢贴射法，官复给本钱市茶，而商人入钱以售之。”于是茶法复坏。
