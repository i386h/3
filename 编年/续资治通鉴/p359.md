<!-- { "loadSidebar": true } -->
　　是役也，通两路所得贼舟数百艘，车数千两，器甲、金帛、钱米、伪交钞、诰敕、军需之物不可胜计。于时孔彦舟围光州，守臣敦武郎王莘拒之，彦舟闻猊败，亦引去。北方大恐。
　　辛亥，杨沂中捷奏至，俘戮甚众，帝愀然曰：“此皆朕之赤子，迫于凶虐，勉强南来，既犯兵锋，又不得不杀，念之心痛。”顾赵鼎曰：“可更戒敕诸将，尔后务先招降。其陈殁之人，亟为埋瘗，仍置道场三昼夜，以示矜恻。”
　　乙卯，侍御史周秘奏贷遣所得之俘，帝曰：“秘此意甚善。朕方痛念西北之民皆吾赤子，进为王师所戮，退为刘麟所残，不幸如此。今当给与钱米，然后遣之使归。”
　　乙未，赵鼎奏：“比见探报，刘麟所起山东、京畿人夫，有自书乡贯姓名于身而就缢者。”帝曰：“何故如此？”鼎曰：“苦其力役耳。昔臣在陕西，亲见调夫，而民间不大聊生，号哭之声，所不忍闻，是以圣人常以用兵为戒。仁宗皇帝勤俭积累四十二年，府库盈溢，下无贫民。”帝曰：“它时事定，愿不复更用兵革。”
　　壬戌，废梅州为程乡县，隶潮州。又废长乐县为镇。
　　癸亥，张浚遣左承议郎、行府书写机宜文字计有功来奏事；后二日，除直秘阁，遣还。
　　初，赵鼎得政，首引浚共事，其后二人稍有异议，宾客往来其间，不协。及杨沂中奏捷，鼎即求去位，帝不许。鼎因曰：“臣始初与张浚如兄弟，近因吕祉辈离间，遂尔睽异，今同相位，势不两立。陛下志在迎二圣，复故疆，当以兵事为重。今浚成功淮上，其气甚锐，当使展尽底蕴，以副陛下之志，如臣但奉行诏令经理庶务而已。浚当留，臣当去，其势然也。浚朝夕还，俾臣奉身而退，则同列之好，俱无所伤；它日或因物议有所去留，则俱失之矣。”帝曰：“朕自有所处，卿勿为虑。”鼎曰：“万一议论纷纷，曲直淆乱，是时陛下必不秘今日之言，臣狼狈无疑矣。陛下即位以来，命相多矣，未有一人脱者，岂不累陛下考慎之明乎！”帝徐曰：“俟浚归议之。”浚奏车驾宜乘时早幸建康；鼎与折彦质并议回跸临安以为守计，帝许之。
　　丙寅，故中大夫范纯礼，再赠资政殿学士，其合得恩泽，依数贴还，以其家有请也。后谥恭献。
　　庚午，诏张浚还行在所。
　　初，刘麟等既败归，金人遣使问刘豫之罪。豫惧，废猊为庶人以谢之。于是金人始有废豫之意矣。
　　十二月，甲午逆，德音降庐、光、濠州、寿春府杂犯死罪已下囚，释流已下。制曰：“朕以眇质，获承至尊，念国家积累之基，遭外侮侵陵之患，诚不足以感移天意，德不足以绥靖乱原，致被叛臣，乘予厄运，频挟乱势，来犯边隅，直渡淮濆，将窥江、浙。所赖诸将协力，六师争先，虽逆雏暂逭于天诛，而匹马莫还于贼境。载循不道，深恻于心，俾执干戈，皆朕中原之赤子；重为驱役，亦有本朝之旧臣；迫彼暴虐之威，陷兹锋镝之苦，繇予不德，使至于斯。申戒官司，务优存没，知朕兴怀于兼爱，本非得已而用兵，宜锡茂恩，以苏罢俗。”
　　诏行宫留守秦桧即赴行在所奏事。张浚以桧在靖康中建议立赵氏，不畏死，有力量，可与共天下事，一时仁贤荐桧尤力，遂推引之。
　　赵鼎既与浚不协，左司谏陈公辅因奏劾鼎。鼎屡求去，帝愀然不乐曰：“卿只在绍兴，朕它日有用卿处。”
　　戊戌，右司谏王缙入对，论签书枢密院事折彦质之罪，大略为：“彦质于敌马南向之时，倡为抽军退保之计，上则几误国事，下则离间君臣，乞赐罢黜。”
　　先是张浚自帝还平江，随班入见，帝曰：“却敌之功，尽出右相之功。”于是赵鼎惶惧，复乞去。浚入见之，次日，具奏曰：“获闻圣训，惟是车驾进止一事，利害至大。天下之事，不倡则不起，不为则不成。今四海之心，孰不想恋王室！金、豫相结，胁以之威，虽有智勇，无所展竭。三岁之间，赖陛下一再进抚，士气从之而稍振，民心因之而稍回，正当示之以形势，庶几乎激忠起懦，而三四大帅者，亦不敢怀偷安苟且之心。夫天下者，陛下之天下也，陛下不自致力以为之先，则被坚执锐，履危犯险者，皆有解体之意。今日之事，存亡安危所自以分。六飞倘还，则有识解体，内外离心，日复一日，终以削弱，异日复欲巡幸，诏书谁为深信而不疑者！何则？彼已知朝廷以为避地之计，实无意图回天下故也。论者不过曰‘万一有警，难于远避’，夫将士用命，扼淮而战，破敌有馀，苟人有离心，则何地容足！又不过曰‘当秋而战，及春而还’，此但可以纾一时之急，年年为之，人皆习熟，难立国矣。又不过曰‘贼占上流，顺舟可下’，今襄、汉非彼有，舟何自来？使贼有馀力，水路偕进，陛下深处临安，亦能安乎？”
　　浚因独对，乞乘胜取河南地，擒刘豫父子；又言刘光世骄惰不战，不可为大将，请罢之。帝问：“常与鼎议否？”浚曰：“未也。”浚见鼎，具道其故，鼎曰：“不可。豫机上肉耳，然豫倚金人为重，不知擒灭刘豫，得河南地，可遂使金不内侵乎？光世将家子，士卒多出其门下，若无故罢之，恐人心不可。”浚不悦。鼎复言强弱不敌，宜且自守，未可以进，由是与彦质俱罢去。
　　京东、淮东宣抚处置使韩世忠引兵攻淮阳军，败之。
　　己亥，赐刘光世、岳飞诏曰：“国家以叛逆不道，狂狡乱常，遂至行师，本非得已，并有威怀之略，不专诛伐之图。盖念中原之民，皆吾赤子，迫于暴虐之故，来犯王师，自非交锋，何忍诛戮！庶几广列圣好生之德，开皇天悔祸之衷。卿其明体朕怀，深戒将士，务恢远驭，不专尚威，凡有俘擒，悉加存抚。将使戴商之旧，益坚思汉之心，蚤致中兴，是为伟绩。毋致贪杀，负朕训言。”枢密院奏光世之将马钦、飞之将寇成等，捕获各五百人，并斩讫，故有是诏。
　　辛丑，诏筑南寿春城。
　　壬寅，尚书左仆射、同中书门下平章事兼知枢密院事、都督诸路军马兼监修国史赵鼎，充观文殿大学士、两浙东路安抚制置大使，兼知绍兴府。
　　龙图阁学士、知绍兴府孙近试吏部尚书。
　　命吏部侍郎、都督行府参议军事吕祉，往建康措置移跸事务。
　　乙巳，帝与宰执语唐开元之治曰：“姚崇为相，尝选除郎吏，明皇仰视屋椽，崇惊愕久之，后因力士请问，知帝所以专委之意。人主任相当如此。”张浚曰：“明皇以此得之，亦以此失之。杨、李持柄，事无巨细，一切倚仗，驯致大乱。吁，可戒也！”帝曰：“然卿知所以失否？在于相非其人，非专委之过也。”浚曰：“明皇方其忧勤，贤者获进，逮其逸乐，小人遂用，此治乱之所以分。陛下灼见本末，天下幸甚！”
　　赵鼎入辞。鼎在越，惟以束吏恤民为务，每言：“不束吏，虽善政不能行，盖除害然后可以兴利。《易》之《豫》，利建侯行师，乃所以致豫。《解》，公用射隼于高墉之上，谓射隼而去小人，乃所以致解也。”至是奸猾屏息。又，场务利入之源，不令侵耗，财赋遂足。
　　甲午，崇信、奉宁军节度使、开府仪同三司、江南东路宣抚使张俊，加少保、镇洮、崇信、奉宁军节度使，仍旧宣抚使。龙神卫四厢都指挥使、密州观察使、权主管殿前司公事杨沂中为保成军节度使、殿前都虞候、主管殿前司公事。
　　先是右司谏陈公辅言：“前日贼犯淮西，诸将用命，捷音屡上，边土稍宁，盖庙社之灵，陛下威德所至。然行赏当不逾时，庙堂必有定议。臣闻濠梁之急，俊遣杨沂中往援，遂破贼兵，此功固不可掩。刘光世不守庐州，而濠梁戍兵辄便抽回，如涡口要地，更无人防守，若非沂中兵至，淮西焉可保哉！光世岂得无罪！此昭然无可疑者。又，沂中之胜，以吴锡先登；光世追贼，王德尤为有力；是二人当有崇奖，以为诸军之功。若韩世忠屯淮东，贼不敢犯；岳飞进破商、虢，扰贼腹胁；二人虽无淮之功，宜特优宠，使有功见知，则终能为陛下建中兴之业。”朝廷以俊、沂中功尤著，遂优赏之。沂中时年三十五岁。
　　丁未，诏曰：“朝廷设官分职，本以为民。比年以来，重内轻外，殊失治道之本，朕甚不取。可自今监司、郡守，秩满考其善状，量与迁推，治效著闻，即除行在差遣。其郎官未历民事者，效职通及二年，复加铨择，使之承流于外。仍令中书、御史台籍记名姓。俟到阙日，检举引对，参考善否，取旨升黜。庶几天下百姓蒙被实惠，以称朕意。”
　　戊申，诏曰：“朕惟养兵之费，皆取于民。吾民甚苦而吏莫之恤，夤缘军须，掊敛无益，朕甚悼之！监司、郡守，朕所委寄以惠养元元者也，今慢不加省，复何赖焉！其各任乃职，察吏之侵渔纳贿者，劾按以闻。已戒敕三省官，间遣信使周行诸路，苟庇覆弗治，流毒百姓，朕不汝贷。自今军事所须，交令州县揭榜晓谕，馀依绍兴元年五月二十四日诏旨施行，无或违戾。”
　　观文殿学士、醴泉观使兼侍读秦桧行在所讲筵供职，观文殿学士、行宫同留守孟庾充行宫留守。
　　庚戌，诏：“官职如在职二年已上知县资序人，与除大郡通判；通判资序人，与除知州军。任满到阙，令閤门引见上殿，当参考治状善否，取旨升黜；仍令中书省、御史台籍记姓名。”
　　辛亥，资政殿大学士、提举洞霄宫张守自常州入见，即日除参知政事。
　　壬子，诏张守兼权枢密院事。
　　丙辰，镇南军节度使、开府仪同三司、荆湖南路安抚制置大使兼知潭州吕颐浩为两浙西路安抚制置大使，兼知临安府，仍赴行在奏事。
　　宝文阁学士、新知襄阳府刘洪道知潭州，充荆湖南路安抚使，仍兼都督府参谋军事。
　　戊午，诏：“自今吏部注拟知、通、守、令，并选择非老病及不曾犯赃与不缘民事被罪之人，仍申中书省审察。其注拟人脚色，关御史台；如非其人，许本台弹奏。”用中书请也。既而行宫吏部请曰：“民事犯徒已上罪人，如今诏。”自开国以来，以公私赃三等定天下之罪，至是始增民事律焉。
　　己未，兵部尚书兼权吏、礼部尚书刘大中充龙图阁直学士、知处州。
