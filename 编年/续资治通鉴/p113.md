<!-- { "loadSidebar": true } -->
　　时西蕃首领吹同乞砂、吹同山乞自嘉勒斯赉界各称伪将相来降，诏补三班奉职，借职，羁置湖南。弼言：“二人之降，其家已诛夷，当厚赏以劝来者。”庚子，以乞砂、山乞并为左千牛卫将军，各赐帛茶，使还本族捍贼。
　　赐永兴军草泽高怿号安素处士。怿，季兴四世孙，从种放隐终南山，与张峣、许勃号南山三友，屡膺荐辟及召命，俱固辞。帝嘉其守，特赐之，诏州县岁时礼遇，仍给田五百亩。其后文彦博又言怿高行可厉风俗，复赐第一区。
　　初，元昊既陷金明寨，遂攻安远、塞门、永平等寨。永平寨主、监押初欲敛兵匿深山避贼，指挥使史吉帅所部数百人遮城门，立于马前曰：“兵则完矣，如城中百姓刍粮何？异日为有司所劾，吉为指挥使，不免于斩，愿先斩吉于马前！不然，不敢以此兵从行也。”寨主、监押惭惧而返。敌至，围城，吉率众拒守，卒完城，寨主、监押以功各迁一官。吉曰：“幸不丧城寨，吾岂论功乎！”
　　丙午，赦延州、保安军流以下罪，贼所劫掠地，蠲其夏税，军民及内属蕃部为贼所害者，量赐其家缗钱。
　　是日，改元，去尊号“宝元”二字，许中外臣庶上封章议朝政得失。自范仲淹贬，禁中外越职言事。知谏院富弼因论日食，谓应天变莫若通下情，愿降诏求直言，尽除越职之禁，帝嘉纳焉。
　　丁未，诏陕西安抚使韩琦与转运司量民力，蠲所科刍粮，调民修筑城池，悉具数以闻，当加优恤。将佐懦怯者并令罢去。停诸州上供不急之物数十万。时庆州人陈淑度等陈边防策，既而补官东南。琦奏曰：“士忠义愤懑，为国献计，虽稍收用，乃置于僻左，何得自效！”诏皆徙边任。
　　癸丑，降振武节度使、知延州范雍为吏部侍郎、知安州，坐失刘平、石元孙也。以环庆副部署雄州赵振为鄜延副都部署兼知延州，秦凤路副部署刘兴为环庆副都部署兼知环州。
　　时贼兵尚围塞门、安远寨，延州诸将畏避，莫敢出救。及闻雍责命，众忧骇，诉于安抚使韩琦，愿无使雍去。琦奏：“雍二府旧臣，尽瘁边事，乞且留雍以安众心。赵振粗勇，俾为部署可矣！若谓雍节制无状，势必当易，则宜召知越州范仲淹委任之。”
　　三月，乙卯朔，赠万俟政子天益为太子右内率府副率，以与西贼战殁也。
　　辽主驻鱼儿泺。
　　丙辰，内出手诏赐两府及执政旧臣，俾条上陕西攻守之策。
　　元昊侵边不已，言者追咎郭劝、李渭不当拒绝山遇；庚申，命再降其官。
　　癸亥，诏陕西城池，委都转运使张存与安抚使韩琦相度，且治边要之处，馀令以渐兴功，毋致伤农。
　　诏沿边各置烽候。先是但走人侦报，韩琦以为请，乃从之。
　　辛未，诏延州录战殁军士子孙。
　　辽以应圣节大赦。
　　壬申，以宫苑使高志宁为河北诸州军安抚使兼两路营田使。元昊初反，志宁时知隰州，亟上言：“请乘贼未发，选骁将锐兵，分道急趋，覆其巢穴。”章数十上，不报，徙知贝州。至是思其言，即召至阙，问：“今宜为何策？”志宁曰：“今将不达权而兵不识法制，故败。”乃请禁兵五百，以古阵法教之。既成，帝临试之，复下禁卫诸帅议。诸帅出行伍，不达古法，乃曰与今所习异，不肯用。志宁又言：“元昊北与辽通，宜为备。”故有此命，俾经略之。
　　癸酉，太子中允、知长水县尹洙权佥置泾原、秦风经略安抚司判官事，从泾原路副部署葛怀敏辟也。怀敏，霸之子。
　　太子中允阮逸上《钟律制议》并图三卷，诏送秘阁。
　　延州之役，郭遵以西路都巡检使属刘平麾下，既与贼遇，驰马入阵，杀伤数十人。贼出骁将杨言当遵，遵挥铁杵破其脑，两军皆大呼，复持铁枪挺进，所向披靡。会黄德和引兵先溃去，贼战益急，遵奋击，期必死，军稍却，即覆马以殿，又持大槊横突之。贼知不可敌，使人持弮索立高处迎遵马，辄为遵所断；因纵使深入，攒兵注射之，中马，马宛仆地。被杀。于是特赠遵果州团练使。遵，开封人也。
　　丙子，大风昼冥，经刻乃复。是夜，有黑气长数丈见东南。丁丑，罢大宴，申诏中外言阙政。先是改元，诏求直言，群下无言者故也。
　　戊寅，知枢密院事王鬷、陈执中、同知枢密院事张观并罢；鬷知河南府，执中知青州，观知相州。元昊叛，帝数问边计，不能对。及刘平、石元孙等败，议刺乡兵，久不决。帝不悦，宰臣张士逊言：“军旅之事，枢密院当任其咎。”于是三人同日罢。
　　以三司使晏殊、知河南府宋绶并知枢密院事，驸马都尉王贻永同知枢密院事。殊在三司，请罢内臣监兵，不以阵图授诸将，及募弓箭手教之，以备战斗。又请出宫中长物助边费，凡它司之领财利者，殊奏悉罢还度支，事多施行。帝初以手诏赐大臣居外者，询攻守之略，绶在河南，画十策以献。于是复召，与殊与贻永同管枢密。贻永，溥之孙也。
　　召知永兴军杜衍权知开封府。关中民苦调发，衍为之区处计画，使得次第输送，永兴比它州民费省几半。及为开封，于民政尤尽力，权近莫敢干以事者。
　　知越州范仲淹复天章阁待制、知永兴军，始用韩琦言也。
　　诏：“诸路转运使、提点刑狱及知州、通判升朝官，各举部内才任将帅者，以名闻。”从富弼言也。
　　黄德和之诬刘平以降贼也，引败卒之言为证。已而平亲随王信自延州来，妄言平与贼约和，德和患其异词，潜给以银钗，使亡去。而鄜延已使人拘信，信求济于平之子，且曰：“太尉与贼约和，今乃云降贼，信当以死明之。”鄜延路走马承受驰驿以闻。德和还延州，至城南，范雍不纳，使人代领其众，遣归鄜州听命，寻徙同州。德和惧，且奏言：“尽忠于国，而范雍诬臣弃军。”又以书抵卢守勤及薛文仲曰：“如有中贵人来，当为我营护之。”守勤得书，又以闻。乃命殿中侍御史介休文彦博、入内供奉官梁致诚就河中府置狱，复遣天章阁待制庞籍驰往讯之。
　　河东都转运使王沿又言：“访闻延州有金明败卒二人自贼中逃还，云平等皆为贼缚云，平在道不食，数骂贼云：‘狗贼，我颈长三尺馀，何不速斩我’”彦博牒延州求二卒，竟弗得。
　　始，朝廷信德和奏，已发禁兵围平等家，将收其族。天章阁侍讲贾昌朝言：“汉杀李陵母妻，陵不得归，而汉悔之。先帝厚抚王继忠家，卒得其用。平事未可知，而先收其族，使果存，亦不得还矣。”乃得不收。龙图阁直学士任布，亦言平非降贼者。知谏院富弼力奏：“平引兵赴援，行不淹日，以奸臣不救故败，竟骂贼不食而死，宜恤其家。”而延州吏民复诣阙诉平战没状。帝命撤围，赐平及元孙家绢五百匹，钱五百贯，布五百端。时河中狱犹未决也。
　　延州之围既解，钤辖卢守勤与通判计用章更讼于朝廷，亦命文彦博等即河中府劾之。
　　时内侍用事者多为守勤游说，即改除守勤陕西钤辖，知制诰叶清臣闻朝廷议薄守勤罪而流用章岭南。即上疏曰：“臣闻众议，延州之围，卢守勤首对范雍号泣，谋遣李康伯见元昊，为偷生之计。计用章以为事急，不若退保鄜州，李康伯遂有‘宁死难不可出城见贼’语。今守勤恐仓卒之言为人所发，遂反覆前议，移过于人。顷诏文彦博置劾，未分曲直是非，而遽欲罪用章、康伯，特赦守勤，此必有结附中人荧惑圣听者。望诏彦博鞠正具狱，苟用章之状果虚，守勤之罪果白，用章置重科，物论亦允。无容偏听一辞，以亏王道无党之义。”知谏院富弼亦言卢守勤、黄德和皆中官，怙势诬人，冀以自免，宜竟其狱。枢密院奏方用兵，狱不可遂。弼又言大臣附下罔上，狱不可不竟。时守勤子昭序方句当御药院，弼奏乞罢之。
　　始，延州民诣阙告急，帝召问，具得诸将败亡状。执政恶之，命边郡禁民擅赴阙者。富弼言：“此非陛下意，宰相恶上知四方有败耳。民有疾，不得诉之朝，则北走契丹、西走元昊矣。”
　　己卯，以直史馆吴遵路为天章阁待制、河东路计置粮草。遵路尝建议复民兵，于是并诏遵路籍河东乡丁为边备，仍下其法于诸路。
　　庚辰，诏参知政事同议边事，从晏殊请也。
　　癸未，诏中书别置厅与枢密院议边事。遂置厅于院南。
　　吏民上书者甚众，初不省。知谏院富弼言：“知制诰本中书属官，可选二人，置局中书，考其所言，可用用之。”宰相以付学士，弼言：“此宰相偷安，欲以天下是非尽付它人也。”
　　是月，诏权停贡举。
　　夏，四月，丙戌，省陕西沿边堡砦。
　　丁亥，以太常博士梁适为右正言，谏院供职。适初为审刑详议官，梓州妖人白彦欢者，依鬼神以诅杀人，狱具，以不伤谳。适曰：“杀人以刃，或可拒，而诅不可拒，是甚于刃也。”卒以死论。尝与知院事燕肃同上殿奏使臣何次公案。帝曰：“次公似是汉时人字。”适对曰：“盖宽饶、黄霸皆字次公。”帝悦，因问适家世，擢提点京东刑狱。既对，谓宰相曰：“梁适可留，候谏官有阙命之。”适因进《居安谨治箴》，改开封府推官，不半岁，卒践谏职。
　　以知谏院富弼为盐铁判官。
　　命大理寺丞、秘阁校理石延年往河东路同计置催促粮草。
　　明道中，延年尝建言：“天下不识战三十馀年，请选将练兵，为二边之备。”不报。及西边数警，始召见，命副吴遵路使河东，时方用延年之说，籍乡丁为兵故也。延年又言：“昔汉用西域之兵，破荡诸戎。去年授嘉勒斯赉节制，令助讨元昊，宜募愿使其国者护发其兵，如有功则加以王爵。又，回鹘在嘉勒斯赉西，亦可兼诱之，使掎角兴师以分贼势。”戊子，诏审官、三班院、吏部流内铨募愿使嘉勒斯赉者以名闻，始用延年议也。
　　庚寅，以盐铁副使蒋堂为淮南、江、浙、荆湖制置发运使。先是发运上计，造大舟数十，载江湖物，入遣京师权贵。堂曰：“吾岂为此！岁入自可附驿奏也。”前后五年，未尝一至京师。
　　癸巳，诏：“诸戍边军，月遣内侍存问其家，病致医药，死为敛葬之。”
　　甲午，遣使籍陕西强壮军。
　　乙未，辽太后复遣使来贺乾元节。
　　庚子，重修《祖宗王牒》成。即而修玉牒所言：“请自今岁一贴修，十岁一编录，仍以其副留中。”奏可。
　　乙巳，录閤门祗候孟方三子官；以方战殁于延州，特恤之。
