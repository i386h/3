<!-- { "loadSidebar": true } -->
　　六月，己丑，以翰林学士欧阳修为翰林侍读学士、知蔡州，知制诰贾黯知荆南，皆从所乞也。
　　先是修奏疏言：“伏见宰臣陈执中，自执政以来，不协人望，累有过恶，招致人言；而执中迁延，尚玷宰府。陛下忧勤恭俭，仁爱宽慈，尧、舜之用心也；而纪纲日坏，政令日乖，国用益困，流民满野，滥官满朝，此由用相不得其人也。近年宰相多以过失，因言者罢去。陛下不悟，以为宰相当由人主自去，不可因言者而罢之，故宰相虽有大恶，而屈意以容之；彼虽惶恐求去，而屈意以留之；虽天灾水旱，饥民流离死亡道路，皆不暇顾，而屈意以用之。其故非它，直欲拒言事者耳。夫言事者何负于陛下哉！使陛下上不顾天灾，下不恤人言，以天下之事，委一不学无识、诌邪狠愎之执中而甘心焉，言事者本欲益于陛下而反损圣德者多矣。然而言事者之用心，本不图至于此也，由陛下好疑自用而自损也。今陛下用执中之意益坚，言事者攻之愈切，陛下方思有以取胜于言事者。而邪佞之臣，希合上意，将曰执中宰相，不可以小事逐，不可使小臣动摇，甚则诬言事者欲逐执中而引用它人。陛下乐闻斯言，不复察其邪佞，所以拒言事者益峻，用执中益坚。夫以万乘之尊，与三数言事小臣角必胜之力，万一圣意必不可回，则言事者亦当知难而止矣。然天下之人与后世之议者，谓陛下拒忠言，庇愚相，以陛下为何如主也！前日御史论梁适罪恶，陛下赫怒，空台而逐之。而今日御史又复敢论宰相，不避雷霆之威，不畏权臣之祸，此乃臣能忘其身而爱陛下者也，陛下嫉之，恶之，拒之，绝之。执中不学无识，憎爱挟情，除改差缪，取笑中外，家私秽恶，流闻道路，阿意顺旨，专事逢君，此乃诌上傲下愎戾之臣也，陛下爱之，重之，不忍去之。陛下睿智聪明，群臣善恶，无不照见，不应倒置如此，直由言事者太切，而激成陛下之疑惑耳。执中不知廉耻，复出视事，此不足论，陛下岂忍因执中上累圣德，而使忠臣直士卷知于明时也？愿陛下廓然回心，释去疑虑，法成汤改过之思，遵仲虺自用之戒，尽以御史前后章疏出付外廷，罢其政事，别用贤才，以康时务，则天下幸甚！”
　　已而修及黯皆补外，殿中侍御史赵抃言：“窃见近日以来，所谓正人贤士者，纷纷引去，如吕溱知徐州，蔡襄知泉州，吴奎被黜知寿州，韩绛知河阳，此皆众所共惜其去。又闻欧阳修乞知蔡州，贾黯乞知荆南府。侍从之贤，如修辈无几，今坚欲请郡者，非它，盖不能曲奉权要，日虞中伤，皆欲效溱、襄、奎、绛而去耳。今陛下又从其请而外补之，万一有缓急事，陛下何从而询访，何从而质正也？伏望陛下勿使修等去职，留为羽翼。以自辅助。”知制诰刘敞亦以为言，修、黯遂复留。
　　戊戌，吏部尚书、平章事陈执中，罢为镇海节度使、同平章事，判亳州。孙抃等既入对，极言执中过恶，请罢之。退，又交章论列，抃最后乞解宪职补外，以避执中。于是执中卒罢，抃寻改翰林学士承旨。
　　始，御史因执中杀婢事，欲击去之，帝未听。而谏官初无论列者，御史并以为言。而赵抃攻范镇尤力，镇累奏乞与御史辨，不报。及御史入对，又言执中私其女子，伤化不道。执中既罢，帝以谕镇，镇复言：“朝廷置御史以防谗慝，非使其为谗慝也。审如御史言，则执中可诛；如其不然，亦当诛御史。”并缴前五奏，乞宣示执政，相与廷辨之，卒不报。镇由是与赵抃有隙。
　　以忠武节度使、知永兴军文彦博为吏部尚书、平章事、昭文馆大学士，宣徽南院使、判并州富弼为户部侍郎、平章事。是日宣制，帝遣小黄门数辈觇于庭，士大夫相庆得人。后数日，翰林学士欧阳修奏事殿上，帝具以语修，且曰：“古之求相者，或得于梦卜；今朕用二相，人情如此，岂不贤于梦卜哉！”修顿首称贺。
　　癸卯，以龙图阁直学士张昪权御史中丞。帝尝谕执政，以昪清直，可任风宪，故使代孙抃。时富弼初入相，欧阳修复为翰林学士，士大夫咸谓三得人云。
　　甲辰，以观文殿大学士知郓州庞籍为昭德节度使、知永兴军，寻改知并州。
　　籍过京师，入对，帝新相文彦博、富弼，意甚自得，谓籍曰：“朕用二相何如？”籍曰：“二臣皆朝廷高选，陛下拔之，甚副天下望。”帝曰：“诚如卿言。文彦博犹多私；至于富弼，万口一词，皆曰贤相也。”籍曰：“文彦博臣顷与同在中书，详知其所为，实无所私，但恶之者毁之耳。况前者被谤而出，今当愈畏谨矣。富弼顷为枢密副使，未执大政，朝士大夫未有与之为怨，故交口誉之，冀其进用而已，亦有所利焉。若弼以陛下爵禄树私恩，则非忠臣，何足贤！若一以公议概之，则向之誉者将转而为毁矣，陛下所宜深察也。且陛下既知二臣之贤而用之，则当信之坚，任之久，然后可以责其成功。若以一人言进之，未几又以一人言疑之，臣恐太平之功未易卒致也。”帝曰：“卿言是也。”
　　乙巳，侬智高母阿侬、弟智光、子继宗、继封伏诛。
　　以工部侍郎知桂州余靖为户部侍郎，知邕州萧注为引进副使，留再任。注募死士使大理国，购智高。南诏久与中国绝，林箐险深，界接生蛮，语皆重译，行百日乃通。智高亦自为大理所杀，函其首至京师。
　　秋，七月，癸亥，翰林学士欧阳修请自今两制、两省以上，非因公事不得与执政相见，及不许台谏官往还。诏：“如有公事，许就白于中书、枢密院。”
　　甲子，诏：“凡宰相召自外者，令百官班迎之；自内拜者，听行上事仪。”国朝待宰相盖有故事，其后多承例辞，至是文彦博、富弼入相，御史梁蒨请班迎于国门，范师道又请行上事礼，然亦卒辞之。师道，长洲人。
　　戊辰，以资政殿大学士兼翰林侍读学士吴育为宣徽南院使、判延州。育侍读禁中，帝因语及臣下毁誉，多出爱憎，育曰：“圣言要切，实四海之幸。然知而形之于言，不若察而行之于事。自古人君，因信谗邪而致乱，察奸险而致治，至于安危万端，不出爱憎二字，达之则群书不足观，不达虽博览无益也。盖人主事有不可不密者，有不可不明者。语及军国几微，或于权要，不可不密也。若指人姓名，阴言其罪而事状未见者，不可不明也。若不明，则谗邪得计，忠正难立，曲直莫辨，爱憎遂行。故曰偏听生奸，独任成乱。是故圣王之行，如天地日月，坦然明白，进一人，使天下皆知其善，黜一人，使天下皆晓其恶，则邪险不能陷害，公正可以立身，此百王之要道也。”帝数欲大用之，而谏官或诬奏育在河南尝贷民出息钱，久之，遂命出帅。
　　己巳，罢三司市御箭翎。初，三司言：“御箭翎皆以两末黑中白羽为之。今监锢市人，求之不可得。”帝曰：“箭之傅黑白羽，但取其文采耳，然不若鸡翎之劲也。”因令罢市。
　　翰林学士欧阳修奏疏言：“近者为京师土木兴作处多，乞减罢。寻准敕，差臣与三司相度减定，续具奏闻。今又闻旨下三司重修庆基殿及奉先寺。伏见近年民力困贫，国用窘急，小人不识大计，但欲广耗国财，务为己利，托名祖宗，张大事体。况诸处神御殿，栋宇坚固，未必损动。昨开先殿只因两柱损，遂换一十三柱，广张工料，以图酬奖恩泽。臣窃见累年火灾，自玉清昭应、洞真、上清、鸿庆、寿宁、祥源、会灵七宫，开宝、兴国两寺塔殿，皆焚烧荡尽，足见天意厌土木之侈，为陛下惜国力民财，谴戒丁宁，前后非一。与其广兴土木以事神，不若畏惧天戒而修省。其已兴作者既不可及，其未修者宜速停。”
　　壬午，辽主如秋山，次南崖之北峪，有疾。八月，丁亥，病甚，召皇子燕赵国王洪基，谕以治国之要。戊子，大赦，纵五坊鹰鹘，焚钓鱼之具。己丑，辽主殂，年四十，谥为神圣孝章皇帝，庙号兴宗。
　　兴宗初立，受制于生母钦哀太后，致嫡母无罪被弑，论者讥其亏王者之孝，其后迁钦哀而复迎奉，颇尽孝养。而钦哀以不得干预朝政，意常不怿，临兴宗之丧，无戚容；见皇后悲泣如礼，乃曰：“汝年尚幼，何悲痛乃尔！”其很戾如此。兴宗多酒失，然能感富弼之言，罢南伐之师；用兵西夏，旋许乞盟，边鄙不耸，辽人安之。
　　皇子燕赵国王洪基，奉遗诏即位柩前，哀恸不听政，群臣上表固请，许之。辽主诏曰：“朕以菲德，托居士民之上，第恐智识有不及，群下有未信，赋敛妄兴，赏罚不中，上恩不能及下，下情不能达上。凡尔士庶，直言无讳，可则择用，否则不以为愆。卿等其体朕意！”
　　庚寅，诏流内铨：“臣僚陈乞子孙当得试衔知县者，自今并与权注初等幕职官，仍著为令。”
　　壬辰，辽以皇太弟重元为皇太叔，免汉拜，不名。
　　癸巳，知谏院范镇言：“比者京师及辅郡岁一赦，去岁再赦，今岁三赦；又，在京诸军岁再赐缗钱；姑息之政，无甚于此。夫岁一赦者，细民谓之热恩，以其必在五月、六月间也。猾胥奸盗，倚为过恶，指以待免，况再赦至三赦乎！今防秋备塞之人，无虑五六十万，使闻京师端坐而受赐者，能不动心哉！请自今，罢所谓一赦以摧奸猾，而使善良得以立；罢兵士之特赐钱以均内外，而使民力得以宽。”
　　甲午，辽遣皇太叔重元安抚南京军民。
　　乙未，知谏院范镇言：“先朝以御宝印纸给言事官，使以时奏上，所以知言者得失而殿最之。今陛下虽喜闻谏诤，然考其施行，其实无几，岂大臣因循而多废格乎？请据今御史、谏官具员，置章奏簿于禁中，时时观省；仍以尚书省所置簿具言行否，每季录付史官。”诏中书置台官言事簿，令以时检勾销注之，仍录与枢密院。
　　戊戌，辽主以遗诏命西北路招讨使、西平郡王萧阿喇为北府宰相，仍权知南院枢密使事；北府宰相萧虚烈为武定军节度使。辛丑，改元清宁。大赦。
　　壬子，诏曰：“任职之臣，则有考课迁官之法。而宗姓不预吏事，先朝著格，使十八年一迁，所以隆族示爱，教忠厚也。朕尚念夫本支之秀，昭穆之近，而有耆老久次者，其令中书、枢密院第其服属，自明堂覃恩后及十年，咸与进官；近缘特恩改转者，须更十年。”
　　乙卯，观文殿学士、尚书左丞高若讷卒，车驾临奠，赠右仆射，谥文庄。
　　九月，戊午，辽告哀使至，帝为发哀，成服于内东门幕次，遣使祭奠吊慰及贺即位。
　　辽主诏所幸围场外毋禁。庚申，诏：“除护卫士，馀不得佩刀入宫，非勋戚后及承应诸执事人不得冠巾。”
　　癸亥，诏学士、舍人院：“自今召试，未有科名人，复试三题。”
