<!-- { "loadSidebar": true } -->
　　初，王均叛，朝廷调施、黔、高、溪州蛮子弟以捍贼，既而熟山川道路，反入为寇，攻州县，掠民男女入溪洞，久不能定。诏以谓为转运使，委之经制。至则命罢兵，自入溪洞，每渡水，辄减从吏卒，比至巢，自从者不过三二人。蛮人服其恩信，皆大喜，其首领田彦伊以下遂出迎谒，以牛酒劳谓。谓留，与之饮食，欢甚，喻以祸福，且言赦不杀，彦伊等感泣，愿世奉贡。谓要与俱至夔州，每渡水，亦使之减所从蛮人，如谓入时。及馆，谓与之锦袍、银帛有差，盛具燕之，蛮酋皆大悦。比数日，请归不许，而遇之益厚。间使人谓之曰：“公欲得所掠汉民男女，若等诚能自请归之，公必喜，遣若去矣。”蛮酋乃请归所掠汉民男女，谓与之约，每归一人，与绢一匹，于是凡得万馀人。及归，又自临送之，蛮酋皆感泣辞诀，乃作誓刻石柱，立境上。
　　谓度峡内至荆南，宜备蛮险厄之地，悉置寨，籍居人使自守，有事则皆会御贼，无事则散归田里，留守望者数人而已。又以忠、万等州兵食不能自给，乃置忠、万等州营于夔州，使其军就食，有事则归于其州。峡之诸州，施尤近蛮，食尝不足而道狭难馈，有盐井之利而亦难致，故售者少。谓乃度巫山县，每三十里置铺，铺置卒三十人，使往者负粟以次达施州，迓者负盐以次达巫山。凡商人之得盐巫山者，比得之它州减劳费半，乃令欲巫山盐者，皆入粟于施州，于是施州得粟与它州等。诏特迁谓户部员外郎。
　　时溪蛮别种有入寇者，谓遣彦伊等帅其徒讨击，且出兵援之，凡擒生蛮八百六十，得所掠汉口四百馀。复上言：“黔南蛮族多善马，请置馆犒给缗帛，岁收市之。”凡谓所经画，其后皆不能变。
　　二月，京城衢巷狭隘，诏右侍禁、閤门祗候谢德权督广之。德权既受诏，先撤贵要邸舍，群议纷然。有诏止之；德权面请曰：“今沮事者皆权豪辈，吝僦屋资耳，非有它也。臣死不敢奉诏。”帝不得已从之。德权因条上衢巷广袤及禁鼓昏晓，皆复长安旧制。乃诏开封府街司约远近置籍立表，令民自今无复侵占。
　　癸酉，诏曰：“比司帑廪者多收羡馀以为课绩，益出纳之际，有所重轻，此可责而不可奖也。宜令有司严加戒励，无使复然。”三司言衣库副使焦守节监香药榷易院，岁增入十馀万，当迁閤门副使。帝谓辅臣曰：“守节缘财利羡馀而迁横行，何以劝边陲效命者！”止以为宫苑副使。
　　孙全照至绥州，言筑城非便，朝论亦多异同。丁丑，诏知天雄军钱若水与并代钤辖陈兴乘传详度之。
　　女真遣其子朝于辽。
　　乙酉，诏：“边士疾病战没者，冬春衣听给其家。”
　　己丑，以王汉忠为邠宁、环庆路都部署，李允正为钤辖。
　　三月，李继迁大集蕃部攻陷灵州，知州、内客省使、顺州团练使裴济死之。济在灵州凡二年，谋缉八镇，兴屯田之利，民甚赖焉。及被围，饷道断绝，济刺指血染奏求救，大军讫不至，城遂陷。继迁以州为西平府，寻居之。戊申，事闻，宰相等上表待罪，诏慰谕之。
　　己酉，以王超为永兴军驻泊都部署，石普副之；徙康继英为庆州驻泊钤辖，与西南沿边迭为应援；秦翰为环庆、泾原两路钤辖，与王汉忠、李允正同其事，备继迁之侵轶也。
　　甲寅，辽遣北府宰相萧继远等率师南下。
　　己未，亲试礼部举人，得进士益都王曾以下三十八人，《九经》诸科百八十一人，并赐及第。
　　先是命吏部侍郎陈恕知贡举，恕所取士甚少，以王曾为首。及是糊名考校，曾复得甲科。恕叹曰：“曾，名世才也，吾得曾，不愧知人矣。”或谓曾曰：“状元一生吃著不尽。”曾正色答曰：“平生之志，不在温饱！”
　　壬戌，辽主如鸳鸯泺。
　　夏，四月，丙寅朔，辽文班太保达哩斯与南军战于梁门，旋遣南京统军使萧达兰攻泰州，先后告捷，未几，引还。
　　钱若水上言：“绥州自赐赵保忠以来，户口凋残，今欲复城之，用工计百馀万，又须广屯戍兵，倍于曩日。刍粮之给，全仰河东，其地隔越黄河及大、小铁碣二山，又城下有无定河，缓急用师，输送艰阻。且其地无险，若修葺未备，蕃寇奔冲，则难于固守。况此州城邑焚毁，无尺椽片瓦，所过山林，材木匮乏，乞罢其役。”若水复诣阙面陈其事，帝甚嘉纳。初，若水率众过河，分布军伍，咸有节制，深为戍将所伏。帝知之，谓左右曰：“若水儒臣中知兵者也。”
　　壬申，诏：“陕西民輓送缘边刍粮者，赐租之半。”
　　癸酉，命田锡以本官兼侍御史知杂事，仍遣中使谕旨曰：“知杂之任，朝廷甚难其人，故以命卿。仍不妨徐徐撰述，或有所见，即具奏闻。”
　　命北边经度方田以限敌骑。
　　田锡请命“审官院检前后中书答刂子，应三院御史二十一人，中曾有贪猥过犯者，不得令在宪秩，可改授它官；其有清严勤干者，不得令在外官，诏归本职。”
　　五月，庚子，减河北冗官。
　　癸卯，置宪州。
　　代州进士李光辅，善击剑，诣阙，帝曰：“若奖用之，民悉好剑矣。”遣还。
　　乙巳，判三司催欠司杨覃上蠲放天下逋欠计八百万，请付史馆；从之。
　　丙午，以王显为河阳三城节度使。
　　庚戌，指挥使马翰请揖捕在京群贼。帝谓辅臣曰：“朕尹京日，闻翰以缉贼为名，乃有三害：都市豪民惧其纠察，常厚赂之，一也，每获贼赃，量以当死之数送官，馀悉入己，二也；常蓄无赖十馀辈，侦察扰人，三也。顾其事未彰败，不欲去之。自今捕贼止委开封府，勿使翰复预其事。”
　　是月，选河南民丁为兵。西北边屡请益兵，辅臣请以河北强壮充选，帝曰：“初置强壮，尝谕以永不充军。”吕蒙正曰：“阙兵非取于民，不可得也。”乃于河南籍丁壮为之。侍御史知杂田锡上言：“点集乡兵，人情不安，实伤和气。”
　　六月，以陈若拙为工部郎中，知处州。若拙自京东转运使被召，时三司使缺，若拙自谓得之，及至，授刑部郎中，知潭州。若拙大失望，因对，固辞，且言尝任三司判官及转运使，今守湖外，反类责降；又言父母年老，不愿远适。帝曰：“潭州大籓，朕为方面择人，所委不在转运使下。辅相旧臣，固亦有出典大籓者。”若拙恳请不已，乃追新受告敕而有此命。
　　帝谓宰臣曰：“士大夫操修，必须名实相副。颇闻若拙有能干，特迁秩委以大籓，而贪进择禄如此，固当谴降。朕之用人，岂以亲疏为间，苟能尽瘁奉公，有所植立，何患名位之不至也！”
　　癸酉，李继迁复以二万骑进围麟州；诏发并、代、石、隰州兵援之。
　　乙亥，以王超为定州路驻泊行营都部署，王继忠副之，入内都知韩守英为钤辖。
　　己卯，以知枢密院事周莹为永清军节度使，充高阳关都部署。
　　乙酉，诏益兵八千分屯环庆、泾原。
　　李继迁率众二万攻麟州，四面负板薄城者五日。知州、閤门祗候卫居实，屡出奇兵突战，及募勇士缒城潜往击贼，贼皆披靡，自相蹂践，杀伤万馀人。丁丑，继迁拔寨遁去。
　　帝对辅臣于便殿，出《河北东路地图》，指山川要害曰：“契丹入钞，滨、棣之民颇失农业。今冬若再来，朕必过邢、洺之北，驱逐出境，以安生聚。”吕蒙正等咸请精选将帅，责其成效，车驾毋劳自行。帝曰：“若此，卿等宜各画必然之策以闻。”
　　壬辰，帝始闻麟州之捷，以卫居实为供备库使，通判以下并进秩。
　　秋，七月，甲午朔，日有食之。
　　丙申，以邓州观察使钱若水为并代经略使，判并州。帝新用儒将，未欲使兼都部署之名，而其任实同也。
　　丁酉，辽以邢抱朴为南院枢密使。
　　己亥，保静节度使王汉忠，坐西讨违诏无功，责左屯卫上将军。逾月，出知襄州，未上，遽暴疾卒。帝甚悼惜之，诏赠太尉，命中使护丧事。
　　汉忠深沉有识略，轻财好施，宾礼儒士，居常读书，手不释卷，以是自矜尚，故群帅不悦之。殿直安守忠、郑怀德，皆乘驿诣边受事，汉忠待之不厚，遂相与捃摭汉忠密事以闻。汉忠黜死，二人之力居多。怀德、守忠，皆襄邸攀附者也。
　　乙卯，募河北丁壮。
　　丙辰，遣使赍诏就终南山召种放赴阙，仍赐绢百匹，钱十万，以张齐贤复条上放操行，请加旌赏故也。
　　壬戌，辽大林砦使王昭敏等来降。
　　八月，群臣三表上尊号，不允。
　　丙子，沙州将曹宗寿杀其节度使曹延禄而代之，遣使入贡。以宗寿为归义军节度使。
　　九月，癸巳朔，辽主谒显陵。
　　先是麟、府屯重兵，皆河东输饷，虽地里甚迩，而限以长河，土人利于河东民罕，至则刍粟增价。帝尝访使边者，言河广才数十步；乙未，诏转运使郑文宝于定羌军、府州河上经度造桥梁，人以为便。
　　戊申，种放以幅巾入见于崇政殿，命坐，询以政事。放曰：“明王之治，爱民而已，惟徐而化之。”即日，授左司谏、直昭文馆，赐冠带、袍笏，馆于都亭驿，太官供膳。己酉，放表辞恩命，帝令宰臣召问之；又知放与陈尧叟游旧，令谕旨。放言：“主上虚怀待士如此，放固不敢以羁束为念。”宰臣以闻，诏遂不许其让，居数日，复召见，赐绯衣、象笏、犀带、银鱼及御制五言诗，又赐昭庆坊第一区。
　　冬，十月，癸亥朔，辽主至自显陵。
　　丁亥，向敏中罢为户部侍郎，张齐贤责授太常卿、分司西京。
　　先是左领军卫将军薛惟吉妻柴氏，无子，早寡，欲改适齐贤。惟吉子安上诉其事，下御史台，鞫得齐贤定娶柴氏状。柴因上书讼敏中违诏贱买惟吉故第，又尝求娶己不许。帝问敏中，敏中言实买安上居第，近丧妻，不复议姻，未尝求婚于柴也。盐铁使王嗣宗素忌敏中，因入对，言：“敏中议娶王承衍女弟已定。”帝恶其不直，遂罢相。翰林学士宋白尝就敏中假金，不与，及草制，力诋之，有云：“对朕食言，为臣自昧。”敏中读之泣下。
