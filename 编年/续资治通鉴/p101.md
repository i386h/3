<!-- { "loadSidebar": true } -->
　　先是讽出知青州，时山东旱蝗，前宰相王曾，家多积粟，讽发取数千斛济饥民，因请遣使安抚。于是以御史中丞召，其在青州不逾岁也。
　　以太常博士、秘阁校理范仲淹为右司谏。仲淹初闻遗诰以太妃为皇太后，参决军国事，上疏言：“太后，母号也，自古无因保育而代立者。今一太后崩，又立一太后，天下且疑陛下不可一日无母后之助矣。”时已删去参决等语，然太后之号讫不改，止罢册命而已。
　　降殿中丞、知吉州方仲弓为太子中舍、监丰国监。
　　初，仲弓请依唐武后故事立刘氏七庙，太后见其奏，怒曰：“吾不作此负祖宗事！”裂而掷之，犹用是得知吉州。帝以累更赦宥，止薄责焉。
　　壬戌，始御崇政殿。
　　癸亥，上太后谥曰庄献明肃。旧制，后谥二字；称制加四字自此始。追尊李太后谥曰庄懿。
　　五月，丁卯，判河南府钱惟演请以庄献、庄懿皇太后并祔真宗室。惟演既罢景灵宫使，还河南，不自安，乃建此议以希帝意。
　　戊辰，诏礼部贡举。
　　辛未，以屯田员外郎武城庞籍为殿中侍御史。籍奏请下阁门取垂帘仪制尽焚之。又奏：“陛下躬亲万机，用人宜辨邪正，进擢近列，愿采公论，毋令出于执政。”孔道辅尝谓人曰：“言事官多观望宰相意，独庞君可谓天子御史也。”
　　癸酉，诏：“太后垂帘日诏命，中外毋辄以言。”
　　始，太后称制，虽政出宫闱，而号令严明，左右近习亦少假借，赐与皆有节。赐族人御食，必易以釦器，曰：“尚方器勿使入吾家也。”晚，稍进外家，任内官罗崇勋、江德明等访外事，崇勋等以此势倾中外，又以刘从德故黜曹修古等。然太后保护帝既尽力，帝奉太后亦甚备。及太后崩，言者多追斥垂帘时事。范仲淹言于帝曰：“太后受遗先帝，保佑圣躬十馀年，宜掩其小故以全大德。”帝大感悟，乃降是诏。
　　丙子，命张士逊撰《藉田》及《恭谢太庙记》，以翰林学士冯元为编修官，直史馆宋祁为检讨官。既而祁言皇太后谒庙非後世法，乃止撰《藉田记》。
　　帝始召宋绶，将大用之，为张士逊所沮。丁丑，以绶为翰林侍读学士兼龙图阁学士，判都省。
　　六月，甲午朔，日有食之。
　　壬寅。录周世宗及高季兴、李煜、孟昶、刘继元、刘鋹后。
　　辛亥，太子少傅致仕孙奭卒。帝谓张士逊曰：“朕方欲召奭还，而奭遂死矣！”嗟惜久之，罢朝一日，赠左仆射，谥曰宣。
　　奭劝讲禁中二十馀年，讨论典礼，必取前代中正合法事类陈之，故政府奉行无疑。当真宗封禅时，独正言谏诤不少阿。晚节勇退。疾甚，徙正寝，屏婢妾，谓其子瑜曰：“无令我死妇人手也！”
　　初，以钱惟演议下，礼院言：“夏、商以来，父昭子穆，皆有配坐。每室一帝一后，礼之正仪，前代无同日并祔之文。”诏都省与礼院议，皆以为：“庄穆位崇中壶，与懿德有异，已祔真庙，自协一帝一后之文。庄献辅政十年，在懿诞育圣躬，德莫与并，退就后庙，未厌众心。案《周礼》大司乐职：‘奏夷则，歌小吕，以享先妣。’先妣者，姜嫄也，帝喾之妃，后稷之母，特立庙而祭，谓之閟宫。宜于太庙外别立新庙，奉安二后神主，同殿异室，岁时荐享，用太庙仪。别立庙名，自为乐曲，以崇世享。忌前一日不御正殿，百官奉慰，著之甲令。”诏从之。己未，命权知开封府程琳、内侍副都知阎文应度地营建新庙。
　　秋，七月，丁丑，诏知富平县事张龟年增秩再任，以其治行风告天下。
　　癸未，降知永兴军陈尧佐知庐州，为狂人王文吉所诬也。尧佐罢政，过郑，文吉挟故怨，告尧佐谋反。帝遣中官讯问，复以属御史台。中丞范讽，夜半被旨，诘旦得其诬状，上之，尧佐犹坐是左降。时复有诬谏官阴附宗室者，宰相张士逊置二奏帝前，且言：“憸人诬隐良善以摇朝廷，若一开奸萌，臣亦不能自保。”帝悟，置文吉于法，诬谏官事亦寝。
　　先是右司谏范仲淹以江、淮、京东灾伤，请遣使循行，未报。仲淹请间，曰：“宫掖中半日不食，当如何？今数路艰食，安可不恤！”甲申，命仲淹安抚江、淮，所至开仓廪，赈乏绝，禁淫祀，奏蠲庐、舒折役茶，江东丁口盐钱。饥民有食乌昧草者，撷草进御，请示六宫贵戚，以戒侈心。
　　又上疏曰：“祖宗时，江、淮馈运至少，而养六军又取天下。今东南漕米岁六百万石，至于府库财帛，皆出于民，加之饥年，艰食如此。愿下各有司，取祖宗岁用之数校之，则奢俭可见矣。
　　“祖宗欲复幽蓟，故谨内藏，务先丰财，庶于行师之时不扰于下。今横为堕费，或有急难，将何以济！天之生物有时，而国家用之无度，天下安得不困！江、淮、两浙诸路，岁有馈粮，于租税外复又入籴，计东南数路不下二三百万石，故虽丰年，谷价亦高。至于造舟之费及馈运兵夫给受赏与，每岁又五七百万缗，故郡国之民率不暇给。
　　“国家以馈运数广，谓之有备。然冗兵冗吏，游惰工作，充塞京都。臣至淮南，道逢嬴兵，自言三十人自潭州挽新船至无为军，在道逃死，止存六人，去湖南犹四千馀里，六人者比还本州，尚未知全活。乃知馈运之患。其害人如此。
　　“今宜销冗兵，削冗吏，禁游惰，减工作，既省京师用度，然后减江、淮馈运，租税上供之外，可罢高价入籴。国用不乏，东南罢籴，则米价不起；商人既通，则入中之法可以兼行矣。真州建长芦寺，役兵之粮已四万斛，栋宇像塑金碧之资又三十万缗。施之于民，可以宽重敛；施之于士，可以增厚禄；施之于兵，可以拓旧疆。自今愿常以土木之劳为戒。”上嘉纳之。
　　戊子，诏以蝗旱自责，去尊号“睿圣文武”四字，仍令中外直言阙政。
　　八月，甲午朔，辽遣使来祭奠、吊慰。
　　丙申，以太常丞永新刘沆直集贤院。沆前同判舒州，庄献太后遣内侍张怀信修山谷寺，建资圣浮屠，怀信挟诏命，督役严急，州将至移疾不敢出，沆奏罢之。
　　赠工部员外郎曹修古为谏议大夫。修古鲠直，有风节。当庄献时，权幸用事，人人顾望畏忌，而修古遇事辄言，无所回挠。忤太后旨，贬同判杭州；未行，改知兴化军，卒于官，贫不能归葬。宾佐赙钱五十万，季女泣白其母曰：“奈何以是累吾先人也！”卒拒不纳。帝思修古忠，故优赠之，仍恤其家。
　　壬寅，名庄献明肃太后、庄懿太后新庙曰奉慈。
　　癸卯，诏：“凡除转运使及籓镇、边郡守臣，自今并许上殿奏事。”
　　甲辰，诏：“中外毋避庄献明肃太后父讳。”
　　丁酉，辽主如温泉宫。
　　壬子，宰臣张士逊等言：“比诸道旱蝗，请用汉故事册免，蒙赐诏不许。今陛下既减损尊名，愿各降官一等，以塞天异。”帝慰勉之。
　　乙卯，辽遣使阅诸路禾稼。
　　丁巳，置端明殿学士，以翰林侍读学士宋绶为之。
　　三司言：“自藉田后，继有赏赉，用度不足，请假于内藏库。”庚申，出缗钱百万赐之。帝谓张士逊曰：“国家钱本无内外，盖以助经费耳。”自是岁歉或调发，则出内藏以济之。
　　九月，丙寅，崇信节度使、同平章事、判河南府钱惟演落平章事，还本镇。
　　初，惟演欲为自安计，首建二后并配议。既与刘美为亲，又为其子暧娶郭皇后妹，至是又欲与庄懿太后族为婚。御史中丞范讽，劾惟演擅议宗庙；前在庄献时权宠太盛，且与后族连姻，请行降黜。帝谕辅臣曰：“先后未葬，朕不忍遽责惟演。”讽袖告身对曰：“臣今奉使山陵，而惟演守河南，臣朝暮忧刺客，愿纳此，不敢复为御史中丞矣。”帝不得已可之，讽乃趋出。丁卯，复夺暧一官，落集贤校理，听随惟演行，诸子皆补外州监当。
　　甲戌，幸洪福院，临庄懿太后梓宫。丙子、壬午，临如之。
　　丁丑，诏：“国忌日罢佛像前设神御。”
　　壬午，庄献明肃皇太后灵驾发引，帝顾辅臣曰：“朕欲亲行执绋，以申孝心。”乃引绋行哭，出皇仪殿门，礼官固请而止。遣奠正阳门外，遂诣洪福院，服素纱幞头、淡黄衫，从官常服、黑带奉引庄懿太后梓宫，遣奠廷中，皆改衰服。奉辞，随梓宫攀号不已。左右固请止，帝泣曰：“劬劳之恩，终身何所报乎！”步送至院西南隅，仗转乃还。
　　冬，十月，丁酉，祔葬庄献明肃皇太后、庄懿皇太后于永定陵。
　　甲辰，诏：“两川岁贡绫锦罗绮之属，以三之二易为绢，供军需。”
　　帝富于春秋，左右欲以巧自媚，后菀珠玉之工颇盛。殿中侍御史庞籍言：“今螽螟为灾，民忧转死，陛下安得不以俭约为师，惜国费以徇民急！”帝纳其言。
　　己酉，祔庄献明肃太后、庄懿太后主于奉慈庙。
　　辛亥，帝谕辅臣曰：“近岁进士试诗赋，多浮华，宜令有司兼取策论。”
　　以司封员外郎、秘阁校理吴遵路为开封府推官。
　　始，庄献太后称制，遵路条奏十馀事，语皆切直，忤太后意，出知常州。遵路至常州，即令转市吴中米以备岁俭，已而果大乏食，民赖以济，自它郡流至者亦十全八九。范仲淹安抚淮南，荐遵路，乞以遵路救灾事迹颁诸州为法，并付史馆。遵路，淑子也。
　　癸丑，降东、西京囚罪一等，徒以下释之。缘二太后陵应奉民户，免租赋、科役有差。
　　戊午，张士逊罢为左仆射，判河南府，枢密使杨崇勋罢为河南三城节度使、同平章事，判许州。先是蝗旱仍见，士逊居首相，无所建明，帝颇复思吕夷简。及百官诣洪福院上庄献太后谥册，退而奉慰，士逊乃过崇勋园饮酒，日中不至，群臣离立以俟。御史中丞范讽劾奏之，遂与崇勋俱罢；然制辞犹以均劳佚为言。
　　以吕夷简为门下侍郎兼吏部尚书，同平章事；知河南府王曙加检校太傅，充枢密使；佥署枢密院事王德用为枢密副使；端明殿学士、刑部侍郎宋绶参知政事；权三司使事蔡齐为枢密副使。
　　庚申，诏：“自今每日御前殿视事。”帝即位之初，尚循真宗晚年故事，惟只日御殿，至是始复旧制。
　　自唐以来，民计田输赋外，增取它物，复折为赋，谓之杂变，亦谓之沿纳，名品烦细。官司岁附帐籍，并缘侵扰，民以为患。帝诏三司，沿纳物以类并合。于是三司请悉除诸名品，并为一物，夏秋岁入，第分粗细二色。百姓便之。
　　十一月，癸亥朔，参知政事薛奎，罢为资政殿学士、户部侍郎、判都省。始，庄献崩，二府大臣皆罢去，奎独留，帝且倚以为相。而奎得喘疾，数辞位，久之乃罢。
　　以龙图阁待制孔道辅为石谏议在夫，权御史中丞。
　　诏增宗室俸。
　　乙丑，追册美人张氏为皇后。
