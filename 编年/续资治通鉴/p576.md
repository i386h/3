<!-- { "loadSidebar": true } -->
　　时陈宜中当国，遭时多难，不能措一策，唯事蒙蔽，将士离心，郡邑降破，方且理会科举、明堂等事及士大夫陈乞差遣，士人觊觎恩例。至是遣柳岳奉书如元军，称“廉尚书之死，乃盗杀之，非朝廷意，乞班师修好。”岳见巴延于无锡，泣谓曰：“嗣君幼冲，在衰绖之中，自古礼不伐丧。凡今日事至此者，皆奸臣贾似道失信误国尔。”巴延曰：“汝国执戮我行人，故我兴师。钱氏纳土，李氏出降，皆汝国之法也。汝国得天下于小儿，亦失之于小儿，天道如此，尚何多言！”遂令囊嘉特偕岳还。
　　癸卯，以陈文龙参知政事，谢堂同知枢密院事。
　　丙午，追封吕文德为和义郡王。朝议以吕文焕为元向导，乃追封文德，而以文德子师孟为兵部侍郎，觊成和议。
　　平江通判王矩之、都统制王邦杰，以城迎降于常州，巴延使吕文焕先往受之。
　　丁未，巴延入平江，张世杰未至，城已破，乃以兵入卫。
　　戊申，元右丞相呼图岱尔请上尊号曰宪天述道仁文义武大光孝皇帝，皇后曰贞懿顺圣昭天睿文光应皇后；不许。
　　庚戌，柳岳至自元军。癸丑，陈宜中复奏遣岳及宗正少卿陆秀夫、侍郎吕师孟等同囊嘉特使元军，求称侄纳币，不从则称侄孙，且敕吕文焕令通好罢兵。秀夫等见巴延于平江，巴延不许。宜中乃白太皇太后，奉表求封为小国，太后从之。
　　以文天祥签书枢密院事。
　　黄万石叛降元，都统米立死之。立，淮人，三世为将，初从陈奕守黄州，奕降，立溃围出，万石署为帐前都统。元军略江西，迎战于江坊，兵败，被执，不降，系狱。至是万石举军降，元行省遣万石谕立曰：“吾官衔一牙牌书不尽，今亦降矣。”立曰：“侍郎国家大臣，立一小卒尔。但三世食赵氏禄，赵亡，何以生为！立乃生擒之人，当死，与投拜者不同。”万石再三谕之，不屈，遂遇害。
　　元以中兴路行省陈祐为南京总管兼开封府尹，吏多震慑失措，祐曰：“何必若是！前为盗跖，今为颜子，吾以颜子待之。前为颜子，今为盗跖，吾以盗跖待之。”由是吏皆修饬，不敢弄法。
　　元赛音谔德齐奏：“云南诸夷未附者尚多，今拟宣慰司兼行元帅府事，并听行省节制。”又奏：“哈喇章、云南壤地均也，而州县皆以万户、千户主之，宜改置令长。”并从之。
　　潭州被围，湖南安抚使兼知州李芾，拒守三阅月，大小战数十合。至是元阿尔哈雅射书城中曰：“速下以活州民，否则屠矣。”不答。阿尔哈雅与诸将画地分围，决隍水以树梯冲。阿尔哈雅中流矢，创甚，督战益急，城中大窘，力不能支。诸将泣请曰：“事急矣，吾属为国死可也，如民何？”芾骂曰：“国家平时所以厚养汝者，为今日也。汝第死守，有复言者，吾先戮汝！”
　　　　 ○帝德祐二年（元至元十三年）
　　春，正月，丁卯朔，元兵蚁附登城。知衡州长沙尹穀寓城中，时方为二子行冠礼，或曰：“此何时，行此迂阔事？”穀曰：“正欲令儿曹冠带见先人于地下耳！”既毕礼，乃积薪扃户，朝服，望阙拜已，即纵火自焚。邻家救之，火炽不可前，但遥见烈焰中，穀正冠危坐，阖门少长皆死。李芾命酒酹之，字穀曰：“尹务实，男子也，先我就义矣！”因留宾佐会饮，夜传令，犹手书“尽忠”字为号，饮达旦，诸宾佐出，参议杨霆赴园池死。芾坐熊湘阁，召帐下沈忠，遗之金，曰：“吾力竭，分当死。吾家人亦不可辱于俘，汝尽杀之，后杀我。”忠伏地叩头，辞以不能。芾固命之，忠泣而诺。取酒，饮其家人，尽醉，乃遍刃之。芾亦引颈受刃。忠纵火焚其居，还家，杀其妻子，复至火所，大恸，举身投地自刎。幕僚陈亿孙、颜应焱、钟蜚英皆死。潭民闻之，多举家自尽，城无虚井，缢林木者相望。守将吴继明、刘孝忠以城降。
　　元兵利于掳掠，欲屠之，行省郎中和尚宣言曰：“拒我师者宋耳，其民何罪？既受其降，即是吾民，杀之何忍？且今列城多未附，降而杀之，是坚其效死之心也。”阿尔哈雅从之，由是袁、连、衡、永、郴、全、道、桂阳、武冈皆降。宝庆通判曾如骥，亦不屈死。
　　芾为人刚介，不畏强御，临事精敏，奸猾不能欺。且强力过人，自旦治事，至暮无倦容，夜率至三鼓始休，五鼓复起视事。望之凛然若神明，而好贤礼士，复蔼然可亲，虽一艺小善，必奖荐之。居官廉，家无馀资。
　　穀性刚直庄厉，士友皆严惮之，居官廉正有声。丁内艰，家居教授诸生，举动有礼。每行市中，市人相谓曰：“是必尹先生门人也。”至是死节，诸生往哭之者数百人。
　　霆自少以志节闻，辟京湖制置司干官。时吕文德为帅，素侮慢士，常试以难事，霆仓卒立办，皆合其意。一日，谓霆曰：“朝廷有密旨，出师策应淮东，谁可往者？”即对曰：“某将可。”又曰：“兵器粮草若何。”即对曰：“某营兵马，某库器甲，某处矢石刍粮。”口占授吏，顷刻案成。文德大惊曰：“平生轻文人，以其不事事也。君材干若此，何官不可为！吾何敢不敬！”后通判江陵，江陵雄据上流，表里襄、汉，兵民杂处，庶务丛集；霆随事裁决，处之泰然。霆有心计，善出奇应变，故所至有能声。
　　元吕师夔与万户武秀分定江东地，谢枋得以兵逆之，使前锋呼曰：“谢提刑来！”师夔军驰至，射之，矢及马前。枋得走入安仁，调淮士张孝忠逆战团湖坪，矢尽，孝忠挥双刀击杀百馀人，前军稍却，后军绕出孝忠后，众惊溃，孝忠中流矢死，马奔归。枋得坐敌楼见之，曰：“马归，孝忠败矣！”遂奔信州。师夔破安仁，进及信州，枋得弃妻子，负母，变姓名，走建宁唐石山转茶坂，每东乡号哭，人不识之，以为被病也。已而去，卖卜建阳市中，有来卜者，惟取米、履，委以钱，率谢不取。其后人稍稍识之，多延至家，使为子弟论学。
　　庚午，参知政事陈文龙、同签书枢密院事黄镛遁。
　　辛未，以吴坚为左丞相兼枢密使，端明殿学士常楙参知政事。日午，宣麻慈元殿，文班止六人。
　　诸关兵皆溃，己巳，知嘉兴府刘汉杰以城降元。
　　元兵围安吉州，知州赵良淳与提刑徐道隆同守。范文虎致书诱良淳降，良淳焚书，斩其使。及元兵迫临安，道隆召入卫，良淳率众独守，夜，茇舍陴上。既而戍将吴国定开门纳元兵，良淳命车归府，兵士止之曰：“侍郎何自苦？”良淳叱去之，闭阁自经。道隆未至临安，元兵追及之，一军尽没。道隆见执，守者稍怠，赴水死；长子载孙亦赴水死。良淳，汝愚之曾孙；道隆，武义人也。
　　元诸将利掳掠，争欲趣临安。巴延问计于郎中孟祺，对曰：“宋人之计，惟有窜闽耳，若以兵迫之，彼必速逃。一旦盗起，临安三百年之积，焚荡无馀矣。莫若以计安之，令彼不惧，正如取果稍待时日尔。”巴延曰：“汝言正合我意。”遣人至临安安慰之。
　　陆秀夫自元军还，言巴延不肯从伯侄之称，太皇太后命用臣礼，陈宜中难之，太皇太后涕泣曰：“苟存社稷，称臣，非所较也。”乙亥，遣监察御史刘岊如巴延军，奉表称臣，上尊号，岁贡绢、银二十五万两、匹，乞存境土以奉烝尝，且约巴延会长安镇以输平。
　　己卯，参知政事常楙遁，以夏士林签书枢密院事，士林亦遁，独三学士誓死不去。
　　癸未，进封吉王昰为益王，判福州；信王昺为广王，判泉州。
　　先是召文天祥知临安府，天祥辞不拜，请以福王、秀王判临安以系民望，身为少尹，以死卫宗庙；又请命吉王、信王镇闽、广以图兴复；俱不许。至是宗亲复以请，太皇太后从之。以驸马都尉杨镇及杨淑妃弟亮节、俞充容弟如珪提举二王府事。
　　召留梦炎不至，以为江东、西、湖南、北宣抚大使。
　　陈宜中以元不许和，计无所出，乃率群臣入宫，请迁都，太皇太后不许。宜中恸哭以请，太皇太后命具装。及暮，宜中不入，太皇太后怒曰：“吾初不欲迁，而大臣数以为请，顾欺我耶！”脱簪珥，投之地，遂闭阁，群臣请见，皆不纳。盖宜中实以翼日行，仓卒失于陈奏耳。
　　元巴延至长安镇，宜中违约，不往议事。甲申，巴延进次皋亭山，阿喇罕、董文炳之师皆会，游骑至临安北关。文天祥、张世杰请移三宫入海，而己帅众背城一战，宜中不许，白太皇太后，遣监察御史杨应奎上传国玺以降。
　　表曰：“宋国主谨百拜言：眇焉幼冲，遭家多难。权奸贾似道，背盟误国，至勤兴师问罪。非不欲迁避以求苟全，柰天命有归，将焉往！谨奉太皇太后命，削去帝号，以两浙、福建、江东、西、湖南、二广、四川、两淮见存州郡，悉上圣朝，为宗社生灵祈哀请命。伏望圣慈垂念，不忍三百馀年宗社遽至陨绝，曲赐存全，则赵氏子孙世世有赖，不敢弭忘！”巴延受之，遣使召陈宜中出议降事，而使囊嘉特奉玺表赴上都。是夜，宜中遁归温州之清澳。
　　张世杰、刘师勇及苏刘义，以朝廷不战而降，各以所部去。世杰次于定海，元石国英使都统卞彪说世杰降。世杰以彪来从己俱南也，椎牛享之。酒半，彪从容为言，世杰大怒，断彪舌，磔之于巾子山。师勇至海上，见时不可为，忧愤纵酒卒。
　　杨应奎自元军还，言巴延欲执政面议。
　　乙酉，太皇太后以文天祥为右丞相兼枢密使、都督诸路军马。丙戌，以家铉翁签书枢密院事，贾馀庆同签书枢密院事，知临安府。
　　元巴延下令，禁军士入城，违者以军法从事，复遣吕文焕赍榜谕临安中外军民，俾安堵如故。时三司卫兵白昼杀人，小民乘时剽杀，令下，乃止息。
　　戊子，命文天祥同吴坚、谢堂、贾馀庆使元军。
　　先是天台杜浒纠合四千人来勤王，当国者不省；往见天祥于西湖上，天祥奖异之，至是遂随天祥出使。天祥见巴延于明因寺，因说巴延曰：“本朝承帝王正统，衣冠礼乐之所在，北朝将以为与国乎？抑将毁其社稷也？”巴延以北诏为辞，言社稷必不动，百姓必不杀。天祥曰：“北朝若以欲为与国，请退兵平江或嘉兴，然后议岁币与金帛犒师，北朝全兵以还，策之上也。若欲毁其宗庙，则淮、浙、闽、广，尚多未下，利钝未可知，兵连祸结，必自此始。”巴延语浙不逊，天祥曰：“我南朝状元、宰相，但欠一死报国，刀锯鼎镬，非所惧也。”巴延辞屈，诸将相顾动色。巴延见天祥举动不常，疑有异志，留之军中，遣坚等还。天祥怒，数请归曰：“我此来为两国大事，何故留我？”巴延曰：“勿怒。君为宋大臣，责任非轻，今日之事，正当与我共之。”令万户蒙古岱、宣抚索多羁縻之，且以其降表不称臣，仍书宋号，遣程鹏飞、洪君祥偕贾馀庆来易之。
