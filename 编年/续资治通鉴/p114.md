<!-- { "loadSidebar": true } -->
　　文彦博等劾河中府狱既得实，庞籍言：“黄德和退怯当诛；刘平等力战而殁，子孙宜赏恤。”韩琦亦言：“平以疲兵数千，敌贼十馀万众，昼夜力战，为德和所累，既被执，犹詈贼不已，忠勇不愧于古人。今坐诬言所惑，悯忠恤孤之典未下，边臣岂不解体乎！”丙午，腰斩德和于河中，仍枭首延州城下；王信坐诬告其主，亦杖杀。丁未，赠刘平为忠武军节度使兼侍中，石元孙为忠正军节度使兼太傅，仍赐平信陵坊第，录其子弟。
　　戊申，延州金明县都监张异、庆州东路都巡检使万俟政、延州都监孟方、鄜延路指挥使高守忠、张达，以战殁并赠官。
　　出左藏、内藏库缗钱各十万，下陕西给军须。
　　辛亥，降鄜延钤辖卢守勤为湖北都监，安抚都监李康伯为均州都监，通判延州计用章除名、配雷州。然议者以守勤之责犹薄云。
　　发陕西近里诸州役兵筑延州金明栲栳寨。始议修复，帅臣拥兵不即进，转运使明镐止以百馀骑自从，分督将士，一月而城之。
　　以邈川首领嘉勒斯赉子栋戬为会州刺史。栋戬方九岁，其父为请之，随母乔氏居历精城，所部可六七万人，号令严明，人惮服之。
　　壬子，拣诸路牢城及强盗、恶贼配军，年未四十、壮健者隶禁军。
　　范仲淹未至永兴，癸丑，改为陕西都转运使，以刑部员外郎高若讷知永兴军。谏官梁适言：“仲淹前责饶州，若讷实为谏官，尝诋仲淹谋事疏阔；今俾共事，理实有嫌，宜易以近臣。”帝曰：“朕方任仲淹、若讷以疆事，安得以旧事为嫌！”寻留若讷判吏部流内铨。
　　五月，甲寅朔，诏：“前殿奏事毋过五班，馀对后殿，命太官赐食。”
　　乙卯，赠金明都监李士彬为宿州观察使，仍以其从兄士绍为金明城都监。又赠其子怀宝为右千牛卫将军，录其子怀义、怀矩并为左侍禁。
　　丁巳，复太常博士、知楚州孙沔为监察御史。沔坐言事贬黜，逾六年复召；寻迁右正言。
　　先是诏御辇院拣部下辇官年四十以下为禁军，辇官千馀人，携妻子遮宰相、枢密使喧诉。平章事张士逊方朝，马惊堕地。己未，御史中丞真州柳植等奏其事，请付有司治，诏枢密院推鞫以闻。时军兴，机务填委，士逊位首相无所补，谏官以为言。士逊不自安，七上章请老，又数面陈。壬戌，复拜太傅，进封邓国公，致仕，听朔望大朝会缀中书门下班，月给宰臣俸三之一。士逊乞免朝朔望，从之。宰相得谢者自士逊始。
　　以镇安节度使、同平章事、判天雄军吕夷简行右仆射兼门下侍郎、平章事、昭文馆大学士，以资政殿大学士、户部尚书李迪为彰信节度使，知天雄军。自元昊反，武事久驰，守将或为它名以避兵任。迪愿守边，诏不许，然甚壮其意，夷简自天雄复入相，即使迪代之。
　　甲子，元昊陷塞门寨，执寨主、内殿承制高延德，监押、左侍禁王继元死之。
　　壬申，诏：“诸路转运司体量部下诸州军有年老昏昧，贪浊逾违及非干勤者，具事以闻。”
　　癸酉，诏夏守赟、王守忠进屯鄜州。时大军驻河中逾三月矣。
　　甲戌，陕西都转运使范仲淹言：“闻边城多请五路入讨，臣恐未可轻举。太宗朝，以宿将精兵北伐西讨，艰难岁月，终未收复。况今承平岁久，中原无宿将精兵，一旦兴深入之谋，系难制之寇，臣以为国之安危未可知也。”
　　乙亥，元昊陷安远寨。
　　戊寅，罢陕西都部署夏守赟、都钤辖王守忠，并赴阙。守赟性庸怯，寡方略，不为士卒所附，自河中徒屯鄜州，未及行，亟罢归。徒泾原、秦凤路缘边经略安抚使夏竦为陕西都部署兼经略安抚使、缘边招讨使，知永兴军。
　　己卯，以起居舍人、知制诰韩琦为枢密直学士，陕西都转运使、天章阁待制范仲淹为龙图阁直学士，并为陕西经略安抚副使，同管句都部署司事。初，仲淹与吕夷简有隙，及议加职，夷简请超迁之，帝以夷简为长者。既而仲淹入朝，帝谕仲淹使释前憾，仲淹顿首曰：“臣向所论盖国事，于夷简何憾也！”
　　以知同州庞籍为陕西都转运使。籍尝上言：“连年灾异，天久不雨，臣窃谓凡乘舆所用，宫中所费，宜取先朝为则。今宿师西鄙，力战重伤，方获功赏，而内官、医官、药官，无功时享丰赐，故天下指目，谓之三官。愿少裁损，专厉战功，寇不足平也。”
　　以国子监直讲林瑀、王洙并为天章阁侍讲。
　　景祐末，灾异数起，帝深自贬损。瑀言灾异皆有常数，不足忧。又依《周易》推演五行阴阳之变，为书上之。帝喜，欲迁其官。参知政事程琳以为不可，止赐章服。帝每读瑀书，有不解者，辄令御药院批问。瑀由御药院进谄谀之词，缘饰以阴阳，帝大好之。于是天章阁侍讲阙，端明殿学士李淑等荐洙，事在中书未行；一旦内批用瑀，执政皆怒瑀。吕夷简欲探帝意坚否，乃曰：“瑀，上所用；洙，臣下所荐。不容并进，二人惟上所择。”乃以洙、瑀名进。帝问洙何如，夷简言洙博学明经，帝曰：“吾已用瑀矣，若何？”夷简请并用二人，帝许之。既而右正言梁适劾瑀以内降除职，请治其罪。帝令以适章示之，卒不罪瑀。
　　壬午，斩辇官曹荣、陈吉于都市，从者皆配远恶州军牢城，卒拣辇官为禁军如初诏。
　　六月，权佥署泾原、秦凤经略安抚判官尹洙数上疏论兵，其一请鬻爵为土兵葺营及所给物费。下三司使郑戬等参议以闻，戬等言：“卖官之令，已出权宜，然行之浸久。今更为烦细，箕敛民财，书揭徼塞，使西戎有轻中国之心。”洙议遂寝。
　　丙戌，诏：“自今假日御崇政殿视事如前殿。”
　　丁亥，以宣徽南院使夏守赟同知枢密院事。侍御史赵及、右正言梁适，皆言守赟经略西事无功，不可复处枢府，逾七旬乃罢。
　　甲午，以鄜延副都部署开封任福为环庆副都部署兼知庆州。福上言：“庆州去蕃族不远，愿勒兵境上，按亭堡，谨斥候，因经略所过山川道路，以为缓急攻守之备。”帝善之，听便宜从事。
　　乙未，南京言鸿庆宫神御殿火。侍御史方偕引汉罢原庙故事，请勿复修。诏：“罢修神御殿，即旧基葺斋殿，每醮则设三圣位而祠之，瘗旧象于宫侧。”
　　甲辰，诏：“陕西、河北、河东、京东、西等路，量州县户口，籍民为乡弓手、强壮以备盗贼。”河北、河东强壮，自咸平以来有之，承平岁久，州县不复阅习，多亡其数。于是诏二路选补增广其数，并及诸路焉。
　　辛亥，复权武成军节度判官欧阳修以馆阁校勘。始，范仲淹为陕西经略安抚招讨，辟修掌书记，修为亲为辞，且曰：“今豪杰之士，往往已蒙收择，尚虑山林草莽有挺特知义慷慨之士，未得出门下也，宜少思焉！”
　　时西边日警，二府、三司虽假不休务。翰林学士丁度言：“苻坚以百万师寇晋，谢安命驾出游以安人心。请休务如故，无使外国窥朝廷浅深。”壬子，诏：“自今遇旬假，听休务如旧。”帝尝遣使问御戎之策，度奏曰：“今士气伤沮，若复穷追巢穴，馈粮千里，轻人命以快一朝之意，非计之得也。莫若谨亭障，远斥候，控扼要害，为制御之全策。”因条上其策，名曰《备边要览》。
　　是月，辽射柳祈雨。
　　秋，七月，癸亥，鄜延钤辖张亢上疏言：“旧制，诸路部署、钤辖、都监，各不过三两员。今每路多至十四五员，少亦不减十员，权均势敌，不相统制，凡有议论，互执不同。请约故事，别创使名，每路军马事止三两员领之。”
　　又曰：“昨延州之败，盖由诸将自守，不相为援。请令边城预定其法，凡贼入寇，某处为声援，某城寨相近出敢死士，某处设都、同巡检，则各扼其要害。又令邻路将取某救应，仍须暗以旗帜为号。昨刘平救延州，前锋军马陷贼寨者四指挥，平竟不知。又，赵瑜领军马间道先进，而赵振与王逵等趋寨门，至高头，平报贼张青盖驻山东，振麾兵掩袭，乃其子瑜也。臣在山外策应，未尝用本指挥旗号，自以五行支干别为引旗。若甲子日，本军相遇，则先者张青旗，后者以绯旗应之，此是干相生也。其干相克，支相生，支干相生相克亦如之。盖兵马出入，则百步之外不能相认，若不预立号，必误军期。”
　　又曰：“兵官务要张皇边事。刘平之败，正由贪功轻进。镇戎军最近贼境，每探马至，不问贼之多少，部署、钤辖、知军、都监皆出，至边壕，则贼已去矣。盖权均势埒，不肯相下，若其不出，则恐得怯懦之罪。又，比来诸班诸军有授诸司使、副至侍禁、殿直者，亦有白身试武艺而得官者；而诸路弓箭手，生长边陲，父祖效命，累世捍贼，乃无进擢之路，何以激劝边民！”
　　初，亢请乘驿入对，诏令手疏上之，其后多施用者。
　　乙丑，遣同修起居注祥符郭稹等使辽，告以用兵西边。议者谓元昊潜结辽人，恐益为边患，故特遣稹等谕意。辽主厚礼之，与同出观猎，延稹射，一发中走兔，众皆愕视。辽主遗以所乘马及它物甚厚。
　　己巳，降鄜延副都部署赵振为白州团练使，知绛州。
　　元昊自正月攻围塞门寨，振代范雍守延州，有兵七千八百馀人，按甲不动。寨中兵方千人，屡告急。五月初，振始遣百馀人赴之，寨遂陷。都转运使庞籍劾奏振畏懦，故坐贬。
　　庚午，御延和殿，阅诸军习战阵。
　　丁丑，辽主如秋山。
　　八月，乙酉，以太常丞田况为陕西经略安抚司判官，试校书郎胡瑗为经略安抚司句当公事。况从夏竦，瑗从范仲淹所辟也。
　　乙未，以史馆修撰富弼为辽主正旦使。
　　戊戌，罢天下寺观用金箔饰佛像。
　　癸卯，遣屯田员外郎刘涣使邈川，谕嘉勒斯赉出兵助讨西贼。嘉勒斯赉召酋豪大犒，约尽力无负，然终不能有功也。
　　戊申，同知枢密院事夏守赟罢为天平节度使、判澶州。守赟以子随卒，引疾求罢，从之。以龙图阁学士、权知开封府杜衍同知枢密院事。
　　己酉，徙知广州段少连为龙图阁学士，知泾州。
　　广州多蜑、猺，杂四方游手，喜乘乱为寇夺。上元然灯，有报蕃市火者，少连方燕客，作优戏，士女聚观以万计，其僚请罢燕，少连曰：“救火不有官乎？”作乐如故。须臾，火息，民不丧一簪，众服其持重。范仲淹经略西边，荐少连才堪将帅，故有是命。未至而少连卒。
