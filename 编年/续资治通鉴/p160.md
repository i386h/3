<!-- { "loadSidebar": true } -->
　　壬辰，御崇政殿，录系囚，杂犯死罪以下递降一等，徒以下释之。知制诰刘敞言：“疏决在京系囚，虽恩出一时，然在外群情，皆云圣意以皇女生，故施庆泽，恐非令典。去年闰月，已曾减降，尚未半年，复行此恩。传称民之多幸，则于国不幸，一岁再赦，好人暗哑，前世论之详矣。虽成事不说，臣愿朝廷戒之。又闻多作金银、犀象、玉石、琥珀、玳瑁、檀香等钱及铸金银为花果，赐予臣下，自宰相、台谏，皆受此赐。无益之费，无名之赏，无甚于此，非所以轨物训俭也。望陛下深执恭俭以答天贶，不宜行姑息之恩，出浮沉之费，以堕俭德。”
　　五月，戊戌，诏曰：“君臣同德，而过设禁防，非朕意也。旧制，臣僚不许诣执政，尝所荐举不得为御史，其悉除之。”始用包拯议也。
　　庚子，诏：“入内内侍省内臣员多，权罢进养子入内。”用吴及议也。
　　度支判官、祠部员外郎王安石累除馆职，并辞不受，中书门下具以闻。壬子，诏令直集贤院。安石上章辞，至八九，犹累辞，乃拜。
　　遣官经界河北牧地，馀募民种艺。
　　枢密使、礼部侍郎田况，暴中风瘖，十上章求去，丙辰，罢为尚书右丞、观文殿学士、翰林侍读学士、提举景灵宫。
　　戊午，后宫周氏生皇第十女。初，董氏及周氏有娠，内外皆冀生皇子，内侍省多具金帛器皿杂物备赐予，又修潜龙宫。潜龙宫者，真宗为府尹时廨舍也。皆生皇女，其赐予之数，犹数倍于兗国公主出降时。
　　六月，甲子，辽主如纳葛泺。
　　自温成之殁，后宫得幸者凡十人，谓之十閤，周氏、董氏、温成之妹皆与焉。周、董以生皇女进秩，诸閤皆求迁改，诏中书出敕诰；中书以其无名，覆奏罢之。求者不已，乃皆以手诏授焉。温成之妹独固辞不受。同知谏院范师道上疏曰：“礼以制情，义以夺爱，常人之所难，惟明哲之主然后能之。窃闻诸閤女御以周、董育公主，御宝白答刂并为才人，不自中书出诰，而掖廷觊觎迁拜者甚多。周、董之迁可矣，女御何名而迁乎？夫宠幸太过，则渎慢之心生，恩泽不节，则无厌之怨起，御之不可不以其道也。且用度太烦，须索太广，一才人之俸，月直中户百家之赋，岁时赐予不在焉。况诰命之出，不自有司，岂盛时之事邪？恐斜封墨敕，复见于今日矣！”
　　戊辰，光禄卿、直秘阁、同判宗正寺赵良规言：“国家乘百年之运，崇七世之灵，追孝不为不严，奉先不为不至，然而祭祀之秩举，间以公卿而摄行，虽神主有合食之名，而太祖虚东向之位。伏请讲求定仪，为一代不刊之典。”下太常礼院议，又诏待制以上及台谏官同议。礼部尚书王举正等议曰：“大袷之祭，所以合昭穆，辨尊卑，必以受命之祖居东向之位。本朝太祖实为受命之君，然僖祖以降，四庙在上，故每遇大袷，止列昭穆而虚东向。魏、晋以来，亦用此礼。今亲享之盛，谓宜如旧为便。”从之。
　　己巳，宰臣富弼等请加尊号曰“大仁至治”，诏不许。
　　故事，每三岁，躬行大礼毕，辄受尊号，自康定以来罢之，至是执政复举故事以请。知谏院范师道言：“比灾异数出而崇尚虚文，非所以答天戒。”知制诰刘敞言：“尊号非古也，陛下不受徽号已二十年，奈何一旦增虚名而损实德！”帝曰：“朕意亦谓当如此。”弼等表五上，卒不许。
　　以太子中允王陶、大理评事赵彦若、国子博士傅卞、於潜县令孙洙并为馆阁编校书籍官。馆阁编校书籍自此始。
　　丁丑，诏：“诸路转运司使，凡邻路邻州灾伤而辄闭籴者，以违制坐之。”从谏官吴及言也。
　　戊寅，月食几尽。己卯，放宫人二百一十四人。
　　己丑，辽以南院枢密使萧阿苏为北府宰相，以枢密副使耶律伊逊为南院枢密使，以特里衮札拉为辽兴军节度使，以鲁王色嘉努为武定军节度使，以东京留守吴主持布为西京留守。
　　秋，七月，丙申，以太子中允王陶为监察御史里行。初，诏中丞韩绛举御史，而限以资任，屡举不应格。于是绛请举里行，以陶为之，诏可。陶辞不受，诏强之，乃就职。
　　丁酉，辽以乌库德寽勒详衮玛噜为左伊勒希巴。
　　甲辰，贬观文殿学士、礼部侍郎、知寿州孙沔为检校工部尚书、宁国节度副使。初，台谏交论沔淫纵不法事，令使者案之得实，故贬。
　　丙午，出后宫彭城县君刘氏于洞真宫，为法正虚妙大师，赐名道一。后又坐罪削发为妙法院尼。初，刘氏在掖廷，通请谒为奸，御史中丞韩绛密以闻，帝曰：“非卿言，朕不知此。”后数日，有是命。刘氏及黄氏，在十閤中尤骄恣，于是并黄氏皆出之。
　　丁未，放宫女二百三十六人。
　　甲寅，以校书郎致仕孔日攵为国子监直讲，扬州进士孙侔为试校书郎、本州州学教授，皆以近臣荐其行义也。两人卒辞不受。
　　有御营卒桑达等数十人，酗酒斗呼，指斥乘舆，有司不之觉。皇城使以旨捕送开封府推鞫，案成，弃达市。
　　纠察刑狱刘敞，移府问所以不经审讯之由，府报曰：“近例，凡圣旨，中书门下、枢密院所鞫狱，皆不虑问。”敞曰：“此岂可行邪！”遂奏请自今一准定格。枢密使以开封府有例，不复论可否进呈报，敞争之曰：“先帝仁圣钦恤，以京师刑狱最繁，故建纠察一司，澄审真伪。今乃曲忤圣旨，中书门下、枢密院所鞫公事，不复审察，未见所以尊朝廷，审刑罚，而适足启府县弛慢，狱吏侮，罪人衔冤不得告诉之弊。又，旧法不许用例破条，今于刑狱至重，而废条用例，此臣所不谕也。”帝乃以敞章下开封，令著为令。
　　帝始欲于景灵宫建郭皇后影殿，礼官言其不可，遂寝之。既而翰林侍讲学士杨安国请建影殿于洪福院，礼官言：“影殿非古，若谓郭皇后本无大过，今既牵复位号，则宜赐谥册，祔于后庙，以正典礼。”
　　八月，甲戌，知制诰刘敞言：“伏闻礼官倡议，欲祔郭氏于庙，臣窃惑之。昔《春秋》之义：‘夫人不薨于寝，不赴于同，不反哭于庙，则不言夫人，不称小君。’徒以礼不足，故名号阙然。然则名与礼非同物也，名号存而礼不足，因不敢正其称，况敢正其仪者乎！郭后之废，虽云无大罪，然亦既废矣，及其追复也，许其号而不许其礼，且二十馀年，一旦欲以嫡后之仪致之于庙，然则郭后之殂也，为薨于寝乎，赴于同乎，反哭于庙乎，群臣百姓亦尝以母之义为之齐衰乎？恐其未安于《春秋》也。《春秋》，夫人于彼三者一不备则不正，其称郭氏，于三者无一焉，而欲正其礼，恐未安于义也。‘禘于太庙，用致夫人，’盖谓致者，不宜致也，不宜致者，以其不薨于寝，不祔于姑也。古者不二嫡，则万世之后，宗庙之礼，岂臣子所当擅轻重哉！谨案景祐诏书，本不许郭氏祔庙，义已决矣，无为复纷纭以乱大礼。议者或谓既复其号，不得不异其礼；譬犹大臣坐非辜而贬者，苟明其非辜，则复用之，岂得遂不使为大臣！夫臣之与妻，其义虽均，然逐臣可以复归，放妻不可复合，臣众而妻一也。故《春秋》公孙婴齐卒于貍脤，君曰：‘吾固许之反为大夫。’此逐臣可以复归也。杞伯来逆叔姬之丧以归。夫元逆出妻之丧而为之者，此放妻不可复合也。今追祔郭氏，得无近于此乎？乞令诸儒博议，以求折衷于礼。”诏下学士院详定。
　　乙亥，御崇政殿，策试应才识兼茂明于体用科明州观察推官陈舜俞、贤良方正直言极谏旌德县尉钱藻、汪辅之。舜俞、藻所对策并入第四等，授舜俞著作佐郎、签署忠正军节度判官事，藻试校书郎、无为军判官。辅之亦入等，监察御史里行沈起言其无行，罢之。辅之躁忿，因以书诮让富弼曰：“公为宰相，但奉行台谏风旨而已。”弼不能答。舜俞，乌程人；藻，镠五世孙也。
　　庚辰，诏学士院趣上郭皇后祔庙议。先是礼官祥符张洞驳刘敞议曰：“郭氏正位中宫，无大过恶，陛下闵其偶失谦恭，旋复位号。位号既复，则谥册、祔庙，安得并停！况引《春秋》‘禘于太庙，用致夫人’之例，据《左氏》，则哀姜之恶所不忍道，考《二传》之说，复有非嫡之辞。以此证本庙之事，恐非其当。若曰‘不薨于寝，不赴于同，不祔于姑’，则郭后之殁不得其所，责当归于朝廷，死者何罪？傥以杞伯来逆叔姬之丧质之，讥其既弃而复逆，则天子之后，万方兆姓之母，非有极恶，又可弃之乎？既追复曰皇后，可绝其祭享乎？议者欲用后汉、东晋故事，或祭于陵寝，或筑宫于外。稽考二史，皆称曰母后，况之于今，亦未见其合也。惟唐创立别庙，遇禘祫则奉以入享，于义为允。”敞复奏曰：“臣前奏最要切者，以为人君无二嫡，恐万世之后礼分不明也。洞既不以此为辩，若不幸朝廷过听之，是虽自以能讦上起废为功，而犹且阴逼母后，妄渎礼典，臣以为非臣子之义。乞并下臣章，令两制详议。”洞复疏难敞说。其后学士院卒不上议。
　　癸未，赐殿中丞致仕龙昌期五品服，绢百匹。昌期，陵州人，上所著书百馀卷，诏下两制看详，两制言：“昌期诡诞穿凿，指周公为大奸，不可以训。乞令益州毁弃所刻版本。”昌期年几九十，诣阙自辩。文彦博少从昌期学，因力荐之。故有是赐。翰林学士欧阳修、知制诰刘敞等劾昌期异端害道，当伏少正卯之诛，不宜推奖。同知通进银台司兼门下封驳事何郯亦封还诏书，乃追夺昌期所赐，遣归。
　　先是礼官张洞，韩维言：“国朝每遇禘祫，奉别庙四后之主，合食大庙。据《唐?郊祀志》载禘祫祝文，自献祖至肃宗凡十一帝，所配皆一后，其间惟睿宗二后，盖昭成，明皇之母也。《续曲台礼》有别庙皇后合食之文，盖未有本室，遇祫享即祔于祖姑之下，所以大顺中以三太后配列禘祭。博士商盈孙以误认《曲台礼》意，当时不能改正，议者讥其非礼。臣等伏思每室既有定配，则馀后于礼不当升祔，遂从别庙之祭，而禘祫之日复来参列，与《郊祀志》、《曲台礼》相戾。今亲行盛礼，义当革正，其皇后庙，伏请依奉慈庙例遣官致祭。”诏待制以上议。
