<!-- { "loadSidebar": true } -->
　　十二月，己丑，辽以南京统军使耶律瑞弩为特里衮，以汉人行宫都部署耶律瑞为枢密副使，以同知东京留守事萧多喇为伊勒希巴。
　　庚寅，辽主赐张孝杰国姓。孝杰既与耶律伊逊共陷皇后，伊逊深德之。辽主不悟其奸，眷注弥厚。
　　壬辰，辽以西京留守萧延陆为左伊勒希巴。
　　壬寅，以翰林学士元绛参知政事，龙图阁直学士兼枢密都承旨曾孝宽为枢密直学士、签书枢密院事。绛在翰林，谄事王安石，而安石德曾公亮之助巳，欲引其子孝宽于政地以报之，由是二人同升。
　　辛亥，以天章阁待制赵禼为安南道招讨使，嘉州防御使李宪副之，以讨交趾。张方平言：“举西北壮士健马弃之炎荒，其患有不可胜言者。若师老费财，无功而还，社稷之福也。”后皆如其言。
　　王安石复撰《诗?关雎解义》以进。初，安石撰《诗序》，称颂帝德，以文王为比。帝曰：“以朕比文王，恐为天下后世笑，但言解经之意足矣。”遂改撰《诗序》以进。至是诏前后所上并付国子监镂板施行。
　　癸丑，诏曰：“安南世受王爵，而乃攻犯城邑，杀伤吏民，干国之纪，刑兹无赦。已命赵禼充安南道行营马步军都总管，须时兴师，水陆兼进。天示助顺，既兆布新之祥；人知侮亡，咸怀敌忾之气。”时交趾所破城邑，即为露布，揭之衢路，言中国作青苗、助役之法，穷困生民，今出兵欲相拯济；王安石怒，故自草此诏。
　　是岁，夏改元大安。
　　　　 ○神宗体元显道法古立宪帝德王功英文烈武钦仁圣孝皇帝熙宁九年（辽太康二年）
　　春，正月，己未，辽主如春水。
　　乙丑，雨水冰。
　　戊辰，交趾围邕州，知州苏缄悉力拒守，外援不至，城遂陷。缄曰：“吾义不死贼手！”亟还州廨，阖门，命其家三十六人皆先死，藏尸于坎，乃纵火自焚。城中人感缄之义，无一人从贼者。于是交人尽屠其民，凡五万八千馀口。
　　己卯，下谿州刺史彭师晏降。
　　章惇使湖北提点刑狱李平招纳师晏誓下州峒蛮张景谓、彭德儒、向永胜、覃文猛、覃彦坝，各以其地归版籍，师晏遂降。诏遣师晏诣阙，授礼宾副使，官其下六十有四人。
　　辛巳，赠苏缄奉国军节度使，谥忠勇。以其子子元为西头供奉官、閤门祗候，赐对便殿，帝曰：“昔唐张巡与许远守睢阳，蔽捍江、淮，较之卿父，未为远过也。”
　　初，邕州将陷，缄愤沈起、刘彝致寇，彝又坐视不救，欲上疏论之，属道梗不通，乃列二人罪状榜于市，冀达朝廷。至是治起、彝开衅之罪，贬起郢州团练副使、安置郢州；彝均州团练副使、安置随州。
　　辽耶律伊逊既诬陷皇后，又欲害太子，乘间言于辽主曰：“帝与后如天地并位，中宫岂可旷也？”因盛称驸马都尉萧锡默之妹美而贤，辽主信之，纳于掖庭。锡默党于伊逊，故伊逊欲引为助。
　　二月，戊子，以宣徽南院使郭逵为安南行营经略招讨使，赵禼副之；召李宪还。宪久在西北边，好论兵，王韶之开熙河，宪与有劳，故用宪。既而禼、宪议事不合，帝因问禼：“孰可代宪？”禼言：“逵老于边事，愿为裨赞。”帝从之。仍诏占城、真腊合击交趾。
　　辽赈黄龙府饥。
　　己丑，宗噶尔首领果庄寇五牟谷，蕃官蔺氈讷支等邀击，大破之。
　　己亥，以出师罢春宴。
　　癸丑，辽以南京路饥，免租税一年。
　　乙卯，雨雹。
　　三月，辛酉朔，恤钦、廉、邕三州死事家，瘗战亡士；贼所蹂践，除其田征。
　　辛酉，辽太后萧氏殂，谥曰仁懿太后。太后慈惠端淑，凡正旦生辰，诸国贡币，悉赐贫瘠。初在滦河，亲督卫士平重元之乱，後梦重元曰：“臣骨在太子山北，不胜寒栗。”即命屋之。其慈闵类此。
　　丁卯，辽大赦。
　　甲戌，御集英殿，赐进士徐鐸以下并明经诸科及第、出身、同学究出身总五百九十六人。鐸，邵武人也。帝以详定官陈绎等取第一甲不精，并罚铜。
　　丁丑，以广西进士徐伯祥为右侍禁，钦、廉、白州巡检。
　　己卯，宗噶尔首领果庄复寇五牟谷，熙河钤辖韩存宝败之。
　　庚辰，复种谔礼宾副使、知岷州，韩绛再相，尝讼其前功故也。
　　夏，四月，戊戌，复广济河漕。
　　癸卯，诏：“广南亡没士卒及百姓为贼残破者，转运安抚司具实并议赈恤以闻。”
　　甲辰，降空名告身付安南行营，以招降赏功。诏诸路募武勇赴广西，赠广西死事将士官有差。
　　辛亥，茂州夷寇边，知成都府蔡延庆乞发陕西兵援茂州，候兵至，当自将以往。帝遣内侍押班王中正经制。诏延庆务在持重，毋得轻离成都。
　　甲寅，辽遣耶律孝纯以太后丧来告。帝发哀成服，辍视朝七日。
　　五月，丙辰朔，诏：“邕州沿边州峒首领来降者，周惠之。”
　　丙寅复分两浙为东、西路。明年，又合为一，以财赋不可分故也。
　　丁卯，城茂州。
　　壬申，诏：“安南诸军过岭有疾者，所至护治。”
　　庚辰，静州下首领董整白等来降。
　　六月，己丑，绵州都监王庆、崔昭用、刘珪、左侍禁张义援茂州，战死。
　　辛卯，诏：“滨海富民得养蜑户，毋致为外夷所诱。”
　　甲午，辽葬仁懿太后于庆陵。
　　己亥，虑囚，降死罪一等，杖以下释之。
　　己亥，辽主驻特古里。辽护卫萧和克愤耶律伊逊恣行不法，尝伏于桥下，伺伊逊过，欲杀之。会暴雨，桥坏，不果；又欲杀之于猎所，为亲友所阻而止。廷臣侧目，莫敢言其奸者。北面林牙萧岩寿密言于辽主曰：“伊逊自泉太子预政，内怀疑惧，又与张孝杰相附会，数相过从，恐有阴谋，动摇太子，不可使居要地。”辽主悟，壬寅，出伊逊为中京留守。一时称辽主能纳忠言，同知南院宣徽使谐里、都林牙耶律庶箴及耶律孟简各以表贺。
　　辽仁懿太后山陵事未毕，耶律伊逊之党见伊逊外迁，恐辽主意移，亟劝立后，辽主从之。丁未，册萧氏为皇后，遂封后父祗候郎君迪里喇为赵王，后叔西北路招讨使伊哩额为辽西郡王，后兄汉人行宫都部署锡默为柳城郡王。伊逊既外迁，以参知政事杨遵勖知南院枢密使事，以北院枢密副使萧锡萨知北院枢密使事，以汉人行宫副部署刘诜参知政事。
　　己酉，南府宰相赵徽致仕。
　　秋，七月，丙辰，硃崖军黎贼黄婴入寇，诏广南西路严兵备之。
　　壬戌，城下谿州，赐名会谿城，戍以兵，隶辰州，出租赋如汉民。
　　癸亥，静州将杨文绪结蕃部谋叛，王中正斩之以徇。
　　戊辰，辽主如秋山，一日射鹿三十，宴从官，酒酣，命赋《云上于天诗》。命北府宰相耶律孝杰坐御榻旁，辽主诵《黍离诗》“知我者谓我心忧，不知我者谓我何求”。孝杰奏曰：“今天下太平，陛下何忧？富有四海，陛下何求？”辽主大悦。
　　癸酉，辽柳城郡王萧锡默卒。
　　是月，安南行营次桂州，郭逵遣钤辖和斌等督水军涉海自东入，诸军自广西入。
　　八月，己丑，罢鬻祠庙。时司农寺令天下祠庙，许依坊场河渡募人承买，收取净利。应天府阏伯、微子庙亦在鬻中。判官刘挚叹曰：“一至于此！”往见判府张方平曰：“独不能为朝廷言之邪？”方平矍然，托挚为奏曰：“阏伯迁商丘，主祀大火，火为国家盛德所乘；微子开国于宋，亦本朝受命建号所因。又有双庙，乃唐张巡、许远，以孤城死贼，能捍大患者也。今若令承买，小人规利，冗亵渎慢，何所不为！岁收微经，实损国体。乞存此三庙，以称国家严恭典礼，追尚前烈之意。”疏上，帝震怒，批付司农曰：“慢神辱国，莫此为甚，可速止之！”于是天下祠庙皆得不鬻。
　　庚寅，辽主出猎，遇麛失其母，闵之，不射。
　　丁酉，禁北边民阑出谷粟。
　　九月，戊午，浚汴河。
　　辽以南京蝗，免明年租税。
　　丙寅，诏罢都大制置河北河防水利司。
　　己卯，诏恤岭南死事家，表将士墓。
　　己卯，辽主驻藉丝淀。
　　冬，十月，乙酉，太白昼见。
　　戊子，翰林学士、权御史中丞邓绾罢为兵部郎中、知虢州。壬辰，贬中书户房习学公事练亨甫为漳州军事判官。
　　初，王安石与吕惠卿互相倾陷，遣徐禧、王古等按华亭狱，不得惠卿罪，更使蹇周辅按之，狱久不决。安石子雱切责亨甫与吕嘉问，二人乃共谋取绾所列惠卿事，杂它书下制狱，安石不知也。堂吏遽告惠卿于陈，惠卿以状闻，且上书讼安石曰；“安石尽弃素学，而降尚纵横之末数以为奇术，以至谮愬胁持，蔽贤党奸，移怒行很，方命矫令，罔上恶君。凡此数恶，力行于年岁之间，莫不备具，虽古之失志倒行而逆施者，殆不如此。”帝以状示安石，安石谢无有。归以问雱，雱言其情，安石咎之。时雱已病疽弥年，坐此益忿恚，疽溃而卒；安石悲伤，求去愈切。绾虑安石去而己失势，乃力劝帝留安石，其言甚无顾忌。帝再三诘绾，绾以实告曰：“安石门人练亨甫为臣言。”帝令吴充以己意问安石，安石大骇，即上奏曰：“闻御史中丞邓绾尝为臣子营官及荐臣婿可用，又为臣求赐第京师。兼绾近举御史二人，寻却乞不施行。闻其一人彭汝砺者，尝与练亨甫相失，绾听亨甫游说，故乞别举。绾所为如此，岂可令执法在论思之地！亨甫亦不当留备宰属。”帝以绾操心颇僻，贼性奸回，论事荐人，不循分守，亨甫身备宰属，与言事民交通，故有是命。绾始以附安石得居言职，及惠卿之党欲倾安石，绾皆竭力劾奏之，亨甫亦由谄事雱以进，至是乃因安石言，相继罢斥。
　　乙未，诏东南诸路教阅新军。
　　辽耶律伊逊之出为中京留守也，泣谓人曰：“伊逊无过，因谗见出。”其党以其言闻于辽主，辽主悔之。会伊逊生日，辽主遣近臣耶律白斯本赐物为寿，伊逊因私属白上：“臣见奸人在朝，陛下孤危，身虽在外，窃用寒心。”白斯本还，以闻。辽主赐伊逊车，谕曰：“无虑弗用，行将召矣。”由是反疑萧岩寿，出为顺义军节度使。诏近臣议召伊逊事，北面官属无敢言者。契丹行宫都部署耶律萨喇曰：“萧岩寿言伊逊有罪，不可为枢臣，故陛下出之。今复召，恐天下生疑。”同知南院宣徽使谐里亦言不可复召。萨喇进谒者三，左右为之震悚，辽主卒不听。戊戌，召伊逊复为北院枢密使。
　　丙午，王安石罢。安石之再相也，多称疾求去。及子雱死，力请解机务。帝亦厌安石所为，乃罢为镇南军节度使、同平章事、判江宁府。雱死时，年三十三。
　　枢密使、检校太傅吴充、礼部侍郎、参知政事王珪并守前官、同平章事。充子安持虽娶王安石女，而充心不善安石所为，数为帝言新法不便。帝察其中立无与，及安石罢，遂相之。
