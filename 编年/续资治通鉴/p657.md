<!-- { "loadSidebar": true } -->
　　时官军多疲懦不能拒，所在无赖子乘间窃发，不旬日众辄数万，皆短衣草屦，齿木为杷，削竹为枪，截绯帛为巾襦，弥野皆赤。饶州守臣魏中立，率丁壮分塞险要，戒守备，俄而贼至，达噜噶齐马来出战，不能发矢，贼愈逼，中立以义兵击却之。已而贼复合，遂为所执，以红衣被其身，中立叱之，须髯尽张。信州总管于大本以土兵备御，贼又陷其城而执之，并送蕲水。寿辉欲使从己，二人皆大骂不屈，遂被害。中立，济南人；大本，密州人也。
　　丁卯，以出征马少，出币帛各二十万匹，于迤北万户、千户所易马。
　　戊辰，诏：“南人有才学者，依世祖旧制，中书省、枢密院、御史台皆用之。”于是吏部郎中宣城贡师泰，翰林直学士饶州周伯琦，同擢监察御史。南士复居省台自此始。
　　中书省臣言：“张理献言，饶州、德兴二处，胆水浸铁，可以成铜，宜即其地各立铜冶场，直隶宝泉提举司，以张理就为铜冶场官。”从之。
　　是月，方国珍复劫其党下海，浙东道宣慰使都元帅台哈布哈发兵扼黄岩之澄江，而遣义士王大用抵国珍示约信，使之来归。国珍拘大用不遣，以小舸二百突海门，入州港，犯写鞍诸山，台哈布哈语众曰：“吾以书生登显要，诚虑负所学。今守海隅，贼甫招徠，又复为变。君辈助我击之，其克，则汝众功也，不克，则我尽死以报国耳。”众皆踊跃愿行。时国珍戚党陈仲达，往来计议，陈其可降伏，台哈布哈率部众张受降旗乘潮，而船触沙不能行。垂与国珍遇，呼仲达申前议，仲达目动气索，台哈布哈觉其心异，手斩之。即前搏贼船，射死五人，贼跃入船，复斫死一人，贼举槊来刺，辄斫折之。贼群至，欲抱持过国珍船，台哈布哈瞋目叱之脱，起夺贼刀，又杀二人，贼攒槊刺之，中颈死，犹植立不仆，投其尸海中，年四十九。僮名抱琴，及临海尉李辅德，千户赤盏，义士张君璧，皆死之。后追赠江浙行省平章政事，封魏国公，谥忠介，立庙台州，赐额曰崇节。台哈布哈尚气节，不随俗浮沉。泰费音为台臣劾去相位，台哈布哈独饯送都门外，泰费音曰：“公且止，勿以我累公！”台哈布哈曰：“士为知己者死，宁畏祸耶！”
　　诏定军民官不守城池之罪。
　　陇西地震百馀日，城郭颓移，陵谷迁变，定西、会州、静宁庄浪尤甚。会州公宇中墙崩，获弩五百馀张，长者丈馀，短者九尺，人莫能挽。改定西为安定州，会州为会宁州。
　　闰月，甲戌朔，钟离人硃元璋从郭子兴于濠州。
　　元璋先世家沛，后自句容、泗州徙钟离。昆弟四人，元璋其季也。少苦疾，比长，姿貌雄杰，既就学，聪明英武，沈几大度，人莫能测也。年十七，值四方旱蝗，民饥疫，父母兄相继殁，遂入皇觉寺为僧，逾月，西至合肥，又适六安，历光、固、汝、颍诸州，凡三年，复还皇觉寺。久之，寺为乱兵所焚，僧皆逃散，元璋亦出避兵，不知所向，人有招以起事者，元璋意不决。是时彻尔布哈率兵欲复濠城，惮不敢进，惟日掠良民为盗以徼赏，民皆恟惧。元璋恐不免于难，乃诣伽蓝卜珓，问避乱，不吉，即守故，又不吉，因祝曰：“岂欲予从群雄倡义乎？”果“大吉。”复自念从群雄非易事，祝曰：“盍许我以避兵！”投之，交跃而立，意乃决。抵濠城，门者疑为谍，执之，以告子兴，子兴奇其貌，问所以来，具告之故，子兴喜，遂留置左右。寻命长九夫，常召与谋事，久之，甚见亲爱，凡有攻讨，即命以往，往辄胜，子兴由是兵益盛。
　　初，宿州人马公，与子兴为刎颈交，马公卒，以季女属子兴，子兴因抚为己女。至是欲以妻元璋，与其妾张氏谋，张氏曰：“吾意亦如此。今天下乱，君举大事，正当收豪杰，一旦彼为他人所亲，谁与共功业者！”子兴意遂决，乃以女妻元璋。
　　乙酉，徐寿辉将陈普文陷吉安路，乡民罗明远起义兵复之。
　　立淮南、江北等处行中书省，治扬州。
　　丁酉，湖广行省参政铁杰以湖南兵复岳州。
　　是月，诏：“江西行省左丞相策琳沁班，淮南行省平章政事鸿和尔布哈，江浙行省左丞遵达特哩，湖广行省平章政事额森特穆尔，四川行省平章政事巴实呼图，及江南行台御史大夫纳琳与江浙行省官，并以便宜行事。”
　　陕西行台御史大夫多尔济巴勒，行至中途，闻商州陷，武关不守，即轻骑昼夜兼程至奉元，而贼已至鸿门。吏白涓日署事，不许，曰：“贼势若此，尚顾阴阳拘忌哉！”即就署。省、台素以举措为嫌，不相聚论事，多尔济巴勒曰：“多事如此，毋得以常例论。”乃与行省平章托多约五日一会集。寻有旨命与托多同讨贼，即督诸军复商州。乃修筑奉元城垒，募民为兵，出库所藏银为大钱，射而中的者赏之，由是人皆为精兵。金、商义兵以兽皮为矢房，状如瓠，号“毛葫芦”，军甚精锐，列其功以闻，赐敕书褒奖之，由是其军遂盛。金州由兴元、凤翔达奉元，道里回远，乃开义谷，创置七驿，路近以便。
　　时御史大夫额森特穆尔驻兵沙河，军中夜惊，额森特穆尔尽弃军资、器械，收散卒，北奔汴梁。时文济王在城头，遥谓之曰：“汝为大将，见贼不杀而自溃，吾将劾汝，此城必不容汝也。”遂离城南四十里硃仙镇屯焉。朝廷以其不习兵，诏别将代之。额森特穆尔径归，昏夜入城，明日仍为御史大夫。西台监察院御史蒙古鲁哈雅、范文等十二人，劾其丧师辱国之罪，多尔济巴勒当署字，顾谓左右曰：“吾其为平章湖广矣。”奏上，丞相托克托怒，果左迁多尔济巴勒，而御史十二人皆谪为各路添设佐贰官。
　　多尔济巴勒赴湖广，关中人遮路涕泣曰：“生我者公也，何遽去我而不留乎！”多尔济巴勒慰遣之，不听，乃从间道得出。
　　夏，四月，癸卯朔，日有食之。
　　江西临川贼邓忠陷建昌路。
　　乙卯，铁杰及万户陶梦祯复武昌、汉阳，寻再陷。
　　丙辰，江西宜黄贼涂佑与邵武、建宁贼应必达等攻陷邵武路，总管吴按摊布哈以兵讨之，千户魏淳用计擒佑、必达，复其城。
　　贼自邵武间道逼福宁州，知州霑化王巴延乃与监州阿萨都喇，募壮兵五万，分扼险阻，贼至杨梅岭立栅，巴延与其子相驰破之。贼帅王善，俄拥众直压州西门，胥隶皆解散，巴延麾下唯白梃市儿数百人。巴延射贼，不复反顾，贼以长枪舂马，马仆，遂见执。善说巴延从己，仍领州，巴延呵善曰：“我天子命官，不幸失守，义当死，肯从汝反乎！”善怒，叱左右扼以跪，弗屈，遂殴之，巴延嚼舌出血噀善面，骂曰：“反贼，杀即杀，何以殴为！吾民，天民也，汝不可害。大丞相统百万之师亲讨叛逆，汝辈将无遗种矣。”贼又执阿萨都喇至，善厉声责其拒斗，噤不能对，巴延复唾善曰：“我杀贼，何言拒耶？我死，当为神以杀汝。”言讫，挺颈受刃，颈断，涌白液如乳，暴尸数日，色不变，州人哭声连巷，贼并杀阿萨都喇，欲释相官之，相骂曰：“吾与汝不共戴天，恨不寸斩汝，我受汝官耶！”贼杀之。相妻潘氏挈二女，为贼所获，亦骂贼，母子同死。
　　甲子，翰林学士承旨欧阳玄以湖广行省右丞致仕，赐玉带及钞一百锭，给全俸终其身。
　　是月，帝如上都。
　　永怀县贼陷桂阳。
　　四川行省平章耀珠以兵复归州，进攻峡州，与峡州总管赵余褫大破贼兵，诛贼将李太素等，遂平这。
　　诏天下完城郭，筑堤防。
　　五月，戊寅，命龙虎山张嗣德为三十九代天师，给印章。
　　命江南行台御史大夫纳琳给宣敕与台州民陈子由、杨恕卿、赵士正、戴甲，令其集民丁夹攻方国珍。
　　己卯，四川行平省章耀珠复中兴路，参政达实巴都鲁请自攻襄阳，许之，进次荆门。时贼十万，官军止三千馀，遂用宋廷杰计，招募襄阳官吏及土豪避兵者，得义丁二万，遍排部伍，申其约束。行至蛮河，贼守要害，兵不得渡，即令屈万户率奇兵间道出其后，首尾夹攻，贼大败。追至襄阳城南，大战，生擒其伪将三十人，要斩之，贼自是闭门不敢出。达实巴都鲁乃相视形势，内列八翼，包络襄城；外置八营，军岘山、楚山以截其援；自以中军四十据虎头山以瞰城中，署从征人李复为南漳县尹，黎可举为宜城县尹，拊循其民。城中之民，受围日久，夜半，二人缒城叩营门，具告虚实，愿为内应，达实巴都鲁与之定约，以五月朔日四更攻城，授之密号而去，至期，民垂绳以引官军，先登者近十人。时贼船百馀艘在城北，阴募善水者凿其底。天将明，城破，贼巷战不胜，走就船，船坏，皆溺水死；伪将王权领千骑而走，遇伏兵，被擒，襄阳遂平。
　　庚辰，监察御史彻彻特穆尔等言：“河南诸处群盗，辄引亡宋故号以为口实。宜以瀛国公子和尚赵完普及亲属徒沙州安置，禁勿与人交通。”从之。
　　癸未，建昌民戴良起乡兵，克复建昌路。
　　六月，丙寅，红巾周伯颜陷道州。
　　是月，大名路旱蝗，饥民七十馀万口，给钞十万锭赈之。
　　中兴路松滋县雨水暴涨，漂民舍千馀家，溺死七百人。
续资治通鉴--●卷第二百一十一
●卷第二百一十一
　　　　【元纪二十九】　起玄黓执徐七月，尽昭阳大荒落十二月，凡一年有奇。
　　◎至正十二年
　　秋，七月，庚辰，徐寿辉将项普略，引兵自徽、饶犯昱岭关，攻杭州。城中仓猝无备，参政樊执敬，遽上马率众出，中途与贼遇，射死贼四人，贼逐之，复射死三人，已而贼来益众，填咽街巷，且纵火，众皆溃去。贼呼执敬降，执敬怒叱之曰：“逆贼，守关吏不谨，汝得至此，恨不碎汝万段，何谓降邪！”乃奋力斫贼，因中创死。仆田也先驰救之，亦中枪死。
　　时董抟霄从江浙平章嘉珲征安丰，乘胜攻濠州，会朝廷命移军援江南，遂渡江至德清，而杭州已陷。嘉珲问计，抟霄曰：“贼见杭州子女玉帛必纵掠，不暇为备，宜急攻之。今欲退保湖州，设贼乘锐趣京口，则江南不可为矣。”嘉珲犹豫未决，诸将亦难其行。抟霄正色曰：“江浙，相君方面，既陷而及今不取，谁任其咎！”复拔剑顾诸将曰：“诸君荷国厚恩，而临难苟免。今相君在是，敢有慢令者斩！”遂进兵薄杭州。贼迎敌至盐桥，抟霄麾壮士突前，诸将相继夹击，凡七战，追杀至清河坊。贼奔接待寺，塞其门而焚之，贼皆死，遂复杭州，馀杭、武康、德清次第以平，抟霄亦受代去。
