<!-- { "loadSidebar": true } -->
　　先是御史台辟石介为主簿，介上疏论赦书不当求五代及诸伪国后忤意，罢不召。馆阁校勘欧阳修贻书中丞杜衍曰：“介一贱士，用之当否，未足害政，然可惜者，中丞举动也。主簿于台中，非言事官，然大抵居台中者，必以正直刚明不畏避为称职。介足未履台门之阈，已用言事见罢，真可谓正直刚明不畏避矣。介之才不止主簿，直可为御史也。今斥介它举，必亦择贤。夫贤者固好辩，若入台又有言，则又斥而它举乎？如此，则必得愚暗懦默者而后止也。”衍卒不能用。
　　太子中允、知淮阳军梁适，亦疏论硃全忠，唐之贼臣，今录其后，不可以为劝。帝是其言，记适姓名禁中，寻召为审刑院详议官。适，颢之子也。
　　辽萧罕嘉努迁天成军节度使，徙彰愍宫使。辽主与语，才之，命为诗友。尝从容问曰：“卿居外，有异闻乎？”罕嘉努对曰：“臣惟知炒栗，小者熟则大者必生，大者熟则小者必焦，使大小均熟，始为尽美，不知其它。”罕嘉努尝掌栗园，故托栗以讽谏。辽主大笑。命与枢密直学士耶律庶成作《四时逸乐赋》称旨。
　　制诏问治道之要，罕嘉弩对曰：“臣伏见比年以来，高丽未宾，准布犹强，战守之备，诚不容已。乃者选富民防边，自备粮糗，道路修阻，动淹岁月，比至屯所，费已过半，只斗箪谷，鲜有还者。其无丁之家，倍其佣僦，人倍其劳，半途亡窜，故戍卒之食，多不能给，求假于人，则十倍其息，至有鬻子割田不能偿者。或逋役不归，在军物故，则更补以少壮。其鸭绿江之东，戍役大率如此。况渤海、女真、高丽，合纵连横，不时征讨，富者从军，贫者侦候，加之水旱，菽粟不登，民以日困，盖势使之然也。
　　“方今最重之役，无过西戍。若能徙西戍稍近，则往来不劳，民无深患，议者皆谓徙之非便，臣谓不然。准布诸部，自来有之，曩时北至胪朐河，南至边境，人多散居，无所统一，惟往来钞掠。及太祖西征，至于流沙，准布望风悉降，西域诸国皆愿入贡，因迁种落，内置三部，以益其国，不营城邑，不置戍兵，准布累世不敢为寇。统和间，皇太妃出师西域，拓土既远，降附亦众。自后一部或叛，邻部讨之，使同力相制，正得驭远人之道。及城哈屯，开境数千里，西北之民，傜役日增，生业日殚，警急既不能救，叛服亦复不恒，空有广地之名而无得地之实。若贪土不已，渐至虚耗，其患有不可胜言者。国家大敌，惟在南方，今虽连和，难保它日。若南方有变，屯戍辽邈，猝难赴援，我进则敌退，我还则敌来，不可不虑也。
　　“方今太平已久，正可恩结诸部，释罪而归地，内徙戍兵以增保障，外明约束以正疆界。每部各立酋长，岁修职贡，叛则讨之，服则抚之，诸部既安，必不生衅。如是，则臣虽不能保其久而无变，知其必不深入侵掠也。
　　“比年以来，群黎凋敝，利于剽窃，良民往往化为凶暴，甚者杀人无忌，亡命山泽。愿陛下轻傜省役，使民务农，衣食既足，自安教化而重犯法矣。今宜徙哈屯城于近地，与西南副都部署乌库、德寽勒等声授相接，罢黑岭二军，并开、保州，皆隶东京，益东北戍军及南京总管兵，增修壁垒，候尉相望，缮楼橹，浚城隍，以为边防。此方今之急务也，愿陛下裁之！”擢翰林都林牙。
　　　　 ○仁宗体天法道极功全德神文圣武睿哲明孝皇帝景祐三年（辽重熙五年）
　　春，正月，甲申，辽主如鱼儿泺。枢密使萧孝先请改国舅乙室小功帐敞史为将军，从之。
　　戊子，命李谘、蔡齐、程琳、杜衍、丁度同议茶法。谘以前坐变法得罪，固辞；不许。
　　时三司吏孙居中等言：“自天圣三年变法，而河北入中虚估之弊，复类乾兴以前，蠹耗县官，请复行见钱法。”度支副使杨偕亦陈三说法十二害，见钱法十二利，以为止用三说，所支一分缗钱足以赡一岁边计。故命谘等更议，仍令召商人至三司，访以利害。
　　壬辰，追册故金庭教主、冲静元师郭氏为皇后，命知制诰丁度、内侍押班蓝元用同护葬事。寻诏中书、门下停其谥册、祔庙。丁酉，葬于奉先资福院侧，卤簿仪物并用孝章皇后故事。
　　时上元节，有司张灯俟乘舆出。右正言王尧臣言后已复位号，今方在殡，不当游幸，同知礼院王拱辰亦以为言，帝为罢葬日张灯。
　　己酉，许洪州、密州立学，仍各赐田五顷。
　　先是帝以三司胥吏猥多，或老疾不知书计，诏御史中丞杜衍等与本司差择之。有欲中衍者，扬言于外曰：“衍请尽黜诸吏。”于是三司后行硃正、周贵、李逢吉等百人辄相率诣宰相吕夷简第宣诉，夷简拒不见。又诣王曾第，曾以美言谕之，因使列状自陈。既又诣衍第投瓦砾，肆丑言。明日，衍对，请下有司推究。而曾具得其姓名。二月，乙卯，正、贵杖脊配沙门岛。逢吉第二十二人决配远州军牢城，其为从者皆勒停。
　　丙辰，诏翰林学士冯元、礼宾副使邓保信与镇江节度推官阮逸、湖州乡贡进士海陵胡瑗较定旧钟律，瑗以经术教授吴中，范仲淹前知苏州，荐瑗知音，白衣召对崇政殿，与逸俱命。
　　太常少卿、直昭文馆开封扈偁言：“京师天下之本，而士民僭侈无法，一袭衣直不翅千万，请条约之。”壬戌，诏两制与礼院同详定制度以闻。
　　三月，复入中见钱算请官茶法，凡商贾入钱于京师者，给南方茶；入刍粮于边者，给京师衣诸州钱。
　　乙未，御崇政殿，召辅臣观所定钟律。丙申，翰林侍读学士冯元等上秬黍新尺，别为钟磬各一架。
　　戊戌，诏曰：“致仕官旧皆给半俸，而仕尝显者，或贫不能自给，非所以遇高年，养廉耻也。自今大两省、大卿正监、刺史、閤门使以上，致仕给俸如分司官，长吏岁时以朕意劳赐之。”
　　权判户部句院叶清臣上疏请驰茶禁，以岁所课均赋郭乡邨人户，其略曰：“议者谓榷卖有定率，征税无彝准，通商之后，必亏岁计。臣案管氏盐铁法，计口受赋，茶为人用，与盐铁均，必令天下通行以口定赋，民获善利，又去严刑。口出数钱，人不厌取，比于官自榷易，驱民就刑，利病相须，炳然可察。”诏三司与详定所相度以闻。皆以为不可行。
　　是月，李谘等请罢河北入中虚估，以实钱偿刍粟，实钱售茶，皆如天圣四元年制。又以北商持券至京师，旧必得交引铺保任并三司符验，然后给钱，以是京师坐贾，率多邀求，三司吏稽留为奸，乃悉罢之，命商持券径趋榷货务，验实，立偿之钱。又言：“前已用虚估给券者，给茶如旧，仍给景祐二年以前茶。”又言：“天圣年尝许陕西入中，茶商利之，争欲售陕西券，故不得入钱京师，请禁止。”并言：“商人输钱五分，馀为置籍召保，期年半悉偿，失期者倍其数。”事皆施行。谘等复言：“奭等变法，岁损利不可胜计。今一旦复用旧法，恐豪商不便，依托权贵以动朝廷，请先期申谕。”于是帝为下诏戒敕，而县官滥费自此少矣。
　　诏权停贡举。
　　夏，四月，辽以潞王查噶为南府宰相，崇德宫使耶律玛陆为特里衮。
　　甲子，辽主幸后弟萧无曲第，曲水泛觞赋诗。
　　丁卯，辽颁新定条制。
　　己巳，辽主与大臣分朋击鞠。
　　五月，戊寅朔，范仲淹言：“臣近亲奉德音，以孔道辅曾言迁都西洛，臣谓未可也。国家太平，岂可有迁都之议！但西洛帝王之宅，负关、河之固，边方不宁，则可退守。宜渐营廪食，陕西有馀，可运而下，东路有馀。可运而上，数年之间，庶几有备。太平则居东京通济之地以便天下，急难则居西洛险固之宅以守中原。《易》曰：‘王公设险以守其国。’此之谓也。先王修德以服远人，然安不忘危，故不敢去兵。陛下内惟修德，使天下不闻其过，外惟设险，使四夷不敢生心，此长世之道也。”
　　丙戌，天章阁待制、权知开封府范仲淹，落职知饶州。
　　仲淹言事无所避，大臣权幸多恶之。时吕夷简执政，仕进者往往出其门。仲淹言：“官人之法，人主当知其迟速升降之序，进退近臣，不宜全委宰相。”又上《百官图》，指其次第曰：“如此为序迁，如此为不次，如此则公，如此则私，不可不察。”夷简滋不悦。
　　帝尝以迁都事访诸夷简，夷简曰：“仲淹迂阔，务名无实。”仲淹闻之，为四论以献：一曰《帝王好尚》，二曰《选贤任能》，三曰《近名》，四曰《推委》，大抵讥指时政。又言：“汉成帝信张禹，不疑舅家，故有王莽之乱。臣恐今日朝廷亦有张禹坏陛下家法，不可不早辨也。”夷简大怒，以仲淹语辨于帝前，且诉仲淹越职言事，荐引朋党，离间君臣。仲淹亦交章对析，辞愈切，由是降出。侍御史韩缜，希夷简意，请以仲淹朋党榜朝堂，戒百官越职言事，从之。
　　时治朋党方急，士大夫畏宰相，少肯送仲淹者。天章阁待制李纮、集贤校理王质，皆载酒往饯，质又独留语数夕。或以诮质，质曰：“希文贤者，得为朋党，幸矣。”希文，仲淹字也。质尝知蔡州，州人岁时祠吴元济庙。质曰：“安有逆丑而庙食者！”毁之，更立狄仁杰、李愬像，祠之。
　　范仲淹既贬，谏官、御史莫敢言，祕书丞、集贤校理余靖言：“仲淹前所言事在陛下母子、夫妇之间，犹以其合典礼故加优奖；今坐刺讥大臣，重加谴责。傥其言未协圣虑，在陛下听与不听耳，安可以为罪乎？汲黯在廷，以平津为多诈，张昭论将，以鲁肃为粗疏，汉皇、吴主，两用无猜。陛下自亲政以来，三逐言事者，恐非太平之政也。请速改前命。”壬辰，靖落职监筠州酒税。
　　己未，贬太子中允、馆阁校勘尹洙为崇信军节度掌书记、监郢州洒税。先是洙上言：“臣尝以范仲淹直谅不回，义兼师友。自其被罪，朝中多云臣亦被其荐论，仲淹既以朋党得罪，臣固当从坐，乞从降黜，以明典宪。”宰相怒，遂逐之。
　　戊戌，贬镇南节度掌书记、馆阁校勘欧阳修为夷陵县令。
　　初，右司谏高若讷言：“范仲淹贬职之后，遵奉敕榜，不敢妄有营救。今欧阳修移书抵臣，言仲淹平生刚正，通古今，班行中无与比者。责臣不能辨仲淹非辜，犹能以面目见士大夫，出入朝中称谏官，及谓臣不复知人间有羞耻事。仍言今日天子与宰臣以迕意逐贤人，责臣不敢言。臣谓贤人者，国家恃以为治也，若陛下以迕意逐之，臣合谏；宰臣以迕意逐之，臣合争。范仲淹顷以论事切直，亟加进用；今兹狂言，自取谴辱，岂得谓之非辜？恐中外闻之，谓天子以迕意逐贤人，所损不细。请令有司召修戒谕，免惑众听。”因缴进修书，修坐是贬。
