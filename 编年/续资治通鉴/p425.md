<!-- { "loadSidebar": true } -->
　　浩见邵宏渊出兵状，始知不由三省，径檄诸将，语陈康伯曰：“吾属俱兼右府，而出兵不预闻，焉用相为哉！不去何待！”因奏言：“陈康伯欲纳归正人，臣恐他日必为陛下子孙忧。张浚锐意用兵，若一失之后，恐陛下不得复望中原。”因力乞罢，王十朋论浩八罪，曰怀奸，误国，植党，盗权，忌言，蔽贤，欺君，讪上，帝为出浩知绍兴。十朋再疏，谓：“陛下虽能如舜之去邪，未能如舜之正名定罪。”遂改与祠。
　　太府丞史正志，与浩异族，拜浩而父事之，十朋论正志倾险奸邪，宜黜之以正典刑；林安宅出入浩与龙大渊门，盗弄威福，十朋疏其罪；皆罢去。
　　追复司马康右谏议大夫。
　　丙午，李显忠兵薄宿州城，金人来拒，显忠大败其众，追奔二十馀里。邵宏渊至，谓显忠曰：“招抚真关西将军也！”
　　显忠闭营休士，为攻城计，宏渊等不从。显忠引麾下杨椿上城，开北门，不逾时拔其城；宏渊等殿后，趣之，始渡濠登城。城中巷战，又斩首数千，擒八十馀人，遂复宿州。捷闻，帝手书劳张浚曰：“近日边报，中外鼓舞，十年来无此克捷。”
　　既而宏渊欲发仓库犒卒，显忠不可，移军出城，止以见钱犒士，士皆不悦。
　　诏以显忠为淮南、京东、河北招讨使，宏渊副之。
　　金人恃骑射，夏久雨，胶解，弓不可用，故屡败。都元帅布萨忠义豫选劲弓万张于别库，至是使发汴库所贮劲弓，给赫舍哩志宁军。
　　丁未，以辛次膺参知政事，翰林学士洪遵同知枢密院。时符离之捷日闻，次膺手疏千馀言，请加持重。
　　辛亥，天申节，帝率群臣诣德寿宫上寿，自是岁如之。
　　议者以钦宗服除，当举乐。礼部侍郎黄中曰：“臣事君，犹子事父。礼，亲丧未葬不除服；《春秋》，君弑贼不讨，则虽葬不书，以明臣子之罪。况今钦宗实未葬也，而可遽作乐乎？”事遂寝。
　　金更定出征军逃亡法。尚书省请籍天德间被诛大臣诸奴隶及从斡罕乱者为军；金主以四方甫定，民意稍苏，而复签军，非长策，不听。
　　壬子，钦宗大祥。帝服衰服，诣几筵，易祥服，行祥祭礼。
　　金左副元帅赫舍哩志宁以精兵万人自睢阳攻宿州，李显忠击却之。金贝萨复自汴率步骑十万来攻，晨，薄城下，列大陈，显忠与之战，贝萨退走。既而益兵至，显忠谓邵宏渊并力夹击，宏渊按兵不动，显忠用克敌弓射却之。宏渊顾众曰：当此盛夏，摇扇于清凉之下，且犹不堪，况烈日被甲苦战乎？”人心遂摇。
　　志宁麾诸军力战，万户瓜尔佳清臣为前行，毁显忠所设行马，短兵接，显忠军乱，金兵乘之。至夜，中军统制周宏鸣鼓大噪，与邵世雄、刘侁各以所部兵遁。世雄，宏渊之子也。继而统制左士渊、统领李彦孚亦遁。显忠败，入城。统制张训通、张师颜、荔泽、张渊等，以显忠、宏渊不协，各遁去。走者自相蹈藉，僵尸相枕，争城门而入，门填塞，人人自阻，遂缘城而上，金兵自濠外射之，多坠死隍间。
　　癸丑，金人乘虚复攻城，显忠竭力捍御，斩首二千馀，积尸与羊马墙平。城东北角，金兵二十馀人已上百馀步，显忠取军士所执斧斫之，金兵始却。显忠叹曰：“若使诸军相与掎角，自城外掩击，则敌帅可擒矣。”宏渊又言：“金添生兵二十万来，倘不返，恐不测生变。”显忠知宏渊无固志，势不可孤立，叹曰：“天未欲平中原耶，何沮挠如此！”遂夜遁。志宁取宿州，甲寅，使清臣等蹑之，追至符离，宋师大溃，赴水死者不可胜计，金人乘胜，斩首四千馀级，获甲三万。于是宋之军资殆尽。
　　时张浚在盱眙，显忠往见浚，纳印待罪。浚以刘宝为镇江诸军都统制，乃渡淮，入泗州，抚将士，遂还扬州，上疏自劾。
　　乙卯，下诏亲征。
　　金以北京留守完颜思敬复为右副元帅。
　　中都蝗。命参知政事完颜守道按问大兴府捕蝗宫。
　　丁巳，以富察特默为大同军节度使，大周仁为彰国军节度使，萧琦为威塞军节度使。
　　是月，成都地震三。
　　六月，庚申朔，日有食之。
　　金以刑部尚书苏保衡为参知政事。
　　癸亥，参知政事汪澈罢，寻落职，台州居住，以右谏议王大宝劾其督师荆、襄，不能节制，坐视方城之败敌也。
　　张浚乞致仕，且请通好于金；帝不许。
　　初，宿师之还，士大夫皆议浚之非。帝赐浚书曰：“今日边事，倚卿为重，卿不可畏人言而怀犹豫。前日举事之初，朕与卿任之，今日亦须与卿终之。”浚乃以魏胜守海州，陈敏守泗州，戚方守濠州，郭振守六合，治高邮、巢县两城为大势，修滁州关山以扼敌冲，聚水军淮阴、马军寿春，大饬两淮守备。
　　帝召浚子栻入奏事，浚附奏曰：“自古有为之君，必有心腹之臣，相与协谋同志以成治功。今臣以孤踪，动辄掣肘，陛下将安用之！”因乞骸骨。帝览奏，谓栻曰：“朕待魏公有加，虽乞去之章日上，朕决不许。”帝对近臣言，必曰“魏公”，未尝斥其名。每遣使至督府，必令视浚饮食多少，肥瘠如何。至是帝以符离师溃，乃议讲和。
　　丁卯，召汤思退为醴泉观使兼侍读。戊辰，召虞允文。以兵部侍郎周葵参知政事。癸酉，下诏罪己。于是尹穑附思退劾浚，遂降授浚江淮东西路宣抚使。邵宏渊降宫阶，仍前建康都统制。
　　王十朋疏言：“臣天资愚戆，独抱孤忠，昔在草茅，闻京师陷没，未尝不痛心疾首，与敌人有不共戴天之仇。及闻秦桧用事，辱国议和，尝思食其肉，以快天下神人之愤。臣素不识张浚，闻其誓不与敌俱生，心实慕之。前因轮对，言金必败盟，乞用浚，陛下嗣位，命督师江淮。今浚遣将取二县，一月三捷，皆服陛下任浚之难，及王师一不利，横议蜂起。臣谓今日之师，为祖宗陵寝，为二帝复仇，为二百年境土，为中原吊民伐罪，非前代好大生事者比，亦当内修，俟时而动。陛下恢复志立，固不以一衄为群议所摇，然异论纷纷，浚既侍罪，臣岂可尚居风宪之职！乞赐窜殛。”因言：“臣闻近日欲遣龙大渊抚谕淮南，信否？”帝曰：“无之。”又言闻欲以杨存中充御营使，帝嘿然。改除吏部侍郎，十朋力辞，出知饶州。
　　戊寅，参知政事辛次膺罢。
　　次膺以疾祈免，且言：“王十朋虽上亲擢，天下皆知臣尝荐其贤；汤思退召将至，亦知臣尝疏其奸。臣不引避，人其谓何！”遂以资政殿学士奉祠。陛辞，帝甚惜其去，次膺曰：“臣与思退理难同列。”帝曰：“有谓思退可用者。”次膺曰：“今日之事，恐非思退能办。思退固不足道，政恐有误国家耳！”
　　己卯，贬李显忠筠州安置，寻再责徙潭州。
　　金太师、尚书令张浩，久以疾告，金主许其入朝毋拜，设坐殿陛之东，遇有咨谋，然后进退，省中大事，就第裁决。浩求退益力，乃除判东京留守。病不能赴，甲申，听其致仕。
　　戊子，以萧琦为检校少保、河北招抚使。
　　金主闻宿州之捷，诏赫舍哩志宁曰：“卿虽年少，前征契丹，战功居最，今复破大敌，朕甚嘉之。”以御服金线袍、玉兔鹘宾铁佩刀，使伊喇道就军中赐之；有功将士迁赏有差。
　　秋，七月，庚寅朔，以虞允文为湖北、京西制置使。
　　癸巳，以汤思退为尚书右仆射、平章事兼枢密使。
　　丙申，罢江淮宣抚使便宜行事。
　　太白昼见，经天。
　　乙巳，以早、蝗、星变，招待从、台谏、两省官条上时政阙失。
　　胡铨上书数千言，谓政令之阙有十，而上下之情不合亦有十。且言：“尧、舜明四目，达四聪，虽有共、鲧，不能塞也。秦二世以赵高为腹心，刘、项横行而不得闻；汉成帝杀王章，王氏移鼎而不得闻；灵帝杀窦武、陈蕃，天下横溃而不得闻；梁武信硃异，侯景斩关而不得闻；隋炀帝信虞世基，李密称帝而不得闻；唐明皇逐张九龄，安、史胎祸而不得闻。陛下自即位以来，号召逐客，与臣同召者，张焘、辛次膺、王大宝、王十朋。今焘去矣，次膺去矣，十朋去矣，大宝又将去，惟臣在尔。以言为讳，而欲塞灾异之源，臣知其必不能也。”初，张浚复起为都督，大宝力赞其议，符离失律，群言汹汹。已而汤思退议罢督府，力请讲和，大宝奏：“今国事莫大于恢复，宰相以符离军溃，名额不除，意欲核军籍，减月给，臣恐不惟边鄙之忧，而患起萧墙矣。”章三上，除兵部侍郎。至是铨奏入，帝曰：“十朋力自引去，朕留之不能得。大宝论思退太早，今为兵部侍郎，岂容复听去？”
　　丁未，诏征李显忠侵欺官钱金银，免籍其家。
　　庚戌，金以太子太师宗宪为平章政事，以孔总袭封衍圣公。
　　戊午，给还岳飞田宅。
　　八月，丙寅，陈俊卿以张浚降秩徙治，上疏言：“若浚果不可用，宜别属贤将；如欲责其后效，降官示罚，古法也。今削都督重权，置扬州死地，如有奏请，台谏沮之，人情解体，尚何后效之图！议者但知恶浚而欲杀之，不复为宗社计。愿下诏戒中外协济，使得自效。”疏入，帝悟，即复浚都督江淮军马，浚遂以刘宝为淮东招抚使。
　　丙子，以飞蝗、风水为灾，避殿，减膳，罢借诸路职田之令。
　　契丹馀党未附于金者尚众，北京、临潢、泰州民不安，金主命参知政事完颜守道佩金符往安抚之。守道善于招致，契丹内附民以宁息。
　　戊寅，金赫舍哩志宁复以书贻三省、密院，索海、泗、唐、邓四州地，及岁币、称臣、还中原归正人，即止兵，不然，当俟农隙进战。帝以付张浚，浚言金强则来，弱则止，不在和与不和也。时汤思退当国，急于求和，遂欲遣使持书报金，而陈康伯、周蔡、洪遵等亦皆上言，谓敌意欲和，则我军民得以休息为自治之计，以待中原之变而图之，万全之计也。工部侍郎张阐独曰：“彼欲和，畏我耶？爱我耶？直款我耳！”力陈六害，不可许。帝曰：“朕意亦然，姑随宜应之。”
　　癸未，复以龙大渊知閤门事，曾觌同知閤门事。
　　乙酉，金主如大房山。
　　丙戌，遣淮西干办公事卢仲贤赍书报金帅，大略谓：“海、泗、唐、邓等州，乃正隆渝盟之后，本朝未遣使前得之。至于岁币，固非所较，第两淮凋瘵之馀，恐未能如数。”仲贤陛辞，帝戒以勿许四郡，而思退等命许之。张浚奏：“仲贤小人多妄，不可深信。”不听。
