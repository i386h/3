<!-- { "loadSidebar": true } -->
　　都尔斡既败，聚其属议曰：“昔我太祖，艰难以成帝业，奄有天下，我子孙乃弗克靖，共以安享其成，连年构兵以相残杀，是自隳祖宗之业也。今抚军镇边者，皆世祖之嫡孙也，吾与谁争哉！且前与托克托战，既弗能胜，今与其子绰和尔战又无功，惟天惟祖宗意亦可见。不若遣使请命罢兵，通一家之好，使吾士民老者得以养，少者得以长，伤残疲惫者得以休息，则亦无负太祖之所望于我子孙者矣。”使至，伊彻察喇会诸王将帅议曰：“都尔斡乞降，为我大利，固当待命于上。然往返再阅月，必失事机，为国大患，无有已时。都尔斡之妻，我弟玛古哈喇之妹也，宜遣报使，许其臣附。”众以为然，乃遣使以闻。帝嘉之，诏饬军士安置驿传以俟。自是诸王叛者相继来降。
　　八月，己丑，罢护国仁王寺原设江南营田提举司。
　　辛卯，夜，地震。平阳、太原尤甚，村堡移徙，地裂成渠，人民压死不可胜计。遣使分道赈济，为钞九万六千五百馀锭；仍免太原、平阳今年差税，山场、河泊听民采捕。
　　诏问致灾之由，保章正齐履谦言：“地为阴而主静，妻道也，臣道也，子道也；三者失其道，则地为之不宁。弭之之道，大臣当反躬责己，去专制之威以答天变，不可徒为祈禳也。”时帝寝疾，宰臣及中宫专政，故履谦言及之。集贤大学士陈天祥，亦上书极陈阴阳不和、天地不位为时政之弊，言尤切直，执政者恶之，抑不以闻。
　　初，晋宁郇保山移，所过居民庐舍，皆摧压倾圮。将近李忠家，忽分而复合，忠家独完。忠幼孤，事母至孝，人以为孝感所致云。
　　江南行台中丞张珪上疏，极言天人之际，灾异之故，其目有修德行，广言路，进君子，退小人，信赏必罚，减冗官，节浮费，以法祖宗成宪，累数百言。劾大官之不法者，并及近侍之荧惑者。不报，珪谢病归。
　　庚子，中书省言：“帕哈哩鼎输运和林军粮，其负欠计二十五万馀石，近监察御史亦言其侵匿官钱十三万馀锭，请遣官征之，不足则籍没其财产。”从之。
　　九月，戊午，帝至自上都。
　　丙寅，以太原、平阳地震，禁诸王所部扰民，仍减太原岁饲马之半。
　　遣刑部尚书塔齐尔、翰林直学士王约使高丽。
　　时高丽国王王昛既复位，又罢征东行省监制，昛乃复厚敛淫刑。国人群诉于朝，因得其相国吴祈专权、离间王父子状。诏遣约谕之曰：“天地间至亲者父子，至重者君臣；彼小人知有利，宁肯为汝家国地耶？”昛泣谢罪，且请子謜还国，奸人党与悉从约治。遂征祈赴阙，鞫之，流安西。
　　丙子，罢僧官有妻者。
　　壬午，复以茂巴尔斯为平章政事。
　　以国子司业畅师文为陕西行省理问官。先是，师文签山南道廉访司事，松滋、枝江有水患，岁发民防水，往返数百里，苦于供给，师文以江水安流，悉罢其役；驸马家人怙势不法，师文治其甚恶，流之；至陕西，决滞狱，不少阿徇。顷之，以疾去官。
　　冬，十月，丁亥，太白经天。
　　御史台劾浙江行省平章阿尔不法。帝曰：“阿尔，朕所信任。台臣屡以为言，非所以劝大臣也；后有言者，朕当不恕。”
　　戊子，以浙江年谷不登，减海运粮四十万石。
　　辛卯，复立陕西行御史台。
　　癸巳，御史台臣及诸道奉使，言行省官久任，与所隶编氓联姻害政，诏互迁之。
　　商议中书事张孔孙，言曲阜孔庙宜给洒扫户，诏给大都文宣王庙洒扫户五。
　　己未，发云南叛蛮馀党未革心者来京师，留蛇节养子阿阙于本境，以抚其民。
　　庚子，改普定府为路，隶曲靖宣慰司；以故知府容苴之妻为总管，佩虎符。
　　庚戌，翰林国史院进太祖、太宗、定宗、睿宗、宪宗五朝《实录》。
　　辛亥，诏：“军户贫乏者，存恤六年。”
　　增蒙古国子生百员。
　　中书省言于帝曰：“翰林学士赵与{票灬}，事世祖皇帝，迄今凡三十年，敦确清谨，卒于七月，家贫，无以归葬。”帝命有司赙钞五十贯，给舟车还葬。
　　十一月，甲寅朔，命鹰师围猎毋得扰民。
　　以顺元隶湖广省。并海道运粮万户为海道都转运万户。
　　丁巳，诏大同等路运粮五万石入和林。
　　己未，太白经天。
　　甲子，命依《十二章》断僧官罪。
　　十二月，甲申朔，诏：“内郡比岁不登，其民已免差者，并蠲其田租。”
　　乙酉，弛京师酒课。
　　丙戌，太白经天。
　　戊子，以平宋隆济功，增诸将秩，赐银钞等物有差；其军士各赐钞十锭放归，存恤一年。
　　辛丑，诏：“招抚顺元诸司，免其民间逋税。”
　　丁未，以转输军饷劳，免思、插二州及衡、永等路税粮有差。
　　七道奉使宣抚所罢赃污官吏凡一万八千四百七十三人，赃四万五千八百六十五锭，审冤狱五千一百七十六事。
　　元贞初，图呼鲁迁江浙右丞，适岁旱，方至而雨，民心大悦。未几，平章博果密卒，帝思之，问近侍曰：“群臣孰有似博果密者？”对曰：“图呼鲁其人也，且先帝所知。”遂驿召还，赐雕鞍、弓矢。俄迁枢密副使。是岁卒，谥文肃。
　　大都路总管兼大兴府尹齐诺，驭吏治民有方，以暇日正街衢，表里巷，国学兴工，尤尽其力。俄进同签枢密院事，上疏言：“蒙古军在山东、河南者，往戍甘肃，动涉万里，装橐、鞍马之资，皆其自办，每行必鬻田产，甚则卖妻子。戍者未归，代者当发，前后相仍，困苦日甚。今边陲无事而虚殚兵力，诚为非计。请以近甘肃之兵戍之，而山东、河东前戍者，官为出钱赎其田产、妻子。”从之。未几，迁参议中书省事，赞决机务，精练明敏，凡干禄之人由它途进者，一切不用，时论翕然称焉。
　　何玮为御史中丞，陈当世要务十条，帝嘉纳之。京师孔子庙成，玮言：“唐、虞、三代，国都闾巷莫不有学，今孔庙既成，宜建国学于其侧。”从之。
　　赛音谔德齐、巴都高等还自贬所，复相位；玮言奸党不可复用，宜选正人以居庙堂，帝深然之。监察御史郭章劾郎中哈喇哈斯受赃，具伏，而哈喇哈斯密结权要，以枉问诬章；玮率台臣入奏，辨论剀切，章遂得释。
　　诏：“内外官七十者并听致仕。”独郭守敬以先朝旧德，朝政多谘之，累请谢事，不许。自是凡翰林、太史官不许致仕，著为令。
　　商议中书省事张孔孙累疏言：“凡七十致仕者，宜加一官；丁忧服阕者，宜特起复；宿卫冒滥者，必当革；州郡之职，必当遴选；久任达噜噶齐，宜量加迁转。又宜增给官吏俸禄，相位宜参用儒臣，不可专任文吏。”孔孙所言，多切时弊，顾一时不尽施行。
续资治通鉴--●卷第一百九十五
●卷第一百九十五
　　　　【元纪十三】　起阏逢执徐正月，尽强圉协洽十二月，凡四年。
　　◎大德八年
　　春，正月，己未，以灾异故，诏天下恤民隐，省刑罚。平阳、太原免差税三年；江南佃户租太重，以十分为率减二分，永为定例；仍弛出场、河泊之禁，听民采捕。
　　庚申，以云南顺元同知宣抚事宋阿重，生获其叔隆济来献，升其官，赐衣一袭。
　　癸亥，禁锢硃清、张宣族属。
　　丙寅，以御史中丞、太仆卿塔斯布哈为中书右丞，江南行台中丞赵仁荣为中书参知政事。
　　陈天祥自被召还京，至是且一岁，未尝得见帝，输忠无地，常郁郁不自释，遂移疾谢去。至通州，中书遣使追留，不还。帝闻之，赐钞给传，天祥辞所赐钞而行。
　　升教坊司三品。
　　辛巳，诏诸王、驸马往辽东捕海东鹘者，毋给驿。
　　自荥泽至睢州，筑河防十有八所，给其夫钞人十贯。
　　是月，平阳地震不止，已修民屋复坏。皇后召平章政事阿锡叶问曰：“灾异如此，殆下民所致耶？”阿锡叶曰：“天地示警，民何与焉！”
　　御史中丞何玮疏言地震咎在大臣，于是右丞洪君祥等俱罢。
　　命大都留守郑制宜赴平阳存恤。制宜惧缓不及事，昼夜兼行，至则亲人里巷，抚疮痍，给粟帛，存者赖之。
　　二月，丙戌，增置国子生二百员，遴宿卫大臣子孙充之。
　　甲午，诏父子兄弟有才者，许并居风宪。
　　徙江东建康道廉访司治于宁国，其建康路簿书，命监察御史钩考。
　　甲辰，翰林学士承旨萨里曼进金书《世祖实录节文》、《汉字实录》。
　　减宿卫繁冗者。
　　丙午，帝如上都。
　　敕：“军人奸盗诈伪，悉归有司。”
　　平章政事、商议枢密院事李庭薨，追封益国公，谥武毅。
　　湖广行省平章政事刘国杰久行边，患瘴，自入觐还镇，疾笃。僚属问之，国杰曰：“交贼不臣，若病幸小愈，得灭此贼，死无憾矣。”问以家事，不言。卒年七十二。
　　国杰善推诚，得士心，故所至立功。性雄猛，视死如归，尝语人曰：“吾为国宣力，虽身弃草野不恨，何必马革裹尸还葬哉！”讣闻，赠齐国公，谥武宣。
　　三月，丁巳，诏：“军民官已除，以地远官卑不赴者，夺其官不叙；军官擅离所部者，悉遣还翼，违者论如律；军人不告所部私归者，杖而还之。”
　　乙丑，彗星灭。自去岁十二月庚戌始见，约盈尺，在室十一度，入紫微垣，至是灭，凡七十四日。
　　戊辰，中书左丞尚文以疾辞，不允。
　　诏：“诸王、驸马所分郡邑，达噜噶齐惟用蒙古人，三年依例迁代；其汉人、女真、契丹名为蒙古者，皆罢之。”
　　敕：“军民逃奴，有获者即付其主；主在它所者，赴所在官司给之，仍追逃奴钞充获者赏；逃及诱匿者，论罪有差。”
　　诏：“诸路牧羊及百，至三十者官取其一，不及数者勿取。”
　　中书省言：“自内降旨除官者，果为近侍宿卫，践履年深，依已除叙；尝宿卫未官者，视散官叙。始历一考，准为初阶；无资滥进，降官二级。官高者，量降各位下；再任者，从所隶用；三任之上，听入常调。蒙古人不在此限。”从之。
　　庚辰，命凡为衙兵者，皆半隶屯田，仍谕各卫屯官及屯田者以勤惰为赏罚。
　　滦城、济阳等县陨霜杀桑。
　　夏，四月，丙戌，置千户所戍定海，以防岁至倭船。
　　命僧、道为商者输税。
　　甲午，诏：“诸王、驸马进捕鹰鹞，皆有定户，自今非鹰师而乘传冒进者，罪之。”
　　丁未，以国子生分教于上都。
　　集贤学士兼国子祭酒耶律有尚，以葬父还乡，已而朝廷思用老儒，以安车召之。累辞，不允，复起为昭文馆大学士兼国子祭酒。有尚前后五居国学，其教法一遵许衡之旧，而勤谨有加。诸生知趋正学，尊经术，尚躬行；宗仰有尚，犹旧时之宗仰许衡也。
　　五月，壬子朔，日有食之。
