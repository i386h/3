<!-- { "loadSidebar": true } -->
　　戊辰，太白昼见。
　　壬申，命虞允文弃唐、邓，允文不奉诏。
　　庚辰，金诏陕西元帅府议入蜀利害以闻。
　　丁丑，赈江东、两淮被水贫民。
　　秋，七月，乙酉，召虞允文还，以户部尚书韩仲通为湖北、京西制置使。
　　丁亥，同知枢密院事洪遵罢，寻落职。
　　壬辰，金故卫王襄妃及其子和尚，以妖妄伏诛。
　　庚子，太白经天。
　　金以左丞赫舍哩良弼为平章政事。
　　诏：“内外文武官年七十不请致仕者，遇效毋得廕补。”
　　乙巳，命海、泗二州撤戍。
　　丁未，雨雹。
　　癸丑，以江东、浙西大水，诏廷臣言阙政急务。
　　八月，甲寅朔，帝以灾异，避殿，减膳。
　　戊午，金以参知政事完颜守道为尚书左丞，大兴尹唐古安礼为参知政事。
　　壬申，金主谓宰臣曰：“卿每奏皆常事，凡治国安民及朝政不便于民者，未尝及也。如此，则宰相之任，谁不能之？”
　　己卯，金主如大房山；越二日，致祭于山陵。
　　庚辰，以资政殿大学士贺允中知枢密院事。
　　辛巳，判福州、魏国公张浚薨。
　　初，浚既去，朝廷遂决和议。浚犹上疏言尹穑奸邪，必误国事，且劝帝务学亲贤。或劝浚勿复以时事为言，浚曰：“君臣之义，无所逃于天地间。吾荷两朝厚恩，久居重任，今虽去国，惟日望上心感悟。苟有所见，安忍弗言！上如欲复用浚，浚当即日就道，不敢以老疾为辞，如若等言，是诚何心哉！”闻者耸然。
　　行次馀干，得疾，手书付二子栻、杓曰：“吾尝相国，不能恢复中原，雪祖宗之耻，即死，不当葬我先人墓左，葬我衡山下足矣。”数日而卒。赠太保。
　　浚不主和议，为时所重。所荐虞允文、汪应辰、王十朋、刘珙等，皆为名臣。唯以吴玠故杀曲端，与李纲、赵鼎不协而又诋之，颇为公论所少。
　　壬午，汤思退奏遣宗正少卿魏杞如金议和。帝面谕杞曰：“今遣使，一正名，二退师，三减岁币，四不发归附人。”杞条陈十七事拟问对，帝随事画可。陛辞，奏曰：“臣将旨出疆，岂敢不勉！万一无厌，愿速加兵。”帝善之。
　　兵部侍郎胡铨上书，以赈灾为急务，议和为阙政。其谏议和之言曰：“自靖康迄今，凡四十年，三遭大变，皆在和议，则金之不可与和彰彰矣。今日之议若成，则有可吊者十，请为陛下极言之：
　　“真宗时，宰相李沆谓王旦曰：‘我死，公必为相，切勿与契丹讲和。’旦殊不以为然，既而遂和，海内干耗，旦始悔不用李沆之言。可吊一也。中原讴吟思归之人，日夜引领望陛下拯溺救焚；一与敌和，则中原绝望，后悔何及！可吊二也。海、泗，今之籓篱、咽喉也。彼得海、泗，且快吾籓篱以瞰吾室，扼吾咽喉以制吾命，则两淮决不可保；两淮不保，则大江决不可守；大江不守，则江、浙决不可安。可吊三也。绍兴戊午，和议既成，秦桧建议遣大臣分往南京交割归地；一旦渝盟，遂下亲征之诏，金复请和。其反覆变诈如此，桧犹不悟，奉之如初，卒有前年之变，惊动辇毂，太上谋欲入海，行朝居民一空。覆辙不远，忽而不戒，臣恐后车又将覆矣。可吊四也。绍兴之和，首议决不与归正人，口血未干，尽变前议，一切遣还，如程师回、赵良嗣等，聚族数百，几为萧墙之忧。今必尽索归正人，与之则反侧生变，不与则敌不肯但已，必别起衅端。可吊五也。自桧当国二十年间，竭民膏血以奉金人，迄今府库无旬月之储，千村万落，生理萧然，重以蝗虫、水潦。自今复和，则蠹国害民殆有甚焉。可吊六也。今日养兵之外，又有岁币；岁币之外，又能私觌；私觌之外，又有正旦、生辰之使；正旦、生辰之外，又有泛使。生民疲于奔命，帑廪涸于将迎。可吊七也。侧闻金人嫚书，欲书御名，欲去国号大字，欲用再拜，议者以为繁文小节，不必计较。臣切以为议者可斩也。大四郊多垒，卿大夫之辱；楚子问鼎，义士之所深耻；献纳二字，富弼以死争之。今强敌横行，与多垒孰辱？国号大小，与鼎轻重孰多？献纳二字，与再拜孰重？臣子欲君父屈己以从之，则是多垒不足辱，问鼎不必耻，献纳不必争。可吊八也。臣恐再拜不已，必至称臣；称臣不已，必至请降；请降不已，必至纳士；纳士不已，必至衔璧；衔璧不已，必至舆榇；舆榇不已，必至如晋帝青衣行酒，然后为快。可吊九也。事至于此，求为匹夫，尚可得乎？可吊十也。
　　“窃观今日之势，和决不成。傥陛下毅然独断，追回使者魏杞、康湑等，绝请和之议以鼓战士，下哀痛之诏以收民心，如此，则有可贺者亦十：省数千亿之岁币，一也。专意武备，足食足兵，二也。无书名之耻，三也。无去大之辱，四也。无再拜之屈，五也。无称臣之忿，六也。无请降之祸，七也。无纳土之悲，八也。无衔璧、舆榇之酷，九也。无青衣行酒之惨，十也。
　　“去十吊而就十贺，利害较然，而陛下不悟。《春秋左氏》谓无勇者为妇人，今日举朝之士，皆妇人也。如以臣言为不然，乞赐流放窜殛，以为臣子出位犯分之戒。”
　　太学正兴国王质上疏曰：“陛下即位以来，慨然起乘时有为之志，而陈康伯、叶义问、汪澈在廷，陛下皆不以为才，于是先逐义问，次逐澈，独徘徊于康伯，不遽黜逐，而意终鄙之，遂决意用史浩；而浩亦不称陛下意，于是决用张浚；而浚又无成，于是决用汤思退，今思退专任国政之且数月，臣度其终无益于陛下。夫宰相之任一不称，则陛下之意一沮。前日康伯持陛下以和；和不成，浚持陛下以战；战不验，浚又持陛下以守；守既困，思退又持陛下以和。陛下亦尝深察和、战、守之事乎？李牧之在雁门，法主于守，守乃所以为战；祖逖之在河南，法主于战，战乃所以为和；羊祜之在襄阳，法主于和，和乃所以为守。是和战、守本殊涂而同归者也。今陛下之心志未定，规模未立，或告陛下金弱且亡，而吾兵甚振，陛下则勃然有勒燕然之志；或告陛下吾力不足恃而金人且来，陛下即委然有盟平凉之心；或告陛下吾不可进，金可入，陛下又蹇然有割鸿沟之意。臣今为陛下谋，会三者为一，天下恶有不定哉！”帝心以其言为然，而忌者共排之，以为年少好异，遂罢去。
　　九月，癸未，金主还都。
　　内侍李珂卒，赠节度使，谥靖恭。
　　右正言龚茂良谏曰：“中兴贤相如赵鼎，勋臣如韩世忠，皆未有谥。如朝廷举行，亦足少慰忠义之心，今施于珂为可惜。”甲申，罢珂赐谥。
　　乙酉，金主谓宰臣曰：“形势之家，亲识诉讼，请属道达，官吏往往屈法徇情，宜一切禁止。”
　　己丑，金主谓宰臣曰：“北京懿州、临潢等路，尝经契丹寇掠，平、蓟二州，近复蝗旱，百姓艰食，父母兄弟不能相保，多冒鬻为奴，朕甚悯之。可速遣使阅实其数，出内库物赎之。”
　　时江、浙水利，久不修讲，势家园田，堙塞流水，命诸州守臣按视以闻。于是知湖州郑作肃，知宣州许尹，知秀州姚宪，知常州刘唐稽，并乞开园田，浚港渎。甲午，诏湖州委硃夏卿，秀州委曾愭，平江府委陈弥作，常州江阴军委叶谦亨，宣州太平州委沈枢措置。
　　乙未，金主如鹰房，主者以鹰隼置内省堂上，金主怒曰：“此宰相厅事，岂置鹰隼处耶！”痛责其人，俾置他所。
　　丁酉，诏：“今后命官自盗枉法赃罪抵死，除籍没家财外，依祖宗旧制决配。”
　　辛丑。以王之望参知政事，即军中拜之。
　　以久雨，出内库白金四十万两，和籴以赈贫民。寻又诏发江西义仓米二十万石济之。
　　壬寅，建康诸军都统制兼淮西招抚使王彦帅师济江，屯昭关。
　　癸卯，命汤思退都督江淮东路军马，固辞不行。乙巳，复命杨存中为同都督，钱端礼、吴芾并为都督府参赞军事，罢宣谕司。仍易国书以付魏杞。
续资治通鉴--●卷第一百三十九
●卷第一百三十九
　　　　【宋纪一百三十九】　起阏逢涒滩十月，尽柔兆掩茂十二月，凡二年有奇。
　　　　 ○孝宗绍统同道冠德昭功哲文神武明圣成孝皇帝隆兴二年（金大定四年）
　　冬，十月，癸亥朔，金主猎于密云；丙寅，还都。
　　丁卯，知枢密院事贺允中罢，为资政殿大学士。致仕，己巳，以周蔡兼权知枢密院事，王之望兼同知枢密院事。
　　庚午，诏曰：“朕每听朝议政，顷刻之际，意有未尽。自今执政大臣或有奏陈，宜于申未间人对便殿，庶可坐论，得尽所闻，期跻于治。”
　　庚辰，蠲京西、湖北运粮所经州县秋税之半。
　　汤思退侥幸和议速成，边备尽弛，金都元帅布萨忠义知其可乘也，遂议渡淮。始，魏杞行次盱眙，忠义遣赵房长问杞所以来之意，欲观国书。杞曰：“书，御封也，见主当廷授。”房长驰白忠义，疑国书不如式，又欲割商、秦之地及归正人，且约岁币二十万。杞以闻，帝命尽如初式，许割四州，岁币亦如其数，再易国书。忠义犹以未如所约，辛巳，与赫舍哩志宁分兵自清河口以侵楚州。时知州魏胜，奉诏措置清河口，金人乘间以舟载器甲、糗粮自清河出，胜觇知之，帅兵拒于河口。金兵诈称欲运粮往泗州，由清河口入淮，胜欲御之；都统制刘宝以方议和，不可，至是宝遂弃城遁。
　　十一月，乙酉，金兵攻楚州，魏胜率众拒战于淮阳，自卯至申，胜负未决。金图克坦克宁帅生兵至，胜与力战，矢尽，依土阜为陈，谓士卒曰：“我当死此，得脱者归报天子。”乃令步卒居前，骑兵为殿，至淮东十八里，中矢，坠马死。事闻，赠正任承宣使。楚州遂破，金人又破濠州，王彦弃昭关遁，滁州亦破。
　　戊子，以金人侵境，诏郊祀改用明年。
　　汤思退罢都督，召陈康伯。
　　己丑，金封皇子永功为郑王。
　　庚寅，命杨存中都督江淮军马。
　　先是汤思退既不行，乃升存中为都督军马，及事急，复以王之望为督视，之望力辞，乃升存中为都督。
　　诏谕归正官民云：“朕遣使约和，首尾三载，北师好战，要执不回。朕志在好生，宁甘屈己，书币土地，一一曲从。唯念名将、贵臣，皆北方之豪杰，慕中国之仁义，投戈来归；与夫东土人民，喜我乐土；知其设意，欲得甘心，断之于中，决不复遣。尔等当思交兵衅隙，职此之由，视之如仇，共图扫荡。”
　　辛卯，汤思退除职，奉祠。
　　言者论其急于和好之成，自坏边备，罢筑寿春城，散万弩营兵，辍修海船，毁拆水柜，不推军功赏典，及撤海、泗、唐、邓之戍，诏责居永州。行至信州，忧悸而死。
