<!-- { "loadSidebar": true } -->
　　时陕西用兵，调费日蹙，天章阁待制、同判礼院宋祁上疏论三冗三费：“有定官，无限员，一冗也；厢军不任战而耗衣食，二冗也；僧道日益多而不定数，三冗也。道场斋醮，无日不有，皆以祝帝寿、祈民福为名；宜取其一二不可罢者，使略依本教以奉薰修，则一费节矣。京师寺观或多设徒卒，或增置官司，衣粮所给，三倍它处，帐幄谓之供养，田产谓之常住，不徭不役，生蠹齐民；请一切罢之，则二费节矣。使相、节度不隶籓要，取公用以济私家；请自今地非边要，州无师屯者，不得建节度，已带节度不得留近籓及京师，则三费节矣。臣闻人不率则不从，身不先则不信，陛下若能躬服至俭，风示四方，衣服醪膳，无溢旧规，请自乘舆始；锦采珠玉，不得妄费，请自后宫始。”
　　戊申，辽以太后行再生礼，大赦。
　　己酉，辽城长春。
　　是月，夏人寇保安军，鄜延钤辖卢守勤等击走之。赋又以三万骑围承平寨，鄜延副部署祥符许怀德时在城中，率劲兵千馀人突围破贼，贼乃解去。
　　十二月，庚申，诏审刑院、大理寺、刑部毋通宾客。
　　乙丑，赏保安军守御之功，以卢守勤为左骐骥使，都巡检司指使、散直西河狄青为右班殿直。青功最多，故超四资授官。
　　帝尝问参知政事宋庠以唐入閤仪。戊辰，庠上奏曰：“夫入阁，乃唐只日于紫宸殿受常朝之仪也。自高宗以后，天子多在大明宫，宫之正南门曰丹凤门，门内第一殿曰含元殿，大朝会则御之。对北第二殿曰宣政殿，谓之正衙，朔望大册拜则御之。又对北第三殿曰紫宸殿，谓之上閤，亦曰内衙，只日常朝则御之。以本朝宫殿视之，大庆殿，唐含元殿也；文德殿，唐宣政殿也；紫宸殿，唐紫宸殿也。唐制，每遇坐朝日，即为入閤。而叔世离乱，五朝草创，正衙立仗，因而遂废。其后或有行者，常人罕见，乃复谓之盛礼，甚不然也。开元旧礼本元此制，至开宝中，诸儒僧附新礼，始载月朔入閤之仪，又以文德殿为上閤，差舛尤甚，盖当时编撰之士讨求未至。太宗朝，儒臣张洎亦有论奏，颇为精洽。或朝廷它日修复正衙立仗，欲下两制，使豫加商榷，以正旧仪。”然议者以为今之殿閤与旧制不同，难复行之。
　　己巳，降侍御史王素为都官员外郎、知鄂州。初，孔道辅与素连姻，举素为台官。道辅即贬，故并素出之。
　　壬申，诏中书：“自今御史阙官，宜如旧制，具两省班簿来上，朕自择举。”初，中丞与知杂御史例得举台官，及道辅举素，帝以为比周，故降是诏。
　　癸酉，以益、梓、利、夔路饥，罢皇子降生进奉，从朝琦请也。
　　异时有司督责赋役烦急，收市上供物不以其直，琦悉为轻减蠲除之，逐贪吏，罢冗役，活饥民一百九十馀万。明道中，简州劝诱纳粟，复粜之，为钱十六馀万，悉归常平。琦曰：“是乃赈济之馀，非官缗也。”发库，尽给四等以下户。
　　孔道辅既贬郓州，始知为张士逊所卖，颇愤惋，行至韦城，发病卒。然天下皆以遗直许之。
　　闰月，己酉，以开封府推官、直集贤院富弼知谏院。
　　是月，元昊复遣贺九言赍嫚书，纳旌节及所授敕告，并所得敕榜，置神明匣，留归娘族而去。
　　是岁，直史馆苏绅陈便宜八事：曰重爵赏，遴选择，明荐举，异章服，适才宜，择将帅，辨忠邪，修备豫；除史馆修撰。绅又请诏西边将帅为入讨计，且曰：“以十年防守之费，为一岁攻取之资，不尔，则防守之备不止于十年矣。”
　　鄜延、环庆副都部署刘平上言：“元昊侵逆，恣行杀害，众叛亲离，复与嘉勒斯赉相持已久，结隙方深，此乃天亡之时。臣闻寇不可玩，敌不可纵。若以鄜延、环庆、泾原、秦陇四路军马分为两道，益以蕃汉弓箭手、步骑，得精兵二十万，比元昊之众三倍居多，乘人心离散，嘉勒斯赉立敌之时，缘边州军转徙粮草二百馀里，不出一月，可坐致山界洪、宥等州；招集土豪，授以职名，给衣禄金帛，自防御使以下刺史以上，第封之，以土人补将校，勇者贪于禄，富者安于家，不期月而人自定。或授嘉勒斯赉以灵武军节度使、西平王，使逼元昊河外族帐，复出鄜、延、石州蕃汉步骑收河西部族，以厚赏招其酋帅，其众离贰，则以大军进讨，以所得城邑封之，元昊不过窜身河外穷寇耳。
　　“或朝廷贷元昊之罪，更示含容，宿兵转多，经费尤甚，恐契丹谓朝廷养兵百万，不能制一小戎，有轻中国之心，然亦须议守御之长计。或元昊潜与契丹结为声援，以张其势，则安能减西兵以应河北！譬如一身二疾，不可并治，必轻者为先，重者为后也。请召夏竦、范雍与两府大臣议定攻守之策，令边臣遵守。”
　　初，夏竦请增置土兵，易戍兵东归。令既下，为知河中府、龙图阁直学士杨偕所驳而止。
　　鄜州判官种世衡言：“延安东北二百里，有故宽州，请因其废垒而兴之，以当寇冲。右可固延安之势，左可致河东之粟，北可图银、夏之旧。”朝廷从之，命世衡董其役。夏人屡来争，世衡且战且城。然处险无泉，疑不可守，凿地百五十尺始至石，石工辞不可穿。世衡命屑石一番，酬百钱，卒得泉以济。城成，赐名青涧。世衡，放兄子也。
　　　　 ○仁宗体天法道极功全德神文圣武睿哲明孝皇帝康定元年（辽重熙九年。庚辰，一零四零年）
　　春，正月，丙辰朔，日有食之。知谏院富弼请罢宴彻乐，就馆赐北使酒食。参知政事宋庠以为不可，遂仍举宴乐。
　　壬戌，赐国子监学田五十顷。
　　初，夏人自承平退，声言将攻延州。范雍闻之，惧甚，请济师。元昊诈遣其衙校贺真来言，愿改过归命。雍遽闻于朝，厚礼真而遣之，遂不设备。
　　元昊乃盛兵攻保安，自土门路入。癸酉，攻金明寨，都监李士彬父子俱被擒，遂乘胜抵延州城下。
　　雍先以檄召鄜延、环庆副都部署刘平于庆州，使至保安，与鄜延副都部署石元孙合军趋土门；及是雍复召平、元孙还军救延州。平得雍初檄，即率骑士三千发庆州，行四日，至保安，与元孙合军趋土门，而雍后檄寻到，平、元孙遂引还。乙亥，复至保安。平素轻贼，谓其下曰：“义士赴人之急，蹈汤火犹平地，况国事乎！”因昼夜倍道兼行。丁丑夜，至三川口西十里止营，令骑兵先趋延州夺门。时鄜延都监黄德和将二千馀人屯保安北碎金谷，巡检万俟政、郭遵各将所部分屯。雍皆召之为外援，平亦使人趣其行。
　　戊寅，德和、政、遵所将兵悉至。五将合步骑万馀。结阵东行五里，平令诸军齐进，至三川口遇贼，时平地雪数寸，官军争奋，杀贼骑五七百人，乃退。贼复蔽盾为阵，官军击却之，夺盾，杀获及溺水死者又八九百人。平左耳右胫皆中流矢。日暮，战士上首级及所获马论功。平曰：“战方急，且自记之，悉当赏汝。”语未已，贼以轻兵薄战，官军却引二十馀步。黄德和居阵后，见军却，率麾下军走保西南山，众军随皆溃。平遣其子宜孙驱追德和，执其辔拜之曰：“当勒兵还，并力拒贼，奈何先引去！”德和不从，遂策马遁，与宜孙皆赴甘泉。
　　平遣军校以剑遮留士卒，得千馀人，力战拒贼，贼退还水东。平率馀众保西南山下，立七寨自固，距贼一里所。贼夜使人至寨，问主将所在，平戒军士勿应。夜四鼓，贼环寨大呼曰：“几许残卒，不降何待！”平使人应之曰：“狗贼，汝不降，我何降也！明日救兵大至，汝众庸足破乎！”己卯，黎明，贼复招降，不从。贼麾骑自山四出，合击官军，平与元孙巡阵东偏，贼冲阵分为二，遂与元孙皆被执。
　　贼围延州凡七日，及失二将，城中忧沮，不知所为。会是夕大雪，贼解去。
　　士彬世守金明，有兵近十万人，控扼中路，众号铁壁相公。元昊叛，遣使诱士彬，士彬杀之。元昊乃使其民诈降士彬，士彬白范雍，请徙置南方，雍曰：“讨而禽之，孰若招而致之？”乃赏以金帛，使隶士彬。降者日至，分隶诸寨甚众。元昊使其将每与士彬遇，辄不战而走，曰：“吾士卒闻铁壁相公，胆坠于地。”士彬益骄，又以严酷御下，多怨愤者。元昊阴以金爵诱其所部渠帅，往往受之，而士彬不知也。及贼骑大入，诸降者为内应，士彬时在黄堆寨，闻贼至，索马，左右以弱马进，遂鞚以诣元昊，与其子怀宝俱陷没。雍初闻贼大举，令士彬分兵守三十六寨，勿令贼得入，怀宝谏曰：“今当聚兵御寇，分则势弱，不能支也。”士彬不从。怀宝力战死。或曰元昊得士彬，割其耳而不杀，后十馀年乃卒。
　　黄德和诬奏刘平、石元孙降贼，知枢密院事夏守赟辨其枉，自请将兵击贼。二月，丁亥，以守赟为陕西都部署兼经略安抚等使。
　　参知政事宋庠请严守备于潼关，从之。知谏院富弼言：“天子守在四夷，今城潼关，自关以西为弃之邪？”
　　己丑，以入内副都知王守忠为陕西都钤辖。富弼言：“唐以内臣监军，取败非一。今守忠为都钤辖，与监军何异！昨用夏守赟，已失人望，愿罢守忠勿遣。”不听。
　　以鄜延钤辖、知鄜州张宗诲领兴州防御使，许便宜从事。刘平、石元孙之败，黄德和遁还鄜州，时鄜城不完，且无备，传言贼骑将至，人心惴恐。宗诲乃严诉候，力为守御计，贼亦引去。宗诲，齐贤子也。
　　庚寅，诏嘉勒斯赉速领军马，乘元昊空国入寇，径往拔其根本，成功当授银、夏节制，仍密以起兵日报沿边经略安抚司，出师为援；别赐对衣、金带、绢二万匹。嘉勒斯赉虽被诏，卒不能行。
　　壬辰，命夏守赟兼沿边招讨使。
　　宰相张士逊等言禁兵戍边久，其家在京师者或不能自存，帝特出内藏缗钱十万以赐之。士逊等因请遣使安抚陕西。于是起居舍人、知制诰韩琦适自蜀归，论西兵形势甚悉，即命琦为陕西安抚使，西上閤门使符惟忠副之。帝谓琦曰：“西戎猖獗，官军不习战，故数出无功，今因小警，乃开后福。”
　　甲午，以通判镇戎军田京佥署陕西经略判官事，从夏守赟请也。京，亳州人。
　　乙未，京畿、京东、西、淮南、陕西路括市战马，敢辄隐者，重置之法，出内库珠偿民马直。又禁边臣私市，阙者官给。韩琦言：“陕西科扰频仍，民已不胜其困，请免括此一路，以安众心。”从之。
　　丁酉，诏枢密院自今边事并与宰相参议。知谏院富弼言：“边事系国安危，不当专委枢密院而宰相不与。乞如国初，令宰相兼枢密使。”帝取其言而降是诏。张士逊、章得象等以诏纳帝前，曰：“恐枢密院谓臣等夺权。”弼曰：“此宰相避事耳！”
