<!-- { "loadSidebar": true } -->
　　张俊力荐师中代掌岳飞军。先数日，帝谕辅臣曰：“朕欲面委师中营田之事。倘区处得宜，地无遗利，便可使就籴以充军赋；军赋既足，取不及民，则免催科之扰，输送之费，可以少宽民力。若乃规其入以供公上，非朕所欲也。”既又赐师中银帛万匹两为犒军之费，至是特降制命之。
　　武安军承宣使、御前统制、权鄂州都统制王贵添差福建路马步军副都总管，罢从军。
　　侍卫亲军马军都虞候、雄武军承宣使、御前统制关师古卒于建康府，赠昭化军节度使，谥毅勇。
　　庚戌，权工部尚书莫将、刑部侍郎周聿自京西割地还行在。时金人遣李成以兵行境上，边民惊扰。
　　辛亥，诏齐安郡王士祇建州居住。
　　御史中丞万俟禼，再论“士祇贪残险忍，朋比奸邪。其初罢也，语人曰：‘士禼于后宫有姻娅之契，而于陛下为近属之尊。去阙之日，尝蒙陛下赐银千两，又尝密札慰谕再三。’以示非久复用之意。又语人曰：‘士祇尝荐李纲相矣，尝荐赵鼎相矣，尝荐孙近执政矣。’今居衢州，宾客日盈其门，谈论之间，无不诋讪时政。使陛下不许交通之旨，徒为虚文，望稍加黜责以靖国论。”乃诏：“都省检举宗室干谒禁例行下，有犯令，御史台、宗正司、按察官劾奏。”
　　甲寅，太常少卿施坰兼权礼部侍郎。
　　乙卯，帝御前殿，引试南省举人何溥以下。是举，两浙转运司秋试举人，凡解二百八人，而温州所得四十有二，宰执子侄皆预焉。
　　丙辰，起复端明殿学士、川陕宣抚副使胡世将卒于仙人关。
　　世将疾，命官属会军马、钱粮、铠仗、文书等，召宣谕使郑刚中至卧内，面授之。刚中辞以使事有指，不敢当。世将曰：“公以近臣出使，苟利国家，以意可否之，请命于朝可也。”
　　帝初欲擢世将以签书枢密，讣闻，赠资政殿学士，恤典如执政。
　　金遣左宣徽使刘筈以衮冕、圭宝、佩璲、玉册来致册命。
　　其册曰：“皇帝若曰：咨尔宋康王赵构，不吊，天降丧于尔邦，亟渎齐盟，自贻颠覆，俾尔越在江表，用勤我师旅，盖十八年于兹。朕用震悼，斯民其何罪！今天其悔祸，诞诱尔衷，封奏押至，愿身列于籓辅。今遣光禄大夫、左宣徽使刘筈持节册命尔为帝，国号宋，世服臣职，永为屏翰。呜呼！钦哉，其恭听朕命！”筈，彦宗之子也。
　　戊午，修武郎、侍卫步军司统领军马田邦直知光州。
　　金立子济安为皇太子。
　　辛酉，秦桧等贺帝以皇太后有来期。
　　先是徽猷阁待制洪晧在燕，先报太后归耗。帝谕桧曰：“晧身陷敌区，乃心王室，忠孝之节，久而不渝，诚可嘉尚。晧之二子并中词科，亦其忠义之报也。”
　　是月，夏国地震，逾月不止，地裂泉涌，出黑沙。岁大饥，乃立井里以分赈之。
　　夏，四月，甲子朔，少保、判绍兴府、信安郡王孟忠厚为迎护梓宫礼仪使，保庆军承宣使、知大宗正事士夽都大主管，两浙转运副使黄敦书提举应办一行事务；参知政事王次翁为奉迎两宫礼仪使，内侍省副都知蓝珪都大主管，江东转运副使王奂提举一行事务。既而忠厚请礼官与俱，乃命大理寺丞吴棫。
　　淮康军承宣使、熙、河、兰巩路经略安抚使、节制利、阆州屯驻行营右护军马孙渥卒于兴州。
　　丙寅，金以臣宋告中外。
　　丁卯，太常少卿施坰权尚书礼部侍郎。
　　戊辰，追封皇太后曾祖故郊社斋郎、赠太师、雍国公韦爱臣为惠王，祖赠太师、安康郡王子华为德王。先是后父安礼已追封鲁王，故有是命。
　　己巳，封婉仪吴氏为贵妃。
　　庚午，帝御射殿，引正奏名进士，唱名，有司定右通直郎、主管台州崇道观秦熺第一，举人陈诚之次之。秦桧引故事辞，乃降为第二人，特迁左朝奉郎、通判临安府，赐五品服。自诚之以下，赐第者二百五十三人。新科明法，得黄子淳一人而已。
　　金五凤、重明等殿成。
　　辛未，帝御射殿，放合格特奏名进士胡鼎才第二百四十八人，武举正奏名陈鄂等五人，特奏名潘璋等二人。是岁，始依在京旧制，分两日唱名，自是以为例。
　　戊寅，吏部侍郎魏良臣为接伴使，知閤门事蓝公佐副之。
　　辛巳，知盱眙县宋肇，言得泗州报，邢皇后已上仙。诏礼官讨论合行典礼。
　　甲申，起居舍人杨愿，请以临安府学增修为太学，从之。
　　己丑，为大行皇后发丧，即显肃皇后故几筵殿成服立重，不视朝。
　　诏升枣阳、盱眙县为军，废天长军为县，皆以便于沿边关报也。
　　五月，癸巳朔，金主不视朝。
　　金主自去年荒于酒，与群臣饮，或继以夜，宰相入谏，或饮以酒，曰：“知卿等意，明日当戒。”因复饮。
　　乙巳，军器临主薄沈该直秘阁、知盱眙军，措置榷场之法。商人资百千以下者，十人为保，留其货之半，赴泗州榷场博易，俟得北物，复易其半以往，大商悉拘之，以待北价之来。两边商人各处一廊，以货呈主管官，牙人往来评议，毋得相见。每交易千钱，各收五厘息钱入官。其后又置场于光州枣阳、安丰军花黡镇，而金人亦于蔡、泗、唐、邓、秦、巩、洮州、凤翔府置场，凡枣阳诸场，皆以盱眙为准。
　　丙午，增筑慈宁殿。
　　庚戌，权工部尚书莫将等议大行皇后谥曰懿节。
　　辛亥，权礼部侍郎施坰等请立别庙于太庙之内，从之。殿室三间，其南为霝星门，不立斋舍、神厨，以地隘故也。
　　徽猷阁待制、提举江州太平观程瑀试尚书兵部侍郎。
　　乙卯，诏：“礼部依旧制试教官，仍先纳所业经义、诗各三首，会刑寺无过，下国子监看详，礼部覆考，然后许试，附省试院兮两场，非取士之岁，附吏部铨院，不限人数，以文理优长为合格。”
　　诏资政殿学士、提举亳州明道观郑亿年赴行在奏事。
　　时签书枢密院事何铸等使还，宗弼因索亿年及张中孚与杜充、字文虚中、张孝纯、王进家属，且送前观文殿学士、东京留守孟庚、徽猷阁待制、前知陈州李正文、右迪功郎、前开封府推官毕良使还行在。正文，即正民也，避金主讳，改焉。
　　己未，言者论夔路有杀人祭鬼之事，请严禁之。帝谓宰执曰：“此必有大巫倡之，治巫则自止。”
　　辛酉，金主宴群臣于五云楼。左丞完颜勖进酒，金主起立，宰臣曰：“至尊为臣下屡起，礼未安。”金主曰：“朕屈己待臣下，亦何害？”是日，尽醉而罢。
　　六月，甲子，权工部尚书莫将等言：“奉诏，令待从、台谏、礼官赴尚书集议，梓宫既还，当修奉陵寝，或称攒宫。窃闻朝廷通使，见议陵寝地。兼据太史局称，今岁不宜大葬。欲遵景德故事，权行修奉攒宫，以俟定议。”从之。
　　戊辰，御史中丞万俟禼为攒宫按行使，入内内侍省副都知宋唐卿为副使。
　　戊辰，何铸还，金都元帅宗弼复求和尚、方山原地。会都统制吴璘图上形势，帝乃诏川陕宣抚副使郑刚中见发国书计议，不得擅便分画。
　　辛未，左通议大夫、提举临安洞霄宫王庶，责授向德军节度副使，道州安置。
　　庶罢政，行至江州，闻再夺职之命，乃买田于敷浅原之上，徙家居焉。至是殿中侍御史胡汝明，论“庶寄居德安，诡占逃田，强市民宅。其讥讪朝政之语，形于诗篇，殆未可悉数。望重行窜逐，以慰一方士民之心而为万世臣之子戒。”故有是命。
　　己卯，尚书省言金使明威将军、少府少监高居安扈从皇太后一行前来，诏容州观察使、知閤门事曹勋充接伴使。初，金主既许皇太后南归，乃遣居安及内侍二人扈从，又以御前左副都点检完颜宗贤、秘书监刘陶为使。宗贤，太宗子，时封沂王。
　　甲申，镇西军节度使、步军都虞候、秦凤路经略使、知秦州、兼行营右护军都统制、同节制陕西诸路军马吴璘检校少师，改充阶、秦、岷、凤四州经略使，仍以汉中田五十顷赐之。
　　秋，七月，癸巳，右谏议大夫罗汝楫言：“左奉议郎、签书武威军节度判官厅公事胡铨，文过饰非，益唱狂妄之说，横议纷纷，流布遐迩，若不惩艾，殆有甚焉者矣。望陛下重行窜逐，以申邦宪。”诏铨除名，新州编管。
　　甲午，皇太后回銮，自东平登舟，由清河至楚州境上。
　　回鹘遣使贡于金。
　　丙申，直秘阁、四川转运副使井度兼川陕宣抚司参议官，令再任。协忠大夫、郢州防御使、秦凤路马步军副总管、行营右护军左部同统制、知凤翔府兼管内安抚司公事、统制忠义军杨从仪，改知凤州。时将割和尚原，故有是命。
　　丁酉，祔懿节皇后神主于别庙。
　　金太傅宗弼乞致仕，不许，优诏答之，赐以金券，给人口牛马各千，驼百，羊万，仍每岁宋国进贡内给银绢二千两匹。
　　甲辰，按行使万俟禼等请卜攒宫于昭慈圣献皇后攒宫之西北。
　　己酉，命有司制常行仪仗。
　　自南渡，仪物草创；时以皇太后且至，将躬迎于郊，诸王宫大小学教授石延庆以仪卫为请，乃命工部尚书莫将、户部侍郎张澄与内侍邵谔、董治将等先造玉辂及黄麾仗，用二千二百六十五人，从之。
　　是月，金北京、广宁府蝗。
　　八月，辛酉朔，金国都元帅宗弼复以书来求商州及和尚、方山原地。于是川陕宣抚副使郑刚中，亦言和尚原自绍兴四年后便系刘豫管守，不系吴玠地分，合割还金，从之。
　　乙丑，靖州言盗破丰山寨，军民死者甚众。帝曰：“蛮夷但当绥抚，不可扰之。”乃诏湖北帅臣刘锜毋得生事。
　　丙寅，皇太后渡淮。时帝遣后弟平乐郡王韦渊往迓，遂扈从以归。
　　端明殿学士、签书枢密院事何铸，依旧职提举江州太平观。
　　时御史中丞万俟禼，右谏议大夫罗汝楫，交章论铸之罪，谓：“铸，胥吏之子，无闻望。初以廖刚荐为台属，与孙近、范同缔交；逮近、同之败，自是迹不遑安，乃益合党与，倾摇国是。去春淮甸警报，日与儇薄之徒张皇敌势，以为朝廷自当迁避。岳飞反状败露，铸首董其狱，亦无一言叙陈。偶因报聘乏人，陛下置之枢庭，命之出疆，临行，使亲旧誊播，以为议狱不合，遂致远行，广坐语人，以脱此自幸。飞之负国，天下所同嫉，铸长御史，乃党恶如此，罪将安逃！”章五上；铸亦累章求去，乃有是命。
　　右朝散大夫宇文师瑗直显谟阁，右奉议郎张汲直秘阁，并主管万寿观，以将北行也。右宣议郎、福建路提点刑狱司干办公事赵恬勒停。
