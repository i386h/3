<!-- { "loadSidebar": true } -->
　　甲午，龚茂良言：“近奉诏奖用廉退之士，硃熹操行耿介，屡召不起，宜蒙录用。”诏除秘书郎。熹以改官之命，正以嘉其廉退，乃蒙进擢，力辞。会有言虚名之士不可用者，再辞。即命主管冲祐观。
　　帝谓执政曰：“魏掞之安在？”龚茂良等言已物故。帝曰：“其人直谏，方欲稍加擢用，不谓已死。朝廷不可无直谅之士，近有郑鉴，议论亦甚切直，观其所言，似出肝胆，非矫伪为之者。因看郑鉴札子，颇思魏掞之。”时鉴为太学正，遂命召试。又曰：“掞之虽死，宜少加旌别，可赠宣教郎、直秘阁。”
　　除吕祖谦秘书郎、国史院编修官，以修撰李焘荐重修《徽宗实录》也。
　　是月，金山东两路蝗。
　　秋，七月，壬子，金夏津县令伊喇珊珠，坐赃伏诛。
　　乙丑，禁浙西围田。
　　是月，以郑鉴为校书郎。帝语执政曰：“鉴试馆职，议论切直可取，除校书郎以赏其尽言。”因曰：“策中所言，或是或非，大率剀切不易。”
　　诏奖刘珙。珙时知建康府，以江东荒歉，赈济有方也。
　　八月，乙亥，以王淮同知枢密院事，礼部尚书赵雄签书枢密院事。
　　庚辰，立贵妃谢氏为皇后，后，丹阳人，幼孤，鞠于翟氏，冒其姓。及长，选入宫，侍太上皇后，后以赐帝，累位贵妃。夏后崩，中宫虚位，妃侍帝过德寿宫，太上谕帝立之，遂复姓。
　　先是诏御史台六察，许随事弹奏，至是诏：“近日纠察各扬乃职，台纲益振，各进二官。”
　　戊戌，靖州猺寇平。
　　九月，乙巳，金主还都。
　　己酉，金主谓赫舍哩良弼曰：“西边自来不备储蓄，其令所在和籴，以为缓急之备。”癸丑，又谕之曰：“海陵非理杀戮臣下，甚可哀悯，其遗骸仰逐处访求，官为收葬。”
　　癸丑，侍读周必大进读《三朝宝训》，至真宗尝择广南转运使，因谓左右曰：“交、广去朝廷远，当选操心平允，能安远人者任之。”帝曰：“于所不闻之处，尤当留意。”
　　是月，召宰执，宣示中宫袆衣，帝云：“珠玉之属，乃就用禁中旧物，所费不及五万缗。”龚茂良等曰：“不因宣谕，无由得知支用之俭。”帝曰：“朕安肯妄有所费！”因问：“近来风俗奢移如何？”对曰：“辇毂下似稍侈，皆由贵近之家仿效宫禁，以故流传民间。彼若知圣意崇朴，亦必观感而化。”帝曰：“革弊当自宫禁始。”茂良等复言：“仁宗尝以南海没入大珠赐温成皇后，后时为贵妃，以充首饰，戚里靡然效之，京城珠价至数十倍。仁宗禁中内宴，望见贵妃首饰，不复回顾，曰：‘满头白纷纷，岂无忌讳！’贵妃惶恐易去。仁宗大喜，命剪牡丹遍赐妃嫔。不数日间，京城珠价顿减。”帝闻之，甚喜。
　　提举玉隆万寿观李浩卒。浩忠愤激烈，言切时弊，以此取忌于众；帝察其衷，始终全之。为大郡，廉洁，奉养如布衣时。尝论风俗不美者八事，其略曰：“陛下求规谏而臣下专务迎合，贵执守而臣下专务顺从，惜名器而侥幸之路未塞，重廉耻而趋附之门尚开，儒术可行而有险诐之徒，下情当尽而有壅蔽之患，期以气节而偷惰者得以苟容，责以实效而诞慢者得以自售。”帝嘉其直谏云。
　　初，钱良臣以太府少卿为淮东总领，龚茂良闻户部岁拨有浮额，总领悉充馈遗，奏遣户部员外郎马大同、著作佐郎何万、军器少监耿延年，分往升、润、鄂三总司驱磨钱物。会良臣以岁用不足请于朝廷，茂良请并令万等驱磨。而近习恐赇赂事觉，极力救之，茂良不顾。既而万奏总所侵盗大军钱粮累数十万，茂良以闻，其事中止。俄中旨召良臣赴阙，渐见柄用，其后茂良之贬，良臣与有力焉。延年亦言湖广总所有别库，别历所收，已行改正，故延年、万并迁官，卒坐茂良党罢去；大同独无所举，后得补外。盖三总司苞苴贿赂，根株盘结，一时不能改云。
　　是秋，彭州奏：“本州三县，诏减课额，民间作佛会以报上恩，请以功德疏随会庆节表疏同进。”帝勿许，令守臣谕以国家裕民之意，并谕执政曰：“前日蠲减蜀中折估钱，人情欢感已如此。若异时兵革偃息，数十年来额外横赋，尽蠲除之，民间喜可知也。”龚茂良言：“陛下躬行节俭，所不获已者，养兵之费，势未能去尔。”帝曰：“自渡江后所增税赋，比旧如何？”茂良曰：“如茶、盐、榷酤，皆数倍元额。其最可念者，折帛、月桩等钱，为江、浙数路之害。陛下念念不忘，若一旦恢复旧疆，则轻徭薄赋，且有日矣。”帝曰：“然。”
　　台、婺等州水。
　　冬，十月，丙子，御文德殿，册皇后。
　　帝尝与侍臣言及中宫辞合得恩数，平居常服浣濯之衣，宰执闻之，进言：“中官俭德，见陛下齐家之效。”帝曰：“本朝家法，远过汉、唐，独用兵不及。”龚茂良对曰：“国家自艺祖开基，首以文德化天下，列圣相承，深仁厚泽，有以固结天下之心。盖治体似成周，虽似失之弱，然国祚绵远，亦由于此。汉、唐之乱，或以母后专制，或以权臣擅命，或以诸侯强大，籓镇跋扈，本朝皆无之，可见祖宗家法，足以维持万世。”帝曰：“然。大抵治体不可有所偏，正如四时，春生秋杀，乃可以成岁功，若一于肃杀，则物有受其害者。亦犹治天下者，文武并用，则为长久之术，不可专于一也。”
　　乙酉，令临安守臣禁逾侈。帝曰：“今日习为奢侈者，在民间绝少，多是戚里、中官之家。指挥内须添入‘有官者违犯，取旨重作施行’。”
　　庚寅，罢鬻爵之令。诏曰：“鬻爵，非古制也。夫理财有道，均节出入足矣，安用轻官爵以益货财！朕甚不取。自今除歉岁，民愿入粟赈饥，有裕于众，听取旨补官，其馀一切住罢。”
　　丁酉，吴渊言秀州十年收支，钱数多寡不同，帝曰：“此系累政守臣任内事，不欲深究，今后痛加撙节。大抵州郡用度不节，必至掊敛，惟先能节用，即年例违法妄取之数，可以蠲减，少宽民力。”
　　庚子，帝谓宰臣曰：“出令不可不审。《书》云：‘屡省乃成事。’至于屡省，何患不成！凡天下事，朕与卿等立谈之间，岂能周尽事情，须是再三详熟思虑，方为尽善。前此正缘不审，故出令多反汗，无以取信于天下，比来甚悔也。”
　　十一月，壬寅朔，金参知政事王蔚罢。
　　癸丑，合祀天地于圜丘，大赦。
　　建康都统制郭刚言车船多坏损，合依海船样造多桨飞江船，帝曰：“车船，古之艨冲，辛巳用以取胜，岂用改造！可令郭纲约束沿流诸军，遇有损坏，随即修葺，不得擅有更易。其多桨船，止许逐军自行创造，不得充新管车船数。”
　　庚申，金以吏部尚书张汝弼为参知政事。汝弼，元妃之弟也。
　　十二月，壬申朔，金诏：“诸科人出身，四十年方注县令，年岁太远。今后仕及三十二年，别无负犯赃染追夺，便与县令。”
　　丙子，金诏：“诸流移人老病者，官与养济。”
　　金主谕宰臣曰：“凡经奏断事有未当，卿等勿谓已行，不为奏闻改正。朕以万几之烦，岂无一失！卿等但言之，朕当更改，不可吝也。”
　　乙酉，龚茂良等言：“昨者中宫奏，检照皇后亲属恩泽，裁减外尚馀一十八人，更请裁减八人。臣等检绍兴三年指挥，皇后受册，亲属与恩泽三十人，十三年与二十五人。近制减作十八人，比旧例几镌其半，皇后仍谦冲辞免。以中宫之贵而犹务节约，则为臣下者当如何！望陛下明诏有司，申严法禁，凡侥幸冒滥者，必务革去；又诏侍从近臣，各思所以清入仕之源。”从之。
　　己丑，黎州蛮寇边。官军失利，蛮亦遁去。
　　是月，以袁枢所编《通鉴纪事》赐东宫，令与《陆贽奏议》熟读，曰：“治道尽于此矣。”
　　禁监司交遗及因行部辄受诸郡折送，计所受悉以赃论。
　　是冬，旌蕲州黄梅县方甫门闾，以三世同居，本路漕臣以其事来上也。
　　减徽州税绢额。
　　　　 ○孝宗绍统同道冠德昭功哲文神武明圣成孝皇帝淳熙四年（金大定十七年）
　　春，正月，丙午，金有司奏高丽所进玉带，乃石似玉者，金主曰：“小国无能辨识者，误以为玉耳。且人不易物，惟德其物，若却之，岂礼体耶？”
　　戊申，诏自今内外诸军岁一阅试。
　　金于衍庆宫西建世祖神御殿，东建太宗、睿宗神御殿。
　　金主欲徙斡罕遗党，散置之辽东，赫舍哩良弼曰：“此辈已经赦宥，徙之恐生怨望。”金主曰：“此目前利害，朕为子孙后世虑耳。”遂徙之。
　　庚申，诏：“沿江诸军，岁再习水战。”
　　壬戌，金主以海陵时大臣无辜被戮，家属籍没者，并释为良。辽豫王、宋天水郡王被害子孙，各葬于广宁、河南旧茔。其后复诏：“天水郡王亲属于都北安葬外，感平所寄骨殖，官为葬于本处。辽豫王亲属未入本茔者，亦迁祔之。”
　　丁卯，行《淳熙历》。秘书省言：“昨为《纪元》、《统元》、《乾道》三历交食不密，令太史局别造新历。今来测验，新历稍密。”帝曰：“自古以来，历未有不差者；况近世此学不传，士大夫元习之者，访求草泽，又难得其人。新历比旧，所谓彼善于此。其以淳熙为名。”
　　户部侍郎韩彦古言：“今日国家大政，如两税之入，民间合输一石，不止两石，纳一匹，不止两匹，自正数之外，大率增倍，然则是欺而取之也。谓宜取州县大都所入，稍仿唐制，分为三等，视其用度多寡而为之制。自上供为始，上供所馀，则均之留州，留州所馀，则均之送使，送使所馀，则派分递减，悉蠲于民，朝廷不利其赢焉，然则自朝廷至于郡县，取于民者皆有成数。整齐天下之帐目，外而责在转运使，内而责在户部，量入以为出，岁考能否而为之殿最，州县不得多取于民，朝廷亦不多取于州县。上下相恤，有无相通，无废事，无伤财，贡籍之成，太平之基立矣。”帝曰：“彦古所陈，周知民隐，可择一才力通敏者，先施行一郡，俟已就绪，当颁降诸路，仿而行之。”寻令吏部郎官薛元鼎前赴秀州，依此将钱绢、米斛等数具帐闻奏。
　　其后元鼎奏：“驱磨本州财赋，惟凭赤历，难以稽考。望委户部行下本州，将州县应干仓库场务，每处止置都历一道，应有收到钱物，并条具上供、州用实数，各立项目抄转。仍从户部，每岁委转运司差官，遇半年一次，索历检照，如有虚支妄用，本司按劾。其它州郡。亦乞依此施行。”从之。
　　二月，帝将幸太学，臣寮言祖宗朝幸学，皆命儒臣讲经，帝曰：“《易》、《诗》、《书》，累朝皆曾讲。如《礼记?中庸篇》言‘凡为天下国家有九经’，最关治道，前此却不曾讲。”龚茂良等曰：“此于治道包括无遗，圣学高明，深得其要。”
