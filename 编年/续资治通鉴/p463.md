<!-- { "loadSidebar": true } -->
　　右正言蒋继周言：“比朝议监司、守倅接送等物，严为限制，所以节浮费，宽民力也。其有诸路籓府及列郡暂差监司或它州通判等兼摄，上下马馈送并借诸公用，亦已约束。而偏方小垒，间有违戾，或权官被差而不就，或已权不便而求归，须申上司又别差官；年岁之间，接送数次，郡计有限，诚何以堪！请诏远郡阙守处，令监司选差，以次官兼权，庶免将迎之责，以苏郡计。”从之。
　　丙午，蒋继周言：“温、处流民，丁籍尚存，诸县催科，无人供纳；或其家丁壮既去，老弱独留，监系输填，急如星火；因而多纠未成丁人，名为充代，追扰不能安居。请令温、处守臣，将属县流移人户核实，除落丁籍，不得存留抑勒陪顿，如违，监司觉察以闻。”从之。
　　甲寅，诏：“四川驻答刂御前诸军将士，戍边滋久，常轸朕怀，可令总领所管特与犒设一次。傅钧、彭杲，守边累年，军政修举，钧与升都统制，杲可带吉州刺史。”
　　乙卯，以建康、太平、宁国、池、饶、广德、南康、建昌被水，各地常平钱米赈恤之。
　　金太子谓图克坦克宁曰：“车驾巡幸，以国事见属，刑名事重，人之死生系焉。凡有可议，当尽至公，比主上还都，勿有废事。”自是凡启禀刑名，太子自披阅，召都事委曲辨正，常至移晷。
　　六月，戊午朔，诏：“诸军升差，盖择将之根本，必有智勇劳效，乃能服众，今后宜精选，毋得循习苟且。仍令枢密院，自准备将以上至统制官，每全军各为一籍，逐月揭帖进入，朕当间点二三人，审观识略事艺，随其能否，议主帅之赏罚。”从知枢密院周必大之请也。
　　臣僚言：“诸州军受纳夏税，闻官吏邀阻，间有将好绢强退却置场，用低价收买，不恤民病，利其赢馀，望与严禁。”从之。
　　蠲建宁府二税逋缗。
　　庚申，以周必大为枢密使。帝谓必大曰：“若有边事，宣抚使惟卿可耳，它人不能也。”
　　辛酉，敕令所上《编类宽恤诏令》，乞颁降，帝曰：“凡事在人，斟酌轻重，尽之矣。”
　　金主幸安春水临漪亭。
　　壬戌，校书郎奚商衡，请制科取士勿拘三岁之制，帝曰：“贤良得人，国家盛事。可令学士院降诏，有合召试人，举官即以名闻。”
　　金主阅马于绿野淀。
　　甲子，王淮奏小路蛮击虚恨事，帝论及恩威之意，且曰：“国家兵威，不及汉、唐远甚，所恃者其天乎！澶渊之役，辛巳之役，匪天而何！”王淮曰：“人君平时仁心厚泽，固结民心，我无失德，而天之所助者顺，盖以理胜，不以力胜。”帝曰：“汉武帝时，兵威震慑万里之外，又何可当！但失之已甚。”
　　丙寅，诏：“诸路总领各密举偏裨将校可为将帅者，不限员数，列其所长，密院籍记考察，不如所举，坐缪举之罚。”
　　是日，赵汝谊言屯田事，遇一圩水退，诸圩兵卒并力耕种，秋成谷熟，施工力者皆预分谷之数。帝曰：“若将来所收不多，朕不惜给米，使之亦如丰年，则更相劝勉。”
　　己巳，诏：“雨泽稍愆，屡降宽恤指挥，其人户夏税，和买，催纳起纲，自有条限。闻官司趣辨追扰，致伤和气，监司严行禁止；尚或违戾，御史台弹劾。”
　　丙子，鄂州江陵都统制郭杲言：“昨蒙降钱措置屯田，除节次收买牛具，创造寨舍，请于上件钱内存留三分之一，付牛僎准备接续，馀钱回纳。”诏：“郭杲将回纳会子付牛僎贴充犒军，馀钱就行桩留，准备屯田支用。”
　　庚辰，知临安府张枃请蠲浙西、江东诸县钱米，从之。
　　癸未，户部韩彦质言：“各郡财赋场务、县道所入财谷，皆有名色，在法不得移易。而守臣不惮竭公帑之储以快私欲，至于终更席卷而去，不恤后人。请今后守臣任满，将所留诸色钱谷交割，不正其数，申户部置籍。”帝曰：“须今后政限一月具数申户部照会。”王淮言：“前政只言数赢，后政只言数缩，合令前后政各具数申。”帝曰：“过限不申，令户部以闻。”
　　是夏，知婺州洪迈言：“负郭金华县，田土多沙，势不受水，五日不雨，则旱及之，故境内陂湖最当缮治。而本县丞江士龙，独能以身任责，深入阡陌，谕使修筑，令耕者出力，而田主出谷以食之。凡为官私圹堰及湖，总之为八百三十七所，田之被泽者二千馀顷，皆因其故迹，葺而深之，于官无所费，于民不告劳，三二十年之中，度亦未至隳废。士龙上不因官司之督责，下不因邑民之诉请，自以职所当为，勇于立事，乞加奖激，以为州县小吏赴功趋事之劝。”从之。
　　秋，七月，戊子，右正言蒋继周言诸军将佐屯驻，宜禁其私置田宅、房廊、质库、邸店及私自兴贩营运，从之。
　　己丑，郭杲言：“木渠下荒田，实有堪耕种者百馀顷，已差拨官兵开荒。自馀不通水利高低田，亦令耕种官兵差去。合诸钱米，就屯田官所管稻谷内借支，将来收子课折还。”诏：“郭杲将高低田段更切措置开耕，毋致荒闲，馀依所乞。”
　　校书郎罗点言：“比年以来，所在流配人甚众，强盗之狱，每案必有逃卒，积此不已，为害不细。欲戢盗贼，不可不销逃亡之卒，欲销逃亡之卒，不可不减刺配之法。望诏有司，于见行刺配情轻者，从宽减降，别定居役或编管之令。其应配者，检会淳熙元年五月指挥，其强壮刺充屯驻大军，庶几州郡黥配之卒渐少。”帝曰：“近岁配隶稍多，后当如何？”王淮等曰：“如杂犯死罪，犹可从轻，至如劫盗六项，指挥之行，为盗者莫不知之。故将为盗，必先虚立为首之名，杀人奸滥之罪皆归之，以故为首者不获而犯者免死，盗何由惩！”帝令刑寺集议。
　　既而刑部、大理寺奏上，帝曰：“朕夜来思配法，杂犯死罪只配本州守城；犯私茶盐之类，不必远配，只刺充本州厢军，令著役；若是劫盗已经三次，便可致之死。可以此谕刑寺官。”
　　乙未，金主谓宰臣曰：“巡狩所至，当举善罚恶。凡有孝弟珪睦者举用之，无行者教戒之，不悛则加惩罚。”
　　丙午，金主猎于勃野淀。
　　乙卯，金主谓宰臣曰：“今时之人，有罪不问，则谓人不及知；有罪必责，则谓寻求其罪。风俗之薄如此，不以文德感之，安能复于古也。”
　　甲寅，筑黎州要冲城。
　　是月，以泉、福、兴化饥，兴元旱，并赈之。
　　金太子遣子金源郡王玛达格，奉表请金主还都。
　　八月，辛酉，诏：“浙西诸州府，各将管下围田明立标记，仍谕官民不得于标记外再有围裹。”
　　戊辰，赵汝谊奏贩米不得阻遏，其以喝花为名，故作留滞者，许赴监司、台部越诉，重置典宪，从之。
　　帝闻陇、蜀军陈，向用纯队，近易为花装，令利州三路都统制条具二者孰便。既而兴州吴挺奏：“行军用师，惟尚整肃，其花装队，未战先已错杂。”兴元府彭杲奏：“四川诸军，昨自绍兴之初，团结皆为纯队，以五十六人为队，止是教习纯队事艺，兵刃相接，取便应用。”金州传钧奏：“陇、蜀山川，平陆少而险阻多，两军相遇，或我高而彼下，必须纯用弓弩；狭隘相遇，则纯用干戟。遇有缓急，全队呼索，易于应集。”九月，戊子，诏并依旧纯队。
　　辛丑，帝谕宰臣曰：“每月财赋册，今后便令进入，欲加增减。”
　　戊申，勘会诸路州军义仓米，合随正苗交纳，诏：“诸路提举常平官行下所部，随乡分丰歉，依条收纳入仓，不得侵隐它用。岁终，具数申尚书省。”
　　是月，敷文阁学士致仕李焘卒。
　　焘性刚大，特立独行，著书外无嗜好。帝闻其卒，嗟悼，谓侍臣曰：“朕尝许焘大书‘续资治通鉴长编’七字，且用神宗赐司马光故事，为序冠篇，不谓其遽亡。”
　　冬，十月，甲子，初举改官人犯赃者，举主降二官。
　　乙丑，侍读张大经等言：“陛下因讲《泰》之九二，有曰：‘君子以其类进而为善，小人以其类进而为恶。未有无助也。’讲《萃》之上六，有曰：‘盛极则衰，乱极则治。’皆深得《大易》之旨，乞宣付史馆。”
　　丙寅，吏部奏宾州三县请通差文武臣，帝曰：“武臣中极难得人，小使臣尤不历练，委以一县，是害及一县也。”
　　丙子，盱眙军言得金人牒，以上京地寒，来岁正旦、生辰人使权止一年。
　　时金主保境息民，非有它意，而一时闻金人却使，人情大骇。边境奸民，因妄传国报以觊多得金帛，或云金人内乱，或云有边部之扰，或又云缮汴京城，开海州漕渠，河南、北签兵且南下矣。朝野自相恫吓，迄无定论，而金人晏然不知也。及次年，金主还都，浮言始息。
　　辛巳，诏：“宇文虚中特更与恩泽二人，令曾孙承受。”
　　太常博士归安倪思言：“举人轻视史学，今之论史者，独取汉、唐混一之事，以三国、六朝、五代为非盛世而耻谈之。然其进取之得失，守御之当否，筹策之疏密，区处兵民之方，形势成败之迹，若加讨究，有补国家。请谕春官，凡课试命题，杂出诸史，无所拘忌，考核之际，请以论策为重，毋止以初场定去留。”从之。
　　十一月，丙戌朔，宰执谢赐太上皇《稽山诗》石刻。帝曰：“太上诗‘属意种、蠡臣’，卿等当仰体此意，勿分别文武，当视之如一，择才行兼备者用之。”
　　戊子，知婺州洪迈请蠲丰储仓积欠米，从之。
　　利州路帅奏知凤州余永弼、知文州邓枢政绩，帝曰：“边郡政要得人，永弼、枢各转一官，候任满与再任。”
　　辛卯，置万州南浦县渔阳井盐官一员。初以主簿兼监，于是始专置宫。
　　辛亥，淮西总领赵汝谊奏和州屯田所收物斛未曾均给，帝曰：“司可总领所、都统司将屯田力耕官兵，斟量工力多寡，拘今年收物斛实数，分作三等，次第均给。”
　　是月，两浙运副刘敏士，运判姚宪，交降官落职；新江东提刑王彦洪，别与差遣；并以温、台二州灾涝，失于按劾守臣也。
　　十二月，丁巳，修湖南府城。
　　两浙运判钱冲之言：“奉诏相视开浚常、润等运河，请令诸州将运河两岸支港地势卑下泄水之处，牢筑堰坝，仍申严启闭之法，令守臣措置。”从之。
　　己未，诏秘阁修撰、知隆兴府程叔达除集英殿修撰，再任。
　　丁卯，帝阅知府军除目，谓宰臣曰：“选择人才，治道之急者；州郡若不得人，虽谆谆日降诏令，亦是徒然。卿等今后每遇一阙，须是遍选，终竟有得。”因言：“今之议者，多言边郡太守须是久任，今边郡无兵，虽久任何益！大军皆在江南，若是创置，又费衣粮。却是万弩手、民兵，无养兵之费，有养兵之实，缓急亦可用。”
