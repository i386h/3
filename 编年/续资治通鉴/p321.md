<!-- { "loadSidebar": true } -->
　　前数日，江西转运司得报，敌骑至大冶县，未辩虚实。会江东宣抚使刘光世驰轻骑以闻，翼日，乃知敌至。滕康、刘珏共议奉太后及近上妃嫔陆行，馀皆舟行，百官从便路起发。集英殿修撰、江西安抚制置使、知洪州王子献，弃城遁走抚州，众推土人朝请郎李积中权州事。于是中书舍人李公彦、徽猷阁待制、权兵部侍郎李擢皆遁，司勋员外郎冯楫匿庐山佛舍，郎官以下多潜去者。既而楫贻书光世，劝以出兵掩敌，大略言：“金人深入，最兵家之忌。又进则拒山，退则背江，百无一利。而敢如此横行者，以前无抗拒，后无袭逐，如入无人之境，故无所忌惮，非敌之能也。观村人之强壮者尚敢与之敌，其间胜负亦或相半，岂有国家素练之兵，反不如者？但望风畏之耳，实不足畏也。太尉傥选精兵万人，厚立赏格，自将而来洪州等处援救，开一路令归，伏兵于前而掩之，可使匹马不还。”光世不能用。
　　丁巳，金人破六合县，又破临江军，守臣中奉大夫、直秘阁吴将之遁去。将之，吴兴人也。
　　戊午，金人攻洪州，权知州事李积中以城降。
　　贼刘忠犯蕲州，蕲、黄都巡检使韩世清与战，破之，忠遂转入湖南。
　　庚申，金人破真州，守臣向子忞弃城保沙上，其所携金帛，悉为韩世忠所夺。
　　辛酉，隆祐皇太后至吉州。
　　壬戌，金人自马家渡济江。
　　初，完颜宗弼既破和州，与叛将李成同攻乌江县，尚书右仆射、江淮宣抚使杜充在建康，谍言成师老可击，充遽遣兵，而金师已大入。充闻金且至，以其兵六万人列戍江南岸，而闭门不出，统制官岳飞泣谏，请视师，充不从。会将官张超失守，金人遂过江，充急遣都统制陈淬率飞及刘纲等十七人将兵三万人与战，又命御营前军统制王侄以所部万三千人往援。金人攻溧水县，尉潘振死之。
　　癸亥，保宁军承宣使、主管侍卫步军司公事闾勍，奉迎祖宗神御至越州，诏奉安于天庆观。
　　甲子，陈淬与宗弼遇于马家渡，凡战十馀合，胜负略相当。侄引西兵先遁，淬孤军力不能敌，还屯蒋山。水军统制邵青以一舟十八人当金人于江中，舟师张青中十七矢，遂退于竹筱港，统赤心队朝请郎刘晏所部走常州。浙西制置使韩世忠在镇江，悉所储之资，尽装海舶，焚其城郭。既闻金人南渡，即引舟之江阴，知江阴军胡纺厚待之。
　　先是侄部将辅逵在东阳，被檄策应，侄与遇中途，曰：“已失渡口。”遂与逵引其军自信州入闽，所过大扰。
　　丁卯，金人攻吉州，知州事直龙图阁杨渊弃城去。
　　隆祐皇太后离吉州，至争米市。金人遣兵追御舟，有见金人于市，乃解维夜行，质明，至太和县。舟人耿信及龙神卫四厢都指挥使杨惟忠所领卫兵万人皆溃，其将傅选、司全、胡友、马琳、杨皋、赵万、王琏、柴卞、张拟等九人，悉去为盗，乘舆服御物皆弃之，钦先孝思殿神御颇有失者。内藏库南郎金帛，为盗所攘，计直数百万，宫人失一百六十人。惟忠与权知三省枢密院滕康、刘珏皆窜山谷中，兵卫不满百，从者惟中官何渐、使臣王公济、快行张明而已。金人追至太和县，太后乃自万安舍舟而陆，遂幸虔州。后及潘贤妃皆以农夫肩舆，宫人死者甚众。
　　从事郎、三省枢密院干办官刘德老，亦为敌所杀，后官其家一人。先是康、珏为干办官汪若海、何大圭所间，二人不和，遂有兵火之祸。溃兵之作乱也，知永丰县、承议郎赵训之，尉、修职郎陈自仁为所害。后赠训之直秘阁，自仁通直郎。
　　时金分兵攻抚州，守臣王仲山以城降，金以其子权知州事，令括管内金银赴洪州送纳。及攻袁州，守臣显谟阁侍制王仲嶷亦降。仲山，珪子；仲嶷，仲山兄也。
　　金人攻六安军，知军事边琪降，金人遣北军三百人屯城中，不杀不掠。已又破建平县。
　　己巳，帝发越州，次钱清堰，夜，得杜充败书。帝如浙西迎敌，侍御史赵鼎力谏，以为众寡不敌，不若为退避之计。帝谓吕颐浩曰：“事迫矣，若何？”颐浩曰：“金人以骑兵取胜，今銮舆一行，皇族、百司官吏、兵卫、家小甚众，皆陆行山险之路，粮运不给，必致生变。兼金人既渡浙江，必分遣轻骑追袭。今若车驾乘海舟以避敌，既登海舟之后，敌骑必不能袭我；浙江地热，敌亦不能久留。俟其退去，复还二浙，彼入我出，彼出我入，此正兵家之奇也。”帝沈吟久之，曰：“此事可行，卿等熟议。来日，召侍从、台谏至都堂，参议可否。”庚午，帝还越州，遂定策航海，乃移四明。颐浩奏令从官已下各从便去，帝曰：“士大夫当知义理，岂可不扈从！若如此，则朕所至，乃同寇盗耳。”于是郎官已下，或留越，或径归者多矣。
　　辛未，金人破建康。
　　初，宗弼既济江，士马皆集，遂鼓行逼城下。户部尚书李棁与显谟阁直学士、沿江都制置使陈邦光具降状，遣人即十里亭投之。宗弼喜曰：“金陵不烦攻击，大事成矣！”
　　宗弼入建康，邦光率官属出门迎拜，通判府事、奉议郎杨邦乂不从，大书其衣曰：“宁作赵氏鬼，不为它邦臣。”既见，邦乂独不拜。遣人诱以官，以首触阶求死，宗弼不能屈。
　　居民争出城，取蒋山路而去。金人驰骑往蒋山遮其路，约居民复回城中。
　　癸酉，帝发越州。
　　是日，金人攻建昌军。
　　先是金既破抚州，遣人赉檄谕降。守臣方昭，虑为军民所胁，以印授承事郎、通判军事晁公迈而去。未几，公迈亦以募兵为词而出，众推承信郎、兵马监押蔡延世以守。
　　公迈，任城人，尝为少府监主簿。延世，建昌人，本太学诸生。先是金人既入洪，遣十人持檄至城下，延世尽斩之。及是敌兵临城，问十人所在，延世示之以其首。金人怒，求战，延世击却之。公迈归，延世拒不纳，遂领军事。公迈坐罢去。
　　甲戌，奏议郎、通判建康府杨邦乂为金人所杀。
　　前一日，金帅与李棁、陈邦光燕，乐方作，召邦乂立堂下。邦乂见棁、邦光，叱之。宗弼再引邦乂，邦乂不胜愤，遥望大骂，宗弼大怒，击杀之，剖腹，取其心。邦乂死年四十四，初赠直秘阁，官其二子，赐田二顷。后谥忠襄。
　　十二月，戊寅，徽猷阁待制、知镇江府兼渐西安抚使胡唐老为军贼戚方所杀。
　　方勇悍善射，初为教骏卒，军兴，盗起，在九朵花行伍中，未知名。方杀其为首人，遂率众赴建康，归杜充，充以为准备将。建康失利，诸军皆散，方率溃卒数千走金坛县。时镇江无兵，独倚浙西制置使韩世忠军为重。世忠既去，唐老力不能拒，因抚定之。方欲引兵犯临安，妄言赴行在，请唐老部众以行，唐老不从，为所害，主管安抚司机宜文字、迪功郎郑凝之亦以兵死。后赠唐老徽猷阁直学士，谥定愍，官凝之家一人。
　　己卯，帝次明州。提领海船张公裕奏已得千舟，帝甚喜。王綯曰：“岂非天邪！”先是监察御史林之平，自春初遣诣泉、福召募闽、广海舟，为防托之计，故大舟自闽中至者二百馀艘，遂获善济。
　　辛巳，金欠破广德军。
　　时宗弼既得建康，区处已定，乃率众自溧水路径趋临安，道路之人，但知溃卒为乱，不虞金人之至也。金游骑至广德军，周烈遣人迎之，且许其犒军，约以毋扰，宗弼许之。俄顷，传箭至，招其投拜，烈大惊，索马而奔，遂破其城，烈为金人所杀。
　　壬午，金人攻安吉县，知县事曾绰聚乡兵往石郭守隘，或视其矢曰：“金人也。”乡兵皆弃纸甲竹枪而遁。金人入县，遂焚之。
　　江淮宣抚司溃卒李选，号“铁爪鹰”，与其徒数千攻陷镇江府。
　　是日，定议航海避敌。执政请每舟载六十卫士，人不得过两口，卫士皆曰：“我有父母，有妻子，不知两者如何去留？”诉于主管禁卫入内内侍省都知陈宥，宥不能决。宰相吕颐浩入朝，卫士张宝等百馀人遮道，问以欲乘海舟何往，因出语不逊，颐浩诘之曰：“班直平日教阅，何尝有两箭上贴！今日之事，谁为国家死战者？”众欲杀颐浩，参知政事范宗尹曰：“此岂可以口舌争？”引其裾入殿门。门闭，众不得入，帝谓辅臣曰：“闻人事纷纷，不欲入海，缓急之际，岂可如二圣不避敌，坐贻大祸。今以御笔谕之。”颐浩与参知政事王綯捧御案近御座前，上御翰墨抚谕中军，人情稍定，遂三呼于殿门外。帝密谕宰执曰：“此辈欲沮大事，朕今夕伏中军甲士五百人于后苑，卿等翼日率中军入朝，捕为首者诛之。”颐浩退，密谕中军统制辛企宗及亲军将姚端，令为之备。
　　癸未，执政早朝，命御营使司参议官刘洪道部兵在宫门防变，而中军及姚端已整娖于行宫门外。二府引中军入，遇直宿兵卫，皆擒之。其徒惊溃，或升屋，或逾墙遁去。帝自便殿御介胄，引伏兵出，弯弓手发二矢，中二人，坠于屋下。其众骇惧，悉就擒。帝命召颐浩至都堂，诘为首者以奏，其馀皆囚之。
　　甲申，诛卫士张宝等十七人于明州市。
　　乙酉，金宗弼攻临安府，钱塘令硃跸率民兵迎战，伤甚，犹叱左右负己击敌。守臣浙西同安抚使康允之，未知为金人，遣将迎敌于湖州市，得二级，允之视之曰：“金人也！”遂充城遁，保赭山。时直显谟阁刘诲自楚州赴召，在城中，军民推之以守。
　　己丑，帝如定海县，御楼船，诏止以亲军三千馀人自随，百官有司，随便寓浙东诸郡。时上既废诸班直，独神武中军辛永宗有众数千，而御营使吕颐浩之亲兵将姚端众最盛，上皆优遇之。晚朝，二府登舟奏事，参知政事范宗尹曰：“敌骑虽百万，必不能追袭，可以免祸矣。”上曰：“惟断乃成此事也。”
　　诏行在诸军支雪寒钱。自是遂为故事。
　　是日，金人破临安府。
　　初，宗弼既围城，遣前知和州李俦入城诏谕。俦与权府事刘诲善，至是服金衣冠而来，二人执手而言，俦欷歔不能止。有唱言诲欲以城降金者，军民因杀诲。是晚，城破，钱塘令硃跸在天竺山，亦遇害。宗弼留杭州，遣将追袭。
　　庚寅，扈从泛海者，宰执外惟御史中丞赵鼎、右谏议大夫富直柔、权户部侍郎叶份、中书舍人李正民、綦崈礼、太常少卿陈戬六人，而昕夕密卫于舟中者，御营都统制辛企宗兄弟而已。时留者有兵火之虞，去者有风涛之患，皆面无人色。
　　辛卯，帝次定海县。癸巳，帝至昌国县。
　　甲午，右监门卫大将军、眉州防御使、知南外宗正事士樽言：“自镇江募海舟，载宗子及其妇女三百四十馀人至泉州避兵，乞下泉州应副请给。”许之。于是秘阁修撰、知西外宗正事令，亦自泰州、高邮军迁宗子等百八十人至福州避兵，已而又移潮州。
　　乙未，金人屠洪州。
