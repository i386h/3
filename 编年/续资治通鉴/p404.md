<!-- { "loadSidebar": true } -->
　　金主尝召谏议大夫张仲轲，补阙马钦，校书郎田与信，直长迪实，入便殿侍坐。金主与仲轲论《汉书》，谓仲轲曰：“汉之封疆，不过七八千里，今我国幅员万里，可谓大矣。”仲轲曰：“本朝疆土虽大，而天下有四主：南有宋，东有高丽，西有夏。若能一之，乃为大耳。”金主曰：“宋人且何罪而伐之？”仲轲曰：“臣闻宋人买马、修器械，招纳山东叛亡，岂得为无罪！”金主曰：“向者梁珫尝为朕言，宋有刘贵妃者，姿质艳美，蜀之花蕊，吴之西施，所不及也。今一举而两得之，俗所谓因行掉手也。江南闻我举兵，必远窜耳。”钦、与信俱对曰：“海岛蛮越，臣等皆知道路，彼将安往！”钦又曰：“臣在宋时，尝帅军征蛮，所以知也。”金主谓迪实曰：“汝敢战乎？”对曰：“受恩日久，死亦何避！”金主曰：“汝料彼敢出兵否？彼若出兵，汝果能死敌乎？”迪实良久曰：“臣虽懦弱，亦将与之为敌耳。”金主曰：“彼将出兵何地？”曰：“不过淮上耳。”金主曰：“然则天赞我也。”既而曰：“朕举兵灭宋，不过二三年，然后讨平高丽、夏国，一统之后，论功迁秩，分赏将士，彼必忘劳矣。”
　　二月，丙申，同知枢密院事陈诚之知枢密院事。
　　先是诚之奏事，帝曰：“卿文人读书，乃知兵务如此之熟！”遂进用之。
　　乙巳，尚书工部侍郎兼侍讲兼直学士院王纶同知枢密事。
　　丙午，太常少卿孙道夫权尚书礼部侍郎，因道夫使金还，具奏金主所言也。
　　三月，辛酉朔，日有食之，阴云不见，宰相遂率百僚称贺。诏以日月薄蚀，乃上穹垂戒，而有司以阴云不见，欲集班拜表称贺，殊非朕寅畏天威之意，令毋得称贺。翼日，宰执共赞所降诏语，帝曰：“朕德薄，不足以格天，阴云蔽日，盖偶然耳。至于时雨滂霈，此乃可喜也。”
　　壬戌，起居郎刘章权尚书工部侍郎。
　　丁丑，太尉、定江军节度使、鄂州驻答刂御前诸军都统制兼提领营田田师中开府仪同三司，以三省言师中除太尉已及八年，有捕猺贼功，当迁也。
　　戊寅，诏曰：“设官分职，民事为先。古者二千石位次九卿，公卿阙则选所表而用之。祖宗以来，郡守阙多选诸台省，至分遣朝行以治剧邑，非曾历亲民不得为清望官，重民事也。朕式稽古训，为官择人，今后侍从有阙，通选帅臣及第二任提刑资序曾任郎官以上者；卿、监郎官阙，选监司、郡守之有政绩者，并须治状昭著及有誉望之人。卿、监、郎官未历监司、郡守者，令更迭补外任；内官除词臣、台谏系朕亲擢，徐并须在职二年，方许迁除。庶内外适均，无轻重之偏，职业修举，有久任之效，以副朕重民事之意。”
　　戊子，追复故敷文阁直学士洪晧再复徽猷阁直学士，以其子起居舍人遵言复职未尽也；寻赐谥曰忠宣。
　　夏，四月，乙未，大理寺少卿杨揆权刑部侍郎，司农卿汤允恭权尚书兵部侍郎。
　　五月，辛未，改光州为蒋州，光化军为通化军，光山县为期思县，避金太子名也。
　　金太子光瑛，年十二，善骑射，尝射麞，获之，金主以荐太庙。
　　戊寅，金国使骠骑上将军、殿前司副都点检萧恭，副使中大夫、尚书工部侍郎魏子平，见于紫宸殿。
　　丙戌，金使萧恭、魏子平入辞，置酒紫宸殿，以雨故，复就垂拱殿。
　　时金主决意南下，子平还，入谒，首问以南方事，且曰：“汝谓苏州与大名孰优？”子平曰：“不可比。”曰：“何谓也？”子平曰：“宫室、车马、衣服、饮食，人之所美也。江湖地卑湿，舟船以为居，鱼虾以为酿，夏服焦葛，犹不堪其热。以此言之，殆不侔矣。”金主不悦。
　　是月，金主召使部尚书李通、翰林院学士承旨翟永固、左宣徽使敬嗣晖、翰林直学士韩汝嘉四人谋，欲再修汴京而徙居之，为南侵之计。通、嗣晖皆言此正合天时，金主喜。永固、汝嘉曰：“燕京甫成，帑藏已乏，民力未苏，岂可再营汴邑？江南通好，岁帑无阙，遽兴征伐，亦恐出师无名。”金主怒曰：“非汝所知！”麾之使去。既而召翰林应奉文字綦戬讲《汉书》，金主怒稍解。翼日，擢通尚书右丞，嗣晖参知政事。永固因请老，许之。
　　六月，癸巳，名眉州青神县中岩山龙潭慈姥神祠曰慈济。
　　是日，流星昼陨。
　　甲辰，枢密院都承旨陈正同，言诸路奏谳死囚，例多降配，非是，帝曰：“刑罚非务刻深，欲当其罪。若专姑息，废法用例，则人不知畏，非所以禁暴戢奸。可谕刑官，常令遵守成宪。”
　　秋，七月，己未，诏筑皇城东南之外城。
　　戊寅，起居舍人洪遵论铸钱利害，大略谓：“今钱宝少，多为错毁作器用，而南过海，北渡淮，所失至多。自罢提点官，复置属二员，无异监司，而铸钱殊未及额，亦宜多方措置。”帝谕大臣曰：“遵论颇有可采。前后铜禁，行之不严，殆成虚文。铜器虽民间所常用，然亦可以它物代之。今若自公卿贵戚之家，以身率之，一切不用，然后申严法禁，宜无不成者。”
　　己卯，帝出御府铜器千五百事送铸钱司，遂大敛民间铜器。其道、佛像及寺观钟磬之属并置籍，每斤收其算二十文；民间所用照子、带鑻之类，则官鬻之。凡民间铜器，阴一月输官；限满不纳，十斤已上徒二年，赏钱三百千，许人告，自后犯者，私匠配钱监重役。其后得铜二百万斤。
　　庚辰，帝出御制《郊祀天地、宗庙乐章》十三首示辅臣。
　　壬午，国子祭酒周绾权尚书吏部侍郎，秘书少监曾几权礼部侍郎。
　　八月，戊子朔，诏置国史院、修神宗、哲宗、徽宗三朝正史。
　　辛卯，权礼部侍郎孙道夫权工部侍郎。丙申，秘阁修撰、知绍兴府赵令詪权尚书户部侍郎。
　　壬寅，尚书省勘会张浚已服阕，诏：“特进观文殿大学士、和国公张浚，落职，提举江州太平兴国宫，依旧永州居住。”
　　丁卯，加封唐柳州刺史柳宗元为文惠昭灵侯。
　　辛亥，诏立愍节庙于顺昌县，以祠范旺。
　　甲寅夜，地震。
　　九月，戊寅，右迪功郎李耆言：“自经界之后，税重田轻，终所入且不足以供两税，今又配州县买铜，民力愈困。况江西州县，多用私钱，旧钱百，重十一两，新钱百，重五两有奇。若毁旧钱千，以铅锡杂之，则可铸二千五百，是以赣、吉等州，比屋私铸。一路且以万户言之，户日销千钱，是日毁万缗也。民既销钱而盗铸，官又抑民毁钱而更铸，得不偿失，徒弊百姓，费邦财。愿诏诸监，钱姑仍旧岁，计坑冶所入铜锡兴铸，诸路委提刑兼主其事，户部岁终课其殿最，则事省而民安矣。”
　　自户部提领铸钱，而分州县科买铜锡，民多毁钱为铜以应命，故耆言如此。诏提领铸钱司措置约束。
　　庚辰，中书舍人兼史馆修撰王刚中充龙图阁待制、四川安抚制置使兼知成都府。
　　先是权礼部侍郎孙道夫，言中外籍籍，皆谓金人有窥江、淮意，帝曰：“朕待之甚厚，彼以何名为兵端？”道夫曰：“兴兵岂问有名！愿陛下早为之图。”又言：“成都帅，陛下不可不择，宜求才可制置四川者二三人，常置之圣度。”帝云：“当储人以待缓急之用。”刚中亦言：“御敌最今日先务之急，盍先自择将帅，蒐士卒，储备军械。加我数年，国势富强，彼请盟则为汉文帝，犯边则为唐太宗。”帝壮其言。会西蜀谋帅，宰执谓宜得文武威风识大体者，帝曰：“无逾王刚中矣。”遂有是命，又令道夫以蜀中利害语之。
　　辛巳，以士輵为昭化军节度使，嗣濮王。
　　冬，十月，丁亥朔，秘书少监沈介为贺大金正旦使，閤门祗候宋直温副之；国子司业黄中为贺生辰使，閤门祗候、办御前忠佐军头引见司李景夏副之。
　　戊子，左承议郎虞允文为秘书丞。
　　允文知渠州，地硗民贫，常赋之外，又行加敛，流江尤甚。允文奏罢之，凡六万五千馀缗。
　　初，帝作损斋，舁去玩好，置经史古书其中，以为燕坐之所，且为之记，权吏部尚书贺允中请以赐群臣。庚寅，帝谓宰执曰：“允中尝于经筵问朕所好之意，朕谓之曰：‘朕之所好，非世俗之所谓道也。若果能飞升，则秦皇、汉武当得之；若果能长生，则二君至今不死。朕惟治道贵清净，故恬淡寡欲，清心省事。所谓为道日损，期与一世之民同跻仁寿，如斯而已。’当降出碑本以赐卿等。朕又惟比年侈靡成风，如婚祭之类，至有用金、玉器者，此亦不可以不戒。”至是降诏谕中外如帝旨。
　　戊戌，诏：“尚书省凡事理不当者，许诣登闻检院投状类奏，览讫，付御史台理问。”
　　癸丑，故进士杨居中、执中，并特赠右承事郎。
　　二人，存中弟也，建宁之破死焉。至是存中乞以大礼所得亲属、门客二官为恤典，帝特命录之。
　　十一月，癸亥，金诏有司勤政安民。
　　己卯，日南至，合祀天地于南郊，赦天下。
　　权礼部侍郎孙道夫言：“今合祭天地，奉祀宗庙，悉复承平旧典。加以辟道山，求遗书，修太学，育人材，文治既举，自此愿训敕将士，增修武备，以为不虞之戒。”又言：“仁宗景祐初，采古兵法及旧史成败，为《神武秘略》以赐边臣，训迪有方，故一时爪牙有古良将风。愿下文馆重加雠正，遍赐将帅，以继仁宗故事，岂无曹玮、王德用、狄青之徒为时出乎！”时金人渝盟有端，而中外疑信未决。道夫独忧之，故数以武事为言。
　　癸未，金尚书左丞耶律安礼罢。参知政事李通以忧制起复如故。
　　己丑，诏出御前钱修葺睦亲宅及重建学宫殿宇凡一百七十一区。
　　十二月，丁未，诏：“才人刘氏进封婉仪。”
　　责授宁远军节度副使、彬州安置李光，复左朝奉大夫，任便居住。
　　壬子，金国贺正旦使正奉大夫、工部尚书苏保衡，副使定远大将军、太子左卫率府率阿典谦入见。
　　乙卯，金以枢密副使张晖为尚书左丞，归德尹高召和式起为枢密副使。
　　御前诸军都统制兼知兴元府姚仲言：“兴元府、洋州诸县，各有以前保丁内选到人材少壮堪出战人，差充义士，臣已于数内摘拣到三千人，团结队伍，教习武艺，及欲于附近大安军、巴、蓬州差拨保丁，以备船运军粮。”从之。自朝廷与金约和罢兵，议者乃奏罢利路诸州义士。至是仲闻金有意败盟，欲为战守备，乃奏复之。
　　议者亦谓：“兴、洋旧有义士，皆骁勇可用，只是免身丁、差役之类，不费有司钱粮。望下本路帅司检昭旧来簿藉条例，依旧收充，以时教阅，无令州县别致骚扰，以备缓急使唤，此正古人寓兵于农之意。”奏可。
