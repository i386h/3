<!-- { "loadSidebar": true } -->
　　戊午，帝将发平江，中书侍郎硃胜非自镇江来，以晡入见。初，帝以吴江之险可恃，议留大臣镇守。胜非既对，帝谕曰：“黄潜善自渡江失措，朕所过见居民皆被焚劫，盖军民数日乏食至此。”胜非曰：“诚如圣谕。陛下离此，亦复扰矣。”帝欲除胜非兼知秀州，辅臣言秀非大臣镇守之地，乃以御札命胜非充平江府，秀州控扼使。胜非再对。留身言：“臣虽备虽执政，与诸军无素，更乞从官一员同治事。”帝曰：“从官何尝预军事？”胜非曰：“如吕颐浩、张浚，皆兼御营司参赞军事，可用也。”于是帝问近臣：“谁能佐胜非者””浚慷慨愿留，遂命浚同节制控扼等事，仍诏胜非：“行移如尚书省体式，事有奏陈不及者，听便宜施行讫奏。”浚受命，即出城，决水溉田，以限戎马，列锋燧，募土豪，措置捍御，长兵至平江者三千馀人。
　　忠训郎刘俊民为秉义郎、閤门祗候。
　　初，帝闻金人尚在扬州，募能使军前者，俊民愿行。俊民尝在敌中，颇知其情伪。帝已乘舟，召俊民就御舟赐对，与语，甚款，遂使持书以往，赐赉极厚。俊民请张邦昌一子弟同行，庶可藉口，帝与黄潜善、汪伯彦、硃胜非共议，因下诏尊礼邦昌。邦昌之在南都也，尝奉诏贻书金人，言约和事，其稿在李纲家，遂下常州取之。邦昌之死也，其子直秘阁元亨与其兄中奉大夫邦荣，皆坐累拘管，至是悉令录用。太学博士廉布，娶邦昌女，太学正吴若，娶邦昌兄女，先亦坐废，诏并乘驿赴行在。
　　帝临发，又以胜非兼御营副使，留御营都统制王渊总兵守平江府。
　　是夕，帝舟泊吴江。
　　是日，金人破沧州。
　　先是明州观察使刘锡知沧州，闻金兵且至，将数百骑弃城走。道遇葛进，乃知青州尚为朝廷守，即趋青州，驻麻家台，留不进。刘洪道遣人邀入城，锡曰：“青州屡遭寇扰，人心未宁，不可。”洪道出见锡，且犒其师。锡竟不入城，青州人高其义。锡遂将其馀众赴行在。
　　金兵至城下，通判孔德基以城降。
　　己未，帝次秀州。
　　庚申，御舟次崇德县。资政殿大学士、江淮制置使吕颐浩从帝行，即拜同签书枢密院事、江淮、两浙制置使，所除职去大字。颐浩夜见帝于内殿，帝谕以“金人尚留江北，卿可还屯京口，令刘光世、杨惟忠并受节制。”颐浩以王渊所部精兵二千人还镇江府，命恩州观察使张思正统之。
　　遣御营中军统制张浚以所部八千人往吴江县防扼。
　　时朝廷方以金人渡江为虑，故命大将杨惟忠守金陵，刘光世守京口，王渊守姑苏，分受二大臣节度。于是韩世忠在海道未还，而范琼自寿春渡淮，引兵之淮西境上，扈驾者惟苗傅一军而已。
　　吏部员外郎郑资之为沿淮防扼，自池州上至荆南府；监察御史林之平为沿海防扼，自泰州下至杭州。资之，望之兄也。资之请募客舟二百艘，分番运纲把隘，之平请募海舟六百艘防扼，从之。
　　辛酉，帝至临平镇。
　　壬戌，帝至杭州，以州治为行宫，显宁寺为尚书省。帝以百官家属未至，独寝于堂外。帝御白木床，上施蒲荐、黄罗褥。旧制，御膳日百品，靖康初，损其七十，渡江后，日一羊煎肉炊饼而已。
　　是日，金人破晋宁军，守臣忠州刺史徐徽言死之。
　　初，徽言在晋宁间，河东遗民日望王师之至，乃阴结汾、晋土豪，约以复故地则奏官为守长，听其世袭。会朝论与金结好，恐出兵则败和议，抑其所请，不报。金人忌徽言，欲速拔晋宁以除其患，围之三月，屡破却之。久之，城中矢石皆尽，士困饿不能兴，会监门官石赟夜启关纳金人，城遂破。微言闻兵入，即纵火自焚其家，而率亲兵力战。比晓，左右略尽，徽言为金所执。金人知其忠，使之拜，不拜；临之以兵，不动；命降将折可求谕之降，指可求大骂；与之酒，徽言以杯掷其面曰：“我尚饮汝酒乎！”嫚骂不已。金人怒，持刀刺徽言，徽言骂不绝声而死。后赠晋州观察，谥忠壮。
　　初，晋宁之围也，太原府路兵马都监孙昂率残兵与徽言共守。及城破，昂引所部三百人巷战，自夜达旦，格杀数百人，士卒死亡殆尽。昂自度不免，引刃欲自刺，金兵拥至军前，以甘言诱之，昂终不屈而死。父翊，宣和末，以相州观察使知朔宁府，救太原，死于陈。后赠昂左武功大夫、成州团练使。
　　癸亥，朝群臣于行宫，降诏罪己，求直言。命杭州守臣具舟往常州迎济衣冠军民家属。省仪物膳羞，出宫人之无职掌者。
　　乙丑，德音释诸路囚杂犯死罪已下，士大夫流徙者悉还之。惟李纲不以赦徙，盖黄潜善建陈，犹欲罪纲以谢金也。
　　初，冀州云骑卒孙琪，聚兵为盗，号“一海虾”，江淮制置使刘光世招降之。维扬之役，行在诸军皆溃，琪拥光世之妻向氏在军中，由真、滁奔淮西，事之如光世。琪至庐州，帅臣胡舜陟乘城拒守，琪邀索资粮，舜陟不与。自部使者以下，皆请以粟遗之，舜陟曰：“吾非有所爱，顾贼必无厌，与之则示弱，彼我能为也。”乃时出兵击其抄掠者，凡六日，琪遁去，舜陟伏兵狙击之，得其辎重而归。是日，琪引兵之安丰县。琪所至不杀人，但掠取金帛而去。后以向氏归光世，光世德之。向氏，汉东郡王宗回女也。
　　丁卯，百官入见。杭州寄居迪功郎以上，并许造朝。
　　直龙图阁、知杭州康允之，言给扬无斥候，故金人奄至而不知，于是初置摆铺。凡十里一铺，置递卒五人，限三刻承传。五铺以使臣一员莅之，一季无违滞，迁一官，令尉减半推赏。
　　戍辰，吕颐浩、刘光世移兵屯瓜洲渡，与金人对垒。
　　金人焚扬州。
　　初，金遣甲士数十入扬州，谕士民出西城，人皆疑之，犹未有出城者。是日，又遣人大呼，告以不出城者皆杀，于是西北人自西门出，出则悉留木栅中，惟东城人不出。夜，金纵火焚城，士民皆死，存者才数千人而已。
　　己巳，尚书左仆射黄潜善、右仆射汪伯彦罢。
　　时御史中丞张徵上疏劾潜善、伯彦大罪二十，大略谓：“潜善等初无措置，但固留陛下，致万乘蒙尘，其罪一。禁止士大夫搬家，立法过严，议者咸云：‘天子六宫过江静处，我辈岂不是人，使一旦委敌！’归怨人主，其罪二。自真、楚、通、泰以南州郡，皆碎于溃兵，其罪三。神宗神主、神御不先渡江，一旦车驾起，则仅一两卒舁致，倾摇暴露，行路酸鼻，其罪四。建炎初年，河南止破三郡，自潜善等柄任以来，直至淮上，所存无几，其罪五。士大夫既不预知渡江之期，一旦流离，多被屠杀，其罪六。行在军兵，津渡不时，仓卒溃散，流毒东南，其罪七。左帑金帛甚多，不令装载，尽为敌有，其罪八。自澶、濮至扬州，咸被杀掠，生灵涂炭，其罪九。谢克家、李擢俱受伪命，而反进用，其罪十。潜善于王黼为相时，致位侍从，故今日侍从、卿监多王黼之客，伯彦则引用梁子美亲党，牢不可破，罪十一。职事官言时病者，皆付御史台抄节申尚书省，壅塞言路，罪十二。用朝廷名爵以胁士大夫，罪十三。行在京师各置百司，设官重复，耗蠹国用，如以巡幸而置御营使司，则枢密院为虚设，置提举财用，则户部为备员，罪十四。许景衡建渡江之议，挤之至死，罪十五。身为御营使，多占兵卫，不避嫌疑，罪十六。敌人相距，斥候全无，止据道涂之言为真，致此狼狈，罪十七。敌骑已近，尚敢挽留车驾，罪十八。卢益自散官中引为八座，遂进枢副；伯彦之客为起居郎，有罪补外，遂除集英修撰；二人朋比，专务欺君，罪十九。国家殆辱，不知引罪，罪二十。”疏入，未末，遂以状申尚书省，潜善、伯彦乃复求去。签书枢密院事路允迪奏曰：“时方艰棘，不宜遽易辅相，乞责以后效。”诏押赴都堂治事。已而皆罢为观文殿大学士，潜善知江宁府，伯彦知洪州。
　　户部尚书叶梦得守尚书左丞，御史中丞张徵守尚书右丞。
　　庚午，金人去扬州。
　　辛未，湖州民王永从献钱五万缗以佐国用，帝不纳。或曰：“曩已纳其五万缗矣，今却之，则前后异同。”乃命并先献者还之。仍诏：“自今富民毋得辄有陈献。”
　　诏：“御营使司止管行在五军，其边防措置等事，并依祖宗法厘正，归三省、枢密院。”
　　金人自扬还，至高邮军城下，守臣赵士瑗弃城走，判官齐志行率军、县官出城投拜，金人劫掠而去。
　　癸酉，靳赛犯通州。城垂破，中书侍郎硃胜非、礼部侍郎张浚在平江，作蜡书招之，赛即听命，诉以无食，乃漕米给之。
　　韩世忠提辖使臣李在，自沭阳溃散，聚徒百馀人，居宝应县。会金人弃高邮去，在乃诈称五台山信王下忠义军，率众至高邮，有监北较酒务、保义郎唐思向先往迎之。在既入城，遂以其徒时正臣知高邮军，思问通判州事，执投拜军齐志行等，皆杀之。乃遣人截金后军，得金宝数艘，故其军极富。时端明殿学士董耘、朝议大夫李釜，皆寓居高邮，在因以为参议，又聚集溃卒数千，遂据高邮。
　　甲戌，黄潜善、汪伯彦落职，奉祠。
　　金主以医巫闾山有辽代山陵，诏禁民樵采。
　　乙亥，诏：“陈东、欧阳澈，并赠承事郎，官有服亲一人，令所居州县存恤其家。降授奉议郎、监濮州酒务马伸除卫尉少卿，赴行在。”
　　先是尚书左丞叶梦得初谢，帝谕宰执曰：“始罪东等，出于仓卒，终是以言责人，朕甚悔之。今方降诏求言，当令中外皆知此意。”帝复曰：“伸前责去，亦非罢，可召还。”或奏曰：“闻伸已死。”帝曰：“不问其死，朝廷召之，以示不以前责为罪之意。”既又赠伸直龙图阁。
　　丙子，诏曰：“朕遭时多故，知人不明，事出仓皇，匹马南渡，深思厥咎，在予一人。既以悔过责躬，洗心改事，罢黜宰辅，收召隽良，尚虑多方未知朕志。自今政事阙遗，民俗利病，或有关于国体，或有益于边防，并许中外士民直言闻奏，朕当躬览，采择施行。”
　　御营前军统制张俊自戍所赴行在，诏复还吴江。
　　戊寅，江、淮、两浙制置使吕颐浩奏已复扬州，诏尚书省榜谕士民。
　　是日，以龙图阁待制、知延安府、节制六路军马王庶为陕西节制使、知京兆府，泾州防御使、陕西节制司都统制曲端为鄜延路经略安抚使、知延安府。时延安新残破，未可居，端不欲离泾原，乃以知泾州郭浩权鄜延经略司公事。浩，成子也。
　　温州观察使、新知凤翔府王姪，自兴元以轻兵赴行在，以姪为御营前军统制。姪表请幸西川，不从。
　　宫仪自即墨引兵攻密州，围安丘县，筑外城守之。
