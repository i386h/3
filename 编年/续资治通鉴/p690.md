<!-- { "loadSidebar": true } -->
　　汤和进攻延平，陈友定谋于众曰：“敌兵锐，难于争锋，不如持久困之。”诸将请出战，不许。数请不已。友定疑所部叛，杀萧院判，军士多出降者。军器局灾，城中砲声震地，明师知有变，急攻城，友定呼其属决曰：“大事已去，吾一死报国，诸君努力！”因退入省堂，衣冠北面再拜，仰药死。所部争开门纳明师入，趋视友定，犹未绝也，舁出水东门，适天大雷雨，友定复苏，械送建康。明帝诘之，友定厉声曰：“死耳，尚何言！”遂并其子海杀之。友定既死，兴化、泉州俱降，独漳州路达噜噶齐迪里密实以佩刀刺喉而死。
　　是月，命左丞孙景益分省太原，关保以兵为之守，以库库特穆尔势弱，欲图之也，库库即遣兵据太原，杀朝廷所置官。
　　二月，壬寅朔，诏削库库特穆尔爵邑，命图鲁、李思齐等讨之，其将士官吏效顺者免罪，惟孙翥、赵恒罪在不赦。太子复命关保等以兵会讨。
　　明定郊社、宗庙典礼，分祭天地，冬至祀昊天上帝于圜丘，夏至祀皇地祗于方丘，宗庙以四孟月及岁除五享，社稷春秋二仲月戊日祭。岁必亲祀，以为常。
　　癸卯，武库灾。
　　明以平章廖永忠为征南将军，参政硃亮祖副之，浮海取广东。
　　丁未，明释奠先师孔子于国学，遣使祭阙里。
　　戊申，明帝亲祀大社、大稷。
　　壬子，明定衣冠如唐制。
　　癸丑，明常遇春克东昌，守将申荣、王辅元死之。遇春遂与徐达会师济南，击斩乐安反者，还军济宁，以舟师溯河，进取河南。
　　甲寅，明平章杨璟师取宝庆。
　　丙辰，库库特穆尔自泽州退守晋宁，关保遂据泽、潞二州，与摩该军合。
　　丙寅，明兵取棣州。
　　三月，壬申，明左丞周德兴取全州。
　　庚寅，彗星见于西北。
　　丙申，明征西将军邓愈取南阳，己亥，徐达等徇汴梁，守将李克彝遁去，左君弼、竹昌俱降。
　　李思齐、张良弼闻明师日逼，以其军退。火焚良弼营，思齐移军葫芦滩，调所部张德敛等守潼关。思齐、良弼皆遣使诣库库特穆尔，告以前此出师非其本心。
　　明廖永忠率舟师发福州，先以书招广东行省左丞何真使速降，遂航海趋潮州。夏，四月，辛丑朔，真遣都事刘克佐诣军门，籍郡县户口奉表降。永忠以闻，明帝诏褒真曰：“朕惟古豪杰，保境安民，以待有德，若窦融、李勣，拥兵据险，角立群雄间，非真主不屈，此汉、唐名臣，于今未见，朕方兴嗟。尔真连数郡之众，乃不烦一兵，不费一镞，保境来归，虽窦、李奚让焉！”永忠抵东莞，真率官属郊迎劳，遂奉诏入朝，擢真江西行省参知政事。真既降，明指挥陆仲亨以兵下连州、肇庆诸路，广东悉定。
　　丙午，陨霜杀菽。
　　丁未，明始祫祭太庙。免山东田租三年。
　　戊申，明徐达、常遇春等自虎牢关入洛阳，托音特穆尔以兵五万阵洛水北，遇春单骑突阵，锐卒二十馀骑攒槊刺遇春，遇春一矢殪其前锋，大呼驰入，麾下壮士从之，托音特穆尔大败。梁王阿哩兗以河南降。
　　己酉，彗星没。
　　丁巳，明杨璟克永州。
　　甲子，明帝如汴梁。
　　明徐达略定嵩、陕、陈、汝诸州，遣都督同知冯胜捣潼关。李思齐弃其辎重奔凤翔，张良弼奔鄜城。五月，明师入关，西略至华州。
　　明廖永忠进取广西，至梧州，达噜噶齐拜珠降。遂徇下浔州、柳州，遣硃亮祖会杨璟收未下州郡。
　　辛卯，明改汴梁路为开封府。
　　召徐达至行在。六月，庚子朔，达入见，明帝置酒劳之，且谋北伐。达曰：“大军平齐鲁，扫河洛，库库特穆尔逡巡观望，潼关既克，李思齐狼狈西奔，元声援已绝。今乘胜直捣元都，可不战有也。”明帝曰：“善！”达复进曰：“元都克而其主北走，将穷追之乎？”明帝曰：“气运有胜衰，彼今衰矣，不烦穷兵。出塞之后，固守以防其侵轶可也。”
　　徐沟地震。
　　甲寅，雷雨中有火自天坠，焚大圣寿万安寺。
　　壬戌，临州、保德州地震，五日不止。
　　明师攻靖江，久不下，杨璟谓诸将曰：“彼所恃，西濠水耳，决其堤，破之必矣。”乃遣指挥邱广攻闸口关，杀守堤兵，尽决濠水，筑土堤五道傅于城。城中犹固守，急攻，克之。先是参政张彬攻南关。为守城者所诟，怒，欲屠其民，璟入，立禁止之。璟复移师徇彬州，降其两江土官黄英、岑伯颜等，廖永忠亦克南宁、象州，广西悉定。
　　秋，七月，癸酉，京城红气满空，如火照人。乙亥，京城黑气起，百步内不见人。
　　辛卯，明帝将发汴梁，谕徐达等曰：“昔元之祖宗，有德格天，奄有九有。及其子孙，罔恤民艰，天厌弃之。君则有罪，民复何辜？前代革命之际，屠戮如仇，违天虐民，朕实不忍。诸将克城之日，勿掳掠，勿焚荡，必使市不易肆，民安其生。元之宗戚，皆善待之。庶几上答天心，成朕伐罪救民之志。”
　　戊申，命冯胜以右副将军留守开封。
　　李思齐大会诸将于凤翔。
　　时思齐总关、陕、秦、陇之师，西至吐蕃，东至商、雒，南至矶头，北至环、庆，拥精甲十馀万，惟与库库特穆尔干戈相寻，明师日逼，大都势危，坐视不救。
　　摩该、关保攻库库特穆尔于平阳。
　　是时库库特穆尔势稍沮，而摩该、关保势张甚，数请战，库库不应，或师出即退。闰月，己亥朔，库库谍知摩该分军掠郡县，即夜出师薄其营，掩击之，大败其众，摩该、关保皆就擒。库库特穆尔上疏自理，诏：“摩该、关保，间谍构兵，可治以军法。”摩该、关保皆被杀。
　　明大将军徐达，副将军常遇春，会师河阴，遣诸裨将分道渡河，徇河北地。辛丑，取卫辉；癸卯，取彰德；丁未，取广平。师次临清，使参政傅友德开陆道，通步骑，指挥顾时浚河，遂引而北。
　　丁巳，诏罢大抚军院，诛知院事巴延特穆尔等，复命库库特穆尔仍前河南王、太傅、中书左丞相，孙翥、赵恒并复旧职，以兵从河北南讨，伊苏以兵趋山东，图噜兵出潼关，李思齐兵出七盘、金、商，以图复汴、洛，皇太子悉总天下兵马，裁决庶务。
　　壬戌，白虹贯日。
　　癸亥，罢内府河役。
　　明常遇春克德州，与徐达合兵取长芦，扼直沽，作浮桥以济，水陆并进，伊苏望风走。
　　甲子，库库特穆尔自晋宁退守冀宁。
　　知枢密院事布延特穆尔及明师战于河西务，败绩，死之，明师遂逼通州。
　　诏太常礼仪院使阿鲁浑等，奉太庙列室神主与皇太子同北行。阿鲁浑及同官陈祖仁、王逊志等言：“天子有大事，出则载主以行，从皇太子，非礼也。”乃令还守太庙以俟。
　　乙丑，白虹贯日，始罢内府兴造。
　　诏淮王特穆尔布哈监国，庆通为中书左丞相，同守京城。
　　丙寅，帝御清守殿，集三宫后妃、皇太子、太子妃，同议避兵北行。左丞相实勒们及知枢密院事赫色、宦者赵巴延布哈等谏，以为不可行，不听。巴延布哈恸哭曰：“天下者，世祖之天下，陛下当死守，奈何弃之？臣等愿率军民及诸集赛出城拒战，愿陛下固守京城。”卒不听。夜半，开健德门北走。

