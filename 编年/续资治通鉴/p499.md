<!-- { "loadSidebar": true } -->
　　蒙古兵围威宁，金防城千户刘伯林，逾城诣军门请降，蒙古主许之，遣还，即以城降。伯林善骑射，为蒙古主所喜，问：“在金国居何官？”对曰：“都提控。”即授以元职，命选士卒为一军，与乡导图哈同征讨、招降山后诸州。
　　二月，壬午，罢两淮军兴以来借补官。
　　诏成都路帅臣兼领叙州兵事。
　　三月，庚戌，马湖蛮酋米在请降。
　　先是四川制置大使知蛮不可致，遣兴元后军统制刘雄等将西兵土人，自嘉、叙二州并进，又遣提刑司检法官安伯恕往叙州节制之。官军入蛮境，方战，有土丁断小酋之首，蛮人惊溃，官军小捷。米在据羊山江之水囤，坚不肯降。囤在峻滩中，官军不能至。安丙闻之，遗书李埴曰：“但声言伐木造大舟进攻水囤，则蛮自降矣。”从之。米在果请降，令其徒数十诣寨纳款，安边司厚犒之。米在以堕马为词，终不出。
　　戊辰，以久雨，诏大理、三衙、临安府、两浙州县决系囚。
　　金大旱。
　　金以御史大夫完颜承晖为参知政事，以参知政事孟铸为御史中丞。
　　时驸马都尉图克坦穆延与其父知大兴府南平干政事，大为奸利，承晖面质其非，金主不问。南平益贵显用事，势倾中外，遣所亲诱治中李革以进取，革拒之。
　　金册李遵顼为夏国王，夏人旋攻葭州。金人方有蒙古之难，夏人乘其兵败，侵掠边境，而通聘如故。
　　夏，四月，壬寅，诏：“自今告人从伪者，必指事实；诬告者坐之。”
　　五月，庚午，诏：“诸路坑冶，以通判、令、丞主之。”
　　　　癸酉，安南国王李龙A147卒，子昊旵嗣；寻卒，无子，以女昭圣主国事，其婿陈日煚因袭取之。李氏自公蕴八传，凡二百二十馀年。
　　金武安军节度使致仕贾铉，起复参知政事，以完颜承晖为左丞。
　　金签陕西勇敢军二万人、射粮军一万人赴中都。括挟西马。以南京留守布萨端为河南、陕西安抚使，提控军马。
　　金河东、陕西大饥，斗米钱数千，流殍满野。辽东招抚副使伊喇福僧出沿海仓粟，先赈其民而后奏，金主优诏奖谕。
　　金泰安刘二祖兵起，寇掠淄、沂二州。
　　六月，乙酉，禁铜钱过江。
　　秋，七月，戊辰，以雷雨坏太庙屋，避殿，减膳。权直学士院真德秀上疏曰：“臣博观经籍史传所志，自非甚无道之世，未闻震霆之惊及于宗庙者。鲁之展氏，人臣耳，己卯之异，《春秋》犹谨书之。盖震霆者，上天至怒之威，宗庙者，国家至严之地；以至怒之威而加诸至严之地，其为可畏也明矣。古先哲王，遇非常之变异，则必应之以非常之德政，未偿仅举故事而已；今日避殿、损膳之外，咸无闻焉。乃者孟秋之朔，流星示异，其占为兵，而上下恬然若不知闻，故相距才九日而震霆之变作，天于我国家欲扶持而安全之，其心至惓惓也。臣愿陛下内揆之一身，外察诸庶政，勉进君德，博通下情，深求致异召和之本，庶几善祥日应，咎征日消矣。”
　　八月，甲戌朔，命左右司置进状籍，察前断之冤抑者罪之。
　　金主以有兵事，罢万秋节之宴。
　　蒙古围金西京，元帅左都监鄂屯襄率师来援。蒙古主遣兵诱之密谷口，逆击之，一军尽殪，襄仅以身免。蒙古主复攻西京，中流矢，乃解围去。遣萨巴勒使于金，金人不礼之，既而悔之，议通和，未决。
　　舒穆噜额森言于蒙古主曰：“东京为金根本之地，荡其根本，中原可传檄而定。”蒙古主然之。额森，故辽人，世为后族，辽亡，其祖率部落远徙。额森年十岁，从其父问辽为金灭之事，即大愤曰：“儿能复之。”及长，勇力过人，善骑射，多智略，豪服诸部，金人闻其名，徵为奚部长，即让其兄，遂深自藏匿，居北野山，射狐鼠而食。至是归于蒙古。
　　九月，丙午，太白昼见。
　　己酉，有司上《续中兴礼书》。
　　辛未，罢沿海诸州海船钱。
　　是月，四川复榷石脚井盐。先是石脚井盐已闭，民有犯法私炼者，制置大使安丙因复榷之。然盐既苦恶，率以抑售土人，则私贩肆行，民间不以为便。
　　蒙古察罕攻克金奉圣州。
　　冬，十月，辛巳，诏：“诸路总领官岁举可为将帅者，安抚、提刑司举可备将材者二人。”
　　金曲赦西京、辽东、北京。
　　十一月，庚申，朝献景灵宫。辛酉，朝享太庙。壬戌，祀天地于圜丘，大赦。
　　金赈河东南路、南京路、陕西东路、山东西路、卫州旱灾。
　　十二月，丁丑，再蠲濠州租税一年。
　　壬午，诏诸路转运使参考州县新旧税籍，蠲其横增之数。
　　甲申，蒙古左帅哲伯攻金东京，不拔，即引去，获金使者，遣往谕之。部将索济伦布哈曰：“东京，金旧都，备严而守固，攻之未易下，以计破之可也。请易服与其使偕往说之，彼将不疑。俟其门开，继以大军赴之，则可克矣。”如其言，夜袭克之。
　　金主闻抚、桓等州俱失，始思图克坦镒之言，叹曰：“早从丞相之言，不至是！”继闻东京不守，语近臣曰：“我见丞相，耻哉！”
　　是冬，收兑旧会子，从湖广总领王釜之请也。
　　国子司业刘龠，请以硃熹《论语、孟子集注》立学；从之。龠又言：“两淮之地，籓蔽江南，干戈盗贼之后，宜加经理，必于招集流散之中，就为足食足兵之计。臣观淮东，其地平博膏腴，有陂泽水泉之利，而荒芜实多；其民劲悍勇敢，习边鄙战斗之事，而安集者少。诚能经画郊野，招集散亡，约顷亩以授田，使无广占抛荒之患；列沟洫以储水，且备戎马驰突之虞。为之具田器，贷种粮，相其险易，聚为室庐，联以什伍，教以击刺，或乡为一团，里为一社，建其长，立其副，平居则耕，有警则守，有馀力则战。”帝嘉纳之，进国之祭酒。
　　先是辽人耶律琉格仕金为北边千户，及蒙古主起兵朔方，金人疑辽遗民有它志，下令：“辽民一户，以二女真户夹居防之。”琉格不自安，是岁，遁至隆安韩州，纠壮士剽掠其地。州发卒追捕，琉格皆击走之，因与耶的合势募兵，数月，众至十馀万，推琉格为都元帅，耶的副之，营帐百里，威震辽东。
　　蒙古主命按陈那衍、浑都古行军至辽，遇之，问所从来，琉格曰：“我契丹军也，往附大国，道阻马疲，逗留于此。”按陈曰：“我奉命讨女真，适与尔会，庸非天乎！然尔欲效顺，何以为信？”琉格乃率所部会按陈于金山，刑白马、白牛，登高北望，折矢以盟。按陈曰：“吾还奏，当以征辽之责属尔。”
　　金遣完颜承裕帅军六十万，号百万，攻琉格，声言得琉格骨一两者赏金一两，肉一两者赏银亦如之，仍世袭千户。琉格度不能敌，告急于蒙古。蒙古主命按陈、孛都欢、阿鲁都罕引千骑会琉格，与金兵对陈于迪吉诺尔。琉格以侄安努为先锋，横冲承裕军，大败之，以所俘辎重献。蒙古主召按陈还，而以楚特格副琉格屯其地。
　　　　 ○宁宗法天备道纯德茂功仁文哲武圣睿恭孝皇帝嘉定六年（金至宁元年、贞祐元年，蒙古太祖八年）
　　春，正月，庚申，签书枢密院事宇文绍节卒，谥忠惠。
　　诏：“侍从、台谏、两省官、帅守、监司各举一二人。”
　　二月，丁丑，太白昼见。
　　丙戌，有司进《吏部条法总类》。
　　乙未，诏：“宗室毋得与胥吏通姻。著为令。”
　　金知大名府乌古论谊谋不轨，伏诛。
　　三月，癸亥，参知政事楼钥罢。
　　太阴、太白与日并行，相去尽馀。
　　是春，耶律琉格自立为辽王，改元元统。
　　金以完颜弼为元帅左监军，扞御辽东。弼请“自募二万人为一军，万一京师有急，亦可以回戈自救。今驱市人以应大敌，往则败矣。”金主曰：“我以东北路为忧，卿言京师有急，何耶？就如卿言，我自有策。以卿皇后连姻，故相委寄，乃不体朕意耶？”弼曰：“陛下勿谓皇后姻亲俱可恃也。”时提点内侍局、驸马都尉图克坦穆延侍侧，弼意讥之。金主怒甚，顾谓穆延曰：“何不叱去。”穆延乃引弼起，付有司，论以奏对无人臣礼。诏免死，杖一百，谪云内防御使。
　　夏，四月，丙子，以章良能参知政事。
　　甲午，复法科试经义法，杂流进纳人不与。
　　五月，癸亥，流星昼陨。
　　丁卯，以不雨，命大理、三衙、临安府决系囚。
　　戊辰，修庆元以来宽恤诏令。
　　是月，金改元至宁。陕西大旱。
　　初，金主将召赫舍哩执中至中都预议军事，左谏议大夫张行信上书曰：“执中专逞私意，不循公道，蔑省部以示强梁，媚近臣以求称誉，骫法行事，妄害平民。行院山西，出师无律，不战先退，擅取官物，杖杀县令，屯驻妫川，乞移内地，其谋略概可见矣。欲使改易前非，以收后效，不亦难乎？”行信，行简之弟也。丞相图克坦镒亦以执中不可用，参知政事梁镗亦言其奸恶，乃止。
　　执中善结近幸，交口称誉，金主寻诏给半俸，预议军事。行信复谏曰：“伏闻以执中老臣，欲起用之。人之能否，不在新旧，彼向之败，朝廷既知之矣；今又用之，无乃不可乎！”乃寝其命。至是复用为右副元帅，领武卫军五千人，屯通玄门外。
　　六月，丁丑，遣董居谊贺金主生辰。会金国乱，不至而还。
　　丁亥，复监司臧否守令及监司、郡守举廉吏所知。
　　丙辰，诏三衙、江上诸军主帅各举堪为将帅者二三人。
　　是月，金以户部尚书胥鼎、刑部王维为参知政事。
　　夏人破金之保安州及庆阳府。
　　秋，七月，金命左丞完颜纲行省于缙山。丞相图克坦镒使人谓纲曰：“果勒齐驻兵缙山，甚得人心，士皆思奋，与其行省亲往，不若益兵为便。”纲既行，镒复使人止之曰：“果勒齐措画已定，彼之功，即行省之功也。”纲不从。
　　蒙古兵克宣德府，遂攻德兴府。皇子图垒、驸马齐奇先登，拔之。蒙古主进至怀来，金副统军王檝守隘，鏖战三日，兵败，见执。完颜纲、果赫寽果勒齐复以师拒战于缙山，蒙古兵击败之，僵尸四十馀里。蒙古乘胜至北口。
　　王檝既见执，将就戮，神色不变。蒙古主问之曰：“汝曷敢抗我师！独不惧死乎？”檝曰：“吾以布衣蒙恩，誓捐躯报国。今既偾军，得死为幸！”蒙古主义而释之，授都统，佩以金符，令招集山西溃兵。檝，虢县人也。
