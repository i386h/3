<!-- { "loadSidebar": true } -->
　　辛丑，命龙图阁直学士兼侍讲司马光编历代君臣事迹。于是光奏曰：“臣自少以来，略涉群史。窃见纪传之体，文字繁多，虽以衡门专学之士，往往读之不能周浃，况于帝王日有万几，必欲遍知前世得失，诚为未易。窃不自揆，常欲上自战国，下至五代，正史之外，旁采它书，凡关国家之盛衰，系生民之休戚，善可为法，恶可为戒，帝王所宜知者，略依《左氏春秋传》体，为编年一书，名曰《通志》，其馀浮冗之文，悉删去不载，庶几听览不劳而闻见甚博。私家区区力不能办，徒有其志而无所成。顷臣曾以战国时八卷上进，幸蒙赐览。今所奉诏旨，未审令臣续成此书，或别有编集。若续此书，乞亦以《通志》为名。其书上下贯串千馀载，固非愚臣所能独修。伏见翁源县令、广南西路经略安抚司句当公事刘恕，将作监主簿赵君锡，皆以史学为众所推，欲望特差二人与臣同修，庶使得早成书，不至疏略。”诏从之，而令接所进八卷编集，俟书成，取旨赐名。其后君锡以父丧不赴，命太常博士、国子监直讲刘分攵代之。恕，筠州人；君锡，良规之子；分攵，敞弟也。
　　司空致仕郑国公宋庠卒。帝方以灾异避正殿，有司误奏毋临丧，乃为挽辞二篇赐之，赠太尉兼侍中，谥元宪。帝为篆其墓碑曰“忠规德范之碑”。
　　庠与弟祁，以文学名擅天下，俭约，不好声色，读书至老不倦。尤畏法，在扬州，使工甓堂涂，取卮酒与之，后知误取公使，立偿之，而取予者皆被罚。自初执政，遇事辄分别是非可否，用是斥退；及再登用，遂浮沉自安。然天资忠厚，尝曰：“逆作悖明，残人矜才，吾终身弗为也。”沈邈尝为京东转运使，数以事侵庠；及庠在洛阳，邈子为府属所恶，欲治之以法，庠独不肯，曰：“是安足罪也！”人以此益称其长者。
　　戊申，以河东转运使吴充为盐铁副使。帝雅知充，数问充所在。会充入觐，帝谕以教授时事，嘉劳之。居河东才半岁，即召入。
　　枢密副使、礼部侍郎胡宿，屡乞致仁；庚戌，罢为吏部侍郎、观文殿学士、知杭州。
　　以殿前都虞候、容州观察使郭逵迁检校太保、同签书枢密院事。同签书枢密院事自逵始。
　　于是知制诰邵必当制，草词以进，言逵武力之士，不可置庙堂，望留诰敕与执政熟议；弗听。逵既入西府，众多不服，或以咎韩琦，琦曰：“吾非不知逵望轻也。故事，西府当用一武臣，上欲命李端愿，吾知端愿倾邪，故以逵当之。”知谏院邵亢、御史吴申、吕景交章论：“祖宗朝，枢府参用武臣，如曹彬父子、马知节、王德用、狄青，勋劳为天下所称则可，逵黠佞小才，岂堪大用！”不报。
　　壬子，司天监奏彗星浸微，群臣诣閤门拜表，乞御正殿，复常膳，不许；三表，乃许之。
　　是月，辽境霖雨。
　　五月，乙丑，诏：“河北战兵三十万，陕西战兵四十五万并义勇，令本路都总管常加训练，毋得占役。”时边臣或奏请增兵，朝廷以为兵数不少，故降是诏。
　　是日，彗行至张而没。
　　戊辰，帝谓宰臣曰：“朕日与公等相见，每欲从容讲论治道，但患进呈文字颇繁，多不暇及。中书常务有可付有司者，悉以付之。”自是中书细务止进熟状，及事有定制者归有司，中书降敕而已。
　　庚午，诏中书、枢密，自今朔望会于南厅。
　　吏部流内铨进编修《铨曹格敕》十四卷。
　　右武卫在将军、果州刺史叔褒领文州团练使。
　　初制，宗室入学，十五以上通两经者，大宗正以闻，命官试论及大义，中者度高下赐出身或迁官。至是叔褒试所学中格，故有是命。叔褒，德恭曾孙也。
　　乙亥，辽主驻特古里。
　　丁丑，以屯田员外郎王克臣子孝庄为右屯卫将军、驸马都尉，赐名师约，以尚德宁公主故也。初，帝数称唐公主多下嫁名人，及选得师约，其父子皆业进士，令至宰相第，试以诗，并其所业赋一编进御。召见清居殿，又谕以毋废学，后又出经籍及纸笔墨砚赐之。
　　辛巳，辽以户部使刘诜为枢密副使。诜为户部使，岁入羡馀钱三十万缗，故有是擢。
　　六月，乙酉，以驾部郎中、知磁州李田监淄州盐酒税务。嘉祐六年，始置考课法。至是考课院言田再考在劣等，故有是命。坐考劣降等自由始。
　　丙戌，回鹘贡于辽。
　　丁亥，免陆诜正衙令，入见，帝劳问之曰：卿岭外处画，无不当者，鄜延最当边境，故选用卿。今将何先？”诜曰：“边事难以遥度，抑未审陛下意在安静，或欲示威也？”帝曰：“大抵边陲宜以安静为务。昨王索为朕言：‘朝廷与帅臣常欲无事，自馀将校，无不生事要功者。’卿谓此言如何？”诜曰：“素言是也。陛下能责任将帅，令疆埸无事，即天下幸甚。”
　　辛卯，以太常博士刘庠为监察御史里行。庠私议濮王事与执政意合，故命以言职。
　　壬辰，赠故霸州文安县主簿、太常礼院编纂礼书苏洵光禄寺丞。所修书方奏，未报而洵卒，赐其家银绢各百两匹。其子轼辞所赐，求赠官，既从之，又特敕有司具舟载其丧归蜀。
　　嘉祐初，王安石名始盛，欧阳修亦善之，劝洵与安石游，而安石亦愿交于洵，洵曰：“吾知其人矣。”安石母死，士大夫皆吊，洵独不往。
　　甲辰，准布贡于辽。
　　己酉，御崇政殿，疏决在京系囚。
　　壬子，改清居殿曰钦明，召直集贤院王广渊书《洪范》于屏，谓广渊曰：“先帝临御四十年，天下承平，得以无为。朕方属多事，岂敢言自逸！故改此殿名。”因访广渊先儒论《洪范》得失，广渊对以张景所得最深，遂进景论七篇。明日，复召对延和殿，谓广渊曰：“景所说过先儒远矣，以三德为驭臣之柄，尤为善论。朕遇臣下常失之柔，是以特书此言，置之坐右，以为观省，非特开元《无逸图》也。”
　　秋，七月，癸丑朔，辽以西北路招讨使萧珠泽为北府宰相，以左伊勒希巴萧惟信为南院枢密使，以同知南院枢密事耶律白为特里衮。
　　甲寅，以屯田员外郎吴申为殿中侍御史。初，刘庠举申自代，帝曰：“朕固知申。”遂擢用焉。庠，申门人也。自傅卞议濮王事称旨，庠及申私论与卞协，故相继并居言职。
　　丙辰，辽南院枢密使姚景行致仁。庚申，辽录囚。辛酉，景行复为南院枢密使。
　　乙丑，以奉国留后虢国公宗谔为保静节度使。于是濮王子孙及鲁王孙各迁官一等，迁者凡二十人。帝之为皇子，辞疾不肯入宫，诏本位长属敦促，宗谔最长，于是劝行。及帝即位，宗谔上十馀章论功，帝不得已，特迁奉国留后。中书召知制诰韩维命辞，再三属之曰：“语勿太深也。”宗谔在籓，素嫉帝。宗谔有疱夫，善羊脍，帝使之为脍两盘，宗谔见，问之，对曰：“十三使之脍也。”宗谔怒，毁器覆肉，笞其庖夫。宗谔性阴狡，所恶婢妾，往往鸩杀之。
　　丁卯，辽主如藕丝淀。以岁旱，遣使赈山后贫民。
　　八月，己亥，以龙图阁直学士兼侍讲吕公著知蔡州。公著尝言濮安懿王不当称亲，及颁讳于天下，又请追还吕诲等。皆不从，即称疾求补外官。帝曰：“学士朕所重，岂得轻去朝廷！”公著家居者百馀日，遣内侍杨安道即家敦谕，且戒安道曰：“公著劲直，宜徐徐开晓，语勿太迫也。”又数令其兄公弼劝之。公著起就职，才数月，数上章请出，故有是命。
　　九月，壬子朔，日有食之。
　　癸丑，以知制诰、史馆修撰蔡抗为龙图阁直学士、知定州。帝谓抗曰：“第行，且召卿矣。”郡兵番戍，室家留营多不谨，夫归辄首原；抗下令，悉按以法，戍兵感之。
　　乙卯，命知制诰宋敏求题濮安懿王及三夫人庙主于园。
　　丙辰，幸天章、宝文阁，命两府观翰林学士王珪所书仁宗御书诗石刻。
　　初，仁宗立帝为皇子，珪请对而后草诏，后有间珪者。是日，御蕊珠殿召珪，设紫花墩赐坐，劳问久之，召中书授珪兼端明殿学士，且谕曰：“执政员阙，即命卿矣。”翼日，又赐盘龙金盆一，珪惶恐以谢。帝谓曰：“朕知卿忠纯有守，曩者有谗语，朕今释然无疑矣。”珪顿首曰：“非陛下保全，臣何以至此！”
　　癸亥，诏：“自今待制已上，自迁官后六岁无过，则复迁之，有过亦展年，至谏议大夫止。京朝官四岁磨勘，至前行郎中止。少卿监仍以七十员为定员，有阙即检勘前行郎中迁及四岁以上，校日月之久者次补之。少卿监以上，迁官听旨。如别有劳绩，或因要重任使，特旨推恩者，即不在此例。”
　　乙丑，以太常博士、监察御史里行马默守本官、通判怀州。初，默弹奏济州防御使李珣犯销金，并匠人送开封府，官吏不能正其罪。又言宗惠女使当如法录问；且请自今外人罪连宗室，大辟皆录问然后断；又言国子监直讲刘分攵轻薄无行，多结交富资举人，不可为开封试官；又言赵及所坏仓米十八万石，当治米所以湿恶；并劾提点仓场李希逸以不觉察，而及等实由希逸举发。默除御史时，分攵有戏言，默用此怒，故妄弹奏分攵。默又屡言濮王不宜称亲，帝以为疏缪，故黜之。御史留庠奏乞留默，弗听。
　　皇城司尝捕销金衣送开封府，推官窦卞上殿请其狱。会有以内庭为言者，帝疑之，卞曰：“真宗禁销金自掖庭始；今不正以法，无以示天下，且非祖宗立法意。”诏如卞请。
　　庚辰，知谏院傅卞言：“风闻贵戚奏荐恩泽，未经减定，或托以亲戚，滥及高资商贩之徒。”诏：“自今妃嫔、公主以下，非有服亲若有服亲之夫，无得奏荐。”
　　是月，夏国主谅祚举兵寇大顺城，入寇柔远寨。烧屈乞等三村，栅段木岭。
　　初，环庆经略安抚使蔡挺，知谅祚将入寇，即遣诸将分屯要害。以大顺城坚，虽被攻不可破，不益兵；柔远城恶，命副使总管张玉将重兵守之。敕近边熟户入保清野，戒诸寨无得逆战。谅祚将步骑数万攻围大顺三日，蕃官赵明与官兵合击之。谅祚银甲氈帽以督战，挺先选强弩八列于壕外，注矢下射，重甲洞贯，谅祚中流失，遁去。复寇柔远，张玉募胆勇三千人，夜出扰贼营，贼遂惊溃。遣中使赐挺手诏慰劳。谅祚退屯金汤，声言益发步骑，且出嫚辞，须已得岁赐，复攻围大顺城。鄜延经略安抚使陆诜言：“朝廷积习姑息，故贼敢狂悖；不稍加诘责，则国威不立。”即止其岁赐银、帛，牒宥州问故。帝喜曰：“固知此人可倚也。”诏诜得宥州报具闻。而谅祚果大沮，盘桓塞下，取粮而反，卒不敢入寇。又岁俭贫，愿得赐物，乃报言：“边吏擅兴兵，行且诛之矣。”
　　冬，十月，壬午朔，以仙游县君任氏坟域为园，从礼院所奏也。
