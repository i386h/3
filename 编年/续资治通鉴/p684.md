<!-- { "loadSidebar": true } -->
　　徐州守将、同知枢密院事陆聚，闻徐达已克淮安，以徐、宿二州诣达军降，王以聚为江淮行省参政，仍守徐州。
　　甲子，吴王发建康，往濠州省陵墓，命博士许存仁、起居注王祎等从行。遣使谕徐达曰：“闻元将珠展领马步兵万馀自柳滩渡入安丰，其部将漕运自陈州而南，给其馈饷。我庐州俞平章见驻师东正阳，修城守御，宜令遣兵巡逻，绝其粮道。安丰粮既不给，而珠展远来之军，野无所掠，与我军相持，师老力罢，尔宜选刘平章、薛参政部下骑卒五百，并庐州之兵，速与之战，一鼓可克也。不然，事机一失，为我后患。”达闻命，即统率马步舟师三万馀人进攻安丰。
　　丁卯，吴江淮行省参政、守徐州陆聚遣兵攻鱼台，下之，又遣兵取邳州。于是邳、萧、宿、迁、睢宁诸县皆降于吴。
　　吴王至濠州，念父母始葬时，礼有未备，议欲改葬，问博士许存仁等改葬典礼，对曰：“礼，改葬，易常服，用缌麻，葬毕除之。今当如其礼。”王怆然曰：“改葬虽有常礼，父母之恩，岂能尽报耶！”命有司制素冠、白缨，衫、捴以粗布为之。王祎曰：“比缌为重矣。”王曰：“与其轻也宁重。”时有言改葬恐泄山川灵气，乃不复启葬，但增土以培其封。冢旁居民汪文、刘英，于王有旧，召至，慰抚之，令招致邻党二十家守冢，复其家。
　　戊辰，方国珍遣经历刘庸等贡金绮于吴。
　　濠州父老经济等谒见吴王，王与之宴，谓济等曰：“吾与诸父老不相见久矣。今还故乡，念父老、乡人遭罹兵难以来，未遂生息，吾甚悯焉。”济等曰：“久苦兵争，莫获宁居。今赖王威德，各得安息，乃复劳忧念。”王曰：“濠吾故乡，父母坟墓所在，岂得忘之！”诸父老宴饮极欢，王又谓之曰：“诸父老皆吾故人，岂不欲朝夕相见，然吾不得久留此。父老归，宜教导子弟为善，立身孝弟，勤俭养生。乡有善人，由其有贤父兄也。”济等顿首谢。王又曰：“乡人耕稼交易，且令无远出。滨淮诸郡，尚有寇兵，恐为所钞掠。父老亦宜自爱，以乐高年。”于是济等皆欢醉而去。
　　辛未，吴左相国徐达克安丰。
　　初，达率师至安丰，分遣平章韩政等以兵扼其四门，昼夜攻之，不下，乃于东城龙尾坝潜穿其城二十馀丈，城坏，遂破之。实都、竹昌、左君弼皆出走，吴师追奔十馀里，获实都及裨将贲元帅而还，竹昌、左君弼并走汴梁。至日晡时，平章珠展率官军来援，政等复与战于南门外，大败之。珠展遁去，遣千户赵祥以兵追至颍，获其运船以归。遂置安丰卫，留指挥唐胜宗守之。
　　戊寅，吴王将还建康，谒辞墓，召汪文、刘英，赏以绮帛、米粟，曰：“此以报宿昔相念之德。”又谓诸父老曰：“乡县租赋，当令有司勿征。一二年间，当复来相见也。”
　　五月，甲申，吴王自濠州还至建康。
　　甲辰，以托克托布哈为御史大夫。
　　六月，壬子朔，汾州介休县地震。平遥县大雨雹。绍兴路山阴县卧龙山裂。
　　己未，命知枢密院事玛噜以兵守直沽，命河间盐运使拜珠、曹履亨抚谕沿海灶户，俾出征夫从玛噜征讨。
　　丙寅，诏：“英宗时谋为不轨之臣，其子孙或成丁者，可安置旧地，幼者随母居草地，终身不得入京城及不得授官，止许于本爱马应役。”
　　皇后索隆噶氏生日，百官进笺，皇后谕萨蓝托里等曰：“自世祖以来，正宫皇后寿日，不曾进笺，近年虽行，不合典故。”却之。
　　秋，七月，辛巳朔，日有食之。
　　徐沟县地震，介休县大水。
　　壬午，吴王遣使与库库特穆尔书曰：“曩者尹焕章来，随遣汪何报礼。窃意当此之时，博啰提精兵往云中，与京师密迩，其势必先挟天子。阁下恐在其号令中，故力与之竞，若归使者，必泄其谋，故留而不遣。今阁下不留心于北方，而复千里裹粮，远争江淮之利，是阁下弃我旧好而生新衅也。兵势既分，未免力弱。是以博啰虽无馀孽跳梁于西北，而凤翔、鹿台之兵合党而东出，俞宝拒战于乐安，王仁逃归于齐东，幽燕无腹心之托，若加以南面之兵，四面并起，当如之何？此皆中原将士来归者所说，岂不详于使臣复命之辞！足下拘留不遣，果何益哉？意者阁下不过欲挟天子令诸候，以效魏武终移汉祚；然魏武能使公孙康擒袁尚以服辽东，使马超疑韩遂以定关右，皇后、太子如在掌握中，方能抚定中原。阁下自度能垂绅搢笏，决此数事乎？恐皆出魏武下矣。倘能幡然改辙，续我旧好，还我使臣，救灾恤患，各保疆宇，则地利犹可守，后患犹可弭。如或不然，我则整舟楫，乘春水之便，命襄阳之师，经唐、邓之郊，北趋嵩、汝，以安陆、沔阳之兵，掠德安，向信、息，使濠、泗之将自陈、汝捣汴梁，徐，邳之军取济宁，淮安之师约王信海道舟师，会俞宝同入山东，加以张、李及天宝努腹心之疾，此时阁下之境，必至土崩瓦解。是拘使者之计，不足为利而反足以为害矣。惟阁下与众君子谋之，毋徒独断以贻后悔！”
　　丙申，库库特穆尔遣硃珍、卢旺屯兵河中，遣关保、浩尔齐合兵渡河，会珠展、商暠，且约李思齐以攻张良弼。良弼遣子弟质于思齐，思齐与良弼拒守。关保等战不利，思齐请诏和解之。
　　丁未，吴王以淮东诸郡既平，遂议讨张士诚，召中书省及大都督府臣计之。右丞相李善长曰：“张氏宜讨久矣，然其势虽屡屈而兵力未衰，土沃民富，又多储积，恐难猝拔，宜俟隙而动。”王曰：“彼淫昏益盛，生衅不已，今不除之，终为后患。且彼疆域日促，长淮东北之地，皆为吾有，吾以胜师临之，何忧不拔！况彼败形已露，岂待观隙耶！”左相国徐达曰：“张氏骄盈，暴殄奢侈，此天亡之时也。其所恃骁将如李伯升、吕珍之徒，皆龌龊不足数，徒拥兵众，为富贵之娱耳。其居中用事者，黄、蔡、叶三参军，皆迂阔书生，不知大计。臣奉主上威德，率精锐之师，声罪致讨，三吴可计日而定。”王喜，顾达曰：“诸人局于所见，独尔合吾意，事必济矣！”于是命诸将简阅士卒，择日启行。
　　是月，太白经天者再。
　　八月，庚戌朔，吴拓建康城。
　　初，旧城西北控大江，东尽白下门，距钟山既阔远，而旧内在城中，因元南台为宫，稍卑隘。王乃命刘基等卜地，定作新宫于钟山之阳，在旧城东白下门之外二里许增筑新城，东北尽钟山之阳，延亘周围凡五十馀里。
　　壬子，吴王命中书左丞相徐达为大将军，平章常遇春为副将军，帅兵二十万伐张士诚。吴王御戟门，集诸将佐谕之曰：“卿等宜戒饬士卒，毋肆劫掠，毋妄杀戮，毋发丘垄，毋毁庐舍。闻张士诚母葬姑苏城外，慎勿侵毁其墓。”诸将皆再拜受命。遂为戒约军中事，命人给一纸。
　　将发，王问诸将曰：“尔等此行，用师孰先？”遇春对曰：“逐枭者必覆其巢，去鼠者必熏其穴，此行当直捣苏州。苏州既破，其馀诸郡可不劳而下矣。”王曰：“不然，士诚起盐贩，与张天麟、潘元明等皆强梗之徒，相为手足。士诚苟穷促，天麟辈惧其俱毙，必并力救之。今不先分其势而遽攻功州，若天麟出湖州，元明出杭州，援兵四合，难以取胜。莫若出兵先攻湖州，使其疲于奔命。羽翼既披，然后移兵苏州，取之必矣。”遇春犹执前议，王作色曰：“攻湖州失利，吾自任之。若先攻苏州而失利，吾不汝贷也！”遇春不敢复言。
　　王乃屏左右谓达、遇春曰：“吾欲遣熊天瑞从行，俾为吾反间。天瑞之降，非其本意，心常怏怏。适来之谋，戒诸将勿令天瑞知之，但云真捣苏州，天瑞知之，必叛从张氏以输此言，如此则堕吾计中矣。”
　　癸丑，达等帅诸军发龙江，辛酉，师至太湖。己巳，遇春击贼十诚兵于湖州港口，擒其将尹义、陈旺，遂次洞庭山。王闻之，喜曰：“胜可必矣！”癸酉，进至湖州之毘山，又击败其将石清、汪海，擒之。士诚驻军湖上，不敢战而退。指挥熊天瑞果叛降于士诚。
　　甲戌，师至湖州之三坐桥，其右丞张天麟，分三路以拒吴师；参政黄宝当南路，院判陶子实当中路，天麟自当北路，同佥唐杰为后继。达率兵进攻之，有术者言今日不宜战，遇春怒曰：“两军相当，不战何待！”于是达遣遇春攻宝，王弼攻天麟，达自中路攻子实，别遣骁将王国宝率长枪军直扼其城。遇春与宝战，宝败走，欲入城，城下吊桥已断，不得入，复还力战，被擒。天麟、子实皆不敢战，敛兵而退。士诚又遣司徒李伯升来援，由荻港潜入城，吴军复四面围之，伯升及天麟闭门拒守。达遣国宝攻其西门，自以大军继之，子实及同佥余得全、院判张得义出战，复败走。
　　士诚又遣平章硃暹、王晟、同佥戴茂、吕珍、院判李茂及其所称五太子者率兵六万来援，号二十万，屯城东之旧馆，筑五寨自固。达与遇春、汤和等分兵营于东迁镇南姑嫂桥，连筑十垒，以绝旧馆之援。李茂、唐杰、李成惧不敌，皆遁去。士诚婿潘元绍，时驻兵于乌镇之东，为珍等声援，吴师乘夜击之，元绍亦遁，遂填塞沟港，绝其粮道。元绍，元明之弟也。士诚知事急，乃亲率兵来援，达等与战于皁林之野，又败之。
　　戊寅，以李国凤为中书左丞，陈友定为福建行省平章政事。
　　陈友定以农家子起佣伍，目不知书，至是尽有福建八郡之地。数招致文学知名士如闽县郑定、庐州王翰之属，留置幕府，友定遂粗涉文史。然颇任威福，所属违令者，辄承制诛窜不绝。漳州守将罗良，心不平，以书责之曰：“郡县者，国家之土地；官司者，入主之臣役；而隄廪者，朝廷之外府也。今足下视郡县如家室，驱官僚如圉仆，擅隄廪如私藏，名虽报国，实有鹰扬跋扈之心，不知足下欲为郭子仪乎，抑为曹孟德乎？”友定怒，竟以兵诛良。而福清宣慰使陈瑞孙，崇安令孔楷，建阳人詹翰，拒友定不从，皆被杀，于是友定威震八闽，然事朝廷未尝失臣节，岁运粮数十万至大都，海道辽远，至者常十三四。帝嘉之，下诏褒美。
　　九月，己卯朔，张士诚复遣其同佥徐志坚，以轻舟出东迁镇觇吴师，欲攻姑嫂桥，常遇春与之战。会大风雨，天晦甚，遇春令勇士乘划船数百突击之，复破其兵，擒志坚。
　　甲申，李思齐兵下盐井，获川贼余继隆，诛之。礼部待郎满尚宾，吏部待郎温都尔罕，自凤翔还京师。
　　先是尚宾等持诏谕思齐开通川蜀道路，思齐方兵争，不奉诏，尚宾等留凤翔一年，至是始还。
　　丙戌，以方国珍为江浙行省左丞相，弟国瑛、国珉，侄明善，并为江浙行省平章政事。
　　初，国珍虽以三郡献于吴，实未纳土，特欲假借声援以拒朝廷。及帝屡加命，国珍益骄横，终不肯奉正朔。
