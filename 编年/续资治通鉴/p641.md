<!-- { "loadSidebar": true } -->
　　乙亥，史惟良上疏言：“今天下郡邑被灾者众，国家经费若此之繁，帑藏空虚，生民凋瘵，此正更新百度之时也。宜遵世祖成宪，汰冗滥蚕食之人，罢土木不急之役，事有不便者，咸厘正之。如此，则天灾可弭，祯祥可致；不然，因循苟且，其弊渐深，治乱之由，自此而分矣。”帝嘉纳之。
　　丙子，以卫辉路旱，罢苏门岁输米二千石。
　　论额森特以不忠不敬，伏诛。
　　癸未，建颜子庙于曲阜所居陋巷。
　　时方建龙翔集庆寺，命阿荣、赵世安督工，台臣监造。南台御史盖苗上封事曰：“臣闻使民以时，使臣以礼，自古未有不由斯道而致隆平者。陛下龙潜建业之时，居民困于供给；幸而获睹今日之运，百姓跂足举首以望非常之惠。今夺民时，毁民居，以创佛寺，岂圣人御天下之道乎？昔汉高祖兴于丰、沛，为复两县；光武中兴，南阳免税三年。今不务此而隆重佛氏，何以慰斯民之望哉？且佛以慈悲为心，方便为教，今尊佛氏而害生民，无乃违其方便之教乎？台臣职专纠察，表正百司，今乃委以修缮之役，岂其理哉？”书奏，为免台臣监役。
　　关中大饥，帝问奎章侍书学士虞集，何以救民之饥，对曰：“承平日久，人情晏安，有志之士，急于近效，则怨讟兴焉。不幸大灾之馀，正君子为治作新之机也。若遣一二有仁术、知民事者，稍宽其禁令，使得有所为，随郡具择可用之人，因旧民所在，定城郭，修闾里，治沟洫，限畎亩，薄征敛，招其伤残老弱，渐以其力治之，则远去而来归者渐至，春耕秋敛，皆有所助。一二岁间，勿征勿徭，封域既正，友望相济，四面而至者，均齐方正，截然有法，则三代之民将见出于空虚之野矣。”帝称善。因进曰：“幸假臣一郡，试以此法行之，三五年间，必有以报朝廷者。”左右有曰：“虞伯生欲以此去耳。”遂寝其议。
　　以张养浩为陕西行台御史中丞。
　　初，养浩以父老，弃官归养，屡征不赴。及闻陕西中丞之命，即散其家之所有与乡里贫乏者，登车就道，遇饿者则赈之。道经华山，祷雨于岳祠，大雨如注，水三尺乃止，禾黍自生，秦人大喜。时斗米值十三缗，民持钞出籴，稍昏即不用，诣库换易，则豪猾党蔽，易十与五，累日不可得，民大困。养浩乃检库中未毁昏封钞文可验者，得一千八十五万馀缗，悉以印记其背；又刻十贯、五贯为券，给散贫民，命米商视印记出粟，诣库验数以易之，于是吏弊不敢行。又率富民出粟，因请行纳粟补官之令。闻民间有杀子以奉母者，为之大恸，出私钱以济之。到官四月，未尝家居，止宿公署，夜则祷于天，昼则出赈饥民，终日无少怠，每一念至，即抚膺恸哭，遂得疾不起。卒年六十。关中之人，哀之如失父母。追封济国公，谥文忠。
　　是月，太史院使齐履谦卒。
　　履廉少笃学勤苦，家贫无书。及为星历生，在太史局，会秘书监辇亡宋遗书留置本院，因昼夜讽诵，深究自得，故其学无不淹贯。时立国百有馀年，而郊庙之乐，沿袭宋、金，未有能正之者。履谦谓“乐本于律，律本于气，而气候之法，具在前史。可择僻地为秘密，取金门之竹及河内葭莩候之，上可以正雅乐，荐郊庙，和神人，下可以同度量，平物货，厚风俗。”列其事上之。又得黑石古律管一，长尺有八寸，其制与律家所说不同，盖古所谓玉律也。适迁它官，事遂寝，有志者深惜之。后追封汝南郡公，谥文懿。
　　冬，十月，甲申朔，帝服衮冕，享太庙。
　　辛卯，雅克特穆尔率群臣请上尊号，不许。
　　申饬海道转漕之禁。
　　籍四川囊嘉特家产；其党杨静等皆夺爵，杖之，籍其家，流辽东。
　　甲午，以登极恭谢，遣官代祀于南郊社稷。
　　中书省言：“旧制，朝官以三十月为一考，外任则三年为满。比年朝官率不久于职，或数月即改迁，于典制不类，且治迹无从考验。请如旧制为宜。”敕：“除风宪官外，其馀朝官，不许二十月内迁调。”
　　丙申，上大行皇帝尊谥曰翼献景孝皇帝，庙号明宗，国语曰齐雅尔皇帝。
　　己亥，申饬都水监河防之禁。
　　辛丑，敕诸王公、官府、寺观拨赐田租；除鲁国大长公主听遣人征收外，其馀悉输于官，给钞酬其直。
　　壬寅，弛陕西山泽之禁以利民。
　　大宁路地震。
　　癸卯，监察御史劾奏：“张思明在仁宗朝，阿附权臣特们德尔，间谍两宫，仁宗灼见其奸，既行黜降。及英宗朝，特们德尔再相，复援为左丞，稔恶不悛，既以罢废。今又冒居是官，宜黜罢。”诏罢之。
　　戊申，征托多、王士熙等于贬所，放还乡里。
　　庚戌，罢大承天护圣寺工役。囚在狱三年疑不决者，释之；民欠官钱无可追征者，尽蠲免。
　　赈常德诸路饥。
　　十一月，乙卯，受佛戒于帝师，作佛事六十日。
　　甲子，赈庐州饥。
　　己巳，以萨迪为中书右丞。
　　命中书左丞赵世安提调国子监学。
　　丁丑，广源猺寇掠湖广州且，命行省招捕之。
　　己卯，翰林国史院言纂修《英宗实录》，请具都尔苏款伏付史馆，从之。
　　高丽国王王焘久病，不能朝，请命其子桢袭位。
　　以平江官田百五十顷赐大龙翔集庆寺及大崇禧万寿寺。
　　壬子，诏豫王喇特纳实哩镇云南。
　　十二月，甲申，以帝师自西番至，命朝廷一品以下咸郊迎。大臣俯伏进觞，帝师不为动。国子祭酒富珠哩翀举觞立进曰：“帝师，释迦之徒，天下僧人师也。予，孔子之徒，天下儒人师也。请各不为礼。”帝师笑而起，举觞卒饮。众为之悚然。
　　诏：“僧尼徭役一切无有所预。”
　　丙戌，诏：“百官一品至三品，先言朝政得失一事，四品以下，悉听敷陈。”仍命赵世安、阿荣辑录所上章疏，善者即议举行。
　　追封雅克特穆尔曾祖班都察为溧阳王。祖托克托呼为升王，父绰和尔为扬王。
　　乙未，改封前镇南王特穆尔布哈为宣让王。初，镇南王托布哈薨，子博啰布哈幼，命特穆尔布哈袭其爵，博啰布哈既长，特穆尔布哈请以王爵归之，乃特封富让王，以示褒宠。
　　诏谕群臣臣：“皇姑鲁国大长公主早寡守节，不从诸叔继尚，鞠育遗孤，其子袭其王，女配予一人。朕思庶民若是者犹当旌表，况在懿亲乎！赵世延、虞集等可议封号以闻。”
　　诏：“诸僧寺田，自金、宋所有及累朝赐予者，悉除其租；其有当输租者，仍免其役；僧还俗者，听复为僧。”
　　壬寅，命江浙行省印《佛经》二十七藏。
　　丁未，造至元钞四十五万锭，中统钞五万锭。
　　是岁，中书平章政事彻尔特穆尔，出为河南行省平章政事。是时黄河清，有司以为瑞，请闻于朝，彻尔特穆尔曰：“吾知为臣忠，为子孝，天下治，百姓安为瑞，馀何益于治！”岁大饥，彻尔特穆尔议赈之，其属以为必自县上之府，府上之省，然后以闻，彻尔特穆尔曰：“民饥，死者已众，乃欲拘以常格耶！往复累月，民存无几矣。此盖有司畏罪，将归怨于朝廷，吾不为也。”大发仓廪赈之，乃请专擅之罪；帝嘉之，赐龙衣、上尊。
续资治通鉴--●卷第二百十六
●卷第二百十六
　　　　【元纪二十四】　起上章敦牂正月，尽玄黓涒滩十二月，凡三年。
　　讳图卜特穆尔，武宗次子，明宗之弟也，母曰文献昭圣皇后唐古氏。大德八年春正月癸亥生。至治元年，出居海南；泰定元年，召还京师，封怀王。
　　◎至顺元年
　　春，正月，丙辰，命赵世延、赵世安领纂修《经世大典》事。
　　辛酉，时享太庙。
　　甲子，雅克特穆尔、巴延并辞丞相职，不允，仍命阿荣、赵世安慰谕之。
　　丁卯，云南诸王图沁及万户布呼、阿哈等叛，攻中庆路，陷之，杀廉访司官，执左丞实都等，迫令署诸文牍。
　　辛未，中书省言：“科举会试日期，旧制以二月一日、三日、五日，近岁改为十一、十三、十五；请依旧制。”从之。
　　壬申，衡阳猺为寇，劫掠湘乡州。
　　丁丑，追封三宝努为郢城王，谥荣敏。
　　赵世延请致仁，不允。
　　庚辰，陛群玉署为群玉内司，仍隶奎章阁学士院，以礼部尚书库库兼监群玉内司事。库库尝以秘书监丞奉命往核泉舶，芥视珠犀，不少留目。国制，大乐诸坊，咸隶礼部，遇公宴，众伎毕陈。库库视之泊如，僚佐以下皆肃然。
　　二月，壬午朔，以赵世安为御史中丞，史惟良为中书左丞。
　　癸未，籍张珪子五人家赀。
　　丁亥，命江南、陕西、河南等外富民输粟，补江南万石者官正七品，陕西千五百石、河南二千百，江南五千石者从七品，自馀品级有差；四川富民有能输粟赴江陵者，依河南例；其不愿仕，乞封父母者听。僧、道输粟者，加以师号。
　　己丑，图沁、布呼等攻陷仁德府，至马龙州。调八番元帅鄂勒哲将八番达喇罕军千人、顺元土军五百人御之。
　　庚寅，以修《经世大典》久无成功，专命奎章阁学士阿邻特穆尔、和塔拉、都哩默色等译国言所纪典章为汉语，纂修则赵世延、虞集等，而雅克特穆尔如国史例监修。
　　奎章阁学士和塔拉、都哩默色、萨题、虞集辞职，诏谕之曰：“昔我祖宗睿知聪明，其于致治之道，自然生知。朕以统绪所传，实在眇躬，夙夜忧惧。自惟早岁跋涉艰阻，视我祖宗，既乏生知之明，于国家治体，岂能周知！故立奎章阁，置学士员，以祖宗明训、古昔治乱得失陈说于前，使朕乐于听闻，卿等宜推所学以称朕意，其勿复辞。”
　　甲午，图沁、布呼等攻晋宁州。图沁自立为云南王，布呼为丞相，阿哈、呼喇呼等为平章等官，立城栅，焚仓库以拒命。
　　乙未，中书省言：“江浙民饥，今岁海运，为米二百万石，其不足者，来岁补运。”从之。
　　丙申，赈常德、澧州路饥。
　　甲辰，帝及皇后、皇子喇特纳达喇并受佛戒。
　　己亥，命明宗皇子受佛戒。
　　监察御史言：“中书平章多尔济，职任台衡，不思报效，铨选之际，紊乱纲纪，贪污著闻，恬不知耻，宜行黜罢。”从之。
　　甲辰，流旺沁之子于吉阳军。
　　乙巳，封明宗皇子伊勒质伯为鄜王。
　　赈淮安饥。
　　丙午，命中尚卿苏尔约苏从以兵讨云南。
　　御史台言：“奇彻台天历初在上都，尝与库库楚等谋执都尔苏，事泄，同谋者皆死，奇彻台以出征获免。顷台臣疑而劾之，不称事情，宜雪其枉。”制可。
