<!-- { "loadSidebar": true } -->
　　知宗正丞赵彦若言：“今宗正寺侍祠之外，专掌玉牒属籍而不预荐士，窃恐职有未称。谓宜具为条流，俾诸教官依国子监外官学例，为课试法，每遇秋赋，就宗正寺投状锁试，别立人数，颇示优异，著于格令，俾其竞劝。贤者获升，不肖自抑，一切之恩，分当裁损，必无觖望。夫亲贤兼进，布列中外，以镇安四海，为磐石之固，与愚知混淆，聚于一处，徒殚禄廪而无所事者，不可同日而语也。”事虽不行，时论是之。
　　六月，癸卯朔，日有食之。甲辰夜，东南有光烛地，大星出匏瓜，裂于内阶，声如雷。
　　甲寅，准布进良马于辽。
　　辛酉，殿中丞陈安民等降谪有差。安民坐官相州与失入死罪，属大理评事文及甫言于宰相吴充也。
　　初，蔡确勘是狱，欲锻炼以倾充，词连充子安持。时三司使李承之、户部副使韩忠彦，皆帝所厚，忠彦琦子，而承之尝为都检正，确皆令囚引之。承之知之，数为帝言确险陂之情；帝意稍解，趣使结正。于是狱成，忠彦犹坐赎铜十斤。充上表乞罢相及阖门待罪者三四，帝趣遣中使召出，令视事。确屡率言事官登对，言安持当获重谴，帝曰：“子弟为亲识请托，不得已而应之，此亦常事，何足深罪！”卿辈但欲共攻吴充去之，此何意也？”以确所弹奏答刂还之，言者乃已。
　　秋，七月，癸酉朔，详定礼文所乞罢南郊坛天皇大帝设位，诏弗许。又言：“古者帝牛必在涤三月，以致严洁。今既无涤宫系养之法，有司涤养不严，一切苟简。欲下将作度修涤宫，具系养之法，饬所属官司省视，委太常寺主簿一员阅察。”从之。
　　甲戌，辽诸路奏饭僧尼三十六万人。
　　辛巳，命西上閤门使、忠州团练使韩存宝经制泸州纳溪夷。
　　丁酉，御史黄廉言：“前岁科场逐经发解，人数不均，如别试所，治《诗》者十取四五，治《书》者才及其一。乞自今，于逐经内各取人分数，所贵均收所长，以专士习。”诏：“自今在京发解并南京考试，《诗》、《易》各取三分，《周礼》、《礼记》通取二分。”
　　又言：“国子监生员著述议论，尽得讲官绪馀。将来逐官例差考试，窃恐去取之际，虽未必私徇，而于参校所长，多就己见，人情所不能免。如此，则外方疏远之人偶不相合，遂致黜落，甚非朝廷兼收博采之意。乞将来止选近岁一科人为试官，或差近郡教授。”诏：“候差官日取旨。”
　　八月，癸卯，辽命有司决滞狱。
　　壬子，集贤殿修撰俞充为天章阁待制、知庆州。
　　王珪知帝欲伐夏，故奏乞用充为边帅，使图之，以迎合帝意。
　　戊午，以韩绛为建雄军节度使。
　　九月，癸酉，交趾来贡。癸未，李乾德表乞还广源等州，诏不许。
　　乙酉，以端明殿学士吕公著、枢密直学士薛向并同知枢密院事。向善商财，计算无遗策，然不能无病民，所上课间失实。时方尚功利，王安石从中主之，御史数有言，不听也，向以是益得展奋其业。至于论兵帝所，通畅明决，遂由文俗吏得大用。其事公著甚久，公著亦稍亲之，议论亦颇相左右。
　　诏：“祀天地及配帝，并用特性。”
　　乙未，辽主驻藕丝淀。
　　庚子，五国部长贡于辽。
　　冬，十月，癸卯，辽参知政事刘伸出为保静军节度使。先是伸以户部使受知于辽主，辽主谓宰相杨绩曰：“当今群臣忠直，耶律玦、刘伸而已，然伸不及玦之刚介。”绩拜贺曰：“何代无贤，世乱则独善其身，主圣则兼善天下。陛下区分邪正，升黜分明，天下幸甚！”辽主又谓伸曰：“卿勿惮宰相。”伸对曰：“臣于耶律伊逊尚不畏，何宰相之畏！”伊逊闻而衔之，相与诽诋，遂外迁。玦亦出使于西北部，以酒疾卒。
　　丁未，重修都城毕工，周五十里。
　　己酉，诏衮州常以省钱修葺宣圣祠庙。
　　庚戌，定秋试诸军赏格。
　　侍禁仵全死事，录其弟宣为三班借职。
　　辛亥，韩存宝破泸夷后城等十有三囤。
　　己未，权发遣兴州罗观乞颁义仓法于川峡四路，从之。
　　壬戌，军器监言：“昨赞善大夫吕温卿言：‘五路州军近年增置壮城兵，虽有教阅指挥，而所习武艺全无实用。如大名府城围四十馀里，砲手只有四人，其它挂搭、施放火药、全火等人亦皆阙。盖旧无教阅格，又无专点检之官。今欲令诸州壮城兵，除修葺城橹外，并轮上下两番，教习守御，以十分为率，内留砲手三分，馀并习挂搭，施用拒守器械。仍籍所习匠名，每季委本州比试升降。’尝下五路安抚司，而五路相度异同。本监今参酌，欲乞五路州军壮城兵，遇无修城池楼橹功料，即令安抚司以十分为率，三分令习砲，馀并习挂搭、拒守器械。其广备十一作工匠，并均付五路准备差使及指教施用，三年一替。熙河路州军亦依此。”从之。
　　又言：“温卿谓‘朝廷差官制造澶州浮梁、火叉，其为防患不为不预。然恐万一寇至，以火筏、火船随流而下，顺风火炽，桥上容人不多，难以守御，不若别置战舰以攻其后。乞造战船二十艘，仍于澶州置黄河巡检一员，择河清兵五百，以捕黄河盗贼为名，习水战以备不虞。’下大名府路安抚司相度。本司言：‘澶州界黄河，旧无巡检。当北使路若增创战船，窃虑张皇。欲止选河清兵百人为桥道水军，令习熟船水，可使缓急御捍上流舟筏及装驾战舰。’本监欲依安抚司所陈。”从之。
　　癸亥，于阗来贡。
　　十一月，壬申，详定礼文所言：“郊祀坛域当依仪注爇萧，设三遗，撤去青绳。”又言：“郊祀天地席当以稿鞂，配帝以蒲越，撤去黄褥、绯褥。”又言：“享宗庙当用制币及依仪注焫萧。”又言：“遇雨望祀，当服祭服，仍设乐。”又言：“分献官不当先期升坛，当依仪注。”又言：“《南郊式》，监祭、临礼俱立于坛南，非是。请分监祭立于坛之西北，东向；监礼立于东北，西向。”又言：“景祐中裁定衮冕制度，巳与古合。今少府监进样不应礼，请改用硃组为纮，玉笄、玉瑱以玄纯，垂瑱以五采玉贯于五采藻为旒，以青、赤、白、黄、黑五色备为一玉，每一玉长一寸，前后二十四旒，垂而齐肩，其表里皆用缯。”又言：“服裳皆前三幅、后四幅，今以八幅为之，不殊前后。又，佩玉及绶并服章皆不如古制，当改正。”又言：“百官虽不执事，以朝服侍祠，非是。当并服祭服，如所考制度，修制五冕及爵弁服，各正冕弁之名。”又言：“天子六服，自敬冕而下，今既不亲祠，废而不用。”又言：“六冕并用赤舄。”又言：“景灵宫、太庙、南郊仪注，并云祀前三日，仪鸾司铺御坐黄道褥。黄道褥设于郊庙，非是。”诏道褥不设，馀皆从之。
　　乙酉，详定礼文所言：“古者大带，天子、诸侯、大夫、士采饰单合皆不同。今群臣助祭服，一以绯白罗为之，无等降之别。”又言：“中单亦殊不应礼，并乞据礼改正。”诏送礼院。
　　丁亥，辽禁士庶服用锦绮日月山龙之文。
　　己丑，命龙图阁直学士宋敏求等详定正旦御殿仪注。敏求遂上《朝会议》二篇，《令式》四十篇，诏颁行之。
　　回鹘遣使贡于辽。
　　庚寅，辽以南院枢密使耶律仲禧为广德军节度使，以耶律伊逊荐其可任也。仲禧偕伊逊鞫太子之狱，蔓引无辜，未尝雪正，为公论所不与。伊逊既害太子，因为辽主言：“皇弟宋魏国王和啰噶之子淳，可为储嗣。”群臣莫敢言。北院宣徽使萧乌纳及伊勒希巴萧托辉谏曰：“舍嫡不立，是以国与人也。”辽主犹豫不决。时太子之子延禧及女延寿久寄食于萧怀忠家，会宫中李氏进《挟谷歌文》，辽主感悟，召延禧及延寿，鞠养于宫中。
　　辛卯，辽锦州民张宝，四世同居，命其诸子为三班祗候。
　　戊戌，宰臣吴充、王珪、参知政事元绛，言功臣非古，始唐德宗多难之馀，乃有“奉天定难”之号，不应盛世犹袭陈迹，乞悉减罢；知枢密院冯京等继以为请，遂诏管军臣僚以下至诸军班衔内带功臣者并罢。
　　十二月，甲辰，二府奏事，语及淤田之利，帝曰：“大河源深流长，皆山川膏腴渗漉，故灌溉民田，可以变斥卤为肥沃也。”
　　丙午，日中有黑子如李。
　　丙辰，诏：“青州民王赟贷死，刺配邻州牢城。”
　　初，赟父九思，为杨五儿殴迫，自缢死。赟才七岁，尝欲复仇，而以幼未能。至是一十九岁，以枪刺五儿，断其头及手祭父墓，乃自首。法当斩，帝以赟杀仇祭父，又自归罪，可矜故也。
　　丁卯，辽以北院枢密副使耶律瑞知北院枢密使事。
　　帝每愤辽人倔强，慨然有恢复幽燕之志，御景福殿库，聚金帛为兵费。是年，始更库名，自制诗以揭之曰：“五季失图，玁狁孔炽。艺祖造邦，思有惩艾。爰设内府，基以募士。曾孙保之，敢忘厥志！”凡三十二库。后集羡赢，又揭以诗曰：“每虔夕惕心，妄意遵遗业。顾余不武姿，何日成戎捷！”
续资治通鉴--●卷第七十四
●卷第七十四
　　　　【宋纪七十四】　起屠维协洽正月，尽十二月，凡一年。
　　　　 ○神宗体元显道法古立宪帝德正功英文烈武钦仁圣孝皇帝元丰二年（辽太康五年）
　　春，正月，壬申，辽主如混同江。
　　耶律伊逊荐耶律孝杰忠于社稷，辽主谓孝杰可方唐之狄仁杰，赐名仁杰，许放海东青鹘以宠异之。
　　辽主将出猎，耶律伊逊请留皇孙，辽主欲从之。宣徽使萧乌纳奏曰：“闻驾出游，欲留皇孙。皇孙尚幼，苟保护非人，恐有它变。果留，愿留臣左右，以防不测。”辽主悟，命皇孙从行，如山榆淀。辽主由是始疑伊逊。
　　乙亥，罢岢岚、火山军市马。
　　先是市易旧法，听人赊钱，以田宅或金银为抵当；无抵当者，三人相保则给之。皆出息十分之二，过期不输息，每月更罚钱百分之二。贫民取官货不能偿，积息罚愈多，囚系督责，仅存虚数。于是都提举市易王居卿建议：“以田宅金帛抵当者，减其息；无抵当徒相保者，不复给。”己卯，诏：“自正月七日以前，本息之外所负罚钱悉蠲之。”凡数十万缗。负本息者，延期半年。众议颇以为惬。
　　壬午，以容州管内观察使杨遂为宁远军节度使。
　　丁亥，诏：“宗室大将军以下愿试者，本经及《论语》、《孟子》大义共六道，论一首；大义以五通，论以辞理通为合格。”
