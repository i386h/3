<!-- { "loadSidebar": true } -->
　　甲寅，对宰相于寝殿之东偏。帝不豫浸剧，戊午，崩于延庆殿。遗诏：“皇太子即皇帝位，尊皇后为皇太后，淑妃杨氏为皇太妃。”是日，百官见太子于延庆殿之东楹。遣内殿承制、閤门使薛贻廓告哀于辽。京城内外，并增兵卫，罢工役。
　　初，辅臣共听遗命于皇太后，退，即殿庐草制，军国大事兼权取皇太后处分。丁谓欲去“权”字，王曾曰：“皇帝冲年，政出房闼，斯已国家否运，称权尚足示后；况言犹在耳，何可改也！且增减制书有法，表则之地，先欲乱之乎？”谓不敢言。曾又言：“尊礼淑妃太遽，须它日议之，不必载遗制中。”谓怫然曰：“参政顾欲擅改制书邪？”曾复与辨，而同列无助，曾亦止。时中外汹汹，曾正色独立，朝廷赖以为重。
　　己未，大赦，除常赦所不原者。百官进官一等，优赏诸军。山陵诸费，无以赋民。
　　庚申，命宰臣丁谓为山陵使。
　　先是群臣议太后临朝仪，王曾援东汉故事，请五日一御承明殿，太后坐左，帝坐右，垂帘听政。既得旨，而丁谓独欲帝朔望见群臣，大事则太后召对辅臣决之，非大事悉令雷允恭传奏，禁中画可以下。曾曰：“两宫异处而柄归宦者，祸端兆矣。”谓不听。癸亥，太后忽降手书，处分尽如谓所议。盖谓不欲令同列预闻机密，故潜结允恭使白太后，卒行其意。及学士草辞，允恭先持示谓，阅讫乃进。甲子，始听政于崇政殿西庑。
　　乙丑，以生日为乾元节。
　　丙寅，宰臣丁谓加司徒，冯拯加司空，枢密使曹利用加左仆射，并兼侍中。王曾谓丁谓曰：“自中书令至谏议大夫、平章事，其任一也；枢密珥貂可耳。今主幼，母后临朝，君执魁柄，而以数十年旷位之官一旦除授，得无公议乎？”谓不听。
　　戊辰，贬道州司马寇准为雷州司户参军，户部侍郎、知郓州李迪为衡州团练副使，仍播其罪于中外；准坐与周怀政交通，迪坐朋党傅会也。始议窜逐，王曾疑责太重，丁谓熟视曾曰：“居停主人恐亦未免耳。”盖指曾尝以第舍假准也，曾遂不复争。知制诰宋绶当直，草责词，谓嫌其不切，即用己意改定。诏所称“尝丑徒干纪之际，属先皇违豫之初，罹此震惊，遂至沉剧”，皆谓语也。
　　谓恶准、迪，必欲置之死地，遣中使赉敕就赐二人。中使承谓指，以锦囊贮剑揭于马前，示将有所诛戮状。至道州，准方与群官宴，驿吏言状，州吏皆悚惧出迎，中使避不见；问其所以来之故，不答。众惶恐不知所为，准神色自若，使人谓之曰：“朝廷若赐准死，愿见敕书。”中使不得已，乃授以敕。准即从录事参军借绿衫著之，短才至膝，拜敕于庭，升阶复宴，至暮乃罢。及赴贬所，道险不能进，州县以竹舆迎之，准谢曰：“吾罪人，得乘马幸矣。”冒炎瘴，日行百里，左右为泣下。
　　中使至浑州，迪闻其异于它日，即自裁，不殊，其子东之救之，乃免。人往见迪者，中使辄籍其名；或馈之食，留至臭腐，弃捐不与。迪客邓馀怒曰：“竖子！欲杀我公以媚丁谓邪！邓馀不畏死，汝杀我公，我必杀汝！”从迪至衡州，不离左右，迪由是得全。或语谓曰：“迪若贬死，如士论何？”谓曰：“异日好事书生记事，不过曰‘天下惜之’而已。”
　　初，迪贬衡州，丁谓戒使者，持诏促迪上道。通判郓州范讽辄留数日，为治装祖行。讽，正辞子也，先知平阴县，会河决王陵埽，水去而土肥，失阡陌，民数争不能决。讽为手书分别疆理，民皆持去，以为定券，无复争者。及通判淄州，岁旱蝗，它谷皆不粒，民以蝗不食菽，犹可艺，而患无种，讽行县至邹平，发官廪贷民，即出三万斛。比秋，民皆先期而输。在郓州日，诏塞决河，州募民入刍楗，而城邑与农户等，讽曰：“贫富不同而轻重相若，非诏书使度民力之意，有司误也。”即改符，使富人输三之二。因请下诸州，以郓为率，朝廷从其言。
　　曹玮责授左卫大将军，知莱州。玮时任镇、定都部署，丁谓疑玮不受命，诏河北转运使韩亿驰往收其兵。先是亿尝忤谓意，谓欲缘是并中亿。而玮得诏，即日上道，从弱卒十馀人，不以弓韦长矢箙自随，谓卒不能加害。
　　三月，壬申，以给事中李及知杭州。及治尚简严而乐道人善，以钱塘风俗轻靡，屏绝宴游。一日，冒雪出郊，众谓当置酒召客；乃独造林逋，清谈至暮而归。居官数年，未尝市吴中物，此去，惟市《白乐天集》一部。
　　以龙图阁直学士鲁宗道权判流内铨。宗道在选调久，患铨格烦密，及知吏所以为奸状，于是多所厘正，又悉书科条揭于庑下，人皆便之。
　　丙子，赐群臣御飞白书各一轴。帝始未尝飞白书，一日，至真宗灵御前见所陈飞白笔，遂取而试书，体势遒劲，有如夙习，因以分赐。
　　戊寅，中书请自禫祭后，只日于崇政殿或承明殿视事，双日如先帝故事，前后殿皆不坐。诏：“双日虽不视事，亦当宣召近臣入侍讲读。”
　　乙酉，作受命宝，其文曰：“恭膺天命之宝”，命参知政事王曾书。
　　庚寅，初御崇德殿听朝，皇太后设幄次于承明殿，垂帘以见辅臣。
　　是月，辽地震，云、应二州屋摧地陷，嵬白山裂数百步，泉涌成流。
　　光禄寺臣尉氏马季良，家本茶商，刘美女婿也。夏，四月，壬寅，召试馆职，太后遣内侍赐食，促令早了，主试者分为作之。
　　戊午，加赠皇太后三代，父通为彭城郡王，母庞氏为遂国太夫人，兄美为侍中。
　　遣薛田使于辽，告即位也。
　　辽主如缅山清暑。
　　五月，己巳朔，辽参知政事石用中卒。
　　丁丑，诏先朝《日历》、《起居注》未上者，亟修纂之，以大中祥符元年后史官失于撰集故也。
　　六月，己亥朔，上大行皇帝谥曰文明章圣元孝，庙号真宗。
　　辽主闻真宗崩，集蕃、汉大臣举哀号恸，因谓其宰相吕德懋曰：“闻嗣皇尚少，恐未知通好始末，苟为臣下所谓，奈何？”及薛贻廓至，具道朝廷之意，辽主喜，谓后曰：“汝可致书宋太后，使汝名传中国。”乃设真宗灵御于范阳悯忠寺，建道场百日，为真宗饭三京僧。复命沿边州郡不得作乐，下令国中，诸犯真宗讳悉易之。
　　遣殿前都点检耶律藏引等祭奠、吊慰。时太常博士程琳为接伴，辽使者谓琳曰：“昔先帝尝通使承天太后，今太后独无使，何也？”琳曰：“南北为兄弟，则先皇帝视承天犹叔母，故无嫌。今皇太后乃嫂也，礼不通问。”使者语屈。
　　庚申，西京作坊使入内押班雷允恭伏诛。
　　允恭与丁谓交接，倚势骄恣。始，宦官以山陵事多在外，允恭独留不遣，自请于太后，太后不许。允恭泣曰：“臣遭遇先帝，不在人后，而独不得效力陵上，敢请罪！”太后曰：“吾虑汝妄有举动，适为汝累。”允恭泣告不已，乃以为山陵都监。
　　三月，乙亥，允恭驰至陵下，司天监刑中和为允恭言：“今山陵上百步，法宜子孙，类汝州秦王坟。”允恭曰：“如何不用？”中和曰：“恐下有石若水耳。”允恭曰：“先帝无它子，若如秦王坟，当即用之。”中和曰：“山陵事重，按行覆验，时日淹久，不及七月之期。”允恭曰：“第移就上穴，我走马入见太后言之。”允恭素贵横，众莫敢违，即改穿上穴。乃入白太后，太后曰：“此大事，何轻易如此！”允恭曰：“使先帝宜子孙，何为不可！”太后意不然之，曰：“出与山陵使议可否。”允恭见谓，具道所以。谓亦知其不可，而重逆允恭意，唯唯而已。允恭即入奏曰：“山陵使亦无异议矣。”
　　既而上穴果有石，石尽水出，众议藉藉。修奉山陵部署惧不能成功，中作而罢，奏请待命。谓庇允恭，依违不决。癸巳，入内供奉官毛昌达还自陵下，具奏其事。太后连遣人诘谓，谓始请遣使按视。
　　丙申，遣入内供奉官罗崇勋等就巩县讯鞫允恭罪状以闻。癸卯，又遣权知开封府吕夷简、龙图阁直学士鲁宗道同内臣覆视皇堂；咸请复用旧穴，乃诏辅臣会谓第议。明日，再命王曾覆视。谓请俟曾还，与众议不异，始复役。诏复役如初，唯皇堂须议定乃修筑。曾卒从众议。
　　允恭坐擅移皇堂，并盗金珠、银帛、犀玉带等，杖死于巩县，籍其家；弟允中决配郴州编管，刑中和决配沙门岛。
　　初，丁谓与雷允恭协比专恣，内挟太后，同列无如之何。太后尝以帝卧起晚，令内侍传旨中书，欲独受群臣朝。谓适在告，冯拯等不敢决，请谓出谋之。及谓出，颇陈其不可，且诘拯等不即言，由是稍失太后意。又尝议月进钱充宫掖之用，太后滋不悦。
　　允恭既下狱，王曾欲因山陵事并去谓，而未得间，一日，语谓曰：“曾无子，将以弟之子为后，明日朝退，当留白此。”谓不疑曾有它意也。曾因独对，具言谓包藏祸心，故令允恭擅移皇堂于绝地；太后大惊。谓徐闻之，力自辨于帘前，未退，内侍忽卷帘曰：“相公谁与语？驾起久矣。”谓惶恐不知所为，以笏叩头而出。癸亥，辅臣会食资善堂，召议事，谓独不与，知得罪，颇哀请。钱惟演遽曰：“当致力，无大忧也！”冯拯熟视惟演，惟演踧。
　　及对承明殿，太后谕拯等曰：“谓身为宰相，乃与允恭交通！”因出谓尝托允恭令后苑匠所造金酒器示之。又出允恭尝干谓求管句皇城司及三司衙司状，因曰：“谓前附允恭奏事，皆言已与卿等议定，故皆可其奏，近方识其矫诬。且营奉先帝陵寝而擅有迁易，几误大事。”拯等奏曰：“自先帝登遐，政事皆谓与允恭同议，称得旨禁中，臣等莫辨虚实。赖圣神察其奸，此宗社之福也。”太后怒甚，欲诛谓，拯进曰：“谓固有罪，然帝新即位，亟诛大臣，骇天下耳目。且谓岂有逆谋哉？第失奏山陵事耳。”太后怒少解，令拯等议降黜之命。任中正言谓被先帝顾托，虽有罪，请如律议功。曾曰：“谓以不忠，得罪宗庙，尚何议邪！”乃责谓为太子少保、分司西京。故事，宰相罢免皆降制，时欲亟行，止令拯等召舍人草词，仍榜朝堂，布谕天下。
　　丙寅，参知政事任中正罢为太子宾客、知郓州，坐营救丁谓故也。中正弟中行、中师并坐降黜。
　　秋，七月，辛未，王曾加中书侍郎、平章事，吕夷简为给事中，鲁宗道为右谏议大夫，并参知政事。
