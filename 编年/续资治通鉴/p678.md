<!-- { "loadSidebar": true } -->
　　陈友谅穷蹙，进退失据，欲奔还武昌，乃率楼般百馀艘趣南湖嘴，为吴军所遏。壬戌，友谅遂突出湖口，欲绕江下流遁去，吴国公麾诸军邀击，以火舟火筏冲之，追奔数十里，自辰至酉，战不解；至泾江口，泾江之师复击之。未几，有降卒来奔，言友谅在别舸中流矢，贯睛及颅而死。诸军闻之，大呼喜跃，益争奋，擒其太子善儿、平章姚天祥等。明日，平章陈荣等悉舟师来降，得士卒五万馀人。惟张定边夜以小舟来，窃载友谅尸及其次子理径走武昌，复立理为帝，改元德寿。
　　公之救安丰也，刘基谏，不听，至是谓基曰：“我不当有安丰之行。使友谅乘我之出，建康空虚，顺流而下，我进无所成，退无所归，大事去矣。今友谅不攻建康而围南昌，计之不者，不亡何待！”
　　九月，丁卯朔，吴国公发湖口，还建康。壬申，赐常遇春、廖永忠田，馀将士金帛有差。
　　壬午，吴国公命李善长、邓愈留建康，复率常遇春、康茂才、廖永忠、胡廷瑞等亲征陈理于武昌。
　　吴诸全叛将谢再兴，以张士诚兵犯东阳，左丞硃文忠率兵御之，部将夏子实、郎中胡深为前锋，与其兵遇于义乌。战方接，文忠自将精兵横出其后击之，再兴大败，遁去。深因建策，以为诸全乃浙东籓屏，诸全不守则衢不能支，请去诸全五十里，于五指山下筑城，分兵戍守，文忠从之。未几，士诚将李伯升大举来寇。兵号六十万，顿于城下，城坚不可拔，乃引去。
　　是月，太尉张士诚令其部属颂己功德，必欲求王爵。江浙丞相达实特穆尔谓左右曰：“我承制居此，徒藉口舌以驭此辈。今张氏复要王爵，朝廷虽微，必不为其所胁。但我今若逆其意，则目前必受害，当忍耻含垢以从之耳。”乃为具文书闻于朝，至再三，不报。士诚遂自称吴王，尊其母曹氏为太妃，治宫阙，置官属，改平江路复为隆平府。朝廷遣户部待郎博啰特穆尔等征海运粮于士诚，士诚不与。时天下谓建康为西吴，平江为东吴，然士诚尚奉元正朔，江北诸郡，皆诡云为元恢复，而实自守之。
　　初，士诚拒海漕之命，淮省郎中俞思齐言于士诚曰：“向为贼，不贡犹可，今为臣，其可乎？”士诚怒，抵案扑地而入。思齐，海陵人，本阴阳家者流，士诚开籓，与有功焉。至是知不可为，即弃官而隐，权授淮省参政，遂杜门谢病以卒。
　　又有淳安鲁渊者，由进士迁浙西提学，士诚称王，命为博士，辞不拜，还山。士诚地连十州，诸将咸以为安，松江陈思独上书危之，不报，思遁居海上。
　　郎中参军事陈基，以谏止称王，欲杀之，不果，已而超授内史，迁学士院学士，凡飞书、走檄、碑铭、传记，多出其手。基每以为忧，而未能去也。
　　冬，十月，丙申朔，青齐一方赤气千里。
　　壬寅，吴国公至武昌，马、步、舟师水陆并进。即抵其城，命常遇春等分兵于四门，立栅围之，又于江中联舟为长寨，以绝其出入之路。分兵徇汉阳、德安，于是湖北诸郡皆降于吴。
　　甲辰，湖广伪姚平章、张知院阴使人言于库库特穆尔，设计擒杀其主陈理及伪夏主明玉珍，不果。
　　皇太子恶太傅泰费音不归奉元而止于沙井，己酉，令御史大夫布哈劾泰费音故违上命，当正其罪，诏悉拘所授宣命及所赐物，俾往陕西之西居焉。丞相绰斯戬因益诬奏之，安置土蕃，寻遣使者逼令自裁，泰费音至东胜，赋诗一篇，乃自杀。
　　是月，库库特穆尔遣佥枢密院事任亮复安陆府。
　　博啰特穆尔遣兵攻冀宁，至石岭关，库库特穆尔大破走之，擒其将乌讷尔、殷兴祖。博啰军由是不振。
　　先是监察御史张冲等上章，雪故丞相托克托之冤，诏复托克托官爵，并给复其家产，召其子哈喇章、三宝努还朝。时额森特穆尔亦已死，乃授哈喇章中书平章政事，封申国公，分省大同；三宝努知枢密院事。
　　十一月，庚申，台臣又言：“托克托有大臣之体。向在中书，政务修举，深惧满盈，自求引退，加封郑王，固辞不受。再秉钧轴，克济艰危，统军进征，平徐州，收六合，大功垂成，浮言构难，奉诏谢兵，就贬以没。已蒙录用其子，还所籍田宅，更乞悯其勋旧，还所授宣命。”从之。
　　十二月，丙申朔，吴国公发武昌，还建康，命常遇春总督诸将守营栅，谕之曰：“彼犹孤犭屯处牢中，欲出无由，久当自服。若来冲突，慎勿与战，且坚守营栅以困之，不患其城不下也。”
　　宦者资政院使保布哈与宣政院使托欢，内恃皇太子，外结丞相绰斯戬，骄恣不法，监察御史额森特穆尔、孟额森布哈、傅公让等，劾奏保布哈、托欢奸邪，当屏黜。御史大夫娄都尔苏以其事闻，皇太子执不下，而奇后庇之尤固，御史乃皆坐左迁。
　　治书待御史陈祖仁上书皇太子言：“御史纠劾托欢、保布哈奸邪等事，此非御史之私言，乃天下之公论。今殿下未赐详察，辄加沮抑，使奸臣蠹政之情，不得达于君父，则亦过矣。夫天下者祖宗之天下，台臣者祖宗之所建立，以二竖之微，而于天下之重，台谏之言，一切不恤，独不念祖宗乎？且殿下职分，止于监国抚军，问安视膳而已，此外予夺赏罚之权，自在君父。方今毓德春宫，而使谏臣结舌，凶人肆志，岂惟君父徒拥虚器，而天下苍生亦将奚望！”
　　书奏，皇太子怒，令娄都尔苏谕祖仁，以谓：“托欢等俱无是事。御史纠言不实，已得美除。昔裕宗为皇太子兼中书令、枢密使，凡军国重事合奏闻者，乃许上闻，非独我今日如是也。”
　　祖仁复上书言：“昔唐德宗云：‘人言卢杞奸邪，朕殊不觉。’使德宗早觉，杞安得相！是杞之奸邪，当时皆知之，独德宗不知耳。今此二人亦皆奸邪，举朝知之，在野知之，独殿下未知耳。且裕宗既领军国重事，理宜先阅其纲，若台谏封章，自是御前开拆。假使必皆经由东宫，君父或有差失，谏臣有言，太子将使之闻奏乎，不使之闻奏乎？使之闻奏，则伤其父心；不使闻奏，则陷父于恶；殿下将安所处？如知此义，则今日纠劾之章不宜阻矣，御史不宜斥矣。斥其人而美其除，不知御史所言，为天上国家乎，为一身官爵乎？斥者去，来者言，言者无穷而美除有限，殿下又何以处此？”
　　祖仁书既再上，即辞职，而台臣大小亦皆求退，于是皇太子以其事闻，保布哈、托欢乃皆辞罢。
　　帝令娄都尔苏谕祖仁等，祖仁上疏曰：“祖宗以天下传之陛下，今乃坏乱不可救药，虽曰天运使然，亦陛下刑赏不明之所致也。且区区二竖，犹不能除，况于大者？愿陛下俯从台谏之言，摈斥此二人，不令以辞退为名，成其奸计，使海内皆知陛下信赏必罚，自二人始，则将士孰不效力！天下可抚有以还祖宗。若犹优柔不断，则臣宁饿死于家，誓不与之同朝，牵连及祸也！”
　　疏奏，帝大怒。会侍御史李国凤亦上书皇太子，言：“保布哈骄恣无状，招权纳贿，奔竞之徒，皆出其门，洸洸有赵高、张让、田令孜之风。渐不可长，望殿下思履霜坚冰之戒，早赐奏闻，投之边徼以快众心，则纪纲可振，政治修而百废举矣。”
　　由是帝益怒，台臣自娄都尔苏以下皆左迁。而祖仁出为甘肃行省参知政事，时天极寒，衣单甚，以弱女托于其友硃毅，即日就道。
　　保布哈之被劾，娄都尔苏执其事颇力，太子深恶之，而奇后又谮之于内，未几，保布哈复为集贤大学士、崇政院使。
　　知枢密院事图沁特穆尔与丞相额森布哈俱屯田西方。一日，图沁治具，躬诣额森屯所饷之，额森自恃尊属，不受，图沁怒，坐额森营门外，呼军士共啖之。额森不平，因诬其有异志，差五府官往讯。图沁忿曰：“我有何罪来问？”乃拘五府官，将往诉博啰特穆尔，会娄都尔苏亦惧诛，遂与图沁特穆尔皆奔大同，匿博啰特穆尔所。娄都尔苏者，帝母舅也，以故帝数谓太子寝其事，而太子不从，帝无知之何，乃传旨，密令博啰特穆尔隐其迹；而绰斯戬、保布哈皆附太子，欲穷究其事，遍图形求之。
　　保布哈见台宪弹劾不行，与其党谋曰：“十八功臣家子孙，朝夕在帝左右，我与汝等向日之所为，渠必得知，台臣亦必知之，终必为我不利。”绰斯戬曰：“彼皆娄都尔苏党也。娄都尔苏既为博啰所庇，必称兵犯阙，十八家为内应，社稷能无危乎！”遂诬娄都尔苏及额森呼图克、托欢等谋为不轨，遂执额森呼图克等送资政院，锻炼其狱，连逮不已。帝知其无辜，欲释其事，特命大赦，而绰斯戬增入条画内，独不赦前事。惟娄都尔苏逃匿博啰军中，馀皆远窜，有道死者，亦有贿免者。
　　额森呼图克，泰费音子也，赴贬所，行至中道，执政奏其违命，杖死之，年四十四。泰费音为相，务广延才彦，而额森呼图克亦倾身下士，名称藉甚，至是为奸臣所害。贺氏三世忠贞，皆死于非命，天下悲之。
　　是岁，吴宝源局铸钱三千七百九十一万有奇。
　　　　 ○顺帝至正二十四年（甲辰，一三六四年）
　　春，正月，丙寅朔，吴李善长、徐达等奉表吴国公劝进，公曰：“戎马未息，疮痍未苏，天命难必，人心未定，若遽称尊号，诚所未遑。俟天下大定，行之未晚。”群臣固请不已，乃即吴王位，建百司官属，置中书省左右相国。以李善长为右相国，徐达为左相国，常遇春、俞通海为平章政事，汪广洋为右司郎中，张昶为左司郎中。
　　时小明王在滁州，中书设御座，以正旦行庆贺礼。刘基骂曰：“彼牧竖耳，奉之何为！”遂不拜。然犹以龙凤纪年，封拜、除授及有司文牒，并云：“皇帝圣旨，吴王令旨”。
　　丁卯，吴命减取官店钱。先是设官店以征商，吴王以税重病民，故减之。
　　戊辰，吴王退朝，谓左相国徐达等曰：“卿等为生民计，共推戴予。然建国之初，当先正纪纲。元氏昏乱，纪纲不立，主荒臣专，威福下移，由是法度不行，人心涣散，遂至天下骚动。今将相大臣，当鉴其失，协心图治，毋苟且因循，取充位而已。”又曰：“礼法，国之纪纲，礼法立则人志定，上下安，建国之初，此为先务。吾昔起兵濠梁，见当时主将皆无礼法，恣情任私，纵为暴乱，不知驭下之道，是以卒至于亡。今吾所任将帅，皆当时同功一体之人，自其归心于我，即与之定名分，明号令，故诸将皆听命，无敢有异者。尔等为吾辅相，当守此道，无谨于始而忽于终也。”
　　二月，乙未朔，吴王以诸将围武昌久不下，复亲往视师。辛亥，至武昌，督兵攻城。
