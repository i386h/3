<!-- { "loadSidebar": true } -->
　　陈埙上言，请去君侧之蛊媚以正主德，从天下之公论以新庶政，盖指贾才人及史弥远也。埙，弥远之甥也。弥远谓埙曰：“吾甥殆好名耶？”埙曰：“好名，孟子所不取也。然求士于三代之上唯恐其好名，求士于三代以下唯恐其不好名耳。”力求去，出判嘉兴府。
　　李全突至扬州，副都统丁胜拒之，全攻南门。赵璥夫得史弥远书，许增万五千石粮，劝全归楚州，遣刘易就全垒示之，全笑曰：“史丞相劝我归，丁都统与我战，非相绐耶？”掷书不受。璥夫恐，亟发牌印，迓赵范于镇江，范亦刻日约赵葵，葵帅雄胜、宁淮、武定、强勇四军万四千赴之。
　　时全引兵攻泰州，知州宋济迎入郡治，尽收其子女货币。将趋扬，闻范、葵已入扬城，乃鞭郑衍德曰：“我计先取扬州渡江，尔曹劝我取通、泰，今二赵已入扬州，江其可渡耶？”既而曰：“今惟径捣扬州耳！”遂分兵守泰，而悉众攻扬州。至湾头立寨，据运河之冲，使胡仪将先锋，驻平山堂以伺机便。
　　全攻东门，葵亲搏战。全将张友呼城门请葵出；葵出，与全隔壕立马相劳苦，问全来为何，全曰：“朝廷动见猜疑，今复绝我粮饷，我非背叛，索钱粮耳。”葵曰：“朝廷待汝以忠臣孝子，而乃反戈攻陷城邑，朝廷安得不绝汝钱粮！汝云非反，欺人乎？”欺天乎？”全无以对，弯弓抽矢向葵而去。自是屡战，全兵多败。
　　全每云：“我不要淮上州县，渡江浮海，径至苏、杭，孰能当我？”然全志吞扬州三城，而兵每不得薄城下。宗雄武献策曰：“城中素无薪，且储蓄为总领所支借殆尽，若筑长围，三城自困。”全乃悉众及驱乡农凡数十万，立寨围三城，制司、总所粮援俱绝。范、葵命三城诸门各出兵劫寨，举火为期，夜半，纵兵冲击，歼贼甚众。自是全一意长围，以待久困官军，不复薄城。
　　全张盖奏乐于平山堂，布置筑围。范、葵令诸门以轻兵牵制，亲帅将士出堡寨西攻之。全分兵诸门鏖战，自辰至未，杀伤相当。兵官王青力战，死之。明日，范出师大战，获全粮数十艘，葵亦力战败之。
　　蒙古始置十路征收课税使，以陈时可、赵昉使燕京、刘中、刘桓使宣德，周立和、王贞使西京，吕振、刘子振使太原杨简、高廷英使平阳，王晋、贾从使真定，张瑜、王锐使东平，王德亨、侯显使北京，瓜勒佳永、程泰使平州，田木西、李天翼使济南；从耶律楚材之言，始用士人也。楚材乘间进说周孔之教，且谓天下虽得之马上，不可以马上治，蒙古主深然之。
　　蒙古兵攻潼关、蓝关，不克。
　　十二月，庚申，录用孔子四十九代孙灿，补官。
　　诏：“上寿明慈睿皇太后尊号曰寿明仁福慈睿皇太后，其令有司详具仪注。”
　　行都闻李全之叛，居民有争逃避者，史弥远计无所出，引疾不视事。甲子，帝为下诏曰：“朕尊礼元勋，未欲劳以朝请。可十日一赴内引入堂治事。”时飞檄载道，弥远益恇悚，中夜，欲自沈于池，其妾见而持之，乃止。
　　乙丑，以签书枢密院事郑清之为参知政事兼签收枢密院事，礼部尚书乔行简为端明殿学士、同签书枢密院事，袁韶为资政殿学士、浙西安抚制置使兼知临安府。史弥远欲韶镇遏临安，韶言于弥远曰：“失扬，则京口不可保。淮将尚有可用者，奈何仅为行都计乎？”乃议声讨。诏：“削夺李全官爵，停给钱粮，能擒斩以降者，加不次之赏。”
　　丁卯，御文德殿，册皇后。
　　壬申，以雪寒，诏出封桩库缗钱三十万，赈恤临安贫乏民。
　　癸未，帝率群臣上皇太后尊号册宝。
　　乙酉，慈明殿出缗钱一百五十万，大犒诸军，赈恤临安贫乏之民。
　　蒙古兵拔天全、天胜寨及韩城、蒲坂。
　　　　 ○理宗建道备德大功复兴烈文仁武圣明安孝皇帝绍定四年（金正大八年，蒙古太宗三年）
　　春，正月，戊子朔，帝诣慈明殿行庆寿礼，大赦天下。以庆寿恩，进史弥远、薛极官各二等，葛洪、袁韶、乔行简各一等。
　　进镇江府都统丁整左武大夫、果州团练使，统领沈兴、刘明官各一等，以追袭李全，焚毁粮聚也。
　　辛丑，诏：“右武大夫、彰州防御使王青，特赠建武军节度使、右骁卫大将军，与二子官，仍立庙扬州，额为‘忠果’。”
　　蒙古围凤翔府，金行省完颜哈达、伊喇布哈救之，逗遛不进。金主遣枢密判官白华往促之，哈达、布哈言北兵势甚，不可轻进。白华还，金主复遣往，谕以“凤翔围久，恐守者不可支，可领军出关，略与渭北军交手；彼大军闻之，必当奔赴，少纾凤翔之急。”哈达、布哈乃出关，行至华阴，与渭北军交战，比晚，收军入关，不复顾凤翔矣。
　　赵范、赵葵大败李全于扬州。
　　时全浚围城堑，范、葵遣诸将出东门掩击；全走土城，官军蹑之，蹂溺甚众。范陈于西门，贼闭垒不出，葵曰：“贼俟我收兵而出耳。”乃伏骑破垣间，收步卒诱之。贼兵数千果趋壕侧，李虎力战，城上矢石雨注，贼退。有顷，贼别队自东北驰至，范、葵挥步骑夹浮桥、吊桥并出，为三迭阵以待之。自巳至未，与贼大战，别遣虎等以马步五百出贼背，而葵率轻兵横冲之，三道夹击，贼败走。
　　始，全反谋已成，然多顾忌，且惧其党不顺，而边陲喜事者欲挟全为重，遂激成之。及声罪致讨，罢支钱粮，攻城不得，累战不利，全始大悔，忽忽不乐，或令左右抱其臂，曰：“是我手否？”人皆怪之。
　　范、葵夜议所向，葵曰：“出东门。”范曰：“西出尝不利，贼必见易；因所易而图之，必胜，不如出堡寨西门。”是夕，全张灯置酒，高会平山堂。有候卒识全枪垂双指，以告范，范谓葵曰：“贼勇而轻，必成擒矣！”诘朝，乃悉精兵而西，张官军素为贼所易之旗帜。全望见，谓李、宋二宣差曰：“看我扫南军！”官军见贼，突斗而前，范麾兵并进，葵亲搏战，诸军争奋。贼欲走入土城，李虎军已塞其甕门，全窘，从数十骑北走。葵率诸军蹙之，全趋新塘。新塘自决水后，淖深数尺，会久晴，浮战尘如燥壤，全骑过之，皆陷淖中，不能自拔。制勇军赵必胜等追及，奋长枪刺之，全呼曰：“无杀我，我乃头目。”群卒碎其尸而分其鞍器、甲马，并杀三十馀人，皆将校也。全死，馀党欲溃，国安用不从；议推一人为首，莫肯相下，欲还淮安奉杨妙真。范、葵追击，复败走之。
　　二月，壬戌，臣僚请申饬诸路州县：“自今遇诉灾伤，邑委佐官，州委幕职，于秋成以前，务核的实蠲减田租，仍以分数揭之通衢。如或稽慢，令守镌斥，漕臣觉察不严，一体议罚。”从之。
　　丙子，起复孟珙从义郎、京西路分枣阳军驻答刂。
　　三月，癸巳，以经筵进讲《论语》终篇，召辅臣听讲。己酉，赐宰执、讲读、说书、修注官宴于秘书省。
　　初，盗起闽中，朝廷以陈韡为福建路总捕使，讨平之；至是又躬往邵武督捕馀盗。贼首晏彪迎降，韡以彪力屈方降，非其本心，斩之。时衢盗汪徐、来二破常山、开化，势张甚；韡今淮西将李大声提兵七百，出贼不意，夜薄其寨。贼出迎战，见算子旗，惊曰：“此陈招捕军也！”皆哭。韡令急击之，衢寇悉平。
　　夏，四月，乙丑，浙东提刑言温州司户参军赵汝骤，权宰平阳，侵用官钱赃罪，抵死。诏：“汝骤追毁出身文字，除名勒停。”
　　丙子，以久雨，蠲大理寺、三衙、临安府点检赡军激赏酒库所见盐赃赏钱。
　　丁丑，诏中外决系囚。
　　以郑清之兼同知枢密院事，乔行简签书枢密院事。
　　加赵善湘为江淮制置大使，赵范淮东安抚使，赵葵淮东提刑。善湘季子汝某，史弥远婿也，故凡奏请得无阻。而善湘亦以范、葵进取有方，慰藉殷勤，故能成扬州之功。
　　蒙古取金凤翔，完颜哈达、伊喇布哈迁京兆民于河南，使完颜庆善努戍之。
　　金完颜彝败蒙古将苏布特于倒回谷。蒙古主召苏布特责之，图垒为请曰：“兵家胜负不常，宜令立功自效。”遂令苏布特从图垒南伐。
　　五月，丙戌朔，进前知西和州张孝锡官二等，以四川制置司言其措置边防之劳也。
　　赵范、赵葵帅步骑十万攻盐城，屡败贼众，遂薄淮安，杀贼万计，城中哭声震天。淮安五城俱破，焚其寨栅，斩首数千。淮北贼来援，舟师邀击，复破之，焚水栅，贼始惧。王旻、赵必胜、全子才等移寨西门，与贼大战，贼连败。杨妙真谓郑衍德等曰：“二十年梨花枪，天下无敌手，今事势已去，撑拄不行。汝等未降者，以我在耳。今我欲归老涟水，汝等请降，可乎？”从曰：“诺。”妙真遂绝淮而去，其党即遣冯垍等纳款军门，淮安遂平。
　　庚戌，诏：“今后行在遇暑虑囚，所差官将临安府三狱见禁公事，除情重不原外，馀随轻重减降决遣。大理寺、三衙、两赤县一体裁决。”
　　杨妙真构浮桥于楚州之北，就蒙古帅苏噜克图乞师为李全报仇。金人觇知之，以为蒙古兵果能渡淮，淮与河南跬步间耳，乃使完颜哈达、伊喇布哈戍滶河口。时八里庄民叛蒙古，逐守将而纳之，金以八里庄为镇淮府。
　　六月，己未，诏：“魏了翁、真德秀、尤焴、尤龠，并叙复官职祠禄。”
　　国安用从杨妙真走山东，降于蒙古，蒙古以为都元帅，行省山东。
　　金降人李国昌言于蒙古图垒曰：“金迁汴将二十年，其所恃以安者，潼关、黄河耳。若出宝鸡以侵汉中，不一月可达唐、邓，大事集矣。”图垒然之，白于蒙古主。蒙古主乃会诸将，期以明年正月合南北军攻汴，遣图垒先趋宝鸡。苏巴尔罕来。假道淮东以趣河南，且请以兵会之。
　　秋，七月，乙酉朔，诏：“制总诸帅戎司，凡忠勇死义之家，并与优给其家；其有子才艺异众者，赴枢密院审视录用。”
　　丙戌，臣僚言：“建、剑之间，秋霜害稼，请下诸司措置，般运广米，应济市籴。湖、秀、严、徽，春霜损桑，水潦为沴，令监司郡守留意赈存，与减税色。”从之。
　　丁未，枢密院检去“右武大夫、叙复吉州刺史、江州副都统制陈世雄，会合荆、鄂军马于吉州龙泉，亲临贼境，一战而擒二酋，委有劳绩。”诏以世雄为左武大夫、濠州团练使、江州都统制。
　　丙寅，诏：“近民之官，莫如县令，日来间有贪虐昏缪，不能任事之人，重为民害。令诸路监司、守臣觉察，具职任上于尚书省，取旨施行。”
　　苏巴尔罕至沔州青野原，金统制张宣杀之。图垒闻苏巴尔罕死，曰：“宋自食言，背盟弃好，今日之事，曲直有归矣！”
