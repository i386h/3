<!-- { "loadSidebar": true } -->
　　先是河溢恩、冀、深、瀛之境，帝忧之，以问近臣司马光等。都水监丞李立之，请于四州创生堤三百六十七里以御河，而河北都转运司言当用夫八万三千馀人，役一月成，今方灾伤，愿徐之。都水监丞宋昌言，谓今二股河门变移，请迎河港进约，签入河身，以纾四州水患，遂与屯田都监内侍程昉献议，开二股以导东流。于是都水监奏：“近岁冀州而下，河道梗溢，致上下埽岸屡危。今枣强抹岸冲夺故道，虽创新堤，终非久计。愿相六塔旧口，并二股河导使东流，徐塞北流。”而提举河渠王亚等谓：“黄、御河一带北行，经边界，直入水海，其流深阔，天所以限契丹。议者欲再开二股，渐闭北流，是未尝睹黄河在界河内东流之利也。”至是诏光及入内副都知张茂则乘传相度四州生堤，回日兼视六塔、二股利害。甲午，光入辞，因请河阳、晋、绛之任，帝曰：“汲黯在朝，淮南寝谋，卿未可去也。”
　　乙未，京师及莫州地震。
　　十二月，壬寅，诏：“自今内批指挥事，俟次日覆奏行下。”
　　癸卯，瀛州地大震。
　　庚戌，赐夏国主嗣子秉常诏：“候誓表到日，即遣使封册，并以绥州给还，所有岁赐，自封册后，并依旧例。”
　　辛亥，录唐段秀实后。
　　夏遣使贡于辽。
　　庚申，以判汝州富弼为集禧观使，诏乘驿赴阙。
　　辛酉，邵亢罢。亢在枢密逾年，无大补益，帝颇厌之。至是引疾求去，遂出知越州。
　　是岁，前建昌军司理参军德安王韶，诣阙上《平戎策》三篇，其略曰：“国家欲平西贼，莫若先以威令制服河湟；欲服河湟，莫若先以恩信招抚沿边诸族。盖招抚沿边诸族，所以威服角氏也；威服角氏，所以胁制河西也。陛下诚能择通材明敏之士、周知其情者，令往来出入于其间，推忠信以抚之，使其倾心向慕，欢然有归附之意，但能得大族首领五七人，则其馀小种，皆可驱迫而用之。诸种既失，角氏敢不归”角氏归，即河西李氏在吾股掌中矣。急之可以荡覆其巢穴，缓之可以胁制其心腹，是所以见形于彼而收功在此矣。今玛尔戬诸族，数款塞而愿为中国用者久矣，此其意欲假中国爵命以威其部内耳。而边臣以栋戬故，莫能为国家通恩意以抚之，弃近援而结远交，贪虚降而忘实附，使栋戬得市利而邀功于我，非制胜之利也。玛尔戬诸族皆角氏子孙，各自屯结，其文法所及，远者不过四五百里，近者二三百里，正可以并合而兼抚之。臣愚以为宜遣人往河州与玛尔戬计议，令入居武胜军或渭源城，与汉界相近，辅以汉法。因选官一员有文武材略者，令与玛尔戬同居，渐以恩信招抚沿边诸羌，有不从者，令玛尔戬挟汉家法令以威之。其瞎征、欺巴温之徒，既有分地，亦宜稍以爵命柔服其心，使习用汉法，渐同汉俗，在我实有肘腋之助，且使夏人不得与诸羌结连，此制贼之上策也。”初，韶试制科不中，客游陕西，访采边事甚悉，故为是书以奏。帝异其言，召问方略，以韶管句秦凤经略司机宜文字。
　　夏改元乾道。
　　　　 ○神宗体无显道法古立宪帝德王功英文烈武钦仁圣孝皇帝熙宁二年（辽咸雍五年）
　　春，正月，丁亥，帝谓辅臣曰：“尝闻太宗时，内藏财货，每千计用一牙钱记之，名物不同，所用钱色亦异，它人莫能晓也。皆匣而置之御阁，以参验帐籍中定数。晚年尝出其钱示真宗曰：‘善保此足矣！’近见内藏库籍，文具而已，财货出入，略无关防。前此尝以龙脑、珍珠鬻于榷货务，数上不输直，亦不钩考。盖领之者中官数十人，唯知谨扃钥，涂窗牖，以为固密，安能钩考其出入多少与所蓄之数！”乃令户部、太府寺于内藏诸库皆得检察。置库百馀年，至是始编阅焉。
　　甲午，奉安英宗神御于景灵宫英德殿。
　　是月，司马光视河还，入对，请如宋昌言策，于二股之西置上约，擗水令东，俟东流渐深，北流淤浅，即塞北流，放出御河、胡卢河，下纾恩、冀、深、瀛以西之患。初，商胡决河，自魏之北至恩、冀、乾宁入于海，是谓北流。嘉祐八年，河流派于魏之第六埽，遂为二股，自魏、恩东至德、沧，入于海，是谓东流。时议者多不同，李立之力主生堤，帝不听，卒用昌言策，置上约。
　　二月，诏：“今后谋杀人自首，并奏听敕裁。”帝初从王安石议，凡谋杀已伤而自首，减二等科罪，众论不服。御史中丞滕甫请再选官定议，诏送翰林学士吕公著、韩维、知制诰钱公辅重定。公著等议如安石，于是法官齐恢、王师元、蔡冠卿等皆劾奏公著等所议为不当，又诏安石与当官集议。反覆论难，久之不决，故有是诏。
　　己亥，以观文殿大学士、判汝州富弼为尚书左仆射兼门下侍郎、平章事。
　　庚子，以翰林学士王安石为右谏议大夫、参知政事。
　　初，帝欲用安石，以问曾公亮，公亮力荐之。唐介言安石不可大任，帝曰：“卿谓安石文学不可任邪，经术不可任邪，吏事不可任邪？”介曰：“安石好学而泥古，议论迂阔，若使为政，恐多变更。”退，谓公亮曰：“安石果用，天下困扰必矣。诸公当自知之。”帝又问侍读孙固曰：“安石可相否？”固对曰：“安石文行甚高，处侍从献纳之职可矣。宰相自有度，安石狷狭少容。必欲求贤相，吕公著、司马光、韩维其人也。”凡四问，皆以此对。帝不以为然，竟用安石，谓之曰：“人皆以为卿但知经术，不晓世务。”安石对曰：“经术，正所以经世务也。但后世所谓儒者，大抵多庸人，故流俗以为经术不可施于世务耳。”帝曰：“然则卿所设施，以何为先？”安石曰：“变风俗，立法度，今之所急也。”帝深纳之。
　　命翰林学士吕公著修《英宗实录》。
　　乙巳，以灾变，避正殿，减膳，彻乐。
　　丙午，司马光入对，乞郡。帝不许，曰：“卿名闻外国，奈何出外？”先是吕公著使辽时，光初解台职，辽人因问光何不为中丞；公著归，告帝，故知之。
　　甲子，设制置三司条例司，掌经画邦计，议变旧法以通天下之利，命陈升之、王安石领其事。安石素与吕惠卿善，乃言于帝曰：“惠卿之贤，虽前世儒者，未易比也。学先王之道而能用者，独惠卿而已。”遂以惠卿为条例司检详文字。事无大小，安石必与惠卿谋之；凡所建请章奏，皆惠卿笔也。时人号安石为孔子，惠卿为颜子。富弼以足疾未能入见。有为帝言灾异皆天数，非人事得失所致者，弼闻而叹曰：“人君所畏惟天，若不畏天，何事不可为者！此必奸人欲进邪说以摇上心，使辅弼谏争之臣无所施其力，是治乱之机，不可以不速救。”即上书数千言，力论之。
　　王安石既用事，尝因争变法，怒目谓同列曰：“公辈坐不读书耳！”赵抃折之曰：“君言失矣，皋、夔、稷、契之时，有何书可读！”安石默然。
　　是月，遣刘航等册李秉常为夏国王。
　　三月，富弼始入见，曰：“臣闻中外之事，渐有更张，此必由小人献说于陛下也。大抵小人惟喜动作生事，则其间有所希冀。若朝廷守静，则事有常法，小人何望哉！愿深烛其然，毋令后悔。”帝改容听纳，曰：“今日得卿至论，可谓金石之言！”
　　癸未，以苏辙为制置三司条例司检详文字。先是辙上疏曰：“所谓丰财者，非求财而益之也，去事之所以害财者而已。事之害财者三：一曰冗官，二曰冗兵，三曰冗费。”疏奏，帝批付中书，因召对而有是命。
　　两府同奏事，富弼言大臣须和乃能成务。又言今所进用，或是刻薄小才，小才虽似可喜，然害事坏风俗为甚，须进用醇厚笃实之人。帝曰：“大臣固当与朝廷分邪正，邪正分则天下自治。”
　　乙酉，诏令三司判官、诸路监司及内外官各具财用利害闻奏。
　　戊子，夏国主秉常上誓表，纳塞门、安远二砦，乞缓州；许之。
　　壬辰，帝问王安石：“制置条例如何？”安石曰：“已检讨文字，略见伦绪。然今欲理财，则必使能。天下但见朝廷以使能为先，而不以任贤为急；但见朝廷以理财为务，而于礼义教化之际未有所及，恐风俗由此而坏，将不胜其敝，陛下当深念国体有先后缓急。”帝颔之。
　　乙未，以旱虑囚。
　　辽晋王耶律仁先，前以耶律伊逊之谮，出之于外。至是准布叛，辽主复思仁先，乃命为西北路招讨使，率禁军进讨。仁先入见，辽主亲谕之曰：“卿去朝廷远，每俟奏行，恐失机会，可便宜行事。”
　　夏，四月，戊戌，省内外土木工。
　　初，群臣请上尊号及作乐，帝以久旱不许。富弼言：“故事，有灾变皆彻乐，恐陛下以同天节辽使当上寿，故未断其请。臣以为此盛德事，正当以示外国，乞并罢上寿。”从之。
　　帝委任政府，责以太平。一日，政府召台谏官至都堂，富弼谓曰：“上求治如饥渴，正赖君辈同心以济。”知谏院钱公辅对曰：“朝廷所为是，天下谁敢不同！所为非，公辅虽欲同之，不可得也。”
　　丙午，同天节，罢上寿。是日，雨。富弼言：“愿陛下不以今日雨泽为喜，常以累年灾变为惧。盖修德致雨，其应如此；万一于德有损，其灾应岂复缓邪！”帝亲书答诏曰：“敢不置之几席，铭诸肺腑！更愿公不替今日之志。”
　　丁未，参知政事唐介卒。介为人简伉，以敢言见惮。帝谓其先朝遗直，故大用之；然扼于王安石，少所建明，声名减于谏官、御史时。
　　初，中书尝进除目，数日不决，帝曰：“当问王安石。”介曰：“陛下以安石可大用即用之，岂可使中书政事决于翰林学士！近每闻宣谕，某事问安石，可即行之，不可不行。如此，则执政何所用！必以臣为不才，愿先罢免。”
　　安石既执政，奏言：“中书处分答刂子，皆称圣旨，不中理者十常八九，宜止令中书出牒。”帝愕然。介曰：“昔寇准用答刂子迁冯拯官不当，拯诉之。太宗谓：‘前代中书用堂牒，乃权臣假此为威福。太祖时堂牒重于敕命，遂削去之。今复用答刂子，何异堂牒！’张洎因言：‘废答刂子，则中书行事别无公式。’太宗曰：‘大事则降敕；其当用答刂子，亦须奏裁。’此所以称圣旨也。如安石言，则是政不自天子出。使辅臣皆忠贤，犹为擅命；苟非其人，岂不害国？”帝以为然，乃止。
　　介数与安石争论，安石强辩，而帝主其说，介不胜愤懑，疽发背而卒。疾亟，帝临问，流涕。既卒，复幸其第吊哭，以画像不类，命取禁中旧藏本赐其家。盖介为谏官时，仁宗密令图其像，置温成阁中，御题曰“右正言唐介”，外庭不知也。
