<!-- { "loadSidebar": true } -->
　　丁未，三省言：“元丰八年二月二十九日，御史中丞黄履言：‘访闻两府大臣尝议奏请皇子就傅、建储事，王珪辄语李清臣云，彼家事，外庭不当与知，蔡确、章惇闻之，对众穷其所立。珪不得已，方云上自有子，确、惇乃宣言于众，其议遂定。臣又闻珪阴交高遵裕，尝招其子士充传达语言。臣伏思陛下以槐位处珪，以鼎餗养珪，凡十有六年。今圣躬偶感微疹，而珪已怀二心，何以惩劝天下！’至三月初，履又言：‘臣论王珪议储之事，果合于义，珪不可以无罪；不然，则臣亦当有责，伏望早赐指挥。’又，绍圣二年十一月，右正言刘拯言：‘王珪持二心为奸，其卒也，恩礼甚厚；蔡确定策受顾命，辅翼陛下，而挤死投窜之地。功罪不明，孰大于此？伏望究珪之罪，录确之功。’又今年二月，西京副将高士京进状称：‘先臣遵裕，当先帝服药危疑之际，有故宰相王珪召臣亲弟承议郎士充密议，取决于先臣，欲知皇太后意所欲立。先臣大怒曰：“国家自有正统，何决于我！”因叱骂士充曰：“敢再往，即杖汝死！”有此忠义，不获伸诉，乞详酌优赐褒赠。’又，给事中叶祖洽言：‘当先帝违豫，臣适在朝廷，亲闻士论籍籍罪珪。’伏乞特下有司，正珪之罪。”于是诏：“珪遗表恩例并行追夺，所赐宅拘收入官，追贬珪万安军司户参军。”
　　帝之嗣位，邢恕与蔡确阴有异意，确死贬所，恕亦斥不用，日夜图报复。黄履旧与恕相得，恕诬谤宣仁，履与其谋。元丰八年二月三日章疏，乃追为之，非当日所奏也。高士京者，遵裕假子，尝与恕同官。士京庸暗，恕一日置酒，从容谓士京曰：“公知元祐间独不与先公推恩否？”士京曰：“不知。”又问：“有兄弟否？”士京曰：“有兄士充，已死。”恕曰：“此乃传王珪语言者也。当是时，王珪为相，欲立徐王，遣公兄士充传道语言于禁中，知否？”士京曰：“不知。”因诱士京以官爵，曰：“公不可言不知，当为公作此事，第勿语人。”因令所亲信王棫为士京作奏上之，珪由是得罪。
　　己酉，复文德殿侍从转对。
　　辽南府宰相赵廷睦出知兴中府；参知政事牛温舒兼同知枢密院事。
　　五月，丁巳，太子少保致仕潞国公文彦博卒，年九十二。
　　彦博逮事四朝，任将相五十年，名闻四夷。元祐间，契丹使耶律永昌、刘霄来聘，苏轼馆客，与使入觐，望见彦博于殿门外，却立改容曰：“此潞公邪？”问其年，曰：“何壮也！”轼曰：“使者见其容，未闻其语。其综理庶务，虽精练少年有不如；贯穿古今，虽专门名家有不逮。”使者拱手曰：“天下异人也！”
　　辛酉，以皇太妃服药及亢旱，决四京囚。
　　壬戌，诏陕西添置蕃落马军十指挥。
　　癸亥，辽西北路招讨使额特勒讨准布，破之。
　　己巳，辽主驻萨里纳。
　　辛未，诏榜示朝堂曰：“朕获承先构，永惟休烈盛美，欲以昭示万世。而顷遭群奸逞憾，力肆诋排，政事人材，废毁殆尽，思与卿士大夫共承厥志。念今在廷之臣，乃阴怀私恩，显废公议，以奸臣所斥逐为当罪，所变更为得宜，以先帝所建立为不然，所褒擢为非当，借誉馀党，幸复甄收，扇为是非不定之论，欲开善否更用之端。朕察言观事，灼见邪心，欲正典刑，当申儆戒，其或怙终，必罚无赦！”
　　元祐初，章惇争论役法札子，有云：“役法可以缓改，非如京东铁马、福建茶盐，不改一日则有一日之害也。”及蔡卞与蹇序辰谋共作诏榜，虑惇不从，乃持惇元祐札子以胁之曰：“若谓吴居厚京东所行非是，则先帝褒诏亦非是矣。”惇噤不能语，于是从序辰所请降诏榜云。
　　太子少保致仕韩缜卒，赠司空，谥庄敏。缜出入将相，寂无功烈，厚自奉养，世以比晋何曾。
　　丁丑，三省言：“韩维朋附司马光，最为尽力。”诏维责授崇信军节度副使，筠州居住。时年八十一，诸子乞尽纳己官，听父里居，且告章惇云：“父执政，与光议论多不合。”故得旨免行。
　　六月，癸未朔，日有食之。
　　甲申，辽主命罢诸路驰驿贡新。
　　丙戌，辽主命每冬驻跸之所，宰相以下构宅，毋役其民。
　　戊子，嗣濮王宗楚卒，以其弟宗祐嗣。
　　丙申，诏：“翰林学士、吏部尚书各举监察御史二人。”
　　丁酉，环庆路安疆砦成。
　　甲辰，熙河进筑青石峡，工毕，诏赐人役及防拓军兵缗钱有差，寻赐名西平。
　　乙巳，保宁军观察留后宗汉为开府仪同三司，徙封安康郡王。
　　己酉，太原地震。
　　庚戌，辽以契丹行宫都部署耶律鄂嘉为南院大王。
　　秋，七月，壬子朔，太白昼见。
　　辽主猎于黑岭。
　　八月，乙酉，封世开为安定郡王。世开，燕懿王德昭曾孙也。
　　丙戌，鄜延将王愍复宥州。
　　丁酉，诏以蔡确无辜贬死，弟除名勒停；又，前朝奉郎硕，特与叙换内殿崇班。
　　确子少府监主簿渭奏：“臣叔父硕，曩于邢恕处见文及甫元祐中所寄恕书，具述奸臣大逆不道之谋。及甫乃彦博爱子，必知当时奸状。”诏翰林学士承旨蔡京、权吏部侍郎安惇即同文馆究问。初，及甫与恕同为馆职，相善，其与恕书，自谓“毕禫当求外，入朝之计未可必，闻已逆为机阱以榛梗其涂。”又谓“司马昭之心，路人所知，济之以粉昆，朋类错立，欲以眇躬为甘心快意之地。”及甫尝语蔡硕云，司马昭指刘挚，粉昆指韩忠彦，眇躬及甫自谓。盖俗谓驸马都尉曰粉侯，而韩嘉彦尚主，故指其兄忠彦为粉昆。朋类错立，谓王岩叟、梁焘也。及甫除都司，为挚论列；又挚尝论彦博不可除三省长官，故止为平章事。彦博致仕，及甫以修撰守郡。母丧除，及甫与恕书请补外，肆为诋毁之辞。恕以此书与渭，使诉其事。及置对，及甫为京、惇所胁，即妄自解释，唯以昭比挚如旧，而眇躬乃以为指上，粉昆指王岩叟、梁焘。岩叟面如傅粉，故曰粉；焘字况之，以况为兄，故曰昆也。又言“父彦博临终，屏左右，独告以挚等将谋废立，故亟欲彦博罢平章重事。”问其证验，则俱无有。确母明氏，常有状诉邢恕，云梁焘尝对怀州致仕人李洵言，若不诛确，则于徐邸安得稳便／廷封其状，不为施行。至是渭以告章惇，惇遂检明氏状进呈，并付京，惇追问。洵］依违以答，亦无证验。
　　戊戌，筑威戎城。
　　己酉，彗出西方。九月，壬子，以星变，避殿，减膳，罢秋宴，诏求直言。
　　乙卯，赦天下。出元丰库缗钱四百万，付陕西广籴。
　　丙寅，诏蹇序辰及入内内侍省使臣一员同审问文及甫事，从蔡京请也。
　　戊辰，彗灭。
　　壬申，辽主驻藕丝淀。
　　丙子，御殿，复膳。
　　丁丑，辽以武定军节度使梁援为汉人行宫都部署。
　　戊寅，辽招讨使额特勒奏讨默埒济之捷。
　　己卯，封婉仪刘氏为贤妃。
　　五国部长贡于辽。
　　冬，十月，乙酉，诏：“郑雍依吕大防等指挥，永不得引用期数及赦恩叙复。”从三省言也。
　　壬寅，以权吏部尚书兼侍读邢恕为御史中丞。
　　庚戌，辽以西北路招讨使额特勒为南府宰相。
　　十一月，乙卯，富勒摩多部贡于辽。
　　戊午，辽以安车召医巫闾山僧志达。
　　辽主好佛法，能自诵其书，每夏季辄令诸京僧徒及其群臣执经亲讲，所在修盖寺院，度僧甚众。僧徒纵恣，放债营利，侵夺小民，民甚苦之。
　　己未，辽以中京留守韩资让知枢密院事，以同知枢密院事药师努知右伊勒希巴。
　　丁卯，诏：“谏议大夫以上各举监察御史一人。”
　　癸酉，诏：“中大夫、彬州安置刘奉世，责授隰州团练副使，弟知常州当时，差监南岳庙。”以邢恕言其阴合刘挚倾害蔡确故也。
　　丁丑，诏：“程颐涪州编管。”坐与司马光同恶相济也。李清臣尹洛，即日迫遣之。
　　先是帝与辅臣语及元祐事，曰：“程颐妄自尊大，至欲于延和讲说，令太母同听。在经筵多不逊。虽已放归田里，可与编管。”遂有涪州之命。
　　颐编管盖林希力，希意邢恕必救颐，则因以倾恕。恕与希曰：“便斩颐万段，恕亦不救。”闻者笑之。
　　是日，雷州别驾、化州安置梁焘卒。
　　焘自立朝，一以拔引人物为意，在鄂作《荐士录》，具载姓名。客或见其书曰：“公所植桃李，乘时而发，但不向人开耳。”焘笑曰：“焘出入侍从，位至执政，八年之间所荐，用之不尽，负愧多矣！”
　　十二月，癸未，鼎州团练副使、新州安置刘挚卒。
　　先是蔡京、安惇共治文及甫事，将大有所诛戮。会星变，帝谕曰：“朕遵祖宗遗志，未尝诛杀大臣，刘挚等可释勿治。”然京、惇极力锻炼不少置，而焘先卒；后七日，挚亦卒。众皆疑两人不得其死。
　　挚教子弟，先行实而后文艺，每曰：“士当以器识为先，一号为文人，无足观矣。”
　　乙酉，侍御史董敦逸，坐奏事不实，贬秩，知兴国军。
　　乙未，诏：“郑佑、李仲各迁一官。”赏回河功也。又诏：“首建言及主议回河者，郭知章、李伟、王孝先各迁一官，王令图赠左中散大夫。”
　　丁酉，诏秘阁校理刘唐老落职，监桂阳监税务。以唐老元祐奸党，故有是命。
　　甲辰，涪州安置黄庭坚移戎州，避部使者亲嫌也。
　　是岁，两浙旱饥，诏行荒政，移粟赈贷。
　　播州夷杨光荣等内附。
　　　　 ○哲宗宪元继道显德定功钦文睿武齐圣昭孝皇帝元符元年（辽寿昌四年）
　　春，正月，壬子，辽主如鱼儿泺。
　　戊午，以右谏议大夫安惇权国子祭酒。
　　丙寅，咸阳县民段义于河南乡刘银村修舍，得古玉印，有光照室，其文曰“受命于天，既寿永昌”，上之。
　　己巳，辽徙准布贫民于山前。
　　甲戌，幸瑞圣园，观北郊斋宫。
　　二月，丙戌，白虹贯日。
　　壬辰，复罢翰林侍读、侍讲学士。
　　丙申，诏：“河北路转动副使吕升卿，提举荆湖南路常平等事董必，并为广南东、西路察访。”
　　蔡京等究治同文馆狱，卒不得其要领，乃更遣二人岭外，谋尽杀元祐流人。时朝廷犹未知刘挚、梁焘之死；已而知之，二人并罢。
　　丁酉，嗣濮王宗祐卒，以其弟宗汉嗣。
　　戊申，知兰州王舜臣讨夏人于塞外。
　　筑兴平城。
　　三月，壬子，命三省、枢密院三岁一试刑法。
　　内辰，米脂砦成。
　　丁巳，五王外第成，赐名懿亲宅。
　　戊午，三省言究治前皇城使张士良辞服。
