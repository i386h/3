<!-- { "loadSidebar": true } -->
　　初，感德军节度使、知陕州王嗣宗，以老病再表愿入朝，优诏召还。以足疾不任朝谒，复上表求再知许州。宰相寇准素恶其为人，庚申，特命以左屯卫上将军致仕。
　　嗣宗历事三朝，所至以严明御下。性傲很，家有恩仇簿，已报者则句之，晚年交游，皆入仇簿。为中丞日，尝忿宋白、郭贽、邢昺七十不请老，屡言于帝，请敕其休致。及晚岁，疾甚，犹眷厚禄，徘徊不去，尝谓人曰：“仆惟此一事未能免物议耳。”然敦睦宗族，待诸侄如己子。临终，令以《孝经》、弓剑、笔砚置圹中云。
　　五月，辽耶律资忠自高丽还。资忠之被留也，辽主时忆之，每与群臣宴，辄曰：“资忠亦有此乐乎？”资忠留高丽六年，忠节不屈，怀念君亲，见诸著述，编为《西亭集》。至是高丽送其归，辽主郊迎，同载以归，命大臣宴劳，留禁中数日，谓曰：“朕将屈卿为枢密，何如？”对曰：“臣不才，不敢奉诏。”乃以为林牙、知特里衮事。
　　高丽王询表请称籓纳贡，辽主许之。
　　癸酉，辽以耶律宗教检校太傅，宗诲为启圣军节度使，刘慎行为太子太傅，仍赐保节功臣。
　　六月，丙申，右仆射兼中书侍郎、平章事寇准，罢为太子太傅、莱国公。
　　先是准为枢密使，曹利用副之。准素轻利用，议事有不合者，准辄曰：“君武夫，岂解此大体耶！”利用由是衔之，而丁谓以拂须故亦恨准，及同为枢密使，遂合谋欲排准。
　　翰林学士钱惟演，见谓权盛，驸丽之，与讲姻好，而惟演女弟实为马军都虞候刘美妻。时帝不豫，艰于语言，政事多中宫所决，谓等交通诡祕，其党日固。刘氏宗人横于蜀，夺民盐并，帝以皇后故欲舍其罪，准必请行法，重失皇后意，谓等因媒蘖之。
　　准尝独请间曰：“皇太子人望所属，愿陛下思宗庙之重，传以神器，以固万世基本。丁谓佞人也，不可以辅少主，请择方正大臣为羽翼。”帝然之。准密令翰林学士杨亿草表请太子监国，且欲援亿以代谓。亿畏事泄，夜，屏左右为之辞，至自起翦烛跋，中外无知者。
　　既而准被酒漏言，谓等益惧，力谮准，请罢政事，帝不记与准初有成言，诺其请。会日暮，召知制诰晏殊入禁中，示以除目，殊曰：“臣掌外制，此非臣职也。”乃召惟演。须臾，惟演至，极论准专恣，请深责。帝曰：“当与何官？”惟演请用王钦若例，授准太子太保。帝曰：“与太傅。”又曰：“更与加优礼。”惟演请封国公，出袖中具员册以进，帝于小国中指“莱”字。惟演曰：“如此，则中书但有李迪，恐须别命相。”帝曰：“姑除之。”殊既误召，因言恐泄机事，不敢复出，遂宿于学士院。
　　壬寅，御试礼部奏名举人九十三人。
　　秋，七月，庚戌朔，日有食之。
　　癸亥，参知政事李迪、兵部尚书冯拯、翰林学士钱惟演对于滋福殿。初，寇准罢，帝欲相迪，迪固辞，于是又以属迪。有顷，皇太子出拜帝前曰：“陛下用宾客为相，敢以谢。”帝顾谓迪曰：“尚可辞邪？”
　　是日，惟演又力排寇准曰：“准自罢相，转更交结中外以求再用，晓天文卜筮者皆遍召，以至管军臣僚，陛下亲信内侍，无不著意；恐小人朋党，诳惑圣听，不如早令出外。”帝曰：“有何名目？”惟演曰：“闻准已具表乞河中府，见中书未除宰相，兼亦闻有人许以再用，遂不进此表。”帝曰：“与河中府何如？”惟演乞召李迪谕旨，因言：“中书宜早命宰相。”帝难其人，惟演对：“若宰相未有人，可且用三两员参知政事。”帝曰：“参政亦难得人。”问；“今谁在李迪上？”惟演以曹利用、丁谓、任中正对，帝默然。惟演又言：“冯拯旧人，性纯和，与寇准不同。”帝亦默然，既而曰：“张知白何如？”惟演言：“知白清介，使参政则可，恐未可为宰相。”帝颔之。惟演又言：“寇准朋党盛，王曙又其女婿，作东宫宾客，谁不畏惧！今朝廷人三分，二分皆附准矣。臣言出祸从，然不敢不言。”帝曰：“卿勿忧。”惟演再拜再退。
　　甲子，大雨，流潦泛溢公私庐舍大半，有压死者。
　　丙寅，以参知政事李迪为吏部侍郎兼太子少傅、平章事，兵部尚书冯拯为枢密使、吏部尚书、同平章事。是日告谢，即赐袭衣、金带、鞍勒马，正谢日亦如之，非常比也。
　　先是冯拯以兵部尚书判都省，帝欲加拯吏部尚书、参知政事，召学士杨亿使草制。亿曰：“此舍人职也。”帝曰：“学士所职何官？”亿曰：“若除枢密使同平章事，则制书乃学士所当草也。”帝曰：““即以此命拯。”
　　拯既受命，枢密领使者凡三人，前此未有，人皆疑怪。曹利用、丁谓因各求罢，帝徐觉其误，召知制诰晏殊语之，将有所易置。殊曰：“此非臣职也。”遂召钱惟演入，对曰：“冯拯故参知政事，今拜枢密使，当矣。但中书不应止用李迪一人，盍用曹利用、丁谓！”帝曰：“谁可？”惟演曰：“丁谓文臣，任中书为便。”又言“曹利用忠赤，有功国家，亦宜与平章事。”帝曰：“诺。”庚午，以枢密使、吏部尚书丁谓平章事，枢密使、检校太尉曹利用加同平章事，皆用惟演所言，然所以待寇准者犹如故。谓等惧甚，谋益深。壬寅，准入对，具奏谓及利用等交通踪迹，又言：“臣若有罪，当与李迪同坐，不应独被斥。”帝即召迪至前质之。两人论辨良久，帝意不乐，迪再三目准令退。及俱退，帝复召迪入对，作色曰：“寇准远贬，卿与丁谓、曹利用并出外。”迪言：“谓及利用须学士降麻，臣但乞一知州。”帝沉吟良久，色渐解。迪退，复作文字呈进，帝意遽释，乃更诏谓入对；谓请除准节钺，令出外，帝不许。
　　甲戌，昭宣使、英州团练使、入内副都知周怀政伏诛。
　　初，帝疾浸剧，自疑不起，尝卧枕怀政股，与之谋，欲命太子监国。怀政实典左右春坊事，出，告寇准，准遂请间建议。已而事泄，准罢相，丁谓等因疏斥怀政，使不得亲近，然以帝及太子故，未即显加黜责。怀政忧惧不自安，阴谋杀谓等，复相准，奉帝为太上皇，传位太子，废皇后。与其弟礼宾副使怀信谋，潜召客省使杨崇勋、内殿承制杨怀吉、閤门祗候杨怀玉议其事，期以二十五日窃发。
　　前一夕，崇勋、怀吉诣谓等第告变，谓中夜微服乘妇人车，过曹利用计之，及明，利用入奏于崇政殿。怀政时在殿东庑，即令卫士执之，诏宣徽北院使曹玮与崇勋就御药院鞫讯，不数刻，具引伏。帝坐承明殿临问，怀政但祈哀而已。命载以车，赴城西普安佛寺斩之。谓等并发硃能所献天书妖妄事，亟遣入内供奉官卢守明、邓文庆驰驿诣永兴军捕能。
　　怀政既诛，有欲并责太子者，帝意惑之，李迪从容奏曰：“陛下有几子，乃欲为此计！”帝大悟，由是东宫得不摇。
　　丁丑，太子太傅寇准降授太常卿，知相州，翰林学士盛度、枢密直学士王曙并罢职，度知光州，曙知汝州，皆坐与周怀政交通，曙又准之婿也。
续资治通鉴--●卷第三十五
●卷第三十五
　　　　【宋纪三十五】　起上章涒滩八月，尽玄黓阉茂十二月，凡二年有奇。
　　　　 ○真宗膺符稽古神功让德文明武定章圣元孝皇帝天禧四年（辽开泰九年。庚申，一零二零年）
　　八月，太子太保、判杭州王钦若，自以备位东宫，请入朝；甲申，召之，令乘传赴京师。
　　徙知相州、太常卿寇准知安州。
　　初，李迪与准同在中书，事之甚谨；及准罢，丁谓意颇轻迪。于是谓等不欲准居内郡，白帝，欲远徙之。帝命与小州，谓退而署纸尾曰：“奉圣旨，除远小处知州。”迪曰：“向者圣旨无远字。”谓曰：“君面奉德音，欲擅改圣旨以庇准邪？”二人忿争自此始。
　　硃能闻使者至，自度不免，衷甲以出，杀卢守明，帅部兵、挈家属叛逸。既而能众溃，入桑林自缢死。
　　乙酉，以枢密副使任中正、礼部侍郎王曾并参知政事，翰林学士钱惟演为枢密副使。
　　辛卯，以太常丞、直龙图阁冯元为左正言兼太子右谕德。初，太子为寿春郡王，王旦荐元宜讲经资善堂，帝以元少，更用崔遵度。于是遵度卒，乃命元代之。
　　壬寅，太常卿、知安州寇准坐硃能叛，再贬道州司马。准过零陵，逾大坡，护兵先后不属，溪洞蛮夷乘间抄掠。其酋长闻而责之曰：“奈何夺贤宰相行李邪？”趣遣人还所掠。其在道州，晨具朝服如常时，起楼，置经史道释书，暇则诵读，宾至笑语，若初无廊庙之贵者。
　　自准罢相，继以三黜，帝初不之知。岁馀，帝忽问左右曰：“吾目中久不见寇准，何也？”左右亦莫敢对。
　　癸卯，以右司谏、判户部勾院刘煜为工部员外郎兼侍御史知杂事。初，河决滑州，大兴力役，道殍相望。煜请策免宰相以答天变，时寇准、丁谓实在中书。及王曙坐准贬官，在朝无敢往见者，煜叹曰：“朋友之义，独不行于今日欤！”往饯之，经夕而还。谓亦不罪也。
　　是月，高丽遣使如辽，贺千龄节。
　　九月，己酉朔，以兵部员外郎、知制诰吕夷简为刑部郎中，权知开封府。夷简为治严辨有声，帝识其姓名于屏风，意将大用之也。
　　丙辰，御崇德殿视事。帝自中春不豫，止视事于长春殿，至是体平，始御前殿。
　　戊午，辽以驸马萧绍宗为平章事。
　　己未，罢枢密副使周起为户部侍郎、知青州，佥署枢密院事曹玮为宣徽南院使、环庆路都部署兼管句秦州兵马。起素善寇准，玮亦不附丁胃，谓恶之，并指为准党，故俱罢。起性谨密，凡奏事及答禁中所问，随辄焚草，故其言外无知者。
　　丁卯，赦天下系囚。除十恶已杀人、官典犯赃、盗官物、持仗放火、伪造符印外，咸除之。其周怀政、硃能党类，除已行勘断外，馀咸许自新，一切不问。
　　辽群臣请上尊号，辽主不许；表三上，乃许之。
　　壬申，赐京城酺。
　　太子太保王钦若自杭州来朝，令入赴内殿起居。
　　甲戌，给事中、知河阳孙奭言：“父户部郎中致仕翌，年九十，案礼文，‘九十者其家不从政，’今父母八十者许解官侍养，望许退归田里。”优诏不许。
　　冬，十月，戊寅朔，中书门下言：“机务清简，请依唐制，只日视事，双日不坐。”从之。
　　壬午，御正阳门观酺，皇太子侍坐，凡五日。帝自不豫，罕复临幸，至是人情大悦。
　　戊子，辽西南招讨使奏：“党项部有小族输贡不时，常有它意，宜以时遣使督之。”辽主曰：“边鄙小族，岁有常贡，边臣骄纵，征敛无度，彼怀惧不能自达耳。第遣清慎官将，示以恩信，无或浸渔，自然效顺。”
