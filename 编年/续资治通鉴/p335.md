<!-- { "loadSidebar": true } -->
　　　　 ○高宗受命中兴全功至德圣神武文昭仁宪孝皇帝绍兴二年（金天会十年）
　　春，正月，癸巳朔，帝在绍兴。是日，从官已下先发，以将还浙西也。
　　甲午，诏：“自今科扬复置贤良方正能直言极谏科。”
　　丙申，福建、江西、荆湖宣抚副使韩世忠围建州。
　　先是世忠行师至福州，守臣程迈以贼方锐，欲世忠少留以俟元夕，世忠笑曰：“吾以元夕凯旋见公矣！”师次延平，剑潭湍险，贼焚桥以拒王师。世忠单马先浮以济，师遂济。距建宁百里许，范汝为已伐木埋竹，及布铁蒺藜，开陷马坑，以拒诸要路。世忠乃偃兵，自间道急趋凤凰山；是日旦，至城下，遂围之。越四日，辛丑，收建州。
　　初，范汝为既被围，固守不下。世忠以天桥、对楼、云梯、火砲等急击之，凡六日，贼众稍怠。夜，官军梯而上，城遂破，贼众死者万馀，生擒其将张雄等五百馀人，汝为窜回源洞中自焚死。其将叶谅，以所部犯邵武军，世忠击斩之，馀众悉平。
　　初，世忠疑城中人皆附贼，欲尽杀之，资政殿大学士李纲，时在福州，见世忠曰：“建州百姓多无辜。”世忠受教，及城破，世忠令军人悉驻城上，毋得下。植旗于城之三面，令士民自相别，农者给牛、种使耕，商贾者弛征禁，为贼胁从者汰遣，独取其附贼者诛之，由是多所全活。及还师，父老请祀之，世忠曰：“活尔曹者，李相公也。”
　　壬寅，帝御舟发绍兴，神武右军都统制张俊、中军统制巨师古以其军从；留右军统制官刘宝殿后，以吏部侍郎李弥大权知绍兴府，节制内外军马。时百司先渡江，扈卫者独执政与给事中、直学士院胡交修、中书舍人程俱、侍御史沈与求而已。晚，执政登御舟奏事。帝至钱清堰，乘马而行。
　　湖南安抚使向子諲，自曹成军中复归蓝山县。
　　初，成既入道州，会枢密院遣干办官左弼持诏书谕成，俾散遣江、淮等路民兵，独与椹出战人赴行在，听张俊节制。其徒为盗久，惮俊严明，不听。湖广宣抚使吴敏，时在桂州，以兵力微不能进。新中书舍人胡安国移书于敏，以谓：“帅臣见执而方伯不能治，此方伯之耻，不知策将安出？愿速遣前军进，由昭、贺以通舂陵，北檄荆自衡移永，东檄吴锡严兵宜章，而亲总中军急渡岭而北，上临清湘，据三湖上流之地。然后诘问曹成擅移屯所与执帅臣之罪，就檄子諲赴军前议事。若其悔罪自新，则与之招安；不然，断而讨之，胜负可决；若复延久，必生内变。矧迫东作之期，民失耕种，不待接刃，已投于沟壑矣。”敏然其言而不能用。
　　先是宣抚司都统制兼参议马扩，尝驻军大名，为成所服，乃遣小校张布持敏檄谕成，成许受诏，如释子諲。扩旋去。又数日，敏祠命亦至，成遂复为乱。
　　甲辰，帝次萧山县。
　　丙午，帝至临安。
　　壬子，侍御史沈与求迁御史中丞。
　　时禁卫寡弱，兵权不在朝廷。与求言：“陛下移跸东南，将图恢复之举，先务之急，宜莫如兵。汉有南北军；唐自府兵、彍骑之法既坏，犹内有神策诸卫，外有诸镇之兵，上下相维，使无偏重之势。今图大举而兵权不在朝廷，虽有枢密院及三省兵房、尚书兵部，但奉行文书而已。愿诏大臣讲求利害而举行之，使人情不骇而兵政益修，助成经理中兴之志。”
　　初，建昌军石陂寨卒丁喜、饶青等为乱，聚众数千人，而芦溪寨土兵杨招，与乡民乘之纵掠。喜寻死，其徒姚达代领其众。帝命徽猷阁待制、新知宣州刘洪道督统制官崔邦弼等往捕。至是刘洪道请济师，乃诏统制官韩世清自宣州遣兵三千。时奉议郎、知贵溪县符建中亦遣举人刘锐往说谕土兵，众皆听命。诏官其首，馀众分隶信州诸军。
　　金主诏曰：“昔辽人分士庶之族，赋役皆有等差，其悉均之。”
　　戊午，三衙奏定临安府左右厢巡为百有十五铺，用卒六百七十三人，三衙及本府兵各居其半。
　　辛酉，武功大夫、忠州团练使杨勍以所部四千屯吉州，恣横不法。建武军节度使、江西兵马副总管杨惟忠欲图之，乃与勍叙同姓之欢，邀会饮，伏兵诛之，遂并其兵，寻进惟忠军职一等。勍自建炎中为盗，践蹂福建、湖南诸州，及是乃败。
　　二月，丁卯，尚书吏部侍郎李光试礼部尚书，吏部侍郎李弥大试户部尚书，徽猷阁直学士、知漳州綦崈礼试礼部侍郎，太常寺少卿程瑀试给事中。
　　庚午，资政殿大学士、提举临安府洞霄宫李纲为观文殿学士、荆湖、广南路宣抚使，兼知潭州。
　　前五日，直秘阁、知道州向子忞奏曹成犯道、贺二州，宰相吕颐浩、秦桧，因陈：“天下大计，当用二广财力，葺荆湖两路，使通京西，接陕右，此天下右臂。如京东诸州为叛臣所据，正如国初河东，且留以蔽敌。诸路先定，它时并力图之，似为未晚。”桧请身至湖外，自当一面，效羊祜襄阳故事，帝曰：“卿等当居中运裁，不可授人以柄。”至是命纲，仍公福建等路宣抚副使韩世忠以所部统制官任仕安一军三千人授纲，由汀州之任，又命权湖东安抚使岳飞率湖东副总管马友及诸将李宏、韩京、吴锡等共击成。
　　时新除舍人胡安国，避地湖东，亦以书遣桧，言：“吴敏兵寡，宜就遣世忠以为之副，俾歼殄群寇，收拾遗民。人言向子諲忠节，在今日可以扶持纲常，愿怜其无救而陷于贼，复加任用，俾收后效。”
　　金赈上京路戍边之民。
　　癸酉，起居舍人廖刚权尚书吏部侍郎。
　　丁丑，诏閤门宣赞舍人崔增、枢密院准备将领赵延寿、单德忠、李振、徐文、武功大夫李捧、枢密院水军统制邵青所部兵，分为七将，以御前忠锐为名，内增、青仍作水军，并隶侍卫步军司，非枢密院得旨，毋得擅发，仍铸印赐之。
　　己卯，秦桧因奏事言：“每见陛下屈己从谏，中外士民，莫不感悦。”帝曰：“如前日百姓揭牌题以‘供御绣服’，问之，乃十年前京师辅户用其旧牌，已令毁撤。不知者将谓旧习未除，朕所服者多缯素，岂复有绮绣也！”
　　癸未，帝始御讲殿。自巡幸以来，经筵久辍，至是复之。
　　乙酉，帝谕辅臣曰：“人主待臣下，当以至诚，若知其不可用，不若罢去，疑而留之，无益也。”又曰：“人主之德，莫大于仁。仁之一字，非尧、舜莫能当。”吕颐浩、秦桧曰：“圣学高明，以诚、仁二者治心，修身、正家、齐天下有馀裕矣。”
　　戊子，龙图阁待制、知抚州高卫，落职，与宫观。
　　卫言甘露降于州之祥符观，且为图上之。王居正论今日恐非天降祥瑞之时，言者劾卫崇饰谄谀，老不知愧，望赐罢黜，从之。
　　是月，知商州董先叛，附于刘豫。
　　先是閤门宣赞舍人李兴，以节制军马屯于商州，会先为陕虢安抚司统制官耿嗣宗所迫来依，兴以兄事之。未几，河南镇抚使翟兴俾先知商州，先心慊之，密有害兴意，因置酒，伏甲执兴于坐，以镇抚使之命械兴赴河南，欲于中涂杀之。行两程，宿山林庵舍中，兴见群卒熟寐，乃荷械而去。逮晓，至洛阳，农家人识之，咨嗟熟视，遂破其械，以糗粮遗兴使去，其子女诸妾皆被害。兴既脱，复得麾下旧兵千馀，往来商、虢间，先既与兴为仇，且刘豫势渐盛，先不能军，遂以商、虢二州降豫。
　　初，淮西诸州多为剧盗所据，朝廷因而授之。閤门宣赞舍人、知濠州寇宏，虽受朝命，阴与伪宿州守胡斌通。李成之败也，褒信县射士许约，收其溃兵，入光州城，以收复告，即以约知光州。约与武节大夫、忠州刺史、知寿春府陈卞，皆与伪境往来，兼用绍兴、阜昌年号。光州土豪张昂，独率民兵据仙居县之石额山为寨。事闻，诏授昂忠翊郎、忠义兵民统领。至是北贾有至建康者，言中原之民苦刘豫虐政，皆望王师之来。江东安抚大使叶梦得闻之，即遣使抚谕卞、宏，二人皆听命。既而豫遣伪京西南路安抚使王彦先攻寿春，为卞所败，而宏遂与斌绝，卞寻复固始县。会豫众犯二州，卞弃城保南岸，梦得令统制官王冠、张俊等授之，豫众引去。
　　三月，壬辰朔，虔化县贼李敦仁补正修武郎、閤门祗候，其徒三十八人皆授官，分隶张俊等军中。
　　敦仁起书生，为盗三岁，蹂四州十县，最后为江东统制官颜子恭所破，至是始平。
　　淮西招抚使李光，执江东安抚大使司都统制韩世清于宣州。
　　初，光与副使王侄将忠锐、神武军合万馀，以辛卯晦抵城下，时日已幕，隔溪而营。世清将迎谒，其濠寨将曰：“不可。李尚书往淮西，而下寨甚严，非过军也，必有谋耳。”世清曰：“我何罪？”遂将亲兵千馀人来谒。是夜，光与侄共议。翼日，世清率诸将来贺月旦，守臣具食，侄先以甲士守其从者。光谓世清曰：“得旨，拣军往淮北，可批报诸军，令素队出城。”世清欲上马，马已持去。光命持黄榜入城，统领官杨明、吉荣闻之，谕其徒擐甲毋出。世清不得已批报诸军，众乃听命；择其壮者五千馀人隶神武前军，馀许自便。光又得世清所用舟九百艘，帛七十匹，遂执世清以归。其中军统领官赵琦，先以精锐二千讨贼于建昌，亦命琦赴行在。
　　水贼翟进犯汉阳军，杀武功大夫、权军事赵令及吏民百馀人，掠舟船而去，遂以其众归于蕲黄镇抚使孔彦舟。
　　乙未，江西安抚大使李回言：“湖东名贼曹成在道州，马友潭州，李宏岳州，刘忠处潭、兵之间，虽时相攻击，其实闻二宣抚之来，阴相交结，分布一路，为互援之计。马友据潭州逾半年，漕臣钱粮不得移用。今朝廷以岳飞知潭州，友安得不疑？飞亦安能引兵直赴潭州，与友共处？若使飞先往道州捕曹成，友必怀疑，阻害粮馈，则飞有腹背受敌之患。不若且置成不问，先引兵往袁州约友、宏，云讨忠，以俟二宣抚之来，庶使成不便过岭，最为长策。”
　　飞之将行也，回既谕以此意，复言于朝。吕颐浩、秦桧进呈，因言：“湖广大寇，曹成为首，马友、刘忠次之。数贼相与交结，为辅车相依之势。”帝曰：“宣抚使司兵到，必能平湖南诸寇，续次令转往湖北襄、汉间以通川、陕。譬如汉高祖先遣韩信破赵，复破齐，然后擒项籍。”乃诏飞勘量贼势，如未可进，且驻袁州以俟世忠会兵。时成已进犯岭南，飞亦移兵茶陵，而朝廷未知也。
　　戊戌，明州观察使、襄阳府邓随郢州镇抚使兼知襄阳府桑仲，为知郢州霍明所杀。
