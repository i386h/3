<!-- { "loadSidebar": true } -->
　　初，金人既渡江，淮东犹无警，安抚使、直宝文阁张缜尚守扬州，节度濠州军马刘位，领众在横山中，惟饮博而已。逮金人据六合，于是真州为群盗所扰，不可居。守臣王冠率军民渡江，驻于溧水、溧阳之间，金人又入真州，而扬州亦不可守，张缜乃弃扬州。
　　敌在建康凡半年，自采石至和州，道路往来不绝。宗弼既破浙西，和州粗留兵戍守，然无一官军乘虚至城下者。水军统制邵青屯竹筱，谍知建康敌骑绝少，欲引兵入之，会青为牛所伤，创甚，遂不能行。有都团陈德，结众欲杀金人，部勒已定，前期为其徒所告，德举家被害，兵马都监金沔死之。
　　岳飞之击金人于静安也，通直郎、权通判建康府钱需，纠率乡兵，邀敌之后，遂从飞入城，因权府事。
　　夜，有赤云亘天，其中白气贯之，犯北斗及紫微，由东南而散。殿中侍御史沈与求言：“此天爱陛下，出变以示警也。愿陛下随宜措置，略修宗庙、陵寝之祀；多遣亲信之臣，迎护柔德帝姬还宫。及取越王之子，使奉朝请，择谨畏儒臣教之。又，天子所在，谓之朝廷，今号令出于四方者多矣，尽假便宜，即同圣旨。然其大者，虔州一朝廷，秦州一朝廷，号令之极，至为诏矣。愿条约便宜事件，度其缓急，特罢行之。申节张浚等，止降指挥，勿为诏令。”
　　甲寅，金人破定远县，龙神卫四厢都指挥、保宁军承宣使、节制淮南军马闾勍为所执。至南京，金人欲降之，不可；欲以为京东安抚使，又不可。敌怒，敲杀之。讣闻，赠检校少保、昭化军节度使，谥壮节。
　　是日，统制官巨师古与戚方战于宣州城下，方三战三败，遂引去。宣州受围，凡二十有九日，方既去，城之东壁摧裂者数十丈。
　　乙卯，朝奉郎赵霖知和州。
　　始，宗弼既渡江，和人共推兵马都监、武德大夫宋昌祚权领州事，率军兵固守。逮敌北归，复围之。禁军左指挥使郑立，亦拳勇忠愤，共激士卒，昼夜备御不少怠。阅数日，宗弼亲督众攻城，军士胡广伏城东北角，发强弩射之，中其左臂。宗弼大怒，立击破之，昌祚与权通判州事、奉议郎唐景、历阳令謇誉、司户参军徐兟、历阳尉、成忠郎邵元通皆死谯楼上，敌裂其尸以徇。时士金不降，溃围而出，保州之西麻湖水寨，推乡人一二豪者为统领。霖时在江东，间关赴难，军民言于朝，故命为守。后赠昌祚三官，录其二子；景、兟、元通皆推恩有差。霖尝为直徽猷阁，坐赃废。
　　戊午，初，帝在明州，诸班直为乱，既诛为首者，遂废其班。及还会稽，乃命御前中军统制辛永宗更选兵三百人直殿，然皆乌合之众。至是赵鼎因奏事言：“陛下初即位，议复祖宗之政，至今未行一二。而祖宗于兵政最为留意，熙宁变旧章，独不敢议。盖自艺祖践阼，与赵普讲明利害，著为令典，万世守之，不可失也，昨明州班直缘诉事纷乱，非其本谋，乃尽废之，是因咽而废食。今诸将各总重兵，不隶三衙，则民政已坏，独卫兵仿佛旧制，亦扫荡不存。是祖宗之法废于陛下之手，臣甚惜之。仁宗时，亲事官谋不轨，直入禁廷，几成大祸，既获而诛，不复穷治，未闻尽弃之也。”帝悟，寻复旧制。
　　甲子，诏曰：“周建侯邦，四国有籓垣之助；唐分籓镇，北边无强敌之虞。永惟凉渺之资，履此艰难之运，远巡南国，久隔中原，盖因豪杰之徒，各奠方隅之守。是用考古之制，权时之宜，断自荆、淮，接于畿甸，岂独植籓篱于江表，盖将崇屏翰于京都。欲隆镇抚之名，为辍按廉之使。有民有社，得专制于境中；足食足兵，听专征于阃外。若转移其财用，与废置夫官僚，理或应闻，事无待报。惟龙光之所被，既并享于终身；苟功烈之克彰，当永传于后裔。尚赖连衡之力，共输夹辅之忠。”诏词，直学士院綦崈礼所草也。
　　先是范宗尹言：“从官集议分镇事宜，请以京畿、淮南、湖北、京东、西地方，并分为镇。除茶盐之利，国计所系，合归朝廷置官提举外，它监司并罢；上供财赋，权免三年，馀令帅臣移用。管内州县官许辟置，知、通令帅臣具名奏差，朝廷审量除授，遇军兴，听从便宜。其师臣不因朝廷召擢，更不除代。如能捍御外寇，显立大功，当议特许世袭。”
　　乙丑，右武大夫、忠州刺史知楚州兼管内安抚使赵立为楚、泗州、涟水军镇抚使，兼知楚州。时宗弼自六合归，屯于楚州之九里径，欲断立粮道，立又大破之。
　　先是刘豫在东平，遣立故人葛进等赉书诱立，令贡税赋，立大怒，不撤封，斩之。已而又遣沂州举人刘偲持旗榜招立，具言金人大军且至，必屠一城生聚，立令将出就戮。偲大呼曰：“公非吾故人乎？”立曰：“吾知忠义为国，岂问故人耶？”趣令缠以油布，焚死市中，且表其旗榜于朝。由是忠义之声倾天下，远迩向风归之。
　　戊辰，统制官岳飞献静安金人之俘。帝呼人译问，得女真八人，磔之，馀汉儿分隶诸军。帝因谓大臣曰：“金人颇能言二圣动静，云今在韩州，及皇后、宫人皆无恙。”帝感动，不怿久之。
　　三省言：“江道辽远，缓急恐失机会。欲发江东、西为三帅：鄂州路，领岳、筠、袁、虔、吉州、南安军；江州路，领洪、抚、信州、兴国、南昌、临江、建昌军；池州路，领建康府、太平、饶、宣、徽州、广德军；并为安抚使。”从之。
　　先是浙西帅府移治镇江，故范宗尹请置安抚使于鄂与江、池，谓建康本帅冶，缘近镇江，而去江州千四百里，独池在其间，若置帅于此，则沿江道里甚均，三帅相去各七百里。然池阳僻陋，乃置江东大帅，而建康重地，反为支郡隶之，议者不以为是。
　　六月，壬申，权通判建康府钱需言捕敌兵一人，自言涿州人。上曰：“此吾民，不可杀也。”令隶诸军。
　　金以故辽旧臣耶律哈喱质等十人分治新附州镇。
　　癸西，金主命以昏德公女六人为宗妇。
　　甲戌，以宰相范宗尹兼知枢密院事，罢御营使。
　　议者以为：“宰相之职，无所不统。本朝沿五代之制，政事分为两府，兵权付于枢密，比年又置御营使，是政出于三也。望罢御营司，以兵权归之密院，而宰相兼知。凡军额有阙，并申枢密增补，不得非时招收，仍用符以遣发。庶几可以收兵柄，一赏罚，节财用。”于是罢御营使及官属，而以其事归枢密院为机速房焉。自庆历后，宰相不兼枢密者八十馀年，其复兼盖自此始。
　　诏：“初除执政官，正谢日赐衣带，鞍马如故事。”
　　乙亥，诏：“六品以上官及初改京官并给告身，朝官以上给敕，初授官人给绫纸。”
　　丁丑，太尉、御营副使刘光世充御前巡卫军都统制。
　　光世所领部曲既无所隶，因号太尉兵，侍御史沈与求论其非宜。会御营司废，乃以巡卫名其军，除光世都统制。
　　戊寅，诏：“御前五军改为神武军，御营五军改为神武副军，其将佐并属枢密院。”
　　徽猷阁待制、知临安府季陵复为中书舍人。
　　陵人对，首上奏曰：“臣观今日国势，危如缀旒。大驾时巡，未有驻跸之地；贤人远遁，皆无经世之心。兵柄分于下而将不和，政权去于上而主益弱，所恃以仅存者，人心未厌而已。
　　“前年议渡江，人以为可，朝廷以为不可，故讳言南渡而降诏回銮。去年议幸蜀，人以为不可，朝廷以为可，故弛备江、淮而经营关陕。以今观之，孰得孰失？张浚出为宣抚处置使，不过欲迎陛下耳。金人长驱，深入吴、越，至今尚在淮甸，曾无一骑入援王室者。
　　“维扬之亦，朝廷不及知，而功归于宦寺；钱塘之变，朝廷不能救，而功归于将帅。是致陛下信任此曹，有轻朝十之心。黄潜善好自用而不能用人，吕颐浩知使能而不知任贤。自张确、许景衡饱恨而死，刘豫、杜充相继飏去，凡知几自重者，往往卷怀退缩矣。
　　“今天下不可谓无兵，若刘光世、韩世忠、张俊者，各率诸将，同心而谋，协力而行，何所往而不克！然兵柄既分，其情易睽；各招亡命以张军势，各效小劳以报主恩；胜不相逊，败不相救，大敌一至，人自为谋，其能成功哉？
　　“君臣之间，义同一体，庙堂出命，百官承禀，知有陛下，不知有大臣。大臣在外，事涉形迹，其可作威福以自便乎？张浚在陕右，区处军事，恐失机会，便宜可也；乃若自降诏书，得无窃命之嫌耶？官吏责以办事，便宜可也；若安置从臣，得无忌器之嫌耶？以至赐姓氏，改寺额，事类此者，无与治乱，待报何损！是浚在外伤于太专矣。
　　“三代之得天下者，得其民也；得其民者，得其心也。民坠涂炭，无甚于今日。发掘丘墓，焚烧屋庐，六亲不能相保，而戴宋惟旧，实祖宗德泽在人心者未厌也，所望以中兴，惟此一事耳。然人心无常，固亦难保，陛下宜有以结之。今欲薄敛以裕民财，而用度方阙；今欲轻徭以舒民力，而师旅方兴。罪己之诏屡降，忧民之言屡闻，丁宁切至，终莫之信。盖动民以行不以言，臣意陛下举事当，人心服，自足以结之也。爵当贤，禄当功，刑当罪，施设注措无不当于理，天下不心悦而诚服者，未之有也。臣愿陛下以其所当虑者，使一二大臣谋之，无偏听，无自贤，无畏强御，无徇私昵，处之得其当则人心服，人心服则盗贼将自息而外患亦可图矣。”
　　是日，滁、濠镇抚使刘位为张文孝所杀。
　　前一日，位引兵入滁州，克之，文孝遁去。诘旦，文孝以其众复至城下，位即引兵迎敌。位逢兵众数百，以为己之兵也，乃指挥杀贼，而所逢者贼兵也。位觉之，欲急战，为贼所杀，权知州事苟某与州县官皆散走。事闻，诏其子武德郎、閤门宣赞舍人、知泗州纲，起复滁、濠州镇抚使，赠位武功大夫、忠州防御使，后为立祠，名刚烈。
　　己卯，罢临安府守臣兼浙西同安抚使，以防秋在近，欲责任之专故也。
　　庚辰，和州进士龚楫率民丁袭金人于新塘，为所杀。
　　时和州、无为军镇抚使赵霖，虽已受命，然寓治水寨，未入城，水寨之众，乘间出掠敌营。宗弼乃遣偏师筑堡新塘，以遏绝濡须之路，楫率二千人袭之，入其营，获敌兵数百，所掠男女尽纵之。楫归，道遇敌救大至，其众多赴水死。楫为敌所得，戟手大骂不绝，敌脔割之，时年二十二。霖上其事于朝，有司以楫率众无所受命而格其恩。楫，原孙也。
　　敌之得历阳也，有士人蒋子春者，平日教授乡里，敌见其人物秀整，喜，欲命之以官；子春怒骂，为所杀。
　　乙酉，诏皇兄右监门卫大将军、忠州防御使安时权主奉益王祭祀。
　　先是安时请袭封，事下礼官，以安时非嫡，遂不许。自仁宗以来，诸王後各以一人袭封，至渡江始废。
