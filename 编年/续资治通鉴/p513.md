<!-- { "loadSidebar": true } -->
　　进士井研邓若水上封事曰：“行大义，然后可以弭大谤；收大权，然后可以固大位；除大奸，然后可以息大难。宁宗皇帝晏驾，济王当继大位者也，废黜不闻于先帝，过失不闻于天下。史弥远不利其立，夜矫先帝之命，弃逐济王，并杀皇孙而奉迎陛下，曾未半年，济王竟不幸死于湖州，揆以《春秋》之法，非弑乎？非篡乎？非攘夺乎？当悖逆之初，天下皆归罪弥远而不敢归过于陛下者，何也？天下皆知仓卒之间，非陛下所得知，亦谅陛下必无是心也，亦料陛下必能扫清妖氛，以雪先帝、济王父子终天之愤。今逾年矣，而乾刚不决，成断不行，无以大慰天下之望。昔之信陛下之必无者，今或疑其有，昔之信陛下之不知者，今或疑其知，陛下何忍以清明天日而身受此污辱也？为陛下计，莫若遵泰伯之至德，伯夷之清名，季子之高节，而后陛下之本心明于天下，此臣所谓行大义以弭大谤，策之上也。自古人君之失大权，鲜有不自废立之际而尽失之。当其废立之间，威动天下，既立则眇视人主。是故强臣挟恩以陵上，小人怙强以无上，久则内外相为一体，上喑默以听其所为，日朘月削，殆有人臣之所不忍言者。威权一去，人主虽欲固其位，保其身，有不可得。宣缯、薛极，弥远之肺腑也，王愈，其耳目也，盛章、李知孝，其鹰犬也，冯榯，其爪牙也。弥远欲行某事，害某人，则此数人者相与谋之，曷尝有陛下之意行夫其间乎？臣以为不除此数凶，陛下非惟不足以弭谤，亦未可以必安其位，然则陛下何惮而久不为哉？此臣所谓收大权以定大位，策之次也。此而不行，又有一焉，曰除大奸然后可以弭大难。李全，一流民耳，寓食于我，兵非加多，土地非加广，势力非特盛也。贾涉为帅，庸人也，全不敢妄动，何也？名正而言顺也。自陛下即位，乃敢倔强，彼有辞以用其众也。其意必曰：济王，先皇帝之子也，而弥远放弑之。皇孙，先皇帝之孙也，而弥远戕害之。其辞直，其势壮，是以沿淮数十万之师，不敢睥睨其锋。虽今暂无事，安知一日不羽檄飞驰，以济王为辞，以讨君侧之恶为名！弥远之徒，死有馀罪，不复可惜，宗社生灵何辜焉！陛下今日诛弥远之徒，则全无辞以用其众矣。上而不得，则思其次，次而不得，则思其下，悲夫！”奏上，弥远以笔横抹之。
　　丙寅，以师弥知大宗正事；以不熄嗣濮王。
　　许国既死，李全牒彭义斌于山东曰：“许国谋反，已伏诛矣，尔军并听吾节制。”义斌大骂曰：“逆贼背国厚恩，擅杀制使，我必报此仇！”乃斩赍牒人，南向告天誓众，见者愤激。于是全自青州攻东平，不克。乃攻恩州，义斌出兵与战，全败走，获其马二千。刘庆福引兵救全，又败。全退保山崮，抽山阳忠义以北。杨妙真及刘全皆欲亲赴难。会全遣人求晞稷书，与义斌连和，乃止。
　　义斌致书沿江制置使赵善湘曰：“不诛逆全，恢复不成。但能遣后扼淮，进据涟海以蹙之，断其南路，此贼必擒。贼平之后，收复一京、三府，然后义斌战河北，盱眙诸将、襄阳骑士战河南，神州可复也。”
　　盱眙四总管亦遣使致书请助讨贼，知扬州赵范亦以为言，史弥远戒范无出位专兵，各享安靖之福。范复以书力论之曰：“先生以抚定责之晞稷，而以镇守责之范。责晞稷者，函人之事也；责范者，矢人之事也；既责范以惟恐不伤人之事，又禁其为伤人之痛，恶其为伤人之言，何哉？且贼见范为备，则尚有顾忌而不得以肆其奸，它日必将指范为首祸激变之人，劫朝廷以去范。先生始未之信也，左右曰可，卿大夫曰可，先生必将谓何惜一赵范而不以纾祸哉！必将缚范以授贼，而范遂为宋晁错。虽然，使以范授贼而果足纾国祸，范死何害哉！谚曰：‘护家之狗，盗贼所恶。’故盗贼见有护家之狗，必将指斥于主人，使先去之，然后肆穿窬之奸而无忌。然则杀犬固无益于弭盗也。望矜怜之，别与间慢差遣。”弥远不答。
　　甲戌，诏曰：“自昔帝王即政之初，首辟四门，达聪明目，访予落止，小毖求助。凡今内外文武大小之臣，有所见闻，其以启告。忠言正论，朕所乐听。事有可行，虚心而从；言或过直，无惮后害。封章来上，副朕延纳之诚焉。”
　　丁丑，金主以旱甚责己，避正殿，减膳，赦罪。
　　六月，辛卯，太白昼见。
　　丁酉，隶行在系囚。
　　丁未，史弥远加太师，依前右丞相兼枢密使，进封魏国公。弥远辞免，不允；五辞，从之。
　　辛亥，秘书监叶本言郡司贪刻之害，帝曰：“郡守不职，缘监司不得其人。监司得人，则一道蒙福。”
　　彭义斌既克山东，又纳李全降兵，兵势大振，遂围东平。严实潜约蒙古将博罗罕合兵攻之，兵久不至，城中食尽，乃与义斌连合。义斌亦欲藉实取河朔而后图之，遂以兄礼事实。时实众尚数千，义斌不之夺，而留所掠青崖之家属不遣。
　　金陕西旱甚，行省完颜哈达斋戒请雨；雨澍，岁事有收，民德之。时延安残破，哈达令于西路买牛付主者，招集流亡，助其耕垦，自是延安之民稍复耕稼之利。
　　秋，七月，壬戌，将作监张忠恕轮对，帝曰：“诏下两月，应者绝少，纵有之，亦未尽忠谠也。”忠恕引其伯父栻之言曰：“欲求仗节死义之臣，必求犯颜敢谏之臣。”既而忠恕自知不为时所容，力请外补，遂出知赣州。
　　乙丑，陈贵谊言：“近下诏求言，恐词有过直，乞赐包容。”帝曰：“太凡听言，善者从之，非理者当容纳之。”
　　诏：“三衙、临安府、两浙路军囚，杖以下释之。”
　　丁丑，权工部侍郎乔行简论及济王事，帝曰：“朕待济王，可谓至矣。”行简曰：“济王之罪，人所共知，当如周公待管、蔡之心，又当取孟子知周公受过之意。”
　　滁州水，诏发会子三千缗，米六百石，赈恤被灾之家。
　　乙酉，行大宋元宝钱。
　　礼部侍郎真德秀言：“高宗六飞南幸，驻跸钱塘，其与前世之君披攘荆棘以立朝廷者，殆无以异，其艰勤可谓五矣。孝宗嗣守丕绪，志清中原，二十八年间，搜鉴英材，精厉听断，未尝一日少懈，用能保固大业，垂万世无疆之休。今陛下所御之宫庭，既二祖储神间燕之地也，仰瞻楹桷，俯视轩墀，常若二祖时临其上。念昔者创守之惟艰，思今日继承之匪易，则兢业祗惧，其容少忽乎！此臣之所欲献者一。陛下前所居室，密迩东朝，惟思曲尽人子之恭，其敢遽当人主之奉！今宫阁暨乘舆服用之需，颐指使令之便，必将浸备于昔。臣知圣性恬淡，固非外物可移；然以一心而受众攻，非卓然刚明弗惑，未有不浸淫而蠹蚀者。然则惟学可以养此心，惟敬可以存此心，惟新近君子可以维持此心。盖理义之与物欲，相为消长者也。笃志于学，则日与圣贤为徒而有自得之乐；持身以敬，则凛如神明在上而无非僻之侵；亲贤人、君子之时多，则规儆日闻，谄邪不得而惑。三者交致其力，则圣心湛然，如日之明，如水之清，理义长为之主，而私欲不能夺矣。此臣之所欲献者二。三年之丧，行于宫壸，非独衰麻在躬而已；哀慕之存于心者不可顷刻忘，忧戚之形于色者不可斯须已。古者卒哭而庐居，小祥而垩室，今虽未能如昔，然居处之制，不可不极其朴素也。古者服丧，非有疾不饮酒食肉，今虽未能如昔，然饔人大官之供，不可不极其菲俭也。古者终丧不处于内，今虽未能如昔，然防微谨独，屏远声色，不可不极其严也。食则见先帝于羹，立则见先帝于墙，庶几不负罔极之恩，丕昭纯孝之实。倘因移御之適，凡所以自奉者，少异于居丧之议，则虽衰麻在躬，犹不服也。此臣之所欲献者三。陛下前者日侍慈明，两宫之情，常欢然而无间。今视膳问安之敬虽无改于昔，而其期有时矣。古之事亲者，听于无声，视于无形，一举足，一出言，不敢忘父母。况太后亲举神器以授陛下，同听万几，曾未数月，褰裳去之，如脱敝屣，隆恩厚德，与天地无极，陛下将何以报之乎？然则恭勤之礼，孝养之诚，当有加于前日可也。至于两宫侍御之臣，恩义当使如一，爱其亲者，及其犬马，况左右使令者乎？今群臣、万物之命，系于两宫，惟两宫慈孝交隆于上，则群臣、万物皆有所恃以为安，而两宫侍御之臣亦得以保其富贵。此臣所欲献者四。”又言：“臣窃谓古者平日视朝以为常度，人主与天同运，故必与日俱出，以临照百官，是阳德宣昭，政机无壅。先皇帝每旦御朝，率在卯辰之间。陛下始初清明，正厉精庶政之日，而晨兴听事，乃颇后于先帝之时。正使宇内宴宁，犹恐示人以怠，况中外多虞之际乎？孔子曰：‘昧爽夙兴，正其衣冠。平旦视朝，虑其危难。一物失理，乱亡之端。’惟陛下深味斯言，自今临朝必以日出为节，于以法乾健而体离明，通下情而达民隐，实初政之首务也。”
　　彭义斌下真定，道西山，与博罗罕等军相望。义斌分严实以帐下兵，阳助而阴伺之。实知事迫，即赴博罗罕军，与之合，遂与义斌战于内黄之五马山，义斌兵溃。史天泽以锐卒略其后，遂擒义斌；说之降，义斌厉声曰：“我大宋臣，义岂为它人属耶！”遂死之。
　　于是京东州县复为实有，实统有全魏，十分齐之三，鲁之九，凡五十四城，后又割大名、彰德外属，而益以德、衮、济、单四州。时所在残毁，独实境内治安，四方争赴之。
　　八月，壬寅，以司农丞姚子才封事切直，进官一秩，授秘书郎。
　　癸卯，以傅伯成、杨简，先朝耆德，召赴行在，又擢赵{政}夫直秘阁、福建提刑，从真德秀之荐也。
　　丙午，诏：“侍从、给舍、台谏、卿监、郎官及在外前执政、侍从、诸路帅臣、监司，各举廉吏三人。”
　　戊申，诏：“侍从、两省、台谏等举堪充将帅三人。”
　　己酉，地震。
　　甲寅，诏以程颐四世孙源为籍田令。
　　乙卯，罢直学士院真德秀、考功员外郎洪咨夔。咨夔讼事剀切，尝上书曰：“昔之宰相，端委庙堂，进退百官；今之宰相，招权枘贿，倚势作威而已。台谏月课将临，笔不敢下。称量议论之异同，揣摩情分之厚薄，可否未决，吞吐不能。其相率勇往而不顾者，恭请圣驾款谒景灵宫而已。”德秀语人曰：“读洪考功封事，德秀殊有愧色。”史弥远深衔之。及梁成大为监察御史，凡忤弥远意者，与莫泽、李知孝三人相继击之。给事中王塈等，驳德秀所主济王赠典，莫泽等既劾之，遂命德秀提举玉隆宫。咨夔亦言济王冤，成大等复交劾之，镌二铁。由是名人贤士，排斥殆尽，人目之为“三凶。”
　　丁巳，诏：“监司、守令各精白自新，以称朕意。其或不悛，必罚无赦！”
