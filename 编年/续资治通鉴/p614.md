<!-- { "loadSidebar": true } -->
　　时内难既平，鸿吉娌妃以两子星命，令阴阳家推算所宜立者，曰：“重光大荒落有灾，旃蒙作噩长久。”重光为哈尚年干，旃蒙为阿裕尔巴里巴特喇年干也。妃惑其言，遣近臣告哈尚曰：“汝兄弟二人，皆我所生，岂有亲疏，阴阳家所言，运祚修短，不容不思。”哈尚语托克托曰：“我捍边陲十年，又嗣次居长，星命之言，茫昧难信。设我即位后，所行上合天心，下副民望，则虽一日之短，亦足重名万年，何可以阴阳家言而乖祖宗之托哉！此殆用事之臣擅权专杀，恐他日或治其罪，故为是奸谋耳。汝为我往察事机，疾归报我。”乃亲率大军由西道，诸王昂辉由中道，绰和尔由东道，各以劲卒一万，而迟回不进。
　　托克托驰至大都，具道哈尚言，妃愕然曰：“修短之说，虽出术家，为太子周思远虑，乃出我深爱。今大憝已除，诸王大臣议已定，太子不速来何为！汝所致言，殆有谗间。汝归，为我弥缝之而趣其来。”先是，妃以怀宁王不至，复遣阿实克布哈迎之，备道安西谋变始末及太弟监国与诸王群臣推戴之意。至是托克托继往，行至中道，怀宁王舆中望见之，趣使同裁。托克托备述妃言，怀宁王大感悟，及是至上都，以阿实克布哈为平章政事，遣还报两宫。阿裕尔巴里巴特喇即侍其母来会于上都，废皇后巴约特氏，出居东安州，杀之。诛安西王阿南达及诸王莽赉特穆尔。
　　甲申，怀宁王即皇帝位。诏曰：“昔我太祖皇帝以武功定天下，世祖皇帝以文德洽海内，列圣相承，丕衍无疆之祚。朕自先朝，肃将天威，抚军朔方，殆将十年；亲御甲胄，力战却敌者屡矣。方诸蕃内附，边事以宁，遽闻宫车晏驾。乃有宗室、诸王、贵戚、元勋，相与定策于和林，咸以朕为世祖曾孙之嫡，裕宗正派之传，以功以贤，宜膺大宝。朕谦上未遑，至于再三。还至上都，宗亲、大臣复请于朕。间者奸臣乘隙，谋为不轨，赖祖宗之灵，母弟阿裕尔巴里巴特喇禀命太后，恭行天罚。内难既平，神器不可久虚，宗祧不可乏祀，合词劝进，朕勉徇舆情，于五月二十一日即皇帝位。其与民更始，可大赦天下。”
　　是日，追尊考曰顺宗皇帝，母元妃鸿吉哩氏曰皇太后。
　　壬辰，加知枢密院事托多尔海太傅，中书右丞相哈喇哈斯、达喇罕太保，并录军国重事；知枢密院事塔喇海为中书左丞相，预枢密院、宣徽院事；同知徽政院事绰和尔、额尔克达噜噶齐阿实克布哈、江浙行省平章政事莽赉布哈并为中书平章政事；江浙行省左丞刘正为中书左丞，中书右丞、行御史中丞塔斯布哈为御史大夫。
　　是月，建州大雨雹。
　　六月，癸巳朔，诏立母弟阿裕尔巴里巴特喇为皇太子，受金宝。
　　甲午，建中都，立宫阙。
　　遗使四方旁求经籍，识以玉刻印章，命近侍掌之。有进《大学衍义》者，命王约等节而译之。皇太子曰：“治天下，此一书足矣。”因命与《图像孝经》、《列女传》并刊行，赐臣下。
　　翰林学士阎复陈三事，曰：惜名器，明赏罚，择人材，言皆剀切。未几，遥授平章政事。复力辞，不许；上疏乞骸骨，诏从其请。
　　丁酉，中书右丞相哈喇哈斯、左丞相塔喇海言：“臣等与翰林、集贤、太常老臣集议，皇帝嗣登宝位，诏追尊皇考为皇帝。皇考，大行皇帝同母兄也；大行皇帝祔庙之礼尚未举行，二帝神主，依兄弟次第祔庙为宜。今拟请谥皇考昭圣衍考皇帝，庙号顺宗；大行皇帝曰钦明广孝皇帝，庙号成宗。太祖之室居中，睿宗西第一室，世祖西第二室，裕宗西第三室；顺宗东第一室，成宗东第二室。先元妃鸿吉哩氏宜谥曰真慈静懿皇后，祔成宗庙室。”制可之。
　　初，累朝皇后既崩者，犹以名称，未有谥号。礼部主事曹元用言：“后为天下母，岂可直称其名！宜加徽号，以彰懿德。”至是皇后上谥，用元用之言也。
　　壬寅，塔喇海加太保、录军国重事、太子太师。
　　癸卯，置詹事院。
　　乙巳，中书省言：“中书宰臣十四员，御史大夫四员，前制所无。”诏与翰林、集贤诸老臣议拟以闻。
　　壬子，封皇妹为鲁国大长公主，驸马琱阿布喇为鲁王。
　　甲寅，敕内郡、江南、高丽、四川、云南诸寺僧诵《藏经》，为三宫祈福。
　　丙辰，御史大夫塔斯布哈言：“旧制，内外风宪官有所弹劾，诸人勿预；而近有受赃为监察御史所劾者，狱具，夤缘奏请，托言事入觐以避其罪。臣等以为今后有罪者，勿听至京，待其对辨事竟，果有所言，方许奏陈。”从之。
　　戊午，进封高丽国王王昛为沈阳王，加太子太傅。
　　秋，七月，癸亥朔，封诸王图喇为越王。
　　初，皇太子入定内难，阿固岱有勇力，人莫能近，诸王图喇实手缚之，故有是命。哈喇哈斯力争，以为：“旧制，非亲王不得加一字之封。图喇疏属，岂可以一日之功，废万世之制！”帝不听。因喇因谮于帝曰：“安西谋干大统时，丞相亦曾署其牍。”未几，罢为和林左丞相。
　　哈喇哈斯至镇，斩为盗者一人，分遣使者赈贷降民，奏出钞帛，易牛羊以给之；近水者教取鱼鳖为食。会大雪，命诸部署传车，相去各三百里，凡十传转米数万石，以饷饥民。又度地置仓廪，积粟以待来者。求古渠浚之，溉田数千顷。治称海屯田，令部民杂耕其间，岁得米二十馀万，北边大治。
　　甲子，以中书参知政事赵仁荣为太子詹事。
　　以阿保功，授莽赉大司徒，封其妻为顺国夫人。
　　己巳，置宫师府，设太子太师、少师、太傅、少傅、太保、少保、宾客、左右谕德、赞善、庶子、洗马、率更令丞、司经令丞、中允、文学、通事舍人、校书、正字等官。
　　召张养浩为司经。养浩，济南人，先为堂邑县尹，毁淫祠三十馀所，罢旧盗之朔望参者，曰：“彼皆良民，饥寒所迫，不得已而为盗耳。既加之以刑，犹以盗目之，是绝其自新之路也。”众盗感泣，相戒曰：“毋负张公！”有李虎者，尝杀人，其党暴戾为害，民不堪命，旧尹莫敢诘。养浩至，尽置诸法，民快之。去官十年，犹为立碑颂德。至是召用，未至，改文学，旋拜监察御史。
　　丁丑，以中书左丞相塔喇海为中书右丞相，监修国史；御史大夫塔斯布哈为中书左丞相。
　　辛巳，加封至圣文宣王为大成至圣文宣王。遣使阙里，祀以太牢。
　　塔喇海、塔斯布哈言：“中书庶务，同僚往往有不俟公议，即以上闻。今后事无大小，请共议而后奏。”帝曰：“卿等言是，自今庶务非公议者勿奏。”
　　以江浙行省左丞郝天挺为中书右丞。
　　天挺英爽刚直，有志略，受业于元好问。以勋臣子，世祖召见，嘉其容止，令备宿卫东宫。裕宗遇之甚厚，累官陕西行御史台中丞。至是迁江浙行省左丞，不赴，拜中书右丞。与宰相论事，有不合辄面斥之。一日，以奏事敷陈明允，特赐黄金百两，不受。帝曰：“非利汝也，第旌汝肯言耳。”
　　丙戌，御史大夫伊啰勒言：“旧制，中书省、枢密院、御史台、宣政院许得自选其人，它司悉从中书铨择，近臣不得辄奏，如此则纪纲不紊。”帝嘉纳之。
　　辛卯，发卒二千人为晋王伊苏特穆尔筑邸舍。
　　是月，江浙、湖广、江西、河南、两淮属郡饥，于盐、茶课钞内折粟，遣官赈之。诏富家能以私粟赈贷者，量授以官。
　　礼部尚书吴鼎，奉命赈山东诸郡饥，朝议发粟四万石，钞折米一万石。鼎谓同使者曰：“民得钞何从易米？”同使者曰：“朝议已定，恐不可复得。”鼎曰：“人命岂不重于米耶！”言于朝，卒从其请。
　　都指挥使茂穆苏以角抵屡胜，遥授中书平章政事。伶官实迪等授干章，仍领玉宸乐院使。未几，乐工有犯法者，刑部逮之。实迪以玉宸与刑部秩皆三品，官皆荣禄大夫，留不遣，中书以闻。帝曰：“凡诸司视其资级，授之散官，不可超越。其间冗职名品高者，宜遵旧制降之。”
　　八月，甲午，中书省言：“内降旨与官者八百八十馀人，已除三百，未除者犹五百馀。请自今，越奏者勿与。又外任官多带相衔，非制。”御史台亦言：“御史、廉访使官，宜从本台公选，不当从诸臣所请，降内旨用之。”帝曰：“凡若此者，卿等皆当执勿与。”未几，省臣复言：“比有应入常调者，夤缘骤选，或未入仕及已尝废黜，亦复请自内降。计奉诏禁革之后，所降内旨。复有百馀。中书政务，他人辄得干请，责以整饬，其效实难。自今铨选、钱谷之事，请如前制，不由中书议者，不得奏闻。”从之。
　　辛亥，中书右丞博啰特穆尔以国字译《孝经》进，诏曰：“此乃孔子之微言，自王公达于庶民，皆当由是而行。其命中书省刻板模印，诸王而下皆赐之。”
　　戊午，冀宁路地震。
　　九月，甲子，帝至自上都。
　　壬申，上皇考及大行皇帝尊谥、庙号；又上先元妃鸿吉哩氏尊谥。祔于成宗庙室。
　　丙子，塔喇海言：“比蒙圣恩，赐臣江南田百顷。今诸王、公主、驸马赐田还官，臣等请还所赐。”从之，仍谕诸人赐田悉令还官。
　　丁丑，中书省言：“比议省臣员数，奉旨，依旧制定为十二员。右丞相塔喇海、左丞相塔斯布哈、平章绰和尔、奇塔特布济克如故，馀令臣等议。请以阿实克布哈、塔斯哈雅为平章政事，博啰达实、刘正为右丞，郝天挺、额森特穆尔为左丞，于璋为参知政事。其诸司冗员，并宜拣汰。”从之。
　　甲申，诏立尚书省，分理财用，命塔喇海、塔斯布哈仍领中书，以托克托、嘉珲、帕哈哩鼎任尚书省，俾自举官属。命铸尚书省印。
　　丙戌，皇太子建佛寺，请买民地益之，给钞万七百锭有奇。
　　辛卯，御史台言：“至元中，阿哈玛特综理财用，立尚书省，三载并入中书；其后僧格用事，复立尚书省，事败又并入中书。粤自大德五年以来，四方地震、水灾、岁仍不登，百姓重困。顷又闻为综理财用立尚书省，如是则必增置所司，滥设官吏，殆非益民之事也。且综理财用，在人为之，若只命中书整饬，未见不可。”帝曰：“卿言良是。但此三臣愿任其事，姑听其行。”
　　冬，十月，庚子，中书省言：“前置中书省时，裕宗为中书令，尝至省署敕。其后僧格迁立尚书省，不四载而罢。今复迁中书于旧省，请徙中书令位，仍请皇太子一至中书。”从之。
　　乙巳，敕方士、日者勿游诸王、驸马之门。
　　丙辰，中书省言：“常岁，海漕粮百四十五万石；今江浙岁俭，不能如数。请仍旧例，湖广、江西各输五十万石，并由海道达京师。”从之。
　　先是都水监言：“巡视白浮、甕山河堤，崩三十馀里，宜编荆笆为水口，以泄水势。”夏初兴役，至是月工竣。
