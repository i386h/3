<!-- { "loadSidebar": true } -->
　　初，努都尔噶卧病，谓人曰：“我疾固不起，而泰费音亦不能久于位，可叹也！”至是其言乃验。
　　庚申，福建行省参政袁天禄，遣古田县尹林文广以书纳款于吴。
　　时义兵万户赛甫鼎、阿里密鼎据泉州，陈友谅兵入杉关，攻邵武、汀州、延平诸郡县，群盗乘势窃发，闽地骚动。天禄知国势不振，故遣文广由海道来纳款，而福清州同知张希伯亦遣人请降，吴国公皆厚赏之，遣还招谕。
　　是月，吴将徐达克高邮，寻复失之。
　　三月，戊子朔，田丰陷保定路。
　　彗见东方。
　　吴改淮海翼为江南等处分枢密院，以缪大亨同佥院事，总制军民。大亨有治才，宽厚不挠，多惠爱及人，至于禁戢暴强，剖折狱讼，皆当其情，民皆悦之。
　　甲午，廷试进士三十五人，赐迈珠、魏元礼等及第、出身有差。
　　乙巳，冀宁路陷。
　　壬子，复拜辽阳行省左丞相绰斯戬为中书右丞相。
　　时帝益厌政，而宦者保布哈乘间用事，为奸利，绰斯戬因与结构相表里，四方警报及将臣功状，皆壅不上闻。
　　是月，吴征青田刘基、龙泉章溢、丽水叶琛、金华宋濂至建康。
　　初，吴国公至婺州，召见濂，及克处州，胡大海荐基等四人，即遣使以书币征之。时总制孙炎先奉命聘基，使者再往反，不起，炎为书数千言，陈天命以谕基，基乃与三人者同至。入见，吴国公甚喜，赐坐，劳之曰：“我为天下屈四先生，今天下纷争，何时定乎？”溢对曰：“天道无常，惟德是辅，不嗜杀人者能一之。”公称善。基陈时务十八事，且言：“明公因天下之乱，崛起草昧间，尺土一民，无所凭借，名号甚光明，行事甚顺应，此王师也。我有两敌，陈友谅居西，张士诚居东。友谅包饶、信，跨荆、襄，几天下半，而士诚仅有边海地，南不过会稽，北不过淮扬，首鼠窜伏，阴欲背元，阳则附之，此守虏耳，无能为也。友谅劫君而胁其下，下皆乖怨；性剽悍轻死，不难以其国尝人之锋，然实数战民疲；下乖则不欢，民疲则不傅，故汉易取也。夫攫兽先猛，擒贼先强，今日之计，莫若先伐汉。汉地广大，得汉，天下之形成矣。”吴国公大悦曰：“先生有至计，毋惜尽言。”于是设礼贤馆以处基等，宠礼甚至。
　　吴国公尝问郎中陶安曰：“此四人者，于汝何如？”安曰：“臣谋略不如基，学问不如濂，治民之才不如溢、琛。”公然之，复多其能让。
　　吴国公召常遇春于杭州。
　　遇春之出师也。吴国公戒之曰：“克敌在勇，全胜在谋。昔关羽号万人敌，为吕蒙所破，为无谋也，尔宜深戒之。”及攻杭州，战数不利，故召还。
　　夏，四月，庚申，命大司农司都事乐元臣招谕田丰，至其军，为丰所害。
　　辛未，佥行枢密院事张居敬复兴中州。
　　五月，丁亥朔，日有食之，雨雹。
　　乙未，陈友谅将罗忠显陷辰州。
　　是月，张士诚海运粮十一万石至京师，由是方面之权悉归士诚，丞相达实特穆尔尸位而已。
　　陈友谅兵攻池州，吴将徐达等击败之。
　　初，友谅既杀赵普胜，即有窥池州之意。吴国公察知之，遣使谓达与常遇春曰：“友谅兵旦暮且至，尔当以五千入守城，遣万人伏九华山下，俟彼兵临城，城上扬旗鸣鼓，发伏兵往绝其后，破之必矣。”至是友谅兵果至，其锋甚锐，直造城下。城上扬旗鸣鼓，伏兵悉起，缘山而出，循江而不，绝其归路；城中出兵夹击，大破之，斩首万馀级，生擒三千馀人。遇春曰：“此皆勍敌，不杀，为后患。”达不可，以状闻。吴国公遣使谕诸将释之，而遇春先以夜坑杀之，止存三百人，吴国公闻之不怿，命悉放还。
　　闰月，丙辰朔，陈友谅率舟师攻太平，守将枢密院判花云与硃文逊等以兵三千拒战，文逊死之。友谅攻城三日，不得入，乃引巨舟迫城西南，士卒缘舟尾攀堞而登，城遂陷。云被执，缚急，怒骂曰：“贼奴，尔缚吾，吾主必灭尔，斫尔为脍也！”遂奋跃，大呼而起，缚皆绝，夺守者刀，连斫五六人。贼怒，缚云于舟樯，丛射之，云至死骂贼不绝口。院判王鼎，知府许瑗，俱为友谅所执，亦抗骂不屈，皆死之。
　　云自濠州隶麾下，每战辄立奇功。因命宿卫，常在左右。至是出守太平，遂死于难，年三十九。妻郜氏，一子炜，生始三岁。战方急，郜氏会家人，抱儿拜家庙，泣谓家人曰：“城且破，吾夫必死，夫死，吾宁独生！然花氏惟此一儿，为我善护之。”云被执，郜氏赴水死。
　　文逊，吴国公养子也。瑗，饶州乐平人。鼎初为院判仪真赵忠养子，袭忠职，守太平，寻复姓王氏，至是与云并死于难。
　　戊午，陈友谅杀其主徐寿辉而自立。
　　友谅之攻太平也，挟寿辉以行。及太平既陷，急谋僭窃，乃于采石舟中使人诣寿辉前，佯为白事，令壮士持铁锤自后击之，碎其首。寿辉死，友谅遂以采石五通庙为行殿，称皇帝，国号汉，改元大义，仍以邹普胜为太师，张必先为丞相，张定边为太尉。群下立江岸，草次行礼，直大雨至，冠服皆濡湿，略无仪节。
　　庚申，陈友谅遣人约张士诚同侵建康，士诚未报，友谅自采石引舟师东下，建康大震。
　　献计者或谋以城降，或以钟山有王气，欲奔据之，或言决死一战，战不胜，走未晚也，独刘基张目不言。吴国公心非诸将议，召基入内问计，基曰：“先斩主降及奔钟山者。”公曰：“先生计安出？”基曰：“天道后举者胜。吾以逸待劳，何患不克！明公若倾府库以开士怒，至诚以固人心，伏兵伺隙击之，取威制胜，以成王业，在此举也。”公意益决。
　　或议先复太平以牵制之，公曰：“不可，太平吾新筑垒，濠堑深固，陆攻必不破，彼以巨舰乘城，故陷。今彼据上游，舟师十倍于我，猝难复也。”
　　或劝自将迎击，公曰：“不可，敌知我出，以偏师缀我，而以舟师顺流趋建康，半日可达，吾步骑亟引还，已穷日矣。百里趋战，兵法所忌，非良策也。”乃驰谕胡大海以兵捣信州以牵其后，而召指挥康茂才谕之曰；“有事命汝，能之乎？”茂才曰：“惟命。”公曰：“汝旧与友谅游，今友谅入寇，吾欲速其来，非汝不可。汝今作书伪降，约为内应，且招之速来，给告以虚实，使分兵三道以弱其势。”茂才曰：“诺。家有老阍，旧尝事友谅，使赍书往，必信。”公以语李善长，善长曰：“方忧寇来，何更速之？”公曰：“二寇合，吾何以支？惟速其来而先破之，则士诚胆落矣。”
　　阍者至友谅军，友谅得书，甚喜，问：“康公今何在？”阍者曰：“见守江东桥。”又问：“桥何如？”曰：“木桥也。”乃与酒食遣还，谓曰：“归语康公，吾即至，至则呼老康为验。”阍者诺，归，具以告。公喜曰：“贼入吾彀中矣。”乃命善长夜撤江东桥，易以铁石。比旦，桥成。
　　有富民自友谅军中逸归者，言友谅问新河口道路，即令张德胜跨新河，筑虎口城以守之，命冯国胜、常遇春率帐前五翼军三万人伏石灰山侧，徐达等陈兵南门外，杨璟驻兵大胜港，张德胜、硃虎率舟师出龙江关外。公总大军屯卢龙山，令持帜者偃黄帜于山之左，偃赤帜于山之右，戒曰：“寇至则举赤帜，举黄帜则伏兵皆起。”各严师以待。
　　乙丑，友谅舟师至大胜港，杨璟整兵御之。港狭，仅容二舟入，友谅以舟不得并进，遽引退，出大江，径冲江东桥，见桥皆铁石，乃惊疑，连呼老康，无应者，知见始，即与其弟友仁率舟千馀向龙湾，先遣万人登岸立栅，势甚锐。时酷暑，公衣紫茸甲，张盖督兵，见士卒流汗，命去盖。众欲战，公曰：“天将雨，诸军且就食，当乘雨击之。”时天无云，人莫之信。忽云起东北，须臾，雨大注。赤帜举，下令拔栅，诸军竞前拔栅，友谅麾其军来争。战方合而雨止，命发鼓，鼓大震，黄帜举，国胜、遇春伏兵起，达兵亦至，德胜、虎舟师并集，内外合击，友谅军披靡，不能支，遂大溃。兵走登舟，值潮退，舟胶浅，猝不能动，杀溺死无算，俘其卒二万馀，其将张志雄、梁铉、喻兴、刘世衍等皆降，获巨舰百馀艘。友谅乘别舸脱走，得茂才书于其所弃舟卧席下，公笑曰：“彼愚至此，可嗤也。”
　　志雄本赵普胜部将，善战，号长张，尝怨友谅杀普胜，故龙湾之战无斗志。及降，言于公曰：“友谅之东下，尽撤安庆兵以从。今之降卒，皆安庆之兵，友谅既败走，安庆无守御者。”公乃遣达、国胜、德胜等追友谅，又命元帅余某等取安庆。德胜追及友谅于慈湖，纵火焚其舟。至采石，复战，德胜死。国胜以五翼军蹴之，友谅与张定边出皁旗军迎战，又败之。友谅昼夜不得息，遂弃太平遁去，达追至池州而还。余某遂取安庆，守之。友谅还至江州，据以为都。德胜，庐州梁县人也。
　　戊寅，吴兵取信州路。
　　初，吴国公命胡大海捣信州，大海遣元帅葛俊率兵往。道过衢州，都事王恺止俊，乘驿至金华谓大海曰：“广信为友谅门户，彼既倾国入寇，宁不以重兵为守！非大将统全军以临之不可。今偏师尝敌，设若挫衄，非独广信不可下，吾衢先驿骚矣。”大海然之，乃亲率兵攻信州。至灵溪，城中步骑数千出迎战，大海击败之。督兵攻城，守者不能御，从溃，遂克之。先是招安郡县，将士皆征粮于民，名之曰：“寨粮”，民甚病焉，大海以闻，公亟命罢之。
　　吴置儒学提举司，以宋濂为提举，吴国公命长子标从受经学。
　　濂首以文学受知，恒侍公左右，尝命讲《春秋左氏传》，濂进曰：“《春秋》乃孔子褒善贬恶之书，苟能遵行，则赏罚适中，天下可定也。”
　　六月，己丑，命博啰特穆尔部将方托克托守御岚、兴、保德等州。又诏：“今后察罕特穆尔与博啰特穆尔部将，毋得互相越境，侵犯所守地，因而仇杀，方托克托不得出岚、兴界，察罕特穆尔亦不得侵其地。”
　　辛亥，吴更筑太平城。
　　初，太平城俯瞰姑溪，故陈友谅舟师得缘尾攀堞而登，至是常遇春复太平，乃移城去姑溪二十馀步，增置楼堞，守御遂固。
　　婺州之失也，舒穆噜伊逊之母为吴将所获，令其弟以书招伊逊，伊逊不至。及破处州，伊逊将数十骑出走，至建宁，聚兵欲图恢复，而所至人心已散，知事不可为，叹曰：“处州，吾所守也，今吾势穷，无所往，不如还处州，死亦为处州鬼耳！”遂以兵攻庆元，耿再成击败之。伊逊众溃，走竹口，欲还福建，道经桃花坑，为乡兵所邀击，伊逊力战死，其部将李文彦收葬其尸。孙炎以闻，吴国公嘉其尽忠死事，遣使祭之，复处州民所立生祠。
