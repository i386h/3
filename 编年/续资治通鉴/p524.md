<!-- { "loadSidebar": true } -->
　　金主以和议既绝，惧兵再至，乃复签民兵为守御备，遂括汴京粟，以完颜珠赫等主之。珠赫谕民曰：“汝等当从实推举，果如一旦粮尽，令汝妻子作军食，复能吝否？”即而罢括粟，复以进奉取之，且卖官及令民买进士第。前御史大夫内族哈昭复觊进用，建言京城括粟尚可得百万石，金主乃命哈昭为参知政事，与左丞李蹊复括之。哈昭先令各家自实，壮者存石有三斗，幼者半之，仍书其数门首，敢有匿者，以升斗论罪。京城三十六坊，各选深刻者主之。完颜玖珠尤酷暴，有寡妇二人，实豆六斗，馀有蓬子约三升，玖珠笑曰：“吾得之矣！”执妇以令于众。妇泣诉曰：“妾夫死于兵，姑老不能为养，故杂蓬秕以自食，非敢以为军储。且三升，六斗馀也。”玖珠不听，竟杖死。闻者股粟，尽弃其馀粪溷中。或白于李蹊，蹊颦蹙曰：“白之参政。”及白哈昭，哈昭曰：“人云：花又不损，蜜又得成。花不损何由成蜜？且京城危急，今欲存社稷耶？存百姓耶？”众莫敢言。所括不能三万斛，满城萧然，死者相枕，贫富束手待毙，遂至人相食。金主闻之，命出太仓米作粥以食饿者。锡默爱实叹曰：“与其食之，何如勿夺？”为奉御博诺所告。金主怒，送爱实有司，赖近侍李大节救免。
　　蒙古皇太弟图垒卒于师。蒙古主还龙庭。
　　冬，十月，戊子，以星变，大赦。
　　泗州路分刘虎等，焚断浮桥以遏金兵，因遣将攻盱眙军，未下，金泗州总统完颜实格叛。防御使图克坦塔喇闻变，朝服，望阙拜哭，投水而死，实格遂以州附杨妙真。总帅纳哈塔迈珠亦以盱眙来归，诏改为招信军。
　　金以汪世显为巩昌便宜总帅。
　　初，世显以战功为征行从宜，分治陕西西路。时调度窘迫，世显发家资，率豪右助边，邻郡效之，军饷遂足。金主以完颜仲德为巩昌总帅，世显同知府事，二人尽忠固守以抗蒙古。及仲德勤王东下，乃以世显代之。世显励志自奋，粮械精赡。
　　十一月，乔行简累疏乞归田，不允。
　　金完颜用安欲图山东，累征兵于徐、宿，王德全、刘安国不应。会金主以密诏征兵东方，用安因声言入援，驻师徐州城下以招德全，德全不出，杀封仙，遣杜政出城。会安国与宿帅重僧努引兵入援，至临涣，用安遣人杀安国，因攻徐州。三月不能下，退归涟水，以军食不给，来乞粮，朝廷许之，用安即日改从宋衣冠，而阴通于金。粮乏，卒多流亡，乃以严刑禁亡者，血流满道。
　　十二月，丙子朔，进封才人贾氏为贵妃。
　　辛巳，以皇太后疾，大赦。壬午，皇太后杨氏崩。辛卯，帝诣慈明殿行奠酹礼。遵遗诏，外朝以日易月，宫中行三年丧。
　　乔行简上疏曰：“向者陛下内庭举动，皆有禀承，小人纵有蛊惑干求之心，犹有忌惮而不敢发。今者安能保小人之不萌是心，陛下又安能保圣心之不无少肆？陛下为天下君，当懋建皇极，一循大公；不应私徇小人，为其所误。凡为此者，皆戚畹肺腑之亲，近习贵幸之臣，奔走使令之辈，外取货财，内坏纲纪；上以罔人君之聪明，来天下之怨谤，下以挠官府之公道，乱民间之曲直。纵而不已，其势必至于假采听之言而动伤善类，设众人之誉而进拔憸人，借纳忠效勤之意而售其阴险巧佞之奸，日积月累，气势益张，人主之威权，将为所窍弄而不自知矣。陛下衰捴在身，愈当警戒，宫庭之间，既无所严惮，嫔御之人，又视昔加多。以春秋方富之年，居声色易纵之地，万一不能自制，必于盛德大有亏损。愿陛下常加警省。”
　　蒙古遣王檝来议夹攻金人，京湖安抚制置使史嵩之以闻，帝命嵩之报使。嵩之乃遣邹伸之往报蒙古，许俟成功，以河南地来归。
　　金主以粮尽援绝，势益危急，遣近侍就白华问计。华附奏言：“车驾当出就外兵，留荆王监国，任其裁处。陛下既出，遣使告语北朝：‘我出，非他处收整兵马，止以军卒擅杀唐庆，和议从此断绝；京师今付之荆王，乞我一二州以老耳。’如此，则太后、皇族可存。正如《春秋》纪季入齐为附庸之事，陛下亦得少安矣。”遂起华为右司郎中。召诸臣议亲出，或言归德四面皆水，可以自保，或言宜沿西山入邓，或言设欲入邓，蒙古苏布特在汝州，不如取陈、蔡路转往邓下。金主未决，复以问华，华曰：“归德城虽坚，久而食尽，坐以待毙，决不可往。既汝州有苏布特，则邓下亦不可往。以今日事势，止有背城之战，如博徒所谓孤注者，便当直赴汝州，与之一决。然汝州战不如半涂战，半涂战不如出城战，盖我军马之食力犹在也。若出京益远，军食日减，马食野草，事愈难矣。若我军便得战，存亡决此一举，外则可以激三军之气，内则可以慰都人之心。或止为避迁计，人心顾恋家业，未必毅然从行。可详审之。”
　　礼部尚书舒穆噜世勣，率朝官刘肃、田芝等二十人，诣仁安殿言于金主曰：“臣等闻陛下欲亲出，窃谓此行不便。”金主曰：“我不出，军分为二：一军守，一军出战；我出则合为一。”世勣曰：“陛下出则军分为三：一守，一战，一中军护从，不若不出之为愈也。”金主曰：“卿等不知，我若得完颜仲德、武仙，付之兵事，何劳我出！今日将兵者，官努统马兵三百止矣，刘益将步兵五千止矣，欲不自将，得乎？”又指御榻曰：“我此行岂复有还期？但恨我无罪亡国耳！我未尝奢侈，未尝信任小人。”世勣应声曰：“陛下用小人则亦有之。”金主曰：“小人谓谁？”世勣历数曰：“都察逊、完颜长乐等，皆小人也。陛下不知为小人，所以用之。”肃与世勣复多所言，良久，君臣涕泣而罢。
　　乙酉，金主集军士于大庆殿，谕以京城食尽，今拟亲出。诸将佐合辞言曰：“陛下不可亲出，止可命将。”金主欲以富察官努为马军帅，高显为步军帅，刘益副之。三人欲奉命，权参知政事内族恩楚大骂曰：“汝辈把锄不知高下，国家大事，敢易承耶！”众默然，唯官努曰：“若将相可了，何至使我辈！”事亦中止。
　　遂以右丞相萨布、平章拜甡、右副元帅恩楚、左丞李蹊、元帅左监军图克坦伯嘉等帅诸军扈从，参政完颜纳绅、枢副兼知开封府萨尼雅布等留守。乃发府库及内府器皿、宫人衣物赐将士。民间哄传“车驾往归德，军士家属留汴，食尽，城中俱饿死矣。纵能至归德，军马所费，支吾复得几许日！”金主使萨布宣言曰：“前日巡狩之议，止为白华。今改往汝州索战矣。”
　　金主发汴京，与太后、皇后、妃、主别，大恸。至开阳门，诏谕留守兵士曰：“社稷、宗庙在此，汝等壮士，毋以不预进发之数，便谓无功。若守保无虞，将来功赏，岂在战士下！”闻者皆洒泣。
　　是日，巩昌元帅完颜仲德援兵至。初，金主征诸道兵入援，往往观望不进，或中道遇兵而溃，唯仲德提孤军千人，历秦、蓝、商、邓，撷果菜为食，间关百死至汴，为金主谋曰：“亦西三百里之间无井灶，不可往，不如幸秦、巩。”
　　金主乃决意东行。甲辰，进次黄陵岗。时拜甡击蒙古，降其两砦，得河朔降将，金主赦之，授以印符。郡臣遂固清以河朔诸将为导，鼓行入开州，取大名、东平，豪杰当有响应者。都察逊曰：“太后、中宫皆在南京，北行万一不如意，圣主孤身欲何所为？不如先取卫州，还京为便。”拜甡曰：“圣体不便鞍马，今可驻归德，臣等率降将往东平，因遂经略河朔。”官努曰：“卫州有粮可取。”拜甡曰：“京师且不能守，就得卫州，欲何为耶？”金主惑之，遂一意向河朔。蒙古苏布特闻金主弃汴，复进兵围之。
　　乙巳，帝诣慈明殿，行大祥祭奠礼。
　　　　 ○理宗建道备德大功复兴烈文仁武圣明安孝皇帝绍定六年（金天兴二年，蒙古太宗五年）
　　春，正月，丙午朔，帝不视朝。
　　金主乘舟济河，大风，后军不克济。丁未，蒙古将和尔古讷追击于南岸，金元帅贺德希力战死，兵溺者千人，元帅珠尔、都尉赫舍哩谔楞等死之。金主在北岸，望之震惧。庚戌，次沤麻冈，遣拜甡帅师攻卫州，至城下，以御旗招之，城中不应。蒙古闻之，自河南渡河。拜甡遂退师，蒙古史天泽以骑兵踵其后，丁巳，战于白公庙，金师败绩，拜甡弃军东遁，元帅刘益、上党公张开皆为民家所杀。金主进次蒲城，复还魏楼村，犹欲俟蒙古兵至决战。少顷，拜甡至，仓皇言：“军已溃，北兵近在堤外，请幸归德。”金主遂与副元帅和尔和等六七人，夜登舟，潜渡河走归德。翌日，诸军始闻金主弃师，遂大溃。
　　金主入归德，遣奉御珠嘉塔克实布往汴京，奉迎太后及后妃，诸军怨愤。拜甡自蒲城还，不敢入，金主召拜甡至，数其罪，下狱死，仍籍其家财以赐将士，曰：“汝辈宜竭忠力，毋如斯人误国！”
　　初，濒河居民闻金主北渡，筑垣塞户，潜伏洞穴。及见富察官努一军号令明肃，所过无丝毫犯，老幼妇女无复畏避。及拜甡往卫州，纵军四掠，哭声满野，所过丘墟，一饭之费至数十金，公私皇皇，民始思叛。故卫州坚守，而蒙古之追，无来援者，以至于败。
　　蒙古以田雄镇抚陕西，总管京兆等路事。时关中郡县萧然，雄披荆榛，立官府，开陈祸福，招徠四山堡寨之未降者，获其人，皆慰遣之，由是归附日众。雄乃教民力田，京兆大治。
　　初，汴人以金主亲出师，日听捷报。及闻军败卫州，仓皇走归德，始大惧。时苏布特攻城日急，内外不通，米升至银二两，殍死相望，缙绅士女，多行乞于市，至有自食妻子者，诸皮器物皆煮食之，贵家第宅、市楼、肆铺皆撤以爨。及金主遣使至汴奉迎两宫，人情益不安。西面元帅崔立，性淫狡，因民汹汹，与其党韩鐸、药安国等潜谋作乱。
　　左司都事元好问谓萨尼雅布曰：“自车驾出京，今二十日许，又遣使迎两宫，民间皆谓国家欲弃京城，相公何以处之？”萨尼雅布曰：“吾二人惟有一死尔。”好问曰：“死不难。诚能安社稷，救生灵，死可也。如其不然，徒欲以一身饱五十红衲军，亦谓之死耶？”萨尼雅布不答。
　　丁卯，金太后、皇后发，行至陈留，见城外二三处火起，疑有兵，复驰还汴京。
　　戊辰，崔立率甲士二百，横刃入省中，拔剑指完颜纳绅及萨尼雅布曰：“京城危困已极，二公坐视，何也？”二相曰：“有事当好议之，何遽如是！”立麾其党先杀萨尼雅布，次杀纳绅及左司郎中纳哈塔德辉等十馀人。即谕百姓曰：“吾为二相闭门无谋，今杀之，为汝一城生灵请命。”众皆称快。
