<!-- { "loadSidebar": true } -->
　　知临安府薛琼问张天纲曰：“有何面目到此？”天纲曰：“国之兴亡，何代无之！我金之亡，比汝二帝何如？”琼叱之。明日，奏其语，帝召天纲问曰：“汝真不畏死耶？”天纲对曰：“大丈夫患死之不中节耳，何畏之有！”因祈死不已，帝不听。初，有司令天纲供状，必欲书金主为虏主，天纲曰：“杀即杀，焉用状为！”有司不能屈，听其所供，天纲但书故主而已。
　　监察御史王遂言：“史嵩之本不知兵，矜功自侈，谋身诡秘，欺君误国，留之襄阳一日，则有一日之忧。”不报。洪咨夔亦言：“残金虽灭，邻国方强，益严守备，犹恐不逮，岂可动色相贺，涣然解体，以重方来之忧？”
　　丁酉，臣僚言：“江淮、荆襄诸路都大提点坑治吴渊，恃才贪虐，籍人家资，以数百万计。其弟潜，违道干誉，引用匪类。”诏并落职放罢。
　　五月，庚子，观文殿大学士、致仕薛极卒。
　　左司郎官李宗勉言四事：“守公道以悦人心，行实政以兴治功，谨命令以一观听，明赏罚以示劝惩。”次言楮弊：“愿诏有司，始自乘舆宫掖，下至百司庶府，核其冗蠹者节之，岁省十万，则十万之楮可捐，岁省百万，则百万之楮可捐也。行之既久，捐之益多，钱楮相当，所至流转，则操吾赢缩之柄不在楮矣。”拜监察御史。
　　时方谋出师汴、洛，宗勉言：“今朝廷安恬，无异于常时。士卒未精锐，资粮未充衍，器械未犀利，城壁未缮修，于斯时也，守御犹不可，而况进取乎？借曰今日得蔡，明日得海，又明日得宿、毫，然得之者未必可守。万一含怒蓄忿，变生仓猝，将何以济？臣之所陈，岂曰外患终不可平，土宇终不可复哉？亦欲量力以有为，相时而后动耳。愿诏大臣，爱日力以修内治，合众谋以严边防，节冗费以裕邦财，招强勇以壮国势。伤饬沿边将帅，毋好虚名而受实害，左控右扼，勿失机先，则以逸待劳，以主御客，庶可保其无虞。苟使本根壮固，士马精强，观衅而动，用兵未晚也。”
　　召前江东提点刑狱徐侨为太常少卿，趣入觐；手疏数十言，皆感愤剀切。帝数慰谕之，顾见其衣履垢敝，愀然谓曰：“卿何以清贫若此？”侨对曰：“臣不贫，陛下乃贫耳。”帝曰：“何为？”侨曰：“陛下国本未建，疆宇日蹙，权幸用事，将帅非材，旱蝗相仍，盗贼并起，经用无艺，帑藏空虚，民困于横敛，军怨于掊克，群臣养交而天子孤立，国势阽危而陛下不悟。臣不贫，陛下乃贫耳！”又言：“今女谒、阉宦相为囊橐，诞为二竖以处膏盲，而执政大臣又无和、缓之术，陛下此之不虑而耽乐是从，世有扁鹊，将望见而却走矣。”时女冠吴知古得幸，内侍陈洵直用事，故侨论及之。帝为之改容太息。明日，手诏罢边帅之尤无状者，申警群臣，以朋党为戒，命有司裁节中外浮费。赐侨金帛甚厚，侨固辞不受。
　　丁未，主管官告院张煜进对，帝问以边计，煜对曰：“蒙古非金仇可比，但和议难恃，须选将、练兵、储财、积粟，自固吾圉。俟小使回，可和则姑与之和，然不可撤备。”帝然之。
　　丙寅，诏：“黄干、李燔、李道传、陈宓、楼昉、徐宣、胡梦昱等，皆击于权奸而各行其志，没齿无怨，其赐谥复官，仍录用其子。”
　　建阳县盗发，众数千人，焚劫邵武、麻沙、长平。
　　金武仙奔泽州，戍兵杀之。
　　蒙古主大会诸王，申严条令。郭德海尝请试天下僧尼道士，选精通经文者千人，有能工艺者则命小通事哈珠领之，馀皆为民。又请天下置学廪，育人材，立科目，选之入仕。蒙古主颇采其言。
　　六月，壬申，知建宁府兼福建运判袁甫，请蠲漳州岁纳丁米钱，泉州、兴化军一体蠲放；从之。
　　戊寅，以乔行简知枢密院事，资政殿学士曾从龙参知政事，大中大夫郑性之签书枢密院事。
　　先是性之入对，言：“陛下大开言路以通壅蔽，心苟爱君，谁不欲言！言不切直，何能感动！譬如积水，久壅一决，其势必盛，其声必激。故言者多则易于取厌，言之激则难于乐受。若少有厌倦，动于辞色，则谗谄乘间，或不自知矣。愿陛下恐惧戒谨，尤防其微，以保终誉，则朝纲肃而国体尊矣。”
　　太常少卿徐侨侍讲，开陈友爱大义，帝悟。己卯，诏复巴陵县公竑官爵，有司检视墓域，以时致祭，乃存恤其家。时竑妻吴氏自请为尼，特赐叫慧净法空大师，绍兴府月给衣资缗钱。
　　侨又请从祀周敦颐、程颢、程颐、张载、硃熹，以赵汝愚侑食宁宗，帝皆听纳。
　　召许应龙为礼部郎官。初，应龙知潮州，盗陈三枪起赣州，出没江西、闽、广间，与钟全相结，势甚炽。枢密陈韡帅江西，任应龙讨捕。应龙调水军、土兵分扼要害，断桥开堑，斩木塞途，谕统领官齐敏曰：“兵法攻瑕。今钟全残寇将尽，而陈三枪势方猖獗，若先破钟，则陈不战禽矣。”敏如其言，于是诸寇皆平。至是召入对，帝谓之曰：“卿治潮有声，与李宗勉治台齐名。”应龙曰：“民无不可化，顾牧民者如何耳。”迁国子司业。徐侨议学校差职，欲先誉望，应龙以为不若资格，资格一定，则侥幸之门杜而造请之风息，侨然之。
　　诏殿司选精锐千人，命统制娄拱、统领杨辛讨捕建阳盗。
　　癸巳，禁毁铜钱作器用并贸易下海。
　　史嵩之进兵部尚书。
　　时赵范、赵葵欲乘时抚定中原，建守河、据关、收复三京之议，朝臣多以为未可，独郑清之力主其说。乃命赵范移司黄州，刻日进兵。范参议官邱岳曰：“方兴之敌，新盟而退，气盛锋锐，宁肯捐所得以与人耶？我师若往，彼必突至，非惟进退失据，开衅致兵，必自此始。且千里长驱以争空城，得之当勤馈饷，后必悔之。范不听。
　　嵩之亦言荆襄方尔饥馑，未可兴师。
　　淮西运判杜杲上言曰：“臣备员边郡，切见沿淮旱蝗连岁，加以调发无度，辇运不时，生聚萧条，难任征发。中原板荡，多年不耕，无粮可因。千里馈运，士不宿饱。若虚内以事外，移南以实北，腹心之地，岂不可虑？”
　　乔行简时在告，上疏曰：“方今境内之民，困于州县之贪刻，扼于势家之兼并，饥寒之氓，常欲乘时而报怨，茶盐之寇，常欲伺间而窃发。萧墙之忧，凛未可保。万一兵兴于外，缀于强敌而不得休，潢池赤子，复有如江、闽、东浙之事，其将奈何？夫民至愚而不可忽，内郡武备单弱，民之所素易也。往时江、闽、东浙之寇，皆藉边兵以制之。今此曹犹多窜伏山谷，窥伺田里，彼知朝廷方有事于北方，其势不能以相及，宁不动其奸心？臣恐北方未可图，而南方已先骚动矣！愿坚持圣意以绝纷纷之说。”
　　淮西总领吴潜，亦告执攻，论“用兵复河南，不可轻易。以金人既灭，与蒙古为邻，法当以和为形，以守为实，以战为应。自荆襄首纳空城，合兵攻蔡，兵事一开，调度浸广，百姓狼狈，死者枕籍，得城不过荆榛之区，获俘不过暖昧之骨，而吾之内地，荼毒已甚。近闻有进恢复之画者，可谓俊杰。然取之若易，守之实难，征行之具，何所取资？民穷不堪，激而为变，内郡率为盗贼矣。今日之事，岂容轻议！”皆不听。
　　诏知庐州全子才合淮西兵万人赴汴。时汴京都尉李伯渊、李琦、李贱奴等为崔立所侮，谋杀之，及闻子才军至，伯渊等以书约降，而阳与立谋备御之策。伯渊夜烧封丘门以警动立，立殊不安，一夕百卧起。比明，伯渊等约立视火，从苑秀、折希颜等数骑往。既还，伯渊送之，仓卒中就马上抱立，立顾曰：“汝欲杀我耶？”伯渊曰：“杀汝何伤！”即出匕首横刺之，立坠马死。伏兵起，元帅三合杀苑秀；折希颜后至，亦被杀。伯渊系立尸马尾至内前，号于众曰：“立杀害劫守，烝淫暴虐，大逆不道，古今无有，当杀之否？”万口齐应曰：“寸斩之未称也！”乃枭立首，望承天门祭哀宗，伯渊以下军民皆恸，或剖其心生啖之。以三尸挂阙前槐树上，树忽拔，人谓树有灵，亦不欲为其所污云。
　　全子才次于汴，赵葵自滁州以淮西兵五万取泗州，由泗趋汴以会之。葵谓子才曰：“我辈始谋据关守河，今已抵汴半月，不急攻洛阳、潼关，何待耶？”子才以粮饷未集对，葵督促益急，乃檄钤辖范用吉、樊辛、季先、胡显等提失万三千，命淮西制置司机宜文字徐敏子为监军，先令西上，又命杨谊以庐州强弩军万五千继之，各给五日粮。
　　秋，七月，蒙古主谓群臣曰：“先帝肇开大业，垂四十年。今中原、西夏、高丽、回鹘诸国，皆已臣附，唯东南一隅，尚阻声教。朕欲躬行天讨，卿等以为何如？”国王塔斯对曰：“臣家累世受恩，图报正在今日。臣愿仗天威，扫清淮、浙，何劳大驾亲临！”蒙古主喜曰：“塔斯虽年少，英风美绩，简在朕心，终能成我家大事矣。”厚赉而遣之。塔斯，穆呼哩之孙也。
　　徐敏子启行，遣和州宁淮军正将张迪以二百人趣洛阳。迪至城下，城中寂然无应者，至晚，有民庶三百馀家登城投降，迪与敏子遂帅众入城。蒙古国王塔斯已引兵南下。时汴堤决，水潦泛溢，粮运不继，所复州郡皆空城，无兵食可因。敏子入洛之明日，军食已竭，乃采蒿和面作饼而食之。
　　杨谊至洛东三十里，方散坐蓐食，蒙古塔齐尔前锋将刘享安，横槊跃马，奋突而前，南师奔溃，拥入洛水死者无数，谊仅以身免。塔齐尔拊享安背曰：“真骁将也！”是晚，有溃卒奔告于洛者，在洛之师皆夺气。
　　八月朔，旦，蒙古兵至洛阳城下立寨，徐敏子与战，胜负相当。士卒乏粮，因杀马而食，敏子等不能留，乃班师。
　　赵葵、全子才在汴，亦以史嵩之不致馈，粮用不继；蒙古兵又决黄河寸金淀之水以灌南军，南军多溺死，遂皆引师南还。
　　甲戌，硃扬祖、林拓以《八陵图》上进。帝问诸陵相去几何及陵前涧水新复，扬祖悉以对。帝忍涕太息久之。
　　初，扬祖等行至襄阳，会谍报蒙古哨骑已及孟津，陕府、潼关、河南皆增屯戍，设伏兵，又闻淮阃刻日进师，众畏不前。孟珙曰：“淮东之师由淮西溯汴，非旬馀不达。吾选精骑疾驰，不十日可竣事。逮师至东京，吾已归矣。”于是珙与二使昼夜兼行，至陵下，奉宣御表，成礼而还。
　　是月，权知邵武军王埜讨平建阳盗。
