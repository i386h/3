<!-- { "loadSidebar": true } -->
　　丁丑，群臣三上表请听政。戊寅，诏许之，既而以疾不果。有司请改日大敛，司天监言卜近日则不利帝及太后，帝令避太后而已。己卯、大敛，帝疾增剧，号呼狂走，不能成礼。韩琦亟投杖褰帘，抱持帝，呼内人，属令加意拥护。又与同列入白太后下诏，候听政日，请太后权同处分。礼院奏请：“其日皇帝同太后御内东门小殿，垂帘，中书、枢密院合班起居，以次奏事。或非时召学士，亦许至小殿。皇太后处分称‘吾’，群臣进名起居于内东门。”从之。
　　辛巳，命辽贺乾元节使、保静军节度使耶律谷等进书奠梓宫，见帝于东阶，令閤门以书币入。始，辽使至德清，廷臣有欲却之者，有欲俟其至国门谕使之还者，议未决。太常丞、集贤校理邵亢，请许其使者奉国书置柩前，俾得见帝，以安远人，诏从其言。时龙图阁直学士周沆馆伴辽使者，初未许见，先诏取书置柩前。使者固请见，曰：“取书，非故事也。”帝以方衰绖，辞焉。使者执书不肯授閤门，沆曰：“昔北朝有丧，吾使至柳河而还。今朝廷重邻好，听北使至京师，达命于几筵，恩礼厚矣，奈何更以取书为嫌乎！”使者立授书，然帝亦卒见谷等。朝廷未知辽主之年，沆乘间杂它语以问，使者出不意，遽对以实。既而悔之，相顾曰：“今复应兄事南朝矣。”
　　壬午，辅臣入对于柔仪殿西閤，皇太后御内东门小殿，垂帘听政。初议帝与太后同御东殿垂帘，辅臣合班以次奏事。及是帝方服药，权居柔仪殿东閤之西室，太后居其东室。辅臣既入西室，候问圣体，因奏军国事，太后及独御东殿，辅臣以政事复奏于帘前云。
　　癸未，内出遗留物赐两府、宗室、近臣、主兵官有差。富弼、文彦博时居丧，皆遣使就赐之。知谏院司马光言：“国家用度素窘，复遭大丧，累世所藏，几乎扫地。传闻外州、军官库无钱之处，或借贷民钱以供赏给，一朝取办，逼以棰楚。当此之际，群臣何心以当厚赐！”因固辞，卒不许。光乃以所得珠为谏院公使钱，以金遗其舅氏焉。
　　甲申，宰相韩琦加门下侍郎兼兵部尚书，进封卫国公，曾公亮加中书侍郎兼礼部尚书，枢密使张昪、参知政事欧阳修、赵概并加户部侍郎，枢密副使胡宿、吴奎并加给事中。
　　知谏院司马光上皇太后疏曰：“殿下初摄大政，四方之人，莫不观听以占盛德。臣以为凡名物礼数所以自奏者，皆当深自抑损，不可尽依章宪明肃皇后故事，以成谦顺之美。大臣忠厚如王曾，清纯如张知白，刚正如鲁宗道，质直如薛奎者，当信之用之，与共谋天下之事。鄙猥如马季良，谗谄如罗崇勋者，当疏之远之，不可宠以禄位，听采其言也。臣闻妇人内夫家而外父母家，况后妃与国同体，休戚如一，若赵氏安则百姓皆安，况于曹氏，必世世长享富贵明矣。为政之道，莫若至公。愿殿下熟察群臣中有贤才则举之，有功则赏之，职事不修则废之，有罪则刑之。俟皇帝圣体平宁，授以治安之业，自居长乐之宫，坐享天下之养，则圣善之德冠绝前古，虽周之文母，汉之明德，不足比也。”
　　乙酉，作受命宝，命欧阳修篆其文曰：“皇帝恭膺天命之宝”。
　　发诸路卒四万六千馀人修奉山陵。
　　丙戌，以国子监所印《九经》及《正义》、《孟子》、医书赐夏国从所乞也。
　　丁亥，以皇子右千牛卫将军仲针为安州观察使、光国公，右内率府副率仲纠为和州防御使、乐安郡公，仲恪为博州防御使、大宁郡公。
　　翰林学士王珪上言：“圣体已安，皇太后乞罢权同听政。”即命珪草还政书。既而不行。
　　荧惑自去年八月庚辰夕伏，积二百四十九日。命辅臣祈禳于集英殿；己丑晨，见东方。
　　癸巳，权三司使蔡襄奏大行山陵一用永定制度，于是右司谏王陶上言：“民力方困，山陵不当以永定为准。”其后京西转运使吴充、楚建中、知济州田棐相继上言：“请遵先帝遗诏，山陵务从俭约，皇堂、上宫除明器之外，金玉珍宝一切屏去。”建中，须城人也。礼院编纂苏洵亦贻韩琦书切谏，至引华元不臣以责之，琦为变色。乃诏礼院与少府监议，唯省乾兴中所增明器而已，其它犹一用定陵制度。
　　右司谏、直集贤院、同修起居注郑獬上言：“今国用空乏，财赋不给，近者赏军，已见横敛，富室嗟怨，流闻京师。窃惟先帝节俭爱民，出于天性，无珠玉奇丽之好，无犬马游观之乐，服御至于浣濯，器玩极于朴陋，此天下所共知也。今山陵制度，乃取乾兴最盛之时为准，独不伤先帝节俭之德乎？臣以为宜敕有司条具名数，再议减节。”
　　帝自不豫以来，丧皆礼官执事，群臣奉慰，则垂帘不坐。乙未，大祥，始亲行礼，又卷帘坐受慰，人心少安。
　　丁酉，起复文颜博，固辞；表三上，乃听终丧。寻有诏给俸赐比宰臣之半，颜博又辞，许之。
　　戊戌，司马光上疏曰：“窃惟大行皇帝春秋未甚高，以宗庙社稷之重，超然远览，确然独断，知陛下仁孝可守大业，擢于宗室之中，建为嗣子，授以天下，其恩德隆厚，固非微臣所能称述。今不幸奄弃万国，陛下哀慕过礼，以至成疾，中外闻者，莫不感泣，知大行皇帝能为天下得人，治平之期，企踵可待。
　　“今者圣体痊平，初临大政，举措云为，不可不审。为政之要，在于用人，赏善罚恶而已。愿陛下难之重之，精心审虑，如射之有的，必万全取中，然后可发也。
　　“陛下思念先朝，欲报之德，奉事皇太后孝谨，抚诸公主慈爱，此诚仁孝之至，过人远甚。臣愿陛下虽天性得之，复加圣心，夙夜匪懈，谨终如始，以结亿兆之心，形四方之化，则福祚流于子孙，令闻垂于无穷矣。
　　“古者人君嗣位，必逾年然后改元。愿陛下一循典礼，勿有变更于中年也。
　　“三年之丧，自天子达于庶人一也。自汉氏以来，始从权制，以日易月。臣愿陛下虽仰遵遗诏，俯徇群情，二十七日而释服，至于宫禁之中，音乐、游燕、吉庆之事，皆俟三年然后复常，以尽送终追远之义焉。
　　“礼，为人后者为之子，故为所后服斩衰三年，而为其父母齐衰期，为所后者之亲皆如子，而为己之亲皆降一等，盖以持重于大宗，则宜降其小宗，所以专志于所奉而不敢顾私亲也。汉宣帝自以为昭帝后，终不敢加尊号于卫太子、史皇孙。光武起于布衣，亲冒矢石以得天下，自以为元帝后，亦不敢加尊号于巨鹿都尉、南顿君。此皆循大义，明至公，当时归美，后世颂圣。至于哀、安、桓、灵，咸自旁亲入继大统，皆追尊其祖父，此不足为孝，而适足犯义侵礼，取讥当时，见非后世。愿陛下深以为鉴，杜绝此议，勿复听也。”
　　己亥，群臣上表请临朝听政。表三上，乃许之。
　　庚子，立京兆郡君高氏为皇后，北作坊使遵甫之女。遵甫，继勋子也。母曹氏，皇太后亲姊。后四岁，与帝同育于禁中，仁宗常谓太后，它日必以相配，太后许诺。既长，出宫；庆历七年，归于濮邸，封京兆郡君，于是正位。
　　五月，癸卯，以太常少卿李受为左司郎中，屯田员外郎王猎为刑部员外郎，并充天章阁待制，受兼侍读，猎兼侍讲。昭宣使、端州刺史、右班副都知石全育领原州团练使，充入内副都知。故事，都知四人，至是并全育而五，诏后有阙勿外。
　　辽尼噜古、萧呼敦谋逆日甚。呼敦欲速发，尼噜古说其父重元可诈称疾，欲俟辽主临问，即图弑逆；既而忌耶律仁先在朝，谋不果发。尼噜古、呼敦合言于辽主曰：“仁先可任西北路招讨使。”辽主将从之，北院枢密使耶律伊逊谏曰：“仁先，先帝旧臣，德冠一时，不可遽离朝廷。”辽主悟，丙午，以仁先为南院枢密使，徒封许王。
　　庚戌，封长女为德宁公主，第二女为宝安公主，第三女为寿康公主。
　　诏：“山陵所用钱物，并从官给，毋以扰民。”诏虽下，然调役未尝损也。三司计山陵当用钱粮五十万贯石而不能备，或请移陕西缘边入中盐于永安县。转运副使薛向陈五不可，且乞如其数以献，许之。
　　以右司谏王陶为户部员外郎、直史馆，充皇子位伴读，屯田员外郎周孟阳、秘书丞孙思恭充皇子位说书。孟阳自以王官教授，与帝有潜龙之旧，而李受、王猎皆非帝故识，顾先得待制，由是觖望，固辞说书不拜。
　　丁巳，赐郑州公使钱五百贯，以灵驾所过故也。富弼既除丧，戊午，授枢密使、礼部尚书、同平章事。
　　庚申，翰林学士王珪奏：“谨按《曾子问》曰：‘贱不诔贵，幼不诔长，礼也。惟天子称天以诔之。’《春秋公羊》说：‘读诔，制谥于南郊，若云受之于天。’然乾兴元年夏既定真宗皇帝谥，其秋始告天于圆丘。史臣以为天子之谥，当集中书、门下、御史台五品以上、尚书省四品以下、诸司三品以上于南郊告天，议定，然后连奏以闻。近制唯词臣擢议，即降诏命，庶僚不得参闻，颇违称天之义。臣奉命撰上先帝尊谥，欲望明诏有司稽详旧典，先之南郊而后下臣之议，庶先帝之茂德休烈，有以信万世之传。”诏两制详议。翰林学士贾黯等议如珪奏，从之。
　　戊辰，皇子仲针、仲纠始就东宫听读。是日，初御延和殿。帝疾犹未平，命辅臣祈福于天地、宗庙、社稷及景灵宫、寺观，又遣使祷岳、渎、名山。
　　六月，癸酉，帝复以疾不出。是时唯两府得入对柔仪，退，诣内东门小殿帘帷之外，复奏政事于皇太后如初。
　　先是礼院言大行祔庙，而太庙七室皆满，请增置一室，诏两制及待制以上与礼官考议。观文殿学士孙抃等议曰：“谨按《礼》曰：‘三昭三穆，与太祖之庙而七。’《书》曰：“‘七世之庙，可以观德。’曰世为昭穆云者，据父子之正而言也。若兄弟则昭穆同，不得以世数数之矣。商祖丁之子曰阳甲，曰盘庚，曰小辛，曰小乙，四人皆有天下，而商之庙有始祖，有太祖，有太宗，有中宗。若以一君为一世，则小乙之祭不及其父祖丁，是古之兄弟相及，昭穆同而不以世数数之明矣。故晋之庙十一室而六世，唐之庙十一室而九世。中宗、睿宗之于高宗，恭宗、文宗之于穆宗，同居穆位。国朝太祖为受命之祖，太宗为功德之宗，此万世不迁者也。故太祖之室，太宗称孝弟，真宗称孝子，太行皇帝称孝孙。而《禘祫图》，太祖、太宗同居昭位，南向，真宗居穆位，北向。盖先朝稽用古礼而著之于祀典矣。大行皇帝神主祔庙，请增一室为八室，以备天子事七世之礼。”诏从之。
