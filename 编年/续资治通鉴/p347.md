<!-- { "loadSidebar": true } -->
　　甲戌，国子监丞王普上明堂典礼未正者十二事；其二，先荐牛，后羊豕；其三，尊罍之数；其四，升祠祭法酒于内法酒之上；其六，礼官冕服，旧自七旒以下，凡三等，今增为四等；其七，皇帝未后诣斋室，非三日斋之义，请改用质明；其八，行事官致祭，勿给酒；其九，以侍中、中书令等侍立待閤门官；其十，设席，升烟，奠册，勿以散吏；其十一，乐典先制谱，后撰词，非是，请倚词制谱；其十二，皇帝还位，当歌大吕以易黄钟；皆从之。其一，请以玉爵易陶匏；其五，言《三礼图》祭器制度不合古，请用政和新体改造；皆未克行也。
　　诏：“神武右军选精锐军马三千人戍虔州，专一措置虔、吉一带盗贼，权听江西帅司节制。”先是岳飞出师，已破贼首钟十四等十馀寨，至是其徒周十隆等出没未已，遂命将官赵祥、李升以所部往讨之。
　　是月，江南西路、舒、蕲、黄、复州、汉阳军、德安府制置使岳飞引兵复襄阳府。初，伪齐将李成闻郢州失守，乃弃襄阳去，飞进军据守，遂复唐州。
　　六月，乙未，给事中胡交修试尚书刑部侍郎。
　　太白昼见，经天。
　　戊戌，诏：“神武军、神武副军统制、统领官并隶枢密院。”
　　辛丑，诏：“祖宗正史、实录、宝训、会要，令史馆各抄二本，一进入，一付祕阁。”
　　丙午，帝谓执政曰：“岳飞已复襄、郢，尼玛哈闻之必怒，况今正是六月下旬，便可讲究防秋，傥敌人尚敢南来，朕当亲帅诸军迎敌。若复远避为泛海计，何以立国耶！”
　　权尚书吏部侍郎刘岑改户部。
　　是月，江西制置使岳飞复随州。
　　初，飞令前军统制张宪引兵攻随州，月馀不能下。神武后军中部统领兼制置司中军统制牛皋请行，乃裹三日粮往，众皆笑之，粮未尽而城拔，生执其知州王嵩送襄阳府，磔于市。飞之复襄、郢也，选锋军统制董先颇有功。先、皋皆久在京西，故飞以为将。
　　荧惑犯南斗。
　　是夏，金都元帅宗翰、右监军希尹自云中之白水泊，左副元帅宗辅自燕山之望国崖，左监军昌自祁州之麻田大岭避暑。宗翰、希尹寻入见金主，右都监宗弼自凤翔还燕山府，率宗辅往会之。迁西京枢密院于归化州。
　　先是刘豫移书于金元帅府曰：“徐文一行久在海中，尽知江南利害。文言：‘宋主在杭州，其候潮门外钱塘江内有船二百，宋主初走入海时于此上船。过钱塘江，别有河入越州，向明州定海口迤逦前去为昌国县，其县在海中，宋人聚船积粮之所。今大军可先往昌国攻取船粮，还趋明州城下夺取宋主御船，直抵钱塘江口。今自密州上船，如风势顺，五日夜可抵昌国；或风势稍缓，十日或半月即可至矣。’”至是，诸将会议，宗翰坚执以为可伐，宗弼曰：“江南卑湿，今士马困惫，粮储未丰，恐无成功。”宗翰曰：“都监务偷安尔！”宗辅亦谓豫所言不可行。后迄如宗弼言。
续资治通鉴--●卷第一百一十四
●卷第一百一十四
　　　　【宋纪一百十四】　起阏逢摄提格七月，尽十二月，凡六月。
　　　　 ○高宗受命中兴全功至德圣神武文昭仁宪孝皇帝绍兴四年（金天会十二年）
　　秋，七月，戊申朔，吏部尚书兼侍讲胡松年充端明殿学士、签书枢密院事。
　　徽猷阁待制、知临安府梁汝嘉试尚书户部侍郎兼知临安府。
　　己酉，龙图阁学士、知镇江府沈与求复为吏部尚书。
　　建昌军乱，杀知军事、左朝请郎刘滂。
　　建昌兵素骄，邀取无艺，滂以法裁之。及是市肆聚博，群卒掠取不从，遂毁撤其肆，殴伤其人，滂杖而责偿之，众愤。兵马监押沈敦智以俸缗代偿，且以言激众，军士修达、饶青等相与作乱，杀滂及其家，通判军事张棫、判官赵不停皆死。贼遂胁寓居左中大夫、提举亳州明道宫张羲叔权军事，尽刺强壮为兵，欲纵掠傍郡，羲叔谕止之，乃婴城自守。
　　滂，东阳人，尝为太常博士，用近臣詹义、汪藻、李公彦荐，守建昌军，及是遇害。
　　癸丑，水贼杨钦攻鼎州杜木寨，破之。
　　时折彦质自湖南报制置使王燮，以为贼三不可招。燮乃遣兵践其禾稼，贼乘大水攻寨，破之。中训郎、鼎州游奕将许签为所杀，官军死者不可胜数，贼愈增气。
　　乙卯，祠部员外郎范同言：“师克在和。大抵刚果豪健之士，以气相高，始由小嫌，浸成大衅。然古之贤将，急公家，弃私仇，舍怨忘愤，终成令名者，盖不乏人。陛下拔用才杰，礼遇勋贤，备极荣宠，固将凭藉忠力，扫除腥秽，一清寰宇，恢复祖宗之业。而道途窃议，以为将帅忘辑睦之义，记纤介之怨，或亭高位而忌嫉轧己，或恃勋劳而排抑新进。审如是，它日必有重贻圣虑者。欲望明示至意，及其细微，易于改图，使之视春秋诸卿以为戒，追汉、唐名将而踵其迹，岂惟社稷是赖，而勋名宠位，尤亭始终，亦陛下保全之德也。”诏札与诸将帅。先是刘光世、韩世忠久不叶，而岳飞自列校拔起，颇为世忠与张俊所忌，故同及之。
　　甲子，江西、安、复等州制置使岳飞复邓州。
　　时李成既遁去，与金、齐合兵，屯邓州之西北。飞遣统制官王贵出光化，张宪出横林，前二日至城下。成兵来战，统制官董先出奇要击，大败之。成党高仲入城据守，将士蚁附而上，遂克之。飞移屯德安府。
　　丙寅，神武右军统领官赵详等引兵入建昌军，执叛兵，诛之。
　　先是朝廷命详自虔州进兵，而江西制置使胡世将亦遣左朝请大夫、本司参议官侯悫、中军统领官邱赟与之会。前一日，悫等至城下，权军事、左中大夫张羲叔遣叛兵刘净等就招。翼日，军中胁从者六百馀人解甲出城，其首谋犹不出。悫等纵兵入城，贼败走，追杀五百馀人。时降者尚怀反侧，悫尽诛之。既而羲叔待罪于朝，士民言其有抚定之劳，乃诏放罪。于是叛兵所掠金帛子女，多为悫所取而去。
　　辛未，龙图阁学士、枢密都承旨章谊、给事中孙近使金国还，入见。
　　初，谊等至云中，与都元帅宗翰、右监军希尹论事，不少屈。金人谕令亟还，谊等曰：“万里衔命，兼迎两宫，必须得请。”乃令金吾卫上将军萧庆受书。
　　初，谊等之行，论李永寿所需三事，金人互有可否，独画疆一事未定。而宗翰答书，又约以淮南毋得屯驻军马，盖欲画疆以益刘豫也。
　　谊等还，至睢阳，为豫所留，以计得免。帝嘉劳久之。
　　乙亥，龙图阁学士、枢密都承旨章谊试刑部尚书，给事中孙近试尚书吏部侍郎兼直学士院。
　　执政进呈赵详已平建昌叛兵，帝曰：“官兵既入城，宁免玉石俱焚？”赵鼎进曰：“未必敢肆杀戮，恐须劫掠耳。”帝愀然不悦曰：“斯民无辜，遽遭此祸，其令有司优恤之。”
　　丁丑，刘豫闻岳飞复襄阳，遣使乞师于金主以求入寇，金主以方遣韩肖胄、章谊来聘，未可起兵。齐奉仪郎罗诱上南征议于豫，豫大悦，以诱为行军谋主。
　　是月，豫调登、莱、沂、密、海五郡军民之兵二万人，屯密之胶西县，集民间之舟大小五百，装为战舰，以其閤门宣赞舍人、知密州刘某充都统领，叛将徐文为前军，声言欲袭定海县。
　　八月，戊寅朔，宗正少卿兼直史馆范仲入见。帝云：“以史事召卿。两朝大典，皆为奸臣所坏，若此时更不修定，异时何以得本末！”冲因论熙宁创制，元祐复古，绍圣以降，弛张不一，本末先后，各有所因，不可不深究而详论。帝云：“如何？”对曰：“臣闻万世无弊者道也，随时损益者事也。祖宗之法，诚有弊处，但当补缉，不可变更。仁宗时，大臣如吕夷简之徒，持之甚坚；范仲淹等初不然之，议论不合，遂攻夷简，仲淹坐此迁谪。及仲淹执政，犹欲伸前志，久而自知其不可行，遂已。王安石自任己见，尽变祖宗法度，上误祖宗，天下之乱，实兆于此。”帝曰：“极是。朕最爱元祐。”帝又论史事，冲对：“先臣修《神宗实录》，大意止是尽书王安石过失，以明非神宗之意。其后蔡卞怨书其妻父事，遂言哲宗绍述神宗，其实乃蔡卞绍述王安石也。至《哲宗实录》，亦闻尽出奸臣私意。”帝曰：“皆是私意。”冲对：“未论其它，当先明宣仁圣烈诬谤。”帝曰：“正当辨此事。本朝母后皆贤，前世莫及。道君皇帝圣性高明，乃为蔡京等所误。当时蔡京外引小人，内结阉官，作奇伎淫巧以惑上心，所谓逢君之恶。”冲对：“道君皇帝止缘京等以绍述二字劫持，不得已而从之。”帝曰：“人君之孝，不在如此，当以安社稷为孝之大。”帝又论王安石之奸曰：“至今犹有说安石是者。近日有人要行安石法度，不知人情何故直至如此！”冲对曰：“昔程颐尝问臣，‘安石为害于天下者何事？’臣对以新法。熙曰：‘不然。新法之为害未为甚，有一人能改之即已矣。安石心术不正为最大。盖已坏天下人心术，将不可变。’臣初未以为然。其后乃知安石顺其利欲之心，使人迷其常性，久而不知自此，所谓坏天下人心术。”帝曰：“安石至今岂可尚存王爵！”
　　庚辰，御札：“参知政事赵鼎知枢密院事，充川陕宣抚处置使。”
　　戊子，赵鼎改都督川、陕、荆、襄诸军事。先是鼎因奏事言：“臣今于所行，与吴玠为同事，或当节制之邪？”帝悟，故有是命。
　　己丑，赵鼎开都督府治事。鼎奏以秘书省正字杨晨、枢密院编修霍蠡、太府寺丞王良存并充干办公事，从之。
　　辛卯，殿中侍御史张致远言：“广东循、惠、韶、连数州，与郴、虔接壤，自邻国深入，残破无馀。今则郴寇未残，韶、连疲于守御，而广州之观音，惠州之河源，循州之兴宁，千百为群，绯绿异服，横行肆掠，以众为强。吴锡既还，湖南韩京素称怯弱，海荒迥远，奏报稽时。臣闻朝廷遣赵详一军招捕虔寇，因降德音，开其自新之路。广东与虔，犬牙错境，今号魁首，多是虔人。愿推广于天恩，以抚绥于遐域，令详与京相为声援，谕虔守与广东帅审处事宜，得强梗而必诛，贷胁从而罔治，乘此军力，悉务讨平。仍严养寇之刑，虽去官不宥；大革相聚之弊，每先事而图。非惟良民不陷于非辜，庶几陛下得行于仁政。”从之。
　　乙未，左宣教郎、守尚书吏部员外郎魏良臣为左朝散郎、充大金国军前奉表通问使，武德郎、閤门宣赞舍人王绘为武显大夫副之；仍命良臣假工部侍郎，绘假右武大夫、果州团练使。
　　诏以余杭县南上下湖地置孳生牧马监，命临安府守臣兼提举。每马五百匹为一监，牡一而牝四之，岁产驹三分毙二上下，皆有赏罚。
　　丙申，诏追王安石舒王告。
