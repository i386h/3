<!-- { "loadSidebar": true } -->
　　辛丑，右正言邓肃，请窜斥张邦昌伪命之臣；右司谏潘良贵，亦言宜分三等定罪。帝以肃在围城中，知其姓名，令具上。肃言：“叛臣之上者，其恶有五：一，诸侍从而为执政者，王时雍、徐秉哲、吴幵、莫俦、李回是也；二，诸庶官及宫观而起为侍从者，胡思、硃宗、周懿文、卢襄、李擢、范宗尹是也；三，撰劝进文与撰赦书者，颜博文、王绍是也；四，事务官者，金人方有立伪楚之语，朝士遂私订十友为事务官，讲求册立之仪，搜求供奉之物，悉心竭力，无所不至；五，因邦昌更名者，何昌言、昌辰是也。已上乞定为上等，置之岭外。次者，其恶有三；一，执政，侍从、台谏称臣于伪楚及拜于庭者，如冯澥、曹辅、李会、洪刍、黎确诸人是也；二，以庶官而升擢者；三，愿为奉使，如黎确、李健、陈戬者。已上乞定为次，于远小处编管。”时王时雍、徐秉哲已先窜，乃诏吴幵移韶州，莫俦移惠州；卢襄、范宗尹、朝奉郎硃宗责衡、鄂、岳三州，并安置。冯澥、李会并降三官，为秘书少监，分司南京，澥成州、会筠州居住；故工部侍郎何昌言，追贬隰州团练副使；通直郎、新通判南剑州何昌辰，除名，永州编管；朝请大夫黎确，朝散郎李健，尚书虞部员外郎陈戬，并与远小监当；承议郎、侍御史胡舜陟，朝散郎、新知无为军胡唐老，奉议郎、守殿中侍御史马伸，朝散郎、监察御史齐之礼，朝请郎、新知衢州姚舜明，宣教郎、新知江州王俣，皆降二官。撰劝进文及事务官，令留守司具姓名申尚书省。唐老、舜明、俣皆坐尝为台官，伸尝请邦昌复辟而不自言，故例贬秩。
　　观文殿学士耿南仲，龙图阁学士耿延禧，坐父子主和，夺职奉祠，用邓肃再疏也。
　　壬寅，侍御史胡舜陟，除秘阁修撰、知庐州。
　　时淮西盗贼充斥，舜陟至，修治城池、楼橹、战棚，又增筑东西水门，固濠垒以备冲击，庐人始安。
　　癸卯，尚书右丞吕好问罢，以资政殿学士知宣州。
　　好问与李纲论事不合，会邓肃奏伪命臣僚。其言事务官微及好问。帝札示纲曰：“好问心迹与馀人不同，言者所不知，仰尚书省行下。”好问惭，力求去，且上疏自理曰：“昨者邦昌僭号之时，臣若闭门避事，实不为难。念臣世受国恩，异于众人，故忍耻含垢，逭死朝夕，不避金人灭族之祸，遣使赉书陛下。天佑神助，得睹今日中兴之业，臣之志愿毕矣。若不速为引退，使言者专意于臣而忘朝廷之急，则两失其宜。”疏入，乃有是命。
　　延康殿学士、提举南京鸿庆宫许翰守尚书右丞。靖康中，李纲与翰同在枢府，知其贤，至是力荐于帝，遂用之。
　　腰斩宋齐愈于都市。齐愈初赴狱，以文书一缣囊授张浚曰：“齐愈不过远贬，它时幸为我明之。此李会劝进张邦昌草稿也。”时御史王宾劾齐愈未得实，闻有文书在浚所，遽发箧取之。宾密谕会，使自辨析而证齐愈，齐愈引伏。法寺当齐愈谋叛斩，该大赦，罚铜十斤。帝曰：“使邦昌之事成，置朕何地！”乃命杀之。
　　甲辰，孟忠厚充徽猷阁待制，提举迎奉元祐皇后一行事务；尚书司封员外郎杨迈沿路计置粮草，济渡舟船。
　　乙巳，诏幸东南，来春还阙。
　　时黄潜善、汪伯彦皆欲奉帝南幸，李纲极论其不可，且言：“自古中兴之主，起于西北，则足以据中原而有东南；起东南，则不足以复中原而有西北。盖天下精兵健马，皆在西北，委而去之，岂唯金人乘间以扰关辅，盗贼且将蜂起，跨州连邑。陛下虽欲还阙，且不可得，况治兵制敌以迎还二圣哉！为今之计，或当暂幸襄、邓以系天下之心。盖襄、邓西邻川、陕，可以召兵，北近京畿，可以进援，南通巴蜀，可以取货财，东连江、淮，可以运谷粟，山川险固，民物淳厚。今冬计且驻跸，俟两河就绪，即还汴都，策无出于此者。”帝乃收还手诏，许幸南阳，以范致虚知邓州，修城池，治宫室；又降盐钞、钱帛，付京西南路转运副使范之才储粮草，且漕江、湖纲运，自襄、汉，蜀货出归、峡以实之。迁户部侍郎黄潜厚为本部尚书，提举巡幸一行事务；膳部员外郎陈兗掌顿递，虞部员外郎李俦调具刍粟，直秘阁、江淮发运副使李祐为随行转运使，于秋末冬初启行。
　　张悫言：“户部财用，唯东南岁运，最为大计。自治平、嘉祐以前，轮发运使一员在真州催督江、浙等路粮运，一员在泗州催督真州至京粮运。自奸臣变乱祖宗转般仓法，每岁失陷，不可胜计。望依旧法，责发运司官分认逐季地分，各行检察催促。”从之。
　　丁未，诏：“兵部郎官、太常寺官各一员，内侍二员，诣京师奉迎所藏太庙神主赴行在。”
　　帝命京城留守宗泽移所拘金使于别馆，优加待遇。泽奏曰：“臣不意陛下复听奸谋，浸渐望和，为退奔计。营缮金陵，奉元祐太后，遣官奉迎太庙木主，弃河乐、河西、河北、京东、京西、淮南、陕右七路生灵如粪壤草芥，略不顾惜；又令迁金使别馆，优加待遇，不知二三大臣于金人情款何以如是之厚，而于国家訏谟何以如是之薄？臣之朴愚，必不敢奉诏。”又请帝回銮，表略云：“臣前在临濮兵寨中，实忧群臣无识，恐赞陛下去维扬、金陵。又见京城有贼臣张邦昌僭窃，与范琼辈擅行威福，所以暂乞驻跸南都，以观天意，以察人心，仰蒙听从。今复被恩差知开封府事，到任二十馀日，物价市肆，渐同平时。每观天意，眷顾清明；每察人心，和平逸乐。官吏军民，皆称京师朝宗之域，陛下归正九重，是王室再造也。愿陛下早降敕命，示以整顿六师，谒款宗庙之日，毋听奸邪，阴与敌人为地，不胜幸甚！”诏赐泽袭衣金带。
　　以张浚为殿中侍御史。
　　诏：“明达皇后、明节皇后应于典礼，并依温成皇后故事施行。”
　　己酉，罢四道都总管。
　　初，李纲请于陕西、京东、西、河北东路各置制置使，假以便宜，远近相援。帝遂罢四总管而置诸路制置使。时西道都总管孙昭远初至河南府，调陕西、河北义兵合万人，栅伊阳，使民入保。至是昭远改除京西北路制置使。
　　庚戌，诏诸兵八月会行在，后期者必诛。
　　癸丑，卫尉少卿卫肤敏言：“汴都蹂践之馀，不可复处。瞧阳封域不广，而又逼近河朔，敌易以至。唯建康实古帝都，外连江、淮，内控湖、海，为东南要会。伏唯观察时变，从权虑远，趣下严诏，夙期东幸，别命忠勇大臣总领六师，留守京邑；又行清野于河北、山东诸道，俟军声国势少振，然后驾还中都，则天下定矣。”中书舍人刘珏亦言：“当今之要，在审事机，爱日力。自金北归，已再逾时，陛下中兴，亦既数月，而六飞时巡，靡所定止，攻战守备，阙然不讲。臣闻近臣有欲幸南阳者，南阳密迩中原，虽易以号召四方，但今日陈、唐诸郡，新刳于乱，千乘万骑，何所取给！夫骑兵，金之长技，而不习水战。金陵天险，前据大江，可以固守；东南财力富盛，足以待敌。”于时汪伯彦、黄潜善皆主幸东南，故士大夫率附其议。
　　乙卯，改靖康军为保成军，以守臣折可求言其犯年号也。
　　丙辰，张所、王燮、傅亮辞行。
　　先是李纲建议遣所、亮措置两河，乃白帝，赐所内府钱百万缗，为半年之费，给空名告千馀道，又以京畿卒三千人为卫，将佐官属，许自辟置。
　　所请置司北京，招谕山寨民兵，俟就绪日渡河，先复怀、卫、浚州及真定，次解中山之围，给地养民为兵，如陕弓箭手法。初，靖康之割两河也，所为御史，独建言以蜡书募河朔民兵入援，士民喜，故所之声满河朔。
　　亮请置司陕府，从之。亮，西人，习古兵法，纲谓可为将，奏用之。亮复言：“今经制司所得兵才万人，皆盗贼及溃散之卒，未经训练，难以取胜。陕西正兵及弓箭手皆精锐，旧以童贯赏罚不当，陷于民间；若厚资给以募之，不旬日可得二万人，与正兵相表里，度州县可复即复之。”
　　所、亮既行，两河响应。黄潜善疾纲之谋，建议遣河北经制使马忠节制军马，俾率兵渡河。有雄州弓手李成者，勇闻河朔，积功为本县令。雄州失守，成妻子为乱兵所杀，成以众来归，累官忠州防御使。潜善令将所部，与忠同捣敌虚；纲复奏以河北制置使张涣为副，于是权始分矣。
　　曹勋自燕山间行至南都，以上皇所授御衣进。帝见衣中八字，泣以示辅臣。
　　诏华国靖恭夫人李氏杖脊配军营。李氏私侍张邦昌，及邦昌还东府，李氏送之，有语斥乘舆。帝命即内东门推治，李氏辞服，帝由是有诛邦昌意矣。
　　丁巳，诏慰抚东南诸路。
　　先是经制使翁彦国，被旨修江宁城池、宫室，两浙转运判官吴昉助之。有击登闻鼓者，诉其横敛，黄潜善、汪伯彦以彦国女为纲弟维妇，因密启之。会彦国卒，因落昉职，与宫观；并抚慰东南，仍起复直龙图阁赵明诚知江宁府兼江东经制副使。
　　傅雱等至巩县，檄河阳具舟，金守臣张巨不纳。雱晓谕之，巨驰使云中，请命于左副元帅宗翰，九日而还，雱乃得济。
　　金左副元帅宗翰奏：“河北、河东府镇州县，请择前资官良能者任之，以安新民。”金主遣耶律晖等从宗翰行，诏黄龙府路、南京路、东京路于所部各选如耶律晖者遣之。
　　是日，赐故淄州团练使、广南西路兵马都监、知融州李拱家银帛，以拱领兵入援京城，死于敌也。
　　贼史斌据兴州，僭号称帝；守臣向子宠弃城遁。斌遂自武兴谋入蜀，成都府、利路兵马钤辖卢法原与本路提点刑狱邵伯温共谋遣兵扼剑门，斌乃去。法原，秉之子；伯温，雍之子也。
　　八月，戊午朔，洪刍等流窜有差。
　　初，刍等坐围城中事属吏，帝命马伸劾之。狱具，刍坐纳景王宠姬曹氏，降授朝散郎；陈冲坐括金银自盗，与宫人摘花饮酒，朝请郎金大均坐盗禁中麝脐，私纲乔贵妃侍儿乔氏，朝散大夫周懿文，朝议大夫张卿材，朝奉郎李彝，皆坐与宫人饮酒，朝请郎王及之，坐苦辱宁德皇后女弟，皆辞服。议者以刍、冲、大均当死，帝以新政，重于杀士大夫，乃诏刍、冲、大均长流沙门岛，责懿文、卿材、彝、及之为陇、文、茂、随四州别驾，懿文英州、卿材雷州、彝新州、及之南恩州安置。
　　徙宗室于江淮以避敌，愿留京师者听之，于是南班至江宁者三十馀人。又移南外宗正司于镇江府，西外于扬州。
　　杭州军乱。
