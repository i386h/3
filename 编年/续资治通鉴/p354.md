<!-- { "loadSidebar": true } -->
　　癸丑，诏曰：“闻诸路久愆雨泽，由朕不德，致使亢旱。虽恐惧修省，思所以答谴戒，弭天灾，尚虑州县违戾诏令，重扰吾民，致伤和气。除税阻和预买及应副大军之外，应干料敷催驱等事，日下并罢。仍仰州县具其所罢名件申尚书省。”
　　荆湖制置使岳飞破湖贼夏诚。
　　飞既降杨钦，率统制官牛皋、傅选、王刚乘胜击攻水寨。贼将陈瑫劫伪太子钟子仪船，获金龙交床与龙凤簟等，诣飞降。杨太穷蹙赴水，牛皋擒斩之，馀党刘衡等相继皆降。飞入水寨，杀贼众殆尽，惟夏诚寨三面临大江，背倚峻山，官军陆攻则入湖，水攻则登岸。至是飞亲往，测其浅处，乃择善骂者二十人，夜往骂之，且悉众运草木上流。贼闻骂声，争掷瓦石击之，草木为瓦石所压，一旦填满，飞长驱入寨，遂执诚，果八日而湖寇悉平。浚叹曰：“岳侯神算也！”初，贼恃其险，曰：“犯我者除是飞来。”至是人以其言为谶。
　　甲寅，尚书左仆射赵鼎、知枢密院事孟庾、参知政各沈与求奏：“自五月丙子不雨，今越四旬，叨冒近司，辅政无状，致此谴戒，乞赐黜责。”诏：“各安厥位，无得再请。”
　　丁巳，徽猷阁待制、提举建隆观兼史馆修撰兼侍讲、资善堂翊善范冲言：“伏见和靖处士尹焞，诚明之学，实有渊源，直方之行，动应规矩，举以代臣，允慊公议。”诏川陕宣抚司以礼津遣赴行在。
　　焞避难长安，刘豫以玉帛招之，焞却币奔蜀，居于涪州。帝闻其贤，故召。
　　湖寇既平，得丁壮五六万人，老弱不下十馀万。张浚更易郡且奸赃吏，宣布宽恩。命岳飞进军屯荆、襄以图中原，浚率官属泛洞庭而下。
　　时淮东宣抚使韩世忠、江东宣抚使张俊，皆已立功，而飞以列校拔起，世忠、俊不能平，飞皆屈己下之，数通书，俱不答。及飞破杨太，献楼船各一，兵徒战守之械毕备，世忠始大悦，而俊益忌之。
　　癸未，赵鼎奏甘泽应祈，乞御常膳，帝曰：“朕累日寝食不安者，岂特为国无储蓄而望岁之心甚切！兼恐岁饥民贫，起而为盗，朝廷不免遣兵讨定，残杀人命，亦天道之所宜悯也。”
　　是月，汴京地震。
续资治通鉴--●卷第一百一十六
●卷第一百一十六
　　　　【宋纪一百十六】　起旃蒙单阏七月，尽柔兆执徐五月，凡十一月。
　　　　 ○高宗受命中兴全功至德圣神武文昭仁宪孝皇帝绍兴五年（金天会十三年）
　　七月，丙子，武功大夫、忠州团练使兼閤门宣赞舍人、都督府提举亲兵柴斌知金州，兼金、房、均三州安抚使，用行府奏也。仍命斌隶属襄阳帅府，其探报事宜及边防措置，则申川陕宣抚副使吴玠。
　　都督行府请移鼎州龙阳县于黄诚寨地，仍升为军，以持服人黄与权起复左奉议郎、充龙阳军使兼知县事，又言：“潭、鼎诸县因水贼侵扰，多有移治去处，并令移归旧治。如系选人知县，俟任满与改合人官；京官与转一官。应水寨出首之人，制置司量事体轻重，拟定合补官资申行府，愿妇及充水军者听。”又请免澧州上供钱三年，皆从之。既而制置使岳飞言水寨愿归业者二万七千馀家，诏州郡存恤之，无得骚扰。然黄诚寨地低而迫湖，土人不以为便，仍令如旧焉。
　　丁丑，孟秋荐享太庙。自是岁五飨，如常礼。
　　己卯，知枢密院事、提领措置材用孟庾充观文殿学士、知绍兴府。庾以行府关三省、密院事，积不平，因称疾求去。
　　甲申，帝亲酌献祖宗神御于行宫斋殿，文武官少卿已上陪位如仪。
　　乙酉，降光州褒信县为镇。
　　乙未，神武中军统制杨沂中兼权主管殿前司公事，代刘锡也。诏：“制造御前军器所依旧例不隶台察。”
　　丙申，徽猷阁直学士赵子昼试尚书兵部侍郎。
　　承节郎赵珪迁承忠郎、閤门祗候。
　　初，帝以赵普佐命元勋，视汉萧何，而子孙沦落，命所在访求，量才录用。珪，普五世孙也，避地郁林州，以普绘像及《谏伐幽燕疏》来献，故有是命。
　　免湖南上供米三年，用本路漕臣请也。
　　废邓州顺阳、淅川、襄阳府邓城、中庐县并为镇。
　　辛丑，废随州唐城县。
　　是月，伪齐刘豫废明堂，得金龙之金四万两，大铜钱三百万。暴风连日，屋瓦皆震。
　　八月，壬寅朔，录故相范质七世孙楰为将仕郎。
　　罢荆南营田司，令安抚司措置官兵耕种，毋得循旧扰民，又以归州还隶安抚使王彦，皆用都督行府请也。
　　初，彦自渠州以所部之镇至荆南，而镇抚使解潜已去，食廪皆竭。彦惧不可留，即引兵追潜至鄂州。会张浚平湖贼还，与之遇，复劝彦还自枝江，徙居旧治。时军储不继，彦乃仿川钱引法造交子，行于荆南管内，渐措置屯田，为出战入耕之计。仍择荒田，分将士为庄，庄耕千亩。治石唐、瓦窑二废堰，计工六万有奇，不浃旬告成，公私利之。
　　甲辰，诏增馆职为十八员。
　　时言者论：“唐太宗当兵戈抢攘之际，置文学馆学士凡十有八人，其后皆为名臣。祖宗辟三馆以储养人才，盖本于此。今国步艰难，时方右武，故馆职犹多阙员。然临事每有乏才之叹，则储养之方，亦不可以兵戈而遽已也。一馆职之奉入，仅比一小使臣，小使臣动万数，何独于馆职较此微禄哉！乞依祖宗故事，通以十八人为额。”故有是命。既而本省再请，乃命秘书郎及著作各除二员，校书郎、正字通除十二员，而少、丞不与焉。
　　礼部贡院放榜，考校到合格进士樊光远等二百人。
　　己酉，赵鼎言探报刘豫将山东百姓六十以下、二十以上皆签发为兵，每亩田科钱五百，帝曰：“朕未尝一日忘中原之民，使陷于涂炭，皆朕过。百姓为豫虐用如此，朕心恻然。”
　　鼎又言：“故右奉直大夫邵伯温，大贤之后，行义显著，元符末以上书得罪，书名党籍，坐废者四十年。伏望优加褒赠。”鼎，伯温门人也。诏赠秘阁修撰，官其家一人。
　　庚戌，废汉阳军为县，隶鄂州。
　　癸丑，权尚书吏部侍郎张致远复为户部侍郎，中书舍人刘大中试吏部侍郎，中书门下省检正诸房公事吕祉权兵部侍郎。
　　戊午，故集英殿修撰周鼎特赠徽猷阁待制。
　　己未，淮东宣抚使韩世忠遗统领官韩彦臣等袭伪镇淮军，获知军、成忠郎王拱等，遣亲校温济献于朝。诏贷拱罪，以本官隶忠锐第五将。帝因帝：“宿迁伪官，本吾赤子。它时边臣，如此等小吏，不须赏，庶免生事。世忠既有请，可量与推恩。”
　　癸亥，帝策正奏名进士于射殿。
　　都督行府言以见管湖南水军及周伦等所部置十指挥，并于手背上刺“横江水军”四字，从之。
　　甲子，帝御幄殿，阅试武举人弓马。
　　是月，伪齐陷光州。
　　时刘麟出猎于陈留县，有义党百馀人，欲擒麟南归，为其徒所告，悉斩于汴京。
　　豫又以其弟复知济南府，观知淮宁军。
　　九月，壬申，金主追尊其考丰王宗峻为景宣皇帝，庙号微宗，妣富察氏为惠昭皇后。
　　乙亥，帝御射殿，赐进士汪洋等二百二十人及第、出身。洋乞避远祖嫌名；时年十八，帝以其与王拱辰同岁，赐名应辰。
　　戊寅，金主尊太祖后赫舍哩氏、太宗后唐古氏皆为太皇太后。
　　乙酉，尚书左仆射、监修国史赵鼎上《重修神宗实录》五十卷。旧文以墨，新修以硃，删出以黄。帝起，诣殿东壁，焚香再拜受书。鼎、冲及直史馆诸人进秩各有差。
　　金改葬景宣景及惠昭后于兴陵。
　　是月，淮西宣抚司统制官华旺复光州。
　　名雷州寇准庙曰旌忠。
　　自靖康之末，两河之民不从金者，皆于太行山保聚。太原义士张横者，有众二千，来往岚、宪之间，是秋，败金人于宪州，擒其首将。又有梁青者，怀、卫间人，聚众数千人，破神山县，平阳府判官郑爽以大军讨之，不敢进。居数日，都统制乌玛刺引骑五百与爽会，乃并其兵与青战，兵败，为青所杀。
　　冬，十月，丙午，复高邮县为军，以知县兼军事。
　　乙酉。罢宫观月破供给钱。
　　自蔡京用事，始创祠官供给，庶官依本资序降二等，学士以上不降。王黼继相，已除其法，绍兴令复旧，至是除之。
　　庚戌，尚书右仆射张浚入见。
　　浚既平贼，遂自鄂、岳转淮东、西，会诸大将议防秋之宜，至是入见。诏：“浚母庆国夫人计氏进封蜀国，兄直徽猷阁滉赐紫章服，赐浚银帛千匹两，亲二人六品服，一人承务郎。”帝亲书《周易》、《否泰封》赐浚。
　　乙卯，端明殿学士、荆湖南路安抚制置大使兼知潭州席益为资政殿学士、成都、潼川、夔州、利州路安抚制置大使兼知成都府。
　　先是川陕宣抚副使吴玠与都转运使赵开不咸，玠叠以馈饷不给诉于朝，开亦称老病求罢，故命益往帅。诏以益前执政，序位在宣抚副使之上，逐州兵马并隶大使司；如边防切紧大事，即令宣抚司处置，其调发隶都督府。
　　观文殿大学士、提举西京嵩山崇福宫李纲为江南西路安抚制置大使，兼知洪州。
　　张浚数于帝前言纲忠，赵鼎亦为帝言纲才器过人，故有是命。
　　镇南军节度使、开府仪同三司、提举临安府洞霄宫吕颐浩为荆湖南路安抚制置大使，兼知潭州。
　　丁巳，故文林郎范正平，赠直秘阁，予一子官。正平，纯仁长子也，以忏蔡京故陷党籍，不出仕，终身为选人。
　　戊午，诏：“川、陕类省试合格第一名，依殿试第三名例推恩，馀并赐同进士出身，特奏名人令宣抚司置院差官试时务策一道。”以道远举人赴殿试不及故也。
　　庚申，故承议郎吴俦赠直秘阁，官其家一人。俦，育孙也，名在党籍，其家请而赐之。
　　乙丑，淮东宣抚使韩世忠，奏伪齐遣沂、海州等签军攻犯涟水军，世忠遣统制官、吉州刺史呼延通等击殪之，所脱无几。帝曰：“中原赤子，为豫逼胁，死于锋镝，良可悯也。可令收拾遗骸埋瘗，设水陆斋追荐。仍出榜晓谕，使彼知朝廷矜恤之意。”乃赐通袍带，将官拱卫大夫、贵州刺史王权已下金碗，仍以通为果州团练使，权领果州团练使，与将士推恩有差。
　　是月，祫享太庙，祖宗并为一列，不序昭穆，谓之随宜设位，以庙之前楹迫狭故也。
　　十一月，庚午朔，初置节度使已下象牙牌。其法，自节钺正任至横行遥郡，第其官资，书之于牌，御书押字，刻金填之，仍合用制造，一留禁中，一降付都督府，相臣主其事。缓急临敌，果有建立奇勋之人，量其功劳，先次给赐，以为执守。自军兴以来，皆宣抚使便宜给札补转，至是都省有此请焉。
　　癸酉，诏：“一应守臣守御，临难不屈，死节昭著，不以官品高下，并令帅司保奏，特与赐谥。”
