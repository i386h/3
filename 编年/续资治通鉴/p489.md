<!-- { "loadSidebar": true } -->
　　庚午，命临安府赈焚室。辛未，修太庙。甲戌，下罪已诏曰：“朕焦劳庶务，宵旰十年，临民怀朽索之危，履位凛坚冰之惧。皇图增壮，甫还旧日之观；回禄降灾，复值季春之月。属乖扑灭，骤至延烧，亶荷眷于三灵，迄巩安于九庙。奈民庐之焚毁，暨宫寺之蔓延，厥咎何由？繄予不德。退省菲凉之质，敢忘战栗之思！书焚室以宽征，用广及民之泽；务侧身而修行，聿严避殿之规。尚期中外之同寅，勉辅眇冲之不逮，庶销谴异，式迓休祥。”
　　陈自强三上疏，引罪避位，诏不许。火不作也，自强主帑吏请筦钥于自强，自强闻变，口呿不知所为，故囊橐尽燬。事定，韩侂胄语人曰：“丞相生事一委于火，须少助之。”侂胄首遗万缗，于是馈赂踵至，诸道列城皆有助，不数月，得六十万，遂倍所失之数。
　　乙亥，诏百官疏陈时政阙失。秘书省著作郎娄机上封事，力言：“朝列务为奉承，不能出己见以裨国论；外臣不称职，至苛刻以困民财；将帅偏裨，务为交结，而不知训阅以强军律。”不报。
　　壬辰，金辽阳府判官锡默留嘉，以上书论列朝臣，削官一阶，罢之。
续资治通鉴--●卷第一百五十七
●卷第一百五十七
　　　　【宋纪一百五十七】　起阏逢困敦四月，尽柔兆摄提格十二月，凡二年有奇。
　　　　 ○宁宗法天备道纯德茂功仁文哲武圣睿恭孝皇帝嘉泰四年（金泰和四年）
　　夏，四月，甲午朔，命内外诸军详度纯队法。
　　立韩世忠庙于镇江。
　　甲辰，知枢密院事许及之罢。时兵端已开，韩侂胄欲令及之守建康，及之辞不行，遂罢。
　　赈恤江西水、旱州县。
　　丙申，金定县令以下考课法。庚子，增定关防奸细法。
　　乙巳，以张孝伯参知政事；吏部尚书钱象祖赐出身，同知枢密院事。
　　丙午，金定衣服制。
　　甲寅，金以久旱，下诏责躬，避正殿，减膳，撤乐，免旱灾州县徭役及今年夏税，遣使审囚，理冤狱。乙卯，金宰臣上表待罪。金主答诏曰：“朕德有愆，上天示异。卿等各趋乃职，思副朕怀。”
　　丙辰，诏：“严科举请属奔竞之弊，有辄私遗书及受私书不以闻者，重置于理。”
　　壬戌，金万宁宫端门灾。
　　五月，癸酉，金平章政事图克坦镒、右丞完颜匡罢。
　　甲戌，雨。
　　先是金御史中丞孟铸言：“今岁愆阳，已近五月，比至得雨，恐失播种之期。可依种麻菜法，择地形稍下处，拨畦种谷，穿土作井，随宜灌溉。”金主从其言。区种法自此始。
　　乙亥，诏：“诸军主帅各举部内将材三人，不如所举者坐之。”
　　癸未，追封岳飞为鄂王。飞先已赐谥，至是韩侂胄欲风厉诸将，乃追封之。寻追封刘光世为鄜王，赠宇文虚中少保。
　　六月，壬辰朔，金罢兼官俸给。
　　丙申，置诸军帐前雄校，以军官子孙补之。
　　壬寅，诏侍从、台谏、两省集议裁抑滥赏。
　　乙巳，金始祭中霤。
　　壬子，诏沿江四川军帅简练军实。
　　丁巳，增庐州张勇军为千人。
　　秋，七月，甲子，以旱，诏大理、三衙、临安府、两浙及诸路决系囚。
　　戊辰，金主朝献于衍庆宫。
　　己巳，蠲内外诸军逋负营运息钱。辛未，蠲两浙州县阙雨州县逋租。
　　戊子，命诸路提刑、提举司措置保伍法。
　　八月，金大理丞姬端修罢，以议知大兴府赫舍哩执中罪不当也。执中鞫魏廷实狱，廷实无罪而破其家，时论以为冤。御史台请移问，执中奏府断尚未决，御史台遽令移推，下大理寺议。端修谓执中言涉私，当治罪。诏以端修别出情见，削一官，解职。寻令吏部侍郎李炳等推问，炳等言御史台理直，金主但切责执中而已。孟铸疏劾之曰：“京师百郡之道，四方取则。知府执中，贪残专恣，不奉法令，自奉圣州罪解以后，怙罪不悛，蒙朝廷恩贷，转生跋扈。雄州诈夺人马；平州冒支己俸；无故破魏廷实家，发其冢墓；拜表，以调鹰不至；祈雨，聚妓嬉戏，殴詈同僚，擅令住职，失师帅之体。”金主以执中荐为东宫护卫，颇右之，谓铸曰：“执中粗人，似有跋扈尔。”铸曰：“明天子在上，岂容有跋扈之臣！”金主悟，乃罢执中为武卫军都指挥使。
　　丁酉，金以右丞相崇浩为左丞相，右丞布萨揆为平章政事，参知政事孙即康为右丞，御使大夫布萨端为左丞，吏部尚书通吉思忠为参知政事。
　　己亥，陈自强等上《皇帝玉牒》。
　　癸丑，金以西京留守崇肃为御史大夫。
　　先是，金以旱求直言。癸卯，尚书省奏河南府卢显达、汝州王大材所陈，言涉不逊，请以情理切害除其罪；从之，仍遍谕中外。
　　丁巳，金驰围场远地禁，纵民耕、捕、樵采，减教坊长行五十人，渤海教坊长行三十人，文绣署女工五十人，出宫女百六十人。
　　戊午，参知政事张孝伯罢。
　　九月，丙寅，金主如蓟州秋山。
　　冬，十月，丙申，金诏：“亲军三十五以下，令习《孝经》、《论语》。”
　　庚子，以资政殿大学士、淮东安抚使张岩参知政事。
　　时以吴猎帅湖北，将赴镇，见监石门酒库黄幹，访以兵事。幹曰：“闻议者欲为大举深入之谋。果尔，必败。此何时，而可进取哉！”
　　先是猎以户部员外郎总领湖广、江西、京西财赋，知韩侂胄将开边，荆襄必受兵，乃贻书当路，请号召义士以保疆场，刺子弟以补军伍，增枣阳、信阳之戍以备冲突，分屯阳逻五关以捍武昌，杜越境诱窃以谨边隙，选试良家子弟以卫府库。输湖南米五十万石于襄阳，又以湖北漕司和籴米三十万石分输荆、郢、安、信四郡，蓄银帛百万计，以备赏犒。拔董达、孟宗政、柴发等，分列要郡。至是赴镇，计金攻襄阳，则荆州尤为重镇，乃修高氏三海，筑金銮、内湖、通济、保安四匮，达于上海而注之中海；筑拱辰、长林、药山、枣林四匮，达于下海；分高沙、东奖之流，由寸金提外历南纪、楚望诸门，东汇沙市为南海。又于赤湖城西南遏走马湖、熨斗陂之水，西北置李氏匮，水势四合，可限戎马。高氏三海者，高保融据荆南时，分江流，潴为大泽，以遏北方戎马者也。太祖并天下，虑窃据者为后世患，乃决而去之。猎复修治，以为荆州之险。
　　癸卯，金主还都。
　　十一月，己未朔，诏：“两淮、荆襄诸州，值荒歉奏请不及者，听先发廪以闻。”
　　癸酉，金木冰，凡三日。
　　监察御史娄机知韩侂胄锐意欲用兵，极口沮之，谓：“恢复之名非不美。今士卒骄逸，遽驱于锋镝之下，人才难得，财用未裕，万一兵连祸结，久而不解，奈何？”侂胄不悦，其议愈密，外廷罔测。机又上疏极谏：“密谋虽人莫得知，而羽书一驰，中外惶惑。”侍御史邓友龙方主用兵之议，机诘之曰：“今日孰可为大将？孰可为计臣？正使以殿岩当之，能保其可用乎？”友龙不能答。
　　十二月，癸巳，以宰相陈自强请，遵孝宗典故，创国用司，总核内外财赋。户部尚书李大性条陈利害，谓兵不宜轻举，忤韩侂胄意，出知平江府。遂以自强兼国用使，费士寅、张岩同知国用事；掊克民财，州郡骚动。
　　己亥，诏必明年为开禧元年。
　　壬寅，禁州县私籍没民产。
　　甲辰，再蠲临安府民丁身钱三年。
　　少傅致仕周必大卒，谥文忠。
　　奈曼部长迪延汗，心忌蒙古特穆津，遣使谋于白达勒达部主阿喇呼斯曰：“吾闻东方有称帝者。天无二日，民岂有二王耶？君能益吾右翼，吾将夺其弧矢也。”阿喇呼斯即以报特穆津，寻举部来归。
　　是岁，特穆津大会于特默格川，议伐奈曼。众以方春马瘦，宜俟秋高为言。特穆津弟鄂齐坚曰：“事所当为，断之在早，何可以马瘦为辞！”奇尔固岱曰：“奈曼欲夺我弧矢，是小我也。我辈义当同死。彼恃其国大而言夸，苟乘其不备攻之，功当可成也。”特穆津悦，曰：“以此众战，何忧不胜！”遂进兵。
　　迪延汗以诸部兵至，营于杭爱山。萨穆哈见蒙古军容整肃，谓左右曰：“奈曼初举兵，视蒙古兵若古历羔儿，意谓辞皮亦不留。今吾观其气势，殆非往时矣。”遂引所部兵遁去。
　　是日，特穆津与奈曼军大战，至晡，禽杀迪延汗，诸部军一时皆溃，夜，走绝险，坠崖死者不可胜纪。明日，馀众悉降；于是塔塔尔诸部亦来降。已而复伐默尔奇部，部长托克托奔迪延汗之兄博噜裕汗，其属岱尔乌逊献女迎降；俄复叛去，特穆津遣军往平之。
　　　　 ○宁宗法天备道纯德茂功仁文哲武圣睿恭孝皇帝开禧元年（金泰和五年）
　　春，正月，癸酉朔，初置澉浦水军。
　　乙亥，金主诏有司：“自泰和三年，郡县三经行幸，民尝供亿者，赐今年租税之半。”
　　丁卯，金主如先春宫春水。
　　壬申，金主朝献于衍庆宫。
　　丁丑，金调山东、河北军夫改治漕渠。
　　二月，己卯朔，金主谕曰：“近制，按察司以静镇而知大体为称职，苛细而暗于大体为不称。由是各路按察，以因循为事，莫思举刺；郡县以贪默相尚，莫能畏戢。自今若纠察得实，民无冤滞，能使一路镇静者，为称职；其或烦紊，使民不得伸诉者，是为旷废。”
　　癸卯，诏国用司立《考核财赋之法》。
　　三月，庚申，太白昼见。
　　金主还都。
　　癸亥，金更定两税输限。
　　辛巳，以淮西安抚司所招军为强勇军。
　　金唐州得宋谍者，言韩侂胄屯兵鄂、岳，将谋北侵。
　　癸未，参知政事费士寅罢。韩侂胄欲以士寅镇兴元，为宣威之渐，士寅固辞，遂罢。
　　金群臣屡请上尊号，是月，复以为请，金主不许。诏侍讲学士张行简作批答，因问行简宋范祖禹作《唐鉴》论尊号事，行简对曰：“司马光亦尝谏尊号事，不若祖禹之词深至，以为臣子生谥君父，颇似惨切。”金主曰：“卿用祖禹意答之。仍曰太祖虽有尊号，太宗未尝受也。”行简乞不拘对偶，引祖禹以微见意，金主从之。
　　夏，四月，戊子朔，以钱象祖参知政事，吏部尚书刘德秀签书枢密院事。
　　癸卯，以江陵副都统李奕为镇江都统，皇甫斌为江陵副都统，兼知襄阳府。
　　金边臣奏宋兵入秦州界，又入巩州来远镇。癸巳，金主命枢密院移宋，依誓约撤新兵，毋纵入境。
　　甲寅，武学生华岳上书，谏朝廷未宜用兵启边衅，且乞斩韩侂胄、苏师旦、周筠以谢天下。侂胄大怒，下岳大理，编管建宁。
　　五月，己巳，赐礼部进士毛自知以下四百三十三人及第、出身。自知对策，言当乘机以定中原，韩侂胄大喜，遂擢为第一。
　　乙亥，诏以卫国公严为皇子，进封荣王。
