<!-- { "loadSidebar": true } -->
　　是月，四川制置使胡世将至遂宁府，遂会川陕宣抚副使吴玠于利州。
　　时军阙见粮，玠颇以家财给之。玠行至大安军，妇人、小儿千百饥饿者，拥马首而噪，玠大怒曰：“吾当先斩勾光祖，然后自劾以谕汝辈。”光祖时以直秘阁为利州路转运副使故也。异时宣抚副使皆文臣，而玠起行伍，不十年为大帅，故不肯相下。及是世将开怀与语，玠欢甚，语人曰：“宿见胡公开怀晓事，使我忧懑豁然。”世将行之明日，玠乃械诸路漕司吏斩于市。先是水运溯江千馀里，半年始达，陆运则率以七十五斗而致一斛，世将与玠反复共论，玠晓然知利害所在。世将又以恩义开谕，且贷阆州守将孙渥回易米数万石给之，诸路漕臣相继集利州，各有所饷馈，军赖以给。乃复前大帅席益转般摺运之法，粮储稍充，公私便之。
　　八月，甲寅朔，金颁行宫制。
　　戊午，诏曰：“日者复遣使人报聘邻国，申问讳日，期还梓宫。尚虞疆埸之臣，未谕朝廷之意，遂驰边备以疑众心，忽于远图，安于无事，所以遏奔冲、为守备者，或至阙略，练甲兵、训士卒者，因废讲求，保圉乏善后之谋，临敌无决胜之策。方秋多警，实轸予衷。尔其严饬属城，明告都部曲，临事必戒，无忘捍御之方，持志愈坚，更念久长之计，以永无穷之闻，以成不拔之基。凡尔有官，咸体朕意。”
　　癸亥，回鹘贡于金。
　　己卯，金以京师为上京，府曰会宁，旧上京为北京。
　　癸未，权礼部侍郎兼侍讲张九成兼权刑部侍郎。
　　九月，甲申朔，金以完颜奭为会宁牧，封邓王。乙未，金主诏：“百官诰命，女直、契丹、汉人各用本字，渤海同汉人。”
　　丁酉，金改燕京枢密院为行台尚书省。
　　戊戌，金主朝明德宫。
　　辛丑，温州州学教授叶琳，上书请兴太学，其说以为：“今驻跸东南，百司备具，何独于太学而迟之？且养士五百人，不过费一观察使之月俸。”又言：“汉光武起于河朔，五年而兴太学，晋元兴于江左，一年而兴太学，皆未尝以恢复为辞，以馈饷为解。诚以国家之大体在此，虽甚倥偬，不可缓也。”事下礼部。既而右谏议大夫李谊言：“今若尽如元丰养士之数，则军食方急，固所未暇；若止以十分之一二为率，则规模稍弱，又非天子建学之体。况宗庙、社稷俱未营建，而遽议三雍之事，岂不失先后之序！望俟回跸汴京，或定都它所，然后推行。”从之。
　　甲辰，金以完颜奕为平章政事。
　　丁未，尚书左仆射、同中书门下平章事、监修国史赵鼎迁特进，以《哲宗实灵》成书也。中书舍人兼直学士院吕本中草制，有曰：“谓合晋、楚之成，不若尊王而贱霸；谓散牛、李之党，未知明是而去非。惟尔一心，与予同德。”右仆射秦桧深恨之。
　　是秋，金人徙知许州李成知翼州，徙知拱州郦琼知博州，悉起京畿、陕右在官金银钱谷，转易北去，盖将有割地之意也。
　　刘豫之未废也，伪麟府路经略折可求因事至云中，左监军完颜杲密谕以废豫立可求之意。及是副元帅鲁王昌有割地南归之议，完颜杲恐可求失望生变，因其来见，置酒鸠之。可求归，卒于路。
续资治通鉴--●卷第一百二十一
●卷第一百二十一
　　　　【宋纪一百二十一】　起著雍敦牂十月，尽屠维协哈五月，凡八月。
　　　　 ○高宗受命中兴全功至德圣神武文昭仁宪孝皇帝绍兴八年（金天眷元年）
　　冬，十月，甲寅朔，金以御前管句契丹文字李德固为参知政事。
　　丙寅，金主封叔宗强为纪王，宗敏为邢王，太宗子和鲁布等十三人皆为王。
　　金自晋王宗翰殁后，太师宗磐日益跋扈，尝与太傅宗干争论于金主前，即上表求退。完颜勖曰：“陛下富于春秋，而大臣不协，恐非国家之福。”金主因两解之。宗磐愈骄恣，又尝于金主前拔刀向宗干，都点检萧仲恭呵止之。己巳，金主始禁亲王以下佩刀入宫。
　　辛未，金定封国制。
　　癸酉，金以东京留守宗隽为尚书左丞相兼侍中，封陈王。宗隽入朝，与宗磐深相结。
　　甲戌，特进、尚书左仆射、同中书门下平章兼枢密使赵鼎罢，为检校少傅、奉国节度使、两浙东路安抚制置大使兼知绍兴府。
　　时秦桧党侍御史萧振等，屡以浮言使鼎自去，鼎犹未深觉，其客敕令所删定官方畴以书劝之曰：“见几而作，《大易》格言；当断不断，古人深戒。”鼎乃引疾乞免。殿中侍御史张戒上疏乞留鼎，否则置之经筵。时桧力劝屈己议和，鼎持不可，繇是卒罢。
　　鼎入辞，从容奏曰：“臣昨罢相半年，蒙恩召还，已见宸衷所向与乡来稍异。臣今再辞之后，人必有以孝悌之说胁制陛下矣。臣谓凡人中无所主而听易惑，故进言者得乘其隙而惑之。陛下圣质英迈，见天下是非善恶，谓宜议论一定，不复二三；然臣甫去国，已稍更改。如修史本出圣意，非群臣敢建言，而未几复罢，此为可惜。臣窃观陛下未尝容心，特既命为相，不复重违其意，故议论取舍之间，有不得已而从者。如此，乃宰相政事，非陛下政事也。”
　　鼎行，桧奏乞同执政往饯。枢密副使王庶谓鼎曰：“公欲去，早为庶言。”鼎曰：“去就在枢密，鼎岂敢与！”桧至，鼎一揖而去，自是桧益憾之。
　　丁丑，京东、淮东宣抚处置使韩世忠乞赴行在奏事。
　　先是徽猷阁直学士王伦既与乌陵阿思谋至金廷，金主复遣签书宣徽院事萧哲等为江南诏谕使，使来计事。世忠闻之，上疏曰：“金人遣使前来，有诏谕之名，事势颇大。深思敌情，继发重兵压境，逼胁陛下别致礼数。今当熟计，不可轻易许诺。其终不过举兵决战，但以兵势最重去处，臣请当之。”因乞赴行在奏事，驰驿以闻，上不许。
　　戊寅，枢密副使王庶言：“间者金使之来，大臣佥议，或和或战，所主不同。臣忠愤所激，辄尔妄发，不量彼己之势，不察时事之宜，屡奏封章，力请谢绝，专图恢复。谓敌情不可以仁恩驯服，王伦之往，必致稽滞。今闻奏报，已还近境，和议可决。臣谋不逮远，智不通方，伏望速赐降黜。或以适补执政阙员，未便斥去，乞即特降处分，遇有和议文字，许免签书，庶逃前后反复，有失立朝之节。”己卯，诏不许。
　　十一月，甲申，翰林学士承旨孙近参知政事。
　　丙戌，权尚书礼部侍郎兼侍讲张九成罢。
　　初，赵鼎之未去也，九成谓鼎曰：“金失信数矣，盟墨未干，以无名之师掩我不备。今实厌兵，而张虚声以撼中国。彼诚能从吾所言十事，则与之和，当使权在朝廷可也。”
　　鼎既免，桧谓九成曰：“且同桧成此事，如何？”九成曰：“事宜所可，九成胡为异议！特不可轻易以苟安耳。”它日，与吕本中同见秦桧，桧曰：“大抵立朝须优游委曲，乃能有济。”九成曰：“未有枉己而能正人。”桧为之变色。九成从容言于帝曰：“敌情多诈，议者不究异日之害，而欲姑息以求安，不可不察。”会桧闻九成在经筵讲书，因及西汉灾异事，大恶之。九成入见，面奏曰：“外议以臣为赵鼎之党，虽臣亦疑之。”帝问其故，九成曰：“臣每造鼎，见其议论无滞，不觉坐久，则人言臣为鼎党无足怪。”既而九成再章求去，帝命以次对出守。桧必欲废置之，除秘阁修撰、提举江州太平观。
　　丁亥，诏：“荣州防御使、知閤门事蓝公佐接伴大金人使过境，俟接伴官、右司员外郎范同等到日交割。”
　　是日，京东、淮东宣抚处置使韩世忠复言：“恐金人诏谕之后，遣使往来不绝，其如礼物以至供馈赐予，蠹耗国用，财计阙乏，赡国不给，则经所谓‘不战而屈人之兵’。望宣谕大臣，委曲讲议，贵在得中，以全国体。”
　　丙申，徽猷阁直学士、提举醴泉观王伦至行在。伦引疾乞在外宫观，不许，仍令赴内殿奏事。
　　庚子，参知政事孙近兼权同知枢密院事，以枢密副使王庶累章求去故也。
　　庶奏曰：“臣切详王伦之归，以为和好可成，故地可复，皇族可归，上自一人，下逮百执事，皆有喜色。独臣愚闇，不达事机，早夜以思，揣本齐末，末见其可。臣复有强聒之情，别无它情，止知爱君。和之与否，臣不复论，且以目今金人利害言之，讲和为上，遣使次之，用兵为下。何以言之？金人自破大辽及长驱中原，几十三年矣，所得土地，数倍汉、唐，所得珠玉子女，莫知纪极，地广而无法以经理，财丰而持势以相图。又，老师宿将，死亡殆尽，幼主权分，有患失之虑，此所以讲和为上也。金人灭大辽，荡中原，信使往来，曾无虚日，得志两国，专用此道。矧自废豫之后，阴谋败露，杌陧不安，故重报使人以安反侧，兼可以察我之虚实，耗我之资粮，离我之心腹，怠我之兵势，彼何惮而不为！此所以遣使为便也。金人之兵，内有牵制，外多疑忌，所用之人，非若昔日之勇锐，所签之军，非若昔日之强悍；前出后空，或有覆巢之虞，率众深入，不无倒戈之虑；又，淮上虚荒，地无所掠，大江浩渺，未可易渡，诸将兵势，不同曩时，所以用兵为下也。今彼所行皆上策，至为得计，吾方信之不疑，堕其术中，惟恐不如所欲。臣不敢效子胥出不祥之言，杀身以立后世之名，于国何补？惟陛下深思之，速断之，无使后之视今，亦犹今之视昔，天下幸甚！臣蒙陛下过听，擢置枢庭，言虽忠而不适于时，虑虽深而不明乎变，愚鲁自信，滞固不移，臣亦自厌其迟钝，况它人乎？兼自今冬以来，疾疹交作，精神昏耗，脚膝重膇，若犹贪冒宠荣，不知退避，罪戾之来，所不可逭，陛下虽欲保全，有所不能。伏望矜臣衰备，保臣始终，俾解职事，除臣一在外宫观差遣，以便医药”帝乃许之。
　　辛丑，诏大臣：“遣使至境，朕以梓宫未还，母后在远，陵寝宫阙，久稽汛扫，兄弟宗族，未得会聚，南北军民，十馀年间不得休息，欲屈己求和。在庭侍从、台谏之臣，其详思所宜，条奏来上。”
　　宝文阁直学士、知台州梁汝嘉试尚书户部侍郎。
　　京东、淮东宣抚处置使韩世忠言：“臣伏读宸翰，邻邦许和。臣愚思之，若王伦、蓝公佐所议，讲和割地，休兵息民，事迹有实，别无诬同外国诳赚本朝之意，二人之功，虽国家以王爵处之，未为过当。欲望圣慈各令逐人先次供具委无反覆文状于朝，以为后证。如臣前后累具己见，冒犯天威，日后事成虚文，亦乞将臣重置典宪，以为狂妄之戒。”
