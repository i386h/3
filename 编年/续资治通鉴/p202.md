<!-- { "loadSidebar": true } -->
　　始，朝廷以侠为狂，置而不问。及吕惠卿执政，命下之日，京师大风，雨土，翳席逾寸。侠又上疏论之，仍取唐魏征、姚崇、宋璟、李林甫、卢杞传为两轴，题曰《正直君子邪曲小人事业图》，迹在位之臣，暗合林甫辈而反于崇，璟者，各以其类，复为书献之。疏极陈时政得失、民间疾苦，凡五千言，且曰：“安石为惠卿所误至此，今复相扳援以遂前非，不复为宗社计。昔唐天宝之乱，国忠已诛，贵妃未戮，人以为贼本尚在。今日之事，何以异此！”惠卿大怒，白旁，重责之。
　　乙酉，帝谓辅臣曰：“天下财用，朝廷若少留意，则所驶可胜计。昨者拨并军营，令会计减军员十将以下三千馀人，除二节特支及傔从外，一岁省钱四十五万缗，米四十万石，绢二十万匹，布三万端，草二百万束。若每事如此，及诸路转运使得人，更令久任，使之经画，财其可胜用哉！”
　　秋，七月，癸卯，群臣五上尊号曰绍天宪古文武仁孝皇帝，不许。
　　丙辰，辽主如秋山。
　　辽俗君臣尚猎，而辽主尤善骑射，往往以国服先驱，所乘马号飞电，瞬息百里，常驰入深林邃谷，扈从求之不得。萧后素慕唐徐贤妃之为人，上疏谏曰：“妾闻穆王远驾，周德用衰；太康佚豫，夏社几屋。此游佃之往戒，帝王之龟鉴也。顷见驾幸秋山，不闲六御，特以单骑从禽，深入不测，此虽威神所届，万灵自为拥护，倘有绝群之兽，果如东方所言，则沟中之豕，必败简子之驾矣。妾虽愚暗，窃为社稷忧之。惟陛下尊老氏驰骋之戒，用汉文吉行之旨，不以其言为牝鸡之晨而纳之。”辽主虽嘉纳而心颇厌远。以后遂稀得见。
　　辽有女子耶律常格，太师迪噜之妹也，操行修洁，自誓不嫁，能诗文，不苟作。尝作文以述时政，其略曰：“君以民为体，民以君为心。人主当任忠贤，人臣当去比周，则政化平，阴阳顺。欲怀远则崇恩尚德，欲强国则轻徭薄赋。四端、五典，为治教之本；六府、三事，实生民之命。淫侈可以为戒，勤俭可以为师。错枉则人不敢诈，显忠则人不敢欺。勿泥空门，勿饰土木，勿事边鄙，妄费其金帛。满当思溢，安必虑危。刑罚当罪，则民劝善；不宝远物，则贤者至。建万世磐石之业，制诸邦强横之心。欲率下则先正身，欲治远则始朝廷。”所言多切时弊，辽主虽善之而不能用。时枢密使耶律伊逊方揽权，闻其才，屡求诗，常格遗以回文，伊逊知其讽己，衔之。
　　癸亥，以米十五万石赈河北西路灾伤。
　　是日，辽主谒庆陵。
　　时免役出钱或未均，司农寺言五等丁产簿多隐漏不实。吕惠卿用其弟曲阳县尉和卿计，创手实法，请行之。其法，官为定立物价，使民各以田亩、屋宅、资货、畜产随价自占。凡居钱五，当蕃息之钱一。非用器、食粟而辄隐落者许告，获实，以三分之一充赏。预具式示民，令依式为状，县受而籍之，以其价列定高下，分为五等，既该见一县之民物产钱数，乃参会通县役钱本额而定所当输钱。诏从其言，于是民家尺椽寸土，检括无遗，至鸡豚亦遍抄之。
　　初，惠卿创是法，犹令灾伤五分以上不预。荆湖察访使蒲宗孟上言：“此天下之良法，使民自供，初无所扰，何待丰岁！愿诏有司勿以丰凶弛张其法。”从之，民由是益困。
　　八月，丙戌，命知制诰沈括为河北西路察访使。先是遣内侍籍民车，人未喻朝廷意，相扰为忧。又，市易司患蜀盐不可禁，欲尽实私井而运解盐以给之。言者论二事如织，皆不省。括侍帝侧，帝顾曰：“卿知籍车乎？”对曰：“知之。”帝曰：“何如？”括曰：“敢问欲何用？”帝曰：“北边以马取胜，非车不足以当之。”括曰：“车战之利，见于历世。巫臣教吴子以车战，遂霸中国；李靖偏箱鹿角，以禽颉利。臣但未知一事，古人所谓兵车者，轻车也，五御折旋，利于便捷。今民间辎车，重大椎朴，以牛挽之，日不能三十里，少蒙雨雪，则跬步不进，故世谓之太平车，恐兵间不可用耳。”帝喜曰：“人言无及此者，朕当思之。”遂问蜀盐事，括对曰：“私井既容其扑卖，则不得无私易。一切实之，而运解盐，使一出官售，此亦省刑罚、笼遗利之一端。然忠、万、戎、泸间，夷界小井尤多，不知辽盐又何如止绝？若更须列候加警，则恐得不偿费。”帝颔之。明日，二事俱寝。执政喜，谓括曰：“君有何术，立谈而罢此二事？”括曰：“圣主可以理夺，不可以言争。若车可用，虏盐可禁，括不敢以为非也。”括自太子中允擢知制诰才三月，至是察访河西路所陈凡三十一事，诏皆可之。
　　癸巳，集贤院学士宋敏求上编修《閤门仪注》。
　　九月，丁未，有司言：“供亿钱谷多在浙西，计置及水利事尽在苏、秀等，今分为西路，必至阙事。”于是诏两浙仍合为一路。
　　庚戌，辽主如东京，谒二仪、五鸾殿。
　　壬子，三司火，自巳至戌止，焚屋千八十楹，案牍殆尽。时元绛为三司使，宋迪为判官，迪遣使煮药失火。火炽，帝御西角楼以观。知制诰章惇判军器监，遽部本监役兵往救，经由西角楼，帝顾问，左右以惇为对。明日，迪夺官，绛罢，以章惇代之。诏诸路，熙宁五年文帐悉封上，防其因火为奸也。
　　癸丑，置三十七将，京畿七、河北十七、京东十、京西三，从蔡挺请也。
　　知大名府文彦博言：“河溢坏民田，多者六十村，户至万七千，少者九村，户至四千六百，愿蠲租税。”从之。又命都水诘官吏不以水灾闻者。外都水监丞程昉以忧死。
　　都水监丞刘璯言：“自开直河，闭鱼肋，水势增涨，行流湍急，渐塌河岸；而许家港、清水镇河极浅漫，几于不流。虽二股深快，而薄泊以东，下至四界首，退出之田，略无固护。设遇漫水出岸，牵回河头，将复成水患。宜候霜降水落，闭清水镇河，筑缕河堤一道，以遏涨水，使大河复循故道。又退出良田数万顷，俾民种耕。而博州界堂邑等退背七埽，岁减修护之费，公私两济。”从之。
　　代北疆议逾时不决，辽复遣萧禧来言。甲寅，诏枢密院议边防。
　　癸亥，辽主祠木叶山。
　　冬，十月，丁卯，辽主驻藕丝淀。
　　壬申，遣中使赐韩琦、富弼、文彦博、曾公亮诏曰：“通好北敌，凡八十年，近岁以来，生事弥甚。代北之地，素无定封，故造衅端，妄来理辨。比敕官吏同加按行，虽图籍甚明，而诡辞不服。今横使复至，意在必得。敌情无厌，势恐未已，万一不测，何以待之？古之大政，必咨故老，卿其具奏。”
　　琦奏言：“臣观近年朝廷举事，似不以大敌为恤。始为陛下谋者，必曰自祖宗以来，因循苟且，治国之本，必先聚财积谷，募兵于农，则可鞭笞四夷，复唐故疆。故散青苗钱，为免役法，置市易务，次第取钱。新制日下，更改无常，而监司督责，以刻为明。今农怒于畎亩，商叹于道路，长吏不安其职，陛下不尽知也。夫欲攘斥四夷以兴太平，而先使邦本困摇，众心离怨，此则为陛下始谋者大误也。臣今为陛下计，宜遣报使，且言：‘向来兴作，乃修备之常，岂有它意。疆土素定，悉如旧境，不可持此造端，以堕累世之好。’可疑之形，如将官之类，因而罢去。益养民爱力，选贤任能，疏远奸谀，进用忠鲠，使天下悦服，边备日充。若其果自败盟，则可一振威武，恢复故疆，摅累朝之宿愤矣。”
　　弼言：“朝廷诸边用兵，辽所以先期求衅。不若委边臣诘而严备之，来则御，去则备；亲征之谋，未可轻举。且选人报聘。彼籍吾岁赐，方能立国，岂无欲安静之理！”
　　彦博言：“萧禧之来，欲以北亭为界，缘庆历西事未平之时，来求黄嵬之地，容易与之。中国御戎，守信为上，必以誓书为证。若萌犯顺之心，当预备边，使战胜守固而已。”
　　公亮言：“嘉祐间，夏国妄认同家堡为界，延州牒问，遂围大顺，寇边不已，绝其岁赐，始求帖服。今待辽极包容矣，不使知惧，恐未易驯扰。控制之术，毋令倒持。”
　　帝召刘忱、吕大忠与执政议之，将从其请。大忠曰：“彼遣一使来，即与地五百里；若使魏王英弼来，尽索关南地，亦与之乎？”帝默然。忱与大忠坚执不与，扫政知不可夺，乃罢忱还三司，许大忠终制。
　　丁丑，辽命有司颁行《史记》、《汉书》。
　　辽以知蓟州事耶律庶箴善属文，迁都林牙。庶箴上表，乞广本国姓氏曰：“我朝创业以来，法制修明，惟姓氏止分为二，耶律与萧而已。始，太祖制契丹文字，取诸部乡里之名，续作一篇，著于卷末。臣请推广之，使诸部各立姓氏，庶男女婚媾，有合典礼。”辽主以旧制不可遽厘，不听。
　　戊寅，诏浙西路提举司出米赈常、润州饥。
　　韩绛请选官置司，以天下户口、人丁、税赋、场务、坑冶、河渡、房园之类，租额、年课及一路钱谷出入之数，去其重复，岁比较增亏、废置及羡馀、横费，计赢阙之处，使有无相通，而以任职能否为黜陟，则国计大纲可以省察。三司使章惇亦以为言。庚辰，诏置三司会计司，以绛提举。
　　范纯仁自和州徙知邢州，未至，癸巳，诏加龙图阁直学士，知庆州。纯仁过阙，入对，帝曰：“卿父在庆著威名，卿今继之，可谓世职。卿随侍既久，兵法必精，边事必熟。”纯仁度必有以开边之说误帝者，对曰：“臣儒家，末尝学兵法。先臣守边时，臣尚幼，不复记忆。且今日事势，宜有不同。陛下使臣缮治城垒，爱养百姓，臣策疲驽不敢辞。若使开拓封疆，侵攘边境，非臣所长，愿别择才帅。”帝曰：“卿才何所不能，顾不肯为朕悉心耳。”遂行。
　　十一月，戊午，高丽贡于辽。
　　己未，冬至，合祭天地于圜丘，以太祖配。
　　吕惠卿得君怙权，虑王安石复进，乃援郊祀赦例，荐安石为节度使。方进答刂，帝察知其情，遽问曰：“安石去不以罪，何故用赦复官？”惠卿无以对。
　　十二月，丙寅，省熙、河、岷三州官百四十一员。
　　丁卯，文武官加恩。
　　以知熙州王韶为枢密副使。
　　辛巳，辽诏改明年元曰大康。大赦。
　　往时高丽入贡，皆自登州。是岁，遣其臣金良鉴来言，乞改涂由明州诣阙；从之。
　　淯井、长宁夷十郡、八姓及武都夷皆内附。
