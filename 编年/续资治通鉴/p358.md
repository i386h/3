<!-- { "loadSidebar": true } -->
　　己未，户部乞依四年例，预借江、浙民户来年夏税绢之半，尽令折纳米斛，约可得二百馀万，庶几储蓄稍丰，诏本部勘当。于是两浙绢各折七千，江南六千有半，以米斛价例纽折，每匹折米二石。
　　壬戌，中书舍人傅崧卿兼权户部侍郎，吏部侍郎晏敦复兼权工部侍郎。
　　癸亥，左司谏陈公辅请奏廕无出身人并令铨试，经义或诗赋、论策三场，以十分为率，取五分合格。虽累试不中，不许参选，亦不许用恩泽陈乞差遣，诏吏部措置。其后吏部请试律外止益以经义或诗赋一场，年三十五以上累试不中之人，许注残零差遣，馀如公辅所奏，从之。
　　金主诏曰：“齐国与本朝军民诉讼相关者，文移署年，止用天会。”
　　甲子，废白州为博白县，隶琼州；龚州为平南县，隶浔州。
　　九月，丙寅朔，帝发临安府。
　　先诣上天竺寺焚香，道遇执黄旗报捷，乃湖北、京西宣抚副使岳飞所遣武翼郎李遇。先是飞遣统制官王贵、郝晸、董先引兵攻虢州卢氏县，下之，获粮十五万斛。
　　帝已登舟，召守臣李谟即舟中奏事，遂宿北郭之税亭。
　　丁卯，御舟宿临平镇。
　　戊辰，帝次崇德县，县令赵涣之入对。帝问以民间疾苦，涣之言无之；又问户口几何，涣之不能对。乃削涣之二秩，仍令张汇治罪。赵鼎曰：“陛下所以延见守令者，正欲知民间疾苦耳。”帝曰：“朕犹恨累日风雨，不能乘马，亲往田间问劳父老。”
　　己巳，次皁林，帝谓宰执曰：“岳飞之捷，兵家不无缘饰，宜通书细问；非吝赏典，欲知措置之方尔。”张浚曰：“飞措置甚大，今已至伊、洛，则太行一带山寨，必有通谋者。自梁青之来，彼意甚坚。”赵鼎曰：“河东山寨如韦铨辈，虽力屈就金人招，而据险自保如旧，亦无如之何，羁縻而已。一旦王师渡河，此辈必为我用。”帝曰：“斯民不忘祖宗之德，吾料之，必非金人所能有。”鼎等曰：“愿陛下修德，孜孜经营，常如今日也。”
　　庚午，帝次秀州。
　　辛未，御舟次平望。
　　壬申，帝次吴江县。
　　伪齐故相张孝纯遣其客薛筇间道走行在，上书言利害。先是刘麟尝养侠士蒯挺等二十馀人，待以殊礼，李纯自言得其阴谋。又言：“金人于沿海州县置通货场，以市金漆、皮革、羽毛之可为戎器者，以厚直偿之，所积甚众。孝纯言于豫曰：‘闻南人治舟久矣，旦暮乘风北济，而所在岸口视之恬然，傥利于吾，彼宁不为之禁！’豫大惧，遽罢通货场。”又请分兵守京西诸州，断贝勒之粮道，捣刘豫之巢穴，则淮南、关陕之兵不攻自解。又言：“山东长吏皆本朝旧人，日望王师之来，争为内应以赎前罪。惟李鄴有异志，不复心怀本朝。”孝纯尝与鄴论及朝廷，鄴曰：“死无所惮，但恐如陆渐之祸，恶名终不可免。”故孝纯及之。
　　癸酉，帝次平江府。
　　乙亥，韩世忠自楚州来朝。
　　癸未，诏：“太庙神主权奉安于平江府能仁寺，遇朔享日，令太常寺焚香。”
　　丁亥，吏部侍郎晏郭复权户部侍郎。
　　戊子，诏：“江东转运使向子諲，应福刘光世军钱粮。副使俞俟，应副张俊军钱粮。”子諲与俊不协，俊数有论奏；而光世，向氏婿也，故改命之。
　　命户部员外郎霍蠡就鄂州置司，专总领兵飞一军钱粮。
　　庚寅，张浚复往镇江视师。
　　初，伪齐刘豫，因金领三省事晋国王宗翰、尚书左丞、参知政事高庆裔在兵间而得立，故每岁皆有厚赂，而蔑视其它诸帅。左副元帅鲁王昌，初在山东，回易屯田，遍于诸郡，每认山东为己有。及宗翰以封豫，昌不能平，屡言于太宗，以为割膏腴之地以予人，非计，太宗不从。
　　及是豫闻帝将亲征，遣人告急于金主，求兵为援，且乞先侵江上。金主使诸将相议之，领三省事宋国王宗磐言曰：“先帝所以立豫者，欲豫辟疆保境，我得安民息兵也。今豫进不能取，又不能守，兵连祸结，愈无休息，从之则豫受其利，败则我受其弊。况前年因豫乞兵，尝不利于江上矣，奈何许之！”金主乃听豫自行，遣右副元帅沈王宗弼提兵黎阳以观衅。
　　于是豫以其子伪尚书左丞相梁国公麟领东南道行台尚书令，改封淮西王，又以主管殿前司公事兼开封尹许清臣权诸路兵马大总管，尚书右丞李鄴为行台右丞、讲议军事，户部侍郎冯长宁为行台户部侍郎兼行军参议，又以故叛将李成、孔彦舟、关师古为将，签乡兵三十万，号七十万，分三路入寇：中路由寿春犯合肥，麟统之；东路由紫荆山出涡口，犯定远县在趋宣、徽，侄猊统之；西路由光州犯六安，彦舟统之。伪诏榜示，指斥銮舆，尤甚于五年淮、泗之役。
　　谍报豫挟金兵来侵，主管殿前司公事杨沂中在淮壖，先以二百骑驰至盱眙观形势，还奏事，留宿内殿三日，条上御寇之策，于是分遣诸将以备要害。时江东宣抚使张俊军盱眙，沂中军泗上，京东、淮东宣抚处置使韩世忠在楚州，湖北宣抚副使岳飞在鄂州，声势不相及。独淮西宣抚使刘光世在当涂，光世遣轻骑据庐，而沿江一带皆无军马，左仆射赵鼎甚忧之。浚乞先往江上视师，至是发行在。
　　癸巳，翰林学士硃震言：“按大理国本唐南诏，大中、咸通间，入成都，犯邕管，召兵东方，天下骚动。艺祖皇帝鉴唐之祸，乃弃越巂诸郡，以大渡河为界，欲寇不能，欲臣不得，最得御戎之上策。今国家南市战马，通道远夷，其王和誉遣清平官入献方物。陛下诏还其直，却驯象，赐敕书，即桂林遣之，是亦艺祖之意也。然臣有私忧，不可不为陛下言之。今日干戈未息，战马为急，桂林招买，势不可辍。然而所可虑者，蛮人熟知险易，商贾囊橐为奸，审我之利害，伺我之虚实，安知无大中、咸通之事！愿密谕广西帅臣，凡市马之所，皆用谨信可任之士，勿任轻獧生事之人，务使羁縻而已。异时西北路通，渐减广马，庶几消患未然。”诏札与广西帅臣。
　　冬，十月，乙未朔，帝率百官遥拜二帝。
　　丁酉，吏部侍郎、都督府参议军事吕祉还行府供职。
　　先是刘麟等令乡兵伪为金人服，于河南诸处千百为群，人皆疑之，以金、伪合兵而至。淮西宣抚使刘光世奏御贼事宜，调庐州难守，且密干左仆射赵鼎，欲还太平州，又江东宣抚使张俊方驻军泗州。都督张浚奏：“敌方疲于奔命，决不能悉大众复来，此必皆豫兵。”而边报不一，俊、光世皆请益兵，众情恟惧，议欲移盱眙之屯，退合肥之戍，召岳飞尽以兵东下。浚独以为不然，乃以书戒俊及光世曰：“贼众之兵，以逆犯顺，若不剿除，何以立国，平日亦安用养兵为！今日之事，有进击，无退保。”而鼎及签书枢密院事折彦质，皆移书抵浚，欲飞军速下。且拟条画项目，请帝亲书付浚，大略欲令张俊、杨沂中合兵扫荡，然后退师还南，为保江之计，不必守前议。于是江东宣抚使韩世忠统兵过淮，遇敌骑，与阿里雅贝勒等力战，既而亦还楚州。或请帝回临安，且追诸将守江防海，浚奏：“若诸将渡江，则无淮南，而江之险之敌共。淮南之屯，正所以屏蔽大江。使贼得淮南，因粮就运以为家计，江南岂可保乎！今淮西之寇，正当合兵掩击，况士气甚振，可保必胜。若一有退意，则大事去矣。又，岳飞一动，则襄、汉有警，复何所制！愿朝廷勿专制于中，使诸将不敢观望。”帝乃手书报浚：“近以边防所疑事咨卿，今览所奏甚明，俾朕释然无忧。非卿识高虑远，出人意表，何以臻此！”祉亦言士气当振，贼锋可挫，榻前力争，至于再四。彦质密奏：“异时误国，虽斩晁错以谢天下，亦将何及！”帝不听。乃命祉驰往光世军中督师。
　　时刘猊将东路兵至淮东，阻世忠承、楚之兵不敢进，复还顺昌，麟乃从淮西系三浮桥而渡。于是贼众十万，已次于濠、寿之间。江东宣抚使张俊拒之，即诏并以淮西属俊。主管殿前司杨沂中，为浚流制官，浚遣沂中至泗州与俊合，且使谓之曰：“上待统制厚，宜及时立大功，取节钺，或有差跌，浚不敢私。”诸将皆听命。
　　戊戌，杨沂中至濠州，会刘光世已舍庐州而退。浚甚怪之，即星驰至采石，遣人喻光世之众曰：“若有一人渡江，即斩以徇！”且督光世复还庐州。右司谏王缙，亦言主帅有慢令不赴期会者，请奋周世宗、我太祖之英断以励其馀。帝亲笔付沂中：“若不进兵，当行军法。”光世不得已，乃驻兵与沂中相应，遣统制官王德、郦琼将精卒自安丰出谢步，遇贼将崔皋于霍丘，贾泽于正阳，王遇于前羊寺，皆败之。是日，贼攻寿春府寄治芍陂水寨，守臣閤门祗候孙晖夜劫其寨，又败之。初，光世言粮乏，诏转运使向子諲济其军。子諲昼夜并行，至庐州而光世兵已出东门。子諲直入见光世，具其纲船至岸次，光世乃止。
　　壬寅，显谟阁直学士、巡幸随军都转运使梁汝嘉为浙西、淮东沿海制置使，带御器械刘锜副之。翼日，更命行营前护副军都统制王彦为制置使，以所部屯通州之料角。汝嘉等乞以右通直郎、新知濠州蔡延世等二人充参议官，量赐激赏钱，仍令浙西漕臣、淮南提点官应副军食，皆从之。
　　刘猊以众数万过定远县，欲趋宣化以犯建康，权主管殿前司公事杨沂中，与猊前锋遇于越家坊，败之。猊孤军深入，恐南师掩其后，欲会麟于合肥。
　　癸卯，赵鼎进呈刘光世所奏事宜，帝曰：“光世之意，似欲退保采石。”鼎曰：“据诸处探报殊无金人，如此则自当鏖击。若官军与豫贼战而不能胜，或更退挠，则他时何以立国！但光世分兵随处御捍，已见失策。今贼兵既已渡淮，唯当亟遣张俊合光世之军，尽扫淮南之寇，然后议去留，兹为得计。万一使贼得志于光世，则大事去矣。”帝顾鼎曰：“卿此策颇合朕意。”
　　甲辰，杨沂中至藕塘，与刘猊遇。贼据山险，列陈外向，矢下如雨，沂中曰：“吾兵少，情见则力屈，击之不可不急。”乃遣摧锋军统制吴锡以劲骑五千突其军，贼兵乱。沂中纵大军乘之，自将精骑绕出其胁；短兵方接，即大呼曰：“破贼矣！”贼方愕视，会江东宣抚司前军统制张宗颜等自泗州南来，率兵俱进，贼众大败。猊以首抵谋主李谔曰：“适见一髯将军，锐不可当，果杨殿前也。”即以数骑遁去。馀兵犹万计，皆僵立骇顾，沂中跃马前叱之曰：“尔曹皆赵氏民，何不速降！”皆怖伏请命。南军获李谔与其大将李亨等数十人。
　　麟在顺昌，闻猊败，拔寨遁去，光世遣王德击之。先是帝赐德亲札，谕令竭力协济事功，以副平日眷待之意。德奉诏，与沂中追麟至南寿春还。
