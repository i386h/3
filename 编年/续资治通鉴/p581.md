<!-- { "loadSidebar": true } -->
　　五月，癸未朔，诏翰林学士和尔果斯：“今后进用宰执及主兵重臣，其与儒臣老者同议。”
　　宋改元祥兴。时冈洲粮少，乃遣人征粮于琼州，海道滩水浅急，艰于转运，别取道杏磊浦以进，雷州总管蒙古特以兵邀击之。
　　宋升冈洲为翔龙县。
　　宋遣张应科、王用将兵取雷州，应科三战不利，用遂降。
　　乙未，以乌蒙路隶云南行省。
　　己亥，江东道按察使阿巴齐，求宣慰使吕文焕金银器皿及宅舍、子女，不获，诬其私匿兵仗。诏行台大夫姜卫诘之。事白，免阿巴齐官。
　　宋驸马杨镇从子玠节，家富于资，守藏吏姚溶窃其银，惧事党，诬玠节阴与广、益二王通，有司搒笞，诬服。狱成，总管府推官申屠致远谳之，得其情，溶服辜。玠节以贿为谢，致远怒，绝之。
　　杭人金渊者，欲冒籍为儒，儒学教授彭宏不从。渊诬宏作诗有异志，揭书于市，逻者以上。致远察其情，执渊穷诘，罪之。属县械反者十七人，讯之，盖因寇作以兵自卫，实非反者，皆得释。
　　六月，丁巳，宋张应科收兵复战，败死。张世杰悉众围城，城中绝粮，士食草，史格漕钦、廉、高、化诸州粮以给之。世杰引还。
　　己未，宋主迁驻新会之厓山。时诸军泊雷、化犬牙处，而厓山在新会县南八十里大海中，与石山对立如两扉，故有镇戍。张世杰以为天险可守，乃遣人入山伐木，造行宫三十间，军屋三千间。正殿曰慈元，杨太妃居之。升广州为翔龙府。时官、民兵尚二十馀万，多居于舟，资粮取办于广右诸郡、海外四州，复刷人匠，造舟楫，制器械，至十月始罢。
　　己巳，有大星殒于广南，声如雷，数刻乃已。
　　乙亥，敕省、院、台、诸司应闻奏事，必由起居注。
　　己卯，参知政事蒙古岱请颁诏招宋广王及张世杰；不从。
　　江东宣慰使张弘范人觐，请于帝曰：“张世杰立广王于海上，闽、广响应，宜进取之。”帝以弘范为蒙古、汉军都元帅。陛辞，奏曰：“国制，无汉人典蒙古军者。臣汉人，恐乖节度，猝难成功。愿得亲信蒙古大臣与俱。”帝曰：“尔忆而父与察罕之事乎？其破安丰也，汝父留兵守之，察罕不肯，师既南而城复为宋有，进退几失据，汝父至不胜其悔恨也，由委任不专。今岂可使汝复有汝父之悔乎！”赐锦衣、玉带。弘范辞曰：“奉命远征，无所事于衣带也。苟以剑甲为赐，则臣得仗国威灵，率不听者，臣得其职矣。”帝壮之，出上方剑以赐，曰：“剑，汝副也，有不用命者，以此处之。”及行，弘范荐李恒自副。至扬州，发水陆之师二万，分道南下。帝复命达春留后，供军食。
　　秋，七月，宋湖南制置司张烈良及提刑刘应龙，起兵以应厓山，雷、琼、全、永与潭属县之民周隆、贺十二等咸应之，大者众数万，小者不下数千。帝命阿尔哈雅往讨，获周隆、贺十二，斩之。烈良等举宗及馀兵奔思州乌罗洞，为官军所袭，皆战死。
　　阿尔哈雅略地海外，唯琼州安抚赵与珞及冉安国、黄之杰等率兵拒于白沙口，相约固守，以死自誓。日望援兵不至，其南宁、万安、吉阳诸州县及八蕃、罗甸诸蛮皆附。
　　阿哈玛特奏立江西榷茶运司及诸路转运盐使司、宣课提举司，宣课司官吏多至五百馀人。
　　先是湖南行省左丞崔斌入觐，从帝至察罕诺尔，帝问：“江南各省抚治如何？”斌对以治安之道在得人，今所用多非其人。因言：“江南官冗，杭州地大民众，阿哈玛特溺于私爱，以任其不肖子巴苏呼。且阿哈玛特先自陈，乞免其子弟之任，今乃身为平章，而子若侄或为参政，或为尚书，或领将作监、会同馆，一门悉处要津，有亏公道。”帝命罢黜之，然终不以为阿哈玛特罪。
　　既而淮西宣慰使昂吉尔入朝，亦以官冗为言，于是诏：“江西省并入福建，罢榷茶营田司归本道宣慰司，罢漕运司归行省。”
　　帝尝谓昂吉尔曰：“宰相明天道，察地理，尽人事，能兼三者，乃为称职。尔纵有功，宰相非可凯者。回回人中，阿哈玛特才任宰相，阿尔年少亦精敏，南人如吕文焕、范文虎率众来归，或可以相位处之。”
　　丙戌，以江南事繁，行省官未有知书者，恐于吏治未便，分命崔斌至扬州行省，张守智至潭州行省。阿哈玛特恶崔斌，不欲其在内，故因事出之。
　　丙申，以达春、吕师夔、贾居贞行中书事于赣州，福建、江西、广东皆隶焉。
　　辛亥，改京光府为安西府。
　　诏江南、浙西等处，毋非理征民。时诸将市功，且利俘获，往往滥及无辜，或强籍新民以为奴隶。令出，得还为民者数千人。
　　建汉祖天师正一祠于大都，令张留孙居之。
　　八月，壬子朔，追毁宋故官所受告身。
　　庚申，有星堕广州南。初陨，色红，大如箕，中爆裂为五，既堕地，声如鼓，一时顷止。
　　己巳，宋加文天祥少保，封信国公，张世杰封越国公。天祥闻宋主即位，上表自劾兵败江西之罪，请入朝。优诏不许，更加官爵。天祥移书陆秀夫曰：“天子幼冲，宰相遁荒，诏令皆出诸公之口，岂得以游词相拒！”会军中大疫，士卒多死，天祥母亦病没，诏起复之。天祥长子复亡，家属皆尽。
　　辛未，复给漳州安抚使沈世隆家资。世隆前守建宁府，有郭赞者，受宋张世杰檄招世隆，世隆执赞，斩之。蒙古岱以世隆擅杀，籍其家，帝曰：“世隆何罪！其还之。”仍授本路管民总管。
　　壬申，宋以姚良臣为右丞相，夏士林参知政事，王德同知枢密院事。
　　辛巳，以中书左丞董文炳签书枢密院事，参知政事索多，蒲寿庚为中书左丞。因命索多等招徠东南诸蕃国，许以互市。
　　九月，壬午朔，宋葬前主于永福陵。
　　庚寅，以中书左丞、行江东道宣慰使吕文焕为中书右丞。
　　冬，十月，己未，享于太庙。
　　丁卯，驰山场樵采之禁。
　　十一月，丁亥，以辰、沅、靖、镇远等郡与蛮、獠接壤，民不安业，命达春、程鹏飞并为荆湖北道宣慰使。
　　张弘范以弟弘正为先锋，戒之曰：“汝以骁勇见选，非私汝也。军法重，我不敢以私挠公，汝慎之！”进攻三江寨，寨据隘乘高，不可近，乃连兵环之。寨中惧，人持满以待。弘范令下马治朝食，若将持久者，持满者疑不敢动。它寨惧不设备，弘范忽麾军连拔数寨，回捣三江，拔之。
　　壬辰，中书左丞、行江东道宣慰使囊嘉特言：“江南既平，兵民宜各置官属，蒙古军宜分屯大河南北，以馀丁编立部伍，绝其掳掠之患。分拣官僚，本以革阿哈玛特滥设之弊，其将校立功者，例行沙汰，何以劝后！新附军士，宜令行省赐之衣粮，毋使阙乏。”帝嘉纳之。
　　征宋故相马廷鸾、章鉴赴阙，不至。
　　张弘范以舟师由海道袭漳、潮、惠三州，李恒以步骑由梅岭袭广州。阿尔哈雅遣人招安抚使赵与珞及冉安国、黄之杰等于琼州，不从，率兵御之。癸巳，琼州民作乱，执与珞等降，与珞及安国、之杰皆死之。
　　甲午，弛酒禁。
　　初，阿哈玛特子呼逊、阿萨尔等，以崔斌论列免官，至是，以张惠请，诏复之。惠又请复其子巴苏呼及侄巴图噜鼎等职，帝不从。
　　丁未，诏谕沿海官司，通日本国人市舶。
　　安西王之北征也，六盘守者构乱，王相赵炳自京兆率兵往捕，诛其首恶。既而六盘复乱，炳又讨平之。王还自北，嘉叹战功，赉赐有加。是月，王薨。
　　闰月，庚戌朔，罗氏鬼国主阿榨、西南蕃主韦昌盛并内附。
　　李恒兵至清远，宋王道夫迎战，大败。恒遂击凌震，震又败。道夫、震并弃广州遁，恒入广州，以待张弘范。
　　十二月，己卯朔，签书四川行枢密院昝顺招都掌蛮内附。
　　壬午，宋王道夫、凌震攻广州，与李恒复战，兵败，震走厓山，与翟国秀军合。
　　文天祥屯潮阳，邹洬、刘子俊皆集师会之，遂讨剧盗陈懿、刘兴于潮。兴死，懿遁，以海舟导张弘范兵济潮阳。天祥帅麾下走海丰，先锋将张弘正追之。天祥方饭五坡岭，弘正兵突至，众不及战，天祥遂被执。吞脑子，不死，邹洬自刭。刘子俊自诡为天祥，冀天祥可间走也！别队执天祥至，相遇于途，各争真伪，得实，遂烹子俊。天祥至潮阳，见弘范，左右命之拜，天祥不屈。弘范曰：“忠义人也。”释其缚，以客礼之。天祥固请死，弘范不许，处之舟中，族属被俘者悉还之。子俊，庐陵人也。
　　丙午，禁玉泉山樵采、渔弋。
　　戊申，封伯夷为昭义清惠公，叔齐为崇让仁惠公。
　　导肥河入于巂阝，淤陂皆为良田。
　　会诸王于大都，以临字所俘宝玉器币分赐之。
　　江南释放总统嘉木扬喇勒智，怙恩横肆，穷骄极淫，以是月帅徒役顿萧山，发宋宁宗、理宗、度宗、杨后四陵。宋陵使中官罗铣，守陵不去，与之力争，凶徒痛棰铣，胁之以刃，铣恸哭而去。乃大肆发掘，得宝玉极多。截理宗顶以为饮器，充骨草莽间。是夕，闻四山皆有哭声。山阴唐珏闻之，痛愤，亟货家具，执券行贷得金，具酒醪，市羊豕，邀里中少年狎坐轰饮。酒酣，少年起请曰：“君儒者，若是，将何为焉？珏惨然具以告，愿收遗骸共瘗之。众谢曰：“诺。”中一少年曰：“总浮屠眈眈虎视，事露奈何？”珏曰：“余固筹之矣。今四郊多暴骨，窜取以易，谁复知之！”乃造数木函，刻纪年一字为号，分委而散遣之。众如珏指，夜，往拾遗骸，诘朝来集，出白金羡馀酬之。既而嘉木扬喇勒智复发徽、高、孝、光四陵及诸后陵，徽宗柩中止有朽木一段，邢后柩惟铁灯檠一枚而已。宋太学生东嘉林景熙，故与珏善，乃托为丐者，背竹箩，手持竹夹，遇物即拾，以投箩中，铸银作小牌，系于腰间，取赂西僧，曰：“余不敢望，得高宗、孝宗足矣。”西僧左右之，果得两朝骨，为两函贮之，托言拂经，遂与珏所得之骨并瘗兰亭山南，移常朝殿冬青树植其上以识。
　　未几，嘉木扬喇勒智下令，裒诸陵骨，杂置牛马枯骼中，建白塔于故宫。欲取宋高宗所书《九经》石刻以筑基，杭州总管府推官申屠致远力拒之，乃止。塔成，名曰镇南，以厌胜之。杭人悲感，不忍仰视。盖珏等事甚秘，杭人未有知者。
　　方珏等之始谋拾骨也，宋将作监簿山阴王英孙持其议，东阳郑宗仁襄其役，长溪谢翱为之筹画。翱，故文天祥之各也。遇寒食，则相与密祭之，久之，事渐泄，人多指目珏、景熙，谓旦夕祸且不测。珏、景熙亦自承，不以为惧。事幸不发，人皆称曰唐、林二义士。
　　是岁，云南行省奏招降诸蛮城砦一百二十馀所，安西王相府奏西蜀俱平。
　　　　 ○世祖圣德神功文武皇帝至元十六年（宋祥兴二年。己卯，一二七九年）
