<!-- { "loadSidebar": true } -->
　　戊子，祔明德皇后神主于太庙。先是诏有司详定升祔之礼，上议曰：“唐睿宗昭成、肃明二后，先天之始，唯以昭成配享，开元之末，又以肃明迁祔。晋骠骑将军温峤有三夫人，峤薨，诏问学官陈舒，谓秦、汉之后，废一娶九女之制，妻卒更娶，无复继室，生既加礼，亡不应贬。朝旨以李氏卒于峤之微时，不沾赠典，王、何二氏并追加章绶。唐太子少傅郑馀庆将立家庙，祖有二夫人，礼官韦公肃议与舒同。”又云：“晋南昌府君有荀氏、薛氏，景帝庙有夏侯氏、羊氏，鲁公颜真卿庙有夫人商氏、继夫人柳氏。略稽礼文，参诸故事，二夫人并祔，于理为宜。恭惟懿德皇后久从升祔，不可中移，明德皇后继受崇名，亦当配享。虽先后有殊，在尊亲一贯。请同祔太宗室，以先後次之。”诏尚书省集官详议，咸如礼官之请。二后并配自是始。
　　庚寅，命知青州张齐贤兼青、淄、潍安抚使，知郓州丁谓兼郓、齐、濮安抚使，并提举转运及兵马。又令齐贤、谓具管内诸州山河道路广狭形势，画图以闻。既而辽师稍南，民大惊，趋杨刘渡，舟人邀利，不时济。谓取死罪囚绐为舟人，斩河上，舟人惧，民悉得济。乃立部分，使并河执旗帜，击刁斗，呼声闻百馀里。辽师遂引去。
　　甲午，辽萧达兰、萧观音努率师下祁州，士卒多降。辽主手诏奖谕，复厚赏观音努，赉其降卒。
　　乙未，诏王超等率兵赴行在，命知永兴军府向敏中兼管凤州驻泊兵马，以便宜从事。帝将北征，深念西鄙，故有是诏。
　　敏中得诏，藏之不下，视事如它日。会大傩，有告禁卒欲倚傩为乱者，敏中密使麾兵被甲伏庑下幕中，明日，诏宾僚、兵官置酒纵阅，命傩入至阶，敏中振袂一挥，伏兵出，尽擒之，果各怀短刃，即席斩焉。既屏其尸，以灰沙扫庭，张乐宴饮，边籓以安，帝由是有再用之意。
　　丙申，诏：“随驾军士先赴澶州，天雄军及缘河驻泊者并就赐装钱。”
　　癸卯，以厮鐸督为朔方军节度、灵州西面巡检、西凉府六谷大首领。
　　乙巳，莫州、岢岚、威虏军、北平寨并言击败契丹，群臣称贺。是役也，张凝、田敏皆以偏师抵易州南，虏获人畜铠仗凡数万计，独魏能逗挠无功。
　　先是王继忠得帝手诏，即具奏附石普以闻，言：“辽已领兵攻围瀛州，盖关南乃其旧疆，恐难固守，乞早遣使议和好。”丙午，帝览其奏，谓辅臣曰：“瀛州素有备，非所忧也。欲先遗使，固亦无损。”乃复赐继忠手诏许焉。募神勇军士李斌持信箭赴辽寨，因令枢密院择可使辽者。王继英言殿直曹利用自陈愿往，乃授利用閤门祗候，假崇仪副使，奉辽主书以往，又赐继忠手诏。
　　丁未，以雍王元份为东京留守。
　　己酉，初置龙图阁待制，以都官郎中杜镐、右正言戚纶为之。
　　以卫州防御使李重贵为大内都部署。
续资治通鉴--●卷第二十五
●卷第二十五
　　　　【宋纪二十五】　起阏逢执徐十一月，尽旃蒙大荒落十二月，凡一年有奇。
　　　　 ○真宗膺符稽古神功让德文明武定章圣元孝皇帝景德元年（辽统和二十二年）
　　十一月，乙卯，遣使安抚河北。
　　以知瀛州李延渥为本州团练使，奖其守城之功也。
　　北面部署奏：“契丹自瀛州退去，其众犹二十万。侦得其谋欲乘虚抵贝、冀、天雄军。”诏督诸路兵及澶州戍卒会天雄军。
　　自辽师南下，河朔皆城守。右赞善大夫王屿知冀州，常有破敌之志，日阅戍兵，又集强壮练习之，开门樵采如平日。尝上言：“寇若至，必可邀击，愿勿以一郡为忧。”于是辽游骑逼城，屿击走之，诏嘉奖。
　　癸亥，辽马军都指挥使耶律珂礼遇南师于洛州，胜之。甲子，东京留守萧巴雅尔获魏府官吏田逢吉，献于行帐。
　　戊辰，以山南东道节度使李继隆为驾前东面排阵使，马军都指挥使葛霸副之，西上閤门使孙全照为都钤辖，南作坊使张旻为钤辖；武宁节度使石保吉为驾前西面排阵使，步军都虞候王隐副之，入内副都知秦翰为钤辖。
　　初，旻在定州，言天道方利客，先起者胜，宜大举伐辽，并上兴师出境之日。帝以问辅臣，皆言不可，乃止。于是驾将亲征，旻方戍并代，复奏边事十馀，召还，入对，帝曰：“契丹入塞，与卿所请北伐之日同，悔不用卿策。今须守澶州而未得人，如何？”旻请行，帝喜，故命为西面钤辖，先令至澶州候敌远近，旻即驰骑往。
　　秦翰既受命，亟督众环城浚沟洫，以拒边骑。功毕，辽师果暴至，翰不解甲胄七十馀日云。
　　庚午，车驾北巡。司天言：“日抱珥，黄气充塞，宜不战而却，有和解之象。”
　　曹利用至天雄，孙全照疑契丹不诚，劝王钦若留之。辽师数攻城不克，复令王继忠具奏议和，帝因赐继忠手诏，云已遣利用，且使告辽人遣使抵天雄受之。继忠闻利用至天雄不行，复具奏，乞自澶州别遣使者至北朝，免致缓误。辛未，车驾次长垣县，得其奏，遂以前意答焉。
　　壬申，次韦城县。诏知滑州张秉、齐州马应昌、濮州张晟往来河上，部丁夫凿冰，以防敌骑之渡。
　　天雄军闻辽师将至，阖城惶遽，王钦若与诸将议探符分守诸门，孙全照曰：“全照将家子，请不探符，诸将自择便利处所，不肯当者，全照请当之。”既而莫肯守北门者，乃以命全照。钦若亦自分守南门，全照曰：“不可。参政主帅，号令所出，谋画所决，南北相距二十里。请覆待报，必失机会，不如居中央府署，保固腹心，处分四面。”钦若从之。
　　全照素教畜弩手，射人马洞彻重甲，随所指麾，应用无常。于是大开北门，下吊桥以待之。辽师攻东门良久，舍东门，趋故城，夜，复自故城潜师过城南，设伏于狄相庙，遂南攻德清军。钦若闻之，遣将率精兵追击；伏兵起，断其后，天雄兵不能进退。全照请于钦若曰：“若亡此兵，是亡天雄也。北门不足守，全照请救之。”乃引麾下出南门力战，杀伤辽伏兵甚众，天雄兵乃复得还，存者什三四。
　　庚午，辽萧巴雅尔、萧观音努率渤海兵攻德清军，城破，知军、尚食使张旦及其子三班借职利涉、虎冀都虞候胡福等十四人并死之。
　　先是诏王超等率兵赴行在，逾月不至。辽师益南侵，帝驻跸韦城，群臣复有以金陵之谋告帝宜且避其锋者，帝意稍惑，乃召寇准问之。将入，闻内人谓帝曰：“群臣辈欲将官家何之？何不速还京师！”准入对，帝曰：“南巡何如？”准曰：“群臣怯懦无知，不异于乡老妇人之言。今敌骑迫近，四方危心，陛下惟可进尺，不可退寸。河北诸军日夜望銮舆至，士气当百倍。若回辇数步，则万众瓦解，敌乘其后，金陵亦不可得而至矣！”帝意未决。准出，遇殿前都指挥使高琼，谓曰：“太尉受国恩，何以报？”对曰：“琼武人，愿效死”。准复入对，琼随立庭下，准曰：“陛下不以臣言为然，试问琼。”遂申前议，词气慷慨。琼仰奏曰：“寇准言是。”且曰：“随驾军士父母妻子尽在京师，必不肯弃而南行，中道即亡去耳。愿陛下亟幸澶州，臣等效死，契丹不难破。”准又言：“机不可失，宜趣驾！”时王应昌带御器械侍侧，帝顾之，应昌曰：“陛下奉将天讨，所向必克，若逗遛不进，恐敌势益张。”帝意遂决。
　　甲戌，晨发，左右以塞甚，进貂裘絮帽。帝却之，曰：“臣下暴露寒苦，朕独安用此邪！”夕，次卫南县，遣翰林侍读学士潘慎修先赴澶州。诏澶州北寨将帅及知州不能擅离屯所迎驾。
　　帝前赐王继忠诏许遣使，继忠复具奏附石普以达。普自贝州遣指挥使张皓赴行阙，道出辽寨，为所得，辽主及太后引皓至车帐前，问劳久之，困令抵天雄，以诏促曹利用。王钦若等疑不敢遣，皓独还辽营。辽太后赐皓袍带，馆设加等，使继忠具奏，且请自澶州别遣使，速议和好事。于是皓以其奏入，帝复赐钦若诏，又令参知政事王旦与钦若手书，俾皓持赴天雄，督利用同北去，并以诏谕继忠。因谓辅臣曰：“国家以安民息战为念，固许之矣。然彼尚率众深入，又河冰且合，戎马可度，亦宜过为之防。朕已决成算，若盟约之际，别有邀求，当决一战。可再督诸将帅整饬戎容，以便宜从事。”
　　辽师既陷德清，壬申，遂进抵澶州，围合三面。李继隆等分伏劲弩，控扼要害。辽统军使萧达兰恃其勇，以轻骑按视地形。时威虎军头寿光张瓖掌床子弩，弩潜发，达兰中额仆，辽众竞前舆曳至寨，是夕，死。太后临其轊车，哭之恸，辍朝五日。以萧巴雅尔代掌南面事，旋下通利军。达兰通天文，屡著战功，首倡南侵之谋，至是死，军中夺气，滋欲议和矣。
　　丙子，车驾发卫南。李继隆等使人告捷，又言：“澶州北城，门巷湫隘，且于南城驻跸。”是日，驻南城，以驿舍为行宫，将止焉。寇准固请幸北城，曰：“陛下不过河，则人心益危，敌气未慑，非所以取威决胜也。且王超领劲兵屯中山以扼其吭，李继隆、石保吉分大阵以扼其左右肘，四方征镇赴援者日至，又何疑而不往？”高琼亦固请，佥署枢密院事冯拯在傍呵之，琼怒曰：“君以文章致位两府，今敌骑充斥如此，犹责琼无礼，君何不赋一诗退敌邪？”即麾卫士进辇扣陛。帝遂幸北城。至浮桥，犹驻车未进，琼乃执楇筑辇夫背曰：“何不亟行！今已至此，尚何疑焉！”帝乃命进辇。既至，登北城门楼，张黄龙旂，诸军皆呼万岁，声闻数十里，气势百倍。帝览观营壁，召见李继隆已下诸将，抚慰者久之，赐诸军酒食缗钱。
　　戊寅，移御北城之行营。
　　曹利用自天雄赴辽军中，见其太后与宰相韩德昌同处一车，群臣与其主重行别坐，礼容甚简。以版横车轭，上设食器，坐利用车下，馈之食。共议和好，事未决，辽主乃遣左飞龙使韩杞持国书与利用俱还。诏知澶州何承矩郊劳，翰林学士赵安仁接伴之，凡觐见仪式，皆安仁所裁定云。
