<!-- { "loadSidebar": true } -->
　　丙子，以权御史中丞贾黯为翰林侍读学士、知陈州，从所乞也。先是黯与两制合议，请以濮王为皇伯，执政弗从，数诣中书争论。会大雨水，时黯已被疾，疏言：“二三执政建两统贰父之说，故七庙神灵震怒，天降雨水，流杀人民。”于是引疾求去而有是命。后十二日卒，口占遗奏数百言，犹以濮王议为请。赠礼部侍郎。黯修洁自喜，在朝数言事，人称其介直。
　　以龙图阁直学士、判都水监韩贽知河南府，坐都城内外沟洫久不治故也。
　　壬午，太白犯南斗。
　　先是僧官有阙，多因权要请谒内降补人，台谏累有论列。仁宗因著令：“僧官有阙，命两街各选一人，较艺而补。”至是鉴义有缺，中书已下两街选人不上，而内臣陈承礼以宝相院僧庆辅为请，内降令与鉴义，中书执奏不可。欧阳修乃奏曰：“补一僧官至小事，但中书事已施行，而用内降改先朝著令，则是内臣挠朝政，此何可启其渐！”又曰：“宫女近习，自前世常患难制。此小事，不以为意而从之，彼必自张于外，以谓朝政可回，威势不小矣。”帝遽可中书所奏，令依例选试。
　　冬，十月，丁亥朔，辽主如医巫闾山。
　　庚寅，以天章阁待制吕公著、司马光为龙图阁直学士兼侍读。
　　甲午，复以王安石为工部郎中、知制诰，母丧除故也。
　　己亥，辽以太后射获虎，大宴群臣，命各赋诗。
　　癸卯，吕诲言：“台谏者，人主之耳目。天圣、景祐间，三院御史五员差出者三人常有二十员；而后益衰减，盖执政者不欲主上闻中外之阙失，然犹不下十数员。今御史台阙中丞者累月，御史五员差出者三人，唯臣与范纯仁、吕大防供职，封章十上，报罢者八九。谏官二员，司马光迁它职，傅尧俞出使北庭。言路壅塞，未有如今日之甚者，臣窃为圣朝羞之！”乙巳，命知制诰邵必权知谏院。
　　戊申，以权发遣三司开拆司孙永为诸王府侍读，中收编排文字孙固为诸王府侍讲。颍王好学不倦，一日，出新录《韩非子》，属府僚雠校，永曰：“韩非险刻，背《六经》之旨，愿无留意！”王曰：“录备藏书之数，非所好也。”
　　壬子，以龙图阁直学士兼侍讲卢士宗知青州。士宗入辞，帝谓曰：“朕素知卿忠纯，岂当久处于外！”因命再对；及见，论祖宗之法无数更变。
　　甲寅，吕公著进所编《仁宗御集》百卷，帝御延和殿，服靴袍观之。
　　以翰林学士冯京为南郊仪仗使，阙御史中丞故也。即日更命给事中、天章阁待制彭思永权御史中丞。
　　十一月，庚午，朝享景灵宫。辛未，享太庙。壬申，祀天地于圜丘，以太祖配。大赦。先是百官习仪尚书省，赐酒食，郎官王易知醉饱呕吐，御史前劾失仪。及是宰相韩琦以闻，帝曰：“已赦罪矣。”琦言：“故事，失仪不以赦原。”帝曰：“失仪，薄罚也，然使士大夫以酒食得过，难施面目矣。”卒赦之。
　　辽耶律伊逊恃宠不法，北院枢密使耶律仁先抑之，为伊逊所忌。十二月，甲午，出仁先为南京留守，改封晋王。仁先至南京，恤孤茕，禁奸慝，边境晏然。议者谓自裕悦休格后，仁先一人而已。
　　甲辰，夏国主谅祚使人来贺正旦，丁未，使人来贺寿圣节。
　　司马光言：“近年谅祚虽外遣使人称臣奉贡，而内蓄奸谋，窥伺边境，阴以官爵金帛诱中国不逞之人及熟户蕃部；其违拒不从者，谅祚辄发兵杀掠，弓箭手有住在沿边者，谅祚皆迫逐使入内地。边臣坐视，不能救援，遂使其馀熟户皆畏惮凶威，怨愤中国，人人各有离叛之心。及朝廷遣使赍问，则谅祚拒而不纳；纵有所答，皆侮慢之辞，朝廷亦隐忍不复致诘。谅祚又数扬虚声以惊动边鄙，而将帅率多懦怯，一路有警，则三路皆耸，尽抽腹内州军下番兵士置在麾下。数月后寂无影响，然后遣来；未及休息，忽闻有警，又复回去。如此往还，疲于道路，讫无是事。臣料谅祚所以依旧遣使称臣奉贡者，一则利于每岁所赐金帛二十馀万，二则利于入京贩易，三则欲朝廷不为之备。其所以诱不逞之人者，欲访中国虚实，平居用为谋主，入寇则用为乡导也。其所以诱胁熟户、迫逐弓箭手者，其意以为客军不足畏，唯熟户、弓箭手生长极边，勇悍善斗，若先事翦去，则边人失其所恃，入寇可以通行无碍也。其所以数扬虚声，惊动边鄙者，欲使中国之兵疲于奔命，耗散诸蕃，公私贫困；既而边吏习以为常，不复设备，然后乘虚入寇也。望明谕中外臣僚，有久历边任或曾经战阵，知军中利害及西戎情伪者，并许上书，择其理道稍长者，从容访问以治兵御戎之策，则处置自得其宜矣。”
　　郊祀既毕，侍御史知杂事吕诲复申前议，乞早正濮安懿王崇奉之礼，且言：“今佞人进说，惑乱宸听，中书遂非，执守邪论，当有以发明经义，解释群疑。臣欲乞中旨下枢密院及后来进任两制臣僚，同共详定典礼以正是非。久而不决，非所以示至公于天下也。”诲寻进对延和殿，开陈恳切，前后凡七奏，不从。因乞免台职补外，又四奏，亦不从。遂劾韩琦曰：“永昭陵土未干，玉几遗音犹在，乃琦遽欲追崇濮王，使陛下厚所生而薄所继，隆小宗而绝大宗。言者论辨半年，琦犹遂非，不为改正。愿黜居外籓，以慰士论。”
　　辛亥，辽以南京留守萧惟信为左伊勒希巴。南府宰相萧德以老告归，优诏不许。北府宰相姚景行出为武定军节度使，以汉人行宫都部署耶律良同知南院枢密使事。
续资治通鉴--●卷第六十四
●卷第六十四
　　　　【宋纪六十四】　起柔兆敦牂正月，尽十二月，凡一年。
　　　　 ○英宗体乾应历隆功盛德宪文肃武睿圣宣孝皇帝治平三年（辽咸雍二年。丙午，一零六六年）
　　春，正月，丁巳，辽主如鸭子河。
　　壬申，以翰林学士、知制诰范镇为翰林侍读学士、知陈州。初，镇草韩琦迁官制，称引周公、霍光，谏官吕诲驳之；于是琦表求去位，镇批答曰：“周公不之鲁，欲天下之一乎周。”帝以镇不当引圣人比宰相。其意谓琦去位，则讴歌讼狱不归京师，欲罢镇内职。执政因谕镇令自请外，而有是命。
　　帝于制诰多亲阅，有不中理，必使改之，尝谓执政曰：“此人君谟训，岂可褒贬失实也！”
　　先是知制诰韩维奏事便殿，尝言：“人君好恶，当明见赏刑以示天下，使人知所避就，则风俗可移。”又言：“思虑不能全无过差，假如陛下误有处分，改之则足以彰纳善从谏之美。”及镇补外，维言：“镇诚有罪，自可明正典刑。若其所失止在文字，当含容以全近臣体貌。陛下前黜钱公辅，中外以为太重。今又黜镇而众莫知其所谓，臣恐自此各怀疑惧，莫敢为陛下尽忠者矣。”
　　癸酉，契丹改国号曰大辽。
　　乙亥，宣徵南院使、武安节度使程戡卒。戡守延州凡六年，安重习事，治不近名，然不为言者所与。初，延州夹河为两城，雉堞卑薄，尝为夏贼攻围，登九州台，下瞰城中。戡调兵大，大增筑之，后以为利。横山猷豪怨谅祚，欲以属叛，取灵、夏，来求兵为援，戡言：“豺虎非其相搏，则未易取也。痈疽非其自溃，则未易攻也。谅祚久悖慢，当乘此听许，以蛮夷攻蛮夷，中国之利也。”会帝不豫，大臣重生事，遂寝不报。自以年过七十，告老，章凡十数上，终弗听。遣中使赍手诏问劳，赐茶、药、黄金，乃再上章曰：“臣老疾剧矣，高奴屯劲兵，为要地，岂养病所邪！”还，至澄城，卒；赠太尉，谥康穆。
　　辛巳，以端明殿学士、知徐州张方平为翰林学士承旨。初，帝谓执政，学士独王珪能为诏，馀多不称职，因问：“方平文学如何？”欧阳修对曰：“方平亦有文学，但挟邪不直。”曾公亮以为不闻其挟邪，赵概又以为无迹，故卒命之。帝尝问治道体要，方平以“简易诚明”为对，帝不觉前席曰：“朕昔奉朝请，望侍从大臣以谓皆天下选人，今多不然。闻学士之言，始知有人矣。”
　　命翰林学干冯京修撰《仁宗实录》。
　　壬午，罢三司推勘官。初，诏三司举京朝官一人，专领推勘事，至是三司奏以为不便，罢之，然议者不以罢之为便也。
　　癸未，辽主如山榆淀。
　　先是工部员外郎兼侍御史知杂事吕海与侍御史范纯仁、监察御史里行吕大防合奏曰：“伏见参知政事欧阳修，首开邪仪，以枉道悦人主，以近利负先帝，将陷陛下于过举之讥。”龙图阁直学士司马光，亦上疏请罢追崇之仪，皆不报。诲等论列不已，而中书亦以札子自辩。帝意向中书，然未即下诏也。执政乃相与密议，欲令皇太后下手书，尊濮安懿王为皇，夫人为后，皇帝称亲，又令帝下诏谦让，不受尊号，但称亲，即园立庙，以示非帝意，且欲为异日推崇之渐。
　　丙子，中书奏事垂拱殿，时韩琦以祠祭致斋，特遣中使召与共议。既退，外间言濮王已议定称皇，欧阳修手为诏草二通，一纳上前。日中，太后果遣中使赍实封文书至中书，执政相视而笑。诲等闻之，即纳缴御史告敕，居家待罪，乞早赐黜责，帝以御宝封告敕，遣内侍趣诲等令赴台供职。诲等以所言不用，虽受告敕，犹居家待罪。
　　丁丑，中书奉事，帝又遣中使召韩琦同议，即降敕称：“准皇太后手书，濮安懿王、谯国太夫人王氏、襄国太夫人韩氏、仙游县君任氏，可令皇帝称亲，仍尊濮安懿王为濮安懿皇，谯国、襄国、仙游并称后。”又降敕，称帝手诏：“朕面奉皇太后慈旨，已降手书如前。朕以方承大统，惧德不胜，称亲之礼，谨尊慈训；追崇之典，岂易克当！且欲以茔为园，即园立庙，俾王子孙主奉祠事。皇太后谅兹诚恳，即赐允从。”又诏：“濮安懿王子瀛州防御使岐国公宗朴，候服阕除节度观察留后，改封濮国公，主奉濮王祀事。”
　　庚辰，吕诲等又奉：“臣等本以欧阳修首启邪议，诖误圣心，韩琦等依违附会不早辨，累具弹奏，乞行朝典。近睹皇太后手书，追崇之典，并用哀、桓衰世故事，乃与政府元议相符。中外之论，皆以为韩琦密与中官苏利涉、高居简往来交结，上惑母后，有此指挥，盖欲归过至尊，自掩其恶，欺君负国，乃致如此，首议之臣，安得不诛！臣等待罪于家，屡蒙诏旨促令供职，而踧未敢承命，以此故也。若必使臣等就职，则当合班庭争以救朝廷之失，虽陛下容纳直言，为天下所闻，而臣等不能早悟明主之罪，益深重矣，岂可复居言路，为耳目之官哉！”帝令中书降札子，趣使赴台供职，而诲等缴还札子并后所奏九状，申中书坚辞台职。
