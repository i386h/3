<!-- { "loadSidebar": true } -->
　　先是诏举选人淹滞者与京官，凡三十七人。国子直讲奉符姜潜在举中，帝闻其贤，召对延和殿，访以治道，对曰：“有《尧》、《舜》二典在，顾陛下所以致之者如何耳。”知陈留县，至数月，青苗令下，潜出钱榜其令于县门，已而徙之乡落，各三日，无应者，遂撤榜付吏曰：“民不愿矣。”钱以是独得不散。司农、开封疑潜沮格，各使其属来验，皆入令。会条例司劾祥符不散青苗钱，潜知且不免，移疾去。
　　己亥，御集英殿策试进干，罢诗、赋、论三题。
　　帝遣刘方有谕司马光以依旧供职。是日，光入对，曰：“臣自知无力于朝廷。朝廷所行，皆与臣言相反。”帝曰：“相反者何事也？”光曰：“臣言条例司不当置，又言不宜多遣使者外挠监司，又言散青苗钱害民，岂非相反？”帝曰：“言者皆云法非不善，但所遣非其人耳。”光曰：“以臣观之，法亦不善。”帝曰：“元敕不令抑勒。”光曰：“敕虽不令抑勒，而所遣使者皆讽令俵配。如开封界十七县，惟陈留姜潜张敕榜县门，听民自来请则给之，卒无一人来请。以此观之，十六县恐皆不免抑勒也。”帝敦谕再三，光再拜固辞。
　　戊申，知通进银台司范镇罢。时韩琦极论新法之害，送条例司疏驳；李常乞罢青苗钱，诏令分析。镇皆封还，诏五下，镇执如初。司马光辞枢密副使，帝许之，镇封还诏书，曰：“臣所陈大抵与光相类，而光追还新命，则臣亦合加罪责。”帝令再送镇行下，镇又封还，曰：“陛下自除光为枢密副使，士大夫交口相庆，称为得人，至于坊市细民，莫不欢庆。今一旦追还诰敕，非惟诏命反汗，实恐沮光谠论忠计。”帝不听，以诏书直付光，不复由银台司。镇言：“臣不才，使陛下废法，有司失职。”遂乞解银台司，许之。
　　壬子，御集英殿，赐进士、明经、诸科叶祖洽以下及第、出身、同出身，总八百二十九人。祖洽策言：“祖宗多因循苟简之政，陛下即位，革而新之。”其意在投合也。考官吕惠卿列阿时者在高等，讦直者居下；刘分攵覆考，悉反之。李大临、苏轼编排上官均第一，叶祖洽第二，陆佃第五。帝令陈升之面读均等策，擢祖洽为第一。祖洽，邵武人；佃，山阴人也。苏轼谓：“祖洽诋祖宗以媚时君，而魁多士，何以正风化！”乃拟进士第一篇献之。帝以示王安石，安石言：“轼才亦高，但所学不正，又以不得逞之故，其言遂跌荡至此。”数请黜之。
　　帝谓王安石曰：“陈荐言：‘外人云，今朝廷以为天变不足惧，人言不足恤，祖宗之法不足守。昨学士院进试馆职策，其问意专指此三事。’”安石曰：“陛下躬亲庶政，唯恐伤民，惧天变也。陛下采纳人言，事无大小，唯是之从，岂不恤乎！然人言固有不足恤者，苟当于义理，何恤乎人言！至于祖宗之法不足守，则固当如此。且仁宗在位四十年，凡数次修敕，若法一定，子孙当世世守之，祖宗何故屡变也？今议者以为法皆可守，然祖宗用人皆不以次。陛下试如此，则彼异论者必更纷纷矣。”
　　乙卯，诏诸路毋有留狱。
　　丙辰，立试刑法及详刑官。帝因王安石议谋杀刑名，疑学者多不通律意，遂立刑法科，许有官无赃罪者试律令、《刑统》大义、断案，取其通晓者，补刑法官。
　　右正言、知审官院孙觉，贬知广德军。
　　帝初即位，觉以言事忤帝意，罢去。王安石早与觉善，将援以为助，自通州召还，知谏院，改知审官院。时吕惠卿用事，帝以问觉，觉对曰：“惠卿辩而有才，特以为利之故，屈身王安石。安石不悟，臣窃以为忧。”帝曰：“朕亦疑之。”青苗法行，议者谓：“《周官》泉府，民之贷者至输息二十而五，国事之财用取具焉。”觉条奏其妄曰：“成周赊贷，特以备民之缓急，不可徒与也，故以国服为之息。说者不明，郑康成释《经》，乃引王莽计赢受息无过岁什一为据，不应周公取息重于莽时。况载师任地，漆林之征特重，所以抑末作也。今以农民乏绝，将补耕助敛，顾比末作而征之，可乎？国事取具，盖谓泉府所领，若市之不售，货之滞于民用，有买有予，并赊贷之法而举之；倘专取具于泉府，则冢宰九赋，将安用邪？圣世宜讲求先王之法，不当取疑文虚说以图治。”安石览之，怒，始有逐觉意。会曾公亮言畿县散常平钱有追呼抑配之扰，因遣觉行视虚实。觉受命辞行，且言：“入陈留一县，前后榜令请钱，卒无一人至者，故不散一钱，以此见民实不愿与官中相交。所有体量，望赐寝罢。”遂坐奉诏反覆贬。
　　御史里行程颢上疏曰：“臣近累上言，乞罢预俵青苗钱利息及汰去提举官事，朝夕以觊，未蒙施行。臣窃谓明者见于未形，智者防于未乱，况今日事理，显白易知，若不因机亟决，持之愈坚，必贻后悔。而近日所闻，尤为未便。伏见制置条例司疏驳大臣之奏，举劾不奉行之民，徒使中外物情，愈致惊骇。伏望检会臣所上言，早赐施行，则天下幸甚！”
　　夏，四月，癸亥，幸金明池观水嬉，宴射琼林苑。
　　丁卯，给两浙转运司度僧牒，募民入粟。
　　戊辰，御史中丞吕公著罢。时青苗法行，公著上疏曰：“自古有为之君，未有失人心而能图治，亦未有胁之以威，胜之以辩，而能得人心者也。昔日之所谓贤者，今皆以此举为非，岂昔皆贤而今皆不肖乎？”王安石怒其深切。帝使公著举吕惠卿为御史，公著言惠卿奸邪不可用；帝以语安石，安石益怒。会韩琦论青苗之害，帝语辅臣以公著上殿言：“朝廷摧沮韩琦太甚，将兴晋阳之甲以除君侧之恶。”安石用此为公著罪，罢知颍州。公著实无此言，盖孙觉常为帝言：“今籓镇大臣如此论列而遭挫折，而当唐末、五代之际，必有兴晋阳之甲以除君侧之恶者矣。”帝误记以为公著也。
　　己卯，参知政事赵抃罢。抃上疏曰：“朝廷事有轻重，体有大小。财利于事为轻，而民心得失为重；青苗使者于体为小，而禁近耳目之臣用舍为大。今去重而取轻，失大而得小，惧非宗庙社稷之福也。”遂出知杭州。
　　以枢密副使韩绛兼参知政事。侍御史陈襄言：“王安石参预大政，首为兴利之谋，先与陈升之同领条例司，未几，升之用为相而绛继之，曾未数月，遂预政事。是中书大臣皆以利进。乞罢绛新命，而求道德经术之贤以处之。”不报。
　　以前秀州军事判官李定为太子中允、监察御史里行。定，扬州人也，少受学于王安石，孙觉荐之朝。初至京师，谒谏官李常，常问曰：“君从南方来，民谓青苗法如何？”定曰：“民便之，无不喜者。”常曰：“举朝方共争是事，君勿为此言。”定即往白安石，且曰：“定但知据实而言，不知京师乃不许。”安石大喜，谓定曰：“君且得见，盍为上道之。”立荐对，帝问青苗事，具对如曩言。于是诸言新法不便者，帝皆不听。命定知谏院，宰相言前无选人除谏官之例，遂拜监察御史里行。知制诰宋敏求、苏颂李大临言：“定不由铨考，擢授朝列，不缘御史，荐置宪台。虽朝廷急于用才，度越常格，然堕紊法制，所益者小，所损者大。”封还制书。诏谕数四，敏求等执奏不已；并坐累格诏命，落知制诰，天下谓之“熙宁三舍人”。未几，监察御史陈荐言：“定顷为泾县主簿，闻母仇氏死，匿不为服。”诏下江东、淮、浙转运使问状，奏云：“定尝以父年老，求归侍养，不云持所生母服。”定自辩，言实不知为仇所生，故疑不敢服，而以侍养解官。曾公亮谓定当追行服，安石力主之，罢荐御史，而改定为崇政殿说书。监察御史林旦、薛昌朝、范育，复言定不孝之人，不宜居劝讲之地，并论安石罪。安石又白罢三人。定亦不自安，求解职，乃以集贤校理、检正中书吏房公事。
　　监察御史里行程颢，每进见，必陈君道以至诚仁爱为本，未尝及功利。王安石之说既行，颢意多不合，事出必论列，数月之间，章疏十上。尤极论者：辅臣不同心，小臣与大计，公论不行，青苗取息，诸路提举官多非其人，京东转运司剥民希宠，兴利之臣日进，尚德之风浸衰，凡十馀事。以言不用，求去。帝令颢诣中书议，安石方怒言者，厉色待之，颢徐言曰：“天下事非一家私议，愿平气以听之。”安石为之愧屈。乃出颢为京西路同提点刑狱。颢上疏言：“台谏之任，朝廷纲纪所凭，使不以言之是非，皆得进职而去，臣恐纲纪自此废弛。臣虽无状，敢以死请。”乃改佥书镇宁军节度判官。
　　壬午，右正言，知谏院李常罢。初，王安石与常善，以为三司条例检详官，改右正言、知谏院。安石立新法，常预议，不欲青苗取息，至是疏言：“条例司始建，已致中外之议。至于均输、青苗，敛散取息，傅会经义，人且大骇，何异王莽猥析《周官》片言以流毒天下！”安石见之，遣所亲密谕意，常不为止，又言：“州县散常平钱，实不出本，勒民出息。”帝诘安石，安石请令常具官吏主名，常以为非谏官体；遂落职，通判滑州。
　　贬监察御史里行张戬知公安县，王子韶知上元县。
　　戬上疏论王安石变法非是，乞罢条例司及追还提举常平使者，并劾曾公亮、陈升之、赵抃依违不能救正。及韩绛代升之领条例司，戬言：“绛左右徇从安石，与为死党，遂参政柄。李定邪谄，自幕官擢台职。陛下惟安石是信，今辅以绛之诡随，台臣又用李定辈，继续而来，芽蘖渐盛。吕惠卿刻薄辩给，假经术以文饰奸言，附会安石，惑误圣听，不宜劝讲君侧。”章数十上。最后言：“今大恶未去，横敛未除，不正之司尚存，无名之使方扰，臣自今更不敢赴台供职。”又诣中书争之，声色甚厉。曾公亮俛首不答，王安石以扇掩面而笑，戬怒曰：“戬之狂直，宜为公笑，然天下之笑公者不少矣！”陈升之从旁解之，戬顾曰：“公亦不得为无罪。”升之有愧色。戬寻被贬，后徙监司竹监，至，举家不食笋。
　　子韶初附安石，按苗振之狱，陷祖无择于罪；至是论新法不便，乞召还孙觉、吕公著，故与戬同贬。
　　初，戬兄载出按振狱，及还朝，会戬以言得罪，载乃谒告西归，屏居终南山下，敝衣蔬食，专意学问。
　　癸未，侍御史知杂事陈襄，罢为同修起居注。襄论青苗法不便，乞贬斥王安石、吕惠卿以谢天下；又乞罢韩绛政府，以杜大臣争利而进者；且言韩维不当为中丞，刘述、范纯仁等无罪，宜复官；皆不听。会召试知制诰，襄以言不行，辞不肯试，愿补外，帝惜其去，留修起居注。
