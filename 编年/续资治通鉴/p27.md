<!-- { "loadSidebar": true } -->
　　辽御盏郎君耶律学古闻南京被围，急救之，围师方严，乃穴地以进，偕韩德让等整器械，安反侧，随宜备御，志不少懈。宋兵三百馀人乘夜登城，学古战却之，益修守备，以待援师。
　　丙戌，命殿中丞杨恭知涿州，以刘原德为右赞善大夫、通判州事。乙亥，命八作副使祁延朗知东易州。
　　丁丑，辽主始知南京之围，命南京宰相耶律沙救之，遗使责托果等曰：“卿等不严侦候，用兵无法，遇敌即败，奚以为将！”特里衮耶律休格知事亟，自请赴援，辽主乃以休格代希达，将五院军并发。
　　秋，七月，庚辰，辽建雄节度使刘延素来降。壬午，辽蓟州知州刘守恩降。
　　帝日督诸将攻城，而将士多怠。桂州观察使曹翰、洮州观察使米信屯城之东南隅，军士掘土得蟹，翰谓诸将曰：“蟹，水物，而陆居，失其所也。且多足，敌救将至之象。又，蟹者，解也，其班师乎！”
　　癸未，辽耶律沙以援师至，战于高梁河，宋师击之，沙败走。会薄暮，休格自间道驰至，人持两炬，宋师不测其多寡，有惧色。休格与色珍合军，分左右翼奋击，休格被三创，战益力。学古闻援师大集，开门列阵，四面鸣鼓，居民大呼，声震天地，休格乘之。宋师大败，帝乘驴车南走。休格创甚，不能骑，轻车追至涿州，获兵仗、符印、粮馈、货币不可胜计。
　　丙戌，帝次金台驿，内供奉官真定阎承翰驰奏归师大溃，命殿前都虞候崔翰往抚之，众遂定。
　　戊子，次定州。
　　定难军留后李继筠卒，弟继捧袭位。
　　庚寅，命崔翰及定武节度使孟元喆等留屯定州，彰德节度使李汉琼屯镇州，河阳节度使崔彦进等屯关南，得以便宜从事。帝谓诸将曰：“契丹必来侵边，当会兵设伏夹击之，可大捷也。”
　　辛丑，辽主以韩德让等能安人心，捍城池，赐诏褒奖。以德让为辽兴军节度使；耶律学古遥授保静节度使，为南京马步军都指挥使。耶律沙等同在高梁河有功，释其败军之罪。
　　辽主以边境用兵，召前南院大王耶律塔尔，问以政事。塔尔须鬓皤然，精力犹健，辽主厚礼之。未几，以病卒，年七十九。塔尔即所称富民大王也，辽人久而思之。
　　守中书令、西京留守石守信，从征失律，八月，壬子，责授崇信节度使兼中书令。甲寅，彰信节度使刘遇贬宿州观察使。
　　北汉将刘继业，素骁勇，及继元降，继业犹据城苦战，帝欲生致之，令继元招之，继业乃北面再拜，大恸，释甲来见。帝喜，慰抚之甚厚，复姓杨氏，止名业，授领军卫大将军。丁巳，以业为郑州防御使。
　　癸亥，命潘美屯河东三交口。
　　初，武功郡王德昭从征幽州，军中尝夜惊，不知帝所在，或有谋立王者，会知帝处，乃止。帝微闻其事，不悦。及归，以北征不利，久不行太原之赏。议者皆谓不可，于是德昭乘间入言，帝大怒曰：“待汝自为之，赏未晚也！”德昭惶恐，还宫，谓左右曰：“带刀乎？”左右辞以宫中不敢带。德昭因入茶酒阁，拒户，取割果刀自刎。帝闻之，惊悔，往抱其尸大哭曰：“痴儿，何至此邪！”追封魏王，谥曰懿。子五人。
　　是月，诏作太清楼。
　　九月，乙酉，命内衣库使张绍勍、南作坊副使李神祐等率兵屯定州。
　　庚寅，以户部郎中侯陟为谏议大夫，权御史中丞。权中丞始此。
　　丙午，辽南京留守燕王韩匡嗣与耶律沙、耶律休格南伐，以报围燕之役，镇州都钤辖、云州观察使刘廷翰帅众御之。先阵于徐河，崔彦进潜师出黑芦堤北，缘长城口，衔枚蹑敌后，李汉琼及崔翰亦领兵继至。
　　先是帝以阵图援诸将，俾分为八阵。及军次满城，辽师大至，右龙武将军赵延进乘高望之，东西亘野，不见其际，翰等方按图布阵，阵相去各百步，士众疑惧，略无斗志。延进谓翰等曰：“主上委吾等边事，盖期于克敌耳。今敌骑若此，而我师星布，其势悬绝，彼若乘我，将何以济！不如合而击之，可以决胜。违令而获利，不犹愈于辱国乎？”翰等曰：“万一不捷，则若之何？”延进曰：“倘有丧败，延进独当其责。”翰等犹以擅改诏旨为疑，镇州监军、六宅使李继隆曰：“兵贵适变，安可预定！违诏之罪，继隆请独当之。”翰等意始决，于是改为二阵，前后相副。先遣人诈约降，匡嗣信之。休格曰：“彼众整而锐，必不肯屈。此诱我耳，宜严兵以待。”匡嗣不听。俄而宋师鼓噪，尘起涨天，匡嗣仓猝不知所为，遂败绩，溃兵悉走西山，投坑谷中。追奔至遂城，斩首万馀级，获马千馀匹，生擒其将三人，俘老幼三万户及兵器军帐甚众。匡嗣弃旗鼓遁回，馀众走易州，独休格整兵而战，徐引还。
　　辽主怒匡嗣，数以五罪曰：“违众深入，一也；行伍不整，二也；弃师鼠窜，三也；侦候失机，四也；捐弃旗鼓，五也。”即令诛之。皇后力救，得免。以休格总南面戍兵。
　　冬，十月，庚午，镇州捷书闻，帝手诏褒之。
　　乙亥，齐王廷美进封秦王，宰相薛居正加司空，沈伦加左仆射，卢多逊兼兵部尚书，枢密使曹彬兼侍中，文武官预平太原者，皆迁秩有差，初行赏功之典也。
　　十一月，戊寅，辽主宴赏休格等及有功将校。
　　辽南院枢密使兼政事令郭袭，以辽主数游猎，上书谏曰：“昔唐高祖好猎，苏世长言不满十旬，未足为乐，高祖即日罢，史称其美。伏念圣祖创业艰难，宵旰不懈。穆宗逞无穷之欲，不恤国事，天下愁怨。陛下继统，海内翕然望中兴之治，十馀年间，征伐未已，疮痍未复，正宜恐惧修省以怀永图，乃闻恣意游猎，甚于往日，万一有衔橛之虞，悔将何及！况南有强敌，伺隙而动，闻之得无生心乎！伏愿节从禽酣饮之乐，为社稷生灵计。”辽主嘉善之，而不能用。
　　帝以杨业老于边事，癸巳，命知代州兼三交驻泊兵马部署。
　　辛丑，日南至。辽改元乾亨，大赦。
　　初，西南夷不供朝贡，刑部郎中许仲宣为西川转运使，亲至大渡河，谕以顺逆，夷人皆率服。在职逾三岁，会有言仲宣当江表用兵时乾没官钱者，是月，召还，令御史台尽索财计簿钅句校，岁馀而毕，卒无欺隐，乃以仲宣为岭南转运使。仲宣有心计，江表用兵，军中需索百端，皆预储蓄无阙。曹彬怪之，尝夜攻城，取陶器数万事，分给攻城卒，然灯自照，仲宣已预料置，如其数付之。其才干类此。
　　十二月，乙卯，辽南京留守、燕王韩匡嗣，降封秦王，遥授晋昌军节度使。壬戌，上京留守蜀王道隐，迁南京留守。道隐号令严肃，虽疆场多虞而民获安业，寻进封荆王。
　　是冬，辽主驻南京。命宰相室昉监修国史。
　　　　 ○太宗至仁应运神功圣德睿烈大明广孝皇帝太平兴国五年（辽乾亨二年。庚辰，九八零年）
　　春，正月，丙子朔，辽封皇子隆绪为梁王，隆庆为恒王。隆绪幼喜书翰，十岁能诗，辽主属意焉。
　　庚辰，诏宣慰河东诸州。
　　帝既平太原，还自范阳，得汾晋、燕蓟之马凡四万二千馀匹。壬午，置天驷监于景阳门外，左右各二，以左、右飞龙使为左、右天厩使，闲厩使为崇仪使。内厩马既充牜刃，始分置诸州牧养。
　　丁亥，辽以特里衮休格为北院大王，前枢密使贤适封西平郡王。
　　庚寅，以礼部侍郎深州程羽为文明殿学士，班枢密副使下。文明殿学士，即端明殿学士也，殿名早改，职名之改自羽始。
　　癸卯，命右卫将军史珪凿尉氏新河九十里。
　　二月，丙午，京西转运使程能上言：“诸道州府民事傜役者多有不均，望下诸路转运使定为九等，上四等户量轻重给役，下四等户并与免除。”诏令转运使躬亲详定，勿复差官。
　　戊申，改南辨州曰化州。
　　戊辰，辽主如清河。
　　三月，丁亥，辽西南面招讨副使耶律旺陆、太尉华格遣人献党项俘。
　　戊子，左临门卫上将军刘鋹卒，赠太师，追封南越王。
　　癸巳，杨业败辽师于雁门，杀其驸马侍中萧多啰，获都指挥使李重诲。
　　闰月，甲寅，覆试权知贡举程羽等所奏合格进士，得铜山苏易简等百一十九人，又得诸科五百三十三人，并分第甲乙，赐宴，始有直史馆陪坐之制。进士第一等授将作监丞，通判籓郡；次授大理评事，诸令、录事；诸科授初等职事及判、司、簿、尉事。刘昌言、颜明远、张观、乐史等四人，皆以见任官举进士，帝惜科第不与，特授近籓掌书记。
　　辛未，归义军节度使曹元忠卒，其子延禄自称留后，遣使修贡。夏，四月，丁丑，诏赠元忠燉煌郡王，授延禄归义节度使。
　　遣供奉官卢袭使交州。时丁琏及其父部领皆死，琏弟璿尚幼，嗣称节度行军司马、权领军府事。大将黎桓擅权，劫迁璿于别第，举族禁锢之，代总其众。
　　襄阳县民张巨源五世同居，内无异爨；戊子，诏旌表门闾。巨源尝习刑名书，特赐明法及第。
　　辽主清暑燕子城。
　　初，刘继元降，帝令殿前都虞候、武泰节度使崔翰先入慰谕，仍禁俘略之物无得出城。时秦王廷美以数十骑将冒禁出城，翰呵止之。廷美怨，遂谗于帝。壬辰，翰罢为感德节度使。
　　诏壅汾河晋祠水灌太原，堕其故城。
　　是月，初以礼贤宅赐钱俶，俶献白金三百斤为谢。
　　命有司定品官赎罚之令。
　　五月，丁卯，作端拱楼。
　　是月，辽地大雷，火乾陵松。
　　六月，己亥，以江州白鹿洞主明起为蔡州褒信县主簿。白鹿洞在庐山之阳，常聚生徒数百人。江南后主时，割善田数十，岁取其租廪给之；选太学通经者授以它官，俾领洞事，日与诸生讲诵。至是，起建议以其田入官，故爵命之。白鹿洞由是渐废。
　　辽宋王喜衮复谋反，囚于祖州。
　　太常博士侯仁宝，益之子也，居洛阳，有大第良田，优游自适，不欲亲吏事。其妻，赵普妹也，普为宰相，仁宝得分司西京。卢多逊与普有隙，普罢相，因白帝以仁宝知邕州，凡九年不得代。仁宝恐因循死岭外，乃上疏言：“交州主帅被害，国乱可取，愿乘传诣阙面奏。”帝大喜，命驰驿召之。多逊言先召仁宝，必泄其谋，不如授仁宝以飞輓之任，令经度其事。帝以为然，秋，七月，丁未，以仁宝为交州路水陆转运使，兰州团练使孙全兴等为邕州路兵马都部署，宁州刺使刘澄等为廉州路兵马部署，水陆并进以讨之。
　　己巳，济州言金乡县民李延家，自唐武德初同居，至今近四百年，世世结庐守坟墓；诏旌其门，赐以粟帛。
　　戊午，辽旺陆等复献党项俘。
