<!-- { "loadSidebar": true } -->
　　丙戌，辽册萧氏为齐天皇后。后即太后弟平州节度使辉依之女，韩德昌之甥也，年十二选入掖庭，美而才，至是册为后，事太后甚谨，太后亦以德昌故深爱之。后尝以草莛为殿式，密付有司，令造清风、天祥、八方三殿，既成，益宠异。所乘车置龙首、鸱尾，饰以黄金，又造九龙辂、诸子车，以白金为浮图，各有巧思，夏秋从行山谷间，花木如绣，车服相错，人望之以为神仙。
　　六月，汰冗吏，诸路计省十九万五千八百二人。
　　丁巳，诏“东川民田先为江水所害者，除其租。”
　　辽以所俘将康昭裔为昭顺军节度使。
　　初，黄州境二虎斗，其一死，食之殆半；群鸡夜鸣，经月不止；仲冬，雷震暴作。知州王禹偁手疏言之，引《洪范》陈戒，且自劾。帝亟命中使乘驿劳问，醮禳之。又询于日官，言守土者当其咎。帝惜禹偁才名，即命徙知蕲州；至未逾月，卒。戊午，讣闻，帝嗟悼，厚赙其家，赐一子出身。禹偁词学敏赡，为后进宗师，直躬行道，遇事敢言。虽履危困，封奏无辍，尝云：“吾若生元和时，从事于李绛、崔群间，斯无愧矣。”然性刚直，不能容物，太宗尝命宰相切戒之。其为文亦多涉规讽，以是不容于时。
　　初，田锡知泰州，几三年不得代。锡上章自陈，即诏归阙。屡召对言事，尝奏曰：“旧有《御览》，但记分门事类，臣愿钞略四部，别为《御览》三百六十卷，万几之暇，日览一卷。又采经史要切之言为《御屏风》十卷，置扆座之侧，则治乱兴亡之事常在目矣。”帝善其言，诏史馆以群书借之，仍免其集贤校雠之职。至是先上《御览》三十卷，《御屏风》五卷；手诏褒答之。
　　丁卯，诏：“州县学校及聚徒讲诵之所，并赐《九经》。”
　　戊申，出阵图示宰相，命督将练士以备北边。
　　秋，七月，庚午朔，以河朔餽运劳民，诏转运使减徭役存恤。
　　己卯，边臣言契丹谋入边，以山南东道节度使王显为镇、定、高阳关三路都部署，天平节度使王超为副都部署。
　　丙戌，辽以东京统军使耶律诺衮为南府宰相。
　　八月，帝以边臣玩寇，朔方饷道愈难，辛丑，命兵部尚书张齐贤为泾、原等州、保安等军安抚经略使，知制诰梁颢副之，即日驰骑而往。
　　己酉，复亲试制举人，得成安县主簿丁逊、舒州团练推官孙仅入第四等，并为光禄寺丞、直集贤院；祕书丞何亮、怀州防御推官孙暨入第四次等，以亮为太常博士，暨为光禄寺丞。
　　初，太常寺丞陈尧佐为开封府推官，坐言事切直，贬潮州通判。潮去京七千里，民俗陋鄙，尧佐至州，修孔子庙，作韩愈祠堂，率其民之秀者使就学。鳄鱼复出害人，尧佐捕得，更为文，鸣鼓于市而戮之，潮人以比韩愈。三岁，召还，命直吏馆。尧佐，尧叟弟也。
　　甲子，职方员外郎丹阳吴淑上言：“诸路所纳闰年图，当在职方收掌，近者并纳仪鸾司。伏以天下山川险要，皆王室之祕奥，国家之急务，故《周礼》职方氏掌天下图籍，又诏士训以夹王车。汉祖入关中，萧何独取秦图籍，由是周知险要。岂有忽而不顾哉！请令以今闰所纳图并上职方。又，州郡地里，犬牙相入，向者独画一州地形，则不可以傅合他郡。望令诸路转运使每十年各画本路图上职方，使知天下山川险要。”从之。
　　帝以巴、蜀地远，时有寇盗，丁卯，命户部员外郎南丰曾致尧等分往川、峡诸州提举军器，察官吏能否。
　　戊辰，社，宴宰相于中书。
　　九月，知封驳司陈恕请铸本司印，诏：“如有封驳事，取门下省印用之。”因遂改知封驳司为兼门下封驳事。
　　丙戌，翰林学士承旨宋白等上新修《续通典》二百卷，诏付祕阁。
　　先是诏国子监祭酒邢昺等校定《周礼》、《仪礼》、《公羊》、《谷梁传》《正义》；丁亥，昺等上其书，凡一百六十五卷。命模印颁行，赐宴国子监。于是《九经疏义》悉具。
　　庚寅，诏陕西民家出一丁，号保毅军，凡得六万七千八百九十五人；其缘边军士先选中者并升为禁军，号保捷军。
　　李继迁陷清远军。
　　辛卯，辽主如南京。冬，十月，己亥朔，南伐；壬寅，次盐沟。徙封皇弟吴王隆祐为楚王，留守京师。丁未，命皇弟梁王隆庆统先锋军以进。
　　帝语近臣曰：“近者庆州地再震，昨司天奏荧惑犯舆鬼，秦分野当有灾，宜戒边将以静。且上天垂象示戒，可不恐惧修省！”知枢密院王继英曰：“妖不胜德。”帝曰：“朕何德可恃！”同知枢密院陈尧叟曰：“陛下克己爱民，河防十馀溢而不决，岁复大稔，此圣德格天所致也。”帝曰：“天下欲困生灵耳，岂朕德能感之？自此益须防戒。”
　　己酉，张齐贤上言：“请募江、淮、荆湖丁壮八万以益戍兵，广边备。”帝曰：此不唯动摇人心，抑又使南方之人远戍西鄙，亦非便也。”遂寝其奏。
　　庚戌，帝以陕西二十三州图示辅臣，历指山川险易、蕃部居处。又指秦州曰：“此州在陇山之外，号为富庶，且与羌戎接畛，昨已命张雍出守，冀其绥抚有方也。”次复指殿北壁《灵州图》曰：“此冯业所画，颇为周悉，山川形势如此，安得知勇之为朕守之乎？”又指南壁甘、伊、凉等府图及东壁幽州已北契丹图曰：“契丹所据地，南北千五百里，东西九百里，封域非广也，而燕蓟沦陷，深可惜耳！”
　　甲寅，北面前阵钤辖张斌，与辽师遇于长城口。时积雨，辽人弓用皮弦皆缓湿，斌击败之，渐近界首，辽伏骑大起，而三路统帅未及进，前阵兵少，为辽师所乘，退保威虏军。
　　诏高阳三路兵增骑二万为前锋，又命将五人各领骑三千陈于先锋之前，别命莫州都部署桑赞领万人居莫州、顺安军，为奇兵，以备邀击，北平寨部署荆领嗣万人以断西山之路。
　　诏：“购馆阁逸书，每卷给千钱；及三百卷者，当量材录用。”
　　丙寅，辽主以泥淖，命班师。
　　十一月，丙子，王显奏前军与契丹战，大破之，戮二万馀人，获其统军铁林。
　　职方员外郎吴淑，上疏请复古车战之法，累数千言，帝称其博赡。
　　丁亥，御崇和殿，阅张去华所著《元元论》及《授田图》，谓近臣曰：“经国之道，必以养民务穑为先。朕常冀边鄙稍宁，兵革粗足，则可以力行其事，使吾民富庶也。”
　　先是边臣议城绥州，大屯兵积谷以遏党项，朝臣互执利害，久未决。十二月，中书、枢密会议，向敏中、周莹、王继英、冯拯、陈尧叟皆曰修之便。帝以境士遐邈，不可遥度，乃命比部员外郎洪湛、閤门祗候程顺等同往按视。
　　时灵州孤危，丁卯，诏群议弃守之宜。知制诰杨亿即日奏疏，请弃灵州，退保环、庆。帝访于左右，咸以为灵武乃必争之地，苟失之，则缘边诸州亦不可保；帝颇然之。宰相李沆奏曰：“若继迁不死，灵州必非朝廷所有。莫若发单车之使，召州将部分戍卒居民，委其空垒而归，如此，则关右之民息肩矣。”
　　闰月，洪湛等使还，言城绥州，其利七而害有二。丙戌，诏筑绥州城。
　　戊寅，李继迁蕃族讹遇等归顺。
　　己卯，以兵部尚书张齐贤为右仆射。
　　壬午，灵州言河外砦主李琼等以城降西夏，帝念其力屈就擒，特释其亲属。
　　甲午，以王超为西面行营都部署，环庆路部署张凝副之，秦翰为钤辖，领步骑六万援灵州。
　　是月，以西凉府六谷首领巴勒结为灵州西面都巡检使。会西凉使至，言六谷分左右厢，左厢副使折逋游龙钵实参巴勒结军事，宜授以官，乃以游龙钵领宥州刺史。
　　辽大丞相韩德昌，以南京、平州岁不登，奏免百姓农器钱，又请平州郡商贾价。是年，诏减关市税，复免南京、平州租税，从德昌之言也。
续资治通鉴--●卷第二十三
●卷第二十三
　　　　【宋纪二十三】　起玄黓摄提格正月，尽昭阳单阏六月，凡一年有奇。
　　　　 ○真宗膺符稽古神功让德文明武定章圣元孝皇帝咸平五年（辽统和二十年）
　　春，正月，庚子，辽主如延芳淀。
　　壬寅，帝谒启圣院太宗神御殿。初，太祖，太宗每岁上元幸佛寺，然后御楼观灯。帝自毕谅阴，以启圣院太宗降诞之地，圣容在焉，前期往拜，至望夕乃幸它寺，遂为制。
　　甲辰，以右仆射张齐贤为邠、宁、环、庆、泾、原、仪、渭、镇戎军经略使，判邠州，令环庆、泾原两路及永兴军驻泊兵并受齐贤节度。专为经略使自此始。
　　初，庆州发兵护刍粮诣灵州，殿中丞郑文宝，素知西边山川险易，上言必为继迁所败。已而转运使陈纬果没于贼，贼进陷清远军。文宝时居母丧，即命相府召文宝，询其策略；文宝因献《河西陇右图》，且言灵州可弃。于是遗王超西讨。丁未，诏起复文宝为工部员外郎，同句当陕西随军转运使事。
　　戊申，以吏部郎中田锡权句当通进、银台司兼门下封驳事。锡再掌银台，每览天下章疏，有言民饥盗起及诏敕不便者，悉条奏其事，帝对宰臣称锡为得争臣之体。
　　辛酉，女真宰相伊勒希达入贡于辽。
　　壬戌，环庆部署张凝袭诸蕃，焚族帐二百馀，斩首五千级，降九百馀人。
　　癸亥，改命张齐贤判永兴军府兼马步军部署，罢经略使之职。
　　帝谓宰相吕蒙正等曰：“朕每遇将臣，未尝不与细论利害，然未有能出奇策者。今已复春时，汲汲经营，将来犹虑不及。中书、枢密院可各述所见，具今岁防边宜如何制置，条列以闻。”
　　丙寅，田锡言：“霸州、乾宁军死伤人户，又，莫州奏饿杀一十六口，沧州奏全家饿死一十七口。陛下为民父母，使百姓饿死，乃是陛下孤负百姓。宰相调燮阴阳，启导圣德，而惠泽不下流，乃是宰相孤负陛下。昔伊尹作相，耻一夫不获。今饿死人如此，所谓‘焉用彼相’。若不别进用贤臣，臣恐危乱之萌，不独在边防而在内地也。”
　　以丁谓为夔州路转运副使。
