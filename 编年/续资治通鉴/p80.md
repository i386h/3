<!-- { "loadSidebar": true } -->
　　丁丑，命内侍都知阎承翰奉安太祖、太宗圣像于南京鸿庆宫。
　　九月，甲申朔，诏：“自今制置发运使，不限官品，其著位并在提点刑狱官上。”
　　丙戌，含誉星再见。
　　辛卯，尊上玉皇大帝圣号曰太上开天执符御历含真体道玉皇大天帝，以来年正月一日躬申荐告。
　　戊戌，帝御景福殿，试亳州、南京路服勤词学、经明行修举人，得进士绛州张观等二十一人，诸科二十一人，赐及第，除官如东封西祀例。
　　帝谓宰臣曰：“近岁举人，文艺颇精，孤贫得路。然为主司者亦大不易，徇请求则害公，绝荐托则获谤。”王旦曰：“今郡县至广，人数亦繁，必须临轩亲试。至于南省解发，非朝廷特为主张，则虽责成主司，亦难以集事也。”
　　辽耶律世良选马驼于乌尔古部，会德寽勒部人伊喇杀其详衮而叛，邻部皆应。世良遣人招之，降其数部。
　　辛丑，虢州防御使、邠宁、环庆路副都部署荆嗣卒，录其子。嗣起行间，以劳居方面，凡百五十战，有功未尝自伐。临终，戒其子曰：“吾闻累代为将，其后不兴。汝辈当益修谨也！”
　　癸卯，以奉上玉皇圣号，分命辅臣告玉清昭应宫、郊庙、社稷。
　　初，开封府解服勤词学进士二十五人，为下第者刘溉所讼，其十三人以寓贯，皆奔窜潜匿；有司追捕。王旦奏曰：“陛下搜罗才俊，今乃变为囚系，恐伤风教。且科举之设，本待贤德；此辈操行如此，望特出宸断以惩薄俗。”帝曰：“此盖官司过误，其寓贯者当并释罪，溉付外州羁管。”
　　既而御史雷泽、高弁上言：“溉讼事得实，被责太过。”帝以问旦，旦曰：“溉讼本非公心，据款乃俟其得解则讼，此搢绅之蟊贼。朝廷黜其无行，谏官所宜乐闻，弁妄行对奏。由是观之，向非圣断明哲，辨举子误犯，则须连坐府县。御史抨弹，甚无取也。”帝然之。弁寻以谏修玉清昭应宫，降知广济军。
　　丁未，诏：“自今举人，如本贯显无户籍，及离乡已久，许召官保明，于开封府投牒取解。”
　　壬子，以将作监丞李惟简为太子中允，致仕，别赐钱三十万。惟简，穆子也，性冲澹，不乐仕进，屏居二十馀年，帝特召对而命之。初召惟简，使者不知其所止，帝令至中书问王旦，然后人知惟简乃旦所荐也。旦所荐士甚多，类不以告人，其后史官修《真宗实录》，得内出奏章，乃知朝廷士多旦所荐者。
　　帝尝观书龙图阁，得王禹偁章奏，嗟美切直，因访其后。宰相言：“其子嘉言举进士及第，为江都尉，颇勤词学，而家贫母老。”是日，亦召对，特授大理评事。
　　辽耶律世良遣使献德寽勒部俘。
　　冬，十月，甲寅朔，辽主如中京。
　　高丽方与辽构兵，遂遣使入贡。帝问宰相王旦曰：“高丽久失进奉，今许其赴阙，契丹必知之。”王钦若曰：“此使到阙，正与契丹使同时。”旦曰：“外蕃入贡以尊中国，盖常事耳。彼自有隙，朝廷奚所爱憎！”帝曰：“卿言深得大体。戊午，诏登州置馆以待之。
　　甲子，玉清昭应宫成，总二千六百一十区。初料功须十五年，修宫使丁谓以夜继昼，每绘一壁给二烛，遂七年而成。军校工匠，第赏者九百馀人。
　　河北提点刑狱司言博州狱空百三十九日。宰相言天下奏狱空者无虚月，唯此日数稍多，特令降诏奖之。
　　十一月，癸未朔，以枢密副承旨张质为都承旨。质在枢要几五十年，练习事程，精敏端悫，未尝有过。旧本院吏罕有迁至都承旨者，帝素知其廉谨，故授之。尝召问五代以降洎国初军籍更易之制，且命条其利害。质纂为三篇，目曰《兵要》以进，帝览而称善。
　　乙酉，滨州河溢。
　　丙戌，谒玉清昭应宫，宴近臣于集禧殿。己丑，加玉清昭应宫使王旦司空，修宫使丁谓工部尚书。更置玉清昭应宫副使，即以谓为之。
　　壬辰，御乾元门，观酺五日。
　　户部尚书陈尧叟上《汾阴奉祀记》三卷。
　　乙未，鄜延路钤辖张继能言：“赵德明进奉人挟带私物，规免市征，望行条约。”帝曰：“戎人远来，获利无几，第如旧制可也。”
　　己酉，置玉清昭应宫判官、都监，以左正言夏竦为判官，内殿承制周怀政为都监。
　　王旦之为景灵宫朝修使也，竦实掌其笺奏。竦尝卧病，旦亲调药饮之，数称其才；因使教庆国公书，又同修《起居注》，及是为判官，皆旦所荐也。
　　初，丁谓欲大治城西礟场，酾金水，作后土祠以拟汾阴脽上，林特欲跨玄武门为复道以属玉清昭应宫；李溥欲致海上巨石，于会灵池中为三神山，起阁道；群臣亦争言符瑞。竦独抗疏以为不可，其事遂罢。及为判官，居月馀，乃奏宝符阁奏神果实，旦起视之无有，俎滓狼籍左右，殆神食之云。
　　知秦州张佶言蕃部俶扰，已出兵格斗，望量益士卒。王旦曰：“今四方宁辑，契丹守盟，西戎入贡，籓翰之臣，宜务镇静。”帝曰：“边臣利于用兵，殊不知无战为上。顷岁河北请增边兵，王饮若等亦惑其言，惟朕断以不疑，终亦无患。”
　　十二月，癸丑朔，日当食不亏。
　　己未，作元符观。初，每岁天庆节，就左承天祥符门设帟幕，启道场，帝以车骑往来喧杂，乃命葺皇城司廨舍新堂为是观。堂即刘承规所创，景德末司命临降处也。
　　丁卯，权知高丽国事王询遣奏告使尹证古及女真将军大千机以下，凡七十八人，以方物来贡。询表言：“契丹阻其道路，故久不得通。请降皇帝尊号、正朔。”诏从其请。询又言：“大千机自称父兄曾入觐，其兄留弗归，兹行遂往归访。”又，河北居民窦文显等十七人先为契丹所掠，投奔高丽，询亦遣还，令归本贯。帝深嘉其意，待证古甚厚。
　　是岁，辽放进士张用行等三十一人及第、出身。
续资治通鉴--●卷第三十二
●卷第三十二
　　　　【宋纪三十二】　起旃蒙单阏正月，尽柔兆执徐六月，凡一年有奇。
　　　　 ○真宗膺符稽古神功让德文明武定章圣元孝皇帝大中祥符八年（辽开泰四年）
　　春，正月，壬午朔，诣玉清昭应宫太初殿，奉表上玉皇大天帝圣号；遂奉安刻玉天书于宝符阁，塑御像冠服立侍。帝升阁，备登歌，酌献；还，御崇德殿受贺，大赦天下。缘河、淮南、两浙民田经水灾者，悉蠲其税。
　　乙酉，辽主如瑞鹿原。
　　丙戌，命耶律世良再伐德寽勒部。
　　庚寅，宴近臣于会灵观，以玉清昭应宫奏告礼毕也。
　　甲午，命兵部侍郎、修国史赵安仁等知礼部贡举。帝览诸道贡举人数减于常岁，因曰：“外郡官吏未体朕意邪？比者诏命累下，但戒其徇私；若能精择寒俊，虽多何害！”是岁，始置誊录院，令封印官封所试卷，付之集书吏录本，诸司供帐，内侍二人监焉。命京官校对，用两京奉使印讫，复送封印院，始送知举官考校。
　　丁酉，辽主猎马兰淀。
　　戊戌，徙棣州城。
　　先是河北转运使李士衡、张士逊等言：“河流高于州城者太馀。朝命累年役兵修固，盖念徙城重劳民力。而去冬盛寒，尚有冲注，若冻解，必致决溢，为患滋深。今请于州之北七十里阳信县界地名八方寺。即高阜改筑州治，以今年捍堤军士助役，则永久之利。”诏可，令权度支判官张绩、内侍押班周文质乘传与士衡、士逊等同莅其事，三月而役成。时故城积粮甚多，或者病其难徙；士逊视濒河数州方歉食，即计其馀以贷民，期来岁输新治，公私便之。
　　先是河决棣州，知天雄军寇准请徙州滳河，命孙冲按视，还言：“徙州动民，亦未免治堤，不若塞河为便。”遂以冲知棣州。自秋至春凡四决，皆塞之。至是徙州阳信，冲坐事为使者论奏，徙知襄州；复上疏论徙州非便，且著《河书》以献。既而大水没故城丈馀。
　　壬寅，辽东征。东京留守善宁、平章哈里衮奏已总大军及女真诸部兵分道进讨。辽主遣使赍密诏于军。
　　二月，壬子朔，辽主如萨堤泺。
　　于阗国贡于辽。
　　泗州周宪百五岁，诏赐束帛。
　　甲寅，宗正寺火，有司奉玉牒属籍置它舍得免。命盐铁副使段煜择地营宗正寺。
　　丙辰，西蕃首领嘉勒斯赉等并遣贡名马，估其直约钱七百六十万；诏赐锦袍、金带、供帐什物、茶、药有差，凡中金七千两，它物称是。
　　丙寅，以楚王元佐为天策上将军、兴元牧，赐剑履上殿，诏书不名。”
　　丙子，诏礼部贡院：“进士六举、诸科九举以上，虽不合格，并许奏名。”
　　知永兴军、龙图阁直学士陈尧咨，好以气凌人，转运使乐黄目表陈，因求解职，诏不许。己卯，徙尧咨知河南府兼留守司事。帝闻尧咨多纵恣不法，诏黄目察之，尽得其实。帝不欲穷治，止落职，徙知邓州。
　　它日，帝谓宰相曰：“或言黄目在陕西条约边事，虽主将亦罕饶假。”王旦曰：“太祖朝边臣横恣，或得一儒臣稍振纪纲，便为称职。”帝曰：“近闻外官多事依违，黄目苟能如此，亦可嘉也。然不可过当生事，宜密戒之。”
　　三月，辛卯，中书上群臣应诏所举官。帝览之，曰：“皇甫选，人言其好谈民政，陈绛亦闻有吏干。”王旦等曰：“选好师慕古人，而临事迂阔，无益于用。绛制策入等，外任有声，而性多简倨。”时李永锡亦在举中，旦等言：“永锡即顷年妄陈封事被黜者。”帝因曰：“搢绅之士，多恣毁訾，近日颇协附有位，久则便成朋党，深宜绝其本原也。”
　　戊戌，赵安仁等上礼部合格人数姓名。帝顾谓宰相曰：“今岁举场，似少谤议。”王旦曰：“条式备具，可守而行，至公无私，其实由此。”
　　癸卯，帝御崇政殿覆试，多所黜落；又疑所黜抹者或未当，命宰相阅视之。于是赐进士胶水蔡齐以下百九十七人及第，六人同出身。又赐六举以上特奏名进士七十八人同《三礼》出身，赐诸科三百六十三人及第、同出身。齐等既考定，帝顾问王旦等曰：“有知姓名者否？”皆曰：“人无知者，真所谓搜求寒俊也。”
　　故事，当赐第，必召其高第数人并见，又参择其材质可者，然后赐第一。时新喻萧贯与齐并见，齐仪状秀伟，举止端重，帝意已属之，知枢密院寇准又言：“南方下国人不宜冠多士。”齐遂居第一。帝喜，谓准曰：“得人矣！”特召金吾给七驺，出两节传呼，因以为例。准性自矜，尤恶南人轻巧，既出，谓同列曰：“又与中原夺得一状元。”
　　吴人范仲淹，生二岁而孤，母贫，更适长山硃氏，从其姓，名说。读书僧舍，日作粥一器，分塊为四，早暮取二塊，断齑数茎，入少盐以啖之，盖三年焉。至是登第，除官，始复姓改名，迎其母归养。
