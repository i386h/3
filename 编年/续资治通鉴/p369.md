<!-- { "loadSidebar": true } -->
　　先是世忠数上疏，议不当议和。帝赐以手札曰：“朕勉从人欲，嗣有大器。而梓宫未还，母后在远，陵寝宫禁，尚尔隔绝，兄弟宗族，未遂会聚，十馀年间，民兵不得休息，早夜念之，何以为心！所以屈己和戎，以图所欲，赖卿同心，其克有济。卿其保护来使，无致疏虞。”世忠既受诏，乃复上此奏，词意剀切，由是秦桧恶之。
　　甲辰，枢密副使王庶充资政殿学士、知潭州。
　　庶论金不可和，于道上疏者七，见帝言者六。秦桧方挟金自重以为功，绌其说。庶语桧曰：“公不思东都抗节全赵时，而忘此敌耶？”桧大恨。庶又抗章求去，乃有是命。
　　中书舍人兼侍讲兼学士院句龙如渊试御史中丞。
　　时秦桧方主和议，力赞屈己之说，以为此事当断自宸衷，不必谋之在廷。帝将从其请，而外论群起，计虽定而未敢毕行。如渊言于桧曰：“相公为天下大计，而群说横起，何不择人为台官，使尽击去，则相公之事遂矣。”桧大悟，遂擢如渊中丞，人皆骇愕。
　　侍御史萧振权尚书工部侍郎。振乞留王庶，故有是命。
　　丁未，枢密院编修官胡铨上疏曰：“臣谨按王伦本一狎邪小人，市井无赖，顷缘宰相无识，遂举以使敌。专务诈诞、欺罔天听，骤得美官，天下之人切齿唾骂。今者无故诱致敌使，以诏谕江南为名，是欲臣妾我也，是欲刘豫我也。刘豫臣事金国，南面称王，自以为子孙帝王万世不拔之业，一旦金人改虑，捽而缚之，父子为虏。商鉴不远，而伦又欲陛下效之。夫天下者，祖宗之天下也；陛下所居之位，祖宗之位也。奈何以祖宗之天下为金人之天下，以祖宗之位为金人籓臣之位乎？且安知异时无厌之求，不如我以无礼如刘豫也！夫三尺童子，至无知也，指仇敌而使之拜，则怫然怒；堂堂大国，相率而拜仇敌，曾无童稚之羞，而陛下忍为之耶？伦之议乃曰：‘我一屈膝，则梓宫可还，太后可复，渊圣可归，中原可得。’呜呼！自变故以来，主和议者，谁不以此说啖陛下哉？然而卒无一验，则敌之情伪已可知矣。陛下尚不觉悟，竭民膏血而不恤，忘国大仇而不报，含垢忍耻，举天下而臣之甘心焉。就令敌决可和，尽如伦议，天下后世谓陛下何如主也？况敌人变诈日出，而伦又以奸邪济之，则梓宫决不可还，太后决不可复，渊圣决不可归，中原决不可得；而此膝一屈，不可复伸，国势凌夷，不可复振，可为恸哭流涕长太息者矣！向者陛下间关海道，危如累卵，当时尚不忍北面臣敌；况今国势稍张，诸将尽锐，士卒思奋！只如顷者敌势陆梁，伪豫入寇，固尝败之于襄阳，败之于淮上，败之于涡口，败之于淮阴，较之前日蹈海之危，已万万矣；倘不得已而用兵，则我岂遽出敌人下哉！今无故而反臣之，欲屈万乘之尊，下穹庐之拜，三军之士，不战而气已索，此鲁仲连所以义不帝秦，非惜夫帝秦之虚名，惜夫天下大势有所不可也。今内而百官，外而军民，万口一谈，皆欲食伦之内，谤议汹汹，陛下不闻，正恐一旦变作，祸且不测。臣窃谓不斩王伦，国之存亡未可知也。
　　“虽然，伦不足道也，秦桧以心腹大臣而亦然。陛下有尧、舜之资，桧不能致陛下如唐、虞，而欲导陛下为石晋。近者礼部侍郎曾开等引古谊以折之，桧乃厉声责下：‘侍郎知故事，我独不知！’则桧之遂非很愎，已自可见。而乃建白，令台谏侍臣签议可否，是盖恐天下议己，而令台谏侍臣共分谤耳。有识之士，皆以为朝无正人，吁，可惜哉！顷者孙近傅会桧议，遂得参知政事。天下望治有如饥渴，而近伴食中书，谩不敢可否一事，桧曰敌可讲和，近亦曰可和，桧曰天子当拜，近亦曰当拜。臣尝至政事堂，三发问而近不答，但曰已令台谏侍从议之矣。呜呼！参赞大臣，徒取充位如此，有如敌骑长驱，尚能折冲御侮邪？臣窃谓秦桧、孙近亦可斩也。
　　“臣备员枢属，义不与桧等共戴天日，区区之心，愿断三人头竿之藁街，然后羁留敌使，责以无礼，徐兴问罪之师，则三军之士，不战而气自倍。不然，臣有赴东海而死，宁能处小朝廷求活耶！”
　　戊申，接伴使范同，奏金使遣人议过界，帝曰：“若使百姓免于兵革之苦，得安其生，朕亦何爱一己之屈！”时上下汹汹，上手札付同，涂中稍生事，当议编置。既而金使萧哲与其右司侍郎张通古入境，同北向再拜，问金主起居，军民见者，往往流涕。
　　辛亥，枢密院编修胡铨昭州编管。
　　铨之上书也，都人喧腾，数日不定。帝语秦桧曰：“朕本无黄屋心，今横议若此，据朕本心，惟有养母耳。”于是桧与参知政事孙近言：“臣等比以金使及境，各进愚计，务欲接纳适中，可以经久。朝廷之体，贵在缜密，不敢漏言。闻铨上章历诋，盖缘臣等识浅望轻，无以取信于人，伏望睿断早赐诛责，以孚众听。”诏答曰：“卿等所陈，初无过论。朕志固定，择其可行。中外或致于忧疑，道路未详其本末。至小吏轻诋柄臣，久将自明，何罪之有！”至是乃议责铨。桧批旨曰：“北使及境，朝廷夙夜讲究，务欲上下安帖，贵得和议久远。铨身为枢属，既有所见，自合就使长建白。乃狂妄上书，语言凶悖，仍多散副本，意在鼓众劫持朝廷。可追毁出身以来文字，除名勒停，送昭州编管，永不收叙。令临安府差使臣兵级押发前去，候到，具日月闻奏。仍令学士院降诏，布告中外，深知朕安民和众之意。”
　　时铨妾孕临月，遂寓湖上僧舍，欲少迟行，而临安已遣人械送贬所。秘书省正字范如圭，如敕令所删定官方畴见吏部侍郎晏敦复，为铨求援。敦复曰：“顷尝言桧奸，诸公不以为然；今方专国，便敢如此。此人得君，何所不为！”敦复即往见守臣徽猷阁待制张澄，语之曰：“铨论宰相，天下共知。祖宗朝言事官被谪，开封府必不如是。”澄愧谢曰：“即追还矣。”
　　壬子，改铨监广州都盐仓。
　　宜兴进士吴师古锓铨疏于木，监登闻院陈刚中以启送行。师古坐流袁州，刚中谪知虔州安远县。
　　丙辰，金以康宗以上画像工毕，奠献于乾元殿。
　　张浚在永州，上疏言：“燕、云之举，其监不远。盖自宣和以来，挟诈反覆，倾我国家，非可结以恩信。借令彼中有故，上下分离，天属尽归，河南尽复，我必德其厚赐，谨守信誓，数年之后，人心益懈，士气渐消。彼或内变既平，指瑕造衅，肆无厌之求，发难从之请，其将何词以对？顾事理可忧，又有甚于此者。陛下积意兵政，将士渐孚，一旦北面事仇，听其号令，小大将帅，孰不解体！陛下欲经理河南而有之，臣知其无与赴功而共守者也。”凡五十疏，皆不服。
　　岳飞在鄂州，上言：“金人不可信，和议不可恃，相臣谋国不臧，恐贻后人讥。”秦桧衔之。
　　十二月，甲寅，检校少傅、奉国军节度使、知绍兴府赵鼎充醴泉观使，免奉朝请，从所请也。
　　乙卯，左朝奉大夫、主管洪州玉隆观冯楫守宗正少卿、假徽猷阁待制，为国信计议副使。楫既罢归，行至镇江，复召楫入对，除楫故官，与王伦偕见使人议事。
　　丙辰，诏曰：“朕以眇躬，抚兹艰运，越自初载，痛二帝之蒙尘，故兹累年，每卑辞而遣使。不难屈己，徒以为亲，虽悉意于经营，终未得其要领。昨者惊传讳问，恭请梓宫，彼方以讲好而来，此固当度宜而应。朕念陵寝在远，梓宫未还，伤宗族之流离，哀军民之重困，深惟所处，务适厥中。既朝虑而夕思，又广询而博访，言或同异，正在兼收，事有从来，固非创议。枢密院编修官胡铨，职在枢机之属，分乖廉陛之仪，遽上封章，肆为凶悖，初投匦而未出，已誊稿而四传，导倡陵犯之风，阴怀劫持之计。倘诚心于体国，但合输忠；惟专意于取名，故兹眩众。闵其浅虑，告尔多方，勿惑胥动之浮言，庶图可久之大计。”时秦桧恐言者不已，故请下此诏以戒谕之。
　　戊午，秦桧以大金使名未正，乞令人与计议，改江南为宋，诏谕为国信，如不受封册，不遣泛使，皆当先事言之，帝曰：“朕受祖宗二百年基业，为臣民推戴，已逾十年，岂肯受其封册！兼画疆之后，两国各自守境，每事不相关涉，惟正旦、生辰遣使之外，非时不许往来，朕计已定。”
　　己未，吏部尚书李光参知政事。
　　秦桧与光初不相知，特以和议初成，将揭榜，欲藉光名以镇压耳。帝意亦不欲用光，桧言：“光有人望，若同押榜，浮议自息。”帝乃许之。
　　癸亥，金新宫成。
　　乙丑，诏：“绍兴府南班不带遥郡宗室十八员，岁拨上供米五百斛，令同判大宗正事士祇均给之。”以士祇言宗室俸薄者不足于籴故。
　　庚午，殿中侍御史郑刚中言：“今日之势，尤急于边郡。如楚、泗、通、泰、滁、濠、江、鄂以至荆、襄、关陕之地，不过二十馀郡，愿诏大臣，精选二十馀辈，分而布之，使其招徠牧养，朝廷又时遣使按行，无状者易之，处处得人，则须以持久，增敕赐金之事可行矣。”从之。
　　甲戌，端明殿学士、提举万寿观韩肖胃以旧职签书枢密院事。
　　乙亥，以肖胃为大金奉表报谢使，光山军承宣使、枢密副都承旨钱愐副之。
　　丙子，金诏谕使、尚书右司侍郎张通古，明威将军、签书宣徽院事萧哲至行在，言先归河南地，徐议事。以左仆射府馆之。
　　丁丑，金立贵妃费摩氏为皇后。
　　诏：“大金遣使前来，止为尽割陕西、河南故地，与我讲和，许还梓宫、母、兄、亲族，馀无须索。虑士民不知，妄有扇惑，尚书省榜谕。”
　　台谏官句龙如渊等再诣都堂议国事。秦桧曰：“若王伦商量不听，则如之何？”如渊曰：“正恐伦未能办此。亦尝率易入文字，请相公、参政亲见使人与议，庶国事早济。”李光曰：“此固不可惮；第一至馆中遂有如许礼数。”如渊曰：“事固如此。然视人主之屈，则有间矣。”光默然。
　　遂召国信计议使王伦、副使冯楫至都堂。如渊语伦曰：“公为使人，通两国之好，凡事当于敌中反覆论定，安有同敌使到此而后议者！”伦泣且曰：“伦涉万死一生，往来敌中者数四。今日中丞乃责伦如此！”桧等共解之曰：“中丞无它，亦激公使了取书事耳。”伦曰：“此则不敢不勉。”
　　戊寅，句龙如渊与李谊入对，帝曰：“士大夫但为身谋，向使在明州时，朕虽百拜，亦不复问矣。”帝辞色俱厉。如渊曰：“今日事势，与在明州时不同。”谊曰：“此事莫须召三大将来，与之商议，取其稳当乃可？”帝不答，久之曰：“王伦本奉使，至此亦持两端；秦桧素主此议，今亦求去矣。”
