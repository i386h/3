<!-- { "loadSidebar": true } -->
　　西京留守推官仙游蔡襄，作《四贤一不肖诗》，四贤，指仲淹、靖、洙、修；不肖，斥若讷也。泗州通判陈恢，寻上章乞根究作诗者罪，左司谏韩琦，劾恢越职希恩，宜重贬，不报，而襄事亦寝。
　　光禄寺主簿苏舜钦上疏言：“孔道辅、范仲淹刚直不挠，致位台谏，后虽改它官，不忘献纳。二臣者非不知缄口数年，坐得卿辅，盖不愿负陛下委注之意；而皆罹中伤，窜谪而去，使正臣夺气，鲠士咋舌。昔晋侯问叔向曰：‘国家之患孰为大？’对曰：‘大臣持禄而不及谏，小臣畏罪而不敢言，下情不得上通，此患之大者。’今国家班设爵位，当责其公忠，安可教之循默！赏之使谏，尚恐不言；罪其敢言，孰肯献纳！物情闭塞，上位孤危，轸念于兹，可为惊怛！觊望陛下发德音，寝前诏，勤于采纳，可常守隆平。若诏榜未削，欺罔成风，则不惟堂下远于千里，窃恐指鹿为马之事复见于今朝矣。”
　　丁未，辽主如呼图里巴山避暑。
　　六月，戊申朔，许越州立学，仍给田五顷。
　　壬子，许阶州立学，仍给田五顷。
　　壬戌，辽命修南京宫阙、府署。
　　甲子，许真定府、博州、郢州立学，各给田五顷。
　　壬申，虔、吉州水溢，赐溺家钱有差。
　　秋，七月，己卯，新作延宁观，本王中正旧第，保庆太后出奁中物市其地而建之。
　　初，有诏罢修寺观，及是谏官、侍御史以为言。帝谓辅臣曰：“此太后奁中物耳。谏官、御史欲邀名邪？”参知政事宋绶进曰：“彼岂知太后所为，但见兴土木违近诏，即论奏之。且事有疑似，传闻四方，为圣政之累，何可忽也！”
　　戊子，冯元、聂冠卿、宋祁等上《景祐广乐记》八十一卷；己丑，元等并进官。
　　庚寅，右谏议大夫、集贤院学士孙冲上所撰《五代纪》七十卷，降诏褒答。
　　乙未，初置大宗正司，以宁江节度使允让知大宗正事，彰化留后守节同知大宗正事。时诸王子孙众多，既聚居睦亲宅，故于祖宗后各择一人，使司训导，纠违失。凡宗族之政令，皆关掌奏，事毋得专达，先详视可否以闻。
　　己亥，命丁度、高若讷、韩琦同详定黍尺钟律。
　　还卢多逊家怀州所没田宅。
　　庚之，太平兴国寺灾。是夕，大雨，震电，火起寺阁中，燔开先殿及寺舍数百楹。
　　朝廷始议修复，崇政殿说书贾昌朝言：“《易?震卦》之《象》曰：‘洊雷震，君子以恐惧修省。’《春秋传》曰：‘人火曰火，天火曰灾。’窃惟近年寺观屡灾，此殆天示谴告。请勿缮治，以示畏天戒、爱人力之意。’从之。
　　泗州新作普济院成，诏给田十顷；保庆太后施钱所建也。
　　辛丑，辽主录囚。有耶律札巴者，诬其弟罕格谋杀己，有司奏当反坐。临刑，其弟泣诉：“臣惟一兄，乞贷其死。”辽主悯而许之。
　　辽有司获盗八人，皆弃市。既而获真盗，八家诉冤，中书令张俭再三申理，辽主勃然曰：“卿欲朕偿命邪！”俭曰：“八家老稚无告，少加存恤，使得收葬，足慰存殁矣。”辽主从之。
　　八月，己酉，班民间冠服、居室、车马、器用犯制之禁。
　　右司谏、直集贤院韩琦言：“乐音之起，生于人心，是以喜怒哀乐之情感于物。则噍杀啴缓之声随而应之，非器之然也。故孔子曰：‘乐云乐云，钟鼓云乎哉！’孟子对齐宣王云，今乐犹古乐，能与百姓同乐，则古今一也。臣奉诏与丁度等详定阮逸、胡瑗、邓保信所造钟律，粗考前志，参验今法，二家之说，差舛未安。窃以祖宗旧乐，遵用己久，属者徇一臣之偏议，变数朝之同律，赐金增秩，优赏其劳，曾未周岁，又将易制，臣虑后人复有从而非之者，不惟有伤国体，实亦虚费邦用。臣窃计之，不若穷作乐之原，为致治之本，使政令平简，民人熙洽，海内击壤鼓腹以歌太平，斯乃治古之乐，可得以器象求乎！就达其原，又当究今之所急者。且西北二陲，久弛边备，陛下与左右大臣宜先及之，缓兹求乐之议，移访安边之策，然后将王朴、逸、瑗、保信三法，别诏稽古之臣，取其中合典志者以备雅奏，固亦未晚。”诏丁度等速详定以闻。
　　九月，庚辰，幸睦亲宅，宴宗室及从官。
　　己丑，出内藏库缗钱五十万，下河北转运司市籴边储。
　　赐河南府新修太室书院名曰嵩阳书院。
　　辛卯，诏淮南转运使岁一诣阙奏事。先是罢发运使及岁入奏计，至是祠部郎中杨告领转运使兼发运事，请复之。
　　壬辰，以阮逸为镇安节度掌书记、知城父县，故瑗试校书郎。初，召逸、瑗作钟磬律度，丁度等详定，言案之与古多不合，帝犹推恩而遣之。
　　乙未，以崇政殿说书、国子监直讲王宗道、国子监说书杨中和并为睦亲宅讲书，仍兼国子监讲说。睦亲宅讲书始此。
　　冬，十月，甲寅，新作朝集院成。
　　辽主自秋末猎黄华山，获熊三十六。是月，幸燕京，御元和殿，以《日射三十六熊赋》、《幸燕诗》试进士于廷，赐冯立、赵徽等四十九人及第，以立为右补阙，徽以下皆为太子中舍，赐绯衣、银鱼，遂大宴。辽御试进士自此始。丞相张俭等又请幸礼部贡院，欢饮至暮而罢。
　　辽主甚重张俭，进见不名，赐诗褒美。俭衣唯帛，食不重味，月俸有馀，周给亲旧。方冬，奏事便殿，辽主见其衣袍弊恶，密令近侍以火夹穿孔记之，屡见不易。辽主问其故，俭曰：“臣服此袍已三十年。”时尚奢靡，故以此微讽逾之。辽主怜其清贫，令恣取内府物，俭奉诏持布三端而出，益见奖重。俭有弟五人，辽主欲俱赐进士第，俭固辞。
　　十一月，戊寅，保庆太后杨氏崩。
　　始，帝起居饮食，后必与俱，拥祐勤备。性慈让，帝尝召其侄永节、永德见禁中，欲授诸司副使，后辞曰：“小儿岂胜大恩！倘小官可也。”乃并命为左右侍禁。庄献崩，后嗣享尊号，帝奉笺称臣，后固辞。又岁奉缗钱二万助汤沐，后复辞，帝不从。帝未有嗣，后从容劝帝选宗子养宫中，由是英宗自宫邸未龆龀养后所。后无疾而终，殡于皇仪殿，敕知枢密院事王随为园陵监护使。礼官请为后服缌麻，帝改用唐武宗服义安王太后故事，加服小功，以五日易月而除，不视前后殿朝凡八日，不朝前殿四日，御素纱巾幞、浅黄袍、黑革带，俟虞主祔奉慈庙，始服常服。内出缗钱十万佐园陵费，上谥曰庄惠，祝册文并称孝子嗣皇帝。
　　十二月，戊申，诏：“宣敕答刂子，非经通进、银台司，毋得直下诸处。”初，龙图阁直学士李纮领银台司，具言宣敕答刂子皆不经本司，封驳之职遂废不举，请用旧制申明之，故有是诏。
　　丙寅，户部侍郎、知枢密院李谘卒。帝幸其第临奠，辍视朝一日，赠右仆射，谥宪成。谘性明辨，周知世务，在枢密府，务革滥赏，其戎马功簿之目，能悉数帝前，号为称职。
　　丁卯，以同知枢密院事王德用知枢密院事，翰林学士承旨、礼部侍郎章得象同知枢密院事。得象为人庄重，杨亿尝称为公辅器，或问之，答曰：“闽士多轻狭，而得象浑厚有容，此所以贵也。”在翰林十二年，庄献太后临朝，宦官炽横，太后每遣内侍至学士院，得象必正色严待之，或不交一言，议者为此称焉。
　　赵元昊自制蕃书十二卷，国人纪事悉用蕃书，私改广运三年为大庆元年。再举兵攻回纥瓜、沙肃三州，尽有河西故地。将谋入寇，恐嘉勒斯赉拟其后，复举兵攻兰州诸羌，南侵至马衔山，筑城瓦川会，留兵镇守，绝吐蕃与中国相通路。
　　折惟中卒，以其子继宣权知府州事。
　　初，辽医人鲜知切脉审药，辽主命耶律庶成译方脉书行之，自是人皆通习。
　　　　 ○仁宗体天法道极功全德神文圣武睿哲明孝皇帝景祐四年（辽重熙六年）
　　春，正月，戊寅，赐蔡州学田十顷。
　　壬午，诏均诸州解额。
　　甲午，内藏库主者言：“岁斥缗钱六十万以助三司，盖始于天禧三年，时诏书切戒三司毋得复有假贷。自明道二年距今才四年，而所贷钱帛凡九百十七万二千有馀，请以天禧诏书申饬之。”奏可。
　　二月，己酉，祔葬庄惠皇太后于永安陵之西北隅。
　　初，殿中侍御史张奎请亲祀高禖。庚戌，礼院上其仪，诏从之。
　　己未，祔庄惠太后神主于奉慈庙。
　　乙丑，置赤帝像于宫中，以祈皇嗣。
　　丙寅，赐常州学田五顷。
　　三月，甲戌朔，置天章阁侍讲，以贾昌朝、王宗道、赵希言、杨安国为之。
　　追复卢多逊为工部尚书，以其子察援赦自陈也。
　　戊寅，诏礼部贡举。
　　辽以秦王萧孝穆为北院枢密使，徙封吴王。孝穆尝语人曰：“枢密选贤而用，何事不济！若自亲烦碎，则大事凝滞矣。”故其所荐拔，皆忠直之士。然辽自萧哈绰为枢密，以吏才进，其后转相亻放效，多不知大体。孝穆乃叹曰：“不能移风易俗，臣子之道，固若是乎！”晋王萧孝先出为南京留守。萧孝先失太后之援，居恒郁郁不乐。
　　丙申，内出庄惠太后阁金千馀两，市庄园、邸舍以给万寿观。时于万寿观建广爱殿，奉安庄惠御容故也。
　　同知礼院吴育，言旧藏礼文故事，类例不一，请择儒臣与本院官约古今制度，参定为一代之法；从之。
　　夏，四月，乙巳，赐宣州学田五顷。
　　丁未，诏学士院，自今制策登科人并试策论各一道。时将作监丞富弼献所为文，命试馆职，弼以不能为诗赋辞，上特令试策论，因有是诏。弼寻授太子中允、直集贤院。
　　甲子，宰臣吕夷简罢为镇安节度使、同平章事，判许州；王曾罢为左仆射、资政殿大学士，判郓州；参知政事宋绶罢为尚书左丞、资政殿学士；蔡齐罢为吏部侍郎，归班。
　　天圣中，曾为首相，夷简参知政事，事曾甚谨，曾力荐夷简为亚相。未几，曾罢，夷简为首相，居五年罢，不半岁复位。李迪为次相，与夷简不协，夷简欲倾迪，乃援曾入使枢密，不半岁迪罢，即代之。始，曾久外，有复入意，绶实为达意于夷简，夷简即奏召曾。及将以曾代迪，缓谓夷简曰：“孝先于公，交契不薄，宜善待之，勿如复古也。”夷简笑诺其言。绶曰：“公已位昭文，处孝先以集贤可也。”夷简曰：“吾虽少下之，何害？”遂请曾为首相，帝不可，乃为亚相。孝先，曾字；复古，迪字也。既而夷简专决，事不少让，曾不能堪，论议多不合。曾数求去，夷简亦屡丐罢，帝疑焉，问曾曰：“卿亦有所不足邪？”曾言夷简招权市恩；时外传夷简纳知秦州王继明馈赂，曾因及之。帝诘夷简，至交论帝前。夷简乞置对，而曾亦有失实者，帝不悦。绶素与夷简善，齐议事间附曾，故并绶、齐皆罢。
