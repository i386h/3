<!-- { "loadSidebar": true } -->
　　前将作监硃安国言：“文思院制造，有物料未到者，转移以应急切之须。愿明诏，自今文思院制造，不得转料。又，皇城司差亲从官二人充本院监作，动辄胁持，邀取常例，宜罢差。”帝曰：“然。亲从官诚宜罢之。”
　　以知漳州黄启宗清廉律己，抚字有劳，除秘阁，再任。
　　庚寅，金葬宣孝太子于大房山。
　　金主欲加以帝号，问于群臣，翰林修撰赵可对曰：“唐高宗追谥太子宏为孝敬皇帝。”左丞张汝弼曰：“此盖出于武后。”遂止。乃建庙于衍庆宫。
　　戊戌，金以皇子曹王永功为御史大夫。
　　辛丑，冬至，郊。先是诏史浩、陈俊卿陪祠，皆辞。
　　十二月，庚戌朔，加太上皇尊号“绍业兴统明谟盛烈”八字，皇太后“备德”二字。壬子，王淮等贺册宝礼成。帝曰：“前日慈颜甚欢。”淮曰：“陛下奉亲至诚，载籍所未闻。”帝曰：“太上赐朕销金背子一领，但色差浅，此便是昔人斑衣。来岁庆寿日，更服以往。”淮等曰：“洵盛事也。”
　　癸丑，尚书右司郎中何万言：“今之风俗，视旧日侈，此家给人足不能如往时也。本朝自淳化后，已号极治，仁宗深虑风俗易奢，景祐二年诏：‘天下士庶之家，非品官无得起门屋；非宫室寺观毋得彩绘门宇；器用毋得纯金及表里用硃；非三品以上及宗室、戚里家毋得金棱器及用玳瑁器；非命妇毋得金为首饰及真珠装缀首饰、衣服；凡有床褥之类，毋得用纯锦绣；民间毋得乘檐子，其用兜子者，舁无过四人；非五品以上毋得乘闹装银鞍。违者，物主、工匠并以违制论。’令请考其违戾于礼法者，开具名件，严立禁戢，始自中都，以至四方，则用度有制，民力自宽。”诏礼部参照景祐诏书并见行条令讨论闻奏。
　　甲寅，茶马司言宕昌马场岁额所管，皆是远蕃入中，其间多蹄黄怯瘦之类，若行排拨，必致损毙。令于西和州置丰草监，并宕昌良马监，务应歇养。
　　金枢密使图克坦克宁请立金源郡王为皇太孙，以系天下之望，曰：“此事贵果断，不可缓也。缓则起觊觎之心，来谗佞之言，岂惟储位久虚，而骨肉之祸恐自此始矣。”金主以为然。戊午，诏起复皇孙金源郡王玛达格判大兴尹，进封原王。
　　庚申，知成都府留正以病告，帝曰：“留正病，可即择人知成都。”王淮等荐赵汝愚，帝曰：“朕亦思之，无如汝愚，其处事不偏，可任也。”
　　癸亥，权发遣简州丁逢朝辞，论今日财赋，窠名之数多，养兵之费重，民力有限，而州县之吏，并缘名色，巧计侵移，重困民力，请严行禁止。帝曰：“卿到简州，当遵守所言。”
　　丙寅，金左丞相完颜守道，左丞张汝弼，右丞钮祜禄额特喇，参知政事张汝霖，坐擅增东京诸皇孙食料，各削官一阶。
　　丁卯，湖北提举赵善誉言：“江陵府高陂河渡，请尽废官课，听从近便居民各以舟船渡载，庶几豪民不得专其利，而民力无迫胁阻滞之患。”从之。
　　甲戌，金主谓宰臣曰：“太尉守能，论事止务从宽，犯罪罢职者多欲复用。若惩其首恶，后来知畏；罪而复用，何以示戒！”
　　金主闻有司市面，不时酬直，怒监察不举劾，杖之，以问参知政事程辉，辉曰：“监察君之耳目，所犯罪轻，不赎而杖，亦一时之怒也。”金主曰：“职事不举，是故犯也。杖之何不可？”辉曰：“往者不可谏，来者犹可追。”
　　乙亥，忠翊郎、殿前司左翼军统制盛雄飞，特降两官，送隆兴府居住，以不亲临教阅，添置回易，泉州以其事来上，故有是诏。
　　丙子，金主谓宰臣曰：“原王大兴行事如何？”额特喇对曰：“闻都人皆称之。”金主曰：“朕令察于民间，咸言见事甚明，予夺皆不失常，曹、豳二王弗能及也。又闻有女真人诉事，以女真语问之，汉人诉事，汉语问之。大抵习本朝语为善，不习则淳风将弃。”张汝弼对曰：“不忘本者，圣人之道也。”额特喇曰：“以西夏小邦，崇尚旧俗，犹能保国数百年。”金主曰：“事当任实。一事有伪，则丧百真，故凡事莫如真实也。”
　　金主尝与宰臣议古有监军之事，平章政事襄曰：“汉、唐初无监军，将得专任，故战必胜，攻必克。乃叔世始以内臣监军，动为所制，故多败而少功。若将得其人，监军诚不必置。”金主嘉纳之。
　　是岁，知龙州王偁上《东都事略》。
　　诏舒、蕲二州铁钱监岁铸并以二十万贯为额。
　　　　 ○孝宗绍统同道冠德昭功哲文神武明圣成孝皇帝淳熙十三年（金大定二十六年）
　　春，正月，庚辰朔，帝诣德寿宫行庆寿礼。大赦，推恩。
　　戊戌，诏：“淮东、淮西、湖广总所并江、池州、襄阳、江陵府大军库见在金银钱会，并限半月具申尚书省。”
　　甲辰，金主如长春宫春水。
　　二月，庚戌，诏：“潼川运判岳霖职事修举，除直徽猷阁，再任。”
　　知静江府詹仪之为通判沈作器乞宫观，帝曰：“此门亦不可开。监司按通判则可，知州于通判按举皆不可。若通判只是随州，焉用通判！其改差别处通判。”
　　乙卯，步军都虞候梁师雄，奏射铁帘合格官兵人数，帝曰：“闻射铁帘诸军，鼓跃奋励，可作士气。”周必大对曰：“兵久不用则气惰。今陛下以此激劝，将见人人皆胜兵矣。”
　　癸酉，帝谓侍臣曰：“朕观唐世大将，得人颇多，盖缘内讨方镇，外有吐蕃、回纥，无时不用兵，所以人皆习熟。国朝仁厚，不动兵革馀三五十年，故名将少。”王淮曰：“人材遇事乃见。但中外多事，用兵不已，亦非美事也。”
　　金主还都。乙亥，诏曰：“每季求仕人，问以疑难，令剖决之。其才识可取者，仍察访政迹，如其言行相符，即加升用。”
　　丙子，帝曰：“自古人主读书，少有知道，知之亦罕能行之。且如‘与人不求备’、‘检身若不及’二语，人君岂不知之！然所行不至。陆贽论谏谆复不已者，正欲德宗知而行之，如魏征于太宗，则言语不甚谆复。且德宗之时何时也？而与陆贽论事，皆是使中人传旨。且事有是非，当面反覆诘难，犹恐未尽，投机之会，间不容发，岂可中人传旨！朕每事以太宗为法，以德宗为戒。”
　　三月，丙戌，淮东、淮西总所具到军库见钱、会子及务场钱数。诏：“就本府认数桩管，非朝旨，不得擅行支使。”
　　己丑，金尚书省拟奏除授，金主曰：“卿等在省，未尝荐士，止限资级，安能得人！古有布衣入相者，闻宋亦多用山东、河南流寓疏远之人，皆不拘于贵近也。以本朝境土之大，岂无其人！朕难遍知，卿又不举，自古岂有终身为相者！外官三品以上，必有可用之人，但无故得进耳。”左丞张汝弼曰：“下位虽有才能，必试之乃见。”参政程辉曰：“外官虽有声，一旦入朝，却不称任，亦在沙汰而已。”
　　辛卯，以福建运判王师愈职事修举，除直秘阁，再任。
　　夏，四月，庚戌，帝读陆贽奏议《论度支折税事状》，萧燧言：“自古聚敛之臣，务为欺诞以衒己能，未有不先分更制度者。”帝曰：“天下本无事，庸人自扰之耳。”读贽所论裴延龄书，燧言：“人君未尝不欲去小人，然尝为小人所胜，如萧望之为恭、显所胜，张九龄为李林甫所胜，裴度为皇甫镈所胜。”帝曰：“皇甫镈亦延龄之徒也。”诏：“没官田产，合拘收租入常平，违者科罪。”
　　壬子，金主谓侍臣曰：“朕常御膳务从简省，若欲丰腆，虽日用五十羊亦不难，然皆民之脂膏，不忍为也。辽主闻民间乏食，谓何不食干腊，盖幼失师保之训，及即位，遂不知民间疲苦。想前代之君，享富贵而不知稼穑艰难者甚多，其失天下，皆由此也。”又曰：“隋炀帝时，杨素专权行事，乃不慎委任之过。与正人同处，所知必正道，所闻必正言，不可不慎也。今原王府属，当选纯谨秉性正直者充之，勿用有权术之人。”戊午，金左丞张汝弼罢。汝弼奏事阿顺，金主谓左右曰：“卿等每事多依违苟避，不肯尽言，高爵厚禄，何以胜任！如乌库哩元忠，刚直敢言，义不顾身，诚可尚也。”于是徙元忠知真定尹。
　　壬戌，金太尉、左丞相完颜守道致仕，为咸平尹，封华国公。
　　金主遣人谕之曰：“咸平自斡罕乱后，民业尚未复旧。朕听卿归乡里，所以安辑一境也。”
　　五月，己卯，萧燧奏读陆贽《奏议》圣语，帝曰：“朕每见贽论德宗事，未尝不寒心，正恐未免有德宗之失，卿等言之。”又曰：“德宗不肯推诚待下，虽更奉天离乱，终不悔悟，此以知其不振也。”
　　甲申，金以大兴尹原王玛达格为尚书右丞相，赐名璟，以司徒、枢密使图克坦克宁为太尉、尚书左丞相，判大宗正事赵王永中复为枢密使。
　　参知政事程辉致仕。辉喜杂学，尤好论医。神童常添寿者，方数岁，辉召与语，因书“医非细事”。添寿涂“细”字，改作“相”字，辉大惭。
　　戊子，卢沟决于上阳村，金主命集议。先是决显通寨，发中都三百里内民夫塞之；至是复决，议者恐枉费工物，遂弗治。
　　庚寅，金御史大夫曹王永功罢，以豳王永成为御史大夫。
　　戊戌，金以尚书右丞钮祜禄额特喇为左丞，参知政事张汝霖为右丞。
　　六月，己未，臣僚言：“临安守臣将本府胥吏除合存留外，罢逐百馀人，更有不曾根括不得姓名人，尽行汰斥，亦几二百馀。临安在辇毂之下，而吏辈额外增置，私自存留，如此其众，况四方郡邑之广，胥徒之冗，何可胜计！请令提举将此县人吏，照绍兴二十六年指挥存留正额外，其馀尽行罢逐。其合存留之人，不系过犯，不经断勒，方许存役。”从之。
　　己巳，金主谓宰执曰：“朕与卿等皆老矣，荐举人才，当今急务，人之有干能固不易得，然不若德行之士最优也。”
　　秋，七月，丙申，金以御史中丞马惠迪为参知政事。
　　是月，诏：“诸路州县并以见钱、会子中半交收。”帝因言：“闻军民不要见钱，却要会子，朕闻之甚喜。但会子不可更增见在之数。”
　　闰月，己酉，令淮、浙提盐约束逐州主管官：“遇亭户纳盐，在官须管，即时称下，支还本钱，不得纵容官吏掊克。如听用花带等钱及上户兜请折除等事，并严觉察按劾，仍许亭户越诉。”
　　戊申，以敷文阁学士留正签书枢密院事。
　　己酉，施师点乞免兼同知枢密院事，许之。
　　八月，乙亥朔，日月五星聚轸。
　　丁丑，金主谓宰臣曰：“亲军虽不识字，亦令依例出职，若涉赃贿，必痛绳之。”图克坦克宁曰：“依法则可。”金主曰：“朕于女真人未尝不体恤，然涉赃罪，虽朕子弟亦不能恕。太尉之意，欲姑息女真人耳。”
