<!-- { "loadSidebar": true } -->
　　诏：“待制以下丁父母忧，已听解官行服，今满百日犹起复，其罢之。”
　　癸巳，延福宫使、武信留后、入内内侍省都知王守忠，罢延福宫使，为武信留后，它毋得援例。故事，宦官未有真为留后者，守忠介东宫恩，数求之。帝欲从其请，时高若讷为枢密使，持不可，故止。及是守忠疾，复求为节度使。宰相梁适曰：“宦官不除真刺史，况真节度使乎？”帝曰：“朕尝许守忠矣。”适曰：“臣今日备位宰相，明日除一内臣为节度使，臣虽死有馀责。”御史中丞孙抃亦奏疏力谏，乃罢节度使不除，然犹得真为留后。守忠谨愿细密，故眷遇最厚。方在疾告，帝令用浮屠法，集僧于其家，凡四十九日，为之禬禳。既卒，赠太尉、昭德节度使，谥安僖，特给卤簿以葬。
　　辽主先猎于双子淀，甲午，复猎于盘直坡。先是牌印郎君耶律陈嘉努逐鹿围内，鞭之二百。会耶律仁先荐陈嘉努健捷比海东青鹘，授御盏郎君。
　　二月，丁酉，诏礼院，孝惠、孝章、淑德、章怀皇后、章惠皇太后、温成皇后皆立小忌。先是有请立温成忌者，直集贤院刘敞言：“太祖以来，后庙四室，陛下之妣也，犹不立忌，岂可以私昵之爱至变古越礼乎！”于是并四后及章惠皆诏立忌。枢密副使孙沔极陈其不可，中丞孙抃累奏论列，而礼院官亦以为言，皆不听。寻罢之。
　　庚子，诏：“治河堤民有疫死者，蠲户税一年；无户税者，给其家钱三千。”
　　戊申，太常博士、史馆检讨鄄人张刍，落职监潭州税。诏立温成忌，礼官列言其不可，宰相患之。或谓宰相曰：“刍独主兹议，它人皆不得已从之耳。”刍父太祝牧，当任蜀官，刍尝奏乞代其父，且求知广安军，执政谓曰：“故事，史馆检讨不为外官，若舍去此职则可往。”刍始谓必换职名，及知弗得，乃言父欲自行，仍愿留史馆。无何，牧至京师，复上书乞免入蜀。宰相既恶刍，因追罪刍奏事前后异同而黜之。
　　戊午，诏乾元节度僧尼。
　　己未，以直史馆张掞为户部副使。
　　枢密副使孙沔，数言追册温成于礼不可，且曰：“皆由佞臣赞兹过举。”宰相陈执中等甚衔之。沔不自安，力求解职。壬戌，授资政殿学士、知杭州。浙俗贵僧，或纵妇女与交；沔严察之，杖配者甚众。
　　以三司使、礼部侍郎田况为枢密副使。
　　枢密使、彰德节度使、同平章事王贻永，数以疾求罢。三月，己巳，罢为景灵宫使、加右仆射兼侍中，仍诏特依宗室例，岁赐在京公使钱五千缗，其进奉听如两府例。贻永性清谨寡言，颇通书，不为声伎之乐。旧制，外姻未有辅政者，贻永在枢密十五年，归第则杜门谢客，人称其谦静。庆历间，贻永位冠西府，杨怀敏自河朔入奏塘泊事，欲升黜者数十人。两府聚议，宰相贾昌朝见怀敏为兴，呼押班太傅，怀敏称说云云。独贻永怒曰：“押班如此，腾倒人太多，宁谓稳便！”怀敏缩颈而退，昌朝大惭。庞籍、吴育时为枢密副使，相谓曰：“常得此老发怒，大是佳事！”
　　以河阳三城节度使、同平章事、判郑州王德用为枢密使。
　　辛未，诏：“诸路提点刑狱朝臣，自今三岁一代。”
　　壬申，置提点京畿刑狱官，以度支员外郎蔡挺为之。
　　乙亥，司天监言四月朔日当食。庚辰，德音，改元，降天下死罪一等，流以下释之。癸未，易服，避正殿，减常膳。
　　丁亥，辽主幸皇太弟重元帐。
　　夏，四月，甲午朔，日有食之。遣官祀社以救日。是日，雷雨，至申时，见所食九分之馀。丙申，宰相以日食不及算分率，百官表贺。
　　戊戌，诏三司铸“至和元宝”钱。
　　辛丑，御正殿，复常膳。
　　祥源观火。
　　先是知制诰胡宿言：“臣窃以国家乘火而王，火于五行属礼。古者祭天神无二主，礼专一配，所以奉天帝之尊，明不敢渎。唐初始有兼配之事。垂拱中，礼官希旨，郊丘诸祠遂有三祖同配之礼。开元十一年，明皇亲享圜丘，礼官建议，遂罢三祖同配。国家至道三年，诏书亲郊圜丘，以太祖、太宗并配。陛下即位，景祐二年，诏礼官详按典礼，辨崇配之序。诏书节文：‘自今以住，太祖定配，二宗迭侑。’去年八月八日诏书：‘今次南郊，三圣并侑，后次却依旧礼。’未逾旬日，复有‘今后每遇南郊三圣并侑’之诏。窃寻诏旨，先后不同。臣愚欲望今后南郊，且依景祐二年礼官所定太祖定配之典，追寝去年‘每遇南郊三圣并侑’之诏，告谢天地，以顺火性。”不报。
　　癸卯，高丽遣使贡于辽。
　　癸丑，辽主猎于合只忽里。
　　五月，己巳，夏乞进马驼于辽，辽主命岁贡之。
　　乙亥，以马军副都指挥使、昭信留后张茂实为宁远节度使、知潞州。茂实之母微，既生茂实，入宫乳悼献太子。茂实方襁褓，真宗以付内侍张景宗曰：“此儿貌厚，汝养视之。”景宗遂以为子。于是开封民繁用扣茂实马首，言茂实乃真宗子，茂实执以闻。事下开封府。用盖病狂易。事既明，言者以嫌请罢茂实兵柄。帝察其无它故，擢节度使出守。用坐配窦州牢城。
　　己丑，客星出天关之东南可数寸。
　　庚寅，辽主如永安山。
　　壬辰，夏遣使贡于辽。
　　六月，乙未，诏益州路钤辖司：“应蛮人出入处，皆预择人为备御。”时黎州言侬智高自广源州遁入云南之故也。
　　丙申，辽主如庆州。己亥，谒庆陵。
　　辛亥，吐蕃遣使贡于辽。
　　癸丑，殿中侍御史里行吴中复上殿弹宰相梁适奸邪，帝曰：“近马遵亦有弹疏，且言唐室自天宝而后治乱分，何也？”中复对曰：“明皇初任姚崇、宋璟、张九龄为宰相，遂致太平。及李林甫用事，纪纲大坏，治乱于此分矣。虽威福在于人主，而治乱要在辅臣。”帝曰：“朕每进用大臣，未尝不采公议，顾知人亦未易耳。”遵，乐平人也。
　　甲寅，出内藏库绢五十万，缗钱三十万，下河北助籴军储。
　　秋，七月，丁卯，以端明殿学士、给事中、知益州程戡参知政事。
　　礼院言：“奉诏参定即温成皇后旧宅立庙及四时享祀之制。检详国朝孝惠皇后，太祖嫡配，止即陵所置祠殿以安神主，四时惟设常馔，无荐享之礼。今温成皇后宜就葬所立祠殿，参酌孝惠故事施行，仍请题葬所曰‘温成皇后园’。”从之。
　　戊辰，礼部侍郎、平章事梁适罢，以本官知郑州。先是殿中侍御史马遵等弹适奸邪贪黯，任情徇私，且弗戢子弟，不宜久居重位，适表乞与遵等辨。遵等即疏言：“光禄少卿向传师，前淮南转运使张可久，尝以赃废，乃授左曹郎中；又，留豪民郭秉，在家卖买，奏与恩泽；张掞还自益州，赂适得三司副使，故王逵于文德殿廷厉声言：‘空手冷面，如何得好差遣！’”中丞孙抃亦言：“适为宰相，上不能持平权衡，下不能训督子弟，言事官数论奏，非罢适无以慰清议。”帝不得已，乃罢之。
　　己巳，夏遣使求婚于辽。
　　殿中侍御史马遵知宣州，吕景初通判江宁府，殿中待御史里行吴中复通判虔州。
　　梁适之得政也，中官有力焉。及马遵等弹适，左右或言：“御史捃拾宰相，自今谁敢当其任者？”适既罢，左右欲并遵等去之。始，遵等言：“盐铁判官李虞卿，尝推按茶贾李士宗负贴纳钱十四万缗，法当倍输。而士宗与司门员外郎刘宗孟共商贩，宗孟与适连亲，适遽出虞卿提点陕西刑狱。”下开封府鞫其事，宗孟实未尝与士宗共商贩，且非适亲，遵等皆坐是黜，而中复又落里行。知制诰蔡襄，以三人者无罪，缴还词头，改付它舍人，亦莫敢当者，遂用熟状降敕。虞卿，昌龄子也。
　　御史中丞孙抃言：“臣等昨论列宰相梁适事，今日风闻吕景初以下并议谴责。臣详观朝旨，必是奸人以巧言移人主意，遂使邪正曲直，溃然倒置。况威赏二字，帝王之权，古先圣人尤所谨重。今梁适内恃私邪，外恃势力，重轻高下，皆在其手，嗟怨之声，沸腾中外，陛下庇而不问。臣恐缘此之后，朝廷事事尽由柄臣，台谏之官，噤口结舌，畏不敢言，陛下深居九重，何从而知之！臣居风宪之长，既不能警策权臣，致令放纵私徇，又不能防闲奸人，致令惑误圣听，臣之罪多矣。乞夺臣官爵，窜臣远方，以谢天下。”又言：“臣前与郭申锡等全台上殿论列朝廷事，陛下亦优容不罪。今止言梁适，遽有此行遣，显是犯天子之颜者其过轻，言宰相之事者其过重。方今幅员数万里，生齿至夥，治乱安危之要，系执政数人而已；既有过咎，台官不得言，谏署不得奏，朝廷其如何哉！伏望念祖宗大业而谨重之，无使威赏二柄尽假于下。”又累奏乞召还遵等，皆不报。翰林学士胡宿，因召对，乞留马遵等，退，又上言：“刚猛御史，自古难得。近日谪见未息，奸宄须防。古人有言：‘猛虎在深山，藜藿为之不采。’欲乞降旨留三御史在朝，以警奸邪。”亦不报。
　　以权知开封府、龙图阁直学士吕公弼为枢密直学士、知益州。先是帝每念吕夷简，闻公弼有才，书其名于殿柱。公弼奏事，帝目送之，语宰相曰：“公弼甚似其父。”既召程戡入辅，因使公弼代戡。公弼固辞，乃复授龙图阁直学士、同知群牧使。甲戌，以知滑州张方平为户部侍郎、知益州。
　　辽主如秋山。己卯，诏八房族皆加巾帻。
　　戊子，以龙图阁直学士、吏部郎中欧阳修知同州。
　　先是修守南京，以母忧去，服除入见，帝恻然怜修发白，问在外几年，今年几何，恩意甚至，命判吏部流内铨。小人恐修复用，乃伪为修奏，乞汰内侍挟恩令为奸利者，宦官忿怨，阴求所以中修者。会选人张俅、胡宗尧例改京官，宗尧前任常州推官，知州以官舟假人，宗尧连坐。及引对，修奏宗尧所坐薄，且更赦去官，于法当选。谗者因是言宗尧翰林学士宿子，故修特庇之，夺人主权，修坐是出。修在铨曹未浃旬也。
　　八月，癸巳，以判吏部南曹吴充同知太常礼院，同判吏部南曹冯京同判登闻鼓院。二人皆以胡宗尧故易任。充上疏为欧阳修辨，不报。
　　出内藏库钱二百万缗，令入内供奉官张茂则置司以市河北入中军粮钞。先是上封者言：“河北入中军粮，京师给还缗钱、绢，商人以算请，久未能得，其钞每百千止鬻六十千，今若出内藏库钱二百万缗量增价收市之，岁可得遗利五十万。”帝以为然，故委茂则干其事。既而知谏院范镇言：“内藏库、榷货务同是国家之物，岂有榷货务固欲滞商人算钞，而令内藏库乘钱以买之？与民争利，伤体坏法，莫此为甚。”帝是镇言，遽罢之。
