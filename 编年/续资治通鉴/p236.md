<!-- { "loadSidebar": true } -->
　　甲午，知杭州苏轼言：“浙西艰食已甚，今岁两浙水乡种麦绝少，深恐来年必有饥馑盗贼之忧。转运司上供额斛及补填旧欠共一百六十馀万石，乞且起一半或三分之二。”诏许留上供米三分之一。由是米不翔贵，复得赐度牒百道，易米以救饥者。明年方春，即减半价粜常平米，又作飦粥药，济活者甚众。
　　杭频海，水泉咸苦，唐刺史李泌，始导西湖，作六井，民以足用。及白居易复浚西湖，引水入运河，溉田且千顷。然湖水多葑，自唐及钱氏，岁辄浚治，宋兴，废之，葑积为田而水无几矣。运河失湖水之利而取给于江，潮水游河，泛溢阛阓，三年一浚，为居民大患，六井亦几废。轼始至，浚茆山、盐桥二河，以茆山一河专受江潮，以盐桥一河专受湖水，复以馀力修治六井，民稍获其利。轼曰：“若取葑田，积之湖中，为长堤以通南北，则葑田去而行者便矣。”乃取救荒之馀，复请于朝，得度牒以募役者。堤成，南北径十三里，植芙蓉、杨柳于其上，望之如画图，杭人名曰苏公堤。
　　十二月，丁酉朔，正议大夫章惇始除丧，降授通议大夫，提举抗州洞霄宫。初，梁焘等劾奏惇用贱价夺民田，诏候服阕与宫观差遣，故有此授。
　　癸丑，更定朝仪二舞，曰《威加四海》《化成天下》。
　　甲寅，减鄜延等路戍兵归营。
　　戊午，以御史阙，令中丞、两省各举二人。
　　初，范祖禹闻禁中觅乳媪，以帝年十四，非近女色之时，上疏劝进德爱身，又乞太皇太后保护上躬，言甚切至。太皇太后谕曰：“乳媪之说，外间虚传也。”祖禹对曰：“外议虽虚，亦足为先事之戒。臣侍经筵左右，有闻于道路，实怀私忧，是以不敢避妄言之罪。凡事言于未然，则诚为过，及其已然，则又无所及。陛下宁受未然之言，勿使臣等有无及之悔。”
　　是月，刘安世又言：“臣前月末，闻权罢经筵，意谓将有燕享。今复半月，讲臣久不得望清光。乃者民间喧传禁中见求乳母，遂谓陛下浸近女宠，此声流播，实损帝德。”
　　它日，吕大防奏事，太皇太后谕曰：“刘安世有疏言禁中求乳母事，此非官家所欲，乃先帝一二小公主尚须饮乳也。官家常在吾榻前閤内寝处，安得有此！”
　　　　 ○哲宗宪元继道显德定功钦文睿武齐圣昭孝皇帝元祐五年（辽大安六年）
　　春，正月，丁卯朔，御大庆殿视朝。
　　丁丑，朝献景灵宫。
　　乙酉，范祖禹上答刂子四道。其一曰：“经筵阙官，宜得老成之人。韩维风节素高，若召以经筵之职，物论必以为惬。”其二曰：“苏颂近乞致仕。颂博闻强识，详练典故，陛下左右，宜得殚见洽闻之士以备顾问。”其三曰：“苏轼文章，为时所宗，忠义许国，遇事敢言，岂可使之久去朝廷！”其四曰：“赵君锡孝行，书于《英宗实录》，辅导人君，宜莫如孝；给事中郑穆，馆阁耆儒，操守纯正；中书舍人郑雍，谨静端洁，言行不妄。此三人者，皆宜置左右，备讲读之职。”
　　是月，辽主如混同江。
　　二月，己亥，诏都水使者吴安持提举修减水河。
　　夏人来归永乐陷没吏士百四十九人，诏以米脂、葭芦、浮图、安疆四砦还之，仍约以委官画定疆界。
　　知颍昌府范纯仁闻朝廷复议修河，上疏曰：“范百禄、赵君锡相度归，陈回河之害甚明。三两月来，却闻复兴斯役。望圣恩再下有司，若利多害少，尚觊徐图；苟利少害多，尤宜安静。”疏奏，主河议者不悦，欲寝而不行。太皇太后曰：“纯仁之言有理，宜从其请。”辛丑，诏罢修黄河。
　　先是河上所科夫役，许输钱免夫，令出，上下皆以为便。纯仁独忧曰：“民力自此愈困矣。力者，身之所出；钱者，非民所有。今取其所无，民安得不病？独富人不亲执役者以为便耳。且从来差夫不及五百里外，今免夫钱，无远不庙，若遇掊克之吏，则为民之害无甚于此。”
　　辽主如双山。
　　壬寅，御迩英阁，讲《尚书?无逸篇》，毕，诏详录所讲义以进。故事，经筵前一日进讲义，自元丰元年说书陆佃始；至是诏，今后讲义于次日别进。
　　癸卯，诏：“时雨稍愆，应五岳、四渎州军，令长吏祈祷。”
　　丁未，减天下囚罪，杖以下释之。
　　初，文彦博复居政府，期年，即求去。诏曰：“西伯善养老，而太公自至；鲁缪公无人子思之侧，则长者去之。公自以为谋则善矣，独不为朝廷惜乎？”又曰：“唐太宗以干戈之时，尚能起李靖于既老，而穆宗、文宗以燕安之际，不能用裴度于未病，治乱之效，于斯可见。”彦博读诏耸然，不敢言去，复留四年。至是请去不已，庚戌，诏以太师、开府仪同三司、护国军、山南西道节度使致仕，令所司备礼册命。壬子，彦傅乞免册礼，从之。甲子，宴饯彦博于玉津园。
　　三月，丙寅朔，中大夫、同知枢密院事赵瞻卒，谥懿简。
　　丁卯，赐故龙图阁直学士孙觉家缗钱，以给丧事。
　　辛未，女直贡于辽。
　　壬申，以尚书左丞韩忠彦同知枢密院事，翰林学士承旨苏颂为尚书左丞。
　　忠彦弟纯彦之妻，孙固女也，各以亲嫌乞罢，不许。忠彦尝与傅尧俞、许将论事不合，俱求罢政，殿中侍御史上官均言：“大臣之任，同国休戚，庙堂之上，当务协谐。若悻悻辩论，不顾事体，何以观视百僚！尧俞、将虽有辩论之失，然事皆缘公，望令就职。”从之。
　　己卯，以龙图阁直学士、知亳州邓温伯为翰林学士承旨。王岩叟封还除命，不听。温伯，本名润甫，时避高鲁王讳，故以字行。
　　癸未，罢春宴。
　　辛卯，以杨畏为监察御史。刘安世、硃光庭言：“御史阙员，屡诏近臣俾举所知。杨畏不系所举之士，未审朝廷何名除授？”不报。
　　壬辰，罢幸琼林苑、金明池。
　　夏，四月，丁酉，辽东北路统军司设掌法官。
　　甲辰，吕大防等以旱乞罢，诏答不允。
　　右光禄大夫、知枢密院事孙固卒。太皇太后及帝皆出声泣，辍视朝三日，赠开府仪同三司，谥温靖。
　　固宅心诚粹，不喜娇亢，尝曰：“人当以圣贤为师，一节之士，不足学也。”又曰：“以爱亲之心爱其君，则无不尽矣。”傅尧俞曰：“司马公之清节，孙公之惇德，盖所谓不言而信者。”世以为笃论。
　　癸丑，诏讲读官御经筵退，留二员奏对迩英阁。
　　丁巳，诏以旱避殿，减膳，罢五月朔日文德殿视朝。
　　五月，壬申，诏：“差役法有未备者，令王岩叟、韩川与刘安世看详，具利害以闻。”
　　辽主驻散水原。
　　乙亥，雨。
　　己卯，御殿，复膳。
　　庚寅，以梁焘为户部尚书，刘安世为中书舍人。焘、安世并以乞罢邓温伯承旨除命不从，辞所迁官不拜。
　　范祖禹留对，言：“庆历元年，出御制《观文鉴古图记》以示辅臣；皇祐元年，召近臣、三馆、台谏及宗室观《三朝训鉴图》。仁宗皇帝讲学之外，为图鉴古，不忘箴儆；又图写三朝事迹，欲子孙知祖宗之功烈。愿陛下以永日观书之暇，间览此图，亦好学不倦之一端也。”
　　六月，辛丑，录囚。
　　甲寅，辽遣使决五京囚。
　　自元祐初一新庶政，至是五年，人心已定；唯元丰旧党，分布中外，多起邪说以撼在位。吕大防、刘挚患之，欲稍引用，以平宿怨，谓之“调停”，太皇太后疑不能决。乙卯，御史中丞苏辙入对，即面斥其非，退，复上疏曰：“臣顷面论君子小人不可并处，圣意似不以臣言为非者。然天威咫尺，言词迫遽，有所未尽，臣而不言，谁当救其失者？亲君子，远小人，则主尊国安；疏君子，任小人，则主忧国殆。此理之必然。未闻以小人在外，忧其不悦，而引之于内以自遗患也。故臣谓小人虽不可任以腹心，至于牧守四方，奔走庶务，无所偏废可也。若遂引之于内，是犹患盗贼之欲得财而导之寝室，知虎豹之欲食肉而开之以垌牧，无是理也。且君子小人，势若冰炭，同处必争；一争之后，小人必胜，君子必败。何者？小人贪利忍耻，击之则难去；君子洁身重义，沮之则引退。古语曰：‘一薰一莸，十年犹有臭’，盖谓此矣。先帝聪明圣智，比隆三代，而臣下不能将顺，造作诸法，上逆天意，下失民心。二圣因民所愿，取而更之，则前者用事之臣，今朝廷虽不加斥逐，其势亦不能复留。尚赖二圣仁慈，育之于外，盖已厚矣。而议者惑于众说，乃欲招而纳之，与之共事，谓之‘调停’。此辈若返，岂肯徒然而已哉！必将戕害正人，渐复旧事，以快私忿。人臣被祸，盖不足言；臣所惜者，宗庙、朝廷也。惟陛下断自圣心，不为流言所感，毋使小人一进，复有噬脐之悔。”疏入，太皇太后命宰执读于帘前，曰：“辙疑吾兼用邪正，其言极中理。”诸臣从而和之，调停之说遂已。
