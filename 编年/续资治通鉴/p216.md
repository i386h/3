<!-- { "loadSidebar": true } -->
　　庚午，知谏院舒亶言：“中书检正官张商英与臣手简，并以其婿王沩之所业示臣。臣职在言路，事涉干请，不敢隐默。”诏商英落馆阁校勘，监江陵府江陵县税。初，亶为县尉，坐手杀人，停废累年。商英为御史，言其才可用，乃得改官。至是反陷商英，士论恶之。
　　太常博士、集贤校理、新权知湖州陈侗言：“陛下崇奉郊庙百神之祀，考求典礼，尤为严备。惟五岳四渎之兆未设，欲乞依《周礼》建四望坛于四郊，以祭五岳、四镇、四渎，庶合于经，而且以称陛下奉祀之意。”诏送详定礼文所。详定所“请以国朝《祠令》所载岳、镇、海、渎兆四望于四郊。岱山、沂山、东海、大淮于东郊，衡山、会稽山、南海、大江、嵩山、霍山于南郊，华山、吴山、西海、大河于西郊，常山、医巫闾山、北海、大济于北郊。每方岳镇则共为一坛，海渎则共为一次，以五时迎气日祭之，皆用血祭瘗埋，有事则请祷之。又以四方山川各附于当方岳镇海渎之下，别为一坛一次。山共一坛，川共一坎，水旱则祷之。其北郊从祀及诸县就祭如故。”诏：“四方岳镇共为一坛望祭，馀依奏。”
　　乙亥，正官名。详定官制所上以阶易官寄禄新格：“中书令、侍中、同平章事为开府仪同三司，左、右仆射为特进，吏部尚书为金紫光禄大夫，五曹尚书为银青光禄大夫，左、右丞为光禄大夫，六曹侍郎为正议大夫，给事中为通议大夫，左、右谏议为太中大夫，秘书监为中大夫，光禄卿至少府监为中散大夫，太常至司农少卿为朝议大夫；六曹郎中为朝请、朝散、朝奉大夫，凡三等；员外郎为朝请、朝散、朝奉郎，凡三等；起居舍人为朝散郎，司谏为朝奉郎，正言、太常、国子博士为承议郎，太常、秘书、殿中丞为奉议郎，太子中允、赞善大夫、中舍、洗马为通直郎，著作佐郎、大理寺丞为宣德郎，光禄、卫尉、将作监丞为富议郎，大理评事为承事郎，太常寺太祝、奉礼郎为承奉郎，秘书省校书郎、正字、将作监主簿为承务郎。又自开府仪同三司至通议大夫以上无磨勘法，大中大夫至承务郎应磨勘。待制以上，六年迁两官，至大中大夫止；承务郎以上，四年迁一官，至朝议大夫止，候朝议大夫有阙次补；其朝议大夫以七十员为额，选人磨勘，并依尚书吏部法；迁京朝官者，依今新定官。其禄令并以职事官俸赐禄料旧数与今新定官请给对拟定。”并从之。
　　故事，两制不转卿监官，前行郎中即超转谏议大夫；前行郎中于阶官为朝请大夫，谏议大夫于阶官为太中大夫。帝以为磨勘者，古考绩之法，所与百职事共之，而禁近独超转，非法也。于是下诏：“待制以下并三年一迁，仍转朝议大夫、中散大夫、中大夫三官。”
　　丙子，诏：“开府仪同三司为使相，不系大敕衔。见任宰相、使相，食邑实封通及万户，前任宰相，食邑及万户，并封国公，宗室如旧例。”
　　又，中书奏：“官制所申，朝旨除三公、三司外，馀检校官并阶散并罢。所有宗室及武臣正任至内常侍以上，内臣供奉官以下，选人、伎术官、将校、中书枢密院主事以下，及诸司吏人所授敕留官衙校等，各有见带文散阶、检校官及宪衔，欲并除去。其僧官并谿峒蛮人知州镇及化外蕃官所带散官等，合自朝廷指挥。”从之。其后遂诏：“文式散阶，除化外人依旧除授外，馀并罢。”
　　辛巳，大享明堂，以英宗配。
　　癸未，薛向、孙固并为枢密副使。
　　乙酉，诏即景灵宫作十一殿，以时王礼祀祖宗。
　　以王安石为特进，改封荆国公，王拱辰落开府仪同三司，并以官制行正名故也。诏拱辰判大名府，拱辰辞曰：“臣老矣，不足以任事。”帝曰：“北门重地，卿旧治也，勉为朕行！”
　　丙戌，进封岐王颢为雍王，嘉王頵为曹王，并为司空。文彦博为太尉。封曹佾为济阳郡王，宗旦为华阴郡王。
　　冯京为枢密使。薛向罢知颍州。会诏民畜马，向既奉令，旋知民不便，议欲改为。于是舒亶论向反覆，无大臣体，斥知颍州，又改随州。
　　丁亥，以吕公著为枢密副使。公著与冯京、薛向、孙固同在西府，三人者屡于上前争论，公著独不言。及帝问之，乃徐为开析可否，言简而当，帝常纳之，三人者亦不能违也。帝数与辅臣论天下事，一日，谓公著曰：“民间不知有役矣。”公著对曰：“上户昔以役多破家，今则饱食安居，诚幸矣。下户昔无役，今率钱，则苦矣。”帝曰：“然则法亦当更也。”
　　戊子，熙河路经略司言，乞先团结蕃弓箭手；从之。是年诏：“凡弓箭手、兵骑各以五十人为队，置引战旗头、左右傔旗，及以本属蕃首、将校为拥队，并如正军法。蕃捉生、蕃敢勇、山河户亦如之。凡募弓箭手、蕃捉生、强人、山河户，不以等样，第募有保任年十七以上、弓射七斗、任负带者。鄜路新旧蕃生、环庆路强人、诸路汉弓箭手、鄜路归明界保毅蕃户、弓箭手，皆涅于背。”
　　闰月，辛卯，御史范镗言：“曹佾以外戚封郡王，祖宗以来，未有佾比。陛下所以富贵宠禄之厚矣，所以致孝爱于慈圣之情至矣。佾虽不王，乃以保安曹氏；命行而改，抑为为子孙万世之成宪也。”不从。
　　壬寅，辽主祠木叶山。
　　己酉，辽主驻藕丝淀。
　　乙卯，加文彦博河东、永兴军节度使，以富弼为司徒。
　　冬，十月，辛酉，详定官制所检讨文字、光禄寺丞李德刍上《元丰郡县志》三十卷，《图》三卷。
　　辽耶律仁杰久在相位，贪贷无厌，时与亲戚会饮，尝曰：“无百万两黄金，不足为宰相家。”耶律伊逊既外出，辽主渐悟仁杰奸，丁卯，出为武定军节度使。
　　庚午，辽参知政事刘讠先致仕。
　　癸酉，辽以陈毅为汉人行宫都部署，王绩同知枢密院事。
　　癸未，诏翰林学士并听佩鱼。
　　十一月，己丑朔，日有食之。
　　癸卯，辽主召群臣议政。辽主曰：“北枢密院军国重任，久阙其人，耶律阿苏、萧额特勒二人孰愈？”群臣各誉所长，契丹行宫都部署萧托辉独默然。辽主曰：“卿何不言？”托辉曰：“额特勒懦而败事；阿苏有才而贪，将为祸基。不得已而用，败事犹胜祸基。”辽主曰：“托辉，虽魏征不能过也，但恨朕不能及唐太宗尔。”
　　壬子，直龙图阁、句当三班院曾巩上言曰：“宋兴，六圣相继，与民休息，故生齿既庶，财用有馀。且以景德、皇祐、治平校之，景德户七百三十万，垦田一百七十万顷；皇祐户一千九十万，垦田二百二十五万顷；治平户一千二百七十万，垦田四百三十万顷。天下岁入，皇祐、治平皆一亿万以上，岁费亦一亿万以上。景德官一万馀员，皇祐二万馀员，治平并幕职、州县官三千三百馀员，总二万四千员。景德郊费六百万，皇祐一千二百万，治平一千三百万。以二者校之，官之众一倍于景德，郊之费亦一倍于景德。官之数不同如此，则皇祐、治平入官之门多于景德也；郊之费不同如此，则皇祐、治平用财之端多于景德也。诚诏有司按寻载籍而讲求其故。使官之数，入者之多门可考而知，郊之费，用财之多端可考而知，然后各议其可罢者罢之，可损者损之，使天下之人如皇祐、治平之盛，而天下之用，官之数，郊之费，皆同于景德，二者所省盖半矣。”
　　已而再上议曰：“陛下谓臣所言以节用为理财之要，世之言理财者未有及此也，令付之中书。臣待罪三班，按国初承旧以供奉官、左、右班殿直为三班，立都知、行首领之，又有殿前承旨，班院别立行首领之。端拱以后，分东、西供奉，又置左、右侍禁及承旨，供职皆领于三班，三班之称亦不改。初，三班吏员止于三百，或不及之，至天禧之间，乃总四千二百有馀，至于今，乃总一万一千六百九十，宗室又八百七十。盖景德员数已十倍于初，而以今考之，殆三倍于景德。略以三年出入之籍较之，熙宁八年，入籍者四百八十有七，九年，五百四十有四，十年，六百九十；而死亡退免出籍者，岁或过二百人，或不及之。则是岁岁有增，未见其止也。臣又略考其入官之繇，条于别记以闻，议其可罢者罢之，可损者损之，惟陛下之所择。臣之所知者三班也，吏部东、西审官与天下它费，尚必有近于此者，惟陛下试加考察，以类求之。使天下岁入亿万，而所省者什三，计三十年之通，当有十五年之蓄。夫财用，天下之本也，使国家富盛如此，则何求而不得，何为而不成！以陛下之圣资而加之精勤，以变因循苟且之弊，方大修法度之政，以幸天下，诏万世，故臣敢因官以讲求其损益之数，而终前日之说以献，惟陛下裁择。”帝颇嘉纳之。
　　十二月，甲子，辽以耶律德勒岱为孟父房敞衮。乙丑，以萧托卜嘉为北府宰相，耶律世迁知北院枢密使事，耶律慎思同知北院枢密使事。
　　庚午，辽免西京流民租赋一年。
　　甲戌，减民赋。
　　丁亥，辽豫行正旦礼。
　　戊子，辽主如混同江。
续资治通鉴--●卷第七十六
●卷第七十六
　　　　【宋纪七十六】　起重光作噩正月，尽十二月，凡一年。
　　　　 ○神宗体元显道法古立宪帝德王功英文烈武钦仁圣孝皇帝元丰四年（辽太康七年）
　　春，正月，乙未，命步军都虞候林广经制泸夷。
　　时韩存宝讨泸蛮乞第，逗挠不进，以广代之。广至，阅兵合将，蒐人材勇怯，三分之，日夕肄习，间椎牛享犒，士心皆奋。遣使开晓乞弟，仍索所亡卒，乞弟归卒七人，奏书降而身不至。乃决策深入，陈师泸水，率将吏东向再拜，誓之曰：“今孤军远略，久驻贼境，退则为戮。冒死一战，胜负未可知，纵死，犹有赏，愈于退而死也。与汝等戮力而进，可乎？”众皆踊跃。
　　庚子，诏试进士加律义。
　　戊申，五国部长贡于辽。
　　辛亥，于阗来贡。
　　冯京罢知河阳。孙固知枢密院，龙图阁直学士韩缜同知枢密院事。
　　前征安南，建顺州，其地瘴疠不堪守，固请弃之，内徙者二万户。
　　甲寅，女真贡良马于辽。
　　二月，甲子，辽主如鱼儿泺。
　　己巳，知制诰王存言：“辽人觇中朝事颇详，而边臣刺辽事殊疏，此边臣任间不精也。臣观知雄州刘舜卿，议论方略，宜可任此，当少假以金帛，听用间于绳墨之外。”诏舜卿具所资用以闻。舜卿乞银千两，金百两，诏三司给之。舜卿初至雄州，有告以巡马大至，请甲以俟；舜卿不为变，卒以无事。辽妄捕系州民，檄取，不听。会有使者至，因捕其徒一人，请偿焉，待释乃遣。辽遣谍盗西城门锁，舜卿密令易去旧鐍而大之。数日，以锁来归，舜卿曰：“吾未尝亡锁也。”引视纳之，不能受，乃惭去。谍者因得罪。
