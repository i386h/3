<!-- { "loadSidebar": true } -->
　　辛亥，金定属托法，定军前官吏迁赏法。以边事定，诏中外减死罪，徒以下释之。赐左丞相襄以下将士有差。
　　金顺义军节度使李愈上书论边事，谓退地千里而争言其功，因陈屯田利害。金主遣使宣谕，仍降金牌，俾领屯田事。
　　十二月，甲子朔，金主猎于酸枣林。大风寒，罢猎，冻死者五百馀人。
　　丙戌，蠲临安府民身丁钱三年。
　　金右丞膏罢。
　　高丽权国事王晫奉表告于金。
　　　　 ○宁宗法天备道纯德茂功仁文哲武圣恭睿孝皇帝庆元五年（金承安四年）
　　春，正月，庚子，夺前起居舍人彭龟年等官。
　　初，赵汝愚定策时，枢密院直省官蔡琏从帝窃听，因而漏之；汝愚窜之，既而逃还临安。韩侂胄闻之，乃使琏诬告汝愚定策时有异谋，具列宾僚所言凡七十馀纸，议送大理捕鞫彭龟年、曾三聘、沈有开、叶适、项安世等以实其事。中书舍人范仲艺谓韩侂胄曰：“相公今日得君，凡所施为，当一以魏公为法。章惇、蔡确之权，不为不盛，然至今得罪于清议者，以同文狱故耳。相公勋业如此，胡为蹈之？”侂胄曰：“侂胄初无此心，以诸公见迫，不容但已。”盖京镗、刘德秀主其议也。侂胄取录黄藏之，事遂格。张釜、刘三杰、张岩、程松等论之不已，诏累经赦宥，宜免。然犹夺龟年、三聘官，而擢琏进义副尉。
　　乙巳，金右丞董师中致仕。师中练达典宪，处事精详，尝言曰：“宰相不当事细务，要在知人才，振纲纪，但一心正、两目明足矣。”然论者尝讥其附胥持国云。
　　辛酉，金监察御史姬端修，以妄言下吏。
　　金以左丞相襄为司空，职如故，枢密使瓜勒佳衡为平章政事，前知济南府事张万公起复为平章政事，参知政事杨伯通为左丞，签书枢密院事完颜匡为右丞。金主问万公曰：“胥持国已死，其为人竟何如？”万公曰：“持国素行不谨，如货酒乐平楼一事，其好利可知矣。”金主曰：“此亦非好利；如马琪鬻省昷，乃为好利也。”
　　辛酉，命：“漕臣无出身者，勿差官考试。”先是果州学官王莘，被檄考试昌州，发策以王凤、牛仙客为问。礼部摘其语以告韩侂胄，谓其讥刺；侂胄怒，遂罢莘官。议者谓漕臣汪德辅以祖任入官，故择考官不善，张岩请自今漕臣不由科第进，更委它监司一员选官校试；从之。
　　壬戌，建玉堂。
　　二月，乙丑，胡纮罢。
　　金主如建春宫春水；己巳，还宫。庚午，御宣华门观迎佛。辛未，如建春宫。赦姬端修罪，令居家俟命。
　　金西南路招讨使布萨揆沿边筑垒九百里，营栅相望，烽堠相应，人得资田牧，北边遂宁。辛未，司空襄言揆治边有功，金主以手诏褒谕，且欲大用；以知兴中府赫舍哩子仁代之，敕尽以方略授子仁。
　　壬申，金主谕有司：“自三月一日为始，每旬，三品至五品官各一人转对，六品亦以次对，台谏勿与。有应奏事，与转对官相见，如无面对者，上章亦听。”
　　乙亥，金主还宫。戊寅，仍如建春宫。
　　庚辰，金主谕点检司曰：“自蒲河至长河及细河以东，朕尝所经行地，官为和买其地，令百姓耕之，仍免租税。”
　　甲寅，金主还宫。
　　乙酉，谏议大夫张釜劾刘光祖佐业不成、蓄愤、怀奸、欺世、罔上五罪。时光祖撰《涪州学记》，谓：“学者明圣人之道以修其身，而世方以道为伪，而以学为弃物。好恶出于一时，是非定于万世。学者盍谨其所先人以待豪杰之兴！”语闻于朝，釜因劾之。光祖落职，房州居住。
　　金以布萨揆为参知政事，起姬端修为太学博士。
　　金主如建春宫。戊子，还宫。
　　三月，甲午，罢监司臧否郡守之制。先是淳熙中，严臧否之令，且申稽缓之罚。其后士大夫往往以人情之厚薄为臧否，论者颇患其不公。知汉阳军蒋用之尝疏论之，至是正言陈自强复以为言，于是臧否遂罢。自强，闽县人，尝为韩侂胄童子师，待铨入临安，欲见侂胄，无以自通，适僦居主人出入侂胄家，为言于侂胄。一日，召自强，比至，则从官毕集；侂胄设褥于堂，向自强再拜，次召从官同坐。侂胄徐曰：“陈先生老儒，汨没可念。”明日，从官交荐其才。除太学录，半载，叠迁至右正言，未几遂大用。
　　丁酉，金同判大睦亲府事宗浩为枢密使，封崇德公。
　　己亥，金主如建春宫。户部尚书孙鐸，郎中李仲略，国子祭酒赵忱，始转对香阁。
　　金遣使册王晫为高丽国王。
　　戊申，四川行对销钱引法，从制置袁说友之请也。
　　金主尝敕尚书议官员除改，其日月浅者毋数改易。己卯，尚书省奏减亲军武卫军额及太学女真、汉人生员，罢小学官及外路教授。诏学校仍旧，武卫军额再议，馀报可。
　　金主好更定制度，议设清闲职位如宋宫观使，以待年高致仕之官。司空襄言：“年老致仕，朝廷养以傣廪，恩礼至渥。老不为退，复有省会之法，所以抑贪冒，长廉节，若拟别设，恐涉于滥。”襄复与完颜匡、布萨揆上言曰：“省事不如省官。今提刑官吏，多无益于治，徒乱有司事。议者以为斯乃外台，不宜罢，臣恐混淆之词，徒烦圣听。且宪台所掌者，察官吏非违，正下民冤枉，亦无提点武狱、举荐之权。若已设难以遽更，其采访廉能，不宜隶本司，宜令监察御史岁终体究，仍不时选官廉访。”金主嘉纳。
　　夏，四月，金改提刑司为按察使司。
　　壬申，金左丞杨伯通致仕。御史大夫张以奏事不实追一官，待御史路鐸追两官，并罢之；姬端修杖七十，论赎。
　　壬申，金英王从宪进封瀛王。
　　是月，定理官历县法。
　　初，改官人必作令，谓之“须入”。绍兴中，数申严之，后浸废。庆元初，复诏除殿试上三人、南省元，并作邑。旋用御史程松言，诏大理评事已改官未历县人并令亲民一次，著为令；旧捕盐改官人并试邑。至是，正言陈自强，请初任未终之人，先注签判一次，方许亲民。自后虽宰相子，殿式甲科人，无有不宰邑者矣。
　　五月，壬辰朔，颁《统天历》。先是诏造新历，以冯履参定。御史张岩言履倡为陂辞，摇撼国是，遂罢去，诏诸道有通晓天文、历算者，所在具其名来上。至是历成，赐名《统天》。议者谓自渡江以来，历法屡改，《统天》尤为疏谬。
　　金主以旱，下诏责躬，求直言，避殿，减膳，审理冤狱。
　　丁酉，以久雨民疫，命临安府赈之。
　　戊戌，赐礼部进士曾从龙以下四百十一人及第、出身。
　　己亥，金应奉翰林文字陈载言四事：其一，言边民苦于寇掠；其二，农民困于军需；其三，审决冤滞，一切从宽，苟纵有罪；其四，行省官员，例获厚赏，而沿边司县，曾不霑及。金主是之。
　　庚戌，金主谕宰相曰：“诸路旱或关执政，今惟大兴、宛平两县不雨，非其守令之过欤？”司空襄、平章政事张万公、参知政事布萨揆上表待罪，金主以罪已答之，令各还职。
　　金户部尚书孙鐸言：“比年号令，或已行而中缀，或既改而复行，更张太烦，百姓不信。请自今，凡将下令，再三讲究，如有益于治则必行，无恤小民之言。”国子司业赫舍哩善才，亦言颁行法令，丝纶既出，尤当固守。金主然之。
　　金以胥鼎为著作郎。鼎，持国之子也。金主问宰臣曰：“鼎故家子，其才如何？”宰臣曰：“其人甚幹济。”金主曰：“著作职闲，缘今无它阙，姑授之。”未几，过右司郎中。
　　壬子，命诸州学置武士斋舍。
　　庚申，金平章政事瓜勒佳衡薨，谥贞献。
　　六月，甲戌，金以雨足，报谢庙社。
　　丁丑，金右补阙杨廷秀言：“自转对官外，复令随朝八品以上、外路五品以上及出使外路有可言者，并许移检院以闻，则时政得失，民间利病，可周知矣。”从之。
　　丁亥，金定宫中亲戚非公事传达语言、转递诸物及书简出入者罪。
　　是月，盗窃太庙金宝。
　　参知政事何澹之弟涤，通判临安府；自临安还处州，舟子市私盐万馀斤，为逻卒所捕，涤仗剑伤逻卒。事下临安府，司农卿丁逢知府事，当舟子杖罪，而逻卒杖脊编管。御史程松劾之，诏逢与宫观，而以工部侍郎硃晞颜知府事。澹乞免，帝慰留之，澹即起视事。寻内批付大理，以伏暑恐致淹延，命有司据见追到人结绝。秋，七月，甲午，狱成，涤罢通判，逢罢祠。乙未，澹疏言：“臣顷为中丞，首论枢密使王蔺不能钤束其弟，蔺遂去国。今训饬无素，罪何所逃！望赐黜责。”诏不许。
　　癸丑，刘德秀罢。
　　甲寅，禁高丽、日本商人博易铜钱。
　　八月，辛巳，太祖庙楹生芝，帝率群臣诣寿康宫上寿，始见太上皇，成礼而还。以入内内侍省押班甘昺宣力两宫，备竭忠勤，特迁二官。昺，昪之弟也。帝之过寿康，昺与有力焉，颇贵宠。
　　壬午，京镗率百官赴太庙观芝。丙戌，诏减诸路流囚，释杖以下。推恩如庆贺故事。丁亥，进京镗等官一级。
　　戊子，立沿边诸州武举取士法。
　　九月，庚寅朔，加韩侂胄少师，封平原郡王。
　　己亥，金主如苏州秋山；冬，十月，丙寅，还都。
　　金主以顺义节度使李愈为可用，议召之。宰臣或言愈病，金主曰：“愈比陈言，有‘退地千里而争言其功’之语，卿等定恶此人多言耶？”遂召为刑部尚书。旧制，陈言者漏所言事于人，并行科罪，仍给告人赏。愈言：“此盖所以防闲小人也。比年以来，诏求直言及命朝臣转对，又许外路官言事，此皆圣朝乐闻忠谠之意。请除去旧条，以广言路。”从之。
　　甲申，金初置审官院。
　　乙未，金敕京府州县设普济院，每岁十月至明年四月，设粥以食贫民。
　　是月，右谏议大夫陈自强上紧要政目三十事，先叙前代帝王施行得失，而证以祖宗故事，及今日事体所宜，请令侍从、两省、讲读官一旬讲一事，则一岁之间便有三四十事，不过二年，朝廷之大事讲究毕矣；从之。既而翰林学士高文虎又以二十事上之。
　　十一月，己丑朔，诏复右司一员。
　　甲寅，金寅护卫改充奉御格。
　　十二月，己未，金初以除授文学送审官院。
　　辛酉，金更定考试随朝检知法。
　　金右补阙杨廷秀请类集太祖、太宗、世宗三朝圣训，以时观览；从之，仍诏增熙宗为四朝。
　　庚午，建安仁宅、惠济仓库于广东诸州，以给士大夫之死而不能归者。
　　太尉韩同卿卒。皇后之父也，赠太师。同卿季父侂胄，声势熏灼，同卿每惧满盈，不敢干政。时天下皆知侂胄为后族，不知同卿乃后父也，後乃服其善远权势云。
