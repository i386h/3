<!-- { "loadSidebar": true } -->
　　五月，丁酉，金主出猎；甲寅，赐猎士人一羊。
　　乙卯，金主次临潢府。
　　丁巳，太白经天。
　　六月，甲子朔，金主驻绵山。
　　乙酉，奉安祖宗帝后神御于景灵宫。
　　戊子，大理少卿章焘请申严暑月浣濯狱具之令，从之。
　　壬辰，起居舍人、权直学士院汤思退权尚书礼部侍郎。
　　金崇义军节度使乌达既外出，其妻唐古鼎格旧与金主通，金主念之，秋，七月，癸卯，使鼎格缢杀乌达，而纳鼎格于宫中，寻封贵妃。
　　乙卯，诏：“仲冬荐献永佑陵等攒宫及检察禁地，就差大宗正丞冯至游。”故事，太常少卿以春、秋二仲行园陵，至是太常官全阙，但以秘书省著作佐郎丁娄明兼权。娄明请于朝，至游供职绍兴，就遣之也。
　　丁巳，虔州军乱。
　　初，江西多盗，而虔州尤甚，故命殿前司统制吴进以所部戍之。虔之禁卒尝捕寇有劳，江西安抚司统领马晟将之，与进军素不相下。会步军司遣将拣州之禁军，而众不欲行。有齐述者，以赂结所司，选其徒之强壮者，以捕盗为名，分往诸县。夜，两军交斗，州兵因攻城作乱，杀进、晟，遂焚居民，逐官吏守臣。
　　八月，癸亥，金主猎于图弥山。
　　己卯，江西安抚使张澄言虔州兵乱，诏鄂州诸军统制田师中速遣兵，仍合澄集本路兵擒捕。后二日，又遣殿前司游奕军统制李耕将所部千六百人往讨之。
　　丙戌，尚书司封员外郎兼权国子司业孙仲鰲为大金贺正旦使，閤门宣赞舍人陈靖副之；吏部员外郎李琳为贺生辰使，忠州防御使、带御器械石靖副之。
　　乙未，诏殿前司左翼军统制陈敏以所部讨虔州叛兵。
　　先是判兵突出，径走南康军，而寓居左朝奉郎田如鰲为其所得，遂复还据虔城。时李耕才至江东，而敏驻温陵，被本路安抚司檄，以所部千五百人护闽境。于是领殿前都指挥使杨存中，言敏本虔人，且尝于江西捕寇有功，望令进攻，与耕并力讨贼，乃以如鰲权江西提点刑狱公事，令即城中抚定之。
　　九月，甲午，金主如中京，独留图克坦太后于上京。图克坦太后常忧惧，每中使至，必易衣以俟命。皇太后大氏在中京，常思念图克坦太后，谓金主曰：“永寿宫待我母子甚厚，慎无相忘也！”
　　癸卯，右谏议大夫林大鼐言：“兵弛久佚，主将辄移其力而它役之。今有伐山为薪炭，聚木为渒筏，行商坐贾，开酒坊，解质库，名为赡军回易，而实役人以自利，甚至有差借白直，为厮隶之贱，供土木之工。请诏中外将帅遵守祖宗条法，仍取约束未尽者增广行之。”诏：“刑部检见行条法，行下诸军遵守。内借人一节，借者与借之者并同罪。”
　　丙午，升广州香山镇为县。
　　金尚书右丞相大托卜嘉罢。
　　戊申，升桂阳监为县。
　　己酉，殿中侍御史兼崇政殿说书宋朴为侍御史。
　　朴甫受命，即劾“端明殿学士、签书枢密院事章厦，多纳贿赂，引致市井小人以为肘腋。平居备位充数，未见有害，一旦临大利害，内怀奸邪，外肆谖险，必致败事而后已。”右谏议大夫林大鼐，亦论“厦斗筲小器，一旦致身宥密之地，议论喧然，皆曰章新妇也作两府，言厦为人踧无仪矩也。况又背公营私，附下罔上，朝廷机密，无不泄漏。宜亟加黜责，以为贪懦素餐之戒。”癸丑，诏章厦以本职提举江州太平兴国宫。章再上，遂夺职。厦入枢府才九十三日。
　　己未，右谏议大夫林大鼐试吏部尚书。
　　尚书左司员外郎陈相权吏部侍郎。
　　冬，十月，壬戌朔，侍御史兼崇政殿说书宋朴试御史中丞。
　　金遣使奉迁太庙神主。
　　初，殿前司游奕军统制李耕，左翼军统制陈敏，副将周成，鄂州副统制张训通，池州统领崔定，殿前司摧锋军统制兼知循州张宁，皆以兵至虔州城下，而敏所部统领官元玘战死。既而权江西提点刑狱公事田如鰲在城中，与贼党齐述谋诛首乱者萧容等四十馀人，即以抚定闻于朝；耕往受其降，述等列拜城上，而终不肯出。有诏：“如鰲果是抚定，令素队赴军前，与免究。”诏耕谕述等速出降，即不进兵。述欲听命，为其子所制，但列众于城上，声喏而拜，终不肯出。是日，如鰲自出城与耕相见，耕遂留之。有父老数十人诣耕，乞令如鰲复入，耕叱之去，因密言贼已穴地道，欲出犯官军，宜防之，耕即以其兵二百人送如鰲还南康军。甲子，如鰲及左朝请郎施钜并赴行在。
　　甲戌，御史中丞兼侍进宋朴为端明殿学士、签书枢密院事。
　　忠州团练使、殿前司游奕军统制李耕为龙神卫四厢都指挥使、知虔州。
　　庚辰，诏责授建宁军节度副使、昌化军安置李光，依已降指挥，永不检举。徽猷阁待制、知台州萧振，落职，池州居住。从政郎杨炜，特贷命，追毁出身以来文字，除名勒停，永不收叙，送万安军编管。
　　初，光既参大政，炜以和议为非，作书欲献光，先见振言其意，光不答。及是振知台州，炜为黄岩令，政颇有声。振每闻炜大言无顾畏，则击节称善，遂荐炜改秩，又移书浙东提点刑狱公事秦昌时，俾同荐之。昌时，桧之侄也，因嘱吏密语振曰：“炜尝以书责光及太师，昌时其侄，义不当举，如待制亦不可举也。”振曰：“吾业已许之，岂可中辍！”炜在官，鉏治凶恶无所贷。俄县吏得炜书，有诋桧语，昌时闻于朝，诏送大理寺，仍下所司发卒大索炜家，得所草万言书，语益切。炜具伏：“绍兴八年在临安府，闻朝廷讲和邻国，炜以为非是，欲撰造语言，作书上光，言更改讲和之意，以规进用。时振任侍御史，炜因见振先说书意。振答云：‘亦恐敌人难信，公书意甚好。’遂作书上光，光览书，遣人传语炜，谕以不及答之意。”刑寺奏炜当死，上特宥之。其兄左从政郎炬，亦连坐除名。炜徒步赴贬所，至抚州，病，士人邹陶见之，舁致其家，出白金以赆，乃得去。
　　甲申，金主杀太祖女长公主乌鲁，以侍婢谮诉于皇后也，并杖其夫图克坦恭，罢其平章政事。
　　是月，李耕始受知虔州之命。
　　耕既往攻城，犹冀就招安，贼曰：“健儿辈初只缘与吴统制下人争，今作过已至此，纵招安，朝廷亦不赦也。”时城中细民皆绝食，每日为贼役者，才得一二升，间有出投官军，又为贼所杀。帝谓宰执曰：“前日差耕知虔州，甚当，使百姓知已有知州，心有所归也。”
　　十一月，戊戌，金以咸平尹李德固为平章政事。
　　辛丑，金买珠于乌尔古德埒勒部及富楚，禁百姓私相贸易，仍谕两路民夫采珠。
　　戊申，合祀天地于南郊，赦天下。
　　金以前平章政事图克坦恭为司徒。
　　乙卯，吏部尚书兼侍讲林大鼐言：“武林江山之会，大江潮信，一日再至。顷者江流失道，滩碛山积，潮与洲斗，怒号激烈，一城为之不安枕。虽诏守臣、漕司专意堤埽，日计营缮，才成即决，不支年岁。臣以为南至龙山，北至红亭，二十里间，乃潮势奔冲之下流，正迎敌受患之处，虽缮治无益也。望选历练谙晓之士，专置一司，博询故老，讲究上流利病，古今脉络，而后兴工。或者谓钱塘之潮，应有神物主之。葺庙貌，建浮屠，付之有司，此亦易事。”时六和塔坏，又伍员祠以火废，故大鼐及之。帝曰：“恐浸淫为害，可令乘冬月水不泛溢时，治之为易。又，旧有塔庙，阴以相之，虽出小说，亦不可废，宜付礼部看详。”
　　丁巳，太常卿徐宗说权尚书户部侍郎。
　　是日，忠州团练使、知虔州李耕引兵入城，虔州平。
　　时诸军既集，而江西马步军副总管刘纲，右宣教郎、统押池州土豪乡兵邓酢，皆在兵间，耕招降，不听，率诸军登城收叛卒，尽诛之。
　　帝曰：“朕思虔贼闭城已四十日，城中乏食，可谕杨存中速令济师，庶几良民得免困苦。”于是遣前军统制苗定等率兵五千，马四百，往听耕节制。定等未至，闻贼平，乃还。
　　贼之始作也，其徒侵铁旁郡，或劝左朝散郎、南安军居住张九成徙避之，九成曰：“吾谪此邦，死分也，何避焉！”守贰拒贼未得计，请于九成曰：“此为广南要冲，失守，则郡以南皆贼区，策将安在？”九成曰：“僻小寡弱，难与争锋。今闻贼寨水南，夜募善泅者火攻之，俾其众惊扰，则宵遁必矣。”用其策，贼果散走。
　　贼之未平也，右宣教郎、知醴陵县鲜于广日：“是五日可至吾邑。”告于府，请以所部兵列境上，留民租于县以为食。提点刑狱司命五里建一楼，民持更其上，广曰：“是当为六十八楼，重费民，不可。且盗必从官道来耶？”独取乡保伍之壮者，选其豪六十领之，它盗亦不敢犯。
　　十二月，己巳，大尉、安庆军节度使、提举万寿观邢孝扬薨，谥忠靖。
　　戊子，金主使太子詹事张利用、广威将军、尚书兵部郎中兼四方馆副使耨碗温都子敬，来贺明年正旦。
　　庚寅，金太尉、领三省事、枢密使兗卒。兗，金主弟也。
续资治通鉴--●卷第一百三十
●卷第一百三十
　　　　【宋纪一百三十】　起昭阳作噩正月，尽旃蒙大渊献十二月，凡三年。
　　　　 ○高宗受命中兴全功至德圣神武文昭仁宪孝皇帝绍兴二十三年（金贞元元年）
　　春，正月，辛卯朔，金主以弟兗殁于除夕，不视朝。
　　丙午，金以中京留守高祯为御史大夫。
　　己酉，降授平海军承宣使、提举台州崇道观、台州居住李显忠，复宁国军节度使，以赦叙也。
　　是月，昭信军节度使士夽薨，追封安化郡王，录其子右宣教郎不讠帛三人为直秘阁，它子弟选官改秩除官者七人，恤典如执政。
　　二月，庚申朔，诏岳阳军节度使、开府仪同三司、万寿观使士樽权主奉濮安懿王祠事。
　　金主自中京如燕京。
　　庚午，脔虔州军贼黄明等八人于市。明等据州城凡百有十二日。
　　辛未，改虔州为赣州，改虔化县为宁都。
　　癸未，龙神卫四厢都指挥使、忠州团练使、殿前司游奕军统制、措置盗贼、节制军马、知赣州李耕，以功为金州观察使，于是诸将刘纲等九人各迁二官，将士受赏者万三千百二十有四人。
　　三月，丙午，光山军节度使、开府仪同三司、提举西京嵩山崇福宫齐安郡王士祇薨于建州，赠太傅，追封循王，六子皆进官二等，女封郡主，诸妾受封者五人。
　　辛亥，金主至燕京，备法驾。
　　壬子，故武功大夫、贵州刺史杨宗闵，赐谥忠介；故敦武郎、知麟州建宁寨杨震，赐谥恭毅。二人，杨存中祖、父，皆以死事故，用存中请也。
　　甲寅，金主亲选良家子百三十馀人充后宫。
　　乙卯，金以迁都诏中外，改元贞元，内外文武皆进官一等。
