<!-- { "loadSidebar": true } -->
　　起居郎兼侍读汤汉言：“陛下持敬心以正百度，其爱身也，必不以物欲挠其和平；其正家也，必不以私昵隳其法度。政事必主于朝廷而预防夫私门，人才必出于明扬而深杜夫邪径。”帝不纳。
　　先是蒙古主以安图幼未更事，召许衡于怀孟，杨诚于益都，俾议中书省事。及衡至，陈时务五事：
　　其一曰：“考之前代，北方之有中夏者，必行汉法，乃可长久，故后魏、辽、金，历年最多；他不能者，皆乱亡相继。史册具载，昭然可考。夫陆行宜车，水行宜舟，反之则不能行；幽燕食寒，蜀汉食热，反之则必有变。以是论之，国家之当行汉法无疑也。然万世国俗，累朝勋旧，一旦驱之下从臣仆之谋，改就亡国之俗，其势有甚难者。窃尝思之，寒之与暑，固为不同；然寒之变暑也，始于微温，积百有八十馀日而寒始尽，暑之变寒，其势亦然，是亦积之验也。苟能渐之摩之，待以岁月，心坚而确，事易而常，未有不可变者。此在陛下尊信而坚守之，不杂小人，不责近效，不恤流言，则致治之功，庶几可成矣。”
　　其二曰：“中书之务，不胜其烦，然大要在用人、立法二者而已。近而譬之，发之在首，不以手理而以栉理；食之在器，不以手取而以匕取。手虽不能，而用栉与匕，是即手之为也。上之用人，何以异此？人莫不饮食也，独膳夫为能调五味之和，莫不睹日月也，独星官为能步亏食之数者，诚以得其法也。古人有言曰：‘为高必因丘陵，为下必因川泽，为政必因先王之道。’今里巷之谈，动以古为诟戏，不知今日口之所食，身之所衣，皆古人遗法而不可违者，岂天下之大，国家之重，而古之成法反可违也？夫治人者，法者，守法者，人也。人法相维，上安下顺，而宰执优游于廓庙之上，不烦不劳，此所谓省也。
　　其三曰：“民生有欲，无主乃乱。上天眷命，作之君师，此盖以至难任之，非予之可安之地而娱之也。天下之大，兆民之众，事有万变，日有万机，人君以一身一心而酬酢之，欲言之无失，岂易能哉？故有昔所言而今日忘之者，今之所命而后日自违者，可否异同，纷更变易，纪纲不得布，法度不得立，臣下无所持循，奸人因以为弊，天下之人，疑惑惊眩，议其无法无信，此无它，至难之地，不以难处而以易处故也。苟一言一行，必求其然与其所当然，不牵于爱憎，不蔽于喜怒，虑心端意，熟思而审处之，虽有不中者鲜矣。人之情伪，有易有险，险者难知，易者易知。然又有众寡之分焉，寡则易知，众则难知。故在上者难于知下，而在下者易于知上，其势然也。处难知之地，御难知之人，欲其不见欺也难矣。故人君惟无喜怒也，有喜怒，则赞其喜以市恩，鼓其怒以张势；惟无爱憎也，有爱憎，则假其爱以济私，藉其憎以复怨。甚至本无喜也诳之使喜，本无怒也激之使怒，本不足爱也而妄誉之使爱，本无可憎也而强短之使憎。若是，则进者未必为君子，退者未必为小人，予者未必有功，夺者未必有罪，以至赏之、罚之、生之、杀之，鲜有得其正者。人君不悟其受欺也，而反任之以防天下之欺，欺而至此，尚可防耶？虽然，此特人主之不悟者也，犹可说也。如宇文士及之佞，太宗灼见其情而不能斥；李林甫炉贤嫉能，明皇洞见其奸而不能退。邪之惑人有如此者，可不畏哉？夫上以诚爱下，则下以忠报上，感应之理然也。然考之往昔，有不可以常情论者。禹抑洪水以救民，启又能敬承继禹之道，其泽深矣；然一传而太康失道，则万姓仇怨而去者，何耶？汉高帝起布衣，天下景从，荥阳之难，纪信至捐生以赴急，则人心之归可见矣；及天下已定，而沙中有谋反者，又何耶？窃尝思之，禹、启爱民如赤子，而太康逸豫以灭德，是以失望；汉高以宽仁得天下，及其已定，乃以爱憎行诛赏，是以不平。古今人君，凡有恩泽于民，而民怨且怒者，皆类此也。”
　　其四曰：“今国家徒知敛财之巧而不知生财之由，徒知防人之欺而不知养人之善。诚能优重农民，勿扰勿害，驱游惰之人而归之南亩，课之种艺，恳谕而笃行之，十年之后，仓府之积，当非今日之比矣。自都邑而至州县，皆设学校，使皇子以下至于庶人之子弟，皆入于学，以明父子、君臣之大伦，自洒扫应对以至平天下之要道。十年以来，上知所以御下，下知所以事上，上下和睦，又非今日之比矣。二者之行，万目斯举，否则它皆不可期也。”
　　其五曰：“天下所以定者，民志也；民志定而士安于士，农安于农，工、商安于工、商，则在上之人有可安之理矣。苟民不安于白屋，必求禄仕，士不安于卑位，必求尊荣，四方万里，辐辏并进，各怀无厌无耻之心，在上之人，可不为寒心哉？臣闻取天下者尚勇敢，守天下者尚退让，取也守也，各有其宜，群人者不可不审也。夫审而后发，发无不中，否则触事而遽喜怒之色见于貌，言出于口，人皆知之。徐考其故，知其无可喜者，则必悔其喜之失；无可怒者，则必悔其怒之失；甚至先喜而后怒，先怒而后喜，号令数变，喜怒不节之故也。先王潜心恭默，不易喜怒，其未发也，虽至近莫能知；其发也，虽至亲莫能移；是以号令简而无悔，则无不中节矣。”蒙古主嘉纳之。
　　夏贵率军五万攻潼川，蒙古都元帅刘元礼所领才数千，众寡不敌，诸将登城，有惧色。元礼曰：“料敌制胜，在智不在力。”乃出战，贵军却走。复大战于蓬溪，自寅至未，胜负不决。元礼激厉将士曰：“此去城百里，为敌所乘，则城不可得入，潼川非国家有矣。丈夫当以死战取功名，时不可失也！”即持长刀突阵，将士咸奋，贵军大败。元礼，元振之弟也。蒙古主召而厚赉之，命复还潼川，元礼遂立蓬溪寨。
　　冬，十月，己卯，蒙古享于太庙。
　　蒙古安图言事忤旨，董文忠曰：“丞相素有贤名，今秉政之始，人方倾听，所请不得，后何以为！”遂从旁代对，恳悃详切，蒙古主从之。
　　十一月，辛丑，以礼部尚书留梦炎签书枢密院事。
　　十二月，庚午，蒙古平章政事宋子贞，言朝省之政，不宜数行数改；及刑部所掌，事干人命，尚书严忠范年少，宜选老于刑名者为之；又请罢北京行中书省，别立宣慰司以控制东北州郡；并从之。蒙古主颇悔用子贞晚，未几，子贞以年老告退，蒙古主慰留之。
　　乙丑，蒙古渎山大玉海成，敕置广寒殿。
　　　　 ○度宗端文明武景孝皇帝咸淳二年（蒙古至元三年）
　　春，正月，壬子，蒙古立制国用使司，以阿哈玛特为使。阿哈玛特专以掊克为事，左右司郎崔斌曰：“与其有聚敛之臣，宁有盗臣。”屡言其奸恶，蒙古主不听。
　　癸丑，参知政事江万里罢。时贾似道以去要君，帝至拜留之，万里以身掖帝云：“自古无此君臣礼！陛下不可拜，似道不可复言去。”似道不知所为，下殿，举笏谢万里曰：“微云，似道几为千古罪人！”然以此益忌之。帝在经筵，每问经史疑义及古人姓名，似道不能对，万里常从旁代对，王夫人稍知书，帝语夫人以为笑。似道闻之，积惭怒，谋逐万里，万里亦四上疏求退，及以资政殿大学士奉祠。
　　蒙古许衡以病告，安图亲候其馆，与语良久，既还，念之不释。蒙古主谕衡曰：“安图尚幼，未更事，卿辅导之。汝有嘉谟，当先告之以达，朕将择焉。”衡对曰：“安图聪敏，且有执守，告以古人所言，悉能领解，臣不敢不尽心。但虑中有人间之则难行，外用势力纳入其中则难行。臣入省之日浅，所见如此。”蒙古主命衡五日一赴省议事。
　　二月，丙寅，蒙古以廉希宪为中书平章政事，张文谦为中书左丞，史天泽为枢密院副使。时诸势家言有户数千当役属为奴者，议久不决。文谦请“以乙未岁户帐为断，奴之未占籍者，归之势家可也；其馀良民，无为奴之理。”议遂定。
　　癸未，蒙古主如上都。
　　甲申，蒙古罢西夏行省，立宣慰司。
　　辛卯，诏左右史循旧制立侍御坐前。
　　三月，乙巳，诏：“郡守为任两年，方别授官。”
　　夏，四月，丁卯，蒙古五山珍御榻成，置琼华岛广寒殿。
　　壬午，参知政事姚希得罢。
　　甲申，侍御史程元岳上言：“帝王致寿之道在修德，后世怵邪说以求之，往辙可鉴。修德之目有三：曰清心，曰寡欲，曰崇俭，皆致寿之原。”帝嘉纳之。
　　五月，丙午，蒙古诏：“凡良田为僧所据者，听蒙古人分垦。”
　　甲寅，以王龠参知政事，留梦炎同知枢密院事，刑部尚书包恢签书枢密院事。恢所至以严为治，破豪猾，去奸吏，治蛊狱，政声赫然。经筵奏对，诚实恳切，至身心之要，未尝不从容谆至，帝比为程颢、程颐。
　　陈宗礼进读《孝宗圣训》，因言：“安危治乱，第起于念虑之间。念虑稍差，祸乱随见，天下之乱，未有不起于微而成于著。”又言：“不以私意害公法，乃国家之福。”帝曰：“孝宗家法，惟赏善罚恶为尤谨。”宗礼曰：“有功不赏，有罪不罚，虽尧、舜不能治天下，诚不可不谨也。”旋擢礼部尚书。宗礼乞奉祠，帝曰：“岂朕不足与有为耶！”遂予郡。
　　六月，丁卯，蒙古封皇子纳穆哈为北平王。
　　丙子，蒙古立漕运司。
　　戊寅，蒙古命山东统军副使王仲仁督造战船于汴。
　　壬午，以衢州饥，命守令分劝诸籓邸，发廪助之。
　　史馆检阅慈溪黄震轮对，言时弊：曰民穷，曰兵弱，曰财匮，曰士大夫无耻。请罢给僧道度牒，使其徒老死即消弭之，收其田入，可以富军国，纾民力。时宫中建内道场，故震首及之。帝怒，批降三级；用谏官言得寝，出通判广德军。
　　秋，七月，壬寅，礼部侍郎李伯玉言：“人才贵乎养，养不贵速成，请罢童子科，息奔竞，以保幼稚良心。”诏从之。
　　贾似道尝集百官议事，忽厉声曰：“诸君非似道拔擢，安得至此！”众默然，莫敢应者。李伯玉曰：伯玉殿试第二人，平章不拔擢，伯玉地步亦可以至此。”似道虽改容，而有怒色。伯玉退，即治归，遂以显文阁待制出知隆兴府。
　　丙午，蒙古遣使祀五岳、四渎。
