<!-- { "loadSidebar": true } -->
　　寇准以责死既十一年，以庚寅赦书，始得太子太傅。甲戌，赠准中书令，复莱国公，其婿屯田员外郎张子皋复直史馆。仍令赍诏赐其家，祭酹之。子皋，齐贤孙也。
　　戊寅，以大理评事保塞刘涣为右正言。初，涣上疏庄献太后，请还政，太后怒，议黥面配白州。属太后疾革，宰相品夷简故为稽留，不即行。至是涣以前疏自言，夷简请褒擢。帝既用涣，顾谓夷简曰：“向者枢密院亟欲投窜，赖卿以免。”夷简谢曰：“涣疏外，敢言；大臣或及此，则太后必疑风旨自陛下，使母子不相安矣。”帝喜，以夷简为忠。
　　己卯，徙判天雄军王曾判河南府。始，陈尧咨与曾有隙，曾实代尧咨于天雄，政有不便者徐更之，弥缝不见其迹。及去，尧咨复继曾后，见府署及什器皆因尧咨旧规，但完葺，无所改，叹曰：“王公度量，我不及也！”
　　十二月，丙申，帝谓辅臣曰：“朕退朝，凡天下之奏必亲览。”吕夷简曰：“小事皆听览，恐非所以养圣神。”帝曰：“朕承先帝之托，万几之重，敢自泰乎！”又曰：“朕日膳不欲珍美，衣服多以缯缣，屡经浣濯，宫人或以为笑。大官进膳，有虫在食器中，朕掩而不言，恐罪及有司也。”夷简因称盛德。帝曰：“偶与卿等言之，非欲闻于外，嫌近名耳。”
　　复置诸路提点刑狱官，仍参用武臣。
　　甲辰，以京东饥，出内藏库绢二十万下三司，代本路上供之数。
　　丁未，出侍御史张沔知信州，殿中侍御史韩渎知岳州。
　　先是宰相李迪除二人为台官，言者谓台官必由中旨，乃祖法也。既数月，吕夷简复入，因议于帝前。帝曰：“祖法不可坏也。宰相自用台官，则宰相过失无敢言者矣。”迪等皆惶恐。遂出沔、渎，仍诏：“自今台官有缺，非中丞、知杂保荐者，毋得除授。”
　　戊申，出宫人二百。帝时屡出宫人，吕夷简曰：“此诚美事，然出宫人，恐有失所者。”帝因曰：“曩太后临朝，臣僚戚属多进女，今已悉还其家矣。”
　　己酉，辽禁夏国使沿途私市金铁。
　　初，郭皇后之立，非帝意，浸见疏；而后挟庄献势颇骄，后宫希得进。及庄献崩，帝稍自纵，宫人尚氏、杨氏骤有宠；后性妒，屡与忿争。尚氏尝于帝前语侵后，后不胜忿，起批其颊。帝自起救之，后误批帝颈。帝大怒，有废后意。内侍副都知阎文应，白帝出爪痕示执政近臣。吕夷简以前罢相故怨后，而范讽方与夷简相接，讽乘间言：“后立九年无子。义当废。”夷简赞其言。帝意未决，外人藉藉颇有闻者。右司谏范仲淹因对，极陈其不可，且曰：“宜早息此议，不可闻于外也。”
　　居久之，乃定议废后，夷简先敕有司无得受台谏疏。乙卯，诏称：“皇后以无子愿入道，特封为净妃、玉京冲妙仙师，赐名清悟，别居长宁宫。”台谏疏皆不得入，仲淹即与权御史中丞孔道辅率知谏院孙祖德、侍御史蒋堂、郭劝、杨偕、马绛、殿中侍御史段少连、左正言宋郊、右正言刘涣伏閤争之，诣垂拱殿门伏奏：“皇后不当废，愿赐对以尽言。”守殿门者阖扉不为通，道辅手抚铜镮大呼曰：“皇后被废，奈何不听台谏入言！”寻诏诣中书。道辅等语夷简曰：“人臣于帝后，犹子事父母也。父母不和，固宜谏止，奈何顺父出母乎！”众哗然，争进说。夷简曰：“废后自有故事。”道辅及仲淹曰：“人臣当道君以尧、舜，岂得引汉、唐失德为法？公不过引汉光武劝上耳，是乃光武失德，何足法也？”夷简不能答，拱立曰：“诸君更自见上力陈之。”道辅与仲淹等退，将以明日留百官揖宰相廷争。而夷简即奏台谏伏閤请对，非太平美事，乃议逐道辅等。祖德，北海人；偕，坊州人；少连，开封人。
　　丙辰旦，道辅等始至待漏院，诏道辅出知泰州，仲淹知睦州，祖德等各罚铜二十斤。故事，罢中丞必有告辞，至是直以敕除，道辅比还家，敕随至，又遣使押道辅及仲淹亟出城。仍诏：“谏官、御史，自今并须密具章疏，毋得相率请对，骇动中外。”绛、偕奏乞与道辅、仲淹俱贬，劝及少连再上疏，皆不服。
　　将作监丞、签判河阳富弼上疏曰：“皇后自居中宫，不闻有过；陛下忽然废斥，物议腾涌。自太祖、太宗、真宗三后未尝有此。陛下为人子孙，不能守祖考之训，而遂有废后之事。治家尚不以道，奈天下何！范仲淹为谏官，所极谏者，乃其职也，陛下何故罪之？假使所谏不当，犹须含忍以招谏诤；况仲淹所谏，大惬众心，陛下乃纵私忿，不顾公议，取笑四方，臣甚为陛下不取也。陛下以万乘之尊，废一妇人，甚为小事，然所损之体则大。夫废后谓之家事而不听外臣者，此乃唐奸臣许敬宗、李世勣谄佞之辞，陛下何足取法！陛下必欲废后，但可不纳所谏，何必加责以重己过！今匹庶之家或出妻，亦须告父母，父母许，然后敢出之。陛下贵为天子，且庄献、庄懿山陵始毕，坟土未干，便废黜后氏，不告宗庙，是不敬父母也。今陛下举一事而获二过于天下：废无罪之后，一也；逐忠臣，二也。此二者，皆非太平之世所行，臣实痛惜之！仲淹以忠直不挠，庄献时论冬仗事，大正君臣之分，陛下以此擢用之。既居谏列，闻累曾宣谕，使大小之事，必谏无隐。是陛下欲闻过失，虽古先圣哲亦无以过。今仲淹闻过遂谏，上副宣谕之意而反及于祸，是陛下诱而陷之，不知自今何以使臣！虽日加宣谕，谏臣以仲淹为戒，必不信矣。愿追还仲淹，复其谏职，减二过之一，庶乎谏路不绝，朝纲复振，斯社稷之庆也。”疏入，不报。
　　时仍岁蝗旱，执政谓宜有变更以导迎和气。丁巳，诏改明年元曰景祐。
　　禁边臣增置堡砦。
　　参知政事王随言：“淮南积盐一千五百万石，至无屋以贮，露积苫覆，岁以损耗。又，亭户输盐得本钱，或无以给，故亭户贫困，往往起为盗贼。其害如此，愿得权听通商三五年，使商人入钱京师，又置折博务于扬州，使输钱及粟帛以资国用。”遂诏宋绶等与三司使、江、淮制置使同议可否，皆以为：“听通商则恐私贩肆行，侵蠹县官。请敕制置司监造船，运至诸路，使皆有二三年之畜。复天禧元年制，听商人入钱粟京师及淮、浙、江南、荆湖州、军易盐。在通、泰、楚、海、真、扬、涟水、高邮贸易者，毋得出城，馀州听诣县镇，毋至乡邨。其入钱京师，增盐予之。并敕转运司经画本钱以偿亭户。”诏皆施行。
　　辽以北府宰相萧孝先为枢密使。孝先在枢密府，好恶自恣，权倾人主，朝多侧目。
　　　　 ○仁宗体天法道极功全德神文圣武睿哲明孝皇帝景祐元年（辽重熙三年。甲戌，一零三四年）
　　春，正月，甲子，许京兆府立学，赐《九经》，仍给田五顷。
　　发江、淮漕米赈京东饥民。
　　丁卯，侍御史充贺辽正旦使章频卒于辽境。辽主诏有司赙赠，命近侍护丧以归。
　　戊辰，诏铸“景祐元宝”钱。
　　丁丑，命翰林学士浦城章得象等五人权知贡举。
　　壬午，以太常博士滕宗谅为左正言。宗谅，先与刘越同上庄献太后疏请归政者也。
　　癸未，令：“南省就试进士、诸科十取其二，进士五举年五十、诸科六举年六十、尝经殿试进士三举、诸科五举及尝预先朝御试者，虽试文不合格，毋辄黜，皆以名闻。”自此率以为常。
　　甲申，以淮南岁饥，出内藏绢二十万下三司，代其岁输。
　　始置崇政殿说书，命都官员外郎贾昌朝、屯田员外郎赵希言、太常博士王宗道、国子博士杨安国为之，日以二人入侍讲说。初，孙奭出知兗州，帝问谁可代讲说者，奭荐昌朝等，因命中书试说书，至是特置此职以处之。
　　辛卯，辽主如春水。
　　是月，赵元昊寇府州。
　　二月，壬辰朔，权停解州盐池种盐三年，以本池所贮可支十年故也。
　　辽北院枢密使萧朴，出为东京留守。自太后专制国事，一委弟萧孝先。朴屡言仁德皇后之冤，太后兼之，故外迁。
　　乙未，罢书判拔萃科，更不御试。自今幕职、州县官经三考以上，非缘边及川、广、福建者，许应贤良方正能直言极谏等六科；其京朝官至太常博士及进士诸科取解而被黜落者，毋得复应茂才异等三科及武举。用知制诰李淑议也。
　　先是召知凤翔府、兵部员外郎司马池知谏院，池上表恳辞。帝谓宰相曰：“人皆嗜进，池独嗜退，亦难能也。”加直史馆，复知凤翔。尝有疑狱上谳，大理辄复下，掾属惶恐引咎，池曰：“长吏者，政事所由，非诸君过。”乃独承其罪。有诏勿劾。
　　辛丑，诏：“礼部贡院，诸科举人，应七举者，更不限年，并许特奏名。”
　　甲辰，权减江、淮漕米二百万石，候岁丰补之。
　　戊申，诏麟、府州赈蕃、汉饥民。
　　三月，开封府判官谢绛言：“蝗亘田野，坌入郛郭，跳掷官寺，井匽皆满，而使者数出，府县监捕驱逐，蹂践田舍，民不聊生。鲁史书螟，《谷梁》以为哀公用田赋，虐取于民。今朝廷敛弛之法，近于廉平，以臣愚所闻，似吏不甚称职而召其变。凡今典城牧民，有颛方面之势，才者掠功取名，以严急为术，或辨伪无实，数蒙奖录；愚者期会簿书，畏首与尾；二者政殊而同归于敝。夫为国在养民，养民在择吏，吏循则民安气和而灾息。愿先取大州邑数十百，诏公卿以下举任守州者，使得自辟属县令长，务求术略，不限资考，然后宽以约束，许便宜从事，期年条上理状，或徙或留，必有功化风迹。如此而沴气不弭，嘉休不至者，未之有也。”
　　丙子，诏：“御试进士题目书所出，摹印给之，更不许上请。”
　　戊寅，御崇政殿，试礼部奏名进士。己卯，试诸科。辛巳，试特奏名。已而得进士诸科八百八十三人，特奏名八百五十七人，赐及第、出身。
　　夏，四月，壬辰，诏：“锁厅举人所试不合格者，除其罪。”始，天禧二年，宰相王钦若请锁厅举人试不合格者，并坐私罪，至是始除之。
　　甲午，赠故翰林学士、礼部侍郎、知制诰杨亿为礼部尚书，谥曰文。故事，非常任二府及事东宫，则四品无赠官。枢密使王曙言：“亿尝为寇准草奏，请太子亲政，为丁谓所排，不得志而殁。准既赠中书令，亿宜蒙旌贲。”故特赠之。
　　初，准令亿草奏，曙知其不可，尝劝止。准败，曙取奏草付其妻，缝置夹衣中。及朝廷欲理准旧勋，曙乃出之，其字漫灭，几不可识矣。
　　丁酉，殿中侍御史庞籍为开封府判官，尚美人遣内侍称教旨，免工人市租。籍言：“祖宗以来，未有美人称教旨下府者。”帝为杖内侍，切责美人，仍诏有司：“自今宫中传命，毋得辄受。”
　　癸丑。诏置殿中侍御史、监察御史里行。
