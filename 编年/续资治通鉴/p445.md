<!-- { "loadSidebar": true } -->
　　辛亥，臣僚言：“今岁旱伤，非特浙东被害，如江西诸州，例皆阙雨，禾稻不收，而赣、吉二州尤甚。江东之太平、广德，淮西之无为军、和州，多是先被水患，继之以旱。其间州郡，或有违言境内灾伤，不即申陈，致失检放条限；或有虽曾申闻，措置赈济事件，朝廷未与行下。救荒之政，譬如拯溺救焚，势不可缓，今欲从朝廷专委逐路提举官躬亲巡历，如委系失收，不曾检放或检放不实者，仰将今年苗米依合减分数，权行停阁，令候来年秋熟带纳。其有和籴米斛、抛降马料及诸色科买，并权与住罢一年。应合赈粜、赈济者，许提举官将一路见管常平义仓米通融拨借应副。其有诸州已条画到措置赈济事件，朝廷速降指挥。庶几官吏便可奉行，百姓早被实惠。”诏从之。
　　壬子，金吏部尚书梁肃请禁奴婢服罗绮，金主曰：“近已禁其服明金，行之以渐可也。且教化之行，当自贵近始。朕宫中服御常自节约，卿等宜更从俭素，使民知所效也。”
　　汉州什邡县杨村进士陈敏政家，特赐旌表门庐。自敏政高祖母王氏遗训，至今五世同居，并以孝友信义著。王氏年十八归于陈，岁馀夫卒，守志不嫁，事舅姑甚孝，教子孙笃学有闻。本州以事来上，故有是命。
　　十二月，己未朔，戒饬沿边诸军，毋辄遣间谍、招纳叛亡。
　　甲子，同知枢密使沈夏罢。乙丑，以御史中丞姚宪签书枢密院事。
　　癸酉，广西盐复官卖法，从帅臣范成大之请也。二广盐法，自靖康间，行官般官卖法。至绍兴八年后，因臣僚言其利为甚博，遂改行钞法，节次更废不一。至乾道六年，逐司互有申陈。遂自八年诏令两路通贩官钞九十万贯，同认岁额，然实于西路岁计不便。遂诏：“广西盐住行钞法，拨还运司，均与诸州官般官卖，以充岁计。”
　　乙酉，金遣完颜璋等来贺明年正旦，以议受书仪不合，诏俟改日；以太上皇有旨，姑听仍旧。丁亥，璋等入见。
　　是岁，减绍兴府、严、处州丁绢额。
续资治通鉴--●卷第一百四十四
●卷第一百四十四
　　　　【宋纪一百四十四】　起阏逢敦牂正月，尽旃蒙协洽十二月，凡二年。
　　　　 ○孝宗绍统同道冠德昭功哲文神武明圣成孝皇帝淳熙元年（金大定十四年）
　　春，正月，庚子，帝以衢州措置会子比佗州稽缓，提刑赵彦端特降两官。曾怀言：“赏信罚必，要当如此。”帝曰：“有功不赏，有罪不诛，虽唐、虞犹不能化天下也。”
　　己酉，诏曰：“已令殿前司主帅于二月就茅滩合教诸军。闻旧来每遇大阅，主帅例设酒食，如待客之礼，可专札下王友直，毋令循习，务令军容整肃。”
　　良戌，交趾入贡，帝嘉之。寻诏赐国名安南，以南平王李天祚为安南国王。
　　二月，戊午朔，江西安抚司上言：“准绍兴三十年指挥，将诸路禁军，以十分为率，取五分专一教习弓弩手，帅司每岁春秋选将官诸州教阅。乾道新法按阅条内不曾修立，宜令敕令所修立成法。”帝曰：“诸路拣中禁军上军弓手，须常令教阅，责在守臣。如有违例，当坐其罪。”
　　辛酉，籍平江府将魏寿卿家产，以其知无为军巢县，移易军钱入己也。
　　壬戌，金以完颜璋之来宋，使人就馆，夺其书而重赂之，杖璋百五十，除名，仍以所受礼物入官。
　　庚午，金以太尉、尚书令李石为太保，致仕。
　　廷议欲以沿海制置司干当使臣员阙改作文臣干办公事，以曹冠充；以冠前有差遣，屡经驳缴，帝颇怜之也。帝曰：“此却不可。古者为官择人，未尝为人择官。今乃因冠而改窠阙，近于为人择官也。可别寻阙次处之。”
　　癸酉，四川宣抚使、雍国公虞允文薨。先是帝尝谓允文曰：“丙午之耻，当与丞相共雪之。”允文许帝以恢复，使蜀一载，未有进兵期。帝密诏趣之，允文言军需未备，帝不乐。至是遣二介持御札赐之，而允文已殁，不知其所言。其后帝大阅，见军皆少壮，叹曰：“此虞允文行沙汰之效也！”寻赠太傅，谥忠肃。
　　庚辰，诏：“州郡循习旧弊，巧作名色馈送，及虚破兵卒，以接送为名，多借请受，并假官、权摄支请、供给之类，又闻诸司与列郡胥吏、牙校月有借请，蠹财困民，其令诸路监司、帅臣觉察。”
　　辛巳，为郭浩立庙于金州。
　　三月，辛卯，召步军司中军弩手射铁垛莲，赴内教。
　　臣僚言用人之弊：“一曰上下之分未严，二曰义利之说未明。夫任贤使能，人主之柄；助人主进贤退不肖，大臣之职。近世一官或阙，自衒者纷至，始则悉力以求之，不则设计以取之；示以好恶而莫肯退听，限以资格而取求不已，未闻朝廷有所惩戒也。居官思职，义也；背公营私，利也。今中外求官者，惟计职务之繁简，廪稍之厚薄，既得之，则指日而望迁，援例而欲速，公家之事，未尝为旬月计也。愿明诏大臣，深思致弊之由，共图革弊之术，使士风稍振，百官奉职。”从之。
　　浙西漕帅言进士施浦等各出米五千石赈济，欲遵格补官，帝曰：“朕不鬻爵以清入仕之源。今以赈济补官，为百姓尔。”
　　甲午，金主谓大臣曰：“海陵纯尚吏事，当时宰执，止以案牍为功。卿等当思经济之术，不可狃于故常也。”
　　丙申，以参知政事郑闻为资政殿大学士、四川宣抚使。
　　甲辰，金主更名雍，诏中外。
　　金完颜璋之获罪也，群臣纷议，谓午年必用兵。金主以问宰相，赫舍哩良弼对曰：“太祖以甲午年伐辽，太宗以丙午年克宋。今兹宋人夺我国书，而适在午年，故有此语，未必然也。”因遣刑部尚书梁肃为宋国详问使。其书略曰：“盟书所载，止于帝加皇字，免奉表称臣、称名、再拜，量减岁币，便用旧议，亲接国书。兹礼一定，于今十年。今知岁元国信使到彼，不依例引见，辄令迫取于馆。侄国体当如是耶？往问其详，宜以诚报。”
　　癸丑，肃入见，帝仍立接国书，肃还，附书谢。金主大喜，欲以肃为执政。良弼曰“梁肃可相，但使宋还即为之，宋人自此轻我矣。”乃止。
　　建降以来，因唐旧制，分别流品，不相混淆，故有出身、无出身及进士上三名、贤良方正、曾任馆阁、省府之类，迁转皆不同，犯赃及流外、纳粟，尤不使污士流，盖不特分左右也。元丰官制行，始一之，然犹有一官而分左右者，徒以少优进士出身而已。至元祐中，遂自金紫光禄大夫至承务郎，皆以有出身、无出身分左右，至犯赃则并去左右字，论者尤以为当。绍圣以后，复去之。绍兴初，方务行元祐故事，故左右之制亦复行之。至是赵善俊建言，以为本范纯仁偏蔽之论，请复省去，从之。
　　丙辰，太白、岁星并见，经天。
　　是春，言者论：“淮南安抚使王之奇，好为大言，备位无补，欲为脱身之计，遂请分阃之行。淮上荒残之馀，首建招诱，耕凿荒田，多请官钱、空名绫纸而去。所招之人，间以妄包已垦熟田，计为顷亩，以补官者。”遂罢之，之奇既罢，淮南复分为东、西路。
　　夏，四月，乙丑，金主谕宰臣曰：“闻愚民祈福，多建佛寺，虽已条禁，尚多犯者。宜申约束，无令徒费财用。”
　　戊辰，金有事于太庙，以皇太子摄行事。
　　乙亥，金主谓太子诸王曰：“人之行莫大于孝弟。自古兄弟之际，多因妻妾离间，以致相违。且妻者乃外属耳，若妻言是听而兄弟相违，甚哉非理也！”太子对曰：“《思齐》之诗云：‘刑于寡妻，至于兄弟，以御于家邦。’臣等愚昧，愿相励而修之！”因引《常棣》花萼相依，脊令急难之义，为文见意，以诫兄弟焉。
　　己卯，以姚宪参知政事，户部尚书叶衡签书枢密院事。
　　戊子，金以枢密副使图克坦克宁兼大兴尹。
　　宗正寺请训宗室名：翼祖下“广”字子连“继”字，太祖下“与”字子连“孟”字，太宗下“必”字子连“良”字，亲贤宅“多”字子连“自”字，棣华宅“茂”字子连“中”字，魏王下“时”字子连“若”字。
　　诏举制科。
　　是月，命工部尚书张子颜等如金报聘，仍请改受书之仪。金主与大臣议，左丞相赫舍哩良弼曰：“宋国免称臣为侄，免奏表为书，为赐亦多矣。今又乞免亲接国书，是无厌也。必不可从。”平章政事完颜守道、参知政事伊喇道从良弼议。右丞相石琚，右丞唐古安礼，以为不从所请，必至于用兵，金主谓琚等曰：“卿等所议非也，所请有大于此者，亦从之乎？”遂从良弼议，答书责以定分，其授受礼仪仍不改。
　　六月，甲午，金主如金莲川。
　　丙申，臣僚言：“伏见六部及诸寺监官，同共讨论勘当文字，多取办临时，遂致孝究未尽，供报稽缓。请今后令所辖所隶官司会议。”帝曰：“此用西汉故事，甚为得体。”
　　己亥，叶衡言：“兵权系于将帅，民命寄于牧守，二者之患，每在数易。望自今精加选择，使材称其职，然后力行牧守久任之说，以破数易之害。”从之。
　　甲寅，著作郎木待问言：“士大夫气节不立，惟在陛下涵养作成。如奔竞之习，最坏气节，不可不改。”帝曰：“当如卿言，必见之赏罚，使之惩戒。”
　　六月，丙辰朔，诏以王友直、吴挺，持身甚廉，治军有律，凡所统御，宿弊顿除，可并与建节钺。武功大夫、荣州刺史、提举台州崇道观秦琪，身任帅臣，蠹坏军政，专事阿附，贪墨无厌，可责授舒州团练副使、漳州安置。
　　戊午，诏曰：“累降指挥，已有差遣人不得干求换易。比来约束寝弛，日益奔竞。今后可依已降指挥，三省具名闻奏，当议黜降。其已授差遣人，朝辞讫，限半月出门。”
　　以兴州都统制吴挺为定江军节度使。
　　癸酉，改江陵府为荆南府。
　　戊寅，右丞相曾怀罢。
　　先是台官詹亢宗、季棠论事，因中怀，怀遂求退，且乞辩明诬谤。大理根究无实，乃贬亢宗及棠。言者追论参知政事姚宪，与亢宗等通谋，陷怀以取相位。乃罢宪，甲申，落职与祠。以叶衡参知政事。
　　是月，诏议祫祭东向之位。
