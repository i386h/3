<!-- { "loadSidebar": true } -->
　　初，马扩自五马山以麾下五百人渡河，至东京见宗泽，至是始赴行在，从者不满百人。扩既见，出榛奏事。黄潜善等皆疑非真，帝识其字，即有是命。扩迁拱卫大夫、利州观察使、枢密副都承旨、元帅府马步军都总管。扩将行，上奏，略曰：“臣疏远小人，陛下断以不疑，付以阃外之事。愿鉴前世之成败，明当世之嫌疑，俾臣得效愚，毕意攻取。今王师大举，机会神速，军期文字，不可少缓。若依常制下都堂等处，然后以达天听，则事涉疑似；或欲规避者，定逡巡藏匿，不以进呈。望令专置一司，不限夤夜，画时通进。”又言：“自唐以来，用中贵人监军，夺权掣肘，每致败事。伏望圣断，罢差中贵监军及选给器械。”凡四事，帝皆从之，又许扩过河，得便宜从事。时潜善与汪伯彦终以为疑，乃以乌合之兵付扩，且密授朝旨，使讥察之，扩行，复令听诸路帅臣节制。扩知事变，遂以其军屯于大名。
　　五月，甲申朔，宗泽再上表请乞还京。会尚书右丞许景衡建请渡江，宰相黄潜善持不可。时既得信王榛奏，或有言榛有渡河入京城之谋，乙酉，下诏还京。遂罢景衡为资政殿学士、提举杭州洞霄宫。景衡之执政也，凡有大政事，必请间极论榻前。黄潜善、汪伯彦恶其异己，每排抑之。至是因下诏还京而有此命。
　　丙戌，诏：“后举科场，讲元祐诗赋、经术兼收之制。”中书省请“习诗赋举人不兼经义，习经义人止习一经，解试、省试，并计数各取，通定高下。”礼部侍郎王綯请前降举人兼习律义、《孙子》义等指挥勿行，从之。自绍圣后，举人不习词赋者近四十年。綯在后省，尝为帝言：“经义当用古注，不专取王氏说。”帝以为然。至是申明行下。
　　秘书省正字冯楫献书于黄潜善曰：“伏睹昨晚出黄榜诏，欲择日还阙，东来从卫官吏士，无不欣喜，西北尤以近乡，倍极踊跃。以楫计之，阙未可还。万一驾到东京，而金人秋后再来，不知吾兵何以当之？吾兵或不可当而复为避地计，今蔡、汴两河已渐湮塞，其或被其断绝水道，虽避地亦不能，此不得不虑也。假如今日，驻跸维扬为得策，倘主上坚欲以马上治之，不许迁徙，但当留兵将及宰执中谙练边事运筹帷幄之人，从驾居此，专务讲武，以为战守之备。其馀宗庙、百官，尽令过江，于建康置司。至于财用百物，除留赡军费用外，亦尽藏之建康府库，庶几缓急遇敌，可战则战，可守则守，度不可战守，而欲动则动，亦易行而无牵制之累。”楫，遂宁人也。
　　戊子，翰林学士硃胜非守尚书右丞。
　　辛卯，陕西、京东诸路及东京、北京留守并奏金人分道渡河，诏遣御营左军统制韩世忠、主管侍卫步军司公事闾勍率所部迎敌，命宗泽遣本司统制官杨进等援之。
　　先是泽闻河北都统制王彦聚兵太行山，即以彦为武功大夫、忠州防御使，制置两河军事。彦所部勇士万数，以其面刺八字，故号“八字军”。彦方缮甲治兵，约日大举，欲趋太原。泽亦与诸将议六月起师，且结诸路山水寨民兵约日进发，上奏曰：“臣自留守京师，夙夜匪懈，经画军旅。近据诸路探报，敌势穷蹙，可以进兵。臣欲乘此暑月，遣王彦等自滑州渡河，取怀、卫、浚、相等处，遣王再兴等自郑州直护西京陵寝，遣马扩等自大名取洺、赵、真定，杨进、王善、丁进、李贵等诸头领各以所领兵分路并进。既过河，则山寨忠义之民相应者不啻百万，契丹汉儿亦必同心抵御金人。事才有绪，臣乞朝廷遣使声言立契丹天祚之后，讲寻旧好。且兴灭继绝，是王政所先，以归天下心也；况使金人骇闻，自相携贰邪？仍乞遣知几博辩之士，西使夏，东使高丽，喻以祸福。两国素蒙我宋厚恩，必出助兵，同加扫荡。若然，则二圣有回銮之期，两河可以安贴，陛下中兴之功，远过周宣之世矣。愿陛下早降回銮之诏，以系天下之心。臣当躬冒矢石，为诸将先。”疏入，黄潜善等忌泽成功，从中沮之。泽叹曰：“吾志不得伸矣！”因忧郁成疾。
　　泽尹京畿，岁修城池，治楼橹，不扰而办，屡出师以挫敌锋。其抗疏请帝还京。凡二十馀上，言极切至。潜善与汪伯彦等虽嫉之深，竟不能易其任。
　　甲午，曲赦河北、陕西、京东诸路。
　　初，陕西制置使钱盖闻金人破长安，檄集英殿修撰、鄜延经略王庶，兼节制环庆、泾原兵拒敌。既而义兵大起，金人东还，庶以金人重载，可尾袭取胜，移文两路，各大举协力更战。而环庆经略使王似，泾原经略使席贡，自以先进望高，不欲受其节度，遂具文以报，而实不出兵。
　　金游骑上清谿，既为泾原裨将吴玠所扼，至咸阳，望渭河南义兵满野，不得渡，遂循渭而东。其右军入鄜延，攻康定，围龙坊，庶急遣将断河桥，又令将官刘延亮屯神水峡，断其归路，金人遂去。于是洛索盘礴于冯翊、河中，扼新河桥以通往来，人情大恐。
　　泾原统制官曲端，乘敌退，复下秦州，而凤翔、长安皆为义兵收复。会经制司统领官刘希亮自凤翔归端，端斩之。端雅不欲属庶，及闻孟迪、李彦仙等受事鄜延，皆不乐，遂揭榜称金人已过河归国，农务不可失时，乃尽散渭河以南义兵。庶不敛兵保险，犹以书约似、贡，欲逼金人渡河，至于再三。似不应，贡许出兵四万，亦迁延不行。
　　时鄜延人以秋深必被兵，多避地者，道出环庆，吏兵民皆恶其惊徙，所在掠其财而杀之，闾里萧条矣。
　　乙未，诏：“苏轼追复端明殿学士，尽还合得恩数。”时轼孙司农寺丞符，以轼政和中复职未尽，诉于朝，乃有是命。
　　戊戌，河北制置使王彦，以八字军渡河。
　　时宗泽以彦孤军无援，不可独进，乃以书延彦计事。彦遂合诸寨兵万馀人，以是日济河。后五日，彦至京师。泽大喜，谕以京师国家根本，宜宿兵近甸，遂命其军屯滑州之沙店。
　　壬寅，中书侍郎兼御营副使、提举措置户部财用张悫卒。
　　悫立朝谔谔，无所顾避。时黄潜善当国，专务壅蔽，自汪伯彦而下，皆不敢少忤其意。惟悫事必力争，虽言不行而不少屈。秉政未逾岁遽殁，士民皆痛惜之。帝以悫河朔人，无家可归，常赙外赐田十顷，第一区。后谥忠穆。
　　癸卯，通问使王伦始渡河，遂与其副硃弁至云中，见左副元帅宗翰计事。金留不遣。时进武校尉硃勣从弁行，宗翰赐以所掠内人，勣阳受之，逃去。宗翰怒，追而杀之。
　　甲辰，洛索破绛州，权知州事赵某率军民巷战，凡六日。
　　乙巳，资政殿学士、提举杭州洞霄宫许景衡卒。
　　景衡罢政而归，至瓜州，得曷疾，及京口，疾甚，端坐自语曰：“陛下宜近端人正士，以二圣，苍生为念。”遂逝，年五十七。后谥忠简。
　　庚戌，增天下役钱以为新法弓手之费。
　　初，汪伯彦既建请，乃以免役宽剩、厢禁军阙额、裁减曹掾等钱供其庸直。至是所增遍于东南诸路，遂诏不受庸者人给田三十亩，马军增三之一。议者恐费不给，乃请官户役钱勿复减半，而民役钱概增三分，从之，故有是诏。
　　诏：“自今见任官有涉疑异志者，如径行杀戮，事虽有实，亦坐擅杀官吏之罪。即妄杀平人以为奸细者，众军法。”自军兴，所在奸民杀官吏、害良善者甚众，朝廷恐其生事，至是下诏条约之。
续资治通鉴--●卷第一百十二
●卷第一百十二
　　　　【宋纪一百二】　起著壅涒滩六月，尽十二月，凡七月。
　　　　 ○高宗受命中兴全功至德圣神武文昭仁宪孝皇帝建炎二年（金天会六年）
　　六月，己未，诏：“右文殿修撰胡安国已除给事中指挥，更不施行。”
　　初，安国数上疏乞祠，诏不许，仍趣赴行在。安国因奏言：“陛下拨乱返正，将建中兴，而政事人才，弛张升黜，凡关出纳，动系安危，闻之道途，揆以愚见，尚未合宜，臣切寒心。而况锁闱典司封校，傥或隐情患失，缄默不言，则负陛下委任之恩。若一一行其职守，事皆违异，必以戆愚妄发，干犯典刑，徒玷清时，无补国事。臣所以不敢上当恩命者也。”疏入，黄潜善大怒，请特赐黜责，以为不恭上命者之戒，安国遂罢。
　　金初未有文字，亦未尝有记录。宗翰好访问女直故老，多得先世旧闻。至是金主诏求访祖宗遗事以备国史，命完颜勖等掌之。
　　庚申，侍御史张浚充集英殿修撰、知兴元府。
　　浚有远志，数招诸将至台，讲论用兵筹策。浚本黄潜善所引，至是因请汰御营使司官属，又论此时金即不来，亦当汲汲治军，常若敌至，潜善始恶之，浚以母在蜀中求去，故有是命。未行，留为礼部侍郎。
　　乙丑，御营使司中军统制张俊引兵入秀州，前知州事赵叔近为所杀。
　　初，御营都统制王渊，在京师有所狎妓，乱后为叔近所取，渊衔之。及俊辞行，渊谓之曰：“赵叔近在彼。”俊谕其意。前一日，俊总兵至郡，叔近以太守之礼逆诸城北沈氏园。俊叱令置对，方下笔，群力遽前，断其右臂，叔近呼曰：“我宗室也。”语未毕，已断首于地。秀卒见叔近死，遂反戈婴城，纵火殴掠，江东西路经制司书写机宜文字辛安宗在城中，为所害。翼日，俊破关捕徐明等，斩之。俊以功迁武宁军承宣使。叔近子朝奉郎交之，亦坐受贼所献玩好，降六官，勒停。后十馀年，御史言叔近之冤，始赠集英殿修撰。
　　丁卯，国信使杨应诚、副使韩衍至高丽，见国王楷谕旨。楷拜诏已，与应诚等对立论事。楷曰：“大朝有山东路，何不由登州以往？”应诚言：“不如贵国去金国最径，第烦国王传达金国。今三节人自赉粮，止假二十八骑。”楷难之。已而命其门下侍郎傅俏至馆中，具言：“金人今造舟，将往二浙，若引使者至其国，异时欲假道至浙中，将何以对？”应诚曰：“金人不能水战。”俏曰：“金人常于海道往来。况金人旧臣本国，近乃欲令本国臣事，以此可知强弱。”后十馀日，府燕。又数日，复遣中书侍郎崔洪宰等来，固执前论，且言二圣今在燕、云，不在金国。馆伴使文公仁曰：“往年公仁入贡上国，尝奏上皇以金人不可相亲，今十二年矣。”洪宰笑曰：“金国虽纳土与之，二圣亦不可得。大朝可不练兵与战！”应诚留高丽凡六十有四日，楷终不奉诏。应诚不得已，受其表而还。
　　己卯，言者以为：“东南武备利于水战，金人既破唐、邓、陈、蔡，逼进淮、汉，去大江直一间耳。为今之策，宜于大江上游如采石之类，凡要害处，精练水军，广造战舰，仍泊于江之南岸，缓急之际，庶几可倚。”诏江、浙州军措置，限一月毕。
