<!-- { "loadSidebar": true } -->
　　女真国遣使贡名马。女真之先，居古肃慎地，元魏时号勿吉，至隋，改号靺鞨，唐初，有黑水、粟末两部，后粟末盛强，号渤海国，黑水因役属之。五代时，辽尽取渤海之地，黑水部民居混同江之南者，系籍于辽，号熟女真；居江之北者，不系籍于辽，号生女真。至是以马入贡。诏蠲登州沙门岛居民租赋，令专治舟船渡所贡马。
　　诏：“缘边诸寨有犯大辟者，送所属州军鞫之，无得辄斩。”
　　国子博士洛阳郭忠恕，被酒与太子中舍符昭文喧竞于朝堂，御史弹奏，忠恕叱台吏，夺其奏毁之。己未，责忠恕乾州司户参军，昭文免所居官。
　　庚申，周世宗实录成，四十卷，赐监修国史王溥、修撰官扈蒙器币有差。
　　南唐主煜遣中书侍郎冯谧来进金银缯彩。谧，即延鲁也。且表自陈绍袭之意，帝优诏以答。初，周世宗既取江北，贻书江南，如唐与回鹘可汗之式，但呼国主而已。于是始改书称诏。
　　九月，甲子，以高保勖为荆南节度使。保勖淫恣，好营造台榭，穷土木之功，军民咸怨，记室孙光宪谏，不听。
　　辽谐里来降。
　　高保勖遣其弟保寅来朝。先是，保融于城北潴江水七里以阂行者，及保寅归，谕令决去，使道路无阻。保寅还，言于保勖曰：“区宇将一，宜首奉土归朝，无为它人取富贵。”保勖不听。
　　戊子，遣鞍辔库使梁义如江南吊祭，帝召见，面赐约束。因谓左右曰：“朕每遣使四方，常谕以谨饬，颇闻鲜克由礼，远人何观焉！自今出使四方，要当审择其人。”
　　诏罢大宴，以皇太后丧故也。
　　冬，十月，癸巳，南唐主遣户部侍郎韩熙载、太府卿曲霖助葬皇太后山陵。
　　丙申，命枢密承旨方城王仁赡使江南，贺南唐主新立。
　　戊戌，敕：“沿边诸州，禁民无得出塞侵盗戎马，前所盗者，悉令还之。”
　　丙午，祔葬明宪皇太后于安陵。
　　是月，命知制诰河南卢多逊看详进策献书人文字升降以闻。
　　十一月，甲子，皇太后祔庙。
　　己巳，幸相国寺，遂幸国子监。
　　以恩州团练使云中李汉超为齐州防御使，寻命兼关南兵马都监。汉超任关南，力修政治，吏民爱之。
　　濠、楚民饥，诏令长吏开仓赈贷。
　　西山巡检使郭进败北汉军于汾西，获马、牛、驴数千计。进威令严肃，帝每遣戍卒，必谕之曰：“汝辈谨奉法，我犹贷汝，郭进杀汝矣。”尝有军校诬讼进不法事，帝诘知其情，送进，令杀之。会北汉来寇，进语其人曰：“汝敢论吾，信有胆气。令贳汝罪，汝能掩杀敌兵，当即荐汝。”其人踊跃赴战，大捷，进具其事送之于朝，请赏以官，帝曰：“尔诬害我忠良，此才可赎罪耳。”命以其人还之。进复请曰：“使臣失信，则不能用人矣。”帝乃从之。
　　十二月，乙未，昭义节度使李继勋奏败北汉军千馀人，斩首百馀级，获辽州刺史傅廷彦弟勋以献。
　　代州刺史折仁理，党项蕃部之大姓也，世居河西，帝以其有捍边功，召令入见，复命归领剌史如故。
　　周广顺初，镇州诸县，十户取才勇者一人为弓箭手，馀九户资以器甲刍粮。是岁，诏释之，凡一千四百人。
　　始置藏冰务，常以孟夏命官用币，以黑牲祭玄冥之神，乃开冰，祭于太庙。
　　初，南汉女巫樊胡子，自言玉皇降其身，因宦者陈延寿以见其主鋹。鋹于内殿设幄帐，陈宝器，胡子冠远游，衣紫袍，坐帐中宣祸福，呼鋹为太子皇帝，国事皆决于胡子，内太师龚澄枢、女侍中卢琼仙等附之。是岁，芝菌生宫中，野兽触寝门，苑中羊吐珠，井旁石自起，行百馀步乃仆；胡子以为符瑞，讽群臣入贺。
　　　　 ○太祖启运立极英武睿文神德圣功至明大孝皇帝建隆三年（辽应历十二年）
　　春，正月，庚申朔，以丧不受朝贺。
　　己巳，命淮南道官吏发仓廪以赈饥民。初，户部郎中沈义伦使吴越归，言：“扬、泗饥民多死。郡中军储尚百馀万，可贷民，至秋，乃收新粟。”沮之者曰：“若岁荐饥，将无所取偿，孰执其咎？”帝以诘义伦，对曰：“国家以廪粟济民，自宜感召和气，立致丰稔，宁复忧水旱邪！”帝悦，故有是命。
　　甲戌，广皇城，命有司画洛阳宫殿，按图修治。
　　令诸州长吏劝农课桑。自后岁首必下此诏。
　　诏州县不得役侨居民。
　　癸未，幸国子监。
　　丁亥，以监察御史刘湛为膳部郎中。湛榷茶蕲春，岁入增倍，迁拜越级，非旧典也。
　　辽诸王多坐事系狱，辽主以御史大夫萧护斯有才干，诏穷治，称旨。二月，己丑朔，迁护斯为北院枢密使，赐对衣、鞍马，仍命世预宰相选。护斯辞曰：“臣子孙贤否未可知，得一客省使足矣。”从之，辽主嗜酒，用刑多滥，护斯居要地，龂龂自保，未尝一言匡救，议者以是少之。
　　庚寅，令：“翰林学士、文班常参官曾任幕职、州县者，各举堪为宾佐、令录者一人；异时贪浊畏懦、职事旷废者，举主坐之。”
　　甲午，诏：“翰林学士、文班常参官每五日内殿起居，以次转对，并须指陈时政得失，朝廷急务，刑狱冤滥，百姓疾苦，不得将闲慢事应诏。关急切者许非时上章，无以触讳为惧。”
　　己亥，更定窃盗律，赃满五千足陌者乃处死。
　　蜀主以秦王玄喆为皇太子，令起居、前导者皆呼殿下，毋得斥言太子；宰相成都李昊疏其不可，乃止。
　　壬寅，帝谓侍臣曰：“朕欲武臣尽令读书，俾知为治之道。”左右皆莫对。
　　丁未，诏：“宰相、枢密使带平章事兼侍中、中书令、节度使者纳礼钱，宰相、枢密使三百千，籓镇五百千，充中书门下公用。”依唐制也。
　　甲寅，北汉侵潞、晋二州，守将击走之。
　　丙辰，幸国子监；遂幸迎春苑，宴从官。
　　三月，戊午朔，控鹤右厢都指挥使浚仪尹勋，配隶许州为教练使。勋督浚五丈渠，陈留丁夫夜溃，勋擅斩其队长十馀人，又追获亡者七十馀人，皆馘其左耳。有诣阙伸冤者，兵部尚书京兆李涛，卧病家居，力疾草奏，乞斩勋以谢百姓。涛家人曰：“公久病，宜自爱。朝廷事，姑置之。”涛愤然曰：“死者人之常，吾岂能免！但我掌兵柄，军校无辜杀人，岂得不论！”帝览其奏，嘉之，然念勋忠勇，止薄责焉。
　　甲子，诏沂州民饥，赐以种食。
　　帝谓宰臣曰：“五代诸侯跋扈，多枉法杀人，朝廷置而不问，刑部之职几废。自今决大辟者，录案闻奏，委刑部详覆。”
　　丙子，权知贡举单父王著奏进士马适等合格者十五人。
　　丁丑，女真来贡。
　　己卯，封丘县令苏允元，坐申雨降不实免官。
　　丁亥，徙北汉降民于邢、洺州，计口赋粟。
　　禁民火葬。
　　初，泉州节度使留从效卒，兄从愿之子绍鎡嗣领军务。未几，衙将临淮陈洪进，诬绍鎡谋附钱氏，执送于南唐，推统军副使张汉思为留后。
　　夏，四月，乙未，延、宁二州大雨雪，沟洫冰。
　　丙申，以赵赞为彰武节度使，别受密旨，许便宜行事。赞将至延州，乃分置步骑，前后络绎，林莽之中，远见旌旗，羌、浑迎者，莫测其数，无不畏服。赞，延寿子也。帝注意谋帅，既命赞屯延州，又命董遵诲守环州，王彦升守原州，冯继业镇灵武，以备西夏。李汉超屯关南，马仁瑀守瀛州，韩令坤镇常山，贺惟忠守易州，何继筠领棣州，以拒契丹。又以郭进控西山，武守琪戍晋州，李谦溥守隰州，李继勋镇昭义，以御太原。诸臣家族在京者，抚之甚厚；郡中筦榷之利悉与之，恣其图回贸易，免所过征租。由是边臣皆富于财，得以养募死士，使为间谍，洞知敌情，每入边，必能先知预备，设伏掩击。自此累年无西北之虞，得以尽力东南，取荆、湖、川、广、吴越之地。
　　邢州言北汉民四百馀人来降。
　　己巳，赠兄光济为邕王，弟光赞为夔王；追册会稽郡夫人贺氏为皇后。
　　戊申，北汉攻麟州，防御使杨重勋击走之。
　　定难节度使李彝兴，遣使贡马三百匹。帝方命玉工治带，召其使，问彝兴腹围几何，使言彝兴大腰腹，帝曰：“汝帅真福人。”即遣使以带赐之，彝兴感服。
　　五月，甲子，幸相国寺祷雨。时辽亦旱，庚午，辽主命左右以水相决，顷之果雨。
　　乙亥，发潞州民开太行道，通馈运。
　　丙子，以河北诸州旱，遣使乘传检旱苗。
　　甲申，复幸相国寺祷雨；乙酉，诏撤乐，大官进蔬食。
　　是月，大治宫阙，仿西京制，命殿前都指挥使武安韩重赟董其役。
　　六月，癸巳，以枢密使吴廷祚为雄武节度使，知秦州。州西北夕阳镇，古伏羌县地，西北接大薮，材植所出，戎人久擅其利。及尚书左丞寿阳高防知秦州，建议置采造务，取其材以给京师。蕃部尚巴约帅众来争，帝不欲边境生事，乃遣廷祚代之。先一日，谓之曰：“卿年高，久掌枢务，今与卿秦州，庶均劳逸。明日制出，恐卿以离朕左右，不能无忧，故先告卿也。”
　　甲午，辽主祀木叶山及潢河。
　　先是周世宗之二年，始营国子监，置学舍。帝既即位，即命增葺祠宇，塑绘先圣、先师之像。帝自赞孔、颜，命宰臣、两制以下分撰馀赞，车驾屡临幸焉。于是左谏议大夫河南崔颂判监事，始聚生徒讲书，帝闻而嘉之。乙未，遣中使遍赐酒果。寻又诏用一品礼，立十六戟于文宣王庙门。
　　丁酉，右补阙袁凤，坐检田不实，责授曲阜县令。
　　己亥，以旱故，减京畿及河北诸州死罪以下。
　　壬寅，京师雨。
　　丁未，命吴廷祚赍诏赴秦州，赦尚巴约等罪，所系戎俘并释遣之；遂罢采造务。
　　秋，七月，己未，禁诸州中元张灯。
　　壬戌，放南唐降卒弱者数千人归国。
　　乙丑，知舒州、左谏议大夫历城冯瓚言：“州界有菰蒲鱼鳖之利，居民旧以自给。前防御使司超增收为市征，渔夺苛细，疲俗告病，宜蠲除其税。”从之。
　　文思使常岑子勋诈称供奉官，为泗州长吏所觉，捕送阙下；乙亥，斩勋于东市。
　　先是云捷军士有伪刻侍卫司印信者，捕得，斩之。帝曰：“诸军比加简练，尚知此不逞邪！”命搜索，悉配沙门岛。于是奸猾敛迹。
　　己卯，北汉捉生指挥使路贵来降。
　　辛巳，遣给事中刘钺等按行河北旱田。
　　诏：“朝臣出使，还日，具所见民生利病以闻。”
　　右卫率府率薛勋掌常盈仓，受民租，概量重；诏免勋官，配隶沂州，仓吏弃市。
　　八月，丙戌朔，敕大理卿范阳剧可久为光禄卿，致仕。可久年逾七十，无请老意，帝特命之。
　　庚寅，以镇海、镇东节度副使钱惟濬为建武节度使。惟濬，吴越王俶子也。俶请授以岭南旄钺，帝从之。
