<!-- { "loadSidebar": true } -->
　　丙戌，右仆射、平章事李沆寝疾，帝临问，赐其家白金五千两。车驾方还宫而沆卒，趣驾再幸其第，哭之恸，谓左右曰：“沆忠良纯厚，始终如一，岂意不享遐龄！”言毕泣下。赠太尉、中书令，谥文靖；录其三弟、一子，甥及妻之兄子，皆赐同进士出身。
　　帝之初即位也，沆日取四方水旱盗贼奏知，参知政事王旦以为细事不足烦上听，沆曰：“人主少年，当使知民间疾苦。不然，血气方刚，不留意声色、犬马，则土木、甲兵、祷祠之事作矣。吾老不及见，此参政他日之忧也。”时西北用兵，边奏日耸，便殿延访，或至旰昃，旦慨然谓沆曰：“我辈安得坐致太平，优游燕息乎！”沆曰：“国家强敌外患，适足为警惧。异日天下宴然，人臣率职，未必高拱无事，君奚念哉！”帝雅敬沆，尝问治道所宜先，沆曰：“不用浮薄新进喜事之人，此最为先。”帝问其人，曰：“如梅询、曾致尧、李夷庚等是矣。”帝深然之。故终帝之世，数人者卒不进用。沆重厚淳质，退公，辄终日危坐。治第封丘门内，厅事前仅容旋马。或言其太隘，沆曰：“此为宰相厅事诚隘，为太祝、奉礼厅事已宽矣。”常喜读《论语》，或问之，沆曰：“我为宰相，如《论语》中‘节用而爱人，使民以时’两句，尚未能行。圣人之言，终身诵之可也！”
　　帝欲相三司使寇准，乃先置宿德以镇之。庚寅，以兵部侍郎毕士安为吏部侍郎、参知政事。士安入谢，帝曰：“未也。行且相卿，谁可与卿同进者？”士安因言：“准兼资忠义，能断大事，臣所不如。”帝曰：“闻准好刚使气，奈何？”士安曰：“准忘身徇国，秉道疾邪，故不为流俗所喜。今北方未服，若准者正宜用也。”
　　壬辰，盐铁副使、刑部员外郎卞衮卒。诏录其子弟，衮明敏有吏干，累掌财赋，以称职闻。然性惨毒，掊克严峻，专行箠楚，至有“大虫”之号。
　　光禄少卿宋雄，习河渠利害，因命领护汴口，均节水势，以济江、淮漕运。居十数年，三迁将作监，不易其任，职务修举，朝廷赖焉。
　　是月，辽遣使封李德明为西平王。
　　八月，己未，以参知政事、吏部侍郎毕士安，三司使、兵部侍郎寇准，并依前官，平章事。是时契丹多纵游骑略深、祁间、小不利即引去，徜徉无斗意。准曰：“是狃我也，愿朝廷练帅领，简骁锐，分据要害地以备之。”
　　以知枢密院事王继英为枢密使，同知枢密院事冯拯、陈尧叟并佥署枢密院事。
　　以工部郎中刘师道权三司使公事。自后三司除使，多用此制。
　　庚申，知寿州陈尧佐，自出米为糜以食饿者，而吏民皆争出米，共活数万人。尧佐曰：“吾非行私惠，盖以令率人，不若身先而使其从之之乐也。”
　　准布部长朝于辽，请婚，不许。
　　甲戌，边臣言契丹谋大入，诏镇州所屯河东广锐兵及近南州军，先分屯兵并赴定州。
　　九月，诏：“诸转运使、副，辨察所部官吏能否为三等：公勤廉干、惠及民者为上，干事而无廉誉、清白而无治声者为次，畏懦贪猥者为下，并列状以闻。”从右司谏高伸请也。
　　丙午，辽主如南京。
　　丁酉，帝谓辅臣曰：“累得边奏，契丹已谋南侵。国家重兵，多在河北，敌不可狃，朕当亲征决胜。卿等议何时进发？”毕士安等曰：“陛下已命将出师，委任责成可也。必若戎辂亲行，宜且驻跸澶渊。但郛郭非广，久聚大众，深恐不易；况冬候犹远，顺动之事，更望徐图。”寇准曰：“大兵在外，须劳圣驾暂幸澶渊，进发期不可缓。”王继英等曰：“禁卫重兵，多在河北，宜顺动以壮兵威，仍督诸道进军，临事得以裁制。然不可更越澶州，庶合机宜，不亏慎重。”诏士安等各述所见，具状以闻。
　　帝每得边奏，必先送中书，谓毕士安、冠准曰：“军旅之事，虽属枢密，然中书总文武大政，号令所从出。向者李沆或有所见，往往别具机宜。卿等当详阅边奏，共参利害，勿以事干枢密而有所隐也。”
　　屯田郎中杨覃、工部员外郎硃台符并为陕西转运使。台符俊爽好谋，多所更张，覃止欲因仍旧贯，遂有隙，交相论奏。帝亲遗御史视其状，覃、台符并坐议事违戾，罢使。辛丑，责覃知随州，台符知郢州。
　　庚戌，辽命皇弟楚王隆祐留守京师。
　　辛亥，以永清节度使周莹代王显为天雄军都部署，知军府事，命显归本镇。
　　先是李允则知沧州，巡视州境，浚浮阳湖，葺营垒官舍，间掘井城中，人厌其烦。是月，召归，辽师来攻，老幼皆入保而水不乏，又取冰代包石以拒敌，敌遂解去。帝乃谓允则曰：“顷有言卿浚井葺屋为扰民者，今始知善守备也。”转西上閤门副使、镇、定、高阳三路行营兵马都监，押大阵东面；凡下诸路宣制，必属允则省而后行。
　　闰月，丁巳，内出银三十万两付河北转运使，贸易军粮。
　　辛未，北面都部署王超等引大军屯唐河，树营栅以备寇。
　　癸酉，辽主与太后大举南下，以统军使兰陵郡王萧达兰、奚六部大王萧观音努为先锋，分兵掠威虏、顺安军。魏能、石普等帅兵御之，能败其先锋。又攻北平寨，为田敏等所拒。东趋保州，攻城不克。丁卯，达兰攻遂城，擒守将王先知，乃与辽主、太后合兵攻定州。王超等阵于唐河，执诏书，按兵不出战；敌势益炽，乃帅众东驻阳城淀。
　　时辽师深入，急书一夕五至，寇准不发，饮笑自如。明日，同列入闻，帝大骇，以问准。准曰：“陛下欲了此，不过五日尔。”因请幸澶州。同列惧，欲退；准止之，令候驾起，帝有难色，欲还内，准曰：“陛下一入，则臣等不得见，大事去矣！请毋还而行。”帝乃议亲征。
　　参知政事王钦若，江南人，密请帝幸金陵；佥署枢密院事陈尧叟，蜀人，又请幸成都。帝以问准，时钦若、尧叟在傍，准心知之，乃阳曰：“谁为陛下画此策者，罪可斩也！今天子神武，将帅和协，若车驾亲征，敌自当遁去。不然，则出奇以挠其谋，坚守以老其众，劳逸之势，我得胜算矣。奈何欲委弃宗社，远之楚、蜀邪？”帝乃止。二人由是怨准。钦若多智，准惧其妄有关说，疑阻大事，图所以去之，会帝欲择大臣使镇大名，准因言饮若可任，钦若亦自请行。乙亥，以钦若判天雄军府兼都部署、提举河北转运使，与周莹同议守御。
　　初，王继忠在契丹，乘间为辽人言和好之利，太后有厌兵意，虽大举深入，然亦纳继忠说。于是遣小校四人持信箭，以继忠书诣莫州部署石普，且致密奏一封，愿速达阙下。是日，普遣使赍其奏至，帝发视之，即继忠状，具言：“臣尝念昔岁面辞，亲奉德音，唯以息民止戈为事。况北朝钦闻圣德，愿修旧好，必冀睿慈，俯从愚瞽！”帝谓辅臣曰：“朕念往昔全盛之世，亦以和戎为利。朕初即位，吕端等建议，欲因太宗上仙，命使告讣；次则何承矩请因转战之后，达意边臣。朕以为诚未交通，不可强致。又念自古獯鬻为中原强敌，非怀之以至德，威之以大兵，则犷悍之性，岂能柔服！此奏虽至，要未可信。”毕士安等曰：“契丹兵锋屡挫，耻于自退，故因继忠以请，谅亦非妄。”帝曰：“卿等但知其一，未知其二。彼以无成请盟，然得请之后，必有邀求。若屈己安民，特遣使命，遗之货财，斯可也。所虑者，关南之地曾属彼方，以是为辞，则必须绝议，朕当治兵誓众，躬行讨击耳。”遂以手诏令石普付小校赐继忠曰：“朕丕承大宝，抚育群民，常思息战以安人，岂欲究兵而黩武！今览封疏，深嘉恳诚，诏到日，卿可密达兹意。果有审实之言，即附边臣闻奏。”继忠欲朝廷先遣使命，帝未许也。
　　丙子，以天雄军都部署周莹为驾前东面贝、冀路都部署，颍州防御使杜彦钧副之，供备库使綦政敏为钤辖；马军都指挥使葛霸为驾前西面邢、洺路都部署，步军都虞候王隐副之，西上閤门使孙全照为钤辖。帝召全照与语，命兼天雄军及贝、冀等州钤辖，仍令察视北面机事。全照言：“若契丹南逼魏城，但得骑兵千百，必能设奇取胜。”帝赏其忠果，乃诏莹：“若全照欲击敌，即分兵给之。”
　　是日，令河北近南州县民人入处城寨，以敌兵侵轶故也。
　　丁丑，令：“府州自今勿擅发兵入唐龙镇管内剽掠，如蕃、汉人亡命在彼须追究者，当诏遣还。”
　　己卯，岢岚军使开封贾宗奏敌骑数万人寇草城川，率兵击败之。翼日复至，又败之，遂北出境。有诏嘉奖。
　　并、代钤辖高继勋，先率兵来援，登高望草城川，谓宗曰：“敌众而阵不整，将不才也。我兵虽少，可以奇取胜。先设伏山下，战合，必南去，尔起乘之，当大溃。”与战，至寒光岭，伏发，敌兵果败，自相蹂躏者万馀人，获马牛橐驼甚众。既而宗自供奉官、閤门祗候迁仪鸾副使，继勋自洛苑使迁弓箭库使。
　　冬，十月，壬午，以磁州刺史、邠州驻泊部署许均兼永兴驻泊部署，仍与知府向敏中及凤翔染鼎同提总陕西诸州巡检捕盗事。帝既定议北征、念关、陇重兵多在边郡，自陕以西直抵两川，亦宜防备，故有是命。
　　诏修葺历代圣贤陵墓。
　　癸未，以引进使、潘州刺史何承矩领英州团练使。初议进秩，帝谓宰相曰：“承矩知书，爱声名，以才能自许，宜择州之美名者授之。”
　　甲申，麟府路钤辖韩守英、张志，言大破辽兵于朔州界，杀戮甚众。时辽师方围岢岚军，闻败，即遁去。
　　先是诏雷有终等取土门路与大兵会，至是以戎寇东行逼武强县，复诏有终等率兵赴镇州。
　　王超言辽师引众沿葫芦河而东，诏诸将整兵为备，仍令岢岚、威虏军、保州、北平寨部署等深入敌境，腹背纵击，以分其势。
　　丙戌，辽师抵瀛州城下，昼夜攻城，击鼓伐木之声，闻于四面，大设攻具，使奚人负版乘墉而上。知州李延渥率州兵、强壮，又集贝、冀巡检史普所部拒守，发垒石巨木击之，皆累累而坠；逾十数日，多所杀伤。辽太后亲鼓众急击，矢集城上如胃，死者三万馀人，伤者倍之，竟弗能克，乃退。
