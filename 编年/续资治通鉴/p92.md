<!-- { "loadSidebar": true } -->
　　然自西北宿兵既多，餽饷不足，因募商人入中刍粟，度地里远近，增其虚估，给券，以茶偿之。后又益以东南缗钱、香药、象齿，谓之三说。而塞下急于兵食，欲广储偫，不受虚估，入中者，以虚钱得实利，人竞趋焉。及南北和好罢兵，边储稍缓，物价差减，而交引虚钱未改，则其法既弊，虚估日益高，茶日益贱，入实钱金帛日益寡，而入中者非尽行商，多其土人，既不知茶利厚薄，且急于售钱，得券则转鬻于茶商或京师坐贾号交引铺者，获利无几。茶商及交引铺，或以券取茶，或收畜贸易以射厚利，由是虚估之利皆入豪商巨贾，券之滞积，虽二三年茶不足以偿，而入中者以利薄不趋，边备日蹙，茶法大坏。景德中，丁谓为三司使，尝计其得失，以为边籴才及五十万，而东南三百六十馀万茶引尽归商贾，当时以为至论。厥后虽屡变以救之，然不能无弊。丁亥，诏置计置司，以枢密副使张士逊、参知政事吕夷简、鲁宗道总之。
　　庚寅，计置司考茶法利害，奏言：“十三场茶，岁课缗钱五十万。天禧五年，才及缗钱二十三万。每券直钱十万，鬻之，售钱五万五千，总为缗钱实十三万，除九万馀缗为本钱，岁才得息钱三万馀缗，而官吏廪给不与焉。是则虚数虽多，实利殊寡。”因请罢三说，行贴射之法。其法，以十三场茶买卖本息，并计其数，罢官给本钱，使商人与园户自相交易，一切定为中估，而官收其息。如鬻舒州罗源场茶，斤售钱五十有六，其本二十有五，官不复给，但使商人输息钱三十有一而已。然必辇茶入官，随商人所指而与之，给券为验，以防私售，故有贴射之名。若岁课贴射不尽，则官市之如旧。园户过期而输不足者，计所负数，如商人入息。旧输茶百斤，益以二十斤至三十五斤，谓之耗茶，亦皆罢之。其入钱以射六务茶者，如旧制。大率使茶与边籴各以实钱出纳，不得相为轻重，以绝虚估之弊，从之。
　　庚子，发卒增筑京城。
　　二月，丙申，铸“天圣元宝”钱。
　　初，祥符天书既降，建天庆、天祺、天贶、先天降圣节，及真宗诞节，本命三元，用道家法，内外为斋醮，京城之内外，一夕数处。帝即位，并太后诞节亦如之，糜费甚众。至是或以为言，而宰相冯拯，因奏海内久安，用度宜有节，帝及太后曰：“此先帝意也。”即诏礼仪院裁定。礼仪院请帝及太后诞节、本命宜如旧，它节命八宫观迭醮。旧一岁醮四十九，请损为二十；大醮二千四百分，请损为五百，斋官第给汤茗。诏增醮分为千二百，馀悉可。
　　辽以丁振为武信军节度使，进封兰陵郡王。
　　辽萧巴雅尔之败于高丽也，辽主使人责之曰：“汝轻敌深入，以至败绩，何面目来见乎！朕当皮面然后戮之。”及归，止坐免官。至是念其南伐之功，复以为西南面都招讨，进封豳王。
　　三月，己巳，礼仪院又请罢天庆等五节天下赐宴。诏新定设醮州府，赐宴如旧，馀悉罢。
　　减玉清昭应宫、景灵宫、会灵观、祥源观清卫卒以分配诸军，其工役送八作司；衮州景灵宫、太极观清卫准此。
　　辛卯，始行淮南十三山场贴射茶法。
　　司天监上新历，赐名《崇天》，保章正张奎、灵台郎楚衍等所造也。
　　夏，四月，己亥，以吏部郎中、龙图阁待制薛奎权知开封府。奎为政严敏，击断无所贷，人畏惮之，目为“薛出油”。其语上达，帝因问奎，谢曰：“臣知击奸，安避此！”帝益加重焉。
　　辛丑，中书言：“诸道转运使、副，河北、河东、陕西部署、钤辖、都监并奉使契丹臣寮辞见，请并许上殿奏事。”从之。
　　初，但令两府大臣附奏，太常丞祥符丁度言：“臣下出外，必有所陈，今一切令附奏，非所以防壅蔽也。”故中书为言，卒得请。帝初即位，度上书论六事，又尝献《王凤论》于皇太后，以戒外戚云。
　　罢礼仪院，从枢密副使张士逊等请也。太常礼院，典礼所出，大中祥符中，又增置礼仪院，以辅臣领其事，于是始罢。
　　丁巳，诏：“翰林学士至三司副使、知杂御史，各举堪充谏官、御史者，以名闻。”先是上封者请复置谏官、御史三五员，盖宋初左右谏议大夫、司谏、正言多不专言责，而御史或领它局，天禧初，诏两省置谏官，御史台置侍御史以下各六员，不兼职务，每月须一员奏事；其后员缺不补，故言者及之。
　　钦州深在山谷间，人苦瘴毒，推官建安徐的请徙州濒水。转运使以闻，且留的再任办役；辛酉，诏从其请。的短衣持梃，与役夫同劳苦，筑城郭，立楼橹，画地居军民，治府舍、仓库、沟渠、廛肆，民皆便之。
　　五月，甲子，行陕西、河北入中刍粮见钱法。
　　庚寅，议皇太后仪卫，制同乘舆。
　　是月，辽主清暑缅山；未几，赐缅山名曰永安。
　　六月，戊申，河南府言永定陵占民田十八顷，凡估钱七十万。帝曰：“营奉先帝陵寝而偿民田直，可拘以常制邪？”特给百万。
　　乙卯，禁毁钱铸钟。
　　秋，七月，戊寅，辽以南府宰相耶律哈噶为上京留守，封漆水郡王。
　　壬午，蠲天下逋欠，以即位赦恩也。自是因赦除欠负，遂为例。
　　丙戌，辽以皇后生辰为顺天节。
　　初，后见爱于睿智太后，太后殁後，辽主恩礼有加，为置宫闱司，补官属，得出教令。元妃妒之弥甚。先是辽主南伐，掠深州小儿赵安仁，俘为阉，渐为内侍省押班，元妃密令伺后短长，后宫中动静，元妃无弗知者。久之，无所得。后善琵琶，乃诬后与琵琶工燕文颇、李文福私，辽主不之信。又为国书投辽主帐中，辽主得之，曰：“此必元妃所作也。”命焚之。安仁见谗间不行，而后权方盛，惧祸，谋亡归宋。事泄，后欲诛之，元妃营救于辽主曰：“安仁父母兄弟俱在南朝，每一念及，神魂陨越。今为思亲而亡，亦孝子用心，实可怜悯。”辽主赦之。
　　八月，乙巳，以太常博士建安曹修古为监察御史，孔延鲁、刘随并为左正言。延鲁常为宁州军事推官，数与州将争事。有蛇出天庆观真武殿中，州将率官属往奠拜之，欲上其事。延鲁径前以笏击蛇，碎其首，观者大惊，已而莫不叹服。迁大理寺丞，知仙源县，主孔氏祠事。孔氏故多放纵者，延鲁一绳以法。上言庙制卑陋，请加崇饰，从之。延鲁后更名道辅。
　　甲寅，有芝生天安殿柱，召辅臣观之，退，奉表称贺。乙卯，诏群臣就观，监察御史开封鞠讠永言：“陛下新即位，河决未塞，霖雨害稼，宜思所以应灾变。臣愿陛下以援进忠良、退斥邪佞为国宝，以训劝兵农、丰积仓廪为天瑞，草木之怪，何足尚哉！”
　　先是钱惟演自河阳赴亳州，因朝京师，图入相。讠永奏：“惟演憸险，尝与丁谓为婚姻，缘此大用；后揣知谓奸状已廕，惧牵连得祸，因出力攻谓。今若遂以为相，必大失天下望。”太后遣内侍持奏示之，惟演犹顾望不行。讠永语右正言刘随曰：“若相惟演，当取白麻廷毁之。”惟演闻，乃亟去。
　　冯拯病，太后有复相王钦若意，钦若时以刑部尚书知江宁府，帝为飞白书王钦若字。适钦若有奏至，太后因取字缄置汤药合，遣中人赉以赐，且口宣召之，辅臣皆不与闻。己未，钦若至国门，庚申，入见。九月，丙寅，冯拯罢为武胜节度使兼侍中，判河南府；钦若守司徒兼门下侍郎、平章事、昭文馆大学士。
　　初，拯五上表乞罢相，于是遣使抚问。还，奏其家俭陋，被服甚质，太后赐以衾裯、锦绮屏。然拯平居自奉侈靡，顾禁中不知也。为相气貌严重，宦者传诏至中书，不延坐。林特常诣拯第，累日不得通；白以咨事，使诣中书，既至，又遣堂吏谓之曰：“公事，何不自达朝廷？”卒不见。
　　钦若再入中书，谓平时百官叙进，皆有常法，为《迁叙图》以献，冀便省览，然亦不能大用事如真宗时矣。同列往往驳议，钦若不堪，曰：“王子明在政府日，不尔也。”鲁宗道曰：“王文正先朝重德，固非它人可企。公若执政平允，宗道安敢不服！”
　　闰月，戊戌，寇准卒于雷州。
　　冯拯病，不能赴河南，己亥，卒。赠太师、中书令，谥文懿。
　　癸卯，始命寇准为衡州司马，准已卒，弗及知也。其妻宋氏乞归葬西京，许之。道出荆南公安县，人皆设祭于路，折竹植地，挂纸钱焚之。逾月，枯竹尽出笋，众因为立庙，号竹林寇公祠。
　　淮南、江、浙、荆湖制置发运使封丘赵贺，言苏州太湖塘岸坏及并海支渠堙废，水侵民田。即诏贺与两浙转运使徐奭领其事，伐石增堤，浚积潦，自吴江东赴海；流民归占者二万六千户，岁出苗租三十万。
　　先是贺通判汉州，蜀吏喜弄法，而贺精明，吏不敢欺，人称为“赵家关”，言如关梁不可越也。后为江淮制置发运使，所部漕船，旧皆由主吏自遣，受赇不平，或数得诣富饶郡，因以商贩，贫者至不堪其役。贺乃籍诸州物产厚薄，分剧易为三等，视其功过自裁定，由是吏巧不得施。
　　癸丑，诏审官院：自今知州军、同判、知县人并引对于便殿。
　　冬，十月，辛酉朔，徙陕西缘边军马屯内地。
　　监察御史鞠讠永嫉王钦若阿倚，数睥睨其短，钦若心忌之。会讠永兼左巡，率府率安崇俊入朝失仪，讠永言崇俊少在边有劳，此不足罪。钦若奏讠永废朝廷仪，责授太常博士、同判信州。
　　辽主自秋猎于赤山，是月，驻辽河。
　　十一月，辛卯朔，辽以皇侄宗范为归德军节度使，北府宰相萧孝穆为南京留守，封燕王，南京留守耶律制心为南院大王，兵马都总管仇正为燕京转运使。
　　戊戌，诏禁江南诸路师巫邪术。先是知洪州夏竦，索部中师巫得一千九百馀户，勒令归农，毁其淫祠，因奏请朝廷严赐条约，故降是诏。
　　初，蜀民以铁钱重，私为券，谓之交子，以便贸易，富民十六户主之。其后富者稍衰，不能偿所负，争讼数起。大中祥符末，薛田为转运使，请官置交子务以榷其出入，久不报。寇咸守蜀，遂乞废交子不复用。会咸去而田代之，诏田与转运使张若谷度其利害。田、若谷议：“废交子不复用，则留易非便，但请官为置务，禁民私造。”戊午，诏从其请，始置益州交子务，以百二十五万六千三百四十为额。咸，临汝人；若谷，南剑人也。
　　大理寺丞、知彭山县卢察乞官襄州以扫洒坟墓，帝许之。
　　十二月，壬戌，辽以皇侄宗范为平章事，封三韩郡王。
　　江州陈蕴，聚居二百年，食口二千，而蕴年八十，且有行义，州以闻。帝曰：“良民一乡之表，旌之则为善者劝矣。”甲子，授蕴本州助教。
　　丁卯，辽以萧永为太子太师。
　　辛未，诏吏部流内铨选幕职官知大县，阙京朝官故也。
