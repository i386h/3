<!-- { "loadSidebar": true } -->
　　丁未，省打捕鹰房府入东京路。
　　己未，改福建省为福建、平海等处行中书省、徙治泉州。平章高兴言泉州与琉球相近，或招或取，易得其情，故徙之。
　　封缅酋为国王，仍戒饬云南等处边将，毋擅兴兵甲。
　　庚申，诏改元，赦天下，免上都、大都、隆兴差税三年。
　　召耶律有尚为国子祭酒，以其前在国学能振儒风也。寻除集贤学士，兼其职。
　　以行徽政院副使王庆端为中书右丞。
　　奇彻亲军都指挥使托克托呼自北边入朝，拜同知枢密院事，命还北边。行至宣府卒，赠司空，谥武毅。
　　三月，庚午，以陕西行省平章额森特穆尔为中书平章政事，中书左丞梁得珪为中书右丞。
　　以彻尔为江南诸道行台御史大夫。
　　彻尔之官，谓都事贾钧曰：“国家置御史台，所以肃清庶官，美风俗，举教化也。乃者御史不存大体，按巡以苛为明，征赃以多为功，至有迫子证父、弟证兄、奸讦主者，伤风败教，莫兹为甚！为我语诸御史，毋效尤为也。”帝闻而善之。
　　丙子，帝如上都。命典瑞少监焦养直进讲《资治通鉴》，养直因陈规谏之言，帝厚赐之。
　　丁丑，以江西行省左丞巴特玛琳沁为中书左丞。
　　庚辰，达噜噶齐托尔苏受赂，为其奴所告，毒杀其奴，坐弃市。
　　丁亥，禁正月至七月捕猎，大都八百里内亦如之。
　　庚寅，立江淮等处财赋总管府及提举司。
　　以梁曾为杭州路总管。曾善抚字，户口复者五万馀。上言请禁暮夜鞫囚、游市酷刑，诏著为令。
　　先是五台山佛寺成，皇太后亲往祈祝。监察御史真定李元礼上书于太后曰：“古人有言：‘生民之利害，社稷之大计，惟所见闻而不系职司者，独宰相得行之，谏官得言之。’今朝廷不设谏官，御史职当言路，即谏官也，乌可坐视得失，而无一言以裨益圣治万分之一哉！伏见五台山创建寺宇，土木既兴，工匠失役，不下数万。附近数路州县，供亿烦重，男女废耕织，百物踊贵，民不聊生。今闻太后亲临五台，布施金币，臣谓其不可行者有五：时当盛夏，禾稼方茂，百姓岁计，全仰秋成，扈从经过，不无蹂躏，一也；太后春秋已高，亲劳圣体，往复暑途数千里，不避风日，万一调养失宜，悔将何及！二也；至尊举动，必书简册以贻万世，书而不法，将焉用之！三也；财不天降，皆出于民，今日支持调度，百倍曩时，而又劳民伤财以奉土木，四也；佛以慈悲方便为教，虽穷珍玩供养不为喜，虽无一物为献亦不怒。今太后为苍生祈福，而先劳圣体，使天子旷定省之礼，五也。伏愿中路回辕，端居深宫，俭以养德，静以颐神，上以循先皇后之懿范，次以尽圣天子之孝心，下以慰元元之望，如此，则不祈福而福自至矣。”
　　台臣不敢以闻，至是侍御史万僧与御史中丞崔彧不合，诣架阁库取前章，封之入奏曰：“崔中丞私党汉人，李御史为大言谤佛，谓不宜建寺。”帝大怒，遣近臣赍其章，敕鄂勒哲、博果密鞫问。
　　博果密以国语译而读之，鄂勒哲曰：“其意与吾正同。往吾尝以此谏，太后曰：‘吾非喜建此寺，盖先尝许为之，非汝所知也。’”博果密曰：“他御史惧不敢言，惟一御史敢言，诚可赏也！”鄂勒哲等以其章上闻，帝沉思良久曰：“御史之言是也。”乃罢万僧，复元礼职。
　　归德、徐、邳、汴梁水，免其田租；道州旱，辽阳饥，并赈之。
　　夏，四月，癸巳朔，日有食之。
　　丙申，中书省、御史台言：“阿喇卜丹及崔彧条陈台宪诸事，请依旧例。御史台不立选，其用人则于常调官选之，惟监察御史、首领官，令御史台自选。各道廉访司，必择蒙古人为使，或缺则以色目世臣子孙为之，其次参以色目、汉人。又，哈喇齐、阿苏各举监察御史非便，亦宜止于常选择人，各省文案，行台差人检核。宿卫近侍，奉特旨令台宪擢用者，必须明奏，然后任之。行台御史秩满而有效绩者，或迁内台，或呈中书省，迁调廉访司亦如之，其不称职，省台择人代之。未历有司者，授以牧民之职，经省台同选者，听御史台自调。中收省或用台察之人，亦宜与御史台同议，各官府宪司官，毋得辄入体察。今拟除转运盐司使外，其馀官府，悉依旧例。”从之。
　　董文用请致仕。文用自世祖时，每侍燕，与蒙古大臣同列。裕宗尝就榻上赐酒，使毋下拜跪饮。帝在东宫，正旦受贺，于众中见文用，召使前，曰：“吾向见至尊，其称汝贤。辄亲取酒赐之，眷赍益厚。至是许其归，官一子乡郡侍养。
　　五月，丙寅，河决汴梁，发民三万人塞之。
　　戊辰，追收诸位下为商者制书驿券。
　　建临洮佛寺。
　　诏：“强盗奸伤事主者，首从悉诛。不伤事主，止诛为首；从者剌配，再犯亦诛。”
　　丁丑，禁民间捕鬻鹰鹞。
　　各路平准行用库，旧制选部民富有力者为副。庚寅，命自今以常调官为之，隶行省者从行省署用。
　　上思州叛贼黄胜许，遣其子志宝来降。
　　漳水溢，损民禾稼。
　　六月，甲午，诸王额尔罕遣使乘驲祀五岳、四渎，命追其驲券，仍切责之。
　　以湖广行省参政崔良知廉贫，赐盐课钞十锭。
　　臧梦解迁江西廉访副使。临江路总管李倜，素狡狯，而又附大臣势以控持省宪，梦解按其赃罪，吏治以澄。
　　中丞崔彧，居御史台久，又守正不阿，以故人多疾之。丙辰，监察御史鄂罗实喇，劾奏彧兄在先朝尝有罪，还其所籍家产非宜；又买僧寺水碾违制。帝怒其妄言，笞而遣之。
　　诏：“僧道犯奸盗重罪者，听有司鞫问。”
　　戊寅，前翰林学士承旨董文用卒。
　　文用以忠言正论为己任，平居闻朝政有一未善，辄终夜不寐，倚壁叹憾不置曰：“祖宗艰难成立之天下，岂可使贼臣坏之！”故每与朝议，即奋言不顾危祸。阿哈玛特、卢世荣、僧格之党，百计欲杀之，不以为意，曰：“人臣在位，岂爱身苟容，而上负国家，下负生民乎！”好贤乐善出天性，待下士必尽礼，至老不倦。仕宦五十年，卒之日，唯祭器、书册而已。赠少保、寿国公，谥忠穆。
　　是月，和州历阳县江溢，漂没庐舍万八千五百馀家。
续资治通鉴--●卷第一百九十三
●卷第一百九十三
　　　　【元纪十一】　起强圉作噩七月，尽上章困敦十二月，凡三年有奇。
　　　　 ○成宗钦明广孝皇帝大德元年（丁酉，一二九七年）
　　秋，七月，丁亥，河决杞县蒲口，命廉访司尚文相度形势，为久利之策。文还，言：“河自陈留抵睢，东西百有馀里，南岸高于水六七尺或四五尺，北岸故堤，其水视田高三四尺或高下不等。大较南高于北约八九尺，堤安得不坏，水安得不北也！蒲口今决千有馀步，东走旧渎，行二百里，至归德横堤之下，复合正流。或强遏之，上决下溃，功不可成。揆今之计，河北郡县，宜顺水性，筑长堤以御泛溢。归德、徐、邳之民，任择所便，避其冲突。被害民户，量给河南退滩地以为业。异时决他所亦如之，亦一时救患之良策也。蒲口不塞便。”帝从之。会河朔郡县及山东宪部，争言不塞则河北桑田尽化鱼鳖之区，塞之便，帝复从之。明年，蒲口复决，障塞之役，无岁无之。是后水北入，复河故道，竟如文言。
　　是月，衡州之酃县大水、山崩，溺死三百馀人。
　　八月，丁未，命诸王阿济吉，自今出猎，悉自供俱，毋伤民力。
　　丁巳，妖星出奎。九月，辛酉朔，妖星复犯奎。集贤学士阎复，上疏言定律令，颁封赠，增俸给，通调内外官，且曰：“古者刑不上大夫，今郡守以征租受杖，非所以厉廉隅。江南田公租重，宜减以岱贫民。”后多采用。
　　甲子，八百媳妇叛，寇彻尔；遣额森布哈将兵讨之。
　　丙寅，诏恤诸郡水旱疾疫之家。
　　罢括两淮民田。
　　壬午，帝至自上都。
　　己丑，增海漕为六十五万石。
　　以彻尔为浙江行省平章政事。
　　江浙税粮甲天下，平江、嘉兴、湖州三郡，当江、浙十六七，而其地极下，水钟为震泽。震泽由吴淞江入海，岁久，江淤塞，豪民利之，封土为田，水无所泄，由是浸淫泛溢，败诸郡禾稼。朝廷命行省疏导之，发卒数万人，彻尔董其役，凡四阅月毕工。
　　冬，十月，辛丑，温州陈空崖等，以妖言伏诛。
　　乙卯，爪哇遣使奉表来降。
　　戊午，增吏部尚书一员，以吴元珪为之。时选曹铨注，多有私其乡人者，元珪曰：“此风不可长，蜀党、朔党之兴，宋之所由衰也。”自视事后，请谒悉皆谢绝。
　　是月，奇彻都指挥使绰和尔攻破巴林之地，还击哈都军，败走之。巴林之地，时为哈都军所据，绰和尔帅师逾金山，进攻之。其将达兰台，阻达鲁噶河而军，伐木栅岸以自庇，士皆下马跪坐，持弓矢以待。绰和尔奋师弛击，大破之，尽得人马庐帐。还，次阿噜河，与哈都援将巴拜遇，绰和尔麾军渡河蹙之，巴拜败走，仅以身免。
　　十一月，壬戌，禁权豪、僧道及各位下擅据矿炭山场。
　　戊辰，增太庙牲，用马。
　　丁丑，封高丽国王王昛为“逸寿王”，以其世子謜为高丽国王，从所请也。
　　御史台言：“大都路总管赫迪，盗支官钱及受赃，计五千三百缗，准律当杖百七不叙，以故臣予从轻论。”而帝欲止权停其职，中丞崔彧与大夫济尔哈郎执不可。帝曰：“卿等与中书省臣戒之，若后复然，则置死地矣。”已而御史奏彧任中丞且十年，非所宜，彧遂以病辞。帝谕之曰：“卿辞退诚是，然勉为朕少留之。”
　　戊子，太白经天。
　　十二月，戊戌，中书省言：“世祖抚定江南，沿江上下置戍兵三十一翼，今无一二，惧有不虞。”帝曰：“与枢密议之。”
　　禁诸王、驸马并权豪毋夺民田，其献田者有刑。
　　复立芍陂、洪泽屯田。
　　闰月，壬戌，诏：“军户卖田者，由所隶官给文券。”
　　甲子，福建平章高兴，言漳州漳浦县大梁山产水晶，请割民百户采之，帝曰：不劳民则可，劳民勿取。”
　　奇尔济苏，汪古部人爱布哈之子也。性勇毅，习武事，尤笃于儒术；筑万卷堂，日与诸儒讨论经、史、性理、阴阳、术数，靡不该贯。尚公主，从世祖讨叛王额尔罕有功，帝即位，封高唐王。西北不安，请于帝，愿往平之；再三请，帝乃许。及行，且誓曰：“若不平西北，吾马首不南！”是岁，遇敌于巴牙斯之地，众谓当俊大军毕至，与战未晚，奇尔济苏曰：“大丈夫报国而侍人耶！”即整众鼓噪以进，大败之，擒其将卒百数以献。诏赐世祖所服貂裘、宝鞍及缯锦、介胄、弓矢。
