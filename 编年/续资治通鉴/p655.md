<!-- { "loadSidebar": true } -->
　　是春，成遵与图噜自济、濮、汴梁、大名行数千里，掘井以量地之高下，测岸以究水之浅深，遍阅史籍，博采舆论，以为河之故首断不可复。且曰：“山东饥馑，民不聊生，若聚二十万众于其地，恐他日之忧，又有重于河患者。”时托克托先入贾鲁之言，闻遵等议，怒曰：“汝谓民将反耶？”自辰至酉，论辨终莫能入。明日，执政谓遵曰：“挽河之役，丞相意已定，且有人任其责。公勿多言，幸为两可之议。”遵曰：“腕可断，议不可易！”遂出遵为河间盐运使。
　　夏，四月，壬午，诏开黄河故道，命贾鲁以工部尚书为总治河防使，发汴梁、大名等十三路民十五万，庐州等戍十八翼军二万，自黄陵冈南达白茅，放于黄固、哈齐等口，又自黄陵西至杨青村，合于故道，凡二百八十里有奇，仍命中书右丞玉枢呼尔图哈、同知枢密院事哈斯以兵镇之。
　　冀宁路属县多地震，半月乃止。
　　乙酉，诏加封河渎神为灵源神祐灵济王，乃重建河渎及西海神庙。
　　丁酉，孟州地震，有声如雷，圮民屋，压死者甚众。
　　乙巳，彰德府雨雹，形如斧，伤人畜。
　　是月，罢沂州分元帅府，改立兵马指挥使司，复分司于胶州。
　　帝如上都。
　　五月，己酉朔，日有食之。
　　辛亥，颍州妖人刘福通为乱，以红巾为号，陷颍州。初，栾城人韩山童祖父，以白莲会烧香惑众，谪徒广平永年县。至山童，倡言天下大乱，弥勒佛下生，河南及江、淮愚民皆翕然信之。福通与杜遵道、罗文素、盛文郁、王显忠、韩雅尔复鼓妖言，谓“山童实宋徽宗八世孙，当为中国主。”福通等杀白马、黑牛，誓告天地，欲同起兵为乱，事觉，县官捕之急，福通遂反。山童就擒，其妻杨氏，子韩林儿，逃之武安。惟福通党盛不可制，时谓之“红军”，亦曰“香军”。
　　壬申，命同枢密院事图克齐领阿苏军六千并各支汉军讨之，授以分枢密院印。图克齐者，回回部人也，素号精悍，善骑射，至是与河南行省徐左丞俱进军。二将皆耽酒色，军士但以剽掠为事，剿捕之方，漫不加省。图克齐望见红军阵大，扬鞭曰：“阿布，阿布。”阿布者，译言走也，于是所部皆走，淮人传以为笑。其后图克齐死于上蔡，徐左丞为朝廷所诛，阿苏军不习水土，病死者过半。
　　先是庚寅岁，河南、北童谣云：“石人一只眼，挑运黄河天下反。”及贾鲁治河，果于黄陵冈掘得石人一眼，而汝、颍盗起，竟如所言。
　　六月，发军一千，从直沽到通州，疏浚河道。
　　是月，刘福通据硃皋，攻破罗山、真阳、确山，遂犯舞阳、叶县。
　　前监察御史藁城张桓，避乱之确山，贼久知桓名，袭获之，罗拜，请为帅，弗听。囚六日，拥至渠魁前，桓直趋据榻坐，与之抗论逆顺。其徒捽桓起跪，桓仰天大呼，詈叱弥厉，且屡唾贼面。贼犹不忍杀，谓桓曰：“汝但一揖，亦怒汝死。”桓真目曰：“吾恨不能手斩逆首，肯听汝诱胁而折腰哉！”贼知终不可屈，遂杀之，年四十八。贼后语人曰：“张御史真铁汉，害之可惜。”事闻，赠礼部尚书，谥忠洁。
　　丞相托克托议军事，每回避汉人、南人；方入奏事，目顾同列韩伯高、韩大雅随后来，遽令门者勿纳，入言曰：“方今河南汉人反，宜榜示天下，令一概剿捕。诸蒙古、色目因迁谪在外者，皆召还京师，勿令诖误。”于是榜出，河北之民亦有变而从红军者矣。
　　方国珍兄弟入海，烧掠沿海州郡。博啰特穆尔兵至大闾洋，国珍夜率劲卒，纵火鼓噪，官军不战皆溃，赴水死者过半。博啰特穆尔被执，反为国珍饰辞上闻。朝廷复命大司农达实特穆尔、江浙参政樊执敬、浙东廉访使董守悫同招谕国珍，至黄岩，国珍兄弟皆登岸罗拜，退，止民间小楼。绍兴总官台哈布哈欲命壮士袭杀之，达实特穆尔曰：“我受诏招降，公欲擅命耶？”乃止。仍檄台哈布哈亲至海滨，散其徒众，授国珍兄弟官有差。
　　八月，丁丑朔，中兴路地震。
　　丙戌，萧县李二及老彭、赵君用陷徐州。
　　李二号“芝麻李”，以岁饥，其家惟有芝麻一仓，尽以济人，故得此名。时江工大兴，人心不安，芝麻李与其社长赵君用谋曰：“颍上兵起，官军无如之何，此男子取富贵之秋也。”君用曰：“我所知，惟城南老彭，其人勇悍有胆略，不得其人，不可举大事，我当为汝致之。”即访其家，见老彭，讽以起事，老彭曰：“其中有芝麻李乎？”曰：“有。”老彭即欣然从之，与俱见芝麻李，共得八人，歃血而盟。是夕，伪为挑河夫，仓皇投徐州城宿，四人在内，四人在外。夜四更，城内火发，城外亦举火应之，夺守门军仗，斩关而入，内外呼噪。民久不见兵革，一时惊惧，皆束手听命。天明，竖大旗，募人为军，从之者十馀万人，四出略地，徐州属县皆下。
　　是月，帝至自上都。
　　蕲州罗田人徐寿辉举兵为乱，亦以红巾为号。寿辉体貌魁岸，木强无他能，以贩布为业，往来蕲、黄间，因烧香聚众。
　　初，袁州慈化寺僧彭莹玉，以妖术惑人；其徒周子旺，因聚众欲作乱，事觉，江西行省发兵捕诛子旺等。莹玉走至淮西，匿民家，捕不获。既而黄州麻城人邹普胜，复以其术鼓妖言，遂起兵为乱。以寿辉貌异于众，乃推以为主。沔阳陈友谅往从之。友谅，渔家子，略通文义，尝为县小吏，非其好也。有术者相其祖墓当大贵，友谅心窃喜，至是欲从乱，其父普才曰：“奈何为灭族事？”友谅曰：“术者之言验矣。”遂从寿辉。
　　九月，壬子，丞相托克托奏以其弟御史大夫额森特穆尔知枢密院事，及卫王库春格尔总率大军，出征河南妖寇；诏从之。
　　壬戌，诏以高丽国王布答实里之弟巴延特穆尔袭其王封。布答实里本名祯，巴延特穆尔本名祺。时国王王昕无道，祯之庶子也，立三年，遇鸩卒，国人请立祯弟祺，遂从之。
　　是月，刘福通陷汝宁府及息州、光州，众至十万。
　　徐春辉陷蕲水县及黄州路，卫王库春格尔与其二子帅师击之，为寿辉将倪文俊所败，二子被获。文俊，沔阳渔家子也。
　　冬，十月，癸未，命知枢密院事老章以兵同额森特穆尔讨河南妖寇。
　　辛卯，立中书分省于济宁。
　　癸卯，以宗王神保克复睢宁、虹县有功，赐金带一，从征者赏银有差。
　　是月，天雨黑子于饶州，大如黍菽。
　　徐寿辉据蕲水为都，国号天完，僭称皇帝，建无曰治平，以邹普胜为太师。
　　十一月，己酉，有星孛于西方，见于娄、胃、昴、毕之间。
　　壬子，中书省言：“河南、陕西腹里诸路，供给繁重，调兵讨贼，正当春首耕作之时，恐农民不能安于田亩，守令有失劝课。宜委通晓农事官员，分道巡视，督勒守令，亲诣乡村，省谕农民，依时播种，务要人尽其力，地尽其利。其有曾经盗贼、水患、供给之处，贫民不能自备牛种者，所在有司给之。仍命总兵官禁止屯驻军马，毋得踏践，以致农事废弛。”从之。
　　以资政院使多尔济巴勒为中书平章政事。
　　多尔济巴勒首言治国之道，纲常为重，前西台御史张桓，仗节死义，不污于寇，宜首旌之以劝来者；又言宜守荆襄、湖广以绝后患。又数论祖宗用之兵，非专于杀人，盖必有其道焉，今倡乱者止数人，顾乃尽坐中华之民为叛逆，岂足以服人心！其言颇忤丞相托克托意。时托克托倚信左司郎中汝中柏、员外郎拜特穆尔两人，因擅权用事。而多尔济巴勒正色立朝，无所附丽，适陕州危急，因出为陕西行台御史大夫。
　　工部尚书总治河防使贾鲁，以四月二十二日鸠工，七月疏凿成，八月决水故河，九月舟楫通行。是月，水土工毕，河复故道，南汇于淮，又东入于海。帝遣贵臣报祭河伯，召鲁还京师。鲁以《河平图》献，超拜荣禄大夫、集贤大学士，赏赉金帛；都水监及宣力诸臣三十七人，皆予迁秩。敕翰林承旨欧阳玄制《河平碑》，以旌托克托劳绩，具载鲁功，宣付史馆。并赠鲁先臣三世，赐托克托世袭达尔罕之号，仍赐淮安路为其食邑。
　　玄既撰《河平碑》，又自以为司马迁、班固记河渠、沟洫，仅载治水之道，不言其方，使后世任事者无所考则，乃从鲁访问方略，及询过客，质吏牍，作《至正河防记》。
　　其略曰：“治河一也，有疏，有浚，有塞，三者异焉。酾河之流，因而导之，谓之疏；去河之淤，因而深之，谓之浚；抑河之暴，因而扼之，谓之塞。疏浚之别有四：曰生地，曰故道，曰河身，曰减水河。生地有直有纡，因直而凿之，可就故道；故道有高有卑，高者平之以趋卑，高卑相就，则高不壅，卑不潴，虑夫壅生溃，潴生堙也；河身者，水虽通行，身有广狭，狭难受水，水益悍，故狭者以计辟之，广难为岸，岸善崩，故广者以计御之；减水河者，水放旷则以治其狂，水隳突则以杀其怒。治堤一也，有创筑、修筑、补筑之名。有刺水堤，有截河堤，有护岸堤，有缕水堤，有石船堤。治埽一也，有岸埽、水埽，有龙尾、栏头、马头等埽。其为埽台及推卷、牵制、藐挂之法，有用土、用石、用铁、用草、用木、用杙、用絙之方。河塞一也，有缺口，有豁口，有龙口。缺口者，已成川；豁口者，旧尝为水所豁，水退则口下于堤，水涨则溢出于口；龙口得，水之所会，自新河入故道之氵众也。”
　　又曰：“决河势大，南北广四百馀步，中流深三丈馀，益以秋涨，水多故河十之八。两河争流，近故河口，水刷岸北行，洄漩湍激，难以下埽。且埽行或迟，恐水尽涌入决河，困淤故河，前功遂隳。鲁乃精思障水入故河之方，以九月七日癸丑，逆流排大船二十七艘，前后连以大桅或长樁，用大麻索、竹絙绞缚，缀为方舟，又用大麻索、竹絙将船身缴绕上下，令牢不可破；乃经铁锚于上流硾之水中，又以竹絙绝七八百尺者，系两岸大橛上，每絙硾二舟或三舟，使不得下。船腹略铺散草，满贮小石，以合子板钉合之，复以埽密布合子板上，或二重，或三重，以大麻索缚之急，复缚横木三道于头桅，皆以索维之。用竹编笆，夹以草石，立之桅前，约长丈馀，名曰水帘，桅复以木楮拄，使帘不偃仆。然后选水工便捷者，每船各二人，执斧凿，立船首尾，岸上捶鼓为号，鼓鸣，一时齐凿，须臾舟穴，水入舟沈，遏决河，水怒溢，故河水暴增，即重树水帘，令后复布小埽、土牛、白阑、长稍，杂以草木等物，随宜填垛以继之，石船下诣实地，出水基址渐高，复卷大埽以压之。前船势略定，寻用前法沉馀船以竟后功。昏晓百刻，役夫分番甚劳，无少间断。
