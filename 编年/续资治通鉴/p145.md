<!-- { "loadSidebar": true } -->
　　八月，丁丑，以监新淦县税丘浚签署滁州判官事。浚坐作诗刺讥时事，谪官久之。至是淮南安抚陈旭、湖北提点刑狱祖无择表荐之。帝曰：“浚无雅行，惟以口舌动人。今旭等称其才，无乃长浮薄！”辅臣言：“浚所坐已更赦，宜使自新。”故内徙之。
　　杨畋既趋广南，又奏请删康定行军约束及赏罚格颁下，并置检法官。己卯，诏谕畋曰：“智高乘飚锐窃发，二广之民日徯官军至，故委卿节制，以歼贼为期。临机趋变，安用中覆！今甲兵大集，不能度形势一举扑灭，乃奏请颁格令，置检法官，此岂应速计邪？贼或顺风下海，掠琼管及海壖诸州，厚戍则兵不足，无备则寇乘之。如能断海道，则不以日月淹滞可也。”
　　乙酉，降广南东路转运使王罕官，监信州酒税。初，罕往潮州议盐事，闻侬智高围广州，即领兵还，入城为守御备，城得不陷者，罕有力焉，而朝廷未知也。提点刑狱鲍轲自英州挈其孥欲过岭北，至雄州，知州萧勃留之，乃具奏，召罕至雄州计事，罕辄不至。谏官李兑遂劾罕怯懦避贼，端居广州，朝廷亦以罕奏不时达，故及于责。
　　丙戌，赠张忠为感德节度使，录其父馀庆为左监门卫大将军，赐第一区，给半俸终其身。
　　丁亥，以萧注为礼宾副使，仍权发遣番禺县事。
　　戊子，以资政殿学士兼翰林侍读学士、吏部尚书、知汝州吴育为集贤院学士、判西京留守御史台，以育固称疾，求居散地故也。留台旧不领民事，时张尧佐判河阳，民讼久不决者，多诣育，育为辨曲直，判书状尾，尧佐畏恐奉行。
　　鄜州兵广锐、振武二指挥戍延州，闻其家被水灾，诣副都署王兴求还，不能得，乃相率逃归，至则家人无在者，于是聚谋为盗，州人震恐。知州薛向遣亲吏谕之曰：“冒法以救父母妻子，乃人之常情；而不听汝归，乃武帅不知变之故耳。汝听吾言，亟归收亲属之尸，贷汝擅还之罪；不听吾言，汝无噍类矣。”众径入，拜庭下泣谢，境内以安。向，颜之孙也。
　　辛卯，改知秦州孙沔为湖南、江西路安抚使，入内押班石全彬副之。沔初入见，帝以秦州事勉之，对曰：“臣虽老，然秦州不足烦圣虑，当以岭南为忧也。臣睹贼势方张，官军朝夕当有败奏。”既而闻张忠死，蒋偕败，帝谕执政曰：“南事诚如沔料。”宰相庞籍因奏遣沔行，仍许沔便宜从事。沔以南方兵连为贼破，气慑不可用，请益发骑兵，且增选偏裨二十人，求武库精甲五千。参知政事梁适谓沔曰：“毋张皇。”沔曰：“前日惟无备，故至此。今指期灭贼，非可以侥幸，乃欲示镇静邪！”居二日，促行，才与兵七百。沔忧贼度岭而北，乃檄湖南、江西曰：“大兵且至，其缮治营垒，多具燕犒。”贼疑，不敢北侵。沔行至鼎州，复诏加广南东、西路安抚使。
　　以知英州、秘书丞苏缄为供备库使。初，广州以贼遽至，不及清野，故贼得肆略。后缄知贼将走，分兵扼其归路，布槎木、巨石凡四十里。贼至，果不得前，乃绕出数舍，入沙头渡江，由清远县道连、贺州西归，摧伤甚众，缄尽得贼所略去物。
续资治通鉴--●卷第五十三
●卷第五十三
　　　　【宋纪五十三】　起玄黓执徐九月，尽昭阳大荒落七月，凡十一月。
　　　　 ○仁宗体天法道极功全德神文圣武睿哲明孝皇帝皇祐四年（辽重熙二十一年）
　　九月，戊申，侬智高杀广南钤辖蒋偕于贺州太平场，庄宅副使何宗古、右侍禁张达、三班奉职唐岘皆殁。
　　偕始受命讨贼，驰驿十七日，至广州城下，入城，数知州仲简曰：“君留兵自守，不袭贼，又纵部兵馘平民以幸赏，可斩也！”仲简曰：“安有团练使欲斩侍从官！”偕曰：“斩诸侯剑在吾手，何论侍从！”左右解之，乃止。及贼去广州，杨畋檄偕焚储粮，退保韶州。军次贺州，贼夜入其营，袭杀之。偕举动轻肆，卒以此败。
　　山南东道节度使、同平章事贾昌朝初除母丧，乙卯，召赴迩英阁讲《乾卦》。帝曰：“将相侍讲，天下盛事。”昌朝稽首谢。寻命昌朝判许州，将行，诏讲读官饯于资善堂。
　　丙辰，降广南东、西路体量安抚经制贼盗杨畋知鄂州，同体量安抚经制贼盗曹修为荆南都监，广南东路钤辖兼捉杀蛮贼蒋偕为潭州都监。
　　初，畋与修闻侬智高徙军沙头，将济江，即命偕弃英州，焚储粮，乃召内殿承制丌赟、岑宗闵、閤门祗候开封王从政退保韶州，仍移文御史台及谏院，故并责之。时偕死已九日矣。
　　马军副都指挥使、耀州观察使周美卒。驾临奠，辍朝一日，赠忠武节度使，谥忠毅。
　　自陕西用兵，美前后十馀战，平族帐二百，焚寨二十四，招种落内附者十一族，复故城堡甚众。在军中所得俸禄赏赐，多分其麾下，有馀悉以飨劳之，及卒，家无馀资。
　　丁巳，命知桂州余靖提举广南东路兵甲、经制贼盗。
　　己未，赠岭南诸州死事者官有差，知封州曹觐为太常少卿，知康州赵师旦为光禄少卿。始，师旦尝知江山县，断治出于己，吏不能得民一钱，弃物道上，人无敢取。及是丧过江山，江山人哭祭于路，数百里不绝，康州立庙祭之。及田瑜安抚广南，亦为觐立庙封州。
　　庚申，侬智高破昭州，知州柳应辰弃城走，广西钤辖王正伦与贼斗于馆门驿，死之，閤门祗候王从政、三班奉职徐守一、借职文海皆被害。从政骂贼不绝口，至以汤沃之，终不屈而死。
　　辛酉，以太常博士韩绛为右正言。帝面谕曰：“卿朕所选用，言事不宜沽激，当存朝廷事体，务令可行，毋使朕为不听谏者。”绛前使江南，所宽减财力、赈救全活十数事；创为五则，以均衙役；斥陂湖利，夺其锢者予贫民；罢信州民运盐，趣发运司以时输送；宣州守贪暴不法，收以付狱，州人相贺。使还称旨，故有是命。
　　癸亥，诏：“外官有所陈事，并附递闻朝廷，毋得申御史台。”时州郡多以状申御史台，欲其缴奏而行之。
　　杨畋、曹修经制蛮事，师久无功，改命孙沔及余靖等，帝犹以为忧。或言侬智高欲得邕、桂七州节度使即降，枢密副使梁适曰：“若尔，岭外非朝廷有矣！”帝问宰相庞籍，谁可将者，籍荐枢密副使狄青。青亦上表请行；翼日，入对，自言：“臣起行伍，非战伐无以报国，愿得蕃落骑数百，益以禁兵，羁贼首至阙下。”帝壮其言。庚午，改宣徽南院使、荆湖南、北路宣抚使、提举广南东、西路经制贼盗事。初，欲用入内都知任守忠为青副，谏官李兑言唐以宦官观军容，致主将掣肘，是不足法，遂罢守忠。
　　是月，辽主谒怀陵，追上嗣圣皇帝、天顺皇帝尊谥，更谥彰德皇后曰靖安，谥齐天皇后曰仁德。旋谒祖陵，增太福谥曰大圣大明神烈天皇帝，更谥贞烈皇后曰淳钦，恭顺皇帝曰章肃，后萧氏曰和敬。
　　冬，十月，甲戌，殿中丞胡瑗落致仕，为光禄寺丞、国子监直讲，同议大乐。
　　丙子，诏鄜延、环庆、泾原路择蕃落广锐军曾经战斗者各五千人，仍逐路遣使臣一员，押赴广南行营，从狄青请也。青言：“贼便于乘高履险，步兵力不能抗，故每战必败。愿得西边蕃落兵自从。”或谓南方非骑兵所宜，枢密使高若讷言：“蕃落善射，耐艰苦，上下山如平地，当乘瘴未发时，疾驰破之，必胜之道也。”青卒用骑兵破贼。
　　丁丑，侬智高入宾州，知州陈东美弃城。
　　戊寅，辽主驻中会川。
　　己卯，降空名宣头、答刂子各一百道，锦袄子、金银带各二百，下狄青以备赏军功。
　　兵部郎中、天章阁待制仲简，落职知筠州。
　　庚辰，狄青辞，置酒垂拱殿。青既行，帝谓辅臣曰：“青有威名，贼必畏其来，左右使令，非亲信者不可，虽饮食卧起，皆宜防窃发。”因驰使戒之。
　　辛巳，内降手诏付狄青：“应避贼在山林者，速招令复业。其乘贼势为盗，但非杀人，及贼所胁从能逃归者，并释其罪。已尝刺面，令取字给公凭自便。若为人所杀而冒称贼首级，令识验，给钱米周之。其被焚劫者，权免户下差径；见役，仍宽与假，使营葺室居。凡城壁尝经焚毁，若初无城及虽有城而不固，并加完筑。器甲朽敝不可用者，缮治之。”右正言韩绛，言青武人，不可独任。帝以问庞籍，籍曰：“青起行伍，若用文臣副之，必为所制，而号令不专，不如不遣。”乃诏广南将佐皆禀青节制，若孙沔、余靖分路讨击，亦各听沔等指挥。
　　甲申，侬智高复入邕州，知州宋克隆弃城。克隆承贼践蹂之后，不营葺守备，颇纵士卒下诸山寨，杀逃民，诈为获盗，一级赏钱十千文，诈给亲兵贴，以为尝有功。及智高再至，克隆无以御贼，遂遁去。
　　丁亥，夏主遣使如辽，乞弛边备，防辽即遣萧友括往谕之。
　　戊子，辽主如显、懿二州。
　　庚寅，帝谓辅臣曰：“比日言政事得失者少，岂非言路壅塞所致乎！其下閤门、通进银台司、登闻理检院、进奏院，自今州县奏请及臣僚表疏，毋得辄有阻留。”
　　甲午，诏：“比有军卒邀车驾进状而卫士失呵止者，其贷之。”帝初幸景灵宫，既登辇，因戒卫士：“今岁天下举人皆集京师，如有投诉者，勿呵止之。”及军卒进状，卫士亦不之禁，有司欲论罪，帝具以其事语辅臣而贷之。
　　辽以南院大王潞王札拉为南院枢密使，进封越国王；辽兴军节度使萧虚烈封郑王。
　　戊戌，辽主射虎于南撒葛柏。
　　十一月，壬寅朔，日有食之。
　　辽增谥文献皇帝为文献钦义皇帝，及谥二后曰端顺，曰柔贞，复更谥世宗孝烈皇后为怀节。丁未，增孝成皇帝谥曰孝成康靖皇帝，更谥圣神宣献皇后为睿智。
　　先是以知制诰长社何中立知秦州，谏官、御史皆言中立非边才；己酉，改知庆州。中立奏曰：“臣不堪于秦，则不堪于庆矣，愿守汝州。”不报。会戍卒有告大校受赃者，中立曰：“是必挟它怨也。鞭告者，窜之。或谓：“贷奸可乎？”中立曰：“部曲得持短长以制其上，则人不安矣。”
　　癸丑，以都官员外郎大名郭申锡为侍御史。申锡尝知博州，戍兵出巡，有欲胁聚为乱者，申锡戮一人，黥二人，乃定。奏至，帝谓执政曰：“申锡小官，临事如此，岂易得也！”京东盗执濮州通判井渊，诏移申锡知濮州。至未阅月，凶党悉获。
　　戊午，诏免江西、湖南、广南民供军需者今年秋税十之三。
