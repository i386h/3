<!-- { "loadSidebar": true } -->
　　龙图疾直学士韩维陈三事：“一曰从权听政，盖不得已，惟大事急务，时赐裁决，馀当简略。二曰执政皆两朝顾命大臣，宜推诚加礼，每事谘询，以尽其心。三曰百执事各有其职，惟当责任使以尽其材，若王者代有司行事，最为失体。”又曰：“天下大事，不可猝为，人君施设，自有先后，惟加意谨重。”并注释滕世子问孟子居丧之礼一篇，因推及后世变礼，以申规讽；帝嘉纳焉。
　　立安国夫人向氏为皇后。
　　丙戌，御垂拱殿。
　　辛卯，白虹贯日。
　　壬辰，手诏曰：“朕尝侍先帝左右，恭闻德音，以‘旧制士大夫之子有尚帝女者，辄皆升行，以避舅姑之尊。习行既久，义甚无谓。朕常念此，寤寐不平。岂可以富贵之故，屈人伦长幼之序乎？可诏有司革之。’朕恭承遗旨，敢不遂行！可令中书门下议，隆诏有司，以发扬先帝盛德。”于是令陈国长公主行见舅姑之礼，王师约更不升行。公主行见舅姑之礼自此始。
　　三月，以枢密直学士、礼部郎中王陶为右谏议大夫、权御史中丞。陶入对便殿，帝问以时事，陶请谨听纳，明赏罚，斥佞人，任正士，复转对以通下情，省民力以劝农桑，先俭素以风天下，限年艺以汰冗兵。
　　命天章阁待制陈荐同修撰《仁宗实录》。
　　降工部侍郎、御史中丞彭思永为给事中、知黄州，主客员外郎、殿中侍殿史里行蒋之奇为太常博士、监道州酒税。
　　先是监察御史刘庠劾参知政事欧阳修入临福宁殿，衰服下衣紫衣，帝寝其奏，遣使谕修，令易之。朝论以濮王追崇事疾修者众，欲击去之，其事无由。有薛良孺者，修妻之从弟也，坐举官被劾，冀会赦免，而修乃言不可以臣故徼幸，乞特不原，良孺怨修切齿。修长子发娶盐铁副使吴充女，良孺因谤修帷薄，事连吴氏。集贤校理刘瑾，与修亦仇家，亟腾其谤。思永闻之，间以语其僚属。之奇始缘濮议合修意，修特荐为御史，方患众论指以为奸邪，求所以自解，及得此，独上殿劾修，乞肆诸市朝。帝疑其不然，之奇引思永为证，坚请必行。之奇初不与同列谋之，后数日，乃以奏稿示思永，挽思永自助。思永以帷薄之私，非外人所知；但其首建濮议，违典礼以犯众怒，不宜更在政府。帝乃以之奇、思永所奏付枢密院。修上章自辨。帝初欲诛修，以手诏密问天章阁待制孙思恭，思恭极力救解。帝悟，复取之奇、思永所奏以入，并修章付中书，令思永、之奇具传达人姓名以闻。之奇言得自思永，而思永辞以出于风闻；因极陈大臣朋党专恣，非朝廷福。修复言：“臣忝列政府，枉遭诬陷，惟赖朝廷推究虚实，使罪有所归。”章凡三上。而充亦上章乞朝廷力与辨正虚实，使门户不致枉受污辱。于是帝复批付中书，令思永等具传达人姓名并所闻因依明据。思永与瑾同乡，力为瑾讳，乃言：“臣待罪宪府，凡有所闻，合与僚属商议，故对之奇说风闻之由。然暧昧无实，尝戒之奇勿言。无所逃罪。”而之奇亦奏：“此事臣止得于思永，遂以上闻。如以臣不当用风闻言大臣事，臣甘与思永同贬。”故二人同降黜。帝手诏赐修，令起视事。它日，帝谓吴奎曰：“蒋之奇敢言，而所言暧昧，既罪其妄，欲赏其敢。”奎曰：“赏罚难并行。”乃止。
　　权知贡举司马光等上言，所考试合格进士许安世以下三百五人，分四等；明经、诸科二百一十一人，分三等。诏：“进士第一、第二、第三等赐及第，第四等赐同出身。明经诸科第一、第二并赐及第，第三等赐同出身。敕下贡院放榜，安世及第二、第三人并为防御、团练推官，其馀注官守选如例。”
　　丙辰，命提点开封府界公事、祠部郎中陈汝义判三司都磨勘司，以知开封县、都官员外郎罗恺代其任。恺入见，问府界事，皆不知能，帝不悦。及见汝义问之，应答详敏。翼日，谓执政曰：“恺不才，宜复用汝义，仍与馆职。”执政言汝义资序已高，复为提点则下迁，宜但令试馆职而已；帝从之。知制诰邵必言：“陛下新即位，以言语擢汝义，如汉文赏上林啬夫，恐臣下争以利口求进。乞罢之。”不从。
　　昌王颢、乐安郡王頵乞解官行服，诏两制与太常礼院详定典礼。翰林学士承旨张方平等言：“谨按大行遗制，丧服以日易月，自皇帝下至文武百官，并依先朝典故。惟宗室出则惨服，居则衰麻以终制。盖一法度，所以尊天子也。皇帝承大统，奉宗庙，昌王、乐安郡王当与宗室同例，不容以私恩为异。”从之。
　　丙寅，钱明逸罢翰林学士，为端明殿学士兼龙图阁学士。
　　先是御史蒋之奇言：“明逸倾险憸薄，在仁宗朝，附贾昌朝、夏竦、王拱辰、张方平之党，陷杜衍、范仲淹、尹洙、石介之徒，朝廷一空，天下同疾。况文辞纰缪，政术乖疏，岂可冒居禁苑！”而同知谏院傅卞亦有言。执政召明逸，未以台谏章疏，使自引疾，因改命之。
　　丁卯，三司言：“在京粳米约支五年以上，虑岁久陈腐，欲令发运司于上供年额，权住起发五十万石，于谷价贵处减和籴之数，变市金银绢，输榷货务封桩，分给三路，以备军需。”从之。
　　壬申，尚书左丞、参知政事欧阳修罢，为观文殿学士、刑部尚书、知亳州。彭思永等既以论修贬，而知杂事御史苏寀、御史吴申言犹不已；修亦三表乞罢，故命出守。
　　初，英宗以疾未视朝，太皇太后垂帘，修与二三大臣主国论，每帘前奏事，或执政聚议，事有未同，修未尝不力争。台谏官至政事堂论事，事虽非己出，同列未及启口，而修已直前折其短。士大夫建明利害及所请，前此执政多弇阿，不明白是非，至修必一二数之曰：“某事可行，某事不可行。”用是怨诽者益多。英宗尝称修曰：“性直，不避众怨。”修亦尝诵故相王曾之言曰：“恩欲归己，怨使谁当！”既出守，遂连六表乞致仕，不从。
　　癸酉，以枢密副使、礼部侍郎吴奎参知政事。帝欲用奎，宰相言：“陈升之有辅立陛下功。”帝曰：“奎辅立先帝，其功尤大。”遂越次用之。奎入谢日，进《治说》三篇。帝尝语以追尊濮王事与汉宣帝异，奎对曰：“然，宣帝于昭帝祖行，昭穆不相当，又大臣所立，岂同仁宗！此天地之恩，不可忘也。追尊事诚牵私恩。”帝言：“此为欧阳修所误。”奎对曰：“韩琦于此事亦失众心。臣数为琦所悖，天下公论，不敢于君前有所隐。”它日，奎进言：“陛下宜推诚以应天，天意无它，合人心而已。若至诚格物，物莫不以至诚应于上，自然感召和气。今民力困极，国用窘乏，直须顺成，然后可及它事也。帝王之职，所难在判别忠邪，其馀庶务，各有司存，但不使小人得害君子，君子常居要近，则自治矣。”帝因言尧时四凶犹在朝，奎对曰：“四凶虽在，不能惑尧之聪明。圣人以天下为度，何所不容！未有显过，固宜包荒，但不可使居要近耳。”
　　太常礼院言：“准嘉祐诏书，定太庙近世八室之制。今大行皇帝祔庙有日，僖祖在七室之外，礼当祧迁。将来山陵毕，请以大行皇帝神王祔第八室。僖祖、文懿皇后神主，依唐故事，祧藏于西夹室，以待禘祫。自仁宗而上至顺祖，以次升迁，伏请下两制待制以上参议。”翰林学士承旨张方平等言：“同堂八室，庙制已定，僖祖当祧，合于典礼，请依礼院所奏。”诏恭依。
　　乙亥，尚书令兼中书令襄阳郡王允良卒，赠太师。有司以允良起居无度，反易晦明，谥曰荣易。
　　初，蒋之奇劾欧阳修，帝怒曰：“先帝大渐，邵亢建垂帘之议，如此大事不言，而抉人闺门之私乎！”之奇以告吴申，申即劾亢。事下中书，帝徐知其妄，中书亦寝申所奏。亢时同知贡举，及出，上殿自辨曰：“先帝不豫以来，群臣莫得进见，臣无由面陈，必有章奏。愿陛下索之禁中，若得之，臣当伏诛；不然，则谗臣者岂得不问？愿下狱考实。”帝曰：“朕不疑卿，吴申所奏，已不行矣。”
　　闰月，癸未，太白昼见。
　　甲申，夏主遣使来献方物谢罪，请戒饬酋长，守封疆，如去冬所赐诏旨。复以诏答之曰：“苟封奏所叙，忠信弗渝，则恩礼所加，岁时如旧。”仍赐绢及银各五百匹、两。
　　己丑，以京西转运使、刑部郎中刘述兼侍御史知杂事。于是苏寀迁度支副使，中书奏以述代之。中丞王陶言：“述任非所长。”赐陶手诏赏叹，然亦竟用述。述，湖州人也。
　　御史吴申言：“窃见先召十人试馆职，而陈汝义亦预，渐至冗滥。兼所试止于诗赋，非经国治民之急，欲乞兼用两制荐举，仍罢诗、赋，试策三道，问经史时务。每道问十事，以通否定高下去留。其先召试人，亦乞用新法考试。明诏两制详定以闻。”其后翰林学士承旨王珪等，言宜罢诗赋如申言，于是诏：“自今馆职试论一首、策一道。”
　　辛卯，辽主驻春州北淀。
　　庚子，诏：“内外文武群臣，于朝之阙政，国之要务，边防戎事之得失，郡县民情之利害，各直言无隐。言若适用，当从甄擢。”
　　御史中丞王陶言：“臣奉诏别举台官，缘有才行可举之人，多以资浅不应敕文。欲乞许举三任以上知县资序人为御史里行。”从之。先是陶乞复用吕大防、郭源明，执政以为意欲逼己，不悦。
　　工部郎中、知制诰王安石既除丧，诏令赴阙。安石屡引疾乞分司，帝语辅臣曰：“安石历先帝朝，累召不起，或以为不恭。今召又不至，果病邪？有所要邪？”曾公亮对曰：“安石文学器业，宜膺大用；累召不起，必以疾病，不敢欺罔。”吴奎曰：“安石向任纠察刑狱，争刑名不当，有旨释罪，不肯入谢。意以为韩琦沮抑己，故不肯入朝。”公亮曰：“安石真辅相之才，奎所言荧惑圣听。”奎曰：“臣尝与安石同领群牧，备见其护前自用，所为迂阔；万一用之，必紊乱纲纪。”
　　癸卯，诏安石知江宁府。众谓安石必辞，龙图阁直学士韩维言：“安石知道守正，不为利动，久病不朝，今若才除大郡，即起视事，则是偃蹇君命以要自便，臣固知安石之不肯为也。若人君始初践阼，慨然想见贤者，与图天下之治，孰不愿效其忠、伸其道哉！使安石甚病而愚则已，若不至此，必翻然而来矣。议者以为安石可以渐致而不可以猝召，不知贤者可以义动而不可以计取，唯陛下断而行之。”已而诏到，安石即诣府视事，不复辞也。
　　学士院言：“屯田员外郎夏倚、雄武节度推官章惇诗赋中等。”诏以倚为江南西路转运判官，惇为著作佐郎。
　　甲辰，诏：“诸路帅臣及副总管或有移易，可依庆历故事，中书、枢密院参议。”
