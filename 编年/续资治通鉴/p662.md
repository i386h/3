<!-- { "loadSidebar": true } -->
　　天祐至陡阳关，和阳父老以牛酒出迎。会日午，天祐兵从它道就食误约，再成过期不见举火，意天祐必已进据，率众直抵城下，平章额森特穆尔急闭门，以飞桥缒兵出战。再成不利，中矢走，官军追至千秋坝。日暮，收兵还，天祐等始至，适与官军遇，急击之。追至小西门，城上急抽桥，汤和以刀断其索，天祐等夺桥而登，将士从之，遂据和阳，额森特穆尔夜遁。
　　再成败归，谓天祐陷没，俄又报官军入滁，遣使来招降，子兴益恐，召元璋与谋。元璋乃呼使者入，叱令膝行见子兴，众皆欲杀之，元璋曰：“杀之，是速其来也。不如恐以大言，纵使去，彼必惮我，不敢进。”子兴从之，急属元璋率兵往，仍规取和阳，至则天祐已据城矣，乃入，抚定其民。子兴于是命元璋总和阳兵。时诸将多子兴部曲，未肯屈服，独汤和奉命唯谨，李善长委曲调护之。诸将多杀掠，城中夫妇不相保，元璋恻然，召诸将谓曰：“诸君自滁来，多掠人妻女。军中无纪律，何以安众！凡所得妇女，悉还之！”于是各相携而去，民大悦。
　　闰月，壬寅，以各卫军屯田京畿，人给钞五锭，以是日入役，日支钞二两五钱，仍给牛种、农器，命司农司令本管万户督其勤惰。
　　二月，乙未，刘福通等自砀山夹河迎韩林儿至，立为皇帝，又号小明王，建都亳州，国号宋，建元龙凤。以其母杨氏为皇太后，杜遵道、盛文郁为丞相，罗文素、刘福通为平章，刘六知枢密院事。撤鹿邑县太清宫材建宫阙。遵道等各遣子入侍。遵道本国子生，尝上书于知枢密院事满济勒噶台，请开武举以收天下智谋勇力之士，满济勒噶台以遵道补本院掾史。遵道知不能行其策，乃弃去，适颍州，为红军举首，至是遂相小明王。
　　戊辰，命太傅、御史大夫旺嘉努为中书右丞相，中书平章政事定珠为左丞相。
　　壬申，立淮东等处宣慰使都元帅府于天长县，统濠、泗义兵万户府并洪泽等处义兵，听富民愿出丁壮义兵五千人者为万户，五百名者千户，一百名者百户，仍降宣敕牌面。
　　是月，命刑部尚书董铨等与江西行省平章政事和尼齐专任征讨之务，便宜从事；遣使先降曲赦，谕以祸福，如能出降，释其本罪，执迷不悛，克日进讨。
　　三月，癸巳，徐寿辉兵破襄阳。
　　甲午，命旺嘉努摄太尉，持节授皇太子玉册，锡以冕服九旒，祗谒太庙。
　　托克托既命移伊集纳路，台臣犹以谪轻，疏列其兄弟之罪；辛丑，诏流托克托于云南大理宣慰司镇西路，流额森特穆尔于四川碉门，托克托长子哈喇章肃州安置，次子三宝努兰州安置，家产簿录入官。
　　是春，苏州雨血。
　　官军十万攻和州，硃元璋以万人距守，间出奇兵击之，官军数败，多死者，乃解去，城中复乏粮。时太子图沁及枢密副使弁珠玛、民兵元帅陈埜先，各遣兵分屯新塘、高望、青山、鸡笼山，道梗不通，元璋率兵击走之。
　　濠州旧帅孙德崖亦乏粮，率所部就食和州。郭子兴故与德崖有隙，闻之怒，自滁州来和。德崖闻子兴至，即欲他往，其军先发，德崖后。元璋送其军出城，行二十里，忽城中走报，滁军与德崖斗，德崖为子兴所执。元璋大惊，亟呼耿炳文、吴桢，策骑欲还。德崖军先发在道者忿恨，拥元璋行数里，遇德崖弟，欲加害，有张某者力止之。子兴闻元璋被执，如失左右手，亟遣徐达往代，张复谕其众归元璋。于是子兴亦释德崖去，即而达亦脱归。
　　子兴勇悍善战，而性悻直，不能容物，以德崖故，饮恨而终。子兴既卒，众推其长子天叙为元帅，而德崖以宿将欲代统其军，天叙恐不能制，乃以书邀硃元璋为己助。
　　夏，四月，壬戌，中书省臣言：“江南因盗贼阻隔，所在阙官，宜遣人与各省及行台官以广东、广西、海北、海南三品以下通行迁调，五品以下先行照会之任，江浙行省三年一次迁调，福建等处阙官亦依前例。”从之。
　　癸酉，以中书左丞相定珠为右丞相，平章政事哈玛尔为左丞相，太子詹事僧格实哩为平章政事，舒苏为御史大夫。于是国家大柄，尽归于哈玛尔兄弟矣。
　　怀远人常遇春，刚毅多智勇，膂力绝人，年二十三，为群盗刘聚所得，遇春察其多抄掠，无远图，闻和州恩威日著，兵行有律，独率十馀人归附，请为先锋。元璋曰：“尔饥，故来归耳。且有故主在，吾安得夺之！”遇春顿首泣曰：“刘聚盗耳，无能为也。倘得效力贤者，虽死犹生。”元璋曰：“能相从渡江乎？取太平后属我，未晚也。”
　　是月，帝如上都。
　　诏翰林待制乌讷尔、集贤待制孙捴招安高邮张士诚，仍赍宣命、印信、牌面，与镇南王博啰布哈及淮南行省廉访司等官商议给付之。
　　御史台劾奏中书左丞吕思诚，罢之。
　　宁国敬亭、麻姑、华阳诸山崩。
　　五月，壬辰，复襄阳路。诏削台哈布哈官爵。
　　台哈布哈以军乏粮之故，遂骄蹇不遵朝廷命令，军士往往剽掠为民患。监察御史额特呼图等劾其慢功虐民，乃削其官爵，仍俾率领和硕衮从征，命四川行省平章达实巴图尔总领其军。
　　庚戌，倪文俊自沔阳复破中兴路，元帅多尔济巴勒死之。
　　亳州遣人招和阳诸将，诸将惟张天祐往，寻自亳归，赍杜遵道檄，授郭天叙为都元帅，张天祐右副元帅，硃元璋左副元帅。元璋初欲不受，曰：“大丈夫宁能受制于人邪！”已而诸将议藉为声援，遂从之，纪年称龙凤，然事皆不禀其节制。
　　时和州西南民寨，次第铲平，而城中乏粮，元璋与诸将谋渡江，无舟楫。有赵普胜、俞通海者，拥众万馀，船万艘，据巢湖，结水寨，与庐州左君弼有隙，惧为所袭，是月，遣俞通海间道来附，乞发兵为导。元璋谓徐达等曰：“方谋渡江，而巢湖水军来附，吾事济矣！”遂亲往，与普胜等会，就观水道，以舟出和阳。而桐城闸、马肠河等隘口，皆为中丞曼济哈雅水寨所扼，惟一小港可达，然浅涸不可通大舰。已而大雨兼旬，川谷流溢，素非行舟处，皆水深丈馀，元璋喜曰：“天助我也！”遂乘涨发巢湖，舟鱼贯而进，至黄墩，赵普胜以所部叛去，馀舟悉至和阳，乃降。舟之未至，遣人诱曼济哈雅军来互市，遂执之，得十九人，皆善操舟者，令其教诸军习水战，命廖永安、张得胜、俞通海等将之，攻曼济哈雅峪溪口。敌舟高大，不利进退，永安等操舟如飞，左右奋击，大败其众。遂与诸将定渡江之计，诸将咸欲直趋金陵，元璋曰：“取金陵必自采石始。采石南北喉襟，得采石，然后金陵可图也。”
　　六月，丁卯，监察御史哈琳图劾奏托克托之师、集贤大学士吴直方及其参军赫汉、长史和勒齐等，并宜追夺，从之。
　　监察御史怀格等辨明中书左丞吕思诚，给还元追所授宣命玉带。
　　丁丑，保德州地震。
　　庚辰，征徽州处士郑玉为翰林待制，赐以御酒、名币。玉辞疾不起，而为表以进曰：“名爵者，祖宗之所以遗陛下，使与天下贤者共之，陛下不得私与人。待制之职，臣非其才，不敢受；酒与币天下所以奉陛下，陛下得以私与人，臣不敢辞也。”
　　是月，硃元璋帅诸将渡江，与廖永安举帆前行。永安请所向，元璋曰：“采石大镇，其备必固，牛渚矶前临大江，彼难为备御，今往攻之，其势必克。”乃引帆向牛渚，风力稍劲，顷刻及岸。守者陈于矶上，舟距岸三丈许，未能猝登。常遇春飞舸至，元璋麾之，应声挺戈跃而上，守者披靡，诸军从之，遂拔采石，沿江诸垒，望风迎附。
　　诸将以和阳匮乏，各欲取资而归，元璋谓徐达曰：“如此，则再举必难，江东非我有，大事去矣。”因令悉斩缆，推置急流中，舟皆顺流东下。诸将大惊问故，元璋曰：“成大事不规小利，此去太平甚近，舍此不取，将奚为！”诸将乃听命，自官渡向太平，直趋城下，纵兵急攻，遂拔之，平章鄂勒哲布哈与佥事张旭等弃城走，执其万户纳克楚。
　　太平路总管靳义，出东门赴水死，元璋曰：“义士也！”具棺葬之。耆儒李习、陶安等，率父老出城迎谒，安见元璋状貌，谓习等曰：“龙姿凤质，非常人也，我辈今有主矣！”师之发采石也，先令李善长为《戒戢军士榜》，比入城，即张之。士卒欲剽掠者，见榜愕然不敢动，有一卒违令，即斩以徇，城中肃然。富民陈迪献金帛，即以分给诸将士。
　　召安、习，与语时事，安因献言曰：“四海鼎沸，豪杰并争，攻城屠邑，互相雄长，然其志在子女玉帛，非有拨乱、救民、安天下之心。明公率众渡江，神武不杀，以此顺天应人而行呆伐，天下不足定也。”元璋曰：“吾欲取金陵，如何？”安曰：“金陵，帝王之都，龙蟠虎踞，限以长江之险，若据其形势，出兵以临四方，则何向不克，此天所以资明公也。”元璋大悦，礼安甚厚，由是一切机密，辄与议焉。
　　改太平路为太平府，以李习知府事，李善长为帅府都事，汪广洋为帅府令史。时三帅虽共府署事，而运筹决策，皆出自元璋，将士乐战，军民倾向，权归于一矣。
　　时中丞曼济哈雅等以巨舟截采石江，闭姑孰口，绝和州军归路。方山寨民兵元帅陈埜先，以众数万攻太平镇，甚锐，硃元璋命徐达、邓愈、汤和引兵出姑孰来迎战，而设伏襄城桥以待之，埜先败走，遇伏，腹背受敌，遂擒埜先。
　　是夏，大雨，江涨，安庆屯田禾半没，城下水涌，有物吼声如雷。签淮西都元由府余阙，祀以少牢，水辄缩，秋稼登，得粮三万斛。阙度军有馀力，乃浚隍增埤，外环以大防，深堑三重，南引江水注之，环植木为栅，城上四面起飞楼，表里完固。
　　秋，七月，壬辰，右副元帅张天祐，率诸军及陈埜先部曲攻集庆路，弗克而还。
　　壬寅，倪文俊复陷武昌、汉阳。
　　遣亲王实勒们、四川左丞实勒布等各率兵守御山东、湖广、四川诸路，及招谕濠、泗诸起兵者。中书右丞许有壬言：“朝廷务行姑息之政，赏重罚轻，故将士贪掠子女玉帛而无斗志，遂倡为招谕之策耳。”不听。
　　陈埜先之被擒也，硃元璋释不杀。埜先问：“生我何为？”元璋曰：“天下大乱，豪杰并起，胜则人附，败则附人。尔既以豪杰自负，岂不知生尔之故？”埜先曰：“然则欲我军降乎？此易尔！”乃为书招其军，明日皆降。
　　曼济哈雅、勒呼木等见埜先败，不敢复进攻，率其众还屯峪溪口。
　　八月，庚申，命南阳等处义兵万户府召募毛葫芦义兵万人，进攻南阳。
