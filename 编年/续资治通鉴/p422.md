<!-- { "loadSidebar": true } -->
　　浚以为淮楚之人，自古可用，乘其困扰之后，当收以为兵，乃奏曰：“两淮之人，素称强力，而淮北义兵，尤为忠劲，困于敌人，荼毒已甚，仇敌欲报之心，未尝一日忘也。特部分未严，器械不备，虽有赤心，不能成事。诚恐一旦奸夫鼓率，千百为群，别致生事，可因其嫉愤无聊之心而招集之。宜置御前万弩营，募民壮年十八已上、四十五已下、堪充弩手之人，并不刺臂面，以御前效用为名，各给文帖，书乡贯、居住之处及颜貌、年甲、姓名，令五人结一保，两保为一甲，十甲为一队，递相保委，有功同赏，有罪同罚，于建康府置营寨安泊。”诏可之。
　　浚即下令曰：“两淮比年累被荼毒，父子、兄弟、夫妇，杀伤掳掠，不能相保，今议为必守之计。复耻雪怨，人心所同，有愿充者，宜相率应募。至于淮北久被涂炭，素怀忠义，欲报国恩，亦当来归，共建勋业。”于是两淮之人，欣然愿就，率皆强勇可用，浚亲训抚之。又奏差陈敏为统制。敏起微贱，声迹未振，浚擢于困废中，敏感激尽力图报。未几，成军。方召募之初，浮言鼓动，欲败成绩，数月间，来应者不绝，众论始定。
　　浚谓：“敌长于骑，我长于步，制骑莫如弩，卫弩莫如车。”乃令专制弩治车。又谓：“三国以后，自北来南，未有不由清河、涡口两道以舟运粮。盖淮北广衍，粮舟不出于淮，则惧清野无所得，有坐困之势，于是东屯盱眙、楚、泗以扼涡、颍，大兵进临，声势连接，人心毕归，精兵可集。”即奏言之。又多募福建海船，由海窥东莱，由清、泗窥淮扬。诏下福建选募。
　　甲子，诏曰：“朕以不德，躬履艰难，荷天地祖宗垂裕之休，获安大位，三十有六年，忧勤万几，宵旰靡怠。属时多故，未能雍容释负，退养康宁。今边鄙粗宁，可遂如意。皇子玮，毓德允成，神器有托，朕心庶几焉。可立为皇太子，仍改名冲，所司择日备礼册命。其宫室、官属、仪物、制度等，速讨论典故以闻。”
　　庆远军节度使、龙神卫四厢都指挥使、主管侍卫马军司公事成闵为太尉、主管殿前司公事，宁国军节度使、龙神卫四厢都指挥使、建康府驻答刂御前诸军都统制、淮南西路制置使、京畿、河北西路、淮北寿、亳州招讨使李显忠为太尉、主管侍卫马军司公事。
　　四川宣抚使吴璘遣将攻熙州，是月，拔之，获其都统官刘嗣。
　　初，三大将之出也，兴元路得秦、陇、环、原、熙、河、兰、会、洮州、积石、镇戎、德顺军，凡十二郡；金州路得商、虢、陕、华州，凡四郡，独渭北以重兵扼凤翔，故散关之兵未得进。
　　是月，金右副元帅默音，以逗留召还。
　　默音贪掳掠，败敌不急追，纵敌使去。其子色格暴横，军中士卒不用命。斡罕得水草善地，金兵水草乏，马益弱，斡罕遂涉懿州界，陷灵山、同昌、惠和等县，窥取北京，西攻三韩县，势益炽。金廷臣或言：“斡罕兵势如此，若宋人乘虚袭我，国其危哉！设有所求，当割地与之。”金主惧甚。右丞布萨忠义请曰：“臣闻主优臣辱，愿效死力，殄灭契丹。”金主壮之，乃召默音等还，切责罢之。以赫舍哩志宁为右监军，偕左监军高忠建进讨。旋命忠义为平章政事兼右副元帅，经略契丹。
　　六月，丙寅朔，四川宣抚使吴璘次大虫岭，姚仲来谒，璘先令夔州安抚李师颜夺其兵，欲斩以徇。参议官有劝止之者，乃系河池狱，旋送文州拘管。
　　统制姚公辅引兵出城北，次于北原，与敌兵遇，战焉。金人自五月至于今，增兵凡万五千骑，调丁夫五千馀众，以牛车运砲坐六十有馀所，增置憨皮袋，搜城车、呆楼、洞子十馀所，自城东至于西南隅，共为六寨。守将段彦来告急，一日书五至，公辅告急亦继至。
　　己巳，龙神卫四厢都指挥使、随州观察使、主管侍卫马军司公事李捧罢，为武泰军承宣使、两浙东路军副总管、绍兴府驻答刂；龙神卫四厢都指挥使、镇南军承宣使、荆南府驻答刂御前诸军统制李道罢，为捧日天武四厢都指挥使、知荆南府；中亮大夫、鄂州驻答刂御前左军副都统制兼知襄阳府王宣领郢州防御使、权主管荆南府驻答刂御前诸军都统制职事，仍兼知襄阳府。
　　庚午，龙神卫四厢都指挥使、潭州观察使、鄂州驻答刂御前诸军都统制、充湖北、京西制置使、京西北路招讨使吴珙为安远军承宣使、主管侍卫步军司公事，赏茨湖之捷也。时复与金人议和，故三招讨并除管军而结局。
　　壬申，永州防御使、侍卫马军司中军统制赵撙充鄂州驻答刂前军都统制。
　　癸酉，以立太子，告天地、宗庙、社稷。
　　甲戌，殿中侍御史张震、右正言袁孚论宰相硃倬之罪，倬闻，亦乞免。乙亥，尚书右仆射、同中书门下平章事硃倬罢，为观文殿学士、提举江州太平兴国宫。
　　帝出御答刂曰：“朕宅帝位三十有六载，荷天地之灵，宗庙之福，边事浸宁，国威益振。惟祖宗传序之重，兢兢焉惧弗克任，忧勤万几，弗遑暇佚，思欲释去重负以介寿臧，蔽自朕心，亟决大计。皇太子贤圣仁孝，闻于天下，周知世故，久系民心，其从东宫付以社稷。惟天所相，朕非敢私。皇太子可即皇帝位，朕称太上皇帝，迁德寿宫，皇后称太上皇后。一应军国事，并听嗣君处分。朕以淡泊为心，颐神养志，尚敕文武忠良，同德合谋，永底于治。”诏，洪遵所草也。
　　丙子，帝行内禅之礼，有司设仗紫宸殿下。先是帝尝谕太子以传禅意，太子流涕固辞，至是遣中使召太子入禁中，复加面谕。太子推逊不受，即趋殿侧便门，欲还东宫，帝勉谕再三，乃止。
　　于是帝御紫宸殿，尚书左仆射、同中书门下平章事陈康伯、知枢密院事叶义问、参知政事汪澈、同知枢密院事黄祖舜升殿。康伯奏言：“臣等辅政累年，罪戾山积，圣恩宽贷不诛。今陛下超然高蹈，有尧、舜之举，臣等不胜欣赞。但自此不获日望清光，犬马之情，无任依恋！”因再拜泣下。帝亦为之挥涕，曰：“朕在位三十六年，今老且疾，久欲闲退。此事断在朕意，非由臣下开陈也。卿等宜悉力以辅嗣君。”康伯等复曰：“皇太子贤圣仁孝，天下共知，似闻让逊太过，未肯即御正殿。”帝曰：“朕已再三邀留，今在殿后矣。”帝即入宫。
　　百官移班殿门下，宣诏结，复入班殿庭。顷之，皇太子服袍履，内侍扶掖至御榻前，拱手侧立不坐，应奉官以次称贺。内侍扶掖至于七八，乃略就坐，宰相率百僚称贺，皇太子遽兴。康伯等奏言：“愿陛下即御坐，正南面，以副太上皇帝付托之意。”太子愀然曰：“君父之命，出于独断。此大位，惧不敢当，尚容辞避。”
　　班退，太上皇帝即驾之德寿宫。帝服赭袍、玉带，步出祥曦殿门，两掖辇以行，至其宫门，弗肯止。上皇麾谢再三，且令左右扶掖以还，顾谓曰：“吾付托得人，斯无憾矣！”左右称万岁。百官扈从上皇至德寿宫。
　　丁丑，驾诣德寿宫起居。
　　戊寅，大赦。
　　帝谕群臣曰：“朕欲每日一朝德寿宫，以修晨昏之礼，面奉太上皇帝圣谕，谓恐费万几，劳烦群下，不赐许，可委礼官重定其期。”礼部侍郎黄中奏：“汉高帝五日一朝太上皇，今请依前事。”诏从之。
　　金命居庸关、古北口讥察契丹间谍，捕获者加官爵。己卯，命万户温特赫阿噜岱率兵四千屯守古北口、蓟州石门关。以斡罕侵轶日甚，故备之。
　　金布萨忠义之奉命讨斡罕也，金主赐以诏曰：“军中将士有犯，连职之外，并以军法从事，有功者依格迁赏。”又诏将士曰：“兵久驻边陲，蠹费财用，百姓不得休息。今以右丞忠义为平章政事、右副元帅，宜同心戮力，无或弛慢。”
　　以大名尹宗尹为河南路统军使。
　　壬午，忠义等遇斡罕于花道。斡罕拥众八万，势甚张。忠义以宗亨为左翼，宗叙为右翼，与贼夹河而陈。贼渡河，分其后为二，先犯左翼军，万户扎拉以六百骑奋击，败之。贼犯右翼军，宗亨及富察世杰指画失宜，陈乱，败于贼，世杰挺身投入于扎拉军中。贼围扎拉军，扎拉力战，宗叙以右翼军来救。斡罕不能胜，乃以精锐自随，以羸兵护其母、妻、辎重由别道西走，期于山后会集，忠义及赫舍哩志宁以大军追及于袅岭西陷泉。贼军三万骑，涉水而东，大军先据南冈，左翼军自冈为陈，迤逦而北，步军继之，右翼军继步军北引而东，作偃月陈，步军居中，骑军据其两端，使贼不见首尾。时昏雾四塞，跬步莫睹物色，忠义祷曰：“狂寇肆暴，杀戮无辜，天不助恶，当为开霁。”莫已，昏雾廓然。贼见左翼据南冈，不敢击，击右翼军，扎拉力战，贼稍却。志宁与瓜勒佳清臣等合战，贼大败，将涉水去，泥泞不得亟渡，金兵逐北，人马相蹂践而死，不可胜数。陷泉皆平，馀众蹈藉而过，或奔溃窜匿林莽间，金兵踵击之，俘斩万计，生擒其弟伪六院司大王袅。斡罕走趋奚地，金兵追蹑至七渡河，又败之。既逾浑岭，复进军袭之，望风奔溃。斡罕之母举营自落冈西走，志宁追之，尽获辎重，俘五万馀人。
　　捷闻，金主诏曰：“右副元帅忠义，遣使来奏大捷。或被军俘获，或自能来服，或无所归而投拜，或将全属归附，或分领家族来降，或尝受伪命及自来曾与官军斗敌，皆释其罪。其逃亡者，除斡罕一身，有能归附，亦准释放，能诛捕斡罕或率众来降者，并给官赏。各路抚纳来者，毋得辄加侵损。无资给者，有粮处安置，仍官为养济。”
　　癸未，陈康伯奏：“臣等以前二日朝德寿官，太上皇帝宣谕，车驾每至宫，必于门外降辇。已再三谕之，既以家人之礼相见，自宜至殿上降辇。令臣等奏禀此意。”帝曰：“夜来太上皇帝有旨，令朕只朝朔望。朕于子道问寝侍膳，尤宜勤恪，卿等可详议以闻。如宫门降辇，在臣子于君父，礼所当然。太上皇帝虽曲谕，朕断不敢。”
　　甲申，诏曰：“朕钦承圣训，嗣守丕基，猥以眇躬，托于王公士民之上，兢兢业业，惧德菲薄，不敏不明，未烛厥理，将何以缉熙初政，称太上付授之恩！永惟古先极治之朝，置鼓以延敢谏，立木以求谤言，故下情不塞于上闻，而治功所由兴起也，朕甚慕之。况今荐绅之士，咸怀忠良，刍荛之言，岂无一得！朕躬有过失，朝政有缺遗，斯民有休戚，四海有利病，凡可以佐吾元元，辅朕不逮者，皆朕所乐闻。朕方虚怀延纳，容受直辞，言而可行，赏将汝劝，弗协于理，罪不汝加。悉意陈之，以启告朕，毋隐毋讳，毋惮后害。自今时政阙失，并许中外士庶直言极谏，诣登闻检、鼓院投进；在外于所在州军实封附递以闻。”
　　丁亥，诏胡铨复元官，差知饶州。
