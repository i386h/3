<!-- { "loadSidebar": true } -->
　　初，仲屡为王彦所败，欲再攻金州，镇抚司副统制兼知邓州李横曰：“不率三军入西川，即杀敌以图报国，勿坐困于此。”仲檄明曰：“金州草寇当道，当尽剿除。”明不从，每报之曰：“不知金州草寇主名为谁？”安复镇抚使陈规闻之，亦遣人谓明曰：“朝廷以郡授汝矣，汝谨勿附仲。”仲怒，阴有杀明意。明措置郢州，渐成井邑，亦有恋郢之心。仲以二十骑疾驰入郢州，明闻，谓其党曰：“太尉来，定见害。”明度仲以骏马日驰三百里，髻必解散，预备有力者为之束发。坐定，明卑词谢曰：“择日即起兵，岂敢违令！事未须遽，莫要理发否？”仲欣诺。有力者即得其髻，即擒而杀之，囚其从者，而以反闻。
　　后镇抚司参谋官赵去疾归朝，帝问仲何如人，去疾曰：“忠义人也。”帝问其说，去疾曰：“仲尝为臣言，必欲取京师以献朝廷，第乞二文资以禄其子。”帝恻然感动，授仲二子昕、维将仕郎。
　　己亥，制授故南越王李乾德子阳焕静海军节度使、特进、检校太尉兼御史大夫、上柱国，封交趾郡王，仍赐推诚顺化功臣。自元丰后，大臣功号番除之，独安南如故。
　　庚子，陕西都统司同统制军马杨政，及金战于方山原，败之。
　　时陇州移治方山原，守将范综以散卒兵数千驻原上。金人所命陕西经略使萨里干，与叛将张中彦、慕容洧合兵来侵，陕西都统制吴玠命政及吴璘、雷仲救之。大战三日，焚其寨，翼日，敌引去。政，临泾人，初为弓箭手，骁勇过人，玠用为统制。宣抚处置使张浚录其功，擢知凤州。
　　癸丑，武功大夫、忠州团练使、閤门宣赞舍人、河南府孟汝唐州镇抚使、知河南府兼节制应援河东、北兵马使翟兵，为其将官杨伟所杀。
　　初，伪齐刘豫将移都汴京，以兴屯伊阳山寨，惮之。豫每遣人往陕西，则假道于金人，由怀、卫、太行取蒲津济河以达，豫深苦之，尝遣迪功郎蒋颐持诏书遗兴，诱以王爵，兴戳颐而焚其书。豫计不行，乃阴遣人啖伟以厚利，伟遂杀兴，携其首奔豫。兴死年六十，其子兵马钤辖琮，收合馀兵保故寨，自是不复能军。事闻，诏赠兴保信军节度使。
　　甲寅，帝策试诸路类试奏名进士于讲殿。
　　帝谓辅臣曰：“朕此举，将以作成人才，为异日之用。若其言鲠亮切直，它日必端方不回之士。自崇宁以来，恶人敢言，士气不作，流弊至今，不可不革。”因手诏谕考官，直言者置之高等，凡谄佞者居下列。
　　盐官进士张九成对策曰：“祸难之作，天所以开圣。愿陛下以刚大为心，无遽以惊忧自阻。彼刘豫者，素无勋德，殊乏声称，天下徒见其背叛于君亲而委身于强敌耳，黠雏经营，有若儿戏。今日之计，当先用越王之法以骄之，使侈心肆意，无所忌惮，将见权臣争强，篡守之祸起矣。臣观滨江郡县为守令者，类无远图，阳羡、惠山之民，何其被酷之深也！率敛之名，种类闳大，秋苗之外，又有苗头；苗头未已，又行八折；八折未已，又曰大姓；大姓竭矣，又曰经实；经实均矣，又曰均敷。均敷之外，名字未易数也；流离奔窜，益以无聊。臣窃谓前世中兴之主，大抵以刚德为尚；去谗节欲，远佞防奸，皆中兴之本也。今闾巷之人，隶之伍，皆知有父兄妻子之乐，室家聚处之欢。陛下虽贵为天子，富有四海，徒以金人之故，使陛下冬不得其温，夏不得其清，昏无所定，晨无所省，问寝之私，何时可遂？在原之急，何时可救？日往月来，何时可归？望远伤怀，何时可释？每感时遇物，想惟圣心雷厉，天泪雨流，思扫清蛮帐以迎二圣之车。若夫小民则不然，是以搜搅小虫，驰驱骏马，道路上言，有若上诬圣德者。深察其源，盖自彼阉人私求禽马，动以陛下为名，国之不祥也。今此曹名字稍有闻，此臣之所忧也。贤士大夫宴见有时，宦官女子实居前后；有时者易疏，前后者难间，圣情荏苒不知其非。不若使之安扫除之役，复门户之司，凡交结往来者有禁，干与政事者必诛。陛下日御便殿，亲近儒者，讲《诗》、《书》之指趣，论古今之成败，将闻阉寺之言，如狐狸夜号而鸱枭昼舞也。”帝感其言，擢九成第一，以下二百五十九人及第、出身。而川、陕类省试合格进士杨希仲等一百二十人，皆即家赐第。
　　夏，四月，丁卯，金主诏曰：“诸良人知情嫁奴者，听如故为妻；其不知而嫁者，去住悉从所欲。”
　　先是金主以皇弟安班贝勒嗣位，即以安班贝勒授其弟杲。杲既殁，久虚此位，而宗峻子亶，以太祖嫡孙当立，辅政大臣宗干等不以言，金主亦无立亶意。至是左副元帅宗翰、右副元帅宗辅、左监军完颜希尹等入朝，宗翰曰：“储嗣虚位颇久，亶为先帝嫡孙，当立；不早定之，恐授非其人。宗翰日夜未尝忘此。”遂与宗辅、宗干、希尹定议，入言于金主，请之再三。金主以宗翰等皆大臣，义不可夺，乃从之。庚午，诏亶曰：“尔为太祖之嫡孙，故命尔为安班贝勒。其无自谓幼冲，狎于童戏，惟敬厥德。”遂以皇子宗盘为古论贝勒，以左副元帅宗翰为古论右贝勒兼都元帅，以右副元帅宗辅为左副元帅。
　　翰林学士承旨兼侍读翟汝文参知政事。
　　辛未，复置诸州学官四十三员。
　　时言者论：“文武之道，不可偏废。东晋之初，首开学校。顷缘议者务减吏员，诸州教授，例从镌减。今所在州郡添差筦库捕盗者，无虑十数，何独于此而吝之？欲望稍修学官，使士子有所矜式，且廉退之士，不至弃遗。”
　　壬申，建武军节度使、江西兵马副总管杨惟忠讨军贼赵进，降之。
　　进寇江州之瑞昌，帅臣李回遣惟忠讨捕，时贼众万二千，官军八千而已。平旦，惟忠渡江，先锋将武德郎、閤门宣赞舍人傅选番五军旗帜行，以壮军声。贼谍知之，曰：“先锋尚如此，若全军而来，何可当也？”遂遣使迎降。诏以进为从义郎，其徒十三人皆授官，仍留江州屯驻。
　　己卯，执政奏事，帝谕二相曰：“颐浩专治军旅，桧专理庶务，当如范蠡、大夫种分职。”先是吕颐浩闻桑仲进兵，乃大议出师，而身自督军北向，且言：“近闻金、伪合兵以窥川、陕，若于来春举兵，必可牵制陕西之急。万一王师逐豫，则彼必震恐。因令韩世忠自西京入关，此亦一奇也。”及是帝谕辅臣，二人唯唯奉诏。
　　癸未，诏曰：“朕寤寐中兴，累年于兹，任人共政，治效缺然。载加考绩，登庸二相，盖欲其谋断，协济事功，倚毘眷遇，体貌惟均。凡一时启拟荐闻之士，顾朕拔擢任使之间，随其才器，试可乃已，岂可二哉！尚虑进用之人，才或胜德，心则媚奥，潜效偏私，浸成离间，将见分朋植党，互相倾摇，由辨之不早辨也，可不戒哉！继自今，小大之臣，其各同心体国，敦尚中和，交修不逮。如或朋比阿附以害吾政治者，其令台谏论列闻奏，朕当严置典刑，以诛其意。”时吕颐浩、秦桧同秉政，桧知颐浩不为时论所与，乃多引知名之士为助，欲倾颐浩而专朝权。帝颇觉之，故下是诏。
　　乙酉，吕颐浩言：“近至天竺祈晴，今雨少霁，可以上宽圣虑。”帝曰：“朕宫中亦自育蚕，此不惟可候岁事，亦欲知女工艰难，事事质验。”
　　戊子，尚书左仆射、同中书门下平章事兼枢密院事吕颐浩都督江、淮、荆、浙诸军事。制曰：“尽长江表里之雄，悉归经略；举宿将王侯之贵，咸听指呼。”时颐浩将谋出师，而秦桧之党亦建言：“昔周宣王内修外攘，故能中兴。今二相宜分任内外之事。”帝乃命颐浩总师，开府镇江。颐浩请辟参谋官以下文武七十七员，铸都督府印，赐激赏银帛二万匹两，上供经制钱三十万缗，米六万斛，度牒八百道，月给公帑钱二千缗，仍许召诸州守臣时暂至军前议事，皆从之。
　　己丑，给事中王叔敖守尚书户部侍郎兼侍读。
　　庚寅，金以鸭绿、混同江暴涨，命赈徙边戍户之在混同者。
　　是日，伪齐刘豫移都汴京，士民震骇。豫乃下诏以抚之，因与民约曰：“自今更不肆赦，不用宦官，不度僧道，文武杂用，不限资格。”尊其祖忠曰毅文皇帝，庙号徽祖；父曰睿仁皇帝，庙号衍祖。伪左丞相麟籍所签乡兵十馀万为皇子府十二军，以尚书户部郎中、兼权侍郎冯长宁参谋军事，改汴京留守益为京兆留守。
　　豫在开封，凡军国事以至赏刑斗讼，毋巨细申元帅府取决。沿河、沿淮及陕西、山东等路，皆驻北军。由是赋敛甚重，刑法太峻，民不聊生。时西京奉先卒李英卖玉碗与金人，豫疑其非人间物，验治得实，遂以其臣刘从善为河南沙淘官，谷浚为汴京沙淘官。于是两京民间窖藏及冢墓，破伐殆遍矣。
　　闰四月，癸巳，高丽国王楷遣其尚书礼部员外郎崔惟清、閤门祗候沈起入贡，诏秘书省校书郎王洋押伴。楷献金百两，银千两，帛二百匹，纸二百匹，人参五百斤，诏赐惟清、起金带，赐酒食于同文馆。
　　直秘阁、主管洪州玉隆观、衍圣公孔端友既卒，诏以其子玠为右承奉郎，封衍圣公。
　　丙申，神武副军都统制岳飞引兵击曹成于贺州境上，大破之。
　　初，成既得贺州，闻岳飞至，以兵守莫邪关。飞遣前军统制张宪攻关，军士郭进与旗头二人先登，进挥枪而出，杀其旗头，贼兵乱，官军齐进，遂入关。飞喜，补进秉义郎，解金束带以赐。官军既入关，贼兵散乱，第五将韩顺夫解鞍脱甲，以所虏妇人佐酒。贼党杨再兴率众直犯顺夫之营，官军退却，顺夫为再兴斫臂而死，飞怒，尽诛亲随兵，责其副将王某擒再兴以赎罪。会张宪与撞军统制王经皆至，再兴屡战，又杀飞之弟翻。官军追击不已，成屡败，众死者万数，成率馀兵屯桂岭。
　　丁酉，诏奉迎温州开元寺真宗神御赴行在。
　　初，章献明肃皇后以黄金铸章圣神御，帝恐其诲盗，故迁焉。因愀然谓宰辅曰：“朕播迁至此，不能以时荐享宗庙，奉衣冠出游，令祖宗神御越在海隅，念之坐不安席。”
　　丙午，神武副军都统制岳飞败曹成于桂岭，成拔寨遁去。贼将杨再兴为追骑所及，跳入深涧中，军士欲就杀之，再兴曰：“勿杀，当与我见岳公。”遂受缚。飞见之，解其缚曰：“汝壮士，吾不杀汝，当以忠义报国家。”再兴谢之，飞留以为将。
