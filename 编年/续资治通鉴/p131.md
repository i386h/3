<!-- { "loadSidebar": true } -->
　　甲戌，河北都转运案察使欧阳修和滁州，权发遣户部判官苏安世监泰州盐税，出内供奉官王昭明监寿春县酒税。初，修有妹适张龟正，卒而无子，有女实前妻所生，甫四岁，无所归，其母携养于外氏，及笄，修以嫁族兄之子晟。会张氏在晟所与奴奸，事下开封府。权知府事杨日严前守益州，修尝论其贪恣，因使狱吏附致其言以及修。谏官钱明逸遂劾修私于张氏，且欺其财。诏安世及昭明杂治，卒无状；乃坐用张氏奁中物买田立欧阳氏券，安世等直牒三司取录问吏人而不先以闻，故皆及于责。安世，开封人也。狱事起，诸怨修者必欲倾修，而安世独明其诬，虽忤执政意，与昭明俱得罪，然君子多之。
　　鄜延经略司言夏国未肯明立封界，诏保安军移文宥州，令遵守誓约指挥。
　　壬午，监察御史李京言：“去年保州军乱之后，缘边兵骄，小不如意则哗言动众。近又永宁军士潜谋窃发，边氓远近不安。尝观唐自至德以后，河朔兵骄，镇、魏尤甚，济以奸臣跋扈，朝廷威令不行，斯盖不早制之失。今沿边主兵之臣，既不遴择，及军士作过，一概被罪，遂使骄兵增气，动要姑息，守臣避祸，但务因循，不早制之，将复有至德之弊。宜下两府案边吏罢懦不任事及绮纨子弟，一切罢之。其有军士作过，本非长吏生事者，只坐召祸之人。所贵骄卒畏威而革心，守臣竭节以专事，非特张纪律之本，亦所以制机事之先也。”
　　九月，庚寅，诏：“文武官已致仕而所举官犯罪当连坐者，除之。”从翰林学士张方平请也。方平言：“坐缪举而许首免，盖责其当察所举者之不法也。致仕官既谢事，不当与在职者向责。”遂著为令。
　　辛卯，以重阳曲宴近臣、宗室于太清楼，遂射苑中。
　　癸巳，诏近臣考先朝正史，实录为《景德御戎图》。
　　庚子，置南京留守司御史台。
　　甲辰，徙江南东路转运案察使杨纮知衡州。纮尝言：“不法之人不可贷，如使肆贪残于一郡一邑，害良民万家，不若去之，不利一家耳。”闻者望风解去。然竟坐苛刻下迁。纮，亿从子，为亿后，其为江东转运案察使，富弼所荐也。
续资治通鉴--●卷第四十八
●卷第四十八
　　　　【宋纪四十八】　起旃蒙作噩十月，尽强圉大渊献三月，凡一年有奇。
　　　　 ○仁宗体天法道极功全德神文圣武睿哲明孝皇帝庆历五年（辽重熙十四年）
　　冬，十月，乙卯，辽遣使来致元龙车及所获夏国羊马。
　　辛酉，祔章献明肃皇后、章懿皇后神主于太庙，大赦天下。
　　“诸路转运使昨带案察之名，比闻过为烦苛，吏不安职，至有晓谕州县，俾互相告论；有伤风化，无益事体，其并罢之。”时执政沮改范仲淹、富弼所行事，因肆赦，遂有此命。初，议者请覃恩百官，且优赐军士。参知政事吴育曰：“无事而启侥幸，谁为陛下建此议者？请治之。”已而帝语辅臣曰：“外人怨执政，宜防喧哗。”育曰：“此必建议者欲以动摇上听，愿毋虑。臣既以身许国，何惮此邪？”帝遣中使察视山东盗贼，还奏：“盗不足虑，而兗州杜衍，郓州富弼，山东尤尊爱之，此为可忧。”帝欲徙二人淮南。育曰：“盗贼无足虑。然小人乘时以倾大臣，非国家之福。”议遂格。
　　甲子，辽主望祀木叶山。
　　己巳，诏送伴辽使刘湜：“北界近筑寨于银坊城，侵汉界十里，其以誓约谕使人，令毁去之。”
　　庚午，帝御内东门，赐从官酒三行，奏钧容乐。幸琼林苑门，赐从官食。遂猎于杨邨，宴幄殿，奏教坊乐，遣使以所获麞兔驰荐太庙。既而召父老临问，赐以饮食茶绢，及赐五坊军士银绢有差。
　　辛未，始班历于夏国。
　　庚辰，罢宰臣兼枢密使。时贾昌朝、陈执中言：“国初以两司对持大柄，向以关陕未宁，兵议须一，复兹兼领。今西夏来庭，边防有序，当还使印，庶协邦规，臣等愿罢兼枢密使。”既降诏许之，又诏枢密院：“凡军国机要，依旧同商议施行。”
　　十一月，壬午朔，回鹘遣使贡于辽。
　　枢密院请自今进退管军臣僚、极边长吏、路分兵马钤辖以上，并与宰臣同议，从之。
　　丁亥，冬至，宴宗室于崇政殿。
　　辛卯，诏提点京东路刑狱司体量石介存亡以闻。先是介受命通判濮州，归家待次。是岁七月，病卒。夏竦衔介甚，且欲倾富弼，会徐州孔直温谋叛，搜其家，得介书，竦因言：“介实不死，弼阴使入契丹谋起兵，弼为内应。”执政入其言，故有是命，仍羁管介妻子于它州。
　　初，徐州人告直温等挟妖法诱军士为变，而转运使不受，亟诣提点刑狱吕居简。居简令无言有不受者，复与转运使合谋捕直温等。既就诛，濮州复有谋叛者，民相摇惊溃。居简驰往，得其首恶，诛之，阅兵享士，奸不得发。居简，蒙正之子也。时亦有诏下兗州核介死虚实，知州杜衍会官属语之，众莫敢对。泰宁节度掌书记高苑龚鼎臣独曰：“介平生直谅，宁有是邪！愿以合族保其必死。”衍悚然，探怀中奏稿示之，曰：“老夫既保介矣，君年少，见义必为，安可量哉！”
　　国子监直讲孙复责监虔州税。孔直温败，索其家，得遗复诗故也。
　　诏以边事宁息，盗贼渐衰，知郓州富弼、知青州张存，并罢安抚使，知邠州范仲淹，罢陕西四路安抚使，其实谗者谓石介谋乱，弼将举一路兵应之故也。仲淹先引疾求解边任，是日，改知邓州。
　　初，翰林学士叶清臣居父丧，言者尝请起复为边帅，既而不行。至是免丧，宰相陈执中与清臣有隙，不欲清臣居内，乃申用其言。庚子，改除翰林侍读学士、知邠州。
　　壬寅，以殿中侍御史刘湜为礼部员外郎兼侍御史知杂事。议者谓湜探宰相意深致尹洙罪，故得优擢。
　　甲辰，辽以同知北院宣徽事萧阿刺为北府宰相。
　　十二月，癸丑，以知潞州郭承佑为并代副部署，兼知代州。始，杜衍奏罢承佑军职，至是复之。及包拯还自契丹，言：“河北边帅宜精选，而代州尤不可轻授。今朝廷委任郭承佑，恐必败事。乞早令召还，别用能者。沿边守将畏懦不胜任者，亦乞速赐移易。”
　　辽主观汉军习砲射击刺。癸亥，辽主决滞狱。
　　　　 ○仁宗体天法道极功全德神文圣武睿哲明孝皇帝庆历六年（辽重熙十五年）
　　春，正月，乙酉，辽主如混同江。
　　禁辽人以奴婢鬻与汉人。
　　戊子，王尧臣罢三司使，为翰林学士承旨兼端明殿学士、群牧使、尧臣主计凡三年，前使姚仲孙借内藏钱数百万，久不能偿，尧臣悉案籍偿之，而军国之费犹沛然有馀，未尝加赋于民也。益、梓、夔三路转运使皆乞增盐井课，岁可得钱十馀万，尧臣固不从。帝问其说，对曰：“庸蜀僻远，恩泽鲜及，而贡入常倍，民力由此困。朝廷既未有以恤之，而又牟利焉，是重困也，虽有小益，将必大损矣。”帝善其对。然权幸因缘多见裁抑，京师数为飞语，及帝之左右往往有谗其短者，帝一切不问，而尧臣为之自若。已而言于帝曰：“臣母老，愿解烦剧。”既罢，帝慰劳之，尧臣顿首曰：“非臣之能，惟陛下信用臣耳。”
　　礼部尚书、知河南府范雍卒，赠太子太师，谥忠献。雍好谋而少成，颇知人，喜荐士。狄青初为小校，坐法当斩，雍贷之，卒为名将。
　　甲午，命翰林学士孙抃权知贡举。
　　丙申，以翰林学士、知制诰苏绅知河阳。绅锐于进取，善中伤人，衣冠惮疾之。言者斥其状，故命出守，绅自扬州复入翰林未三月也。是岁，卒于河阳。绅与梁适同在两禁，人以为险诐，语曰“草头木脚，陷入倒卓。”
　　戊申，徙广南戍兵善地，以避瘴毒。
　　二月，壬子朔，赐太傅致仕张士逊月俸百千。
　　乙卯，辽主如长春河。
　　癸亥，荆湖南路转运使周沆言：“本路蛮寇未息，而官军久戍，请负给公使钱一千贯以犒设将校。”从之。沆又言：“蛮骤胜方骄，未易怀服，宜须秋冬进兵。蛮地险气毒，其人骁悍，善用鋋盾，北军不能与之角。请选邕、宜、融三州澄海忠敢，知其山川，习其伎艺者三千，捣巢穴，馀兵络山足，出则猎取之，俟其势穷力屈，然后可抚也。”朝廷用其策，卒平蛮寇。
　　戊寅，青州地震。
　　诏陕西经略安抚及转运司：“朝廷开纳夏国，本欲宽财息民。自其受封进誓，已及一年，而调度犹不减用兵时；其议裁节诸费及所增置官员、指使、使臣今无用者，悉条奏之。”从枢密使庞籍言也。
　　权同知礼部贡举张方平言：“今之礼部程式，定自先朝。由景祐之初，有以变体而擢高等者，后进传效，皆忘素习。迩来文格日失其旧，各出新意，相胜为奇。至太学盛建，而讲官百介益加崇长，因其好尚，浸以成风，以怪诞诋讪为高，以流荡猥琐为赡，逾越绳墨，惑误后学；朝廷累下诏书戒饬，而学者乐于放逸，罕能自还。今贡院试者，间有学新体赋至八百字以上，每句或有十六字、十八字，而论或千二百字以上，策或置所问而妄肆胸臆，条陈它事，岂国家取贤敛材以备治具之意邪！其增习新体而澶漫不合程式者，悉已考落。请申前诏，揭而示之。”诏从其情。时御史王平又请赋毋得过四百字。而礼部复谓才艺所取，一字之多，遂至黜落，殆非人情。自是复以旧数为限。
　　三月，辛巳朔，日有食之。御崇政殿。录系囚，杂犯死罪以下递降一等，杖以下释之。
　　乙酉，辽以太后应圣节，减死罪，释徒以下。
　　庚寅，登州地震，岠嵎山摧。自是震不已，每岁震则海底有声如雷。
　　丁酉，辽主诏诸道岁具狱讼以闻。
　　高丽贡于辽。
　　壬寅，赐进士穰人贾黯等及第、出身、同出身有差。癸卯，赐诸科及第并出身。甲辰，赐特奏名诸科同出身及诸州长史、司马、文学。
　　夏，四月，辛亥朔，辽禁五京吏民击鞠。
　　甲寅，降河东转运使李昭遘知泽州，坐使辽时其从者尝盗辽之银杯也。昭遘从者既杖死，诏以银杯送还辽。议者谓盗已正法，送杯于体有损。判大名夏竦亦奏乞罢送，不听。知雄州王仁旭直纳军资库，人称其得体。
　　戊午，辽罢遥辇帐戍军。
　　壬戌，辽以北女真详兗萧杲陆为奚六部大王。
　　甲子，辽主清暑永安山。
　　甲戌，蒲卢毛朵曷懒河百八十户附于辽。
　　辽主以左中丞萧惟信为燕赵国王傅。辽主谕之曰：“燕赵左右多面谀，不闻忠言，浸以成性。汝当以道规诲，使知君父之义；有不可使居王邸者，具以名闻。”惟信性好学，长于辩论，及为王傅，能辅导以礼。
