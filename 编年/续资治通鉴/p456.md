<!-- { "loadSidebar": true } -->
　　戊寅，右正言黄洽论赏罚必欲当理，帝曰：“赏罚自是欲当。然朕有一言：夫矫枉而过直，则复归枉矣；故矫枉至于直可也，过于直亦不正也。猛本所以济宽，然过于猛则不可，盖过于猛则人无所措手足；济宽而过于猛，犹矫枉而过其直也。惟立表亦然，所立正则其影直，所立过中则影亦随之。朕守此甚久，一赏一罚，决不使之过。”赵雄等曰：“执其两端，用其中于民，此舜事也。”帝曰：“中者，朕朝夕所常行。譬之置器适当，乃合于中，若置之失宜，则非中矣。朕之于臣下，初无喜怒好恶。尝于禁中宣谕左右曰：‘朕本自无赏罚，随时而应，不得不赏罚耳，初无毫发之私也。’又常守‘爱而知其恶，憎而知其善’两语，故虽平日所甚亲信，苟有过失，必面戒之。而疏远小臣，或有小善寸长，则称奖之。”雄曰：“雨露之所生成，雪霜之所肃杀，天岂有心于其间哉！”
　　壬午，诏：“宗室有出身人，得考试及注教授官。”
　　癸未，金主还都。
　　十二月，丙戌，颁《重修敕令格式》。
　　己亥，刑部尚书谢廓然奏：“二广缘去朝廷既远，旧多烟瘴，又见摄官官差之文，县或有阙，监司、守臣辄差校、副尉摄，参军、助教权摄。”帝曰：“远方用此曹权县，细民何负！可令按劾。”
　　诏：“自今鞫赃吏，后虽原贷，毋以失入坐狱官。”
　　辛亥，蠲临安征税百千万缗。
　　知舒州赵子濛，奏本州支使邹如愚、司理赵善劬荒废职事，帝曰：“官无高卑，皆当勤于职事。”又曰：“朕于机务之暇，只好读书。惟读书则开发智虑，物来能名，事至不惑，观前古之兴衰，考当时之得失，善者从之，不善者以为戒。每见叔世之君，所为不善，使人汗下，几代其羞。且如唐季诸君，以破朋党、去宦官为难，以朕思之，殊不难也。凡事只举偏补弊，防微杜渐，销患于冥冥，若待显著而后治之，则难矣。”
　　是月，臣僚请会计财用之数为《会计录》，帝曰：“向者欲为此录，缘户部取于州县为经总制钱者，色目太多，取民太重。若遽蠲则妨经费，须它日恢复之后，使民间只输二税，其馀名色乃可尽除之。”
　　赵雄荐太学正安阳刘光祖试馆职。光祖对策，论科场取士之道，帝批其后，略曰：“用人之弊，患君不能择相而相不能择人，每除一人，则曰此人中高第，真佳士也，终不考其才行。国朝以来，过于忠厚，宰相而误国，大将而败军，未尝诛戮。要在君心审择相，相必为官得人，懋赏立乎前，严诛设于后，人才不出，吾不信也。”
　　御笔既出，中外大耸，议者谓曾觌视草，为光祖甲科及第发也。帝遣觌持示史浩，浩曰：“唐、虞之世，四凶止于流窜，而三考之法，不过黜陟幽明。诛戮大臣，乃秦、汉法耳。太祖制治以仁，待臣下以礼，迨仁宗而德化隆洽，此祖宗良法也。圣训则曰‘过于忠厚’，夫忠厚岂有过哉！臣恐议者以陛下颁行刻薄之政，归过祖宗，不可以不审也。”赵雄亦为帝言：“帝相如司马光，恐非懋赏能诱，严诛能胁。”帝悔之，乃改削其词，宣付史馆。
　　　　 ○孝宗绍统同道冠德昭功哲文神武明圣成孝皇帝淳熙七年（金大定二十年）
　　春，正月，甲寅朔，临安尹进府城内外及诸县放免牧税及用内帑等钱对补之数。帝曰：“朕于内帑无毫发妄用，苟利百姓，则不惜也。”
　　戊午，金定试令史格。
　　乙丑，刘焞以平李接功，擢集英殿修撰，将佐、幕属吏士进官、减磨勘年有差。
　　己巳，金主如春水。
　　丁丑，金以玉田县行宫之地偏林为御林，大淀泺为长春淀。
　　己卯，诏：“京西州军并用铁钱及会子，民户铜钱，以铁钱或会子偿之；二月不输官，许告赏。”
　　庚辰，蠲淮东民贷常平钱米。
　　二月，癸未朔，知镇江府曾逮言开新河以便行舟，帝曰：“扬子江至险，不可舣舟。”赵雄言：“镇江舟船辐凑，前此纲运客船漂溺不少。”帝曰：“多开河道，诚善政也。”
　　辛卯，魏王恺薨于明州，年三十五。恺宽慈，为帝深爱，虽出于外，心每念之，赐赉不绝。及薨，帝泫然曰：“向所以越次建储者，正为此子福气差薄耳。”谥惠宪。恺治邦有仁声，明州父老乞建祠立碑以纪遗爱。
　　乙未，诏广西兵校五百人隶提刑司。
　　乙巳，封子栋为安定郡王。
　　丙午，帝谓宰臣曰：“察官迩来所察甚有补于事。”赵雄曰：“事之大者论之，小者察官察之，则吏治毕举，官邪悉去矣。”
　　丁未，金主还都。
　　甲申，右文殿修撰张栻卒。栻病且死，犹手疏劝帝亲君子，远小人，信任防一己之偏，好恶公天下之理。邸吏以庶僚不得上遗表，却之，帝迄不见也。
　　栻勇于从义，每进对，必自盟于心，不以人主意向，辄有所随顺。帝尝言仗节死义之臣难得，栻对：“当于犯颜敢谏中求之。若平时不能犯颜敢谏，它日何望其仗节死义！”帝又言难得办事之臣，栻对：“陛下当求晓事之士，不当求办事之臣。若但求办事之臣，则它日败陛下者，未必非此人也。”帝后闻其殁，嗟悼之。
　　三月，丙辰，兵部措置武举补官差注格法。帝曰：“武举本欲举将帅之才。今前名皆令从军，以七年为限，则久在军中，谙练军政，将来因军功擢为将帅，庶几得人。”
　　己未，金主诏：“有罪犯被问之官，虽遇赦不得复职。”
　　壬辰，诏举贤良。
　　乙丑，金诏免中都、西京、河北、山东、河东、陕西路去年租税。
　　庚午，驾诣德寿宫，迎太上皇、太上皇后至大内，开宴于凌虚阁下。帝再拜，捧觞上寿。从至翠寒堂，栋宇不加丹蒦。帝曰：“凡此巨材，一椽已上，皆由赐畀，且莹洁无节目，所以更不彩饰。”酒数行，至堂中路石桥少憩，帝捧觞，太上、寿圣皆釂饮，帝亦满引。帝奏曰：“苑囿池沼，久已成趣，仰荷积累之勤，臣何德以甚堪之！”上皇曰：“吾儿圣孝，海内无事垂二十年，安得为无功！”
　　癸酉，臣僚言：“今京西路钧、房州水陆入川商旅、军兵，附带铜钱入金州、利州甚多。金州为川口，与川商接境，旧止用交子、铁钱，今乃兼用铜钱。乞下四川总所委利路漕臣置场于金州，给以交子，兑换官私铜钱，发赴湖广总所桩管。”从之。
　　丁丑，诏：“诸州招补军籍之阙，自今岁以为常。”
　　己卯，帝问：“《三朝宝训》几时进读终篇？”史浩、周必大等曰：“陛下日御前后殿，大率日旰方罢朝，只日又御讲筵，恐劳圣躬。”帝曰：“朕乐闻祖宗谟训，日尽一卷，亦未为多。虽只日及休暇，亦当特坐。”自是每讲读，帝必随事咨询，率漏下十刻无倦。
　　辛巳，金以图克坦克宁为右丞相，乌库论元忠为平章政事。
　　克宁在相位，持正守大体，至于簿书期会，不屑屑然也。
　　夏，四月，丙戌，赵雄等上《仁宗、哲宗玉牒》。
　　丁亥，金定冒廕罪赏。
　　己亥，金太宁宫火。
　　癸卯，知南康军硃熹疏言：“天下之大务，莫大于恤民；恤民之本，又在人君正心术以立纪纲。
　　“今民贫赋重，若不讨理军实，去其浮冗，则民力决不可宽。惟有选将吏，核兵籍，可以节军费；开广屯田，可以实军储；练习民兵，可以益关备。今日将帅之选，率皆膏梁子弟，厮役凡流，所得差遣，为费已是不赀，到军之日，惟事裒敛刻剥以偿债负。总馈饷之任者，亦皆倚附幽阴，交通货赂，其所驱催东南数十州之脂膏骨髓，名为供军，而辇载以输权幸之门者，不可以数计。然则欲讨军实以舒民力，必令反前所为，然后可革也。军籍既核，屯田既成，民兵既练，州县事力既舒，然后禁其苛敛，责其宽恤，庶几穷困之民，得保生业，无复流移漂荡之患也。
　　“所谓其本在于正心术以立纪纲者，盖天下之纪纲不能以自立，必人主之心术公平正大，无偏党反侧之私，然后纪纲有所系而立；君心不能以自正，必亲贤臣，远小人，讲明义理之归，闭塞私邪之路，然后乃可得而正。今宰相、台、省、师傅、宾友、谏诤之臣，皆失其职，而陛下所与亲密谋议者，不过一二近习之臣。此一二小臣者，上则蛊惑陛下之心志，使陛下不信先王之大道而说于功利之卑说，不乐庄士之谠言而安于私亵之鄙态；下则招集天下士大夫之嗜利无耻者，文武汇分，各入其门，所喜则阴为引援，擢置清显，所恶则密行訾毁，公肆挤排。交通货赂，则所盗者皆陛下之财；命卿置将，则所窃者皆陛下之柄；陛下所谓卿、相、师傅、宾友、谏诤之臣，或反出入其门墙，承望其风旨。其幸能自立者，亦不过龌龊自守，而未尝敢一言斥之；其甚畏公议者，乃略能警逐其徒党之一二，既不能深有所伤，而终亦不敢明言以捣其囊橐窟穴之所在。执成威立，中外靡然向之，使陛下之号令黜陟，不复出于朝廷，而出于此一二人之门；名为陛下之独断，而实此一二人者阴执其柄。盖其所坏，非独坏陛下之纪纲，乃并为陛下所以立纪纲者而坏之，则民又安可得而恤，财又安可得而理，军政何自而复，宗庙之仇又何时而可雪耶！”
　　帝读之，大怒，谕赵雄令分晰。雄言于帝曰：“士之好名者，陛下疾之愈甚，则人之誉之者愈众，无乃适所以高之！不若因其长而用之，彼渐当事任，能否自见矣。”帝以为然，乃置不问。
　　甲辰，黎州五部蛮犯盘陀砦，兵马都监高晃以绵、潼大军与战，败走。蛮人深入，大掠而去。
　　乙巳，金主谓侍臣曰：“女直官多谓朕食用太俭，朕谓不然。夫一食多费，岂为美事！贵为天子，能自节约，正自不恶也。朕服御或旧，常使浣濯，至于破碎，方用更易。向时帐幕长用涂金为饰，今则不尔。但使足用，何事纷华也！”
　　己酉，芮辉言：“吏部选法，小使臣遭丧不解官，给假百日。请除沿边职任及杂流出身人仍依旧限，此外如廕补子弟，宜守家法；取应宗室、武举出身之数，皆自科举中来，合遵三年之制。”帝从之，曰：“小使臣多是从军或杂流出身及沿边职任，所以不以礼法责之。其廕补子弟、取应宗室、武举人，岂可不遵三年之制！”
　　庚戌，金主如金莲川。
　　五月，丙寅，金中都地震，生黑白毛。
　　戊辰，以吏部尚书周必大参知政事，刑部尚书谢廓然签书枢密院事。
　　帝谓必大曰：“执政于宰相，固当和而不同，前此宰相议事，执政更无语，何也？”必大对曰：“大臣自应互相可否。自秦桧当国，执政不敢措一词，后遂以为当然。陛下虚心无我，人臣乃欲自是乎！惟小事不敢有隐，则大事何由蔽欺！”帝深然之。
　　己卯，申饬书坊擅刻书籍之禁。
