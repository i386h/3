<!-- { "loadSidebar": true } -->
　　进初受宗泽招，泽卒，乃去。时韩世忠军中有进馀党百馀人，世忠尽斩于扬州竹西亭。斩至王权，有武臣段思者，劝世忠释而用之。寻命御营右军副统制刘正彦以所部收进。
　　庚寅，帝御集英殿，赐诸路类省试正奏名进士李易等四百五十一人及第、出身、同出身，而川、陕、河北、京东正奏名进士一百四人，以道梗不能赴，皆即家赐第。特奏名张鸿举已下至五等皆许调官，鸿举以龙飞恩特附第二甲。易，江都人；鸿举，邵武人也。故事，殿试上十名，例先纳卷子御前定高下。及提御药院以例奏，帝不许，曰：“取士当务至公，既有初复考、详定宫，岂宜以朕意更自升降！自今勿先进卷子。”
　　壬辰，诏：“朝议大夫褚宗鄂第二十一人，并令乘驿赴行在；秘书省校书郎富直柔、太学正王觉，并令赴都堂审察。”
　　先是，帝尝语大臣以从官班列未当，且谓黄潜善曰：“求贤，宰相之职也，宜加意询访。”因命取旧从臣姓名来上，亦有召还复用者。它日，帝又以人才未能广收为言，潜善乃请用祖宗故事，命近臣各举所知一二人以俟选择。于是户部尚书吕颐浩举宗鄂，兵部尚书卢益举朝请郎惠柔民，刑部尚书兼侍读王宾举新通判襄阳府程千秋，翰林学士叶梦得举直龙图阁、新知潭州辛柄、朝散郎致仕王庭芳，端明殿学士、提举醴泉观黄潜厚举登州学教授邹潜，御史中丞兼侍读王綯通举直郎蔡向，吏部侍郎刘珏举前秀州崇德县令邓根、从事郎硃鞸，礼部侍郎张浚举富直柔，工部侍郎康执权举王觉及朝请大夫李公彦，给事中黄哲举杭州州学教授李谊，中书舍人黄唐傅举朝请大夫、知兴化军张读，中书舍人张徵举从政郎致仕周虎臣等，各二人。帝问辅臣：“今所举进士人，卿等有识者否？”潜善曰：“臣等未识者数人，亦皆知名之士。”帝甚喜。宗鄂，高密人；柔民，晋陵人；潜，浩弟；根，邵武人；鞸，安吉人；公彦，临川人；谊，南昌人；读，闽县人；虎臣，管城人也。政和间，虎臣为永康令，部使者科须甚峻，虎臣争不听，即请老，人惜其去，绘像祠之，至是得召。
　　是日，叶浓入浦城县。
　　癸巳，金人破冀州，权知军州事单某自缢死。
　　初，权邦彦既以兵赴帅府勤王，有将官李政者，措置守城甚有法，纪律严明。金人攻城，屡御退之。或夜劫金人寨。所得财物尽散士，无纤豪入私，由是皆用命。一日，金人攻城甚急，有登城者，火其门楼，与官军相隔。政曰：“事急矣，能跃火而过者有重赏。”于是有数十人以湿氈裹身，持仗跃火，大呼力战。金人惊骇，有失仗者，遂败走。至是金以计诱其副将使害政，故不能保。事闻，赠政忠州刺史。
　　乙未，诏：“诸路禁兵隶帅府，土兵射士隶提刑司，即调发，皆无过三之一。”
　　丁酉，赐新及第进士钱千七百缗，为期集费。自是以为故事。李易等以帝忧劳，辞闻喜宴，从之。
　　冬，十月，癸丑，诏：“濒江州县官渡口，并差官主之，应公私舟船，遇夜并泊南岸。”以御营使司都统制王渊言金人在河阳，恐其奄至也。
　　甲寅，诏扬州修城浚濠，仍令江、淮州军阅习水战。
　　壬戌，诏御营平寇左将军韩世忠以所部自彭城至东平，中军统制官张俊自东京至开德，以金人南下故也；仍命河外元帅府兵马总管马扩充河北应援使，与世忠、俊互相应援。
　　是日，金人围濮州。
　　初，马扩既至北京，欲会兵渡河，复所没诸郡；次馆陶，闻冀州已破，而金人在博州，皆彷徨不敢进，其副任重与统制官曲襄、鲁、杜林相继遁归。扩军乏食，众讻讻，以顿兵不动为言，扩遂引兵攻清平县。金右副元帅宗辅、左监军昌、左都监栋摩，合兵与扩战于城南，统制官阮师中、巩仲达及其子元忠皆死于陈。日向晡，清平人开门助金，金绕扩军之背，扩军乱，统制官任琳引众叛去，其属官吴铢、孙懋皆降金，信王不知所终。扩知事不集，乃由济南以归。主管机宜文字万俊虡与敌遇，及其子刚中死之，后赠朝散大夫。
　　扩之未败也，左副元帅宗翰以兵来会，闻扩败，遂由黎阳济河以侵澶渊，守臣王棣御之，不能下，进攻濮州。时遣韩世忠、张俊以所部兵迎敌，而命扩佐之，盖未知扩败也。既而言者以俊中军，不可远去，遂命御营平寇前将军、权同主管侍卫马军同公事范琼代行。琼请閤门宣赞舍人王彦与俱，乃以彦为平寇前军统领。彦知琼臣节不著，难与共事，即称疾，就医真州，琼并将其军万人而去。
　　扩至扬州，上疏待罪。诏降三官，罢军职。
　　甲子，命常德军承宣使孟忠厚奉隆祐太后幸杭州，以武功大夫、鼎州团练使苗傅为扈从统制。
　　先是张浚为侍御史，尝请“先措置六宫定居之地，然后陛下以一身巡幸四方，规恢远图。”帝纳其言，遂命六宫随太后先往。忠厚申明应办事，帝谕大臣曰：“三省须与定色目，若仓卒索难得之物，使百姓何以供亿！太后比朕虽粗留意，亦不以口腹劳人。如朕于两膳，物至则食，未尝问也。向自相州渡河，野中寒甚，烧柴温饭，用瓢酌水，与汪伯彦于茅舍下同食，今不敢忘。”辅臣曰：“陛下思艰崇俭以济斯民，天下幸甚！”
　　京西北路安抚制置使、知河南府翟进战死。
　　进与金人夹河而战，屡破之。时东京留守杜充，酷而无谋，士心不附，谋将多不安之。马扩、王彦既还朝，馀稍稍引去。起复留守判官宗颖，屡争不从，力请归持服。统制官、荣州防御使杨进亦叛，以数万众攻残汝、洛间。翟进谓其兄兵马钤辖兴曰：“杨进凶贼，终为国家大患，当力除之。”至是进率其军与杨进遇于鸣皋山下，夹伊水而军，杨进多骑兵，兴皆步卒，将士望骑兵有惧意。翟进激之使战，进渡水先登，为流夭所中，马惊坠堑，为贼所害。贼乘势大呼，击官军，官军遂败。兴收馀兵保伊阳山寨。诏赠进左武大夫、忠州刺史。
　　初，宗泽之为留守也，日缮兵为兴复计，两河豪杰皆保聚形势，期以应泽。泽又招抚河南群盗聚城下，欲遣复两河，未出师而泽卒。充无远图，由是河北诸屯皆散，而城下兵复去为盗，掠西南州县，数载不能止，议者咎之。
　　癸酉，金知枢密院事刘彦宗卒。
　　彦宗自燕京降金，金初得平州，凡州县之事，悉委裁决。及下燕京，凡燕京一品以下，皆承制注授，其委任如此。后追封兗国公，谥英敏。
　　丁丑，范琼引兵至京师。
　　江、淮制置使刘光世败李成于新息县。
　　先是光世以统制官王德为先锋，与成遇于上蔡驿口桥，败之。成奔新息，裒散卒再战。光世以儒服临军，成遥见白袍青盖者，曰：“必大将也。”并兵围之，德溃围拔光世以出。光世下令，得成者以其官爵予之，士奋命争进，再战皆胜，成遂循走，擒其谋主陶子思。
　　戊寅，金徙昏德公、重昏侯于韩州。
　　十一月，戊子，银青光禄大夫、提举西京嵩山崇福宫李纲，责授单州团练使，万安军安置。
　　初，纲既贬，会有旨左降官不得居同郡，而责授忻州团练副使范宗尹在鄂州，乃移纲澧州居住。至是御史中丞王綯劾纲不赴贬所，又论纲三罪，请投之岭海，遂有是命。
　　己丑，江淮制置使刘光世还行在。
　　李成之败也，获其党之家属，诏分养于真、泰、楚三州，至是光世具上男女六百馀人。帝谓宰执曰：“此曹身且不顾，岂恤其家！朕念作乱者非其家属之罪，故令分养之。”黄潜善曰：“臣闻光世凯旋过楚州，降卒见家属无恙，皆仰戴圣恩。”硃胜非曰：“郊赦中可载此，以见陛下德意。”帝又曰：“昨于光世处得成所用提刀一，重七斤。成能左右手运两刀，所向无前，惜也惑于陶子思邪说，使朕不得用之。”是日，光世俘子思诣都堂，既而以火燃于开明桥上，其军士降者皆释之。
　　壬辰，金人破延安府，通判魏彦明死之。
　　先是金人破府之东城，而西城犹坚守。金人谍知都统制曲端与经略使王庶不协，遂并兵攻鄜延康定，统制官王宗尹不能御。庶在坊州，闻金人攻康定，夜趋鄜延以遏其前。金诡道陷丹州，州界于鄜、延之间，庶乃自当鄜州来路，遣统制官庞世才、郑恩当延安来路。
　　时端尽统泾原精兵，驻邠州之淳化，庶日移文趣其进，且遣使十数辈往说谕端，端不听。庶知事急，又遣属官鱼涛督师，端阳许之，而实无行意。权转运判官张彬为端随军应副，问以师期，端笑谓彬曰：“公视端所部，孰与李纲救太原乎？”彬曰：“不及也。”端曰：“纲召天下兵，不度而往，以取败北。今端兵不满万，万一若败，敌骑长驱，无陕西矣。端计全陕西与鄜延一路孰重轻，是以未敢即行；不如直捣巢穴，攻其必救。”乃遣泾原兵马都监吴玠攻华州，端自攻蒲城县。华州、蒲城皆无守兵，玠拔华州。端不攻蒲城，引兵趋耀之同官，复迂路由邠州之三水，与玠会于宁之襄乐。在深山中，去金人五百里，天大雪，寒甚，敌攻世才，世才与战，下不用命，乃败。
　　自此金兵专围西城，昼夜攻击不息。西城初受围，彦明与权府事刘选分地而守。彦明当东壁，空家赀以赏战士，敌不敢近。庶子之道，年未二十，率老弱乘城，敌昼夜攻，士多死者。阅十有三日，城之后大门破，选与马步军总管马忠皆遁去。彦明独曰：“吾去，则民谁与同死！城以外，非吾所当死之地也！”金人大入，彦明率所部力敌，坐子城楼上。敌并其家执之，谕使速降，彦明曰：“吾家食宋禄，汝辈使背吾君乎！”洛索怒，杀之。久之，诏赠彦明中大夫，官一子。彦明，开封人也。
