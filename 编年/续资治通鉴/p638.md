<!-- { "loadSidebar": true } -->
　　雅克特穆尔与旺沁前军遇于榆河北，奋击，败之，追至红桥北。旺沁将枢密副使阿喇特穆尔、指挥呼图特穆尔引兵会战。阿喇特穆尔执戈入剌，雅克特穆尔侧身以刀格其戈，就斫之，中其左臂；部将和尚驰击呼图特穆尔，亦中其左臂。二人，骁将也，敌为夺气，遂却，因据红桥。两军阻水而阵，命善射者射之，遂退师于白浮南。命知院伊苏岱尔、巴都尔、伊讷斯等分为三队，张两翼以角之，敌军败走。
　　庚辰，诏谕御史台：“今后监察御史、廉访司，凡有刺举，并著其罪，无则勿妄以言。廉访司书吏，当以职官、教授、吏员、乡贡进士参用。”
　　加封汉前将军关羽为“显灵义勇武安英济王”，遣使祀其庙。
　　辛巳，雅克特穆尔与上都军大战于白浮之野，雅克特穆尔手毙七人。会日晡，对垒而宿，夜二鼓，遣阿喇特穆尔等将精锐百骑，鼓噪射其营，敌众惊扰，自相击，至旦始悟，人马死伤无数。壬午，天大雾，旺沁等窜身山谷；癸未，集散卒复来战。雅克特穆尔率师驻白浮西，坚壁不动。是夜，又命萨敦前军绕其后，部曲巴都尔压其前。夹营吹铜角以震荡之，敌乱，自相击，已乃西遁。迟明，追及于昌平北，斩首数千级，降者万馀人。
　　帝遣使赐雅克特穆尔上尊，谕旨曰：“丞相每临阵，躬冒矢石，脱有不虞，奈何？自今第以大将旗鼓凭高督战可也。”雅克特穆尔对曰：“凡战，臣必以身先之。若委之诸将，万一失利，悔将何及！”是日，敌军再战再北，旺沁单骑亡命，萨敦追之不及，还至昌平南。俄报古北口不守，上都军掠石槽，乃遣萨敦为先驱，雅克特穆尔以大军继其后。至石槽，敌军方炊，掩其不备，直捣之。大军并进，追击四十里，至牛头山，擒驸马博啰特穆尔等献阙下，戮之。各卫将士降者不可胜计，馀兵奔窜。夜，遣萨敦袭之，逐出古北口。
　　清安王库布哈等将陕西兵潜由潼关南水门入，万户博啰弃关走，库布哈等分据陕州诸县，引兵前进，河南告急之使狎至。丁亥，图们岱尔及诸王额森特穆尔军陷通州，将袭京师。雅克特穆尔急引军还，会京城里长，召募丁壮及百工合万人，与兵士为伍，乘城守御。命居庸关及冀宁、保德、灵石、代、崞、岚石、汾、隰、吉州诸关，皆穿堑垒石为固，调丁壮守之。
　　戊子，陕西行台御史大夫额森特穆尔引兵从大庆关渡河，擒河中府官，杀之。万户萨里特穆尔军溃而遁，官带领皆弃城走，额森特穆尔悉以其党代之。
　　有司持诏自江浙还，言行省臣意有不服者，诏遣使问不敬状，将悉诛之。中书左司郎中策丹言于雅克特穆尔曰：“上新即位，云南、四川犹未定，乃以使臣一言杀行省大臣，恐非盛德事。况江浙豪奢之地，使臣不得厌其所需，则造言以陷之耳。”雅克特穆尔以言于帝，事乃止。
　　冬，十月，己丑朔，日将昏，雅克特穆尔抵通州。乘图们岱尔等初至，击之，敌军狼狈走，渡潞河。庚寅，夹河而军，敌列植秫秸，衣以氈衣，然火为疑兵夜遁。辛卯，渡河追之。
　　上都诸王呼喇台等兵入紫荆关，将士皆溃，遣托克托穆尔等将兵四千援之。紫荆关溃卒南走保定，因肆剽掠，同知路事阿里锡及故蔡国公张珪子武昌万户景武等率民持梃击死数百人。壬辰，额森特军至保定，杀阿里锡及张景武兄弟五人，并取其家赀。
　　癸巳，雅克特穆尔及阳翟王太平、国王多罗岱等战于檀子山之枣林，腾吉斯陷阵，杀太平，死者蔽野。馀宵遁，遣萨敦追之，不及而还。
　　忽喇台等兵自紫荆关进逼涿州，至良乡，游骑犯南城。甲午，托克托穆尔、章吉与额森特合兵击之，转战至卢沟桥，呼喇台被创，据桥而宿。乙未，雅克特穆尔率诸将循北山而西，令脱衔系囊，盛莝豆以饲马，士行且食，晨夜兼程，至于卢沟河，呼喇台闻之，望风西走。是日，凯旋，入自肃清门，帝大悦。丙申，赐宴兴圣殿，尽欢而罢。
　　丁酉，以缙山县民十人尝为旺沁乡导，诛其为首者四人，馀各杖一百，籍其家赀，妻子分赐守关军士。
　　戊戌，诸将追阿喇特穆尔等至紫荆关，获之，送京师，皆弃市。
　　己亥，图们岱尔军复入古北口，雅克特穆尔以师赴之，战于檀州南野，败之。东路蒙古万户哈喇那怀率麾下万人降，馀兵皆溃，图们岱尔走还辽东。
　　乙未，使者颁诏于甘肃，至陕西行省，行台官涂毁诏书，械使者送上都。
　　湘宁王巴喇实里引兵入冀宁，杀掠吏民；时太行诸关守备皆缺，冀宁路来告急，敕万户和尚将兵由故关援之。冀宁路官募民兵迎敌，和尚以师为殿，杀获甚众。会上都兵大至，和尚退保故关，冀宁遂陷。
　　初，齐王伊噜特穆尔，东路蒙古元帅布哈特穆尔，闻帝即位，乃趣上都，围之。上都屡败，势蹙。辛丑，都尔苏奉皇帝宝出降，梁王旺沁遁，辽王托克托为齐王所杀，遂收上都诸王符印；天顺帝喇实晋巴不知所终。
　　壬寅，以宣徽使额森特知行枢密院事，宣徽副使章吉为行枢密院副使，与知枢密院事伊苏岱尔等将兵西行，击潼关军。以张珪女归额森特。
　　癸卯，额森特穆尔军至晋宁，本路军皆遁。
　　甲辰，晋邸及辽王所辖路府州县达噜噶齐并罢免禁锢，选流官代之。
　　丙午，中书省言；“凡有罪者，既籍其家赀，又没其妻子，非古者罪人不孥之意，今后请勿没人妻子。”制可。
　　丁未，告祭于南郊。
　　己酉，陕西兵夺武关，万户杨克忠等兵溃。
　　庚戌，帝御兴圣殿，齐王伊噜特穆尔及诸王大臣奉上皇帝宝。都尔苏等从至京师，下之狱。分遣使者檄行省内郡罢兵，以安百姓。
　　壬子，以河南、江西、湖广入贡鴐鹅太频，令减其数以省驿传。
　　癸丑，雅克特穆尔辞知枢密院事，命其叔父东路蒙古元帅布哈特穆尔代之。
　　御史台言：“近北兵夺紫荆关，官军溃走，掠保定之民。本路官与故平章张珪子景武等五人。率其民以击官军，额森特不俟奏闻，辄擅杀官吏及珪五子。珪父祖三世，为国勋臣，即珪子有罪，珪之妻女又何罪焉！今既籍其家，又以其女归额森特，诚非国家待遇勋臣之意。”帝命中书革正之。
　　甲寅，罢徽政院，改立储庆使司。
　　湘宁王巴喇实尔之冀宁，还，次马邑，元帅伊苏岱尔执送京师。
　　丁巳，毁显宗室，升顺宗祔右穆第二室，成宗祔右穆第三室，武宗祔左昭第三室，仁宗祔左昭第四室，英宗祔右穆第四室。
　　加命雅克特穆尔为达喇罕，仍命子孙世袭其号。
　　戊午，诏廷臣曰：“凡今臣僚，惟丞相雅克特穆尔、大夫巴延许兼三职署事，馀者并从简省。百司事当奏者，共议以闻，不许独请。上都官吏，自八月二十一日以后擢用者，并追收其制。”
　　敕：“天下僧道有妻者，皆令为民。”
　　盗杀太尉布哈。初，布哈乘国家多事，率众剽掠，居庸以北，皆为所扰，至是盗入其家，杀之。兴和路当盗死罪，刑部议，以为：“布哈不道，众所闻知，遇盗杀之，而本路隐其残剽之罪，独以盗闻，于法不当。”中书以闻，帝嘉其议。
　　是月，河南行省平章阿尔哈雅，集省宪官问御西兵之策，无有言者。阿尔哈雅曰：“汴在南北之交，使西人得至此，则江南三省之道，不通于畿甸，军旅应接，何日息乎！夫事有缓急轻重，今重莫如足兵，急莫如足食。吾征湖广之平阳、保定两翼军，与吾省之邓新翼、庐州、沂、郯砲弩手诸军以备虎牢；裕州哈喇鲁、邓州孙万户两军以备武关、荆子口；以属郡之兵及蒙古两都万户左右两卫诸部丁壮之可入军者，给马乘、资装，立行伍，以次备诸隘；芍陂等屯兵本自襄、邓诸军来田者，还其军，益以民之丁壮，使守襄阳；白土、峡州诸隘，别遣塔海以备自蜀至者，括汴、汝荆、襄、两淮之马以给之。府库不足，则命郡县假诸殷富之家。安丰等郡之粟，溯黄河运至于陕，籴诸汴、汝，近郡者则运至荥阳以达于虎牢。吾与诸军各奋忠义以从王事，宜无不济者。”众曰：“唯命。”
　　即日部分行事，使廉访使董守忠、佥事锡苏往南阳，右丞图特穆尔、廉访使布延往虎牢，分遣兵马，听其调用，馈饷相望，阿尔哈雅亲阅实之，自虎牢之南至于襄汉，无不毕给。时朝廷置行枢密院以总西事，襄汉、荆湖、河南郡县皆缺官，阿尔哈雅便宜择才以使之，朝廷皆从其请。
　　已而西兵北行者，度河中以趋怀、孟、磁，南行者特默格过武关，残邓州，直趋襄阳，攻破郡邑三十馀，所过杀官吏，焚庐舍，且西结囊嘉特，以蜀兵至。阿尔哈雅谍知之，益督饷西行，遣行院官塔海领兵攻特默克，又设备江、黄，置铁绳于峡口，作舟舰以待战。十九日，与西兵遇于巩县之石渡，转战及暮，两军杀伤与堕涧谷死者相等，而虎牢遂为敌有，兵储巨万，一旦悉亡。诸军敛兵而退，二十二日，至汴，民大恐。阿尔哈雅前后遣使告于朝，辄为额森特所留，不得朝廷音问。阿尔哈雅亲出拊循其民，修城关以备冲突，戒卒伍以严守卫，虽当危急，怡然如平时，众赖以安。
　　十一月，庚申，以江南行台御史王琚仁言，汰近岁白身入官者。
　　敕行台：“凡有纠劾，必由御史台陈奏，勿径以封事闻。”辛酉，额森特兵至武安，额森特穆尔以军降。河东州县闻之，尽杀其所署官吏。
　　癸亥，帝宿斋宫；甲子，服兗冕，享于太庙。
　　是日，西兵逼汴城，将百里而近。阿尔哈雅召行院、宪司、诸将吏告之曰：“吾荷国厚恩，惟有一死以报上。敌亦乌合之众，何所受命而敢犯我！诚使知圣天子之命，则众沮而散耳。吾今遣使告于朝，请降诏赦其胁众诖误，而整军西向以临之。别遣精骑数千上龙门，绕出其后，使之进无所投，退无所归，必成擒于巩、洛之间矣。”众皆曰：“善！”即日与行院出师。
　　会使者自大都还，言齐王已克上都，奉宝玺来归，刻日至京，阿尔哈雅乃置酒相贺，发书告属郡及江南三省。又募士得兰珠者，赍书谕之，朝廷亦遣都护伊噜特穆尔以诏放散西军之在虎牢者。西军多欲散走，且闻行省院以兵至，朝廷又使参政泻布哈亲谕之，靖安王乃遣使四辈与兰珠来请命，逡巡而去。阿尔哈雅乃解严，敛馀财以还民，从陕西求民之被俘掠者归其家，凡数千人，陕西官吏被获者亦皆遣还。朝廷迁阿尔哈雅为陕西行台御史大夫以绥定之。
　　庚午，命总宿卫官分简所募勇士，非旧尝宿卫者皆罢去。
　　日本舶商至福建博易者，浙江行省选廉吏征其税。
