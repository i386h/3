<!-- { "loadSidebar": true } -->
　　集贤院学士、判南京留司御史台刘敞卒。敞学问渊博，寝食坐卧，未尝不以《六经》自随。尝得先秦彝鼎数十，铭识奇奥，皆按而读之，因以考知三代制度，尤珍惜之，每曰：“我死，子孙以此蒸尝我。”朝廷每有礼乐之事，必就其家以取决焉。欧阳修每于书有疑，折简来问，敞对使答之，笔不停手，修辄叹服。庆历以前，学者守注疏之说，至敞为《七经小传》，始民诸儒异。后王安石修《经义》，盖本于敞，而新奇抑又甚矣。
　　癸亥，以孙觉为右正言、同知谏院。帝与觉言，欲革积弊，觉曰：“弊固不可以不革，革而当，其悔乃亡。”帝称其知理。
　　五月，癸酉，帝谓文彦博等曰：“丁渭、王钦若、陈彭年何如人？”彦博等各以所闻对，因言：“当时修建宫殿，皆谓等开之，耗祖宗积储过半，至今府库不复充实。”帝曰：“王旦为宰相，不得无过。”韩绛曰：“旦尝谏，真宗不从；求去位，又弗许。”帝曰：“事有不便，当极论列，岂可以求去塞责？？”
　　国子监言补试国子监生以九百人为额，从之。
　　甲戌，募饥民补厢军。
　　庚辰，诏两制及国子监举诸王宫教授。
　　丙戌，辽主驻特古里。
　　戊戌，废庆成军。
　　六月，癸卯，录唐魏征、狄仁杰后；从韩琦请也。
　　丁未，占城来贡。
　　辛亥，诏：“诸路监司访寻州县，兴复水利，如能设法劝诱修筑塘堰、圩堤，功利有实，当议旌宠。”
　　壬子，辽西北路雨谷三十里。
　　乙卯，赐知唐州高赋敕书奖谕。赋在唐五年，比罢，增户万一千有奇，辟田三万馀顷，岁益税二万二千有奇，作陂堰四十有四。
　　是月，河溢恩州乌栏堤，又决冀州枣强埽，北注瀛州之域。
　　秋，七月，壬申，辽署乌库德寽勒部都统军司。
　　癸酉，诏：“谋杀已伤，按问，欲举自首者，从谋杀减二等论。”初，登州奏，有妇阿云，母服中聘于韦，恶韦丑陋，谋杀韦，伤而不死。及按问，欲举自首。审刑院、大理寺论死，用违律为婚奏裁，敕贷其死。知登州许遵奏，引律因犯杀伤而自首得免、所因之罪仍从故杀伤法，以谋为所因，当用按问欲举条减二等；刑部定如审刑、大理。时遵方召判大理，御史台劾遵，而遵不伏，请下两制议，乃令翰林学士司马光、王安石同议。安石以谋与杀为二事，光言：“谋杀，犹故杀也，皆一事，不可分。若谋为所由，与杀为二，则故与杀亦可为二邪？”二人议不同，遂各为奏，光议是刑部，安石议是遵。诏从安石议。
　　乙亥，名秦州新筑大甘谷口砦曰甘谷城。初，秦州生户为谅祚劫而西徙，有空地百里，名筚篥，知州马仲甫请城而耕之，即大甘谷口砦也。至是特赐名。
　　丙子，辽主猎于黑岭。
　　丁丑，诏：“诸路帅臣、监司及两制、知杂御史已上，各举武勇谋略三班使臣二人。”
　　赐布衣王安国进士及第。安国，安石弟也，举茂材异等。有司考其所献《序言》为第一，以母丧不试，庐墓三年。韩绛荐其材行，召试，赐及第，除西京国子教授。
　　己卯，群臣表上尊号曰奉元宪道文武仁孝，诏不许。及第三表，司马光入直，因言：“尊号之礼，非先王令典，起于唐武后、中宗之世，遂为故事。先帝不受尊号，天下莫不称颂。末年，有建言者谓国家与契丹往来书信，彼有尊号而我独无，以为深耻，于是群臣复以非时上尊号。昔汉文帝时，匈奴自称‘天地所生日月所置匈奴大单于’，不闻文帝复为大名以加之也。愿陛下追用先帝本意，不受此号。”帝大悦，手诏答光曰：“非卿，朕不闻此言。”遂终不许。
　　以观文殿学士、尚书左丞、知越州陈升之知枢密院事。故事，枢密使与知院事不并置，时文彦博、吕公著既为使，帝以升之三辅政，欲稍异其礼，故特命之。
　　辛巳，孙觉责授太子中允，仍知谏院。先是陈升之登对，帝面许擢置中枢。而觉相继登对，帝因与言。“升之宜居宥密；邵亢不才，向欲使守长安，而宰相以为无过。”时升之已有成命，而觉不知，退即上言：“宜使亢知永兴，升之为枢密使。”帝以觉为希旨收恩，故责之。觉又言滕甫贪污颇僻，斥其七罪，帝不信，以觉疏示甫，甫谢曰：“陛下无所疑，臣无所愧，足矣。”
　　壬午，以恩、冀州河决，赐水死家缗钱及下户粟。
　　甲申，京师地震。乙酉，又震，大雨。是夜，月食，有司言《明天历》不效，当改；诏司天更造新历。
　　知开封府吕公著上疏曰：“自昔人君遇灾者，或恐惧以致福，或简诬以致祸。上以至诚待下，则下思尽诚以应之，上下尽诚而变异不消者，未之有也。唯君人者去偏听独任之弊，而不主先入之语，则不为邪说所乱。颜渊问为邦，孔子以远佞人为戒。盖佞人唯恐不合于君，则其势易亲；正人唯恐不合其义，则其势易疏。惟先格王正厥事，未有事正而世不治者也。”
　　辛卯，以河朔地大震，命沿边安抚司及雄州刺史候辽人动息以闻。赐压死者缗钱。
　　京师地又震。
　　壬辰，遣御史中丞滕甫、知制诰吴充安抚河北。时河北地大震，涌沙出水，破城池庐舍，吏民皆幄寝茇舍。甫至，独卧屋下，曰：“民恃吾以生，屋摧民死，吾当以身同之。”民始归安其室。乃命葬死者，食饥者，除田税，察惰吏，修堤防，缮甲兵，督盗贼，北道遂安。
　　韩琦自永兴复请相州以归。会河北地数震，知梓州何郯因上书言阴盛臣强以讥切琦，又乞召还王陶，以迎合上意，帝薄之。后陶入为三司使，迁翰林学士，中丞吕公著复论“陶赋性倾邪，当韩琦秉政，谄事无所不至；及为中丞，及诬琦以不臣之迹，陷琦以灭族之祸。反覆如此，岂可信任！”乃出陶知蔡州。
　　癸巳，疏深州溢水。
　　甲午，减河北囚罪一等。
　　丁酉，降空名诰敕七十道付河北安抚司，募民入粟。
　　戊戌，知谏院钱公辅言：“祠部遇岁饥河决，鬻度牒以佐一时之急。乞自今，宫禁遇圣节，恩赐度牒，并裁损或减半为紫衣，稍去剃度之冗。”从之。
　　是月，河溢瀛州乐寿埽。
　　辽南京霖雨，地震。
　　八月，壬寅，京师地又震。
　　同知谏院孙觉既降官，累章求出，不许。觉以为去岁有罚金御史，今兹有贬秩谏官，未闻罚金贬秩而犹可居位者也，乃出觉通判越州。
　　诏京东、西路存恤河北流民。
　　甲辰，京师地又震。
　　辛亥，迩英讲读已，召司马光，问以河北灾变，光对曰：“饥馑之岁，金帛无所用，惟食不可一日无耳，宜多漕江、淮之谷以济之。”帝因论治道，言州县长吏多不得人，政府不能精择。光曰：“人不易知，天下三百馀州，责其精择诚难，但能择十八路监司，使之择所部知州而进退之，知州择所部知县而进退之，得人多矣。”又问：“谏官难得人，谁可者？”对曰：“凡择言官，当以三事为先：第一不爱富贵，次则重惜名节，次则晓知治体。具此三者，诚亦难得。盐铁副使吕诲、侍御史吴景，此两人似堪其选也。”
　　癸丑，曾公亮等言：“河朔灾伤，国用不足，乞今岁亲郊，两府不赐金帛。”送学士院取旨。司马光言：“救灾节用，宜自贵近始，可听两府辞赐。”王安石曰：“昔常衮辞堂馔，时议以为衮自知不能，当辞位，不当辞禄。且国用不足，非当今之急务也。”光曰：“衮辞禄，犹贤于持禄固位者。国用不足真急务，安石言非是。”安石曰：“所以不足者，由未得善理财之人耳。”光曰：“善理财之人，不过头会箕敛以尽民财。民穷为盗，非国之福。”安石曰：“不然，善理财者，不加赋而国用足。”光曰：“天地所生财货百物，止有此数，不在民则在官，譬如雨泽，夏涝则秋旱。不加赋而国用足，不过设法以阴夺民利，其害甚于加赋。此乃桑弘羊欺汉武帝之言，史迁书之，以见其不明耳。”争论不已。帝曰：“朕意与光同，今且以不允答之。”会安石当制，遂引常衮事责两府，两府亦不复辞。
　　乙卯，降空名诰救付河东及鄜延路安抚司，募民入粟实边。
　　帝谓创业垂统实自太祖，甲子，诏中书门下：“考太祖之籍，以属近而行尊者一人，裂土地而王之，使常从献于郊庙，世世勿绝。”
　　乙丑，复行《崇天历》。
　　以盐铁副使吕诲为天章阁待制，复知谏院；用司马光言也。
　　诏：“自今试馆职，并用策论，罢诗赋。”
　　九月，同知太常礼院刘分攵言：“礼，诸侯不得祖天子，当自奉其国之祖。太祖传天下于太宗，继体之君，皆太祖子孙，不当别为置后。若崇德昭、德芳之后，世世勿降爵，宗庙祭祀，使之在位，则所以褒扬艺祖者至矣。”从之。辛未，泾州观察使舒国公从式进封安定郡王。从式，德芳之孙也。
　　初，韩琦自永兴入觐，言于帝曰：“推崇太祖之后，令择一人封王，常从献于郊庙，不知何故及此？自古主鬯从献，皆太子事；今忽择一人令郊庙从献，岂不疑骇天下视听乎！”帝悟，遂罢从献之旨。
　　丁亥，减后妃、臣僚荐奏推恩。
　　戊子，莫州地震，有声如雷。
　　丁酉，诏三司裁定宗室月料，嫁娶、生日、郊礼给赐。
　　己亥，辽主驻藉丝淀。
　　先是王安石讲《礼记》，数难记者之非是，帝以为然，冬，十月，壬寅，诏讲筵权罢讲《礼记》。是日，帝留安石坐，曰：“且欲得卿议论。”因言：“唐太宗必得魏征，刘备必得诸葛亮，然后可以有为。”安石曰：“陛下诚能为尧、舜，则必有皋、夔、稷、契；诚能为高宗，则必有傅说。彼二子者，何足道哉！以天下之大，常患无人可以助治者，以陛下择术未明，推诚未至，虽有皋、夔、稷、契、傅说之贤，亦将为小人所蔽，卷怀而去耳。”帝曰：“何世无上人，虽尧、舜之时不能无四凶。”安石曰：“惟能辨四凶而诛之，此其所以为尧、舜也。若使四凶得肆其谗慝，则皋、夔、稷、契，亦安肯苟食其禄以终身乎！”
　　丙午，帝问讲读官富民之术，司马光言：“富民之本在得人。县令最为亲民，欲知县令能否，莫若知州，欲知知州能否，莫若转运使。陛下但能择转运使，俾转运使案知州，知州案县令，何忧民不富也！”
　　辛亥，辽曲赦南京徙罪以下囚。以永清、武清、安次、固安、新城、归义、容城诸县并遭水灾，复一岁租。
　　乙卯，出奉宸库珠，付河北买马。
　　戊辰，禁销金服饰。
　　辽遣使册李秉常为夏国王。
　　十一月，癸酉，太白昼见。
　　丙戌，朝飨太庙，遂斋于郊宫。丁亥，祀天地于圜丘。
