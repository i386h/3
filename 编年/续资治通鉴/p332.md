<!-- { "loadSidebar": true } -->
　　宗亮之书曰：“先正有言，太祖舍其子而立弟，此天下之大公也；周王薨，章圣取宗室子育之宫中，此天下之大虑也。仁宗皇帝感悟其说，诏英宗入继大统，文子文孙，宜君宜王，遭罹变故，不断如带，今有天下者，独陛下一人而已。恭惟陛下克己忧勤，备尝艰难，春秋鼎盛，自当则百斯男。属者椒寝未繁，前星不耀，孤立无助，有识寒心，天其或者深为陛下追念祖宗仁心长虑之所及乎？崇宁以来，谀臣进说，推濮王子孙以为近属，馀皆谓之同姓，致使昌陵以后，寂寞无闻，奔迸蓝缕，仅同民庶。恐祀丰于昵，仰违天监，艺祖在上，莫肯顾歆，此二圣所以未有回銮之期，强敌所以未有悔祸之意，中原所以未有息肩之时也。欲望陛下于伯字行下，遴选太祖诸孙有贤德者，视秩亲王，使牧九州，以待皇嗣之生，退处籓服。更加广选宣祖、太宗之裔材武可称之人，升为南班以备环列。庶几上尉在天之灵，下系人心之望。臣本书生，白首选调，垂二十年，今将告归，不敢缄默。位卑言高，罪当万死，惟陛下幸赦！”疏入，帝读之，大为叹寤。
　　壬午，权攒昭慈献烈皇后于会稽县之上皇村，神围方百步，下宫深一丈五寸，明器止用铅锡，置都监、巡检各一员，卫卒百人，生日忌辰，旦望节序，排办如天章阁之仪。改宝山证慈禅院为泰宁寺，专奉香火，赐田十顷。帝事昭慈皇后，备极考爱，故园陵仪范，率用母后临朝之比焉。
　　癸未，江淮招讨使张俊以大军至瑞昌县之丁家洲。
　　初，俊被密旨并收李允文，恐其拒命，乃与神武后军统制陈思恭谋之，思恭言允文兵尚众，须以计取。会英州编管人汪若海自江东赴贬，行至抚州，允文以书招之。招讨使参议官汤东野，因引若海谒俊，俊曰：“君与李节制善，盍往说之与俱来，免盛夏提师至鄂”若海曰：“与来而少保诛之，则若海为卖友。”俊曰：“以百口保之。”若海先以书与允文曰：“张少保既破李成，欲移兵指武昌。若海言君无反状，其属曰：‘节制非朝命，且杀袁植与留四川纲运，非反而何！’惟少保言‘以百口相保’。今有三说：刘豫新立，君能引张用之众，擒豫以取重赏，一也；或引众西投宣抚司张枢密，既相辟，必为君白于朝，二也；信少保百口相保之言，三也。君勿恃张用之徒为强，彼见李成既破，皆已丧魄，若知朝廷怒君，必回戈相逐矣。”允文感悟，乃举其军东下。俊因檄若海并招新除舒蕲镇抚使张用，时用自咸宁县引兵趋分宁，为通泰镇抚使岳飞所逼逐，会俊于丁家洲。俊并将二军，遣统制王伟护允文及参谋官滕膺赴行在。
　　甲申，昭慈献烈皇后神主还越州。
　　戊子，帝谕大臣曰：“昨令广选艺祖之后宗子二三岁者得四五人，资相皆非歧嶷，且令归家，俟其至皇南选之。”先是尚书右仆射范宗尹有造膝之请，帝曰：“艺祖以圣武定天下，而子孙不得享之，遭时多艰，零落可闵。朕若不取法仁宗，为天下计，何以慰在天之灵！”同知枢密院事李回曰“自昔人君，惟尧、舜能以天下与贤，惟艺祖不以大位私子，圣明独断，发于至诚。陛下远虑，上合艺祖，实可昭格天命。”帝曰：“此事亦不难行，只是道理所在。朕止令于伯字行中选择，庶昭穆顺序。”秦桧曰：“须择宗室闺门有礼法者。”帝曰：“当如此。”签书枢密院事富直柔曰：“宫中有可付托否？”帝曰：“朕已得之。若不先择宫嫔，则可虑之事更多。”宗尹曰：“陛下睿明，审虑如此，宗庙无疆之福。”帝所指宫嫔，盖张婕妤、吴才人也。
　　初，安南贼吴忠，与其徒宋破坛、刘洞天作乱，聚众数千人，焚上犹、南康等三县，杀巡尉，进犯军城，统制官张中彦、李山屡举兵讨之，不克。是日，江南提点刑狱公事苏恪，以从事郎田如鰲权南康县丞，令与朝奉大夫、权通判魏彦杞往招捕。未几，破坛为彦杞所杀，如鰲寻遣兵焚贼寨，杀洞天。
　　壬辰，金赐昏德公、重昏侯时服各两袭。
　　是夏，金左副元帅宗翰，右监军希尹，自云中之白水泊，右副元帅宗辅，自燕山之望国崖避暑。山西汉民赂宗翰执盖者素之，宗翰几死。
　　秋，七月，乙未朔，刘光世以枯秸生穗为瑞，奏之。帝曰：“岁丰，人不乏食，朝得贤辅佐，军中有十万铁骑，乃可为瑞，此外不足信。朕在籓邸时，梁间有芝草，府官皆欲上闻，朕手自碎之，不欲生此奇怪事。”辅臣叹服。
　　庚子，朝议大夫、新知澧州吴革为潼川府路转运副使。自置宣抚司后，四川监司以敕除者始此。
　　诏通泰镇抚使岳飞一军，权留洪州弹压盗贼，以江淮招讨使张俊将班师也。遂以飞为神武右副军统制。
　　壬寅，复置翰林天文局、太史局学生，太史局五十人，天文局十人。
　　丁未，太尉、两浙西路安抚大使、淮南、扬、楚等州宣抚使刘光世兼海泗安抚使。时淮北之人归附者甚众，故命光世安辑之。
　　殿中侍御史章谊言：“闻邵青自太平州乘船，经由镇江府、江阴军，遂入平江之常熟县，所至劫掠。刘光世以骁将锐兵而不能应时擒制，以邵青所乘皆舟楫，而光世皆平陆之兵故也。国家既凭大江以为险阻，而于舟师略不经意。今邵青小丑，光世大帅，乃敢越境深寇；使贼有大于此者，将何以御之！臣闻古兵法，舟师有三等，其舟之大者为陈脚船，其次为战船，其小者为传令船。盖置陈尚持重，故用大舟；出战尚轻捷，故用其次；至于江海波涛之间，旗帜金鼓，难以麾召进退，故用小舟。由此观之，凡舟之大小，皆可以为守战之备，不必皆用大舟然后济也。望于驻跸之地，置一水军，帅以名将，计亦易办。”诏淮南宣抚措置。时青已移舟通州海门镇，而行在未知也。
　　己酉，昭慈献烈皇后虞主往温州太庙。
　　乙卯，中书舍人林遹转对，论：“金虽北去，安知不示弱以怠我师，候秋高马肥，遣李成招集濒淮饥民，呼吸群盗，侵轶江南，徐遣劲骑，由真、扬、福山捣虚浙右。愿乘此时，聚众积粟，蒐将阅士，以备防秋之计。今日之弊，在于舟不习战，将不用命，财用殚匮，民食艰鲜，州县以军兴为名而倍取无度。此乃腹心之深病，政事所当先；而盗贼、四裔，尚为病在四肢，可以渐去也。惟陛下与大臣汲汲讲图之。”
　　初，五湖捕鱼人夏宁，聚其徒为盗，后有众千馀，专掠人以为食，郭仲威尝招之，不应命，至是受刘光世招安。又有仲威馀党出没于淮南，亦受光世招安，皆令来长芦俟舟以济。宁等无食，半月之间复啖万馀人，是日，始具舟迎之。由是江北乡村愈觉凋残矣。
　　　　己未，昭慈献烈皇后卒哭，命左监门卫大将军士C200，即内中天章阁几筵前行卒哭之祭。帝不视事，百官进名奉慰。
　　辛酉，召江东安抚大使兼知池州吕颐浩赴行在，欲代范宗尹也。
　　是日，颐浩督诸将与张琪战于饶州城外，大败之。琪自徽州引兵犯饶州，众号五万。时颐浩自左蠡班师，帐下兵不满万，郡人大恐。颐浩遣统制官巨师古招降之，琪许受招，诱师古入其营，遂薄城下。统制官、右武大夫、宣州观察使阎皋，颐浩爱将也，方捕盗于宜黄，走檄呼之，会皋平盗而归，星驰以赴。颐浩召诸统兵官姚端、崔邦弼、颜孝恭、郝晸等驻军城外，皆令听皋节制。端军为左，邦弼军为右，皋将中军，颐浩自画陈图授之。琪兵至近郊，前军将张俊失利，琪恃其众，直犯中军，皋力战，而端、邦弼两军夹击，遂大破之，追奔三十里，杀贼甚众。贼又别遣水军分道自景德镇来犯，颐浩遣统领官张庆以崔增馀众御之，琪遁去。是夜，其爱将姚兴以所部诣巨师古降，琪遂走浮梁县，复还徽州。
　　癸亥，尚书右仆射、同中书门下平章事兼知枢密院事范宗尹，充观文殿学士、提举临安府沿霄宫。
　　宗尹既建讨论滥赏之议，士大夫侥幸者争排之。诸大将杨惟忠、刘光世、辛企宗兄弟皆尝从童贯行军，论者疑其亦当贬削。同知枢密院事李回，亦言宣和间任中书舍人以校正御前文籍迁官，乞削秩罢政。帝曰：“宣和政事，恐不必一一皆非。人主留意文籍，自是美事，岂可与其他滥赏同科！”参知政事秦桧曰：“此法一行，浊流者稍加削夺，便比无过之人，诚为侥幸；清流者少挂吏议，即为辱甚大，不敢立朝，恐君子受弊。”帝顾谕宗尹，宗尹曰：“此事如回者无几，其它亦不足惜。”遂降旨，侍从及馆职兼领者罪。又诏，武臣滥赏，并免讨论，令尚书省榜谕。其日，壬子也。
　　命既下，帝终以为滥。后二日，帝批：“朕不欲归过君父，敛怨士夫，可日下寝罢。”宗尹坚以为可行，即日求去。翼日，遂召直龙图阁、新知台州沈与求赴行在。又一日，辅臣进呈，帝曰：“天下事不必坚执。至如人主有过，尚许言者极论，若遽沮遏，只须人不进言，如此则于事有损。”始，宗尹之建议也，桧力赞之，至是见帝意坚，反以此挤宗尹。又五日，诏驿召吕颐浩。次日，遂召翰林学士汪藻草宗尹免制曰：“日者轻用人言，妄裁官簿，以庙堂之尊而负天下之谤，以人主之孝而暴君亲之非。朕方丁宁德意而申命于朝，汝乃废格诏书而持必于下。”宗尹入相逾一年。
　　始，宗尹与辛道宗兄弟往来甚密，帝不乐之，及是遽罢。于是崇，观以来滥赏，悉免讨论，但命吏部审量而已。
　　八月，乙丑朔，诏奉安天章阁祖宗神御于法济院，以乘舆播越，神御犹在舟中故也。
　　丙寅，利州观察使、湖东马步军副总管孔彦舟为蕲黄镇抚使兼知黄州，用张俊奏也。时彦舟在鄂州，舟多粮富，俊恐其盘据要地，故奏用之。
　　拱卫大夫、相州防御使、新除舒蕲镇抚使张用，有众五万在瑞昌。后数日，俊亲拣其军，精锐者留之，老弱者许自便。有投曹成者，有投岳飞者，有投韩世忠者，有自去而为民者。俊既并其兵，遂以用为本军统制。
　　乙亥，帝谕辅臣曰：“党籍至今追赠未毕，卿等宜为朕留意。程颐、任伯雨、龚夬、张舜民，此四人名德尤著，宜即褒赠。”乃赠夬直龙图阁。
　　丁丑，命右监门卫大将军士芑祔昭慈献烈皇后神主于温州太庙哲宗室，用太常少卿苏迟议，位在昭怀皇后之上。是日，韩肖胄题神主罢，藏虞主于西夹室。帝不视事，百官进名奉慰。故事，虞主瘗于殿后，议者以帝方巡幸，当俟还阙依故事施行，后遂为例。士芑，濮王曾孙也，留金得归，及是甫至行在。
　　戊寅，同知枢密院事李回参知政事，端明殿学士、签书枢密院事富直柔同知枢密院事。
　　庚辰，故追复端明殿学士、降授奉议郎苏轼特赠资政殿学士、朝奉大夫，以其孙宣教郎、知蜀州符言复官未尽也。
