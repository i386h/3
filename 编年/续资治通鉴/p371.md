<!-- { "loadSidebar": true } -->
　　观文殿大学士、提举洞霄宫李纲知潭州，观文殿大学士、提举临安府洞霄宫硃胜非知湖州，观文殿学士、提举洞霄宫汪伯彦知宣州，提举洞霄宫张浚知福州，建宁军承宣使、新福建路马步军副都总管解潜知邵州。
　　左承事郎陈最言：“河南之民，自金人蹂践以来，习于战斗，且惩前日之杀戮，欲保乡井，全骨肉。至如依险山寨之民，其备御之计，可谓详矣。适丁此时，因其部分，申以府兵之法，使自为守，民必乐从。”诏东京同留守郭仲荀措置。仲荀请以近城闲田募弓箭手，从之。
　　壬戌，新知福州张浚，复资政殿大学士、充福建路安抚大使，兼知福州。
　　开州团练使刘锜落阶官，为龙神卫西厢都指挥使。锜统所部自镇江还朝，遂代解潜权主管侍卫军马司公事。
　　己巳，翰林学士楼炤兼侍读、权尚书工部侍郎。
　　壬申，检校少傅、奉国军节度使、醴泉观使赵鼎知泉州。鼎寓居会稽，秦桧犹忌其逼，乃以远郡处之。
　　是日，金主如天开殿。
　　三月，丙戌、徽猷阁直学士知漳州廖刚试御史中丞。
　　戊子，尚书吏部侍郎晏敦复，户部侍郎梁汝嘉，皆进权本部尚书；尚书兵部侍郎兼侍讲兼资善堂翊善吴表臣，移礼部侍郎；权工部侍郎兼侍讲萧振，移兵部侍郎；徽猷阁待制、知临安府张诚试工部侍郎。
　　甲午，命参知政事孙近撰皇太后册文，参知政事李光书册兼篆宝，宝用金，册以珉石。
　　乙未，少保、镇南军节度使、醴泉观使、成国公吕颐浩乞归台州养疾，许之。
　　丙申，东京留守王伦始交地界。
　　先是赵荣既纳款，知寿州王威者亦以城来归。及伦至东京，见金右副元帅沈王宗弼，首问荣、威，且责赦文载割河南事，不归德于金。伦一面改定，谓元降赦文非真，乃已。接伴使乌陵阿思谋至馆，亦以荣、威为问，必欲得之。至是伦始交地界毕，京城父老官吏送宗弼至北效，宗弼坐坛上，酌酒为别，应交割州军官物，十分留二分，馀八分赴河北送纳。宗弼由沙店渡河之祁州，金遂移行台于大名。
　　初，金以宗辅子褒为三路都统，知归德府，秋毫无扰，甚得人心。及割地而归，褒悉遣其吏士先行，最后乃出，即下钓桥，极为肃静。
　　丁酉，徽宗禫祭，帝诣别殿行礼。
　　己亥，以久雨，放临安府内外公私僦舍钱三日。自是雨雪则如之。
　　诏分河南为三路，京畿路治东京，河南府路治西京，应天府路治南京，以帅臣兼留守，三路各置漕臣一员兼提刑。
　　初，河南镇抚使翟兴既死，其将李兴隆于刘豫，豫用为鄜延路兵马钤辖，移河南。至是以兴为武翼大夫、閤门宣赞舍人，职如故。
　　豫之僭也，有郁臻者，以吏职出身，献屯田之议，豫大喜，行其策，且谓人曰：“前朝以虚誉用人，惟尚科举，至宣、靖间，误国者皆进士及第之人。我则不然，惟才是用，不问门阀。”乃以臻为秉义郎、閤门祗候，充白波辇运。及缴还河南，召臻赴行在，泰桧见而不之礼，既而曰：“刘豫国祚不永者，盖由用此辈而不用士人也。”臻恨之。
　　辛丑，翰林学士兼侍读楼炤为端明殿学士、签书枢密院事。
　　癸卯，升衡州茶陵县为军，以知县兼军使。
　　丙午，金命百官详定仪制。
　　先是金制多袭辽旧。宗宪曰：“方今奄有辽、宋，当远引前古，因时制宜，成一代之法，何乃近取辽人制度哉！”左丞相希尹曰：“尔意甚与我合。”由是器重之。
　　丁未，归德府复为应天府，平凉府复旧州名，陈、许、颍、寿、曹、延庆州复旧府名，顺州、临汝镇、颍顺军复旧县名，皆伪齐所改也。先是伪齐建双庙于应天，以祠陈东、欧阳澈，王伦命毁之。
　　尚书刑部侍郎刘岑移吏部侍郎。
　　是春，夏人乘折可求之丧，陷府州。可求子彦文挈家依金左副元帅鲁国王昌于大同府。后金人命彦文知代州。
　　夏，四月，癸丑，环庆经略使赵彬，言已杀叛将慕容洧，其部曲多降。秦桧言：“陕西无事，实为庆幸。”然洧实不死。
　　丙辰，景灵宫孟夏朝献，上诣行礼殿行礼；翼日，亦行之。自是四孟皆用此例。
　　壬戌，诏卜永固陵于西京。
　　诏升胙城县为军，以东京留守王伦言县与北界滑州相连，乞升名额为便文移故也。
　　癸亥，御史中丞廖刚言：“今先帝已终，而朔望遥拜渊圣皇帝之礼如故，此盛德也。然礼有隆杀，方兄为君，则君事之，及己为君，则兄之而已。望免抑圣心，自此浸罢，岁时自行家人礼于内庭可也。若远在万里之外，每尊之为君，比其反也，则不归政，恐天下有以议我也。况此拳拳之意，于渊圣何益？万一归未有期，尤非所以示远人。”事下礼部、太常寺。侍郎吴表臣、冯楫、少卿周葵等，请遇朔望日，皇帝用家人礼遥拜于禁中，群臣遥拜于北宫门外，从之。
　　甲子，观文殿学士孟庚为河南府路安抚使兼知河南府、充西京留守，资政殿学士致仕路允迪为应天府路安抚使兼知应天府、南京留守。
　　甲戌，金百官朝参始用朝服。
　　五月，庚辰朔，中书门下省检正诸房事闾丘昕权尚书吏部侍郎，左司员外郎陈橐权刑部侍郎。
　　丙戌，名显肃皇后神御殿曰承顺。时原庙未立，承元、承顺殿皆寓行宫天章之西。
　　戊子，太白昼见。
　　判大宗正事士祇、兵部侍郎张焘朝谒永安诸陵。
　　前二日，士祇等至河南，民夹道欢迎，皆言久隔王化，不图今日复得为宋民，有感泣者。士祇等入柏城，披荆履蘖，随宜葺治，成礼而还。陵下石涧水，兵兴以来久涸，三使到，水即日大至，父老惊叹，以为中兴之祥。士祇等既朝陵，留二日，遂自郑州历汴、宋、宿、泗、淮南，以归行在。
　　庚寅，奉迎钦先、孝思殿祖宗御容赴行在。
　　先是刘豫入东京，毁天章阁，迁御容于启圣院。至是王伦遣官辨认以闻，故有是旨。
　　癸卯，起居舍人程克俊言：“河南故地，复归版图，父老苦刘豫烦苛久矣，赋敛及于絮缕，割剥至于蔬果，宿债未偿，欠牍具在。欲望明诏新疆州县，取刘豫重敛之法，焚于通衢。”诏如所请。
　　豫之僭也，凡民间蔬圃之田，皆令三季输税，又令民间供赡射士。宣谕官方庭实尝口言其不便，事下诸路漕臣措置，故克俊及之。
　　乙巳，金主至自天开殿。
　　金使张通古之北还也，见河南已置戍，谓韩肖胄曰：“天子裂壤地益南国，南国当图报大恩。今辄置守戍，自取嫌疑，若兴师问罪，将何以为辞？”肖胄即遣人驰告，遽命罢戍。通古至上京，具以白太傅宗干，且曰：“及其部署未定，当议收复。”宗干喜曰：“是吾志也。”即除通古参知行台尚书省事。
续资治通鉴--●卷第一百二十二
●卷第一百二十二
　　　　【宋纪一百二十二】　起屠维协洽六月，尽上章涒滩四月，凡十一月。
　　　　 ○高宗受命中兴全功至德圣神武文昭仁宪孝皇帝绍兴九年（金天眷二年）
　　六月，己酉朔，金主初御冠服。
　　签书枢密院事楼炤，与东京留守王伦同检视修内司。趋入大庆殿，过齐明殿，转而东，入左银台门，屏去从者；入内东门，过会通门，由垂拱殿后稍南至玉虚殿，乃徽宗奉老子之所；殿后有景命殿。复出至福宁殿，即至尊寝所，简质不华，上有白华石，广一席地，祖宗时，每旦北面拜殿下，遇雨则南面拜石上。稍北，至坤宁殿，屏画墨竹芦雁之属，然无全本矣，它殿画皆类此。自福宁至钦先、孝思二殿，钦先奉诸帝，孝思奉诸后，帐座供具犹在。出肃雍门，至玉春堂，规模宏壮，非它位比，刘豫尝对伪臣于此。左竹径之上，有迎曦轩，对轩有月屏。始至修内司，谓元是宝绘堂。复由延春阁下稍东，即太母之旧阁，过小门曰锦庄，无饰。入睿思殿门，登殿，左曰玉銮，右曰清微，后曰宣和，殿庭下皆修竹，自此列石为山，分左右斜廊，为复道、平台，上过玉华殿，后有轩曰稽古，西庑下曰尚书内省。西出后苑，至太清楼下，壁间有御书。登瑶津亭，亭在水间，四面楼阁相对。遂趋出拱辰门。时京城外不复有民舍，自保康门至太学道才数家。太学廊庑皆败，屋中惟敦化堂榜尚在，军人杂处其上，而牧彘于堂下。惟国子监以养士，略如学舍。都亭驿牌，犹是伪齐年号。琼林苑，金人尝以为营，后作小城围之。金明池断栋颓壁，望之萧然也。
　　庚戌，皇后邢氏崩于五国城，年三十四。
　　乙卯，帝谓秦桧曰：“山陵事务从俭约，金玉之物，断不可以一毫置其中，前世厚葬之害，可以为鉴。”
　　丙辰，签书枢密院事楼炤至永安军，先谒昭、厚二陵及会圣宫。昭陵因平冈种柏成道，旁不垣，而周以枳橘，四面缺角，所存者半。神门内石羊、马、驼、象之类皆在。神台三层，高二丈，俱植柏。最下约广十五丈，为水道者五。大门外石人对立，其号下宫者，乃酌献之地，已无屋，而遗基历历可见。馀陵规模皆如此。诸陵前控洛水，左少室，右嵩高，山川佳气不改，而室屋皆为伪守窦玠所毁，宫墙内草深不见遗址。旧分水南、水北，水北尚有二千户，水南墟矣。
　　己未，金主从容谓侍臣曰：“朕每阅《贞观政要》，见其君臣议论，大可规法。”翰林学士韩昉曰：“皆由太宗温颜访问，房、杜辈竭忠尽诚，其书虽简，足以为法。”金主曰：“太宗固一代贤君，明皇何如？”昉曰：“唐自太宗以来，唯明皇、宪宗可数。明皇所谓有始而无终者，初以艰难得位，用姚崇、宋璟，惟正是行，故能成开元之治；末年怠于万机，委政李林甫，奸谀是用，以致天宝之乱。苟能慎终如始，则贞观之风，不难追矣。”金主称善。又曰：“周成王何如？”昉曰：“古之贤君。”金主曰：“成王虽贤，亦周公辅佐之力。后世疑周公杀其足，以朕观之，为社稷大计，亦不当非也。”
　　壬戌，观文殿学士、左正议大夫、新知宣州汪伯彦为检校少傅、保信军节度使。时伯彦入见，命坐，甚宠。伯彦上所著《中兴日历》。后三日，遂有是命。
　　甲子，宝文阁学士、提举江州太平观胡交修试兵部尚书兼翰林学士。
　　己巳，光山军节度使、开府仪同三司、判大宗正事士祇，兵部侍郎张焘，自西京朝陵还，入见。帝问：“诸陵寝如何？”焘不对，唯言万世不可忘此仇，帝默然。
　　保平、静难军节度使、开府仪同三司、四川宣抚使吴玠薨于仙人关，年四十七。诏辍朝二日，赠少师，赙帛千匹。
