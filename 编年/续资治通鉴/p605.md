<!-- { "loadSidebar": true } -->
　　先是监察御史杨桓，疏陈时务，请亲享太庙，复四时之祭。又请正礼仪以肃宫庭，定官制以省冗员，禁父子骨肉奴婢相告讦者，罢行用官钱营什一之利。帝称善，然一时不能行也。
　　甲寅，中书省、御史台言：“江浙平章莽赍布哈陈台宪非便事，请自今监察御史、廉访司有所按核，州县官与本路同鞫，路官与宣慰司同鞫，宣慰司官与行省同鞫。”许之。
　　十一月，甲戌，太白经天。
　　戊戌，诏江浙行省括隐漏官田及检核富强被役之户。
　　太师伊实特穆尔，因议边事入朝，两宫赐宴，如家人礼，赐其妻图忽鲁宴服及他珍宝。是月，以疾卒。后追封广平王，谥贞宪。
　　十二月，丙辰，荆南僧普昭等伪撰佛书，有不道语，伏诛。
　　伊苏岱尔之军，因李亶乱去山东，其元驻之地为人所垦，岁久成业，争讼不已。甲子，命别以境内荒田给之，正军五顷，馀丁二顷，已满数者不给。
　　减海运脚价钞一贯，计每石六贯五百文。著为令。
　　丁卯，禁诸王辄召有司官吏。
　　时诸王锡锡等部曲，率恣横扰民，驸马曼济台私杀有罪，有司官吏辄被号召。至是诏：“非奉旨毋辄加罪。”
　　是岁，立巴约特氏为皇后，驸马托里斯之女也。
　　集贤学士阎复，上疏言：“京师宜首建宣圣庙、学，定用释奠雅乐”，从之。又言：“曲阜守冢户，昨有司并入民籍，宜复之。”其后诏赐孔林酒扫二十八户，祀田五千亩，皆复之请也。
　　行台御史及浙西宪司劾江浙行省平章不法者十七事，诏遣侍御史尚文往诘之，左验明著，犹力争不服，文以上闻。平章乃言御史违制取会防镇军数，帝命省台大臣集议，咸曰：“平章勋臣之后，所犯者轻事，宜宥；御史取会军数，当死。”文抗言：“平章罪状明白，不受薄责，无人臣礼，其罪非轻；御史纠事之官，因兵卒争诉，责其帅如旧均役，情无害法，即有罪亦轻。”廷辨数四，帝意始悟，平章、御史各杖遣之。
　　◎元贞二年
　　春，正月，丙子，蠲两都站户和雇、和市。
　　己卯，诏江南毋捕天鹅。
　　上思州叛贼黄胜许攻剽水口、思光寨，湖广行省调兵击之，获其党黄法安等，贼遁入上牙六罗。
　　丙戌，安西王傅特齐托特穆尔等复请立王相府，帝曰：“去岁阿南达已尝面陈，朕以世祖定制谕之。今复奏请，岂欲以四川、京兆悉为彼有也！赋税、军站皆朝廷所司，今姑从汝请，置王相府，惟行王傅事。”
　　己丑，以御史中丞图齐为御史大夫。
　　御史台言：“汉人为同寮者，尝为奸人捃摭其罪，由是不敢尽言，请于近侍中择人用之。”帝曰：“安用此曹！其选汉人识达事体者为之。”
　　乙未，诏：“诸王、驸马，非奉旨毋罪官吏。”
　　二月，己亥朔，中书省言：“陛下自御极以来，所赐诸王、公主、驸马、勋臣，为数不轻，向之所储，散之殆尽。今继请者尚多，请甄别贫匮及赴边者赐之，其馀宜悉止。”从之。
　　诏：“奉使及军官殁而子弟未袭职者，其所佩金银符归于官，违者罪之。”
　　丙午，禁军将擅易侍卫军、蒙古军。以家奴代役者罪之，仍令其奴别入兵籍，以其主资产之半畀之。军将敢有纵之者，罢其职。
　　庚戌，诏：“军卒擅更代及逃归者，死。”
　　丙辰，诏：“江南道士贸易田者，输田商税。”
　　庚申，自六盘山至黄河，立屯田，置军万人。
　　丙寅，以大都留守司达噜噶齐丹津为中书平章政事。
　　时博果密称疾不出，帝召至便殿，谓曰：“朕知卿疾之故，以卿不能从人，人亦不能从卿也。欲以丹津代卿，如何？”博果密曰：“丹津实胜臣。”乃拜博果密平章军国重事，辞曰：“是职也，国朝惟史天泽尝为之，臣不敢当。”诏去“重”字，而以丹津代为平章政事。
　　三月，壬申，罢太原、平阳路酿进葡萄酒，其葡萄园，民恃为业者，皆还之。
　　癸酉，实都言晋王噶玛拉，多尔岱言伊啰勒，皆有异图，诏枢密院鞫之，无验。帝命言晋王者死，言伊啰勒者谪从军自效。
　　丙子，帝如上都。
　　丁丑，以完颜邦义、尼雅斯拉鼎、刘委安妄言朝政，杖之，徒二年，籍其家财之半。
　　夏，四月，绛州、黄岩饥，杭州火，并赈之。
　　五月，戊辰朔，免两都徭役。
　　辛未，安西王遣使来告贫乏，帝语之曰：“世祖以分赍之难，尝有圣训，阿南达亦知之矣。若言贫乏，岂独汝耶！去岁赐钞二十万锭，又给以粮。今与，则诸王以为不均；不与，则汝言人多饥死。其给粮万石，择贫者赈之。”
　　甲戌，诏：“民间马牛羊，百取其一，羊不满百者亦取之；惟色目人及数乃取。”
　　庚辰，土番叛，杀掠阶州军民，遣托克托会诸于特穆尔不花等合兵讨之。
　　甲申，禁诸王、驸马招户。
　　庚寅，罢四川马湖进独本葱。
　　丁酉，诏：“诸行省非奉旨，毋擅调军。”
　　是月，太原平晋、献州交河、莫州、醴陵皆水，莫亭、任丘、湖南济州螟。
　　六月，己亥，御史台言：“官吏受赂，初既辞伏，继以审核，而有司徇情，致令异辞者，宜加等论罪。”从之。
　　诏：“晋王所部衣粮，粮以岁给，衣则三年赐之。”
　　丙午，安南遣人招诱叛贼黄胜许，胜许遁入其国。
　　甲寅，降《官吏受赃条格》，凡十有三等。南台御史大夫阿喇卜丹言：“立法贵轻重得宜，使民不至易犯。今所降条格，除枉法外，其不枉法者，自二十两以下，罪与受一分者同科，似轻重少偏。”不听。
　　丙寅，诏行省、行台：“凡硃清、张宣有所陈列，毋辄止之。”
　　是月，大都、真定等路蝗，海南民饥，发粟赈之。
　　秋，七月，癸酉，诏：“云南、福建官吏满任者，给驿以归。”
　　壬午，巴延、阿珠、阿尔哈雅等所据江南田及权豪匿隐者，令输租。
　　增江西、湖南省参政一员，以硃清、张宣为之。
　　以虎贲三百人戍应昌。
　　广西贼陈飞等寇昭、梧、藤、容等州，湖广左丞巴特玛琳沁击平之。
　　是月，赈平阳等路饥。
　　八月，丁酉朔，禁舶商毋以金银过海，诸使海外国者不得为商。
　　壬寅，命江浙行省以船五十艘、水工千三百人沿海巡禁私盐。
　　乙巳，立捕盗赏格：“诸人能告捕者，强盗一名赏钞五十贯，窃盗半之，应捕者又半之，皆征诸犯人；无可征者，官给之。”
　　山东西道廉访使陈天祥上疏曰：“盗贼之起，各有所因，除岁凶诿之天时，宜且勿论，它如军旅不息，工役洊兴，原敛烦刑，皆足致盗，中间保护滋长之者，赦令是也。赦者，小人之幸，君子之不幸。彼强梁之徒，执兵杀人，有司尽力以擒之，朝廷加恩以释之，旦脱系累，暮即行劫，既不感恩，又不畏法。夫凶残悖逆，性已预定，诚非善化所能移，惟严刑以制之可也。”天祥既上疏，乃严督有司追捕，自其所部，南至汉江两千馀里，多就擒者。
　　九月，辛未，圣诞节，帝驻跸安同泊，受诸王、百官贺。
　　甲戌，征浙东、福建、湖广夏税，罢民间盐、铁炉灶及淮西诸巡禁打捕人员。
　　戊寅，元江贼舍资掠边境，梁王命集赛坦讨平之。
　　甲申，云南省臣额森布哈征奇兰。拔瓦农、开阳两寨，其党达喇率诸蛮来降，奇兰悉平，以其地为云远路军民总管府。
　　辛卯，诸王楚布言“汪总帅等部众贫乏”，帝以其久戍，命留五千驻冬，馀悉遣还，至明年四月赴军。
　　李呼喇齐入觐，授陕西行中书省右丞、议本省公事。寻卒，后谥襄敏。
　　冬，十月，丁酉，有事于太庙。
　　壬子，帝至自上都。
　　诏：“职官坐赃论断，再犯者加本罪三等。”
　　赣州民刘六十，聚众至万馀，建立名号，朝廷遣将讨之，观望退缩，守令又因以扰良民，盗势益盛。江南行省左丞董士选请自往，即日就道，不求益兵，但率掾吏李霆镇、元明善二人持文书以去，众莫测其所为。至赣境，捕官吏害民者治之，民相告语曰：“不知有官法如此！”进至兴国，距贼营不百里，命择将校，分兵守地待命。察知激乱之人，悉置于法，复诛奸民之为囊橐者。于是民争出自效，不数日，六十就擒，馀众悉散。军中获贼所为文书，具有旁近郡县富人姓名，霆镇、明善请焚之，民心益安。遣使以事平报于朝。博果密召其使谓之曰：“董公上功簿耶？”使者曰：“某且行，左丞授之言曰：‘朝廷若以军功为问，但言镇抚无状，得免罪幸甚，何功之可言！’”因出其书，但请黜赃吏数人而已，不言破贼事，时称其不伐。
　　十一月，己巳，乌图达等进所译《太宗、宪宗、世祖实录》。
　　辛未，以洪泽、芍陂屯田军万人修大都城。
　　遣枢密院官整饬江南诸镇戍，凡将校勤怠者，列实以闻。
　　增海运明年粮六十万石。
　　乙酉，枢密院言：“江南近边州县，宜择险要之地合群成为一屯，卒有警急，易于征发。”诏行省图地形、核军实以闻。
　　增大都巡防汉军。
　　十二月，戊戌，立彻里军民总管府。
　　云南行省臣言：“大彻里地与八百媳妇犬牙相错，今大彻里胡念已降，小彻里复占击地利，多相杀掠。胡念遣其弟胡伦乞别置一司，择通习蛮夷情状者为之帅，招其来附，以为进取之地。”从之。
　　癸卯，定诸王朝会赐与之数有差。
　　丁未，诏行省征补逃亡军。
　　癸亥，释在京囚百人。
　　增置侍御史二员。
　　是岁，大都、保定、汴梁、江陵、沔阳、淮安水；金、复州风损禾；太原、开元、河南、芍陂旱。蠲其田租。
　　初，裕宗即世，世祖欲定皇太子，未知所立。以问鄂尔根萨理，即以帝为对，且言帝仁孝恭俭宜立，于是大计乃决。帝与太后皆莫之知也，数召鄂尔根萨理，不往。帝抚军北边，世祖遣鄂尔根萨理奉皇太子宝于帝，乃一至其邸。及即位，谓鄂尔根萨理曰：“朕在潜邸，谁为不愿事朕者！惟卿虽召不至，今乃知卿真得大臣体。”遂加守司徒、集贤院使、领太史院事。自是召对不名，赐坐，视诸侯王等。尝语左右曰：“若全平章者，真全材也，于今殆无其比。”鄂尔根萨理父别名万全，故以全为氏云。
　　　　 ○成宗钦明广孝皇帝大德元年（丁酉，一二九七年）
　　春，正月，丙戌，锡宝齐等为叛寇所掠，仰食于官，赐以农具、牛种，俾耕种自给。
　　辛卯，以张斯立为中书参知政事。
　　给晋王所部屯田农器。
　　建五福太乙神坛畤。
　　二月，丙申，蒙阳甸部长纳款，来献方物，且请岁贡银千两及置驿传，诏即其地立通西军民府。
　　甲辰，诏：“诸军民相讼者，军民官同听之。”
