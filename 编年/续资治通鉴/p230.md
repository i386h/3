<!-- { "loadSidebar": true } -->
　　辛酉，立十科举士法。旧制，铨注有格，概拘以法，法可以制平而不可以择才，故令内外官皆得荐举。其后被举者既多，除吏愈难，神宗乃革去内外举官法，但用吏部、审官院选格。及帝即位，王岩叟言：“自罢辞举而用选格，可以见功过而不可以见人才。于是不得已而用其平日之所信，故有踏逐、申差之目。踏逐实荐举，而不与同罪；且选才荐能而谓之踏逐，非雅名也。况委人以权而不容举其所知，岂为通术！”遂复内外官举法。司马光奏曰：“为政得人则治。然人之才，或长于此而短于彼，虽皋、夔、稷、契，各守一官，中人安可求备？故孔门以四科论士，汉室以数路得人。若指瑕掩善，则朝无可用之人；苟随器指任，则世无可弃之士。臣备位宰相，职当选官，而识短见狭，士有恬退滞淹或孤寒遗逸，岂能周知！若专引知识，则嫌于私；若止循资序，未必皆才。莫如使在位达官各举所知，然后克协至公，野无遗贤矣。欲乞朝廷设十科举士：一曰行义纯固可为师表科，二曰节操方正可备献纳科，三曰智勇过人可备将帅科，四曰公正聪明可备监司科，五曰经术精通可备讲读科，六曰学问该博可备顾问科，七曰文章典丽可备著述科，八曰善听狱讼尽公得实科，九曰善治财赋公私俱便科，十曰练习法令能断请谳科。应职事官自尚书至给、舍、谏议，寄禄官自开府仪同三司至大中大夫，带职自观文殿大学士至待制，每岁须于十科内举三人。仍具状保任，中书置籍记之，异时有事需材，即按籍视其所尝被举科格，随事试之，有劳又著之籍。内外官阙，取尝试有效者随科授职。所赐告命，仍具举主姓名。其人任官无状，坐以缪举之罪。庶几人人重慎，所举得才。”诏从之。
　　甲子，辽赐兴圣、积庆二宫贫民钱。
　　乙丑，夏国主秉常殂。是年，改元天安礼定，私谥康靖皇帝，庙号惠宗，墓号献陵，子乾顺即位。
　　上官均奏乞尚书省事类分轻重，某事关尚书，某事关二丞，某事关仆射；从之。
　　刘挚言：“乃者朝廷患免役之弊，下诏改复差法，而法至今不能成。朝廷患常平之弊，并用旧制，施行曾未累月，复变为青苗之法。其后又下诏切责首议之臣，而敛散之事，至今行之如初。此二者，大事也，而反覆二三，尚何以使天下信从！且改之易之诚是邪？君子犹以为反令。况改易未必是，徒以暴过举于天下，则曷若谨之于始乎！”
　　庚午，夏国遣使来贺坤成节。
　　乙酉，辽出粟赈辽州贫民。
　　八月，戊子，辽主以雪罢猎。
　　辛卯，诏复常平旧法，罢青苗钱。
　　初，范纯仁以国用不足，请再立常平钱谷敛散出息之法，朝廷用其言；司马光方以疾在告，不与也。已而台谏共言其非，皆不报。光寻具答刂子言：“先朝散青苗，本为利民，并取情愿；后提举官速要见功，务求多散。今禁抑配，则无害也。”苏轼奏曰：“熙宁之法，未尝不禁抑配，而其为害也至此。民家量入为出，虽贫亦足；若令分外得钱，则费用自广。今许人情愿，是为设法罔民，使快一时非理之用，而不虑后日催纳之患，非良法也。”会王岩叟、硃光庭、王觌等交章乞罢青苗，光始大悟，力疾入朝，于帘前奏曰：“是何奸邪，劝陛下复行此事！”纯仁失色，却立不敢言。太皇太后从之，即诏：“常平依旧法，青苗钱更不支复；除旧欠二分之息，元支本钱，验见欠多少分料，次随二税输纳。”
　　太皇太后谕辅臣曰：“台谏官言近日除授多有不当。”光曰：“朝廷既令臣僚各举所知，必且试用。待其不职，然后罢黜，亦可并坐举者。”吕公著曰：“举官虽委人，亦须执政审察人材。”光曰：“自来执政，止于举到人中取其所善者用之。”韩维曰：“光所言非是，直信举者之言，不先审察，待其不职而罚之，甚失义理。”公著曰：“近除用多失，亦由限以资格。”光曰：“资格亦不可少。”维曰：“资格但可施于叙迁，若升擢人材，岂可拘资格邪！”
　　壬辰，封弟偲为祁国公。
　　丁酉，司马光以疾作，先出都堂，遂谒告，自是不复入朝。
　　癸卯，以崇政殿说书程颐兼权判登闻鼓院。
　　九月，丙辰朔，尚书左仆射兼门下侍郎司马光卒，年六十六。太皇太后哭之恸，帝亦感涕不已。明堂礼毕，皆临奠。赠太师、温国公，谥文正，御篆表其墓道曰：“忠清粹德之碑”。
　　光居洛阳十五年，天下以为真宰相，田夫野老皆号为司马相公，妇人孺子亦知其为君实也。及为门下侍郎，苏轼自登州召还，缘道人相聚号呼曰：“寄谢司马相公，毋去朝廷，厚自爱，以活我。”辽人敕其边吏曰：“中国相司马矣，切毋生事、开边隙。”光自见言行计从，欲以身徇社稷，躬亲庶务，不舍昼夜。宾客见其体羸，举诸葛亮食少事烦以为戒，光曰：“死生命也。”为之益力。病革，不复自觉，谆谆如梦中语，然皆朝廷天下事也。既殁，其家得遗奏八纸，皆手札，论当世要务。百姓闻其卒，罢市而往吊，鬻衣而致奠，巷哭而过，车盖以万千数。京师民画其像，刻印鬻之，家置一本，饮食必祝焉。归葬陕州，四方来会者数万人。
　　光孝友忠信，自少至老，语未尝妄。自言：“吾无过人者，但平生所为，未尝有不可对人言者耳。”于学无所不通，唯不喜释、老，曰：“其微言不能出吾书，其诞吾不信也。”苏轼尝论光所以感人心、动天地者而蔽以二言，曰诚，曰一，君子以为笃论。
　　己未，朝献景灵宫。辛酉，大享明堂，以神宗配。
　　程颐在经筵，多用古礼。苏轼谓其不近人情，深疾之，每加玩侮。方司马光之卒也，明堂降赦，臣僚称贺讫，两省官欲往奠光，颐不可，曰：“子于是日哭则不歌。”坐客有难之者曰：“孔子言哭则不歌，不言歌则不哭。”苏轼曰：“此乃枉死市叔孙通所制礼也。”众皆大笑，遂成嫌隙。
　　丁卯，以中书舍人苏轼为翰林学士。
　　癸酉，诏：“诸路坊郭第五等以上，及单丁、女户、寺观第三等以上，旧纳免役钱并与减放五分，馀皆全放，仍自元祐二年始。”
　　庚午，辽主还上京。壬申，发粟赈上京、中京贫民。
　　丙子，辽主谒二仪、五鸾二殿。己卯，出太祖、太宗所御铠仗示燕国王延禧，谕以创业征伐之难。
　　张璪罢为光禄大夫、资政殿学士、知郑州。台谏交章论璪，凡十数。太皇太后宣谕王岩叟曰：“明堂大礼后，璪必退。”至是乃引疾请外，竟从优礼罢去。
　　癸未，孙升奏：“祖宗用人，如赵普、王旦、韩琦，此三人者，文章学问不见于世，然观其德业、器识、功烈、治行，近世辅相未有其比。王安石为一代文宗，进居大任，施设之方，一出于私智。由是言之，则辅佐经纶之业，不在乎文章学问也。今苏轼之学，中外所服，然德业器识有所不足，为翰林学士，可谓极其任矣，若或辅佐经纶，则愿陛下以王安石为戒。”世讥其失言。
　　辛巳，辽主召南府宰相议国政。
　　冬，十月，乙酉朔，辽以南院枢密副使窦景庸知枢密院事。景庸初为秘书省校书郎，聪敏好学，至是始见用，封陈国公。
　　丙戌，改封孔子后为奉圣公。
　　鸿胪卿孔宗翰言：“孔子后世袭公爵，本为侍祠。然兼领它官，不在故郡，于名为不正。乞自今，袭封之人，使终身在乡里。”诏：“改衍圣公为奉圣公，不预它职，增给庙学田百顷，供祭祀外，许均赡族人。赐国子监书，置教授一员，以训其子弟。”
　　五国长贡于辽。
　　丁亥，辽遣使诏夏国王秉常子乾顺知国事。
　　庚寅，太白昼见。
　　壬辰，夏人来告哀，诏：“自元丰四年用兵所得城砦，待归我永乐所陷人民，当尽画以给还。”遣穆衍、张楙往吊祭。
　　乙巳，赐范镇诏，落致仕，除兼侍读，诏书到日，可即赴阙。
　　己酉，宗正寺丞王巩奏：“神宗玉牒，至今未修，《仙源类谱》，自庆历八年张方平进书之后，仅五十年，并无成书。请更立法，玉牒二年一具草缴进，《类谱》亦如之，候及十年，类聚修纂。”从之。
　　癸丑，刘挚言：“太学条例，独可案据旧条，考其乖戾太甚者删去之。若乃高阔以慕古，新奇以变常，非徒无补而又有害。乞罢修学制所，止责学官正、录以上，将见行条制去留修定。”挚言“慕古变常”，盖指程颐也。颐大概以为学校礼义相先之地，而月使之争，殊非教养之道。请改试为课，有所未至，则学官召而教之，更不考定高下。置尊贤堂以延天下道德之士，镌解额以去利诱，省繁文以专委任，厉绳检以厚风教。及置待宾、吏、师斋，立观光法，凡数十条，辄为礼部疏驳。颐亦自辨理，然朝廷讫不行。
　　十一月，乙卯朔，礼部言：“将来冬至节，命妇贺坤成节，例改笺为表。”从之。程颐建言：“神宗丧未除，节序变迁，时思方切，恐失居丧之礼，无以风化天下，乞改贺为慰。”不从。
　　戊午，以尚书右丞吕大防为中书侍郎，御史中丞刘挚为尚书右丞。
　　自张璪罢，中书侍郎久未补人。吕公著言：“吕大防忠实，可任大事。”帝又以手札问公著曰：“卿前日言刘挚可执政，缘未作尚书，恐无此例，欲且除尚书。”公著奏：“国朝自中丞入二府者，如贾昌朝、张昪、赵概、冯京等甚多。”帝从其言，挚遂自中丞人辅。以傅尧俞为御史中丞，仍兼侍读。
　　甲戌，辽为燕国王延禧行再生礼，曲赦上京囚。
　　先是河决大名，诏秘书监张问相度河北水事，又以王令图领都水同往。丙子，问奏：“臣至滑州决口相视，迎阳埽至大、小吴，水势低下，旧河淤仰，故道难复。请于南乐大名埽开直河并签河，分引水势入孙村口，以解北京向下水患。”令图亦以为然。于是减水河之议复起。会北京留守韩绛奏引河近府非是，诏问别相视。
　　戊寅，以起居郎苏辙、起居舍人曾肇并为中书舍人，肇仍充实录院修撰。王岩叟言肇资望甚卑，因缘得窃馆职，素无吏能而擢领都司，殊昧史材而委修实录，凡八上章，皆不听。
　　朝廷起范镇，欲授以门下侍郎，镇雅不欲起，又移书问其从孙祖禹，祖禹亦劝之。镇大喜曰：“是吾心也。凡吾所欲为者，司马君实已为之，何复出也！”遂固辞。表曰：“六十三而求去，盖以引年；七十九而复来，岂云中礼！”卒不起。命提举崇福宫，数月，告老，以银青光禄大夫致仕。
　　御史中丞傅尧俞初视事，与侍御史王岩叟同入对，帝谕尧俞曰：“用卿作中丞，不由执政，以卿公正不避权贵。如朝政阙失，卿等当极言之。”
　　三省奏立经义、词赋两科，从之。
