<!-- { "loadSidebar": true } -->
　　己卯，解元振乞令光州依舒州、蕲州置监铸钱，帝不许，命俟铸到铁钱时，令分二三万与光州。
　　是月，知台州熊克上《九朝通略》。
　　是岁，知镇江耿秉奏：“三县岁额畸零欠钱，今以公库所节浮费代解，若非得旨，恐后人敛之于民。”帝曰：“以宽剩钱为民代纳，固善；后人若无馀，则必别作名色科配。此事州郡自行则可，朝廷难为施行。”
　　金主欲甓上京城，右丞相乌库哩元忠谏曰：“此邦遭正隆军兴，百姓凋弊，陛下休养二十馀年，尚未完复。况土性疏恶，甓之恐难经久。风雨摧坏，岁岁缮完，民将益困矣。”乃止。
续资治通鉴--●卷第一百五十
●卷第一百五十
　　　　【宋纪一百五十】　起旃蒙大荒落正月，尽柔兆敦牂十二月，凡二年。
　　　　 ○孝宗绍统同道冠德昭功哲文神武明圣成孝皇帝淳熙十二年（金大定二十五年）
　　春，正月，乙酉，金太子以金主在上京，免群臣贺礼。
　　太子自守国，深怀谦抑，宫臣不庭拜，启事时不侍立，免朔望礼；京朝官朔望日当具公服问倏，并停免。至是群臣当贺，亦不肯受。
　　丁亥，金主宴妃嫔、亲王、公主、文武从官于光德殿，宗室、宗妇及五品以上命妇与坐者千七百馀人，赏赉有差。
　　己丑，广西提举胡廷直言：“邕州卖官盐，并缘绍兴间一时指挥，于江左永平、太平两寨置场，用物帛博买交趾私盐，夹杂官盐出卖，缘此溪洞之人，亦皆贩卖交盐。近虽改行钞法，其本州尚仍前弊。”诏经略司及知邕州陈士英措置闻奏。既而经略司言：“初置博易场，以人情所便；而博易交盐，亦祖宗成法。请只严禁博贩等不得贩鬻交盐，搀夺官课，馀仍旧。”从之。
　　卢部言：“明州东钱湖溉田五十馀万亩，昨缘茭草延蔓，开淘茭葑，堆积沿湖山湾，遂成葑地，资教院僧承佃，垦成田三百馀亩。恐有人户以增租承佃为名，培叠增广，有妨积水。请将彼处葑地不许请佃，仍开为湖，庶免向后堙塞。”诏勾昌泰相视开湖。
　　宰执言诸州狱案有督促十馀而未报者，帝曰：“自今不须催促，多则愈玩，只择其怠慢者惩之。”帝卯，潼川运司以岳霖稽缓，特降一官。
　　初，青羌努儿结，越大渡河，据安静砦，侵汉地几百里。龙图阁直学士、四川制置使留正，密授诸将方略，壬辰，擒努力儿结以归，尽俘其党，青羌平。进正敷文阁学士。
　　癸巳，王淮等请汤思谦与六院差遣，帝曰：“思谦退缩，其弟不可与在内差遣。”淮等言：“思谦作两郡皆有可称，不知与提举何如？”帝曰：“在外不妨。编修官汤硕，亦与外任。”
　　甲寅，金太子如春水。
　　二月，庚申，金太子还都。
　　丁卯，帝语王淮等曰：“自唐、虞而下，人君知道者少；唯汉文帝知道，专务安静，所以致富庶。自文帝之外，人君非唯不知道，亦不知学。”淮等曰：“道从学中来。”帝曰：“知学者未必尽知道，但知学者亦少。”淮等曰：“若唐太宗末年，浸不克终，岂是知道！”帝曰：“人君富有天下，易得骄纵。”淮等曰：“若治安日久，每事留意，则是愈久愈新。”
　　帝又曰：“天下全赖良监司，若得良监司，则守令皆善。”淮等曰：“监司、郡守，皆在得人。”帝曰：“先择监司为要，若郡守亦当选择。卿等今后除授监司须留意。”又曰：“近日来郡守亦胜如已前。若是资序已到，其人不足以当监司、郡守，则监司且作郡守，郡守且作通判，亦何害！”
　　淮等因问兴居，帝曰：“朕寻常饮食亦不敢过。”淮等曰：“《易》于《颐卦》称谨言语，节饮食。”帝曰：“观颐，观其所养也。”
　　壬申，吉州乞将旱伤最重太和、吉水、庐陵县见欠夏税，并与蠲放，从之。
　　癸酉，金主以东平尹乌库哩思列怨望，杀之。
　　丙子，殿中侍御史陈贾言：“财计之入，率费于养兵，然所得常不能赡给；而自将佐等而上之，则有至数十倍之多。姑取殿、步两司言之，殿司额外，自统制而至准备将，凡一百二十员，而数内护圣步军全添统制三员，步司额外，自统制而至准备将，亦一十八员；两司岁支，除逐官本身请俸外，供给茶汤犹不下一千万缗。养军之须，固已不訾，而额外重费，又复如此，无惑乎财计之不裕也。且以增创额外，谓可储养将材耶？然诸将或有阙员，未见取之于此；若谓其人不足以备采择，则高廪厚俸，自不宜轻以与之。请轸虑国计，责实政，将内外额名色一切住差；其在冗食之人，宜赐甄别。如有可备军官之选，则存留以俟正官有阙日补之；或其人不任使令，亦请随宜沙汰，勿使浑杂，无补国事。”从之。
　　丁丑，金主如春水。
　　三月，乙酉，进封皇孙扩为平阳郡王。
　　辛卯，禁习渤海乐。
　　是春，诏制举免出注疏。
　　夏，四月，丙辰，侍读萧燧言：“广西最远，其民最贫。在法，民年二十一为丁，六十为老。官司按籍计年，将进丁或入老疾应免课役者，县役亲观颜状注籍，知、通案丁簿，考岁数，收附销落，法非不善。奈并海诸郡，以身丁钱为巧取之资，有收附而无销落。输纳之际，邀求亡艺，钱则倍收剩利，米则多量加耗。一户计丁若干，每丁必使之折为一钞，一钞之内，有钞纸钱，息本钱，糜费公库钱，是以其民苦之，百计避免，或改作女户，或徙居异乡，或舍农而为工匠，或泛海而逐商贩，曾不得安其业。请令帅臣、监司措置行下，从收附销落之制，革违法过取之害。如或仍前科扰，即令按劾。”从之。
　　己未，金主仍至上京。
　　右丞相乌库哩思忠曰：“銮舆驻此已阅岁，仓储日少，市买渐贵，禁卫暨诸局署多逃者，有司捕置诸法，恐伤陛下仁爱。”金主纳之。
　　辛未，右正言蒋继周言：“南库拨付户部，于今二年，而南库之名尚存，官吏如故。请今户部将南库废并，其官吏并从省罢。案太宗分左藏北库为内库，并以讲武殿后封桩库属焉，又改封桩库为景福内库。近年南库分为上、下，寻并上库入封桩库。今所存南库，系前时下库。”帝曰：“尽废必至淆乱，可以左藏西上库为名，官吏可与裁减。”于是诸路岁发南库窠名钱一百九十八万馀缗，改隶本库。后又改称封桩下库，仍隶户部焉。
　　壬申，金主曲赦会宁府，放免今年租税。百姓年七十以上者，补一官。甲戌，以会宁府官一人兼大宗正丞，以治宗室之政。
　　金主谓群臣曰：“上京风物，朕自乐之；每奏还都，辄用感怆。祖宗旧邦，不忍舍去，万岁之后，当置朕于太祖之侧，卿等毋忘朕言。”丁丑，宴宗室、宗妇于皇武殿，赐官赏赉有差，曰：“寻常朕不饮酒，今日甚欲成醉，此乐不易得也。”宗室、宗妇女及群臣、故老，以次起舞进酒。金主曰：“吾来数月，未有一人歌本曲者，吾为汝等歌之。”其词道王业艰难及继述之不易，至慨想祖宗，宛然如睹。歌毕，泣下，群臣宗戚捧觞上寿，皆称万岁。诸夫人更歌本曲，如私家之会。既醉，金主曰：“太平岁久，国无征徭，汝等皆奢纵，往往贫乏，朕甚怜之。当务俭约，无忘祖宗艰难。”因泣下数行，宗室亲属皆感泣而退。
　　是月，边谍言西辽假道于西夏以伐金。帝密诏吴挺、留正议之，周必大劝帝持重，勿轻动。既而所传果妄，帝谓必大曰：“卿真有先见之明。”
　　五月，丁亥，臣僚言：“诸处夏税和买，止有折帛、折钱二色；惟安吉县独多折丝、折帛、折绫，民间困于输纳。朝廷以其既纳绢，又以细丝织绫，许以粗丝织绢，谓之屑织；自前任颜度申请改屑织为丝绢，遂使此邑重困。续经邑民诣阙陈诉，已仍许纳屑绢，而夏税产绢，犹用细丝。乞令产绢亦依旧用粗丝织造。”从之。
　　庚寅，地震。
　　尚书左司郎官杨万里应诏上书曰：“南北和好，逾二十年，一旦绝使，敌情不测。或谓金主北归，可为中国之贺；臣以中国之忧，正在乎此。将欲南之，必固北之，或者以身填抚其北，而以其子与婿经营其南也。论者或谓缓急淮不可守，则弃淮而守江，是大不然。既弃淮矣，江岂可得而守！陛下以今日为何等时耶？金人日逼，疆场日扰，而未闻防金人者何策，保疆场者何道，但闻某日修礼文，某日进书史，是以乡饮理军，以干羽解围也。
　　“臣闻古者人君，人不能悟之，则天地能悟之。今也国家之事，敌情不测如此，而君臣上下，处之如太平无事之时，是人不能悟之矣。故天见灾害，春正月日眚无光，若两日相摩者，兹不曰大异乎？然天犹恐陛下不信也，春日载阳，复有雨雪杀物，兹不曰大异乎？然天恐陛下又不信也，五月庚寅，又有地震。天变频仍，而君臣不闻警惧，朝廷不闻咨访，臣不知陛下悟乎否乎？
　　“古者足国裕民，惟食与货。今之所谓钱者，富商、臣贾、阉宦、权贵，皆盈室以藏之，至于百姓、三军之用，惟破楮券耳。万一如唐泾原之师，因怒粝食，蹴而覆之，出不逊语，遂起硃泚之乱，可不为寒心哉！
　　“古者立国，必有可畏，非畏其国也。畏其人也。故苻坚欲图晋，而王猛以为不可，谓谢安、桓冲江左之望，是存晋者二人而已。异时名相如赵鼎、张浚，名将如岳飞、韩世忠，此金人所惮也。近时刘珙可用则早死，张栻可用则沮死，万一有缓急，不知可以督诸军者何人？可以当一面者何人？而金人之所素畏者又何人也？
　　“愿陛下超然远览，勿以天地之变异为适然，勿以臣下之苦口为逆耳，勿以近习之害政为细故，勿以仇雠之包藏为无它。以重蜀之心重荆襄，使东西形势之相接；以保江之心保两淮，使表里脣齿之相依。姑置不急之务，唯专备敌之策，庶几上可消夫天变，不下堕于敌奸。
　　“然天下之事，有本根，有枝叶。臣前所陈，枝叶而已；所谓本根，则人主不可以自用。人主自用，则人臣不任责。《传》曰：‘水木有本源。’圣学高明，愿益思斯民为本源者。”
　　时帝临御久，事皆上决，宰执唯奉旨而行，臣下多恐惧顾望，故万里于疏末言之。
　　太常丞徐谊亦谏帝曰：“人主日圣，则人臣日愚，陛下谁与共功名乎？”帝不能用。
　　辛卯，以福州地震，命帅臣赵汝愚察守令，择兵官，防盗贼。
　　壬寅，金主次天平山好水川。
　　癸卯，金遣使临潢、泰州劝农。
　　庚戌，帝谓王淮等曰：“闻总司籴米，皆散在诸处，万一军兴而屯驻处却无米，临时岂不误事？可便契勘。大抵赈籴可逐岁循环备荒，若桩积米，须留要害屯军所在，庶军民皆有其备。”
　　六月，甲寅，金主猎近山，见田垅不治，命笞田者。
　　庚申，金皇太子允恭薨。金主命太子妃及诸皇孙服丧，并用汉仪。
