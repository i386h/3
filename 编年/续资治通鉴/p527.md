<!-- { "loadSidebar": true } -->
　　丙寅，权工部侍郎赵范入见。帝问：“近日何者为急？”范奏曰：“事有本末，有缓急。奖廉退，去奸邪，此国之本务；国未富，兵未强，此今日之急务也。大农课额，大亏于昔，要必有由。至于兵之未强，则缘诸边近年筑城太多，遂分兵力。国家之兵，聚则不少，散则不多。若能散能聚，可守可战，使江、淮表里皆有可恃之势，则戎马侵突，足以御之矣。”帝问蒙古议和事，范曰：“为羁縻之策则可。宣和海上之盟，其初坚如金石，缘倚之太重，备之不至，迄以取祸，此近事之可鉴者。”帝曰：“和岂可侍耶！”丁卯，诏：“赵葵措置沿边备御，缓急调遣，并听便宜。”
　　戊辰，礼部郎中洪咨夔请召用崔与之、真德秀、魏了翁，帝然之，命咨夔与王遂并拜御史。咨夔谓遂曰：“朝无台谏久矣，要当极本原而先论之。”乃上疏曰：“臣历考往古治乱之原，权归人主，政出中书，天下未有不治。权不归人主，则廉级一夷，纲常且不立，奚政之问？政不出中书，则腹心无寄，必转而他属，奚权之揽？此八政驭群臣所以独归之王，而诏之者必天官冢宰也。陛下亲政以来，威福操柄，收还掌握，扬庭出令，震撼海宇，天下始知有吾君；元首既明，股肱不容于自惰，撤副封，罢先行，坐政事堂以治事，天下始知有朝廷；此其大权大政亦略举矣。然中书之弊端，其大者有四：一曰自用，二曰自专，三曰自私，四曰自固。愿陛下于从容论道之顷，宣示臣言，俾大臣克初志而加定力，惩往辙而图方来，以仰称励精更始之意。”帝嘉纳。
　　己巳，赵葵入见，帝问曰：“金与蒙古交争，和议如何？？葵对曰：“今边事未强，军政未备，且与之和。一年无警，当作两年预备；若根本既壮，彼或背盟，足可御敌。臣至淮东，当修车马，备器械，为野战之计，固城壁壕隍，为强边之图，更欲为陛下经理屯田。”帝曰：“卿规模甚远，其殚意为朕展布。”
　　蔡州攻围益急，金尽藉民丁防守，民丁不足，复括妇人壮健者假男子衣冠运木石，金主亲出抚谕之。
　　金人自东门出战，孟珙遮其归路，得降人，言蔡城中饥，珙曰：“已窘矣，当并力守之，以防突围。”珙与塔齐尔约，南、北军毋相犯。塔齐尔遣张柔帅精兵五千薄城，金人钩二卒以去。柔中流矢如蝟，珙麾先锋救之，挟柔以出。
　　十二月，珙进逼柴潭，立栅潭上，命诸将夺柴潭楼。金人来争，诸军鱼贯而上，遂拔柴潭楼。蔡州恃潭为固，外即汝水，潭高于汝五六丈，城上金字号楼，伏巨弩。相传其下有龙，人不敢近，将士疑畏，珙召麾下饮，再行，谓曰：“柴潭楼非天造地设，伏弩能射远而不可射近。彼所恃此水耳，决而注之，涸可立待。”遂凿堤，潭果决入汝。珙命实以薪苇，蒙古亦决练水，于是两军皆济。
　　己卯，攻外城，破之，进逼土门。金人驱其老稚熬为油，号人油砲，人不堪其楚，珙遣道士说止之。金帅富珠哩中洛索帅精锐五百，夜出西门，人荷束藁，沃油其上，将烧两军寨及砲具。蒙古兵先觉之，伏于隐处，挽强弩百馀，火发，矢亦发，金兵却走，伤者甚众，洛索仅以身免。两军合攻西城，克之，因堕其城。先是完颜仲德命筑寨浚壕为备，及西城堕，两军皆未能入，但于城上立栅自蔽。仲德摘三百精锐，日夕战御。
　　金主谓侍臣曰：“我为金紫十年，太子十年，人主十年，自知无大过恶，死无所恨。所恨者，祖宗传祚百年，至我而绝，与古荒淫暴乱之君等为亡国，独为此介介耳！”又曰：“亡国之君，往往为人囚执，或为俘献，或辱于阶庭，或闭之空谷。朕必不至于此！卿等观之，朕志决矣！”以御用器皿赏战士。已而微服率兵夜出东城，谋遁去，及栅，遇敌兵，战而还。杀厩马以犒将士，然其势不可为矣。
　　庚辰，枢密使薛极罢。极与胡榘、聂子述、赵汝述并附史弥远，最为亲信用事，人谓之“四木”。至是罢，知绍兴府兼浙东安抚使。
　　戊申，洪咨夔言提举洞霄宫袁韶，仇视善类，谄附史弥远；诏罢祠禄。又劾赵善湘、郑损、陈晐纳赂弥远，怙势肆奸，失江淮、荆襄、蜀汉人心，罪状显著；诏善湘有讨李全功，特寝免，晐与祠，损落职与祠。
　　是岁，蒙古敕修孔子庙及浑天仪。
　　　　 ○理宗建道备德大功复兴烈文仁武圣明安孝皇帝端平元年（金天兴三年，蒙古太宗六年）
　　春，正月，庚子朔，诏求直言。太府卿吴潜应诏陈九事，忤执政意，罢，奉千秋鸿禧祠。秘书郎董重珍上五事，且曰：“隐蔽君德，昔咎故相，故臣得以专诋权臣；昭明君德，今在陛下，故臣得以责难君父。请召真德秀、魏了翁用之。”帝谓之曰：“人主之职无他，惟辨君子、小人。”重珍对曰：“君子指小人为小人，小人亦指君子为小人。人主当精择人望，处之要津，正论日闻，则必知君子姓名，小人情状矣。”诏兼崇政殿说书。重珍戒家事勿以白，务积精神以寤上意。每草奏，斋心盛服，有密启，则手书削稿，帝称其忠实。
　　诏举堪为将帅者。
　　以曾从龙为沿江制置使。
　　丙午，诏赵范兼淮西制置副使，任防御。
　　以不擅嗣濮王。
　　孟珙同蒙古兵围蔡州，会饮，歌吹声相接，城中饥窘，叹息而已。先是辛丑，黑气压城上，日无光，出降者言：“城中绝粮已三月，鞍靴败鼓皆糜煮，且听以老弱互食，诸军日以人畜骨和芹泥食之。又往往斩败军全队，拘其肉以食，故欲降者众。”珙乃令诸军衔枚，分运云梯布城下。
　　金自被围以来，将帅战没甚众，戊申，以近侍分守四城。蒙古兵凿西城为五门以入，督军鏖战，及暮及退，声言来日复集。是夕，金主集百官，传位于东面元帅承麟。承麟，世祖之后拜甡之弟也，拜泣不敢受。金主曰：“朕所以付卿者，岂得已哉！以朕肌体肥重，不便鞍马驰突。卿平日趫捷有将略，万一得免，祚嗣不绝，此朕志也。”承麟乃起受玺。己酉，即位。
　　时孟珙之师向南门，至金字楼，列云梯，令诸将闻鼓则进。马义先登，赵荣继之，万众竞入，大战城上。乌库哩镐及其将帅二百人皆降。时百官称贺，礼毕，亟出捍敌，而南城已立宋帜。俄顷，四面鼓噪夹攻，声震天地。南面守者弃门走。孟珙招江海、塔齐尔之师以入，完颜仲德帅精兵一千巷战，不能御。金主自经于幽兰轩。仲德闻之，谓将士曰：“吾君已崩，何以战为！吾不能死于乱兵之手，吾赴汝水从吾君矣，诸君其善为计！”言讫，赴水死。将士皆曰：“相公殉国，吾辈独不能耶？”于是参政富珠哩小洛索、乌凌阿呼图、总帅元志、元帅裕珊尔、赫舍哩柏寿、乌库哩和勒端及军士五百馀人皆从死焉。
　　仲德状貌不逾常人，平生喜怒未尝妄发，闻人过，常护讳之，虽在军旅，手不释卷。家素贫，敝衣粝食，终其身晏如也。雅好宾客及荐举人才，人有寸长，必极口称道。其掌军务，赏罚明信，号令严整，故所至军民咸乐为用，危急死生之际，无一人有异志者。南迁以后，将相文武忠亮，始终无瑕者，仲德一人而已。
　　承麟退保子城，闻金全殂，率群臣入哭，因谓众曰：“先帝在位十年，勤俭宽仁，图复旧业，有志未就，可哀也已！宜谥曰哀。”奠未毕，城破，诸将禁兵共举火焚之，奉御完颜绛山收其骨，将瘗之汝水上。江海入宫，执参政张天纲以归，孟珙问金主所在，天纲以实告曰：“城危时，即取宝玉置小室，环以草，号泣自经，曰：‘死便火我。’”烟焰未绝，珙乃与塔齐尔分金主骨及宝玉、法物。承麟亦为乱兵所杀。金亡。
　　先是金有都提控毕资伦者，为边将所获，囚于镇江土狱，胁诱百端，终不肯降，至此已十四年矣。及闻金主自经，叹曰：“吾无所望矣，容吾一祭吾君乃降耳。”主者信之，为屠牛羊，设祭镇江南岸。资伦祭毕，伏地大哭，投江而死。
　　戊辰，史嵩之露布告金亡，以陈，蔡西北地分属蒙古，蒙古命刘福为河南道总管。嵩之遣郭春按循故壤，诣奉先县汛扫祖宗诸陵。孟珙还屯襄阳，江海还屯信阳，王旻戍随州，王安国守枣阳，蒋成守光化，杨恢守钧州，并益兵饬备，经理屯田于唐、邓。
　　金穆延乌登行省于息州，与诸将日以歌酒为乐，军士淫纵；蔡州破，与富珠哩中洛索、瓜勒佳玖珠等送款请降，为金主发丧设祭，上谥曰昭宗。州民因奉乌登为丞相，中洛索为平章，举城南迁，遂焚其楼橹。蒙古望见火起，追及于罗山，自万户以下凡七百人皆被杀。
　　二月，辛未，御史洪咨夔言：“陛下亲政之始，斥逐李知孝、梁成大，天下固已快之。其馀谄事权奸，党私罔上，倡淫默货，罪大罚轻者，尚在仕籍。”诏俱削秩罢祠。
　　丁亥，诏：“端平元年正月以前，诸命官贬窜物故者，许令归葬。”
　　是月，蒙古都元帅张荣破徐州，国安用投水死。
　　三月，己酉，以贾似道为籍田令。似道，涉子，贵妃弟也。少落魄，为游博，不事操行，以廕补嘉兴司仓。帝以贵妃故，累擢至太常丞，益恃宠不检，日纵游诸伎家，夜即燕游湖上不返。帝尝夜凭高望西湖中灯火异常时，语左右曰：“此必似道也。”明日询之，果然，使京尹史岩之戒之，岩之对曰：“似道虽有少年气习，然其才可大用也。”
　　史嵩之上所获辽道宗、金太宗、世宗宝玺七颗，诏贮封桩库。
　　辛酉，诏遣太常寺主簿硃扬祖、閤门祗候林拓诣洛阳省谒八陵。
　　蒙古兵自河南还，俘获甚众，中途逃者十七八，诏居停逃民及资给者灭其家，乡社亦连坐。由是逃者莫敢舍，多殍死道路。耶律楚材从容进曰：“河南既平，民皆陛下赤子，走复何之！奈何因一俘囚，连死数十百人乎？”蒙古主悟，命除其禁。
　　夏，四月，史嵩之遣使以孟珙所获金哀宗遗物及宝玉法物并俘囚张天纲、完颜海罕等献于行都。时相侈大其事，洪咨夔曰：“朽骨耳，函之以葬大理寺可也。第当以金亡告九庙，归诸祖宗德泽。况与大敌为邻，抱虎枕蛟，事变叵测，顾可侈因人之获，使边臣论功，朝臣颂德！且陛下知慕崇政受俘之元祐，独不鉴端门受降之崇宁乎？”帝虽颔之，不悉从也。丙戌，备礼告于太庙，藏金哀宗骨于大理狱库。加孟珙带御器械，江海以下论功行赏有差。
