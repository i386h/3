<!-- { "loadSidebar": true } -->
　　是月，金河决李固渡，水入曹州。
　　秋，七月，壬戌，以刘珙兼参知政事。
　　臣僚言：“临安府风俗，自十数年来，服饰乱常，习为边装，声音乱雅，好为北乐，臣窃伤悼！中原士民，延首企踵，欲复见中朝之制度者，三四十年，却不可得；而东南之民，乃反效于异方之习而不自知，甚可痛也！今都人静夜十百为群，吹鹧鸪，拨洋琴，使一人黑衣而舞，众人拍手和之，伤风败俗，不可不惩。”诏禁之。
　　诏：“诸路运司行下所属，各选清强官亲验灾伤，尽与捡放。或不实不尽，有亏公私，被差官并所差不当官司，并重作行遣。”
　　亲录系囚。先是诏以“疏决并为文具，令有司具祖宗典故，朕当亲阅”，至是后殿临轩决遣罪人。
　　右仆射蒋芾以母丧去位。陈俊卿兼知枢密院事，言于帝曰：“臣自叨执政之列，每见三省、密院被内降指挥，苟有愚见，必皆密奏，多蒙开纳，为之中止。然比及如此，已为后时，今以参预首员，奏行政令，欲乞自今内降恩泽，有未允公议者，容臣卷藏，不示同列，即时缴奏，或次日面纳。”帝曰：“卿能如此，朕复何忧！”俊卿每劝帝亲忠直，纳谏诤，抑侥幸，肃纪纲，讲明军政，宽恤民力。异时统兵官不见执政，俊卿日召三五人从容与语，察其材智所堪而密记之，以备选用。于是帝嘉俊卿之言，多所听从，政事复归中书矣。
　　甲子，金制：“盗群牧马者死，告者给钱三百贯。”
　　龙大渊既死，帝怜普觌，诏召之。刘珙谏曰：“此曹奴隶尔，厚赐之可也。引以自近，使得与闻政事，非所以增圣德，整朝纲也。”陈俊卿曰：“自陛下出此两人，中外无不称诵圣德。今欲召还，恐大失天下望。臣愿先罢去。”遂止不召。
　　戊辰，金主谓平章政事完颜思敬等曰：“朕思得贤士，寤寐不忘。自今朝臣出外，即令体访廉能之吏及草莱之士可以助治者，具姓名以闻。”
　　戊寅，赠王悦官。
　　悦知衢州，死之日，百姓巷哭，即为立祠于徐偃王庙。其丧出城，百姓号恸，声振原野。悦恺悌慈祥，视民如子。是春乏食，悦发廪劝分，使百姓不至失所。自五月阙雨，悦竭诚祈祷，早晚一粥，凡月馀。题壁间，有“乞为三日之霖，愿减十年之寿”之语，竟以是卒。诏赠直龙图阁，仍宣付史馆。
　　金主秋猎，己卯，次三叉口。金主谕点检司曰：“沿途禾稼甚佳，其扈从人稍有蹂践，则当汝罪。”
　　八月，乙巳，度支郎官刘师尹，论顷年因军须额外创添赋入，请渐次裁减以宽民力，帝曰：“朕未尝妄用一毫以为百姓病。”又论汉宣帝时，吏称其职，民安其业，帝曰：“宣中兴，只此数语。今吏不称职，所以民未受实惠。”
　　乙未，颁祈雨雪之法于诸路。
　　癸丑，知温州胡与可，以支常平钱五百贯并系省钱五百贯赈济被水人户自劾，帝曰：“国家积常平米，政为此也，可放罪。”
　　乙卯，金主还都。
　　是月，行《乾道历》。
　　初，以《统元》、《纪元历》与刘孝荣所献新历委官测验，互有疏密，遂令太史局参照新旧行用。寻以礼部侍郎程大昌言，新除历官互有异同，而新历比旧历则为稍密，遂诏太史局施行新历，以《乾道历》为名。
　　未几，礼部员外郎李焘言：“历久必差，自当改法。《统元历》行之既久，其与天文不合固宜。况历家皆以为虽名《统元》，其实《纪元》，若《纪元》又多历年所矣。历术精微，莫如《大衍》，《大衍》用于世亦不过三十四年，后学肤浅，其能行远乎！随时改历，此道诚不可废。抑尝闻历不差不改，不验不用。未差无以知其失，未验无以知其是，失然后改之，是然后用之，此刘珙要言至论也。旧历差失甚多，不容不改，而新历亦未有明效大验，但比旧稍密尔。厥初最蜜，后犹渐差；初已小差，后将若何？故改历不可不重也。谨按仁宗用《崇天历》，自天圣至皇祐，其四年十一月月食，历家言历不效，诏以唐人历及本朝四历参定。历家皆以《景福》为密，遂欲改历，而刘羲叟独谓，《崇天历》颁行逾三十年，方将施之无穷，兼所差无几，不可偶缘天变，轻议改移；又谓古圣人历象之意，止于敬授人时，虽则预考交会，不必吻合辰刻。辰刻或有迟速，未必独是历差。仁宗从羲叟言，诏复用《崇天历》。羲叟历学，为本朝第一，欧阳修、司马光辈皆遵承之。《崇天历》既复用又十三年，至治平三年始改用《明天历》。后三年，课熙宁三年七月月食不效，又诏复用《崇天历》。《崇天历》复用至熙宁八年，始更用《奉元历》。《奉元历》议，沈括实主之。明年正月月食，《奉元历》遽不效，诏问修历人姓名，括具奏辨，故历得不废。先儒盖谓括强解，不深许其知历也。然后知羲叟所称止于敬授人时，不必轻议改移者，不亦至言要论乎！请朝廷察二刘所陈及《崇天》、《明天》之兴废，申饬历官，加意精思，勿执今是旧非，能者熟复讨论，更造密度，使与天合，庶几善后之策也。”诏送太史局，仍诏求访精通历书之人。
　　九月，辛酉，金主谕右丞石琚、参知政事孟浩曰：“闻蔚州采地蕈，役夫数百千人。朕所用几何，而扰动如此？自今差役，凡称御前者，皆须禀奏。”
　　壬申，礼部员外郎李焘论科举等事，帝曰：“科举之文，不可用老、庄及佛语。若自修于山林何害！倘入科场，必坏政事。”
　　癸酉，金主谕宰臣曰：“卿等举用人才，凡己所知识，必使他人举奏，朕甚不喜。如其果贤，何必以亲疏为避忌也！”
　　以魏子平参知政事。
　　甲戌，户部郎官曾逮言：“任贤使能，周室中兴。于贤曰任，于能曰使，则贤能之任使固不同。今以刀笔之小才，奔走之俗吏，谓之使能，此不可不辨。”帝然之。
　　辛巳，金主谓御史大夫李石曰：“台宪固在分别邪正；然内外百司，岂谓无人！惟见卿等劾人之罪，不闻举善。自今宜令监察御史分路刺举善恶以闻。”
　　将军大磐访求良弓，而磐多自取护卫，洛索以告，金主命点检司鞫磐。磐妹为宫中宝林，磐属内侍言之宝林，宝林以闻。金主杖内侍百，出磐为陇州防御使。
　　癸未，权发遣衢州刘风入对，论朝廷不当颛以才取人，帝曰：“才有君子之才，有小人之才；小人而有才，虎而冀者也。人主之要，在于辨邪正。”
　　冬，十月，己丑朔，金以戒谕百官贪墨诏中外。
　　辛卯，前四川制置使汪应辰面对，读札子至畏天爱民，帝曰：“人心易怠，鲜克有终，当以为戒。”又曰：“朕日读《尚书》，于畏天之心尤切。”应辰曰：“尧、舜、禹、汤、文、武皆圣人，然《尚书》中君臣更相警戒。言语虽多，皆不出此。”
　　乙未，金命涿州刺史兼提点山陵，每以朔望致祭，朔则用素，望则用肉，仍以明年正月为始。又命图画功臣于太祖殿，其未立碑者立之。
　　金主谓宰臣曰：“海陵时修起居注，不任直臣，故所书多不实，可访求得实，详而书之。”孟浩曰：“良史直笔，君举必书，古帝王不自观史，意正在此。”
　　庚子，将芾起复左仆射，陈俊卿右仆射。芾旋辞，乞终丧，诏许之。
　　先是殿前指挥使王琪按视两淮城壁还，荐知州教授刘甄夫，帝命召之。俊卿与同列请其所自，帝曰：“王琪称其有才。”俊卿曰：“琪荐兵将官乃其职。教官有才，何预琪事？”帝曰：“卿等可召问之。”俊卿召琪责之，琪皇恐不知所对。会扬州奏：“昨琪传旨增筑州城，今已讫事。”俊卿请于帝，则初未尝有是命也。俊卿曰：“若尔，即琪为诈传圣旨，非小利害也。”退，至殿庐，召琪诘之。琪叩头汗下。俊卿亟奏曰：“王琪妄传圣旨，移檄边臣，增修城壁。此事系国家大利害，朝廷大纪纲，而陛下之大号令也。人主所恃者，纪纲、号令、赏罚耳。今琪所犯如此，此而不诛，则亦何所不为也！按律文‘诈为制书者绞。’惟陛下奋发英断，早赐处分。”于是削琪官而罢之。
　　先是禁中密旨直下诸军者，宰相多不与闻，有张方者，因事发觉，俊卿及与同列奏请：“自今百司承受御笔处分事宜，并须奏审，方得施行。”至是因琪事复以为言，帝悦而从之。事下两日，又收还前命，俊卿语同列曰：“反汗如此，必关牒至内诸司，有不乐者为之耳。”即奏曰：“三省、密院，所以行陛下诏命也，百官庶府，所以行朝廷号令也。诏命一出于陛下，号令必由于朝廷，所以谨出纳而杜奸欺也。祖宗成宪，著在令甲，比年以来，渐至隳紊。臣等昨以张方之事，辄有奏闻，及此逾月，又因王琪奸妄之故，陛下赫然震怒，然后降出，圣虑亦已审矣，圣断亦已明矣，中外传闻，莫不叹服。而昨日陛下谕臣等曰：‘禁中欲取一饮一食，必得申审，岂不留滞！”而又有此指挥。夫臣等所虑者，命令之大。如令三衙发兵，则密院不可不知；令户部取财，则三省不可不知耳，岂为此宫禁细微之事哉！况朝廷乃陛下之朝廷，臣等偶得备数其间，出内陛下之命令耳。凡事奏审，乃欲取决于陛下，臣等非敢欲专之也。况此特申严旧制，亦非创立新条，而已复收复，中外惶惑。且将因循观望，并旧法而废之，为后日无穷之害，则臣等之罪大矣。或恐小人因此疑似，阴以微言上激雷霆之怒，更望圣明体察。”翌日面奏，帝色甚温，顾谓俊卿曰：“朕岂以小人之言而疑卿等耶！”
　　先是刘珙进对语切，忤帝意，既退，御笔除珙端明殿学士、在外宫观。俊卿即藏去，密奏言：“前日奏札，臣实草定，珙与王炎略更一两字。以为有罪，则臣当先罢；若幸宽之，则珙之除命，臣未敢奉诏。”明日，复前申请，且曰：“陛下即位以来，容纳谏诤，体貌大臣，皆盛德事。今珙乃以小事忤旨，而获罪如此，臣恐自此大臣皆以阿谀顺指为持禄固位之计，非国之福也。”帝色悔。久之，又言：“珙正直有才略，肯任怨，臣所不及，愿且留之。”帝曰：“业已行之，不欲改也。”俊卿曰：“珙无罪而去，当与大籓以全进退之礼。”乃以珙为江西安抚使。俊卿退，又自劾草奏抵突，被命稽留之罪，帝手札留之。俊卿请益坚，帝不许。且曰：“卿虽百请，朕必不从。”帝于是有意相俊卿矣，不数日而有是命。
　　甲辰，大阅于茅滩，帝亲御甲胄，指授方略。
　　十二月，戊子朔，金遣武定军节度使伊喇按招谕准布。
