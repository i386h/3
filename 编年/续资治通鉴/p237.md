<!-- { "loadSidebar": true } -->
　　辙又奏曰：“窃见方今虽未大治，而祖宗纲纪具在，州郡民物粗安。若大臣正己平心，无生事要功之意，因弊修法，为安民靖国之术，虽有异党，谁不归心？但患朝廷举事类不审详。曩者黄河北流，正得水性，而水官穿凿，欲导之使东，移下就高，汩五行之理。及陛下遣使按视，知不可为，犹或固执不从。经今累岁，回河虽罢，减水犹存，遂使河朔生灵，财力俱困。今者西夏、青唐外皆臣顺，朝廷招徠之厚，惟恐失之。而熙河将吏，创筑二堡以侵其膏腴，议纳醇忠以夺其节钺，功未可觊，争已先形。朝廷虽知其非，终不明处置，若遂养成边衅，关陕岂复安居！如此二事，则臣所谓宜正己平心，无生事要功者也。昔嘉祐以前，乡差衙前，民间常有破产之患。熙宁以后，出卖坊场以雇衙前，民间不复知有衙前之苦。及元祐之初，务于由旧，一例复差，官收坊场之钱，民出衙前之费，四方惊顾，众议沸腾。寻知不可，旋又复雇，去年之秋，又复差法。且熙宁雇役，三等人户，并出役钱。上户以家产高强，出钱无艺，下户昔不充役，亦遣出钱；故此二等人户，不免咨怨。至于中等，昔既已自差役，今又出钱不多，雇法之行，最为其便。罢行雇法，上下二等欣跃可知，唯是中等则反为害。如畿县中等之家，例出役钱三贯，若经十年，为钱三十贯而已。今差役既行，诸役手力，最为轻役；农民在官，日使百钱，最为轻费。然一岁之用，已为三十六贯，二年役满，为费七十馀贯。罢役而归，宽乡得闲三年，狭乡不及一岁。以此较之，则差役五年之费，倍于雇役十年。赋役所出，多在中等，故天下皆思雇而厌差。如此二事，则臣所谓宜因弊修法，为安民靖国之术者也。四事不去，如臣等辈，犹知其非，而况于心怀异同，志存反覆，幸国之失，有以藉口者乎？恐彼已默识于心，多造谤议，待时而发，以摇撼众听矣。伏乞宣谕宰执，事有失当，改之勿疑，法或未完，修之无倦。苟民心既得，则异议自消，海内蒙福，上下攸同，岂不休哉！”
　　秋，七月，辽主如黑岭。
　　乙酉，夏人来言画疆界者不以绥州例，诏曰：“已谕边臣如约矣。夏之封界，当亦体此。”
　　始，元丰所定吏额，主者苟悦群吏，比旧额几数倍。朝廷患之，命量事裁减。吏有白中孚者，告苏辙曰：“吏额不难定也。昔流内铨，今侍郎左选也，事繁莫过于此。昔铨吏止十数，今左选吏至数十，事不加旧而用吏数倍者，昔无重法、重禄、吏通赇赂，则不欲人多以分所入，故竭力办事，劳而不避。今行重法，给重禄，赇赂比旧为少，则不忌人多而幸于少事。此吏额多少之大要也。旧法以难易分七等，重者至一分，轻者至一厘以下，积若干分为一人。今诚取逐司两月事，定其分数，则吏额多少之限，无所逃矣。”辙以其言为然，乃具以白执政，请据实立额，俟吏之年满转出或事故死亡者勿补，及额而止，不过十年，自当消尽。执政然之，遂申尚书省。后数月，诸司所供文字皆足，因裁损成书，以申三省。左仆射吕大防得其书，大喜，欲此事必由己出，别将详定。任永寿，本诸司吏也，为人精悍而滑，尝预知元丰吏额事，每奏入，独能言其曲折。大防悦之，即于尚书省创立吏额房，使永寿与吏数辈典之。凡奏上行下，皆大防自专，不复经由两省。一日，内降画可二状付中书，其一吏额也。省吏白中书侍郎刘挚，请封送尚书省，挚曰：“当时文书录黄过门下，今封过也。”对曰：“尚书省以吏额事，必径下本省已久，今误至此。”挚曰：“中书不知其它，当如法令。”遂作录黄。永寿见录黄，愕然曰：“两省初不与，乃有此邪？”即白大防，乞两省各选吏赴局同领其事。大防具以语挚，挚曰：“中书行录黄，法也，岂有意与吏为道地？今乃使就都省分功，何邪？”吏额事行毕，永寿等推恩有差。永寿急于功利，劝大防即以吏额，日裁损吏员，仍以私所好恶变易诸吏局次。吏被排斥者，纷然诣御史台诉不平。台官因言永寿等冒赏徇私，不可不惩，谏官继以为言。永寿等既逐，而吏诉额禄事终未能决。时辙方为中丞，具言：“后省所详定，皆人情所便，行之甚易，而吏额房所改，皆人情所不便，守之最难。且大信不可失，宜速命有司改从其易，以安群吏之志。”大防知众不服，徐使都司再加详定，大略如辙前议行之。
　　刘挚初以吏额房事与吕大防议稍不合，已而挚迁门下侍郎。及台谏共攻大防，大防称疾不出。挚每于上前开陈吏额本末曰：“此皆被减者鼓怨，言路风闻过实，不足深谴。”大防它日语人曰：“使上意晓然不疑，刘门下之力居多。”然士大夫趋利者交斗其间，谓两人有隙，于是造为朋党之论。挚语大防曰：“吾曹心知无它，然外议如此，非朝廷所宜有，愿引避。”大防曰：“行亦有请矣。”庚寅，奏事毕，挚少留，奏曰：“臣久处近列，器满必覆，愿赐骸骨，避贤者路。”既退，连上章，出就外第，期必得请。帝遣中使召挚入对，太皇太后谕曰：“侍郎未得出，须官家亲政然后可去。”使者数辈趣入视事，挚不得已受命。未几，吕大防辞位，亦不许。及挚迁右仆射，与大防同列，未满岁，言者争诋挚，挚寻罢。朋党之论，遂不可破，其衅盖自吏额始。
　　八月，丙午，右正言刘唐老言：“伏睹《大学》一编，论入德之序，愿诏经筵之臣，训释此书上进，庶于清燕之闲，以备观览。”从之。
　　初，邓温伯以母丧终制，除吏部尚书，梁焘权给事中，驳之，改知亳州，阅岁，复以承旨召。梁焘为御史中丞，与左谏议大夫刘安世、右谏议大夫硃光庭交章论“温伯出入王、吕党中，始终反覆。今之进用，实系君子小人消长之机。”又言：“温伯尝草蔡确制，称确有定策功，以欺惑天下，乞行罢黜。”累疏不报，焘等因力请外。庚戌，乃出焘知郑州，光庭知亳州，安世提举崇福宫。时刘挚疏乞暂出温伯，留焘等，苏辙亦三疏论之，皆不听。
　　给事中兼侍讲范祖禹上《帝学》八篇。
　　九月，丁丑，诏复集贤院学士。
　　丁亥，以孙迥知北外都水丞，提举北流；李伟权发遣北外都水丞，提举东流。
　　冬，十月，癸巳，罢都提举修河司，从中丞苏辙言也。
　　诏导河水入汴。
　　十一月，壬戌，高丽遣使贡于辽。
　　己巳，辽以南府宰相窦景庸为武定军节度使。景庸审决冤滞，轻重得宜，旋以狱空闻。
　　苏辙累言许将过失，将亦累表乞外。十二月，辛卯朔，以将为资政殿学士，知定州。
　　甲辰，侍御史上官均又言：“吕大防坚强自任，不顾是非，每有差除，同列不敢为异，惟许将时有异同，大防每怀私恨。苏辙素与大防相善，希合其意，尽力排将，期于必胜。将既以异论罢去，执政、台谏，皆务依随，是威福皆归于大防，纪纲法令，自此败坏矣。”因乞解言职，于是责知广德军。
　　丙辰，禁军大阅，赐以银枼匹帛，罢转资。
　　是岁，京北旱，浙西水灾。
　　辽放进士文充等七十二人。
续资治通鉴--●卷第八十二
●卷第八十二
　　　　【宋纪八十二】　起重光协洽正月，尽昭阳作噩七月，凡二年有奇。
　　　　 ○哲宗宪元继道显德定功钦文睿武齐圣昭孝皇帝元祐六年（辽大安七年）
　　春，正月，壬戌，辽主如混同江。
　　癸酉，诏：“祠祭游幸，毋用羔羊。”
　　丙戌，以龙图阁直学士、知杭州苏轼为吏部尚书。
　　中丞苏辙言：“自来河决，必先因下流淤高，上流不快，然后乃决。然则大吴之决，已缘故道淤高，今乃欲回河使行于北，理必不可。且见今北流深处，水行地中，实得水性。舍此不用，而欲引归故道，使水行空中，虽三尺童子皆知其妄，而建议之臣，恣行欺罔，居之不疑。今虽变回河之名为分水之议，而本司收买马头物料，至今不绝；又与本路监司奏随宜开导口地、河槽，务令深阔，并修葺紧急堤岸，酾为二渠。臣睹其指意虽为减水，其实暗作回河之计。欲乞圣慈特选骨鲠臣僚及左右亲信，往河北同安抚、转运诸臣踏行，开述利害闻奏。如臣所言不妄，即乞罢分水指挥，废东流一行官吏役兵，拆去马头锯牙。所贵河朔及邻路兵民早获休息，国家财赋不至枉费，则天下幸甚！”
　　二月，辛卯，以门下侍郎刘挚为尚书右仆射兼中书侍郎，龙图阁待制、知开封府王岩叟佥书枢密院事。
　　癸巳，以御史中丞苏辙为尚书右丞。命既下，而右司谏杨康国不书读，诏范祖禹书读行下。苏轼改翰林学士承旨，避嫌也。
　　以翰林学士承旨邓温伯为端明殿学士、礼部尚书。
　　乙亥，辽主如鱼儿泺。
　　壬寅，辽主命给渭州贫民耕牛布绢。
　　辛亥，王岩叟奏事罢，留身曲谢，言于太皇太后曰：“陛下听政以来，纳谏从善，凡所更改，务合人心，所以朝廷清明，天下安静。惟愿于用人之际，更加审察。”复少进而西，于帝前奏曰：“陛下今日圣学，当辨邪正。闻有以君子小人参用之说告陛下者，此乃深误陛下也。自古君子小人无参用之理，圣人但云君子内小人外则泰，君子外小人内则否。小人既进，君子必引类而去。若君子与小人竞进，则危亡之基也，不可不察。”
　　三月，庚申朔，御迩英阁，吕大防奏仁宗所书三十六事，请令图置坐隅，从之。
　　癸亥，上《神宗实录》，史官范祖禹、赵彦若、黄庭坚所修也。帝东向再拜，然后开编。吕大防于帘前披读，未久，帘中恸哭，止读，令进。
　　壬午，赐礼部奏名进士马涓等及诸科及第、出身九百五十七人。
　　丙戌，辽主驻黑龙江。
　　夏，四月，辛卯，罢幸金明池、琼林苑。先是吕大防请为赏花钓鱼之会，有诏用三月二十六日，而连阴不解，太皇太后谕旨：“天意不顺，宜罢宴。”众皆竦服。
　　壬辰，吕大防、刘挚奏：“危竿谕一事，在三十六年之前，注释失仁宗意。盖圣意以为人君居至高至危之地，须用正直之人，譬如危竿须用正直之木。古人谓邪蒿，人君不可食，食之固无害，以其名不正也，况邪佞小人乎！”
　　乙未，复置通礼科，从礼官请也。
　　丙申，诏恤刑。
　　辛丑，诏：“大臣堂除差遣，非行能卓异者不可轻授，仍搜访遗材以备擢任。”
　　夏人寇熙河、兰岷、鄜延路。
　　壬寅，太白昼见。
　　壬子，赐南平王李乾德袍带、金帛、鞍马。
