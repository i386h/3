<!-- { "loadSidebar": true } -->
　　庚辰，江、浙制置使周望引兵至衢州，而苗傅与其徒犯江山县。傅之行也，常以王钧甫、马柔吉将赤心队为先锋，去大军十里而屯。时帝命诸将，以罪止傅兄弟及刘正彦、钧甫、柔吉、张逵，馀皆罔治。赤心军士闻诏宽大，乃叛傅，钧甫遂焚河梁以断其路，率赤心之众降于望。望使人受降书，未成，其前军统领、右武大夫、归州防御使张翼等七人，谓钧甫反覆，斩钧甫及柔吉首以降，贼党大惧。诏以翼为翊卫大夫、温州观察使，诸将赵秉渊、杨忠悯，归朝官赵棫、赵休，并进三官，仍以棫、休为直秘阁。秉渊，易县人，宣和末，杀契丹廋军，以城来降。忠悯，其先榆次人也。
　　苗傅等闻韩世忠且至，遂引后趋信州。世忠闻之，恐其滋蔓闽、广，乃自浦城捷出以邀之。
　　辛巳，帝次镇江府。翰林学士滕康请命有司祭陈东之墓，御笔令守臣并张悫致祭。帝谕执政，以悫古之遗直，东忠谏而死，皆厚恤其家焉。
　　乙酉，帝至江宁府，驻神霄宫，改江宁府为建康府。
　　起复朝散郎洪晧为徽猷阁待制、假礼部尚书、充大金通问使。
　　初，议遣人使金，张浚因荐晧；吕颐浩召与语，大悦。俄诏赐对，时晧方墨衰绖，颐浩脱巾衣服之。既对，帝以国步艰难，两宫远狩为忧。晧极言：“天道好还，金人安能久据中土！此正《春秋》邲、鄢之役，天其或者警晋训楚也。”帝悦，晋晧五官，擢待制，而以武功郎龚璹为右武大夫、假明州观察使，副之。
　　帝遣左副元帅宗翰书，称：“宋康王构谨致书元帅閤下：愿用正朔，比于籓臣。”上令晧与宰执议国书，晧欲有所易，颐浩不乐，遂罢迁官之命。
　　溃卒硃海，有众数千人，入定远县界，知县事魏孝友率兵至永康镇，迓海请战，海曰：“我假道而过，秋毫不敢犯，尚何与公战乎！”孝友不从，以兵击之。海怒，与战，民兵皆溃。海执孝友至县，杀之。
　　苗傅寇浦城县。时御营副使司前军统制王德，既杀江、浙制置司裨将陈彦章，欲与制置使韩世忠战，世忠曰：“苗、刘未平，若与之战，乃是更生一敌，不如避之。”
　　夜，世忠将至浦城北十里，与傅、正彦遇于涣梁驿。正彦屯溪北，傅屯溪南，跨溪据险设伏，相约为应。世忠率诸军力战，骁将李忠信、赵竭节恃勇陷陈，右军统制官马彦溥驰救，死之。贼乘胜至中军，世忠瞋目大呼，挺矛而入，正彦望见，失声曰：“吾以为王德，乃韩将军也！”正彦少却，世忠挥兵以进。正彦坠马，世忠生擒之，尽得其金帛子女。傅弃军遁去。苗瑀收馀卒得千六百人，进破剑川县，又犯虔州。事闻，再赠彦溥武成军节度使，谥忠壮。
　　先是朝散郎刘晏在正彦军中，傅使统赤心队，晏谓其部曲曰：“吾岂从逆党反者邪！韩制使来，吾济事矣。”遂率众归世忠。浦城之战，世忠以晏骑六百为疑兵于浦山之阳，贼见，大骇。晏以所部力战，世忠上其功，迁一官。
　　初，薛庆据高邮，兵至数万人，附者日众。知枢密院事张浚闻庆等无所系属，欲亲往招之。浚既渡江，靳赛以兵降。戊子，至高邮，入庆垒，从者不满百人。浚出榜示以朝廷恩意，庆遂感悦归服。
　　己亥，都省言：“自军兴以来，天下多事，四方文移增倍。前日宰执疲耗于案牍，而边防军政所当急者，反致稽缓。此无它，中书别无属官故也。请用熙宁故事，复置中书、门下省检正官二员，分书六房事，省左右郎官二员。”从之。
　　是日，苗翊率众出降，未解甲，复从其将孟皋计，欲遁之温、台。裨将江池闻之，杀皋，擒翊，降于制置使周望，其众皆解甲。
　　有举子程妥者，崇安人，时在傅军为傅谋，与苗瑀、张逵收馀兵入崇安县，统制官乔仲福、王德共追之，尽降其众。傅夜脱身去，变姓名为商人，与其爱将张政亡之建阳县，土豪承节郎詹标觉而邀之，留连数日。政知不免，密告标曰：“此苗傅也。”标执以告南剑州同巡检吕熙，以赴福建提点刑狱公事林杞，杞恐政分其功，与熙谋，使护兵杀政崇安境上，自以傅追世忠授之，遂槛赴行在。
　　辛丑，张浚自高邮至行在。复以浚知枢密院事。
　　先是浚入薛庆军，人传事有不测，淮南招抚使王侄即以兵渡江。会薛庆既得厚赏，从其党王存计，亟以兵卫浚而出。帝闻之，即日趣浚归，浚辞曰：“高邮之行，徒仗忠信，虽不至如所传闻，然身为大臣，轻动损威，罪莫甚焉。”诏不允，以庆守高邮军。帝亲书御制《中和堂诗》赐浚曰：“愿同越勾践，焦思先吾身。”卒章曰：“高风动君子，属意种蠡臣。”
　　是行也，御营使司主管机宜文字、承直郎任贶，至高邮遇贼，坠马死，命以银帛赐其家，录其子仲全为忠州文学。
　　丁未，尚书省请以江、池、饶、信州为江州路，建康府、太平、宣、徽州、广德军为建康府路，并以守臣充安抚制置使，其江州守臣，更不带江东、湖北字入衔；从之。
　　六月，戊申朔，升盱眙县为盱眙军。
　　徽猷阁待制洪晧奉使至淮南，邀宿、泗州都大捉杀使李成以兵护送。而成方与遥郡防御使耿坚共围楚州，责通判权州事贾敦诗，谓其降敌。坚，河北人，初以义兵保护乡井，既而率所部南来，至袭庆府与成会，及是俱在淮东。晧先以书抵成，成曰：“汴涸，虹有红巾，非五千骑不可往，军食绝，不克如命。”晧闻坚可撼，阴遣说之曰：“君越数千里赴国家急，山阳纵有罪，当禀于朝。今擅兴兵，名勤王，实作贼耳。”坚意动，遂强成敛兵。晧行至泗境，谍报有迎骑介而来，晧复还，且上疏言：“李成以朝廷不恤之而稽馈饷，有引众纳命建康之语。今靳赛据扬州，薛庆据高邮，万一三叛连衡，何以待之！此含垢之时，宜遣辩士谕意，优进其秩，畀以京口纲运，如晋待王敦可也。”帝遂遣閤门宣赞舍人贺子仪抚谕成，给米五万斛。吕颐浩亦为书遗成，言：“左右欲图王图霸，须有天命。若无天命，虽以项羽之强，终必灭亡。”颐浩怒皓不先白己，乃奏其稽留生事，贬秩二等，皓遂转由滁阳以行。耿坚后亦为李成所并。
　　己酉，帝以久雨不止，谕辅臣，恐下有阴谋或人怨所致，于是吕颐浩、张浚皆谢罪求去。帝曰：“宰执岂可容易去位！来日可召郎官以上赴都堂言阙政。”
　　御史中丞张守上言：“陛下罪己之诏数下矣，而天未悔祸，实有所未至尔。傥能应天以实不以文，则安知谴告警惧，非诱掖陛下以启中兴之业乎！”先是守尝进修德之说，疏凡三上，且曰：“愿陛下处宫室之安，则思二帝、母后氈庐毳幕之居；享膳羞之奉，则思二帝、母后亶肉酪浆之味；服细爰之衣，则思二帝、母后穷边绝塞之寒苦；操予夺之柄，则思二帝、母后语言、动作受制于人；享嫔御之适，则思二帝、母后谁为之使令；对臣下之朝，则思二帝、母后谁为之尊礼。要如舜之兢业，汤之危惧，大禹之菲恶，文、武之忧勤，圣心不倦，盛德日隆，而天不之助顺者，万无是理也。”及是又申言之，且曰：“天时人事，至此极矣，陛下睹今日之势与去年孰愈？而朝廷之措置施设，与前日未始异也。俟其如维扬之变而后言之，则虽斥逐大臣，无救于祸。汉世灾异策免三公，今位宰相者虽有勋绩，然其才可以办一职而识不足以干万机，愿更择文武全才海内所共推者擢任之。”
　　中书舍人季陵言：“金人累岁南侵，生灵涂炭，城邑丘墟，怨气所积，灾异之来，固不足怪。惟先格王正厥事，则在我者其可忽耶！臣观庙堂之上无擅命之人，惟将帅之权太盛；宫阃之内无女谒之私，惟宦寺之习未革。今将帅位高身贵，家温禄厚，拥兵自卫，浸成跋扈之风。去年御敌，尝遣王渊，桀骜不行；改命范琼，心怀怏怏。苗、刘二贼乘间窃发，岂一朝一夕之故哉！逮勤王之师一至钱塘，拘占房舍，攘夺舟船，凌轹官吏，侵渔百姓，恃功益骄，莫敢谁何，此将帅之权太盛也。宦寺挠权，为日固久，不幸维扬大臣暗于事机，渡江之初，得以自衒，窃弄威柄，有轻外朝之心，上下共愤，卒碎贼手，亦可以戒矣。比闻蓝珪之流，复有召命，党与相贺，气焰益张，众召僧徒，广设斋会，以追荐钱塘之被害者，行路见之，疑其复用，莫不切齿，此宦寺之习未革也。自古天子之出，必载庙主而行，示有尊也。前日南渡，事出仓卒，有司迎奉，不能如礼。既至钱塘，置太庙于道宫而荐享有阙，留神御于河浒而安奉后时，行路之人，见者流涕。今兹驻跸，又几月矣，未闻下款谒之诏，慰在天之灵，《洪范》不肃之咎，臣意宗庙当之。比年盗贼杀戮长吏，如刲孤豚，残虐百姓，如刈草艾，朝廷苟且，例许招安，未几再叛，反堕贼计。元凶之罪罔获，忠臣之愤不雪，赤子之冤未报，不谋之咎，臣意盗贼当之。昨太母临朝，奸臣马扩上疏，谓上策入蜀，中策都武昌，下策都江宁，臣常诘之，第言‘天子必惮远涉，由下引之以及中，由中引之以及上。’此奸谋也。扩乃西人，知关陕残破，不可以遽往，欲先幸蜀以便私耳。侧闻道路之言，谓銮舆不久居此，人情皇皇，未知死所，立赏禁止，终莫之信。虽自臆度，决无是事，万一有之，不几于狂乎？《洪范》常雨之证，恐或由此。自军兴以来，既结保甲，又改巡社，既招弓手，又募民兵，追呼急于星火，割剥侵于肌肤，民力竭矣，而犹求焉，不几于急乎？《洪范》常寒之证，恐或由此。且阳为德，阴为刑，常雨常寒，阴道太盛，陛下正当修德以应天。能制将帅，乃德之刚，能抑宦寺，乃德之正。事宗庙以孝，禁盗贼以义，谋国以智，安民以仁，如此行之，则人心悦而天意得矣。”帝嘉纳之。
　　司勋员外郎赵鼎言：“自熙宁间王安石用事，肆为纷更，祖宗之法扫地而生民始病。至崇宁初，蔡京托名绍述，尽祖安石之政以致大患。今安石犹配飨庙庭，而京之党未族，臣谓时政之阙，无大于此，何以收人心而召和气哉！”帝纳其言，遂罢安石配享神宗庙庭。靖康初，廷臣有请罢安石配飨者，争议纷然，至是始决。
　　乙卯，诏：“军兴以来忠义死节之家，令中书省、枢密院籍记姓名，优加存恤，访其子孙，量材录用。”
　　丙辰，诏：“诸路监司、郡守，遇朔望率见任官望拜二圣。”
　　是日，苗傅后军部将韩隽犯光泽县，陷之。
