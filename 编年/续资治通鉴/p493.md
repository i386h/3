<!-- { "loadSidebar": true } -->
　　先是蒙古主宗亲咸辅堪汗为金所戕，尝欲复仇。会金降俘具言其主暴虐，乃定议伐金，然未敢轻动也。遂举兵复伐奈曼，擒博啰裕汗以归。迪延汗子库楚类汗与托克托奔额尔迪实河。
续资治通鉴--●卷第一百五十八
●卷第一百五十八
　　　　【宋纪一百五十八】　起强圉单阏正月，尽屠维大荒落十二月，凡三年。
　　　　 ○宁宗法天备道纯德茂功仁文哲武圣睿恭孝皇帝开禧三年（金泰和七年，蒙古太祖二年）
　　春，正月，丁丑朔，两淮宣抚使邱崈罢。己卯，命知枢密院张岩督视江淮军马。
　　时金已有和意，崈上疏请移书金帅以成前议，且言金人既指韩侂胄为元谋，若移书，宜暂免系衔。侂胄大怒，以岩代崈。李壁力争，言崈素有人望，侂胄变色曰：“今天下独有一邱崈耶？”
　　金完颜匡进攻襄阳。先是匡进所掠女子百人。金主方喜于吴曦之降，赐匡诏曰：“陕西一面，虽下四州，吴曦之降，朕所经略。自大军出境，惟卿所部众力为多。今南伐之事，责成卿等，区区俘获，不足羡慕。彼恃汉水以为险阻，棰马而渡，如涉坦途，荆楚削平，不为难事。虽天佑助，亦卿筹画之效也。益宏远图，以副朕意。”匡得诏，遂进师，旋遣完颜福海败宋援兵于白石峪。
　　戊寅，金敕宰臣举材干官。
　　庚辰，以陈自强兼枢密使。
　　癸未，金人破阶州。
　　乙酉，金赠故寿州军士魏全官，赐钱百万。初，李爽围寿州，刺史徒单曦募人往斫营，全在选中，为爽兵所执。爽谓全曰：“若为我骂金主，免若死。”全至城下，反骂宋主，爽乃杀之。
　　戊子，金主召完颜纲赴中都，旋以为陕西宣抚副使，还军中。
　　辛卯，吴曦招通判光元府权大安军事杨震仲，震仲不屈，饮药死。
　　甲午，吴曦遣将利吉引金兵入凤州，以四郡付之，表铁山为界。曦即兴州为行宫，改元，置百官，使人告其伯母赵氏。赵怒，绝之。叔母刘日夜号泣，骂不绝口。曦又遣董镇至成都治宫殿，分其所统兵十万为统帅，遣禄祁等戍万州，泛舟下嘉陵江，声言约金人夹攻襄阳。下黄榜于成都、潼川、利州、夔州四路，以兴州为兴德府，召随军转运使安丙为丞相长史，权行都省事。
　　吴晛为曦谋，宜收用蜀名士以系民心。于是陈咸自髡其发，史次秦自瞽其目，李道传、邓性甫、杨泰之悉弃官去。
　　吴曦所遣使郭澄等将归蜀，金主谕之曰：“汝主效顺，以全蜀归附，朕甚嘉之。然立国日浅，恐宋兵侵轶，人心不安，凡有当行事，已委完颜纲移文计议。”旋以同知临洮府事珠赫寽果勒齐为曦封册使，谕之曰：“卿以边面宣力，加之读书，蜀人识卿威名，勿以财贿动心，失大国体。”
　　金布萨揆有疾，丙申，命左丞相崇浩兼都元帅，行省于南京，以代之。
　　金主既杀其叔永蹈、永中，久颇悔之，尝以密札赐张行简曰：“朕念镐、郑二王，误干天常，自贻伊戚，藁葬效野，多历年所，朕甚悼焉。欲追复前爵，备礼改葬，卿可详阅故事以闻。”行简乃具汉淮南厉王长、楚王英、唐隐太子建成、巢刺王元吉、谯王重福故事，并草诏以进。时永中已改葬，二月，丁巳，金主命复镐王永中、郑王永蹈爵，谥永中曰厉，其子瑜等仍禁锢。以周王永济子璪为郑王後。
　　己未，程松罢。以杨辅为四川制置使，吴曦逐之。
　　初，辅知成都，常言吴曦必反。帝意辅能诛曦，乃密诏授辅制置使，许以便宜从事。青城山道人安世道献书于辅曰：“世道虽方外人，而大人先生亦尝发以入道之门。窃以为公初得曦檄，即当还书，诵其家世，激以忠孝，聚官属军民，素服号恸，因而散金发粟，彭集忠义，闭剑门，檄夔、梓，兴仗义之师，以顺讨逆。而士大夫皆酒缸饭囊，不明大义，尚云少屈以保生灵，何其不知轻重如此！此非曦一人之叛，乃举蜀士大夫之叛也。且曦虽叛逆，犹有所忌，未敢建正朔，杀士大夫，尚以虚文见招，亦以公之与否卜民之从违也。今悠悠不决，徒为妇人女子之悲，远近失望。区区行年五十二矣，古人言：‘可以生而生，福也；可以死而死，亦福也；’决不忍污面戴天，同为叛民也。”辅有重名，蜀士大夫多劝举义兵，而世道之言尤切。辅自以不习兵事，且内郡无兵，迁延不发。曦移辅知遂宁府，辅以印授通判韩植，弃成都去。
　　以知建康府叶适兼江淮制置使。适谓三国孙氏尝以江北守江，自南唐以来始失之，乃请于朝，兼节制江北诸州，诏从之。时羽檄旁午，而适治事如平时，军须皆从官给，民以不扰，其防守皆尽法度。
　　庚申，以旱，诏决系囚。
　　癸亥，金主如建春宫；丙寅，还宫。
　　丁卯，罢江、浙、荆湖、福建招军。
　　戊辰，金平章政事兼左副元帅布萨揆卒于下蔡。丧归，金主亲临奠，谥武肃。揆体刚内和，与物无忤，临民有惠政。其为将也，军门镇静，赏罚必行。初渡淮，即命撤去浮梁，所至皆因粮于敌，无馈运之劳。未尝轻用士卒，与之同甘苦，人亦乐为用。
　　金完颜匡久围襄阳，士卒疾疫；会闻崇洗至汴，庚午，引师还。
　　辛未，蠲两淮被兵诸州租赋。
　　癸酉，金判平阳府事卫王永济改武定军节度使，兼奉圣州管内观察使。
　　监兴州合江仓益昌杨巨源谋讨吴曦，乃阴与曦将张林、硃邦宁及忠义士硃福等深相结。眉州人程梦锡知之，以告安丙。丙时称疾，未视事，乃属梦锡以书致巨源，延至卧所。巨源曰：“先生而为逆贼丞相长史耶？”丙号哭曰：“目前兵将，我所知，不能奋起。必得豪杰，乃灭此贼。”巨源曰：“非先生不足以举此事，非巨源不足以了此事。”会兴州中军正将李好义，亦结军士李贵、进士杨君玉、李坤辰、李彪等数十人谋诛曦。好义曰：“此事誓死报国，救四蜀生灵。但曦死后，若无威望者镇抚，恐一变未已，一变复生。”欲立长史安丙以主事，使坤辰邀巨源与会。巨源往与约，还报丙。丙始出视事。君玉与白子申共草密诏。
　　乙亥，未明，好义率其徒七十四人入伪宫。时伪宫门洞开，好义大呼而入曰：“奉朝廷密诏，以安长史为宣抚，令我诛反贼，敢抗者夷其族。”曦卫兵千馀，闻有诏，皆弃梃而走。巨源持诏乘马，自称奉使，入内户。曦启户欲逸，李贵前执之，刃中曦颊。曦反扑贵仆于地，好义即呼王换斧其腰，曦始纵贵，贵遂斫其首，驰告丙。宣诏，持曦首抚定，城中市不易肆，尽收曦党，杀之。众推丙权四川宣抚使，巨源权参赞军事。丙陈曦所以反及矫制平贼便宜赏功状，上疏自劾，待罪，函曦首及违制法物与曦所受金人诏印送于朝。曦僭立凡四十一日。
　　先是韩侂胄闻曦反，大惧，与曦书，许以茅土之封，且召知镇江府宇文绍节问计。绍节云：“安丙必能讨贼。”侂胄乃密以帛书谕丙云：“若能图曦报国以明本心，即当不次推赏。”书未达而诛曦，露布已至，举朝大喜。
　　曦首至临安，献于庙社，枭之市三日。诏诛曦妻子，家属徙岭南，夺曦父挺宫爵，迁曦祖璘子孙出蜀，存璘庙祀，玠子孙免连坐。
　　金珠赫寽果勒齐未至蜀而吴曦已诛，金主闻之，意殊沮，遣使责完颜纲曰：“曦之降，自当进据仙人关，以制蜀命，且为曦重。既不据关，复撤兵，使安丙无所惮，是宜有今日也！”
　　三月，丁丑，斩伪四川都转运使徐景望于利州。
　　庚子，以杨辅为四川宣抚使，安丙副之，许奕为宣谕使。
　　金以完颜匡为左副元帅。
　　壬寅，四川宣谕使程松落职，筠州安置；寻徙澧州。
　　杨巨源、李好义谓安丙曰：“曦死，贼破胆矣。关外西和、成、阶、凤四州，为蜀要害，宜乘势复取之；不然，必为后患。”丙从之，好义进兵，次于独头岭，会忠义及民兵夹击，金人死者蔽路。七日，至西和州，金将完颜钦遁去。好义整众而入，军民欢呼迎拜，好义籍府库以归于官。于是张林、李简复成州，刘昌国复阶州，张翼复凤州，孙忠锐复大散关。金巩州钤辖完颜阿实战死，金主命完颜纲撤五州之兵，退保要害。好义进趣秦州，军声大振，丙心忌之。
　　夏，四月，丙辰，金以赫舍哩子仁为右副元帅。
　　己未，以方信孺为国信所参议官，如金军。时韩侂胄募可以报使金帅府者，近臣荐信孺可使，自萧山丞召赴行在，命以使事。信孺曰：“开衅自我，金人设问首谋，当以何词答之？”侂胄矍然。信孺遂持张岩书以行。
　　丁卯，召杨辅还，以吴猎为四川制置使。时朝廷察安丙与辅异，召辅赴阙。辅抵建康，引咎不进。著作佐郎杨简言辅弃成都，不当召，遂命辅知建康。
　　戊辰，以资政殿学士钱象祖参知政事。
　　己巳，改兴州为沔州，以李好义为副都统制。
　　庚午，赠杨震仲官，仍官其子一人。
　　癸酉，金人复破大散关。安丙素恶孙忠锐，至是大散关失守，丙檄忠锐还，欲杀之，先命杨巨源偕李邦宁以沔兵二千策应。巨源至凤州，因忠锐出迎，伏壮士于幕后，突出杀之，及其子揆。丙遂以忠锐附伪表闻于朝。
　　五月，戊寅，诏：“吴曦党李绅之等十六人，除名，编管两广及湖南诸州。”
　　己卯，金主幸东园，射柳。
　　辛卯，太皇太后谢氏崩。
　　戊戌，复以杨辅为四川制置使，召吴猎还。
　　李好义攻秦州，围皁角堡，金都统珠赫寽果勒齐以兵赴之。好义列陈山谷，以武车为左、右翼，伏弩其下，径前搏战，果勒齐御之。南师阳却，果勒齐追之，遇伏，不得前，乃退而结陈。好义麾众复至，凡五战，南师陈益坚。果勒齐患之，分骑为二，轮悉出战；久之，潜遣兵自山驰下合击，南师陈动，士卒多死，好义乃解围去。
　　是月，金放宫女二十人。
　　六月，乙巳朔，金诏：“朝官六品、外官五品以上及亲王，举通钱谷一人，不举者罚，举不当者论如律。”
　　己酉，金以山东多盗，制：“同党能自杀捕者，官赏有差。”
　　戊午，金以乌库哩谊为元帅左监军，完颜萨喇为元帅左都监。
　　己未，李好义遇毒死，时吴曦旧将王喜，遣其党刘昌国赴西和州，听好义节制。好义与之酬酢，欢饮达旦，好义心腹暴痛死，昌国遁去。即殓，口鼻爪指皆青黑，居民号恸如私亲。朝廷虑喜为变，授节度使，移荆鄂都统制。既而昌国痘发死。
