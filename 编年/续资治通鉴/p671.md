<!-- { "loadSidebar": true } -->
　　察罕特穆尔谍知汴梁城中食且尽，乃与诸将阎思孝、李克彝、虎林赤等议分门而攻。戊寅夜，将士鼓勇登城，斩关而入，遂拔之。刘福通奉其主小明王从数百骑出东门遁走，仍据安丰。获伪后及贼妻子数万，伪官五千，符玺、印章、宝货无算。全居民二十万，军无所私，市不易肆，不旬日，河南悉定。献捷京师，以功拜河南行省平章政事兼知河南行枢密院事、陕西行台御史中丞，仍便宜行事。诏告天下。
　　察罕特穆尔既定河南，乃以兵分镇关陕、荆襄、河洛、江淮，而重兵屯太行，营垒旌旗，相望数千里。乃日修车船，缮兵甲，务农积谷，训练士卒，谋大举以复山东。
　　乙卯，蝗自河北飞渡汴梁，食田禾尽。
　　九月，癸巳，以中书平章政事特哩特穆尔为陕西行省左丞相，便宜行事。
　　吴奉国上将军徐达，佥院张德胜，率兵自无为州登陆，夜至浮山寨，败赵普胜别将于青山。追至潜山，陈友谅遣参政郭泰渡沙河逆战，德胜复大破之，斩郭泰，遂克潜山，命将守之。
　　乙未，陈友谅杀其将赵普胜。
　　初，友谅既忌普胜，又有言普胜欲归吴者。及是愤潜山之败，友谅益欲杀普胜，乃诈以会军为期，自至安庆图之。普胜不虞友谅之图己，闻其至，且烧羊出迎，于雁氵义登舟见友谅，友谅遂执而杀之，并其军。
　　乙巳，以湖南北、浙东西四道廉访司之地皆陷，诏任其所便之地置司。
　　丙午夜，白虹贯天。
　　丁未，吴取衢州路。
　　时常遇春围城两月馀，攻击无虚日。枢密院判张斌度不能守，密遣其下约降，是夕，斌潜出小西门，迎吴军入城。宋巴延布哈不知其降，犹督兵拒战。俄而城中火起，遇春等入城，众遂溃。总管冯浩赴水死，宋巴延布哈及院判都尼等被执。改衢州路为龙游府，进遇春佥枢密院。
　　甲寅，吴遣博士夏煜授方国珍福建行省平章，其弟国瑛参政，国珉佥枢密分院事，各给符印，仍以所部兵马城守，候命征讨。煜至庆元，国珍欲不受，业已降；欲受之，又恐见制；乃诈称疾，但受平章印，告老，不任职，遇使者亦颇倨。惟国珉开院署事。
　　自中原丧乱，江南漕久不通，至是河南始平，乃遣兵部尚书巴延特穆尔、户部尚书曹履享，以御酒、龙衣赐张士诚，征海运粮。巴延等至杭州，传诏令方国珍具舟以运，而达实特穆尔总督其事。既而士诚虑国珍载粟不入京，国珍又恐士诚掣其舟，乘虚袭己，互相猜疑。巴延往来开谕，二人乃奉诏。
　　冬，十月，庚申朔，诏京师十一门皆筑甕城，造吊桥。
　　以方国珍为江浙行省平章政事。
　　壬申，吴元帅俞廷玉率兵攻安庆，不克，卒于军。廷玉，佥院通海之父也。
　　张士诚兵攻江阴，吴守将吴良遣万户聂贵、蔡显率众间道出无锡三山绝其后，士诚兵遁去。
　　张士信大发浙西诸郡民筑杭州城，分为三番，以一月更代，皆裹粮远役，而督事长吏复藉之酷敛，鞭扑棰楚，死者相望。自七月兴工，至是月始毕，僚属为立碑以纪功。
　　初，嘉兴通判缪思恭，当张士信来攻，杨鄂勒哲命典火攻，官军大捷。及是城杭州，士信檄思恭统所属工徒就役，欲乘此僇辱之，俾治西北面数十百丈。思恭每作则先人，止则后众，劳来督罚，殊得众心，视他所筑倍坚好，士信亦无奈何。一日，巡工至其所，日已暮，而工犹未辍，士信曰：“日入而息，何独劳民如此？”思恭曰：“平章礼绝百司，犹日夕敬共王事，况小民，敢偷馀晷！”士信曰：“此人口利如锥，何怪杉青闸畔，烈烈逼人！”思恭曰：“今幸太尉革面，国家借此得成奖顺之典。若念杉青之役，犹恨不力，纵逸平章耳！”士信曰：“别驾好将息，言及杉青，犹使人肉跳不止。”
　　十一月，壬寅，吴兵取处州路。
　　初，经略使李国凤至浙东，承制拜舒穆噜伊逊为江浙行省参知政事，以守处州。吴国公既定宁越，即命耿再成驻兵缙云之黄龙山，谋取处州。至是佥院胡大海帅师入境，伊逊遣元帅叶琛屯桃花岭，参谋林彬祖屯葛渡，镇抚陈仲贤、照磨陈安屯樊岭，元帅胡深守龙泉，以拒敌。久之，右司郎中刘基弃官而归，伊逊无可与谋者，将士怠弛，皆无斗志。大海乃出军抵樊岭，与再成合攻之，连拔桃花岭、葛渡二寨，进薄城下。伊逊战败，弃城走，将士皆溃散。遂克处州。
　　胡大海部将缪美，分兵略定诸县，得叶琛，使谕胡深曰：“吾王，天授也，士之欲立功名者，不以此时自附，将谁与僇力！且去年尔之众战而大败，今年我之师不战而胜，则天意亦可见矣。与其险阻偷生旦夕，何如改图，可以保富贵也！”深然之，乃出降。龙泉、庆元皆平。
　　戊申，陈友谅兵陷杉关。
　　十二月，甲子，张士诚以分水之败，复遣其将据新城三溪结寨，数出寇掠，吴元帅何世明击破之，斩其将，分水兵溃去。自是士诚不敢窥严、婺。
　　戊辰，吴国公命佥院常遇春帅师攻杭州。
　　杭民尚奢侈，无蓄积，城门既闭，米旋尽，糟糠与米价等。既而糟糠亦尽，以油车糠饼捣屑啖之，饿死者十六七。
　　知枢密院事乌兰哈达领台哈布哈军，其所部方托克托与弟方巴特穆尔时保辽州，乌兰哈达屯孟州。是月，与察罕特穆尔部将班布尔实等交兵，已而乌兰哈达独引达勒达军还京师，方托克托等乃从博啰特穆尔。
　　先是陈友谅破龙兴，其伪主徐寿辉欲徙居之。友谅恐其来不利于己，遣人尼其行，寿辉不得已而止。至是寿辉复欲往，友谅仍遣人止之，寿辉不听，引兵发汉阳。行次江州，友谅阳遣使出迎，而阴伏兵于城西门外，寿辉既入，门闭，伏发，尽杀其部属。以江州为都，奉寿辉居之，友谅自称汉王，立王府于城西隅，置官属。自此事权一归于友谅，寿辉但拥虚位而已。
　　上都宫阙既废，是岁以后，帝不复时巡。
　　帝在位久，而皇太子春秋日盛，军国之事，皆其所临决。皇后奇氏乃谋内禅，遣资政院使保布哈谕意于丞相泰费音，泰费音不答，皇后又召泰费音至宫中，举酒申前意，泰费音终依违而已。太子欲去之，知枢密院事努都尔噶闻而叹曰：“善人，国之纪也。苟去之，国将何赖乎！”数于帝前左右之，故太子之志不得逞。
　　会努都尔噶卒，太子遂决意去泰费音，以中书左丞成遵及参知政事赵中，皆泰费音所用，两人去则泰费音之党孤。于是监察御史迈珠、僧格实哩承望风旨，嗾宝坻县尹邓守礼、弟子初等诬告遵、中与参议萧庸等六人皆受赃，太子命御史台、大宗正府等官杂问之，锻炼使成狱，遵等皆杖死，中外冤之。泰费音知势不可留，数以疾辞位。后数年，御史台臣辩明遵等诬枉，诏给还所授宣敕。
　　初，江南行台御史大夫纳琳赴召，由海道入朝，抵黑水洋，阻风而还。至是复由海道趋直沽，山东俞宝率战舰断粮道，纳琳命其子安安及同舟人拒之，破其众于海口，遂抵京师。帝遣使劳以上尊，皇太子亦馈酒脯。而纳琳感疾日亟，卒于通州，年七十有九。
　　京师有鸱鸮百群，夜鸣至晓，连月乃止。居庸关子规啼。
　　钱清场盐司会稽杨维桢迁江西儒学提举，未上，值兵乱，避地杭州。张士诚闻其名，欲见之，维桢谢不往，复书斥其所用之人。
　　其略曰：“阁下乘乱起兵，首倡大顺，以奖王室。淮、吴之人，万口一辞，以阁下之所为，有今日不可及者四：兵不嗜杀，一也；闻善言则拜，二也；俭于自奉，三也；厚给吏禄而奸贪必诛，四也。此东南豪杰望阁下之可与有为者也。然贤人失职，四民失业者尚不少也。吾惟阁下有可畏者又不止是：动民力以摇邦本，用吏术以括田租，铨放私人不承制，出纳国廪不上输，受降人不疑，任忠臣而复贰也。六者之中，有其一二，可以丧邦，阁下不可以不省也。
　　“况为阁下之将帅者，有生之心，无死之志矣；为阁下之守令者，有奉上之道，无恤下之政矣；为阁下之亲族姻党省，无禄养之法，有行位之权矣。有假佞以为忠者，有托诈以为直者，有饰贪虐以为廉良者。阁下信佞为忠，则靳尚用矣；信诈为直，则赵高用矣；信贪虐为廉良，则跖、乔者进，随、夷者退矣。又有某绣使拜寇而乞生，某太守望敌而先退，阁下礼之为好人，养之为大老，则死节之人少，卖国之人众矣。是非一谬，黑白俱紊，天下何自而治乎！及观阁下左右参议赞密者，未见其砭切政柄，规进阁下于远大之域者，使阁下有可为之时，有可乘之势，而讫无有成之效，其故何也？为阁下计者少而为身谋者多也。
　　“阁下身犯六畏，衅隙多端，不有内变，必有外祸，不待智者而后知也。阁下狃于小安而无长虑，东南豪杰又何望乎！仆既老且病，爵禄不干于阁下，惟以东南切望于阁下，幸采而行之，毋蹈群小误人之域，则小伯可以为钱镠，大伯可以为晋重耳、齐小白也。否则麋鹿复上姑苏台，始忆维桢之言，於乎晚唉！”众恶其切直，目为狂生。
　　时四境日蹙，朝廷方倚达实特穆尔为保障，而纳贿不已，维桢上书讽之，由是不合。久之，乃徙居松江。
　　　　 ○顺帝至正二十年（庚子，一三六零年）
　　春，正月，己丑朔，察罕特穆尔请以巩县改立军州万户府，招民屯种，从之。
　　御史大夫鲁达实、中丞耀珠奏：“今后各处从宜行事官员，毋得阴挟私仇，明为举索，辄将风宪官吏擅自迁除，侵扰行事，沮坏台纲。”从之。
　　己亥，夏煜自庆元还建康，言方国珍奸诈状，非兵威无以服之。吴国公曰：“吾方致力姑苏，未暇与校。”乃遣都事杨宪、傅仲章往谕之曰：“及今能涤心改过，不负初心，则三郡之地，庶几可保。不然，吾恐汝兄弟败亡，妻子为修，徒为人所指笑也。”国珍不省。
　　癸卯，大宁路陷。
　　乙卯，会试举人，知贡举平章政事巴特玛实哩、同知贡举翰林学士承旨李好文、礼部尚书许从宗、考试官国子祭酒张翥等言：“旧例，各处乡试举人，三年一次，取三百名，会试取一百名。今岁乡试所取，比前数少，止有八十八名，会试三分内取一分，合取三十名，请于三十名外添取五名。”从之。
　　是月，张士诚破濠州，遣其将李济据之，寻又破泗、徐、邳等州。
　　二月，戊午朔，中书左丞相泰费音罢为太保，俾养疾于家。御史台言：“时事艰危，正赖贤材弘济，泰费音以师保兼相职为宜。”帝不能从。
　　会阳翟王勒呼木特穆尔倡乱，骚动北边，势逼上都，皇太子乃言于帝，命泰费音留守上都，实欲置之死地。泰费音遂往，有同知太常院事托欢者，泰费音子额森呼图克故将也，闻阳翟王将至，乃引兵缚王至军前，泰费音不受，令生致阙下，北边遂宁。
