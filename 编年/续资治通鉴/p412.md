<!-- { "loadSidebar": true } -->
　　徐宗偃之在淮阴也，有宿迁孙一者自北来，言尝为金差往滨州充水手，暨逃归而家属已渡淮，偶相值于此。备陈海道曲折，谓舟船虽大且多，然皆松木平底，不可涉洋。水军虽多，悉签乡夫，朝夕逃遁，一有警急，必致溃散，及有愿募人往焚烧其舟船者。宗偃因条具边防利便，遂并以其事白庙堂，附疾置以达，至奏邸，特空函耳。朝廷乃札付仲偃，根究沿路盗拆。后数日，乃知递过山阳城下，为郡中窃匿，宗偃复条画附仿、抡以闻。
　　癸亥，金杀布萨师恭，以其党于太后也。
　　先是金主使萧图喇等讨契丹萨巴，连战无功，既而萨巴闻师恭以大军至，乃遁。师恭追之垂及，金主使师恭之子以传逆之，至则戮于市。师恭临刑，以绳枚塞口，但仰视天日而已。遂族灭之，并杀图喇等。
　　己巳，起复庆远军节度使、主管侍卫马军司公事成闵充湖北、京西制置使，节制两路军马。
　　金主分诸道兵为神策、神威、神捷、神锐、神毅、神翼、神勇、神果、神略、神锋、武胜、武定、武威、武安、武捷、武平、武成、武毅、武锐、武扬、武翼、武震、威定、威信、威胜、威捷、威烈、威毅、威震、威略、威果、威勇三十二军，置都总管、副总管各一员，分隶左右领军大都督及三道都统制府，置诸军巡察使、副各一员。以太保、枢密使昂为左领军大都督，尚书右丞李通副之；尚书左丞赫舍哩良弼为右领军大都督，判大宗正事富里珲副之；御史大夫图克坦贞为左监军，同判大宗正事图克坦永年为右监军；皆从金主出寿春。以工部尚书苏保衡为浙东道水道都统制，益都尹程嘉副之，由海道趋临安；太原尹刘萼为汉南道行营都统制，济南尹布萨乌哲副之，进自蔡州；以河南尹图克坦哈喜为西蜀道行营都统制，平阳尹张宗彦副之，由凤翔取散关。金主以昂为旧将，使帅诸军以从人望，实使通专其事。遂宴诸将于尚书省，亲授方略。金主曰：“太师梁王，连年南伐，淹延岁月。今举兵必不如彼，远则百日，近止旬月。惟尔将士，无以征行为劳，戮力一心，以成大功，当厚加旌赏。其或弛慢，刑兹无赦。”以武胜、武平、武捷三军为前锋，图克坦贞将兵二万入淮阴。金主恐粮运不继，命诸军渡江，无以僮仆从行，行者莫不嗟怨。
　　九月，庚午朔，命辅臣朝飨太庙。
　　辛未，宗祀徽宗皇帝于明堂，以配上帝。建王亚献，嗣濮王士輵终献，乐备而不作。
　　初，礼官以行礼殿隘，欲祀五天帝于朵殿，五人帝于东西厢。太常少卿王普，言有熊氏乃圣祖之别号，因引皇祜故事，并升于明堂，各依其隅铺设，五人帝在五天帝之左，稍退五官神位于东厢，皆遣官分献。罢从祀诸神位，用元丰礼也。
　　先是权礼部侍郎金安节，以渊圣皇帝未祔庙，请宫庙皆以大臣摄事，权工部侍郎黄中请毋新幄帟，毋设四路，以节浮费，皆从之。
　　祭之日，用卤簿万一百有四十人。礼毕，宣制，赦天下。
　　癸酉，渊圣皇帝百日，上诣几筵殿行礼。
　　甲戌，金人至凤州之黄牛堡。
　　先是统军张中彦与其陕西都统完颜喀齐喀将五千馀骑自凤翔大散关入川界三十里，分为三寨，至是游骑攻黄牛堡。守将李彦坚告急，四川宣抚使吴璘方受贺，即肩舆上杀金坪，彦坚督官军用神臂弓射敌，却之。璘遣将官高崧为之援，仍与本堡管队官张操同力拒敌，遂扼大散关，深沟高垒以自固。璘驻青野原，顾谓其下曰：“金自守之兵，不足虑也。”益调内郡兵分道而进，面受方略。
　　时四川安抚制置使王刚中，被旨往军前见璘计事，刚中乘皮舆，避矢石，人皆哂之。
　　辛巳，定江军节度使、开府仪同三司田师中自鄂州至行在，乞奉祠，乃除万寿观使、奉朝请，以王继先第赐之。
　　甲申夜，楚州剌探使臣荀道至临淮之新店，遇银牌金使，夺其所持革囊，归以示通判徐宗偃。启缄，乃金国御宝，封送泗州，令“誉录关报本朝，催督称贺使徐仿、张抡于十月二十日以前须到得来；如敢依前不遣，自今以后，更不须遣使前来，当别有思度。”其言多指斥，宗偃不敢白，即缴纳转运副使扬抗，而录其副以达辅臣。
　　乙酉，诏：“刘锜、王权、李显忠、戚方各随地方措置沿淮三处河口，严为堤备。”
　　先是锜亦檄权引兵迎敌，权受檄，与其姬妾泣别，又声言犒军，悉以舟载其家金币泊新河为遁计，筑和州城居之。锜再檄权往寿春，权不听命，以威胁江东转运判官李若川固请于朝。乞留权守和州江面。锜又督行，权不得已，每三日遣一军往庐州屯戍。
　　丁亥，四川宣抚使吴璘遣将彭清直至宝鸡谓河，夜，劫桥头寨，胜之。
　　时金人集陕西诸路兵，分屯于陇州之方山原及秦州、凤翔境，将分军四川，与散关之兵掎角相应。璘乃命前军统领刘海、同统领王中正、左军统领贾士元，合所部三千人骑趣秦州。戊子，海受檄，即引兵而出。
　　己丑，显仁皇后大祥，帝服素纱布，白罗袍，亲行撤几筵之祭；百官常服黑带，进名奉慰。
　　壬辰，枢密院请两淮、京西、四川沿边知州军，各带沿边都巡检使，庶可以专一措置边事，从之。
　　浙西马步军副总管李宝，以舟师发明州关奥。
　　忠翊郎、监盱眙军淮河渡夏俊复泗州。
　　俊见金败盟，遂有占泗州之意，寓居武功大夫张政者与其议；政聚众，得百八十人。时守臣周淙退保在天长，俊等议定，阴备渡船，夜漏未尽，遂渡淮，未据西城，西城人觉知，皆称愿归大宋。俊转至城东，见汴口有空舟，取得六十馀航。金人所命知泗州富察徒穆、同知州大周仁闻之，率麾下数十骑弃东城遁走，俊入东城抚定。江淮制置使刘锜以俊知泗州。
　　癸巳，金人攻通化军。
　　先是通未有守臣，鄂州都统制吴拱，以游奕军统制张超权军事。超才入城，忽报金铁骑数百入门，超闭谯门，令从者率邦人巷战。金人死者数十，乃引去。
　　甲午，兴州驻答刂御前前军统领刘海复秦州。
　　先是金州既破，金人徙城北山地，最径险，守将萧济，素狎南军，弗为备。先是敌军戍寨者三千，打粮傍郡，弱者守室，刘海引兵至城下，济弗之觉也。海与左军统领贾士元、统领王中正计曰：“秦城险而坚，未易拔也。今城守似怠，当以火攻之。”遂积藁纵火，烟蔽城寨，海因登焉。济乃开门降，得粮十馀万斛，遂以正将刘忠知州事。
　　是日，金主发自南京，诏：“皇后及太子光英居守，张浩、萧玉、敬嗣晖留治省事。”临发，后与光英挽衣号恸，金主亦泣下，曰：“吾行归矣。”
　　乙未，金人攻信阳军。
　　先是荆湖制置使成闵，遣中军统制赵撙屯德安。撙至之五日，信阳告急，撙曰：“信阳虽小，实为德安表里，不可失也。”乃留游奕军统制宋奕守德安府，自将所部骑赴之。敌骑径去，侵蒋州。时江州都统制戚方在淮西，即引其兵南渡。
　　江、淮制置使刘锜，命楚州以海舟数十艘往淮阴军前，分布守御。时金军已至清河口，地名桃源，锜犹在扬州，未发也。
　　鄂州诸军都统制吴拱发兵戍襄阳者尽绝。时拱被朝命，襄阳或有变，不能自保，则令退守荆渚。拱以书遗大臣言：“荆南为吴、蜀之门户，襄阳为荆州之籓篱，屏翰上流，号为重地。若弃之不守，是自撤其籓篱也。况襄阳依山阻汉，沃壤千里，设若侵略，据山以为巢穴，如人扼其咽喉，守其门户，则荆州果得高枕而眠乎？若欲保守荆州，自合以襄阳为捍守之计，当得军马一万，使拱修置小寨，保护御敌，营辟屯田，密行间探。”然议者谓：“拱言襄阳形势虽善，而所谓修置小寨者，其意在于退守方山，而弃城不守，阖关自固，而不以兵接战也。”
　　先是御史中丞、湖北、京西宣谕使汪澈道出九江，右奉议郎、新通判湖州王炎见澈，谈边事，澈即辟炎为属，自鄂渚偕至襄阳抚诸军。澈闻议者欲置襄阳而并力守荆南，亦奏襄阳重地，为荆、楚门户，不可弃。至是秋高，澈乃还鄂州以调兵食。既而拱至襄阳，首置南山寨，寨无水无薪，师徒劳役，时人不以为便。
　　丙申，太白昼见。
　　权尚书工部侍郎黄中移礼部侍郎，司农少卿许尹权工部侍郎。
　　四川宣抚使吴璘遣将官曹氵休复洮州。
　　先是金人所命知洮州阿林哲往北界军前未还，璘至城下，其妻包氏率同知、昭武大将军鄂啰延济与官吏军民来降，诏封包氏为令人。既而阿林哲来归，璘即命同知洮州，赐姓赵氏。
　　戊戌，吴璘及四川安抚制置使王刚中，奏金兵入黄牛堡。诏：“金人无厌，背盟失信，军马已侵川界。今率精兵百万，躬行天讨，措置招谕事件，令三省、枢密院降敕榜晓谕。”
　　江、淮、浙西制置使刘锜发扬州。锜在扬州病，帝遣中使将医往视，锜曰：“锜本无疾，但边事如此，至今犹未决用兵。俟敌人来侵，然后使锜当之，既失制敌之机，何以善后！此锜所以病也。”中使以奏，锜遂行，日发一舍。时锜已病甚，不能食，啜粥而已。
　　己亥，兴州都统司后军第二正将彭清、左军第一副将张德破陇州。
　　清以是月乙未出师，遂进兵城下，击之，克其城。守将奉国上将军卢某，同知、昭武大将军刘某，巷战不胜，走凉楼不下，清积薪焚之，军民乃降。四川宣抚使吴璘以清知陇州，寻令将军谈德守方山原，俾清引其兵赴凤州军前。德至良原县，遇敌，接战，自卯至午，官军不敌，遂溃而逃。初，德与其徒请兵出梁泉鱼龙川，往攻方山原，清从之，既行，德乃改道经良原县界，遂失利，清复引兵还方山原。
　　兰州汉军千户王宏，杀其刺史、安远大将军温敦乌页以降。
　　宏尝为秉义郎，后为金人所获，俾部押兰州军马。宏闻南师克秦州，乃诱汉军使，降人多从之，惟北官不听。宏遂与其徒鲁孝忠等率所部官合斗，杀乌页及镇国上将军、同知兰州富察纳等，将骑兵五百、步兵二百来归。宣抚使吴璘、承制授宏武功大夫、知兰州、统领熙河军马，孝忠秉义郎、同知兰州。
　　金太子光英，颇警悟，尝读《孝经》，问人曰：“经言‘三千之罪莫大于不孝’，何为不孝？”对者曰：“今民家子博弈饮酒，不养父母，皆不孝也。”光英嘿然良久曰：“此岂足为不孝耶！”盖指言金主弑太后事也。
　　金将士自军中亡归者相属于道。哈斯罕明安福寿、东京穆昆金珠始授甲于大名，即举部亡归，从者众至万馀，皆公言于路曰：“我辈今往东京立新天子矣。”
续资治通鉴--●卷第一百三十五
●卷第一百三十五
　　　　【宋纪一百三十五】　起重光大荒落十月，尽十二月，凡三月。
