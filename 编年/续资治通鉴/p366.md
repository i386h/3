<!-- { "loadSidebar": true } -->
　　甲子，帝次下蜀镇。殿中侍御史张绚请车驾所过州县量免租税，帝曰：“自古人主所过，皆有蠲复，当议使实惠及人也。”绚又疏决，帝曰：“此事则不须。父老望幸之意，不可不有以慰之；若罪人有罪，无可恤也。”
　　乙丑，帝次镇江府。
　　是日，金主幸天开殿。
　　丙寅，徽猷阁待制、提举江州太平观胡安国充宝文阁直学士，赐银帛三百匹两。
　　安国以衰老乞致仕，帝将许之，乃诏以安国解释《春秋》成书。进职加赐。翼日，诏安国进一官，致仕，命未下而安国卒矣。
　　安国风度凝远，言必有数，动必有法，燕居独处，未尝有怠慢，而与人谈论，气怡词简，若中无所有。性本刚急，晚更冲澹。在官不登六载，虽数以罪去，其爱君之心，远而逾笃。
　　戊辰，帝次吕城镇。己巳，帝次常州。庚午，帝次无锡县。辛未，帝次平江。甲戌，帝次吴江县。丙子，帝次崇德县。丁丑，帝次临平镇。戊寅，帝至临安府。
　　户部尚书、权知建康府章谊充端明殿学士、江南东路安抚大使兼知建康府，兼行宫留守司公事。
　　甲申，中书舍人李弥逊试尚书户部侍郎。
　　是月，金以拉林水、混同江护逻地与民耕牧。
　　三月，丙戌朔，广西经略司奏：“得安南都护府谍，当道郡王薨谢，今有遗进表章及纲运。”诏使人免到阙，就使直龙图阁、本路转运副使硃芾充吊祭使，赐绢布各五百匹，羊五十口，面五十硕，酒五十瓶，仍以敕书谕其嗣子天祚。
　　安南与广西诸司通问讯，其王不列衔而列将佐数人，有称中书侍郎同判都护府者，印文曰：“南越国印”。
　　乙丑，济州防御使、知南外宗正事仲儡嗣濮王。
　　庚寅，礼部尚书刘大中参知政事，兵部尚书王庶充枢密副使。
　　金以禁苑隙地分给百姓。
　　辛卯，故静海军节度使、特进、检校太尉兼御史大夫、安南都护、上柱国、交趾郡王李阳焕，赠开府仪同三司，追封南平王。
　　壬辰，枢密使秦桧守尚书右仆射、同中书门下平章事，兼枢密使。
　　前一日，赵鼎留身奏事，帝曰：“堂中必无异议者。”又曰：“秦桧久在枢密，得无怨望否？”鼎曰：“桧大臣，必不尔。然用之在陛下尔，况自有阙。”是夕，锁院制下，朝士皆相贺，惟吏部侍郎晏敦复退而有忧色。
　　己亥，制授故南平王李阳焕嗣子天祚静海军节度使、安南都护，封交趾郡王，其阶、勋及检校官、宪衔、食邑、功号，皆如阳焕初封故事。
　　辛丑，太常少卿苏符言：“景灵宫神御见在温州，将来四孟朝献，请比附国朝谅阴故事，行在设位，分命大臣行礼。”从之。
　　壬寅，诏：“故相韩忠彦，配飨徽宗皇帝庙庭。”
　　甲辰，徽猷阁待制、两浙都转运使向子諲试尚书户部侍郎。
　　丁未，诏：“江、浙州县，回跸所尝过者，民间欠绍兴六年岁终税赋皆除之。”
　　戊申，左正言李谊言：“金人入居汴都，西北之民，感恩戴旧，襁负而归，相属于路，此殆天所以兴吾宋也。臣愿于淮南、荆、襄侨建西北诸州郡，分处归正之民，给以闲田，贷以牛具，使各遂其耕种之业；而又亲戚故旧同为一所，相爱相恤，不异于闾里。将见中原之人，同心效顺，敌人之谋，当不攻而自屈矣。”诏诸路宣抚司依累得旨措置。
　　金以韩昉为翰林学士。
　　夏，四月，己未，太常少卿苏符言：“徽宗皇帝，显肃皇后，至今未闻讳日，请权于闻哀日，以祖宗忌辰礼例建置道场行香。”从之。
　　壬戌，命枢密副使王庶暂往沿江及淮南等处措置边防。诏曰：“朕临遣枢臣，协济军务，按行营垒，周视山川，乘斯闲暇之时，经画久长之利。凡尔监司、群帅、郡县之官，各尽乃心，以康庶事，傥或驰慢失职，已令王庶密具以闻。”先是御史中丞常同言：“今去淮益远，边民多不自安，宜遣重臣出按两淮荒田，纵民耕之，勿收租税，数年之后，百姓足而国用足矣。”至是帝命庶行视东关，且调诸路兵预为防秋计，并以同奏付庶行之。
　　时保成军节度使、殿前都虞候杨沂中，怒其统制吴锡，收系之狱。户部侍郎向子諲力言于庶，谓锡可用，庶奏释之，使统兵屯淮西。
　　丙寅，王庶辞，帝戒以张浚待诸将多用术数，且狎昵，自取轻侮，吕祉以傲肆自大取败，皆可为戒。帝因论：“王伯之道，不可兼行，当以三王为法。今之诸将，不能恢复疆宇，它日朕须亲行，不杀一人，庶几天下可定。”庶奏以大理少卿周聿、尚书金部员外郎晁谦之，并主管机宜文字，军器监丞李若虚、枢密院计议官方滋、左承奉郎、通判临安府硃敦儒，并为枢密行府咨议参军。谦之，任城人也。
　　自郦琼叛，张俊擅弃盱眙而归，诸将稍肆。庶素有威严，临发，劳师于都教场，军容严整。庶便服坐坛上，自杨沂中而下，悉以戎服，步由辕门，庭趋受命，拜赐而出，莫敢仰视。
　　丁卯，金以静江节度使卢彦伦行少府监兼都水使者，充提点京城大内所。命其营建宫室，止从俭素。
　　己巳，尚书刑部侍郎曾开试礼部侍郎。
　　壬申，秘书少监兼崇政殿说书尹焞留身求去。
　　时已诏焞免兼史事，帝曰：“待与卿在京宫观。”焞力辞，且云：“士人若不理会进退，安用所学！”翼日，上以谕辅臣。参知政事刘大中曰：“焞所学渊源，足为后进矜式。班列中若得老成人为之领袖，亦是朝廷气象。”乃以焞直徽猷阁、主管万寿观，留侍经筵。
　　癸酉，徽猷阁待制、新知承州胡寅试尚书礼部侍郎。
　　辛巳，太常少卿苏符言：“今岁当行祫享，而在谅闇内，请用熙宁故事，移就来年孟冬。”从之。
　　壬午，金主朝享于天元殿，立费摩氏为贵妃。
　　是月，徽猷阁直学士王伦，见金左副元帅鲁王昌于祁州。
　　时韩世忠、岳飞、吴玠军各遣间招诱中原民，金得其蜡弹旗榜，出以语伦曰：“议和之使继来，而暗遣奸谍如此，何故？”伦言：“所议靖民，乃主上之意。边臣见久而无成，或乘时希尺寸为己劳，则不可保，主上决不之知。若上国孚其诚意，确许之平，则朝廷一言戒之，谁敢尔者！”诸帅相视无语。
　　五月，乙未，秘阁修撰、知建州魏矼权尚书吏部侍郎。
　　初，金制，以辽、宋取士之法不同，命南北之士各以素所习之业应试，号为南北选。己亥，金主诏南北选各以经义、词赋两科取士。
　　壬寅，集英殿修撰、提举亳州崇道观张焘试尚书兵部侍郎。
　　丁未，命吏部员外郎范同假太常少卿，接伴金国人使；武功大夫、高州刺史、带御器械刘光远假吉州团练使，副之。
　　先是徽猷阁直学士王伦既见鲁王昌，昌遣使偕伦至京师。伦见金主，首谢废豫，然后致帝旨议和。时昌及太师宗磐密议许和，至是遭伦还，且命太原少尹乌陵阿思谋、太常少卿石庆充来议事。思谋为宣和时通好海上所遣之人，今再遣来，示有许和意。
　　枢密副使王庶条上淮南耕种等事，帝曰：“淮南利源甚博，平时一路上供内藏绢九十馀万，其它可知。”
　　辛亥，改命徽猷阁直学士王伦充馆伴使。
　　初，命权吏部侍郎魏矼馆伴，右武大夫荣州防御使。知閤门事蓝公佐假庆远军承宣使副之。矼言：“顷任御史，尝论和议之非，今难以专对。”秦桧召矼至都堂，问其所以不主和议之意。矼具陈敌情难保，桧谓之曰：“公以智料敌，桧以诚待敌。”石工曰：“相公固以诚待敌，第恐敌人不以诚侍相公耳。”桧不能屈，乃改命焉。既而伦又辞，遂命给事中吴表臣往来馆中议事。
　　癸丑，召利州观察使、知鼎州马扩赴行在。金使乌陵阿思谋初入境，数问扩所在，王伦奏：“思谋乃海上结约之人，与扩相熟，宜召赴行在，恐须使令。”故有是命。
　　六月，乙卯朔，礼部贡院奏试博学宏词合格，中等，左迪功郎、鄂州武昌县尉詹叔义，右迪功郎、前建康府司法参军陈岩肖；下等，左迪功郎、饶州鄱阳县东尉王大方。诏叔义、大方并与堂除，仍减年磨勘，岩肖赐同进士出身。
　　戊午，金主至自天开殿。
　　壬戌，宗正少卿张九成权尚书礼部侍郎。
　　衍圣公孔玠避乱寓衢州，诏即赐田五顷。
　　戊辰，接伴官范同言金使已至常州，帝愀然曰：“太后春秋已高，朕朝夕思念，欲早相见，故不惮屈己以冀和议之成。然有备无患，纵使和议已成，亦不可弛兵备。”参知政事刘大中曰：“和与战守自不相妨，若专事和而忘战守，则堕敌计中耳。”
　　枢密副使王庶时在合肥，上疏曰：“臣闻无故请和者，谋也。究观金国，侵轶已逾一纪，前此乘战胜之势以至江、淮，而我未尝有一日之捷。逮至绍兴甲寅冬，蕃部深入，驻兵淮南，陛下亲征，至使奔逸而去。又丙辰冬，敌人倾国南侵，陛下再统六师，至于江、淮之间，皇威大振，蕃部皆有所却，于是遗使告我以徽宗皇帝、显肃皇后讣音。彼若果敦邻好，则所报讣音，不应在累年之后；必因畏长驱而往，故以此谋沮师。陛下天资圣孝，哀毁之中，即遣使往以求梓宫，往返之间，一年半矣，尚未闻梓宫之至，固已落彼之计。又闻去年金国以欺诈废豫，伪庭用事之人，奔散四走，莫能自保，百姓上下，日望我兵之至。诸帅之在中都者，如居积薪之上而火未然，势之倾危，未有易于此者。若我一摇足，则中原非彼所有，所以阴谋秘计，不得不遣使也。也违之间，可不深思而熟计之！臣中夜以思，使人之来，其甘言啖我，不过出于二策：一则以淮为界，一则以河为界。以淮为界，乃我今日所有之地，而淮之外亦有见今州县所治，如泗州、涟水军是也，既为我有，安用以和为请。若以河为界，则东西四千里，兵火之馀，白骨未敛，几无人迹，彼若诚实与我，既得其故地，非若伪豫之不恤，尚当十年无征役，以苏其凋瘵。财赋既无所从出，所责岁赂无虑数百万，若欲重敛诸路，困弊已极，安可取以充溪壑之欲！利害晓然，而不先为之虑，则三十万兵宿于无用之地，假以岁月，是彼不必征伐，而我数年之间，终于自毙。彼之为计可谓尽善，而我之为国未有若斯之疏也。臣愿陛下先与在廷之臣，立为一定之论，若以淮为界，其所请之赂必少，以河为界，其所请之赂必多。或多或少，未系国之利害，以凋弊之极为言。彼若以生灵为念，当告之以河南之地，伪豫暴敛之甚，必使之苏息，然后可渐责税赋，其岁赂须五年之后方能津遣。若或见从，则彼之和议，方见诚实。如或不然，则彼以计困我，既使我不敢用兵，而又于因穷之际重取岁赂，是彼无所施为而坐收成功，其为谋深矣。”疏入，不报。
　　直秘阁、奉迎梓宫副使高公绘先归至临安。
