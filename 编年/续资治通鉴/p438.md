<!-- { "loadSidebar": true } -->
　　召辛弃疾入对延和殿。帝锐意恢复，弃疾因论南北形势及三国、晋、汉人才，持论劲正，不为迎合。作《九议》并《应问》三篇、《美芹十论》献于朝，言顺逆之理，消长之势，技之长短，地之要害甚备。以和议既定，不行。
　　夏主仁孝之嗣位也，国内多乱。任得敬，其外祖也，捍御有功，遂相夏国，专政二十馀年，阴蓄异志，诬杀宗亲大臣，仁孝不能制。得敬尝遣使至蜀，既而知宋不足恃。闰月，庚辰，胁仁孝上表于金，请分西南路及灵州啰庞岭地封得敬自为国。金主以问宰臣，尚书令李石等曰：“事系彼国，我何预焉！不如因而许之。”金主曰：“有国之主，岂肯无故分国！此必权臣逼夺，非夏主本意。况夏国称籓日久，一旦逼于贼臣，朕为四海主，宁容此耶！若彼不能自正，当以兵诛之，不可许也。”乃却其贡物。赐仁孝诏曰：“失业所传，自当固守，今兹请命，事颇乖常，未知措意之由来，续当遣使以询。”得敬惧。仁孝乃谋诛之。
　　壬午，诏广东转运判官刘凯特降两官，以凯尝奏曾造之最，至是造犯赃，凯以失举坐罪也。造前知潮州，以赃败，除名勒停，编管南雄州，仍籍没家财。又，前知横州皇甫谨，以侵盗官物入己，特贷命，刺配梧州。
　　戊子，以起居郎范成大为金国祈请使，求陵寝地及更定受书礼。
　　初，绍兴约和，礼文多可议者，而受书之仪特甚。凡金使者至，捧书升殿，北面立榻前跪进，帝降榻受书，以授内侍。及再和，仍循其例，帝颇悔之。至是虞允文议遣使，帝问谁可使者，允文荐李焘及成大。退，以语焘，焘曰：“今往，金必不从，不从必以死争之，是丞相杀焘也。”更召成大告之，成大即承命。临行，帝谓之曰：“卿气宇不群，朕亲加选择。闻官属皆惮行，有诸？”成大臣：“臣已立后，为不还计。”帝曰：“朕不发兵败盟，何至害卿！啮雪餐氈或有之。”成大请国书并载受书礼一节，弗许，遂行。
　　兵部尚书黄中从容言于帝曰：“陛下圣孝及此，天下幸甚。然今钦庙梓宫未返，朝廷置而不问，则有所未尽于人心，且敌人正以此而窥我矣。”
　　辛卯，吏部尚书陈良祐言：“遣使乃启衅之端，万一敌骑南侵，供输未有息期。将帅庸鄙，类乏远谋，孰可使者？臣未敢保其万全。且今之求地，欲得河南，曩岁尝归版图，不旋踵而失之。如其不许，徒费往来；若其许我，必邀重币。陛下度可以虚声下之乎？况止求陵寝，地在其中；曩亦议此，观其答书，几于相戏。若必须遣使，则请钦宗梓宫，差为有词。”诏以良祐妄兴议论，不忠不孝，贬筠州居住，寻改信州。
　　癸巳，以梁克家为参知政事兼同知枢密院事。
　　己亥，臣僚言：“方今重征之弊，莫甚于沿江，如蕲之江口，池之雁汊，自昔号为大小法场，言其征取酷如杀人。比年不止两处，凡溯流而上，至于荆、峡、虚舟往来，谓之‘力胜’；舟中本无重资，谓之‘虚喝’；宜征百金，先抛千金之数，谓之‘花数’；骚扰不一。请行下沿江诸路监司，严行禁革，及刷沿江置场繁并处取旨废罢。”从之。
　　壬寅，诏：江东诸郡多被水，漕臣黄石不即躬亲按视，可降两官。”
　　癸卯，诏：“建康、太平被水县，今年身丁钱并与放免。”
　　甲辰，资政殿学士、提举洞霄宫辛次膺卒，谥简穆。次膺以礼自防，虽崎岖乱离，贫不自聊，而一介不妄受。立朝謇谔，仕宦五十五年，无丝毫挂吏议。为政贵清静，先德化，所至人称其不烦。
　　是月，置舒州铁钱监，从发遣使史正志之请也；每岁以五十五贯为额。
　　六月，丁卯，尚书吏部员外郎张栻言：“近日陛下治徐考叔请托之罪，并及徐申罢之，英断赫然。臣为诸臣言，陛下惩奸不私于近，有君如此，何忍负之！”帝曰：“朕意正欲群臣言事，如其不言，是负朕也！”又言：“谋国当先立一定之规，周密备具，按而行之，若农服田力穑，以底于成。”帝曰：“弈者举棋不定犹且不可，况谋国而无定规乎？”
　　癸酉，置蕲州蕲春监、黄州齐安监铸铁钱。
　　乙亥，赵廓权发遣江南东路兵马钤辖回，论治军务要严整，又论州兵须以正兵夹习，帝曰：“严整乃治军之要；州兵当兼正兵同赴功。”
　　张栻上疏曰：“臣窃谓陵寝隔绝，言之至痛。然今未能奉辞以讨之，又不能正名以绝之，乃欲卑词厚礼以求于彼，则于大义为已乖。而度之事势，我亦未有必胜之形。夫必胜之形，当在于蚤正素定之时，而不在于两陈决战之日。今但当下哀痛之诏，明复仇之义，修德立政，用贤养民，选将练兵，以内修外攘、进战退守之事通而为一。且必治其实而不为虚文，则必胜之形，隐然可见矣。”
　　先是栻见帝，帝曰：“卿知敌中事乎？”对曰：“不知也。”帝曰：“敌中饥馑连年，盗贼日起。”栻曰：“敌中之事，臣虽不知，然境中之事，则知之详矣。”帝曰：“何事？”栻曰：“比年诸道岁饥民贫，而国家兵弱财匮，小大之臣，又皆诞谩不足倚仗。正使彼实可图，臣惧我之未足以图彼也。”帝默然久之。
　　秋，七月，壬午，金主秋猎，放围场役夫。诏：“扈从粮食并从官给。纵畜牧蹂践禾稼者，杖之，仍偿其直。”
　　癸巳，诏鄂州建岳飞祠宇，以忠烈庙为额，从州人之请也。
　　甲午，臣僚言：“省官不如省事，古之格言也。国家循袭近世文弊之极，宜及中外正无事时，蚤计所以更革，省去繁文，渐就简质。望博访官司，凡有行遣迂回者，各令日下条具，蚤为更革。事既渐简，日多闲暇，则以图回万条，有馀裕矣。”从之。
　　丙午，权户部侍郎王佐言：“今之户部，即祖宗时三词之职，国之会计出纳，无所不统。比年朝廷创立南库，本以丰储蓄，备缓急，而不知者以为割户部经常之费为别库桩积之资，殊不知财之在南库，与户部一也。今欲将户部所入，根考括责，造成簿籍，勾稽驱磨，俾无渗漏。月终以实收支之数申奏，岁终会计其盈虚。或经常用度之馀，有趱积剩数，除量留一月约支外，尽以归之朝廷；或朝廷有非泛支用，亦合听户部开具申陈取拨。不惟事切一体，形迹不存，亦使有无相通，不误缓急。”诏专委王佐攒造簿籍，陆之望同措置。
续资治通鉴--●卷第一百四十二
●卷第一百四十二
　　　　【宋纪一百四十二】　起上章摄提格八月，尽重光单阏十二月，凡一年有奇。
　　　　 ○孝宗绍统同道冠德昭功哲文神武明圣成孝皇帝乾道六年（金大定十年）
　　八月，己酉，权发遣衡州韩坚常，请广籴常平，帝曰：“若一州得二十万石常平米，虽有水旱，不足忧矣。”新福建转运副使沈枢言州郡水旱，请留转运司和籴米接续常平赈粜，帝曰：“即行之。”
　　庚戌，宰相虞允文请蚤建太子，帝曰：“朕久有此意，事亦素定；但恐储位既正，人心易骄，即自纵逸，不勤于学，浸有失德。朕所以未建者，更欲其谙练庶务，通知古今，庶无后悔耳。”
　　癸丑，复置详定一司敕令所。
　　戊午，新权知筠州葛祺论恢复大计，帝曰：“盛衰，理之必然。”又论东南之兵可用，帝曰：“会稽八千人破秦，在用之如何耳！”又论建康战船宜修葺添造，月具数目申奏，帝曰：“已令修葺矣。”
　　新权知饶州江璆进对，帝曰：“卿向来所陈盐利甚善。广南田可耕否？何不劝诱？鄱阳，近地大郡，卿宜加意治之如二广。”帝又曰：“鄱阳所出瘠薄，宜拊恤之。”
　　己未，金主至自柳河川。
　　丙寅，置閤门舍人十员。
　　臣僚言：“比年监司、郡守，近朝廷者固已极一时之选，而地远者未能悉称陛下讲求之意。今畿甸之民，州县一不得其情，则之台之省，以至挝鼓，必彻而后已。远方之民，县不见省，愬之州；州不见省，愬之监司；监司又不见省，则死且无告矣。望陛下除授远地监司、君守比近地为加审，委台谏访闻纠劾比近地为加严。”诏从之。
　　癸酉，太学正薛元鼎言周之名将南仲，为武成王同时之人，请改配食武成王，帝喜，以谓南仲之孙皇父，犹为宣王中兴之将，便可施行。又言太学释奠，轮差南班宗室陪位观礼，帝曰：“亦使之知。”
　　知宁国府姜诜札言：“今合于十月内措置修圩，济养圩户饥民，已委官相视，料度工役，得所坏圩岸，比之绍兴年内所费多减省，兼有合行开决除废者，见行相度。”诏：“其馀州军有圩岸损坏，守臣依此措置修整，仍具申尚书省。”
　　壬申，金遣参知政事宗叙北巡，宗叙寻请置沿边壕堑，左丞相赫舍哩良弼曰：“敌国若来伐，此岂可恃哉！”金主曰：“卿言是也。”
　　甲戌，右朝请大夫吕游问进对，论祖宗成法，帝曰：“言事者未必尽知利害，岂可便与更张！”
　　是月，虞允文上《乾道敕令格式》。
　　任得敬以谋篡伏诛。
　　金左丞相赫舍哩良弼，练达政，金主所咨询，尽诚开奏，多称旨。以母忧去位，九月，庚辰，起复。
　　壬辰，赐苏轼谥文忠。
　　壬寅，新权发遣衢州施元之进对，论用人责小过太详。帝曰：“今日之弊正在此。”
　　诏：“役法为下三等户之害，并以官民户通差。”
　　池州都统吴总朝辞，帝曰：“将帅难得人，故文臣中择卿为将帅，须先民事，后统军。”
　　是月，范成大自金还。
　　初，成大至金，密草奏，具言受书式并求陵寝地，怀之入。方进国书，成大忽奏曰：“两国既为叔侄，而受书礼未称，臣有疏。”搢笏出之。金主曰：“此岂献书处耶？”左右以笏摽起之。成大必欲书达，既而归馆。金太子欲杀成大，或劝止之。
　　其复书略云：“和约再成，界山河而如旧；缄意遽至，指巩、洛以为言。援昔时无用之文，渎今日既盟之好。既云废祀，欲申追远之怀；止可奉迁，即俟刻期之报。至若未归于旅柩，亦当并发于行涂。抑闻附请之词，欲废受书之礼，出于率易，要以必从，于尊卑之分何如？顾信誓之盟安在？事当审处，邦可孚休。”于是二事皆无成功。帝以成大为忠，有大用意。
　　冬，十月，戊申，权发遣兴元府王之奇奏：“归正官承信郎刘湛、右迪功郎刘师颜父子等，深念祖宗德泽，保护陵寝，不畏敌人凶暴，力阻盗伐，连年系狱，子死妇亡，而湛父子含笑受之。非天资忠义，何以至此！”诏：“承信郎刘湛，特转两官，刘师颜改右承务郎，升擢差遣，其亲党秦世辅，特转一官，升充正将。”
　　癸丑，湖南转运副使黄钧论士大夫风俗不振，帝曰：“君相不当言命，士大夫不当言风俗，士大夫，风俗之本也。”
　　甲寅，金主如霸州冬猎。
