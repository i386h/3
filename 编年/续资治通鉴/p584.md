<!-- { "loadSidebar": true } -->
　　初，安西王既薨，召其相赵炳入见，因言陕西运使郭琮、郎中郭叔云不法事，帝怒，遣使偕炳往按其罪。至则琮等矫世子阿南达旨，收炳及妻子囚之平凉北崆峒山。炳子仁荣上诉，诏遣使驰往脱炳，且械琮党偕来。琮等留使者，醉以酒，先遣人毒炳于狱中，帝闻之，大怒，琮至，亲鞫之，伏辜，命仁荣手刃琮及叔云于市，籍其家畀之。仁荣曰：“不共戴天之人所有，何忍受之！”帝称善，别赐钞二万缗，为治丧具。寻赠炳中书左丞，谥忠愍。
　　赵炳之死也，与王府相商挺无预；会王府女奚有预郭琮之谋者，临刑，望以求生，语连挺及其子献，帝怒，召挺，拘炳家，献下狱，命诸儒谳其罪。吏部尚书青阳梦炎曰：“臣宋人，不知挺向来之功可补今之过否？”帝不悦曰：“是同类相助之词也。”符宝郎董文忠曰：“梦炎不知挺何如人，臣以曩时推戴之功语之矣。”帝良久曰：“其事果何如？”文忠曰：“臣目未睹，耳固闻之，杀人之谋，挺不与也！”帝默然，久之，始得释。
　　先是，索多军士扰民，故南剑等路民复叛，及蒙古岱往招徠之，民始获安。夏，四月，壬申朔，诏以蒙古岱仍行省福州。
　　癸酉，南康杜可用叛，命史弼讨擒之。
　　乙酉，以太常乐付太常寺。
　　丁亥，立杭州路金玉总管府。
　　五月，甲辰，作行宫于察罕诺尔。
　　癸丑，诏云南行省发四川军万人，命鐸喇哈领之，与前所遣将同征缅国。
　　移福建行省于泉州。
　　高丽国王暙，以民饥乞贷粮万石，许之。
　　甲寅，汀、漳叛贼廖得胜伏诛。
　　六月，丁丑，索多部下聚党于海道劫夺商贷，范文虎招降之，复议置于法。
　　阿塔哈等请罢江南所立税课提举司，阿哈玛特力争，诏御史台选官检核，具实以闻，遂遣布噜哈达等检核江淮行省钱谷。
　　壬辰，召范文虎，议征日本。
　　命江淮等处颁行钞法，废宋铜钱。
　　秋，七月，己酉，立行省于京兆，以前安西王相李德辉为参知政事，兼领钱谷事。
　　徙泉州行省于隆兴。
　　戊午，以参知政事郝祯、耿仁并为中书左丞。
　　阿哈玛特在位日久，益肆贪横，援引二人骤升同列，阴谋交通，专事蒙蔽，逋赋不蠲，众庶流移，京兆等路岁办课至五万四千锭，犹以为未实。民有附郭美田，辄取为己有。内通货贿，外示威刑，廷中相视，无敢论列。有宿卫士洛阳秦长卿者，上书发其奸，事下中书，中贵人力为救解，议遂寝。阿哈玛特大恨长卿，以铁冶事诬逮下吏，籍其家，使狱束杀之。其后阿哈玛特虽诛，而长卿之冤终不白。
　　用姚演言，开胶东河，及收集逃民屯田涟、海。
　　初，中书以领大农事张立道熟于云南，奏授大理等处巡行劝农使。
　　其地有昆明池，介碧鸡、金马间，环五百馀里，夏潦暴至，必冒城郭。立道求泉源所自出，役丁夫二千人治之，泄其水，得壤地万馀顷，皆为良田。爨、僰之人，虽知蚕桑而未得其法，立道始教之饲养，收利十倍于旧，云南由是益富。庶罗诸山蛮慕之，相率来降，收其地，悉为郡县。除立道忠庆路总管。
　　时云南未知尊孔子，祀王羲之为先师。立道首建孔子庙，置学舍，劝土人子弟以学，择蜀士之贤者迎以为师，岁时率诸生行释菜礼，人习礼让，风俗稍变。
　　至是入朝，力请于帝，以云南王子额森特穆尔袭王爵，帝从之。遂命立道为临安、广西道宣抚使兼管军招讨使。立道，大名人也。
　　乙丑，罢江南财赋总管府。
　　割建康民二万户种秫，岁输酿米三万石，官为运至京师。
　　己巳，遣中使历江南名山，访求高士。且命持香币诣信州龙虎山、临江阁阜山、建康三茅山，皆设醮。
　　八月，庚午朔，萧简等十人历河南五路，擅招阑遗户，事觉，谪其为首者从军自效，馀皆杖之。
　　乙亥，改蒙古侍卫总管为蒙古待卫亲军都指挥使司。
　　戊寅，占城、马八儿国皆遣使奉表称臣，贡宝物犀象。占城近琼州，顺风舟行一日可抵。海外诸蕃国唯马八儿与俱蓝为之纲领。上年冬，遣兵部侍郎嘉珲迪等与索多使占城，谕其王入朝，及是乃遣使内附。
　　丁亥，集贤院大学士兼国子祭酒许衡致仕，皇太子请以其子师可为怀孟路总管，以便侍养，且遣使谕之曰：“公毋以道不行为忧也，公安，则道行有时矣。”
　　翰林学士承旨姚枢卒，谥文献。枢含弘仁恕，未尝疑人欺己；有负其德，亦不留怨；忧患之临，不见言色；有来即谋者，必反复告之。
　　戊戌，高丽王王暙来朝，且言将益兵三万征日本。于是以范文虎、实都、洪俊奇为中书右丞，李庭、张巴图为参知政事，并行中书省事。水军万户都元帅张禧请行，即日拜行省平章政事，与文虎、庭等率舟师泛海东征。至日本，禧即舍舟，筑垒平湖岛，约束战舰，各相去五十步止泊，以避风涛触击。已而飓风大作，文虎、庭战舰悉坏，禧所部独完。
　　漳州陈吊眼，聚党数万，劫掠汀、漳。是月，加鄂勒哲图镇国上将军、福建等处征蛮都元帅，率兵五千往讨，赐翎根甲，面谕遣之，且曰：“贼苟就擒，听汝施行。”
　　时黄华聚党三万人扰建宁，号“头陀军”。鄂勒哲图先引兵鼓行压其境，军声大震，贼惊惧纳款。鄂勒哲图许以为副元帅，凡征蛮之事一以问之，且虑其奸诈莫测，因大猎以耀武。适有一周翔空，鄂勒哲图仰射之，应弦而落，遂大猎，所获山积，华大悦服，鄂勒哲图乃闻于朝，请与之俱讨贼，朝廷从之，授华征蛮副元帅，与鄂勒哲图同署。华遂为前驱，破其五寨。
　　九月，壬子，帝至自上都。自是夏往避暑，秋还京师，岁以为常。
　　冬，十月，壬午，诏立陕西、四川等处行中书省，以布哈为右丞，李德辉、汪惟正并左丞。
　　初，罗施鬼国既降复叛，诏云南、湖广、四川合兵三万人讨之。兵且压境，适李德辉在播州，乃遣安珪驰驿止三道兵勿进，复遣张孝思谕鬼国趣降。其酋阿察，熟德辉名，曰：“是活合州李公耶！其言明信可恃。”即身至播纳款。德辉以其事上闻，乃改鬼国为顺元路，以阿察为宣抚使。
　　时有以受鬼国马千数谮德辉于朝者，帝曰：“是人朕所素知，虽一羊不妄受，宁有是耶！”及左丞之命下，而德辉已卒。蛮夷哭之，哀如私亲，为位而祭者动辄千百人。合州安抚使王立，衰绖率吏民拜哭，声震山谷，为发百人护丧。兴元、播州安抚使何彦清率其民立庙祀之。
　　甲申，诏龙虎山天师张宗演赴阙。
　　己丑，命达实为招讨使，佩金虎符，往求河源。达实受命而行，四阅月始抵其地。还，图其形热来上，言：“河出吐蕃朵甘思西鄙，有泉百馀泓，沮洳散涣，弗可逼视，方可七八十里，履高山下瞰，灿若列星，以故名鄂端诺尔，鄂端，译言星宿也。群流奔凑，近五七里，汇为二巨泽，名鄂博诺尔。自西而东，连属吞噬，行一日，迤逦东鹜成川，号齐必勒河。又二三日，水西南来，名伊尔齐，与齐必勒河合。又三四日，水南来，名呼兰。又水东南来，名伊拉齐，合流入齐必勒。其流浸大，始名黄河，然水犹清，人可涉。又一二日，岐为八九股，名也孙斡伦，译言九渡，通广五七里，可度马。又四五日，水浑浊，土人抱革囊骑过之。自是两山峡束，广可一里、二里或半里，其深叵测。朵甘思东北有大雪山，名伊尔玛布谟喇，其山最高，译言腾格尔哈达，即昆亶也。自八九股水至昆亶，行二十日。昆仑以西，山皆不穹峻。其东，山益高，地益渐下，岸狭隘，有孤可一跃而越之外。行五六日，有水西南来，名纳邻哈喇，译言细黄河也。又两日，水南来，名奇尔穆苏。二水合流入河，河水北行，转西，流过昆亶北，向东北流，约行半月，至贵德州，地名笔齐里，始有州治、官府。又四五日，至积石，即《禹贡》之积石也。自发源至汉地，南北涧溪，细流傍贯，莫知纪极。山皆草石，至积石方林木畅茂。世言河九折，盖彼地有二折焉。”
　　丙申，始制象轿。吏部尚书刘好礼言：“象力甚巨，上往还两都，乘舆驾象，万一有变，从者虽多，何力能及！”未几，象惊，几伤从者，好礼，祥符人也。
　　十一月，乙巳，置泉府司，掌领御位下及皇太子、皇太后、诸王出纳金银事。
　　戊申，中书省议流通钞法，凡赏赐宜多给币帛，课程宜多收钞，制可之。
　　丁巳，北京行省平章政事廉希宪薨，年五十。
　　希宪尝戒其子曰：“丈夫见义勇为，祸福无预于己。谓皋、夔、稷、契、伊、傅、周、召为不可及，是自弃也。天下事苟无牵制，三代可复也。”又曰：“汝读《狄梁公传》乎？梁公有大节，为不肖子所堕，汝辈宜慎之。”后追封魏国公，谥文正，又追封恒阳王。
　　壬戌，诏江淮行中书省括巧匠；未几，赐将作院工匠银钞、币帛；旋敕逃役之民窜名匠户者，复为民。
　　甲子，诏颁《授时历》。
　　初，帝命王恂、许衡、杨恭懿及同知太史院事郭守敬遍考历书，昼夜测验，创立新法，参以古制推算，极为精密，至是历成。守敬与恂等同奏言：“自汉以后，历经七十改，创法者十有三家。今所考正凡七事：一曰冬至，二曰岁馀，三曰日躔，四曰月离，五曰入交，六曰二十八宿距度，七曰日出入昼夜刻。所创法凡五事：一曰太阳盈缩，二曰月行迟疾，三曰黄赤道差，四曰黄赤道内外度，五曰白道交周。其馀正讹补阙，盖非一事。”奏上，赐名《授时历》，颁之天下。自是八十年间，司天之官遵而用之，靡有差忒。凡日月薄食，五纬陵犯，彗孛飞流，晕珥虹蜺，精祲云气，诸系占候者，俱在简册。
　　丁卯，遗宣慰使嘉珲迪、孟庆元等持诏谕占城国主，令其子弟或大臣入朝。
　　昭文馆大学士窦默卒。默每论国家大计，面折廷诤，人谓可方汲黯。帝尝曰：“朕求贤三十年，得一窦汉卿及李俊民。”又曰：“如窦汉卿之心，姚公茂之才，合而为一，可谓全人矣。”公茂，枢字也。默后累赠太师，追封魏国公，谥文正。俊民，泽州人。精于邵雍皇极数。时知数者无如刘秉忠，亦自以为弗及。帝在潜邸，尝问以祯祥，及即位，其言皆验，而俊民已卒，赐谥庄静先生。
