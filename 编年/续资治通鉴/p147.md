<!-- { "loadSidebar": true } -->
　　五月，乙巳，枢密使、户部侍郎高若讷，罢为尚书左丞、观文殿学士。
　　帝复欲用狄青为枢密使、同平章事，宰臣庞籍曰：“昔太祖时，慕容延钊将兵，一举得荆南、湖南之地方数千里，兵不血刃，不过迁官加爵邑，锡金帛，不用为枢密使。曹彬平江南，禽李煜，欲求使相，太祖不与，曰：‘今西有汾晋，北有幽蓟；汝为使相，那肯复为朕死战邪！’赐钱二十万贯而已。祖宗重名器如山岳，轻金帛如粪壤，此陛下所当法也。青奉陛下威灵，殄戮凶丑，诚可褒赏。然比于延钊与彬之功，不逮远矣。若遂用为枢密使、同平章事，则青名位已极，万一它日更立大功，欲以何官赏之？且枢密使高若讷无过，若何罢之？不若且与移镇，加检校官，多赐金帛，亦足以酬青功矣。”帝曰：“向者谏官、御史言若讷举胡恢书《石经》，恢狂险无行；又，若讷前导者殴人致死，何为无过？”籍曰：“今之庶僚举选人充京官，未迁官者犹不坐，况若讷大臣，举恢以本官书《石经》，未尝有所选也，奈何以此解其枢密哉！若讷居马上，前导去之里馀，不幸殴人致死，若讷寻执之以付开封正其法，若讷何罪！且陛下既已赦之，今乃追举以为罪，无乃不可乎！”参知政事梁适曰：“王则止据贝州一城，文彦博攻而拔之，还为宰相。侬智高扰广南两路，青讨而平之，为枢密使，何足为过哉！”籍曰：“贝州之赏，论者已嫌其太厚。然彦博为参知政事，若宰相有阙次补，亦当为之，况有功乎？又，国朝文臣为宰相，出入无常；武臣为枢密使，非有大过，不可罢也。且臣不欲青为枢密使者，非徒为国家惜名器，亦欲保全青之功名耳。青起于行伍，擢为枢密副使，中外咸以为国朝未有此比。今青立功，言者方息，若又赏之太过，是复召众言也。”争之累日，帝乃从之，曰：“然则更与其诸子官，如何？”籍曰：“昔卫青有功，四子皆封侯。前世有之，无伤也。”帝既从籍言，后数日，两府奏事，帝顾籍笑曰：“卿前日商量除青官，深合事宜，为虑远矣。”
　　是时适以若讷为枢密使，位在己上，宰相有缺当次补；青武臣，虽为枢密使，不妨己涂辙，故于帝前争之。既不得，退，甚不怿，乃密为奏言：“狄青功大赏薄，无以劝后。”又密使人以帝前之语告青，又使人语入内押班石全彬，使于禁中自颂其功，极言青与孙沔褒赏太薄。帝既日闻之，不能无信，于是两府进对，帝忽谓籍曰：“平南之功，前者赏之太薄，今以狄青为枢密使，孙沔为副；石全彬先给观察使俸，更俟一年除观察使；高若讷迁一官加近上学士，置之经筵；召张尧佐归宣徽院。”声色俱厉。籍错愕，对曰：“容臣等退至中书商议，明日再奏。”帝曰：“只于殿门閤内议之，朕坐于此以俟。”籍乃与同列议奏，皆如圣旨。复入对，帝容色乃和。因诏：“军国大政、边防重事，候前殿退，请对后殿，先一日具所陈以闻。”故事，枢密使罢，必学士院降制，及罢若讷，止命舍人草词，后遂为例。
　　丙午，诏判河阳、宣徽南院使张尧佐归院供职。
　　丁未，以枢密直学士、给事中、知杭州孙沔为枢密副使。沔行至南京，召还。
　　以给事中、知桂州余靖为工部侍郎。时御史梁蒨倩数言靖赏薄，孙沔既与狄青继践二府，故靖亦加秩。
　　戊申，诏曰：“闻诸路转运使多掊克于民，以官钱为羡馀，入助三司经费，又高估夏秋诸物，抑人户输见钱，并宜禁绝之。”时三司常责诸道羡馀，淮南转运使张瓖独上金九钱，三司怒，移文诋之甚急。瓖以赋数民贫为对，卒不能夺。
　　戊午，翰林学士承旨王拱辰言：“奉诏详定大乐，比臣至局，钟磬已成。窃缘律有长短，磬有大小。黄钟九寸最长，其气阳，其象土，其正声为宫，为诸律之首，盖君德之象，不可并也。今十二钟磬，一以黄钟为率，与古为异。臣亦尝询阮逸、胡瑗等，皆言依律大小，则声不能谐。臣窃有疑，请下详定大乐所，更稽古义参定之。”
　　辛酉，知谏院李兑言：“曩者紫宸殿阅太常新乐，议者以钟之形制未中律度，遂斥而不用，复诏近侍详定。窃闻崇文院聚议，而王拱辰欲更前史文义，王洙不从，语言往复，殆至喧哗。夫乐之道，广大微妙，非知音入神，岂可轻议！阮逸罪废之人，务为异说，欲规恩赏。朝廷制乐数年，当国赋匮乏之时，烦费甚广；器既成矣，又欲改为，虽命两府大臣监议，然未能裁定得当。请以新成钟磬与祖宗旧乐参校其声，但取谐和近雅者合用之。”洙既与瑗、逸更造钟磬，而无形制容受之别，又数劝帝用新乐于南郊，而议者多以为非，后亦不复用。
　　癸亥，御史中丞王举正罢为观文殿学士、知通进、银台司兼门下封驳事。初，狄青迁枢密使，举正力争之，既不能得，因请解言职。帝称其有风宪体，遣使就第赐白金三百两，而有是命。
　　以翰林学士孙抃权御史中丞。谏官韩绛论奏抃非纠绳才，不可任风宪。抃即手疏曰：“臣观方今士人，趋进者多，廉退者少，以善求事为精神，以能讦人为风采，捷给若啬夫者谓之有议论，刻深若酷吏者谓之有政事；谏官所谓才者，无乃谓是乎！若然，臣诚不能也。”帝察其言，趣令视事，且命知审官院。抃辞以任言责不当兼事局，乃止。
　　甲子，诏：“谏官、御史上章论事，毋或朋比以中伤善良。”
　　六月，辛未，还曹利用所籍乐游第宅。帝闵利用死非辜，既赐谥立碑，至是又以其第还之。
　　壬申，辽主驻胡吕山。
　　乙亥，御紫宸殿，奏太常寺新定《大安》之乐，召辅臣至省府馆阁学官预观之。仍观宗庙祭器，赐详定官器币有差。
　　壬午，右武卫大将军宗谔上《治原》十五卷，降诏奖谕。宗谔，允宁子也。
　　丙戌，新修集禧观成。初，会灵观火，更名曰集禧，即旧址西偏复建一殿，共祀五岳，名曰奉神殿。
　　壬辰，诏：“诸路转运使上供斛斗，依时估收市物，毋得抑配人户；仍停考课赏罚之制。”先是三司与发运使谋聚敛，奏诸路转运使上供不足者皆行责降，有馀则加升擢，由是贪进者竞为诛剥，民不堪命。帝闻之，特降是诏。
　　甲午，赠邕州司户参军孔宗旦为太子中允。知袁州祖无择始以宗旦死事闻故也。
　　乙未，诏：“河北荐饥，转运使察州县长吏能招辑劳徠者上其状，不称职者举劾之。”
　　秋，七月，乙巳，诏：“荆湖北路民因灾伤，所贷常平仓米免偿。”
　　己酉，诏曰：“朕思得贤才，故开荐举之路，虚心纳用。而比年以来，率多缪滥，或人才庸下而褒引乖实，或宿负丑愆而亟请湔洗，或职任疏远而推授过重，考其心迹，非衒鬻崇私，何以臻此！自今所举非其人者，其令御史台弹奏，当置于法。见任监司以上，毋得论荐。”
　　准布大王率诸部长献马驼于辽。
　　庚戌，帝谓辅臣曰：“顷闻诸州军常于夏秋之际，先奏时雨沾足，田稼登茂；后或灾伤，遂不敢奏，致使民税不得蠲除，甚非长吏爱民之意，宜申饬之。”
　　戊午，诏太常定谥毋溢美。
　　庚申，以庄宅副使开封赵滋权并代钤辖。初，滋授定州路驻泊都监，常因给军食，同列言粟不善，滋叱之曰：“尔欲以是怒众邪！使众有一言，当先斩尔以徇！”韩琦闻而壮之，以为真将相材。滋有是命，从琦所奏也。
　　辽主如黑岭。
　　闰月，戊辰朔，诏内侍省：“自今内侍供奉官至黄门，以一百八十人为额。”
　　诏：“广南经蛮寇所践而民逃未复者，限一年复业，仍免两岁催科及蠲其徭役三年。”从体理安抚周沆所奏也。先是民避贼，多弃田里远去；吏以常法，满半载不还，听它人占佃。沆曰：“是岂可与凶年逃租役者同科？”乃奏延期一年，已占佃仍旧还之，贫者官贷以种粮。初，帝诏沆：“广南地恶，非贼所至处不必往。”沆曰：“远民新罗荼毒，当布宣天子德泽。”遂遍行州县。
　　庚午，乌库贡于辽。
　　辛未，徙知青州文彦博知秦州，知秦州张智知青州。时方城古渭州，日议不合故也。御史中丞孙抃言：“朝廷昨者筑城境外，众蕃之心已皆不安。今又特命旧相临边，事异常例，是必转增疑虑，或生它变。闻知永兴军晏殊秩将满，不若遣镇关中，兼制秦凤事宜，庶蕃部不至惊扰，在于国体，实为至便。”
　　壬申，户部侍郎、平章事庞籍罢，以本官知郓州。
　　初，齐州学究皇甫渊获贼，法当得赏钱，渊上书愿易一官。道士赵清贶者，籍甥也，绐为渊白籍，而与堂吏共受渊赂。渊数诣待漏院自言，籍乃勒渊归齐州。有小吏告清贶等受赂事，籍即捕送开封府，清贶及堂吏皆坐赃刺配岭外，行至许州死。谏官韩绛言籍阴讽府杖杀清贶以灭口，又言事当付枢密院，不当中书自行，故罢之。然谓籍阴讽开封，覆之无实也。
　　以判大名府陈执中为吏部尚书、平章事，给事中、参知政事梁适为吏部侍郎、平章事。
　　甲戌，赠祕书监致仕胡且为工部侍郎，仍赐其家钱三十万，令襄州为营葬事。知州项城马寻，言旦家贫，久不克葬，故恤之。寻以明习法律称，其在襄州，会岁饥，或群入富家掠囷粟，狱吏鞫以强盗，寻曰：“此迫于饥耳，其情与强盗异。”奏，得减死论，遂著为例。
　　乙亥，诏：“诸路知州军武臣，并须与僚属参议公事，毋得专决，仍令安抚、转运使、提点刑狱司常检察之。”
　　丙子，以集贤校理李中师为淮南转运使。中师入辞，帝谓曰：“比闻诸路转运使多献羡馀以希进，然遇灾伤，不免暴取于民，此朕所不取也，其戒之。”出内藏库缗钱十万，绢二十万，绵十万，下河北助籴军储。
　　庚辰，秦凤路言部署刘涣等破蕃部，斩首二千馀级。
　　戊子，诏礼部贡院：“自今诸科举人，终场问大义十道，每道举科首一两句为问，能以本经注疏对而加以文词润色发明之者为上；或不指明义理而且引注疏备者次之，并为通；若引注疏及六分者为粗；不识本义或连引它经而文意乖戾、章句断绝者为不通。并以四通为合格。《九经》止问大义，不须注疏全备；其《九经》场数并各减二场，仍不问兼经。”又诏：“开封府、国子监进士，自今每一百人解十五人，其试官亲嫌，令府、监互相送；若两处俱有亲嫌，即送别头。”
　　己丑，诏：“古谓塞修城卒，权给保捷请给，仍以蕃官左班殿直讷支蔺氈为本地分巡检，月俸钱五千，候一年，能弹压蕃部，即与除顺州刺史。”
