<!-- { "loadSidebar": true } -->
　　乙亥，金赦唐、邓、颍、蔡、宿、泗六州，免来年租税三分之一。
　　九月，辛巳，金富罕贞取和尚原。
　　己丑，朝献景灵宫。庚寅，朝献太庙。辛卯，合祭天地于明尝，大赦。
　　戊戌，金左丞布萨端行省于汴。己亥，户部侍郎梁镗行六部尚书事于山东。时完颜守贞已卒，金主特起张万公知济南府、山东路安抚使。山东连岁旱、蝗，沂、密、莱、莒、潍五州尤甚。万公虑民饥盗起，当预备赈济，而兵兴，国用不给，乃请将僧、道度牒并盐引付山东行部给买，纳粟易换，又言督责有司禁戢盗贼之方，金主皆从之。
　　冬，十月，辛酉，以将士暴露，罢瑞庆节宴。
　　金主召布萨揆赴阙，密授以成算，俾还军，分兵为九道南下：揆以行省兵三万出颍、寿，元帅完颜匡以兵二万五千出唐、邓，河南路统军使赫舍哩子仁以兵三万出涡口，左监军赫舍哩执中以山东兵二万出清河口，左监军完颜充以关中兵一万出陈仓，右都监富察贞以岐、陇兵一万出成纪，蜀汉路安抚使完颜纲以汉、蕃步骑一万出临潭，临洮路兵马都总管舒穆噜仲温以陇右步骑五千出盐川，陇州防御使完颜璘以兵五千出来远。
　　丙子，赫舍哩执中自清河口渡淮，遂围楚州，宣抚使檄知盱眙军毕再遇授之，而以段政、张贵代守盱眙。金人知再遇既去，即攻盱眙，政等惊溃，金人遂入盱眙。再遇闻之，还军复定盱眙，乃行。时金兵七万在楚州城下，三千人守淮阴粮草，又载粮三千艘泊大清河。再遇谍知之，曰：“敌众十部，难以力胜，可计破也。”乃遣统领许俊间道趋淮阴，夜二鼓，衔枚至敌营，各携火伏粮车间五十馀所，闻哨声举火。敌惊窜，擒乌库哩帅勒、富察元努等二十三人。
　　十一月，辛巳，金完颜匡破枣阳军。
　　甲申，以邱崈佥书枢密院事，督视江淮军马。金人攻淮南日急，或劝崈弃庐、和州，为守江计，崈曰：“弃淮则与敌共长江之险。吾当与淮南共存亡。”乃增兵防守。
　　金完颜匡侵光化军及神马坡，江陵副都统魏友谅突围趋襄阳。
　　乙酉，招抚使赵淳焚樊城。
　　金布萨揆引兵至淮，遣人密测淮水，惟八叠滩可涉，即遣鄂屯襄扬兵下蔡，声言欲渡。守将何汝砺、姚公佐以为诚然，悉众屯花靥以备之。揆乃遣完颜萨布等潜渡八叠，驻南岸。南军不虞其至，遂皆溃走，自相蹂践死者不可胜计。揆遂夺颍口，下安丰军及霍邱县，遂攻合肥。
　　戊子，金人侵庐州，田琳拒却之。
　　是日，金富察贞攻湫池堡，破天水，肆掠关外四州，吴曦置不问。
　　己丑，金尚书省奏减朝官及承应人月俸折支钱，以军兴故也。
　　乙未，以湖广总领陈廉为湖北、京西宣抚副使。
　　丁酉，金人侵旧岷州，守将王喜遁去。
　　丙申，金赫舍哩子仁破滁州。
　　乙巳，金富察贞破西和州。
　　金人破信阳军及随州，又围襄阳府。金主遣使谕布萨揆曰：“前得卿奏，先锋已得颍口，偏师又下安丰，斩馘之数，或以万计。近又西师奏捷，枣阳、光化既为我有，樊城、邓城亦自溃散。又闻随州阖城归顺，山东之众久围楚州，陇右之军克期出界，卿提大军攻合肥。赵扩闻之，料已破胆，失其神守，度彼之计，乞和为上。昔尝书三事付卿，以今事势计之，径度长江，亦其时矣。淮南既为我有，际江为界，理所宜然。如使赵扩奉表称臣，岁增贡币，缚送贼魁，还所俘掠，亦可罢兵。卿宜广为渡江之势，使彼有必死之忧。从其所请而纵之，馀息偷生，岂敢复萌它虑！卿于此时经营江北，劳来安集，除其虐政横赋，以良吏抚字疲民，以精兵分守要害，虽未系赵扩之颈，而朕前所画三事，上功已成矣。机会难遇，卿其勉之！”
　　癸卯，太皇太后赐钱一百万缗犒赏军士。诏诸路招募禁军，以待调遣。
　　十二月，丁未朔，金布萨揆进军攻和州，中军副统穆延斯赉塔中流矢死。斯赉塔形不过中人，而拳勇善斗，所用枪长二丈，军中号为“长枪副统”。又工用手箭，箭长不盈握，每用百数，散置铠中，遇敌抽箭，以鞭挥之，或以指钳取飞掷，数矢齐发，无不中，敌以为神。克安丰，战霍丘、花靥，功居多，及死，将士皆惋惜之。
　　时宋军万五千骑屯六合，揆侦知之，即以右翼掩击，斩首八千级，进屯瓦梁河，以扼真扬诸路之冲，乃整列军骑，沿江上下，毕张旗帜，江表大震。
　　戊戌，金完颜匡围德安府，别以兵徇下安陆、应城、云梦、孝感、汉川、京山等县。
　　壬子，金富察贞破成州。
　　癸丑，金人去和州。甲寅，攻六合县，郭倪遣前军统制郭僎救之，遇于胥浦桥，大败，倪弃扬州走。倪性轻躁，素以诸葛亮自许。其出师也，陈景俊为随军漕，谓之曰：“木牛流马，则以烦公。”闻者匿笑。及屡败，自度不复振，对客泣数行，法曹彭法面讥之曰：“此带汁诸葛亮也。”寻谪南康军安置。
　　吴羲将叛前数月，神思昏扰，夜数跃起，寝中叱咤四顾，或终夕不得寝，意颇悔，欲且已。吴晛怂恿之曰：“此事宁得中止耶？”金完颜纲以金主之命欲招降曦，进兵水洛，访得曦族人吴端，署为水洛城巡检使，遣人报曦，曦反意遂决。然以程松在兴元，未敢发，诈称杖杀端而阴遣使送款于纲。及富察贞入成州，曦自焚河池，退屯清野原。自是金人无复顾虑。
　　己未，金赫舍哩子仁破真州。时真州兵数万保河桥，布萨揆遣子仁往攻之，分军涉浅，潜出其后。宋军大惊，不战而溃，斩首二万馀级，骑将刘挺、常思敬、萧从德、莫子容并为所擒，真州遂陷。士民奔逃渡江者十馀万，知镇江府宇文绍节亟具舟以济，又廪食之。
　　镇江副都统制毕再遇，在楚州与金人相持，濠、滁相继失守，谓诸将曰：“楚州城坚兵多，而敌粮草已空，所虑独淮西耳。六合最要害，敌必并力攻之。”乃引兵赴六合。
　　金人屯竹镇，距六合二十五里。再遇登城，偃旗鼓，伏兵南门，列弩手于城上；敌方临濠，众弩俱发，遂出战，闻鼓声，城上旗帜尽举，金人惊遁，大败之。
　　金散将完颜图拉等以十万骑驻成家桥、马鞍山，进兵围城数重，欲烧坝木，决濠水，再遇令劲弩射退之。既而赫舍哩子仁合兵进攻益急，城中矢尽，再遇令人张青盖往来城上，金人意其主兵官也，争射之，须臾，矢集楼墙如猥，获矢二十馀万。旋又增兵环城四面，营帐亘三十里。再遇令临门作乐以示闲暇，而间出奇兵击之。金人昼夜不得休，乃引退；再遇追至滁，大雨雪，乃还。时金围楚州已三月，列屯六十里，再遇遣将分道挠击，遂解围去。
　　再遇乃更造轻甲，长不过膝，披不过肘，兜鍪亦杀重为轻，马甲以皮，车牌易以木，而设转轴其下，使一人之力可推可擎，军中甚以为便。
　　金人常以水柜取胜，再遇夜缚藁人数千，衣以甲胄，持旗帜戈矛，俨立成行，昧爽，鸣鼓；金人惊视，亟放水柜。后知其非，意甚沮。乃出攻之，金人大败。
　　又尝引金人与战，且前且却，至于数四，视日已晚，乃以香料煮豆布地，复前搏战，佯败走。金人乘胜追逐，马饥，闻豆香，皆就食，鞭之不前；反攻之，金人死者不可胜计。
　　又尝与金人对垒，度金兵至者日众，难与争锋，一夕拔营去，留旗帜于营，缚羊，置前足于鼓上，击鼓有声；金人不觉为空营，相持数日，及觉，欲追之，则已远矣。
　　时诸将用兵皆败，惟再遇数有功。诏以为镇江都统，权山东、京东招抚司公事。
　　时吴曦已布腹心于金，将士未之知，犹力战，金人窃笑之。
　　曦退壁鱼关，招集忠义，厚赐以收众心。兴元都统制毋思以重兵守大散关，曦因撤蓦关之戍，令人由板耻各绕出大散关后；思孤军不能支，遂溃。曦退屯兴州之置口。举人陈国饬投匦上书，言曦必叛，韩侂胄不省。
　　完颜纲遣张仔会曦于罝口，曦言愿附金之情，仔请曦告身为报，曦尽出以付仔，仍献阶州。绵乃以金主命，遣马良显持诏书、金印，立曦为蜀王，曦密受之。
　　李好义败金人于七方关，曦不上其捷，还兴州。是夜，天赤如血，光烛地如昼。翼日，曦召幕属谕意，谓东南失守，车驾幸四明，今宜从权济事。王翼、杨骙之抗言曰：“如此，则相公忠孝八十年门户，一朝扫地矣。”曦曰：“吾意已决。”即遣兴州团练使郭澄提举仙人关，使任辛奉表献《蜀地图志》及《吴氏谱牒》于金。
　　金布萨揆欲通知罢兵，有韩元靖者，自言琦五世孙，揆遣之渡淮。邱崈获之，诘所以来之故，元靖言：“两主交兵，北朝皆谓韩太师意。今相州宗族坟墓皆不可保，故来依太师耳。”崈使毕其说，始露讲解之意，崈密使人护送北归，俾叩其实。元靖既回，崈得金行省文书，以闻于朝。韩侂胄方以师出屡败，悔其前策，输家财二十万以助军，而谕崈持书币赴敌营议和。崈乃遣陈壁充小使，持书与揆，愿讲好息兵。揆曰：“称臣、割地，献首谋之臣，乃可。”崈复遣王文往言：“用兵乃苏师旦、邓友龙、皇甫斌等所为，非朝廷意，今三人皆已贬黜。”揆曰：“侂胄若无意用兵，师旦等岂敢专擅？”文还，崈复遣使相继，因许还其淮北流移人及今年岁币。揆以方春地湿，不可久居，欲休养士马，乃许之。戊辰，揆自和州退屯下蔡，独濠州留一军守之。
　　庚午，薛叔似、陈谦罢。叔似夙以功业自期，及临事，绝无可称，属郡多陷，故罢。以京湖北路安抚使吴猎为湖北、京西宣抚使。
　　复两浙围田，募两淮流民耕种。
　　壬申，金诏完颜匡权尚书右丞，行省事、右副元帅如故。金主以赫舍哩执中纵下掳掠，遣人杖其属官，诏放还所掠。
　　金完颜绰哈攻凤州，程松求援于吴曦，曦绐言当发三千骑往，松信之。及曦受金诏，自称蜀王，宣言金使者欲得阶、成、和、凤四州以和，驰书讽松使去，松不知所为。会报金兵至，百姓奔走，自相蹂躏。乙亥，松亟趋米仓山而遁，自阆州顺流至重庆，以书抵曦丐赆礼，称曦为蜀王。曦以匣封致馈，松望见，疑为剑，亟逃奔，使者追与之，乃金宝也。松受而兼程出峡，西望掩泪曰：“吾今始获保头颅矣！”
　　宝谟阁待制彭龟年卒。龟年学识正大，忠君爱国之忱，先见之识，敢言之气，皆人所难。晚既投闲，悠然自得，几微不见于颜面。
　　是岁，蒙古诸部长尊立特穆津为皇帝，建九进白旗，即位于鄂诺河之源，诸部长共上尊号曰青吉斯皇帝。蒙古主首命穆呼哩、博尔济为左、右万户，从容谓曰：“国内平定，汝等之力居多。我与汝，犹车之有辕，身之有臂也。汝等切宜体此，勿替初心。”
