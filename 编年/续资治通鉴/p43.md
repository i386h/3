<!-- { "loadSidebar": true } -->
　　恭孝太子元僖，性仁孝，姿貌雄毅，沉静寡言，尹京五年，政事无失。帝尤所锺爱，及薨，追念不已，或悲泣达旦，作《思亡子诗》以示近臣。未几，有言元僖为嬖妻张氏所惑，专恣捶仆妾，有至死者，而元僖不知；为张氏于都城西佛寺招魂葬其父母，僭差俞制。又言元僖因误食它物得病，及其宫中私事。帝怒，命缢杀张氏，捕元僖左右亲吏系狱，命王继恩验问，悉决杖停免。掘烧张氏父母冢墓，亲属皆窜远恶。丙辰，诏罢册礼，但以一品卤簿葬焉。
　　礼仪使苏易简上言曰：“伏以圣朝亲祀圜丘，以宣祖侑神作主，此则符圣人大孝之道，成严父配天之仪。恭惟太祖皇帝，光启丕图，躬临大宝，以圣授圣，传于无穷。谨按唐永徽中，以高祖、太宗同配上帝，望将来亲祀效丘，奉宣祖、太祖同配。其常祀孟春祈谷，孟冬神州，季秋大享，以宣祖崇配；冬至圜丘，夏至皇地祇，孟夏雩祀，以太祖崇配。”诏从之。
　　十二月，辽遣东京留守萧恒德伐高丽，高丽王王治初不设备，既乃以侍中军使、内史侍郎徐熙为中军使，门下侍郎崔亮为下军使，军于北界。旋闻辽师攻蓬山郡，获先锋军使尹庶颜等，高丽兵不得进。
　　　　 ○太宗至仁应道神功圣德睿烈大明广孝皇帝淳化四年（辽统和十一年）
　　春，正月，庚寅朔，亲飨太庙。
　　辛卯，合祭天地于圜丘，以宣祖、太祖升配。大赦天下。
　　度支副使谢泌条上郊祀赏给军士之数，帝曰：“朕爱惜金帛，正备赏赐耳。”泌因曰：“唐德宗牛泚之乱，后唐庄宗马射之祸，皆赏军不丰所致。今陛下躬御菲薄，赏赐优厚，真历代王者之所难也！”
　　辽萧恒德移檄高丽，责令降款。国王王治数遣使不得要领，除熙请往，奉书如辽营，使译者问相见礼。恒德曰：“我大朝贵人，宜拜于庭。”熙持不可，恒德乃许升堂行礼。恒德曰：“新罗及高句丽之地，我所有也，而汝国侵蚀之，又与我连壤而越海事宋，是以来讨。今能割地以献而修朝聘，可以无事。”熙曰：“我国即高句丽之旧，故号高丽，都平壤。若论地界，上国之东京皆在我境，何得谓之侵蚀乎？且鸭绿江内外亦我境内，今女真据其间，道路梗涩，甚于涉海，朝聘之不通，女真之故也。若今逐女真，还我故地，筑城堡，通道路，则敢不修贡？”恒德以其语闻，辽主许罢兵。王治大喜，即遣其侍中朴良柔为礼币使，奉表请罪，辽主命取女真鸭绿江东数百里地赐之。
　　二月，己未朔，日有食之。
　　戊戌，诏赐京城高年帛，百岁者一人，加赐涂金带。
　　癸亥，废沿江榷货八务，听商人买贩。
　　乙丑，加高丽国王王治检校太师，以高丽遣使入贡也。又封静海军节度使黎桓为交趾郡王。
　　帝以江、淮、浙、陕比岁旱灾，民多转徙，颇恣攘夺，抵冒禁法，己卯，遣工部郎中韩授、考功员外郎潘慎修等八人分路巡抚，俾招集流亡，导扬壅遏，按决庶狱，率从轻典。有可以惠民者，悉许便宜从事；官吏罢软苛刻者上之；诏令有所未便，亦许条奏。
　　丙戌，以磨勘京朝官院为审官院，幕职州县官院为考课院。时金部员外郎谢泌，言磨勘之名，非典训也，故易之。
　　蜀土富饶，孟氏割据，府库益充溢。及王师平蜀，孟氏所储，悉归内府。后言事者竞起功利，成都除常赋外，更置博买务。诸郡课民织作，禁商旅不得私市布帛，日进上供又倍其常数，司计之吏，析及秋毫。蜀地狭民调，耕稼不足以给，由是小民贫困，兼并者复籴贱贩贵以夺其利。青城县民王小波，聚徒众，起而为乱，谓众曰：“吾疾贫富不均，今为汝均之！”贫民多来附者，遂攻掠邛、蜀诸县。是月，寇彭山，县令齐元振率兵拒之，为小波所杀。初，秘书丞张枢使蜀，奏官吏不法者百馀人，多坐黜免，独称元振清白强干，朝廷赐玺书奖谕。元振实贪暴，既受诏，益恣横，受赇得金帛，多寄民家。小波知民怨怒，因袭杀之，散其金帛，剖元振腹，实以钱刀，盖恶其诛求之无厌也。贼党由是愈炽。
　　朝廷自克平诸国，财力雄富。然聚兵京师，外州无留财，天下支用悉出三司，故费用浸多。帝孜孜庶务，动以爱民惜费为本。戊子，有司言油衣帟幕破损者数万段，欲毁弃之，帝令煮浣，染以杂色，制为旗帜数千。
　　左司谏张观，因对，言扬州民多阙食，请革残税，帝曰：“近已免贫下民秋税，何为复有理纳？”观曰：“细民奸猾，多以佃户托名贫下，侥幸蠲减，惟实贫下者尚有残欠。”上再三叹息曰：“两税蠲减，朕无所惜，若实惠及贫民，虽每年放却，亦不恨也。今城郭兼并之家，朘削贫民，豪猾之徒，隐漏租赋，此甚弊事，安得良吏规制称朕之意乎！”
　　初，何承矩至雄州，即建屯田之议。会临津令黄懋亦上书言：“闽地惟种水田，缘山导泉，倍费功力。今河北州军陂塘甚多，引水溉田，省功易就，三五年内，公私必获大利。”因诏承矩往河北诸州按视，复奏，如懋言。三月，壬子，以承矩为制置河北缘边屯田使，懋为大理寺丞、充判官、发雄、莫、霸诸州、平戎、破虏、顺安诸军戍卒万八千人给其役，兴堰六百里，置斗门，引淀水灌溉。河北霜早，初年，稻不成，懋乃取江东早稻种七月熟者课令种之，是年八月，稻熟。始，承矩建水田之议，沮者颇众，武臣亦耻于营葺佃作。既而种稻不熟，群议益甚，几罢其事。及是承矩载稻穗数车，遣吏送阙下，议者乃息。自是苇蒲、蠃蛤之饶，民赖其利。
　　诏权停贡举。
　　成德节度使田重进，改授永兴军节度使。帝谓陕西转运使郑文宝曰：“重进先朝宿将，宣力于国，卿宜善待之。”文宝再拜奉诏。始，帝在籓邸，爱重进忠勇，尝令给酒炙，重进不肯受，使者曰：“晋王赐汝，汝安得拒？”重进曰：“我止知有陛下，不知有晋王。”卒不受。帝嘉其质直，故始终委遇焉。
　　诏：“大理所详决案牍，即以送审刑院，勿复经刑部详覆。”
　　夏，四月，己卯，命诸司奉行公事，不得辄称圣旨。
　　五月，壬寅，帝谓帝相李昉等曰：“朕观在位之人，未进用时，皆以管、乐自许；既得位，乃竞为循默，曾不为朕言事。朕日夕焦劳，略无宁暇。臣主之道，当如是邪？”昉等惶惧拜伏。帝曰：“事有未至，与卿等言之，亦上下无隐耳。”
　　丙午，张洎赴翰林，帝谓近臣曰：“学士之职，清切贵重，非它官可比，朕常恨不得为之。”
　　丁未，废京朝官差遣院，令审官院总之，翰林学士钱若水、枢密直学士刘昌言同知审官院，考覆功过以定升降。又以判流内铨、翰林学士承旨苏易简、虞部员外郎王旦等同兼知考课院。凡常调选人，流内铨主之；奏举及历任有殿累者，考课院主之。旦，祐子也。
　　戊申，诏罢盐铁、度支、户部等使，三司但置使一员、判官六员、推官三员，从殿中丞马应昌议也。以盐铁使魏羽判三司。
　　初，京西转运副使卢之翰建议，以潩水泛溢，侵许州民田，请自长葛县开河导潩水分流二十里，合于惠民河。至是役成，之翰以劳加户部员外郎，为陕西转运使。
　　六月，戊午朔，诏中丞已下皆亲临鞫狱。
　　丙寅，吏部侍郎、平章事张齐贤罢为尚书左丞。先是殿中丞硃贻业，参政李沆之姻也，与诸司副使王延德同监京庾。延德托贻业白沆，求补外官，沆以语齐贤，齐贤以闻。帝以延德尝事晋邸，怒其不自陈而干祈执政，召见，诘责，延德、贻业皆不以实对。齐贤不欲援沆为证，乃自引咎，遂至罢相，物论美之。
　　壬申，知枢密院事张逊贬右领军卫将军，同知院事寇准罢守本官。逊素与准不协，数争事帝前，帝将罢之。一日，准与温仲舒同出禁中，道逢狂人迎马首呼万岁，右羽林大将军王宾与逊相厚，又知逊与准有隙，因奏其事。准自辨云：“实与仲舒同行，而逊令宾独奏臣。”逊执宾奏斥准，辞意甚厉，因互发其私，帝怒，故贬逊而罢准。
　　以涪州观察使柴禹锡为宣徽北院使、知枢密院事，枢密直学士刘昌言同知院事，吕端参知政事。昌言骤膺大用，不为时望所归，或短之于帝前，且言其辞语难晓，帝曰：“惟朕能晓之。”
　　戊寅，命左谏议大夫魏庠、司封郎中知制诰柴成务同知给事中事，凡制敕有未便，宜准故事封驳以闻；从左谏议大夫魏羽请也。
　　先是，帝急召广南转运使开封向敏中归阙，权工部郎中，一日，御笔飞白书敏中及虞部郎中鄄城张讠永姓名付宰相，曰：“此二人，名臣也，朕将用之。”左右因称其才。秋，七月，癸酉，以向敏中、张讠永同知银台、通进司，视章奏案牍以稽出入。己酉，并命为枢密直学士。
　　庚戌，雍丘县尉武程上疏，愿减后宫嫔嫱，帝谓宰相曰：“程疏远小臣，不知宫闱中事。内庭给使不过三百人，皆有掌执，不可去者，卿等固合知之。朕必不学秦皇、汉武作离宫别馆，取良家子以充其中，贻万代讥议。”李昉曰：“陛下躬履纯俭，中外所知。臣等家人皆预中参，备见宫闱简约之事。程微贱，辄陈狂瞽，宜加黜削，以惩妄言。”帝曰：“朕曷尝以言罪人！但念程不知耳。”
　　辽境自夏末大雨，至是桑乾、羊河溢，居庸关西害禾稼殆尽，奉圣、南京居民庐舍多垫溺。
　　是月，置诸路茶盐制置使。
　　八月，丙辰朔，日有食之。
　　帝草书宋玉《大言赋》赐翰林学士承旨苏易简，易简因拟作《大言赋》以献，帝览赋嘉赏，手诏褒之。它日。易简直禁中，以水试欹器，属小黄门宣事密奏，而不识其名。及晚朝，帝曰：“卿所玩得非欹器邪？”易简曰：“然，乃江南徐邈所作。”即取至便坐，帝亲较试，再三嗟赏。易简进曰：“臣闻日中则昃，月满则亏，器满则覆，物盛则衰。愿陛下持盈守成，慎终如始，以固万世基业，则天下幸甚！”
　　通进、银台司，旧隶枢密院，凡内外奏覆文字，必关二司，然后进御。外则内官及枢密院吏掌之，内则尚书内省籍其数以下有司，或行或否，得缘而为奸，禁中莫知，外司无纠举之职。枢密直学士向敏中初自岭南召还，即具言其事，请别置局，命官专校其簿籍，以防壅遏；帝嘉纳之。癸酉，诏以宣徽北院厅事为通进、银台司，命敏中及张讠永同知二司公事，凡内外章奏案牍，谨视其出入而句稽焉，月一奏课。事无大小，不敢有所留滞矣。发敕司旧隶中书，寻令银台司兼领之。
　　初，黄州团练副使王禹偁量移解州，因左司谏吕文仲巡抚陕西，疏言父老，求徙东土，帝即诏禹偁还朝。己卯，授左正言，谓宰相曰：“禹偁文章，独步当世；然赋性刚直，不能容物，卿等宜召而戒之！”寻命直昭文馆。
