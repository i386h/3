<!-- { "loadSidebar": true } -->
　　甲子，枢密副都承旨起以夫言：“臣尝历考《春秋》与历代志纪，日食为咎，食浅者祸浅，食深者祸深，大要在修德政以弭之。乃季冬朔日，历家预言日食将既。夫日食，犹曰古所有之异也。然日与金木水火四星俱躔于斗，食将既。则四星俱见，日中见斗，则古之所无之异也。斗分属吴，祸福有归。望陛下亟侧身修行，则太阳当为之不亏。不则如占者言，咎已著明，祸必随应。宗社事重，生灵事重，可不念哉。”
　　丙寅，诏权免明年正旦朝会。辛未，损膳，避朝。乙亥，大赦。
　　十二月，戊寅朔，日有食之。
　　枢密副都承旨兼右司郎官王伯大言：“今天下大势，如江河之决，日趋日下而不可挽。其始也，搢绅之论，莫不交口诵咏，谓太平之期可乔足而待也。未几而以治乱安危之几为言矣，又未几则置治安不言而直以危乱言矣，又未几则置危乱不言而直以亡言矣。呜呼！以亡为言，犹知有亡也，今也置亡而不言矣。人主之患，莫大乎处危亡而不知；人臣之罪，莫大乎知危亡而不言。
　　“陛下亲政，五年于兹，盛德大业未能著见于天下，而招天下之谤议者，何其藉藉而未已也！议逸欲之害德，则天下将以陛下为商纣、周幽之主；议戚宦近习之挠政，则天下将以朝廷为恭、显、许、史、武、韦、仇、鱼之朝；议奸俦佞朋之吴国，则天下又将有汉党锢、元佑党籍之事。数者皆犯前世危亡之辙，忠臣志士愤激言之。陛下虽日御治朝，日亲儒者，日修词饰色，而终莫能弭天下之议。言者多，听者厌，天是厌转而为疑，疑增而为忿，忿极而为愎，则罪言黜谏之意已藏伏于陛下之胸中，而凡迕己者皆可逐之人矣。彼中人之性，利害不出于一身，莫不破崖绝角以阿陛下之所好；其稍畏名义者，则包羞闵默而有跋前疐后之忧；若其无所顾恋者，则皆攘袂远引，不愿立于朝矣。
　　“陛下试反身而自省曰：吾之制行，保无有屋漏在上、知之在下者乎？徒见嬖昵之多，选择未已，排当之声，时有流闻，则所谓精神之内守，血气之顺轨，未可也。陛下又试于宫阃之内而加省曰：凡吾之左右近属，得无有因微而入，缘形而出，意所狎言，不复猜觉者乎？徒见内降干请，数至有司，里言除官，每实人口，则谓浸润不行，邪径已塞，未可也。陛下又试于朝廷政事之间而三省曰：凡吾之诸臣，得无有谗说殄行，震惊朕师，恶直丑正，侧言败度者乎？徒见刚方峭直之士，昔者所进，今不知其亡，柔佞阘茸之徒，适从何来，遽集于此，则谓举国皆忠臣，圣朝无阙事，未可也。
　　“未以陛下之好恶取舍，无非有招致人言之道；及人言之来，又复推而不受；不知平日之际遇信任者，肯为陛下分此谤乎？无也。陛下诚能布所失于天下，而不必为之曲护，凡人言之所不贷者，一朝赫然而心去之，务使蠹根尽去，孽种不留，如日月之更，如风雨之迅，则天下之谤自息矣。陛下何惮何疑而不为此哉！”
　　己亥，诏罢天基节上寿。
　　壬寅，诏衡州置雄楚军五百人。
　　丙午，出丰储仓万石，赡临安贫民。
　　蒙古耶律楚材荐杨奂为河南路征收课税所长官兼廉访使。奂将行，言于楚材曰：“仆误蒙不次之用，以书生而理财赋，已非所长，况河南兵荒之后，遗民无几，烹鲜之喻，正在今日，急而扰之，糜烂必矣。愿假以岁月，使得抚摩疮痍，以为朝廷爱养基本万一之助。”楚材甚善之。奂既至，以简易为治，按行境内，亲阅监务，月课有以增额言者，奂责之曰：“剥下欺上，汝欲我为之耶！”即减元额四之一。公私便之。
　　嘉熙二年蒙古太宗十年春，正月，戊申朔，诏：“侍从、台谏、卿监、郎官、帅臣、监司及前宰执、侍从，举晓畅兵机、通练财计者各二人；三衙及诸军都副统制举堪充将材者二人。”
　　以吏部尚书兼给事中余天锡为端明殿学士、同签书枢密院事。
　　己未，诏：“淮西被兵日久，近令荆湖制置使史嵩之应援黄州，淮东制置使赵葵应援安丰，俱能命将出师。捷收上闻，朕深嘉叹，可令学士降诏奖谕。有功将士姓名，令制司等第具上推赏。光州、信阳二城，并当乘胜共图克复。”
　　辛酉，以华文阁学士史嵩之为端明殿学士，视执政恩数；宝章阁学士赵葵为刑部尚书；制置并如旧。孟珙而下，迁转各有差。
　　二月，甲申，知蕲州张可大伏诛，知安庆府李士达除名，编管雷州；以弃城宵遁也。
　　丁亥，以大理寺少卿硃扬祖为蒙古押伴使。
　　庚寅，以史嵩之为参知政事，督视京西、荆湖南北、江西路军马。
　　癸巳，大宗正丞贾似道言：“北使将至地界，名称岁例，宜有成说。”又奏：“裕财之道，莫急于去赃吏，艺祖治脏吏，杖杀朝堂；孝宗真决刺面。今日行之，则财自裕。”
　　戊戌，诏：“近览李埴奏，知蜀渐次收复。然创残之馀，绥靖为急。宜施荡宥之泽，以示忧顾之怀，可令学士院降德音。淮西被兵，近已获捷，亦合一体施行。”
　　蒙古使王檝入见，议岁币、银绢各二十万。李宗勉言：“轻诺者多后患，当守元约。然比之开禧时物价腾踊，奚啻倍蓰矣！”史嵩之力主和议。宗勉言：“使者可疑者三。嵩之职在督战，如收复襄、光，扼施、澧，招集山砦，保固江流，皆今所当为。若所主在和，则凡有机会可乘，不远退缩之意，必致虚损岁月，坐失事功。”
　　三月，丁未朔，诏安集淮、蜀军民。
　　戊申，以将作监周次说为蒙古通好使，濠州团练使、左武卫将军张胜副之。
　　己未，以著作郎兼权工部郎官李心传为秘书少监、史馆修撰，修高宗、孝宗、光宗、宁宗四朝国史实录。
　　辛酉，以史嵩之兼督视光、蕲、黄、夔、施州军马。
　　夏，四月，庚寅，都省言：“国计军需，多仰盐课。乾道以来，岁额六十五万有奇。自钞法变而请买稀少，亭户失业。请饬江淮诸司、诸屯，毋得私买浮盐，令提举司复亭场，委官属依直收买，是利归公上。或以赡军为辞，当核实以闻。”从之。
　　戊戌，诏：“户部及财用司，应折帛、沙田、酒息、盐袋、租谷、丝绢钱，团田没官田米未催者，悉行拘催，岁终较其数而殿最之。”
　　闰月，丁卯，右司郎官傅康言：“陛下更化之初，尝置局会计财赋，当时版曹以合发上供之数置籍应诏，今殿最法是也”凡州郡之出纳，则不与知焉。请朝廷给降印册，别其窠名，颁之漕司，下之州郡，每季以册上于朝，会萃为收，藏之计簿房，命近臣董其事。”从之。
　　壬申，赐进士周坦以下四百二十三人及第、出身。
　　五月，辛巳，太白昼见。
　　癸未，以李鸣复知枢密院事兼参知政事，李宗勉参知政事，余天锡签书枢密院事。
　　甲申，乔行简言：“兵财二端，尤今急务。欲以兵事委之鸣复，财用委之宗勉，楮币委之天赐；凡有利病，各务讨论，有当聚议者，容臣参酌，然后施行。”从之。
　　以布衣钱时、成忠郎吴如愚讲道著书，隐居不仕，足劝后学，时特补迪功郎，如愚换授从事郎，并充秘阁校勘；乔行简荐之也。
　　六月，蒙古筑图苏湖城，作迎驾殿。
　　蒙古贵近臣谮耶律楚材违制庇逃军，蒙古主怒，系楚材；既而自悔，命释之。楚材不肯释缚，进曰：“臣备位公辅，国政所属。陛下初令系臣，以有罪也；当明示百官，罪在不赦。今释臣，是无罪也；岂宜轻易反覆，如戏小儿！国有大事，何以行为！”蒙古主曰：“朕虽为帝，宁无过举耶？”乃温言以慰之。楚材因陈时务十策，曰信赏罚，正名分，给俸禄，官功臣，考殿最，均科差，选工匠，务农桑，定土贡，制漕运，皆适于时务，悉施行之。
　　秋，七月，甲戌朔，以霖雨，诏求真言。
　　庚寅，释中外杖以下囚，蠲赃赏钱。
　　八月，癸亥，诏：“朕亲览中外臣僚封事，多有可采。后省看详，有切朕躬、关时政者，节录奏闻，当议行，仍与旌赏。”
　　蒙古征收课税使陈时可、高庆民等言诸路旱蝗，诏免今年田租，仍停旧未输纳者，俟丰岁议。
　　蒙古太原路转运使吕俊、副使刘子俊，以赃抵罪。蒙古主责耶律楚材曰：“卿言孔子之道可行，儒者为好人，何故乃有此辈？”楚材对曰：“君父教臣子，亦不欲令陷不义。三纲、五常，圣人之名教，有国家者莫不欲之！如天之有日月也。岂得缘一夫之失，使万世常行之道见废于我朝乎！”蒙古主意乃解。
　　九月，壬午，荧惑犯权星。
　　蒙古宴群臣于行宫，塔斯大醉。蒙古主语侍臣曰：“塔斯神已逝矣，其能久乎！”逾年，果卒。
　　蒙古察罕帅兵号八十万围庐州，期破庐，造舟巢湖以侵江左，于壕外筑土城六十里，凿两壕，攻县数倍于攻安丰时；杜杲竭力守御。蒙古筑坝，高于城楼，杲以油灌草，即坝下焚之，皆为煨烬。又于串楼内立雁翎七层，俄砲中坝上，众惊，杲乘胜出战，蒙古败走，杲追晞数十里。又练舟师扼淮水，遣其子庶监吕文德、聂斌伏精锐于要害；蒙古不能进，遂引军归。诏加杲淮西制置使，奖谕有功将士，赏赉有差。
　　冬，十月，己酉，户部尚书赵与懽言：“暴风淫雨，害于粢盛，浙江东、西，室庐漂荡，愿下哀痛之诏，遣赒恤之使，遍行诸道许以便宜施惠。”从之。
　　丁卯，监察御史曹觱言：“蒙古之兴，劳圣虑者五年矣。聘使往来，谓息兵有期。秋风未高，合肥已受重围，和安在哉！愿陛下移畏敌者畏天，易信和者而信守，则天佑人助矣。”
　　淮东总领吴潜言：“宗子时更，部集淮东、西流民约十馀万口，团结十七砦内强壮二万，可籍为兵，近调千百人为合肥之援，请与补官。”从之。
　　蒙古建太极书院于燕京。
　　时周敦颐之名未至河朔，杨惟中用师于蜀、湖、京、汉，得名士数十人，乃收集伊各诸书，载送燕京。及还，与姚枢谋建太极书院及周子祠，以程颢、程颐、张载、杨时、游酢、硃熹配食，请赵复为师，王粹佐之，选俊秀有识度者为道学生。由是河朔始知道学。
　　十一月，己卯，戒饬百官。
　　衍圣公孔元措言于蒙古主曰：“今礼乐散失，燕京、南京等处，亡金太常故臣及礼册、乐器，多有存者，请降旨收录。”蒙古主从之，命各路管民官，如有亡金知礼、乐旧人，可并其爱属徙赴东平，令元措领之，于本路税课给其食。
　　十二月，壬寅朔，诏并淮东、西、湖广总所、四川茶马制置司，犒赏诸摆铺兵。
　　丙午，光州守臣董世臣伏诛，司户柳具举配海外，以其弃城降敌也。
