<!-- { "loadSidebar": true } -->
　　九月，癸卯，辽主弟秦晋国王隆庆朝辽主于上京，辽主亲出迎劳，至实德山，因同猎于松山。未几，封隆庆长子札拉为中山郡王，次子遂格为乐安郡王。
　　甲辰，兵部尚书、参知政事丁谓罢为平江节度使。谓上章请外任，即授本镇旄钺以宠其行。寻命谓知升州，谓请归拜墓，许之。
　　丙午，以翰林学士陈彭年为刑部侍郎，王曾为左谏议大夫，权御史中丞张知白为给事中，并参知政事。枢密直学士任中正为工部侍郎、枢密副使。
　　曾、知白、彭年等与王旦同在中书，尝乘间谓旦曰：“曾等拔擢至此，公力也，愿有所裨补。”旦曰：“愿闻之。”曾曰：“每见奏事，其间有不经上览者，公批旨行下，恐人言之以为不可。”旦逊谢而已。一日，曾等以前说闻于帝，帝曰：“所行公否？”皆曰：“公。”帝曰：“王旦事朕，多历年所，朕察之无毫发私。自东封后，朕谕以小事专行，卿等当谨奉之。”曾等退，谢于旦曰：“上之委遇，非曾等所知也。”旦曰：“向蒙谕及，不可自言先得上旨，今后更赖诸公规益。”略不介意。
　　右谏议大夫凌策，自成都代还，帝将擢任之，谓王旦曰：“策有才用，治蜀，敏而能断。”旦曰：“策性质淳和，临莅强济。”帝曰：“然。”于是命为给事中、权御史中丞。
　　丁未，曹玮言：“嘉勒斯赉、宗哥等率蕃部兵三万馀人寇至伏羌寨三都谷，即领军击败之，逐北二十馀里，斩首千馀级，生擒七人，官军被伤者百六十人，陈殁者六七十人。”诏赐玮及驻泊钤辖高继忠、都监王怀信锦袍、金带、器币，将校立功者第迁一资，仍赐金帛，阵殁者恤其家。
　　先是翰林学士李迪，召对龙图阁，命草诏书，徐谓迪曰：“曹玮在秦州屡请益兵，未及遣，遽辞州事，谁可代玮者？”对曰：“玮知嘉勒斯赉欲入寇，且窥关中，故请益兵为备，非怯也。且玮有谋略，诸将皆非其比，何可代？陛下重发兵，岂非将上玉皇圣号，恶兵出宜秋门邪？今关右兵多，可分以赴玮。”帝因问：“关右几何？”对曰：“臣向在陕西，以方寸小册书兵粮数备调发，今犹置佩囊中。”帝令自探取，目内侍取纸笔，具疏某处当留兵若干，馀悉赴塞下。帝顾曰：“真所谓颇、牧在禁中。”未几，嘉勒斯赉果犯边，秦州方出兵，复召问曰：“玮战克乎？”对曰：“必克。”及玮捷书至，帝谓迪曰：“卿何料之审也？”迪曰：“嘉勒斯赉大举入寇，使谍者声言以某日下秦州会食，以激怒玮，玮勒兵不动，坐待其至，是则以逸待劳，臣用此知其决胜也。”
　　庚戌，以不雨，罢重阳宴。
　　甲寅，令诸路转运使督民捕蝗。帝以久旱，忧形于色，减膳撤乐，遍走群望。及是霑沛，帝作《甘雨应祈诗》，近臣毕和。
　　丁巳，诏：“诸州蝗旱，今始得雨，方在劝农，罢诸营造。”
　　己未，诏：“诸州县七月以后诉灾伤者，准格例不许；今岁蝗旱，特听受其牒诉。”
　　戊辰，青州言飞蝗投海死。
　　己巳，诏闻益州频雨谷贵，令发官廪粜济之；所修玉局观、上清宫悉罢。
　　诏：“灾伤州军，有以私廪赈贫民者，二千石与摄助教，三千石与大郡助教，五千石至八千石第授本州文学、司马、长史、别驾。”
　　庚午，内出《北面榆柳图》示辅臣，数逾三百万。帝曰：“此可代鹿角也。雄州李允则颇用心于此，朕尝询其累任劳课书历否，对曰：‘设官本要莅事，但当竭力，何得更谋课最！”此言亦可嘉也。”
　　先是京畿、京东、西、河北路蝗生，弥覆郊野；七月，过京师，延至江、淮，及霜寒始尽。飞蝗之过京城也，帝方坐便殿，左右以告，帝起，临轩仰视，则蝗势连云障日，莫见其际。帝默然还坐，意甚不怿，乃命撤膳；自是体遂不豫。
　　冬，十月，壬申朔，诏以来年正月二日诣景灵宫奉上圣祖徽号。礼仪院言：“正月天书降，用上元日朝拜玉清昭应宫。十月圣祖降，请以下元日朝拜景灵宫。著为定式。”
　　己卯，王钦若表上《翊圣保德真君传》三卷，帝制序。
　　初，祠部员外郎吕夷简提点两浙路刑狱，时京师大建宫观，伐材木于南方，有司责期令峻急，工徒至有死者，诬以亡命，收系妻子；夷简疏请缓役，从之。又言：“盛冬挽运艰难，宜须河流渐通，以兵卒番送。”及代归，帝曰：“卿所奏有为国爱民之心。”擢刑部员外郎兼侍御史知杂事。岁蝗旱，夷简请责躬修政，严饬辅相，思所以恭顺天意，及奏弹李溥专利罔上。
　　寇准判永兴，黥有罪者，徙湖南，道由京师，上准变事。夷简曰：“准治下急，是欲中伤准耳，宜勿问，益徙之远方。”帝从之。
　　先是丁谓力庇李溥，主行新法，言不便者虽众，谓持之益坚。及谓罢政，群议复起。帝谓王旦等曰：“茶盐之利，要使国用赡足，民心和悦，卿等宜熟思之。”旦等曰：“此属邦计，欲选官与三司再行定夺，臣等参详可否奏裁。”帝曰：“卿等宜即具诏，明述恤民之意。”丁酉，遂下诏言：“茶盐等亦依常例，更不别生名目，致有疑误亏损。”
　　十一月，辛丑朔，辽以参知政事马保忠同知枢密院事、监修国史。
　　甲辰，三司言诸司欠商贾飞钱，欲罢来年官市缯绢偿之，诏发内藏钱二十万缗以给其费。
　　河西节度使、知许州石普，上言九月下旬，日食者三。又言：“商贾自秦州来，言嘉勒斯赉欲阴报曹玮，请以臣尝所献阵图付玮，可使必胜。”先是帝方崇符瑞，而普请罢天下醮设，岁可省缗钱七十馀万以赡国用，遂忤帝意，于是帝益怪普言逾分。而枢密使王钦若，因言普欲以边事动朝廷，帝怒，欲遣使就劾；宰相王旦请先召还，命知杂御史吕夷简推鞫。狱具，集百官参验。九月下旬，日不食，普坐私藏天文，罪应死，诏除名，配贺州，遣使絷赴流所。帝谓辅臣曰：“普出微贱，性轻躁，干求不已。既懵文艺，而假手撰述以揣摩时事。朕以先朝故，每容忍之，而普言益肆，录其微效，俾贷极典。闻普在流所思幼子辄泣下，流人有例携家否？”王旦等曰：“律无禁止之文。”诏许挈族以行。寻命房州安置，增屯兵百人守护之。普倜傥有胆略，凡预讨伐，闻敌所在，即驰赴之。两平蜀盗，大小数十战，摧锋与贼角，众伏其勇。
　　壬子，以知秦州曹玮为秦州都部署，依前兼泾、原、仪、渭州、镇戎军缘边安抚使；以礼部郎中李及为太常少卿、知秦州。时玮数上章求解州事，帝问王旦：“谁当代玮者？”旦荐及可任，帝即命之。
　　众议皆谓及非守边才，祕书监杨亿以告旦，旦不答。及至秦州，将吏亦心轻之。会有屯驻禁军白昼掣妇人金钗于市中，吏执以闻。及方坐观书，召之使前，略加诘问，其人服罪。及不复下吏，亟命斩之，复观书如故，将吏皆惊服。不日，声誉达京师。亿见旦，具道其知人之明，旦笑曰：“禁军戍边，白昼为盗于市，此固当斩，乌足为异！旦之用及者，其意非在此也。夫以曹玮知秦州，戎羌詟服，边境之事，玮处之已尽其宜。使它人往，必矜其聪明，多所变置，败坏玮之成绩。旦所以用及者，但以及厚重，必能谨守玮之规而已。”
　　辽秦晋国王隆庆自上京还，至北安，浴于温泉，得疾，十二月，乙酉，卒。辽主哀恸，辍朝，追赠皇太弟。
　　乙卯，诏改来年元曰天禧。
　　戊戌，奉天书置天安殿，玉皇宝册、衮服、二圣绛纱袍于文德殿。己亥，奉天书及玉皇宝册、衮服赴玉清昭应宫，圣祖宝册、仙衣赴景灵宫。
　　是岁，辽放进士孙杰等四十八人。
　　　　 ○真宗膺符稽古神功让德文明武定章圣元孝皇帝天禧元年（辽开泰六年）
　　春，正月，辛丑朔，改元。奉天书升太初殿，行荐献礼，上玉清皇大天帝宝册、衮服；又诣二圣殿，奉上绛纱袍，奉币进酒；诸路分设罗天大醮。壬寅，奉上圣祖宝册仙衣于天兴殿，礼毕，车驾还内。群臣入贺于崇德殿。
　　丙午，诏以是月十五日行宣读天书之礼。
　　庚戌，亲享六室。辛亥，奉天书合祭天地，以太祖、太宗并配。还，御正阳门，大赦天下，赏赐如东封例。免灾伤州军见欠田租及和籴，减荆湖南路盐价，蠲天下逋欠，虽盗用经三十年者亦蠲之。遂御天安殿，受尊号宝册。
　　乙卯，帝与群臣读天书于天安殿。
　　壬戌，诏以四月一日为天祺节，其制度悉如天贶。
　　丙寅，命宰相王旦为兗州太极观奉上册宝使。
　　己巳，给事中孙仅卒。帝曰：“仅笃于儒学，性端悫，中立无竞，深可惜也！”命迁其子官。
　　是月，辽主如锥子河。
　　二月，庚午朔，诏赈灾，发州郡常平仓。
　　辛未，三司假内藏库钱五十万贯。
　　壬申，御正阳门观酺，凡五日。
　　甲戌，辽驸马萧托云削同平章事，以公主杀无罪婢，托云不能齐家也。公主降为县主。
　　丁丑，诏：“别置谏官、御史各六员，增其月俸，不兼它职。每月须一员奏事，或有急务，听非时入时；及三年，则黜其不胜任者。”
　　戊寅，内外官并加恩。
　　发常平仓粟出粜以济贫民，京师物贵故也。
　　丁亥，设元天大圣后版位于文德殿，帝亲酌献，拜授册宝于王旦，仙衣于赵安仁。旦等跪奉以升辂，具卤簿仪卫。所过禁屠宰二日，官吏迎拜；至兗州，遣官三十员袴褶前导。奉册日，帝不视朝。
　　庚寅，进封李公蕴为南平郡王。
　　辛卯，召太子中允、直龙图阁冯元讲《易》于宣和门之北閤，待制查道、李虚己、李行简预焉。自是听政之暇，率以为常。帝因数访大臣能否。行简无所怨昵，必称道其长，人推其长者。
　　初，有日者上书言宫禁事，坐诛，籍其家，得朝士所与往还占问吉凶简尺，帝怒，欲尽付卿史案罪。王旦具请以归，翼日，白帝曰：“此人之常情，且语不及朝廷，不足究治。”因自取旧所占问者进曰：“臣少贱时，不免为此。必以为罪，愿并臣下狱。”帝曰：“此事已发，何可免？”旦曰：“臣为宰相，执国法，岂可自为之幸于不发，而以罪人？”帝意解。旦至中书，悉焚所得书。既而大臣有欲因是以挤己所不快者，力请究治；帝令就旦取书，旦曰：“臣己焚之矣。”由是获免者众。
