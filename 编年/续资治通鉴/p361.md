<!-- { "loadSidebar": true } -->
　　飞威名日著，淮西宣抚使张俊益忌之。参谋官薛弼每劝飞调护，而幕中之轻者复教飞勿苦降意，于是飞与俊隙始深矣。飞时留行在未去，遂卫帝如建康。
　　己未，帝发平江府，以舟载徽宗皇帝，显肃皇后几筵而行。将发，召守臣章谊升舟奏事。上每旦乘辇诣几筵前焚香，宿顿亦如之。
　　庚申，帝次常州。
　　淮西宣抚使刘光世乞在外宫观。
　　先是议者谓光世昨退保当涂，几误大事，后虽有功，可以赎过，不宜仍握兵柄；又言其军律不整，士卒恣横。张浚自淮上归，亦言光世沈酣酒色，不恤国事，语以恢复，意气怫然，请赐罢斥以儆将帅，帝然之。光世闻之，乃引疾乞祠。帝曰：“光世军皆骁锐，但主将不勤，月费钱米不资，皆出民之膏血，而不能训练，使之赴功，甚可惜也。不抵将帅不可骄惰，若日沈迷于酒色之中，何以率三军之士！”后三日，亲笔答光世曰：“卿忠贯神明，功存社稷，朕方倚赖，以济多艰。俟至建康，召卿奏事，其馀曲折，并俟面言。”
　　时上赐诸将诏书，往往命浚拟进，未尝易一字。
　　辛酉，帝发常州；壬戌，次吕城闸。
　　三月，癸亥朔，帝次丹阳县。京东宣抚处置使韩世忠以亲兵赴行在，遂卫帝如建康。
　　甲子，帝次镇江府。权主管殿前司公事杨沂中以所部赴行在，诏沂中总领弹压车驾巡幸一行事务。
　　拱卫大夫、和州防御使、湖北、京西宣抚司都统制王贵落阶官，为棣州防御使、龙神卫四厢都指挥使，赏功也。统制官、中侍大夫、武泰军承宣使牛皋亦落阶官，为建州观察使。
　　乙丑，诏：“驻跸及经由州县，见欠绍兴五年以前税赋，并与除放。”
　　丁卯，尚书吏部侍郎吕祉试兵部尚书，升兼都督府参谋军事；显谟阁直学士梁汝嘉试户部侍郎，仍兼巡幸都转运使。
　　权户部侍郎刘宁止权吏部侍郎。
　　己巳，帝发镇江府，乘马而行，晚，次下蜀镇。
　　庚午，帝发道中，望几筵轝辇在前，恐趣行顿撼，驻马久之。晚，宿东阳镇。
　　辛未，帝次建康府，赐百司休沐三日。
　　时行宫皆因张浚所修之旧，寝殿之后，庖圊皆无。上既驻跸，加葺小屋数间，为宴居及宫人寝处之地。地无砖面，室无丹雘。
　　壬申，诏：“军旅方兴，庶务日繁，若悉从相臣省决，即于军事相妨。可除中书、门下省依旧外，其尚书省常陈事权从参知政事分治，合行事令张浚条具取旨。”浚奏：“欲张守治吏、礼、兵房，陈与义治户、刑、工房。如已得旨合出告命敕札，与合关内外官司及紧切批状堂札，臣依旧书押外，馀令参知政事通书。”从之。
　　癸酉，秘阁修撰、知建康府叶宗谔，率在府文武官入见。辅臣奏事毕，率百官诣几筵殿焚香。手诏降建康府流罪已下囚及斗杀情轻者，释杖已下。建康府、太平、宣州绍兴五年以前税赋及五等户今年身丁钱并放。又免建康府五等户科敷一年，太平、宣州半年。
　　时中原遗民有自汴京来者，言刘豫自猊、麟败后，意沮气丧，其党与携贰，金人谓豫必不能立国，而民心日望王师之来。朝廷因是遂谋北伐。
　　岳飞谓豫不足平，要当以十万众横截金境，使敌不能援，势孤自败，则中原可复；张浚不以为然。会刘光世乞奉祠，飞乃见帝，请由商、虢取关陕、欲并统淮右之兵，帝问：“何时可毕？”飞曰：“期以三年。”帝曰：“朕驻跸于此，以淮甸为屏蔽。若辍淮甸之兵，便能平定中原，朕亦何惜？第恐中原未复而淮甸失守，则行朝未得奠枕而卧也。”
　　丙子，召徽猷阁待制、提举江州太平观胡安国赴行在。
　　时安国上所纂《春秋传》。翰林学士硃震乞降诏嘉奖，帝曰：“安国明于《春秋》之学，向来偶缘留程瑀而出，可召之。”张浚曰：“若安国，乃君子之过于厚耳；小人必须观望求合，岂肯咈旨！”帝曰：“安国岂得为小人？俟其来，当置之讲筵。”故有是命，仍用金字递行。
　　赐都督府摧锋军统制韩京金束带、战袍、银笴枪。
　　先是虔寇刘宣犯梅州，京引所部解围，遂至惠州之河源，讨军贼曾衮，衮挺身出降，故有是赐。
　　丁丑，宰臣率文武百僚遥拜渊圣皇帝毕，诣常御殿门进名奉慰。自是未祔庙皆如之。
　　同知枢密院事沈与求进知院事。
　　己卯，尊宣和皇后为皇太后。
　　先是帝谕辅臣曰：“宣和皇后春秋已高，朕朝夕思之，不遑安处。”翰林学士硃震，乃奏引唐建中故事，乞遥上宝册，且言：“陛下虽从权宜，而退朝有高世之行，谓宜供张别殿，遣三公奉册，以伸臣子之志。册藏有司，恭俟来归。”诏礼官条具。太常少卿吴表臣请依嘉祐、治平故事，俟三年礼毕，检举施行。乃先降御札，播告中外焉。
　　起复龙神卫四厢都指挥使、降授雄州防御使、行营前护副军都统制王彦复洪州观察使、知邵州。解潜既罢，彦亦不自安，因乞持馀服，故有是命。
　　彦入辞，帝抚劳甚厚，曰：“以卿能牧民，故付卿便郡，行即召矣。”将行，又锡以金带。诏彦军并隶权主管马军司公事刘锜，于是锜始能成军。
　　辛巳，镇南军节度使、开府仪同三司、新两浙西路安抚制置大使兼知临安府吕颐浩为少保兼行宫留守。
　　颐浩比至临安，处事甚有绪，豪右莫敢犯禁。时已命百司渐赴行在，所谓留守司，名存而已。
　　召观文殿学士、提举万寿观兼侍读、行宫留守孟庾赴行在。
　　甲申，少保、护国、镇安、保静军节度使、淮南西路兼太平州宣抚使刘光世为少保，仍三镇旧节，充万寿观使、奉朝请，封荣国公。
　　时光世入见，再乞罢军，且以所管金谷百万献于朝，乃以其兵属都督府而有是命。张浚因分光世所部为六军，令听本府参谋军事吕祉节制。
　　丁亥，通侍大夫、武康军承宣使、行营左护军前军统制王德落阶官，为相州观察使。
　　刘光世既罢军，都督府以德提举训练诸将军马，故优擢焉。
　　乙丑，礼部太常寺言：“今岁当行大礼，而郊天法物未备。国朝故事，仁宗皇祐五年南郊。嘉祐元年恭谢，四年祫祭，七年明堂，盖尝逾九年而不再郊。将来大礼，请合祭天地于明堂，祖宗并配，兼祀百神，于礼为便。”诏行明堂大礼，令有司条具以闻。
　　是春，金右监军完颜昌居祁州，都监宗弼自黎阳归燕山，完颜杲居云中。尚书左丞高庆裔，以赃下大理寺。
　　夏，四月，壬辰朔，诏筑太庙于建康，以临安府太庙充本府圣祖殿。
　　甲午，少师、万寿观使刘光世，特许任便居住，从所请也。光世遂居温州。
　　丙申，权主管侍卫马军司刘锜，奏以前护副军及马军司，见在通为前、后、左、右、中军及游奕，凡六军，每军千人，共为十二将，从之。前护副军，即八字军。
　　丁酉，徽猷阁待制王伦、右朝请郎高公绘入辞。
　　伦自平江至建康，凡四召对。帝使伦谓金右副元帅鲁国王昌曰：“河南之地，上国既不有，与其付刘豫，曷若见归！”伦奉诏而去。帝因伦行，附进皇太后、渊圣皇帝黄金各二百两。
　　中书言：“宇文虚中、硃弁奉使日久，宜有支赐以慰忠勤。”诏赐虚中黄金五十两，绫、绢各五十匹，龙凤茶十斤；弁黄金绫帛各三十两匹，茶六斤。枢密使秦桧言：“孙傅、张叔夜家属在金中甚贫，愿因伦行有所赈给。”诏赐金如虚中之数。
　　壬寅，大常少卿吴表臣权尚书礼部侍郎。
　　丁未，太尉、湖北、京西宣抚使岳飞，乞解官持馀服。
　　张浚尝与飞论淮西事，浚曰：“王德，淮西军所服，今欲以为都统制，而命吕祉为督府参议领之，何如？”飞曰；“德与琼素不相下，一旦揠之在上，势所必争。吕尚书虽通才，然书生不习军事，恐不足以服之。”浚曰：“张宣抚何如？”飞曰：“暴而寡谋，且琼素所不服。”浚曰：“然则杨沂中耳。”飞曰：“沂中视德等耳，岂能驭之！”浚艴然曰：“固知非太尉不可。”飞曰：“都督以正问飞，飞不敢不尽其愚，岂以得兵为念哉！”即日乞解兵柄归庐墓，帝不许。
　　庚戌，命兵部侍郎张宗元权湖北、京西宣抚判官，往鄂州监岳飞军。
　　壬子，张浚辞往太平州、淮西视师。
　　浚因论刘光世以八千金为回易，沈与求曰：“臣闻光世之去，尝语人以陶硃公自比，是诚可以致富矣。”浚等论范蠡之贤，人所难及，帝曰：“蠡固贤，朕谓于君臣之义犹未尽也。”
　　先是左司谏陈公辅请对，上因语及岳飞所奏，公辅退，上书言：“昨亲奉圣语，说及岳飞前事，采诸人言，皆谓飞忠义可用。然飞本粗人，凡事终少委曲。臣度其心，往往谓大将或以兵为乐，坐延岁月，我必胜之。又以刘豫不足平，要当以十万横截金境，使金不能援，势孤自败，则中原必得。此亦是一说。陛下且当示以不疑，与之反复诘难，俟其无辞，然后令之曰：‘朝廷但欲先取河南，今淮东、淮西已有措置，而京西一面，缓急赖卿。’飞岂敢拒命！前此朝纲不振，诸将皆有易心，如刘光世虽罢，而更宠以少师，坐享富贵，诸将皆谓朝廷赏罚不明。臣乞俟张浚自淮西归，若见得光世怯懦不法，当明著其罪，使天下知之，亦可以警诸将也。”
　　诏：“群臣俟祔庙毕，纯吉服。卒哭曰，建康、临安府禁屠宰三日。大、小祥，诸路州县禁乐七日、屠宰三日。”
　　初，礼官奏百官卒哭日纯吉服，左司谏陈公辅请令且服黑带以俟梓宫之还，如梓宫未还，须小祥后；又乞百姓禁乐三年。帝曰：“禁乐固当，但念细民以乐为业者，无以衣食耳。”事下礼官讨论，至是条上。礼官言卒哭禁屠、乐无故事，然卒行之二都，盖帝指也。
　　癸丑，赠直秘阁杨邦乂，加赠徽猷阁待制，增赐田三顷。
　　于是枢密院奏邦乂忠节显著，宜极褒崇，帝曰：“邦乂忠烈如此。颜真卿异代忠臣，朕昨已官其子孙；邦乂为朕死节，不可不厚褒以为忠义之劝。”故有是命。
　　五月，乙丑，帝与辅臣论淮西事，因曰：“兵无不可用，在主将得人耳。赵奢用赵兵大破秦军，而赵括将之则大败；乐毅用燕兵破齐，而骑劫代之则为田单所败。岂不在主将得人乎？”秦桧曰：“陛下论兵，可谓得其要矣。”
　　初，刘光世之罢也，以其兵隶都督府，而桧与知枢密院事沈与求，意以握兵为督府之嫌，乞置武帅，台谏观望，继亦有请，乃以相州观察使、行营左护军前军统制王德为都统制。德，光世爱将，故就用之。
　　丙寅，诏四川制置大使席益趣遣所募西兵。
　　初，命益于团集人内选三路少壮人二千，兼家赴行在，专充扈卫。益言已遣统押管颜渐部兵千人出峡，故命趣之。
