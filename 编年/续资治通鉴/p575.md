<!-- { "loadSidebar": true } -->
　　巴延至上都，面陈形势，乞进兵，遂拜右丞相。巴延辞曰：“阿珠功多，臣宜居后。”乃进阿珠左丞相，仍诏巴延直趋临安，阿珠仍攻淮南，阿尔哈雅取湖南，万户宋都木达及武秀、张荣实、李恒、吕师夔等取江西。元主仍诏谕巴延曰：“宋君臣相率来附，则赵氏族属可保无虞，宗庙悉许如故。”
　　癸巳，诏知庐州夏贵加枢密副使、两淮宣抚大使，与淮东制置副使、知扬州硃焕互调，召李庭芝还朝。贵不奉诏，焕仍还扬，庭芝亦不行。
　　起复文天祥为兵部尚书。
　　高斯得罢。乙未，以殿中侍御史陈文龙同签书枢密院事。
　　丙申，以开庆兵祸，追罪史嵩之，削其谥。
续资治通鉴--●卷第一百八十二
●卷第一百八十二
　　　　【宋纪一百八十二】　起旃蒙大渊献八月，尽柔兆困敦闰三月，凡九月。
　　　　 ○帝德祐元年（元至元十二年）
　　八月，己亥朔，总制毛献忠将衢州兵入卫。
　　辛丑，疏决临安府罪人。
　　壬寅，右正言徐直方遁。
　　加复贵两淮宣抚大使，李芾为湖南镇抚大使、知潭州。
　　乙巳，吴继明复平江县，旋加继明湖北招讨使。
　　己酉，拘阎贵妃集庆寺、贾贵妃演福寺田还安边所。
　　丁巳，加张世杰龙神卫四厢都指挥使、总都督府诸兵。
　　庚戌，刘师勇攻吕城，破之；戊午，加师勇和州防御使。
　　赵淇除大理少卿。王应麟言：“昔内外以宝玉献贾似道，淇兄弟为甚。”己未，罢之。
　　辛酉，元主归自上都。
　　甲子，文天祥至临安，上疏言：“本朝惩五季之乱，削籓镇，建都邑，虽足以矫尾大之弊，然国以浸弱，故敌至一州则一州破，至一县则一县破，中原陆沉，痛悔何及！今宜分境内为四镇，建都督统御于其中，以广西益湖南而建阃于长沙，以广东益江西而建阃于隆兴，以福建益江东而建阃于番阳，以淮西益淮东而建阃于扬州。责长沙取鄂，隆兴取蕲、黄，番阳取江东，扬州取两淮；地大力众，乃足以抗敌。约日齐奋，有进而无退，日夜以图之，彼备多力分，疲于奔命，而吾民之豪杰者，又伺间出于其中，如此则敌不难却也。”时议以为迂阔，不报。命天祥知平江府。
　　元廉希宪既安辑荆南之民，叹曰：“教不可缓也！”遂大兴学校，选教官，置经籍，希宪仍亲诣讲舍以厉诸生。由是思、播田、扬二氏及西南溪峒，皆越境请降。元主闻之，曰：“先朝非用兵不可得地，今希宪能令数千百里外越境纳士，其治化可见也。”
　　九月，己巳，授陈宜中观文殿大学士、醴泉观使兼侍读，不至。
　　庚午，元阿哈玛特，以军兴国用不足，请复立都转运使九，量增课程元额，鼓铸铁器，官为局卖，禁私造铜器。
　　丁丑，元弛河南鬻马之禁。
　　己卯，陈宜中乞任海防，不允。
　　辛丑，有事于明堂，赦。先是议以上公摄行，权工部侍郎兼给事中杨文仲曰：“今祗见天地之始，虽在幼冲，比即丧次，已胜拜跪，执礼无违，所当亲飨。”从之。
　　丙戌，命文天祥为都督府参赞官，总三路兵，仍知平江。
　　郑虎臣监押贾似道，舟次南剑州黯淡滩，虎臣曰：“水清甚，何不死于此？”似道曰：“太皇许我不死。”至漳州木绵庵，虎臣曰：“吾为天下杀似道，虽死何憾！”遂拘其子与妾于别馆，即厕上，拉其胸杀之。后陈宜中至福州，捕虎臣，毙于狱。
　　元兵入泰州，孙虎臣自杀，旋赠太尉。
　　甲午，扬州都统姜才率步骑万五千人攻元湾头堡，为阿珠所败，乙未，元兵攻吕城，张彦被执，降于元。吕城既失，常州势益孤。
　　丙申，元以伊实特穆尔为御史大夫，括江南诸郡书版及临安秘书省《乾坤宝典》等书。
　　元兵攻常州，久不下，昭文馆大学士姚枢言于元主曰：“陛下降不杀人之诏，巴延济江，兵不逾时，西起蜀川，东薄海隅，降城三十，户逾百万，自古平南未有如此之神捷者。今自夏徂秋，一城不降，皆由军官不思国之大计，不体陛下之深仁，劫财剽杀所致。扬州、焦山、淮安、人殊死战，我虽克胜，所伤亦多。宋之不能为国审矣，而临安未肯轻下。好生恶死，人之常情，惟惧我招徠止杀之信不坚耳。宜申止杀之诏，使赏罚必立，恩信必行，圣虑不劳，军力不费矣。”
　　冬，十月，戊戌朔，元享于太庙。
　　己亥，加张世杰沿江招讨使，刘师勇福州观察使，总统出戍兵。
　　癸卯，玉牒殿灾。
　　丁未，以留梦炎为左丞相，陈宜中为右丞相，并兼枢密使，都督诸路军马。宜中在温州，被召，以亲老辞。太后自为书遗其母扬州，使谕之，宜中乃赴召。
　　李芾至潭州，元游骑巳入湘阴、益阳诸县。城中守卒不满三千，芾结峒蛮为援，缮器械，峙刍粮，栅江修壁。及元兵围城，芾慷慨登陴，与诸将分地而守，民老弱皆出，结保伍助之，不令而集。芾日以忠义勉将士，死伤相籍，人犹饮血乘城，殊死战，有来招降者，辄杀之以恂。
　　元阿珠攻扬州，既筑长围，于是城中食尽，死者枕籍满道，而李庭芝志益坚。
　　元巴延次湾头，阿刺罕自建康来会，巴延令还建康起兵，乃留博尔欢及阿里布守湾头，而自帅众渡江。壬戌，至镇江，分军为三道：阿喇罕帅右军，自建康出广德四安镇，趣独松关；董文炳帅左军，出江入海，以范文虎为张乡导，取道江阴，趣澉浦、华亭；巴延及阿塔哈将中军，以吕文焕为乡导，趣常州；期并会于临安。
　　癸亥，常州告急，朝廷遣张全将兵二千救之，知平江府文天祥亦遣部将尹玉、麻士龙、硃华将兵三千随全赴援。士龙战虞桥，败死，全不救，走还五牧。时硃华驻军五牧，华欲掘沟堑，设鹿角，全皆不许。既而元兵薄华，华率广军与之战，自辰至未，胜负未决。逮晚，元兵绕出山后薄赣军，尹玉力战，杀千人，全提军隔岸，不发一矢，玉遂败。诸败军争渡水，挽全军船，全令其军斩挽者指，于是溺死者甚众。玉收残卒五百人，复鏖战，自夕达旦，杀元军人马，委积田间，玉复手杀数十人，力屈被执，元人恨之，横四枪于其项，以棍击杀之，其部下皆死，无一人降者。天祥欲斩全以警众，帅府不许，宥之使赎。
　　十一月，丁卯朔，铜关将贝宝、胡岩起攻溧水，败死。
　　庚午，以陈文龙同知枢密院事，黄镛同签书枢密院事。
　　癸酉，赠尹玉濠州团练使，麻士龙高州刺史。
　　戊寅，元阿喇罕破银林东坝，戍将赵淮兵败，与其妾俱被执，妾死之。阿珠使淮招李庭芝，许以大官，淮佯诺，至扬州城下，乃大呼曰：“李庭芝，尔为男子，死则死耳，毋降也！”阿珠怒，杀之。
　　元兵入广德军四安镇，陈宜中仓皇发临安民年十五以上者，皆籍为兵，号武定军，召文天祥自平江入卫。
　　壬午，元将宋都木达等长驱而进，所至莫当其锋，隆兴转运判官刘槃以城降。不数日，取江西十一城，进逼抚州。时黄万石为江西制置使，开阃州治，闻兵至，奔建昌。都统密佑率众逆战进贤坪，元兵呼曰：“降者乎？斗者乎？”佑曰：“斗者也。”麾其兵突进，至龙马坪，元军围之数重，矢下如雨。佑身被四矢、三枪，犹挥双刀，率死士数十人斫围南走，前渡，桥板断，被执。宋都木达曰：“壮士也！”欲降之，系之月馀，终不屈。骂万石为卖国小人，使我志不得伸。宋都木达又命刘槃、吕师夔以金符遗之，许以官，佑不受。复令佑子说之曰：“父死，子安之？”佑斥曰：“汝行乞于市，第云密都统子，谁不怜汝？”怡然解衣请刑，遂死，元兵皆泣下。佑之先，密州人，后渡淮，居庐州。
　　元兵进入建昌，黄万石走入闽。
　　元改顺天府为保定府。
　　元枢密院言：“新附郡县，有既降复叛及纠众为盗，犯罪至死者，请从权宜处决。”诏：“今后杀人者死，问罪状已白，不必待时即行刑；其奴婢杀主者，具五刑论。”
　　癸未，元兵入兴化县，知县胡拱辰自杀。
　　甲申，元巴延至常州，会兵围城。知州姚訔，通判陈炤，都统王安节、刘师勇，力战固守。巴延遣人招之，譬喻百端，终不听。巴延怒，命降人王良臣役城外居民，运土为垒，土至，并人以筑之，且杀之，煎油作砲，焚其牌杈，日夜攻不息。城中甚急，而訔等守志益坚。巴延叱帐前诸军奋勇争先，四面并进。攻二日，城破，訔死之。炤与安节犹巷战，或谓炤曰：“城北东门未合，可走。”炤曰：“去此一步，非死所矣！”日中，兵至，死焉。巴延命尽屠其民。执安节至军前，不屈，亦死。师勇以八骑溃围走平江。安节，坚之子也，事闻，赠龙图阁待制，炤直宝章阁，并官其子。
　　乙酉，升宜兴县为南兴军。
　　以江东提刑谢枋得为江西招谕使。初，枋得闻淮西、江东、西州郡守将，皆吕师夔部曲，故争降附，自以与师夔善，乃应诏上书，保师夔可言，宜分沿江诸屯，以师夔为镇抚使，使之行成，且请身至江州见文焕与议。朝廷乃以枋得为沿江察访使以往，会文焕北还，不及而反，遂改知信州。
　　丙戌，礼部尚书兼给事中王应麟，请为济王立后，乃诏赠太师、尚书令、进封镇王，谥昭肃，择后奉祀，赐田万亩。
　　留梦炎用徐囊为御史，擢黄万石、吴浚等。王应麟缴奏曰：“囊与梦炎同乡，有私人之嫌。万石粗戾无学，南昌失守，误国罪大，今方欲引以自助，善类为所搏噬者，必携持而去。吴浚贪墨轻躁，岂宜用之？况梦炎舛令慢谏，谠言勿敢告，今之卖降者，多其任用之士！”疏再上，不报，出关俟命，再奏曰：“因危急而紊纪纲，以偏见而咈公议，臣封驳不行，与大臣异论，势不当留。”遂归。
　　己丑，元兵破独松关，冯骥死之，守将张濡遁。诏赠骥集英殿修撰。
　　独松既破，邻疆守者皆望风而走，朝廷大惧。时勤王师仅三四万人，文天祥与张世杰议，以为：“淮东坚壁，闽、广全城，若与敌血战，万一得捷，则命淮师以截其后，国事犹可为也。”世杰大喜。陈宜中白太后降诏，以王师务宜持重，议遂止。秘书监陈著上疏请从天祥之义曰：“与其坐以待困，曷若背城借一！万有一幸，则人心贾勇！且敌非必真多智力，不过乘胜长驱。若少沮之，则主兵之与悬军，其壮弱即异矣。”宜中不听，出著知台州。
　　元董文炳破江阴军。
　　元以高丽国官制僭滥，遣使谕旨，凡省、院、台、郡、官名、爵号与朝廷相类者，改正之。
　　乙未，左丞相留梦炎遁。
　　十二月，丁酉朔，诏贾似道归葬，返其田庐。
　　庚子，以吴坚签书枢密院事，黄镛兼权参知政事。
