<!-- { "loadSidebar": true } -->
　　范纯仁之将入也，杨畏尝有言，纯仁不知。至是吕大防欲用畏为谏议大夫，纯仁曰：“上新听政，谏官当求正人；畏倾邪，不可用。”大防曰：“岂以畏尝言公邪？”纯仁始知之。大防素称畏敢言，且先密约畏助己，竟超迁畏为礼部侍郎。及大防充山陵使，甫出国门，畏首叛大防，上疏言：“神宗更法立制以垂万世，乞赐讲求，以成继述之道。”疏入，帝即召对，询以先朝故臣孰可召用者，畏遂列上章惇、安焘、吕惠卿、邓温伯、李清臣等行义，各加品题。且密奏万言，具陈神宗所以建立法度之意与王安石学术之美，乞召章惇为相。帝深纳之，遂复章惇资政殿学士，吕惠卿为中大夫，王中正复遥郡团练使。给事中吴安诗不书惇录黄，中书舍人姚勔不草惠卿、中正诰词，乞追回除命，皆不听。
　　先是水官锐意回河，请曰：“河流浅狭，权堰断，使水势入孙村口。”论奏以千百数。诏率下河北转运司议，同列多畏恐，不敢正言，或以不知河事为解。转动副使赵偁，独居中持议，不少假借，每沮却之，因上《河议》，其略曰：“自顷有司回河几三年，工费骚动，半于天下；复为分水，又四年矣。古所谓分水者，回河流，相地势，导而分之，盖其理也。今乃横截河流，置埽约以扼之。开浚河流，徒为渊潭，其状可见。况故道千里，其间又有高处，故累岁涨落，辄复自断。臣谓当完大河北流两堤，复修宗城废堤，闭宗城口，废上下约，开阚村河门，使河流端直以成深道。聚三河工费以治一河，一二年可以就绪，而河患庶几息矣。”
　　　　 ○哲宗宪元继道显德定功钦文睿武齐圣昭孝皇帝绍圣元年（辽大安十年）
　　春，正月，丙申，夏国遣使来贡。
　　赵偁又上言：“先帝灼见河势，且鉴屡闭屡塞之患，因顺其性，使之北行，此万世策也。自有司置埽创约，横截河流，回河不成，因为分水。初决南宫，再决宗城，三决内黄，水皆西决，则地势西下，较然可知。今欲弭息河患，而逆地势，戾水性，臣未见其能就效也。臣请开阚村河口，修平乡、巨鹿埽、焦家等堤，浚澶渊故道以备涨水；如此，则五利全而河患息矣。”
　　水官又请权堰梁村，缕断张包等河门，闭内黄决口，开鸡爪，疏口地，回河东流。于是诏遣中书舍人吕希纯、殿中侍御史井亮采乘传相视，且会逐司定议。偁议以为：“东流阔处无二百步，益以涨水，何可胜约！去岁尝开鸡爪十五馀丈，未几生淤，形势可见。一日东流既不容，北流又悉闭，上壅横溃之患，可胜道哉！请先导张包以存北流，修西堤以备涨水，因其顺快，水流既通，则河将自成矣。”时独东路提刑上官均与偁议合，而众相论难，累日不决。乃周视东北流，较形势，审利害，会逐司诰之，曰：“将浚鸡爪以决东河于北流，可乎？”水官曰：“不可。张包存则东流败矣。”诏使曰：“审尔，则水之趋北，势也，奈何逆之？”由是从偁议，奏请存张包而治北流。会诏中格，复罢。
　　是月，辽主如春水。
　　准布别部侵辽，四捷军都监特默死之。
　　二月，丁未，以户部尚书李清臣为中书侍郎，以兵部尚书邓温伯为尚书右丞。清臣首倡绍述，温伯和之。时进用大臣，皆从中出，侍从、台谏，亦多不由进拟。范纯仁乃言于帝曰：“陛下亲政之初，四方拭目以观，天下治乱，实本于此。舜举皋陶，汤举伊尹，不仁者远。纵未能如古人，亦须极天下之选。”帝不纳。
　　己酉，葬宣仁圣烈皇后于永厚陵。己未，祔神主于太庙。
　　甲子，诏依章献明肃皇后故事，罢避高遵甫讳。
　　是月，夏国进马，助太皇太后山陵；复遣使再议易地，诏不允。
　　三月，壬申朔，日有食之。
　　癸酉，以知陈州蔡卞为中书舍人。
　　乙亥，尚书左仆射吕大防罢。大防位首相逾六年，当国日久，群怨皆归。及宣仁始祔庙，侍御史来之邵乞先逐大防以破大臣朋党，因疏列神宗简拔之人章惇、安焘、吕惠卿等，以备进用。大防亦自求去位，帝亟从之，诏以观文殿大学士知颍昌府。后二日，改知永兴军。
　　乙酉，御集英殿，试进士，策曰：“今复词赋之选而士不知劝，罢常平之官而农不加富，可差可募之说纷而役法病，或东或北之论异而河患滋，赐土以柔远也而羌夷之患未弭，弛利以便民也而商贾之路不通。夫可则因，否则革，惟当之为贵，圣人亦何有必焉！”李清臣之词也。
　　戊子，徙封徐王颢为冀王。
　　癸巳，诏赈京东、河北流民，贷以谷麦种，谕使还业，蠲今年租税。
　　丁酉，赐礼部奏名进士、诸科九百七十五人及第、出身。时考官取进士答策者，多主元祐。及杨畏覆考，乃悉下之，而以主熙、丰者署前列，拔毕渐为第一。自此绍述之论大兴，国是遂变矣。
　　是日，苏辙罢。先是辙上疏曰：“伏见御试策题，历诋近岁行事，有绍复熙宁、元丰之意。臣谓先帝以天纵之才，行大有为之志，其所设施，度越前古，盖有百世不可改者。在位近二十年，而终身不受尊号，裁损宗室，恩止袒免，减朝廷无穷之费；出卖坊场，顾募衙前，免民间破家之患；黜罢诸科诵数之学，训练诸将慵惰之兵；置寄禄之官，复六曹之旧；严重禄之法，禁交谒之私；行浅攻之策，以制西夏；收六色之钱，以宽杂役。凡如此类，皆先帝之睿算，有利无害。而元祐以来，上下奉行，未尝失坠也。至于其它，事有失当，何世无之！父作之于前，子救之于后，前后相济，此则圣人之孝也。汉武帝外事四夷，内兴宫室，财用匮竭，于是修盐铁、榷酤、均输之政，民不堪命，几至大乱；昭帝委任霍光，罢去烦苛，汉室乃定。光武、显宗，以察为明，以谶决事，上下恐惧，人怀不安；章帝即位，深鉴其失，代之以宽厚恺悌之政，后世称焉。本朝真宗，右文偃武，号称太平，而群臣因其极盛，为天书之说；章献临御，揽大臣之议，藏书梓宫，以泯其迹；及仁宗听政，绝口不言。英宗自籓邸入继，大臣创濮庙之议；及先帝嗣位，或请复举其事，寝而不答，遂以安静。夫以汉昭、章之贤与吾仁宗、神宗之圣，岂以薄于孝敬而轻事变易也哉！愿陛下反覆臣言，慎勿轻事改易。若轻变九年已行之事，擢任累岁不用之人，怀私忿而以先帝为辞，大事去矣。”奏入，不报。
　　辙又具札子言：“圣意诚谓先帝旧政有不合改更，自当宣谕臣等，令商量措置。今自宰臣以下，未尝略闻此言，而忽因策问进士，宣露密旨。譬如家人，父兄欲有所为，子弟皆不与知，而与行路谋之，可乎？”帝固不说，李清臣、邓温伯又先媒蘖之。及面论，帝益怒，遂责辙以汉武比先帝，辙曰：“汉武，明主也。”帝曰：“卿意但谓武帝穷兵黩武，末年下哀痛之诏，岂明主乎！”帝声甚厉，辙下殿待罪，众莫敢救。范纯仁从容言曰：“武帝雄才大略，史无贬辞，辙以比先帝，非谤也。陛下亲政之初，进退大臣当以礼，不可如呵斥奴仆。”邓温伯越次进曰：“先帝法度，为司马光、苏辙坏尽。”纯仁曰：“不然。法本无弊，弊则当改。”帝曰：“人谓秦皇、汉武。”纯仁曰：“辙所论，事与时也，非人也。”帝为之少霁。辙平日与纯仁多异，至是乃服，退，举笏谢曰：“公，佛地位人也。”归家，亟具奏，乞赐屏逐，诏以辙为端明殿学士、知汝州。中书舍人吴安诗草制，有“风节天下所闻”及“原诚终是爱君”之语，帝怒，命别撰词。辙止散官知汝州，安诗寻亦罢为起居舍人，从虞策、郭知章等言也。
　　河内尹焞应举，见发策黜元祐之政，乃叹曰：“尚可以干禄乎！”不对而出。焞少师事程颐，谓颐曰：“焞不复应进士举矣。”颐曰：“子有母在。”焞归，告其母陈，母曰：“吾知汝以善养，不知汝以禄养。”颐闻之曰：“贤哉母也！”于是终身不就举。
　　夏，四月，甲辰，命中书舍人蔡卞同修国史，以国子司业翟思为左司谏，左朝奉郎上官均为左正言，右朝散郎周秩、左朝散郎刘拯并为监察御史。
　　召淮南转运副使张商英为右正言。商英在外久不召，积憾元祐大臣，攻之不遗馀力，上疏言：“神宗盛德大业，跨绝今古，而司马光、吕公著、刘挚、吕大防，援引朋俦，敢行讥议。凡详定局之见明，中书之勘会，户部之行遣，言官之论列，词臣之诰命，无非指擿决扬，鄙薄嗤笑，翦除陛下羽翼于内，击逐股肱于外，天下之势，岌岌殆矣！今天清日明，诛赏未正，乞下禁省检索前后章牍，付臣等看详签揭以上，陛下与大臣斟酌而可否焉。”又指吕大防、梁焘、范祖禹为奸邪，以司马光、文彦博为负国，言吕公著不当谥正献，甚者至以宣仁双吕、武。始，商英在元祐时，作《嘉禾颂》，以文彦博、吕公著比周公，又作文祭司马光，极其称美，至是乃追论其罪。又言：“愿陛下无忘元祐时，章惇无忘汝州时，安焘无忘许昌时，李清臣、曾布无忘河阳时。”其以险语激怒当世概类此。
　　辽主驻春州北平淀。
　　乙巳，三省言役法尚未就绪，帝曰：“止用元丰法而减去宽剩钱，百姓何有不便邪？”范纯仁曰：“四方利害不同，须因民立法，乃可久也。”帝曰：“令户部议之。”
　　阿里骨遣使来献狮子。
　　丙午，以旱，诏恤刑。
　　庚戌，以知江宁府曾布为翰林学士。布自瀛州徙江宁，诏许入觐，遂有是命。布言先帝政事，当复施行，且乞改元以顺天意。
　　以龙图阁直学士蔡京权户部尚书。
　　台臣共言苏轼行吕惠卿制词，讥讪先帝：壬子，诏轼落职，如英州。
　　范纯仁上疏曰：“熙宁法度，皆吕惠卿附会王安石建议，不副先帝爱民求治之意。至垂帘时，始用言者，特行贬窜，今已八年矣。言者多当时御史，何故畏避不即纳忠，而今乃有是奏，岂非观望邪？”
　　辽自准布侵边，诸属国多从之叛。边臣间有斩获，诸部亦有降者。而玛古苏猖獗太甚，辽主乃以耶律额特勒为都统，耶律图多为副都统，耶律图鲁为都监，往讨之。
　　癸丑，诏改元绍圣。
　　白虹贯日。
　　以侍讲学士范祖禹为龙图阁直学士、知陕州。先是帝欲以祖禹代苏辙，而沮之者甚众。祖禹力求出，乃有是命。
　　太子少师致仕冯京卒。帝临奠，蔡确之子渭，京婿也，于丧次阑诉父冤。甲寅，诏复确右正议大夫。
　　诏王安石配享神宗庙庭。
　　以吏部尚书胡宗愈为通议大夫、知定州。
