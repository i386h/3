<!-- { "loadSidebar": true } -->
　　吴国公闻之，遣使与察罕特穆尔通好，谓左右曰：“察罕虽假义师，图恢复，乃与博啰兵争不解，屡格君命，此岂忠臣之为乎！又闻其好名，如田丰为人倾侧，察罕待如心腹，则暗于知人矣。古之名将，洞察几微，智谋弘远，使人不可测度，察罕岂知此乎！吾今遣人往与通好，观其所处何如，然后议之。”
　　九月，辛亥，陈友谅建昌守将王溥等降于吴。
　　甲寅，吴星源翼判官俞茂攻德兴，克之。
　　戊午，阳翟王勒呼木特穆尔伏诛。
　　壬戌，四川贼兵陷东川郡县，李思齐调兵击之。
　　壬申，命博啰特穆尔于保定以东、河间以南从便屯种。
　　是月，命兵部尚书齐齐克布哈、侍郎韩祺征海运粮于张士诚。
　　蜀刘桢密言于明玉珍曰：“西蜀形胜，东有瞿唐，北有剑阁，沃野千里。自遭青巾之虐，人物凋耗，大王抚有之，休养伤残之民，用贤治兵，可以立不世之业，当于此时称大号以系人心。”玉珍骇然曰：“此非我敢望也！”桢曰：“大王所部皆四方之人，若谦让犹豫，一旦将士思乡土，瓦解星散，大王谁与建国乎？”玉珍犹不听。已而桢复言之，玉珍乃谋以明年僭号。
　　冬，十月，察罕特穆尔进兵逼济南城，齐河、禹城皆来降，南道诸将亦报捷。再败益都兵于好石桥，东至海滨，郡邑闻风皆送款，济南乃下。诏拜中书平章政事，兼知河南、山东行枢密院事，陕西行台中丞如故。
　　察罕特穆尔令参政陈秉直、刘珪守御河南，而自驻山东，移兵围益都，环城列营凡数十，大治攻具，百道并进。贼悉力拒守，察罕特穆尔复掘重堑，筑长围，遏南洋河以灌城中，城中益困。
　　十一月，戊午，吴国公命参政常遇春率兵救长兴。
　　先是张士诚遣其司徒李伯升以众十馀万攻长兴，水陆并进，城中兵少，不能御。公在江州，即命华高、费聚等率三路兵往援，而诸军战皆不利，遂溃。耿柄文婴城固守，左副元帅刘成出战死。于是敌复围城，结九寨，为楼车下瞰城中，取土石填壕隍，放火烧水关，城中昼夜应敌，凡月馀，内外不相闻。公以围久不解，故复命遇春往救。
　　己未，吴遣平章吴弘等攻抚州，陈友谅右丞邓克明据城拒守，佥院邓愈自临川间道夜袭之，黎明至。兵由东、西、北三门入，克明单骑出南门走，自度不能免，乃诣愈降。愈留克明于军中，令其弟志明还新淦，收其故部曲。克明因请往江州见吴国公，愈以兵送之，至中途，克明逃归新淦。
　　戊辰，黄河自平陆三门碛下至孟津五百馀里皆清，凡七日。命秘书少监程徐祀之。
　　甲戌，吴常遇春兵至长兴，李伯升弃营遁。遇春追击，俘斩五千馀人。
　　是月，察罕特穆尔、李思齐遣兵围鹿台，攻张良弼，诏和解之，俾各还汛地，兵乃解。
　　十二月，己亥，陈友谅江西行省丞相胡廷瑞、平章祝宗，遣宣使郑仁杰诣江州纳降于吴。仁杰言廷瑞之意，以将校久居部曲，人情相安，既降之后，愿不以改属它人，吴国公有难色，刘基蹴所坐胡床，公悟，乃许诺，以书报曰：“郑仁杰至，言足下有效顺之诚，此足下明达也；又恐分散所部属它将，此足下过虑也。吾起兵十年，奇士、英才，得之四方多矣，有能审天时，料事机，不待交兵，挺然委身来者，尝推赤心以待，随其才任使之，兵少则益之以兵，位卑则降之以爵，财乏则厚之以赏，安肯散其部伍，使人自疑，负来归之心哉！且以陈氏诸将观之，如赵普胜骁勇善战，以疑见戮，猜忌若此，竟何所成！近建康龙湾之役，予所获长张、梁铉诸人，用之如故，视吾诸将，恩均义一。长张破安庆水寨，梁铉等攻江北，并膺厚赏。此数人者，自视无复生理，尚待之如此，况如足下以完城来归者耶！得失之机，间不容发，足下当早为计。”
　　是岁，京师大饥，屯田成，收粮四十万石。赐司农丞胡秉彝上尊、金币以旌其功。
　　　　 ○顺帝至正二十二年（壬寅，一三六二年）
　　春，正月，辛亥，胡廷瑞得吴国公书，意遂决，遣其甥同佥康泰至江州降。
　　甲寅，诏李思齐讨四川，张良弼平襄汉。时两军不和，故有是命。
　　吴国公以胡廷瑞等降，遂发九江，如龙兴。己未，师次樵舍，廷瑞与祝宗遣人赍陈氏所授丞相印及军民粮储之数来献。辛酉，公至龙兴，廷瑞、宗率行省僚属迎谒于新城门，公慰劳之，俾各仍旧职。壬戌，公入城，军令肃然，民皆安堵。谒孔子庙，过铁柱观，复出城开宴于滕王阁。明日，命存恤鳏寡孤独，放陈友谅所畜鹿于西山。
　　戊辰，筑台于城北龙沙之上，召城中父老民人悉集台下，谕之曰：“自古攻城略地，锋镝之下，民罹其殃。今尔民得骨肉安全，生理无所苦者，皆丞相胡廷瑞灼见天道，先机来归，为尔民之福也。陈氏据此，军旅百需之供，尔民甚苦之。今吾悉去其弊，军需供亿，俱不以相累。匀等各事本业，毋游惰，毋作非为以陷刑辟，毋交结权贵以扰害良民，各保父母妻子，为吾良民。”于是民皆感悦。
　　建昌王溥，饶州吴弘，各率众来见，袁州欧普祥遣其子文广来见，公厚赐遣之。邓克明既逃归新淦，复收集旧部曲，仍肆劫掠；至是欲复降，恐见诛，乃诈为商贾，乘小舟至龙兴城下，潜使人觇可否为去就。事觉，被执，并获克明，公责其反覆，囚送建康。
　　丁卯，诏以太尉鄂勒哲特穆尔为陕西行省左丞相。仍命察罕特穆尔屯种于陕西。申谕李思齐、张良弼等各以兵自效。
　　以额森特穆尔为中书右丞。
　　辛未，宁州土官陈龙，遣其弟良平率分宁、奉新、通城、靖安、德安、武宁六县民兵降于吴；癸酉，守吉安土军元帅孙本立、曾万中与其弟粹中，诣龙兴纳款。吴国公以本立为江西行省参政，万中都元帅，粹中行军指挥，俾还守吉安。
　　乙亥，陈友谅平章彭时中，以龙泉降于吴，命仍其旧职。
　　二月，丁丑朔，盗杀陕西行省右丞塔布岱。
　　癸未，吴金华苗军元帅蒋英、刘震、李福叛，杀守臣参政胡大海及郎中王恺、总管高子玉。
　　初，大海下严州，震等自桐庐来降，大海喜其骁勇，留置麾下，待之不疑。至是震等谋乱，以大海遇己厚，未忍发，福曰：“举大事宁顾私恩乎！”众从之，以书通衢、处苗帅李佑之等，约以二月七日同举兵。是日，蒋英等入分省署，阳请大海观弩于八咏楼下。大海出，将上马，英令其党钟矮子跪马前，阳诉曰：“蒋英等欲杀我。”大海未及答，反顾英，英抽出铁锤，若击矮子状，因中大海脑，仆地，英即断其首，复杀大海子关住。执王恺，恺正色曰：“吾职居郎署，同守此土，义当死，宁从贼耶！”刘震欲全之，贼党吴得真与恺有隙，曰：“无自遗患。”遂杀恺及其子寅，掾史章诚亦死之。
　　典吏李斌，怀省印缒城走严州，告变于硃文忠，文忠遣元帅何世明、掾史郭彦仁等率兵讨之。至兰溪，英等惧，乃驱掠城中子女西走，降于张士诚。大海养子德济闻难，引兵奔赴，吴国公即命左司郎中杨元杲至金华，总理军储事，文忠亦率将士至，镇抚其民。
　　大海长身铁面，智力过人，尝自诵曰：“我本武人，不读书；然吾行军知有三事，不杀人，不掠人妇女，不焚人庐舍而已。”
　　乙酉，彗见于危，光芒长丈馀，色青白。
　　丁亥，吴处州苗军元师李佑之、贺仁得等，闻蒋英等已杀胡大海，亦作乱，杀院判耿再成、都事孙炎、知府王道同及硃文刚等，据其城。硃文忠闻乱，遣元帅王祐等率兵屯缙云以图之。
　　再成累著劳绩，自偏裨擢居帅职。至是佑之等叛，再成方与客饭，闻变即上马，收兵不及，迎贼骂曰：“贼奴，国家何负于汝，乃敢反耶！”贼争刺再成，再成挥剑连断数槊，兵及其颈，堕马，大骂不绝口死。炎初被执，幽空室中，贼环守胁之降，炎不屈。仁得以炙雁斗酒馈炎，炎不受，大骂曰：“今日乃为鼠所困！我死，为主；尔反覆贼，死，狗且不食！”守卒怒，拔刀叱炎解衣，炎曰：“此紫绮，乃主上赐我者，吾当服以死。”贼遂害之。
　　辛卯，吴国公既定洪都，乃经度城守，以旧城西南临水，不利守御，命移入三十步，东南空旷，复展二里馀。以邓愈为江西行省参政，留守洪都，万思诚为行省都事以佐之。胡廷瑞、张民瞻、廖永坚、傅献、潘友庆等从公还建康。
　　丁酉，彗犯离宫西星，至三月终，光芒长二丈馀。
　　壬寅，吴国公闻处州之乱，命平章邵荣率兵讨之。
　　是月，知枢密院事图沁特穆尔奉诏谕李思齐讨四川。时思齐退保凤翔，使至，思齐进兵益门镇；使还，思齐复归凤翔。
　　三月，己酉，明玉珍僭称帝于蜀，国号大夏，建元天统，立妻彭氏为皇后，子升为太子。仿周制设六卿，又置翰林院承旨、学士、国子监祭酒等官。以戴寿为冢宰，万胜为司马，张文炳为司空，向大享、莫仁寿为司寇，吴友仁、邹兴为司徒，刘桢为宗伯，牟图南为翰林院承旨。分蜀地为八道，赋税十取其一。开廷试以策士，置雅乐以供郊祀之用。皆刘桢所为也。
　　初，张士诚闻蒋英之乱，遣其弟士信率兵万馀围诸全州。吴守将谢再兴昼夜鏖战，未决，乃遣将设伏城外，自引兵出战，战既合，伏起，大败之，擒其将士千馀人。士信愤，益乐功城，再兴虑不能支，告急于浙江行省右丞硃文忠。
　　时金华叛寇初定，而严州逼近敌境，处州又为叛苗所据，文忠自度兵少，不能应援。闻邵荣将至，乃与都事史炳谋曰：“兵法先声而后实，今诸全被围日久，寇势益盛，而我军少，非谋不足以制之。今邵平章来讨处州，宜借以张声势，亦制寇一奇也。”炳曰：“善！”乃扬言右丞徐达与荣领大军至严州，克日进击，使谍者揭榜于义乌之古朴岭。士信兵见之，果惊，谋夜遁。同佥胡德济觇知之，密与再兴谋，癸丑，发壮士夜半开门出击，鼓噪从之，寇兵乱走，自相蹂践及溺死者甚众。
　　士信骄侈，不能拊循将士，常载妇人、乐器自随，日以樗蒲、蹴鞠、酣饮为事，部将往往效之，故至于败。
　　甲寅，明玉珍陷云南省治，屯金马山；陕西行省参政车力特穆尔等击败之，擒其弟明二。
　　癸亥，吴祝宗、康泰叛，攻陷洪都府。
