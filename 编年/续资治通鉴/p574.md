<!-- { "loadSidebar": true } -->
　　有司议建潘屏以强王室，乙卯，诏以福王与芮为浙东安抚大使、判绍兴，开府，置长史、司马。
　　甲寅，元谕中书省，议立登闻鼓。
　　庚申，知金坛县李成大，率义局官合山县尉胡传心，阳春主簿潘大同，濠梁主簿潘大本，进士潘文孙、潘应奎，攻复金坛县。镇江统制侯嵓、县尉赵嗣滨反，助元兵来战，成大被执，不屈，与二子及传心等皆死之。
　　时元兵东下，所过迎降，李庭芝率励所部，固守扬州。阿珠遣李虎持招降榜入城，庭芝杀虎，焚其榜。总制张俊出战，持叛臣孟子缙书来招降，庭芝焚其书，枭俟首于市。时出金、帛、牛、酒燕犒将士，人人感激自奋。
　　辛酉，度支尚书吴浚遣人至建康，为陈宜中移书言：“前杀廉希贤，乃边将所为，太皇太后及嗣君实不知，当按诛之。愿输币，请罢兵通好。”巴延曰：“彼为诈计，视我虚实耳。当择人同往，观其事体，令彼速降。”乃遣议事官秦中、张羽同遣人还临安。羽行至平江驿亭，复被杀。
　　壬戌，阿珠攻真州。知州苗再成、宗子赵孟锦帅兵大战于老鹳觜，败绩。
　　癸亥，加知思州田谨贤、知播州杨邦宪并团练使，趣兵入卫。
　　丁卯，加李庭芝参知政事。
　　庚午，阿珠乘胜进趣扬州，姜才为三叠阵，逆之于三里沟，败之。阿珠佯退，才逐之，阿珠反战。至扬子桥，扬州拨发官雷大震出战，死之。两军夹水而阵，元张弘范以十三骑绝渡冲才军，才军坚不可动，弘范引却以诱之。才将回回跃马夺大刀，直前向弘范，弘范反辔迎刺之，应手而仆，元兵欢声动地，才军遂溃。阿珠与弘范追之，自相蹂践与陷濠水死者甚众，流矢中才肩。才拔矢挥刀而前，元军辟易不敢逼；遂入城，誓死守。阿珠乃筑长围，自扬子桥竟瓜洲，东北跨湾头至黄塘，西北抵丁村务，欲以久困之。
　　吏部尚书常楙入见，言：“霅川之变，非其本心，置之死过矣，不与立后又过矣。巴陵，帝王之胄，生不得正命，死不得血食，沉冤幽愤，郁结四十五年之久，不为妖为札于冥冥中者几希。愿陛下勿摇浮议，特发神断，宗社幸甚！”于是诏国史院讨论典故以闻。
　　元遣使召嗣汉四十代天师张宗演赴阙。
　　五月，癸酉，元兵攻宁国县，知县赵与唐出战，死之。
　　丁丑，环卫官刘师勇复常州，加濠州团练使，助姚訔守常，以张彦守吕城，兵威稍振，由是浙右诸城降元者复与张世杰军合。师勇，庐州人；訔，希得子也。
　　己卯，赐处士何基谥文定，王柏赠承事郎；从祭酒杨文仲之请也。
　　以张珏为四川制置副使。
　　庚辰，元诏谕参知政事高达曰：“昔我国家出征，所获城邑，即委去之，未尝置兵戍守，以此连年征伐不息。夫争国家者，取其土地人民而已。虽得其地，而无民，其谁与居！今欲保守新附城壁，使百姓安业力农。蒙古未之知也，尔熟知其事，宜加勉旃。湖南州郡，皆汝旧部曲，未归附者何以招怀，生民何以安业，听汝为之。”
　　丁亥，元召巴延赴大都，以蒙古万户阿喇罕权行中书省事。
　　庚寅，五郡镇抚使吕文福降元。
　　辛卯，籍潜说友、吴益、吕文焕、孟子缙、陈奕、范文虎家。
　　丙申，遣使告天地、宗庙、社稷、诸陵、宫观。
　　时知庆远府仇子真、淮东兵马钤辖阮克己各将兵入卫，诏与张世杰、张彦分道出击元军。台谏请命大臣监护，事下公卿杂议，久而不决。陈文龙上言：“三后协心，同底于道。北兵今日取某城，明日筑某堡，而我以文相逊，以迹相疑，譬犹拯溺救焚而为安行徐步之仪也。请诏大臣，无滋虚议。”不报。
　　己亥，吴继明复蒲圻、通城、崇阳三县。以继明权知鄂州，令择险为寓治。
　　是月，元廉希宪至江陵，阿尔哈雅率其属望拜尘中，荆人大惊。希宪即日禁剽夺，通商贩，兵民安堵。首录宋故宣抚、制置二司幕僚能任事者，以备采访，仍择二十馀人，随材授职。左右难之，希宪曰：“今皆国家臣子也，何用致疑！”时宋故官礼谒大府，必广致珍玩；希宪拒之，且语之曰：“汝等身仍故官，或不次迁擢，当念圣恩，尽力报效。今所馈者，若皆己物，我取之为非义，一或系官，事同盗窃。若敛于民，不为无罪。宜戒慎之！”希宪令：“俘获之人，军士敢杀者，以故杀平民论；为军士所掳，病而弃之者，许人收养，病愈，故主不得复役；立契券卖妻子者，重其罪，仍没入其直。”先是江陵城外蓄水捍御，命决之，得良田数万亩，以为贫民之业，发沙市仓粟之不入官者二十万斛，以赈公安之机，民悦之。
　　六月，庚子朔，日有食之，既。昼晦如夜，星见，鸡鹜皆归。王龠言：“日食不尽仅一分，阴盛阳微，灾异未有大于此者。乞赐罢黜！”不许。
　　初，成都安抚使昝万寿守嘉定、兴元，与元赛音谔德齐对垒，赛音谔德齐一以诚意待之，不为侵掠，万寿心服。未几，元召赛音谔德齐还，万寿请置酒为好，赛音谔德齐径往不疑。酒至，左右言未可饮，赛音谔德齐笑曰：“若等何见之小耶！昝将军能毒我，其能尽我朝之人乎！”万寿叹服。
　　至是元主召汪良臣入朝，命之曰：“成都被兵久，须卿安集之。”良臣进攻嘉定，万寿坚守不出。良臣度有伏兵，大搜山谷，果得而杀之，进垒薄城。万寿悉军出战，大败，遂籍境内三龟、九鼎、紫云诸城降。元以万寿签四川行枢密院事，赐名顺。
　　辛丑，太皇太后诏削圣福尊号，以应天戒。命侍从官以上各举才堪文武者；虽在谪籍，亦听举之。
　　庚戌，诛翁应龙，籍其家。
　　甲寅，留焚炎自湖南入朝，王龠、陈宜中皆请相梦炎而求去，太皇太后曰：“二相毋藉此求闲也。”乃以龠平章军国重事，一月两赴经筵，五日一朝；宜中为左丞相，梦炎为右丞相，并兼枢密使，都督诸路军马。龠即日就民居，以丞相府让宜中。宜中言：“一辞一受，何以解天下之讥！”因辞去。遣使遮留，乃还。
　　己未，加李庭芝知枢密院事。
　　辛酉，潼州安抚使、知江安州梅应春以城降元。
　　丙寅，扬州都统姜才、副将张林，率步骑二万人乘夜攻元扬子桥木栅。守栅万户史弼告急于阿珠，阿珠率总管管如德等自瓜州以兵赴之，诘旦，至栅下。才军夹水为阵，阿珠麾骑兵渡水夹击，阵坚不可动，阿珠引却。才进逼之，战不利而走，阿珠麾步骑并进，遂大败。如德生擒林，才仅以身免，士卒死者万馀人。
　　丁卯，硃禩孙除名，籍其家。
　　秋，七月，辛未，张世杰与刘师勇、孙虎臣等，大出舟师万馀艘，次于焦山，令以十舟为方，碇江中流，非有号令，毋得发碇，示以必死。元阿珠登石公山望之，曰：“可烧而走也。”遂遣健卒善彀者千人，载以巨舰，分两翼夹射，阿珠居中，合势进战，继以火矢，篷樯俱焚，烟焰蔽江，诸军死战，欲走不能前。多赴江死。张弘范、董文炳、刘国杰复以锐卒横冲，世杰不复能军，奔圌山，阿珠、弘范追之，获白鹞子七百馀艘。师勇还常州，虎臣还真州。世杰请济师；不报。国杰，本女真人，姓乌库哩，后入中州，改姓刘氏。貌魁梧，善骑射，胆力过人，数有军功，蒙古主壮之，诏加怀远大将军，赐号巴图。国杰行二，故呼之曰：“刘二巴图。”
　　甲戌，三学生及台谏、侍从，皆上疏请诛贾似道，太皇太后不许。及贾似道上表自劾，且言为夏贵、孙虎臣所误，乞保馀生，乃削似道三官，令李庭芝津遣似道归越，以终丧制，似道留扬不还。王龠言：“似道既不死忠，又不成孝，请下诏切责。”似道乃还绍兴，绍兴守臣闭城不纳。王龠复言于太皇太后曰：“本朝权臣稔祸，未有如似道之烈者。搢绅草茅，不知几疏，陛下皆抑而不行，付人言于不恤，何以谢天下！”于是始诏似道婺州居住。婺人闻似道至，率众为露布逐之。
　　丁丑，复诏徙似道于建宁府。
　　翁应龙既诛，廖莹中、王庭除名，流之岭南，皆自杀。于是御史孙嵘叟等又以似道罚轻，请斩之以正法。方回复上疏论似道侥、讦、贪、淫、褊、骄、吝、专、忍、谬十罪。太皇太后犹不听。翁合上言：“似道总权罔上，卖国召兵，专利虐民，滔天之罪，人人能言，迫于众怒，仅谪建宁。夫建宁实硃熹讲道之阙里，虽三尺童子亦知向方，闻似道名，咸欲呕吐，况见其面乎？宜远投荒服以御魑魅。”庚寅，诏谪贾似道高州团练副使、循州安置，籍其家，遣使监押之贬所。
　　会稽县尉郑虎臣以其父尝为似道所配，欲报之，欣然请行。似道时寓建宁之开元寺，侍妾尚数十人。虎臣至，悉屏去，撤轿盖，暴行秋日中，令舁轿夫唱杭州歌谑之，每名斥似道，窘辱备至。一日，入古寺，壁上有吴潜南行所题字，虎臣呼似道曰：“贾团练，吴丞相何以至此？”似道惭而不能对。至泉州洛阳桥，遇叶李自漳州放还，见于客邸，李赋诗赠之，似道府首谢焉。
　　追复皮龙荣官。
　　辛卯，陈宜中去位。
　　初，张世杰之将出师也，王龠谓：“二相宜一人督师吴门，否则臣虽老无能为，若效死于封疆，亦不敢辞。”会世杰败于焦山，龠复言曰：“事无重于兵。今二相并建都督，庙算指授，臣不得而知。比者六月出师，诸将无统。臣岂不知吴门去京不远？而为此请者，盖大敌在境，非陛下自将，则大臣开督。今世杰以诸将心力不一而败，不知国家尚堪几败耶！臣既不得其职，又不得其言，乞罢平章。”太皇太后不许。
　　京学士刘九皋等伏阙上书，言：“宜中擅权，党贾似道；赵溍、赵与鉴皆弃城遁，宜中乃假使过之说以报私恩；令狐概、潜说友皆以城降，乃受其苞苴而为之羽翼；文天祥率兵勤王，信谗而沮挠之；似道丧师辱国，阳请致罚而阴佑之；元兵薄国门，勤王之师，乃留之京城而不遣；宰相当出督，而畏缩犹豫，第令集议而不行；吕师夔狼子野心，而使之通好乞盟；张世杰步兵而用之于水，刘师勇水兵而用之于步，指授失宜，因以败事。臣恐误国将不止一似道也。”初，宜中事多专决，不关白龠，或谓京学之论，实龠嗾之。书上，宜中径去，遣使四辈召之，不至。
　　壬辰，太皇太后下刘九皋于临安狱。手诏曰：“给舍之奏，谓龠与宜中必难久处。兼龠近奏乞免平章，辞气不平，诚有如人言者。可罢龠平章军国重事，以少保、观文殿大学士充醴泉观使。”是岁，卒。龠清修刚劲、不阿权势。及为相，属国势危亡，乃不能协谋以济大事，士论惜之。
　　昝万寿既降，两川郡县多送款，独张珏固守重庆不下。元主建东西行枢密院，会兵围之。
