<!-- { "loadSidebar": true } -->
　　金主以齐克绅守中京有功，降诏褒谕，授中京留守，又以参政内族色埒自南山领军十馀万入洛行省事。齐克绅建一堂于洛州驿东，名曰报恩，刻诏文于石，愿以死自效。蒙古自汴驱色埒之子于金昌府东门下，诱色埒降，色埒命左右射之。既而闻崔立之变，病不能语而死。总帅乌凌阿呼图代行省事，齐克绅行总帅府事；月馀，粮尽，军民稍散。蒙古兵复至，陈于洛南，齐克绅陈于水北。蒙古韩元帅匹马立水滨招降，齐克绅跃而射之。韩奔还陈，率步卒数百夺桥，金军有一卒，独立拒之，杀数人，齐克绅即手解都统银牌佩之，士气复振。初，筑战垒于城外，四隅至五门内外皆有屏，谓之迷魂墙，蒙古以五百骑迫之，齐克绅率卒二百鼓噪而出，蒙古退走。呼图以蒙古兵强，即以轻骑挈妻子奔蔡州，鹰扬都尉献西门以降。齐克绅率死士数十突东门出，转战至偃师，力尽就执，载以一马，拥迫而行，将见蒙古帅塔齐尔。齐克绅语不逊，兵卒诱之曰：“汝能北面一屈膝，当贷汝命。”齐克绅不从。左右持使北面，齐克绅拗头南向，遂杀之。
　　辛卯，金主发归德，留元帅王璧守之。时久雨，朝士扈从者徒行泥水中，掇青枣为粮，足胫尽肿。明日，至亳州，金主黄衣、皁笠、金兔鹘带，以青黄旗二导前，黄伞拥后，从者二三百人，马五十匹而已。城中父老拜伏道左，金主遣近侍谕以“国家涵养汝辈，百有馀年，今朕无德，令汝涂炭。朕不足言，汝辈无忘祖宗之德。”众皆呼万岁，泣下。留一日，进次亳南六十里，避雨双沟寺中，蒿艾满目，无一人迹。金主太息曰：“生灵尽矣！”为之一恸。己亥，入蔡州，父老罗拜于道，见仪卫萧条，莫不感泣，金主亦歔欷久之。
　　遂以完颜仲德为尚书右丞，总领省院事；乌库哩镐为御史大夫，总帅如故；张天纲权参知政事；富珠哩小洛索签书枢密院事。
　　仲德有文武材，事无巨细，率亲为之，选士括马，缮治甲兵，未尝一日忘奉幸秦、巩之志。近侍久困迁播，幸即安于蔡，皆娶妻营业，不愿迁徙，旦夕言西幸不便。时蒙古兵去蔡差远，商贩渐集，金主亦安之，命修见山亭为游息之所，遣内侍宋珪选室女备后宫，已得数人。完颜仲德谏曰：“小民无知，将谓陛下驻跸以来，不闻恢复远略，而先求处女以示久居。民愚而神不可不畏！”金主曰：“朕以六宫失散，左右无人，故令采择。今承规诲，敢不敬从！”止留解文义者一人，馀皆放还。
　　仲德定进马迁赏格，得马千馀匹，又遣使分诣诸道，选兵诣蔡，得精锐万馀，兵威稍振。忠孝军提控李德，率十馀人乘马入省大呼，以月粮不优，几肆骂詈，仲德缚德杖之。金主谕仲德曰：“此军得力，方以倚用，卿何不容忍之？”仲德对曰：“时方多故，录功隐过，自陛下之德。至于将帅之职则不然。小犯则决，大犯则诛，强兵悍卒，不可使一日不在纪律。盖小人之情，纵则骄，骄则难制。瞧阳之祸，岂独官努之罪，亦有司纵之太过耳。今欲更易前辙，不宜爱克厥威。赏必由中，罚则臣任其责。”军士闻之，无复敢犯法者。
　　时从官近侍皆穷乏，悉取给于乌库哩镐，镐不能人满其欲，日夕谮于金主，至以尚食阙供为言。金主怒，遂疏镐。镐忧愤成疾，多不视事。
　　蒙古耶律楚材请以孔元楷袭封衍圣公，从之。
　　秋，七月，乙卯，权知广德军石孝德隆，进奏民力当惜，帝曰：“州县催科，岁有增益，朕每闻之，此心恻然。宜以爱民为念，无负所言。”
　　孟珙大败金武仙于马蹬山，降其将刘仪。珙问仙虚实，仪言：“仙所据九寨，其大寨石穴山，以马蹬山、沙窝、蛄山三寨蔽其前。三寨不破，石穴未可图也。若先破离金寨，则岵山、沙窝孤立矣。”珙乃遣兵攻离金，掩杀几尽。是夕，复令壮士捣王子山寨，斩金将首而出，遂围马蹬，杀戮山积。还，至沙窝西，与金人战，大捷。未几，丁顺复破默候里寨。于是仙之九寨，六日破其七。珙召仪曰：“此寨既破，板轿、石穴必震，汝能为我招之乎？”仪请选妇人三百，伪逃归，怀招安榜以往。
　　珙料仙势穷蹙，必上岵山绝顶窥伺，乃令樊文彬驻军其下。已而仙众果登山，文彬麾旗，伏兵四起，仙众失措，枕藉崖谷，杀其将乌沙惹，擒七百三十人，弃铠甲如山。薄暮，珙进军至小水河。仪言：“仙谋往商州依险以守，然老稚不愿北去。”珙曰：“进兵不可缓。”夜，漏下十刻，召文彬等授方略，丙辰，蓐食启行。时积雨未霁，文彬患之，珙曰：“此雪夜擒吴元济之时也！”策马直至石穴，分兵进攻，自寅至巳，破之。仙走，追至鲇鱼寨，仙望见，易服而遁。复战于银葫芦山，又败之。仙与五六骑奔，追，隐不见；降其众七万。珙还襄阳。
　　八月，蒙古都元帅塔齐尔使王檝至襄阳，约攻蔡州。塔齐尔，博勒呼之从孙也。
　　史嵩之先以兵会伐唐州，时城中粮尽，人相食，金将乌库哩黑汉，杀其爱妾以啖士，士争杀其妻子。官属聚议欲降，黑汉持之益坚。有总领赵丑儿者，开门纳南军，黑汉率兵巷战，为南军所获，胁使降，黑汉不屈，遂杀之。主帅富察某为部曲兵所食，城遂降。南军驻息州南，降者日众，息州刺史乌库哩呼噜惧，请益兵为备，金主以参知政事穆延乌登、签书枢密院富珠哩中洛索帅忠孝军五百行，金主谕之曰：“蒙古所以常取胜者，恃北方之马力，就中国之技巧耳，我实难与之敌。至于宋人，何足道哉？朕得甲士三千，纵横江、淮间矣。”以呼噜畏缩，命瓜勒佳玖珠代之。 
　　九月，壬寅朔，日有食之。
　　辛亥，大飨于明堂大赦。
　　辛酉，经筵官请以御制敬天、法祖，事亲、齐家四十八条及缉熙殿榜殿记宣付史馆。
　　蒙古库裕克攻辽东，舒穆噜扎拉率黑军先登，诸军继之，擒万努，遂平辽东。扎拉，额森之子也。万努据辽东十九年，至是始灭。
　　金使完颜阿古岱来乞粮，将行，金主谕之曰：“宋人负朕深矣。朕自即位以来，戒饬边将，无犯南界，边臣有请征讨者，未尝不切责之。向得宋一州，随即付与。近淮阴为归，彼多以金币为赎，朕若受财，是货之也，付之全城，秋毫无犯。清口临陈，生获数千人，悉资遣之。今乘我疲敝，据我寿州，诱我邓州，又攻我唐州，彼为谋亦浅矣。蒙古灭国四十，以及西夏；夏亡，及于我；我亡，必及于宋。脣亡齿寒，自然之理。若与我连和，所以为我者，亦为彼也。卿其以此意晓之。”阿古岱至宋，宋不许。
　　庚戌，金主以重九拜天于节度使厅，群臣陪从成礼。金主面谕之曰：“国家自开创，涵养汝等百有馀年，汝等或以先世立功，或以劳效起身，披坚执锐，积有年矣。今当厄运，与朕同患，可谓忠矣。比闻北兵将至，正汝等立功报国之秋，纵死王事，不失为忠孝之鬼。往者汝等立功，常虑不为朝廷所知；今日临敌，朕亲见之矣。汝等勉之。”因赐卮酒。酒未竟，，逻骑驰报敌兵数百突至城下，将士踊跃，咸请一战，金主许之。是日，分防守四面及子城众出战，蒙古兵溃奔。塔齐尔以数百骑复驻城东，金主遣兵接战，又败之。自是蒙古不复薄城，分筑长垒围之。
　　冬，十月，孟珙、江海帅师二万，运米三十万石，赴蒙古之约。塔齐尔大喜，益修攻具，斫木之声，闻于城中，城中益恐，往往窃议出降。完颜仲德日以国家恩泽、君臣分义抚循其民，且营画御备，未尝入私室。军民感奋，始有固志。
　　金裁冗员，汰冗军，及定官吏、军兵月俸。辛巳，纵饥民老稚赢疾者出城，既而出城者多言城中虚实，复禁之。
　　甲申，金徐州节度副使郭恩，约原州叛将麻琮袭破徐州。州中将士以蔡州被围，朝命阻绝，逼于蒙古兵，议出降，行省萨布不从，恐被执，投河，军士援出之，萨布自缢死。麻琮以州降于蒙古。
　　金人自被围，惧食不给，妖人乌库哩先生，自言能使军士服食可不费粮，议者欲援田单假神师故事以骇敌人，金主颇然之，参知政事张天纲力辨以为不可，遂止。员外郎王鹗发其从前奸恶，金主曰：“朕几为妖人所诳。”遂杀之。
　　丙戌，以史弥远为太师、左丞相，郑清之为右丞相，并兼枢密使，加食邑千户，薛极为枢密使，乔行简、陈贵谊参知政事。帝谕贵谊曰：“顷闻忧国之言，朕所不忘。”
　　弥远拜左相，一日，以疾求解政。诏：“弥远有定策大功，勤劳王室，宜加优礼。”于是授保宁、昭信节度使、充醴泉观使，封会稽郡王，奉朝请，二子、一婿、五孙皆加官秩。越八日，乙未，卒。弥远为相凡二十六年，用事专且久，权倾内外。初欲反韩侂胄所为，收召贤才老臣，布于朝廷。及济王不得其死，论者纷起，遂专任俭壬为台谏，一时君子贬斥殆尽。帝德其拥立，惟言是从，殁而赠官锡谥，恩宠不衰。
　　十一月，乙巳，给事中莫泽，言提举千秋鸿禧观梁成大，暴很贪婪，苟贱无耻，遂寝成大祠命，泽迁刑部尚书。既而台臣交劾泽贪淫忮害，又论工部尚书李知孝侵欲无厌，皆罢之。三人党附史弥远，排斥诸贤；成大尤心术嶮巇，凡可贼害忠良者，率攘臂为之，四方赂遗，列置堂庑，导宾客观之，欲其效尤。夺占宇文氏赐第，既摈归，讼之者数百人，朝命毁其庐。虽知孝亦鄙其为人，尝曰：“所不堪者，他日与成大同传耳！”至是皆贬，寻谪居远州，尽追爵秩，天下快之。
　　丙午，诏改明年为端平元年。帝始亲政，厉精求治。郑清之亦以更化为己任，收召贤才，擢用之。
　　召陈埙为枢密院编修官。入对，首言：“天下之安危在宰相。南渡以来，屡失机会。秦桧死，所任万俟禼、沈该耳；韩侂胄死，所任史弥远耳。此今日所当谨也。”次言：“内廷当严宦官之禁，外廷当严台谏之选。”宦者陈洵益阴中之，监察御史王定劾埙，出知常州。
　　进魏了翁为华文殿待制、知泸州。了翁应诏上章论十弊，请复旧典以彰新化：一，复三省之典以重六卿；二，复二府之典以集众议；三，复都堂之典以重省府；四，复侍从之典以来忠告；五，复经筵之典以熙圣学；六，复台谏之典以公黜陟；七，复制诰之典以谨命令；八，复听言之典以通下情；九，复三衙之典以强主威；十，复制阃之典以黜私意。疏列万言，先引故实，次陈时弊，分别利害，粲若白黑，帝读之感动。
