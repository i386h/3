<!-- { "loadSidebar": true } -->
　　癸未，以龙图阁待制赵彦若兼侍读，朝请郎傅尧俞兼侍讲。先是刘挚言：“皇帝陛下春秋鼎盛，左右前后宜正人与居。伏见兼侍讲陆佃、蔡卞，皆新进少年，欲望于两制以上别选通经术、有行义、忠信孝悌、淳茂老成之人，以充其任。”于是佃、卞皆罢，以彦若、尧俞代之。
　　甲申，辽以萧乌纳为南院枢密使。乌纳奏请掾史宜以岁月迁叙，从之。
　　乙酉，葬神宗英文烈武圣孝皇帝于永裕陵。
　　丙戌，诏罢方田。
　　丁亥，以夏国主母丧，遣使吊祭。
　　诏：“提举府界三路保甲官并罢，令逐路提刑及府界提点司兼领。”
　　己丑，王岩叟言：“风闻章惇于帘前问陛下御批除谏官事，语涉轻侮，又问陛下从何而知，是不欲威权在人主也，乞行显黜。”刘挚言：“神宗皇帝灵驾进发，准敕，前一日五夜，三省执政官宿于幕次。宰臣蔡确独不入宿，慢废典礼，有不恭之心。”奏入，皆不报。左正言硃光庭言：“蔡确先帝简拔，位至宰相，灵驾发引，辄先驰去数十里之远以自便，为臣不恭，莫大于此。”又言章惇欺罔肆辩，韩缜挟邪冒宠，章数上，其言甚切。
　　十一月，癸巳，诏：“案问强盗欲举自首者毋减。”
　　辽耶律俨为景州刺史，绳胥徒，禁豪猾，抚老恤贫，未数月，善政流播，郡人刻石颂德。俨，仲禧之子也。
　　乙未，辽主诏曰：“比者外官因誉进秩，久而不调，民被其害。今后皆以资级迁转。”
　　丁酉，祧翼祖，祔神宗主于太庙第八室，庙乐曰《大明之舞》。
　　以主管西京御史台鲜于侁为京东转运使。
　　司马光语人曰：“今夏以子骏为转运使，诚非所宜。然朝廷欲救东土之弊，非子骏不可。此一路福星也，可以为转运使模范矣，安得百子骏布在天下乎！”子骏，侁字也。侁自奏罢莱芜、利国两监铁冶，又乞海盐依河北通商，民大悦。
　　辛丑，减两京、河阳囚罪一等，杖以下释之；民缘山陵役者蠲其赋。
　　己酉，辽遣使来贺即位。
　　辛亥，辽史臣进太祖以下《七帝实录》。先是耶律孟简自保州放还，上表于辽主曰：“本朝之兴，几二百年，宜有国史以垂后世。”辽主乃命置局编修。孟简谓同官曰：“史笔天下之大信，一言当否，百世从之。苟无明识，好恶徇情，则祸不测，故左氏、司马迁、班固、范蔚宗，俱罹殃祸，可不慎欤！”
　　丙辰，辽遣使高丽，册封三韩国公王勋之子运为高丽国王。
　　丁巳，以乡贡进士程颐为汝州团练推官、充西京国子监教授；用司马光、吕公著、韩绛之荐也。
　　己未，辽禁僧尼不得无故赴阙。
　　十二月，壬戌，诏：“今月十五日开经筵，讲《论语》，读《三朝宝训》，讲读官日赴资善堂，以双日讲读，仍轮一员宿直。初讲及更旬，宰相执政并赴。”
　　罢太学保任同罪法。
　　于阗进狮子，诏却之。
　　丙寅，刘挚言：“宰臣蔡确山陵使回，必须引咎自劾；而确不顾廉隅，恐失爵位，无故自留。伏望早发睿断，罢确政事，以明国宪。”
　　诏：“府界三路保甲第五等两丁之家免冬教。”从王岩叟请也。
　　夏人以其母遗留物、马、白驼来献。
　　甲戌，罢后苑西作院。
　　以天章阁待制范纯仁、中书舍人王震并为给事中。王岩叟言震出使无廉介之誉，立朝无端亮之称，封驳之任，非震所当处。寻命震出守。
　　初，蔡确与章惇、邢恕等共谋诬罔太皇太后，自谓有定策功，韩缜素怀不平。及确为山陵使，缜乃于帘前具陈确等奸状，由是内朝与外廷备知之。
　　刘挚言：“昨者确等覃恩转官，学士草确制，有云‘独高定策之功’，命下之日，识者皆知其过，而确乃偃然受之。又，确与章惇固结朋党，自陛下进用司马光、吕公著以来，意不以为便，故确内则阳为和同，而阴使惇外肆强悍，陵侮沮害。中外以为确与惇不罢，则善良无由自立，天下终不得被仁厚之泽。”
　　乙亥，帝初御迩英阁，讲《论语》。
　　丙子，硃光庭奏言：“蔡确、章惇、韩缜，宜令解机务；司马光、范纯仁，宜进之宰辅；韩维宜置之宥密。退三奸于外以清百辟，进三贤于内以赞万几，太平之风，自兹始矣。”
　　戊寅，罢增置铸钱监十有四。
　　辽牛温舒知三司使，国民兼足。辽主以为能，加户部侍郎。
续资治通鉴--●卷第七十九
●卷第七十九
　　　　【宋纪七十九】　起柔兆摄提格正月，尽六月，凡六月。
　　讳煦，神宗第六子，母曰钦圣皇后硃氏。熙宁九年，十二月，七日已丑，生于宫中，赤光照室。初名佣，授检校太尉、天平军节度使，封均国公；元丰五年，迁开府仪同三司，进封延平郡王。八年，二月，神宗寝疾，宰相王珪乞早建储，为宗庙社稷计，又奏请皇太后权同听政，神宗首肯，遂奉制立为皇太子。
　　　　 ○哲宗宪元继道显德定功钦文睿武齐圣昭孝皇帝元祐元年（辽大安二年。丙寅，一零八六年）
　　春，正月，庚寅朔，诏改元。
　　辛卯，辽主如混同江。
　　承议郎、守起居舍人邢恕，尝教高公绘上书，乞尊礼硃太妃，为高氏异日之福。太皇太后呼公绘问曰：“汝不识字，谁为汝作此书？”公绘不敢讳。言者又论恕游历权贵，不自检慎。甲午，谪恕，以本官权发遣随州。时恕已除中书舍人，于是罢其新命，并黜之于外。
　　甲辰，王岩叟奏：“自冬不雪，今涉春矣，旱为灾，变异甚大。陛下于天下之大害，朝中之大奸，已悟而复疑，将断而又止。大害莫如青苗、免役之法，阴困生民，茶盐之法，流毒数路。大奸莫如蔡确之阴邪险刻，章惇之谗欺狼戾。陛下乃容而留之，此天心之所以未祐也。”
　　丁未，以集贤校理黄廉为户部郎中。先是廉提举河东路保甲凡六年，司马光闲居，往来河、洛间，闻其治状，吕公著亦言河东军与边民德之，遂有是除。
　　诏回赐高丽王鞍马、服带、器币有加。
　　罢陕西、河东元丰四年后凡缘军兴增置官局。
　　己酉，五国诸部长贡于辽。
　　辛亥，硃光庭言：“察确、章惇、韩缜，不恭、不忠、不耻。议论政事之际，惇明目张胆，肆为辨说，力行丑诋。确则外示不校，中实同欲，阳为尊贤，阴为助邪。缜则每当议论，亦不扶正，唯务拱默为自安计。愿罢去确等柄任，别进忠贤以辅圣治。”不报。
　　癸丑，太皇太后躬诣中太一宫、集禧观祈雨。
　　辽主召权翰林学士赵孝严、知制诰王师儒等讲《五经》大义。
　　丙辰，太皇太后诏曰：“原庙之立，所从来久矣。前日神宗皇帝初即祠宫，并建寝殿以崇严祖考，其孝可谓至矣。今神宗既已开祔，于故事当营馆御以奉神灵。而宫垣之东，密接民里，欲加开展，则惧成烦扰；欲采搢绅之议，皆合帝后为一殿，则虑无以称神宗钦奉祖考之意。闻治隆殿后有园池，以后殿推之，本留以待未亡人也，可即其地立神宗原庙。吾万岁之后，当从英宗皇帝于治隆，上以宁神明，中以成吾子之志，下以安臣民之心，不亦善乎！”
　　帝幸相国寺祈雨。
　　时新法多所厘革，独免役、青苗、将官之法犹在，而西戎之议未决。司马光以疾谒告，凡十有三旬，不能出，叹曰：“四患未除，吾死不瞑目矣！”乃力疾移书三省曰：“今法度宜先更张者，莫如免役钱。光见欲具疏奏闻，若降至三省，望诸公协力赞成。”又手书与吕公著曰：“光自病以来，以身付医，以家事付愚子，唯国事未有所托，今以属晦叔矣。”中书舍人范百禄言于光曰：“熙宁免役法行，百禄为咸平县，开封罢遣衙前数百人，民皆欣幸。其后有司求羡馀，务刻剥，乃以法为病。今第减助免钱额以宽民力可也。”光不听。
　　二月，辛酉，以河决大名，坏民田，艰食者众，诏安抚使韩绛询访赈济。
　　乙丑，命蔡确提举修《神宗实录》，以邓温伯、陆佃并为修撰官，林希、曾肇并为检讨官。
　　诏权罢修河，放诸路兵夫。
　　先是司马光奏：“免役之法有五害：旧日上户充役有所陪备，然年满之后却得休息，今则年年出钱，钱数多于往日陪备者，其害一也。旧日下户元不充役，今来一例出钱，其害二也。旧日所差皆土著良民；今召募四方浮浪之人，作公人则曲法受赃，主官物则侵欺盗用，一旦事发，挈家亡去，其害三也。农民所有，不过谷帛与力，今曰我不用汝力，输我钱，我自雇人，若遇凶年，则不免卖庄田、牛具、桑柘以求钱纳官，其害四也。提举常平司惟务多敛役钱，广积宽剩，希求进用，其害五也。为今之计，莫若降敕，应天下免役钱一切并罢，其诸色役人并依熙宁以前旧法定差。惟衙前一役，最号重难，向有破家产者，朝廷为此始议作助役法。今衙前陪备少，当不至破家；若犹虑力难独任，即乞依旧于官户、僧道、寺观、单丁、女户有屋业者，并令随贫富等第出助役钱，遇衙前重难差遣，即行支给。然役人利害，四方不能齐同，乞指挥降诸路转运使下诸州县，限五日内县具利害申州，州限一月申转运司，司限一季奏闻，委执政官参详施行。”是日，三省、枢密院同进呈，得旨依奏。
　　丁卯，诏：“侍从各举堪任监司者二人，举非其人有罚。”
　　韩维言：“光禄大夫致仕范镇，在仁宗朝着开建储之议，而镇未尝以语人，人亦莫为言者，故恩赏独不及镇。伏望特降明诏，褒显厥功。”于是具以镇十九疏上之。己巳，拜镇端明殿学士，致仕，仍以其子百揆为宣德郎。
　　庚午，禁边民与夏人为市。
　　辛未，以侍御史刘挚为御史中丞。
　　诏：“起居舍人依旧制不分记言动。”
　　武威郡王栋戬卒，以其养子阿里骨为河西军节度使，封宁塞郡公。阿里骨严峻刑杀，其下不遑宁。诏饬以推广恩信，副朝廷所以封立、前人所以付与之意。
　　司马光奏复差役法，既得旨，知开封府蔡京即用五日限，令两县差一千馀人充役，亟诣东府白光。光喜曰：“使人人如待制，何患法之不行乎！”议者谓京但希望风旨，苟欲媚光，非其实也。
　　癸酉，以监察御史王岩叟为左司谏。
