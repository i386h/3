<!-- { "loadSidebar": true } -->
　　壬戌，以资政殿学士、提举洞霄宫章惇为尚书左仆射兼门下侍郎。惇赴召，沙县陈瓘随众道谒。惇素闻其名，独邀与同载，访当世之务，瓘曰：“请以所乘舟喻，偏重其可行乎？或左或右，其偏一也。明此，则行可矣。”惇默然。瓘复曰：“天子待公为政，敢问将何先？”惇伫思良久，曰：“司马光奸邪，所当先辨。”瓘曰：“公误矣，此犹欲平舟势而移左以置右也。果尔，将失天下之望。”惇厉色曰：“光辅母后，独掌政柄，不务纂绍先烈，肆意大改成绪，误国如此，非奸邪而何？”瓘曰：“不察其心而疑其迹，则不为无罪。若指为奸邪，又复改作，则误国益甚矣。”乃为惇极论熙、丰、元祐之事，以为：“元丰之政，多异熙宁，则先志固已变而行之。温公不明先志，而用母改子之说，行之太遽，所以纷纷至今。为今日计，唯当消朋党，持中道，庶可救弊。若又以熙、丰、元祐为说，无以厌服公论。”瓘辞辨忼慨，议论劲正，惇虽迕意，亦颇惊异，遂有兼收元祐之语，留瓘共饭而别。
　　范纯仁罢为观文殿大学士，知颍昌府。帝既亲政，言者急论垂帘时事。纯仁数称疾求罢，最后出居慈孝寺，请降诏以禁约言者，帝不从。纯仁连章求罢，许之。陛辞日，命坐，赐茶，慰劳甚渥。帝曰：“卿耆德硕望，朝廷所倚赖，今虽在外，凡时政有可裨益者，但入文字言之，无事形迹。”纯仁顿首受命。
　　命曾布修《神宗正史》。
　　丙寅，罢五路经律通礼科。
　　丁卯，诏诸路使：“免役法依元丰八年见行条约施行。”
　　邓温伯言：“旧名润甫，昨避高陈王讳，今请复旧名。”从之。
　　戊辰，同修国史蔡卞上疏言：“先帝盛德大业，卓然出千古之上，而《实录》所纪，类多疑似不根，乞验索审订。重行刊定，使后世无所迷惑。”诏从之，以卞兼国史修撰。
　　己巳，辽除玉田、密云流民租赋一年。
　　是月，知汝州苏辙，降授左朝议大夫，徙知袁州。责词略曰：“垂帘之初，老奸擅国，置在言路，使诋先朝，反以君父为仇，无复臣子之义。”中书舍人林希所草。老奸，盖阴斥宣仁也。希典书命，自司马光、吕大防、公著、刘挚等数十人之制，极其丑诋。一日，草制罢，掷笔于地曰：“坏尽名节矣！”
　　闰月，壬申，以陆师闵等二十三人为诸路提举常平官。
　　癸酉，罢十科举士法，从井亮采言也。
　　翟思言：“先帝正史，将以传示万世。访闻秉笔之臣，多刊落事迹，变乱美实，以外应奸人诬诋之说。今既改命史官，须别起文，请降旨取《日历》、《时政记》与今《实录》参对。。”从之。
　　甲申，以观文殿学士安焘为门下侍郎。
　　以礼部侍郎孔武仲为宝文阁待制、知宣州。
　　乙酉，以工部尚书李之纯为宝文阁待制、知单州，御史刘拯言其为中丞时阿附苏轼故也。
　　丙戌，虞策请复置天下义仓，每苗税一石，出米五升，自来年为始，专充赈济；从之。
　　贬通判杭州秦观监处州茶盐酒税，以刘拯言其影附苏轼、增损《实录》也。
　　丁亥，诏神宗随龙人赵世长等迁秩赐赉有差。
　　戊子，诏：“在京诸司所受传宣中批，并候朝廷覆奏以行。”
　　癸巳，命知苏州吕惠卿改知江宁府。
　　乙未，章惇入见，遂就职，命提举修《神宗实录》、《国史》。
　　戊戌，诏改隆祐宫曰慈德宫，前殿曰慈德，中曰仁明，后曰寿昌。
　　以黄履为御史中丞。元丰末，履尝为中丞，与蔡确、章惇、邢恕相交结，每确、惇有所嫌恶，则使恕道风旨于履，履即排击之，时谓之“四凶”，为刘安世所论而出。至是惊复引用，俾报复仇怨，元祐正臣，无一得免矣。
　　帝之初即位也，程颢知扶沟县，以檄至河南府，留守韩宗师问：“朝事如何？”颢曰：“司马君实、吕晦叔作相矣。”又问：“果作相，当如何？”曰：“当与元丰大臣同。若先分党与，它日可忧。”宗师曰：“何忧？”曰：“元丰大臣皆嗜利者，使自变其已甚害民之法，则善矣。不然，衣冠之祸未艾也。”至是其言乃验。宗师，绛之子也。
　　庚子，辽赐西北路贫民钱。
　　五月，壬寅，罢修官制局。
　　甲辰，罢进士习试诗赋，专治二经。
　　辽主驻赤勒岭。
　　己酉，诏以王安石《日录》参定《神宗实录》、《正史》。
　　初，安石将死，悔其所作，命从子防焚之，防诡以它书代。至是蔡卞即防家取以上之，因芟落事实，文饰奸伪，尽改元祐所修。
　　辛亥，刘奉世罢。
　　奉世为人，简重有法度，常云：“家世唯知事君，内省不愧作士大夫公论而已。得丧，常理也。譬如寒暑加人，虽善摄生者不能无病，正须安以处之。”时以章惇用事，力乞外。乃罢为真定府路安抚使，兼知成德军。
　　癸丑，诏：“中外学官，非制科、进士、上舍生入官者，并罢。”
　　编类元祐群臣章疏及更改事条。
　　甲寅，殿中侍御史郭知章言：“先帝辟地进壤，扼西戎之咽喉，如安疆、葭芦、浮图、米脂，据高临下，宅险遏冲。元祐初，用事之臣委四寨而弃之，外示以弱，实生戎心。乞检阅议臣所进章疏，列其名氏，显行黜责。”惇等因开列初议弃地者自司马光、文彦博而下凡十一人。惇奏曰：“弃地之议，司马光、文彦博主之于内，赵昪、范纯粹成之于外，故众论莫能夺。若孙觉、王存辈，皆闇不晓事，妄议边计者。至于赵昪、范纯粹，明知其便，而首尾异同以傅会大臣，可谓挟奸罔上。夫妄议者犹可恕，挟奸者不可不深治。”帝以为然。
　　右正言张商英言：“先帝谓天地合祭非古。”诏礼部、太常详议以闻。
　　以右正言上官均为工部员外郎。章惇方欲擅权，恶均异论，故罢均言职。寻以均权发遣京东西路刑狱。
　　戊午，辽有司言：“德勒诸部侵边，统军使出战不利，招讨使以兵击破之。敦睦宫太师耶律安努及其子殁于阵。”
　　己未，以礼部侍郎杨畏为吏部侍郎。
　　初，吕大防既超迁畏，畏知章惇心复用，时惇居苏州，有张扩者，惇妻之侄，畏托扩致意云：“畏度事势轻重，因吕大防、苏辙以逐刘挚、梁焘辈；又欲并逐大防及辙，而二人觉之，遽罢畏言职。畏迹在元祐，心在熙宁、元丰，首为公辟路者也。”及惇赴召，百官郊迎，畏独请间，语多斥大防。有直省官闻之，叹曰：“杨侍郎前日谄事吕相公，亦如今日见章相公也。”惇信畏言，故又迁吏部。
　　乙丑，尚书左丞邓润甫卒。润甫首陈绍述，遂登政府。章惇议重谪吕大防、刘挚，润甫不以为然，曰：“俟见上，当力争。”无何，暴卒。
　　丁卯，嗣濮王宗晖卒。
　　是月，高丽国王运殂，遣使告于辽，辽遣萧遵列等赙赠。
　　六月，知永兴军吕大防降授右正议大夫、知随州，知青州刘挚落职，降授左朝议大夫、知黄州，知汝州苏辙降授左朝议大夫、知袁州，以台谏交章论列故也。
　　来之邵等言知英州苏轼诋斥先朝，甲戌，责授宁远军节度副使，惠州安置。
　　壬午，封高密郡王宗晟为嗣濮王。
　　癸未，以翰林学士承旨曾布同知枢密院事。
　　甲申，礼部言太学博士詹文奏乞除去王安石《字说》之禁，从之。
　　乙酉，诏知郓州梁焘改知鄂州，知成德军刘安世改知南安军，管句西京崇福宫吴安诗监光州盐酒税，知虢州韩川改知坊州，权知应天府孙升改知房州，并落职降官；从左司谏翟思言也。
　　乙酉中书舍人林希言：“吏部侍郎、新除庐州王钦臣，傅会吕大防以致进用，岂可以侍从职名，寄之方面！所有制词，未敢撰进。”诏钦臣除集贤殿修撰、知和州。
　　诏崇政殿说书吕希哲守本官、知怀州，以刘拯言公著父子世济奸邪故也。
　　丙戌，诏蔡确追复观文殿学士，赠特进。
　　戊子，诏翰林学士兼侍讲蔡卞充国史院修撰兼知院事。
　　辛卯，三省以监察御史周秩所上二章进呈。读至“向者有御批，欲增隆皇太妃仪物，又如治平中议濮事。吕大防所以求去”，帝曰：“大防何尝有言！今秩越次及之，是迎合也。”又读至“邪说甚行，使天子不得尊其母”，帝曰：“此言，激怒也。如秩趋操甚狂，若置之言职，朝廷无安静之理。”遂罢秩知广德军。
　　己亥，辽禁边民与蕃部为婚。
　　秋，七月，庚子朔，辽主猎于赤山。
　　丙辰，张商英言吕希纯于元祐中尝缴驳词头不当及附会吕大防、苏辙事，帝曰：“去冬以宫中缺人使令，因召旧人十数辈，此何系外廷利害，而范祖禹、丰稷、文及甫并有章疏，陈古今祸福以动朕听，希纯等又缴奏争之，何乃尔也！”安焘对曰：“闻文及甫辈上书，亦为人所使。”帝曰：“必苏辙也。”会中书舍人林希言吕希纯尝草宣仁皇后族人迁官诰，有曰“昔我祖妣正位宸极”，其言失当，及变乱奉祀礼文、荐牙盘食等数事，乃诏落希纯职，知亳州如故。
　　丁巳，三省言：“范纯仁、韩维朋附司马光，毁讪先帝，变乱法度，纯仁复首建弃地之议，滋养边患。”诏纯仁特降一官。
　　初，章惇请谪纯仁，帝曰：“纯仁持议公平，非党也，但不肯为朕留耳。”惇曰：“不肯留，即党也。”帝勉从惇请。
　　是日，追夺司马光、吕公著等赠谥，贬吕大防、刘挚、苏辙等官，诏谕天下。
　　元丰末，神宗尝谓辅臣曰：“明年建储，当以司马光、吕公著为师保。”及公著卒，吕大防奉敕撰《神道碑》，首载神宗语，帝又亲题其额。及章惇、蔡卞欲起史祸，先于《日历》、《时政记》删去“以司马光、吕公著为师保”语，又请发光、公著冢，斫棺暴尸。三省同进呈，许将独不言。惇等退，帝留将问曰：“卿不言，何也？”将曰：“发冢斫棺，恐非盛德事。”帝曰：“朕亦以为无益公家。”遂寝其奏。会黄履、张商英、周秩、上官均、来之邵、翟思、刘拯、井亮采，交章言光等畔道逆理，未正典刑，大防等罪大罚轻，未厌公论，凡十九疏。章惇悉以进呈，遂诏追光、公著赠谥，毁所立碑，夺王岩叟赠官，贬大防郢州居住，挚蕲州，辙筠州。曾布密疏请罢毁碑事，不报。
　　苏颂方执政时，见帝年幼，诸臣太纷更，常曰：“君长，谁任其咎邪？”每大臣奏事，但取决于宣仁，帝有言，或无对者。惟颂奏宣仁，必再禀帝，有宣谕，必告诸臣以听圣语。及言者劾颂，帝曰：“颂知君臣之义，无轻议也。”又曰：“梁焘每起中正之论，其开陈排击，尽出公议，朕皆记之。”由是颂获免，而焘与外祠。
