<!-- { "loadSidebar": true } -->
　　除秘书郎彭龟年为起居舍人。入谢，帝曰：“此官以待有学识人，念非卿无可者。”龟年述祖宗之法，为《内治圣鉴》以进。帝曰：“祖宗家法甚善。”龟年曰：“臣是书大抵为宦官女谒之防，此曹若见，恐不得数经御览。”帝曰：“不至是。”
　　十二月，癸卯，帝率群臣上《寿皇玉牒》、《圣政会要》于重华宫。
　　皇后益骄奢，封其先三代为王，家庙逾制，卫兵多于太庙。后归谒家庙，推恩亲属二十六人，使臣一百七十二人，下至李氏门客，亦奏补官。
　　金完颜守贞既出知东平府，金主念之，问宰臣曰：“守贞治东平何如？”对曰：“亦不劳力。”金主曰：“以彼之才，治一路诚有馀矣。”右丞刘曰：“方今人材无出守贞者，淹留于外，诚可惜也！”金主默然。寻改守贞为西京留守。
　　金进士杨邦乂上封事，因论世俗侈靡，讥涉先朝。有司议治罪，金主曰：“昔张元素以桀、纣比文皇，今若方我为桀、纣，亦不之罪。至于世宗功德，岂容讥毁！”张万公曰：“讥斥先朝，固当治罪。然旧无此法。今宜立法，使人知之。”金主意解，乃命免邦乂罪，惟殿三举。
续资治通鉴--●卷第一百五十三
●卷第一百五十三
　　　　【宋纪一百五十三】　起昭阳赤奋若正月，尽阏逢摄提格十二月，凡二年。
　　　　 ○光宗循道宪仁明功茂德温文顺武圣哲慈孝皇帝绍熙四年（金明昌四年）
　　春，正月，己巳朔，帝朝重华宫。
　　辛未，金以瓜勒佳清臣为右丞相，监修国史。时议签军戍边，金主问清臣曰：“汉人与夏人孰勇？”清臣曰：“汉人勇。”金主曰：“昔元昊扰边，宋终不能制，何也？”清臣曰：“宋驭军法，不可得知，今西南路人，殊胜彼也。”
　　癸未，金尚书省奏大兴府推官苏德秀为礼部主事，金主曰：“朕尝诏卿，百官当使久于其职。彼方任理民，复改户曹，寻又除礼部，人才岂能兼之？若久于其职，即中材胜于新人，事既经练，亦必有济，不可轻易改除。”
　　金主又言：“凡称异政，谓其才也。若清廉乃本分，以贪者多，故异。”宰臣言：“近论方今孝弟廉耻道缺，乞正风俗，此盖官吏不能奉宣教化使然。今之察举官吏者，多责近效，以干办为上。巧猾之徒，虽有赃污，一旦见用，犹为能吏，此孝弟廉耻所以衰也。若尚德举廉，则教化可兴矣。”
　　辛卯，蠲临安民身丁钱三年。
　　金赈河北诸路水灾。
　　丙申，金东京路副使王胜进鹰，金主遣谕之曰：“民间利害，官吏邪正，略不具闻，乃以鹰进，此岂汝职耶？后毋复尔。”
　　二月，戊戌朔，诏内侍陈源特在京宫观。
　　金主如春水。始以春秋二仲月上戊日祭社稷。癸亥，还都。
　　丙寅，出米七万石赈江陵饥。
　　金参知政事张万公，出知东平府。金主曰：“卿屡以母老乞罢，特畀乡郡以遂孝养，朕不汝忘也。”万公因进谠言，金主嘉纳。
　　三月，庚午，金主将幸景明宫，御史中丞董师中、侍御史贾铉等上书谏曰：“陛下下诏罪己，罢不急之役，省无名之费，天下欣幸。今方春东作，而亟遣有司修建行宫，揆之于事，似为不急。况西北二京、临潢诸路，比岁不登，加以民有养马、签军、挑壕之役，财用大困，流移未复，米价甚贵。若扈从至彼，又必增价。口籴升合者，日以万数，旧藉北京等路商贩给之，倘以物贵或不时至，则饥饿之徒，将复有如曩岁，杀太尉马，毁大府瓜果，出忿怨言，起而为乱者矣。况南北两属部荡摇可虞，若忽之而往，岂圣人万举万全之道哉？乃者太白昼见，京师地震，又，北方有赤色，迟明始散。天之示象，冀有以警悟圣意，修德销忧。矧夫远游，古人所戒，远自周、秦，近逮隋、唐与辽，皆以是生衅，可不慎哉？可不畏哉？”左补阙许安仁、右拾遣路鐸亦皆上书极谏。金主召师中等赐对，即从其奏，仍谕辅臣曰：“朕欲巡幸山后，不禁暑热故也。今台谏官咸言民间缺食，朕初不尽知。既知之，暑虽可畏，其忍以私奉而重民之困哉！”
　　金以工部尚书胥持国为参知政事。
　　持国，繁畤人，初以经童入仕，累迁太子司仓，转掌饮令。金主在东宫识之，擢祇应司令，及即位，遂大用。持国为人，柔佞有智术，素知金主好色，阴以秘术干之。金主尝物色宫中女子，得没入宫监藉之女李师儿，宦者梁道誉其才美，劝纳之。金主好文词，师儿性慧黠，能作字，知文义，尤善伺候颜色，迎合旨意，遂大爱幸，封为昭容。持国多赂遗昭容左右用事人，昭容亦自嫌门第薄，欲藉外廷为援，数称誉持国，由是大为金主所信任。
　　丙子，帝朝重华宫，皇后从。
　　辛巳，以葛邲为右丞相，陈骙参知政事，胡晋臣知枢密院事，吏部尚书赵汝愚同知枢密院事。
　　御史汪义端与汝愚有隙，上言：“高宗圣训，不用宗室为宰执。汝愚，禁王元佐七世孙，不宜用之。”汝愚亦力辞。给事中黄黼言：“汝愚事亲孝，事君忠，居官廉，忧国爱民，至诚恳恳，所谓青天白日，奴隶亦知其清明者。义端识见，奴隶之不如，不可以备朝列。”义端由是补外。
　　汝愚犹以故事辞，帝遣学士谕意，谓高宗圣训，本以折秦桧之奸谋，盖有为言之也。汝愚乃受命。寿皇召见之，曰：“卿以宗室之贤为执政，乃国家盛事。卿在蜀时所进奏议甚善，可与《资治通鉴》并行。”
　　癸巳，帝从寿皇、寿成皇后幸聚景园。
　　甲午，金敕：“御史台奏事，修起居注并令回避。”
　　乙未，修巢县城。
　　夏，四月，金百官三表请上尊号，金主曰：“祖宗古先有受尊号者，盖有其德故有其名。比年五谷不登，百姓流离，正当戒慎修身之日，岂得虚受荣名耶！”不许，仍断来章。其后亲王、大臣、六学诸生屡请上尊号，竟不许。
　　己酉，罢括买四川沿国郡县官田。
　　丁巳，金敕：“女真进士及第后，仍试以骑射，中选者升擢之。”
　　五月，己巳，赐礼部进士陈亮以下三百九十六人及第、出身。制策问礼乐刑政之要，亮以君道、师道对，且曰：“臣窃叹陛下于寿皇莅政二十八年间，宁有一政一事之不在圣怀？而问安视寝之馀，所以察言而观色，因此而得彼者，其端甚众，亦既得其机要而见诸施行矣，岂徒一月四朝，为京邑之美观也哉！”时帝不朝重华宫，群臣更进迭谏，皆不听；得亮策，以为善处父子之间，亲擢第一。既知为亮，乃大喜，授亮签书建康府判官厅公事。未至官，卒。
　　丙子，淮西大水。
　　辛巳，金主谕诸路，令月具雨泽田禾分数以闻。
　　丙戌，绍兴大水。
　　召浙东副总管姜特立还。
　　壬辰，太尉、利州安抚使吴挺卒。挺少起勋阀，弗居其贵，虽遇小官贱吏，不敢怠忽，拊循将士，人人有恩。璘故部曲拜于庭下，辄降答之；及失律，诛治无少贷。
　　留正引唐宪宗召吐突承璀事，乞罢召姜特立，不报。六月，丙申朔，正出城待罪六和塔，上疏切谏。戊戌，秘书省著作郎沈有开，著作佐郎李唐卿，秘书郎范黼、彭龟年，校书郎王奭，正字蔡幼学、颜棫、吴猎、项安世，上疏乞寝持立召命，皆不报。正因缴进前后锡赉及告敕，乞归田宅，亦不许。
　　赈江、浙、两淮、荆湖被水贫民。
　　戊申，簦书枢密院事胡晋臣卒，谥文靖。帝自有疾，不视朝，晋臣与留正同心辅政，中外帖然。其所奏陈，以温清定省为先，次及亲君子，后小人，抑侥幸，消朋党，启沃剀切，弥缝缜密，人无知者。
　　癸丑，金赐有司所举德行才能之士安州崔秉仁等同进士出身。
　　壬戌，金右丞相瓜勒佳清臣，进封戴国公；西京留守完颜守贞为平章政事，封萧国公。右丞刘卒。是日，金主将击球于临武殿，闻卒而止。其后金主谓宰臣曰：“人为小官，或称才干，及其大用则不然。如刘固甚干，然自世宗朝逮事朕，于事多有知而不言者。若实愚人，不足论，若知而不肯尽心，可乎？”守贞曰：“《春秋》之法，责备贤者。”金主曰：“夫为宰相而欲收恩避怨，贤者固若是乎？”
　　秋，七月，己巳，留正复论姜特立，缴纳出身以来文字，待罪于范村。帝不复召正，而特立亦不至。
　　丙子，以旱，决滞狱。
　　壬午，以赵汝愚知枢密院事，吏部尚书余端礼同知院事。时知中江县游仲鸿赴召至，汝愚以仲鸿直谅多闻，访以蜀中利病。汝愚欲亲出经略西事，仲鸿曰：“宥密之地，斡旋者易，公独不闻吕申公经略西事当在朝廷之语乎？”汝愚悟而止。
　　以永州防御使陈源为入内内侍省押班，中书舍人陈傅良不草词。
　　乙酉，叙州蛮寇边，遣兵讨平之。
　　己丑，金以同判大睦亲府事完颜襄为枢密使。
　　八月，丙申，蠲绍兴丁盐茶租钱八万二千缗。
　　庚子，金大赦。
　　丁未，金主释奠孔子庙，北向再拜。
　　辛亥，金国史院进《世宗实录》。
　　戊午，赈江东、浙西、淮西旱伤贫民。
　　九月，戊辰，金以参知政事瓜勒佳衡为尚书右丞，户部尚书马琪为参知政事。
　　庚午，重明节，百官上寿，请帝朝重华宫，不听。
　　己卯，上寿圣皇太后尊号曰寿圣隆慈皇太后。
　　中书舍人陈傅良上疏曰：’陛下之不过重华宫者，特误有所疑，而积忧成疾以至此尔。臣尝即陛下之心反覆论之，窃自谓深切，陛下亦既许之矣。未几中变，以误为实而开无端之衅，以疑为真而成不疗之疾，是陛下自贻祸也。”给事中谢深甫言：“父子至亲，天理昭然，太上之爱陛下，亦犹陛下之爱嘉王。太上春秋高，千秋万岁后，陛下何以见天下！”帝感悟，甲申，命驾往朝，百官班立以俟。帝出至御屏，李后挽留曰：“天寒，官家且饮酒。”百僚侍卫相顾莫敢言。傅良趋进引帝裾，请毋入，因至屏後。后叱曰：“此何地！秀才欲砍头耶？”傅良痛哭于庭，后使人问曰：“此何礼也？”傅良曰：“子谏父不听，则号泣而随之。”后益怒，遂传旨，罢，还内。傅良下殿径行，诏改秘阁修撰，不受。
　　戊子，著作郎沈有开、秘书郎彭龟年、礼部侍郎倪思、国子录王介等皆上疏请朝。不从。会上召嘉王，倪思言：“寿皇欲见陛下，亦犹陛下之于嘉王也。”帝为动容。时李后浸预政，思进讲姜氏会齐侯于泺，因言：“人主治国，必自齐家始。家之不能齐者，有其渐也，始于亵狎，终于恣横，卒至于阴阳易位，内外无别，甚则离间父子。汉之吕氏、唐之武、韦，几至乱亡，不但鲁庄公也。”帝悚然。赵汝愚同侍经筵，退，语人曰：“谠直如此，吾辈不逮也！”帝怒，出思知绍兴府。
