<!-- { "loadSidebar": true } -->
　　中书省言：“今岁既罢印钞本，来岁拟印至元钞一百一十九万二千锭，中统钞四万锭。”监察御史言：“户部钞法，岁会其数，易故以新，期于流通，不出其数。迩者都尔苏以上都经费不足，命有司刻板印钞；今事已定，宜急收毁。”从之。
　　监察御史萨里布哈、索诺木、于饮、张士弘言：“朝廷政务，赏罚为先，功罪既明，天下斯定。近因特们德尔擅权窃位，假刑赏以济其私，纲纪始紊，迨至泰定，爵赏益滥。比以兵兴，用人甚急，然赏罚不可不严，宜命有司，务合舆情，明示黜陟。功罪既明，赏罚攸当，则朝廷肃清，纪纲振举，而天下治矣。”帝嘉纳之。
　　辛未，特默格兵入襄阳，本路官皆遁。襄阳县尹谷廷珪、主簿张德独不去，西兵执之使降，不屈，死之。时佥枢密院事塔海拥兵南阳不救。
　　壬寅，雅克特穆尔言：“向者上都举兵，诸王实喇、枢密同知阿奇喇等十人，南望宫阙鼓噪，其党拒命逆战，情不可恕。”诏各杖一百七，流远州，籍其家赀。
　　甲戌，居泰定后雍吉喇氏于东安州。
　　丙子，苏苏坐受赂，杖之，徙襄阳；以母年老，诏留之京师。
　　丁丑，以躬祀太庙礼成，御大明殿，受诸王、百官朝贺。
　　荆王伊苏布干遣使传檄至襄阳，特默格引兵走。
　　己卯，中书省言：“内外流官年及致仕者，并依阶叙授以制敕，今后不须奏闻。”从之。
　　诸卫汉军及州县丁壮所给甲胄兵仗，皆令还官。
　　庚寅，遣使奉迎皇兄周王和实拉于漠北。
　　以中政院使敬俨为中书平章政事。
　　壬午，第三皇子宝宁更为太平讷，命大司农迈珠保养于其家。
　　诏行枢密院罢兵还。
　　癸卯，上都左丞相都尔苏伏诛，磔其尸于市，梁王旺沁亦赐死，玛谟锡、宁珠、萨实密实、额森特穆尔等皆弃市。时朝议欲尽戮朝臣之在上都者，敬俨杭论，谓是皆循例从行，杀之非罪，众赖以获免。
　　甲申，命威顺王库春布哈还镇湖广。
　　先是，帝尝命王征八番，而蜀省囊嘉特拒命未平。南台御史秦起宗言：“武昌重镇，当备上流之师，亲王不可远去。”力止之。及王入见，帝谓曰：“八番之行，非秦元卿，几为失计”遂遣王还镇。朝议以起宗治蜀，幕府忘其名，以其字称之曰秦元卿，尝引笔改曰“起宗”，其眷注如此。未几，拜中台御史。起宗，广平深水人也。
　　御史中丞赵世延以老疾辞职，不许。用故中丞崔彧故事，加平章政事，居前职。
　　丙戌，以阿鲁辉特穆尔等六人在上都欲举义，不克而死，并赐赠谥，恤其家。
　　遣诸卫兵各还镇。
　　辽王托克托之子巴都聚党出剽掠，敕宣德府官捕之。
　　四川行省平章囊嘉特自称镇西王，以其省左丞托克托为平章，前云南廉访使杨静为左丞，杀其省平章宽春等，称兵烧绝栈道。乌蒙路教授杜岩肖，谓“圣明继统，方内大宁，省臣当还兵入朝，庶免一方之害”，囊嘉特杖之一百七，禁锢之。
　　十二月，庚寅，命通政院整饬蒙古驿，诸关隘尝毁民屋之塞者，赐民钞，俾完之。
　　丙午，谒武宗神御殿。
　　御史台言额森特将兵所至，擅杀官吏，俘掠子女贷财；诏刑部鞫之，籍其家，杖之，窜于南宁，命其妻归父母家。
　　庚子，赦天下。
　　辛丑，江南行台御史言：“辽王托克托，自其祖父以来，屡为叛逆，盖因所封地大物众。宜削王号，处其子孙远方，而析其元封分地。”诏中外与勋旧议其事。
　　甲寅，复遣使萨迪等奉迎皇兄于漠北。
　　丁巳，封西安王喇特纳实哩为豫王。
　　戊午，诏：“蒙古、色目人愿丁父母忧者，听如旧制。”
　　是月，加谥颜真卿正烈文忠公，命有司岁时致祭。
　　陕西自泰定二年至是岁不雨，大饥，民相食。
　　朔漠诸王皆劝周王南还，王遂发，诸王察阿台、沿边元帅多拉特、万户玛噜等，咸帅师扈行，旧臣博啰、尚嘉努、哈巴尔图皆从。至金山，岭北行省平章政事和尼奉迎，武宁王库库图命知枢密院事特穆尔布哈继至，乃命博啰如京师。两都之民闻王使者至，欢呼曰：“天子实自北来矣！”诸王旧臣争先迎谒，所至成聚。
　　是岁，两都构兵，漕舟后至直沽者不果输，复漕而南还。行省欲坐罪督运者，海道都漕运万户王克敬曰：“若平时而往返如是，诚为可罪。今蹈万死完所漕而还，岂得已哉！请令其计石数，附次年所漕舟达京师。”从之。
　　雅克特穆尔议封巴延王爵，众论附之；参议中书省事策丹独不言，雅克特穆尔问故，策丹曰：“巴延已为太保，位列三公，而复加王封，后再有大功，将何以处之？且丞相封王，出自上意。今欲加太保王封，丞相宜请于上，王爵非中书选法也。”遂寝其议。
　　前集贤直学士邓文原卒。文原内严而外恕，家贫而行廉，自致仕归，召为翰林侍讲学士，复拜岭北、湖南道肃政廉访使，皆以疾不赴。后谥文肃。
续资治通鉴--●卷第二百十五
●卷第二百十五
　　　　【元纪二十三】　起屠维大荒落正月，尽十二月，凡一年。
　　讳和实拉，武宗长子也，母曰仁献章圣皇后伊奇哩氏。帝以大德四年十一月壬子生。十一年，武宗入继大统，立仁宗为皇太子，命以次传于帝。武宗崩，仁宗立，延祐三年春，立英宗为皇太子，封帝为周王，出镇云南。行至陕西，从臣不欲南行，拥帝至金山之北，遂居焉。
　　◎天历二年
　　春，正月，己未朔，立都督府，以总左右奇彻及龙翊卫，命雅克特穆尔兼统之。
　　庚申，遣前翰林学士承旨布达实哩赴周王行所，仍命太府太监实喇卜奉金币以往。
　　平章政事敬俨以伤足告归。
　　辛酉，以高昌王特穆尔布哈为中书左丞相，大司农王毅为平章政事。
　　周王遣和勒图达逊喇至京师。以巴特穆尔扈从有功，遣使以币帛百匹即行所赐之。
　　武宁王库库图遣使来言周王启行之期。
　　癸亥，以雅克特穆尔为御史大夫。初，雅克特穆尔乞解相印，还宿卫，帝勉之曰：“卿已为省院，惟未入台，其听后命。”至是迁御史大夫，依前录军国重事、达喇罕、太平王。
　　甲子，齐王伊噜特穆尔薨。
　　乙丑，命中书左丞伊勒特穆尔迎周王。
　　丙寅，帝幸大崇恩福元寺。
　　戊辰，遣使献海东鹘于周王。
　　辛未，中书省言：“近籍没奇彻家，其子年十六，请令与其母同居；仍请自今臣僚有罪籍没有，其妻、其子，他人不得陈乞没为官口。”从之。
　　壬申，遣近侍星吉巴勒以诏往四川谕囊加特。
　　癸酉，以辽阳省、蒙古、高丽、肇州三万户将校从逆，举兵犯京畿，拘其符印制敕。
　　囊嘉特乞师于镇西武靖王绰斯班，绰斯班以兵守关隘。
　　甲戌，复命太仆卿嘉晖献海东鹘于周王。
　　丙子，皇后媵臣章珠图等七人，授集贤侍进学士等官。
　　丁丑，囊嘉特攻破播州猫儿垭隘，宣慰使杨雅尔布哈开关纳之。陕西蒙古军都元帅布哈台者，囊嘉特之弟；囊嘉特遣使招之，布哈台不从，斩其使。
　　中书省言：“朝廷赏赉，不宜滥及罔功。鹰、鹘、狮、豹之食，旧支肉价二百馀锭，今增至万三千八百锭，控鹤旧止六百二十八户，今增至二千四百户；又，佛事岁费，以今较旧，增多金千一百五十两，银六千二百两，钞五万六千二百锭，币帛三万四千馀匹；请悉简汰。”从之。
　　壬午，周王遗常侍博啰及特珠勒先至京师，赏以金币、居宅，仍遣内侍图嘉珲如周王行所。
　　乙酉，萨题等见周王于行幄，致命辞劝进。
　　播州杨万户，引四川贼兵至乌江峰，官军击败之；八番元帅图楚克破乌江北岸贼兵，复夺关口；诸王伊噜特穆尔，统军五万五千至乌江，与图楚克会，囊嘉特焚鸡武关大桥，又烧绝栈道。
　　丙戌，周王即皇帝位于和宁之北，是为明宗。扈行诸王大臣咸入贺，乃命萨题遣人还报京师。已而布达实里等辇金银币帛至，遂遣萨题等还京师。帝命之曰：“朕弟曩观书史，迩者得毋废乎？听政之暇，宜亲贤士大夫，讲论史籍，以知古今治乱得失。卿等至京师，当以朕意谕之。”
　　奉元蒲城县民王显政，五世同居；卫辉安寅妻陈氏，河间王成妻刘氏，冀宁李孝仁妻寇氏，濮州王义妻雷氏，南阳郄二妻张氏，怀庆阿鲁辉妻翟氏，皆以贞节闻；并旌其家。
　　二月，己丑，曲赦四川囊嘉特。
　　庚寅，大都复以雅克特穆尔为中书右丞相、监修国史、知枢密院事，馀如故。辛卯，御大明殿，册命皇妃永吉喇氏。
　　壬辰，宣靖王迈努自大都来觐于行在。
　　癸巳，大都遣翰林侍讲学士曹元用祀孔子于阙里。
　　囊嘉特据鸡武关，夺三叉、柴关等驿，以书诱巩总帅汪延昌，又进兵至金州，据白土关，陕西行省督军御之。大都枢密院言：“囊嘉特阻兵四川，其乱未已，请命镇西武靖王绰斯班等皆调军，以湖广行省官托欢、集赛博啰及郑昂霄总其兵进讨。”戊戌，命察罕托诺尔，宣慰使萨特密实，将本部蒙古军，会镇西武靖王讨四川。
　　颁行《农桑辑要》及《栽桑图》。
　　辛丑，大都中书省议追尊皇妣伊奇哩氏曰仁献章圣皇后，唐古氏曰文献昭圣皇后，伊奇哩，明宗母；唐古，文宗母也。
　　丙午，囊嘉特分兵逼襄阳，湖广行省调兵镇播州及归州。
　　辛亥，大都谕廷臣曰：“萨题还，言大兄已即皇帝位。凡二月二十一日以前除官者，速与制敕。后凡铨选，其诣行在以闻。”
　　庐州路合肥县地震。
　　壬子，命有司造行在帐殿。
　　癸丑，诸王伊噜特穆尔等至播州，招谕土官之从囊嘉特者，杨延里布哈及其弟等皆来降。
　　大都立奎章阁学士院，秩正三品，以翰林学士承旨呼图鲁都尔、集贤大学士赵世延并为大学士，侍御史萨题、翰林直学士虞集并为侍读学士；又置承制、供奉各一员，遣使以除目奏于行在，帝并从之。
　　三月，戊午朔，帝次洁坚察罕之地。
　　辛酉，大都遣右丞相雅克特穆尔奉皇帝宝于行在所，御史中丞巴实喇、知枢密院事图尔、哈特穆尔等各率其属以从。复命有司以金银、币帛诣行在所以备赐予。因谓其廷臣曰：“宝玺既北上，继今国家政事，其遣人闻于行在所。”
　　癸亥，大都命有司造乘舆服御，北迎大驾。
　　大都改潜邸所幸诸路，名建康曰集庆，江陵曰中兴，琼州曰乾宁，潭州曰天临。
　　丙寅，耀里特穆尔自行在还大都，谕旨曰：“朕至上都，宗王、大臣必皆会集，有司当备供帐。上都积贮，已为都尔苏所耗，大都府藏，闻亦尽虚，供亿如有不足，其以御史台、司农寺、枢密、宣徽、宣政等院所贮充之。”
