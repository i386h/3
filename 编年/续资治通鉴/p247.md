<!-- { "loadSidebar": true } -->
　　丁亥，辽主如春水。
　　庚寅，以阿里骨子辖戬袭河西军节度使邈川首领。辖戬，即溪邦彪篯也。
　　甲午，泾原路钤辖王文振败夏人于没烟峡。
　　壬寅，辽乌库节度使耶律慎嘉努以功加尚书右仆射。
　　癸卯，辽主驻双山。
　　丙午，诏：“应绍圣二年十二月十五日类定姓名责降人子孙弟侄，各不得住本州；其邻州内从孙，仍并与次远路分合入差遣，已授未赴并见任人并罢。”
　　庚戌，李清臣罢知河南府。帝幸楚王似第，有狂妇人遮道叫呼，告清臣谋反，乃清臣姑子田氏外妇也。清臣不能引去，御史劾免之。
　　二月，丙辰朔，辽南京水，遣使赈之。
　　丙午，准布部长请旧地，贡方物，辽主许之。
　　丁巳，资政殿学士、提举崇禧观王存，表乞致仕，诏许之，薄其廕补恩例，言者指存元祐之初论事附会故也。
　　己未，三省言：“司马光、吕公著诋毁先帝，变更法度，罪恶至深，及当时同恶相济、首尾附会之人，偶缘身死，不及明正典刑，而亡没之后，尚且优以恩数及其子孙亲属，与见存者罪罚未称，轻重不伦。至于告老之人，虽已谢事，亦宜少示惩沮。”于是下制，追贬吕公著为建武军节度副使，司马光为清海军节度副使，王岩叟为雷州别驾，夺赵瞻、傅尧俞赠官，追韩维子孙亲属所得廕补恩例，孙固、范百禄、胡宗愈各与恩例两人，馀悉追夺。
　　初，议再贬光、公著等，曾布谓章惇、蔡卞曰：“追夺恩泽，此例不可启。异时奸人施于仇怨，则吾辈子孙皆为人所害矣。”惇曰：“彼已死，虽鞭尸何益，追削何补！不若夺其恩例乃实事。”布又曰：“不若止治其渠魁为便。”惇曰：“范百禄、胡宗愈之徒，亦无显恶，姑置之。”布曰：“韩维在政府不久，又与众不合而去，恐亦无它。”惇曰：“与光倡和者，正此人也。”布反复甚久，卞曰：“亦有可议。”唯许将默无一言，布疑将以元祐为嫌，故尔。
　　壬戌，罢夔州路提举常平张竞辰，以御史蔡蹈言其诌事吕大防、苏轼故也。竞辰，蜀人，王安国女婿，与曾布有连，其得提举官，布实荐之章惇。而蔡卞以竞辰尝忤其妻，最恶竞辰，亟罢之。
　　丙寅，夏人寇绥德城。
　　己卯，复元丰榷茶法。
　　庚辰，追夺赵瞻、傅尧俞谥告。
　　诏罢《春秋》科。
　　三省言：“近降指挥，以司马光等各加追贬，其首尾附会之人，亦稍夺其所得恩数。谨按吕大防、刘挚、苏辙、梁焘等，为臣不忠，罪与光等无异，顷者朝廷虽尝惩责，而罚不称愆；内范纯仁又自因别过落职，于本罪未尝略正典刑。轻重失当，生死异罚，无以垂示臣子万世之戒。其馀同恶相济、幸免失刑者尚多，亦当量罪示惩。”癸未，制：“吕大防责授舒州团练副使，循州安置；刘挚责授鼎州团练副使，新州安置；苏辙责授化州别驾，雷州安置；梁焘责授雷州别驾，化州安置；范纯仁责授武安军节度副使，永州安置。刘奉世、韩维、王觌、韩川、孙升、吕陶、范纯礼、赵君锡、马默、顾临、范纯粹、孔武仲、王汾、王钦臣、张耒、吕希哲、吕希纯、吕希绩、姚勔、吴安诗、晁补之、贾易、程颐、钱勰、杨畏、硃光庭、孙觉、赵昪、李之纯、杜纯、李周等三十一人，或贬官夺恩，或居住安置，轻重有差。其彬州编管秦观，移送横州。”大防等责词，皆叶涛所草也。
　　甲申，太师、致仕文彦博，特降授太子少保、致仕。
　　闰月，丙戌朔，诏文彦博诸子并令解官侍养，司马康追夺赠官。
　　帝以张天说所进书，立意狂妄，诋讪先帝，送开封府取勘。开封府言天说上书诋讪，情不可恕，诏特处死。
　　观文殿学士、知定州韩忠彦，降充资政殿学士，以中书舍人蹇序辰论其忘恩附奸，毁訾先帝故也。
　　诏：“上清储祥宫御篆碑文，苏轼所撰，已令毁弃，宜使蔡京撰文并书。”
　　壬辰，诏：“通州居住王觌，改送袁州；孔文仲、鲜于侁、吴处厚，亦各追贬。”
　　郑雍落资政殿学士，安焘落观文殿学士，差遣如故，用蹇序辰之言也。
　　壬寅，以曾布知枢密院事，许将为中书侍郎，蔡卞为尚书左丞，吏部尚书黄履为尚书右丞，翰林学士林希同知枢密院事。
　　章惇之初拜相也，曾布在翰林，草惇制词，极其称美，望惇用为同省执政；惇忌之，止拜同知枢密院。故事，枢密日得独对。惇疑布，更引林希同知枢密院，使察之。希寻为布所诱，亦背惇。布与惇益不合，卒倾惇，居其位。
　　癸卯，大雨雹，自辰至申。
　　甲辰，诏：“宁远军节度副使、惠州安置苏轼，责授琼州别驾，移送昌化军安置；贺州安置范祖禹，移送宾州；英州安置刘安世，移送高州。”昌化，故儋耳地。轼初至，僦官屋以居，有司犹谓不可，轼遂买地筑室，儋人运甓畚土以助之。独与幼子过处，著书为乐，若将终身焉。
　　三月，辛酉，辽以燕国王延禧生子，迁妃父之官，仍赐官属钱。
　　壬戌，夏人犯麟州神堂堡，出兵讨之。进筑胡山砦。
　　癸亥，赐礼部奏名进士新淦何昌言等及诸科及第、出身共六百九人。
　　是日，未启封，读程文至第四人，才读数百字，曾布、蔡卞俱云：“文字显不如第三，恐不须读。”启封，乃章惇之子持也。至第五人，帝宣谕曰：“对策言先朝法度当损益，恐无可降之理。使先帝在位至今，亦当随宜损益。”承旨蔡京进曰：“先帝则当损益，陛下方绍述先志，不当损益。”布曰：“恐无此理。”帝顾卞曰：“如何？”卞曰：“不知欲何如损益？”京曰：“但言事当损益者，不可不损益。”布曰：“如此乃是。”卞亦默然。帝曰：“更不须降。”然卒降为第七。及启封，则李元膺，乃察之子也。
　　后五日，布同林希言：“前侍集英，放进士，因言及损益先朝法度事，未敢极陈。时变有所不同，人情有所不便，岂得不损益！如此，则是胶柱而鼓瑟也。况即今行保甲，如先朝团教事，皆未敢行。三省行八路差官法，累经修改，未如旧法。凡此之类，岂非损益？”帝曰：“但不失大意可矣。”布曰：“今在朝之人，设此网罟以为中伤罗织之术，凡有人言及政事，便以为非毁先朝，因此斥逐者不一，愿陛下更加审察。”希所陈略如布指，帝颇欣纳。布又言：“第二人方天若程文中，言元祐大臣当一切诛杀，子弟当禁锢，资产当籍没，此奸人附会之言，不足取。”帝曰：“只是敢言。”布曰：“此有所凭恃，非敢言也。天若乃蔡京门客，故为此言。”帝颔之。天若，兴化人也。
　　丁卯，诏泸南安抚司、南平军毋擅诱杨光荣献纳播州疆土。
　　庚午，夏人大至葭芦城下，知石州张构等击走之。
　　甲戌，幸金明池。
　　丙子，克胡山新砦成，赐名平羌砦。
　　辛巳，西上閤门使折克行破夏人于长波川，斩首二千馀级，获牛马倍之。
　　壬午，中书舍人、同修国史蹇序辰言：“前日追正司马光等罪恶，实状具明，乞选官将奸臣所言所行事状，并取会编类，人为一本，分置三省、枢密院，以示天下后世之大戒。”从之。章惇、蔡卞请命序辰及直学士院徐鐸主其事。由是搢绅之祸，无一得脱者。
　　是春，高丽王昱殂。
　　夏，四月，乙未，以校书郎陈瓘通判沧州。
　　曾布、林希言瓘登高科，不宜补外，帝曰：“章惇亦云瓘当作馆阁。但议论乖僻，故止。”布曰：“瓘不见其乖僻，但议论诋訾蔡卞尔，它无所闻。”希曰：“瓘尝为越州签判，与下论事不合，遂拂衣去。然人材实不可得。”布曰：“主张士类，正在陛下，愿少留圣意。”帝欣然纳之。初，瓘为太常博士，时薛昂、林自乞毁《资治通鉴》；瓘因策士，题引神宗所制序文以问，二人议沮，遂得不毁。
　　熙河筑金城关。
　　丁酉，进编臣僚章疏一百四十三帙。
　　己亥，舒州团练副使、循州安置吕大防卒。大防赴循，至虔州信丰而病，语其子景山曰：“吾不复南矣。吾死，汝归，吕氏尚有遗种。”遂卒，年七十一。其兄大忠请归葬，许之。
　　大防身长七尺，声音如钟。自少持重，无嗜好，过市不左右游目，燕居如对宾客。每朝会，威仪翼如，神宗常目送之。与大忠及弟大临同居，论道考礼，冠昏丧祭，一本于古，关中言礼乐者推吕氏。
　　庚子，知保安军李沂伐夏国，破洪州。
　　辛丑，追贬吕公著昌化军司户参军，司马光硃崖军司户参军。
　　先是刑恕为章惇言：“元丰八年，神宗晏驾，三月二十七日，范祖禹自西京赴召，司马光送别，谓祖禹曰：‘方今主少国疑，宣训事不可不虑。’”宣训者，北齐武明娄太后宫名也。娄太后废其孙少主殷，立其子常山王演。恕诬宣仁有废立意，又伪造光此言以信己谗。然祖禹以七年冬末赴召，虽惇亦知其妄，故不复穷究，但借此以罪光耳。惇尝称司马光村夫子，无能为；吕公著素有家风，凡变改法度，皆公著教之，故亦累加追贬。
　　壬寅，诏：“范纯仁元祐四年罢相恩例不追夺，并给还。王岩叟依例追夺。”又诏：“赵昪历任职名及赠官，亦行追夺。更有似此者，依此施行。”因吏部、刑部有请也。
　　环庆钤辖张存入盐州，俘戮甚众。及还，夏人追袭人，复多失亡。
　　知渭州章楶，以夏人猖獗，上言城葫芦河川，据形胜以逼夏，朝廷许之。遂合熙河、秦凤、环庆、鄜延四部之师，阳缮理它砦数十所以示怯，而阴具版筑守战之备，出葫芦河川，筑二砦于石门峡江口好水川之阴。夏人闻之，帅众来袭，楶追击，败之。二旬有二日，城成，甲辰，赐名曰平夏城、灵平砦。章惇因请绝夏人岁赐，而命沿边诸路相继筑城守要害，以进拓境土，凡五十馀所。
　　诏成都府路产茶州军复行禁榷。
