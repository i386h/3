<!-- { "loadSidebar": true } -->
　　国史院进所修《太祖纪》，帝录纪中义例未当者二十馀条，谓王旦、王钦若等曰：“如以钟鼓楼为漏室，窑务为甄官，岂若直指其名也？悉宜改正！”钦若曰：“此晁迥、杨亿所修。”帝曰：“卿尝参之邪？旦曰：“朝廷撰集大典，并当悉心，务令广备，初无彼此之别也。”因诏：“每卷自今先奏草本，编修官及同修史官，其初修或再详看，皆具载其名，如有改正增益事件字数，亦各于名下题出，以考勤惰。”
　　壬午，镇、眉、昌等州地震。
　　甲午，冯拯罢为刑部尚书，知河南府。
　　八月，帝谓宰相曰：“朝廷宜守经制，傥务更张，则攀扰者众。乃知命令之出，不可不谨。今言某事有利，轻为厘革，始则皆以为当，久乃翻成有害，须加裁正，是朝令夕改也。又莅官之人，不必过为宽恕，以致弛慢；或探求罪恶，不顾烦扰，抑又甚至。”王旦曰：“古人有言，法出而弊作，令下而奸生。宽则民慢，陷法者多；猛则民残，无所措手足；正为此也。”
　　甲辰，兗州言虸蚄生，有虫青色，随啮之，化为水，时谓“旁不肯虫”。帝谓宰相曰：“昨遣人潜视东畿苗稼，大率所伤不过三四分。”王旦曰：“陛下忧民之切，上天固当垂祐；矧连岁丰稔，今兹小损，亦未至失所。”
　　右谏议大夫知广州杨覃，勤于吏事，所至以幹局称。南海有番舶之利，前后牧守或致谤议，覃循谨清介，远人宜之。及卒，父老有洒泣者。
　　三司使丁谓言：“东封及汾阴赏赐亿万，加以蠲复诸路租赋，除免口算，恩泽宽大，恐有司经费不给。”帝曰：“国家所务，正在泽及下民。但敦本抑末，节用谨度，自当富足！”
　　乙巳，太白昼见。
　　乙丑，刻御制《大中祥符颂》于左承天祥符门。
　　河决通利军。
　　九月，癸巳，御乾元楼观酺，凡五日。
　　是秋，辽主猎于平地松林。
　　冬，十月，庚子朔，辽主驻广平淀。
　　丁巳，帝以江南、淮南接壤，而盐酒之价不等，令三司与江淮制置发动使李溥规定以闻。有司言虑失岁课，帝曰：“苟便于民，何顾岁入邪！”
　　殿中侍御史薛奎，性刚，不苟合，遇事敢言。帝时数宴大臣，至有沾醉者，奎谏曰：“陛下嗣位之初，勤心万务而简于宴幸。今天下诚无事，而欢乐无度，又大臣数被酒无威仪，非所以尊朝仪。”帝善其言。
　　十一月，庚午朔，辽主如显州。
　　丙子，帝御崇政殿亲试进士，赐张师德等及第、出身有差。师德，去华子也。
　　壬午，知河南府冯拯，请赠给官市刍粟之直，陈尧叟曰：“增直以市，不若徙马它所。京师马旧留二万，今留七千，有馀悉付外监，仍欲于七千之中更以四千付淳泽监，岁可省刍粟三百馀万。若有给赐，朝取夕至矣。”从之。帝又曰：“马及十万当且止。”王旦曰：“听民间畜养，官中缓急，以本直市之，犹外厩耳。且听费刍粟，皆出两税，少损马食，用资军储，亦当世之切务。”马知节曰：“马多不精，虽十万匹，选可用者当得四五万耳。多蓄驽弱，其费愈甚。”帝然之。
　　工部侍郎种放，屡至阙下，俄复还山。人有贻书嘲其出处之迹，且劝以弃位居岩谷，放不答。放晚节颇饰舆服，于长安广置良田，岁利甚博，亦有强市者，遂致争讼，门人族属依倚恣横。王嗣宗之出守长安，始甚敬放，放被酒稍倨。互相议诮。嗣宗怒，因上疏言所部兼并之家凡十馀族，而放为之首，且述放弟侄无赖，夺编氓厚利，愿赐放终南田百亩，徙放嵩山。疏辞极其丑诋，目放为魑魅，且屡遣人责放不法。帝方待放厚，诏工部郎中施护推究，会赦而止。于是放自乞徙居嵩山，诏遣内侍起第赐之。然犹往来终南，案视田亩，每行必给驿乘，时议浸薄焉。
　　戊戌，诏加上五岳诸后之号，仍遣官祭告。
　　是月，诏遣使臣一人管句故太师赵普家事；普妻和氏卒，因其家自请而从之。
　　十二月，庚子朔，辽主复如广平淀。
　　戊申，太常博士江嗣宗言：“陛下躬临庶政，十有五年，殿庭间事，一取圣断，有劳宸虑。今请礼乐征伐大事出于一人，自馀细务委任大臣百司。”帝曰：“此颇识大体。”乃诏褒嗣宗，从其所请。
　　癸丑，辽以知南院枢密使邢抱质年老，诏乘小车入朝。
　　是月，辽置归、宁二州。
　　是岁，辽御试进士，放高承颜等二人。
续资治通鉴--●卷第三十
●卷第三十
　　　　【宋纪三十】　起玄黓困敦正月，尽昭阳赤奋若六月，凡一年有奇。
　　　　 ○真宗膺符稽古神功让德文明武定章圣元孝皇帝大中祥符五年（辽开泰元年）
　　春，正月，癸酉，命晁迥、刘综、李维、孙奭同知贡举，帝作诗勖以抡材之意。始遣内臣二员承受奏报。
　　乙亥，兵部尚书致仕宋白卒，赠左仆射。有司议谥文宪，内出密奏，言白素无检操，不当获此谥，遂改为文安。
　　赐处州进士周启明粟帛，转运使陈尧佐表其行义故也。
　　戊寅，雨木冰。
　　壬午，河决棣州。
　　癸未，女真部长贡于辽，乞授爵秩。
　　乙酉，并州上刍粟数可给四五年，帝曰：“河东仍岁丰穰，储偫尤广。自今诸路稔岁，宜以时积谷，为凶年之备。”
　　戊子，辽主猎于迈合噜林。
　　庚寅，辽主祠木叶山。
　　戊戌，著作佐郎聊城李垂上《导河形势书》三篇并图，其略曰：“臣请自汲郡东推禹故道，挟御河，减其水势，出大伾、上阳、太行三山之间，复西河故渎，北注大名西、馆陶南，东北合赤河而至于海。因于魏县北析一渠，正北稍西，经衡漳出邢、洺，如《夏书》，过洚水，稍东注易水，合百济，会朝河而入于海。大伾而下，黄、御混流，薄山障堤，势不能远，如是，则载之高地而北行，百姓获利，而契丹不能南侵矣。《禹贡》所谓夹右碣石入于海。孔安国曰：“河逆上此州界。其始作自大伾西八十里，曹公所开运渠，东五十里，引河水，正北稍东十里，破伯禹古堤，经牧马陂，从禹故道。又东三十里，转大伾西、通利军北，挟白沟，复西大河北径清丰、大名，西历洹水、魏县，东暨馆陶，南入屯氏故渎，合赤河而北至于海。既而自大伾西新发故渎西岸，析一渠，正北稍西五里，广深与汴等，合御河道，通大伾北，即坚壤，析一渠，东西二十里，广深与汴等，复东合大河，两渠分流，则西三分水犹得注澶渊旧渠矣。大都河水从西北大河故渎，东北合赤河而达于海。然后于魏县北发御河，河西岸析一渠，正北稍西六十里，广深与御河等，合衡漳水。又，冀州北界，深州西南三十里，决衡漳西岸，限水为门，西北注滹沱，潦则塞之使东渐渤海，旱则决之使西灌屯田，此中国御边之利也。
　　“两汉以下，言水利者屡欲求九河故道而疏之。今考图志，九河并在平原而北，且河坏澶、滑，未至平原而上已决矣，则九河奚利哉！汉武舍大伾之故道，发顿丘之暴冲，则滥兗泛济，接闻于世。夫平原而北，地势浚下，泄水甚易，故沧、德之间，旧障皆完。滑台而北，地形高平，入海稍难，故齐、棣之间，游波互出。若放河北下，则其利甚详。惜哉河朔平田膏腴千里，而纵容敌骑劫掠其间，是授胜地于契丹，借敌兵为虎翼。汉贾谊、晁错不及此议者，以河水未东故也；唐戴胄、马周不及此议者，以守在幽北故也。今大河尽东，全燕陷北，则御边之计，莫大于河。不然，则赵、魏百城，富庶万亿，适足以诲盗而招寇矣。”
　　诏任中正、陈彭年、王曾详定。中正等上言：“详垂所述，颇为周悉。所言起滑台而下，派之为六，则沿流就下，湍急难制，恐水势聚而为一，不能各依所导。设或必成六派，则是更增六处河口，悠久难于堤防。亦虑入滹沱、漳河，渐至二水淤塞，益为民患。又筑堤七百里，役夫二十一万七千，工至四十日，侵占民田，颇为烦费。其书并图，虽兴行匪易，而博洽可奖，望送史馆。”从之。
　　二月，壬子，辽主驻瑞鹿原。
　　癸丑，帝谓宰臣曰：“闻贡院试诸科举人，皆解衣阅视，虑其挟藏书册。颇失取士之体，宜令止之。”先是直史馆刘锴，请挟书并同保人殿一举。是岁，诸科以挟书扶出者十八人，并同保九十三人，而十二人当奏名，有司以闻。帝特令赴殿试，乃诏礼部别加裁定，罢同保殿举之制。
　　壬戌，令礼部贡院录诸州发解试题进内，帝将亲试贡士，虑其重复故也。自是为例。
　　甲子，以侍御史宣城赵稹为兵部员外郎、益州路转运使。帝谕稹曰：“蜀去朝廷远，民间事有可更置者，悉条上之。”稹至部，事无大小，悉心究访，至一日章数上。蒲江县捕劫盗不得，而官司反系平民数十人，楚掠诬服，又合其辞若无疑者。稹适行部，意其有冤，乃驰入县狱，因尽得其冤状，释出之。
　　己丑，帝亲试礼部合格贡举人，始摹印诗赋论题以赐，官给纸起草。赐进士建安徐奭等及第、出身有差。
　　三月，乙亥，辽主如苇泺。
　　丁丑，辽封皇女八人为郡主。
　　乙酉，辽主诏卜日行拜山大射柳之礼，命北宰相、驸马兰陵郡王萧宁、枢密使邢抱质督有司具仪物。
　　丁亥，辽皇弟楚王隆祐徙封齐王，留守东京。
　　夏，四月，庚子，高丽王询遣蔡忠顺奉表于辽，请称臣如旧。辽主命询亲朝。
　　壬寅，李德明进良马于辽。
　　戊申，命资政殿大学士、刑部尚书向敏中守本官、平章事。敏中再掌留任，厚重镇静，人情帖然，帝嘉之，故复相。
　　三司请民有贩茶违法者，许家人告论。帝曰：“此犯教义，非朝廷所当言也。”不许。
　　王嗣宗知镇州，与枢密直学士、给事中边肃为代。二人素不相能，肃尝以公钱贸易规利，又遣部吏强市民物，嗣宗以闻，有可请逮系，帝曰：“肃在近职，朕不欲使之属吏，又念其顷守邢州有固御之劳。”乃命刘综、任中正以嗣宗奏示之，肃尽引伏。乙丑，坐夺三任，授岳州团练副使，不署州事。嗣宗尝自言徙种放、掘邠狐及案肃为去三害。
　　先是肃知邢州，澶州之役，帝密诏肃：“若州不可守，听便南保它城。”肃匿诏不发，督丁壮乘城而辟诸门，悉所部兵阵以待之。骑傅城下，肃与战，小胜，辽师引去。
　　五月，戊辰朔，诏礼部权停今年贡举。
　　辽主还上京，命裴元感、邢祥知礼部贡举，放进士十九人及第。
　　辽以驸马萧绍宗为郑州防御使。
　　帝以江、淮、两浙路稍旱即水田不登，乃遣使就福建取占城稻三万斛分给三路，令择民田之高仰者莳之，盖旱稻也。仍出种法付转运使，揭榜谕民。其后又取种于玉宸殿。
　　乙亥，辽以邢抱质为大同军节度使。
　　戊寅，以修仪刘氏为德妃。
