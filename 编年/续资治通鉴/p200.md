<!-- { "loadSidebar": true } -->
　　九月，壬寅，置两浙和籴仓，立敛散法。
　　癸卯，辽主驻独卢金。
　　戊申，诏兴水利。
　　辛亥，御崇政殿，策武举。初，枢密院修武举法，不能答策者，答兵书墨义。王安石曰：“武举而试墨义，何异学究！诵书不晓理者，无补于事。先王收勇力之士皆属于军右者，欲以备御侮之用，则记诵何所施！”帝从之。至是始策试焉。
　　戊午，岷州首领摩琳沁以其城降。
　　初，王韶既复河州，会降羌叛，韶回军击之。吐蕃玛尔戬以其间据河州，韶进破诃诺木藏城，穿露骨山，南入洮州境，道狭隘，释马徒行，或日至六七。玛尔戬留其党守河州，自将尾官军。韶力战，破走之，河州复平。进攻宕州，拔之，通洮州路。摩琳沁闻先声，遂以城降。韶入岷州，于是叠、洮二州羌酋，皆相继诣军中，以城听命。军行凡五十四日，涉千八百里，得州五，斩首数千级，获牛羊马以万计。是役也，人皆传韶已全师覆没，及奏捷，帝大喜，进韶左谏议大夫、端明殿学士。
　　戊辰，收免行钱。
　　先是京师万物有行，官司所须，俱以责办，下逮贫民负贩，数有赔折。吕嘉问请约诸行利入厚薄，令纳钱以赋吏禄，与免行户祗应。而禁中卖买百货，并下杂买场务，仍置市司估物低昂，凡内外官司欲占物价，则取办焉。至是遂行之。
　　冬，十月，辽主如阴山，遂如西京，旋命行幸之地免其租税。
　　辛未，章惇击南江蛮，平之。初，湖北蛮向永晤、舒光银等各以其地归顺，独田氏有元猛者，颇桀骜难制。惇遣左侍禁李资招谕之。资褊宕无谋，亵慢夷僚，为懿州蛮所杀。惇遂进兵破懿州，南江州峒遂平。
　　驸马都尉张敦礼乞立《春秋》学官，不许。帝谓王安石曰：“卿尝以《春秋》自鲁史亡，其义不可考，故未置学官。敦礼好学不倦，第未知此意耳。彼但读《春秋》而不读《传》，《春秋》未易通也。”
　　辛巳，以复熙、河、洮、岷、叠、宕等州，御紫宸殿受群臣贺，解所服玉带赐王安石。安石固辞，曰：“陛下拔王韶于疏远之中，恢复一方，臣与二三执政奉承旨而已，不敢独当此赐。”帝又谕曰：“群疑方作，朕亦欲中止，非卿助朕，此功不成。”安石乃受赐。
　　甲申，朝献景灵宫。
　　丙戌，赈两浙、江、淮饥。
　　壬辰，行折二钱。
　　丁酉，遣使瘗熙、河战骨。
　　是月，开直河。时北流闭已数年，水或横决散漫，常虞壅遏。外都水监丞王令图献议，于大名第四、第五埽等处开修直河，使大河还二股故道，乃命范子渊及硃仲立领其事。开直河，深八尺，又用杷疏浚二股及清水镇河，凡退背、鱼肋河则塞之。王安石乃盛言用杷之功，若不辍工，虽二股河上流，可使行地中也。
　　知定州滕甫入觐，言新法之害曰：“臣始以意度其不可耳。今为郡守，亲见其害于民者。”具道所以之状。甫在定州，以上巳宴郊外，有报辽师入寇、边民有逃者，将吏大骇，请即治兵。甫笑曰：“非尔所知也。”益置酒作乐，遣人喻逃者曰：“吾在此，彼不敢动。”使各归业。明日，问之，果妄，诸将以是愧服。
　　韩忠彦使于辽，杨兴公劳迎，问甫所在，且曰：“滕公可谓开口见心矣！”忠彦归奏，帝喜，进甫礼部侍郎，使再任。甫著书五篇：一曰《尊主势》，二曰《本圣心》，三曰《校人品》，四曰《破朋党》，五曰《赞治道》，上之。其略曰：“陛下神圣文武，自足斡运六合。譬之青天白日，不必点缀，自然清明。”识者韪其言。
　　十一月，癸丑，中太一宫成。乙卯，亲祀中太一宫。
　　甲子，辽南院大王耶律哈哩济致仕。哈哩济尝为辽兴军节度使、东北路详衮、明达勤恪，怀柔有道。置诸宾馆及西边营田，皆自哈哩济发之。未几卒。
　　丙寅，诏京畿收养老弱冻馁者。
　　十二月，辛未，辽以知北院枢密使事耶律宜新为中京留守，以南院宣徽使耶律萨喇为南院大王。
　　壬辰，高丽、夏并遣使贡于辽。
续资治通鉴--●卷第七十
●卷第七十
　　　　【宋纪七十】　起阏逢摄提格正月，尽十二月，凡一年。
　　　　 ○神宗体元显道法古立宪帝德王功英文烈武钦仁圣孝皇帝熙宁七年（辽咸雍十年）
　　春，正月，辛亥，赏复岷、洮等州功，西京左藏库使桑湜等迁官有差。
　　壬子，幸中太一宫，宴从臣。
　　乙卯，封皇子俊为永国公。
　　辽主如鸳鸯泺。
　　甲子，熊本奏平泸夷，得地二百四十里。本尝通判戎州，习其俗，谓彼能扰边者，介十二村豪为向导耳，乃以计致百馀人，枭之泸州。其徒股栗，愿矢死自赎，独柯阴一酋不至。本合晏州十九姓之众，发黔南义军强弩，遣大将王宣等率以进讨，贼悉力旅拒，败之黄葛下，追奔深入。柯阴窘，乞降，本受之，尽籍丁口、土田及其重宝、善马归之官。于是乌蛮罗氏鬼主诸夷皆求内附。本还，帝劳之曰：“卿不伤财，不害民，一旦去百年之患。至于檄奏详明，近时鲜俪。”擢集贤殿修撰、同判司农寺。西南用兵自此始。
　　二月，辛未，发常平米赈河阳饥民。
　　癸未，诏三司岁会天下财用出入之数以闻。
　　辽以平州民初复业，蠲其租赋。
　　戊子，准布贡于辽。
　　庚寅，诏国子监许卖《九经》、子、史诸书与高丽国使人。
　　诏以郓州左司理参军叶涛等二十三人为诸路教授，国子监言涛等所业堪充教授故也。
　　乙未，知河州景思立与青宜结果庄战于踏白城，败死，贼遂围河州。
　　废辽州。
　　三月，壬寅，玛尔戬寇岷州。时王韶入朝，景思立既败死，玛尔戬势复炽，遂围岷州。总管高遵裕遣包顺等击走之。
　　癸卯，以旱，避正殿，减膳。
　　乙巳，诏：“役钱每千纳差别子五文，凡修官舍、作什器、夫力、辇载之类，并用此钱；不足，即用情轻赎铜钱；辄圆融者，以违制论，不以去官赦原。”先是公家之费有敷于民间者，谓之“圆融”，污吏乘之以为奸，至是始悉禁焉。
　　丙午，遣使奉行诸路，募武士赴熙河。
　　庚戌，诏熙河死事者家给钱有差。
　　令诸路监司察留狱。
　　两浙察访沈括言：“两浙上供帛年额九十八万，民间陪累甚多。后来发运司以移用财货为名，增两浙预买绢十二万。乞罢之以宽民力。”从之。
　　诏：“闻定州民有折卖屋木以纳免役钱者，令安抚、转运、提举司体量，具实以闻。”
　　癸丑，帝问王安石：“纳免行钱如何？或云提汤瓶人亦令出钱，有之乎？”安石曰：“若有之，必经中书指挥，中书实无此文字。陛下治身无愧于尧、舜，至于难壬人，疾谗说，即与尧、舜实异。”帝曰：“士大夫言不便者甚众。”安石曰：“士大夫或不快朝廷政事，或与近习相为表里；自古未有令近习如此而能兴治功者。”帝又患置官多费，安石曰：“创置官司，所以省费也。”帝曰：“即如此，何故财用不足？若言兵多，则今日兵比庆历中为极少。”安石曰：“陛下欲足用，必先理财，理财即须断而不惑，不为左右小人异论所移，乃可以有为。”帝曰：“古者什一而税足矣，今取财百端，不可谓少。”安石曰：“古非特什一之税而已，市有泉府之官，山林、川泽有虞衡之官，有次布、总布、质布、廛布之类甚众。关市有征，而货有不由关者，举其货，罚其人。古之取财，亦岂但什一而已！”
　　丙辰，辽主以河东路沿边增修戍垒，起铺舍，侵入蔚、应、朔三州界内，使林牙萧禧来言，乞行毁撤，别立界至。禧归，帝面谕以“三州地界，俟遣官与北朝官即境上议之。其雄州外罗城，修已十三年，并非创筑，且非近事。北朝既不欲，更不令续修。白沟馆驿亦须遣官检视，如有创置楼橹箭窗等，并令毁拆，屯戍兵亦令撤回。”国书云：“倘事由夙昔，固难徇情；诚界有侵逾，何吝改正！”遂遣太常少卿刘忱、秘书丞吕大忠如辽。
　　癸亥，诏司农寺以常平米三十二万斛、三司米百九十万斛置官场，减直出粜。
　　辽主如特古里。以耶律巢为北院大王。
　　翰林学士韩维对延和殿。帝曰：“天久不雨，朕夙夜焦劳，奈何？”维曰：“陛下忧闵旱灾，损膳避殿，此乃举行故事，恐不足以应天变。愿陛下痛自责己，下诏广求直言，以开壅闭。”帝感悟，即命维草诏行之。
　　乙丑，诏曰：“朕涉道日浅，暗于致治，政失厥中，以干阴阳之和，乃自冬迄今，旱为虐，四海之内，被灾者广。间诏有司，损常膳，避正殿，冀以塞责消变；历日滋久，未蒙体应。嗷嗷下民，大命近止，中夜以兴，震悸靡宁，永惟其咎，未知攸出。意者朕之听纳不得于理与？讼狱非其情与？赋敛失其节与？忠谋谠言郁于上闻，而阿谀壅蔽以成其私者众与？何嘉气之不久效也？应中外文武臣僚，并许实封直言朝政阙失，朕将亲览，考求其当，以辅政理。二事大夫，其务悉心交儆，成朕志焉！”诏出，人情大悦。
　　夏，四月，辛末，辽以奚人达噜三世同居，赐官旌之。
　　自去岁秋七月不雨至于是月，帝忧形于色，嗟叹恳恻，欲尽罢法度之不善者。王安石曰：“水旱常数，尧、汤不免。今旱虽久，但当修人事以应之。”帝曰：“朕所以恐惧者，正为人事之未修耳。今取免行钱太重，人情咨怨，自近臣以至后族，无不言其害者。”冯京曰：“臣亦闻之。”安石曰：“士大夫不逞者以京为归，故京独闻此言，臣未之闻也。”
　　初，光州司法参军福清郑侠为安石所奖拔，感其知己，思欲尽忠。秩满入都，时初行试法之令，选人中式者超京官。安石欲使以是进，侠以未尝习法辞。问以所闻，侠曰：“青苗、免役、保甲、市易数事，与边鄙用兵，在侠心不能无区区也。”安石不答。侠退，不复见，但数以书言法之为民害者。久之，监安上门。安石虽不悦，犹使其子雱来，语以试法。方置修经局，又欲辟为检讨，命其客黎东美谕意。侠曰：“读书无几，不足以辱检讨。所以来，求执经相君门下耳。而相君发言持论，无非以官爵为先，所以待士者亦浅矣。果欲援侠而成就之，取其所献利民、便物之事，行其一二，使进而无愧，不亦善乎！”是时，免行法出，人以为苦，虽负水、拾发、担粥、提茶之属，非纳钱者不得贩鬻。税务索市利钱，其末或重于本，商人至以死争，如是者不一。侠因东美列其事。未几，诏小夫负贩者免征，商之重者，日损其七，它皆无所行。
