<!-- { "loadSidebar": true } -->
　　甲子，婺州进士吕祖泰上书请诛韩侂胄。祖泰，祖俭之从弟也，性疏达，尚气谊，论世事无忌讳。先是祖俭以言事贬，祖泰语其友曰：“自吾兄之贬，诸人箝口。我必以言报国，当少须之，今亦未敢以累吾兄也。”至是祖俭卒，祖泰乃击登闻鼓上书，论侂胄有无君之心，请诛之以防祸乱。其略曰：“道与学，自古所恃以为国者也。丞相赵汝愚，今之有大勋劳者也。立伪学之禁，逐汝愚之党，是将空陛下之国，而陛下不知悟耶？陈自强何人，徒以韩侂胄童稚之师，躐致宰辅，陛下旧学之臣若彭龟年等，今安在哉！苏师旦，平江之吏胥，周筠，韩氏之厮役，人共知之。今师旦乃以潜邸随龙，筠以皇后亲属，俱得大官。不知陛下在潜邸时，果识所谓苏师旦者乎？椒房之亲，果有厮役之周筠者乎？侂胄之徒，自尊大而卑朝廷，一至于此。愿亟诛侂胄、师旦、筠而逐罢自强之徒。故大臣在者，独周必大可用，宜以代之。不然，事将不测。”
　　书下三省，朝论杂起。御史施康年以为必大实使之，遂露章奏劾，且谓：“淳熙之季，王淮为首相，必大尝挤而夺之位，首倡伪徒，私植党与。今屏居田野，不自循省，而诱致狂生，叩阍自荐，以觊召用。”林采言：“伪学之成，造端自周必大。宜加贬削。”遂镌必大一官；吕祖泰挟私上书，语言狂妄，拘管连州。右谏议大夫程松与祖泰友，惧，曰：“人知我素与游，其谓我与闻乎？”乃独奏言：“祖泰有当诛之罪，且其上书必有教之者，今纵不杀，犹当杖脊黥面，窜之远方。”殿中侍御史陈谠亦以为言。乃杖祖泰一百，配钦州牢城。
　　初，当路欲文致必大以罪，而难其重名，意必大或有辨论，乃致于贬。及必大上书谢，惟自引咎，诏复其秩。
　　祖泰自期必死，无惧色。既至府庭，府尹赵善坚为好语诱之曰：“谁教汝为者？”祖泰笑曰：“此何事？可受教于人乎？”善坚曰：“汝病风丧心耶？”祖泰曰：“以吾观之，若今之附韩氏得美官者，乃病风丧心耳！”善坚据案作色莅行杖，祖泰大呼曰：“公为天族，同国休戚，祖泰乃为何人家计安危而受斯辱也！”善坚亦惭，趣使去。
　　己巳，命右丞相谢深甫朝献景灵宫。庚午，命嗣濮王不璺朝飨太庙。辛未，合祀天地于明堂，大赦。
　　冬，十月，丙戌，加韩侂胄太傅。
　　庚寅，金主还都。
　　庚子，金地风霾。辛丑，金主命集百官于尚书省，问：“间者亢旱，近则久阴，岂政有错谬而致然欤？其各以所见对。”张万公言：“天久阴晦，由人君用人邪正不分。有人之道，君子当在内，小人当在外。”金主召问之曰：“卿言有理。然熟为小人？”万公不敢斥言李仁惠兄弟，对曰：“户部员外郎张，文绣署丞田栎，都水监丞张嘉贞，虽有幹才，无德而称，好奔走以取势利。大抵论人当先才德。”金主即命三人皆补外。
　　金主又谓万公曰：“赵秉文曩以言事降授，闻其人有才藻，工书翰，又且敢言，朕虽弃不用，以北边军事方兴，姑试之耳。”其后秉文果召用。
　　金图克埋镒应诏上疏，略曰：“仁、义、礼、智、信，谓之五常。父义、母慈、兄友、弟敬、子孝，谓之五德。今五常不立，五德不兴，搢绅学古之士，弃礼义，忘廉耻，细民违道畔义，迷不知返，背毁天常，骨肉相残，动伤和气，此非一朝一夕之故也。今宜正薄俗，顺人心，父父、子子、夫夫、妇妇，各得其道，然后和气普洽，福禄荐臻矣。”
　　因论为政之术，其急有二：“一曰正臣下之心。窃见群下不明礼义，趋利者众，何以责小民之从化哉！其用人也，德器为上，才美为下，兼之者待以不次，才下行美者次之，虽有才能，行义无取者，抑而下之，则臣下之趋向正矣。其二曰导学者之志。教化之行，兴于学校。今学者失其本真，经史雅奥，委而不习，藻饰虚词，钓取禄利。请令取士兼问经史故实，使学者皆守经学，不惑于近习之靡，则善矣。”
　　又曰：“凡天下之事，丛来者非一端，形似者非一体，法制不能尽隐于形似，乃生异端。孔子曰：‘义者，天下之断也。’《记》曰：‘义为断之节。’望陛下临制万机，事有异议，少碍圣虑，寻绎其端，则裁断有定而疑可辨矣。”
　　时李元妃兄弟恣横，镒言皆切时弊。金主虽纳其说，而不能行。
　　金主尝问宰臣：“汉高帝、光武孰为优劣？”张万公对曰：“高帝优甚。”图克坦镒曰：“光武再造汉业，在位三十年，无沈湎冒色之事；高帝惑戚姬，至于乱。由是言之，光武为优。”金主默然。镒益以李元妃隆宠过盛，故微讽云。
　　癸巳，吏部侍郎费士寅，请历十五考以上，无赃私罪犯者，听免职司举主一员；从之。
　　十一月，癸丑朔，日有食之。
　　诏宗子与愿更名严，除福州观察使，令资善堂受书。
　　乙卯，金定品官过阙则下制。
　　金以国史院编修官吕卿云为右补阙兼应奉翰林文字，审官院以资浅驳奏。金主谕曰：“明昌间，卿云尝上书言宫掖事，辞甚切直，皆它人不能言者，卿辈盖不知也。臣下言事，不令外人知，乃是谨密，正当显用。卿等宜悉之。”
　　金李元妃尝遣人以皁币易内藏红币，左藏库副使高竑拒不肯易，元妃奏之。金主大喜，使谕竑曰：“所执甚善。今姑与之，后不得为例。”旋转竑为仪鸾局少府少监。
　　己未，皇后韩氏崩，谥恭淑。
　　丙寅，东北地震。
　　十二月，癸未朔，金诏改明年为泰和元年。
　　辛卯，权攒宪仁圣哲慈孝皇帝于永崇陵，庙号光宗。
　　乙未，金定管军官受所部财物辄放离役及令人代役法。
　　辛丑，金诏：“宫籍监户，百姓自愿以女为婚者听。”
　　壬寅，权攒恭淑皇后于广教寺。
　　癸卯，祔光宗神主于太庙。
　　太庙自仁宗以来，皆祀七世。崇宁初，蔡京秉政，乃建九庙，奉翼祖、宣祖。绍兴中，徽宗祔庙，以与哲宗同为一世，故无所祧。及祔钦宗，始祧翼祖。高宗与钦宗同为一世，亦不祧。由是淳熙末年，太庙祀九世、十二室。迨阜陵复土，赵汝愚为政，遂祧僖、宣二祖而祔孝宗。及光宗祔庙，复不祧，又祀九世。
　　诏改明年为嘉泰元年。
　　金定造作不如法、三年内有损坏者，罪有差。
　　己酉，加吴曦太尉。
　　庚戌，祔恭淑皇后神主于太庙。
　　四川关外四州营田，半为吴、郭诸家所据，租入甚轻，计司知之而不敢问。司农少卿江阴王宁，总领四川财赋，有隆州教授张钧，献策于宁，以为营田租可增。宁用其说，是冬，分遣官属八人按行诸郡。所遣官知其难行，仅略增之；惟金州签判元鼎分括凤州，遂尽集属邑之民，纠决升降，累月不已。兴州都统制郭杲，旧与宁同僚相善，至是宁欲核其军阙员将佐，杲不肯，互奏于朝，诏用杲言，由是两人有隙。及宁括营田，杲尤以为不便。宁命鼎近边三十里毋得增括，鼎匿之，营田户数自诣鼎，请其榜以示人，鼎不与。俄而营田户数百户噪于庭，突执鼎殴之，搜其橐，得赂遗无算，即执鼎，使自具所得主名，鼎词伏。杲因出榜招谕，且以闻。诏罢四川所增营田租，改宁直徽猷部、湖北转运副使。
　　先是兴州催锋、踏白二军戍黑谷者，骑士月给刍钱甚厚，宁议损之。是秋，戍卒张威等百馀人亡入黑谷为盗，有奔金境者。金边帅械其二十七人还都统司，杲戮之而不敢奏。未几，杲卒。
续资治通鉴--●卷第一百五十六
●卷第一百五十六
　　　　【宋纪一百五十六】　起重光作噩正月，尽阏逢困敦三月，凡三年有奇。
　　　　 ○宁宗法天备道纯德茂功仁文哲武圣睿恭孝皇帝嘉泰元年（金泰和元年）
　　春，正月，戊午，申严福建科盐之禁。
　　壬戌，谢深甫等荐士二十有五人，诏籍名中书，以待选擢。
　　丁卯，命路钤按阅诸州兵士，毋受馈遗及擅招军，违者置诸法。
　　己巳，金太府监孙复言：“方今在仕者三万七千馀人，而门廕补叙居三之二。诸司待阙，动至累年，盖由补廕猥多，流品混淆，本末相舛。至于进纳之人，既无劳绩，又非科第，而亦廕子孙，无所分别。欲流之清，必澄其源。”金主然之，诏更定廕叙法。
　　金尚书省奏杖式轻细，民不知畏，请用大杖；诏不许过五分。
　　庚午，以葛邲配享光宗庙庭。
　　金主如长春宫春水。辛未，金主以方春，禁杀食胎兔，犯者罪之，告者赏之。
　　甲戌，金初命文武官职至三品者，许赠其祖。
　　二月，戊子，诏诸州访求明历之士。
　　壬辰，开资善堂，以秘书郎娄机兼小学教授。机以累朝事亲、修身、治国、爱民四事手书以献。
　　癸巳，修《光宗实录》。
　　言者称：“四川制置司遇类省试年分，仿礼部附试学官，许有出身人具所业赴制置司陈乞，委有出身通判或教授看详。”蜀人试教官自此始。
　　丁未，金主还都。金主尝与司空襄言秋山之乐，意将有事于春蒐也，顾视平章政事张万公，万公曰：“动何如静？”金主改容而止。
　　三月，丙寅，雨雪雨雹。
　　戊辰，颁《庆元宽恤诏令》、《役法撮要》。
　　丁丑，金更定镇、防千户、穆昆放老入除格。
　　戊寅，行都大火，四日乃灭，焚居民五万三千馀家。帝下诏罪己，避殿，减膳，命临安府察奸民纵火者，罪以军法；出内府钱十六万，米六万馀斛，赐被火之家。
　　金内侍李新喜有宠用事，借大兴府妓乐，知大兴府事完颜承拒不与，新喜惭。金主闻而嘉之。豪民与人争种稻水利，不直，厚赂左宣徽使李仁惠，使人属承晖。承晖杖豪民而遣之，谓其人曰：“此可以报宣徽也。”承晖先为提刑，豪猾屏迹，及尹京，尤以刚正称，而权贵多不悦。寻罢，以赫合哩执中代之。
　　是春，以和州防御使姜特立为宁远军节度使。
　　夏，四月，辛卯，诏曰；“风俗侈靡，日甚一日，服食器用，无复差等。今被焚之馀，其令官民，营造室屋，一遵制度，务从简朴，销金铺翠，毋得服用。今以宫中所有，焚之通衢。中外士庶，令有司严立禁防，贵近之家，尤当遵奉。苟违斯令，必罚无赦！”
　　龙州蕃部寇边。先是龙州蕃人常至浊水寨互市，寨有豪民，受而储之。及苏肃之知龙州，以豪民擅利，乃罪而移之，自是蕃人盐、粮、米、茶之属，皆不可得。奸民李蒙大，以作过窜入龙州蕃部，诱之入寇。四川制置司以闻，诏遣官军讨之。
　　戊戌，以潜邸为开元宫。
