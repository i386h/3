<!-- { "loadSidebar": true } -->
　　齐知濠州马秦引兵犯光州，承信郎、权主管州事王莘率众拒敌，淮西宣抚使刘光世遣统制官郦琼、靳赛以所部援之。
　　甲戌，金主诏中外公私禁酒。
　　二月，丙子，清远军节度使、神武后军统制、充湖北路荆、襄、潭州制置使岳飞为镇宁、崇信军节度使。
　　岳飞自池州入朝，前一日，御笔赐岳飞银帛二千区两，封其母荣国太夫人姚氏为福国太夫人，亲属为承信郎者一人，封孺人者二人，赐冠帔三道，赏淮西之功也。
　　刑部尚书兼详定一司敕令章谊试户部尚书。
　　中书门下省检正诸房公事兼权给事中晏敦复权尚书吏部侍郎。
　　丁丑，帝御舟发平江府，晚，泊吴江县。
　　戊寅，命祠部员外郎兼权太常少卿张铢奉太庙神主自海道至临安府，令本府饬同文馆安奉；其景灵宫神御祭享事，令温州能判权管。
　　御舟宿平望镇。己卯，宿秀州北。庚辰，宿崇德县。辛巳，宿临平镇。壬午，御舟至临安府行宫，留守孟庾率京官小使臣以上迎于五里外。帝还行宫，赐百官休沐三日。
　　癸未，诏：“扈从官吏并转一官资。”
　　枢密院承旨兼都督府参谋官折彦质至行在。
　　始，赵鼎议遣彦质至川、陕谕指西帅，而彦质言：“折可求辜负国恩，不能守节；臣之儿女七人，昨在京师为金人取去，传闻亦在府州。倘臣以督府上佐骤至川、陕，于职事岂能人人得其欢心！万一因疑似之迹兴暗昧之谤，则臣一身不可自保，况为朝廷办事！伏望追寝成命，别赐令诏不行。”遂罢入蜀之议。
　　乙酉，川陕宣抚副使卢法原，言已选锐兵五千，令右武大夫、开州团练使刘锜统领，速赴行在。
　　丙戌，尚书右仆射、同中书门下平章事赵鼎守左仆射，知枢密院事张浚守右仆射，并同中书门下平章事兼知枢密院事、都督诸路军马。
　　始议浚以右揆出使湖外平杨么，鼎升左揆，鼎密启曰：“宰相事无不统，不必专以边事，乃为得体。”暨两制出，浚独以军功及专任边事为言。帝既以边事付浚，而改政事及进退人才皆付于鼎矣。
　　以岳飞为荆湖南、北、襄阳府路制置使、充神武后军都统制，将所部平湖贼杨太，赐钱十万缗、帛五千匹为犒军之费，以湖北转运判官刘延年充随军转运，及令湖南、江西漕臣薛弼、范振应副随军钱粮。飞所部皆西北人，不习水战。飞曰：“兵何常，顾用之何如耳。”
　　丁亥，定国军承宣使、统制关外军马吴璘、武泰军承宣使、同统制关外军马杨政复秦州。
　　先是川陕宣抚副使吴玠，闻金人侵淮南，遣璘、政乘机牵制。璘等出奇兵，自天水至秦，谕其守顾宣以逆顺，宣不肯降，遂攻之，拔其城。金石都监完颜杲闻秦被围，集诸道兵来援，政复击败之。
　　戊子，诏都督府以诸路军马为名。
　　己丑，帝躬率百官遥拜二圣。自帝出巡，此礼权废，至是复行。
　　奉安濮安懿王神主于绍兴府光孝寺之法堂。
　　辛卯，徽猷阁待制、都督府参议官程昌知江州。
　　昌守鼎州六年，贼不能犯，至是就用之。后数月，新守程千秋至鼎州，时湖北兵马都监杜湛亦改为都督府左军统制，千秋因留湛所将蔡兵捍贼。
　　壬辰，诏张浚暂往江上，措置边防，且赐诸路宣抚、制置司手诏曰：“朕以边圉稍安，遣相臣往行师垒，西连陇、蜀，北洎江、淮，既加督护之权，悉在指挥之域。既难从于中复，宜专制于事几。恣尔多方，若时统率，钦承朕命，咸使闻知。”
　　丁酉，诏参知政事孟庾、沈与求签书枢密院事。
　　戊戌，诏：“神武中军见入队官兵，每五百人为一指挥，选将校，置兵籍，俟就绪日，取旨赐军名。”渡江以来，诸小将之兵及招安群盗，往往拨隶中军，然无排置之法，至是始举行焉。
　　是月，伪齐将商元率众千馀袭信阳军，成忠郎、閤门祗候、知军事舒继明率麾下十三人转战，登师阳门，矢尽，被擒。贼诱以美官，继明骂曰：“吾宁为大宋鬼，岂污逆耶！汝速杀我。”驱行至军北史陂，竟不降，遂遇害。后赠修武郎，官其家一人。荆襄制置岳飞以忠训郎、閤门祗候权随州兵马都监李迪知军事，就戍之。
　　乙巳，金谥太祖后唐古氏曰圣穆皇后，费摩氏曰光懿，追册太祖妃布萨氏曰德妃，乌库哩氏曰贤妃。
　　闰二月，丁未，参知政事沈与求兼权枢密院事。
　　龙图阁直学士、枢密都承旨折彦质试尚书工部侍郎，仍兼都督府参谋军事。
　　壬子，辅臣奏遣中使往温州奉迎太庙神主事，帝曰：“朕以宗庙在远，心常歉然。今奉迎神主至行在，当行朝谒之礼。”沈与求曰：“古者征伐，载木主以行。今虽戎辂在行，九庙未复，然因时草创，一行朝谒之礼，亦足以仰慰孝思。”帝曰：“祖宗故事，惟景灵宫则有荐献，太庙则爇香而已。大礼必简，所以尚严也。”
　　乙卯，以参知政事孟庾、沈与求并兼权枢密院事。
　　时庾自桐庐还行在，与求乞交割密院职事与庾兼权，帝顾赵鼎曰：“已与卿议定，今参知政事并兼权枢密院矣。”鼎曰：“枢密非故也，自五代时以郭崇韬为使，国朝因而不改，故三省、枢密院分为二途。仁宗朝，富弼作谏官，时陕西用兵，弼议乞令宰相兼枢密院，有吕夷简始也。臣既以宰相兼治院事，而参知政事之臣并令兼权，则事归一体。前人谓枢密院调发军马而三省不知，三省财用已竭而枢密院用兵不止，此诚至论。”帝曰：“往时三省、枢密院不同班进呈，是以事多不相关白。然朝廷论议，岂有帷幄二三大臣不与闻者！”
　　丙辰，诏：“襄、汉州军，先因盗贼并伪齐占据日劫掠残杀等罪，一切不问。元劫人见在者，许其家经官识认，验实给还；即抚定，后来再有犯者，令所属治罪。”
　　尚书兵部侍郎兼史馆修撰王居正言：“四库书籍多阙，乞下诸州县，将已刊到书板，不拘经、史、子、集、小说、异书，各印三帙赴本省；系民间者，官给纸墨工价偿之。”从之。
　　丁巳，武功大夫、川陕宣抚司后军将牛晧，与金人遇于瓦吾谷，死之。
　　时右都监完颜杲与熙河经略使慕容洧欲攻秦州，宣抚副使吴玠遣诸校分道伺敌。晧行至瓦吾谷，与金将呼善遇。晧所部步卒不满二百，乃下马与战，谓其众曰：“吾所以舍马者，欲与若等同死也。”敌见晧异于它人，欲招之，告骂而死。承信郎高万旋马复战，遂与武功大夫、熙河路部将任安、宣抚司队官、忠翊郎秦元、承节郎薛琪、张亨皆死于陈。敌曰：“真健儿也！”后赠晧、安皆翊卫大夫，官其家五人，赠元、亨三官，录其子。
　　乙未，故迪功郎李东赠宣教郎，官一子。东监楚州军资库，金人南侵被害故也。
　　辛酉，都督行府奏招捕水贼杨太等约束。
　　时张浚以建康东南都会，而洞庭实据上流，今寇日滋，壅遏漕运，格塞形势，为腹心害，不去之，无以立国。然寇阻大湖，春夏耕耘，秋冬水落，则收粮于湖寨，载老小于泊中，而尽驱其众四出为暴。前日朝廷反谓夏多水潦，屡以冬用师，故寇得并力而我不得志。今乘其怠，盛夏讨之，彼众既散，一旦合之，疲于奔命，又不得守其田亩，禾稼蹂践，则有秋冬绝食之忧，党与携离，方可招来。乃以便宜命荆、潭、鼎、澧、岳州将逐寨出首人，多方存恤，首领申行府授官，馀人给以闲田，贷之种子。又令湖南安抚司统制官任士安以兵三千屯湘阴，保护湘江粮道；统制官郝晸屯桥口，王俊屯益阳旧县，吴锡屯公安，崔邦弼屯南阳渡，马浚、步谅留潭州；其鼎州官兵，令程千秋分拨紧要屯驻。应诸校招收致人数，比附出战获级例推赏；其招收人，报所属给种授田，务令安业。候黄诚、杨太、周伦公参了日，当议蠲免租税，补授官资。仍给黄榜下任士安军及岳、潭、鼎州抚谕。
　　保义郎唐开，特换右迪功郎。开献《国都会要》三百卷，诏进一官；自言本诸生，故有是命。
　　癸亥，降授龙神卫四厢都指挥使、建武军承宣使、神武前军统制王燮权主管侍卫马军司公事。
　　初，帝在平江，侍御史张致远疏论燮乖缪，乞同诸将召归，帝纳其言，命燮全军驻镇江府而以亲兵赴行在。既至，乃有是命。
　　金改葬太祖于和陵。
　　丙寅，右仆射张浚至镇江，召韩世忠谕上旨，使举军前屯楚州以撼山东，世忠欣然承命。浚遂至建康抚张俊军，至太平州抚刘光世军，军士无不踊跃思奋。浚以诸路军马所用钱粮，当从督府总制，故悉以上佐兼之。行府关三省指挥自此始。
　　丁卯，权主管侍卫马军司公事王燮提举江州太平观，免辞谢。
　　初，燮既除骑帅，而侍御史张致远奏燮之罪恶不在辛企宗下。右司谏赵霈复奏：“燮无武艺，不闲戎律，偶缘遭遇，滥窃兵权。建炎间为河东经制，敌骑将至，乃拥兵自卫，避地入蜀、使川、陕之民闻风震恐。陛下贷而弗诛，责其后效，而燮不务循省以赎前愆。方杜充之守建康也，燮闻敌至，不复应援，而引兵先遁，直趋闽中，其罪一也。方扈驾离永嘉也，燮持军无律，不能统御，而致溃散为盗，毒流东南，其罪二也。及出师讨杨太，旷日持久，攻取无策，而崔增、吴全之军遂致陷失，其罪三也。比诏回军镇江，中外欣悦，皆谓陛下必欲正其罪状，重置典宪。今燮以轻骑造行朝，曾未数日，忽有侍卫马军之命，士论滋不能平。迩者陛下以诸军捍江有功，既优加赏典；今燮有罪，独置而不问，是有赏而无刑，恐非所以示劝惩也。乞断自圣意，重加窜斥。”燮闻，亦奏辞新命，乞在外宫观。乃诏权主管侍卫步军司公事边顺兼权马军司公事，而以燮兵万五千人隶淮东宣抚使韩世忠。后三日，又以燮奏，罢军职。
　　己巳，参知政事孟庾言：“准敕差提领措置财用，今乞以总制司为名，专察内外官司隐漏违欠，行移如三省体式。应本司措置事件，依例进呈。”诏关申尚书省，仍铸印以赐。诸路系省钱出入旧经制司，每千收头子钱二十三，其十上供，其十三州县及漕计支用。庾请增十钱；又请收耆户长雇钱，抵当四分息钱，转运司移用钱，勘合硃墨钱，常平司七分钱，茶盐司袋息等钱。又收人户合零就整二税钱、免役一分宽剩钱，又收官户不减半、民户增三分役钱，又收常平司五文头子钱，并令诸州通判、诸路提刑司拘催。其后东南诸路，岁收总制钱七百八十馀万缗，而四川不预焉。大凡东南诸路经、总二司钱，岁收一千四百四十馀万缗，四川岁收五百四十馀万缗。
　　是日，经筵开讲。自帝视师，辍讲读，至是复之。
