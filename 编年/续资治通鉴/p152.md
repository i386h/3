<!-- { "loadSidebar": true } -->
　　先是知谏院范镇言：“去年十二月，荧惑犯房上相，未几，陈执中家决杀婢使，议者以为天变应此。臣窃谓为不然。执中再入相，未及二年，变祖宗大乐，堕朝廷典故，缘葬事除宰相，除翰林学士，除观察使，其馀僭赏，不可悉纪。自陛下罢内降，五六年来，政事清明。近日稍复奉行，至有侍从臣僚之子，亦求内降，内臣无名，超资改转，月须数人。又，今天下民困，正为兵多而益兵不已。执中身为首相，义当论执，而因循苟简，曾不建言。天变之发，实为此事。陛下释此不问，御史又专治其私，舍大责细，臣恐虽退执中，未当天变。乞以臣章宣示执中，宣示御史，然后降付学士草诏，使天下之人，知陛下退大臣，不以家事而以其职事，后来执政，不敢恤其家事而尽心于陛下职事。”
　　至是镇又言：“御史以谏院不论奏陈执中家事，乞加罪谏官。臣闻执中状奏，女使有过，指挥决杖，因风致死，而外议谓阿张决死。臣再三思维，就阿张下狱，自承非执中指挥，有司亦可结案。须执中证辨，乃是为一婢子令宰相下狱，国体亦似未便，所以不敢雷同上言。然臣有不言之罪二而御史不知。初，朝廷为礼直官逐礼官，而臣再奏论列，及为一婢子因辱宰相而反无一言，臣之罪一也。臣不及众议未定时辨理执中，至执中势去已决，始人文字，臣之罪二也。乞以臣章下御史台，榜于朝堂，使士大夫知臣之罪，臣虽就死，无所憾也。”
　　乙巳，以观文殿学士、户部侍郎、知河阳富弼为宣徽南院使、判并州。
　　丙午，徙知并州武康军节度使韩琦知相州，琦以疾自请也。先是潘美帅河东，避寇钞为己累，令民内徙，空塞下不耕，号禁地，而忻、代州、宁化、火山军废田甚广。欧阳修尝奏乞耕之，诏范仲淹相视，请如修奏；寻为明镐阻挠，不得行。及琦至，遣人行视，曰：“此皆我腴田，民居旧迹犹存。今不耕，适留以资敌，后且皆为敌有矣。”遂奏代州、宁化军宜如岢岚军例，距北界十里为禁地，馀则募弓箭手居之。会琦去，即诏弼议，请如琦奏，凡得户四千，垦地九千六百顷。
　　初，翰林学士吕溱上疏，论陈执中外虽强项，内实奸邪，又历数其过恶十馀事，帝还其疏，溱进曰：“若止用口陈，是阴中大臣也，请付执中令自辨。”于是溱改翰林侍读学士、知徐州。辞日，特赐宴资善堂，遣使谕曰：“此会特为卿设，可尽醉也。”仍诏自今由经筵出者亦如例。
　　宰臣刘沆言：“面奉德音，‘凡传宣内降，其当行者自依法律赏罚外，馀令二府与所属官司执奏。’盖欲杜请托侥倖之路也。”因陈三弊：一曰近臣保荐官吏之弊，二曰近臣陈丐亲属之弊，三曰叙劳干进之弊，“愿诏中书、枢密，凡三事毋得用例，馀听如旧事。”既施行而众颇不悦，未几，复故。
　　甲寅，夏遣使如辽，贺加尊号。
　　乙卯，流内铨引对前雍丘县主簿陈琪改京官，帝谓判诠贾黯曰：“琪虽无它过，。而历三任，皆因缘陈乞，不由有司奏拟。琪乃庞籍女婿，今保荐多至二十四人，得非专欲谄附大臣故尔邪！且与幕职官、知县。”琪，盐铁副使洎之子也。
　　知谏院范镇等言：“恩州自皇祐五年秋至去年冬，知州凡换七人，河北诸州，大率如此。欲望兵马练习，固不可得。伏见雄州马怀德，恩州刘涣，冀州王德恭，皆有材勇智虑，可责以办治，乞令久任。”从之。
　　三月，癸亥，辽主以皇太弟重元生日，典赦行在及长春、镇北二州徒以下罪。
　　丁卯，诏：“修起居注，自今每御迩英阁，立于讲读官之次。”初，贾黯请左右史入阁记事，帝赐坐于御榻西南。至是修起居注石扬休言，恐上时有宣谕咨访，而坐远不悉闻，因令立侍焉。
　　丙子，诏封孔子后为衍圣公。初，太常博士祖无择言：“文宣王四十七代孙孔宗愿袭封文宣公。按前史，孔子之后袭封者，在汉、魏曰褒成、宗圣，在晋、宋曰奉圣，后魏曰崇圣，北齐曰恭圣，后周及隋并封以邹国公，唐初曰褒圣，开元初，始追谥孔子为文宣王，又以其后为文宣公。然祖谥不可加后嗣，乞诏有司更定美号。”乃下两制定议，更封宗愿而令世袭焉。
　　翰林学士、群牧使杨伟等，言判官、殿中丞王安石，文行颇高，乞除职名。中书检会安石累召试不赴，诏特授集贤校理，安石又固辞不拜。
　　癸未，以权知开封府蔡襄为枢密直学士、知泉州，以母老自请也。襄工笔札，帝尤爱之，御制《李用和碑文》，诏使襄书。后又敕襄书温成皇后父清河郡王碑，襄曰：“此待诏职也。”卒辞之。
　　丙戌，迩英阁王洙讲《周官》典瑞含玉，帝曰：“若使人用此而骨不朽，岂如功名之不朽哉！”
　　丁亥，知审刑院张揆，言知虢州周日宣妄言涧水冲注城郭，当坐不实之罪。帝曰：“州郡多奏祥瑞，至水旱之灾，或抑而不闻。今守臣自陈垫坏官私庐舍，意亦在民，当恕其罪。”
　　翰林学士欧阳修言：“朝廷欲俟秋兴大役，塞商胡，开横陇，回大河于故道。夫动大众必顺天时，量人力，谋于其始而审于其终，然后必行，计其所利者多，乃可无悔。往年河决商胡，执政之臣，不审计虑，遽谋修塞，凡科配梢芟一千八百万，骚动六路百馀州军，官吏催驱，急若星火，虚费民财，为国敛怨。今又闻复有修河之役，聚三十万人之众，开一千馀里之长河，计其所用物力，数倍往年。当此天灾岁旱、民困国贫之际，不量人力，不顺天时，知其有大不可者五：盖自去秋至春半，天下苦旱，而京东尤甚，河北次之，国家常务安静，赈恤之犹恐民起为盗，况于两路聚大众，兴大役乎！此其必不可者一也。河北自恩州用兵之后，继以凶年，人户流亡，十失八九，数年以来，稍稍归复，而物力未充。又，京东自去冬无雨雪，麦不生苗，将逾暮春，粟未布种，农心焦劳，所向无望。若别路差夫，又远者难为赴役，一出诸近，则两路力所不任，此其必不可者二也。往年议塞滑州决河，储积物料，诱率民财，数年之间，始能兴役。今国用方乏，民力方疲，且合商胡，塞大决之洪流，此一大役也；凿横陇，开久废之故道，又一大役也；自横陇至海千馀里，埽岸久已废顿，须兴缉，又一大役也。往年公私有力之时，兴一大役尚须数年，今猝兴三大役于灾旱贫虚之际，此其必不可者三也。就令商胡可塞，故道未必可开。鲧障洪水，九年无功，禹因水之流，疏而就下，水患乃息。今欲逆水之性，障而塞之，夺洪河之正流，使人力斡而回注，此其必不可者四也。横陇湮塞已二十年，商胡决又数岁，故道已平而难凿，安流已久而难回，此其必不可者五也。宜速止罢，用安人心。”
　　是月，以旱除畿内民逋租及去年秋逋税，罢营缮诸役。
　　诏中外咸言得失。庞籍密疏曰：“太子天下本，今陛下春秋固方盛，然太子不豫建，使四方无所系心。愿择宗室之宜为嗣者早决之，群情既定，则灾异可塞矣。”
　　夏，四月，丙申，上封者言：“有廕子孙犯杖以上私罪，情理重者，令州县批所犯于用廕官诰之后；若三犯，奏听裁。”从之。
　　宰臣陈执中，初为御史所劾，即家居待罪不敢出，庚戌，复入中书视事。
　　辛亥，罢诸路里正衙前。
　　先是知并州韩琦言：“州县生民之苦，无重于里正衙前。自兵兴以来，残剥尤甚，至有孀母改嫁，亲族分居，或弃田与人，以免上等，或非命求死，以就单丁，规图百端，苟脱沟壑之患，殊可痛伤。自今罢差里正衙前，只差乡户衙前，令于一县诸乡中第一等，选一户物力最高者为之。”于是下京畿、河北、河东、陕西、京西转运使相度利害，皆谓如琦所议便。又，知制诰韩绛言：“臣尝安抚江南东、西路，见两路衙前应役不均，请行乡户五则之法。”又，知制诰蔡襄言：“臣尝为福建路转运使，见一县之中，所差里正衙前有三四年或五七年轮差一次者，一百贯至十贯，皆入十分重难。请止以产钱多少定其所入重难之等。”乃命绛、襄与三司使、副、判官置司同定夺。遣都官员外郎吴几复往江东，殿中丞蔡禀往江西，与本路长吏、转运使相度。因请行五则法，更著淮南、两浙、荆湖、福建之法，下三司颁行之。其法虽逐路小有不同，然大率得免里正衙前之役，民甚便之。
　　乙卯，诏三司出米，京诚诸门裁其价以济流民。
　　知谏院范镇言：“窃以水旱之作，由民之不足而怨；民之不足，由有司之重敛；有司之重敛，由官冗兵多，与土木之费广而经制不立也。国家自陕西用兵增兵以来，赋役烦重，及近年不惜高爵重禄，假借匪人，转运使复于常赋外进羡钱以助南郊，其馀无名敛率，不可胜计，皆贪政也。贪政之发，发于掊克暴虐，此民所以怨，干天地之和而水旱作也。臣欲乞使中书、枢密院通知兵民财利大计，与三司量其出入，制为国用，天下民力，庶几少宽，以副陛下忧劳之心。”自天圣以来，帝每以经费为虑，命官裁节，臣下亦屡以为言，而有司不能承上之意，牵于习俗，卒无所建明，议者以为恨焉。
　　丙辰，殿中侍御史赵抃言：“宰相陈执中，退处私第，不赴朝请，前后数月，外议谓陛下不即降黯，是欲使全而退之。今执中遽然趋朝，再入中书，不知陛下以臣言为是邪，为非邪？执中之罪为有邪，为无邪？陛下若以执中为非，即乞罢免相位，以从公议。若以臣言为非，亦乞窜臣远方，以诫后来。”不报。
　　五月，己未，录囚。
　　辛酉：诏“中书公事，自今并用祖宗故事施行。”初，宰臣刘沆建言中书不用例，议者皆以为非便，左司谏贾黯奏罢之。
　　戊寅，诏曰：“朕祗绍骏谟，厉精庶政，吁惟近岁，荐至烦言，以为参顾问者间怵于私，尸言职者或失于当，莅官无匪懈之恪，专觊谬恩，荐士乖责实之诚，时容私谢。至于命令之下，以及诏除之行，论议所移，纲条益紊，爰申戒告，以厉浚明。苟迷修省之方，浸长浇浮之俗，必从吏议，以正邦彝。”时上封者言：“古之取士以德行，故淳明朴茂之人用；后世取士以辞章，故浮薄纤巧之人进。望条列弊事，申戒百官。”故降是诏。
　　御史中丞孙抃与其属乞正陈执中之罪，以塞中外公议，不报。于是抃与知杂事郭申锡、侍御史毋湜、范师道、殿中侍御史赵抃同乞上殿，閤门以违近制，不许。壬午，诏抃等轮日入对。知谏院范镇言：“御史全台请对，陛下何不延问，听其所陈，别白是非，可行则行，其不可亦当明谕其故，使知自省。今拒其请，非所以开言路也。”旋命孙抃、郭申锡、赵抃以次入对，皆以罢执中为请。
　　是月，辽主驻南崖。
