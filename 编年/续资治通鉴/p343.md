<!-- { "loadSidebar": true } -->
　　乙丑，尚书省言韩肖胄已至泗州，齐国馆伴官兵未到。时神武诸军护送者二千人，乃诏都督府以轻舟济其军食。
　　肖胄至汴梁，伪齐刘豫欲见之；副使胡松年曰：“见之无害。”豫之臣欲令以臣礼见，肖胄未有以答，松年曰：“皆大宋之臣，当用敌礼。”豫不能折。既见，松年长揖豫，叙寒温如平生。豫欲以君臣之礼傲之，松年曰：“松年与殿下比肩事主，不宜如是。”豫问：“主上如何？”松年曰：“圣主万寿。”豫曰：“其意何在？”松年曰：“主上之意，必欲复故疆而后已。”豫有惭色。
　　丙寅，尚书考功员外郎兼权监察御史硃异宣谕浙东、福建还。异出使九月，阅所按吏凡八人，荐士张九成等十二人。
　　丁卯，诏录用太祖、太宗、真宗、仁宗、英宗、神宗六朝勋臣自曹彬至蓝元振三百二十人子孙。先是徽猷阁待制宋伯友言：“艰难以来，中原隔绝，功臣子孙，凋丧殆尽；乞访其后，量材录用。”故有是旨。其后是赵普、赵安仁、范质、钱若水诸孙，皆官之。
　　己巳，枢密院计议官、权监察御史薛徽言宣谕湖南还。徽言出使九月，阅所按吏十六人，荐士刘延年等三人。
　　庚午，诏：“无职田选人及亲民小使臣，并给茶汤钱十千，职田少者通计增给。”
　　先是御笔增选人、小使臣俸以养廉，辅臣进呈，帝谕以“今饮食衣帛之直，比宣和不啻三倍，衣食不给而责以廉节，难矣。宜变旧法以权一时之宜。”户部尚书黄叔敖言：“文武官料钱，各有格法，不可独增选人、小使臣；乞令提刑司均州县职田于一路，通融应副，无职田及职田少者增支。”从之。
　　癸酉，宰相吕颐浩、参知政事席益、签书枢密院事徐俯，以旱乞罢政，帝曰：“与其去位，曷若同寅协恭，交修不逮，思所以克厌天心者！”颐浩等乃复视事。
　　时以旱故，诏群臣言阙政。礼部尚书洪拟曰：“法行之公，则人乐而气和；行之乖，则人怨而气偏。试以小事论之：近时监司守臣献羡馀则黜之，宣抚司献则受之，是行法止及疏远之臣也。有自庶僚为侍从，卧家视事，未尝入谢，得美职而去；若鼓院官移疾废朝，则斥罢之；是行法止及冗贱之官也。榷酤立法甚严，犯者籍家财以充赏；而大官有势者，连营列障，公行酤卖，则不敢问；是行法止及孤弱之家也。小事如此，推广而言之，则怨多而和气伤可知矣。”疏奏，帝嘉纳。
　　甲戌，神武中军统制兼提举宿卫亲兵杨沂中自严州还，以沂中兼带御器械。武功大夫、忠州团练使、閤门宣赞舍人、御前忠锐第四将范温以所部充神武中军左部统领。
　　乙亥，硃胜非起复旧官，守尚书右仆射、同中书门下平章事兼知枢密院事，特命睿思殿祗候陈彦臣宣押赴行在。
　　诏神武副军都统制岳飞选兵三千人移戍广州。
　　丙子，以久旱，诏诸路监司分按州县，亲录囚徒以察冤滞。
　　己卯，诏左武大夫、忠州防御使、知秦州张荣以所部赴行在。
　　庚辰，辅臣奏事，吕颐浩言雨足，帝曰：“日者亢旱，朕甚忧之，以穑事无望矣。今沾足如此，殆将有秋。《春秋》二百四十二年，书大有年者才一，书有年者再而已，以此知丰登之难得也。”先是自六月丙午不雨，帝命议狱刑，弛力役，进素膳，及是雨乃足，翼日，帝始御玉食焉。
　　八月，丙戌，初，忠锐第八将徐文既叛去，以所部海舟六十，官军四千三百，泛海至盐城县，遣使臣阚中纳款于伪齐，具言沿海无防御之人，可以径至二浙；且图驻跸所在军马之数，因密州草桥镇巡检包德闻于刘豫，豫大喜。是日，授文防御使、知莱州，以海舰二十益其军，令犯通、泰等州，且至淮南与大军会合。
　　戊子，金主以赵炤诬告其父昏德公谋反，命诛炤及其婿刘彦文。初，金人欲令其父子对质，会蔡鞗力辨其诬，乃止。
　　己丑，命神武副军都统制岳飞赴行在，仍命飞以精卒万人留戍江州。
　　壬辰，川、陕等路宣抚处置副使王似言：“川、陕诸州应奏狱案，乞用便宜指挥，酌情断下，如张浚例。”许之。
　　甲午，帝谓大臣曰：“元祐党人固皆贤，然其中亦有不贤者乎？”吕颐浩等曰：“岂能皆贤！”徐俯曰：“若真元祐党人，岂不贤！但蔡京辈，凡己之所恶，欲终身废之者，必名之元祐之党，是以其中不免有小人。”帝曰：“若黄策之类是也。”俯曰：“黄策乃元符末上书狂直被罪，始，天下皆称之。如策比者，无虑十馀人，策不能固穷守节，陷于非义。其中亦有议论前后反复，奸恶猥琐，窜名其间，如杨畏、硃师服数人耳。”策以直秘阁、通判严州，受赇抵罪，故帝及之。
　　故降充宝文阁待制王觌，追复龙图阁学士。
　　乙未，诏：“河南镇抚使翟琮，且在襄阳府屯泊，听候朝旨。
　　时梁、卫之地，悉沦伪境，琮屯伊阳之凤牛山，为伪齐所逼，孤立不能敌，率部曲突围奔襄阳。京西招讨使李横以闻，故有是命。
　　权商虢镇抚使董先，言有官军及老弱七千在襄阳，而李横兵已众，恐不能赡给，乃命先赴行在，先遂以其众依赵鼎于江西。
　　戊戌，金主诏曰：“比以军旅未定，尝命帅府自择人授官；今并从朝廷选法。”
　　己亥，以信安郡王孟忠厚为礼仪使，奉神御并诣温州。
　　甲辰，诏曰：“比者雨旸弗时，几坏苗稼，朕方寅畏怵惕；又复地震，苏、湖益甚，朕其惧焉。盖天降灾，其应必至，皆朕失德，不能奉顺乾坤，协序阴阳之故。咨尔在外大小之臣，有能应变弭灾，辅朕不逮者，极言无隐。”
　　时已命诸路宪司起发州郡所负积年禁军阙额钱，是日，帝谕辅臣，恐不便于民，速令除放，遂以手诏付有司，自建炎以来皆蠲之。
　　乙巳，诏：“复置史馆，以从官兼修撰，馀兼直馆、检讨，若著作佐郎有阙，依元丰例差郎官兼领。”先是著作官全阙，以都官员外孔端朝权兼著作佐郎，至是吏部讨论而有此命。
　　己酉，侍御史辛炳言：“叨缀日参，见宰执有留身奏事者。臣窃谓天下有大利害，政事有大因革，人才之黜陡，赏罚之劝惩，相与敷陈于陛下之前，盖有不容不公者。留身之际，何所不有！恐分朋植党之渐，为害滋大。欲望降旨，自今三省、枢密院朝殿进呈，讫不得留身，违者许御史台弹奏。”
　　辛亥，嗣濮王仲湜请诸州宗室，各以行尊者一人检察月俸钱米，许之。渡江后，宗子散居四方，故仲湜以为请。
　　是月，韩肖胄等始至云中，见金国都元帅宗翰议事。
　　九月，癸丑，秘书少监孙近请命前宰执供具建炎四年二月以前的政记，仍令修注官补建炎以来起居注，命百司日以朝廷所施行事报秘书省、进奏院，月报亦如之。
　　初，伪齐侍御史卢载阳上议，陈结南夷扰川、广之策，刘豫遣通判齐州傅维永及募进士宋渊等五十馀人自登州泛海，册交趾郡王李阳焕为广王，且结连诸溪洞酋长，金主遣使毛都鲁等二十馀人偕行。
　　丙辰，时行宫外朝止一殿，日见群臣，省政事则谓之后殿，食后引公事则谓之内殿，双日讲读于斯则谓之讲殿。至是梁朽，前荣且坏，命有司缮治之。乃权御射殿，极卑陋，茆屋裁三楹，侍臣行列，巾裹触栋宇。
　　戊午，特进尚书左仆射、同中书门下平章事兼知枢密院事、都督江淮荆浙诸军事吕颐浩罢，为镇南军节度、开府仪同三司、提举临安府洞霄宫。
　　颐浩再相凡二年，侍御史辛炳劾其不恭不忠，败坏法度。及颐浩引疾求去，殿中侍御史常同因论其十罪，大略谓：“颐浩循蔡京、王黼故辙，重立茶盐法，专为谋利，一也。不于荆、淮立进取规模，惟务偷安，二也。所引用非贪鄙俗士即其亲旧，三也。民诉讼有再至者辄罪之，四也。赃吏吕应问、韩禧皆满数万，颐浩既受女谒，遂令移狱，欲罪元按官司，五也。台谏论事不合己意，则怒形于色，六也。近两将不协，几至交兵，不能辨曲直以申国威，而姑息之，七也。其心腹最喜者擢置台属，使采台中议论，八也。近者地震，抑而不奏，及降诏求言，又不引去，九也。每会亲党夜饮，男女杂坐，比言者论罢都漕司，遽托病乞出，十也。陛下未欲遽罢颐浩者，岂非以其有复辟之功乎？臣谓功出众人，非一颐浩之力。纵使有功，宰相代天理物，张九龄所谓不以赏功者也。”疏入，因改命。
　　庚辰，神武副军都统制岳飞自江州来朝，赐金带、器甲。飞养子云，年尚少，帝亦以战袍戎器赐之。
　　辛酉，川陕宣抚司统领官吴胜，败伪齐兵于黄堆寨。
　　初，陕西同统制军马杨政率诸军深入至清水县，命胜与统领官杨从仪、程俊等率忠义人进讨。伪泾原第八将严千，以甲军千人，骑五百，筑莲花城，胜急击攻之。翼日，第十将宋师闵复以骑二千来援，胜等追杀无遗，获所部将十馀人，师闵仅以身免。胜还至腊家城，复与敌遇，步将从义郎彭扆战死。准备将、承信郎贺吉，为贼所获，曰：“吾不死于敌手。”遂自杀。是役也，将士死者百二十有三人，皆赠官，录其子。
　　丙寅，诏：“自今执政许留身奏事，如宰臣例。”
　　端明殿学士、江南西路安抚大使兼知洪州赵鼎为江南西路安抚制置大使兼知洪州，中卫大夫、武安军承宣使、神武副军都统制岳飞落阶官，为镇南军承宣使、江西沿江制置使，戍江州。飞言：“本路兵久不训习，乞留五千人屯洪州，二千人屯虔州、南安，馀军并随军训习。”诏飞、鼎同议。
　　先是飞在洪州，与江南兵马钤辖赵秉渊饮，大醉，击秉渊几死，帅臣李回奏劾之。及是帝戒飞止酒，飞遂不饮。
　　始，统制官傅选屯江州，李山知蕲州，皆受回节度。飞受命，奏乞选、山皆为本司统制，于是飞始能成军。江东宣抚使刘光世与秉渊素厚，奏秉渊还建康以避之。
　　时飞军月费钱十二万二千馀缗，米万四千五百馀斛，诏漕臣曾纡津致钱粮，为军中五月之费，而鼎督趣之。回与飞不协，至鼎，推诚待之，飞亦心服。
　　信安郡王孟忠厚上昭慈圣献皇后改谥册于温州太庙，不改题神主。
　　戊辰，帝谓辅臣曰：“议者多言诸大将不宜益兵。汉高祖定天下，诸将兵至十数万，未尝以为疑，故能成功。今刘光世、韩世忠兵才各五万，张俊不满三万，议者已患其多，此不知时宜也。”席益曰：“方用兵之时，御诸将当如高祖，削平之后，待功臣当如光武。”前三日，诏以忠锐第九将史康民、第十将王林所部益俊军，又令第二将张守忠受俊节制，故言者及之。
　　己巳，权刑部侍郎章谊试兵部侍郎，大理卿李与权权刑部侍郎。
