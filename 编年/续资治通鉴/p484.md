<!-- { "loadSidebar": true } -->
　　京镗、何澹等令言者上疏曰：“向来伪徒，其大者已屏斥禁锢，用惩首恶；其次者亦投闲置散，使省愆咎。盖为天下后世计，使已往者得以悔过，方来者可以远罪，融会党偏，咸归皇极也。今此类苟有洗濯自新者，请明诏大臣，仰遵皇祖之训，姑与祠禄，使知小惩大戒之福。其长恶弗悛者，必重置典宪，投之荒远，庶几咸知征创，守道向方，悉为皇极至正之归，以成圣明极辨之治。”自胡纮、刘德秀去位，侂胄亦厌前事，故镗等令言者以建极之说投之。侂胄用其言，学禁渐弛。
　　癸未，金主谓宰臣曰：“科举一场而分二榜，非也。自今廷试，令祠赋、经义通试时务策，止选一人为首。”有司言：“自宋王安石为相，作新经，始以经义取人。且词赋、经义，人所素习之本业，策论则兼习者也。今舍本业，取兼习，恐不副陛下公选之意。”遂定御试同日各试本业，词赋居首，经义次之。
　　金李淑妃有宠，尝从金主幸蓬莱院，陈玉器及诸玩好，款式多宣和间物。金主恻然动色，妃进曰：“作者未必用，用者未必作，宣和作此以为陛下用耳。”金主为之意解。妃尝与金主同辇过雕龙桥，见白石莹润，爱之，归白金主，自苏山辇至，筑岩洞于芳华阁，用工二万人，牛马七百乘，道路相望。会妃赏菊于东明园，见璧间画《宣和艮岳图》，问内侍余畹，畹曰：“宣和帝运东南花石筑艮岳，致亡其国。先帝命图之以为戒。”妃怒曰：“宣和之亡，不缘此石，乃用童贯、梁师成故尔。”妃意以讥畹，其黠辨类此。
　　自钦怀皇后殂，中宫虚位久，金主意属李氏。而祖宗故事，皆图克坦、唐古、富察、赫舍哩、乌凌阿、乌库哩诸部部长之家，世为婚姻，娶后尚主。李氏微甚，恐为众所格，至是遂欲立之。大臣固执，台谏亦以为言，金主不得已进封为元妃，而势全熏赫，与皇后侔矣。
　　是冬，编庆元宽恤诏令。
　　是岁，赈浙东、江西、广东被水州县贫民。
　　　　 ○宁宗法天备道纯德茂功仁文哲武圣恭睿孝皇帝庆元六年（金承安五年）
　　春，正月，乙未，金尚书省言：“会试取策论、词赋、经义不得过六百人，合格者不及其数则阙之。”
　　丙申，金主如春水。
　　庚子，金命左右司五月一转奏事。
　　辛丑，金主谕点检曰：“车驾所至，仍令百姓市易。”庚戌，定明安、穆昆军前怠慢罢世袭制。
　　二月，戊辰，减诸路杂犯死罪囚，释徒以下，皇子生故也。
　　辛未，金主还都。
　　戊寅，上《太上皇玉牒》、《圣政》、《日历》、《会要》于寿康宫。
　　甲申，封婕妤杨氏为贵妃。
　　闰月，庚寅，以京镗为左丞相，谢深甫为右丞相，何澹知枢密院事兼参知政事。
　　乙巳，复留正少保、观文殿大学士、致仕。
　　癸卯，金定纳粟补官之家存留弓箭制。
　　丁未，金主与宰臣论置相曰：“图克埋镒，朕志先定。贾铉何如？”司空襄举知延安府孙即康，金主曰：“不轻薄否？”襄曰：“可再用为中丞以观之。”张万公曰：“即康及第，先铉一榜。”金主曰：“论相安论榜次！朕意以贾铉才可用也。”旋以即康为御史中丞。
　　金右补阙杨廷秀言：“请令尚书省及左右官一人，应入史事编次日历，或一月或一季封送史院。”金主是其言，仍令送著作局润色付之。
　　辛亥，以殿前都指挥使吴曦为昭信军节度使。曦，挺之子也。
　　三月，庚申，金大睦亲府进重修玉牒。
　　甲子，提举南京鸿庆宫硃熹卒。
　　自伪学有禁，士之绳趋尺步，稍以儒自名者，无所容其身。从游之士，特立不顾者，屏伏丘壑，依阿巽懦者，更名它师，过门不入，甚至变易衣冠，狎游市肆，以自别其非党。而熹日与诸生讲学不休，或劝其谢遣生徒，笑而不答。及疾革，以深衣及所著书授门人黄幹而卒。
　　熹平居惓惓，无一念不在于国。闻时政之阙失，则戚然有不豫之色；语及国势未振，则感慨以至泣下。然难进易退，不贬道以求合，故与世动辄龃龉。历事四朝，仕于外者仅九考，立朝才四十日，天下惜之。
　　将葬，右正言施康年言：“四方伪徒，欲送伪师硃熹之葬。臣闻伪师在浙东则浙东之徒盛，在湖南则湖南之徒盛。每夜三鼓，聚于一堂，伪师身据高坐，口出异言，或吟哦怪书，如道家步虚之声，或幽默端坐，如释氏入定之状：至于遇夜则入，至晓则散，又如奸人事魔之教。今熹已殁，其徒画像以事之，设位以祭之，会聚之间，非妄谈世人之短长，则谬议时政之得失。望令守臣约束。”从之。于是门生故旧不敢送葬，惟李燔等数人视窆，不少怵。
　　熹自少有志于圣道，其为学，大抵穷理以致其知，反躬以践其实，而以居敬为主。尝谓圣贤道统之传，散在方册，自经旨不明而道统之传始晦，于是竭其精力以研穷圣贤之经训，所著书为学者所宗。
　　戊辰，金定妻亡服内婚娶听离制。
　　庚午，金以知大兴府卞为御史大夫。时言官谓御史大夫久阙，宪纪不振，宜选刚正疾恶之人，肃清庶务，遂以卞为之。
　　丙子，金尚书省奏拟同知商州事富察西京为济南府判官。金主曰：“宰相岂可止徇人情，要当重惜名器。此人不堪，朕尝记之，与七品足矣。”
　　庚辰，金以上京留守图克埋镒为平章政事。金主尝问宰臣：“镒与崇浩孰优？”张万公对曰：“皆才能之士，镒似优。镒有执守，崇浩多数耳。”金主曰：“何为多数？”万公曰：“崇浩微似迎合。”
　　金主曰：“卿言是也。”
　　夏，四月，金尚书省进《律义》。
　　己酉，封宗子不璺为嗣濮王。
　　辛亥，监都进奏院邓友龙，请明诏大臣，用舍从违，谨所决择，无用伪党。友龙寻擢监察御史。
　　五月，丙辰，以旱决中外系囚。
　　己未，金敕诸路按察司，纠察亲民官以大杖棰人者。先是贾铉上书曰：“亲民之官，任情立威，所用决杖，分径长短，不如法式，甚者以铁刃置于杖端，因而致死。愿下州群申明旧章，检量封记，按察官检察不如法者，具以名闻。内廷敕断，亦依已定程式。”故有是命。
　　丙寅，诏大理、三衙、临安府及诸路阙雨州县释杖以下囚。
　　戊辰，诏侍从、台谏、两省、卿监、郎官、馆职疏陈阙失及当今急务。辛未，以久旱，诏中外陈朝廷过失及时政利害。知兴国县庄夏上封事曰：“君者，阳也；臣者，君之阴也。今威福下移，此阴胜也。积阴之极，阳之气散乱而不收，其弊为火灾，为旱蝗。愿陛下体阳刚之德，使后宫戚里，内省黄门，思不出位，此抑阴助阳之术也。”召为太学博士。
　　壬申，雨。
　　庚辰，金地震。
　　六月，乙酉朔，日有食之。
　　戊子，太上皇后李氏崩于寿康宫，年五十六。
　　戊申，同知枢密院事许及之，以母丧去位。
　　秋，七月，癸亥，金定居祖父母丧婚娶听离法。
　　丁卯，以御史中丞陈自强签书枢密院事。自强自选人至枢府，首尾仅四年。
　　金平章政事张万公乞致仕。时北部虽罢兵，而边事方殷，连岁旱，灾异数见；又多变更制度，民以为不便，旋又改之，纷纷无定。万公素沈厚深谨，务安静少事，与同列议多不合。然颇嫌畏，不敢犯颜强谏，须金主有问，然后审察利害而质言之，金主虽称善而弗行，故万公以衰病丐间。辛未，金主谕曰：“近卿言数事，朕未尝行，乃朕之过。卿年未老而遽告病，今特赐告两月，复起视事。”
　　提举洞霄宫黄洽卒。
　　八月，辛卯，太上皇崩于寿康宫，年五十四。
　　丙申，上太上皇后谥曰慈懿。
　　丁酉，左丞相京镗卒。镗居政府，唯奉行韩侂胄风旨，又尝荐刘德秀，排击善类。“伪学”之名，镗实发之。
　　癸卯，权攒慈懿皇后于修吉寺。
　　丁未，金敕审官院奏事，其院官皆许升殿。
　　戊申，金更定镇、防军犯徒配役法。
　　九月，乙卯，祔慈懿皇后神主于太庙。
　　臣僚言：“比年以来，浸成内重之弊。祖宗成宪，改秩者必宰邑，典郡者方除郎，寺监之既更，则出守千里之地，郎官卿监之已历，必出分一道之节，此不易之良法。日往月迈，莫克遵守，恐内重外轻，其弊难革。望令中外之官，更出迭入，以均其任。”
　　金边臣言：“比岁征伐，军多败衄。盖屯田地寡，无以养赡，至有不免饥寒者，故无斗志。愿括民田之冒税者分给，则战士气自倍矣。”朝议从之，张万公独上书言其不可者五，大略以为：“军旅之后，疮痍未复，百姓抚摩之不暇，何可重扰！一也。通检未久，田有定籍，括之必不能尽，适足以增猾吏之弊，长告讦之风，二也。侈费妄用，不可胜计，推之以养军，可敛不及民而无待于夺民之田，三也。兵士失于选择，强弱不别，而使同田共食，振厉者无以尽其力，疲劣者得以容其奸，四也。夺民而与军，得军心而失天下之心，其祸有不可胜言者，五也。必不是已，请以冒地之已括者，召民莳之，以所入赡军，则军有坐获之利，民无被夺之怨矣。”书奏，不报。戊午，以枢密使崇浩，礼部尚书贾铉，佩金符行省山东等路括地。
　　先是金有司议于西南、西北路沿边筑壕堑以备蒙古，役未就，御史台言所开旋为风沙所平，无益于御侮而徒劳民。金主尝以旱，问张万公致灾之由，万公对曰：“劳民之久，恐伤和气，宜从御史台言罢之。”既而司空襄以枢密使莅边，卒筑之。然工役迫促，虽有墙隍，无女墙副提。西北路招讨使通吉思忠增缮之，用工七十五万，止用屯戍军卒，役不及民，至是工竣。己未，尚书省以闻，诏奖之曰：“直乾之维，扼边之要，正资守备，以靖翰籓。垣垒未完，营屯未固，卿督兹事役，唯用戍兵，民不知劳，时非淹久，已臻休毕，仍底工坚。赖尔忠勤，办兹心画，有嘉乃心，式副予怀。”遂厚赐以银币。论者谓金之国势自兹弱矣。
　　金修《玉牒》成。定皇族收养异姓男为子者，徒三年，姓同者，减二等。立嫡违法者，徒一年。
　　癸亥，金主如蓟州秋山。
