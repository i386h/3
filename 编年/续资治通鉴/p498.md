<!-- { "loadSidebar": true } -->
　　六月，丁亥，遣余嵘贺金主生辰。时金有蒙古之难，不暇延使者，至涿州而还。
　　辛丑，更定四川诸军军额。
　　壬寅，金更定军前赏罚格。
　　秋，七月，壬戌，太白昼见。
　　丙寅，诏：“四川官吏尝受伪命者，毋得叙用。”
　　丁丑，诏：“军兴以来爵赏冒滥者，听自陈，除其罪。”
　　八月，夏国主安全卒，年四十二，谥为敬穆皇帝，庙号襄宗，墓曰康陵。族子大都督府主遵顼立，改元光定。
　　先是金遣耶律阿哈使于北使，阿哈见蒙古主姿貌异常，归心焉，阴输以国事。阿哈善骑射，通诸国语，蒙古主爱之，问曰：“汝肯臣我，以何为信？”对曰：“愿以子弟为质。”未几，偕其弟图哈至，蒙古主命图哈直宿卫，阿哈参预机谋。金人讶其使久不还，系其家属，阿哈殊不介意，蒙古主妻以贵臣之女。至是命左帅哲伯略地，以阿哈为先锋。
　　金通吉思忠、完颜承裕缮乌舍堡，未及设备，蒙古哲伯遣阿哈以轻兵奄至，拔乌舍堡及乌云营，思忠等败走。时汾阳郡公郭宝玉屯定州，举其军降于蒙古。蒙古遂破白登城，进攻西京，七日，赫舍哩执中等惧，率麾下百骑弃城突围走。蒙古主以精骑三千驰之，金兵大败。追至翠屏山，承裕不敢拒战，退至宣平县界。土豪请以土兵为前锋，行省兵为声援，承裕畏怯不能用，但问此去宣德间道而已。土豪嗤之曰：“溪涧曲折，我辈谙知之，行省不知用地利力战，但谋走耳。”其夜，承裕引兵南行，蒙古踵击之，至会河堡，金兵大溃，承裕脱身走入宣德。蒙古穆呼哩乘胜进薄宣德，遂克德兴。
　　九月，辛酉，马湖蛮复寇边。
　　先是蛮人以黄纸作牒移嘉州，其语殊倨，安边司俾寨官却之。既而提刑司令寨官谕以先归所掠，蛮人语益嫚，遂犯叙州，至宣化之二十里。李埴怒守臣史师道文报稽迟，劾之，镌二级，罢归。
　　乙亥，罗世传为其徒胡有功所杀，诏以世传官授之。峒寇为患三年，至是平，人皆相庆。
　　丁丑，诏：“附会开边得罪之人，自今毋得叙用。”
　　蒙古兵薄居庸关，守将完颜福寿弃送遁，哲伯遂入关。金中都戒严，禁男子不得辄出城。蒙古游奕至都城下，金主议以细军五千自卫奔南京。会细军五百人自相激厉，誓死迎战，蒙古兵多伤，问所俘乡民：“此军有几？”乡民绐之曰：“二十万。”蒙古惧，遂袭群牧监，驱其马而归。金主乃止。
　　郭宝玉既以军降，穆呼哩引之见蒙古主，问取中原之策。宝玉曰：“中原势大，不可忽也。西南诸蕃，勇悍可用，宜先取之。藉以图金，必得志焉。”又言：“建国之初，宜颁新令。”蒙古主从之，于是颁条画五章。如出军不得妄杀；刑狱惟重罪处死，其馀杂犯，量情笞决；军户，蒙古、色目人每丁起一军，汉人有田四顷、人三丁者签一军，年十五以上成丁，六十破老，站户与军户同；民匠限地一顷；僧道无益于国有损于民者，悉行禁止之。类皆宝玉所陈也。
　　冬，十月，甲辰，以金国有难，命江淮、京湖、四川制置司谨边备。
　　时和议方坚，皆漫不置意，唯赵方在江陵，知金人北逼于蒙古，计必南迁，乃增修三海、八匮以壮形势。荆门有东、西两山，最为险要，乃筑堡于其上，增戍兵以遏敌冲。又拔土豪孟宗政等补以官，日夜为严备。
　　金命泰州刺史珠赫寽果勒齐屯兵通玄门外，金主自出巡抚诸军。未几，罢宣德行省，升缙山县为镇州，以果勒齐为防御使，权元帅右都监。
　　十一月，己酉朔，日有食之。
　　先是金上京留守图克坦镒上言：“自国家与蒙古交兵以来，彼聚而行，我散而守；以聚攻散，其败必然。不若入保大城，并力备御。昌、桓、抚三州，素号富实，人皆健勇，可内徙之以益兵势，人畜财货，不至亡失。”参政梁镗曰：“如此，是自蹙境土也。”金主从镗谋。镒复奏曰：“辽东，国家根本，距中都数千里，万一受兵，州府顾望，必须报可，误事多矣。可遣大臣行省以镇之。”
　　金主不悦，曰：“无故置行省，徒摇人心耳。”不从。镒乃遣同知乌克逊鄂屯将兵二万入卫中都，金主嘉之，征拜右丞相。
　　金签中都在城军。
　　金杀河南陈言人郝赞。
　　蒙古主复遣其子卓沁、察罕台、谔格德依分徇云内、东胜、武、朔等州，下之。于是德兴府、弘州、昌平、怀来、缙山、丰润、密云、抚宁、集宁，东过平、滦，南至清、沧，由临洪逾辽河，西南抵忻、代，无不残破。
　　金赫舍哩执中之弃西京而还也，至蔚州，擅取官库银五千两及衣币诸物，夺官民马与从行人，入紫荆关，杀涞水令。至中都，金主皆不问，以为右副元帅。执中益无所忌惮，自请兵二万北屯宣平。金主与之三千，令屯妫州，执中不悦。
　　金平章政事通志思忠，参知政事完颜承裕，坐覆全军，思忠除名，承裕责授咸平路兵马总管，将士以其罚轻，益不用命。
　　金益都人杨安国，少无赖，以鬻鞍材为业，市人呼为杨鞍儿，遂自名杨安儿。泰和中，金人南侵，山东无赖往往相聚剽掠，命州县招捕之。安儿时为群盗，亦请降，隶名军中，累官至防御使。及蒙古兵薄中都，诏诏铁亢敢战军，得千馀人，以唐古哈达为都统，安儿副之，以戍边。安儿至鸡鸣山，不进，金主驿召问状，安儿乃曰：“平章、参政军数十万在前，无可虑者。屯聚鸡鸣山，所以备间道透漏者耳。”金主信之。安儿亡归山东，与张汝楫聚党攻劫州县，杀掠官吏，山东大扰。
　　夏人数扰邠、岐，金陕西安抚使檄同知转运使事韩玉以凤翔总管判官为都统府募军，旬日得万人，与夏人战，败之。时夏兵方围平凉，又战于北原，夏人疑大军至，解去。当路者忌其功，驿奏玉与夏人有谋，金主疑之，使使者授玉河平府节度副使，且觇其军。
　　先是华州李公直，以中都被围，谋举兵入援，而玉恃其军为可用，亦欲为勤王之举，乃传檄州县云：“事推其本，祸有所基。始自贼臣，私容奸赂，继缘二帅，贪固威权。”又云：“裹粮坐费，尽膏血于生灵；弃甲复来，竭资储于国计。要权力而望形势，连岁月而守妻孥。”又云：“人谁无死，有臣子之当然；事至于今，忍君亲之弗顾！勿谓百年身后，虚名一听史臣；只如今日目前，何颜再居人世！”公直军行有日，有违约者，辄以军法从事，京兆统军因谓公直据华州反，遣都统杨珪袭杀之。公直曾为书约玉，玉不预知，其书为安抚所得；及使者觇玉军，且疑预公直之谋，即实其罪。玉囚死于华州。
　　十二月，辛巳，奉议郎张鎡，坐扇摇国本，除名，象州羁管。鎡，俊之孙也。初，史弥远欲去韩侂胄，鎡预其谋，方议所以处侂胄，鎡曰：“杀之足矣。”弥远语人曰：“真将种也！”心忌之，至是乃构以罪。
　　癸未，以会子折阅不行，遣官体访江、浙诸州。
　　著作佐郎真德秀轮对，因论灾异曰：“近岁以来，旱蝗频仍，饥馑相踵。陛下严恭寅畏，不敢荒宁，忧闵元元，形于玉色，上天降康，遂以有年，亦足以观感格之诚矣。而比者乾度告愆，星文示异。夫宫庭屋漏之邃，起居动作之微，一念方萌，天已洞监。陛下诚能守兢业之志，防慢易之私，孜孜履行，屡省无怠，则将不待善言之出，而有退舍之感矣。况今年虽告稔，民食仅充，然荐饥之馀，公私并竭。如人久病甫瘳，而血气未平，筋骨犹惫，药败扶伤，正须加意，朝廷之上，未可遽忘矜恤之念也。间者内廷屡建醮事，固足以见陛下畏天之诚；然而修德行政者本也，禬祷祈请者末也，举其末而遗其本，恐终不足以格天，矧今冬令已深，将雪复止，和气尚郁，嘉应未臻，此古人所谓天有忧结未解，民有怨望未塞者也。”
　　著作郎李道传奏言“故侍讲硃熹，有《论语、孟子集注》、《大学、中庸章句》、《或问》，学者传之，所谓择之精而语之详者。愿陛下诏有司取是四书，颁之太学，使诸生以次诵习，俟其通贯浃洽，然后次第以及诸经，务求所以教育人材，为国家用，且使四方之士，闻其风节，传其议论，得以慕而效之。”又言：“绍兴中，从臣胡安国尝欲请于朝，以邵雍、程颢、程颐、张载四人从祀孔子之庙。淳熙中，学官魏掞之，言宜罢王安石父子勿祀而祀颢、颐兄弟。厥后虽诏罢安石之子雱，而它未及行。儒者相与论说，谓宜推而上之，以及二程之师周敦颐。愿陛下诏有司，考安国、掞之所尝言者，议而行之，上以彰圣朝崇儒正学之意，下以示学者所宗，其益甚大，其所关甚重，非特以补祀典之阙而已。”会西府中有不喜道学者，未及施行。
　　金签陕西两路汉军五千人赴中都。
　　金主命太子太保张行简、左丞相布萨端宿禁中，议军事。旋出端为南京留守。
　　是冬，蒙古主驻金之北境。
　　是岁，金贺瑞庆节使不至。
　　　　 ○宁宗法天备道纯德茂功仁文哲武圣睿恭孝皇帝嘉定五年（金崇庆元年，蒙古太祖七年）
　　春，正月，己巳，诏：“诸路通行两浙倍役法，著为令。”
　　壬申，赐李好义谥曰忠壮。
　　是月，金改元崇庆。
　　金右副元帅赫舍哩执中，请退军屯南口，或屯新庄，移文尚书省曰：“蒙古兵来，必不能支。一身不足惜，三千兵为可忧，十二关、建春、万宁宫且不保。”金主恶其言，下有司按问，诏数其十五罪，罢归田里。
　　蒙古攻云中、九原诸郡，拔之，进取抚州，金命招讨使赫舍哩纠坚、监军完颜万努等援之。或谓纠坚曰：“蒙古新破抚州，方以所得赐其下，马牧于野，宜乘其不备掩击之。”纠坚曰：“此危道也。不若马步俱进，为计万全。”乃遣其麾下舒穆噜明安曰：“汝尝使北方，素识蒙古国主，其往问以举兵之由，不然，即诟之。”明安至蒙古军中，如纠坚所教，俄请降，蒙古主命缚以俟，陈于貛儿觜。时金兵三十万，号四十万，蒙古穆呼哩曰：“彼众我寡，弗力战，未易破也。”率敢死士，策马横戈，大呼陷阵。蒙古主麾诸军并进，大败金兵，追至浍河，僵尸百里。
　　蒙古主召明安诘之曰：“尔何先詈而后降也？”明安对曰：“臣素有归志，向为纠坚所使，恐其见疑，故如所言；不尔，何由瞻奉天颜？”蒙古主善其言，释之，使领蒙古军抚定云中东、西两路。既而蒙古主欲休兵于北，明安谏曰：“金有天下一十七路，今我所得，惟云中东、西两路而已。若置不问，待彼成谋，并力而来，则难敌矣。且山前民庶，久不知兵，今以重兵临之，传檄可定。兵贵神速，岂宜犹豫！”蒙古主然之，即命明安引兵而南。
