<!-- { "loadSidebar": true } -->
　　蒙古自太祖以来，诸事草创，设官甚简，以断事官为至重之任。位三公上，丞相谓之大必阇赤，掌兵柄则左右万户而已。后稍仿金制，置行省及元帅、宣抚等官。蒙古主既立，遂命僧子聪及许衡定内外官制，总政务者曰中书省，秉兵柄者曰枢密院，司黜陟者曰御史台。其次，内则有监、寺、院、司、卫、府，外则有行省、行台、宣慰、廉访，牧民则有路、府、州、县，官有常职，位有常员，食有常禄。其长则蒙古人为之，而汉人、南人贰焉。于是故老、旧臣、山林遗佚之士，咸见录用，一代之制始备。
　　蒙古额寽布格闻蒙古主既立，分遣心腹，易置将佐，散金帛，赉士卒，又命刘太平、果拉噶拘收关中钱谷。时珲塔哈自先朝将兵屯六盘，太平等阴相结纳。珲塔哈复分遣人约成都之密喇卜和卓、青居之奇尔台布哈同举事。是月，额寽布格遂自称帝于和林，阿勒达尔及六盘守将珲塔哈举兵应之。
　　五月，戊辰，朔，参知政事饶虎臣罢。
　　蒙古主命雅克特穆尔、蒙古岱节度黄河以西诸军。
　　蒙古刘太平、果拉噶闻廉希宪将至，乘传急入京兆，谋为变。秦人前被阿勒达尔、太平等威虐，闻其来，皆破胆。越二日，希宪亦至，宣示诏旨，遣人驰往六盘宣谕安抚。未几，越门候引一急使至，云来自六盘，希宪询之，尽得太平、果拉噶与珲塔哈等要结状。希宪集僚佐谓曰：“主上命我辈，正为今日。”遂分遣人掩捕太平、果拉噶等，复遣刘嶷诛密喇卜和卓于成都，汪惟正诛奇尔台布哈于青居。又命总帅汪良臣率秦、巩诸军进讨珲塔哈，良臣以未得旨为辞，希宪即解所佩虎符、银印授之曰：“此皆身承密旨，君但办吾事，制符巳飞奏矣。”良臣遂行。又摘蜀卒四千，命巴崇帅之，为良臣声授。会有诏赦至，希宪命杀太平等于狱，尸于通衢，方出迎诏。
　　庚辰，同知枢密院事戴庆炣卒。
　　癸未，以右谏议大夫沈炎签书枢密院事。
　　蒙古以王鹗为翰林学士承旨，制诰典章，皆所裁定。又荐李治、图克坦公履、高鸣等为学士，皆从之。
　　丙戌，蒙古主建元中统。蒙古有年号自此始。
　　乙未，荧惑入南斗。
　　蒙古立十路宣抚司：以赛音谔德齐、李德辉为燕京路宣抚使，徐世隆副之；宋子贞为益都、济南等路宣抚使，王磐副之；河南路经略使史天泽为河南宣抚使；杨果为北京等路宣抚使，赵昺副之；张德辉为平阳、太原路宣抚使，谢宣副之；鄂啰哈雅、刘肃并为真定路宣抚使；姚枢为东平路宣抚使，张肃副之；中书左丞张文谦为大名、彰德等路宣抚使，游显副之；钮祜禄纳哈为西京路宣抚使，崔巨济副之；廉希宪为京兆等路宣抚使。
　　张文谦在中书省，以安国便民为务。王文统见信于蒙古主，素忌文谦，议论不相下，故文谦求外出。将之大名，语文统曰：“民困日久，况当大旱，不量减税赋，何以慰来苏之望？”文统曰：“上新即位，国家经费正仰税赋，苟复减损，何以供给？”文谦曰：“百姓足，君孰与不足！俟时和年丰，取之未晚也。”于是蠲常赋十之四，商酒税十之一。
　　六月，庚子，窜丁大全于南康军。
　　壬寅，立忠王禥为皇太子。帝家教甚严，太子鸡初鸣，问安：再鸣，回宫；三鸣，往会议所参决庶事；退，入讲堂讲经史；将晡，复至榻前起居。问今日讲何经，答之，是则赐坐赐茶，否则为之反复剖析，又不通，则继以怒，明日须复讲，率以为常。
　　商挺言于蒙古主曰：“南师宜还扈乘舆，西师宜军便地。”蒙古主从之，撤江上军，以史天泽为江淮经略使，李亶为江淮大都督。亶侵淮安，主管制置使事李庭芝击败之。
　　壬子，蒙古以陕西、四川宣抚司巴崇节制诸军。
　　是月，蒙古召真定刘郁、刑州郝子明、彰德胡子遹、燕京冯渭、王光益、杨恕、李彦通、赵和之、东平韩文献、张昉等乘传赴开平。
　　秋，七月，壬申，贵妃阎氏薨。赐谥惠昭。
　　癸酉，蒙古以燕京路宣慰使玛穆行中书省事，燕京路宣慰使赵璧平章政事，张启元参知政事，王鹗翰林学士承旨兼修国史。
　　戊子，蒙古使者郝经来告即位，且征前日请和之议。先是贾似道还朝，使其客廖莹中辈撰《福华编》，称救鄂功，通国皆不知所谓和也。经至宿州，遣其副使何源、刘人杰请入国日期，不报。经数遗书于三省、枢密院及两淮制置使李庭芝，似道恐经至谋泄，遂以李亶为辞，命庭芝寓书于经，诬以款兵，拘经于真州忠勇军营。经答书言：“弭兵息民，通好两国，实出圣衷，众所闻知。今启衅自李亶，一旦律以违诏，将无所逃罪，此何预使人事也？”帝闻有北使，谓宰执曰：“北朝使来，事体当议。”似道言：“和出彼谋，岂容一切轻徇！倘以交邻国之道来，当令入见。”经遂被留。
　　庚寅，以贾似道兼太子太师，硃熠、皮龙荣、沈炎并兼宾客。
　　以冷应徵知德庆府。前守政不立，纵豪吏渔猎，峒獠遂为变，逼城六十里而营。应徵未入境，驰檄谕之曰：“汝等不获已至此，新太守且上，转祸为福一机也。胁从影附，亦宜早计去就，否则不免矣！”獠欲自归，不果，众稍引去。应徵知其势解，即厉士马，出不意一鼓擒之。乃请诸监司，归郡之避难留幕府者，诛豪吏之激祸者。应徵尝曰：“治官事当如家事，惜官物当如己物。方今国计内虚，边声外警，吾等受上厚恩，安得清谈自高以误世！陶士行、卞望之，吾师也。”
　　是月，蒙古主自将讨额埒布格。
　　八月，丁未，蒙古命都元帅耨埒所过毋擅垂掠官吏。
　　己酉，蒙古主立秦蜀行中书省，以京兆等路宣抚使廉希宪为中书右丞，行省事。
　　癸丑，蒙古李亶乞遣将益兵，渡淮攻宋；蒙古主以方遣使修好，不从。九月，乙亥，李亶复请攻宋，蒙古主谕止之。
　　壬午，蒙古初置拱卫仪仗。
　　蒙古珲塔哈知京兆有备，西渡河，趋甘州。会阿勒达尔自和林帅兵至，遂合军而南。诸王哈坦率骑兵与巴崇，汪良臣兵合，分三道以拒之。既陈，大风吹沙，良臣令军士下马，以短兵突其左，绕出陈后，溃其右而出。巴崇直捣其前，哈坦勒精骑邀其归路，大战于甘州东，杀珲塔哈、陈勒达尔。关陇悉平。廉希宪乃遣使自劾停赦行刑，征调诸军，擅以良臣为帅，请罪。蒙古主曰：“委卿方面之寄，正欲从宜；若拘常制，岂不坐失事机！”诏赐希宪金虎符，进平章政事，行省秦蜀如故。以商挺参知政事。
　　蒙古中书省檄诸路养禁卫之羸马，数以万计，刍秣与其什器，前期戒备。燕京路宣抚副使徐世隆曰：“国马牧于北方，往年无饲于南者。上新临天下，京师根本地，烦扰之事，必不为之，马将不来。”吏曰：“此军需也，其责勿轻。”世降曰：“责当我坐。”遂勿为备，马果不至。
　　冬，十月，甲辰，诏：“党丁大全、吴潜者，台谏严觉察，举劾以闻。当置于罪，以为同恶相济者戒。”时贾似道专政，台谏何梦然、孙附凤、桂锡孙承顺风旨，凡为似道所恶者，无贤否皆斥。
　　癸丑，蒙古初行中统宝钞。
　　先是王文统创造交钞，以丝为本，每银五十两易丝钞一千两，诸物之直，并求丝例。至是又造中统元宝，每一贯同交钞一两，二贯同白银一两，诏行之，立互市于颍州、涟水、光化军。凡宝钞，不限年月，诸路通行，赋税并听收受，仍申严私盐、酒醋、面货等禁。文统又以文绫为中统银货，每两同白银一两；未及行而罢。
　　蒙古河北宣抚使张文谦奏杜瑛为提举学校官，瑛辞，遗书执政，略曰：“先王之道不明，异端邪说害之也。横流奔放。天理不绝如线。今天子圣神，俊乂辐凑，言纳计用，先王之礼乐教化，兴明修复，维其时矣。若夫簿书期会，文法末节，汉、唐犹不屑也。执事者因陋就简，此焉是务，良可惜哉！夫善始者未必善终，今不能溯流求源，明法正俗，育材兴化，以拯数百年之祸，仆恐后日之弊，将有不可胜言者矣。”时王文统用事，识者忧之。
　　壬戌，窜吴潜于潮州。
　　十一月，戊子，蒙古发常平仓赈益都、济南、滨、棣饥民。
　　十二月，辛丑，诏改建阳为嘉禾县。
　　蒙古主至自和林，次燕京近郊，始置享太庙祭器、法服。
　　蒙古主召李昶，访以国事，昶知无不言。时征需烦重，行中书省科征赋税，虽逋户不贷。昶移书时相，其略曰：“百姓困于弊政久矣。圣主龙飞，首颁明诏，天下之人，如获更生，拭目倾耳以俟太平。半年之间，人渐失望，良以渴仰之心太切，兴除之政未孚故也。侧闻欲据丁巳户籍，科征租税，比之见户，或加多十七八。止验见户应输，犹恐不逮，复令包补逃故，必致艰难。苟不以抚字安集为心，惟事供亿，则诸人皆能之，岂圣主擢贤更化之意哉！”于是省府为蠲逋户之赋。
　　蒙古以僧帕克斯巴为国师。帕克斯巴，吐蕃萨斯嘉人也，敏悟过人，国中号为圣童；年十五，自其国来，见蒙古主于蕃邸，与语，大悦，日见亲礼。至是尊为国师，授以玉印，统释教，时年二十二。
　　高丽自蒙古宪宗之世，兵日见加，国大困。及王倎还，感见立之恩，遂请附贡，且乞出水就陆。蒙古主许之。
　　　　 ○理宗建道备德大功复兴烈文仁武圣明安孝皇帝景定二年（蒙古中统二年）
　　春，正月，癸亥朔，诏：“监司率半岁具劾去赃吏之数来上，视多寡行赏罚。守臣助监司所不及，一以岁定赏罚。本路州无所劾而台谏论列，则监司、守臣皆罚。有治状廉声者，具实以闻。”
　　辛未夜，东北赤气照人，大如席。
　　蒙古内乱既平，李昶上表贺，因进讽谏曰：“患难所以存儆戒，祸乱将以开圣明。伏惟日新其德，虽休勿休，战胜不矜，功成不有，和辑宗亲，抚绥将士，增修庶政，选用百官，俭以足用，宽以养民，安不忘危，治不忘乱，恒以北征宵旰之勤，为南面逸豫之戒。”蒙古主称善久之。蒙古主尝燕处，望见昶，辄敛容曰：“李秀才至矣！”其见敬礼如此。
　　丁丑，命皇太子谒拜孔子于太学。太子还奏曰：“硃熹、张栻、吕祖谦，志同道合，切偲讲磨，择精语详，开牖后学，圣道大明。今熹已秩从祀，而栻、祖谦尚未奏明诏，臣窃望焉。”帝从之，旋封栻华阳伯，祖谦开封伯，并从祀。
　　庚寅，蒙古李亶擅发兵修益都城。
　　二月，癸卯，诏诸路监司申严伪会赏罚之令。
　　丙午，蒙古主如开平。诏：“减免民间差发；秦蜀行省借民钱给军，以今年税赋偿之。”
　　三月，壬戌朔，日有食之。
　　戊寅，贾似道等上《玉牒》、《日历》、《会要》及孝宗、光宗、宁宗《实录》，进秩有差。
