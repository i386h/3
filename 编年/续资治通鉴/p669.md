<!-- { "loadSidebar": true } -->
　　鄂勒哲筑营德胜堰，周围三四里，子女玉帛皆在焉。用法深刻，任意立威，而邓子文、金希伊、王彦良之徒，又悉邪佞轻佻，左右交煽。达实特穆尔恶之。士诚素欲图鄂勒哲，遣其部将史文炳，往杭州谒鄂勒哲，相见甚欢。文炳大设宴，盛陈乌银器皿、嵌金铁鞍之类，尽以遗鄂勒哲，自是约为兄弟。
　　及士诚与达实特穆尔合谋，文炳率众围鄂勒哲营，鄂勒哲遣吏致牲酒为可怜之意，曰：“愿少须臾无死，得以底里上露。”文炳报不可。鄂勒哲乘城拒战，十日，力尽，自经死，其弟巴延亦自杀，文炳解衣裹鄂勒哲尸，瘗祭之。其后追封鄂勒哲潭国公，谥忠愍，巴延衡国公，谥忠烈。
　　鄂勒哲部将员成等欲为报仇，遣苗军元帅台哈布哈奉书纳款于建康，且言其部将李福等三万馀人在桐庐，皆愿效顺，吴国公命硃文忠往抚之。
　　庚寅，以娄都尔苏为御史大夫，诏作新风纪。
　　九月，丁酉朔，诏授锡班特穆尔同知河东宣慰司事，其妻云中郡夫人，子观音弩赠同知大同路事，仍旌表其门。先是锡班特穆尔为赵王位下总管府事，其妻尝保育赵王，及是部落明里叛，欲杀王，锡班特穆尔与妻谋，以其子观音弩服王平日衣冠居王宫，夜半，夫妻卫赵王微服遁去。贼至，遂杀观音弩，赵王得免。事闻，故旌其忠焉。
　　褒封唐赠谏议大夫刘蕡为昌平文节侯。
　　关先生攻保定路，不克，遂陷完州，掠大同、兴和塞外诸郡。
　　中书左丞张冲，请立团练安抚劝农使司二道，一奉元、延安等处，一巩昌等处，从之。
　　壬寅，诏中书参知政事布延布哈、治书侍御史李国凤经略江南。
　　癸卯，诏以福建行省平章政事庆图为江南行台御史在夫。时行台治绍兴，所辖诸道，多为吴所有，而明、台则制于方国珍，杭、苏则制于张士诚，宪台纲纪，不复可振，徒存空名而已。
　　丙午，贼兵攻大同路。壬戌，平定州陷。
　　乙丑，陈友谅陷赣州路，江西行省参政全普谙萨里及总管哈纳齐死之。
　　时江西下流诸郡，皆为友谅所据，普谙萨里乃与哈纳齐戮力同守。友谅遣其将围城，因使人胁之降，普谙萨里斩其使，日擐甲登城拒之。力战凡四月，兵少食尽，遂自刭。哈纳齐守赣尤有功，城陷之日，贼将胁之使降，哈纳齐谓之曰：“与汝战者我也。尔毋杀吾民，当速杀我。”遂遇害。
　　冬，十月，辛未，吴将胡大海取兰溪州。
　　先是大海至婺之乡头，擒万户赵布延布哈等，平其五垒。是日，进攻兰溪，官军千人出战，败之，克其城，廉访使赵秉仁等被执。立宁越翼元帅府，分兵守其要害，遂进攻婺州路。
　　甲戌，吴将徐达、邵荣克宜兴。
　　先是达等攻宜兴，久不下，吴国公遣使谓达等曰：“宜兴城小而坚，猝未易拔。闻其城西通太湖口，张士诚饷道所由出，若以兵断其饷道，彼军食内乏，城必破矣。”达等乃分兵绝太湖口，而并力急攻，遂拔其城。
　　同知枢密院事廖永安，复率舟师击士诚于太湖，乘胜深入，遇吕珍，战败，遂为所获，士诚欲降之，不屈。
　　壬午，监察御史杨珠制哈，劾中书右丞相绰斯戬任用私人都埒及妾弟崔鄂勒哲特穆尔，印造伪钞，事将败，令都埒自杀以灭口。绰斯戬乃请解机务，诏止收其印绶。乙酉，监察御史达尔玛实哩、王彝等复劾之，请正其罪，帝终不听。
　　壬辰，大同路陷，达噜噶齐鄂勒哲特穆尔弃城遁。
　　是月，博啰特穆尔统领诸军复曹州。
　　十一月，辛丑，吴立管领民兵万户府。
　　吴国公曰：“古者寓兵于农，有事则战，无事则耕，暇则讲武。今兵争之际，当因时制宜，所定郡县，民间武勇之材，宜精加简拔，编辑为伍，立民兵万户府领之，俾农时则耕，闲则练习，有事则用之。事平，有功者一体升擢，无功者还为民。如此，则民无坐食之弊，国无不练之兵，以战则胜，以守则固，庶几寓兵于农之意也。”
　　癸卯，陈友谅陷汀州路。
　　丁卯，田丰陷顺德路。
　　先是枢密院判官刘起祖守顺德，粮绝，劫民财，掠牛马，民强壮者令充军，弱者杀而食之。至是城陷，起祖遂尽驱其民走入广平。
　　甲子，吴国公以胡大海兵攻婺州，不克，乃自将亲军副都指挥使杨璟等师十万往攻之。
　　十二月，乙丑朔，日有食之。
　　癸酉，关先生、破头潘、沙刘二等由大同直犯上都，焚毁宫阙；留七月，乃转略辽阳。
　　甲申，吴取婺州路，达噜噶齐僧珠、浙东廉访使杨惠死之。
　　先是吴国公出师至徽州，召儒士唐仲实，问：“汉高帝、光武、唐太宗、宋太祖、元世祖平一天下，其道何由？”对曰：“此数君者，皆以不嗜杀人，故能定天下于一。公英明神武，驱除祸乱，未尝妄杀；然以今日观之，民虽得所归，而未遂生息。”吴国公曰：“此言是也。我积少而费多，取给于民，甚非得已。然皆为军需所用，未尝以一毫奉己。民之劳苦，恒思所以休息之，曷尝忘也！”
　　又闻前学士硃升名，召问之，对曰：“高筑墙，广积粮，缓称王。”吴国公悦，命参帷幄。
　　师进至德兴，闻张士诚兵据绍兴、诸暨，乃取道兰溪以至婺州，遣使入城招谕，不下，遂围之。
　　初，江浙行省丞相达实特穆尔，承制授浙东宣慰副使舒穆噜宜逊以行枢密院判官，分治处州，又以前江浙儒学副提举刘基为其院经历，萧山县尹苏友龙为照磨，而宜逊又自辟郡人胡深、叶琛、章溢参谋其军事。处为郡，山谷联络，盗贼凭险窃发，不易平治，宜逊用基等谋，或捣以兵，或诱以计，皆歼殄无遗类。寻升同佥行枢密院事。
　　至是闻吴兵抵兰溪，且逼婺，而宜逊弟厚逊方守婺，其母亦在城中。宜逊泣曰：“义莫重于君亲，食禄而不事其事，是无君也；母在难而不赴，是无亲也；无君无亲，尚可立天地哉！”即遣胡深等将民兵数万赴援，而亲率精锐为之殿。深等至松溪，观望不能进。
　　吴国公谓诸将曰：“婺倚舒穆噜宜逊，故未肯即下。闻彼以狮子战车载兵来援，此岂知变者，松溪山多路险，车不可行，今以精兵遏之，其势必破，援兵既破，则城中绝望，可不劳而下矣。”翌日，佥院胡大海养子德济，诱其兵于梅花门外，纵击，大败之，深等遁去。城中势益孤，台宪、将臣画界分守，意复不相能，于是同佥枢密院宁安庆与都事李相开门纳敌，杨惠、僧珠皆战死，南台御史特穆尔赉斯、院判舒穆噜厚逊等皆被执。
　　吴国公入城，下令禁戢军士剽掠，民皆安堵。改婺州路为宁越府，置中书分省，召儒士许元、叶瓚、胡翰、汪仲山等十馀人皆会食省中。日令二人进讲，敷陈治道。
　　以王宗显知宁越府。宗显，和州人，少攻儒业，博涉经史。于是命宗显开郡学，延宿儒叶仪、宋濂为《五经》师，戴良为学正，吴沈、徐厚为训导。时丧乱之馀，学校久废，至是始闻纟玄诵声，无不欣悦。
　　是月，太白经天者再。
　　吴国公发仓赈宁越贫民。有女子曾氏，自言能通天文，诳说灾异惑众，吴国公以为乱民，命戮于市。
　　是岁，河南贼蔓延河北，前江西廉访佥事巴延，家居濮阳，言于省臣，将结其乡民为什伍以自保，而贼已大至。巴延乃渡漳北行，乡人从之者数十万家。至磁州，与贼遇，贼知巴延名士，生劫之以见其帅，帅诱以富贵，巴延骂不屈，引颈受刃，与妻子俱死之。有司上其事，赠佥太常礼仪院事。太常上谥议曰：“以城守论之，巴延无城守之责而死，与江州守李黼同；以风纪论之，巴延无在官之责而死，与西台御史张恒同。以平生有用之学，成临义不夺之节，乃古之所谓君子人者，请谥曰文节。”从之。
　　江西诸郡皆陷，抚州路总管吴当，乃戴黄冠，著道士服，杜门不出，日以著书为事。陈友谅遣人辟之，当卧床不食，以死自誓，乃舁床载之舟送江州。拘留一年，终不为屈，遂隐居吉水县之谷坪，逾年，以疾卒。
　　京师大饥疫，而河南、北、山东郡县皆被兵，各挈老幼男女避居京师，以故死者相枕籍。资政院使保布哈请于帝，市地收瘗之，帝及皇后、皇太子、省、院诸臣施舍无算，而保布哈亦自出财贿珍宝以佐其费。择地自南北两城抵卢沟桥，掘深及泉，男女异圹，人以一尸至者，随给以钞，舁负相踵。至二十年四月，前后瘗者二万，用钞二万七千九十馀锭。凡居民病者予之药，不能丧者给之棺。翰林学士承旨张翥，为文颂其事曰《善惠之碑》。
　　保布哈，高丽人，亦曰王布哈，皇后奇氏微时，与布哈同乡里，相为依倚，及布哈以阉人入事后，累迁为资政院使，后益爱幸之，至是欲要誉干权，故有斯举。
　　帝尝为近幸臣建宅，亲画屋样，又自削木构宫，高尺馀，栋梁楹槛，宛转皆具，付匠者按此式为之，京师遂称“鲁般天子”。内侍利其金珠之饰，告帝曰：“此屋比某家殊陋劣。”帝辄命易之，内侍因刮金珠而去。
　　奇后见帝造作不已，尝挽上衣谏曰：“陛下年已大，子年已长，宜稍息造作。且诸夫人事上足矣，无惑于天魔舞女辈，自爱惜圣躬也。”帝艴然怒曰：“古今只我一人耶？”由此两月不至后宫。
　　后亦多畜高丽美人，大臣有权者，辄以此遗之，京师达官贵人，必得高丽女然后为名家。自至正以来，宫中给事使令，大半高丽女，以故四方衣服、靴帽、器物，皆仿高丽，举世若狂。
续资治通鉴--●卷第二百一十五
●卷第二百一十五
　　　　【元纪三十三】　起屠维大渊献正月，尽上章困敦六月，凡一年有奇。
　　　　 ○顺帝至正十九年（己亥，一三五九年）
　　春，正月，陈友谅遣其党王奉国，率兵号二十万，寇信州路，江东廉访副使巴延布哈德济自衢引兵援信，遇奉国于城东，力战，破走之，镇南王子大圣努、枢密院判官席闰等迎巴延布哈德济入城共守。后数日，贼复来攻，巴延布哈德济大享士卒，出城奋击，又大败之。
　　乙巳，吴国公以宁越既定，欲遂取浙东未下诸郡，集诸将谕之曰：“克城虽以武，而定民必以仁。吾师此入建康，秋毫无犯，故一举而遂定。今新克婺州，正当抚恤，使民乐于归附，则彼未下郡县，亦必闻风而归，吾每闻尔等下一城，得一郡，不妄杀人，辄喜不自胜。盖为将者能以不杀为心，非惟国家所利，即身及子孙亦蒙其福。尔等从吾言，则众心豫附，大功可成矣。”
　　丙午，辽阳行省陷，懿州路总管吕震死之，赠河南行省左丞，追封东平郡公。
　　戊申，吴将邵荣破张士诚兵于馀杭。
