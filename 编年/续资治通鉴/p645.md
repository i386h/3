<!-- { "loadSidebar": true } -->
　　皇太后临朝，雅克特穆尔复与群臣议立雅克特古斯。太后曰：“天位至重，吾儿方幼，岂能任耶！托欢特穆尔在广西，今年十三矣，且明宗之长子，礼当立之。”乃命中书左丞奇尔济苏迎托欢特穆尔于静江。
　　皇太后在兴圣宫，正旦，议循故事行朝贺礼，礼部尚书宋本，言宜上表兴圣宫，废大明殿朝贺，众是而从之。
续资治通鉴--●卷第二百十七
●卷第二百十七
　　　　【元纪二十五】　起昭阳作噩二月，尽著雍摄提格十二月，凡六年。
　　讳托欢特穆尔，明宗之长子，母南富鲁氏，延祐七年四月丙寅，生帝于北方。天历二年，明宗崩。至顺元年四月，徙帝于高丽；明年，移于广西之静江。
　　◎元统元年
　　春，二月，托欢特穆尔北行至良乡，京师具卤簿迎之。雅克特穆尔并马而行，于马上举鞭指画，告以国家多难，遣使奉迎之故，而托欢特穆尔一无酬答。雅克特穆尔疑其意不可测，且恐追理明宗暴崩之故，心志日以瞀乱。会太史亦言托欢特穆尔不可立，立则天下乱，以故议未决。迁延者数月，国事皆决于雅克特穆尔，奏皇太后而行之。
　　雅克特穆尔自文宗复辟，遂秉大权，挟震主之威，肆意无忌，一宴或宰十三马。取泰定帝后为夫人，前后尚宗室之女四十人，或有交礼三日遽遣归者。后房充斥，不能尽识，一日宴赵世延家，男女列坐，名为鸳鸯会，见坐隅一妇色甚丽，问曰：“此为谁？”意欲与俱归，左右曰：“此太师家人也。”至是荒淫日甚，体羸，溺血而死。
　　太后乃与大臣定议立托欢特穆尔，且曰：“万岁之后，其传位于雅克特古斯，若武宗、仁宗故事。”诸王、宗戚奉上玺绶劝进。六月，己巳，托欢特穆尔即皇帝位于上都。诏赦天下。
　　辛未，命巴延为太师、中书右丞相、监修国史，萨敦为太傅、左丞相。
　　时有阿鲁辉特穆尔者，明宗亲臣也，言于帝曰：“天下事重，宜委宰相决之，庶可责其成功。若躬自听断，则必负恶名。”帝信之，由是深居宫中，每事决于宰相，而己无所专焉。
　　是月，大霖雨，京畿水，平地丈馀。泾水溢，关中水灾。黄河大溢，河南水灾。两淮旱，民大饥。
　　帝初受佛戒时，见玛哈喇佛前有物为供，因问学士实喇卜曰：“此何物？”曰：“羊心。”帝曰：“曾闻用人心肝者，有诸？”曰：“闻之，而未尝目睹。请问赖嘛。”赖嘛者，帝师也。帝遂命实喇卜问之，答曰：“有之，凡人萌歹心害人者，事觉，则以其心肝作供耳。”曰：“此羊曾害人乎？”帝师不能答。
　　前翰林学士吴澄卒。澄答问亹亹，使人涣若冰释。四方之士，来学者不下千数百人，称为草庐先生。卒年八十五。赠江西行省左丞，追封监川郡公，谥文正。
　　秋，七月，霖雨。
　　八月，壬申，巩昌徽州山崩。
　　是月，立奇彻氏为皇后。后，雅克特穆尔之女也。
　　奎章阁侍书学士虞集谢病归。
　　初，御史中丞马祖常，求集荐引其客龚伯璲，集曰：“是子虽小有才，然非远器，恐不得令终。”祖常固请，集固拒之，祖常不悦。宁宗崩，大臣将立帝，用至大故事，召诸老臣赴上都议政，集在召列，祖常使人告之曰：“御史有言。”乃谢病归临川。初，文宗黜帝居江南，使集书诏播告中外。时省、台臣皆文宗素所信用，御史亦不敢斥言其事，意在讽集速去而已。伯璲后坐事见杀，世乃服集知人。
　　九月，甲寅，中书省言：“官员递升，窒碍选法，请自省、院、台官外，其馀不许递升。”从之。
　　庚申，诏太师、右丞相巴延，太傅、左丞相萨敦，专理国家大事，馀皆不得兼领三职。
　　诏免儒人役。
　　秦州山崩。
　　冬，十月，丙寅，凤州山崩。
　　戊辰，诏改至顺四年为元统元年。
　　中书省臣言：“凡朝贺遇雨，请便服行礼。”从之。
　　丁丑，依皇太后行年之数，释放罪囚二十七人。
　　戊子，封萨敦为荣王，腾吉斯袭父封为太平王。
　　庚寅，中书省臣请集议武宗、英宗、明宗三朝皇后升祔。衍圣公孔思晦卒，子克坚袭。
　　十一月，丙申，恐昌成纪县地裂山崩，令有司赈被灾人民。
　　辛丑，起棕毛殿。
　　辛亥，追谥济雅尔皇帝为圣明元孝皇帝，庙号文宗。时寝庙未建，于英宗室次权结采殿以奉安神主。
　　封巴延为秦王。
　　江西、湖广、江浙、河南复立榷茶运司。
　　是日，秦州山崩地裂。
　　乙卯，以雅克特穆尔平江所赐田五百顷，复赐其子腾吉斯。
　　诏秦王、右丞相巴延，荣王、左丞相萨敦，总百官，总庶政。
　　十二月，乙丑，广西猺寇湖南，陷道州，千户郭震战死，猺焚掠而去。
　　壬申，遣省台官分理天下囚，罪状明者处决，冤者辨之，疑者谳之，淹滞者罪其有司。
　　乙亥，为皇太后置徽政院，设官属三百六十有六员。
　　监察御史多尔济巴勒，上疏陈时政五事：“其一曰太史言明年三月癸卯望，日食既，四月戊午朔，日又食。皇上宜奋乾纲，修刑政，疏远邪佞，专任忠良，庶可消弭灾变以为祯祥。二曰亲祀郊庙。三曰博选勋旧之子端谨正直者，前后辅导，使嬉戏之事不接于目，俚俗之言不及于耳，则圣德日新矣。四曰枢机之臣固宜尊宠，然必赏罚公则民心服。五曰弭安盗贼，赈救饥民。多尔济巴勒，穆呼哩七世孙也。
　　是月，河南、江北行省平章政事岳柱卒。
　　岳柱天资孝友，嗜经史，自天文、医药之书，无不究极。度量弘廓，有欺之者，恬不为意，或问之，则曰；“彼自欺也，我何与焉！”母郜氏亦尝称之曰：“吾子，古人也。”
　　同岁，以刑部尚书达尔玛为辽阳行省参知政事。高丽国使朝京，道过辽阳，谒行省官，各奉布四匹，书一幅，用征东省印封之。达尔玛诘其使曰：“国家设印，以署公牍，防奸伪，何为封私书？况汝出国时，我尚在京，未为辽阳省官，今何故有书遗我？汝君臣何欺诈如是耶？”使辞屈，还其书与布。达尔玛，高昌人也。
　　国制，日进御膳用五羊，而帝自即位以来，日减一半，以岁计之，省羊三百五十有奇。
　　起前吏部尚书王克敬为江浙行省参知政事。
　　克敬至，请罢富民承佃江、淮田。松江大姓有岁漕米万石献京师者，其人既死，子孙贫且行乞，有司仍岁征，弗足则杂置松江田赋中，令民包纳，克敬曰：“匹夫妄献米，侥名爵以荣一身，今身死家破，又已夺其爵，不可使一郡之人均受其害。国用宁乏此耶！”具论免之。岭海猺贼窃发，朝廷调兵戍之在行省者往讨之。会提调兵马官缺，故事，汉人不得与军政，众莫知所为，克敬抗言：“行省任方面之寄，假令万一有重于此者，亦将拘法坐视耶！”乃调兵往捕之。军行，给粮有差。事闻于朝，即令江西、湖广二省给粮亦如之。
　　视事五月，请老，年甫五十九，谓人曰：“穴趾而峻墉必危，再实之木，必伤其根。无功德而忝富贵，何以异此！故常怀止足之分也。”又曰：“世俗喜言勿认真，此非名言，临事不认真，岂尽忠之道乎？”故其历官所至，俱有政绩可纪。
　　　　 ○顺帝元统二年（甲戌，一三三四年）
　　春，正月，庚寅朔，朝贺大明殿。监察御史多尔济巴勒上言：“百官逾越班次者，当同失仪论，以惩不敬。”
　　先是教坊班位在百官后，御史大夫萨迪传旨，俾入班。多尔济巴勒执不可。萨迪曰；“御史不奉诏耶！”多尔济巴勒曰：“事不可行，大夫复奏可也。”
　　是日，雨血于汴梁，著衣皆赤。
　　以御史大夫托勒岱为中书平章政事，阿尔哈雅为河南行省左丞相。
　　丁酉，享于太庙。
　　甲寅，立行宣政院于杭州。
　　二月，己未朔，诏内外兴举学校。
　　癸亥，广西猺寇边，杀官吏。广海官已除而未上者罪之。
　　甲申，太庙木陛坏，遣官告祭。
　　是月，滦河、漆河溢，永平诸县水灾。
　　三月，己丑朔，诏：“科举取士，国子监积分、膳学钱粮，儒人免役，悉依累朝旧制。学校官选有德行学问之人以充。”
　　辛卯，以阴阳家言，罢造作四年。
　　癸巳，广西猺贼复起，杀同知元帅吉赖斯，掠库物。遣右丞图噜密实将兵讨之。
　　癸卯，日食既。
　　乙巳，中书省言：“益都、真定盗起，请选省、院官往督捕之，仍募能擒获者倍其赏，获三人者与一官。”从之。
　　壬子，广西庆远府猺寇全州，诏平章政事特默齐统兵二万人击之。
　　丁巳，诏：“蒙古、色目犯奸盗放伪之罪者，隶宗正府；汉人、南人犯者，属有司。”
　　湖广旱，自是月不雨至于八月。
　　夏，四月，戊午朔，日有食之。
　　壬申，命腾吉斯为总管高丽、女真、汉军万户府达鲁花赤，与满济勒噶台，并为御史大夫。
　　丁丑，太白经天。
　　己卯，奉文宗神主祔于太庙，躬行告祭之礼，乐用宫悬，礼三献。先是御史台言：“郊庙，国之大典，王者必行亲祀之礼，所以尽尊尊、亲亲之诚，宜因升祔有事于太庙。”帝从之。
　　是日，罢夏季时享。
　　壬午，帝命录许衡孙从宗为章佩监异珍库提点。
　　癸未，立盐局于京师南北城，官自卖盐，以革专利之弊。
　　乙酉，中书省言佛事布施费用太广，请除累朝期年忌日之外，馀皆罢，从之。
　　是月，帝如上都。
　　集贤大学士陈颢扈从至龙虎台，帝命颢造膝前，握其手曰：“卿累朝老臣，更事多矣，凡政事宜极言无隐。”颢顿首谢。颢每集议，其言无不剀切。
　　河南旱，自是月不雨至于八月。
　　五月，己丑，宦者博啰特穆尔传皇后旨，取盐十万引入中政院。
　　辛卯，以腾吉斯代萨敦为中书左丞相，萨敦仍商量中书省事。
　　戊申，诏文济王曼济镇大名，云南王阿噜镇云南。
　　是月，赠故中书平章政事王泰亨谥清宪。
　　旧令，三品以上官，立朝有大节及有大功勋于王室者，得赐功臣号及谥。时寝冗滥失实，惟泰亨在中书时，安南请佛书，请以《九经》赐之，使高丽不受礼遗，为尚书贫不能自给，故特赐是谥。
　　赠漳州万户府知事阚文兴英毅侯，妻王氏贞烈夫人，庙号双节。
　　六月，戊午，淮水涨，山阳县满浦、清冈等处民畜房舍多漂溺。
　　乙亥，腾吉斯辞左丞相不拜，复命萨敦为左丞相。
　　辛巳，诏蒙古、色目人行父母丧。
　　癸未，复立缮工司，造缯帛。
　　乙酉，追封雅克特穆尔为德王，谥忠武。
　　是月，彰德雨白毛。民谣云“天雨线，民起怨，中原地，事必变。”
　　秋，七月，丁亥，戒阴阳人毋得于贵戚之家妄言祸福。
