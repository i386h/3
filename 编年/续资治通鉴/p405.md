<!-- { "loadSidebar": true } -->
　　始，王庶立法，义士每丁蠲家业钱二百千，部辖使臣蠲六分科敛，及是诸县民间所馀家业不多，科买军粮草料苦于偏重。仲乃命视旧法，止蠲其半，部辖使臣三分之二，衣甲、兜鍪、神臂弓箭官给，其它应军中所用，皆自为之。军行，日支粮二升有半。每六十五人为队，管队二人，押拥队三人，旗首三人。县立三部，都、副部辖、管辖各一人。于是合五郡所籍，为二万一千七百馀人，惟兴、洋、大安久而不废。
　　金主欲都汴，而汴京大内失火，命左丞相张浩、参知政事敬嗣晖营建南京宫室。浩从容奏曰：“往岁营治中都，天下乐然趋之。今民力未复而重劳之，恐不似前时之易成也。”不听，浩朝辞，金主问以用兵江南之利害，浩不敢正对，乃婉辞以谏，欲以讽止，曰：“臣观天意欲绝赵氏久矣。”金主愕然曰：“何以知之？”对曰：“赵构无子，树立疏属，其势必生变，可不烦用兵而服之。”金主虽喜其言而不能从。
　　浩等至汴，金主时使宦者梁珫来视工役，运一木之费至二千万，牵一车之力至五百人，宫殿之饰，遍傅黄金，而后间以五采，金屑飞空如落雪，一殿之费以亿万计。殿既成，珫指曰：“某处不如法式。”辄撤之更造，浩不能抗，与之钧礼。
　　金旧制，宦者惟掌掖庭宫闱，至金主篡位，始以宦者王光道为内藏库使，卫愈、梁安仁领内藏。金主尝曰：“人言宦者不可用，朕以为不然。后唐庄宗委张承业以事，竟立大功，此中岂无人乎？”珫最被委任，故尤骄恣。
　　是岁，夏始立通济监，铸钱。
　　　　 ○高宗受命中兴全功至德圣神武文昭仁宪孝皇帝绍兴二十九年（金正隆四年）
　　春，正月，丙辰朔，帝以皇太后年八十，诣慈宁殿行庆寿之礼，宰执、使相皆进上寿礼物。诏：“庶人年九十、宗子女若贡士以上父母年八十者，皆授官封；文臣致仕官大夫以上，并赐三品服；僧、尼、道士八十以上者，赐紫衣及师号有差。”宰执沈该率百官诣文德殿称贺，用建隆故事也。班退，帝御垂拱殿受北使礼。
　　金主朝太后于寿康宫。
　　丁巳，金御史大夫高桢卒。
　　庚申，金更定私相越境法，并论死。
　　乙卯，诏：“故洪州观察使王彦，特赠安远军节度使。”
　　名导江县金马碧鸡神词曰昭应。
　　金主诏：“自来沿边州军设置榷场，本务通商，便于民用，其间多有夹带违禁物货，图利交易，及不良之人私相来往，可将密、寿、颍、唐、蔡、邓、秦、巩、洮、凤翔府等处榷场，并行废罢，只留泗州榷场一处，每五日一次开场，仍指挥泗州照会移文对境州军，照验施行。”
　　二月，丙戌朔，盱眙军申到北界泗州牒，金国已废罢密、寿等州榷场，只存留泗州一处。诏：“盱眙军榷场存留，馀并罢之。”时事出不意，南北商旅，弃物货而逃者甚众，既而无所得食，渐致抄掠。议者请严责州县捕之，帝不听，命给裹粮，各使归业，久之遂定。金人又于泗州增榷场屋二百间。于是盱眙亦如之，仍创给渡淮木牌，增守卒焉。
　　奉国军节度使、开府仪同三司、领御前诸军都统制职事、判兴州吴璘为少保。
　　己丑，诏：“海商假托风潮辄往北界者，依军法。”
　　侍御史叶义问试尚书吏部侍郎。
　　金以左宣徽使许霖为御史大夫。
　　壬辰，定江军承宣使、同知大宗正事士篯为安庆节度使。
　　己亥，权尚书工部侍郎刘璋兼权吏部侍郎，给事中兼侍讲、权直学士院杨椿试兵部侍郎。
　　壬寅，宗正少卿杨偰权尚书工部侍郎。
　　丁未，金修中都城，造战船于通州。
　　金主谕宰相曰：“宋国虽臣服，有誓约而无诚实；比闻沿边买马及招纳叛亡，不可不备。”乃遣使籍诸路明安部族及州县渤海丁壮充军，及分往上京、东京、北京、西京，凡年二十以上、五十以下者皆籍之，虽亲老、丁多、乞一子留侍，亦不许。
　　己酉，帝谓大臣曰：“闻江西境内有群聚而掠人于道者。”王纶曰：“艰食之民，不得已而为之，未必皆啸聚也。”帝曰：“凡灾伤处，悉令赈济，蠲欠已及二十七万，不知州县奉行何如。轻徭薄赋，自无盗贼，故唐太宗用魏征之言，行仁义既效，且曰‘惜不令封德彝见之。’然德彝与虞世基辈，皆隋朝佞臣误炀帝者。太宗受命，自当斩之，以为奸佞之戒。”
　　三月，丙辰朔，金遣兵部尚书萧恭经画夏国边界，遣使分诣诸道总管府督造兵器。
　　丁丑，诏帅臣、监司、侍从、台谏岁举可任将帅者二员，具材略所长及曾立功效以奏。
　　秘书少监沈介权尚书吏部侍郎。
　　夏，四月，壬辰，国子司业黄中贺金主生辰还，言金主再修汴梁，役夫万计，此必欲徙居以见逼，不可不早为之计。时约和久，中外解弛，无战守备，帝闻，矍然曰：“但恐为离宫也。”中曰：“臣见其行事，恐不止为离宫。果南徙居汴，则壮士健马，不数日可至淮上，可无虑乎！”宰相沈该、汤思退闻之，诘中曰：“沈监之归，属耳不闻此言，公安得云云也？”居数日，复往言之，曰：“请勿以妄言即罪。”思退怒，至以语侵中。时中书舍人洪迈亦请密为边备，该等不听。
　　辛丑，国子司业黄中守秘书少监。近例，使北还者，率得从官。宰相以中言金有南牧之意，恶之，故沈介迁吏部侍郎，而以中补其处。
　　先是武成王庙生芝草，武学博士硃熙载密为图以献。熙载，金坛人汤思退所荐也。于是宰相召长贰赴都堂，责之曰：“治世之瑞，抑而不奏，何耶？”祭酒周绾未及言，中指此图曰：“治世何用此为！”绾退而叹曰：“惜不使中为谏诤官也！”
　　诏以唐西平王李晟配食武成王，降李勣于堂下。
　　金主命增山东路泉水，毕括两营兵士廪给。
　　辛亥，金尚书左丞张晖，御史大夫许霖罢，以大兴尹图克坦贞为枢密副使。
　　是月，归朝官李宗闵上书言：“臣窃闻近者金人于岐、雍间伐木以造浮梁，东京、长安修治宫室，迁诸路近戍聚于关陕，游骑千数出近边觇视虚实，奸谋诡计，未可窥测。臣疏贱冗散，谨以区区管见有可裨庙堂末议者，析为三事：
　　其一曰严守御。方今天下根本在吴、蜀，其势若手足之相应，荆州据其中，心腹之地也。襄阳扼荆州之冲，又足以为荆州重轻。今重兵皆驻武昌，而刑、襄之间所以自卫者未固。且襄阳在今为极边，去荆州四百五十里，无重山峻岭、长江大河之险，敌人驰轻骑，不两日可至城下，万一荆州为其所据，吴、蜀首尾不能救。朝廷虽以刘锜镇荆州，然无兵以自固；至襄阳之兵，不过千馀人，又皆疲懦，安能以备缓急！宜令刘锜将二万人分屯荆州要害，更令不住召募，日夜训习，张声势，严斥堠，仍择久历将陈者一人如田晟其人者以副之。盖晟虽老而战功素著，敌人深畏之，今居南昌，未足穷其施设，若使与刘锜协办，敌人不敢复事南牧。襄阳则遣一智勇兼全之将，分武昌之兵万人，比岁更其戍守。襄既有备，吴、蜀可高枕而卧矣。
　　其二曰募新军。臣往在行间，常见三衙及诸处招军，皆市井游手，数年之后，虽习知骑射击刺之事，而资性疲懦不改也。臣闻福建、汀、赣、建昌四郡之民，轻慓勇悍，经涉险阻，习以为常，平居则投石超距，椎牛伐冢，聚为小盗，而为奸雄之资，使有人驾驭役使，必能得死力。臣窃见殿前司左翼军统制陈敏，生长赣土，天资忠勇，其民亦畏而爱之；所统之兵，近出田舍，且宜占籍，遂为精近，人人可用。若朝廷专委陈敏，俾招集四郡之民，使金人果渝盟，则攻守皆可为用，若尚守和好，则可以填三衙之数。臣观今日敌人之举，其志不小，如闻签陕右、两河民悉以为兵，与夫契丹、奚家、汉儿诸军不下数十万众，聚之关陕，其在它路，又不知几万人。若欲攻蜀，则吴璘、姚仲、王彦之兵足以相抗。臣观其兵，皆远来乌合之众，利在速战，朝廷遣杨存中、成闵提兵总率沿边诸帅，各守江、淮之险，坚壁持重以老其师，将不战而自溃。况金人比年以来，父子骨肉，自相屠灭，用事之臣，死亡殆尽，更用离远巢穴，大兴土木，虐用中原之民，皆自取灭亡之道。且空国而与人战，兵家所深忌。吾方与之相持与江、淮之间，别以陈敏所招数万人，兴战船，取海道，不旬日可至山东，径入燕山捣其巢穴，此所谓攻其所必救者。前湖北副总管李横，虽出河朔贼盗，朝廷优以美官，横亦感激奋励，思有以报。臣顷过荆州，观其为人，听其议论，皆有可取；刘锜亦为之加礼。山东、河朔，横习知形势，若朝廷使与陈敏分兵北向，均其事权，必然协济机事。仍委三衙，令诸军统制，各举河朔、山东勇而有谋者多人，计得三千馀人，使从其行，分往郡县，晓以逆顺祸福之理。河朔、山东既为内应，敌人进退失据，而陕右、两河兵必思溃叛，吾能及其锋而用之，适足以为吾之资。若朝廷以趋海道为迂，只以陈敏所招人屯之襄阳，亦可以捍御一面。
　　其三曰通邻国。宣和之末，臣陷燕、云者累年，敌人以先臣不屈就死，没于韩企先家，充奴婢役使，企先与乌珠密议，臣皆得密听之。盖闻金人马皆达勒达所入，冀北虽号产马之地，自兴兵以来，所养至少。金人置榷场于白水，与达勒达贸易，丁未岁，达勒达之马不入金国，而又通好于达实林牙，使达勒达助兵以为乡道，许归太子。已而伊都败师，欲结连谋叛，谋泄亡入达勒达，太子卒不遣还，自是太子郁结成疾，并其母死于云中，达勒达之恨，深入骨髓。今若遣一介之使，开示祸福，晓以利害，使达勒达之马无与金人互市，金人利于骑战，舍马则无所施其能矣。至于西夏，亦与金人为雠，而金人亦素畏之，金人常割天德、云中、金肃、河清四军及八馆之地以赂夏人矣。丁未之岁，伊实郎君领数万骑，阳为出猎，而直犯天德，逼逐夏人，悉夺其地，夏人请和，金人执其使者。臣是时久留云中，人情稔熟，因得出入云中，副使李阿雅卜谓臣曰：‘昔年大金赂我四军、八馆，俾我出军牵制关中，合从以攻南宋，及其得志，首叛盟约。某昔年两使南朝，其礼义文法非它国之比。’自是观之，则西夏恶金人喜中国可知。壬子之岁，尼堪闻蜀地富饶，欲提兵亲取，令云中副留守刘思恭条陈书传所载下蜀故事，及图画江山形势，锐然欲往。夏人闻云中聚兵，以为攻己，举国屯境上以备其来，而尼堪亦不敢出兵，止遣萨里干等以兵攻饶风。今莫若遣辩士谕以盟约，俾以重兵出境上，为吾声援。
