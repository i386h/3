<!-- { "loadSidebar": true } -->
　　翼日，帝召伦入对，责以取书事。是晚，伦见金使商议，以危言动之；金使张通古度不能强，遂许之。
　　如渊又言：“讲和之事，系国利害，礼文之间，所当商全。其如大议盖已素定，初不待道涂之言而决也。沈该轻儇俗子，素无循行，近因上书，亦蒙召对。深虑希进之人，迎合圣意，自此妄有陈献，乘时猎取官职，有紊纪纲，为害不细，望赐寝罢。”先是张焘、晏敦复因论施庭臣、莫将除命，亦言该赃吏，不当由冗散召对，至是遂寝。
　　己卯，吏部侍郎晏敦复，户部侍郎李弥逊、染汝嘉，兵部侍郎兼史馆修撰兼权吏部尚书张焘，给事中兼直学士院楼炤，中书舍人兼资善堂翊善苏符，权工部侍郎萧振，起居舍人薛徽言，同班入对，上奏曰：“臣闻圣人与众同欲，是以济事。是故人君施设注措，未有不以从众而成，违众而败者。伏见今日屈己之事，陛下以为可，士大夫不以为可，民庶不以为可，军士不以为可，如是而求成，臣等窍惑之。仰惟陛下独以为可者，谓梓宫可归也，渊圣可还也，母后可复也，宗族、土地可得也。国人不以为可者，谓敌人素多变诈，今特虚文以来，而梓宫未归，渊圣未还，母后未复，宗族、土地未得，何可遽为卑辱之事！此公论也。以陛下圣孝，固无所不尽，然天下公论，又不可不从。使天诱其衷，敌人悔祸，惟我之从，而梓宫已归，渊圣已还，母后已复，宗室、土地皆已得之，则两国通好，经久之礼，尚有可议。岂有但信其虚辞，一未有所得，而遂欲屈膝以从之乎！一屈之后，将举国以听之，臣等恐彼之所许，未必可得，而我之为国，日朘月削，遂至不可复支矣。臣等窃闻敌使入境，伴使北向再拜，问敌帅起居；此故事也，然军民见者，或至流涕。夫人心戴国如此，虽使者一屈犹为之不平，况肯使陛下不顾群议，断而行之？万一众情不胜其忿，而王云、刘晏之事或见于今日，陛下始有追悔之心，恐已晚矣。传曰：‘众怒难犯，专欲难成。’合二难以安国，危之道也。臣等职在论思，窃闻舆议，不敢缄默，伏望圣慈俯同众情，毋遂致屈而缓图之，不胜幸甚！”帝览奏，愀然变色曰：“卿言可谓纳忠，朕甚喜士大夫尽忠如此。然朕不必至为敌所绐。方且熟议，若决非诈伪，然后可从。如不然，当拘留其人，再遣使审问虚实。”
　　庚辰，尚书右仆射秦桧见金使于其馆，受国书以归。初，欲行代受书礼，桧未有以处，因问给事中直学士院楼炤，炤举《书》‘高宗谅阴，三年不言’之语，桧悟，于是帝不出，桧摄冢宰受书。张通古欲索百官备礼以迎，桧乃命三省、枢密院吏朝服乘马导从。当时以桧首创和议，致亏国体，观者莫不愤叹。
　　辛巳，御史中丞句龙如渊言：“今和议已定，遣使岁必再三，使者冠盖相望于途矣。欲望特诏有司，检照近年体例，参酌中制，将所得恩例，凡使者在铺及至界首者，比旧减三分之二；汴京或燕中者减半；直至金国者全给，庶几久而可行。”
　　是月，虚恨蛮王历阶犯嘉州忠镇寨，执寨将茹大猷以归。
　　虚恨，乃乌蛮之别种，所居高山之后，夷人以高为虚，以后为恨，故名焉。其地东接马湖，南抵邛部川，北接中镇，地方三百里，墟落数十。天禧以前，朝廷岁以酒食犒劳。嘉祐间，始入寇，遂徙寨于阳山江北以避之。绍圣间，乞于嘉州博易，不许。至是遣其从人来忠镇寨，为汉人所杀，蛮益仇恨。有判官田二三，本新津县吏也，亡命蛮中，教历阶为边患，遂举族入寇，转掠忠镇。十二村民殆尽。
　　鄜延既破，第六将李世辅为金右副元帅宗弼所喜，累迁知同州。及金废伪齐，世辅乃当其徒王世忠等，潜谋遣使臣白彦忠持书抵川陕宣抚副使吴玠，使出兵外应。是冬，左监军完颜杲自大同之陕西，见左都监萨巴，议割地事。比过同州，世辅乃佯称坠马折臂，伏兵州廨，因稿其从者，醉而悉杀之。遂缚杲上马，欲挟以南归。穆昆固云方索马于外，闻变，不得入，城已闭，转至东门，遇哈塔雅率骑三十馀，遂相与斩门而出。世辅与亲校崔皋、拓跋忠等数十人自西门出，且战且前。至五丈原，追骑益众，世辅谓曰：“迫我急，即杀之矣。”固云等一进一退以缀之。世辅度众寡不敌，乃解杲缚，折箭为誓，留之路侧。固云识杲声，与骑而归。时洛水溢，世辅无舟，不得渡，金人又会兵断其归路，世辅遂奔夏州。其父同州观察使永奇及其家百馀人，皆为金人所族。金以固云为安远大将军。固云，洛索子也。
　　　　 ○高宗受命中兴全功至德圣神武文昭仁宪孝皇帝绍兴九年（金天眷二年）
　　春，正月，壬午朔，诏：“大金已遣使通和，割还故地，应官司行移文字，务存两国大体，不得辄加诋斥。布告中外，各令知悉。”
　　癸未，新除起居郎莫将试司农卿，充伴送使。
　　乙酉，新监广州盐仓胡铨签书威武军节度判官厅公事。
　　丙戌，以金人来和，大赦天下。“应河南新复路分见任文武官，各安职守，并不易置；山寨土豪等，优与推恩；应陕西掌兵官，昨缘抚驭失宜，致有离散，非其本心，今来既已归还，各仰安职；应进士诸科，曾因刘豫伪命得解者，并与理为举数；应新复州县，放免苗税三年，差徭五年；应两淮、荆襄、川陕新旧宣抚使及三衙管军，并特取旨，优异第赏，统兵官等第推恩，内外诸军并与犒设。张邦昌、刘豫，僭号背国，原其本心，实非得已，其子孙亲属，并令依旧参注，无官者仍许应举。军兴以来，州县失守投降之人，不以存亡，并与叙复，子孙依无过人例。靖康围城伪命及因苗傅、刘正彦名在罪籍，见今拘管编置者，并放逐便；未经叙用者与收叙。绍兴八年特奏名进士试入第五等人，并特依下州文学恩例。江、浙诸路今年和预买绢，每匹特免一贯文。江西、湖广等路见有盗贼啸聚去处，并许自新，前罪一切不问。”
　　龙图阁学士、提举醴泉观王伦，赐同进士出身，除端明殿学士、同签书枢密院事，充迎奉梓宫，奉还两宫、交割地界使；荣州防御使、知閤门事蓝公佐为宣州观察使，副之。许岁贡银绢共五十万匹两。伦、公佐及报谢使副韩肖胄、钱忄面，各官其家二人，赐装钱有差。
　　戊子，帝谓大臣曰：“祖宗陵寝，久沦异域，今故地既归，便当遣宗室使相与近臣偕往修奉。”遂命光山军节度使、开府仪同三司、判大宗正事士祇与兵部侍郎张焘俱行。
　　宗正少卿冯楫权尚书礼部侍郎。
　　己丑，诏以黄金一千两附北使张通古进纳两宫。
　　时通古与报谢使韩肖胄先行，而京东、淮东宣抚处置使韩世忠伏兵洪泽镇，诈令为红巾，俟通古过则劫之，以坏和议。肖胄至扬州，世忠将郝抃密以告直秘阁、淮东转运副使胡纺白之，肖胄、通古乃自真、和由淮西以去。世忠怒，追抃，欲杀之，抃弃家依岳飞军中。
　　庚寅，以金人归河南地，命官奏告天地宗庙社稷。
　　少师、万寿观使、荣国公刘光世，赐号和众辅国功臣，进封雍国公；扬武翊运功臣、少保、京东、淮东宣抚处置使韩世忠迁少师；少保、淮西宣抚使张俊，赐安民静难功臣，迁少傅。自刘光世以下，其所领三镇节钺皆如旧，用讲和恩也。
　　壬辰，太尉、武胜、定国军节度使、湖北、京西宣抚使岳飞，保平、静难军节度使、川陕宣抚副使吴玠，并开府仪同三司；殿前都虞候、保成军节度、主管殿前司公事杨沂中为太尉、殿前副都指挥使、主管都指挥使公事。飞上表有云：“唾手燕、云，终欲复仇而报国；誓心天地，尚令稽首以称籓。”又言：“今日之事，可忧而不可贺，勿宜论功行赏，取笑敌人。”秦桧恶之，遂成仇隙。吴玠在熙州，其幕客请为贺表，玠曰：“玠等不能宣国威灵，亦可愧矣，但当待罪称谢可也。”
　　癸巳，诏建皇太后宫室于大内，以旧承庆院为之。
　　龙神卫四厢都指挥使、江州观察使、权主管侍卫马军司公事解潜，以论事不合求罢；为建宁军承宣使、福建路马步军副都总管。
　　甲午，金人所命知宿州赵荣以城来归。荣不俟割地，首先纳款，由是金人怒之。
　　是日，金右副元帅沈王宗弼始以割地诏下宿州。金主诏河南吏民，略曰：“顷立齐豫以守南服，累年于兹。天其意者不忍遽泯宋氏社稷，犹留康邸在江之南，以安吾南北之赤子也。倘能偃兵息民，我国家岂贪尺寸之地，而不为惠安元元之计乎！所以去冬特废刘豫，今自河之南，复以赐宋氏。尔等处尔旧土，还尔世主，我国家之恩亦已洪矣。尔能各安其心，无忘我上国之大惠，虽有巨河之隔，犹吾民也。其官吏等，已有誓约，不许辄行废置，各守厥官，以事尔主，无贻悔吝。”又命官吏军民，愿归山东、河北者听。
　　丁酉，诏：“渊圣皇帝宫殿，令临安府计度修建。”
　　戊戌，以王伦为东京留守兼权开封府尹，郭仲荀为太尉、东京副留守兼节制军马。
　　金以左丞相宗隽为太保，领三省事，进封兗国王，复以兴中尹完颜希尹为尚书左丞相兼侍中。
　　己巳，刘光世为陕西宣抚使，吴玠为四川宣抚使，内陕西路阶、成等州，听玠节制如旧，命内侍赍告以赐。帝因光世除命，谕辅臣曰：“河南新复，境土所命守臣，专在拊循遗民，劝课农桑，各使因其地以食，因其人以守，不可移东南之财力，虚内以事外也。”
　　丙午，徽宗大祥，帝衰服，御几筵殿，易白罗袍，行祭奠之礼，前后不视事十日。宰臣率百官进名奉慰。
　　熙河经略使慕容洧叛。
　　洧在熙河十馀年，骁勇得众，屡为边患。及金人归陕西地，洧叹曰：“吾何面目见朝廷！”弃熙河去，居西夏、青唐两界之间，有众数千。洧又寇环州，经略使赵彬追及，与战，泾原经略使张中彦率兵援之，洧败走，其众多降。
　　二月，癸丑，京城副留守郭仲荀乞兵与粮，帝曰：“朕今日和议，盖欲消兵，使百姓安业。留司岂容多兵！但得二三千人弹压侵略足矣。至于钱粮，亦只据所入课利，养赡官兵。它日置榷场，不患无钱，岂可虚内而事外邪！朕见前朝开边，如陕西、燕山，曾不得尺帛斗米，而府藏已耗竭矣，此可为戒。”遂命淮西宣抚使遣统领官、右武大夫、文州防御使郑堪，武略大夫唐朴，以本部兵千人从仲荀之任。
　　丁巳，郭仲荀迁太尉，充东京同留守。
　　徽猷阁待制刘岑试尚书刑部侍郎。
　　大理寺少卿周聿权尚书刑部侍郎，仍充陕西宣谕使。
　　戊午，殿中侍御史曾统试左谏议大夫。
　　己未，尚书右仆射秦桧上徽宗皇帝陵名曰永固。
