<!-- { "loadSidebar": true } -->
　　辛卯，蔡京等言：“自开阡陌，使民得以田私相贾易。富者恃其有馀，厚立价以规利；贫者迫于不足，薄移税以速售。富者莫非膏腴，而赋调反轻；贫者所存瘠薄，而赋调反重。因循至今，其弊愈甚。熙宁初，神宗灼见此弊，遂诏有司讲究方田利害，作法而推行之。盖以土色肥硗别田之美恶，定赋之多寡，方为之帐，而步亩高下丈尺不可隐；户给之帖，而赋调升合尺寸无所遗。以卖买则民不能容其巧，以推收则吏无所措其奸，邦财自此丰，民赋自此省。五路州县有经方田者，至今公私以为利。遭元祐纷更，美意良法，未遍于天下。今检会《熙宁方田敕》，推广神考法意，删去重复，取其应行者，为《崇宁方田敕令格式》，乞付三省颁降施行。”从之。
　　辽以同知南院枢密使事萧迪里为西北路招讨使。
　　八月，壬寅朔，大雨，坏民庐舍，令收瘗死者。
　　甲辰，蔡京等上《神宗正史》。
　　丙午，门下侍郎许将罢。将居政府十年，不能有所建明。中丞硃谔，劾将在元祐则尽更元丰之所守，居绍圣则阴匿元祐之所为，遂以资政殿学士出知河南。谔，蔡京之党也。
　　荆湖南路转运判官元书言：“澧州醴陵县学生季邦彦试卷，言涉谤讪。”辛酉，诏：“邦彦特送五百里外编管，其考校长谕屏出学。”
　　九月，乙亥，以赵挺之为门下侍郎，吴居厚为中书侍郎，翰林学士承旨张康国为尚书左丞，刑部尚书邓洵武为尚书右丞。
　　康国，扬州人，绍圣中，蔡京治役法，荐为属。及京当国，定元祐党籍，置看讲议司，编汇章牍，康国皆预密谋，故京引援之甚力。自福建转运判官，不三岁入翰林为承旨，遂澄政府。复以其兄康伯代为翰林学士。
　　壬辰，诏：“诸路州学别置斋舍，以养材武之士。”
　　初，东南六路粮斛，自江、浙起纲，至于淮甸以及真、扬、楚、泗，为仓七，以聚畜军储，复自楚、泗置汴纳，般运上京，以江淮发运使董之，故常有六百万石以供京师，而诸仓常有数年之积。州郡告歉，则折纳上等价钱，谓之额斛；计本州岁额，以仓储代输京师，谓之代发。复于丰熟以中价收籴，谷贱则官籴，不至伤农，饥歉则纳钱，民以为便。本钱岁增，兵食有馀。及蔡京求羡财以供侈费，乃以其姻家胡师文为发运使，以籴本数百万缗充贡，擢户部侍郎。自是继者效尤，时有进献，而本钱竭。本竭则不能增籴，储积空而转般之法坏矣。
　　冬，十月，辛丑朔，大雨雹。
　　丁未，贤妃张氏薨。
　　己酉，凤凰见于辽境之淳阝阴。
　　初，蔡京使王厚招夏卓罗右厢监军仁多保忠，厚言保忠虽有归意而下无附者，章数上，不听。京责厚愈急，厚乃遣弟诣保忠；还，为夏逻者所获，遂追保忠赴牙帐。厚以保忠纵不为夏所杀，亦不能复领军政，使得之，一匹夫耳，何益于事！京怒，必令以金币招之。夏乃点兵延、渭、庆三路，各数千骑，遣使求援于辽。朝议命西边能招致夏人者，毋问首从，赏同斩级。又以陶节夫经制陕西、河东五路，在延州大加招诱。夏主遣使巽请，皆拒之，且令杀其放牧者。夏人遂寇泾原，戊午，围平夏城，河西节度使赵怀德等出降。夏人又入镇戎军，掠数万口而去。于是羌酋谿赊罗撒合兵逼宣威城，知鄯州高永年出御之，行三十里，为羌人所执。多罗巴谓其下曰：“此人夺我国，使我宗族漂泊无处所。”遂杀之，探其心肝以食焉。谿赊罗撒复焚大通河桥，新疆大震。事闻，帝怒，新书五路将帅刘仲武等十八人姓名，敕御史侯蒙往秦州逮治。蒙至秦，仲武等囚服听命，蒙谕之曰：“君辈皆侯伯，无庸以狱吏辱君，第以实对。”狱既具，蒙奏言：“汉武帝杀王恢，不如秦穆公赦孟明。今羌杀吾一都护，而使十八将由之而死，是自艾其支体也，欲身不病，得乎？”帝悟，释不治。唯王厚坐逗遛，责授郢州团练使。
　　己未，辽主如南京。
　　己巳，立九庙，复祀翼祖、宣祖。
　　庚午，贵妃邢氏薨。
　　十一月，甲戌，幸太学，官论定之士十六人。遂临辟雍，赐司业吴絪、蒋静四品服，学官推恩有差。
　　乙亥，辽主御迎月楼，赐贫民钱。
　　庚辰，诏：“上书邪等选人，除不得注知县、令、丞外，其职官录、参、判、司、簿、尉并许差注。”
　　时虽设辟雍太学，以待士之升贡者，然州县犹以科举贡士，蔡京以言。丁亥，诏：“天下取士，悉由学校升贡，其州郡发解，凡试礼部法并罢。”而每岁试上舍生，则差知举如礼部法云。
　　癸巳，改上神宗谥曰体元显道帝德王功英文烈武钦仁圣孝皇帝。加上哲宗谥曰宪元继道显德定功钦文睿武齐圣昭孝皇帝。
　　丙申，礼圜丘，大赦。应系贬谪官员，除元祐奸党籍及别有指挥不许移放之人外，未量移者与量移。
　　十二月，辛丑，辽以户部使张琳为南府宰相。
　　乙巳，升通远军为巩州。
　　复封孔子后奉圣公端友为衍圣公。
　　是岁，诸路蝗。
　　桂州黎洞蛮杨晟免等内附。
　　时蔡京务开边，知桂州王祖道欲乘时徼利，乃诱王江酋杨晟免等使纳土，夸大其辞，言：“向慕者百三十洞，五千九百家，十馀万口，其旁通江洞之众尚未论也。王江在诸江合流之地，山川形势据诸洞要会，幅员二千里，宜开建城邑，控制百蛮，以武臣为守，置谿洞司主之。”
　　同知枢密院事安惇卒，赠特进。
　　后二年，惇长子郊，擢福建转运判官，登对归，与客言：“穆若之容，不合相法，当有播迁之厄。”客告其语，坐指斥乘舆诛。流其弟邦于涪州，，而追贬惇单州团练副使，其祀遂绝。
　　　　 ○徽宗体神合道骏烈逊功圣文仁德宪慈显孝皇帝崇宁四年（辽乾统五年）
　　春，正月，庚午朔，改熙河兰会路为熙河兰湟路。
　　丙戌，筑谿哥城。
　　庚寅，辽以辽兴军节度使常格为北府宰相。
　　壬辰，诏察诸路监司贪虐者，论其罪。
　　乙未，尚书省言：“水磨茶场系元丰旧法，不可罢。欲并存留，但罢官差人动磨，召磨户六十户，承认岁课三十万缗，每月均纳。”从之。
　　丙申，诏：“京畿路改置转运使、提点刑狱官。”
　　知枢密院事蔡卞罢。卞以兄京晚达而位在上，致己不得相，故二府政事，时有不合。至是京将用童贯为陕西制置使，卞言不宜用宦者，必误边计。京于帝前诋卞，卞求去，遂出知河南府。
　　立武学法。
　　丁酉，秦凤蕃落献邦、潘、叠三州。以童贯为熙河兰湟秦凤路经略安抚制置使。
　　二月，癸卯，辽主微行视民疾苦。
　　乙巳，筑御谋城。
　　丙午，辽主如鸳鸯泺。
　　己酉，中书省言：“《周官》宫伯掌王宫之士庶子。盖王宫之内有士庶子为卫，而士庶子者，非王族则功臣之世，故休戚一体，上下亲而内外察。逮汉以郎执戟宿卫殿中，举衣冠子弟充选；至唐遂分三卫、五府，其法详密。今殿庭设仗，悉以禁旅。宜仿古立三卫郎一员，三卫中郎为之二，文武各一员，博士二员，主簿一员。亲卫府郎十员，中郎十员；勋卫府亦如之；翊卫府郎二十员，中郎二十员。亲卫立于殿上两帝，勋卫立于朵殿，翊卫立于两阶卫士之前。三卫官并以勋戚亲兄弟子孙试充；直退，皆入府诵书，各占一经，一月一私试，季一公试；习武艺者许赴武学。”从之。
　　甲寅，以尚书左丞张康国知枢密院事，兵部尚书刘逵同知枢密院事，吏部尚书何执中为尚书左丞。
　　乙卯，班方田法。
　　庚申，诏：“西边用兵，法能招羌人者，与斩级同赏。”
　　壬戌，升赵州为庆源军。
　　甲子，雨雹。
　　乙丑，改三卫郎为三卫侍郎。
　　闰月，壬申，复元丰铨试断案法。
　　令州县仿尚书六曹分六案。
　　夏屡遣使请昏于辽，至是辽封族女为成安公主，嫁夏国王李乾顺。
　　甲申，置陕西、河东、河北、京西监，铸当二夹锡铁钱。自太祖以来，闽、蜀、陕西多用铁钱，每十文当铜钱一文。至是河东转运判官洪中孚言：“辽、夏以铁钱为兵器，若杂以锡铅，则脆而不可用，请改铸之。”故有是诏。
　　河西节度使赵怀德来降。己丑，御端门受之，授感德军节度使，封安化郡王。
　　壬辰，曲赦熙河兰湟路。
　　诏：“知大名府吕惠卿提举洞霄宫。”惠卿再上表乞弟谅卿出籍，表词有“明昭先烈，以推美于泰陵；阔略微文，用保全于蔡邸。”言者论其引谕失当，特责之。
　　三月，壬寅，置青海马监。
　　甲辰，以赵挺之为尚书右仆射兼中书侍郎。
　　丙午，诏建古王砦为怀远军。
　　庚戌，提举洞霄宫吕惠卿，特令致仕。
　　戊午，蔡京言九鼎告成，诏：“于中太一宫之南为九殿以奉安，各周以垣，上施睥睨，墁以方色之土，外筑垣环之，名曰九成宫。中央曰帝鼐，其色黄，祭以土王日，为大祠，币用黄，乐用宫架。北方曰宝鼎，其色黑，祭以冬至，币用皁。东北曰牡鼎，其色青，祭以立春，币用皁。东方曰苍鼎，其色碧，祭用春分，币用青。东南曰风鼎，其色绿，祭以立夏，币用绯。南方曰彤鼎，其色紫，祭以夏至，币用绯。西南方曰阜鼎，其色黑，祭以立秋，币用白。西方曰皛鼎，其色赤，祭以秋分，币用白。西北曰魁鼎，其色白，祭以立冬，币用皁。八鼎皆为中祠，祭飨用素馔。其乐舞，帝鼐奏《嘉安之曲》，八鼎皆奏《明安之曲》。”帝鼐铭御制，八鼎铭命京为之。
　　枢密院言，鄜延路经略司奏已收复银州，乞赐名，诏依旧。
　　先是陶节夫议出师城银州，官属皆不愿从，至有引水洛事争者，又曰：“夏人东出，不过至麟府，此去不逾旬，奈何？”节夫曰：“我计之熟矣，夏人必西趋泾原，诸君不我从，我当以二子与士卒同死生。”遂选耿彦端为都统制，而节夫二子随行。疾驱至银州，夏众来拒者犹万人。我师既陈，一击而败，遂城之，五日而毕。夏人果趋泾原，扰萧关筑事。洎闻城银州，亟引兵来争，城成已几月矣，遂遁去。事闻，节夫、彦端各迁一官。
　　乙丑，诏：“州县属乡聚徒教授者，非经书子史毋习。”
　　丁卯，牂牁、夜郎首领以其地内附。
　　是月，夏人攻塞门砦。
　　夏，四月，辛未，辽使枢密直学士高端礼来聘，为夏人请罢兵也。
　　戊寅，夏人寇临宗砦。
　　辛巳，诏：“诸路走马承受毋得预军政及边事。”
　　甲申，辽主射虎于炭山。
　　己丑，夏人寇顺宁砦，鄜延路第二副将刘延庆击破之；复攻湟州北蕃市城，知州辛叔献等击却之。
　　五月，戊申，除党人父兄子弟之禁。
　　壬子，遣王戬报聘于辽。
