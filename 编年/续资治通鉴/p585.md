<!-- { "loadSidebar": true } -->
　　十二月，庚午，杀江淮行省平章政事阿里布、右丞雅克特穆尔、左丞崔斌。斌既发阿哈玛特奸蠹，海内称快。未几，斌迁江淮行省左丞，阿哈玛特虑其害己，乃奏遣布拉噶达尔、刘思愈检核江南行省钱谷，诬构斌与阿里布等盗官粮四十七万石，因奏罢宣课提举司及擅易命官八百馀员，自分左右司官，铸银铜印。命都事刘正等往案，狱弗具，复遣参政张澍等杂治之，竟置三人于死。斌有文学，达政术，副阿尔哈雅取荆湖、广海，屡建大功，多所全活。太子闻杀斌，方食，投箸恻然，遣使止之不及。天下闻而冤之。
　　辛未，高丽国王王暙，领兵万人，水手万五千人，战船九百艘，粮十万石，出征日本，给右丞洪俊奇等战具，高丽国铠甲战袄。谕诸道：“征日本兵取道高丽，毋扰其民。”
　　癸酉，以高丽国王王暙为中书右丞相。
　　乙酉，淮西宣慰使昂吉尔请以军士屯田，阿达哈等以发民兵非便，宜慕民愿耕者耕之，且免其租三年，从之。
　　鄂勒哲图既破陈吊眼，复与副帅高兴讨陈桂龙等，直抵其壁。贼乘高瞰下，人莫敢进，兴命人挟束薪蔽身，进至山半，弃薪而退，如是六日，诱其矢石殆尽，乃爇薪焚栅，斩首二万级。桂龙遁走入畲洞。
　　甲午，大都重建太庙成，自旧庙奉迁神主于祏室，遂行大享之礼。
　　丙申，敕镂板印造帝师帕克斯巴新译《戒本》五百部，颁降诸路僧人。
　　敕：“擅据江南逃亡民田者，罪之。”
　　是岁，改建宁、雷州、廉州、化州、高州为路，以肇庆路隶广南西道。
　　赈巩昌、常德路饥民，仍免其徭役。
　　　　 ○世祖圣德神功文武皇帝至元十八年（辛巳，一二八一年）
　　春，正月，辛丑，召阿喇罕、囊嘉特赴阙受训，谕以巴图，张珪、李庭留后，命实都、洪俊奇军陆行抵日本，兵甲则舟运之，所过州县给其粮食。用范文虎言，益以汉军万人。文虎又请马二千及回回包匠，帝曰：“战船安用此！”皆不从。
　　癸卯，发钞及金银付博啰，以给贫民。
　　丁未，敕：“江南州郡兼用蒙古、回回人，凡诸王位下合设达噜噶齐，并赴阙。”
　　丙辰，帝幸漷州。
　　癸亥，邵武民高日新据龙楼寨为乱，擒之。
　　二月，辛未，帝幸柳林。
　　乙亥，立上都留守司。
　　升叙州为路，隶安西省。
　　移潭州省治鄂州，徙湖南宣慰司于潭州，从湖广平章政事阿尔哈雅请也。
　　阿尔哈雅所定荆南、淮西、江西、海南、广西之地，凡得州五十八，峒夷山獠不可胜计，大率以口舌降之，未尝专事杀戮。又其取民，悉定从轻赋，民所在立祠祀之。
　　乙酉，改辉和尔断事官为北庭都护府。
　　丙戌，征日本军启行，诸将陛辞，帝曰：“有一事朕忧之，恐卿辈不和耳。范文虎，新降者也，汝等必轻之。”
　　先是翰林学士王磐，闻师行有期，入谏曰：“日本小夷，海道险远，胜之不武，不胜则损威，臣以为勿伐便。”帝震怒，谓非所宜言，且曰：“此在吾国法，言者不敕，汝岂有他心而然耶？”磐对曰：“臣赤心为国，故敢以言，苟有他心，何为从叛乱之地冒万死而来归乎！今臣年已八十，且无子嗣，他心欲何为耶？”明日，帝遣侍臣以温言慰抚，使无忧惧。后阅内府珍玩，有碧玉宝枕，因出赐之。
　　浙东饥，发粟赈之。
　　己丑，发肃州军民凿渠溉田。
　　福建省左丞蒲寿庚言：“诏造海船二百艘，今成者五十，民实艰苦。”诏止之。
　　乙未，皇后鸿吉哩氏崩。后性明敏，达于事机，国家初政，左右匡正，与有力焉。四集赛奏割京城外近地牧马，帝许之。后将谏，先阳责刘秉忠曰：“汝何不谏？若初定都时，以其地牧马则可，今军民分业已定，夺之，可乎？”事遂止。
　　后尝于太府监支缯帛表里各一，帝谓后曰：“此军国所需，非私家物，后何可得支！”后自是率宫人亲执女工，拘诸旧弓弦练之，缉为以制衣。宣徽字羊臑皮置不用，后取之，合缝为地毯。其勒俭有节而无弃物类如此。
　　宋亡，幼主入朝，后不乐。帝曰：“江南平，自此不用兵甲，人皆喜之，尔何独不乐？”后曰：“自古无千岁之国，毋使吾子孙及此则幸矣！”帝以宋府库物置殿庭，召后视之，后一视而反。帝遣宦者追问后何欲，后曰：“宋人贮蓄以贻子孙，子孙不能守而归于我，我又何忍取之！”
　　宋太后全氏至京，不习风土，后奏请令回江南，帝不允。至三奏，帝乃答曰：“尔妇人，无远虑，若使之南还，或浮言一动，即废其家，非所以爱之也。即爱之，但时加存恤可矣。”后退，益厚待之。
　　丙申，帝还宫。以中书右丞、行江东道宣慰使阿喇罕为中书左丞相，行中书省事；江西道宣慰使兼招讨使页特密实参知政事，行中书省事。
　　以辽阳、懿、盖、北京、大定诸州旱，免今年租税之半。
　　遣皇太子行边，复以巴延佐之。帝谕太子曰：“巴延才兼将相，忠于所事，故俾从汝，毋以常人遇之也。”
　　三月，戊戌，国子祭酒致仕许衡病革。会家人祀先，衡曰：“吾一日未死，宁可不有事于祖考！”起，奠献如仪，既彻而卒，年七十三。衡善教，其言煦煦，虽与童子言，如恐伤之，故所至无贵贱、贤不肖皆乐之。服其教者，如金科玉条，终身不敢忘。或未尝及门，传其绪馀而折节力行者，往往有之。后赠司徒，追封魏国公，谥文正。
　　辛酉，立登闻鼓院，许有冤者挝鼓以闻。
　　夏，四月，癸酉，复颁中外官吏俸。
　　辛巳，通、泰二州饥，发粟二万馀石赈之。
　　五月，甲辰，遣使赈瓜、沙州饥。己酉，禁瓜、沙州为酒。
　　庚申，严鬻人之禁，乏食者量加赈贷。
　　六月，丙寅，敕：“谦州织工贫甚，以粟给之，其所鬻妻子，官与赎还。”
　　己卯，以顺庆路肃四川东道理慰使。
　　日本行省臣遣使言：“大军驻巨济岛至对马岛，获岛人，言太宰府西六十里旧有戍军，已捣其虚。”诏曰：“军事卿等当自权衡之。”
　　庚寅，以阿喇罕有疾，诏阿达哈统率军马征日本。
　　壬辰，以中书左丞呼图特穆尔为中书右丞，行中书省事；御史中丞、行御史台事呼喇出为中书左丞行尚书省事。
　　秋，七月，己亥，阿喇罕卒于军。
　　庚戌，以松州知州市萨图格前后射虎万计，赐号“万虎将军。”
　　辛酉，索多征占城，赐驼篷以避瘴毒。
　　八月，甲子朔，招讨使方文言择守令、崇祀典、戢奸吏、禁盗贼、治军旅、奖忠义六事，诏廷臣及诸老议举行之。
　　庚午，蒙古岱为中书右丞，行中书省事。
　　壬辰，诏：“征日本军回，所在官为给粮。”
　　先是，命阿达哈代阿喇罕分戍三海口，就招海中馀寇。未至而实都、洪俊奇、范文虎、李庭、金方庆等已航海至平壶岛，遇飓风，败舟，诸将各择坚舰乘之，弃士卒十馀万于五龙山下。众推张百户者为帅，方伐木作舟为归计，日本觇知之，尽杀蒙古、高丽、汉人，谓新附军为唐人，不杀而奴之，十万之众，得逃还者三人而已。文虎部将楚鼎，别率千馀人渡海，亦遭风坏舟。鼎挟破船板，漂流三昼夜，至一山，会文虎船，因得达高丽之金州合浦，屯驻散兵，漂泛渐集，遂率之以归。
　　闰月，癸巳朔，阿达哈请以戍三海口军击福建贼陈吊眼，诏以重劳，不从。
　　丙午，帝至自上都。
　　丁巳，括江南户口税课。
　　壬戌，两淮转运使阿喇卜丹，坐盗官钞及和买马匹，格朝廷宣命，又以官员所佩符擅与家奴往来贸易，伏诛。
　　京兆等路岁办课额，自一万九千锭增至五万四千锭。九月，癸未，阿哈玛特尚以为未实，欲发使覆之。帝曰：“阿哈玛特何知！”事遂止。
　　签江南、浙西道提刑按察司事高源，劾常州达噜噶齐马恕夺民田及他不法事，恕惧，赂阿哈玛特，以他事诬源。既系狱，一日忽释之，莫知所出。先是，源所居邻里素知源事母至孝，闻源坐非辜，悉诣阿哈玛特曰：“源孝子也，非但我知之，天必知之。况媒孽之罪非实，若妄杀人，悖天不祥。”阿哈玛特亦感悟，源得不死。
　　少府为诸王昌图建宅于太庙南，太常丞田忠良，往仆其柱。少府奏之，帝问忠良，对曰：“太庙前岂诸王建宅所耶？”帝曰：“卿言是也。”又奏曰：“太庙前无驰道，非礼也。”即敕中书辟道。国制，十月上吉，有事于太庙，或请牲不用牛，忠良奏曰：“梁武帝用面为牺牲，后如何耶？”从之。忠良，中山人也。
　　冬，十月，乙未，享于太庙，贞懿圣顺昭天睿文光应皇后祔。
　　丙申，募民屯田淮西。
　　乙亥，降诏谕安南国，立日烜之叔遗爱为安南国王，仍发新附军千人卫送入安南。
　　帝方信桑门之教，诏枢密副使张易等参校道书。易等言《道德经》为老子所著，馀皆后人伪撰。己酉，诏悉焚之。
　　立行中书省于占城，以索多为右丞，刘深为左丞。
　　兵部侍郎额密实参知政事。
　　庚戌，敕以海船百艘、新旧军及水手合万人，期以明年正月征海外诸番，仍谕占城郡王给军食。
　　壬子，用和尔果斯言，于扬州、隆兴、鄂州、泉州四省置蒙古提举学校官各二员。
　　癸丑，皇太子至自北边。左谕德李谦尝为太子陈十事：曰正心，曰睦亲，曰崇俭，曰几谏，曰戢兵，曰亲贤，曰尚文，曰定律，曰正名，曰革弊。
　　漳州盗陈吊眼，聚众十万，连五十馀寨，扼险自固。高兴攻破十五寨，吊眼走保千壁岭，兴上至山半，诱与语，接其手，掣下，擒斩之，漳境悉平。甲子，敕诛吊眼馀党，并收其兵仗，系送京师。
　　己巳，高丽国金州等处，置镇边万户府以控制日本。
　　高丽国王请完滨海城，防日本，不允。
　　十二月，甲午，以昂吉尔岱为中书右丞相。
　　己亥，罢日本行中书省。
　　丁未，议选侍卫军万人，练习以备扈从。
　　癸丑，免益都、淄、莱、宁海开河夫今年租赋，仍给其佣直。
　　是岁，改漳州为路。
　　保定路清苑县水，平阳路松山县旱，高唐、夏津、武城等县蟊害稼，并免今年租，计三万六千馀石。
　　蜀初定，帝闵其地久受兵，百姓伤残，择近臣抚安之，以东宫典文书伊彻尔辉为嘉定路达噜噶齐。时方以辟田、均贼、弭盗、息讼诸事课守令，伊彻尔辉奉诏甚谨，民安之，使者交荐其能。
