<!-- { "loadSidebar": true } -->
　　南唐主定计迁都南昌，立吴王从嘉为太子，留金陵监国。以右仆射严续知枢密院事，汤悦佐之。舟行过当涂，大宴。至宋家洑，暴风飘御舰几至北岸。翌日，从官皆乘轻舟奔问。
　　壬申，命给事中范阳刘载浚五丈渠，通东方之漕。帝谓侍臣曰：“烦民奉己之事，朕必不为。开导沟洫以济京邑，盖不获已耳。”
　　癸酉，权知贡举窦仪奏进士张去华等合格者十一人。
　　荆南高保勖进黄金什器。
　　丁丑，南唐主遣使来贺长春节。己卯，命通事舍人王守贞使江南，劳南唐主迁都。
　　先是籓镇率遣亲吏视民租入，概量增溢，公取馀羡；符彦卿在天雄军，取民尤悉。帝于是遣常参官分主其事，乃出公粟赐彦卿以愧其心。
　　禁民二月至九月无得采捕弹射，著为令。
　　令：“文武官及百姓，自今长春节及它庆贺，不得辄有贡献。”
　　三月，南唐主至南昌。城邑迫隘，宫府营廨，十不容一二，力役虽烦，无所施巧，群臣日夜思归。南唐主北望金陵，郁郁不乐，欲诛始谋者，澄心堂承旨秦承裕，常引屏风障之。枢密副使、给事中唐镐惭惧，发疡卒。
　　丙申，内酒坊火。坊与三司接，火作之夕，役夫突入省署盗官物。帝以酒坊使左承规等纵其为盗，斩役夫三十八人，承规等皆弃市。
　　辛亥，以雄武节度使兼中书令太原郡王王景为凤翔节度使，充西面沿边都部署。景起兵伍，性谦退，每朝廷使至，虽卑位皆尽礼。或言：“王位崇，不宜自损抑。”景曰：“人臣重君命，固当如此，我惟恐不谨耳。”至是自秦州来朝，帝优待之，宴赐加等，复遣镇凤翔。
　　北汉侵麟州，防御使杨重勋击走之。重勋，本名重训，避周帝讳，改今名。
　　辽司徒乌哩质子迭喇格，诬告其父谋反，复祚乘传及杀行人；以其父请，杖而释之。
　　癸亥，帝步自明德门，幸作坊宴射，酒酣，顾前凤翔节度使临清王彦超曰：“卿曩在复州，朕往依卿，卿何不纳我？”彦超降阶顿首曰：“当时臣一刺史耳，勺水岂可容神龙乎！使臣纳陛下，陛下安有今日！”帝大笑而罢。闰月，甲子朔，彦超上表待罪，帝遣使慰抚之，因谓侍臣曰：“沉湎于酒，何以为人！朕或因宴会至醉，经宿未尝不悔也。”侍臣皆再拜。
　　殿前都点检、镇宁军节度使慕容延钊罢为山南西道节度使，侍卫亲军都指挥使韩令坤罢为成德节度使。自是殿前都点检遂不复除授。
　　辽主如潢河。
　　丁丑，金、商、房三州民饥，遣使赈之。
　　是春，令长吏课民种植，每县定民籍为五等。第一种杂木百，每岁减二十为差；桑、枣半之。男女十岁以上，人种韭一畦，阔一步，长十步。无井者，邻伍为凿之。令佐以春秋巡视其数；秩满赴调，有司第其课而为之殿最。又诏：“自今民有逃亡者，本州具户籍顷亩以闻，即检视之，勿使亲邻代输其租。”
　　夏，四月，癸巳朔，日有食之。
　　甲午，诏检田使、给事中常准夺两官。先是馆陶民郭贽，诣阙诉检田不均，诏令它县官案视，所隐顷亩皆实。帝怒，责准，本县令程迪，决杖流海岛。
　　壬寅，诏：“先代帝王陵寝，令所属州府遣近户守视；前贤冢墓堕坏者，即加修葺。”
　　己未，商河县令李瑶，坐赃杖死；左赞善大夫申文纬，奉使案田，不能举察，除籍。帝深恶赃吏，以后内外官赃罪，多至弃市。
　　汉初，犯私曲者弃市；周令至五斤死。帝以其法尚峻，庚申，诏：“民犯私曲十五斤，以私酒入城至三斗者，始处极典，其馀罪有差。”又以前朝盐法太峻，定令：“官盐阑入禁地贸易至十斤，煮碱至三斤者，乃坐死。民所受蚕盐入城市，三十斤以上者，奏裁。”
　　是月，辽主射鹿，不视朝。
　　五月，癸亥朔，帝御崇元殿受朝。以皇太后疾，赦杂犯死罪以下。
　　乙丑，诏司天少监洛阳王处讷等重核《钦天历》。先是《钦天历》成，处讷私谓王朴曰：“此历不久即差。”亦指其当差处以示朴，朴深然之。
　　初，周世宗命国子司业兼太常博士洛阳聂崇义详定郊庙礼器，崇义因取三礼旧图，考正同异，列为新图二十卷，至是来上，诏加褒赏，仍命太子詹事汝阴尹拙集儒臣参议。拙多所驳难，崇义复引经解释，乃悉以下工部尚书窦仪，裁处至当，颁行。
　　甲戌，令殿前、侍卫司及诸州长吏阅所部兵骁勇者，升其籍，老弱怯懦者去之。初置剩员，以处退兵。
　　乙亥，辽司天王白、李正等进历。先是晋天福中，司天监马重绩奏上乙未元历，号《调元历》。及太宗灭晋入汴，收百司僚属、技术、历象，迁于中京，辽始有历。白等所进，即《调元历》也。白，蓟州人，明天文，善卜筮，晋司天少监，太宗入汴得之。
　　丁丑，诏以安邑、解县两池盐给徐、宿、郓、济之民。先是数郡皆食海盐，溯流而上，其费倍多，故厘革之。
　　己卯，罢常参官序迁法。旧制皆以岁月序迁，帝谓宰相曰：“是非循名责实之道。”会监门卫将军魏仁涤等治市征有羡利，并诏增秩，自是不以序迁矣。
　　庚寅，供奉官李继昭坐盗卖官船弃市。
　　诏：“诸州勿复调民给传置，悉代以军卒。”
　　五代以来，州郡牧守多武人，任狱吏，恣意用法。时金州民有马汉惠者，杀人无赖，闾里患之，其父母及弟共杀汉惠；防御使仇超、判官左扶悉按诛之。帝怒超等持法深刻，并除名，流扶海岛。自是人知奉法。
　　六月，甲午，皇太后杜氏崩于滋德殿。后聪明有智度，每与帝参决大政，犹呼赵普为书记，尝劳抚之曰：“赵书记且为尽心，吾儿未更事也。”尤爱光义，每出，辄戒之曰：“必与赵书记偕行。”疾革，召普入受遗命。后问帝曰：“汝自知所以得天下乎？”帝呜咽不能对。后曰：“吾方语汝以大事，而但哭邪？”问之如初。帝曰：“此皆祖考及太后馀庆也。”后曰：“不然。正由柴氏使幼儿主天下，群心不附故耳。汝与光义皆吾所生，汝後当传位汝弟。四海至广，能立长君，社稷之福也。”帝顿首泣曰：“敢不如太后教！”因谓普曰：“汝同记吾言，不可违也。”普即就榻前为誓书，于纸尾署曰“臣普记”。藏之金匮，命谨密宫人掌之。
　　己亥，群臣请听政，从之。庚子，以太后丧，权停时享。辛丑，见百官于紫宸殿。庚申，帝释服。
　　是日，南唐主景殂。先期，自书遗令，留葬南都之西山，累土数尺为坟，且曰：“违吾言，非忠臣孝子。”南唐主多才艺，好读书，在位慈俭，有君人之度。然自附为唐室苗裔，訹于斥大境士之说，及福州、湖南再丧师，知攻取之难，始议弭兵务农。尝曰：“兵可终身不用。”会周师大举，寄任多非其人，折北不支，至于蹙国降号，忧悔而殂。
　　壬戌，以太后殡，不受朝。
　　先是辽南京留守萧思温，以老人星现，乞行赦宥，辽主许之。草赦既成，留数月不出。翰林学士河间刘景曰：“唐制，赦书日行五百里，今稽期弗发，非也。”辽主亦不报。至是月，始赦。
　　秋，七月，南唐主丧归金陵。有司议梓宫不宜复入大内，太子从嘉不可，乃殡于正寝。从嘉即位，改名煜，尊母钟氏为太后。后父名泰章，易其号曰圣尊后。立妃周氏为国后。大赦境内。罢诸道屯田务，归本州县。先是南唐主用尚书员外郎李德明议，兴复旷土，为屯田，以广兵食，所使典掌者多非其人，侵扰州县，豪夺民利，大为时患。至是悉罢使职，委所属县令佐与常赋俱征，随所租入，十分赐一以为禄廪，民稍休息。
　　初，帝既克李筠及李重进，一日，召赵普问曰：“自唐季以来数十年，帝王凡易八姓，战斗不息，生民涂地，其故何也？吾欲息天下之兵，为国家计长久，其道何如？”普曰：“陛下言及此，天地人神之福也。此非它故，方镇太重，君弱臣强而已。今欲治之，惟稍夺其权，制其钱粮，收其精兵，则天下自安矣。”
　　时石守信、王审琦皆帝故人，各典禁卫。普数言于帝，请授以它职，帝曰：“彼等必不吾叛，卿何忧””普曰：“臣亦不忧其叛也。然熟观数人者，皆非统御才，恐不能制伏其下，万一军伍作孽，彼亦不得自由耳。”帝悟，于是召守信等饮，酒酣，屏左右谓曰：“我非尔曹力，不及此。然天子亦大艰难，殊不若为节度使之乐，吾终夕未尝高枕卧也。”守信等请其故，帝曰：“是不难知，居此位者，谁不欲为之！”守信等顿首曰：“陛下何为出此言？今天下已定，谁敢复有异心！”帝曰：“卿等固然，设麾下有欲富贵者，一旦以黄袍加汝身，汝虽欲不为，其可得乎？”守信等顿首涕泣曰：“臣等愚，不及此，惟陛下哀矜，指示可生之途。”帝曰：“人生如白驹过隙，所为好富贵者，不过欲多积金钱，厚自娱乐，使子孙无贫乏耳。卿等何不释去兵权，出守大籓，择便好田宅市之，为子孙立永远之业，多致歌儿舞女，日饮酒相欢，以终其天年！朕且与卿等约为婚姻，君臣之间，两无猜疑，上下相安，不亦善乎！”皆拜谢曰：“陛下念臣等至此，所谓生死而肉骨也。”明日，皆称疾请罢。帝从之，赏赉甚厚。庚午，以石守信为天平节度使，高怀德为归德节度使，王审琦为忠正节度使，张令鐸为镇宁节度使，皆罢军职；独守信兼侍卫都指挥使如故，其实兵权不在也。殿前副点检自是亦不复除云。
　　壬申，以光义行开封尹、同平章事，廷美为山南西道节度使。先是范质奏疏言：“光义、廷美皆品位未崇，典礼犹阙，乞并加封册，或列于公台，或委之方镇；皇子、皇女虽襁褓者，乞下有司，许行恩制。”故有是命。
　　质又言：“宰相者，以举贤为职，以掩善为不忠。窃见端明殿学士吕馀庆、枢密副使赵普，精通治道，经事霸府，历年滋深，皆公忠可倚任，乞授以台司，俾申大用。”帝嘉纳之。
　　是月，陈承昭塞隶、滑决河役成，赐钱三十万。
　　吴越自五月不雨至七月。
　　八月，甲辰，南唐桂阳郡公徐邈奉其主景遗表来上。嗣主煜请追复帝号，许之。旋谥景为明道崇德文宣孝皇帝，庙号元宗。
　　义武节度使、同平章事清苑孙行友，代兄方简镇易定俞八年，而狼山妖尼深意党益盛。帝初即位，行友不自安，累表乞解官归山，帝不许。行友惧，乃缮治甲兵，将弃其孥，还据山寨以叛。兵马都监叶继能密表其事，帝遣閤门使武怀节驰骑会镇、赵之兵，伪称巡边，直入定州。行友不之觉，既而出诏示之，令举族归朝，行友仓皇听命。既至，命侍御史李维岳即讯，得实，己酉，制削夺行友官爵，禁锢私第；取深意尸，焚之都城西北隅。
