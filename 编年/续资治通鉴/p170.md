<!-- { "loadSidebar": true } -->
　　于是龙图阁直学士兼侍讲卢士宗、天章阁待制兼侍读司马光议曰：“臣等谨按《礼》，天子七庙，三昭三穆，与太祖之庙而七。太祖之庙，百世不毁。其馀昭穆，亲尽则毁，示有终也。自汉以来，天子或起于布衣，以受命之初。太祖尚在三昭三穆之数，故或祀四世，或祀六世，其太祖以上之主，虽属尊于太祖，亲尽则迁。故汉元帝之世，太上庙王瘗于寝园。魏明帝之世，处士庙主迁于园邑。晋武帝祔庙，迁征西府君；惠帝祔庙，迁豫州府君。自是以下，大抵过六世则迁其神主。盖以太祖未正东向之位，故止祀一昭一穆；若太祖已正东向之位，则并三昭三穆为七世矣。唐高祖初祀四世，太宗增祀六世；及太宗祔庙，则迁洪农府君；高宗祔庙，又迁宣帝；皆祀六世，此前世之成法也。惟明皇立九室，祀八世，事不经见，难可依据。今若以太祖、太宗为一世，则大行皇帝祔庙之日，僖祖亲尽，当迁于西夹室。祀三昭三穆，于先王典礼及近世之制，无不符合，太庙更不须添展一室。”诏抃等再议。
　　于是复上议曰：“自唐至周，庙制不同，而皆七世。自周以上，所谓太祖，非始受命之主，特始封之君而已。今僖祖虽非始封之君，要为立庙之始祖。方庙数未过七世之时，遂毁其庙，迁其主，考三代之礼，未尝有此。汉、魏及唐一时之议，恐未合先王制礼之意。臣等窃以为存僖祖之室，以备七世之数，合于经传事七世之明文，而亦不失先王之礼意。”诏恭依。
　　戊寅，以翰林学士、权三司使蔡襄为修奉太庙使。襄乃以八室图奏御，又请广庙室并夹室为十八间；从之。
　　帝自感疾，即厌服饵，韩琦尝亲执药杯以进，帝不尽饮而却之，药污琦衣。太后亟出服赐琦，琦不敢当。太后曰：“相公殊不易。”皇子仲针侍侧，太后曰：“汝盍自劝之！”帝亦弗顾。
　　丁亥，诏：“今岁制科举人著作佐郎赵商等十七人权罢，将来到场，便赴秘阁就试。”商，安仁人。
　　以兵部郎中、权判大理寺陈太素知明州。太素任刑法二十馀年，朝廷有大狱，疑则必召与议。每临案牍，至忘寝食，大寒暑不变。子弟或止之，答曰：“囹圄之苦，其不堪甚于我也！”以耳疾，数求罢；执政以为任职，弗许；久之，乃出守。
　　癸巳，司马光上太后及帝疏曰：“皇帝圣体平宁之时，奉事皇太后，承顺颜色，宜无不如礼。若药石未效，而定省温清，有不能周备者，亦皇太后所宜容也。孔子曰：‘孝哉闵子骞！人不间于其父母昆弟之言。’盖言诚信纯至，表里著明，而它人不能间也。孟子曰：‘父子责善，贼恩之大者。’盖言骨肉至亲，正当以恩意相厚，不当较辎铢之是非也。伏望皇帝思孔子之言，皇太后无忘孟子之戒。万一奸人欲有开说，涉于离间者，当立行诛戮，以明示天下，使咸知谗佞之徒不能欺惑圣明也！”
　　帝初以忧疑得疾，举措或改常度，遇宦官尤少恩，左右多不悦者，乃共为谗间，两宫遂成隙。太后对辅臣尝及之，韩琦因出危言感动太后曰：“臣等只在外见得宫家，内中保护，全在太后。若官家失照管，太后亦未安稳。”太后惊曰：“相公是何言！自家更切用心。”琦曰：“太后照管，则众人自然照管矣。”同列为缩颈流汗。或谓琦曰：“不太过否？”琦曰：“不如此不得。”间有传帝在禁中过失事，众颇惑之，琦曰：“岂有殿上不曾错一语而入宫门即得许多错！琦固不信也。”传者亦稍息。
　　戊戌，山陵使韩琦奏：“山陵诸顿所调物过多，乞选朝臣一员付之计度。”乃命盐铁判官楚建中往裁其数。时三司使蔡襄总应奉山陵事，凡调度供亿皆数倍，劳费既广，已而多不用，议者非之。
　　帝疾既平，犹未御正殿。御史中丞王畴上疏曰：“今四方之人，翘足引首，倾耳注目，愿观新政者，累月于兹，而未御正殿以见群臣。议者皆谓圣躬既已平复，但以未经先帝卒哭，不忍视朝，此实天子之孝逾于高宗矣。今易月之期已在卒哭之外，惟引礼割情，顾思大谊，早御前殿，南面听政，赫然日升，万物咸睹，臣民之望也。”
　　秋，七月，乙巳，以侍御史吕诲为起居舍人、同知谏院。
　　辛亥，知谏院司马光言：“窃见诸路转运使、提点刑狱、知州、军事各遣亲属进贺表至京，朝廷不问官职高下，亲属远近，一例推恩，此盖国初承五代姑息籓镇之弊，后来因循不能革正。国家爵禄，本待天下贤才及有功效之人，今使此等无故受官，诚为太滥。今纵不能尽罢此等恩泽，其进表人若五服内亲，或乞等第受一官，其无服非亲属者，并量赐金帛罢去，庶几少救滥官之失。”同修起居注郑獬亦以为言，且曰：“昔真宗初即位，有事于南郊，旧例群臣皆得迁秩，而真宗以为侥幸太甚，遂命止加勋阶。真宗已尝革滥赏于南郊之初，则陛下亦宜绝缪恩于登极之后也。”执政谓已行之诏难于复改，遂寝其议。
　　壬子，初御紫宸殿，中书、枢密奏事。帝自六月癸酉不循殿，至是始见百官，感恸者久之。其后只日御前殿，双日御后殿，惟朔望则前后皆不御，至祔庙，始如故。
　　丙辰，夏主遣使来祭吊。其使者固求入对，弗许。谅衤乍所上表辄改姓李，赐诏诘之，令守旧约。司马光言：“闻夏国所遣使人，前日不肯门见，固求入对，朝廷不许，勒归馆舍。窃以陛下继统之初，蕃戎皆欲瞻望天表；又闻向曾不安，意谓未能视朝，所以敢尔桀黠。今陛下已御正殿，臣谓何惜紫庭数步之地，使之稽首拜伏，瞻仰清光！庶识陛下神武之姿，必能镇服四海。”
　　丁巳，辽使祭大行皇帝于皇仪殿，遂见帝于东厢。帝恸哭久之。使者言及大行，辄出涕。后数日，辽使辞于紫宸殿，命坐赐茶。故事，当赐酒五行，自是终谅閤，皆赐茶而已。
　　辽皇太叔重元与其子尼噜古，久萌逆志，会辽主猎于滦河之太子山，扈从诸官多重元之党，尼噜古遂欲因此窃发。戊午，雍睦宫使耶律良闻其谋，以辽主笃于亲爱，不敢遽奏，密言于太后。太后托疾，召辽主告之，且曰：“此社稷大事，宜早为计。”辽主诘良曰：“汝欲间我骨肉邪？”良曰：“臣若妄言，甘伏斧锧。陛下不早备，恐堕贼计。如召尼噜古不来，可卜其事。”辽主从其言，旋召南院枢密使耶律仁先告之，仁先曰：“此曹凶很，臣固疑之久矣。”辽主命仁先察捕之。仁先出，还顾曰：“陛下宜谨为之备。”尼噜古见使者来召，知事泄，羁使者于帐中，欲害之；使者以佩刀断帟而出，驰至行宫，以状闻，辽主始信。
　　尼噜古与萧呼敦遽招集其徒党，得四百人，奉重元将发，帐前雨赤如血，遂前趋帷宫。辽主仓卒欲往北、南院，仁先曰：“陛下若舍扈从而行，贼必蹑其后。且南、北大王心未可知，岂可往乎！”仁先子托卜嘉曰：“圣意不可违。”仁先怒，击其首。会宣徽使萧罕嘉努闻变驰至，执辔固谏，如仁先言，辽主悟，悉委仁先以讨贼事。仁先亟令环车为营，折行马作兵仗，率官属近侍三十馀骑阵柢互外。贼势甚锐，太后亦亲督卫士御之。及战，南府宰相萧德身先搏贼，摧其锋，贼众披靡。尼噜古跃马突出，近侍详衮阿苏射杀之，重元众稍退。仁先以五院部萧塔喇所居最近。亟召之，分遣人集诸军。
　　先是尼噜古广结徒党。而一时不能遽集。殿前都点检耶律萨喇图适在围场，闻乱，劫奚人猎夫来援，既至，闻尼噜古已死，大恸，谓重元曰：“我辈惟有死战，胡为若儿戏，自取灭亡！今行宫无备，乘夜劫之，大事可济。若俟明旦。彼将有备，安知我众不携贰邪！一失机会，悔将奚及！”萧呼敦曰：“仓卒中黑白不辨，若内外军相应，则吾事去矣。黎明而发，何迟之有！”重元听呼敦计，令四面巡警。是夜，呼敦率同党拥立重元，僭位号，呼敦自为枢密使。及旦，重元与呼敦、萨喇图暨其党统军使萧特里德、兴圣宫太保古迪、陈王特布等率奚人二千直犯行宫。会萧塔喇以援兵至，北面林牙耶律迪里亦赵援，耶律仁先曰：“贼势不能久，当俟其气沮攻之。”乃令耶律伊逊、萧德、萧罕嘉努、萧惟信、耶律良等分领宿卫及援师，背营而阵，乘间奋击，贼稍却。罕嘉努谕诸猎夫曰：“汝曹去顺效逆，徒取族灭。何若悔过，转祸为福！”猎夫皆投仗首服。贼党大溃，重元率数骑走。仁先等追杀二十馀里，阵斩萨喇图，禽特里德、古迪，杀之；呼敦单骑遁至十七泽，投水死。辽主握仁先手曰：“平乱，皆卿之功也！”
　　己未，辽主命捕诛逆党，以萧呼敦首助乱，诛其五子；词连其父陈王孝友，并诛之。前枢密使萧革以子为重元婿，预逆谋，凌迟死。革得幸两朝，恣为奸恶，至是始正典刑，闻者快之。
　　尼噜古所交结多不逞之徒，萧特里德少不羁，好射猎，以详衮从伐夏，失利还，旋获罪决大杖，削爵为民。及复用，遂附尼噜古。古迪好戏狎，不修绳检，膂力过人，善击鞠。萨喇图尤凶暴。尼噜古所与谋者皆此类，故速败。
　　庚申，重元北走大漠，度不能免，叹曰：“尼噜古使我至此！”遂自杀。
　　辛酉，辽主论定乱功，许王耶律仁先进封宋王，加尚父，为北院枢密使；辽主亲制文以褒之，复命画滦河战图以旌其功。赵王耶律伊逊进封魏王，为南院枢密使，以萧罕嘉努为殿前都点检，封荆王。萧惟信加太子太傅，并赐功臣号。萧德封汉王。耶律迪里遥授临海军节度使。宿卫官耶律托卜嘉等并加上将军。诸护卫及士卒，庖夫、弩手等四百馀人，各授官有差。以耶律良首告变，命籍横帐，擢汉人行宫都部署。
　　辽北府宰相姚景行方以疾告归，中道，闻重元乱，收集行旋，得三百馀骑，偕南府宰相杨绩勤王，比至，贼已平。辽主嘉其忠，赐以逆人财产。
　　癸亥，辽特布诉为重元所胁，命削爵，流镇州。
　　八月，庚辰，王珪议上大行皇帝谥曰神文圣武明孝，庙号仁宗。
　　辛巳，诏军头司引见公事如故。
　　司马光言：“人君之职，有三而已：量材而授官，一也；度功而加赏，二也；审罪而刑罚，三也。材有短长，故官有能否；功有高下，故赏有厚薄；罪有大小，故罚有轻重。此三者，人君所当用心也。
　　“伏见国家旧制，百司细事，如三司鞭一胥吏，开封府补一厢镇之类，往往皆须奏闻；崇政殿所引公事，有军人武艺国马刍秣之类，皆躬亲阅视。此盖国初权时之制，施于今日，颇伤烦碎。陛下龙兴抚运，圣政惟新，臣愚以为宜令中书、枢密院检详中外百司自来公事须申奏取旨及后殿所引公事，其间不系大体，非人君所宜躬亲者，悉从简省，委之有司。陛下养性安身，专念人君之三职，足以法天地之易简，致虞舜之无为，天下幸甚！”
