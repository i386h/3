<!-- { "loadSidebar": true } -->
　　辛亥，北使高景山还，至盱眙军，未就宴，泗州遣人报守臣周淙，称有金牌使来。邦人惊惧，谓金牌不时来，昨绍兴十一年有来传宣者，以军继之，即倾城奔走。宴罢，来使大怀正入馆，白袍红绶，腰悬金牌，乘马直造厅事，索香案，呼送伴使右司员外郎吕广问等令跪听，遂道金主旨，谓：“本欲八月迁都，令大臣奏宫殿修毕，欲以六月中旬前去南京，令送伴回，奏知本国也。”军民闻之，始释疑。然亦有夤夜提携奔窜，官司弗能禁。会朝廷亦下转运副使杨抗相度清野，民尤恐惧，自是淮南官吏老幼，悉往江南矣。
　　癸丑，诏罢教坊乐工，许自便。
　　乙卯，太尉、威武军节度使、镇江府驻答刂御前诸军都统制刘锜为淮南、江南、浙西制置使，节制诸路军马。
　　锜自顺昌之胜，金人畏之，下令，有敢言其姓名者，罪不赦。帝亦知其能，故有是命。
　　丙辰，不视朝，百官临于几筵殿，以次赴几筵殿门外进名奉慰。自是朔望皆如之。
　　浙西马步军副总管李宝入奏事，翼日，帝谓辅臣曰：“宝非常骁勇，兼其心术可以仗倚。朕素识其人，它日未易量。”
　　先是宝言：“连江接海，便于发舶，无若江阴，臣请守之。万有一不任，甘死无赦。”帝从之。宝即遣其子公佐与将官边士宁潜入金境伺动静。至是金谋益泄，复召问方略，宝言：“海道无险要可守，敌舰散入诸洋，则难以荡灭。臣止有一策出百全。”帝问：“何如？”对曰：“兵之道，自战其地与战人之地不同。自战其地者，必生之兵也；战人之地者，必死之兵也；必生者易破，而必死者难却。今敌未离巢穴，臣仰赁天威，掩出不意，因其惊扰而疾击之，可以得志。”帝曰：“善！”问：“所总舟几何？”曰：“坚全可涉风涛者，得百二十，皆旧例所用防秋者。”“所总人几何？”曰：“三千。止是二浙、福建五分弓弩手，非正兵也。旗帜器甲，亦已粗备。事急矣，臣愿亟发。”陛辞，赐宝带、鞍马、尚方弓刀戈甲之属及银绢万数，以为军实。
　　戊午，渊圣皇帝大祥，帝易禫服。
　　庚申，禫祭。
　　夜，彗出于角。
　　壬戌，金主次南京近郊，左丞相张浩率百官迎谒。是夜，大风坏承天殿鸱尾。癸亥，金主备法驾入南京，奏太后居宁德宫。太后使侍婢高福娘问金主起居，金主幸之，使伺太后动静，凡太后动止，事无大小，悉以告，福娘复增饰其言，由是嫌隙益深。
　　丙寅，诏许淮南诸州移治清野。
　　戊辰，右朝散大夫徐徐仿为敷文阁待制、枢密都承旨、假资政殿大学士、左大中大夫、醴泉观使，充金起居称贺使。庚午，武翼大夫、贵州刺史、权知閤门事、充金起居称贺副使张抡，落阶官，为文州刺史。
　　是月，金使枢密使布萨思恭等将兵一万讨契丹诸部。
　　秋，七月癸酉朔，温州进士王宪，特补承节郎，充温州总辖海船。
　　先是降空名告身六十道，下温、福诸郡造海舟，宪献策请用平阳莆门寨所造巡船为式，每舟阔二丈有八尺，其上转板坦平，可以战斗。诏用其言，遂有是命。
　　癸未，宰相陈康伯率百官为孝慈渊圣皇帝请谥于南郊，谥曰恭文顺德仁孝，庙号钦宗。
　　丙戌，右朝奉郎、通判楚州徐宗偃献书宰执，言：“山阳俯临淮海，清河口去郡五十里，实南北必争之地。我得之，则可以控制山东；一或失守，彼即长驱先据要害，深沟高垒，运山东累年积聚，调拨重兵，使两淮动摇，我将何以捍御！自北使奏请，意欲败盟，人情汹惧，莫知死所。及朝廷除刘锜为五路制置，分遣军马渡江，边陲肃静，民赖以安。山东之人，日有归附之意，沿淮一带，自北而来者，昼夜不绝，不容止约。若朝廷速遣大兵，且命刘锜或委本州守选差有心力人，明示德音，诱以官爵，谓得一州或一县与官资，使之就守其地，其馀招诱自百人、千人至万人，受赏有差，将见一呼响应，山东悉为我有。若大军未至，彼怀疑贰，未肯就招，招之亦未必能守，适足以贻边患。至于合肥、荆、襄，命大将分占形势，觇逻其实，随机应变，以为进讨不计，恢复中原，可立而待。”
　　先是涟水县弓手节级董臻者，私渡淮见宗偃，言山东人久困暴敛，日欲归正，若士马一动，悉皆南来，宗偃出己俸厚赠之。是月初，臻果率老幼数百人来归。宗偃言于朝，未至，会知枢密院事叶义问遣武义郎焦宣来谕意，俾招收之。守臣王彦容怒不自己出，乃言臻不愿推恩。宗偃因遗义问书，言：“旬日以来，渡淮之人，昼夜不止，涟水为之一空，临淮县民亦源源而来不绝。泗州两遣人谕盱眙，令关报本州约回，有死不肯复去数万人，理宜优恤。然非有大军弹压，得之亦不为用。”乃补臻承节郎，仍令淮东副总管李横以镇江都司两将之兵往楚州屯驻。
　　丁亥，金以左丞相张浩为太师、尚书令，以司徒大兴尹萧玉为尚书左丞相，吏部尚书白彦恭为枢密副使，枢密副使赫舍哩志宁为开封尹，武安军节度使图克坦恭为御史大夫。
　　戊子，左中大夫、同知枢密院事周麟之与在外宫观。宰执进呈台谏疏章，帝曰：“为大臣，临事辞难，何以率百僚！”乃有是命。庚寅，复责授左朝奉大夫、秘书监、分司南京，筠州居住。
　　初，帝命池州诸军都统制李显忠，择淮西地利为固守之计。至是显忠言：“淮北平夷，别无险阻，惟枞杨镇北二十五里中坊净严寺依峡山口一带，地里冲要，可以屯驻。请于八月初，分遣半军，过江屯驻。显忠躬亲往来，伺其动息，即全军渡江，观敌所向，随机决战。”从之。
　　壬辰，徐仿等至盱眙军，金主已遣翰林侍讲学士韩汝嘉至泗州待之。是日，平旦，泗守臣富察图穆遣人至盱眙，言：“韩侍讲带金牌到，欲见国信使副宣谕。”巳刻，仿遣通事传告，中流相见。俄而汝嘉已登舟渡淮，仿欲就岸口亭子相见，汝嘉即与徒八人驰马径入宴馆，仿与副使张抡皆大惊，朝服以待。汝嘉入馆，阖其扉，守臣周淙即馆外穴壁以窥。
　　汝嘉令仿、抡跪于庭下，声称有敕，遂言曰：“自来北边有蒙古达勒达等，从东昏时数犯边境，自朕即位，已久宁息。近准边将屡申，此辈又复作过，比前生聚尤甚，众至数十万，或说仍与夏通好。若不即行诛戮，恐致滋蔓。重念祖宗山陵尽在中都，密迩彼界，是以朕心不安。以承平日久，全无得力宿将可委专征，须朕亲往以平寇乱，故虽宫室始建，方此巡幸，而势不可留。已拟定十一月间亲临北边，用行讨伐，然一二年却当还此。今闻有使称贺，本欲差人远迓，如其入见。缘近者国信使副高景山、王全等传旨，召一二近上官位，有所宣谕。今卿等非所召之人，可便归国，即令元指官位人等前来，一就称贺，仍须九月初到阙。故兹宣示。”言毕，升堂，分宾主而坐。
　　仿战栗，张抡稍进而问曰：“蒙古小邦，何烦皇帝亲行？”汝嘉不能对。抡曰：“侍讲远来，口言有敕，本国君相何以为凭？乞书于纸，以俟闻奏。”汝嘉即索纸笔，书毕而去，仿等遗以缬帛、香茶，皆不受。
　　丙申，命参知政事杨椿恭篆圣文仁德显孝皇帝谥宝。
　　是月，金大括境内骡马，杀亡辽耶律氏、宋赵氏子男凡百三十馀人。
　　金主尝因赐群臣宴，顾谓左丞相萧玉曰：“卿尝读书否？”玉曰：“亦尝观之。”中宴，金主起，即召玉至内閤，以《汉书》一册示玉。既而掷之曰：“此非所问也。朕欲与卿议事，今欲伐江南，卿以为何如？”玉曰：“不可。”金主曰：“朕视宋国，犹掌握间耳，何为不可？”玉曰：“天以长江限南北，舟楫非我所长。苻坚以百万伐晋，不能以一骑渡，是以知其不可。”金主怒，叱之使出。既而尚书令张浩因人奏事，金主杖浩，并杖玉，谓群臣曰：“浩大臣，不面奏，因人达语，轻易如此！玉以苻坚比朕，朕欲钉其舌而磔之，以玉有功，故隐忍耳。”
　　八月，辛丑朔，忠义人魏胜复海州。胜素负气，尝潜渡淮为商，至是率其徒数百人至海州，自称制置司前军，大兵且继至，海州遂降。
　　癸丑，金主弑其母太后图克坦氏。
　　初，布萨师恭赐第邻宁德宫，师恭屡得见太后。及师恭奉命讨契丹诸部，入辞太后，言：“国家世居上京，既徙中都，又自中都至汴京。今又兴兵涉江、淮伐宋，疲弊中国。我尝劝止之，不见听。契丹事复如此，奈何？”侍婢高福娘以告金主。金主疑太后有异图，召点检大怀忠等，戒之曰：“汝等见太后，但言有诏，令太后跪受，即击杀之。”太后方摴蒱，怀忠至，令太后跪受诏，太后愕然，方下跪，遽从后击之，仆而复起者再，乃缢杀之。金主命焚尸于宫中，弃其骨于水。封福娘为郧国夫人，且许立为妃。
　　甲寅，浙西马步军副总管李宝，以舟师三千人发江阴。
　　先是宝自行在还，即谋进发，军士争言西北风力尚劲，迎之非利，宝下令：“大计已定，不复可摇，敢有再出一语者斩！”遂发，徽猷阁直学士、知平江府洪遵竭资粮器械济之。放苏州大洋，行三日，风怒甚，舟散漫不得收。宝慷慨谓左右曰：“天欲以试李宝耶？此心如铁石不变矣！”即酹酒自誓，风亦随止。退泊明州关澳，追集散舟，不浃旬复故。而裨将边士宁自密州还，言魏胜已得海州矣，宝大喜，促其下乘机速发，而大风复作，波涛如山者经月，未得进。
　　乙卯，江淮制置使刘锜引兵屯扬州。
　　锜将渡江，以军礼久不讲，乃建大将旗鼓以行，军容整肃，江浙人所未见也。时锜方病，不能乘马，乃以皮穿竹为肩舆。镇江城中，香烟如云雾，观者填拥。
　　右奉义郎、通判楚州徐宗偃见锜，力陈两淮要害：“山阳密迩清河口，实为控扼之地，合肥扞蔽寿春。自古北军悉由涡口渡淮，彼或长驱，则两淮皆非我有。宜速遣精锐列戍，勿使敌得冲突。”锜疑未决。浙东副总管李横、浙西副总管贾和仲适白其事，皆共赞之。乃遣殿前司策应右军统制王刚以五千人屯宝应。
　　丙辰，金主杀其翰林直学士韩汝嘉。汝嘉自盱眙归，谏寝兵议和，金主曰：“汝与南宋为游说耶？”遂赐死。
　　丁巳，诏鄂州驻答刂御前诸军都统制田师中赴行在奏事。殿中侍御史杜莘老，言师中老而贪，士卒致怨，偏裨不服，临敌恐误国事，御史中丞、湖北、京西宣谕使汪澈亦言于帝，乃召之。寻以潭州观察使、知襄阳府吴拱为鄂州诸军都统制。
　　壬戌，徐仿、张抡自盱眙还行在。
