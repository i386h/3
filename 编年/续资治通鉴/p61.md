<!-- { "loadSidebar": true } -->
　　以吏部侍郎陈恕为尚书左丞，知开封府。恕在三司，前后逾十数年，利病条例，多所改创。其徙官也，尝荐寇准可用。及准为三司，即检其前后所改创事类为方册，其晓谕榜帖，悉以新版别书，赍诣恕第请署，恕一一为署之，不复辞，准拜谢去。故三司多循恕旧贯自准始。
续资治通鉴--●卷第二十四
●卷第二十四
　　　　【宋纪二十四】　起昭阳单阏七月，尽阏逢执徐十月，凡一年有奇。
　　　　 ○真宗膺符稽古神功让德文明武定章圣元孝皇帝咸平六年（辽统和二十一年）
　　秋，七月，甲辰，复并三司盐铁、度支、户部句院为一，命著作郎、直史馆陈尧咨兼判之。
　　己酉，辽供奉官李信来归。信言：“其国中所管幽州汉兵，谓之神武、控鹤、羽林、骁武等，约万八千馀骑，其所署将帅，契丹、九女奚、南北皮室当真舍利及八部落舍利，山后四镇诸军约十万八千馀骑，内五千六百常卫契丹主，馀九万三千九百五十，即时南侵之兵也。其国境自幽州东行五百五十里至平州，又五百五十里至辽阳城，即所号东京者也。又东北六百里至乌惹国，又东南接高丽，又北至女真，东逾鸭江，即新罗也。”以信为供奉官，赐器币、冠带。
　　癸丑，太保兼中书令兗王元杰薨，追封安王，谥文惠。
　　甲寅，辽以奚府监军耶律实噜为南院大王。实噜魁岸，美容仪，与辽主同年生，辽主爱之。甫冠，补祗候郎君，未几，为宿直官。后为队帅，从耶律诺衮、萧达兰略地燕、赵有功，故有是擢。
　　八月，庚午，太白昼见。
　　辛未，原、渭等州言西蕃八部、二十五族纳质来归。
　　丙子，诏：“环庆秋田经寇践伤者，每顷赐粟十五斛；民被掠者，每口赐米一斛。”蠲免棣州民租十之三。
　　甲寅，徙莫州路部署石普屯顺安之西，与威虏军魏能、保州杨延朗、北平田敏掎角，以为防遏。
　　乙酉，准布部长朝于辽。
　　丙戌，高丽国王诵遣其户部侍郎李宣古来贡，且言：“晋割幽蓟以属契丹，遂直趋玄菟，屡来攻伐，求取无厌，乞王师屯境上为之牵制。”诏书优答。
　　九月，丙申，出内府缯帛市谷实边。
　　司空、平章事吕蒙正，凡七上表求退，甲辰，罢为太子太师，封莱国公。
　　癸丑，辽主如女河汤泉，改其名曰松林。
　　是秋，募近京强壮补禁卫，诏殿前都指挥使高琼阅习阵势，召近臣观之，行伍整肃。帝甚喜，谓琼曰：“昨日邨民，皆为精锐矣。”
　　冬，十月，丁巳朔，辽主驻七渡河。
　　甲子，静戎军王能奏：“于军城东新河之北开田，广袤相去皆五尺许，深七尺，状若连锁，东西至顺安、威虏军界，必能限隔戎马；纵或来侵，亦易于防捍。”仍以地图来上。帝召宰相李沆等示之，沆等曰：“沿边所开方田，臣寮累曾上言，朝廷继亦商榷，皆以难于设防，恐有奔突，寻即罢议。今专委边臣，渐为之制，斯可矣。乞并威虏、顺安军皆依此施行。且虑兴功之际，敌或侵轶，可选兵五万人分据险要，渐次经度之。”是日，诏静戎、顺安、威虏界并置方田，凿河以遏敌骑。
　　戊辰，辽以皇弟楚王隆祐为西南面招讨使。
　　戊寅，给军中传信牌。先是石普言：“北面抗敌，行阵间有所号令，遣人驰告，多失详审，复虑奸诈。请令将帅破钱而持之，遇传令则合而为信。”帝以为古者兵符既已久废，因命漆木为牌，长六寸，阔三寸，腹背刻字而中分之，置凿柄，令可合，又穿二窍，容笔墨，其上施纸札，每临阵则分而持之，或传令则署其言而系军吏之颈，至彼合契，乃署而复命焉。
　　邓州观察使钱若水卒。若水能断大事，事继母以孝闻。及卒，帝甚悼惜之，赠户部尚书，谥宣靖。特遣中使存问其母，赐白金五百两。
　　十一月，壬辰，辽故裕悦耶律休格之子道士怒、高九等谋叛，伏诛。
　　丙申，辽通括南院部民。
　　王继忠既见任于辽，从容进说曰：“窃观大朝与南朝为仇敌，每岁赋车籍马，国内骚然，未见其利。熟若驰一介，寻旧盟，结好息民，休兵解甲！为彼此之计，无出此者。”时太后春秋已高，颇然之。
　　己亥，阅捧日军士教三阵于崇政殿。
　　甲寅，有星孛于井、鬼，大如杯，色青白，光芒四尺馀，凡三十馀日没。帝谓宰相曰：“垂象如此，朕诞辰宜罢称觞之会，以答天谴。”李沆曰：“陛下克谨天戒，甚盛德也。其咎属臣等。至于华夷上寿，礼不可废。且边塞未宁，大兵在境，所虑物情罔测。”固请不已，乃许之。
　　十二月，甲子，诏求直言。
　　庚午，以李继隆为山南东道节度使。
　　辛未，右谏议大夫、史馆修撰田锡卒。
　　锡耿介寡合，慕魏征、李绛之为人，及居谏署，连上八疏，皆直言时政得失。将卒，命悉取平时封疏五十二奏焚之，曰：“直谏，臣职也；言苟获从，吾幸大矣，岂可留之以卖直邪？”自作遗表，劝帝以居安思危。帝览之恻然，谓宰相李沆曰：“田锡，直臣也，天何夺之速乎！自居位以来，尽心匪懈，如终如一，若此谏官，诚不易得。朝廷小有阙失，方在思虑，锡之奏章已至矣。不顾其身，惟国家是忧，孰肯如此！”壬申，优诏赠工部侍郎，以其子庆远、庆馀并为大理评事，给俸终丧。命有司录其事布告天下。
　　甲戌，万安太后不豫，诏求良医。
　　戊寅，赦天下，死罪降一等，流以下并释之，除五年逋租；万安太后不豫故也。
　　癸未，帝亲阅逋负名籍，释系囚四千一百六人，蠲赋八万三千。于是将肆赦改元，或谓蠲放数多，三司必以亏损国计为言，帝曰：“非理害民之事，朝廷决不可行。吝于出纳，固有司职也，要当使斯人实受上赐。”
　　辽罢三京诸道贡。
　　甲申，日加午，雷暴震。司天言占主国家发号布德未及黎庶，帝谓辅臣曰：“岂所议赦书小惠未遍，上天以雷警朕邪？今河北、关西，戍兵未息，民甚劳苦，而三司、转运使赋敛益繁。卿等宜悉取民弊，著为条目，大者随事减省，小者即为蠲免。又，诸道罪人情重者，顷令并家属赴阙，委弃资产，流离道路，深可怜悯，自今止送正身。臣寮负私过情轻、终身为累者，委刑部特与洗涤。其它卿等皆尽心谋求之。”
　　是岁，集贤学士、判院事陈恕卒。恕事母孝，母亡，哀慕过甚，不食荤茹，遂至羸瘠。起复视事，迁尚书左丞，权知开封府。恕已病，犹勉强亲职，数月增剧，表求馆殿之职，帝从之，诏太医诊疗。满百日，有司请停俸，不许，未几卒，恕精于吏治，深刻少恩，人不敢干以私。前后掌利柄十馀年，强力干事，胥吏畏服，有称职之誉。
　　　　 ○真宗膺符稽古神功让德文明武定章圣元孝皇帝景德元年（辽统和二十二年）
　　春，正月，丙戌朔，大赦，改元。
　　丁亥，辽主如鸳鸯泺。
　　乙未，以后宫刘氏为美人，杨氏为才人。刘氏，华阳人。帝初为襄王，谓左右曰：“蜀妇人多才慧，吾欲求之。”刘氏始嫁蜀人龚美，美携以入京，既而家贫，欲更嫁之。张旻时给事王宫，言于王，得召入，遂有宠。王乳母秦国夫人，性严整，不悦，固令王斥去，王不得已出置旻家，别筑馆居之。其后请于秦国夫人，得复召入，于是与杨氏俱封。美因改姓刘，为美人兄云。
　　丙申夜，京师地震。癸卯、丁未夜，京师地再震。帝谓宰相李沆曰：“坤道贵安静，京师震动若此，皆朕听览不明所致。”沆顿首引咎。
　　二月，乙卯朔，女真贡于辽。
　　丁巳，环庆、鄜延部署始知李继迁死，相继以闻，且言其子德明尚幼。辅臣等请降诏招谕德明及其部下，能相率归顺者，厚加爵赏。鄜延钤辖张崇贵先遗德明书，得其报，称未葬难发表章，乞就便具奏。崇贵以闻，帝乃赐德明诏谕意，且告以信人未至，故未遣便吊问也。
　　丙寅，辽南院枢密使邢抱朴卒。抱朴以儒术显，奉命甄别守令，大惬人望；两决滞狱，民无冤滥。诏辍朝三日。
　　辛酉，以河阳三城节度王显知天雄军府兼驻泊都部署。
　　戊寅，以太常卿张齐贤为兵部尚书。
　　冀、益、黎、雅州地震。
　　度支副使查道，儒雅迂缓，治剧非所长。与盐铁副使卞衮同候对，将升殿，衮遽出奏牍遣道同署，及帝询问，则事本度支，道素未省视，错愕不能对。己卯，罢职，道卒不自辨，亦无愠色。
　　夔州路转运使丁谓招抚溪洞夷人，颇著威惠，部民借留，凡五年不得代，乃诏谓举自代者，谓以国子博士薛颜为请。癸未，擢颜虞部员外郎、夔州路转运使，召谓入朝。
　　三月，丁酉，直祕阁黄夷简等上校勘新写御书，凡二万四千一百六十二卷。
　　万安皇太后疾未愈，帝亲调药饵，每对近臣，忧形于色，或稍加言，必流涕。以重赏购民间善医者，诏屡下。己亥，后崩于万安宫。辛丑，群臣请听政，三表，不允。乙巳，李沆等两诣宫门恳请，睹帝毁瘠过甚，继上五表，复诣宫门求见，言西北用兵，机务不可暂旷，帝不得已从之。
　　夏，四月，甲寅朔，上大行皇太后谥曰明德。
　　丙辰，邢州地震不止。
　　张崇贵屡请遣大臣至边议赵德明事。五月，甲申朔，以知永兴军府向敏中为鄜延路缘边安抚使。崇贵筑台于保安北十里许，召戎人所亲信者，与定盟约，经置大小，皆出崇贵，敏中实总其议焉。
　　丁卯，瀛州地震。
　　六月，丙辰，诏：“诸州民诣阙举留官吏，多涉徇私。自今官吏实有善政，候转运使举陈；如敢违越，其为首者论如律。”
　　帝密采群臣之有闻望者，得刑部郎中边肃，殿中丞鞠仲谋，司勋员外郎硃协，比部员外郎陈英、郝太冲、李玄，太常博士马景、何亮、周绛、谢涛、卫太素，国子博士陈昭度，太常丞崔端、高谨徽，秘书丞赵湘、张若谷、姜屿，殿中丞皇甫选、滕涉、陆元圭、李奉天，太子中允崔遵度，中舍曹度，将作监丞陈越，凡二十四人，内出其姓名，令閤门祗候，崇政殿再坐引对，外任者乘驿赴阙。每对，必往复绎其词气，或试文艺；多贴三馆职，或命为省府判官，或升其差使焉。
　　甲子，诏：“罢川、峡、闽、广州军承天节入贡。自今三千里外者悉罢之。”
　　先是帝召翰林学士梁颢夜对，询及当世台阁人物，颢曰：“晁迥笃于词学，盛元敏于吏事。”帝不答，徐问曰：“文行兼著如赵安仁者有几？”颢曰：“安仁材识兼茂，体裁凝远，求之具美，未见其比也。”既而颢卒，秋，七月，乙酉，以告制诰馀杭赵安仁为翰林学士。
