<!-- { "loadSidebar": true } -->
　　帝念雅克特穆尔拥戴之劳，既追封其三世，又命礼部尚书马祖常制文立石于北郊以昭其功；获谓未足以报，命独为丞相以尊异之。丁未，以巴延知枢密院事，依前太保、录军国重事。诏中书曰：“昔在世祖，尝以宰相一人总领庶务，故治出于一，政有所统。雅克特穆尔为右丞相，巴延既知枢密院事，左丞相其勿复置。凡号令、刑名、选法、钱粮、造作，一切中书政务，悉听雅克特穆尔总裁。诸王、公主、附马、近侍人员、大小诸司，敢有隔越闻奏，以违制论。”
　　戊申，中书省言：“旧制，正旦、天寿节，内外诸司各有贽献，顷者罢之。今江浙省臣言圣恩公溥，覆帱无疆，而臣等殊无补报，凡遇庆礼，进表称贺，请如旧制为宜。”从之。
　　征札实为应奉翰林文字，赐对奎章阁。帝问有所著述否，札实进所著《帝王心法》，帝称善，诏预修《经世大典》。以论议不合，求去，乃命奎章阁侍书学士虞集谕留之，札实坚以母老辞，遂赐币遣之。
　　辛亥，命市故瀛国公赵田，赐龙翔集庆寺，御史台言不必予其直，帝曰：“吾建寺为子孙黎民计，若取人田而不予直，非朕志也。”
　　赈茶陵等州饥。杭州火，恤之。
　　三月，甲寅，乖西纟玄蛮三千人入松梸山，烧沿边军营堡。
　　戊午，封皇子喇特纳达喇为燕王，立宫相府总其府事，雅克特穆尔领之。
　　廷试进士，赐特勒图、王文煜等九十七人及第、出身。
　　时宗籓暌隔，功臣汰侈，政教未立。帝将策士，虞集为读卷官，乃拟制策以进，首以劝亲亲、体群臣、同一风俗、协和万邦为问。帝不用。
　　命彰德路岁祭羑里周文王祠。
　　以河南行省平章奇珠为云南行省平章，八番、顺元宣慰使特穆尔布哈为云南行省左丞，从豫王由八番道讨云南。
　　己巳，议明宗升祔，序于英宗之上，视顺宗、成宗庙迁之例。
　　辛未，诸王伊苏台，部七百馀人入天山县，掠民财产，遣枢密院、宗正府官往捕之。
　　壬申，祔明宗神主于太庙。
　　夏，四月，壬午朔，命西僧作佛事于仁和殿，自是日始，至十二月终罢。
　　癸未，中书省言：“各官分及宿卫士岁赐钱帛，旧额万人，去岁增四千人，迩者增数益广，请依旧额为宜。”诏阿布哈雅裁省以闻。
　　壬辰，以所籍张珪诸子田四百顷赐大承天护圣寺。
　　辛丑，明宗皇后必巴实崩，皇后鸿吉哩氏与宦者拜珠谋杀之也。
　　壬寅，括益都、般阳、宁海间田十六万馀顷，赐大承天护圣寺。
　　乌蒙土官禄余杀乌撒宣慰司官吏，降于布呼。罗罗诸蛮俱叛，与布呼相应，平章特穆尔布哈为其所害。禄余以蛮所七百馀人拒乌撒、顺元界，立关固守。重庆五路万户，军至云南境，值罗罗蛮万馀人遇害，千户祝天祥等引馀众遁还。
　　戊申，诏江浙、河南、江西三省调兵二万，命诸王运图斯特穆尔及枢密判官洪浃将之，与湖广行省平章托欢会兵讨云南。
　　五月，戊午，帝御大明殿，雅克特穆尔率文武百官及僧道、耆老奉玉册玉宝，上尊号曰：“钦天统圣至德成功大文孝皇帝。”是日，改元至顺。
　　丁卯，翰林国史院修《英宗实录》成。
　　戊辰，帝如上都。将立燕王喇特纳达喇为皇太子，乃以托欢特穆尔乳母夫言，明宗在日，素谓太子非其子，黜之江南，驿召翰林学士阿林特穆尔、奎章阁学士乌图噜笃勒哲书其事于《托布齐延》，召虞集使书诏，播告中外。
　　是月，以浙东宣慰使陈天祐、湖广参知政事樊楫死于王事，赠封特加一级。龙兴张仁兴妻邹氏、奉元李郁妻崔氏以志节，汴梁尹华以孝行，皆旌其门。
　　六月，辛巳朔，雅克特穆尔言：“向有旨，惟许臣及巴延兼领三职。今赵世延以平章政事兼翰林学士承旨、奎章阁大学士，世延引疾以辞。”帝曰：“朕重老成人，其令赵世延仍视事中书，果病。无预铨选可也。”
　　丙申，大名路黄河溢。
　　庚子，知枢密院事库春贝、托克托穆尔及通政使齐尔噶朗等十人，以雅克特穆尔权势崇重，谋诛之。页特密实托密以变告雅克特穆尔；即率奇彻军掩捕，按问，并弃市，籍其家。
　　乙巳，罗罗斯土官撒加伯，合乌蒙蛮兵万人攻建昌县，云南行省右丞跃里特穆尔拒之，斩首四百馀级；四川军亦败撒加伯于芦古驿。
　　秋，七月，己未，通渭山崩。
　　辛酉，以江西、建昌万户府军戍广海者，一岁更役，往来劳苦，诏仍至元旧制，二岁一更。
　　乙丑，调诸卫卒筑漷州、柳林海子堤堰。
　　庚午，中书省言：“近岁帑廪空虚，其费有五：“曰赏赐，曰作佛事，曰创置衙门，曰滥冒支领，曰续增卫士鹰坊，请与枢密院、御史台各集赛官同加汰减。”从之。
　　丁丑，特们德尔子将作使索珠与其弟观音努、姊夫太医使伊埒哈雅，坐怨望咒诅，事觉，诏中书鞫之。事连前刑部尚书乌讷尔、前御史大夫博啰、上都留守乌讷尔等，俱伏诛。
　　云南图沁、布呼等势愈猖獗，乌撒、禄余亦乘势连约乌蒙、东川、茫部诸蛮，欲令布呼弟拜延顺等兵攻顺元。诏即遣使督豫王喇特纳实哩及行枢密院、四川、云南行省亟会诸军分道进讨；以乌蒙、乌撒及罗罗斯地接西番，与碉门安抚司相为脣齿，命宣政院督所属军民严加守备，又命巩昌都总帅府调兵千人戍四川。
　　闰月，癸未，监察御史葛明诚言：“中书平章政事赵世延，年逾七十，志虑耗衰，固位苟容，无补于事，请斥归田里。”诏中书议之。雅克特穆尔言：“世延向日陈致仕，不允所请。御史之言，盖不知有旨。”帝曰：“如御史言，世延固难任中书矣，其仍任以翰林、奎章之职。”
　　云南茫部路九村夷人阿斡阿里，诣四川行省自陈：“本路旧隶四川，今土官撒加伯与云南连叛，愿备粮四百石，民丁千人，助大军进征。”事闻，诏嘉其去逆效顺，厚慰谕之。
　　癸巳，行枢密院言：“征戍云南军士二人逃归，捕获，法当死。”诏曰：“如临战阵而逃，死宜也。非接战而逃，辄当以死，何视人命之易耶！其杖而流之。”
　　安南国王陈益稷，以天历二年卒于汉阳府。丁酉，制赠开府仪同三司、湖广行省平章政事，王爵如故，谥忠懿。
　　戊申，加封孔子父齐国公为启圣王，母鲁国太夫人颜氏为启圣王夫人。旋封孔子妻并官氏为大成至圣文宣王夫人，从衍圣公孔思晦之请也。又加封颜子兗国复圣公，曾子郕国宗圣公，子思沂国述圣公，孟子邹国亚圣公，河南伯程颢豫国公，伊阳伯程颐洛国公。
　　罗罗斯土官撒加伯及阿陋土官阿剌、里州土官阿答，以兵八千撤毁栈道，遣把事曹通潜结西番，欲据大渡河进寇建昌。四川行省调兵一千七百人，令五户周勘统之，直抵罗罗斯界，以控扼西番及诸蛮部。
　　广西猺于国安寇修仁、荔浦等县，广西元帅府发兵捕之，贼众溃走，生擒国安。
　　是月，江南大水，江浙、湖广尤甚。
　　八月，辛亥，云南跃里特穆尔以兵屯建昌，执罗罗斯把事曹通，斩之。
　　雅克特穆尔出西道田猎，未至，丁巳，诏以机务至重，遣使趣召之。
　　己未，帝至自上都。
　　有上言蔚州广灵县地产银者，诏中书、太禧院遣人莅其事，岁所得银，归大承天护圣寺。
　　辛酉，御史台臣请立燕王为皇太子。帝曰：“联子尚幼，非裕宗为燕王时比，俟雅克特穆尔至，共议之。”
　　壬申，诏兴举蒙古字学。
　　中书省、枢密院、御史台言：“比奉旨裁省卫士，今定大内四宿卫之士，每宿卫不过四百人；累朝宿卫之士，各不过二百人。鹰坊万四千二十四人，当减者四千人；内饔九百九十人，四集赛当留者各百人；累朝旧邸宫分饔人三千二百二十四人，当留者千一百二十人；媵臣、怯怜口共万人，当留者六千人。其汰去者，斥归本部著籍应役。自裁省之后，各宿卫复有容匿汉、南、高丽人及奴隶滥充者，集赛官与其长杖五十七，犯者与典给散者皆杖七十七，没家赀之半，以籍入之半为告者赏。仍令监察御史察之。”制可。
　　九月，庚辰，罢入粟补官例。
　　大宁路地震。
　　甲申，命艺文监以《雅克特穆尔世家》刻板行之。
　　监察御史葛明诚劾奏：“辽阳行省平章哈喇特穆尔，尝坐赃被杖罪，今复任以宰执，控制东籓，亦足见国家名爵之滥，请行黜罢。”从之。
　　辛卯，监察御史哆啰台、王文若言：“岭北行省，乃太祖肇基之地，武宗时，太师伊齐彻尔为右丞相，太傅达尔罕为左丞相，保安边境，朝廷无北顾之忧。今乃命哈玛尔图为平章政事，其人琐琐无正大之称，钱谷甲兵之事，懵无所知，岂能昭宣皇猷，赞襄国政！且以伊齐彻尔辈居于前而以斯人继其后，贤不肖固不待辨而明，理宜黜罢。”制可之。
　　置麓川路军民总管府。复立总管府于哈喇火州。
　　乙未，御史台臣劾奏：“前中书平章苏苏，叨居台鼎，专肆贪淫，两经杖断，方议流窜。幸蒙恩宥，量徙湖广，不复畏法自守，而乃携妻取妾，滥污百端。况湖广乃屯兵重镇，岂宜居此！请屏之远裔，以示至公。”诏永窜雷州，湖广行省遣人械送。
　　己亥，敕：“诸色人非其本俗，敢有弟收其嫂，子收庶母者，坐罪。”
　　丁未，敕有司缮治南郊斋宫。
　　辰州万户图克里布哈母舒穆噜氏以志节，漳州龙溪县陈必达以孝行，并旌其门。
　　冬，十月，辛酉，帝始服大裘、衮冕，亲祀昊天上帝于南郊，以太祖配。盖自世祖至是凡七世，而南郊亲祀之礼始克举焉。
　　乙丑，广西猺寇横州及永淳县，敕广西元帅府率兵捕之。
　　壬申，御史台言：“内外官吏令家人受财，以其干名犯义，罪止杖斥。今贪污者缘此犯法愈多，请依十二章，计赃多寡论罪。”从之。
　　乙亥，赐伯夷、叔齐庙额曰圣清，岁春秋祀以少牢。
　　遣使趣四川、云南行省兵进讨。于是四川行省平章达春引兵由永宁、左丞博啰引兵由青山茫部并进，陈兵周泥驿，及禄余等战，杀蛮兵三百馀人。禄余众溃，即夺其关隘，以导顺元诸军。时云南行省平章奇珠等俱失期不至。
　　十一月，辛巳，御史台臣言：“陕西行省左丞齐喇，坐受人僮奴一人及鹦鹉，请论如律。”诏曰：“位至宰辅，食国厚禄，犹受人生口，理宜罪之。但鹦鹉微物，以是论赃，失于太苛，其从重者议罪。今后凡馈禽鸟者，勿以赃论，著为令。”
　　丙戌，罗罗斯撒加伯、乌撒阿答等合诸部万五千人攻建昌，跃里特穆尔等引兵追战于木托山下，败之，斩首五百馀级。
　　广西廉访司言：“今讨叛猺，各行省官将兵二万人，皆屯住静江，迁延不进，旷日持久，恐失事机。”诏遣使趣之。
