<!-- { "loadSidebar": true } -->
　　己卯，金主诏曰：“新徙戍边户，匮于衣食，有典质其亲属奴婢者，官为赎之；户计其口而有二三者，以官奴婢益之，使户为四口；又，乏耕牛者，给以官牛。别委官劝督田作，戍户及边军资粮不继，籴粟于民而与赈恤；其续迁戍户在中路者，姑止之，即其种艺，俟毕获而行，及来春农时，以至戍所。”
　　庚辰，隆祐皇太后崩于行宫之西殿，年五十九。
　　帝自后不豫，衣不解带者连夕。至是范宗尹等见帝于殿之后閤，帝哀恸甚久，谕宗尹等，丧礼当从厚。
　　辛巳，诏：“隆祐皇太后应行典礼，并比拟钦圣宪肃皇后故事，讨论以闻。朕以继体之重，当从重服。”
　　癸未，襄阳镇抚使桑仲陷邓州，杀右武大夫、淮康军承宣使、河东招捉使、知汝州王俊。
　　初，仲围邓州急，守臣武功郎谭衮遣人诣俊求援，俊自伞盖山引众赴之。兗与饮燕，俊醉，兗率众突围出奔，遂入蜀。仲攻城陷，执俊归襄阳，磔之。既，遂以其副都统制李横知邓州。
　　仲，高密人，尝为黄河埽兵，以勇自负。仲虽嗜杀，然性颇孝，或盛怒欲杀人，其母戒之即止。每自称桑仲本王官，终当以死报国，故能服其下焉。
　　甲申，同知枢密院事李回为攒宫总护使，刑部尚书胡直孺为桥道顿递使，神武左军都统制韩世忠为总管，内侍杨公弼为都监。调三衙神武辎重越州卒千二百人穿复土。故事，园陵当置五使。议者以遗诰云权宜择地攒殡，故第命大臣一员总护。
　　乙酉，辅臣拜表，请帝为隆祐服期，从之。
　　丙戌，以太后崩，下诏恤刑。遣官告天地、社稷、宗庙，望告诸陵。
　　丁亥，宣抚处置使张浚杀责授海州团练副使曲端于恭州。
　　端既为利、夔制置使王庶所谮，忠州防御使、知渭州吴玠亦憾之，乃书“曲端谋反”四字于手心，因侍浚立，举以示浚。浚素知端、庶不可并立，且方倚玠为用，恐玠不自安。庶等知之，即言：“端尝作诗题柱，有指斥乘舆之意曰：‘不向关中兴事业，却来江上泛渔舟。’此其罪也。”浚乃送端恭州狱。有武臣康随者，在凤翔，常以事忤端，鞭其背百，切骨憾端，浚以随提点夔州路刑狱。端闻之，曰：“或其死矣！”呼天者数声。端有马名铁象，日驰四百里，至是连呼“铁象可惜”者数声，乃赴逮。既至，随命狱吏系维之，餬其口，A146之以火，端干渴而死。士大夫莫不惜之，军民亦皆怅恨，浚以是大失西人之心。
　　是春，金左副元帅宗翰，使右都监耶律伊都将燕、云、女直二万骑攻西辽于和勒城，调山西、河北夫馈餫，自云中至和勒城，经沙漠三千馀里，民无一二得还。始，金人侵中原，有掳掠，无战斗，计其从军之费，及回日所获数倍。自立刘豫之后，南侵淮，西侵蜀，生还者少而得不偿费，人始患之。故漠北之行，民不胜其苦。
　　伊都之军和勒也，失其金牌，宗翰疑伊都与西辽暗合，迁其妻子于女直，伊都始贰。
　　五月，己亥，手诏礼部、太常寺，讨论隆祐皇太后合行册礼及奏告天地、宗庙等事。
　　初，进士黄纵，上书论隆祐皇太后顷年以诬谤废斥，未尝昭雪，虽复位号，然未正典礼及册告宗庙，朝议欲因升祔庙庭，特行册礼。帝谕大臣：“太母失位于绍圣之末，其后钦圣复之，再废于崇宁之初；虽事出大臣，然天下不能户晓，或得以窃议两朝。”范宗尹曰：“太母圣德，人心所归，自陛下推崇位号，海内莫不以为当然。前后废斥，实出章惇、蔡京，人皆知非二圣之过。”礼部员外郎王居正以谓：“国朝追册母后，皆由前日未极尊亲之故。隆祐皇太后蚤俪宸极，虽蒙垢绍圣，退处道宫，而按元符三年五月诏书，则上皇受命钦圣宪肃皇后以复冢妇之意，亦已明甚。崇宁初，权臣擅政，悖违典礼，以卑废尊，是太后之隆名定位，已正于元符，而不在靖康变故之日也。谓宜专用钦圣诏书及崇宁奸臣沮格之意，奏告天地宗庙，其册礼不须讨论。”议遂定。
　　癸卯，侍从、台谏集议隆祐皇太后谥曰昭慈献烈后。
　　甲辰，帝始御正殿。
　　江西安抚大使硃胜非奏内侍李肖随刘绍先出战，功系第二等，帝曰：“恐无此理，肖安得有战功！毋庸行出，惧贻笑四方。”张守曰：“不若但以传宣之劳赏之。”
　　癸卯，帝出“大宋中兴之宝”及上皇所获元圭以示辅臣。宝，上新刻者。
　　中书舍人洪拟转对，论帝王之学，中叙董仲舒、王吉之言，末以章句书艺为非帝王之事。帝曰：“人欲明道见礼，非学问不可。惟能务学，则知古今治乱成败与夫君子小人善恶之迹，善所当为。恶所当戒，正心诚意，率由于此。”范宗尹曰：“人主欲以此为先务。”因奏仇士良告其徒之言，帝然之。
　　忠州防御使、秦凤经略使吴玠及金人乌鲁、折合战于和尚原之北，败之。
　　时金主之从侄没立，与乌鲁、折合以数万骑分两道西侵，没立自凤翔，二将由阶、成，约日会和尚原。玠与其弟统领官、武翼郎、閤门宣赞舍人璘，以散卒数千人驻原上，朝问隔绝，军储匮乏，将士家属，往往留敌，人无固志，有谋劫玠兄弟北去者，幕客陈远猷夜入告。玠遽召诸将，励以忠义，歃血而誓，诸将感泣，为备益力。
　　是日，二将以劲骑先期而至，陈于原北，玠击之，四战皆捷。山谷中路狭而多石，马不能行，敌弃马，遂败去。后三日，没立自攻箭筈关，玠遣别将击之，二军卒不得合。又五日，敌移寨黄牛岭，会大风雨雹，翼日引去。张浚录其功，承制以玠为明州观察使，璘为武德大夫、康州团练使，赐金带，擢秦凤路兵马都钤辖，节制和尚原军马。
　　丙午，江东安抚大使司奏捕虔贼李敦仁获捷。
　　真、扬镇抚使郭仲威为刘光世所执。
　　初，仲威闻敌退，乃以其将李怀忠知扬州，而自往真州屯驻。仲威与李成有旧，闻在九江，欲往从之。时滁濠镇抚使刘纲，以所部屯建康之雨花台，仲威为所扼，不得进，复还扬州，谋据淮南以通刘豫。光世知其反覆，遣前军统制王德往捕之，宣言游徼淮上，至维扬，仲威迎谒于摘星台，德手擒之，遂并其众。诏斩仲威于平江市。先是仲威焚掠平江，邦人怨甚，故就诛之。
　　金分遣使者诸路劝农。
　　丁巳，诏江、淮州军：“自今有金国南归之人，赉到二圣密诏、文檄、蜡弹之类，未得奉行，具奏听旨，违者重置典宪。”先是伪造者众，故条约之。
　　参知政事秦桧，乞以昨任御史中丞致仕日本家奏补兄彬、男熺恩泽文字毁抹，更用建炎二年大礼恩例补兄彬文资，从之。熺，王奂孽子也。桧娶奂女弟，无子。奂妻，郑居中女，怙贵而妨，桧在北方，出熺以为桧后，奏官之。至是其家以熺见桧，桧甚喜。
　　庚申，福建制置使辛企宗奏顺昌盗余胜就招。
　　壬戌，范宗尹等以国用不足，奏鬻通直、修武郎已下官。帝曰：“不至人议论否？”张守曰：“祖宗时尝亦有此，第止斋郎。”李回曰：“此犹愈于科敛百姓。”帝曰：“然。大凡施设，须可行于今，可传于后，即善耳。”宗尹乃退。其后遂止鬻承直郎已下官。
　　邵青受刘光世招安，太平州围解。
　　初，青既薄城下，与其徒单德忠、阎在等分寨四郊，开畎河水，尽淹圩岸以断援兵来路。调民伐木为慢道，怠缓者杀而并筑之，一日之间，与城相平。贼攻具毕施，遂纵火焚楼橹。刳孕妇，取胎以下吉凶。敌楼为砲所坏，守臣郭伟运土实之，贼不能近。伟方食于城下，青以砲击其案，又以矢毙其侍吏，伟亦不顾。相持凡九日，伟募死士乘夜下城，因风焚其慢道；又二日，决姑溪水以灌其营。青穷蹙，会光世遣使来招安，翼日，青遂去。初，青之参议官魏曦多智，伟惮之，乃为书，以响箭射于城外。已而曦力劝青就招，青怒，杀曦。人皆谓伟用间言，青信之也。
　　癸亥，初，马进既为江、淮招讨使张俊所败，而李成犹在蕲州，至是俊引兵渡江，至黄梅县，亲与成战。成据石幢坡，凭山以木石投人，俊乃先遣游卒进退若争险状以误之。俊率众攻险，贼徒奔溃，进为追兵所杀。成去，以馀众降伪齐。
　　六月，丙寅朔，诏：“自今朔望遥拜二圣于殿上，百官于殿下行礼。”先是帝与百官并拜于庭，而中书林遹以为非宜，请用家人礼，故有是旨。
　　壬申，宰相范宗尹率百官奉上昭慈献烈皇后谥册于太庙，宝用银涂金，册以象简，其文，参知政事秦桧所撰也。时太庙神主寓温州，乃即大善寺大殿上设祖宗寓室行礼。
　　丁丑，诏越州申严门禁。时有溃兵数百直入行在越州，泊于禹迹寺，阖城震骇。论者以为言，乃命诸门增甲士守视，命官亲书职位出入。军马自外至者，悉屯于城外。
　　戊寅，言者论：“朝廷暂驻江左，盖非得已，当为攘却恢复之图。顷岁驻跸扬州，有兵数十万，可以一战；而斥堠不明，金人奄至，卒以奔走，逾江入越，此宰相黄潜善、汪伯彦之过也。前年移跸建康，是时兵练将勇，食足财丰，据江上不测之险，当敌人疑惧之秋，可以守矣；而舟师不设，金人未至，先已奔走，遵海而南，此吕颐浩之过也。往者不可谏，来者犹可追。陛下今岁战守之策，安所从出？万一事起仓猝，大臣复欲弃土地，遗人民，委府库，脱身奔走，此岂安国家定社稷之媒乎！臣愚以谓有江海，则必资舟楫战守之具；有险阻，则必资郡县固守之力；有兵将，则必驾驭驯扰，不可为将帅自卫之资；有财赋，则必转运灌输，不可为盗贼侵据之用。伏望委任大臣，早赐措画。”
　　己卯，昭慈献烈皇后灵驾发引，帝遣尊于行宫外门，参知政事张守撰哀册文。礼毕，易吉服还内。百僚服初丧之服，诣五云门外奉辞，退，易常服，诣常朝殿门外立班，进名奉慰。故事，园陵用吉凶仪仗五千三十一人，至是太常请权用五百四十四人。
　　初，总护使李回既受命，有司犹援园陵之制，辟官分局，费用颇广。宝文阁待制陈戬，时为给事中，上疏论列，以为异日归祔泰陵，复用何礼？至谓会稽之山不可采，而欲取他山之石；厢禁之卒不足用，而欲调诸郡之夫；并缘为奸，夸侈如此，岂不违太后慈俭之遗训！于是一切镌省。
　　辛巳，诏文林郎、越州上虞县丞娄宗亮赴行在，以其言宗社大计也。
