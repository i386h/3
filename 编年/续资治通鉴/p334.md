<!-- { "loadSidebar": true } -->
　　初，金陕西都统洛索卒，宗弼遂会诸道兵数万谋西入，宣抚处置使张浚命玠先据凤翔之和尚原以待之。宗弼造浮梁于宝鸡县，渡渭攻原，玠及其弟秦凤兵马都钤辖璘率统制官雷仲等，选劲弓强弩与战，分番迭射，号驻队，矢接发不绝，且繁密如雨。金人稍却，则以奇兵邀击，断其粮道，凡三日。是夜，大破之，俘馘首领及甲兵以万计，宗弼中流矢二，仅以身免，得其麾。
　　于是浚承制以玠为镇西军节度使，璘康州团练使、泾原路马步军副总管。是役也，玠所部全军转五官资，而朝请郎、通判凤翔府兼经略司主管机宜文字陈远猷，亦迁朝散大夫、直秘阁，秉义郎、閤门宣赞舍人王喜，迁左武大夫、威州刺史、宣抚司统领军马。
　　喜，满城人。靖康初，金人攻京师，陕右大震，喜聚壮士十八人，不旬日，附者甚众，喜为立保伍法于常乐镇，营建寨栅，号“王万年”。王庶为节制使，奏授成忠郎。已乃率所部归玠，玠用为秦州兵马钤辖，改知同州。至是以奇功，遂骤进。
　　宗弼自河东还燕山，左副元帅宗翰留宗弼在军中，更以陕西副统完颜杲为陕西经略使，将兵屯凤翔府，与玠相持。
　　壬午，福建民兵统领范汝为入建州。汝为据建安，众十馀万，至造黄、红伞等，制置使辛企宗用兵连年不能制。及是汝为引兵入城，直秘阁王浚明以下皆遁，贼遂据其城。
　　甲申，起复龙图阁待制、知兴元府、利夔路制置使王庶升徽猷阁直学士。
　　初，庶以本路军籍单寡，乃籍兴元府、兴、洋州诸邑及三泉县强壮，每两丁取一，三丁取二，与免户下物力钱二百千，号曰义士。每五十人为一队，知县为军正，尉为军副，日阅武于县，月阅武于州，不半年，有兵数万。每遇敌，则厚犒赏之，教阅有方，可以出战，则令、尉皆改京秩。张浚言于朝，故有是命。其后合兴、洋、三泉四郡义士至七万馀人。
　　戊子，斩有廕人崔绍祖于越州市，其弟光祖配琼州牢城，以伪造上皇手诏，自称大元帅故也。
　　己丑，升越州为绍兴府。
　　张琪自宣州遁去，欲北降伪齐。是日，知承州王林所遣总辖官、閤门祗候张赛生擒之于楚州，槛赴行在。
　　壬辰，录程颐孙将仕郎易为分宁令；后五日，又官其家一人。
　　是月，伪齐刘豫遣其将王世冲冠庐州，守臣王亨以计诱世冲，斩之，大破其众。
　　十一月，乙未，江东安抚大使叶梦得始至建康。
　　时建康荒残，见兵不满三千人，诸将散居它郡。梦得至，乃奏统制官韩世清一军自宣州移屯建康，遣水军统制官崔增屯采石，及统制官阎皋分守要害，而世清尚未至也。先是王才据横涧山，降刘豫，遂引伪知宿州胡斌以兵入寇，诏淮南宣抚使刘光世遣兵招捕，梦得使统制官张俊自青阳间道会上。吕颐浩欲招才，乃命才以所部赴行在。于是梦得遣使臣张伟谕才如诏旨，才遂率其将丁顺等三十馀人渡江。才惧罪，请留建康。颐浩议以淮西一郡授才，使统其兵之任，梦得以为不可。乃诏才自显武郎、閤门宣赞舍人迁武翼大夫、充建康府兵马钤辖，汰遣其众，得正兵千馀人，分隶诸军。
　　戊戌，诏以会稽漕运不继，移跸临安，命两浙转运副使徐康国兼权临安府，与内侍杨公弼先营宫室。
　　先是尚书左仆射吕颐浩言：“今国步多艰，中原隔绝，江、淮之地，尚有盗贼，驻跸之地，最为急务。陛下当先定驻跸之地，使号令易通于川、陕，将兵顺流而可下，漕运不至于艰阻。然后速发大兵，一军从江西、湖南以平群寇，一军往池州至建康府，处置已就，招安尚怀反侧之人，于明年二三月间，使民得务耕桑，则在我之根本立矣。然后乘大暑之际，遣精锐之兵，与刘光世渡淮掎角而北去，由淮阳军、沂州入密州以摇青、郓，命张浚躬亲统兵，由河中府入绛州以撼河东，乘两路馀民心怀我宋未泯之时，知王师有收复中原之意，则中兴之业可觊也。若不速为之，逡巡过春夏，则金人它日再来，不惟大江之南，我之根本不可立，而日后之患不可胜言矣。臣尝观自古有为之君，将以取天下者，弗躬弗亲，则不能戡祸乱，定海内。伏望考汉高祖以马上治之迹，法唐太宗栉风沐雨之事，以速图之，不可缓也。三四年来，金人才退，士大夫及献言之人，便以为太平无事，致机会可乘之便，往往沮抑不得行。今天下之势，可谓危矣，既失中原，止存江、浙、闽、广数路而已，其间亦多曾经残破。浙江郡县，往往已遭焚劫，浙东一路，在今形势，漕运皆非所便。若不移跸于上流州军，保全此数路，及浙近川、陕，使国家命令易通于四方，则民失耕业，号令阻绝。俄倾之间，已至秋冬，金人复来，则虽欲追悔，无及矣。”至是遂定移跸之议。
　　参知政事孟庾为福建、江西、荆湖宣抚使，神武左军都统制韩世忠副之。时朝廷犹未知范汝为据建州，而论者皆言神武副军都统制、福建制置使辛企宗懦怯玩寇，故更遣世忠自台州进。
　　辛丑，太常少卿赵子昼言：“每岁春分日祀高禖，自巡幸不行，虽多故之时，礼文难遍。至于祓无子，祝多男，以系四方万里之心，盖不可阙，望自来岁举行。”从之。
　　乙巳，磔武义大夫、閤门宣赞舍人张琪于越州市。
　　辛亥，升康州为德庆府。
　　壬子，手诏：“内外侍从各举所知三人，限五日以闻；举得其当，受上赏，毋以先得罪于朝廷及蔡京、王黼门人为嫌。”
　　先是帝得陈襄荐司马光等三十三人奏章，大善之，故有是诏。礼部侍郎李正民，以为光等皆不合时宜者，由是帝薄之。
　　诏天章阁祖宗神御二十四位，权于临安府院奉安，朔望节序酌献，供飨一分而已。
　　癸丑，守尚书司封员外郎待聘尝言：“原庙之在郡国，有汉故事；而太庙神主，礼宜在都。今新邑未奠，宜考古师行载主之义，还之行阙，以彰圣孝。”
　　丙辰，诏武功大夫、荣州团练使曹成以所部赴行在，命张俊遣使持诏书往攸县就赐之。
　　时朝奉大夫、提举江西茶盐公事侯悫言：“成今据衡山，控扼要害，毒流三千里，莫之谁何。马友见与李宏溃卒合为一军，虽驻兵在潭，然素畏曹成。昔成在鄂，友自汉阳移军潭、衡以避之，其忌成可知矣。臣料贼意，若成由衡山顺流而下，友必弃潭而东入江西。盖前有孔彦舟之隙，后逼曹成，西拒刘忠，万一势穷力尽，则必归曹成而攻江西矣。闻友近招人买马，打造兵器，度其狡狯之心，观望向背，止在今春。朝廷若不早作措置，则江西诸郡，恐非朝廷有；江西失，则二广危矣。”诏付宣抚司。
　　己未，金迁赵氏疏属五百馀人于上京。
　　辛酉，伪齐秦凤经略使郭振以数千骑掠白石镇，武节大夫、閤门宣赞舍人、宣抚司选锋将王彦与熙河统制官关师古并兵御之。贼大败，振为官军所获，遂复秦州。张浚承制以彦为康州刺史。
　　壬戌，曹成犯安仁县，执湖东安抚使向子諲。
　　初，成既屯攸县，而子諲兵不满万，驻司于衡之安仁，遣使招成，亦听命。子諲乃檄成权本司都统制，而命诸将韩京以一军西守衡阳，吴锡以一军南定宜章，贼徒逡巡不敢南向者百有馀日，上江诸郡遂得以获。既而援兵不至，成忿子諲扼己，即拥众而南。子諲遣从事郎、权安抚司干办公事何彦猷、迪功郎、随军钱粮官张节夫见成计事，遇于途，二人皆遁去。子諲率亲兵与成相拒，自午至申，官军悉溃。子諲度不可遏，单骑入成军，谕以国家威灵。成不服，遂掠安仁县，进攻道州，执子諲而去。
　　金房镇抚使王彦斩中军统制官赵横、统领官门璋。
　　彦既败李忠，凯歌而归，大赏将士，待横如初，终不言丰里之败，横亦不疑。至是忽会诸将于球场，酒四行，叱横起，数其丰里不策应之罪，并璋斩之，复饮数行而归。
　　是月，金主以陕西地赐刘豫，从张邦昌所受封略故也。
　　十二月，乙丑，赵子昼权尚书礼部侍郎。宋以公族为从官，自子昼始。
　　己巳，秘书少监傅崧卿权尚书吏部侍郎，充淮东宣谕使。
　　辛未，宣抚处置使张浚，承制以閤门宣赞舍人、知兴州、同统领秦凤等路军马李师颜知成州，閤门宣赞舍人、利州路第三将柴斌知兴州。
　　金之破陕西也，师颜为耀州守，独率所部来归，其家属皆为金所得。金人服其忠义，遣其弟师文招之，师颜不顾，师文卒为所害，由是浚擢用之。
　　丁丑，手诏略曰：“比缘国难，盗起未息者，盖奸赃之吏无恤民之意。及烦王师，而军需不免又取于民。因循辗转，日甚一日，欲民不盗，不可得也。可将建炎三年以前积欠，除形势户及公人外，一切蠲除。如州县不奉诏，及监司迫胁州县巧作催科者，并除名。令御史台纠察，多出黄榜晓谕。”又诏三省：“备以祖宗朝直决赃吏旧制镂板行下，自今有犯，依法行遣，仍籍没家财。”
　　曹成至道州，守臣直秘阁向子忞闻之，悉城中官军，得百有二十五人，俾之迎敌，又遣使招之。兵行三十里，与成遇，士皆惊逸。成自东门入，子忞从西门跳奔获免，成遂据道州。
　　戊寅，以彗见，许臣民实封言事。
　　庚辰，桑仲遣兵攻复州，守臣修武郎祖遹弃城走。
　　诏武翼大夫、閤门宣赞舍人、知海州薛安靖，朝散郎、通判州事李汇，并赴行在。令扬、楚等州宣抚使刘光世遣将统兵戍守。
　　安靖本刘锡属官，汇尝为沙河簿，在沧州，结约南归。会刘豫使守海州，至郡逾年，遂诱率签军盖谏等，杀金人所命沂南、淮北都巡检使王企中及伪齐之戍守者，率军民以城来归。寻以安靖为浙西兵马副钤辖，赐汇同进士出身、签书海宁军节度判官厅公事。
　　甲申，右司谏方孟卿言：“祖宗故事，谏官置局于后省，号为两省官。盖两省，朝廷政令所自出，祖宗以谏官居之，不无深意，今行在谏院，许于皇城内建置，未有定处。望令依旧随省置局。”诏谏院许于行在所都堂相近置局。
　　丁亥，言者请赃吏当死者勿贷，帝曰：“朕本心欲专尚德化，顾赃吏害民，有不得已者，然亦岂忍遽置搢绅于死地？如前诏杖遣足矣。”
　　己丑，诏襄邓镇抚使桑仲，金房镇抚使王彦，释怨体国，不得自相侵扰。
　　初，仲虽受命，然犹恃兵众，再图取金州。是冬，以其众分三道，一攻住口关，一出马郎岭，一捣洵阳县，使其副都统制、武节大夫、荣州刺史李横统之，前军去金州三十里。彦曰：“贼兵以我为寡，故寇三道以离吾之势。今吾破其坚，则脆者自走矣。”时贼之大兵在马郎岭北，彦遣统制焦文通御住口关，而自以亲兵营马郎岭，与之对垒。大战凡六日，贼奔溃。彦纵兵追击，均州平。
