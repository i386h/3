<!-- { "loadSidebar": true } -->
　　资政殿学士、同签书枢密院事、江、淮、两浙制置使兼知建康府吕颐浩上言：“近闻将相大臣巢戮内侍，诚可以快天下之心。但方今强敌乘战胜之威，诸盗有蜂起之势，兴衰拨乱，事属艰难，望太后、皇帝不惮再三，祈请睿圣皇帝亟复皇帝位，亲总万机。从此以往，屏绝内侍近习之人，褒赏立功将帅之士，然后驾幸江宁，以图恢复。臣年六十，疾病衰残，目睹今日之事，实社稷存亡安危之所系，不敢爱身，谨泣血雨泪拜章，望圣慈听纳。”仍传檄诸军将，又遣其属敕令所删定官李承造至镇江，趣刘光世起兵。承造，承迈弟也。
　　先是张浚欲遣辩士持书说二贼，使无它图，以待诸将之集，念无可遣者，浚客遂宁进士冯轓，素负气节，闻之，慷慨请行，且曰：“事成预窃名，不成不过死。”是日，颐浩所遣书至，浚知颐浩已有定谋，大喜，再发书，报以所部军马数及举事次叙。
　　浚知苗傅等所恃独赤心军，会燕人张斛与其弟，自傅军中间行至平江，为浚言：“此军无负朝廷意，特王钧甫以术驱役之。然斛观将士之情，往往惴恐，非坚附苗、刘者。二贼闻风声鹤唳，皆以为大兵至，安能成事！”
　　晋宁既破，金人返军趣鄜州。权鄜延经略使郭浩驻兵境上，金人遂破鄜州。
　　辛卯，张浚遣冯轓赴行在。浚为咨目，请主上亲总要务，兼致书马柔吉、王钧甫，大略云：“浚与二公最厚，闻苗广道、刘子直颇前席二公，事每计议而行，今日责在二公。浚初闻道路传馀杭事，不觉惊疑。继闻广道、子直实有意于宗社大计，然此事不反正，终恐无以解天下后世之惑。”浚遂备奏兼檄报诸路，且约吕颐浩、刘光世会平江。
　　时苗傅以堂帖趣张俊赴秦州，命赵哲领俊军。哲不敢受，又以付统领官陈思恭。浚召思恭审问，思恭言：“张俊总此军日久，思恭岂能从人为乱！”浚皆令具以报。是日，张浚檄至江宁。
　　壬辰，右谏议大夫郑试御史中丞。常面折二凶，硃胜非言于太后，故有是命。
　　徽猷阁学士、提举西京嵩山崇福宫曾楙为翰林学士，楙不受。
　　尚书刑部侍郎卫肤敏移礼部侍郎。肤敏至杭州，已属疾，闻变恸哭，舟中即请老，不许；请就医秀州，许之。
　　大理卿商守拙试尚书刑部侍郎，起居郎季陵试中书舍人，尚书右司员外郎叶三省为起居郎，朝奉郎袁植、宣教郎张延寿并为监察御史。植，正功兄，宣和中尝挂冠去，至是复用。延寿，舒城人也。
　　中书舍人林遹充徽猷阁待制，在外宫观。遹，闽县人。二凶之乱，遹首请纳禄，故有是命。
　　武功大夫、忠州防御史王彦致仕。
　　彦疾愈，自真州渡江，苗傅等以彦为御营司统制，彦曰：“鸱枭逆子，行即诛锄，乃欲污我！”即称疾力辞，不听。彦乃佯狂，乞致仕，许之。
　　两浙转运副使王琮言：“本路上供和买绢，岁为一百七十万匹有奇，请每匹折纳钱两千，计三百五万缗，以助国用。”东南折帛钱盖自此始。
　　甲午，贬内侍官曾择等于岭南。
　　苗傅使人捕得择等，诏贬择昭州，蓝珪贺州，高邈象州，张去为廉州，张旦梧州。
　　先是御史中丞郑言：“黄门宦官之设，本以给事内庭，供扫除而已。俾与政事则贪暴无厌，付以兵权则惨毒不已，皆前世已行之验也。故宦官用事于上，则生民受祸于下，匹夫抗愤，处士横议，力不能胜，然后群起而攻之，众怨所集，故其被害亦莫之救。本朝惩历代之失，祖宗以来，不任以事。崇、观之间，始侵事权，摇毒肆虐，天下不胜其忿。靖康之初，群起而攻之者，庶民也。建炎以来，此徒复炽。睿圣皇帝仓皇南渡，江北生灵莫知所归，扈从之臣，请权驻跸镇江，会兵聚粮，以援淮甸，以渡民兵，睿圣俞允，群臣鼓舞，方分事以治。内侍陈恐动之言，即时南来，官吏兵民，颠朴道涂，江北民庶，号天无告，怨怒所钟，驻跸未安，群起而攻之者，众兵也。今陛下即位之初，太后垂帘共政，当原宦侍所以招祸之由，痛革前弊，蠲汰而清除之，然后内外协安。望圣慈垂省，凡内侍之处大内及睿圣宫者，并选择纯实谨愿椎朴之人，勿任以事，惟令掌门阑，备扫除而已。官高职隆、曾经事任、招权纳宠者，屏之远方，轻者补以外任，俾无浸淫以激众怒，则赏罚之柄自朝廷出，而国势尊矣。仍告谕都统制官苗傅等，自后军法便宜，止行于所辖军伍，其它有犯，当具申朝廷，付之有司，明正典刑，所以昭尊君亲上之礼，而全其臣子忠义之节也。”疏留中不出。
　　择行一程，傅复追还斩之。
　　苗傅、刘正彦诣都堂，欲分所部代禁卫守睿圣宫，尚书右丞张徵以为不可，固止之。傅等又欲挟帝幸徽、越，硃胜非曲折谕以祸福，且以忠义归之，傅乃已。
　　时正彦日以杀人为事，每至都堂，传呼满道，从以悍卒，行者皆避之。
　　冯轓再见傅、正彦于军中，从容白之曰：“轓为国事而来，今已再日，未闻将军之命，愿一言而决。今日之事，言之触怒，立死于将军之前，不言则它日事故愈大，亦死于乱兵之手。等死耳，孰若言而死，使将军知轓非苟生者！自古宦官乱政，根株相连，不可诛锄，诛必受祸，东汉末年事，可考而知也。二公一旦为国家去数十年之患，天下蒙福甚大。然主上春秋鼎盛，天下不闻其过，岂可遽传位于襁褓之子！且前日之事，名为传位，其实废立。自古废立在朝廷，不在军中，二公本有为国之心，岂可以此负谤天下！”少顷，傅按剑瞪视曰：“金人之意在建炎皇帝。今主上当极，太母垂帘，将复见太平，天下咸以为是。如张侍郎处侍从，尝建立，何事而敢梗议？”轓曰：“太母深居九重，安能勒兵与金从事！天下自有清议，太尉幸孰思。”傅益发怒。正彦见轓辞色不屈，即与王钧甫、马柔吉引傅耳语，遂谕轓曰：“侍郎欲复辟，此事固善，然须面义。”词语甚逊。翊日，即遣归朝官宣义郎赵休与轓偕还，遣张浚书，约浚至杭同议。
　　同签书枢密院事吕颐浩以勤王兵发江宁。
　　初，苗傅等以诏召颐浩赴行在，命以所部付杨惟忠，颐浩知其意，以羸弱千馀人授惟忠，自将精兵万人讨贼。至是发江宁，而府中揭榜，尚空年号。其属请以族行，颐浩不许，但与其从子擢俱，使掌文字之职。颐浩躬擐甲胄，据鞍执鞭誓众，士皆感砺。师次句容驿，颐浩援笔记起师之日，且大书建炎之号，谕县令采石刻之，以坚将士之心。
　　先是张俊三遗刘光世书，谕以勤王，且遣参议军事杨可辅至镇江趣之，光世不报。是日，俊被朝旨领张浚人马，从浚所请也。
　　初，保义郎甄援在城中，窃录明受诏赦及二凶檄书以出，至馀杭门，为逻者所得，苗傅命斩之，援笑曰：“将军方为宗社立功，奈何斩壮士！”傅嫚骂，且诘其故，援曰：“今误国奸臣，多散处于外。愿赉将军之文，纠忠义之士，诛漏网以报将军耳。”傅意解。刘正彦曰：“此未可信。”即令拘之。居数日，防禁少缓，更衣逾墙而出。至是见张浚于平江，援诡言尝更服见睿圣皇帝于别宫，帝谓曰：“今日张浚、吕颐浩必起兵，刘光世、韩世忠、张俊等必竭力相辅，语令早来。”词旨甚切。浚微察其意，不复问，即遣诣张俊军，与其将士闻之，皆感恸，浚遂令援遍往韩世忠、刘光世诸军宣谕。援明辩，善为说词，诸将人人自以为帝所倚望，感泣自奋，繇是士气甚振。
　　丙申，韩世忠以所部至平江。
　　初，世忠在常熟舟中，闻张浚遣人来，被甲持刃，不肯就岸；取浚及统制官张俊所遗书，使人读之，世忠乃大哭，举酒酹神曰：“誓不与此贼共戴天！”舟中士卒皆奋。世忠见浚曰：“今日大事已成，世忠与张俊以身任之，愿公毋忧。”世忠欲即进兵，浚谕之曰：“事不可急。投鼠忌器，急则恐有不测。浚已遣冯轓甘言诱贼矣。”
　　贼张彦寇和州，统领官王德，声言往庐州，即日进发。行三十里，彦众稍息，饮酒大醉，德伺知之，率数百人径入，彦之众不能执戈，彦与数十骑遁去，至宣化，为人所杀，德又并其军。
　　先是硃胜非在平江，尝以蜡书招德，刘光世又以告身数通及所被服战袍细甲等随之，德遂将所部自采石渡江，光世得之，其军复振，遂趣平江，以德为前军统制。光世因言苗、刘逆状，德曰：“救乱之军，当百舍一息。请先率轻兵由桐州趋馀杭，出其不意，则擒二贼易于反掌。”光世以诸帅之议已定，遂不从。
　　丁酉，吕颐浩帅师次常州，与守臣周已约，治兵扼其险要。先是文林郎、监常州仓赵隽之闻变，请于杞，率宗室数十人诣秀州，见权两浙提点刑狱公事赵子璘，请团结兵民勤王；子璘不从，事遂止。已命隽之措置大军钱粮，以俟颐浩。
　　戊戌，御营平寇左将军韩世忠以所部发平江。
　　初，苗傅闻世忠自海道还，以都统司檄命世忠屯江阴。世忠至平江，即诡为好词报傅，以所部残零，人马不多，欲赴行在，傅大喜，许之。是日，张浚大犒世忠及张俊两军，酒五行罢，浚引诸将至后园，屏左右问曰：“今日之事，熟逆孰顺？”众皆曰：“我顺彼逆。”浚曰：“浚若迷天悖人，可直取浚头颅归贼，即日富贵矣。不然，一有退缩，当以军法从事。”众皆诺。
　　初，沐阳之溃，世忠部曲皆散，几不能军，浚以其兵少，命前军统制张俊以统领官刘宝二千人借之。世忠发平江，舟行不绝者三十里，军势甚振。浚恐傅等以伪命易置，乃令世忠偏将张世庆搜绝邮传，凡自杭来，悉投之水中。
