<!-- { "loadSidebar": true } -->
　　以知枢密院事王随、户部侍郎知郑州陈尧佐并为平章事，吕夷简尝密荐二人可用故也。以参知政事盛度知枢密院事，同知枢密院事韩亿及三司使程琳、翰林学士承旨石中立并参知政事，枢密直学士王鬷同知枢密院事。
　　乙丑，召宋绶入侍经筵。
　　辽主猎野孤岭。
　　闰月，辽主猎龙门县西山。
　　乙亥，知徐州李迪言：“所部滕县与兗州接境，欲因行县祠岱岳，并至景灵宫祝圣算，祷皇嗣。”帝谓韩亿等曰：“大臣当询民间利病以分朝廷之忧，祈祷之事，岂为政邪！”诏止之。
　　知制诰王举正，以宰相陈尧佐之婿，引故事避嫌，戊寅，改为龙图阁待制。举正，化基子也。
　　赐故将作监丞张唐卿家钱帛米麦。唐卿进士第一人及第，通判峡州，吏事如素习，未几，丁父忧，毁瘠呕血而卒，故有是赐。
　　光州言秘书监致仕丁谓卒。王曾闻之，语人曰：“斯人智数不可测，在海外犹用诈得还。若不死，数年未必不复用。斯人复用，则天下之不幸，可胜道哉！吾非幸其死也。”
　　五月，翰林侍讲学士兼龙图阁学士、户部侍郎冯元卒，特赠户部尚书，谥章靖。元性简厚，非庆吊，未尝过谒两府。执亲丧，自括发至祥练皆案礼变服；不为世俗斋荐，遇祭日，与门生对诵《孝经》而已。多识古今台阁品式，与孙奭齐名，凡议典礼，多出二人。然论者谓元所陈但务广博，不如奭之能折衷也。
　　己酉，辽主清暑炭山。以耶律罕班为北院大王。罕班为政尚宽仁，部族安之。
　　甲寅，辽主录囚，以南院大王耶律信宁故匿重囚及侍婢赃污，命挞以剑脊而夺其官。都监坐阿附及侍婢罪。皆论死，诏贷之。丙辰，以信宁为西南路招讨使。
　　庚申，辽主出飞龙厩马，赐皇太弟重元及北南面侍臣有差。
　　丙寅，有芝生于化成殿柱，召近臣宗室观之，仍出御制《瑞芝诗》赐宰臣王随以下。翼日，儒臣并为赋颂以献。右司谏韩琦言：“《春秋》之法，但记灾异，至于祥端。略而不书。臣愚望陛下特以灾异为重，于政教之间，思所未至者，随其变而应之。至于珍祥奇瑞，虽陛下仁爱所感，亦望日谨一日，以虽休勿休为念。”
　　六月，壬申朔，辽主宴群臣，酒酣，赋诗，吴国王萧孝穆、北府宰相收箫巴萨皆属和。
　　甲戌，奉安太祖御容于扬州建隆寺。景德中，尝即寺置殿，绘御容，而其制庳陋。会占者言东南有王气，乃易以塑像，更命新殿曰章武。
　　乙亥，杭州大风，江潮溢岸高六尺，坏堤千馀丈，遣中使致祭。
　　己卯，辽主祀天地。癸未，赐南院大王耶律洪古命，辽主亲制诰辞，并赐诗以宠之。
　　戊子，以御制《神武祕略》赐河北、河南、陕西缘边部署、钤辖、知州军，每得代，更相付授。始，韩亿同知枢密院事，建言武臣宜知兵书，而禁不传，请纂集其要赐之。帝于是作《神武祕略》凡三十篇，分十卷，仍自作序焉。
　　甲午，太子左监门率府副率宗实，特迁右内率府率。
　　丙申，诏开封府、国子监及别头试，自今封弥、誊录如礼部，从左司谏韩琦请也。
　　诏颁行《礼部韵略》。
　　秋，七月，辛丑朔，辽以南北枢密院狱空，赏赉有差。
　　寅壬，辽主以皇太弟重元生子，赐诗及宝玩器物，曲赦死罪以下，癸卯，辽主如秋山。
　　丁未，诏河东、河北州郡密严边备。
　　辛酉，诏三司出银十五万两下河北路，绢十万下河东路，助籴军粮。
续资治通鉴--●卷第四十一
●卷第四十一
　　　　【宋纪四十一】　起强圉赤奋若八月，尽屠维单阏八月，凡二年有奇。
　　　　 ○仁宗体天法道极功全德神文圣武睿哲明孝皇帝景祐四年（辽重熙六年）
　　八月，甲戌，出内藏库绢三十万，下河北路市籴军储。
　　越州水，赐被溺民家钱有差。
　　甲午，诏：“天下常平仓钱谷，自今三司及转运司无得借支。”
　　九月，丙寅，三司言：“东头供奉官钱逊奏信州铅山产石碌，可烹炼为铜。今池、饶、江三州钱监并阙铜铸钱，请遣逊与本路转运使试验以闻。”从之。
　　丁卯，御迩英阁读《唐书》。以后读真宗所撰《正说》及进讲《春秋》，俱于迩英阁。
　　冬，十月，癸巳，翰林学士李淑请班其父枢密直学士若谷下，诏从淑请。
　　乙未，同知枢密院事章得象言：“开封府进士章仲昌，臣乡里疏属，实无艺业，近闻讼诉发解不公事，请牒归其家。”从之。时锁厅应举人特多，开封府投牒者至数百，国子监及诸州不在焉。及山榜，而宰相陈尧佐之子博古为解元，参知政事韩亿子孙四人皆无落者，故嘲谤群起。然殿中侍御史萧定谟与直集贤院韩琦、吴育、王拱辰实司试事，非有所私也。
　　是月，辽主驻石宝冈。
　　十一月，己亥朔，准布贡于辽。
　　辛亥，辽以契丹行宫都部署萧惠为南院枢密使。
　　己未，出内藏库绵五十万，下河北、陕西路市籴军储。
　　庚申，辽封皇子洪基为梁王。
　　癸亥，罢癸、莱买金场。
　　十二月，壬申，给真定府、潞州学田各五顷。仍诏自今须籓镇乃许立学，它州勿听。
　　甲申，忻、代、并三州言地震，坏庐舍，覆压人畜，忻州尤甚，吏民死者万九千七百馀人。自是河东地震连年不止，或地裂泉涌，或火出如黑沙状，一日四五震，民皆露处。乙酉，命侍御史程戡往并、忻州体量安抚。
　　右司谏韩琦上疏曰：“乡者兴国寺双阁灾，延及开先祖殿，不逾数刻，但有遗烬。复闻仰观垂象，或失经行。今北道数郡，继以地震。此女谒用事，臣下专政之应也。又震在北，或者上天孜孜遣告，俾思边塞之为患乎？望自今严饬守臣，密修兵备，审择才谋之帅，悉去懦弱之士，明军法以整骄怠之卒，丰廪实以增储偫之具。”
　　旬馀，琦复上疏曰：“近闻大庆殿及诸处各建道场，及分遣中使遍诣名山福地，以致请祷，是未达寅畏之深旨也。臣窃以为祈祷之法，必彻乐减膳，修德理刑，下诏以求谠言，侧身而避正殿，是以天意悦穆，转为福应。愿陛下法而行之。且大庆殿者，国之路寝，朝之法宫，陛下非行大礼、被法服，则未尝临御，臣下非大朝会，则不能一至于庭，岂容僧道继日累月喧杂于上，非所以正法度而尊威神也！望今后凡有道场设醮之类，并于别所安置。”
　　给徐州学田五顷。
　　庚寅，以龙图阁学士张逸为枢密直学士，知益州。逸凡四至蜀，谙其民风。会岁旱，逸使作堰，壅江水溉民田，自出公租减价以赈。民初饥，多杀耕牛食之，犯者皆配关中。逸奏：“民杀牛以活将死之命，与盗杀者异；若不禁之，又将废穑事。今岁小稔，请一切放还，复其业。”报可。
　　壬辰，徙知饶州范仲淹知润州，监筠州税余靖监泰州税，夷陵县令欧阳修为光化军乾德县令，帝谕执政令移近故也。
　　先是京师地震，直史馆叶清臣上疏言：“顷仲淹、余靖等以言事被黜，天下齰舌不敢议朝政，行将二年。愿陛下深自咎责，详延忠直敢言之士，庶几明威降鉴，善应来集。”书奏数日，仲淹等皆得近徙。
　　仲淹既徙润州，谗者恐其复用，遽诬以事。语入，帝怒，亟命置之岭南。参知政事程琳辨其不然，仲淹讫得免。自仲淹贬而朋党之论起，朝士牵连而出，语及仲淹者皆指为党人；琳独为帝开说，帝意解，乃已。
　　辽以杨佶为忠顺军节度使。
　　赵元昊既悉有夏、银、绥、静、宥、灵、盐、会、胜、甘、凉、瓜、沙、肃，而洪、定、威、怀、龙皆即归堡镇伪号州，仍居兴州，阻河，依贺兰山为固。是岁，始大补伪官，以嵬名守全、张陟、杨廓、徐敏宗、张文显辈主谋议，钟鼎臣典文书，成逋克、成赏都辈主兵马，野利仁荣主蕃学。置十八监军司，委酋豪分统其众。自河北至卧啰娘山七万人，以备辽人；河南洪州、白豹、安盐州、罗落、天都、惟精山五万人，以备环庆、镇戎、原州；左厢宥州路五万人，以备鄜延、麟府；右厢甘州路三万人，以备西蕃、回纥；贺兰驻兵五万，灵州五万人，兴州、兴庆府七万人，为镇守：总五十馀万。而苦战倚山讹，山讹者，横山羌，夏兵柔脆，不及也。选豪族善弓马五千人迭直，伪号六班直，月给米二石。铁骑三千，分十部。发兵以银牌召酋长，面受约束。创十六司于兴州，以总众务。
　　　　 ○仁宗体天法道极功全德神文圣武睿哲明孝皇帝宝元元年（辽重熙七年）
　　春，正月，辛丑，辽主如混同江。
　　癸卯，赵元昊请遣人供佛五台山，乞令使臣引护，并给馆券；从之。元昊实欲窥河东道故也。
　　同知礼院宋祁上疏曰：“去年火焚兴国寺浮屠，延燔艺祖神御殿，已而盗坏宗庙釦器者再，则神不昭格之意也。自昔灾异之发，远者十数年，近者三四年，随方辄应，类无虚岁。而罪己之问不形于诏书，思患之谋不留于询逮，逾时越月，群下默然。间者但引缁黄，晨斋夕呗，修不经之细祝，塞可惧之大变，人且未信，天胡可欺！臣诚至愚，窃恐销伏之间未得为计也。伏望陛下普诏百执，各贡所怀，留神省阅。”
　　甲辰，雷。麟、府州及陕西大雨雹。
　　丙午，以灾异屡见，下诏求直言，限半月内实封进纳。
　　庚戌，命翰林学士丁度等权知礼部贡举。
　　乙卯，大理评事、监在京店宅务苏舜钦诣匦通疏曰：“臣闻河东地大震，历旬不止；孟春之初，雷电暴作。臣以为国家阙失，众臣莫敢为陛下言者，唯天丁宁以告陛下。陛下果能霈发明诏，许群臣皆得献言，臣初闻之，踊跃欣忭！旬日间颇有言事者，其间岂无切中时病？而未闻朝廷举行，是亦收虚言而不根实效也。窃见纲纪堕败，政化阙失，其事甚众，不可概举，谨条大者二事以闻。
　　“一曰正心。心正则神明集而万条理。今民间传陛下比年稍迩俳优，燕乐逾节，赐予过度。燕乐逾节则荡，赐予过度则侈；荡则政事不亲，侈则用度不足。臣窃观国史，见祖宗日视朝，旰昃方罢，犹坐后苑门，有白事者，立得召对，委曲询访，小善必纳。真宗末年不豫，始间日视朝。今陛下春秋鼎盛，实宵衣旰食求治之秋，乃隔日御殿，此政事不亲也。又，府库匮竭，民鲜盖藏，诛敛科率，殆无虚日。三司计度经费，二十倍于祖宗时，此用度不足也。望陛下修己以御人，洗心以鉴物，勤听断，舍燕安，放弃优谐近习之纤人，亲近刚明鲠正之良士，因此灾变，以思永图。 
