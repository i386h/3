<!-- { "loadSidebar": true } -->
　　礼部侍郎黄中等言：“奉圣旨，太上皇帝有诏，却五日之朝，朕心未安，令有司官详议。臣等今议，除朔、望皇帝诣德寿宫朝见外，请于每月初八并二十二日朝见，并如宫中之仪。”诏从之。
　　壬辰，殿中侍御史张震言：“绍兴二年诏书略曰：‘昔我太祖皇帝尝令百官轮次面对，自今后，行在百官日轮一员面对，朕当虚伫以听其言，且观其行。’陛下初承圣绪，望举行旧典，诏日官日以序进，则数日之间，议论毕陈，而贤愚可以概见。俟其既周，即复依旧五日轮对。”诏从之。
　　帝手书召判建康府张浚。既见，帝改容曰：“久闻公名，今朝廷所赖惟公。”浚言：“人主以务学为先，人主之学，以一心为本。一心合天，何事不济！所谓天者，天下之公理而已。必兢业自持，使清明在躬，则赏罚举措，无一不当。人心自归，强邻自服。”帝竦然曰：“不当忘公言。”浚见帝天锡英武，力陈和议之非，劝帝坚意以图事功。于是加浚少傅，进封魏国公，除江淮宣抚使，节制屯驻军马。
　　秋，七月，壬寅，诏曰：“永惟邦本，实在斯民。民之休戚，实系守令。太上皇帝精择循良，留神惠养，垂及眇躬，其敢怠忽！咨尔分土之臣，毋滋讼狱，毋纵吏奸，毋夺民时以重土木，毋掊民财以资饷遗。有一于此，必罚毋赦。至于俾民安其田里，愁叹不生，增秩赐金，若古典则。”
　　丁未，赐知临安府赵子潚御札，罢京尹供食善营办。帝曰：“更宜子细求访，应有扰民之事，一一条具开奏。如停罢供馈等，所省钱二万馀贯，可尽与民间除去科扰。”
　　戊申，诏追复岳飞元官，以礼改葬；访求其后，特与录用。
　　庚申，金尚书左丞相晏致仕。
　　壬戌，诏：“将届圣节，诸路监司、州军应合进金银钱绢等，缘天申圣节已行进奉，合进之数，权与蠲免。”
　　金边帅以檄至盱眙，达通和之意，宜各守元立封疆，边臣以闻。乃下诏曰：“敌人求索故礼，从之则不忍屈辱，不从则遗患未已。中原归正人源源不绝，纳之，则东南力不能给，否则绝向化之心。宰执、侍从、台谏，各宜指陈定论以闻。”
　　时群臣有所论列，而宰执独无奏章，帝以问参知政事史浩。浩奏谓第当且坚壁以御攻冲，俟乘机以图恢复。先是史浩议欲城瓜洲、采石，下张浚议，浚谓如此是自示以削弱之形，不若先城泗州。浩既参知政事，与张浚议多不合。
　　命参知政事汪澈视师湖北、京西。时刘珙使金，不至而复。先是洪迈、张抡使回，见张浚，具言金不礼我使，具状令称陪臣，浚谓不当复遣使。而史浩议遣使报金以登位，竟遣珙。行至境，金责旧礼，不纳而还。
　　斡罕既败，收合散卒万馀人，遂入奚部，以诸奚自益。八月，乙丑朔，金左监军高忠建破奚于栲栳山，及招降旁边奚六营，有不降者攻破之。斡罕寇古北口，万户温特赫阿噜岱因妻生日，辄离军六十里，贼闻之来袭，杀伤士卒甚众。金主命完颜默音以兵三千会旧屯兵击之。先是有告默音子色格谋反者，金主察其诬，命鞫告者，告者款伏，遂诛之。金主谓默音曰：“人告卿子谋反，朕知卿必不为此。今告者果自服罪，宜悉此意。”默音至军，击擒其贼党。
　　癸酉，金主谓宰臣曰：“百姓上书陈时政，其言犹有所补。卿等位居机要，略无献替，可乎？夫听断狱讼，簿书期会，何人不能！唐、虞之圣，犹务兼览博照，乃能成治。正隆专任独见，故取败亡。朕早夜孜孜，冀闻谠论，卿等宜体朕意。”诏百司官吏：“凡上书言事，或为有司所抑，许进表以闻。朕将亲览，以观人材优劣。”
　　丁丑，金免齐国妃、韩王亨等亲属在官籍者。
　　金主诏元帅右都监完颜思敬，以所部军与大军会讨斡罕。
　　戊寅，帝诣德寿宫上光尧寿圣太上皇帝、寿圣太上皇后尊号册宝，行礼。
　　乙酉，金诏左谏议大夫石琚、监察御史冯仲方廉察河北东路。
　　丁亥，金主诏御史台曰：“自三公以下，官僚善恶邪正，当审察之。若止理细务而略其大者，将治卿等罪矣。”
　　辛卯，金罢诸关征税。
　　九月，丁酉，诏：“朕仰稽祖宗故事开讲，其日可召辅臣观讲。”
　　戊戌，诏：“比下求言之诏，欲急闻过失，四方有献言者，并付后省看详。今已逾月，未闻推择来上，可令催促。”
　　诏：“蜀去行都万里，人才豫当储蓄，以备缓急。欲举一忠悫明敏之士，周知蜀利害者为都转运使，可令集侍从、台谏各举所知，以俟采择。”
　　金完颜思敬以所部兵入奚地，会布萨忠义之军追讨斡罕，贼党多降，馀多疾疫而死，无复斗志。斡罕自度势穷，谋自羊城道四京奔夏国。金兵追之益急，其众复多亡去，度不得西，乃北走沙陀。庚子，贼党执斡罕以降，并获其母、妻，逆党悉平。甲辰，金太子率百官上表贺。乙巳，金以斡罕平诏中外。辛亥，斡罕磔于市，其党瓜里扎巴南走，左宣徽使宗亨追之，不及，瓜里扎巴遂来降。
　　甲寅，诏胡铨、王十朋并赴行在。
　　冬，十月丙寅，诏：“侍从、两省、台谏、卿、监，各举可任监司、郡守之人，分为二等，一见今可用，一将来可用，限一月闻奏。如所举，增秩、赐金，举主同之；不如所举，罚亦同之。及见任监司、郡守才与不才，亦限一月内逐一具姓名臧否品目来上。”
　　右正言周操言：“国家内设百官，必资久任以责成效。今则不然，自丞、簿不数月望为郡，自郎不数月望为卿、监，利于速化。人则幸矣，职业不修，国家何赖！若乃监司、郡守之数易，则其害又有大于此者。监司一易则扰一路，郡守一易则扰一州。望面谕大臣，自今内外除授之际，确意精选，务在久任。”诏令三省遵守。
　　丁卯，金以左副元帅完颜固云为平章政事。
　　戊辰，金平章政事、右副元帅布萨忠义等至自军。丙戌，以忠义为右丞相，改封沂国公，以左监军图克坦志宁为左副元帅。
　　戊子，金葬睿宗皇帝于景陵，大赦。
　　己丑，金命赫舍哩志宁经略南边。
　　十一月，癸巳朔，金命布萨忠义南伐。
　　甲寅，殿中侍御史张震等言：“乾德四年诏，自今内臣年及三十以上，兼见在朝廷系职，方许养一子；皇祐五年诏，内侍以一百八十人为额；嘉祐中，韩绛奏内臣员多，请住养子；至治平以后，始复许奏荐。而熙宁中，神宗谕宰臣曰：‘方今宦者数已多，而隶前省官又入内侍。绝人之世，仁政所不取。且独不可用三班使臣代其职事乎？’吴充对曰：‘此盛德事，臣等敢不奉行！’自来条例，又须限以年甲，试以诗书，籍定姓名，遇阙不填。宜立为定制。”诏：“令内侍省开具见在人数闻奏，今年会庆节权免进子。”
　　乙卯，臣僚言：“祖宗时，赃罪削籍配流者，虽会赦不许放还叙用。近睹登极赦，命官除名追官资及勒停并永不收叙人，并与叙元官，甚失祖宗痛绳赃吏之意。请自今，官吏尝经勘断犯入已赃，并不许收叙；如有已放行收叙者，即为改正。”从之。
　　十二月，戊辰，诏：“今日早朝，集侍从、台谏赴都堂，条具方今时务，仍听诏旨。”诏曰：“朕览张焘所奏，犁然有契于衷，已令侍从、台谏集于都堂。今赐卿笔札，宜取当今弊事，悉意以闻。退，各于听治之所，尽率其属，谕以朕旨，使极言之，毋得隐讳，朕将有考焉。”
　　初，张焘以故老召除知枢密院事，帝问为治之要，焘因言：“太上皇帝绍兴初，尝举行祖宗故事，诏百官赴都堂，令条具当今弊政与夫救正之宜，请检举地之。”故有是诏。
　　庚辰，臣僚言：“国朝检校官一十九员，上者曰太师、太尉、太傅、太保、司徒、司空，而除授则自司徒迁太保，各以序进。陛下方讲修圣政，宜下有司讨论，立为定式。”给事中黄祖舜等言：“看详臣僚所陈六事：其一曰，六等检校官，旧制也，今则皆无有。而自节度径除太尉，历开府仪同三司以至少保。其二曰，节度以移镇为恩宠，旧制也；今则一定而不易。其三曰，承宣分大、中、小镇，观察分大、小州，旧制也，今则皆径作一官矣。其四曰，横行自右武大夫以至通侍为十三等，以待年劳及泛恩者，非有功效显著，不带遥郡，旧制也，今则自右武大夫当迁官者，率以遥郡改转，才五迁即至遥郡承宣，一落阶遂为正任承宣使。其五曰，武功大夫实历十年，用七举主始转行，旧制也，今或自小使臣为宣赞舍人，才迁一官，径至右武郎。其六曰，总管、钤辖、都监分六等差遣，非正任观察使及管军，不以为总管，旧制也，今降此而得之者，纷纷皆是。逐项所陈，委皆允当，乞与施行。自降指挥日为始。”诏并从之。
　　辛巳，帝曰：“昨闻臣僚言，秦桧诬岳飞，举世莫敢言，李若朴为狱官，独白其非罪。吕忱中发王晌，所司皆取迎合；林待问为勘官，独直其冤状。章杰捕赵鼎送葬人，又搜其私书，欲傅致士大夫之罪；翁蒙之为县尉，毅然拒之。沈昭远为王鈇家治盗，欲锻炼富民，多取其陪偿；王正己为司理，卒平反之。此皆不畏强御，节概可称。三省详加访问其人，如在，可与甄录。”
　　乙酉，金遣尚书刑部侍郎刘仲渊等廉察宣谕东京、北京等路。
　　是月，命宰相陈康伯兼枢密使。
　　诏吴璘班师。
　　是冬，帝召陈俊卿及张浚子栻赴行在所。
　　浚请临幸建康以动中原之心，用师淮耎，进舟山东，以遥为吴璘之援。帝见俊卿等，问浚动静、饮食、颜貌，曰：“朕倚魏公如长城，不容浮言摇夺。”时金以十万兵屯河南，声言窥两淮，浚以大兵屯盱眙、泗、濠、庐州，金不敢动；第移文索海、泗、唐、邓、商州及岁币，浚言金人多诈，不当为动，卒以无事。
　　栻之见帝也，即进言曰：“陛下上念宗社之仇耻；下悯中原之涂炭，惕然于中而思有以振之，臣谓此心之发，即天理也。愿益加省察，稽古亲贤以自辅，毋使其少息，则今日之功，可以立成。”帝大异之。
续资治通鉴--●卷第一百三十八
●卷第一百三十八
　　　　【宋纪一百三十八】　起昭阳协洽正月，尽阏逢涒滩九月，凡一年有奇。
