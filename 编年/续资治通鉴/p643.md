<!-- { "loadSidebar": true } -->
　　知枢密院事雅克布连，请依旧制全给鹰坊刍粟，使无贫乏，帝曰：“国用皆百姓所供，当量入为出，朕岂以鹰坊失其利，重困吾民哉！”不从。
　　辛丑，敕河南行省：“民间自实田土粮税，不通舟楫之处，得以钞代输。”
　　十二月，己酉，以董仲舒从祀孔子庙，位列七十子之下。
　　国子生积分及等者，省、台、集贤院、奎章阁官同考试，中式者以等第试官，不中者复入学肄业。
　　辛亥，立燕王喇特纳达喇为皇太子，诏天下。
　　戊午，以郊祀礼成，御大明殿受文武百官朝贺，大赦天下。
　　癸酉，诏宣忠扈卫亲军都万户府：“凡立营司境内所属山林川泽，其禽兽鱼鳖悉供内膳，诸猎捕者坐罪。”
　　监察御史秦起宗，劾中丞和尚受人妇女，贱买县官屋，不报。起宗入见，跪辨久之，敕令起，起宗不起，会日暮，出。明日，立太子，有赦，起宗又奏：“不罪和尚，无以正国法。”和尚乃伏辜。帝曰：“为御史当如是矣。”元会，赐济逊服，令得与大宴。
　　甲戌，敕各行省：“凡遇边防有警，许令便宜发兵，事缓则驿闻。”
　　清江范梈，以朝臣荐为翰林院编修官，秩满，擢海南、海北道廉访司照磨，巡历遐僻，不惮风波瘴疠，所至兴学教民，雪理冤滞甚众。迁福建闽海道知事，闽俗素污，文绣局取良家子为绣工，无别尤甚。梈作歌诗一篇述其弊，廉访使取以上闻，皆罢遣之，其弊遂革。未几，移疾归，是岁卒。
　　奎章阁初开，首擢翰林应奉揭傒斯为授经郎，以教勋戚大臣子孙。帝时幸阁中，有所咨访，奏对称旨，恒以字呼之而不名。每中书奏用儒臣，必问曰：“其才何如揭曼硕？”间出所上《太平政要》四十九章以示台臣曰：“此朕授经郎揭曼硕所进也。”其见亲重如此。
　　傒斯，富州人。地不产金，官民惑于奸民之言，募淘金户三百户而以其人总之，散往它郡采金以献，岁课自四两，累增至四十九两。其人既死，而三百户所存无什一，又贫不聊生；有司乃责民之受役于官者代输，民多以是破产。中书因傒斯言，遂蠲其征，民赖以苏。
　　◎至顺二年
　　春，正月，己卯，御制《奎章阁记》，亲书，刻于石。
　　行枢密院使彻尔特穆尔等言：“十一月，仁德府权达噜噶齐曲术，纠集兵众以讨云南，首败布呼贼兵于马龙州，以是月十一日杀布呼弟拜延，献馘于豫王。十三日，战于马金山，获布呼及其弟巴延彻尔、其党拜布哈等十馀人，诛之，馀皆皆溃，独禄，余据金沙江。”诏趣进兵讨之。
　　丁亥，以寿安山英宗所建寺未成，诏中书省给钞十万锭供其费，仍命雅克特穆尔、萨题等总督其工役。
　　戊子，造岁额钞本，至元钞八十九万五千锭，中统钞五千锭。
　　命兴和路建雅克特穆尔鹰棚。
　　辛卯，皇太子喇特纳达喇薨。壬辰，命宫相法哩等护灵辇北祔葬于山陵，仍命法哩等守之。
　　御史台臣劾奏福建宣慰副使哈济，前为广东廉访副使，贪污狼籍，宜罢黜，从之。
　　甲辰，建孔子庙于后卫。
　　乙巳，镇西武靖王绰斯班、豫王喇特纳实哩及行省、行院官同讨云南，兵十馀万，以去年十一月十一日，绰斯班师次罗罗斯，期跃里特穆尔会于曲靖、马龙等州；跃里特穆尔倍道兼进，夺金沙江。十二月十七日，大军击败阿哈兵，阿哈伪降，明日，率兵来袭我营，绰斯班等又击败之，阿哈窜走；大军直趋中庆，遇贼于安宁州，再战，大败之。二十八日，阿哈来逆战，遂就擒，斩于军前。三十日，将抵中庆，贼兵七千犹拒战于伽桥、古壁口，跃里特穆尔左颊中流矢，洞耳后，拔矢复战，大捷，遂复行省治，诸军皆会，驻于城中，分兵追捕残贼于嵩明州。捷闻，诏总兵官量度缓急，从宜区外。
　　行枢密院使彻尔特穆尔，治军有纪律，所过秋毫无犯；贼平，赏赉甚厚，悉分赐将士，囊装惟巾栉而已。
　　二月，戊申，立广教总管府，以掌僧尼之政，凡十六所，秩正三品。府设达噜噶齐、总管、民知府事、判官各一员，宣政院选流内官拟注以闻，总管则僧为之。
　　四川行省招谕怀德府驴谷、什用等四洞及生蛮十二洞皆内附，诏升怀德府为宣抚司以镇之。诸洞各设长官司及巡检司，且命各还所掠生口。
　　湖广参政彻尔特穆尔与苏苏、班坦俱坐出怨言，刑部鞫实定罪，会赦，并流荒僻州郡，仍籍其家；苏苏禁锢终身。
　　己酉，枢密院言：“彻尔特穆尔、博啰以正月戊寅败乌撒蛮兵，射中禄余，降其民，乌蒙、东川、易良州蛮兵、夷獠等俱款附。绰斯班等驻中庆，复行省事。”又言：“澄江路蛮官郡容报贼古喇呼，及图沁之弟拜喇图密实等，伪降于豫王而反围之，至易龙驿，古喇呼等掩袭官军。四川平章达春顿兵不进，平章奇珠妻子孳畜为贼所掠。谍知图沁方修城堡，布兵拒守，无出降意”诏速进兵讨之。
　　辛亥，建雅克特穆尔居第于兴圣宫之西南，诏萨题及留守司董其役。
　　乙卯，云南统兵官报诸蛮悉降，惟禄余追捕未获。
　　诸王齐齐克图、锡格，坐妄言不道，诏安置齐齐克图广州，锡格雷州。
　　三月，辛巳，御史台臣劾奏：“燕南廉访使布咱尔，前为闽海廉访使，受赃累万，虽遇赦原，宜追夺制命，籍没流窜。”诏如所言，仍暴其罪。
　　甲申，绘皇太子真容，奉安庆寿寺之东鹿顶殿，祀如累朝神御殿仪。以宦者拜珠侍皇太子疾不谨，杖斥之。
　　冠州有虫食桑四十馀万株。
　　丙戌，雨土霾。
　　司徒锡沙言：“陶弘景《胡笳曲》有‘负扆飞天历，终是甲辰君’之语，今陛下生年、纪号适与之合，此实受命之符，请录付史馆，颁告中外。”诏翰林、集贤、奎章、礼部杂议之。翰林诸臣议以为：“唐开元间，太子宾客薛让进武后《鼎铭》云：‘上元降监，方建隆基。’为玄宗受命之符。姚崇表贺，请宣示史官，颁告中外。而宋儒司马光斥其采偶合之文以为符瑞，乃小臣之谄，而宰相实之，是侮其君也。今弘景之曲，虽于生年、纪号若偶合者，然陛下应天顺人，绍隆正统，于今四年，薄海内外，罔不归心，固无待于旁引曲说以为符命。从其所言，恐启谶纬之端，非所以定民志。”事遂寝。
　　戊午，以龙庆州之流杯园池、水硙上田赐雅克特穆尔。
　　癸巳，修普天大醮。
　　豫王喇特纳实哩、镇西武靖王绰斯班等擒云南诸贼及其将校，磔以徇。
　　癸卯，中书省言：“嘉兴、平江、松江、江阴芦场、荡山、沙涂、沙田之籍于官者，尝赐他人，今请改赐雅克特穆尔。”令有司如数给付。
　　夏，四月，丙午朔，全宁民王托欢献银矿。诏设银场提举司，隶中政院。
　　命西僧于五台及雾灵山作佛事各一月，为皇子古噜达喇祈福。
　　戊申，皇姑鲁国大长公主薨。
　　以宫中高丽女子赐雅克特穆尔，高丽国王请割国中田为资送，诏遣使往受之。
　　发卫卒三千助大承天护圣寺工役。
　　庚戌，诏建雅克特穆尔生祠于红桥南，树碑以纪其勋。
　　真定武陟县地震，逾月不止。
　　戊午，命兴和建屋居海青，上都建屋居鹰鹘。
　　庚申，宁国路泾县民张道，杀人为盗，道弟吉从而不加功，拘囚七年不决。吉母老，无他子孙，中书省臣以闻，敕免死，杖而释之，俾养其母。
　　壬戌，枢密院言：“云南已平，镇西武靖王绰斯班奏言：‘种人叛者虽已略定，其馀党逃窜山谷，不能必其无反侧，请留荆王额苏额布罕及诸王索诺木等各领所部屯驻一二岁，以示威重。’”从之。仍命豫王分兵共守一岁以镇辑之，馀军皆遣还所部，统兵官召赴阙。
　　甲子，诏：“故尚书省丞相托克托，可视三宝努例，以所籍家资还其家。”
　　御史台言同佥中政院事殷仲容，奸贪邪佞，冒哀居官，诏黜之。
　　戊辰，奎章阁以纂修《经世大典》，请从翰林、国史院取《托布齐延》一书以纪太祖已来事迹，诏以命翰林学士承旨押布哈、塔斯哈雅。押布哈言：“《托布齐延》事关秘禁，非可令外人传写，臣等不敢奉诏。”从之。
　　衡州路比岁旱蝗，仍大水，民食草木殆尽，又疫疠者十九。壬申，湖南道宣慰司请赈粮米万石，从之。
　　五月，甲午，以平江官田五百顷立稻田提举司，隶宫相都总管府。
　　乙未，纂修《皇朝经世大典》成。
　　丙申，帝如上都，敕在京百司日集公署，自辰至暮勿废事。
　　戊戌，次红桥，临视雅克特穆尔生词。
　　六月，乙巳朔，监察御史韩元善言：“历代国学皆盛，独本朝国学生仅四百员，又复分辨蒙古、色目、汉人之额。请凡蒙古、色目、汉人，不限员额皆得入学。”又，监察御史陈守中言：“凡仕者亲老，别无他丁侍养，请不限地方名次，从优附近迁调，庶广忠孝之道。”皆不报。
　　乙卯，监察御史陈良，劾浙东廉访使托克托刘延：“阿附权奸都尔苏，又，其生母何氏，本父之妾而兄妻之，乃冒请封赠，请黜罢宪职，追还赠恩。”从之。
　　癸亥，诏：“诸官吏在职役或守代未任，为人行赇关说，其有所取者，官如十二章论赃，吏罢不叙终其身；虽无所取而讼起灭由己者，罪加常人一等。”
　　云南出征军悉还，乌撒、罗罗蛮复杀戍军黄海潮等，撒加伯又杀掠良民为乱。丙寅，命云南行省、院：“凡境上诸关戍兵，未可轻撤，宜俟缓急以制其变。”
　　秋，七月，辛巳，济尔哈达尔坐罪当流远，以腾吉斯舅氏故释之。
　　壬午，监察御史张益等言：“四川行省平章奇彻台为人反覆，不可信任，今云南未平，与蜀接境，宜削官远窜。”诏夺其制命、金符，同妻孥禁锢于广东。
　　丁亥，海南黎贼作乱，诏江西、湖广两省合兵捕之。
　　乙未，立闵子书院于济南。
　　庚子，广西猺贼平。
　　癸卯，知行枢密院事彻尔特穆尔以兵讨叛蛮，戮其党七百馀人。
　　大宁和众县何千妻殉夫，旌其门。
　　八月，甲辰朔，日有食之。
　　辛亥，帝至自上都。
　　甲寅，命宣课提举司毋收雅克特穆尔邸舍商贷税。
　　江浙水，坏田四十八万八千馀顷。
　　诏皇子古噜达喇出居雅克特穆尔家；九月，癸酉朔，市鄂尔根萨哩宅，命雅克特穆尔奉皇子古噜达喇居之。
　　乙亥，命留守司发军士，筑驻跸台于大承天护圣寺东。
　　御史台臣劾奏：“四川行省参政马镕，发粮六千石饷云南军，中道辄还，预借俸钞一十九锭以娶妾，又诟骂平章汪涛昌，罪虽蒙宥，难任宰辅。”帝曰：“纲常之理，尊卑之分，懵无所知，其何以居上而临下！亟罢之！”
