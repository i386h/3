<!-- { "loadSidebar": true } -->
　　挺之始通判德州，希意行市易法。时黄庭坚监德安镇，谓镇小民贫，不堪诛求。及召试馆职，苏轼曰：“挺之聚敛小人，学行无取，岂堪此选！”挺之深衔之。庭坚，分宁人也。
　　秋，七月，辛亥，诏户部修《会计录》。
　　开府仪同三司、判大名府韩绛，以司空致仕。
　　夏人寇镇戎军诸堡，刘昌祚等御之而退。
　　诏府界三路教阅保甲。
　　复课利场务，亏额科罚。
　　乙卯，权开封府推官张商英，出提点河东刑狱。
　　初，朝廷稍更新法，商英上书言：“三年无改于父之道。今先帝陵土未干，奈何轻议变更！”又尝移书苏轼，求入台，有“老僧欲住乌寺，呵佛骂祖”之语，或得之，以告吕公著，公著之悦，故出之。
　　丙辰，罢诸州军数外岁贡。
　　辽主猎于黑岭。丁巳，出杂帛赐兴圣宫贫民。
　　戊午，以辽使贺坤成节，曲宴垂拱殿，始用乐。
　　庚申，进封李乾德为南平王。
　　辛酉，改诚州为渠阳军。
　　壬戌，御札付中书省曰：“门下侍郎韩维，尝面奏范百禄任刑部侍郎所为不正。辅臣奏劾臣僚，当形章疏，明论曲直，岂但口陈，意欲无迹，何异奸谗！可罢守本官，分司南京。”吕公著上疏言：“自来大臣造膝密论，未尝须具章疏。维素有人望，忽然峻责，罪状未明，恐中外人情不安。”吕大防亦以为言。
　　甲子，诏维除资政殿大学士、知邓州。中书舍人曾肇封还词头，具状曰：“古者坐而论道，谓之三公，岂必具案牍为事！今陛下责维徒口奏而已，遂以为有无君之意，臣恐命下之日，人心眩惑，谓陛下以疑似之罪而逐大臣。”不报。已而公著复于便殿乞改维词头，乃诏中书省以均劳逸意，命舍人苏辙为之。维寻以病改汝州。
　　乙丑，以左司谏吕陶为京西转运副使，侍御史上官均为比部员外郎。
　　先是御史杜纯、右司谏贾易缘张舜民罢职事，劾陶、均面欺同列，不肯论救。陶自请补外，上疏言：“杜纯及韩维之客，以此媚维，贾易乃程颐之死党，为颐报怨，必欲臣废逐而后已，惟陛下幸察！”易凡五状劾陶，谓诡谲奸人，托朋附以自安，故陶、均皆罢言职，而陶独外补。
　　庚午，辽主以大雨罢猎。
　　丁丑，辽秦越国王阿辇卒，寻追封秦魏国王。
　　八月，辛巳，右司谏贾易罢知怀州。自苏轼以策题事为台谏官所言，而言者多与程颐善，轼、颐交恶，其党迭相攻。易独建言请并逐二人，又言吕陶党轼兄弟，而文彦博实主之，语侵彦博及范纯仁。太皇太后怒，欲峻责易，吕公著言易所言颇切直，惟诋大臣太甚尔，乃止罢易谏职，出外。公著退，语同列曰：“谏官所言，未论得失。顾主上春秋方盛，虑异时有导谀惑上心者，正敕左右争臣，不可预使人主轻言者。”众皆叹服。
　　程颐罢经筵，权同管句西京国子监。
　　先是颐赴讲会，帝疮疹，不御迩英已累日。颐退，诣宰相问曰：“上不御殿，知否？”曰：“不知。”曰：“二圣临朝，上不御殿，太皇太后不当独坐。且人主有疾而宰相不知，可乎？”翼日，吕公著等始以颐言问疾。由是大臣多不悦，故黜之。颐因三上章，乞纳官归田里，不报；又乞致仕，亦不报。
　　时吕公著独相，群贤在朝，不能不以类相从，遂有洛党、蜀党、朔党之号。洛党以颐为首，而硃光庭、贾易为辅；蜀党以苏轼为首，而吕陶等为辅；朔党以刘挚、梁焘、王岩叟、刘安世为首，而辅之者尤众。是时熙、丰用事之臣，退休散地，怨入骨髓，阴伺间隙；而诸臣不悟，各为党比以相訾议。惟吕大防秦人，戆直无党；范祖禹、司马康不立党。
　　癸未，以西蕃寇洮、河，民被害者给钱粟，死者赐帛其家。
　　乙酉，命吕大防为西京奉安神宗御容礼仪使。
　　丁亥，孔文仲、丁骘进对，太皇太后宣谕曰：“一心为国，勿为朋比。”
　　癸巳，以夏国政乱主幼，强臣梁乙逋等擅权逆命，诏诸路帅臣严兵备之。
　　庚子，授西蕃首领心牟钦氈银州团练使，温溪心瓜州团练使，以不从结咓龊入寇故也。
　　辛丑，泾原路言夏人寇三川诸砦，官军败之。
　　丁未，熙河路言知岷州种谊复洮州，擒果庄青宜结；戊申，宰臣率百官表贺。
　　果庄桀黠有智谋，所部精锐，数为边患。熙宁中，诱陷河州，神宗屡诏王韶，欲生致之。至是与夏人解仇为援，筑洮州居之。谊率众破其城，擒果庄，槛送京师。谊，谔之弟也。
　　时二边少靖，而西塞犹苦寇掠。安焘言：“为国者不可好用兵，亦不可畏用兵。好则疲民，畏则遗患。今朝廷每戒疆吏，非举国入寇，毋得应之，则固畏用兵矣。虽仅保障戍，实堕其计中，愿复讲攻扰之策。且乾顺幼竖，梁氏擅权，族党酋渠，多反侧顾望，若有以离间之，未必不回戈而复怨。此制胜一奇也。”其后夏人自相携贰，来修贡，悉如焘言。
　　九月，乙卯，发太皇太后册宝于大庆殿。丙辰，发皇太后、皇太妃册宝于文德殿。
　　己未，夏人寇镇戎军。
　　庚申，王觌奏：“苏轼、程颐，向缘小忿，浸结仇怨，于是颐、轼素所亲善之人，更相诋讦，以求胜势。前日颐去而言者及轼，故轼乞补外；既降诏不允，寻复进职经筵。今执政大臣有阙，若欲保全轼，则且勿大用，庶几使轼不遽及于悔吝。”又奏：“小人近乃造为飞语，有五鬼、十物、十八奸之说，大概不过取一二公义所共恶者以实其言，而馀皆端良之士也。伏望诏榜朝堂，明示不信谗言之意，以安士大夫之心。”
　　丁卯，禁私造金箔。
　　庚午，吕公著言：“十五日以经筵讲毕《论语》，赐辅臣及讲官宴，内出御书唐贤律诗，分赐臣等。次日于帘前谢，蒙太皇太后宣谕：‘皇帝好学，在宫中别无所为，惟是留心典籍。’天下幸甚！臣辄于《尚书》、《论语》、《孝经》中节取要语共一百段进呈，庶便于省览。”它日，三省奏事毕，太皇太后宣谕公著曰：“皇帝取卿所进，每日书写看览，甚有益于学问，与诗篇不同也。”
　　乙亥，辽主驻匣鲁金。
　　冬，十月，庚辰，辽以参知政事王经为三司使。
　　甲申，知怀州贾易责知广德军。
　　易谢表谓以忠直获罪，而指言群臣谗邪罔极，朋党滔天；又言苏辙持密命以告人，辙上疏自辨。于是御史交章论易谄事程颐，默受教戒，附下罔上，背公死党，乞早赐降黜。诏以易已罢言职，不合于谢上表内指名论事，故有是责。
　　辛卯，减西京囚罪一等，杖以下释之。
　　壬辰，辽罢节度使以下官进珍玩。
　　庚子，论复洮州功，种谊等迁秩、赐银绢有差。
　　癸卯，刘挚言：“知陈州傅尧俞，知齐州王岩叟，知潞州梁焘，通判虢州张舜民，知广德军贾易，皆忠直不挠，愿召入备任使，以慰公议。”
　　甲辰，泉州增置市舶，从户部尚书李常请也。
　　丁未，范祖禹乞于迩英阁复张挂仁宗时王洙、蔡襄所书《无逸》、《孝经图》，从之。
　　十一月，甲寅，辽以特里衮耶律坦同知南京留守事。
　　丙辰，复置涟水军。
　　庚申，献果庄于崇政殿，诘犯边之状，谕以听招其子及部属归附以自赎。果庄服从，赦之，以为陪戎校尉，遣居泰州。
　　壬申，诏：“讲读官遇不开讲日，轮具汉、唐故事有益政体者三条进入。”先是苏颂言：“国朝典章，大抵沿袭唐旧。乞诏史官采《新唐书》中臣主所行，日进数事。”故有是诏。颂每进可为规戒有补时政者，必述又己意，反复言之。
　　乙亥，以大雪，民多冻死，诏加赈恤，其无亲属者，官瘗之。
　　罢内殿承制试换文资法。
　　十二月，己卯朔，辽以枢密直学士吕嗣立参知政事。
　　乙酉，以大寒，赐诸军薪炭钱；又令开封府阅坊市贫民，以钱百万，计口量老少给之。
　　丙戌，兴龙节，初上寿于紫宸殿。
　　己丑，以大寒，罢集英殿宴。
　　壬辰，兀征声延部族老幼万人渡河南，遣使廪食之，仍谕声延勿失河北地。
　　壬寅，颁《元祐敕令式》。
　　丙午，赵挺之奏：“苏轼学术，本出《战国策》纵横揣摩之说。近日学士院策试廖正一馆职，乃以王莽、袁绍、董卓、曹操篡汉之术为问。使轼得志，将无所不为矣。”
　　是冬，始闭汴口。
　　是岁，夏改元天仪治平。
　　　　 ○哲宋宪元继道显德定功钦文睿武齐全昭孝皇帝元祐三年（辽大安四年）
　　春，正月，庚戌，复置广惠仓，从侍讲范祖禹言也。
　　辽主如混同江。
　　甲寅，太白昼见。
　　己未，朝献景灵宫。
　　庚申，诏发京西南路阙额禁军谷五十馀万斛，减市价出粜，至麦熟日止；以雪寒，物价翔踊也。
　　丁卯，王觌奏：“苏轼长于辞华而暗于理义，若使久在朝廷，则必立异妄作。宜且与一郡，稍为轻浮躁竞之戒。”
　　辛酉，诏广南西路硃崖军开示恩信，许生黎悔过自新。
　　壬戌，罢上元游幸。
　　甲子，五国部长贡于辽。
　　庚午，辽免上京逋逃及贫户税赋。
　　壬申，阿里骨奉表谢罪。诏边将无出兵，仍罢招纳。
　　甲戌，辽以上京、南京饥，许良人自鬻。
　　丁丑，辽曲赦西京役徒。
　　二月，甲申，罢修金明池桥殿。
　　乙酉，时久阴不解，翰林学士兼侍读苏轼言：“差役之法，天下以为未便，独台谏官数人者主其议，以为不可改。近闻疏远小臣张行者力言其弊，而谏官韩川深诋之，至欲重加贬窜。此等亦无它意，方司马光在时，则欲希合光意；及其既殁，则妄意陛下以为主光之言。殊不知光至诚尽公，本不求人希合；而陛下虚心无我，亦岂有所主哉！使光无恙至今，见其法稍弊，则更之久矣。臣每见吕公著、安焘、吕大防、范纯仁，皆言差役不便，但为已行之令，不欲轻变，兼恐台谏纷争，卒难调和。愿陛下问吕公著等，令指陈差、雇二法各有若干利害；昔日雇役，中等人户岁出钱几何；今者差役，岁费钱几何；又几年一次差役。皆可以折长补短，约见其数，以此计算，利害灼然。而况农民在官，贪吏狡胥，百端蚕食，比之雇人，苦乐十倍，民穷无告，致伤阴阳之和。今来所言，万一少有可采，即乞留中，作圣意行下，庶几上答天戒，下全小民。”
　　丙戌，诏：“河东苦寒，量度存恤戍兵。”
　　己丑，以左司谏丰稷为国子司业。
　　扬王颢、荆王頵尝令成都府路走马承受造锦地衣，稷独奏劾，以为近属奢侈，官吏奉旨，宜皆纠正其罪。给事中赵君锡曰：“谏官如是，天下必太平矣。”不数日，稷罢言职。
　　癸巳，诏：“殿试经义、诗赋人并试策一道。”从赵挺之请也。
