<!-- { "loadSidebar": true } -->
　　时国势危甚，太府寺丞陈仲微上封事，其略曰：“襄阳之陷，其罪不专在于庸阃、疲将、孩兵也，君相当分受其责，以谢先皇帝在天之灵。天子若曰罪在朕躬，大臣宜言咎在臣等，宣布十年养安之住缪，深惩六年玩敌之昨非。救过未形，固已无及；追悔既往，尚愈于迷。或谓覆护之意多，克责之辞少；或谓陛下乏哭师之誓，师相饰分过之言，甚非所以慰恤死义，祈天悔祸之道也。今代言乏知之士，翘馆鲜有识之人，吮脂茹柔，积习成痼，君道相业，两有所亏。顾此何时，而在廷无谋国之臣，在边无折冲之帅！监之先朝宣和未乱之前，靖康既败之后，凡前日之日近冕旒，硃轮华毂，俛首吐心，奴颜婢膝，即今日奏贼称臣之人也；强力敏事，捷疾快意，即今日叛君卖国之人也。为国者亦何便于若人哉！迷国者进慆忧之欺以逢其君，误国者护耻败之局而莫能议，当国者昧安危之机而莫之悔。臣常思之，今之所少，不止于兵，阃外之事，将军制之，而一级半阶，率从中出，斗粟尺布，退有后忧，平素无权，缓急有责。或请建督，或请行边，或请筑城，创闻骇听，因诸阃有辞于缓急之时，故庙堂不得不掩恶于败阙之后。有谋莫展，有败无诛，上下包羞，噤无敢议。是以下至器仗、甲马，衰飒庞凉，不足以肃军容；壁垒、堡栅，折樊驾漏，不足以当冲突之骑。号为帅阃，名存实亡也。城而无兵，以城与敌；兵不知战，以将与敌；斗不知兵，以国与敌；光景蹙近目睫矣！惟君相幡然改悟，天下事尚可为也。”似道大怒，黜仲微江东提点刑狱。
　　元以刘整、阿尔哈雅不相能，分军为二，各统之。
　　元高丽经略实都等以兵入耽罗，抚定其地。诏以迪里巴为耽罗国招讨使，尹邦宝副之。
　　初，元赵良弼使至日本，其太宰府官来索国书，良弼曰：“必见汝国王，始授之。”越数日，复来求书，且以兵胁良弼，良弼终不与。后又声言：“大将军以兵十万来求书。”良弼曰：“不见汝国王，宁持我首去，不可得也！”日本知不可屈，乃遣人送良弼至对马岛。及是始还，具以日本君臣、爵号、州郡名数、风俗土宜来上。元主曰：“卿可谓不辱君命矣！”
　　闰月，丙申，前临安府司法梁炎午陈攻守之要五事，不报。
　　辛未，无敕翰林院纂修国史，采录累朝事实，以备编集。
　　元阿哈玛特等屡毁汉法，国学诸生廪食或不继。秋，七月，许衡请还怀孟，元主以问翰林学士王磐，磐对曰：“衡教人有法，诸生行可从政，此国之大体，宜勿听其去。”元主又命诸老臣议其去留，窦默为衡恳请，乃听衡还。刘秉忠、姚枢及磐、默等，复请以赞善王恂主国学，衡弟子耶律有尚、苏郁、白栋为助教，庶几衡之规模不致废坠；从之。
　　元人城马鬃山，戊戌，知合州张珏击走之。
　　初，蒙古兵入蜀，珏副王坚协力战守；坚还，以珏代之。自开庆受兵，民凋敝甚。珏外以兵护耕，内教民垦田积粟；再期，公私兼足。刘整既叛，献计欲自青居进筑马鬃、虎项二山，扼三江口以图合州，遣统军哈喇帅兵筑之。珏闻哈剌至，乃张疑兵于嘉渠口，潜师渡平阳滩，火其资粮器械，越寨七十里，焚船场，由是马鬃城筑卒不就。珏善用兵，出奇设伏，算无遗策。其治合州，士卒必练，器械必精，御部曲有法，虽奴隶，有功必优赏之；有过，虽至亲必罚，故人人用命。
　　元主以天下狱囚滋多，敕诸路自死罪以下纵遣归家，期仲秋悉来京师听决。囚如期至，元主恻然。八月，庚戌，诏并赦之。既而命词臣作诏戒谕天下，皆不称旨，王磐独以纵囚之意命词，元主喜曰：“此朕所欲言而不能者，卿乃为朕言之。”赐酒嘉奖。
　　九月，辛巳，以章鉴签书枢密院事，吏部尚书陈宜中同签书枢密院事。
　　冬，十月，元初建正殿、寝殿、香阁、周庑两翼室。
　　元西蜀都元帅伊苏岱尔与皇子西平王鄂罗齐合兵攻建都蛮，擒酋长下济等四人，获其民六百，建都乃降。
　　十一月，壬午，封皇子为嘉国公。
　　以李庭芝为淮东制置使兼知扬州，夏贵为淮西制置使兼知庐州，陈奕为沿江制置使兼知黄州。庭芝请分所部两淮为二司，故以淮西付贵。奕以兄事贾似道玉工陈振成以求进，自小官历显要，遂掌禁兵，擢分阃。
　　起前直学士院文天祥为湖南提刑。天祥因见故相江万里，万里素奇天祥志节，语及国事，愀然曰：“吾老矣，观天时人事，必当有变。世道之责，其在君乎！君其勉之！”
　　元大司农司言：“中书移文，以畿内秋禾始收，请禁农民覆耕，恐防刍牧。”元主以农事系民生命，诏勿禁。
　　是岁，元诸路大水、蝗，赈米凡五十四万馀石。
　　　　 ○度宗端文明武景孝皇帝咸淳十年（元至元十一年）
　　春，正月，己卯朔，元宫阙告成。元主始御正殿，受朝贺。
　　壬午，城鄂州汉口堡。
　　戊子，福建安抚使江万里以疾辞职任，诏依旧职奉祠。
　　庚寅，城鄂州沌口西岸堡。
　　乙巳，雨土。
　　丙午，元免于阗采玉。
　　是月，贾似道母死，似道归台州治丧。诏以天子卤簿葬之，起坟拟山陵，百官奉丧事，立大雨中终日，无敢易位者。既葬，诏似道起复，似道遂还朝。
　　元阿尔哈雅言：“荆、襄自古用武之地，汉水上流已为我有，顺流长驱，宋必可平。”阿珠又言：“臣略地江、淮，见宋兵弱于往昔，今不取之，时不能再！”元主趣召史天泽同议，天泽对曰：“此国大事，可命重臣一人，如安图、巴延，都督诸军，则四海混同，可计日而待。臣老，犹足为副。”元主曰：“巴延可以任此事。”阿尔哈雅因言：“我师南征，必分为三。旧军不足，非益兵十万不可。”遂诏中书省签军十万人。
　　二月，己酉，赵顺孙罢为福建安抚使。
　　壬申，元造战船八百艘于汴梁。
　　元主如上都，闻辽阳行省国王特默格扰民不便，乃起廉希宪为北京行省平章政事。将行，命肩舆入见，赐坐。元主曰：“昔在先朝，卿深识事机，每以帝道启朕。及鄂汉班师，屡陈天命，朕心不忘。丞相，卿实宜为，顾退托耳。辽沈户不下数万，诸王、国婿分地所在，彼皆素知卿能，故命卿往镇，体朕此意。”
　　三月，庚寅，元遣凤州经略使实都、军民总管洪俊奇等将兵伐日本，战船凡大小九百般，军万五千人。元主以讨日本事问赵良弼，良弼曰：“臣居日本岁馀，睹其俗很勇嗜杀，不知有父子之亲，上下之礼。其地多山水，无耕桑之利，得其人不可役，得其地不加官田。况舟师渡海，海风无朝，祸害莫测。是谓以有用之民填无穷之巨壑也。臣谓勿击便。”元主从之。
　　辛卯，元改荆湖、淮西枢密院为行中书省。巴延、史天泽并为左丞相，阿珠为平章政事，阿尔哈雅为右丞，吕文焕为参知政事，行省于荆湖。哈达为左丞相，刘整为左丞，达春、董文炳并参知政事，行省事于淮西。
　　癸巳，元获嘉县尹常德课最，诏优赏。
　　元翰林学士王磐，尝于会议时数言：“前代用人，二十从政，七十致仕，所以资其才力，闵其衰老，养其廉耻之心也。今入仕者不限年，而老病者不肯退，彼既不自知耻，朝廷亦不以为非，甚不可也。”磐先以疾。请断月俸毋给，至是坚乞致仕，元主遣使谕之曰：“卿年虽老，非任剧务，何以辞为！”仍诏禄之终身，并还所断月俸。磐不得已复起。
　　夏，四月，乙卯，封皇子为永国公。
　　五月，丙申，元以皇女下嫁高丽世子王愖。
　　壬申，张珏表请城马鬃、虎头山，或先筑其一以扼险要。
　　六月，庚申，元主命诸将率兵南伐，且数贾似道负约执郝经之罪。诏曰：“爰自太祖皇帝以来，与宋使介交通。宪宗之世，朕以籓职，奉命南伐，彼贾似道复遣宋京诣我，请罢兵息民。朕即位之后，追忆是言，命郝经等奉书往聘，盖为生灵计也，而乃执之，以致师出连年，死伤相藉，系累相属，皆彼宋自祸其民也。襄阳既降之后，冀宋悔祸，或起令图，而乃执迷，罔有悛心。问罪之师，有不能已。今遣汝等水陆并进，布告遐迩，使咸知之。无辜之民，初无预焉，将士毋得妄加杀掠。有去逆效顺，别立奇功者，验等第迁赏。其或固拒不知及逆适者，俘戮何疑！”
　　元廉希宪知北京，民大悦服。异时辽东多亲王使者传令旨，官吏立听，希宪革正之。有西域人自称驸马，营于城外，系富民，诬其祖父尝贷息钱，索偿甚急。民诉之行省，希宪命收捕之。其人怒，乘马入省堂，坐榻上，希宪命捽下跪，而问之曰：“法无私狱，汝何人！”惶惧求哀，国王特默格亦为之情，乃稍宽令待对，举营夜遁。俄诏国王归国，希宪独行省事。长公主及国婿入朝，于路纵猎扰民，希宪面谕国婿，欲入奏之。国婿惊愕，入语公主，公主出，饮希宪酒曰：“从者扰民，吾不知也，请以钞万五千贯还敛民之直，幸勿遣使者。”自是贵人过者，皆莫敢纵。
　　秋，七月，癸未，帝崩于嘉福殿，年三十三。嘉国公即皇帝位。
　　帝自为太子，以好内闻；既立，耽于酒色。故事，嫔妾进御，晨诣閤门谢恩，主者书其月日。及帝之初，一日谢恩者三十馀人。及崩，贾似道入宫议所立，众以建国公昰当立，似道主嫡，乃立嘉国公。时年四岁，皇太后临朝听政。
　　甲申，封皇兄建国公昰为吉正，皇弟永国公昺为信王。
　　诏贾似道依文彦博故事，独班起居。
　　丙戌，尊皇太后曰太皇太后，皇后曰皇太皇。又诏以生日为天瑞节。
　　初，京湖制置使汪立信移书贾似道曰：“今天下之势，十去八九，诚上下交修，以迓续天命之几，重惜分阴以趋事赴功之日也。而乃酣歌深宫，啸傲湖山，玩岁愒月，缓急倒施，卿士师师非度，百姓郁怨。欲上当天心，俯遂民物，拱揖指挥而折冲万里，不亦难乎？为今之计者，其策有三：夫内郡何事乎多兵，宜尽出之江干以实外御。算兵帐，见兵可七十馀万人，老弱柔脆，十分汰二，为选兵五十馀万。而沿江之守则不过七千里，若距百里而屯，屯有守将，十屯为府，府有总督，其有要害处，辄三倍以兵，无事则泛舟长淮，往来游徼；有事则东西齐奋，战守并用，刁斗相闻，馈饷不绝，互相应援，以为联络之固。选宗亲大臣忠良有干用者，立为统制，分莅东、西二府。此上策也。久拘聘使，无益于我，徒使敌得以为辞，请礼而归之，许输岁币，以缓师期。不二三年，边遽稍休，籓垣稍固，生兵日增，可战可守，此中策也。二策果不得行，则衔璧舆榇之礼，请备以俟！”似道得书，大怒，抵之地，诟曰：“瞎贼，狂言敢尔！”盖立信一目微眇云。寻中以危法，废斥之。
