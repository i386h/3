<!-- { "loadSidebar": true } -->
　　癸未，遣西京左藏库副使何次公赍诏赐夏国主谅祚。问所以入寇之故，仍止岁赐银帛。陆诜言：“西戎颇顺矣，不若且赐时服，因以诏问之，彼必感惧。今特遣次公，彼多奸诈，或疑朝廷畏己，则未遽服也。”不从。
　　甲申，以户部判官、直集贤院王广渊直龙图阁兼侍读，集贤殿修撰周孟阳兼侍讲。
　　帝不豫，广渊忧思忘食寝，帝自为诏以慰安之曰：“朕疾少间矣。”乙酉，诏两日一御迩英讲读。时帝已不豫，然近臣尚未知也。于是皇子颍王等引仁宗故事以请，从之。
　　丁亥，诏令礼部三岁一贡举。天下解额，于未行间岁之法已前，率四分取三分。礼部奏名进士，以三百人为额，明经诸科，不得过进士之数。
　　以同签书枢密院郭逵为陕西四路沿边宣抚使兼权判渭州。逵恳辞签书，帝曰：“初欲授卿宣徵使，虑外人以为罢政，第领枢职往以重使权。”
　　甲午，诏宰臣、参知政事举才行士可试馆职者各五人。
　　先是帝谓中书曰：“水潦为灾，言事者多云不进贤，何也？”欧阳修曰：“近年进贤之路太狭，诚当今所患。”帝曰：“何谓进贤路狭？中书常所进拟者，其人皆如何？”修曰：“自富弼、韩琦当国以来，十数年间，外自监司，内则省府，选擢甚精，时亦得人，然皆是钱谷、刑名强干之吏。此所谓用才。臣言进贤路狭，乃馆职也。”帝曰：“如何？”修曰：“朝廷用人之法，自两制选居两府，自三馆选居两制。然则三馆者，辅相养材之地也。往时入三馆有三路，今塞其二矣，此臣所谓太狭也。”帝曰：“何谓三路？”修曰：“进士高科，一路也；大臣荐举，一路也；因差遣例除，一路也。往时进士五人以上及第者，皆得试馆职；第一人及第，不下十年，有至辅相者。今第一人及第，两任凡十年，方得试馆职，而第二人以下无复得试，是高科一路塞矣。往时大臣荐举，随即召试，今止令上簿，候馆阁阙人乃试。而馆阁人初无员数，无有阙时，则上簿者永无试期，是荐举一路又塞矣。唯有因差遣例除者，半是年劳老病之人，此臣之所谓进贤路太狭也。新格置编校官八人，皆用选人，历七年，乃自校勘除校理，此外示尝有所擢用。臣谓此八员者宜仍旧，它员或阙，即令中书择人进拟，庶无遗贤。”故有是诏。因谓辅臣曰：“馆阁养才之地，比欲选数人出使，无可者，公等其各为朕搜肠，虽执政亲戚、世家勿避。朕当亲阅可否。”
　　于是韩琦、曾公亮、欧阳修、赵概等所举蔡延庆、夏倚、王汾、叶均、刘分攵、章惇、胡宗愈、王存、李常、张公裕、王介、苏棁、安焘、蒲宗孟、陈侗、陈睦、李清臣、硃初平、黄履、刘挚，凡二十人，皆令召试。琦等以人多难之，帝曰：“既委公等举之，苟贤，岂患多也？”乃令先召权提点陕西刑狱、度支员外郎蔡延庆等十人，馀须后试。延庆，齐子也。
　　丙午，群臣以来岁元会，表上尊号曰体乾应历文武圣孝皇帝，诏不许，五表，乃许之。
　　十一月，甲寅，以庆州蕃官都巡检使赵明领顺州刺史，以击夏人于大顺城有功也。于是将士及蕃官有功者，随轻重赏之。
　　戊午，帝不豫。
　　己巳，归徐国公主于王氏，皇后及皇子颍王、东阳郡王送至第，诏皇后翼日乃归。
　　司马光奏曰：“今岁彗星彰见，连月乃灭，飞蝗害稼，日有食之。加之陕西、河东夏秋乏雨，禾既不收，麦仍未种；西戎内侮，边鄙未安。而朝廷晏然曾不为意，或以为自有常数，非关人事；或以为景星嘉瑞，更当有福。今者又有佞臣建议，请上尊号；其为欺蔽上天，诬罔海内，孰甚于此！伏望止群臣听上章表，却尊号而弗受，更下诏书，深自咎责，广开言路，求所以事天养民、转灾为福之道。俟圣体康复，天时丰穰，然后推崇徽号，何晚之有！臣承乏侍从，诚见近日群臣皆以言为讳，入则拜手稽首，请加鸿名，出则错立族谈，腹非窃笑，终无一人为陛下正言其不可者，是敢妄进狂瞽，唯圣明采察。”不从。
　　初，夏人寇大顺，帝问两府：“策将安出？”宰相韩琦请留止岁赐，遣使赍诏往问；枢密使文彦博等曰：“如此，则边衅大矣。”因引宝元、康定之丧师以动帝意。琦曰：“兵家须料彼此。今日御戎之备，大过昔时，且谅祚狂童，岂可比元昊也？诘之必服。”帝竞从琦议，遣何次公往使。朝退，二府以所论不同，各相私语。彦博谓其党曰：“渠自言料敌，且观渠所料。”逾月，次公还，以谅祚表进。帝已卧疾，辅臣因入问起居毕，琦扣御榻曰：“谅祚服罪否？”帝力疾顾琦曰：“一如所料。”谅祚所上表，虽云“受赐累朝，敢渝先誓”。然尚多游辞，归罪于其边吏。乃复赐诏诘之，令专遣使别贡誓表，具言：“今后严戎边上酋长，各守封疆，不得点集人马，辄相侵犯。其鄜延、环庆、泾原、秦凤等路一带，久系汉界熟户，并顺汉西蕃，不得更行劫掳，及逼胁归投。所有汉界不逞叛亡之人，亦不得更有招纳。苟渝此约，是为绝好。馀则遵依先降誓诏，朝廷恩礼，自当一切如旧。”
　　先是帝久服药，监察御史里行刘庠奏请立皇太子，帝不怿，封其奏。一日，宰相韩琦等问起居退，颍王出寝门，忧形于色，顾琦曰：“奈何？”琦曰：“愿大王朝夕勿离左右。”王曰：“此乃人子之职。”琦曰：“非为此也。”王感悟去。帝自得疾，不能语，凡处分事皆笔于纸。
　　十二月，壬午，辽以知枢密院事杨绩为南院枢密使，以枢密副使刘诜参知政事。丁酉，以西京留守哈珠为南院大王，旋出萧珠泽为武定军节度使。
　　辽主以杨绩旧臣，特诏燕见，论古今治乱，人臣邪正。辽主曰：“方今群臣忠直，耶律玦、刘诜而已。然诜不及玦之刚介。”绩拜贺曰：“何代无贤，世乱则独善其身，主圣则兼善天下。陛下区分邪正，陟黜分明，天下幸甚！”辽主又尝谕诜曰：“卿勿惮宰相。”时北院枢密使耶律伊逊势焰方炽，诜奏曰：“臣于伊逊尚不畏，何宰相之畏！”伊逊衔之，相与排诋。未几，出诜为保静军节度使。
　　辛丑，帝疾增剧，辅臣问起居罢，琦复奏曰：“陛下久不视朝，中外忧惶，宜早立皇太子以安众心。”帝颔之。琦请帝亲笔指挥，帝乃书曰：“立大王为皇太子。”琦曰：“必颍王也，烦圣躬更亲书之。”帝又批于后曰：“颍王顼。”琦曰：“欲乞即今晚宣学士降麻。”帝复颔之。琦召内侍高居简，授以御札，命翰林学士草制。学士承旨张方平至榻前禀命，退而草制。壬寅，立皇子颍王顼为皇太子。帝既用辅臣议立皇太子，因泫然下泪，文彦博退谓韩琦曰：“见上颜色否？人生至此，虽父子亦不能无动也。”琦曰：“国事当如此，可奈何？”皇子始闻命，辞于榻前者久之。
　　癸卯，大赦，赐文武官子为父后者勋一转。
　　乙巳，诏以来年正月十九日册皇太子，翰林学士承旨张方平为礼仪使，翰林学士王珪撰册文，钱明逸书册，知制诰宋敏求书宝。
　　是年，辽放进士张臻等百一人。
续资治通鉴--●卷第六十五
●卷第六十五
　　　　【宋纪六十五】　起强圉协洽正月，尽十二月，凡一年。
　　　　 ○英宗体乾应历隆功盛德宪文肃武睿圣宣孝皇帝治平四年（辽咸雍三年）
　　春，正月，庚戌朔，群臣上尊号册于大庆殿，太尉奉册授閤门使，转授内常侍，由垂拱殿以进。是日，大风霾。
　　辛亥，辽主如鸭子河。
　　丁巳，帝崩于福宁殿。太子即位，时年二十。百官入福宁殿发哀，听遗制，见上于东楹，皆如嘉祐之仪，惟入垂拱殿后门乃哭为异。
　　帝初晏驾，急召太子，未至，帝复手动，曾公亮愕然，亟告韩琦，欲且止勿召。琦拒之曰：“先帝复生，乃太上皇。”愈促之。
　　帝始为皇子，被召，戒舍人曰：“谨守吾舍，上有適嗣，吾归矣。”及即位，每命近臣，必以官而不名。大臣从容以为言，帝曰：“朕虽宫中命小臣亦然。”
　　戊午，大赦，除常赦所不原者。百官进官一等，优赏诸军，悉如嘉祐故事，惟百官拜赦不舞蹈。舞蹈者，嘉祐之失也。
　　己未，尊皇太后为太皇太后，皇后为皇太后。以宰臣韩琦为山陵使。
　　御史刘庠言：“礼，居丧不饮酒食肉。仁宗之丧，百官乃诸军朝晡皆给酒肉，京师羊为之竭。请给百官素食。”礼官以为然，执政不从。
　　庚申，群臣拜表请听政，不允；表三上，乃从之。
　　枢密院召礼官，问诏辽母后书当何称，欲自称重侄，称彼为太母。判太常寺李东之、同判太常寺宋敏求等以为当称侄孙、叔祖母，从之。
　　三司使韩绛、翰林学士承旨张方平奏疏曰：“祖宗平天下，收敛其金帛，纳之内藏诸库，其所以遗后世之业厚矣。自康定、庆历以来，发诸宿藏以助兴发，百年之积，惟存空簿。近奉赦书，诸军将校赏给已行支散外，至于文武百官，既迁官加职，其诸赐赉，若更循嘉祐近例，窃虑国家财力不堪供给。伏乞检会真宗上仙及仁宗即位旧事施行。此乃先朝体例，非自今日裁损。所营山陵制度，遗诏戒从省约，乞下三司及经由州县，凡系科率所及路分，当职官吏，各据确数，明立期会，务在爱惜官私物力。今日月犹赊，足以为集。至于诸色用度，非所急者，不以小啬为无益而弗为，不以小费为无伤而不节，深虑经远之计，以底烝民之生。方今之切务，莫先于此矣。”太子右庶子韩维言：“窃闻故事，大行皇帝当有遗留物分赐臣下。伏思承平日久，公私匮乏，又，四年之内，两遭大故，营造山陵及优赏士卒，所费不资。若用嘉祐之例，厚行赐赍，恐为损不少。若以为奉承先志，理不可罢，则望阅诸府库，取服用玩好物以充用，才足将意便可，不须过为丰侈。所有金帛诸物，可以赡兵恤民者，愿赐爱惜，以救当世之急弊。”奏入，诏遗赐令内侍省取旨，裁减山陵制度令三司奉行遗制。
　　初议山陵，帝以手诏赐执政曰：“国家连遭大丧，公私困竭，宜减节冗费。”且谓执政曰：“仁宗之丧，先帝避嫌不敢裁减，今则无嫌也。”
　　癸亥，内出遗留物赐宗室、近臣有差。帝谓执政曰：“仁宗御天下四十馀年，宫中富饶，故遗留特厚。先帝御天下才四年，固难比仁宗，然亦不可无也，故所赐皆减嘉祐三分之二。”
　　甲子，辽主御安流殿钓鱼。
　　丙寅，始御迎阳门幄殿听政，见百官。三司乞藏钱三十万缗助山陵支费，从之。
　　癸酉，群臣拜表请御正殿，不许；表三上，乃许之。
　　戊寅，以王陶为群牧使。
　　二月，乙酉，始御紫宸殿见群臣，退，御廷和殿视事。
