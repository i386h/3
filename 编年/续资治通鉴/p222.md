<!-- { "loadSidebar": true } -->
　　六月，乙巳朔，诏御史台六察各置御史一员。
　　癸丑，以礼部尚书黄履为御史中丞。履以大臣多因细故罚金，遂言：“大臣罪在可议，黜之可也，可恕，释之可也，岂可罚以示辱哉？”时又制侍郎以下不许独对，履言：“陛下博访庶政，虽远外微官，犹令独对，顾于侍从乃弗得邪？”遂刊其制。御史翟忠言事，有旨诘所自来。履谏曰：“御史以言为职，非有所闻，则无以言。今乃究其自来，则人将惩之，台谏不复有闻矣。”
　　先是诏大理兼鞫狱所承内降公事，意必傅重；少卿韩晋卿独持平核实，无所上下，帝知其才，尚书省建，擢刑部郎中。天下大辟请谳，执政或以为烦，将劾不应谳者，晋卿适白事省中，因曰：“听断求实，朝廷之心也。今谳而获戾，后不来矣。”议者或引唐日覆奏，欲令天下庶狱悉从奏决，晋卿曰：“法在天下，而可疑、可矜者上请，此祖宗制也。今四海一家，欲械系待朝命，恐罪人之死于狱多于伏辜者矣。”朝廷皆从之。
　　己未，辽主驻散水原。甲子，以耶律阿苏为契丹行宫都部署，以耶律慎思为北院枢密副使。
　　庚午，辽主命诸路检校脱户罪至死者原之。
　　闰月，乙亥朔，夏主秉常遣使来贡。永乐之役，夏人亦以是困敝，其西南都统昴星嵬名济移书泾原刘昌祚，乞通好如初。昌祚以闻，帝谕昌祚答之。及入寇屡败，国用益竭，乃遣使来贡，上表曰：“臣自历世以来，贡奉朝廷，无所亏，迨至于近岁，尤甚欢和。不意憸人诬间，朝廷特起大兵，侵夺疆土城砦，因兹构怨，遂致交兵。今乞朝廷示以大义，特还所侵。倘垂开纳，别效忠勤。”帝赐诏曰：“比以权强，敢行废辱，朕令边臣往问，匿而不报。王师徂征，盖讨有罪。今遣使造庭，辞礼恭顺，仍闻国政悉复故常，益用嘉纳。已戒边吏毋辄出兵，尔亦慎守先盟。”
　　戊寅，诏陕西、河东经略司，其新复城砦徼循，毋出二三里；夏之岁赐悉如其旧，唯乞还侵疆不许。
　　辽主知庶人浚之冤，悔恨无及，追谥为昭怀太子，以礼改葬玉峰山。
　　丙戌，汴水溢。
　　丁亥，准布贡于辽。
　　己丑，辽以知兴中府事邢熙年为汉人行宫都部署；以汉人行宫都部署王绩为南院枢密副使。
　　丙申，守司徒、开府仪同三司韩国公富弼卒，谥文忠。
　　弼年八十，怀不能已，上疏论治道之要曰：“臣闻自古致天下治乱者，不出二端而已：谀佞者进，则人主不闻有过，惟恶是为，所以致乱；谠直者进，则人主日有开益，惟善是从，所以致治。臣自离朝廷，退居林下，间亦仰知时政，大率谀佞者竞进，谠直者居外，虽有在朝者，盖恐触忤奸邪，亦皆结舌不敢有所开陈。”疏奏，帝谓辅臣曰：“富弼有疏来。”章惇曰：“弼言何事？”帝曰：“言朕左右多小人。”惇曰：“盍令分析孰为小人？”帝曰：“弼三朝老臣，岂可令分析！”王安礼进曰：“弼之言是也。”罢朝，惇咎安礼曰：“右丞对上之言失矣。”安礼曰：“吾侪今日曰‘诚如圣谕’，明日曰‘圣学非臣所及’，安得不谓之小人？”惇无以对。
　　弼既上疏，又条陈时政之失以待上问，手封以付其子绍庭。及卒，绍庭上之。其略曰：“今日上自辅臣，下及庶士，畏祸图利，习成弊风，忠词谠论，无复上达，致陛下聪明蔽塞。天下祸患已成，尚不知警惧改悔，创艾补救，日甚一日，殆将无及。陛下即位之初，邪臣纳说图治之际，听受失宜，自谓能拒绝众人，不使异论得行，然后圣化可运，事功可成。此盖奸人自谋，利于苟悦，而柄任之臣，欲专权自肆以成己志，遂误陛下，放斥忠直，进而邪佞，忠言杜绝，谄谀日闻。去岁纳边臣妄议，大举以讨西戎，师徒溃败，两路骚然。当举事之初，执政大臣、台谏、侍从，苟能犯颜极谏，则圣心自回，祸难自息矣。臣不知是时小大之臣，有为陛下力争其不可者乎？今久戍未解，百姓困穷，岂讳过耻败不思救祸之时？天地至仁，宁与羌夷校曲直胜负！愿归其侵地，休兵息民。朝廷之事，莫大于用人。夫辅弼之任，论议之职，皆当极天下之选。彼贪宠患失，柔从顺媚者，岂可使之？事一出于上，则下莫任其责，小人因得以为奸，事成则下得窃其利，事不成则君独当其咎，岂上下同心，君臣一德之谓邪？”又曰：“宫闱之臣，委之统制方面，皆非所宜。在外则挟权怙宠，陵轹上下。入侍左右，宠禄既过，则骄怨易启，势位相及，猜夺随至，立党生祸。”又曰：“兴利之臣，亏损国体，为上敛怨。至若为场以停民贷，造舍而蔽旧屋，榷河舟之载，擅路粪之利，急于敛取，道路嗟怨，此非上所以与民之意也。”
　　弼恭俭好礼，与人言，虽幼贱必尽敬，气色穆然，不见喜愠。其好善疾恶，盖出于天性。常言：“君子与小人并处，其势必不胜。君子不胜，则奉身而退，乐道无闷。小人不胜，则交结构扇，千岐万辙，必胜而后已；迨其得志，遂肆毒于善良，求天下不乱，不可得也。”弼忠义之性，老而弥笃，家居一纪，斯须未尝忘朝廷。
　　江、淮等路发运司岁漕谷六百二十万，副使蒋之奇领漕事，以是月至京师，入觐。帝问劳备至，赐三品服，且曰：“朕不复除官，漕事一以委卿。”之奇辞谢，因条画利病三十馀事，多见纳用。
　　秋，七月，乙巳，辽主猎于马尾山。
　　乙卯，祔孝惠、孝章、淑德、章怀皇后于庙。
　　丙辰，孙固引疾求去，遂罢为观文殿学士、知河阳。以同知枢密院韩缜知枢密院，户部尚书安焘同知枢密院。
　　丁巳，辽主谒庆陵。癸亥，禁外官于部内贷取息，及使者馆于民家。
　　八月，己卯，太白昼见。
　　乙酉，前桐城县尉周谔上书，诏中书省记姓名。帝日阅匦函，小臣所言利害，无不详览如此。
　　辛卯，蒲宗孟罢。先是宰执同对，帝有无人才之叹，宗孟曰：“人才半为司马光邪说所坏。”帝不语，直视宗孟久之。宗孟惧甚，无以为容。帝复曰：“蒲宗孟乃不取司马光邪？未论别事，其辞枢密副使，朕自即位以来，唯见此一人。它人虽迫之使去，亦不肯矣。”又因泛论古今人物，宗孟盛称扬雄之贤，帝作色曰：“扬雄剧秦美新，不佳也。”罢朝，王安礼戏宗孟曰：“扬雄为公坐累。”至是御史论其荒于酒色及缮治府舍过制，遂守本官，知汝州。
　　以尚书右丞王安礼为尚书左丞，吏部尚书李清臣为尚书右丞。
　　九月，癸卿朔，日有食之。
　　戊辰，起居郎蔡京言：“旧修起居注官二员，不分左右，故月轮一员修纂。今起居郎、舍人分隶两省，所以备左右史官，则左当书动，右当书言。乞自今，起居郎、舍人随左右分记言动。”从之。
　　己酉，辽主射熊于白石山，加围场使尼噶为左金吾卫大将军。
　　辛未，五国部长贡于辽。
　　壬申，辽主召北南枢密院官议政事。
　　冬，十月，癸酉朔，夏国主秉常遣使上表，请复修职贡，乞还旧疆。安焘言：“地有非要害者，固宜予之。然虏情无厌，当使知吾宥过而罢兵，不可示以厌兵之意。”帝乃赐秉常诏，言：“地界已令鄜延路移牒宥州施行，其岁赐候地界了日依旧。”
　　丁丑，辽主谒观德殿。
　　己卯，辽南院枢密使刘筠卒。
　　戊子，封孟轲为邹国公，以吏部尚书曾孝宽言孟轲未加爵命故也。
　　壬辰，辽混同郡王耶律伊逊在莱州，私藏兵甲，且谋奔宋；事觉，辽主命缢杀之。
　　癸巳，会稽郡王世清薨。
　　庚子，尚书省成。
　　十一月，癸卯，加上仁宗谥曰体天法道极功全德神文圣武睿哲明孝皇帝，英宗谥曰体乾应历隆功盛德宪文肃武睿神富孝皇帝。甲辰，朝献景灵宫。乙巳，朝太庙。丙午，祀昊天上帝于圆丘，以太祖配，始罢合祭天地。还，御宣秆门，大赦。
　　辽进封梁王延禧为燕国王，大赦。
　　以南院宣徽使萧谟噶为南府宰相，以三司使王经参知政事、知枢密院事。
　　甲寅，判河南府潞国公文彦博，以守太师、开府仪同三司致仕。
　　庚申，幸尚书省，召六曹长贰以下，询以职事，因诫敕焉。
　　是月，辽定诸令史、译史迁叙等级。
　　十二月，丁亥，辽以邢熙年知南院枢密使事。辛卯，以王言敷为汉人行宫都部署。
　　先是高丽王徽殂，辽命其子三韩国公勋权知国事，至是勋复殂。
　　是年，辽放进士李君裕等五十一人。
　　　　 ○神宗体元显道法古立宪帝德元丰七年（辽太康十年）
　　春，正月，辛丑朔，辽主如春水。
　　丙午，以洺州防御使世准为安定郡王。
　　辽复建南京奉福寺浮图。
　　癸丑，夏人寇兰州，李宪等击走之。
　　甲寅，进贤妃硃氏为德妃。
　　辛酉，诏黄州团练副使苏轼移汝州。帝每怜轼才，尝语辅臣曰：“国史大事，朕意欲俾苏轼成之。”辅臣有难色，帝曰：“非轼则用曾巩。”其后巩亦不副上意，帝复有旨起轼，以本官知江州。蔡确、张璪受命，王珪独以为不可。明日，改江州太平观，又明日，命格不下。于是卒出手答刂，徙汝州，有“苏轼黜居思咎，阅岁滋深，人才实难，不忍终弃”之语。轼上表谢，且言有田在常州，愿得居之。帝从其请，改常州团练副使。
　　戊辰，辽主如山检淀。
　　二月，庚午朔，河北转运使、措置河北籴便吴雍言：“见管人粮、马料总千一百七十六万石，奇赢相补，可支六年。河北十七州边防大计，仓廪充实，虽因藉丰年，实以吏能干职。同措置王子渊，在职九年，悉心公家，望考察成效，以劝才吏。”诏赐子渊紫章服。
　　甲戌，太师致仕文彦入觐，置酒垂拱殿。
　　癸未，进封濮阳郡王宗晖为嗣濮王，封宗晟为高密郡王，宗绰建安郡王，安隐安康郡王，宗瑗汉东郡王，宗愈华原郡王。
　　三月，辛丑，赐文彦博宴于琼林苑，帝制诗以赐之。
　　丁巳，大宴群臣于集英殿，皇子延安郡王侍立于御座之侧，王珪率百僚廷贺。及升殿，帝命珪等与王相见，久之，王乃退。王未出閤，帝特令侍宴以见群臣。
　　辽主命知制诰王师儒、牌印郎君耶律固傅导燕王延禧。辽主追念萧乌纳保护皇孙之功，尝谓师儒等曰：“乌纳忠纯，虽狄仁杰之辅唐，乌珍之立穆宗，无以过也。卿等宜达燕王知之。”旋命乌纳以殿前都点检辅导燕王。
　　庚申，御崇政殿大阅。
　　壬戌，诏以太学外舍生钱唐周邦彦为试太学正。邦彦献《汴都赋》，文采可取，故擢之。
　　夏，四月，丁丑，赐饶州童子硃天赐《五经》出身。
　　女真贡良马于辽。
　　癸巳，夏人寇延州安塞堡，将官吕真败之。
　　五月，壬子，虑囚，降死罪一等，杖以下释之。
