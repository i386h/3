<!-- { "loadSidebar": true } -->
　　己丑，以前起居郎、直史馆陈尧佐知滑州。时滑州方庀徒筑堤，尧佐创木龙以杀水怒，堤乃可筑。既又筑长堤以护之，人号为陈公堤。
　　壬辰，以太子太保王钦若为资政殿大学士，仍今日赴资善堂侍皇太子讲读。
　　十一月，乙卯，令劝农使兼提点刑狱官，自今以提点刑狱劝农使、副为称。
　　修尚书省，命龙图阁学士陈尧咨总其事。
　　丁巳，辽以漆水郡王耶律制心为南京留守、析津尹、兵马都总管。己未，以伊勒希巴萧孝顺为南面诸行宫都部署，加左仆射。
　　庚申，内出圣制七百二十二卷示辅臣；壬戌，宰臣丁谓等请镂板宣布，仍命禁中别创殿阁缄藏，诏可。寻于龙图阁后修筑，是为天章阁。又请令中书、枢密院取《时政记》中盛美之事，别为《圣政录》，从之，仍命钱惟演、王曾编次。
　　乙丑，对辅臣于承明殿。帝曰：“朕迩来颇渐康复，然国事未免劳心。今太子年德渐成，皇后贤明，临事平允，深可付托。欲令太子莅政于外，皇后居中详处。卿等可议之。”辅臣请令中书、枢密院大臣各兼东宫职任，帝许之。
　　自寇准贬斥，丁谓浸擅权，至除吏不以闻。李迪愤懑，尝慨然语同列曰：“迪起布衣，十馀年至宰相，有以报国，死且不恨，安能附权臣为自安计乎！”
　　及议兼职时，迪已带少傅，宜得中书侍郎，尚书，谓执不可，第兼左丞，迪不能堪，变色而起。丙寅，晨朝待漏，谓又欲以林特为枢密副使，仍领宾客。迪曰：“特去岁迁右丞，今年改尚书，入东宫，皆非公选，物议未息，况已奏除詹事，何可改也！”因诟谓，引手版欲击之；谓走，得免。同列极意和解，不听，遂入对于长春殿。
　　内臣奉制书置榻前，帝曰：“此卿等兼东宫官制书也。”迪进曰：“东宫官属不当增置，臣不敢受此命。”因斥“谓奸邪弄权，私林特、钱惟寅而嫉寇准，特子杀人，寝而不治，准无罪远斥，惟演以姻家使预政，曹利用、冯拯相为朋党，臣愿与谓同下宪司置对。”顷之，谓、迪等先退，独留枢密使、副议之、帝怒甚，初欲付御史台，利用、拯曰：“大臣下狱，不惟深骇物听，况丁谓本无纷竞之意，而与李迪置对，亦未合事宜。”帝曰：“曲直未分，安得不辨！”既而意稍解，乃曰：“朕当即有处分。”惟演进曰：“臣与谓姻亲，忽加排斥，愿退就班列。”帝慰谕久之，乃命学士刘筠草制，各降秩一级，罢相，谓知河南府，迪知郓州。
　　制书犹未出，丁卯，迪请对于承明殿，又请见太子于内东门，其所言人莫闻。而谓阴图复入，惟演亦恐谓出则己失援，白帝欲留之，并请留迪，因言：“辽使将至，宰相绝班，冯拯旧臣，可任中书。”帝可之，戊辰，命谓以户部尚书、迪以户部侍郎归班。事颇迫遽，其制词，舍人院所草也；筠所草制讫不行。是日，惟演及中正、曾等并如初议，迁秩领东宫官，而太子议政诏书及拯、利用等制皆格。
　　己巳，谓入对于承明殿，帝诘所争状，谓曰：“非臣敢争，乃李迪忿詈臣耳，臣愿复留。”遂赐坐。左右欲设墩，谓顾曰：“有旨复平章事。”乃更以杌子进。于是人内都知张景宗、副都知邓守恩传诏，送谓赴中书，令依旧视事，仍诏迪出知郓州。
　　谓始传诏令筠草复相制，筠不奉诏，乃更召晏殊。筠自院出，遇殊枢密院南门，殊侧面而过，不敢揖，盖内有所愧也。
　　先是帝久不豫，语言或错乱，尝盛怒，语辅臣曰：“昨夜皇后以下皆之刘氏，独留朕于宫中。”众皆不敢应，迪进曰：“果如是，何不以法治之？”良久，帝悟，曰：“无是事也。”后适在屏间，闻之，由是恶迪。迪所以不得留，非但谓等媒孽，亦中宫意尔。
　　庚午，诏：“自今除军国大事仍旧亲决，馀皆委皇太子，与宰臣、枢密使已下就资善堂参议行之。”皇太子上表陈让，优诏不允。初议欲令太子总军国事，丁谓以为不可，曰：“即日上体平，何以处此？”李迪曰：“太子监国，非古制邪？”力争不已。迪既罢出，故有是诏。
　　以冯拯为右仆射、中书侍郎兼少傅、平章事。
　　辛未，诏：“自今群臣五日于长春殿起居，其馀只日视朝于承明殿。”
　　壬申，皇太子见宰相、枢密使于资善堂，诸司职掌以次参谒。
　　十二月，丁丑朔，翰林学士杨亿卒，谥曰文，录其子。亿天性颖悟，于书无所不览，文思敏速，不加点窜，对客谈笑，挥毫无废，而精密有规裁；尤长典章制度之事，时多取正。喜诲诱后进，赖以成名者甚众。性耿介，敦尚名节，多周给亲友，所得廪赐随尽。
　　乙酉，皇太子亲政。诏内臣传禀须覆奏。自是辅臣每会议，皇太子秉笏南面而立，中书、枢密院以本司事递进承令旨，时政之外，京朝、幕职、州县官、使臣、禁卒咸引对焉。事毕，接见辅臣如常礼。
　　丁亥，辽禁僧然身炼指。
　　戊子，辽诏中京建太祖庙，制度祭器，皆从古制。
　　丁酉，以资政殿大学士、司空王钦若为山南东道节度使、同平章事，判河南府。
　　初，钦若与丁谓善，援引至两府。及谓得志，稍叛钦若，钦若恨之。时帝不豫久，事多遗忘，钦若先以太子太保在东宫，位三少上，谓不悦，因改授司空。钦若宴见，帝问曰：“卿何故不之中书？”对曰：“臣不为宰相，安敢之中书？”帝顾都知，送钦若诣中书视事。谓令设馔以待之，曰：“上命中书设馔耳。”钦若既出，使都知入奏，以无白麻，不敢奉诏，因归私第；有诏，学士院降麻，谓乃除钦若使相，为西京留守。帝但闻宣制，亦不之悟也。
　　闰月，丁卯，以嘉勒斯赉为边患，诏陈尧咨等巡检。
　　帝久不豫，前二日，因药饵泄泻，前后殿罢奏事。乙亥，力疾御承明殿，召辅臣，谕以尽心辅导储贰之意，出手书一幅付之。自是体中渐平，凡浃旬，乃复常焉。
　　时太子虽听事资善堂，然事皆决于后，中外以为忧。钱惟演，后戚也，王曾语惟演曰：“太子幼，非中宫不能立；中宫非倚太子，则人心亦不附。加恩太子则太子安，太子安乃所以安刘氏也。”惟演以为然，因以白后，两宫由是益亲，人遂无间。
　　是岁，辽放进士张仲举等四十五人。
　　赵德明始城怀远镇而居之，号兴州。
　　　　 ○真宗膺符稽古神功让德文明武定章圣元孝皇帝天禧五年（辽太平元年）
　　春，正月，丁丑朔，帝御延庆殿见辅臣。
　　乙未，遣使抚京东水灾。
　　丁酉，以右谏议大夫张士逊为枢密副使。
　　翰林学士刘筠见帝久疾，丁谓擅权，叹曰：“奸人用事，安可一日居此！”因表求外任。授右谏议大夫，知庐州。
　　二月，丁未，给事中、知河阳孙奭，再表求解官养父；庚戌，命知衮州，以奭父时居郓州，衮、郓相迩故也。
　　乙卯，辽主如钹河。壬戌，猎于高柳林。
　　庚午，以光禄寺丞孔圣祐袭封文宣公，知仙源县事。
　　三月，辛巳，御正阳门观酺。
　　戊戌，天章阁成。庚子，奉安御集、御书于天章阁，遂宴辅臣于阁下。
　　先是大食国进象及方物于辽，为子请婚。是月，复来请，辽主封皇族女为公主嫁之。
　　夏，四月，辽东京留守奏女真三十部长请各以其子诣阙祗候，辽主命与其父俱来受约。
　　乙卯，辽主录囚。丁卯，置莱州。
　　是月，辽主清暑于缅山。
　　五月，乙亥朔，虑囚，降天下死罪。
　　癸未，诏皇太子读《春秋》。
　　六月，丙午，太白昼见。
　　己未，国子监请以御制《至圣文宣王赞》及近臣所撰《十哲、七十二贤赞》镂版；诏可。
　　秋，七月，甲戌朔，日有食之。先是司天测《仪天历》当食既，前九日，帝避正殿，分命中使祈祷。是日，食四分而止。翼日，群臣表贺。
　　乙亥，辽遣库哩取石晋所上玉玺于中京，以是冬将行大册礼也。
　　准而贡于辽。
　　戊寅，新作景灵宫、万寿殿，为帝祈福。
　　辛巳，辽主如沙岭，旋猎于潢河。
　　九月，辽主如中京。
　　宋绶等使辽还，上契丹风俗。
　　戊寅，吐蕃嘉勒斯赉请降。
　　冬，十月，丁未，德寽勒部贡马于辽。
　　戊申，辽主录囚。
　　祥源观成。
　　诏奖淮南、江、浙、荆湖发运副使周寔，以其自春至冬运上供米凡六百馀万石故也。
　　壬子，辅臣以帝违豫浸久，表引汉宣帝、唐高宗故事，请五日一御便殿；从之。
　　庚申，辽主幸通天观，观鱼龙曼衍之戏；翼日，复观之。还，升玉辂，自内三门入万寿殿，奠酒七庙御容，因宴宗室。
　　十一月，癸未，辽主御昭庆殿，群臣上尊号曰睿文英武遵道至德崇仁广孝功成治定昭圣神赞天辅皇帝。大赦，改元太平，中外官进秩有差。
　　辽皇子梁王宗真，幼聪明，长而魁伟，豁达大度，善骑射，好儒术，通音律，辽主及后皆爱之；甲申，册为皇太子。
　　山南东道节度使、同平章事、判河南府王钦若有疾，累表请就医京师，未报。丁谓密使人给钦若曰：“上数语及君，甚思一见；君第上表径来，上必不讶也。”钦若信之，即令其子右赞善大夫从益移文河南府，舆疾而归。谓因言：“钦若擅去官守，无人臣礼。”命御史中丞薛映就第案问，钦若惶恐伏罪。戊子，降授司农卿，分司南京，夺从益一官。转运使及河南府官皆被责，仍颁谕天下。
　　十二月，乙巳，以内殿崇班皇甫继明同句当三馆、秘阁公事。咸平中，初命刘崇超监三馆、秘阁图籍，其后因循与判馆联署掌事，时论非之。崇超素与王钦若厚善，丁谓为相，别用继明以分其权，更号监图籍曰句当公事。自是内臣遂与大学士同职，时论愈非之。
　　辽特里衮耶律资忠之在高丽也，其弟昭为著帐郎君，坐罪，没家产。至资忠还，辽主遇之甚厚，复昭横帐，且还旧产，以外戚女妻之。是时枢密使萧哈绰、少师萧巴格方有宠于辽主，资忠性伉直，不肯俛附，尝于辽主前诋之。辽主怒。夺资忠官。昭博学善属文，先以从猎拔里堵山，为羯羊所触而死。
　　先是辽主铸钱，文曰：“统和元宝”，至是复铸“太平元宝”钱，新旧互用。
　　　　 ○真宗膺符稽古神功让德文明武定章圣元孝皇帝乾兴元年（辽太平二年）
　　春，正月，辛未朔，诏改元。
　　辽主如纳水。
　　二月，庚子朔，大赦天下。诏自今中外所上表章，省去尊号。群臣再表请复称，不允。乃别上尊号曰应天尊道钦明仁孝，癸卯，诏从之，然亦不果受册。
　　辛丑，辽主驻鱼儿泺。
　　甲辰，封丁谓为晋国公，冯拯为魏国公，曹利用为韩国公。
