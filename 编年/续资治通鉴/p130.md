<!-- { "loadSidebar": true } -->
　　是月，欧阳修上疏曰：“臣闻士不忘身，不为忠信；言不逆耳，不为谏诤。伏见杜衍、韩琦、范仲淹、富弼等，皆陛下素所委任之臣，一旦相继而罢，天下士皆素知其可用之贤，不闻其可罢之罪。臣职虽在外，事不审知，然臣窃见自古小人谗害忠贤，其识不远，欲广陷良善，则不过指为朋党，欲摇动大臣，则必须诬以专权。其故何也？夫去一善人而众善人尚在，则未为小人之利。欲尽去之，则善人少过，难为一二求瑕，惟指以为朋党，则可一时尽逐。至如大臣已被知遇而蒙信任者，则不可以它事动摇，惟有专权是人主之所恶，故须此说方可倾之。臣料衍等四人各无大过，而一时尽逐，弼与仲淹委任既深，而忽遭离间，必有朋党专权之说，上惑圣聪。臣请详言之：
　　“昔年仲淹以忠言闻于中外，天下争相称慕，当时奸臣诬作朋党，犹难辨明。自近日陛下擢此数人并在两府，察其临事，可以辨也。盖衍为人清审而谨守规矩，仲淹则恢廓自信而不疑，琦则纯正而质直，弼则明敏而果锐，四人性既不同，所见各异，故议事多不相从。如衍欲深罪滕宗谅，仲淹力争而宽之；仲淹谓契丹必攻河东，请急修边备，弼力言契丹必不来；又如尹洙亦号仲淹之党，及争水洛城事，琦则是洙而非刘沪，仲淹则是刘沪而非洙。此四人者，可谓公正之贤也，平居则相称美，议事则廷争无私，而小人谗为朋党，可谓诬矣。
　　“臣闻有国之权，诚非臣下所得专。夫权者，得名位则可行，故行权之臣，必贪名位。自陛下召琦与仲淹于陕西，琦等让至五六，陛下亦五六召之。弼三命学士，两命枢密副使，每一命未尝不恳让愈切，而陛下用之愈坚。臣但见避让太繁，不见其专权贪位也。及陛下坚不许辞，方敢受命，然犹未敢别有所为。陛下开天章阁，召而赐坐，授以纸笔，使其条列，然众人避让，弼等亦不敢独有所建。又烦圣慈出手诏，指定姓名，专责其条列大事而行，行之已久，冀其有效。弼性虽锐，然亦不敢自出意见，但举祖宗故事，请陛下择而行之。自古君臣相得，一言道合，遇事而行，更无推避。弼等蒙陛下委任，督责丁宁，而犹迟缓自疑，作事不果，然小人巧谮，已曰专权，岂不诬哉！
　　“至如两路宣抚，国朝累遣大臣，况中国之威，近年不振，故元昊叛逆一方，劳困及于天下，契丹乘衅违盟，书词侮慢，陛下但以边防无备，屈志买和。弼等见中国累年侵陵之患，感陛下不次进用之恩，各自请行，力思雪耻，沿山傍海，不惮勤劳，欲使武备再修，国威复振。臣见弼等用心，本欲尊陛下威权，未见其侵权而作过也。陛下于千官中选得此数人，一旦罢去，使群邪相贺，此臣所以为陛下惜也！”
　　疏入，不报，指修为朋党者益恶焉。
　　夏，四月，丁亥朔，司天言日当食而阴晦不见，宰臣率百官称贺。
　　是日，御崇政殿，录系囚，遣监察御史刘元瑜等往三京疏决。御史李京言：“陛下因天戒修省，避正殿，减常膳，故精意感格，日当食而阴云蔽亏。然臣窍有疑者，自宝元初，定襄地震，十年未已，岂非西、北二边有窥中国之意乎？二月雷发声，八月收声。今孟夏雷未发声，岂非号令之不信乎？愿陛下饬边臣，备捍御，戒辅臣，谨出命，以厌祸于未形。又，尚美人弃外馆多年，比闻复召入。臣虑假媚道为蛊惑，宜亟绝之。苗继宗嫔御子弟，乃缘恩私为府界提点。宜割帷薄之爱，重名器之分，庶几不累圣政。”帝嘉纳之。
　　夏国主曩霄初遣使来贺乾元节。自是岁以为常。
　　戊申，章得象罢为镇安节度使、同平章事、判陈州。得象在中书八年，方陕西用兵，帝锐意天下事，进用韩琦、范仲淹、富弼，使同得象经画当世急务，得象无所建明。琦等皆去，得象居位自若。监察御史里行孙抗数以为言，而得象亦十二章请罢，帝不得已，乃许之。
　　以工部侍郎、参知政事陈执中依前官平章事兼枢密使。
　　庚戌，以枢密副使吴育参知政事，翰林学士承旨丁度为枢密副使。
　　辛亥，高丽遣使贡于辽。
　　癸丑，徙知陈州、资政殿学士任中师知曹州。中师自言：“臣家本曹人，今老矣，愿得守曹，营归休之计。”帝怜而许焉。
　　五月，夏人归石元孙。谏官御史奏元孙军败不死为国辱，请斩于寨下，宰相陈执中谓宜如所奏。贾昌朝独曰：“在《春秋》时，晋获楚将谷臣，楚获晋将知，亦还其国不诛。”因入对，探袖出《魏志?于禁传》，奏曰：“前代将臣，败覆而还，多不加罪。”帝乃贷元孙。癸亥。削除官爵，编管全州，其子弟恩泽并追夺。
　　知制诰余靖，前后三使辽，益习外国语，尝对辽主效其国语。侍御史王平、监察御史刘元瑜等劾靖失使者体，请加罪。元瑜又言靖知制诰，不当兼领谏职。庚午，出靖知吉州。
　　癸未，诏吏部流内铨：“自今试初入官选人，其习文词者试省题诗或赋论一首，习经者试墨义十道，并注合入官；如所试纰缪，试墨义凡九不中，令守选，候放选再试；又不中，与远地判司。其年四十以上，依旧格读律，通，即与注官。仍命两制一员同考试之。”
　　闰月，殿前副都指挥使、建武节度使李用和以老乞解军职，戊子，授宣徽北院使。命步军副都指挥使、淮康军留后李昭亮为武宁节度使、殿前副都指挥使，代用和也。时承平久，将帅多因循，军士纵弛。昭亮本将家子，习军事，既统宿卫，一切尚严。万胜、龙猛军蒱博争胜，彻屋椽相击，市人惶骇。昭亮捕斩之，杖其军主，诸军股栗。及帝祀南郊，有骑卒亡所挟弓，会赦，当释去，昭亮以为宿卫不谨，不可贷，卒配隶下军。禁兵自是颇肃。
　　丙午，夏国主曩霄遣使谢册命。
　　壬子，诏：“三后厌代，多历年所，令礼官稽考故籍，议升祔之礼。”
　　癸丑，河北都转运案察使欧阳修言：“转运使虽合专掌金谷，不与兵戎之事，然向被朝廷密旨，令熟图本道利害，阴为边备。今沿边知州武臣不过诸司使、副，通判即是常参初入京朝官，并得尽闻机事，而臣之本司独不得与；非欲侵挠边臣之权，盖调用军储，须量边事之舒急，以至案察将吏，亦当知处事之当否。请自今，许令本司与闻边事。”从之。
　　辽主清暑于永安山。
　　六月，癸亥，以泽州进士刘羲叟为试大理评事。羲叟精算术，兼通《大衍》诸历，尝注司马迁《天官书》及著《洪范灾异论》，欧阳修荐之，召试学士院，而有是命。
　　丁卯，减益、梓州上供绢岁三之一，红锦、鹿胎半之。
　　辽主谒庆陵。
　　壬申，太常礼院言：“奉诏，议升祔三后事。谨案唐肃明皇后，本中阃之正，昭成皇后，缘帝母之尊，开元中并祔睿宗之室。国朝懿德、明德、元德三后，亦同祔太宗庙。恭惟章献明肃皇太后，母仪天下，辅成丕业，章懿皇太后，诞生圣躬，恩德溥大，伏请迁祔真宗庙，序于章穆皇后郭氏之次。章惠皇太后虽先朝遗制，尝践太妃之贵，然至明道中始加懿号，与章怀皇后事体颇同，伏请迁于皇后庙，序于章怀之次。又，太者生事之礼，不当施于宗庙，况太庙诸室，皇后并无四字之名，伏请改上章献明肃皇太后曰章献皇后刘氏，章懿皇太后曰章懿皇后李氏，章惠皇太后曰章惠皇后杨氏。乞再行集议，以示奉先谨重之意。”诏两制及待制、御史中丞同议以闻。
　　己卯，准布大王率诸酋长朝于辽。
　　庚辰，夏遣使贡于辽。
　　秋，七月，辛丑，贬知潞州尹洙为崇信节度副使，坐前在渭州贷公使钱用也。
　　壬寅，翰林学士王尧臣等言：“礼官议改上章献皇后、章惠皇后谥，揆诸礼意，窃所未安。盖谥告于庙，册藏于陵，无容异时更有轻改。矧升祔庙祐，本极孝思之报，若裁损尊名，恐非严奉之仪。而又博询典故，参质人情，有增崇之文，无追减之例，其章献明肃之号，伏请如旧。章惠皇太后，拥佑圣躬，义专系子，礼须别祠，请仍称章惠皇太后，仍旧享于奉慈庙。”乃诏中书门下覆议，请如礼官及学士等所议，奉章献、章懿升配真宗庙室，其尊谥如故；章惠仍享奉慈别庙，皆得礼之变，顺祀无违。乙巳，诏恭依礼官所议，奉章献明肃皇太后、章懿皇太后序于章穆皇后之次。
　　戊申，诏：“自今罪殊死，若祖父母年八十以上及笃疾无期亲者，以其所犯闻。”
　　广州地震。
　　辽主驻中会川。
　　八月，知秦州田况遭父丧，辛酉，起复，况固辞。又遣内侍持手诏敦谕，况不得已乞归葬阳翟，托边事求见，泣请终丧，帝恻然许之。帅臣得终丧自况始。
　　自真宗封禅之后，不复校猎，废五坊之职。直集贤院李东之上言：“祖宗校猎之制，所以顺时令而训戎事也。陛下临御以来，未尝讲修此礼。愿诏有司草仪，撰日命殿前、马步军司出兵马以从猎于近郊。”壬戌，诏枢密院讨详先朝校猎制度以闻。
　　甲子，以监察御史包拯为贺正使，使于辽。馆伴者谓拯曰：“雄州新开便门，乃欲诱纳北人以刺候疆事乎？”拯曰：“欲刺知北事，自有正门，何必便门！本朝岂尝问涿州开门邪！”议遂斩。及拯使还，具奏：“臣奉命出境，彼中情伪，颇甚谙悉，自创云州、作西京以来，添置营寨，招集军马，兵甲粮食，积聚不少，但以西讨为名，其意殊不可测。缘云州至并、代州甚近，从代州至应州，城壁相望，只数十里，地绝平坦，此中外所共出入之路也。自失山后五镇，此路尤难控扼，万一侵轶，则河东深为可忧。不可信其虚声，驰其实备。兼闻代州以北，累年来蕃户深入南界，侵占地土，居止耕佃甚多，盖边臣畏儒，不能画时禁止。今若不令固守疆界，必恐日加滋蔓，窥伺边隙，浸成大害。欲乞今后沿边要冲之处，专委执政大臣，精选素习边事之人以为守将。其代州尤不可轻授，如得其人，责以实效，虽有微累，不令非次移替，则军民安其政令，缓急不致败事矣。”
　　庚午，荆南府、岳州地震。
　　癸酉，诏：“夏国比进誓表，惟延州、保安军别定封界，自馀皆如旧境。其令陕西、河东严戒边吏，务守疆土，无得辄有生事。”
