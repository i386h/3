<!-- { "loadSidebar": true } -->
　　癸未嘉定十六年春正月严賍吏法　己酉皇子坻生逾月而薨　丁巳雷　辛酉命淮东制置司赈济山东流民　二月戊子雨土　三月京东河北路鎭抚司言张林所部邢徳来归诏以徳为京东东路副总管　丁夘赈道州饥　夏五月戊申赐蒋重珍等五百四十九人及第出身有差　六月壬午淮东制置贾渉卒　乙酉同知程卓薨　秋八月辛巳诏州县经界毋増绍兴税额　癸未申严舶船铜钱禁　九月庚子朔日有食之　冬十一月辛亥赈太平州水　十二月辛巳沿江被水州募民入米补官　壬辰雷
　　甲申嘉定十七年春正月戊戌朔録程颐后　命淮东西湖北路转运司提督营田　三月癸巳蠲台州逋赋三月癸丑雪　金人廹西河州闻四川制置司军至
　　乃引兵还　夏四月辛夘赈庐州饥诏本州赈粜　乙未犒李全赐李全彭义斌钱三十万缗为犒赏将士费五月诏覈实两淮京湖四川江上诸军之数　六月
　　丁夘朔太白昼见经天　辛未皇孙铨生寻薨　癸酉知西和州尚震午谋逆贬岳州　大名府苏椿举城来归诏知大名府　丁酉赈福建水　八月乙亥罢通州天赐盐场　丙戌上不豫　闰八月丁酉帝崩于福寜殿年五十七諡曰仁文哲武恭孝皇帝庙号寜宗　杨皇后史弥逺立贵诚为皇子进封成国公即皇帝位尊皇后为太后垂帘听政废皇子竑降封济阳郡王出判寜国府
　　立理宗而杀济王殆非寜宗之意也先是济王书于几上明言杨后之事云史弥逺当决配八千里左右以告弥逺弥逺衔之时真西山兼王宫敎闻其事遂力辞去临行谓王曰大王若能孝于慈母而敬于大臣则天命必归之矣寜宗疾革乃废济王其事实皇后弥逺专之吁宋一代家法最正诸后最贤传受最明至寜宗之末杨后弥逺之恶济邸之死理宗之立而后所谓家法之正后徳之贤遂扫地矣使潘壬潘丙之谋成则弥逺将何所容其身哉然理宗之立犹能撑拄五十年而后亡不可谓非幸也












　　续宋编年资治通鉴巻十五
