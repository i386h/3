<!-- { "loadSidebar": true } -->
　　丁丑嘉定十年春正月辛巳雷　癸巳雨土　乙未大风拔木　二月庚申地震　壬戌雪　夏四月金人犯光州中渡镇执塲官盛允升杀之犯樊城都统王守中引兵战却之金人遂分兵围枣阳光化庐州钤辖王辛败之于光山县之安昌寨杀其统军完顔掩随州光化军皆以捷闻金人遁归　李珏江淮制置使赵方京湖制置使诏措置调遣仍听便宜董居谊四川制置使命酌量缓急便宜行事　久雨诏释囚　五月甲申亲试举人赐呉潜等五百二十三人及第出身有差　癸夘赵方请下诏北伐遂传檄招谕官吏军民　六月庚戌太白昼见　戊午诏厉将士诏略曰朕厉精更化一意息民勍敌跨我中原天厌久矣狡兎失其故穴人竞逐之岂不知机防可乗讐耻未雪念甫伸于信誓实重起于兵端若能立非常之勲则亦有不次之赏尚其听命朕不食言　辛未东川大水　癸酉太白经天　秋七月丙子朔日有食之不雨释诸路杖以下囚　甲申雅州蛮复寇邉焚碉门寨遣官军讨之　庚子罢军士淫刑　八月乙丑诏监司郡守各举威勇才略可任将帅者二人　冬十月久雨　十一月丁丑大风　庚辰太白昼见　甲申诏浙东提举司出米十万石赈给贫民戊戌太白经天　十二月戊申以军兴故募民纳粟
　　补官　乙夘诏武举毋应文举　金人犯四川廹湫池堡陷天水军守臣黄炎孙遁金人破白环堡廹黄牛堡至大散关统制刘雄弃关遁金人据关
　　戊寅嘉定十一年春正月京东忠义人李全率众来归诏以为京东路总管　戊子金人围皂郊堡二月陷皂郊王师与战胜负半之死者五万人四川制置司招忠义复皂郊二月利州统制王逸等率官军忠义人收复利州　麻仲率忠义人焚秦州永寜寨诏四川忠义人立功其赏视官军　金人犯隔茅关兴元都统李贵遁而军大溃　二月金人焚大散关而去　金人攻陷湫池堡围随州枣阳军逰骑至汉上均州守臣应谦之弃城走金人粮舟弃大清河楚州钤辖梁招祖焚其舟京东忠义副都统沈铎遣兵助之金副统制完顔赟包长夀遁去沔州军士郭雄追斩赟首而还长夀仅以身免丙辰白虹贯日　三月忠义人十万出攻秦州官军
　　继进至赤谷口忽王逸传刘昌祖之命退师而忠义军遂溃　癸巳金统制包长夀合长安鳯翔之众复攻皂郊不克引兵趋西和州刘昌祖焚西和州而遁守臣杨克家弃城去昌祖又焚成州守臣罗仲甲亦弃城去戊戌金人陷西和州至四月金人去成州又去西和州夏四月鎭江忠义统制彭惟城等败于泗州　命四川増印钱引五百万以给军费　阶州守臣侯颐遁　戊午金人犯大散关守将王立遁兴元都统呉政至大散闗执立斩之　己未犯黄牛堡呉政引兵与战金人遁军声大振是冬赏呉政张成功各进三官窜刘昌祖罗仲甲杨克家以正弃城之罪　五月乙亥命四川制置司招集忠义人　癸未蚩尤旗见其长竟天　壬辰严试官七等之制六月湖州水诏恤贫民　秋七月乙酉修孝宗寳训　辛夘蠲四川闗外诸州税役　甲午蠲光州民兵战死之家税役　九月辛巳合祭天地于明堂赦天下　十一月戊午大风　壬申金人犯安丰黄口滩　陜西人张羽来归己夘嘉定十二年春正月戊辰朔召董居谊赴行在以聂子述为四川制置使　庚辰金人犯湫池堡守将石宣战却之甲申攻白环堡守董招战却之戊子犯成州越四日焚成州而去沔州都统张威自西和州退守仙人原庚寅犯随州枣阳军又破信阳军之二寨京西诸将引兵拒之辛夘犯西和州守臣赵彦呐设伏待之金人大败而还犯安丰军建康都统许俊遣将拒之犯河池守将张斌遁去癸巳攻光化军破勋山县进逼均州围安丰军及滁濠光州江淮制置使李珏命池州都统制武师道忠义军都统制陈孝忠举重兵赴援金人不能进甲午陷鳯州守臣雷震弃城去州民与之巷战乃夷其城乙未犯黄牛堡呉震战死金人乗胜攻武休关　二月戊戌朔金人破光山县　太白昼见　壬寅围枣阳军京湖制置使赵方遣统制扈再兴为援金人乃解围　癸夘破黄牛堡兴元都统李贵遁还利路权兴元府事赵希哲弃城去丁未陷兴元府　己酉遣殿前司军凡八千人防捍江西　庚戌曽从龙除同知枢密院事兼江淮宣抚使　任希夷签书枢密院事　辛亥金人陷大安军守臣李文子弃城去又分兵犯来州守臣蔡晋卿遣兵拒之不克而城陷沔州统制石宣击金人于大安军大破之金将巴图鲁弃军走为我师所获金人闻之遂遁去三月金人焚洋州城而归　壬子四川制置董居谊自利州遁去夺本官永州居住　丁巳京湖制置使赵方遣统制扈再兴等引兵三万余人分道出攻唐邓州随州忠义军刘世兴鄂州都统刘世荣各以兵来会乙丑西夏来议夹攻金人利路安抚丁焴许之乃以事闻六月丁焴以书与夏人定约　三月己巳郑昭先知枢密院事曽从龙参知政事　乙亥兴元军士权兴等作乱犯巴州守臣秦季槱遁凡十二日而兴降　丁亥太白昼见　甲午金人自盱眙退师　闰三月己未雷震弃城窜梅州　辛酉旌呉政死节赠忠州刺史　壬戌诏谕四川官军忠义人　癸亥兴元军士张福莫简等作乱以红巾为号四月入利州制置聂子述遁总领财赋杨九鼎为所杀由是掠阆州及果州五月逼遂寜府摄府事程遇孙弃城去福焚其城四川宣抚司命沔州都统张威捕之福入普州守臣张己之弃城去福屯于普州之石山庚午威屯兵茗山凡十四日莫简自杀福请降威执之以归于宣抚司诛之　金人围安丰军及滁濠州乃分兵自光州犯黄州之麻城自濠州犯和州之石碛自盱眙至滁州之全椒来往扬州之天长真州之六合淮南流民渡江避敌诸城皆闭金人逰骑数百至东采石杨林渡建康大震命京东总管李全自楚州忠义总辖季先自涟水军各引兵来援金人乃遁去全击败之于曹家庄斩其首数千获其贵将或以为金主女婿云　四月曽从龙罢郑昭先兼参知政事安丙为四川宣抚使　五月召聂子述降两淮荆防湖北利州路沿邉诸州杂犯死罪囚仍蠲今年租税　太学生何防恬论尚书胡榘欲与金人议和请诛之以谢天下诏举文武可用之才　六月丙子太白昼见辛巳太
　　白又昼见西川地震　丁亥金人以书招李全全却其书癸亥京东总管李全举兵至齐州金守臣王赟以城降十一月京东路帅司言克复京东河北二府九州四十县　八月合利州东西为一路　九月丙午以李大东为沿江制置使赵善湘主管淮西制置司公事贾渉主管淮东制置司公事兼节制京东河北路军马　十一月乙亥筑兴元府城　丁丑雅州蛮入庐山县　己夘四川宣抚司议出师取洮州招谕中原豪杰官民劝以归附防乙酉金人犯鳯州之长桥乃引兵出援命罢洮州之师　己丑京湖制置司遣统制扈再兴等引兵六万人分三道取中原　庚寅赏茗山捕贼功
　　庚辰嘉定十三年春正月京湖制置司统制扈再兴引兵攻邓州鄂州都统许因攻唐州不克而还金人追之遂寇樊城荆湖制置赵方督诸将大破之金人遁　己亥雅州蛮复掠庐山县　戊午夏人复以书来四川议夹攻　三月辛夘雨土　丁巳黎州土丁叛　夏四月淮东制置贾渉招谕山东两河豪杰劝以来归　戊戌史弥逺上二祖下第七世宗藩谱系録　六月癸酉亲试举人赐刘渭以下四百七十五人及第出身　安丙为少保　丙子以李全为左武卫大将军　季先除涟水军忠义副都统命赴枢密院奏事未至杀之　秋七月以京东河北诸州守臣空名告身付京东河北节制司以待豪杰之应者　任希夷兼参知政事　癸亥皇太子薨諡曰景献　八月壬申四川宣抚使安丙遗夏人书定议夹攻金人　甲申复海州以徐睎稷知州事盱眙将石珪叛入涟水军诏即以石珪为涟水军忠
　　义总辖　九月辛夘夏人引兵围巩州且来趣师王仕信引兵发宕昌甲午太白昼见乙未四川宣抚司统制质俊李实引兵发下城戊戌四川宣抚司命诸将分道进兵沔州都统张威出天水利州副都统程信出长道兴元副都统陈立出大散关兴元统制田胃出子午谷金州副都统陈昱出上津己亥张威下令所部诸将毋得擅进兵而诸将迟疑不进壬寅质俊等败金人于定逺城乙巳程信玊仕信引兵与夏人防于巩州城下攻城不克九月信引兵趋秦州丙辰夏人自定逺退师十月丁巳朔程信邀夏人引兵共攻秦州不听遂自伏羌城引军还诸将皆罢兵　九月甲午太白昼见　金人犯皂郊堡沔州统置董炤与战败绩　冬十一月斩王仕信罢张威职名以不进兵故也　十一月诏刋正皇帝日厯　庚戌大风　壬子临安火　十二月壬申石珪叛归鞑靼
　　辛巳嘉定十四年春正月丙戌朔雪　乙未雷　地震李全自山东还乃犒师　庚子立四川运米赏格
　　二月戊辰金人围光州己巳犯五关壬申治舟于团风弗克济金人围黄州分兵破诸县及汉阳军丁丑李全弃泗州遁还甲申诏淮东京湖诸路应援淮西防守江面权殿司事冯榯援蕲黄榯迁延不进　三月扈再兴引兵攻唐州不克寻引所部趋蕲州李全自楚州引兵来援淮西　长星见　金人犯黄州守臣何大节弃城遁自沉于江金人犯蕲州守臣李诚之战败城陷杀其妻子奴婢然后自杀官属多死之金人退扈再兴邀击于天长镇金人大败次日大战斩首数千四月李全自临淮追击之殱其大半　四月乙夘复置诸王宫大小学敎授　乙丑命任子帘试于御史台　五月甲申朔日有食之　史弥逺上孝宗皇帝寳训皇帝防要　丙申西川地震　六月甲寅朔沿江制置司置副使于鄂州　丙寅立贵和为太子赐名竑封祁国公【即济王】　辛巳大风　秋七月丁亥蒙国大将献本朝皇帝恭膺天命之寳诏礼官详论受寳典礼以闻诏以来年元日受寳于大庆殿　辛丑赵方为京湖制置大使贾渉为淮东制置使　丁未修光宗寳训　八月赵方卒　参政任希夷罢　壬戌宣绘同知枢密院事　甲子立与莒为沂靖王后赐名贵诚【即理宗皇帝】　九月辛夘合祭天地于明堂赦天下　冬十月京东河北节制司奏复沧州诏以赵泽为河北东路钤辖知州事　甲寅以齐州为济南府兖州为袭庆府　丙寅夏人复以书来四川趣兵伐金　庚午雷　十一月癸未诏左翼军受泉州节制　己亥少保安丙薨　京东安抚张林叛以京东诸郡降于鞑靼人　鞑靼国使噶哈齐苏等来计事　十二月庚申郑昭先罢　闰十一月辛巳朔宣绘兼参知政事俞应符兼权参知政事　杀华岳先是岳言时政忤时相以殿前司同正将授岳后诬谋变杀之　赈诸州水旱
　　壬午嘉定十五年春正月庚戌朔御大庆殿受寳赦天下　褒赠蕲州死事官吏官其子孙有差旌李诚之死节立庙蕲州　丁巳招谕山东河北　甲戌陞鄂州武昌县名夀昌军　三月赈江西旱伤　夏五月庚戌太白昼见　甲寅禁州县匿囚　丁巳皇子竑进封济国公　己未皇侄贵诚迁邵州防御使　壬戌知济南府种赟等攻叛将张林于青州林遁去　己巳修孝宗经武要略　六月辛夘权参知政事应符薨　秋七月甲子诏条画营田　八月己夘命戸部详议义役　九月辛亥宣绘参知政事程倬同知枢密院事薛拯赐出身签书枢密院事　癸丑雷大雨雹　壬戌彗见　辛未太白昼见　冬十月丙子以忠义人收复京东州郡犒赏有差　十一月戊午令京东河北路罪无轻重皆除之十二月雪寒赈临安府贫民　丁亥李全除保寜军
　　节度使京东河北镇抚节制司副使
