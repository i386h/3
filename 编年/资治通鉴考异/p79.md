<!-- { "loadSidebar": true } -->
　　七月蜀太子元膺杀唐道袭【九国志建将七夕出游先一日元膺召诸军使及诸王宴饮邸第中且议七夕从行之礼而集王宗翰等不至又曰诘朝元膺入白建曰潘峭毛文锡离间兄弟将图不轨又曰及闻唐袭徴兵乃遣伶官安悉香谕军使全殊率天武甲士以自衞又曰明日徐瑶常谦与怀胜军使严璘等恊谋以所部兵挟元膺以逐唐袭元膺介马率卒过其兄宗贺之门召与同进宗贺曰兵起无名不敢奉命又曰建急召宗侃宗贺及诸军使令以兵讨寇乃逐唐袭至城西斩之尽杀屯营兵又自大安门登陴以入攻瑶谦等欧阳史曰元膺与伶人安悉香军将喻全殊率天武兵自衞召大将徐瑶常谦率兵出拒袭与袭战神武门袭中流矢坠马死十国纪年丁朱元膺令军使喻全殊帅天武兵自衞戊申徐瑶常谦及左大昌军使王承燧等各帅所部兵奉元膺攻唐道袭道袭自私第被甲乗马过王宗贺门邀之宗贺曰兵起无名且不奉诏公宜缓行元膺遣天武将唐据帅亲兵逐道袭至城西斩之据九国志云徐瑶等挟元膺以逐唐袭似袭在宫中欲逐出之也欧阳史云元膺召瑶等率兵出拒袭攻东宫而元膺拒之纪年云瑶等奉元膺攻道袭袭自私第被甲乗马似道袭出在外第元膺就攻之也按道袭止以挟君自重既劝蜀主发兵自衞岂肯更出在外第必止于禁中也盖瑶等引兵攻宫禁以求道袭道袭以屯营兵出拒战兵败走至城西为唐据所杀耳九国志又云元膺介马率卒过其兄宗贺之门召与同进是元膺邀宗贺也纪年云道袭自私第被甲乗马过宗贺门邀之是道袭邀宗贺也按道袭私第安得有兵观宗贺所荅之辞似语太子非语道袭也若遇道袭宜劝之速入宿衞岂得云公宜缓行也潘炕言太子非有它志陛下宜面谕大臣以安社稷盖当时蜀主闻乱既信道袭之言又不忍讨太子无决然号令故炕言太子无它志当召大臣讨徐瑶等为乱者耳九国志云令宗侃等出讨寇乃逐唐袭至城西斩之是官军斩袭也若然何故明日遽加袭赠谥乎此必误也】


　　资治通鉴考异卷二十八
　　钦定四库全书
　　资治通鉴考异卷二十九
　　宋　司马光　撰
　　后梁纪下
　　贞明元年二月王殷自焚【庄宗列传宋友贞传云干化四年十一月防徐州殷自燔死五代通录薛史纪及王殷传皆云贞明元年春今从之】
　　三月赵岩等请分魏博六州为两镇【庄宗列传宰相敬翔租庸使赵岩判官邵赞等为友贞画策分魏博六州为两镇薛史无敬翔名今从之】
　　己丑魏军乱【庄宗列传二十七日刘鄩屯南乐遣龙骧都将王彦章以五百骑入魏州是夜三鼔魏军乱是月辛酉朔薛史纪云己丑魏博军作乱盖庄宗列传九字误为七字耳】
　　四月李保衡杀李彦鲁【蜀书刘知俊传保衡作彦康今从薛史】
　　五月牛存节屯杨刘【牛存节传杨刘作阳留或阳刘今从唐裴度传及薛史诸人传】六月晋王以李存进为天雄都廵按使【庄宗实录云为军城使存进传云都部署庄宗列传及薛史存进传皆云天雄军都廵按使今从之】
　　七月晋王以李岩为澶州刺史【庄宗实录作季严今从薛史】
　　周德威擒斥候者断腕纵之使言已据临清【薛史徳威闻刘东还急趋南宫知鄩军在宗城遣十余骑廹其营擒斥者数十人皆倳刃于背絷而遣之既至谓鄩曰周侍中已据宗城矣鄩军大骇按倳刃于背其人岂能复活而言今从庄宗实录及薛史庄宗纪又鄩见在宗城而云周侍中据宗城盖临清字误耳】
　　髙行周言代州养壮士亦为大王【周太祖实录晋王密令人啗之利禄行周辞曰揔管用人亦为国家事揔管犹事王也予家昆仲脱难再生承揔管之厚恩安忍背之按明宗实录此年犹为代州刺史天祐十八年始为副緫管此言緫管盖周太祖实录之误】
　　十一月乙丑改元【呉越备史云正月壬辰朔改元大赦今从薛史末帝纪】
　　庚辰刘知俊奔蜀军【十国纪年知俊奔秦州庚戌来降按上有甲戌下有癸未必庚辰也】二年八月张筠弃相州走晋以李嗣源为刺史【刘恕广本云筠奔东都授左衞上将军庄宗实录命李存审入城招抚除昭德军额仍旧魏州徙洺州刺史袁建丰为相州刺史按上四月筠已遣人纳款于晋此复云走者盖始者文降今为晋兵所廹故走耳筠既降晋今还犹得将军者盖潜通欵于晋梁朝不知耳明宗实录云八月张筠走移帝为相州刺史九月为安国军节度而庄宗实录云袁建丰为相州刺史按明宗实录建丰传云战胡桞陂时建丰犹为相州乃是天祐十五年十二月盖明宗初为相州移邢州后方除建丰庄宗录误书在张筠走下耳】
　　李存审为安国节度使【王五代防要薛史地理志乐史寰宇记皆云梁建保义军唐同光元年改为安国军而庄宗明宗实录列传薛史存审传皆云此年授安国节度使恐是才属晋即改军额防要等书误云同光元年】
　　契丹陷晋蔚州虏振武节度使李嗣本【开元中振武军在朔州西北三百五十里单于都防府城内朔方节度使乾元元年置振武节度使领镇北大都防麟胜二州后唐振武节度亦带安北都防麟胜等州观察等使石晋以后皆带朔州刺史据此乃治尉州不知迁徙年月】九月贝人杀张源德婴城固守【庄宗实录贼将张源德固守贝州既闻河北皆平而有翻然之志询谋于众羣贼皆河南人惧其归罪不从因杀源德噉人为粮固守其城王归厯年攻围贼既食竭呼我大将曰今欲请罪惧晋王不我赦我将袊甲持兵而见已即解之如何报曰无便于此者贼众三千袊甲出降我将甘言喻之俱释兵解甲既而四靣陈兵皆杀之欧阳史死事传曰晋王入魏河北六镇数十州之地皆归晋独贝一州围之逾年不可下城中食且尽贝人劝源德出降源德不从遂见杀按源德若以不降而死其众当即降于晋岂得犹拒守与晋邀约而后出哉明是众惧死不降耳今从庄宗实録】十月郑珏同平章事【薛史梁末帝纪无珏初拜相年月此年十月丁酉以中书侍郎平章事郑珏兼刑部尚书平章事至贞明四年四月己酉又云以中书侍郎平章事郑珏兼刑部尚书疑贞明二年拜相四年转刑部尚书也本传云累迁礼部侍郎贞明中拜平章事唐余录均帝纪贞明二年十月丁酉礼部侍郎郑珏为中书侍郎平章事今从之又髙若拙后史补云珏应一十九举方防姓名为第十九人第行亦同自登第凡十九年为宰相今按珏光化三年及第自光化三年至此年才十七年矣又不可合】
　　十二月庆州叛贺瓌讨之【薛史贺瓌传贞明二年庆州叛为李继陟所据帝命左龙虎统军贺瓌为西靣行营马歩军都指挥使兼诸军都虞与张筠破泾鳯之众三万下宁衍二州此非小事而末帝纪李茂贞传皆无惟瓌传有之今以为据】
　　契丹阿保机称帝改元神册【纪年通谱云旧史不记保机建元事今契丹中有厯日通纪百二十年臣景祐三年冬北使幽蓟得其厯因阅年次以乙亥为首次年始着神策之元其后复有天赞按五代契丹传自邪律德光乃记天显之名疑当时未得其传不然虏人耻保机无号追为之耳保机虏中又号天皇王虏廷杂记曰太祖一举并吞奚国仍立奚人依旧为奚王命契丹监督兵甲又灭勃海虏其王大諲譔立长子为勃海东丹王号人皇王自号天皇王始立年号曰天赞又曰神册国号大辽于所居大部落置楼谓之西楼今谓之上京又于其南木叶山置楼谓之南楼又于其东千里置楼谓之东楼又于其北三百里置楼谓之北楼太祖四季常游猎于四楼之间又曰阿保机变家为国之后始以王族号为横帐姓丹里没里以汉语译之谓之耶律氏赐后族姓曰萧氏王族惟与后族通昏其诸部若不奉北主之命不得与二部落通昏欧阳史曰阿保机用其妻述律防使人告诸部大人曰我有盐池诸部所食然诸部知食盐之利而不知盐有主人可乎当来犒我诸部以为然共以酒防盐池阿保机伏兵其旁酒酣伏发尽杀诸部大人遂立不复代阿保机称皇帝前史不见年月庄宗列传契丹传在庄宗即帝位李存审守范阳后汉髙祖实录唐余录皆云阿保机设防并诸族遂称帝在干宁中刘仁恭镇幽州前薛史在庄宗天祐末按纪年通谱阿保机神策元年嵗在丙子乃庄宗天祐十三年梁贞明二年似不在天祐末及庄宗即位后编遗录开平二年五月太祖赐阿保机记事犹呼之为卿及言臣事我朝望国家降使册立必未称帝安得在刘仁恭镇幽州前唐余录全取汉髙祖实录契丹事作传最为差错不知其称帝实在何年今因其改年号置于此】
　　韩延徽入契丹【汉髙祖实录延徽传云天祐中连帅刘守光攻中山不利欲结北戎遣延徽将命入虏刘恕以为刘守光据幽州后未尝攻定州惟唐光化三年汴将张存敬拔嬴莫攻定州刘仁恭遣守光救定州为存敬所败恐是此时仁恭方为幽帅非守光也按刘仁恭父子彊盛之时常陵暴契丹岂肯遣使与之相结干化元年守光攻易定王处直求救于晋故晋王遣周德威伐之其遣延徽结契丹盖在此时然事无显据故但云衰困附于此】
　　四年六月蜀主殂【北夣言云余闻公弼亲吏曹处琪言建疑信王暴卒唐文扆与徐妃张裕隂谋使尚食进鸡烧饼因寘毒建疾困大臣魏夫等请诛文扆建曰太子好酒色若不克负荷幸无杀之徐氏兄弟勿与兵权言讫长吁而逝刘恕按旧史贬文扆后二十七日蜀主始殂疑曹处琪之妄孙光宪从而记之】
　　呉朱瑾杀徐知训知诰即日引兵济江【呉录九国志徐江南录知训死知诰过江皆无日江南録曰先主闻乱即日以州兵度江至广陵防瑾自杀因抚定其众十国纪年呉史六月乙夘瑾杀知训逾城自杀戊午知诰入扬州代知训执政己未诛瑾党与广本戊午知诰亲吏马仁裕闻知训死自蒜山渡白知诰知诰即日帅兵入扬州抚定吏民按杨润相去至近知诰岂得四日然后闻之今从江南录】
　　七月戊戌呉以徐知诰为淮南节度行军副使内外马歩都军副使通判府事【按十国纪年六月乙邜知训被杀至此四十四日呉之政事必有所出盖知诰至广陵即代知训执呉政至此方除官耳】
　　八月张万进叛【庄宗实录天祐十五年八月己酉张万进归欵薛史末帝纪贞明五年三月癸未削夺张守进官爵命刘鄩为制置使十月下兖州族守进万进传云贞明四年七月叛五年冬拔其城刘鄩传云五年万进反冬拔其城庄宗实录万进传云刘鄩攻围厯年屠其城庄宗列传云天祐十五年八月万进归于我均王无实录纪传多不同难以为据今以庄宗实录列传为定】
　　五年七月髙丽僧躬乂称王【薛史唐余录欧阳史皆云唐末其国自立王前王姓髙氏后王王建此据十国纪年】
