<!-- { "loadSidebar": true } -->
　　十月姚元之同三品【世传外平源以为吴兢所撰云姚元崇初拒太平得罪上颇德之既诛太平方任元崇以相逢拜同州刺史张説素不叶命赵彦昭骤弹之不许居无何上将猎于渭濵密召元崇会于行所初元崇闻上讲武于骊山谓所亲曰凖式车驾行幸三百里内刺史合朝觐元崇必为权臣所挤若何参军李景初进曰某有儿母者其父即教坊长入内相公傥致厚赂使其冒法进状可达公然之輙効燕公説使姜皎入曰陛下久思卜河东总管重难其人臣有所得何以见赏上曰谁邪如惬有万金之赐乃曰冯翊太守姚元崇文武全才即其人也上曰此张説意也卿罔上当诛皎首服万死即诏中官追赴行在上方猎于渭濵公至拜首上曰卿颇知猎乎元崇曰臣少孤居广成泽目不知书唯以射猎为事四十年方遇张憬藏谓臣当以文学备位将相无为自弃尔来折节读书今虽官位过忝至于驰射老而犹能于是呼鹰放犬迟速称防上大恱上曰朕久不见卿思有顾问卿可于宰相行中行公行犹后上纵辔久之顾曰卿行何后公曰臣官疎贱不合参宰相行上曰可兵部尚书同平章事公不谢上顾讶焉至顿上命宰臣坐公跪奏臣适奉作弼之诏不谢者欲以十事上献有不可行臣不敢奉诏上曰悉数之朕当量力而行然定可否公曰自垂拱已来朝廷以刑法理天下臣请圣政先仁义可乎上曰朕深心有望于公也又曰圣朝自防师青海未有牵复之悔臣请三数十年不求边功可乎上曰可又曰自太后临朝以来防舌之任或出于阉人之口臣请中官不预公事可乎上曰懐之久矣又曰自武氏诸亲猥侵清切权要之地继以韦庻人安乐太平用事班序荒杂臣请国亲不任台省官凡有斜封待阙员外等官悉请停罢可乎上曰朕素志也又曰比来近密佞幸之徒冒犯宪网者皆以宠免臣请行法可乎上曰朕切齿久矣又曰比因豪家戚里贡献求媚延及公卿方鎭亦为之臣请除租庸赋税之外悉杜塞之可乎上曰愿行之又曰太后造福先寺中宗造圣善寺上皇造金仙玉眞观皆费钜百万耗蠧生灵凡寺观宫殿臣请止絶建造可乎上曰朕毎覩之心即不安而况敢为者哉又曰先朝防狎大臣或亏君臣之敬臣请陛下接之以礼可乎上曰事诚当然有何不可又曰自燕钦融韦月将献直得罪由是諌臣沮色臣请凡在臣子皆得触龙鳞犯忌讳可乎上曰朕非唯能容之亦能行之又曰吕氏产禄几危西京马邓阎梁亦乱东汉万古寒心国朝为甚臣请陛下书之史册永为殷鍳作万代法可乎上乃潸然良久曰此事眞可为刻肌刻骨者也公再拜曰此诚陛下致仁政之初是臣千年一遇之日臣敢当弼证之地天下幸甚天下幸甚又再拜蹈舞称万嵗者三从官千万皆出涕上曰坐公坐于燕公之下燕公让不敢坐上问对曰元崇是先朝旧臣合首坐公曰张説是紫微宫使今臣是客宰相不合首坐上曰可紫微宫使居首坐果如所言则元崇进不以正又当时天下之事止此十条须因事啓沃岂一旦可邀似好事者为之依托兢名难以尽信今不取】元之序进郎吏【此出李德裕次栁氏旧闻不知郎吏为何官若郎中员外郎则是清要官不得云秩卑恐是郎将又不敢必故仍用旧闻】
　　十一月命王琚按行北边诸军【朝野佥载曰琚以谄谀险诐自进未周年为中书侍郎其母氏闻之自洛赴京诫之曰汝徒以谄媚取容色交自达朝廷侧目海内切齿吾尝恐汝家坟垅无人守之琚慙惧表请侍母上初大怒后许之按旧传琚未甞去官侍母今不取旧传又云使琚按行天兵以北诸军按五年始置天兵军于并州葢琚传追言之耳】
　　十二月张説左迁相州刺史【松窓杂録姚崇为相忽一日对于便殿举右足不甚轻利上曰卿有足疾邪崇奏曰臣有腹心之疾非足疾也前因奏张説罪状数百言上怒曰卿归中书宜宣与御史中丞共按其事而説未之知会朱衣吏报午后三刻説乗马先归崇急呼御史中丞李林甫以前诏付之林甫语崇曰説多智谋是必困之宜以剧地崇曰丞相得罪未宜太逼林甫人曰公必不忍即説当无害林甫止将诏付小御史中丞路以马坠告説未遭崇奏前旬月家有教授书生通于説侍儿最宠者会擒得奸状以闻于説説怒甚将穷狱于京兆尹书生厉声言曰覩色不能禁人之常情也公贵为宰相岂无缓急用人胡靳靳于一婢女邪説奇其言而释之兼以侍儿与归书生跳迹去旬余无所闻知忽一日直访于説忧色满面而言曰某感公之恩当有谢者久矣今闻公为姚相所构外狱将具公不之知危将至矣某愿得公平生所宝者用计于九公主必能立释之説因自厯指状所宝者书生皆云未足解公之难又凝思久之忽曰近有以鸡林郡夜明帘为寄信者书生曰吾事济矣因请説手笔数行恳以情言遂急趋出逮夜始及九公主邸第书生具以説言之兼用夜明为防且谓主曰上独不念在东宫时思必始终恩加于张丞相乎而今反用快不利张丞相者之心邪明早公主上谒具为奏之上感动因急命髙力士就御史台宣前所按狱事并宜罢之书生迄亦不再见于张丞相也此説亦似出于好事者又元崇开元四年罢相林甫十四年始为御史中丞今从新传】二年二月突厥可汗妹夫火防颉利【旧郭防瓘传云黙啜壻今从旧突厥传及唐厯旧防瓘传作移江可汗突厥传作移涅可汗今从唐纪】
　　闰月刘幽求贬睦州钟绍京贬泽州【幽求传曰姚崇素嫉忌之乃奏言幽求郁怏于散职兼有怨言贬授睦州刺史绍京传曰姚崇素恶绍京之为人因奏绍京言怨望左迁绵州刺史今从实録】
　　三月阿史那献擒斩都檐降其部落二万余帐【实録此月云献擒贼帅都檐六月枭都檐首葢此月奏擒之六月传首方至耳实録此月又云以西域二万余帐内附六月云擒其部落五万余帐新传云三万帐葢兵家好虚声今从其少者】
　　赵彦昭贬袁州别驾【彦昭传曰姚崇素恶彦昭之为人今从宗实録】
　　五月魏知古罢为工部尚书【旧知古传二年还京上屡有顾问恩意甚厚寻改紫微令姚崇深忌惮之阴加谗毁乃除工部尚书罢知政事新传亦云由黄门监改紫微令今据实録知古自黄门监罢政事其所以罢从栁氏旧闻】
　　六月申王成义兼豳州刺史【实録旧传作幽州今从唐厯旧纪】
　　七月薛讷将兵六万【旧传云兵二万佥载云八万人皆没今从唐纪】
　　乙卯以岐王等为刺史【实録云八月乙夘据长厯八月丙辰朔实録自此以下脱少今取唐厯旧本纪补之】
　　十月吐蕃请和不许自是连嵗犯边【唐厯四年十月丁丑吐蕃以去年之败遣其大臣宋俄因予欵塞请和自恃兵彊求敌国之礼天子忿之按自此至四年非去年也既云以败请和又何得云自恃兵彊既云天子忿之又当年八月已许其和今从旧传】
　　十二月立皇子嗣眞为郯王【实録于此作鄫王于后作郯王今从旧传】黙啜虏突骑施可汗守忠【旧传以为景龙三年事按实録娑葛既为十四姓可汗自后无娑葛名但屡云突骑施守忠入朝或者守忠即娑葛赐名邪景云以后守忠犹在又开元二年六月阿史那献奏有龙见于北庭为镇将妻冯之言曰突骑施娑葛三年后破散黙啜八年后自灭然则娑葛于时尚在也竟不知死于何年故附此】
　　三年正月突厥十姓降者万余帐【实录二年九月壬子葛逻禄车鼻施失鉢罗俟斤等十二人诣凉州内属乙卯胡禄屋阙及首领等一千三十一人来降十月庚辰胡禄屋二万帐诣北庭内属明年正月突厥葛逻禄大首领裴逻达千来降二月突厥十姓部落左厢五咄陆啜右厢五弩失毕俟斤等相继内属前后二千余帐三月突厥支副忌等来朝诏曰胡禄屋大首领之匐忌四月三姓葛逻禄率众归国五月诏葛逻禄胡屋防尼施等又云宜令北庭都护汤嘉惠与葛逻禄胡屋等相应安西节护吕休璟与防尼施相应又云及新来十姓大首领计会掎角唐厯九月云胡禄屋阙啜十月云胡禄屋二万帐新传前云胡禄屋后云胡禄按十姓有胡禄居阙啜防尼施处半啜诸书名号虽各参差要之葛逻胡禄屋防尼施为三姓必矣然胡禄屋以二万帐而云十姓内属前后二千余帐参差难据今从旧传】
　　五月姚崇奏遣御史捕蝗【旧传开元四年山东蝗大起崇奏请捕瘗按本纪三年六月山东诸州大蝗姚崇奏请差御史下诸道促官吏遣人驱扑焚瘗从之是嵗田收有获人不甚饥四年又云是夏山东河南河北蝗虫大起遣使分捕而瘗之又实录今年十一月制以间者河南河北灾蝗水潦明年正月辛未以右丞倪若水为汴州刺史五月敕曰今年蝗暴乃是孳生所由官司不早除遏信虫成长看食田苗不恤人灾自为身计向若信其拘忌不有指麾则山东之苗扫地俱尽然则三年有蝗崇令讨捕不能尽明年又有蝗也今从本纪】
　　十二月或上言按察使烦扰【开元宰臣奏云李伯等不知伯何人也今去其名】四年五月试县令以理人策卢从愿李朝隐左迁【韦济传云问安人策一道今从唐厯卢从愿传曰上尽召新授县令一时于殿庭策试考入下第者一切放归学问唐厯试在四月从愿李朝隠贬在五月朝隠传云四年春以授县令非其人贬今从唐厯又韦济传曰时有人密奏上曰今嵗吏部选叙大滥县令非才全不简择及县令谢官日引入殿庭问安人策试者一百余人独济策第一或有不书纸者擢济为醴泉令二十余人还旧官四十五人放归习读今亦从唐厯】
　　六月癸亥上皇崩【睿宗宗实录皆作甲子按下云己巳睿宗一七斋度万安公主为女道士今从旧本纪唐厯】
　　黙啜破防曵固于独乐水颉质略斩之归其首于大武军子将郝灵荃【唐厯作勃曵固今从实录唐厯又云灵荃引特勒回纥部落斩没啜于毒乐河今从旧传旧传云入蕃使郝灵俭今从广厯又新旧纪皆云六月癸酉斩黙啜唐厯亦在六月宗实録七月戊寅诏书与降附突厥云乗其衰弱早就翦除其能捉获黙啜者已立赏格葢未奏到耳】
　　十一月卢懐愼薨【郑处诲明皇杂録云懐愼为黄门监吏部尚书卧病既久宋璟卢从愿相与访焉懐愼常器重二人持二人手谓曰公出入为藩辅主上求治甚切然享国嵗久近者稍倦于勤必有人乗此而进矣君其志之按懐愼初为吏部时璟贬睦州及卒璟犹未归从愿未尝入相又四年未为享国嵗久今不取】
　　杖赵诲流岭南【朝野佥载紫微舍人倪若水至八百贯囚诸王内宴姚元崇讽之曰倪舍人正直百司嫉之欲成事何不为上言之诸王入众共救之遂释一无所问主书赵诲受蕃饷一方子或直六七百钱元崇宣敕处死后有降崇乃防曰别敕处死者决一百配流大理决赵诲一百不死夜遣给使缢杀之防葢批字也今从旧传】
　　五年正月幸东都欲免河南尹及知顿使官宋璟諌【实录此年五月乙巳以李朝隠为河南尹宋璟传云上次永宁之崤谷驰道隘狭车骑停拥河南尹李朝隠知顿使王怡失于部伍上令黜其官爵二传相违葢当时河南尹不知何人非朝隠耳又明皇杂录曰上幸东都至绣岭宫当时炎酷上以行宫狭隘谓左右曰此有佛寺乎吾将避暑于广厦或云六军填委于其中不可速行上谓髙力士曰姚崇多计弟往觇之力士回奏曰姚崇方缜絺绤乗小驷按辔于木阴下上悦曰吾得之矣遽命小驷而顿销烦溽乃叹曰小事尚如此触类而长之天下固受其惠矣按正月东幸二月至东都未炎暑也今不取】
　　十月苏献颋之从祖兄【唐厯曰献颋之再从叔今从旧志新表】
