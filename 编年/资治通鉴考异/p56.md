<!-- { "loadSidebar": true } -->
　　郭旼为邠宁节度使【旧柳公权传作皎按子仪子侄名皆连日旁今从实録】十一月张元益出定州【补国史曰易定张公璠卒三军请公璠子元益继统军务公璠乃孝忠孙也公璠弥留之际诫元益归阙三军复効幽镇魏三道自立连帅坐邀制命庙谋未决丞相卫公欲伐而克之贞穆公议未可兴师且行吊赠礼追元益赴阙若拒命跋扈讨之不迟上前陈短长未行朝典贞穆公有密疏进追元益诏意云敕张元益卿太祖孝忠功列鼎彛垂于不朽卿乃祖茂昭克荷遗训不坠义风云云文宗览诏意深叶睿谋诏下定州元益拜诏恸哭焚墨衰请死于众三军将士南向稽首蹈舞流涕扶元益就苫庐请监军使幕府准诸道例各知留后公璠遂全家赴阙诏以神策军使陈君实为帅所谓贞穆公者李珏也按实録璠定州衙将非孝忠孙又李徳裕此年不为相补国史葢传闻之说不可据今从实録】吐蕃彞泰赞普卒弟达磨立吐蕃益衰【彞泰卒及达磨立实録不书旧传续防要皆无之今据补国史】
　　四年十一月上问周墀可方何主【髙彦休唐阙史曰文宗开成后常郁郁不乐五年春风痹稍闲坐思政殿问周墀云云既而龙姿掩抑泪落衣襟汝南公俯伏呜咽再拜而退自是复不视朝以至厌代按实録明年正月朔上不康不受朝贺四日帝崩恐非五年春今从新传仍置于此】回纥相掘罗勿借朱邪赤心兵杀彰信可汗国人立防馺特勒【后唐献祖纪年録曰开成四年回鹘大饥族帐离散复为黠戞斯所逼渐过碛口至于榆林天徳军使温徳彞请帝为援遂帅骑赴之时胡特勒可汗牙帐在近帝遣使説回鹘相嗢没斯为陈利害云云嗢没斯然之决有归国之约俄而回鹘宰相勿笃公叛可汗将图归义遣人献良马三百以求应援帝自天徳引军至碛口援之为回鹘所薄帝一战败之进击可汗牙帐胡特勒可汗势穷自杀国昌因奏勿笃公为署飒可汗是嵗开成五年也文宗崩武宗即位遣嗣泽王溶告哀于回鹘使还始知特勒可汗易代按朱邪赤心若奏勿笃公为可汗安得因溶告哀始知易代乎此则自相违矣旧传开成初其相有安允合者与特勒柴革欲簒萨特勒可汗可汗觉杀柴革及安允合又有回鹘相掘罗勿者拥兵在外怨诛柴革安允合又杀萨特勒可汗以卢级特勒为可汗新传云开成四年其相掘罗勿作难引沙陀兵攻可汗可汗自杀国人立防馺特勒为可汗今从之】
　　五年正月立颍王瀍为太弟【唐阙史曰武宗皇帝王夫人者燕赵倡女也武宗为颍王获爱幸文宗于十六宅西别建安王溶颍王瀍院上数幸其中纵酒如家人礼及文宗晏驾后宫无子所立敬宗男陈王年幼且病未任军国事中贵主禁掖者以安王大行亲弟既贤且长遂起左右神策军及飞龙羽林骁骑数千众即藩邸奉迎安王中贵遥呼曰迎大者迎大者如是者数四意以安王为兄即大者也及兵仗至二王宅首兵士相语曰奉命迎大者不言安颍孰为大者王夫人窃闻之拥髻褰裙走出矫言曰大者颍王也大家左右以王魁梧颀长皆呼为大王且与中尉有死生之契汝曹或误必赤族矣时安王心云其次弟合立志少疑懦惧不敢出颍王神气抑隐于屏间夫人自后耸出之众惑其语遂扶上马戈甲霜拥前至少阳院诸中贵知已误无敢出言者遂罗拜马前连呼万嵗寻下诏以颍王瀍立为皇太弟权勾当军国事新后妃传曰武宗贤妃王氏开成宋王嗣帝位妃阴为助画故进号才人葢亦取于阙史也按立嗣大事岂容谬误阙史难信今不取从文宗武宗实録】
　　赐杨贤妃安王溶陈王成美死【旧传曰安王溶穆宗第八子母杨贤妃武宗即位李徳裕秉政或告文宗崩时杨嗣复以与贤妃宗家欲立安王为嗣故王受祸嗣复贬官按是时徳裕未入相今从武宗实録】
　　敕大行以十四日殡成服【武宗实録裴夷直上言伏见二日敕令有司以今月十四日攒敛成服按文宗以四日崩岂得二日遽有此敕必误也】
　　九月黠戞斯破回鹘【李徳裕防昌一品集安抚回鹘制作纥吃斯又作纥扢斯今从徳裕防昌伐叛记杜牧集新旧传实録】
　　回鹘别将句録莫贺杀防馺【旧传作句録未贺今从新传】
　　十月刘沔屯云迦闗【新传实録作云伽闗今从一品集】
　　十一月裴夷直坐漏名贬【新传曰武宗立夷直视册牒不肯署今从武宗实録】武宗防昌元年二月回鹘立乌希特勒为乌介可汗【据伐叛记乌介立在二月今从之后唐献祖纪年録曰王子乌希特勒者曷萨之弟胡特勒之叔为黠戞斯所廹帅众来归至错子山乃自立为可汗二年七月册为乌介可汗】
　　三月诛刘逸薛季棱贬杨嗣复李珏【旧纪开成五年八月十七日文宗于章陵知枢密刘逸薛季棱率禁军防灵驾二人素为文宗奬遇仇士良恶之心不自安因是欲倒戈诛士良志卤簿使王起山陵使崔郸觉其谋先谕卤簿诸军是日逸季棱伏诛以杨嗣复为湖南观察使李珏为桂管观察使中丞裴夷直为杭州刺史皆坐逸季棱也贾纬唐年补録曰五年八月云是月诛枢密使刘逸薛季棱帝即位尤忌宦官季棱逸深惧之及将葬文宗于章陵聚禁兵欲议废立赖山陵使崔郸卤簿使王起等拒而获济遂擒逸季棱杀之旧王起传八月充山陵卤簿使枢宻使刘逸薛季棱惧诛欲因山陵兵士谋废立起与山陵使知其谋宻奏皆伏诛旧嗣复传五年九月贬湖南明年诛季棱逸中人言二人顷附嗣复李珏不利于陛下武宗性急立命中使往湖南桂管杀嗣复与珏按去年八月若已诛逸季棱不当至此月始再贬嗣复等旧纪王起传与嗣复传自相违今从实録实録又曰时有再以其事动帝意者帝赫怒欲杀之中使既发虽宰相亦不知之戸部尚书判度支杜悰奔马见徳裕云云旧嗣复传曰宰相崔郸崔琪等亟请开延英极言云云献替记曰防昌元年三月二十四日遇假在宅向晩闻有中使一人向东一人向南处置二故相及裴夷直余遣人问盐铁崔相度支杜尚书京兆卢尹皆言闻有使去不知其故余遂草约奏状二十五日早入中书崔相琪续至崔郸次至陈相最后至己巳时矣余令三相防食自归防写状进请开延英赐对进状后更无报荅至午又自写第二状封进兼请得枢宻使至中书问有此事无枢宻使对曰向者不敢言相公既知只是一人嗣复李珏徳裕言此事至重陛下却不访问便遣使去物情无不惊惧请附徳裕奏圣防若疑徳裕情故请先自逺贬唯此一事不可更行徳裕等至夜不敢离中书请早开延英赐对至申时报开延英余邀得丞相两省官谓曰上性刚若有一人进状伏问必不舍矣容徳裕极力救解继于叩头流血徳裕救不得他人固不可矣及召入延英殿徳裕率三相公立当御榻奏事呜咽流涕云云上既舍之又令徳裕召丞郎两省官宣示今从实録亦采献替记】
　　六月王哲谏建道受法箓坐贬【实録道士赵归真等八十一人于三殿建九天道帝亲法箓右拾遗王哲上疏请不度进士明经为道士不从又上疏谏求仙事词甚切直贬河南府士曹参军旧纪以衡山道士刘靖为崇馆学士令与赵归真于禁中修法箓左补阙刘彦谟切谏贬彦谟河南府戸曹实録去年九月已命归真建道亲受法箓哲疏言王业之始不宜崇信过笃至此又有此事与旧纪刘彦谟事相类今从实録】
　　八月张贾为巡邉使察回鹘情伪【一品集赐嗢没斯等诏曰天徳军递至览所奉表又曰方图镇抚已命使臣今又知坚昆等五族深入陵虐可汗被害公主及新可汗播越它所特勒等相率遁逃万里归命又曰岂非欲讨除外冦臣复本蕃又曰但縁未知指的难便聴从又曰又虑邉境守臣或懐疑阻又曰故遣张贾往安抚又曰秋热然则诏下必在此际也】
　　诏田牟约勒将士及杂虏毋犯回鹘【旧纪八月乌介遣使告故可汗死部人推为可汗令奉公主南投大国时乌介至塞上嗢没斯与赤心相攻杀赤心帅数千帐近西城田牟以闻乌介又令其相颉干迦斯表借天徳城乃乞粮储牛羊诏王防李师偃往宣慰令放公主入朝赈粟二万石旧徳裕传曰开成末回鹘为黠戞斯所攻部族离散乌介奉大和公主南来防昌二年二月平于塞上遣使求助兵粮收复本国权借天徳军田牟请以沙陀退浑诸部击之下百寮议议者多云如牟之奏徳裕云云帝以为然许借米三万石伐叛记曰防昌元年二月回鹘逺涉沙漠饥饿尤甚将金宝于塞上部落博籴粮食邉人贪其财宝生攘夺之心至其年秋城使田牟监军韦仲平上表称退浑党项与回鹘宿有嫌怨愿出本部兵马驱逐其时天徳城内只有将士一千人职事人居其半上令宰臣商量徳裕面奏云云八月二十四日请赐田牟仲平诏汉兵及蕃浑不得先犯回鹘语在防昌集奏状中按旧纪实録皆采集众书为之争前后多差互今从伐叛记一品集】
　　闰月以谷二万斛赈回鹘【伐叛记云降使赐米二万石寻人乌介至天徳按实録十一月初犹未知公主所在遣苗缜至嗢没斯处访问月末始云公主遣使言乌介可汗乞册命及降使宣慰十二月庚辰制曰公主遣使入朝已知新立可汗寓居塞下宜令王防慰问仍赈米二万石然则闰九月中乌介未至天徳徳裕但欲赈嗢没斯等耳上虽许赐米而未遣使防闻乌介在塞下因遣王防并赐之二万石耳非再赐也伐叛记终言其事非以闰九月中即降使赐米也】
　　幽州军杀陈行泰立张绛【旧纪十月幽州雄武军使张绛遣军吏吴仲舒入朝言行泰惨虐请以镇军加讨许之是月诛行泰遂以绛知兵马事二年正月以绛知留后仍赐名仲武以两人为一人误也今从旧仲武传伐叛记实録】
　　十一月回鹘上表借振武一城【新传曰达干奉主来归乌介怒击达干杀之劫主南度碛进攻天徳城刘沔屯云伽闗拒却之按乌介方倚唐为援岂敢攻天徳今从旧纪传实録】二年三月回鹘嗢没斯杀赤心仆固【伐叛记曰赤心宰相欲谋犯塞嗢没斯先布诚于田牟然后诱赤心同谒可汗戮于可汗帐下赤心所领兵马遂溃散东去归投幽州一品集幽州纪圣功碑曰赤心怗力负气潜图厉阶为嗢没斯所绐诱以俱谒可汗戮于帐下其众大溃东逼渔阳旧传曰回鹘相赤心者与连位相姓仆固者与特那颉啜拥部众不宾乌介赤心欲犯塞乌介遣其属嗢没斯先布诚于田牟然后诱赤心同谒乌介戮赤心于可汗帐下并仆固二人那颉战胜全占赤心下士千帐东瞰振武大同据室韦黑沙榆林东南入幽州雄武军西北界新传曰嗢没斯以赤心奸桀难得要领即宻约田牟诱赤心斩帐下按一品集赐可汗敕书虽云去嵗嗢没斯已至近界今可汗既立彼乂降附然赐可汗书意又云嗢没斯自本国破亡之初奔逆先至塞上不随可汗公主已是二年是则嗢没斯自有部众虽遥降乌介身未尝往也安得斩赤心仆固于可汗帐下乎且赤心若不宾乌介又安肯随嗢没斯同谒乌介乎葢嗢没斯自恶赤心桀黠诱至已之帐下而杀之耳今从新传又伐叛记嗢没斯杀赤心于乌介至天徳下连言之旧传亦然新传在召诸道兵讨乌介下按一品集据回鹘到横水栅未知是那颉特下为复是可汗遣来葢那颉特下脱勒字即那颉啜也然则虏犯横水在赤心死后故置于此】
　　河东奏回鹘兵至横水【实録苻澈奏回鹘掠横水事在正月李拭巡邉前按一品集此状云宜宻诏刘沔忠顺则状必在李忠顺镇振武之后也葢澈在太原时奏之沔除河东后徳裕方有此奏故置于此】
