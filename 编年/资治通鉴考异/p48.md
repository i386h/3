<!-- { "loadSidebar": true } -->
　　兴元元年正月李希烈称帝【希烈称帝实録旧希烈顔真卿传皆无年月今据奉天记幸奉天録皆云赦令既行诸方莫不向化惟李希烈长恶不悛国号大楚又实録今年闰月庚午诏曰朕茍存拯物不惮屈身故于歳首特布新令赦其殊死待以初诚使臣才及于郊畿巨猾已闻于僣号然则希烈称帝必在正月初也】
　　希烈将杨峰【旧作杨丰今从奉天记】
　　吏部侍郎卢翰为兵部侍郎同平章事【实録新旧纪表皆同盖翰罢领选故自吏部迁兵部耳】
　　杜黄裳宣慰江淮【实録去年十二月癸酉已云黄裳使江淮此又有之按旧纪去年十二月黄裳为给事耳实録误也】
　　六军各置统军【实録云诏六军各置军使一贠又云因置统军按旧纪独置统军耳今从之】二月韩滉遣王栖曜入宁陵【新书栢良器传曰良器为武衞中郎将以兵浙西希烈围宁陵遏水灌之亲令军中明日防城良器以救兵至择弩手善游者防汴渠夜入及旦伏弩发乗城者皆死疑韩滉遣栖曜及良器同救宁陵旧栖曜云将强弩数千夜入宁陵与此共是一事今参取之】李怀光屯咸阳累月逗留不进【实録云怀光坚壁自守凡八十余日按怀光以十一月癸巳解奉天围李晟以二月戊申徙东渭桥其间才七十六日实録所言谓怀光奔河中以前耳今但云累月】
　　甲子加怀光太尉遣李卞谕旨【邠志曰十六日诏加怀光太尉按实録甲子二十三日邠志误幸奉天録旧传李弁作李升今从奉天记】
　　怀光杀张名振石演芬【邠志曰怀光投鐡劵于地使者惧焉名振呼于军门又曰二月二十一日怀光按其军居咸阳又曰三月三日怀光廵咸阳城名振曰昨日言不反今悉军此来何也又曰怀光既杀名振召演芬责之按名振云昨日言不反今何此来则是呼军门之明日怀光即移军咸阳若至咸阳已十三日因巡城而名振言之何得云昨日又何得云悉军此来又名振与演芬同日死按旧云郜成义至奉天乃反其言告怀光子璀璀密告其父怀光若三月三日则车驾已幸梁洋不在奉天且是时反状已彰灼如此岂能尚欺人云不反邪今从幸奉天録悉因投铁劵言之】
　　怀光别将达奚小俊【邠志作逹奚小进今从实録】
　　丁卯幸梁州【邠志二十六日怀光又使持书促游瓌浑公获而奏之且使其卒物色我军游瓌不知不得以闻又怒瑊之虞己也慢骂去途上疑其变即因幸梁州今从实録奉天记曰上初幸奉天而车驾至宜寿县渭水之阳谓侍臣曰朕之此行莫同永嘉之势因潸然流涕浑瑊对曰临大难无忧惧者圣人之勇也言讫济河按新传李惟简及上于盩厔西然后浑瑊继至则上至渭阳时瑊犹未来今不取】
　　怀光遣孟保邀车驾【邠志作孟廷寳今从实録】
　　三将以追不及还报【实録曰才入骆谷怀光遣其将孟保等以数百骑来袭为后军将矦仲庄所拒而退遂焚店驿而去旧严震曰时赖山南兵击之而退舆驾无警急之患今从邠志】三月韩游瓌还邠州【邠志曰韩游瓌使其子钦绪扈从怀光知之以戴休顔代领其职仍假游瓌邠州刺史将使其党张昕害之游瓌既失兵柄木知所从説客刘南今曰窃观人心莫不恋主邠有留甲可以图变公得之邠殆天假也乃使麾下将范希朝赵怀仙诱其军归邠士皆从之休顔率麾下卒据城门士不得尽出其从游瓌至邠者八百余人按旧游瓌无受怀光邠州刺史事休顔云及李怀光叛据咸阳使诱休顔休顔集三军斩其使婴城自守怀光大骇遂自泾阳夜遁其月拜检校工部尚书奉天行营节度使且上幸山南命休顔留守奉天游瓌先怀光阴谋二人岂肯更受怀光节度盖当时出幸仓猝游瓌扈从不及或以与浑瑊有隙不敢南行故帅麾下归邠州耳】
　　怀光説众欲屯泾阳【幸奉天録曰李晟至东日桥旬日之后军用整备怀光患之稍移军泾阳与朱泚约同防晟军旧怀光曰懐光刼李建徽等军移于好畤又曰居二旬乃驱兵掠泾阳富平自同州徃河中朱泚曰怀光为泚所卖慙怒愤耻移于好畤按实録三月甲申怀光自咸阳烧营走归河中幸奉天録曰三月怀光挟咸阳掠三原等十二县鸡犬无遗老少歩骑百余万皆不云移军好畤及泾阳今从邠志及幸奉天録】
　　张昕谋杀诸将之不从者【邠志曰三月二十三日张昕戒刘礼等甲而入昕小吏李岌密报游瓌游瓌伏甲先起髙固等帅众应之遂斩昕于府中游瓌既据邠府遣李旻怀光乃走蒲州按实録甲申懐光自咸阳烧营走归河中然则游瓌杀昕必在其前今因怀光走见之】
　　怀光烧营东走【旧高郢曰怀光将归河中郢言而迎大驾岂非忠乎怀光不听按德宗因懐光迫逐遂幸梁州借使懐光欲迎驾徳宗岂肯来乎今不取】
　　诏罢怀光副元帅官【旧髙郢曰怀光归河中又欲悉众而西时浑瑊军孤羣帅未集郢与李鄘誓死附之属懐光长子璀郢郢乃谕以逆顺曰人臣所宜効顺且自天寳以来阻兵者今复谁在况国家自有天命非独人力今若恃众西向自絶于天安知三军不有奔溃者乎李璀震惧流泪气索明年春郢与都知兵马使吕鸣岳都虞张延英同谋间道上表及受密诏事泄二将立死怀光乃大集将卒白刃盈庭引郢诘之郢挺然抗词无所慙隐愤气感观者泪下怀光慙沮而止按实録怀光以兴元元年三月甲申走归河中己亥以浑瑊为副元帅四月辛丑朔始临轩授瑊节钺而郢年月全不相应今不取】
　　四月庚戌曹子达破韩旻【邠志云十日破旻等而实録云乙丑盖据奏到之日也今从邠志】
　　田希鉴杀冯河清【邠志曰兴元元年四月浑公受钺専征出斜谷崔公劝吐蕃分军应援尚结賛曰邠军不出乗我也韩公使曺子达率甲三千赴于浑公吐蕃乃以二万余从之李楚琳使石锽以卒七百人从浑公进收武功遂居之十日朱泚使韩旻田旻以卒三千冦武功浑公御之陈于东郊石锽以其卒降旻于陈浑公军败乃驰登西原建旗收卒防邠师以吐蕃至贼不知乃悉众浑公遂为吐蕃所覆皆死焉田旻以马逸获免吐蕃既胜泚军乃大掠而去泾人相言吐蕃助国有功将以叛卒之孥赏而归之泾人曰不杀冯公虽吾亲族亦将不免矣十四日泾卒杀河清以田希鉴请命于泚泚授希鉴泾原节度大使赐金帛使和西戎西戎皆授赂焉希鉴防泾将之不与己者以告朱泚请杀之泚曰我曲彼直不许按希鉴杀河清必有宿谋或为此讹言以揺梁耳今从实録河清死在三月今从邠志】
　　五月韩滉运米饷李晟【初玭叙训曰上初至梁省奏甚悦又知西平聚兵必乏粮饷命运米百艘按五月初梁州尚未春服月末巳克长安梁润相去数千里诏命岂能遽达乎今不取】浑瑊奏吐蕃引去【实録旧本纪皆云乙丑浑瑊与蕃将论莾罗衣众大破朱泚将韩旻等于武功武亭州吐蕃亦同邠志曰李怀光竟不署敕结賛亦不进军又曰浑公出斜谷曺子达赴浑公吐蕃以二万骑从之既胁泚军大掠而去泚使田希鉴以金帛赂之盖尚结賛虽引兵入塞止屯邠南但遣论莾罗衣将徧军助瑊破泚于武功大掠而去既受泚赂遂引兵归国瑊于吐蕃归国之时有此奏耳】
　　沧州乱兵请程华知州事【旧张孝忠曰遣华徃沧州交检府藏程日华曰孝忠令华诣固烈交郡固烈死孝忠扳授华知沧州事燕南记曰孝忠差牙官程华与固烈交割固烈死孝忠闻之当日差人送文牒令摄刺史按固烈既去则沧州无主孝忠岂得但令华交检府藏今从华燕南记】六月李晟斩崔宣等【袁皓兴元圣功録载李晟奏宥郭晞状曰晞顷因銮舆顺动山谷潜藏逆贼所知召致城邑迫胁授任前后极多苍黄之中假令仍返坚卧当时即惧严刑随俗从官又伤素业然晞已染汚俗尚可昭明子仪勲劳书在王府父为中兴之佐子有疑谤之名非止在其一身实恐玷于先烈况臣总领士马孤立渭桥频有帛书累陈诚悃据晞旧泚欲令掌兵晞阳瘖泚以兵胁之终不语贼知其不可用乃止晞潜奔奉天从驾还京不云终臣事泚而皓载晟此状恐非其实今不取】
　　七月高郢数劝李怀光归欵【兴元圣功録有李晟奏郢劝怀光归投状云今怀光即欲束身盖自郢之劝道今取之】
　　怀光杀孔巢父啖守盈【邠志曰七月十二日驾还长安上使谏议大夫孔巢父中官谭怀仙持诏赦怀光曰奉天之时非卿不能救朕今日之事非朕不能容卿宜委军赴阙以保官爵使者将至懐光阴导其卒使留已卒之蕃浑者希怀光意輙害三使欲食其肉怀光翼而覆之全尸以闻今从实録】八月壬寅李希烈杀顔真卿【顔氏行状其年八月二十四日又使辛景臻等杀公于龙兴寺又曰初遭难后嗣曹王辠上表曰臣见蔡州归顺脚力张希璨王仕颗等説去年八月二十四日蔡州城中见封有邻儿不得名字云希烈令伪皇戎使辛景臻右军安华于龙兴寺杀顔真卿实録及旧云三日今从之】
　　窦文场王希迁分典禁旅【旧窦文云文场与霍仙鸣分统禁旅盖希迁寻罢而仙鸣代之也今从实録】
　　闰月李晟诛田希鉴【旧晟曰晟至泾州希鉴迎谒于座执而诛之还镇表李观为泾原节度使幸奉天録十月丁丑李晟诛田希鉴于泾州实録闰月癸酉除李观泾原节度使丙子以希鉴为衞尉卿丁丑晟诛希鉴今从之】
　　李澄为汴滑节度使【二月已云上以澄为滑州节度使盖于时但许之耳】
