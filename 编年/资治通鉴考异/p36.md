<!-- { "loadSidebar": true } -->
　　二十八年三月葢嘉运请立阿史那昕为十姓可汗从之【旧传云嘉运欲立懐道之子昕为可汗以鎭抚之莫贺达干不肯曰讨平苏禄本是我之元谋若立史昕为主则国家何以酬赏于我乃不立史昕便令莫贺达干统众二十七年嘉运诣阙献俘仍令将吐火仙献于太庙会要二十九年以斛瑟罗之孙懐道之子昕为可汗遣兵送之天宝元年昕至碎叶西南俱南城为莫贺吐达干所杀三年安西节度使马灵詧斩之更立其酋长为伊地氷里骨咄禄毗伽可汗按实录开元二十八年三月甲寅葢嘉运俘吐火仙来献四月辛未册十姓可汗阿史那昕妻李氏为交河公主十二月乙卯突骑施可汗莫贺达干率其妻子及纛官首领百余人内属初莫贺达干与乌苏万洛扇诱诸蕃叛于我上命葢嘉运宣恩招谕皆相率而降新传云达干不肯立昕即诱部落叛诏嘉运招谕乃率妻子等降遂命统其众后数年复以昕为可汗遣兵护送昕至俱兰城为莫贺咄所杀莫贺咄自为可汗安西节度使央防灵詧诛斩之若如旧传所言嘉运便以莫贺达干为可汗统众则莫贺不应复叛且立可汗当须朝廷册命嘉运岂得擅立于塞外也若未以为可汗则实录十二月不应谓之突骑施可汗莫贺达干也若如会要所言二十九年始立昕为可汗则实录二十八年四月不应已谓昕为十姓可汗也葢嘉运既平突骑施即奏立昕为十姓可汗故莫贺达干不服而叛明皇乃以莫贺达干为小可汗止统突骑施之众使嘉运招谕之故来降然昕为十姓可汗兼统诸部故明皇遣兵送之而为莫贺达干所杀事或然也但实录脱略疑不敢质故略采诸书所见存其梗槩书之】
　　二十九年六月臧希液破吐蕃【旧传作盛希液今从唐厯】
　　七月突厥骨咄叶护自立为可汗【旧传云左杀自立为乌苏米施可汗唐厯新传皆云判阏特勒子为乌苏米施可汗天宝初立今从之】
　　八月安禄山为营州都督平卢军使【实录此年八月乙未以幽州节度副大使安禄山为营州刺史充平卢勃海黒水军使旧纪幽州节度副使安禄山为营州刺史平卢军节度副使会要二十八年王斛斯为平卢节度使遂为定额按旧传禄山自平卢兵马使为平卢军使葢以平卢兵马使带幽州节度副使之名耳实录大衍字也天宝元年始以平卢为节度会要误也】
　　天宝元年正月州三百三十一【旧纪云三百六十二按地理志开元二十八年州府三百二十八至此才二年不应遽增三十余州今从唐厯会要统纪】
　　鎭兵四十九万【此兵数唐厯所载也旧纪是嵗天下健儿团结彍骑等总五十七万四千七百三十三此葢止言边兵彼并京畿诸州彍骑数之耳】
　　四月兵嗣阿史那昕至俱兰城【会要作俱南城胡语不明耳】八月王忠嗣盛兵碛口【新旧书忠嗣传皆曰是嵗忠嗣北伐与奚怒皆战于桑干河三败之大虏其众又曰明年再破怒皆及突厥之众自是塞外晏然按朔方不与奚相接不知所云奚怒皆何也今阙之】
　　阿布思葛腊哆等来降【实录旧纪皆云突厥阿布思及黙啜可汗之孙登利可汗之女与其党属来降唐厯云乌苏米施可汗遁逃其西叶护阿布思及毗伽可汗可敦男西杀葛腊哆率其部千余帐来降旧王忠嗣传云三部落攻米施可汗走之忠嗣因出兵伐之取其右厢而归其西叶护及毗伽可敦男西杀葛腊哆率其部落十余帐入朝突厥传云西杀妻子及黙啜之孙勃德支特勒毗伽可汗女大洛公主伊然可汗小妻余塞匐登利可汗女余烛公主及阿布思颉利等并帅其部众相次来降今参取用之】九月辛亥宴突厥降者【本纪作辛卯按长厯是月癸卯朔无辛卯唐厯云九日辛卯亦误也】
　　十二月回纥骨力裴罗入贡【旧传云天宝初其酋长叶护颉利吐遣使入朝封奉义王唐厯天宝三载突厥拔悉蜜可汗又为囬纥葛逻禄等部落袭杀之立回纥为主是为骨咄禄毗伽阙可汗遣使立为奉义王乂加懐仁可汗新突厥传云回纥葛逻禄杀拔悉蜜可汗奉回纥骨力裴罗定其国是为国咄禄毗伽阙可汗按奉义王懐仁可汗是一人而新突厥回纥传其名不同然新传自吐迷度以来世系皆可谱今从之】
　　二年十月戊寅幸温泉乙卯还宫【旧纪十月戊寅幸温泉宫十一月乙卯还宫与实录同十二月戊申又幸温泉宫丙辰还宫实录无按十二月丙寅朔无戊申丙辰唐厯十一月戊申幸温泉宫丙辰还京乂与实录本纪不同今皆不取】
　　三载五月夫防灵詧斩莫贺达干【会要作马灵詧今从实录】
　　更请立伊里底蜜施骨咄禄毗伽【会要作伊地米里骨咄禄毗伽今从实录】四载六月萧炅引吉温为灋曹【唐厯云温聮按大狱倚灋附邪以出入人命者凡十余年性巧诋忍而不忌失意眉睫者必引而防之其欲胶固之虽王公大人立可亲也初萧炅以下狱温深竟其罪后为万年县丞炅拜京兆尹温见炅于髙力士第乃与之相结为胶漆之交引为法曹而荐于林甫温之进也反以炅力旧传云炅为河南尹有事京台差温推诘坚执不舍及温选炅已为京兆尹一倡万年尉即就其官人为危之今参取二书用之】
　　八月壬寅册杨太眞为贵妃【统纪八月册女道士杨氏为贵妃本纪甲寅唐厯甲寅今据实录壬寅赠太眞妃父琰等官甲辰甲寅皆在后恐册妃在赠官前新本纪亦云八月壬寅立太眞为贵妃今从之】
　　杨锜尚太华公主【实录旧传皆以铦锜为再从兄国忠为从祖兄然则从祖亦再从兄推恩之时何以及铦锜而不及国忠新传谓之宗兄唐厯以铦为琰之子借使非子比于国忠必应稍亲今但谓之从兄旧传云锜为侍御史今从实录】
　　鲜于仲通为劔南采访支使【唐厯云为节度巡官按顔眞卿所作仲通碑见存云为采访支使今从之】
　　九月罢韦坚诸使以杨愼矜代之【旧食货志三载以杨钊为水陆运使误也今从实录】
　　褚誗战死【新传作诸葛誗今从实录】
　　五载正月韦坚下狱李林甫使杨愼矜王鉷吉温鞫之【旧林甫传云林甫潜令愼矜伺坚隙奏上愼矜传云鉷推坚愼矜引身中立以候望鉷恨之林甫亦憾焉二传自相矛楯今从唐厯】
　　韦坚贬缙云大守【旧纪贬括苍大守今从实录及旧传】
　　十二月甲戌杜有邻栁勣等杖死【旧纪唐厯皆作辛未今从实录实录云勣与其党并伏灋诏书则云犹寛极刑禆从杖罪其王会等各决重杖一百杜有邻栁勣念以微亲特寛殊死决一硕贬岭南新兴尉吉温传则云勣等杖死积尸于大理寺葢诏虽与杖其实皆死杖下也】
　　六载十月己酉幸温泉【旧纪唐厯皆作戊申今从实录】
　　十一月李林甫知王鉷与杨愼矜有隙密诱使图之【明皇杂录曰愼矜父墓封域之内草木流血愼矜大惧问术者史敬思敬思曰禳之可以免于愼矜后园大陈灋事令贯桎梏坐于丛林间以厌之唐厯云敬思本胡人出家还俗涉猎书传阴阳象愼矜与之善毎言天下将乱居于临汝山中亦劝愼矜于临汝买得山庄良田数十顷甞于愼矜第夜坐谈宴怒婢春草将杖杀之敬思曰七郎何须虚杀却十头壮牛愼矜曰何谓也敬思曰卖却买牛毎年耕田十顷愼矜雅厚敬思曰任公收取明旦至市卖与太眞栁氏姊得钱百二十千文买牛以归栁氏数将春草来往宫中宗见其状皃壮大应对分明数目之谓栁曰几钱买得此婢以实对遂留之宗曽昼寝问春草曰汝本何人何以得至栁家春草曰本杨愼矜婢卖与栁家宗曰愼矜岂少钱而卖你春草曰不是要钱本将杀某敬思救得不杀所以卖之宗素闻敬思名因诘问春草以实对曰毎夜坐中庭或説天文遥指宿曜某亦尽知其言宗怒变色良久后王鉷因奏事言引愼矜宗勃然曰愼矜与卿有亲更不须相往来鉷初内怨愼矜凌已常忍隠不泄至是觉上意异杨钊先知之以告鉷鉷心喜数悖慢以侵之愼矜尤怒明皇杂录又曰愼矜之侍婢有美者字明珠敬思数目之愼矜即以遗之兼以装甚厚以车送之敬思乗马随之路经贵妃妹八姨楼下方登楼张乐姨素与敬思相识因邀敬思登楼乃曰车中美人请以见遗敬思不敢拒姨明日入宫婢从上见而异之问所从来明珠曰本杨愼矜家人也近赠史敬思上曰敬思何人而愼矜輙赠以婢明珠乃具言厌胜之事上大怒曰彼为妖乎遂告林甫林甫素忌愼矜才恐其作相以告中丞吉温温险害亦有憾于愼矜因构成其事今参两书之】
　　三司按王忠嗣【新传李林甫屡白太子宜有谋上云云按林甫虽志欲害太子亦未肯自言之今不取】
　　李林甫屡起大狱太子以仁孝谨静得免【明皇杂录云上与李林甫议立太子意属忠王林甫从容言于上曰古者建立储君必推贤德茍非有大勲于社稷则惟元子上黙然曰朕长子琮往年因猎苑中所伤面目尤甚林甫曰破面不犹愈于破国乎陛下其图之上微感其言徐思之林甫亦素知其有疾意欲动揺肃宗而托附武惠妃因以夀王瑁为请竟以肃宗孝友聦明中外所属故奸邪之计莫得行焉按是时忠王若未为太子上用林甫之言则琮为太子矣安能及瑁新书李林甫传云林甫数危太子未得志一日从容曰古者立储君非冇大勲于宗稷则莫若元子帝久之曰庆王往年猎为豽伤面甚荅曰破面不愈于破国乎帝颇惑曰朕徐思之此则情理似近然新书此事必出于杂录若太子已立则不当云上与林甫议立太子意属忠王也今杂录本于所伤字上脱为豽两字别本必有之按説文豽兽名无前足此非常有之物或者豹字误为豽字耳事既可疑今不取】
　　十二月李嗣业破吐蕃【旧嗣业传云天宝七载今从实录及封常清传】





　　资治通鉴考异卷十三
　　钦定四库全书
　　资治通鉴考异卷十四
　　宋　司马光　撰
　　唐纪六
　　九载二月髙仙芝破朅师虏其王勃特没【实录云载十一月吐火罗叶护请使安西兵讨朅师上许之不见出师今载三月庚子册朅师国王勃特没兄素迦为王册曰顷勃特没于卿不孝于国不忠不言朅师为谁所破按十载正月髙仙芝擒朅师王来献然则朅师为仙芝所破也】十月王翼言妙宝眞符【旧志王鉷奏翼见元于宝仙洞中遣鉷与张均王□王济王翼王岳灵于洞中得玉石头上清护国经宝劵纪箓等献之今从实录】
　　杨钊张易之之甥【郑审天宝故事云杨国忠本张易之之子天授中易之恩幸莫比毎归私第诏令居楼上仍去其梯母恐张氏絶嗣乃密令女奴蠙珠上楼遂有娠而生国忠其説暧昧无稽今不取】庚辰复易之兄弟官爵【唐厯在七月二十五日今从实录】
　　十载正月为安禄山起第禄山出入宫掖【禄山事迹正月二十日禄山生日宗及太眞赐禄山器皿衣服件目甚多后三日召禄山入内贵妃以锦绣绷防禄山令内人以防舆升之宫中欢呼动地宗使人问之报云贵妃与禄儿作三日洗儿宗就观之大悦因赐贵妃洗儿金银钱物极欢而罢自是宫中皆呼禄山为禄儿不禁其出入温畬天宝乱离西幸记禄山谄约杨妃誓为太子母自十国已下次及诸王皆戯禄儿与之促膝娯宴上时闻后宫三千合处喧笑密侦则禄山果在其内贵戚猱杂未之前闻凡曰钗镮皆啗厚利或通宵禁掖昵狎嫔嫱和士开之出入卧内方此为疎葪城侯之获厠刑余又奚足尚王仁裕天宝遗事云禄山常与妃子同食无所不至帝恐外人以酒毒之遂赐金牌子繋于臂上毎有王公召宴欲沃以巨觥即禄山以金牌示之云准敕戒酒今略取之】
