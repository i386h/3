<!-- { "loadSidebar": true } -->
　　立乌孙小昆弥安日弟末振将为小昆弥【乌孙传以末振将为安日弟叚防宗传以为兄兄字误耳】
　　三年上令胡人搏禽兽【成纪元延二年冬行幸长杨宫从胡客大校猎宿萯阳宫赐从官胡旦用之按扬雄传祀甘泉河东之歳十二月羽猎雄上校猎赋明年从至射熊馆还上长杨赋然则从胡客校猎当在今年纪因去年冬有羽猎事致此误耳】
　　绥和二年二月【荀纪云赦天下今本纪无之故不取】
　　四月己夘葬孝成皇帝于延陵【成纪三月丙戌帝崩于未央宫四月己夘葬延陵臣瓉曰自崩至葬凡五十四日汉纪三月丙午帝崩四月己夘葬延陵自崩及葬三十四日按是年三月己巳朔无丙午四月己亥朔无己夘若依成纪则当云五月乙夘葬依荀纪则当云闰三月丙午崩二者各有差舛未知孰是按是年闰七月不当顿差四月今且从成纪之文】
　　七月丁夘王莽罢就第【公卿表十一月丁夘大司马莽免庚午师丹为大司马四月徙又曰十月癸酉丹为大司空又曰太子太傅师丹为左将军五月迁荀纪七月丁巳大司马莽免按丹若以十一月为司马四月徙官不得以十月为司空也七月丁夘朔无丁巳年表月误荀纪日误】
　　九月庚申地震上问李寻【寻传云使侍中卫尉傅喜问寻按公卿表傅喜为卫尉二月迁右将军十一月罢地震在九月当是时喜已不为卫尉】

　　资治通鉴考异卷一
　　钦定四库全书
　　资治通鉴考异卷二
　　宋　司马光　撰
　　汉纪中
　　哀帝建平元年正月解光奏赵昭仪杀成帝子皆在四月丙辰赦令前【赵后传作丙辰按哀帝纪四月丙午即位赦天下盖传误也或者即位十日然后赦】
　　丁酉傅喜为大司马【公卿表绥和二年十一月庚午师丹为大司马四月徙建平元年四月丁酉傅喜为大司马喜传云明年正月徙师丹为大司空而拜喜为大司马荀纪亦在正月按长厯此年四月癸亥朔无丁酉今从喜传汉纪】
　　二年四月戊午朱博为御史大夫乙亥丞相孔光免博为丞相【公卿表四月乙未孔光免朱博为丞相又曰四月戊午博为御史大夫乙亥迁五行志四月乙亥朔博为丞相荀纪乙亥孔光免按长厯是月丁巳朔无乙未十九日乙亥非朔也表志皆有误】三年正月癸夘桂宫正殿火【五行志云桂宫鸿寜殿灾荀纪云桂宫正殿火今从哀纪】
　　四年二月癸夘封傅商为汝昌侯【哀纪及恩泽侯表皆云商以今年二月封而孙寳传云制诏丞相大司空按建平二年已罢大司空官疑传误】
　　元寿元年正月辛丑朔【荀纪云辛夘朔误】
　　十二月王闳諌上云欲禅董贤【董贤传但云遣闳出不得复侍宴自归郎署以下皆汉纪所载也荀纪无汉书外事不知此语荀恱何从得之又云闳归郎署二十日长乐宫深为闳谢又御史大夫彭宣上封事言国安危继嗣事上觉寤召闳按太皇太后居长信宫云长乐宫误也】
　　八月废孝成皇后孝哀皇后为庶人是日皆自杀【汉春秋云八月甲寅未知胡旦所据】
　　十月壬寅葬孝哀皇帝于义陵【哀纪云九月壬寅葬义陵按长厯是月辛酉朔无壬寅壬寅乃十月十二日又臣瓉注曰自崩至葬凡百五日按帝以六月戊午崩然则葬在十月审矣盖本纪月误也】
　　平帝元始元年二月丙辰襃赏孔光王舜等【平纪作正月事而王子侯表公卿表皆云二月丙辰今从之】
　　封宣帝耳孙信等三十六人为列侯【平纪元始元年封孝宣曽孙信等三十六人莽传在五年按王子侯表皆以元年二月丙辰封莽传误也】
　　四年二月丁未立皇后王氏【王莽传云四月丁未平纪云二月丁未立皇后王氏下云夏皇后见于髙庙外戚传云明年春迎皇后于安汉公第然则言四月者误也】
　　冬置西海郡【王莽传置西海郡在明年秋今从平纪】
　　五年闰五月丁酉封刘秀等为列侯【恩泽侯表刘歆等十一侯皆云丁酉独平晏云丁丑按十二人同功俱封是年闰五月甲午朔无丁丑表误】
　　泠襃叚犹等徙合浦【师丹传云复免髙昌侯宏为庶人按功臣表建平四年董宏已死元寿二年子武坐父为佞邪免不得至今丹传误也】
　　封师丹为义阳侯【恩泽侯表丹元始三年二月癸巳更为义阳侯胡旦因此并发傅太后陵徙泠襃等事俱着之三年按外戚传云元始五年莽发共王母及丁姬冡改葬之马宫传莽发傅太后陵追诛前议者宫慙惧乃乞骸骨公卿表宫以今年八月壬午免然则襃等徙合浦及丹封侯皆在今年明矣按长厯二月丙申朔无癸巳日月必有误者】
　　王莽始初元年【莽传作初始荀纪及韦庄美嘉号録宋庠纪年通谱皆作始初今从之】始建国元年正月汉诸侯王皆降爵为公王子侯者降爵为子后皆夺爵【诸侯王表皆云莽簒位贬为公明年废王子侯表但云絶或云免皆在今年按明年立国将军建奏诸刘为诸侯者以戸多少就五等之差亦不云夺爵也后汉城阳王祉传云刘氏侯者皆降为子后夺爵不知夺在几年】
　　二年匈奴号良带曰乌贲都尉【匈奴传云乌桓都将军西域传云乌贲都尉今从之】
　　率礼侯刘嘉【燕王旦传广阳王嘉封扶羙侯莽传云率礼侯刘嘉未知其改封或别一人也今从莽传】
　　四年牂柯大尹周歆【西南夷传作周钦莽传作周歆今从之】
　　天凤元年改作货布【食货志改作货布在天凤元年莽传在地皇元年盖以大钱尽之年至地皇元年乃絶不行耳非其年始作货布也】
　　淮阳王更始元年张卬拔劔击地【司马彪续汉书卬作印袁宏后汉纪作斤皆误今从范晔后汉书】
　　安定大尹王向【王莽传作卒正王旬袁纪作太守王向今从范书】
　　前钟武侯刘望【王莽传作刘圣今从范书刘传】
　　国将哀章【袁纪作襃章今从班范书】
　　二年邳彤曰邯郸势成民不肯背成主而千里送公【范书邳彤传邯郸成民不肯背成主字皆作城袁纪作邯郸和城民不肯捐弃和城而千里送公汉春秋作邯郸之民不能捐父母背成主按文意城皆当作成邯郸成谓邯郸势成也成主谓王郎为已成之主也】
　　刁子都【范书作力子都同编修刘攽曰力当作刁音雕】
　　大司马曰何意二郡良为吾来【袁纪作良牧为吾来今从景丹传】宛人朱祐【范书袁纪朱祜皆作祐按东观记祜皆作福避安帝讳许慎説文祜字无解云上讳然则祜名当从示旁古今之古不当作左右之右也】
　　拜冦恂河内太守【袁纪邓禹初见王于邺即言欲据河内至是又云更始武隂王李轶据洛阳尚书谢躬据邺各十余万众王患焉将取河内以迫之谓邓禹曰卿言吾之有河内犹高祖之有闗中闗中非萧何谁能使一方晏然高祖无西顾之忧吴汉之能卿举之矣复为吾举萧何禹曰冦恂才兼文武有御众才非恂莫可安河内也按世祖既贰更始先得河内魏郡因欲守之以比闗中非本心造谋即欲指取河内也今依范书为定】
　　世祖建武元年六月己未即皇帝位【光武本纪冯异破苏茂诸将上尊号光武还至蓟皆在四月前而冯异传异与李轶书云长安壊乱赤眉临郊王侯搆难大臣乖离纲纪已絶又劝光武称尊号亦曰三王反叛更始败亡按是年六月己未光武即位是月甲子邓禹破王匡等于安邑王匡张卬等还奔长安乃谋以立秋防膢时共刼更始然则三王反叛应在光武即位之后夏秋之交冯异安得于四月之前已言之也或者史家润色其言致此差舛耳】
　　王匡等奔还长安【刘传王匡张卬守河东为邓禹所破奔还长安邓禹传无张卬名今从之】
　　张卬等説更始掠长安东归不从谋刼更始【袁纪云申屠建等劝更始让帝位更始不应建等谋刼之今从范书】
　　十月邓禹引军至栒邑【袁纪禹曰玺书每至辄曰无与穷赤眉争锋按世祖赐禹书责其不攻长安不容有此语二年十一月诏征禹还乃曰毋与穷冦争锋袁纪误也】
　　十一月隗嚣击破冯愔【邓禹传愔叛在建武元年隗嚣传在二年盖愔以元年冬末叛延及二年嚣拜官在二年也】
　　二年正月起高庙于洛阳【帝纪正月壬子按正月甲子朔不应有壬子误】二月鲍永冯衍降【鲍永传称永等降于河内时攻怀未拔帝谓永曰我攻懐三日而兵不下闗东畏服卿可且将故人自往城下譬之即拜永谏议大夫至懐乃説更始河内太守于是开城而降按光武未都洛阳以前屡幸懐又祠高祖于懐宫并无更始河内太守据懐事本纪亦无攻懐一节按田邑书称主亡一歳莫知定所则永衍之降必在此年而帝纪光武此年不曽幸河内但有幸脩武事然则永衍实降于脩武脩武亦河内县也其称降懐等事当是史误故皆略之】
　　九月邓禹斩李寳【更始柱功侯李寳时为刘嘉相此盖别一人同姓名】
　　三年三月朱浮遁走城降彭宠【朱浮传尚书令侯霸奏浮败乱幽州搆成宠罪徒劳军师不能死节罪当伏诛按霸明年乃为尚书令盖追劾之】
　　四年七月丁亥幸谯【袁纪六月幸谯今从范书】
　　冯异破李育程焉【公孙述传使李育程乌与吕鲔徇三辅三年冯异击鲔育于陈仓大败之按本纪四年冯异与述将程焉战陈仓破之冯异传亦在今年盖述传误以四年为三年焉作乌耳】五年正月使来歙送马援归陇右【袁纪曰援与拒蜀侯国游先俱奉使游先至长安为仇家所杀其弟为嚣云旗将军来歙恐其怨恨与援俱还长安按嚣使被杀者周游也不在此时】
　　三月庞萌袭破盖延【东观记续汉书皆云萌攻延延与战破之诏书劳延曰庞萌一夜反畔相去不逺营壁不坚殆令人齿欲相击而将军有不可动之节吾甚美之延传言仅而得免与彼不同今从延传】
　　楚郡太守孙萌【袁纪作楚相孙萌今从范书】
　　十月张步大将军费邑【袁纪作济南王费邑今从耿弇传】
　　六年春申屠刚自隗嚣所来【本传云七年征刚按明年嚣己臣公孙述必不用诏书当在此年】
　　七年八月隗嚣侵安定冯异拒之嚣别将攻祭遵【帝纪六年冬隗嚣将行巡冦扶风冯异拒破之冯异传六年夏诸将上陇为隗嚣所败乃诏异军栒邑未及至嚣乗胜使王元行巡将二万人下陇分遣巡取栒邑异即先据栒邑破巡又云祭遵亦破王元于汧隗嚣传侵三辅事亦同按此文势縁诸将才败还隗嚣即遣二将追之故得云乗胜又云冯异未及至栒邑也然则冯异祭遵之破王元行巡实在六年明矣至七年八月纪又有隗嚣冦安定冯异祭遵击却之此即隗嚣传所书秋嚣侵安定至隂槃冯异拒之又令别将攻祭遵于汧兵并无利者也据此是嚣两歳各尝攻冯异祭遵矣故遵传亦云数挫隗嚣也而袁纪不载六年事并在七年秋纪之且传云嚣乗胜若事已一年安可云乗胜又冯异何縁稽缓尔久不至栒邑故知袁纪误矣】
　　八年十二月温序伏劒而死【按序传及袁纪皆称序为护羌校尉检西羌传九年方置此官牛邯为之又云邯卒职省则序无縁作护羌今但云校尉】
　　十一年三月己酉幸南阳【帝纪己酉幸南阳庚午车驾还宫上有二月己夘袁纪三月己酉幸南阳以长厯考之二月壬申朔已夘八日也己酉庚午皆在三月盖帝纪己酉上脱三月字今从袁纪】
　　十二年任延曰忠臣不和和臣不忠【延传作忠臣不私私臣不忠按髙峻小史作忠臣不和和臣不忠意思为长又与上语相应今从之】
　　十七年二月乙未晦日有食之【帝纪乙亥晦袁纪乙未据长厯三月丙申朔帝纪误】
