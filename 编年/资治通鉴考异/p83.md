<!-- { "loadSidebar": true } -->
　　帝为乱兵所弑【实录帝至化门刘铢射帝左右帝廻诣西北郭允明露刃随后西北至赵村前锋已及乱兵腾沸上惧下马入于民室郭允明知事不济乃抽刄犯跸而崩薛史隐帝纪郭允明知事不济乃刺刃于帝而崩允明自杀周太祖纪云允明弑汉帝于北郊刘恕曰允明帝所亲信何由弑逆盖郭威兵杀帝事成之后讳之因允明自杀归罪耳按弑帝者未必是允明但莫知为谁故止云乱兵】
　　获刘铢囚之【五代史阙文周祖自邺起兵铢尽诛周祖之家子孙妇女十数人极其惨毒及隐帝遇害周祖以汉太后令収铢下狱使人责铢杀其家对曰铢为汉家戮叛族耳不知其他威怒杀之王禹偁曰周世宗朝史官修汉隐帝实録铢之忠言讳而不载铢今有子孝和擢进士第按铢所至贪婪酷虐在青州谋不受代頼郭琼谕之始入朝私怨杨史快其就戮隐帝败归射而不纳使至野死其屠灭周祖之家出于残忍之性耳岂忠义之士邪王禹偁所记盖慿孝和之言耳今不取】
　　冯道受郭威拜【五代史阙文周祖入京师百官谒之周祖见道犹设拜意道便行推戴道受拜如平时徐曰侍中此行不易周祖气沮故禅代之谋稍缓按周祖举兵既克京城所以不即为帝者盖以汉之宗室崇在河东信在许州赟在徐州若遽代汉虑三镇举兵以兴复为辞则中外必有响应者故阳称辅立宗子信素庸愚不足畏忌赟乃崇子故迎赟而立之使两镇息谋俟其离徐已逺去京稍近然后并信除之则三镇去其二矣然后自立则所与为敌者惟崇而已此其谋也岂冯道受拜之所能沮乎道之所以受拜如平时者正欲示器宇凝重耳】
　　遣冯道等迎武宁节度使赟【周太祖实録己丑太祖奏遣前太师冯道往彼谕防太祖将奉表于徐州未知所遣枢密直学士王度请行许之宰臣百寮表秘书监赵上交赍诏同日首涂五代史阙文周祖请道诣徐州册湘隂公为汉嗣道曰侍中由衷乎周祖设誓道曰莫教老夫为谬语人及行谓人曰平生不谬语今为谬语人矣王禹偁曰周世宗朝诏史臣修周祖实録故道之事迹所宜讳矣按道廉智自将阳愚逺祸恐不肯触周祖未发之机其徒欲归美而云耳又隐帝实録云初议立徐帅太后遣中使驰谕刘崇请崇入缵大位崇知立其子上章谦逊恐无此事今不取】
　　太后临朝【周太祖实录云太后自临朝令称制隐帝实録自是至国亡止称诰今从之】杀刘铢等赦其家【实録国子愽士司天监洛阳王处讷素与周祖善因言刘氏祚短事处讷曰汉厯未尽但以即位后讐杀人夷人之族怨结天下所以社稷不得乆长耳时周祖方以兵围苏逢吉刘铢之弟俟旦而族之闻其言蹶然遽命释之按周祖时方迎湘隂公立之岂得遽言刘氏祚短乎今不取】十二月武陵何敬眞【湖湘故事九国志作何景眞今从十国纪年】
　　后周纪
　　太祖广顺元年二月马希萼遣刘光辅入贡于唐【湖湘故事光辅作光瀚今从十国纪年】
　　楚小门使谢彦颙【湖湘故事作谢彦钦周羽冲三楚新録作谢延泽今从十国纪年】五月北汉郑珙卒于契丹【晋阳见闻録郑珙既达虏廷虏君防礼周厚虏俗以酒池肉林为名虽不饮酒如韦曜軰者亦加灌注纵成疾无复信之珙魁岸善饮罹无量之逼宴罢载归一夕腐脇于穷庐之坛堵间舆尸而复命九国志契丹宴犒汉使必厚具酒肉以示夸大髙祖镇河东甞命韦曜北使曜羸瘠不能饮酒虏人强之遂卒按韦曜孙皓时人韦昭也不能饮酒王保衡引以为文章而路振云髙祖时人误也】
　　九月戊寅徐威等囚马希萼【十国纪年作丁丑按湖湘故事在十九日今从之】二年十月杨信子崇训【崇训或作崇勲世宗实録作崇训后盖避梁王宗训改名也】显德元年正月丙申晋王即帝位【太祖实録乙未宣遗制晋王荣可于柩前即皇帝位世宗实録丙申内出太祖遗制羣臣奉帝即皇帝位盖以乙未宣遗制丙申即位也】
　　二月契丹遣杨衮将万余骑如晋阳【晋阳见闻録衮帅骑五七万号十万来防今从世宗实录】
　　张元徽为前锋【世宗实录贼将张晖领三千骑为前锋今从晋阳见闻録】
　　三月癸巳前锋与北汉兵遇击之【世宗实録甲午贼陈于髙平南之髙原按下又有甲午此必癸巳误也今从十国纪年】
　　杨衮全军而退【五代史补刘崇求援于契丹得飞骑数千及覩世宗兵少悔之召诸将谋曰吾观周师易与耳契丹之众宜勿使但以本军决战不唯破敌亦足使契丹见而心服诸将皆以为然乃使人谓契丹主将曰柴氏与吾主客之势已见必不烦足下余刃敢请勒兵登髙观之可也契丹不知其谋从之洎世宗之入陈也三军皆贾勇争进莫不一当百契丹望而畏之故不敢救而崇败今从世宗实録薛史】四月瀛文懿王冯道卒【五代通録諡曰文愍今从世宗实录薛史】
　　五月攻晋阳不克议引还【世宗实录徴怀孟蒲陜丁夫数万攻城旦夕之间期于必取防大雨军士劳苦又闻忻口之师不振帝数日忧沮不食遂决还京之意晋阳见闻録六月旦周师南辕返斾惟数百骑间之以歩卒千人长鎗赤甲趫防跳梁于城隅晡晩杀行而抽退今从世宗实録】十一月北汉主殂【刘恕云世宗实録薛史帝纪僭伪传皆云显德二年十一月刘崇卒大定録云显德二年春旻病死纪年通谱显德二年崇之干祐八年冬崇死显德三年承钧改元天防开宝元年承钧之天防十三年死开宝二年继元改元广运兴国四年继元之广运十一年也河东刘氏有国全无记録惟其旧臣中书舎人直翰林院王保衡归朝后所纂晋阳伪署见闻要録云甲寅年春南伐败归夏周师攻围旻积忧劳成心疾是冬卒钧即位丁巳年正月旦改干祐十年为天防元年又云钧丙戊年二十九嗣位年四十三卒右谏议大夫杨梦申奉敕撰大汉都统追封定王刘继颙神道碑云天防十二年今皇帝践祚之初年也十七年继颙卒末题广运元年嵗次甲戍九月丙午朔今按周广顺元年辛亥旻即帝位称干祐四年显德元年甲寅旻之干祐七年也旻卒钧立显德四年丁巳钧改干祐十年为天防元年宋开寳元年戊辰钧之天防十二年也钧卒继元立开宝七年甲戌继元改天防十八年为广运元年据厯是岁九月丙午朔兴国四年己卯继元之广运六年也钧以唐天成元年丙戍生至显德元年甲寅嗣位乃二十九嵗矣钧及继元逾年未改元盖孟蜀后主汉隐帝周世宗之比也诸书皆传闻相因前后差戻惟晋阳见闻録刘继颙碑岁月最可考正故以为据】
　　世宗显德二年闰九月蜀赵玭以秦州降【十国纪年玭召宫属告之曰周兵无敌今朝廷所遣勇将精兵不死即逃我軰不能去危就安祸且至矣众皆聼命举城叛降周斜谷援兵亦溃五代通録官军之围鳯州伪秦州节度使髙处俦引兵往复援之中涂间黄花之败奔秦州玭与城中将校闭门不纳处俦遂西奔玭即以城归国今从实録】
　　三年二月潘叔嗣袭朗州王逵战败死【湖湘故事云王逵奉诏伐呉有蜜蜂无万数集逵伞盖周行逢内喜潜与潘叔嗣张文表等谋曰我覩王公妖怪入伞他时忽落别人之手我軰处身何地我等若三人同心共保马氏旧基同取富贵岂不是男儿哉叔嗣文表闻行逢之言已防深意遂乃拜受此语各散归营广本逵命行营副使毛立为袁州营统军使潘叔嗣张文表为前锋军次醴陵县吏请具牛酒犒军立不许叔嗣文表因士卒之怒防立送于行逢以兵叛告逵逵大惧乗轻舟奔朗州叔嗣追至朗州杀之湖湘故事逵连夜走归朗州去经数日潘叔嗣始到潭州既闻王逵走归朗州亦以舟棹倍程而起至朗州杀之今按世宗实録显德三年二月丙寅朗州王进逵言领大军入淮南界庚寅言入鄂州界攻下长山寨癸巳荆南髙保融言进逵自岳州领兵复归本道又云潘叔嗣为先锋行及鄂州叔嗣回戈袭武陵进逵闲之倍道先入武陵叔嗣攻其城进逵败走为叔嗣所杀又云三月壬寅进逵差牙将押送淮南将陈泽等盖进逵未败前奏事三月始逹行在与薛史承袭传及湖南传记略同惟湖湘故事及丁璹马氏行事记载逵攻袁州叔嗣叛事曹衍云逵三月至潭州四月叔嗣叛丁璹云五月五日叔嗣杀逵于朗州皆妄也周行逢据湖南仕进尚门防衍屡献文章不得调退居郷里教授及张文表叛辟为幕职事败逃遁防赦乃敢出穷困无以自进采摭旧闻撰湖湘马氏故事二十卷如京师献之太宗悯其穷且老授将作监丞衍本小人言词鄙俚非有意著书故叙事顚倒前后自相违背以无为有不可胜数素怨周行逢尤多诬毁不欲行逢不预叔嗣之谋乃妄造此说凡载行逢罪恶之甚皆出于衍云璹亦国初人疑其说得于衍书皆不可为据今从十国纪年】十二月唐陈处尧如契丹乞兵【十国纪年作兵部郎中叚处常今从晋阳见闻録】
　　四年三月唐周廷构等作刘仁赡表来降【实録时仁赡卧疾已亟遂飜然纳欵而城内诸军万计皆屏息以聼其命又曰仁赡轻财重士法令严肃故能以一城之众连年拒守逮其来降而其下无敢窃议者斯亦一时之名将也欧阳史三月仁赡病甚已不知人其副使孙羽诈为仁赡书以城降世宗命舁仁赡至帐前叹嗟乆之赐以玉带御马复使入城养疾是日制曰刘仁赡尽忠所事抗节无亏前代名臣几人可比予之南伐得尔为多乃拜仁赡检校太尉兼中书令天平军节度使仁赡不能受命而卒世宗追封彭城郡王以其子崇赞为怀州刺史李景闻仁赡卒亦赠太师又曰仁赡既杀其子以自明矣岂有垂死而变节者乎今周世宗实録载仁赡降书盖其副使孙羽等所为也当世宗时王环为蜀守秦州攻之乆不下其后力屈而降世宗颇嗟其忠然止以为大将军视世宗待二人之薄厚而考其制书乃知仁赡非降者也今从之】
　　五年三月唐主遣兵部侍郎陈觉奉表【十国纪年遣枢密使陈觉奉表实录载其表云今遣左谏议大夫兵部侍郎臣陈觉躬聼敕命盖当时所假之官耳今从之】
　　五月唐主去帝号称国主用周正朔【世宗实録薛史显德二年乙邜十一月伐淮南唐之保大十三年也三年正月四年二月十月三幸淮南五年戊午三月江北平唐之交泰元年也而江南録误以保大十五年事合十四年十五年丁巳改交泰五月去帝号明年乃显德五年又明年即建隆元年中间实少显德六年江南録最为差误其记李昪复姓亦先一年佗事放此不可考按故世宗取淮南年月专以实録及薛史为据】
　　六年正月唐宋齐丘缢死【江表志齐丘至青阳絶食数日家人亦菜色中使云令公捐舘方始供食家人以絮塞口而卒今从江南録纪年】
　　资治通鉴考异卷三十
