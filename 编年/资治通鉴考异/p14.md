<!-- { "loadSidebar": true } -->
　　七月遣沈攸之等击彭城【宋沈攸之传宋略皆云帝怒攸之云卿若不行便可使吴喜独去按喜传乃无与攸之讨彭城事后魏书作吴僖公不知即吴喜为别一人也】
　　八月魏长孙陵等入东阳西郭暴掠沈文秀击破之【文秀传云八月虏蜀郡公拔式入西郭今从慕容白曜传】
　　十月徙义阳王昶为晋熈王【宋帝纪在十月今从宋略】
　　四年正月魏以髙闾张谠对为东徐州刺史【尉元传沈攸之既走元以书谕王载载与鲁僧遵崔武仲相继皆走遂以髙闾与张谠对为东徐州刺史按三年十一月乙卯始以谠为东徐州刺史则于时未降魏也故置于此】
　　二月庚寅魏慕容白曜拔厯城东郭癸巳崔道固降【宋略云丙申索虏陷厯城执崔道固按后魏列传道固表云以今月十四日臣东郭失守以十七日面缚请罪长厯是月丁丑朔今从之】
　　六年四月吐谷浑王拾寅【宋本纪作拾防今从后魏书】
　　十月立皇子智随为武陵王【宋本纪作智賛宋略作賛列传作智随按太宗生子皆筮之以卦为其字今从列传】
　　七年二月内外百官并断俸禄【宋本纪云日给料禄俸今从南史】帝密取诸主姬有孕者内宫中生男则杀其母【宋书云闭其母于幽房今从宋略】
　　七月或譛萧道成有贰心于魏【南齐书太祖纪云帝常嫌太祖非人臣相而民间流言萧讳当为天子帝愈以为疑今从宋略】
　　帝使吴喜赐道成酒【南齐纪云太祖戎服出门遂即酌饮之喜还帝意乃解宋略云道成惧弗肯饮将出奔喜语以诚先为之酌于是喜得罪而道成被徴葢南齐书欲成太祖之美故云尔今从宋略】八月魏显祖传位太子【后魏天象志云上迫于太后传位太子按冯太后若迫显祖传位当夺其大政安得犹总万机今从帝纪】
　　泰豫元年二月王景文饮药而卒【南史云帝使谓景文曰朕不谓卿有罪然吾不能独死请子先之若使者有此语则坐客不容不知更终碁局又曰景文酌酒谓客曰此酒不可相劝自仰而饮之按焦度劝拒命必不对坐客言之何得死时客犹在坐也今从宋书】
　　六月乙巳苍梧王尊皇太后【宋略本纪作癸未今从宋本纪】






　　资治通鉴考异卷五
<史部,编年类,资治通鉴考异>
　　钦定四库全书
　　资治通鉴考异卷六
　　宋　司马光　撰
　　宋纪下
　　苍梧王元徽二年五月壬午桂阳王休范反【宋书作壬子按长厯此月辛未朔无壬子今从宋略】
　　休范登临沧观以数十人自衞【张敬儿传云左右数百人皆散走按休范左右若有数百人黄回敬儿虽勇何敢径往取之今从休范传】
　　陈灵宝送休范首弃之于水【南齐书云埋首道侧宋略弃诸沟中今从宋书】杜黑骡攻新亭【宋书南齐书作墨蠡今从宋略】
　　禇澄开东府门纳南军【宋书作抚军典籖茅恬开东府纳贼南齐书作车骑典籖茅恬盖皆谓禇澄传耳今从宋略】
　　六月休范使陈公昭遗沈攸之书攸之送之朝廷【宋略云桂阳遗攸之书署曰沈丞相攸之斩其使今从宋书】
　　癸卯毛惠连降【宋略作癸亥按下冇戊申今从宋书】
　　九月【后魏帝纪使将军元兰五将三万骑及假东阳王丕为后继伐蜀汉不言胜负列传及宋书皆无之今不取】
　　司徒左长史萧惠明【宋略作惠朗按魏朗不为司徒长史今从南史】
　　四年六月魏冯太后鸩显祖【元行冲后魏国典云太后伏壮士于禁中太上入谒遂崩按事若如此安得不彰而中外恬然不以为怪又孝文终不之知按后魏书及北史皆无杀事而天象志云献文景崩实有鸩毒之祸今从之】
　　顺帝升明元年端午太后赐苍梧王毛扇【宋略作太妃赐今从宋书】六月苍梧王杀杜防文等【南史云孝武二十八子太宗杀其十六余皆帝杀之按宋书孝武诸子十人早卒二人为景和所杀余皆太宗杀之无及苍梧时者南史误也】
　　萧道成族弟顺之【齐髙帝纪姚思亷梁书武帝纪自相国何至皇考二十余世皆有名及官位葢史官附会今所不取】
　　七月苍梧王于台冈赌跳【南史作峦冈今从宋书】
　　萧道成开承明门而入【齐髙帝纪云衞尉丞顔灵宝窥见太祖乗马在外窃谓亲人曰今若不开内领军入天下会是乱耳按灵宝若语所亲则须冇知者岂得宿卫晏然不动今从宋后废帝纪】十月氐杨文度遣弟文陷仇池【魏书本纪作杨黾氐传作鼠皆避显祖讳也】
　　李防信用范弟瑛谏【魏典作剽瑛作璞今从后魏书】
　　十二月魏军至建安杨文弃城走【是年魏置闰在十一月宋之十二月也】
　　刘韫入直门下省【南齐书韫作愠今从宋书南史】
　　王蕴帅部曲数百向石头【宋书云齐王使蕴募人已得数百宋略云是夕徴其私众倐忽之间被甲数百莫知所从出按道成素已疑蕴必不使之募兵宋略近是也】
　　戴僧静杀粲父子【南史云僧静奋刀直前欲斩之子最呌抱父乞先死兵士人人莫不陨涕粲曰我不失忠臣汝不失孝子仍求笔作启云臣义奉大宋策名两毕今便归魂坟陇永就山丘僧静乃并斩之按时僧静掩粲不备挺身直往安肯容粲作启从容如此宋书皆无此等事今不取】
　　闰月癸巳沈攸之至夏口【沈约齐纪十一月攸之遂谋为乱张敬儿遣使诣攸之庆冬攸之呼使人于密室谓之曰奉皇太后令得袁司徒刘丹杨诸人书呼我速下可令雍州知此意荅敬儿书曰信口一二而封鸡毛桃耳数物置函中敬儿贺冬使即乗驿白公十二日壬辰攸之遣孙同等先十七日丁酉张敬儿使至十八日戊戌公率众入鎭朝堂闰月十四日癸巳攸之至夏口按是嵗宋厯闰十二月庚辰朔魏厯闰十一月庚戌朔然则冬至必在十一月晦攸之对敬儿贺冬使者犹隠秘岂可十二日已兵东下乎又攸之若十二日已举兵于江陵岂可六十余日始至夏口又宋顺帝纪十二月攸之反丁卯齐王入守朝堂丁卯乃十二月十八日也闰月癸巳攸之围郢城攸之传十一月反十二月十二日遣孙同等东下闰月十四日至夏口宋略十二月沈攸之作乱丁卯萧道成入屯朝堂闰月癸巳攸之师及郢州南齐髙帝纪十二月攸之举兵乙卯太祖入居朝堂诸书大抵略相符合惟齐纪不同盖齐纪之误今不取】
　　二年正月沈攸之帅众过江军遂大散【宋略云甲辰攸之众溃西逃乙已华容民斩其首按是月己酉朔无甲辰乙巳】
　　张敬儿至江陵【宋略云辛未敬儿克江陵按己巳攸之以敬儿据城走死不容敬儿至辛未乃入城也】
　　齐纪
　　太祖建元元年五月赏佐命之功禇渊王俭等进爵増戸【南史崔祖思传曰帝将加九锡内外皆賛成之祖思独曰公以仁恕匡社稷执股肱之义君子爱人以德不宜如此帝闻而非之曰祖思逺同荀令岂孤所望也由此不复处任职而礼见甚重垣崇祖受密旨参访朝臣光禄大夫垣闳曰身受宋氏厚恩复防明公眷接进不敢同退不敢异冠军将军崔文仲与崇祖意同及帝受禅闳存故爵文仲崇祖皆封矦祖思加官而已按宋朝初议封帝为梁公祖思启髙帝曰防云金刀利刃齐刈之今宜称齐实应天命从之然则祖思安得诚节于宋今删之】
　　丙寅追尊考妣【南史在四月甲午今从齐书】
　　十月初帝在淮阴欲附魏遣书结王邈房叔安劝邈不荅【南史云仍遣叔安奉表诣阙告之帝于路执之并求邈表叔安曰王将军表上天子不上将军且仆之所言利国家不利将军无所应问荀伯玉劝帝杀之帝曰物各为主无所责也按太祖时为边将若执叔安又不杀便应不复为宋臣齐书无此事今不取】
　　十一月谢天盖欲附魏韦珍引兵应接豫章王嶷遣萧惠朗助萧景先讨天盖【齐萧景先传云天盖与虏相构扇景先言于督府豫章王遣惠朗助景先讨天盖党与虏寻遣伪南部尚书类跋屯汝南洛州刺史昌黎王冯莎屯清丘景先严备待敌虏退魏韦珍传云天盖自署司州刺史规以内附事泄为道成将崔慧景所攻闱诏珍率在鎭士马度淮援接时道成闻珍将至遣将茍元賔据淮逆拒珍珍腹背奋击破之天盖寻为左右所杀降于慧景珍乗胜驰进又破慧景拥降民七千余户内徙表置城阳刚陵义阳三郡以处之按魏将无类跋冯莎而慧景亦非讨天盖之将盖时二国之史各出传闻疑有讹谬今约取二史大防而用之】
　　帝遣王洪范约柔然冦魏【齐书作王洪轨今从齐纪】
　　二年正月以禇渊为司徒不受【齐书建元二年正月以渊为司徒十二月戊戌以渊为司徒四年六月癸卯以司徒禇渊为司空八月癸卯司徒禇渊薨渊传二年为司徒又固让四年寝疾逊位改授司空及薨又曰司徒奄至薨逝盖二年正月辞十二月受耳纪传前后各不相顾】
　　崔孝伯攻魏龙得矦等杀之【齐纪作龙渴矦今从齐书】
　　北上黄蛮文勉德防汶阳【齐纪作文施德今从齐书】
　　五月王图南崔慧景破李乌奴【魏书帝纪八月慧景冦武兴今从慧景传】十月徐州民桓标之为冦【魏书兰陵民桓富盖即标之也今从齐书】
　　三年二月桓康拔魏樊谐城【齐纪作樊阶城今从齐书】
　　魏议者欲尽杀道人【齐书魏虏传咸阳王欲尽杀道人按咸阳王禧时尚防太和九年始封恐非也】
　　己酉垣崇祖破魏师【齐书作丁卯按是月辛卯朔无丁卯今从齐纪】
　　三月魏灭桓标之等掠三万余口归平城【魏书云南征诸将击破萧道成游击将军桓康于淮阳道成豫州刺史垣崇祖冦下蔡昌黎王冯熈击破之假梁郡王嘉大破道成将俘获三万余口送平城今从齐书齐纪亦以魏书参之】
　　世祖永明二年十一月乙未魏李彪来聘【齐纪十二月庚申虏使李道固至今从魏帝纪】
　　三年七月魏立梁弥承为宕昌王【齐书是嵗八月丁巳以行宕昌王梁弥颉为河凉二州刺史六年五月甲午以弥承为河凉二州刺史今从魏书】
　　四年六月辛酉魏主如方山【魏帝纪是日幸方山七月戊戌又云幸方山皆不言还宫盖阙文耳】
　　五年五月魏公孙防张儵冦舞阴【齐书魏虏传云伪安南将军辽东公平南将军上谷公又攻舞阴魏书帝纪云诏南部尚书公孙文庆上谷公张伏于南讨舞阴按公孙防传防字文庆与内都幢将上谷公张儵讨萧頥舞阴戌盖伏于乃儵字也】
　　十月髙车阿伏至罗自立为王【魏书髙车传云在太和十一年蠕蠕在十六年今从髙车传】
　　八年四月魏阳平王頥【帝纪作熈又作頥今从本传】
　　八月河南王世子伏连筹【齐书作士子休留成今从魏书】
　　萧顺之缢杀巴东王子响【齐书曰子响部下恐惧各逃散子响乃白服出降诏赐死盖萧子显为顺之讳耳今从南史】
　　十二月孔顗上言【齐纪作孔觊今从齐书南史】
　　九年二月魏著作郎成淹迁侍郎【杨松玠谈薮作朱淹又云自著作佐郎迁著作郎今从魏书】
　　八月乙巳魏帝问羣臣禘祫之义【礼志作太和十三年五月壬戌今从本纪】十年正月壬戌魏主诏承晋为水德【礼志太和十五年正月穆亮等言云云按帝纪十六年正月壬戌诏定行次以水承金盖志误以六为五耳】
　　七月吐谷浑世子贺虏头【魏吐谷浑传作贺鲁头今从帝纪】
