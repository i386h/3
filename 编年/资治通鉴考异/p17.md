<!-- { "loadSidebar": true } -->
　　三年二月魏广陵王恭阳瘖【伽蓝记云庄帝疑恭奸诈夜遣人盗掠衣物拔刀劔欲杀之恭张口以手拈舌竟乃不言庄帝信其眞患放令归第今从魏书】
　　尓朱兆监军孙白鹞【北史作白鸡今从北齐书】
　　四月尔朱仲逺使魏僧勉讨崔祖螭斩之【北齐李浑传普泰中崔社客反于海岱攻围青州以浑为征东将军都官尚书行台赴援而社客宿将多谋诸城各自保固坚壁清野诸将议有异同浑曰社客贼之根本若简练骁勇衘枚夜袭径趍营下出其不意咄嗟之间便可擒殄如社客就擒则诸郡可传檄而定诸将迟疑浑乃决行未明达城下贼徒惊散擒社客斩首送洛按其年时事迹与祖螭略同未知社客即祖螭为别一人也今从魏帝纪】
　　六月庚申髙欢起兵信都【魏书帝纪起兵在庚申北齐书帝纪在庚子北史魏纪齐纪亦然今从魏书纪】
　　魏杨愔见髙欢于信都【北齐书愔传云愔父津为并州刺史愔随之任俄而孝庄幽崩愔时适欲还都行达邯郸过津义从杨寛家为寛所执至相州见刺史刘诞以愔名家盛德甚相哀念遣队主巩荣贵防禁送都至安阳亭荣贵遂与俱逃乃投髙昻兄弟潜窜累载属齐神武至信都遂投刺辕门即署行台郎中按时齐神武已在信都言潜窜累载误矣又云孝庄幽崩而愔欲还都见执皆非也】
　　四年四月髙欢以贺拔岳为关西大行台【北史薛孝通为中书郎以关中险固秦汉旧都须预谋鎭遏以为后计纵河北未利犹足据之节闵帝深以为然问谁可任者孝通与贺拔岳同事天光又与周文帝有旧二人竝先在关右竝推荐之乃超授岳督岐华秦雍诸军事关西大行台雍州牧周文帝为左丞孝通为右丞赍诏书驰驿入关授岳等同鎭长安后天光败于韩陵节闵遂不得入关为齐神武幽废按天光尚在节闵安敢除岳鎭关中今从魏书】
　　髙欢欲立汝南王恱闻其狂乃止【魏书恱传云神武令人示意恱既至清狂如故动为罪失不可扶立乃止按悦时犹在梁境比召至洛往返几日葢神武闻其所为而止耳】五年正月魏窦泰破尔朱兆【魏帝纪正月庚寅朔甲午齐献武王自晋阳出讨兆丁酉大破之于赤洪岭北齐帝纪出兵在去年破兆在今年按嵗首宴会不应直至八日今从北齐书】五月魏王早等来降【梁帝纪六月己卯魏建义城王兰宝以下邳城降今从魏书】七月魏以贺拔允为太尉【魏帝纪作贺拔渥按允字阿鞠埿盖埿字误为渥耳】六年正月魏泉企讨民夷平之【北史作泉企今从周书】
　　六月髙欢表魏主库狄干等将兵自来违津渡【丘恱三国典略作朱违津今从北齐书北史】
　　七月髙欢引军渡河元斌之绐魏主云欢兵已至【魏书斛斯椿传云椿惧已不免复啓出帝假説游声以劫胁帝帝信之遂入关按齐髙祖举兵向洛而云椿劫胁帝不亦诬乎此乃魏收欲媚齐人重椿之罪耳今从齐髙祖纪及北史椿传】
　　九月欢使薛瑜守潼关【北史作薛瑾典略作薛长瑜北齐帝纪作薛瑜今从北齐书】十月欢至洛阳【齐书北史皆云九月庚寅还至洛阳按欢九月己酉克潼关己酉九月二十九日也不容庚寅巳还至洛阳庚寅乃九月十日也】
　　闰月蛮酋樊五能【北史作樊大能今从魏书】
　　大同元年十一月魏元罗降【典略在七月今从梁帝纪】
　　二年正月魏人围曹泥【北齐书典略皆云周文围泥周书不言故但云魏人】二月东魏以髙澄为尚书令加领军京畿大都督【魏帝纪为尚书令大行台大都督北齐文襄纪天平元年为尚书令大行台并州刺史入辅朝政加鎭军左右京畿大都督按尚书令不在外大行台不在内今两舍之】
　　东魏孙搴卒陈元康为功曹【典略孙搴卒在大同十年四月按搴卒然后陈元康为功曹髙愼叛髙澄已令元康救崔暹邙山之战元康又劝髙欢追宇文泰事竝在九年北史元康传又云草刘蠡升军书按蠡升灭在元年孙搴二年犹存今不取然则搴卒宜置于澄入辅之下】
　　五月魏万俟普犇东魏【普降东魏事北齐书帝纪在三月甲午典略在六月北史齐纪在六月甲午周书帝纪北史魏纪齐纪在五月今从之】
　　十二月东魏清河王亶卒【国典云亶为髙欢所酖典略周太祖数欢罪亦云杀亶魏书北史皆无亶传而帝纪皆云亶薨今从之】
　　三年闰九月髙欢自蒲津济河【北齐帝纪十一月壬辰神武自蒲津济魏帝纪十月壬辰败于沙苑按长厯十月壬辰朔北齐纪误也】
　　四年二月东魏矦景攻广州降之【典略矦景克广州在十一月按北史魏文帝纪二月东魏陷南汾頴豫广四州今从之】
　　三月髙欢解大丞相顷之复故【比齐帝纪止有髙祖解丞相年月而无复故之文按兴和元年议厯有丞相田曹参军信都芳盖因邙山之防而复也】
　　五月东魏郑伯猷来聘【魏帝纪在二月丙辰盖始受命时也今从梁帝纪】七年正月宕昌王梁弥定立【梁帝纪作弥泰今从典略】
　　十二月刘敬躬以妖术惑众【北史作敬宫今从梁书】
　　八年十二月东魏杨斐来聘【典略作阳斐今从魏书纪】
　　九年三月东魏大破魏兵斩首三万余级【北齐书云俘斩六万计今从北史彭乐传】
　　东魏尉兴庆战死【典略作尉兴敬今从北齐书北史】
　　东魏军士逃犇魏者告以髙欢所在【周贺拔胜传云太祖见齐神武旗皷识之今从典略】
　　十一年六月杨防陈覇先至交州【典略作十二月癸丑至交州姚思亷陈书帝纪在六月今从之】
　　中大同元年正月癸丑杨防等克嘉宁城【典略作乙未今从梁帝纪】三月幸同泰寺讲经【典略云癸卯诏以今月八日于同泰寺设无遮大会舍朕身及以宫人并所王境土供养三宝四月丙戌公卿以钱一亿万奉赎按韩愈佛骨表云三度舍身为寺家奴若并此则四矣今从梁书】
　　九月李贲屯典澈湖【典略云渡武平江据新安村今从陈帝纪】
　　十月髙欢攻玉壁五十日士卒死者七万人【北史韦孝寛传云苦战六旬伤及病死者什四五今从北齐书】
　　太清元年三月矦景请以十三州内附【梁书景传云与豫州刺史髙成广州刺史暴显頴州刺史司马世云荆州刺史郎椿襄州刺史李密兖州刺史邢子才南兖州刺史石长宣济州刺史许季良东豫州刺史丘元征洛州刺史尓朱浑愿州刺史乐恂北荆州刺史梅季昌北州刺史元神和等阴结私图尅相影会萧韶太清纪又有兖州刺史胡延豫州刺史傅士哲州刺史可足浑洛无邢子才典略有荆州刺史库狄畅无髙成暴显许季良尓朱浑愿乐恂梅季昌今依梁书而太清纪有两豫州盖前官也】
　　是嵗正月乙卯帝梦中原牧守皆降【典略云去年十二月夜梦今从梁书】四月东魏李系来聘【魏帝纪作李纬今从本传】
　　六月东魏韩轨等围颍川闻魏李弼等将至引还【周书帝纪三月李弼救矦景今从典畧】
　　髙澄使髙德政佐弟洋【北史作德正今从北齐书】
　　十二月乙亥以元贞为咸阳王【梁帝纪作戊辰遣贞今从典略】
　　二年正月矦景众溃昼夜兼行追军不敢逼【典略云昼息夜行追军渐逼今从梁书】
　　羊鸦仁弃悬瓠羊思达弃项城【典略在六月今从梁帝纪】
　　三月屈獠洞斩李贲【陈髙祖纪云太清元年盖谓破贲之年今从梁帝纪】
　　八月矦景啓请戮羊鸦仁【梁书南史皆云竝抑不奏典略朱异拒之云云今从太清纪】
　　矦景反西攻马头【梁书云执太守刘神茂按神茂素附于景无烦攻执今从太清纪典略】十月庚寅景陷谯州【太清纪云十三日陷谯城下又云十三日以王质巡江遏防典略上作庚戌下作庚子按此月戊子朔盖三日庚寅也】
　　太子戎服入见上禀受方略【太清纪云太宗见事急乃入面啓髙祖曰请以军事竝以垂付愿不劳圣心南史云帝曰此自汝事何更问为今从典略】
　　十一月陈昕説范桃棒降【太清纪南史皆云桃棒求以甲士二千人来降以景首应购今从典略】
　　乙酉邵陵王纶进军武湖侧【太清纪云二十九日典略云壬午今从梁帝纪】景擒庄丘慧霍俊等【典略作广陵令崔俊南史作直阁将军胡子约广陵令霍儁今从太清纪】
　　鄱阳世子嗣军于蔡州【梁帝纪作张公洲今从太清纪】
　　湘东王绎遣王僧辩将舟师万人东下【太清纪云僧辩将精卒二万今从梁书】
　　十二月宣猛将军李孝钦【梁帝纪作李迁仕今从太清纪】
　　三年正月庚申朱忌卒【梁帝纪作乙丑今从太清纪典略】
　　甲子湘东世子方等军至【梁帝纪作戊辰今从太清纪】
　　二月庚子南康王会理等众三万至马卬洲【梁帝纪作丁未今从太清纪典略典略云至于琅邪今从太清纪梁帝纪】
　　移军江潭苑【梁帝纪作兰亭今从太清纪典略】
　　三月初闭城之日擐甲者二万余人【南史作三万今从典略】南安矦骏説邵陵王纶【典略云纶以下咸説柳仲礼如此今从太清纪】
　　柳津言邵陵仲礼不忠不孝【典略云柳仲礼族兄晖谓仲礼曰天下事势如此何不自取富贵仲礼曰兄今若为取之晖曰正当坚营不战使贼平台城囚天子徐而纵兵既破之后复挟天子合诸矦也仲礼纳之按景既克城则人情皆去援军自散仲礼安能帅以破景仲礼闭壁不出自为重伤而惧耳非用晖计也今从太清纪及南史太清纪又云景甞登朱雀门楼与之语又遗以金自是以后闭壁不战典略云遗以金镮亦似近诬今不取】
　　景矫诏大赦自加官【梁帝纪无赦加景官在庚午今从太清纪】
　　己巳景以诏解外援军【典略在庚午梁帝纪在辛未今从太清纪】
　　北青州刺史王奉伯降东魏【典略作南冀州今从太清纪】
　　明少遐等弃城走【梁帝纪在四月今从太清纪】
　　五月甲申景遣李贤明攻宣城不克【典略在四月今从太清纪】六月丙戌以南康王会理为司空【梁帝纪作戊戌今从太清纪】丁亥立宣城王大器为太子【太清纪云七日今从梁帝纪及典略】
　　壬辰封皇子大心等为王【太清纪典略竝与立太子同日今从梁帝纪】上甲矦韶徴兵江陵【梁帝纪在五月今从太清纪】
　　丙午吴盗陆缉【典略作戊子陆黯今从太清纪南史】
　　癸丑矦景杀临贺王正德【典略五月正德死今从太清纪南史】
　　景封元罗等十余人皆为王【太清纪在八月二十八日今从典略】
　　景杀永安矦确【太清纪确死在九月今从典略】
