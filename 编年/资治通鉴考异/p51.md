<!-- { "loadSidebar": true } -->
　　七月王定逺欲杀李説坠城而死【旧説曰定逺杀彭令茵説具以事闻徳宗以定逺有奉天扈从功恕死停任制未至定逺怒説奏闻趋府谋杀説升堂未坐抽刀刺説説走而获免又曰定逺坠城下槎植伤而不死寻有诏削夺长流崖州今从实録】
　　十二年三月方渠三城成【实録先是邠宁杨朝晟奏方渠合道木波皆贼路也请城其地以备之诏问须几何人邠志曰十三年春诏问杨公曰方渠合道木波皆贼路也城之可乎若以为可更要几兵二月十一日起复除本官十四日制书到军十八日发军二十六日军次石堂谷三月二十八日功就三城今从邠志而不取其日】
　　八月蒋乂谏张茂昭起复尚主【实録作蒋武按旧又本名武】
　　十四年九月己巳左迁阳城道州刺史【实録新旧无年月柳宗元阳公遗爱碣曰四年五月皇帝以银印赤绂即隠所起阳公为谏议大夫后七年廷诤恳至帝犹嘉异迁为国子司业又四年九月己巳出拜道州刺史太学生鲁郡季偿庐江何蕃等百六十人投业奔走稽首閤下呌阍吁天愿乞复旧朝廷重更其事如己巳诏今从之】
　　十六年四月加杜佑兼濠泗观察使【实録十二月癸卯泗州濠州宣令淮南观察使收管今因此终言之】
　　九月贬郑余庆郴州司马【旧曰时歳旱人饥徳宗与宰相议将赈给禁衞十军事未行为中书吏所泄余庆贬郴州司马按实録余庆与于防同贬余庆制辞云乃乖正直有渉比周弃法弄情公行党庇防制辞曰性本纎狡行惟党附奏对每乖于事实倾邪有蠧于彛章今从之】
　　十月赦呉少诚【实録九月壬寅宰相对于延英贾耽奏云昨韩全义五楼退军贼不敢趂者应望国家防贷恐须开其生路上是之按全义自五楼退保溵水少诚逼溵水下营全义又退保陈州非不敢趂也又云诸军讨蔡州未尝整阵交锋而王师累挫溃吴少诚知王师无能为致书币以告监军愿求昭洗上既纳贾耽之议又得监军善奏遂复其官爵按少诚以王师无能为则愈当侵轶岂肯从监军求昭洗盖少诚起兵以来不能无疲故求休息耳今不取】
　　十七年正月韩全义称足疾不任朝谒【旧全义云令中使就第赐宴自还至辞都不谒见而去议者以隳败灋制从古以还未如贞元之甚按实録壬戍宴全义于麟徳殿又云自还及归不见不辞于正朝盖非不谒也但不于正朝耳】
　　十八年正月韦臯献论莽热【旧韦臯云十月遣使献论莽热今从实録】十九年六月孙荣义为中尉与杨志廉皆骄纵【实録十七年六月以中官杨志廉充左神策护军中尉七月丙戍以内给事杨志廉孙荣义为左右神策护军中尉副使九月戊寅以志廉为左神防中尉十九年六月辛卯以荣义为右神防中尉二十年十月戊申以志廉为特进右监军将军左军中尉其重复差互如此盖十七年六月摄领耳七月始为副使九月及十九年六月始正为中尉二十年十月但进阶加官耳旧又云先是窦文致仕十五年以后志廉荣义为左右军中尉亦踵窦之事此盖言其大略耳未必为中尉适在十五年也】
　　七月张正一上书得召见【顺宗实録作张正买今从徳宗实録】
　　正一与王仲舒刘伯刍吕洞善【韩愈集有仲舒神道碑云讳宏中字某按实録新旧皆名仲舒字宏中愈又作燕喜亭记称为王宏中然则宏中必字也碑文误耳顺宗实録云正买与王仲舒刘伯刍裴垍常仲孺吕洞相善数逰止今从徳宗实録】
　　十二月韩愈贬阳山令【韩愈河南令张署墓志曰自京兆武功尉拜监察御史为幸臣所谗与同辈韩愈李方叔三人俱为县令南方又祭署文曰贞元十九君为御史余以无能同诏并时又曰我落阳山以尹鼯猱君飘临武山林之牢歳弊寒凶雪虐风号与署同贬当在此年冬】
　　二十年吐蕃賛普死【实録及旧皆云賛普以贞元十三年四月卒长子立一歳又卒次子嗣立韩愈顺宗实録张荐云二十年賛普死遣荐吊赠新云十三年賛普死其子足以煎立二十年賛普死遣工部侍郎张荐吊祠其弟嗣立疑实録旧误以是字为一字今从顺宗録及新】
　　六月昭义兵马使卢从史【杜牧上李司徒书作押衙卢从史今从实録】顺宗永贞元年正月太子紫衣麻鞋【按秘防则不应麻鞋发防则不应紫衣盖当时仓猝偶着此服非秘防也以未成服故不衣缞绖耳】
　　甲午宣遗诏【徳宗实録癸巳宣遗诏今从顺宗实録】
　　二月李师古发兵屯曹州【旧韩愈云撰顺宗实録繁简不当穆宗文宗尝诏史臣添改时愈壻李汉蒋系在显位诸公难之而韦处厚竟别撰顺宗实録三卷景祐中诏编次崇文緫目顺宗实録有七本皆五卷题云韩愈等撰五本略而二本详编次者两存之其中多异同今以详略为别此李师古胁滑州事详本有而略本无详録又云使衡宻以其本示之师古不受杖衡几死衡盖使者之名而无姓又云遂以师至濮州伺候为变按韩愈撰韩碑云屯兵于曹今从之】
　　三月李锜为镇海节度使解盐铁转运【旧锜传云徳宗于润州置镇海军新书方镇表元和二年陞浙西观察使为镇海军节度使按实録八月辛酉诏曰顷年江淮租赋爰及税委任藩服使其平均太上皇君临之初务从省便遂令使府归在中朝然则徳宗云元和者皆误也】王叔文之党欲逐窦羣韦执谊止之【旧刘禹锡曰羣即日罢官羣曰其党议欲贬其官韦执谊止之又曰叔文虽异其言竟不之用按顺宗实録凡为叔文所排摈者无不载未尝言羣罢官今从之】
　　六月裴均表至【实録略本云寻而裴垍严绶表继至悉与臯同又云外有韦臯裴垍严绶等笺表详本裴垍皆作裴均按裴垍时为考功贠外裴均为荆南节度使今从详本】
　　王叔文以母防去位【实録详本曰叔文母将死前一日叔文以五十人担酒馔入翰林防李忠言刘光竒俱文珍及诸学士等中饮叔文执盏云云又曰羊士谔毁叔文叔文将杖杀之而韦执谊懦不敢刘辟以韦臯迫胁叔文求三川叔文平生不识辟叔文今日名位何如而辟欲前执叔文手岂非凶人耶叔文时已令扫木塲将集众斩之执谊又执不可每念失此两贼令人不快又自陈判度支已来所为国家兴利除害出若干钱以为功能俱文珍随语折之叔文无以对命满酌防巵对饮酒数行而罢方饮时有暂起至防侧者闻叔文从人相谓曰母死已臰不欲棺敛方与人饮酒不知欲何所为归之明日而其母死或母死数日乃发防国史补曰王叔文以度支使设馔于翰林大宴诸阉袖金以赠明日又至言圣人适于苑中射兎上马如飞敢有异议者腰斩其日丁母忧今从二本实録】
　　七月程执恭为横海留后【旧曰程懐信死怀直子执恭知留后事乃遣怀直归沧洲十六年卒执恭代袭父位朝廷因而授之按怀信逐怀直而夺其位安肯以怀直之子知留后又徳宗实録俱无此事顺宗实録略本亦无盖旧误也惟详本永贞元年七月癸巳横海军节度使程懐信卒以其子副使执恭为横海军节度使路隋宪宗实録元和元年五月丙子以横海留后程执恭为节度使盖顺録留后字误为使字耳】
　　宪宗元和元年正月高崇文为前军【实録云为左军按有左必有右而云李元弈为次军则崇文必前军也】
　　三月崇文斩李康【刘崇逺金华子杂编曰髙骈在淮海周寳在浙西为节度使相与有隙骈忽遣使悔叙离絶愿复和好请越境防于金山寳谓其使者曰我非李康更要作家门功勲欺诳朝廷邪注云元和中李康镇东川有异志骈祖崇文镇西川乃为设邻好康不防备来防于境为崇文所斩补国史曰刘辟举兵下东蜀连帅李康弃城奔走崇文下劔阁日长子曰晖不当矢石欲戮之以励众师次绵州斩李康防康擅离征镇不为拒敌注云当时议论云康任怀州刺史日杖杀武陟尉即崇文判官宋君平之父乗此事为之复雠按金华子言固不知李康为刘辟所围事而云崇文诱诛之补国史又不知被擒事而云弃城走此皆得于闻不可为据今从旧】
　　阿跌光进光顔击杨恵琳【旧李光进曰肃宗自灵武观兵光进从郭子仪破贼收两京上元初郭子仪为朔方节度用光进为都知兵马使寻迁渭北节度使大厯四年葬母于京城南原将相致祭者凡四十四幄此乃李光弼弟光进事也而刘昫置之此下乃云元和四年范希朝救易定表光进为马歩都虞候其踈谬如此】
　　四月高崇文为东川节度副使【实録于此云为东川节度使至十月除西川时则云东川节度副使知节度事盖此时误也】
　　元稹上防论谏职【稹自叙及新先上教本书论谏职在后今从旧】
　　九月高崇文斩沈衍【林防补国史曰衍与叚文昌辟逼令判按礼同上介亦接诸公候谒崇文目段公曰公必为将相未敢奉荐揖起沈衍令枭首摽于驿门二人诛赏之异未晓其意何如也】二年十月高崇文愿效死边陲【旧崇文传曰崇文不通文字厌大府案牍谘禀之繁且以优富之地无所陈力乞居塞上以扞边戍恳防累上旧武元衡曰崇文理军有法而不知州县之政上难其代者今从补国史参以旧】
　　武元衡为西川节度使【孙光宪北梦言曰李徳裕太尉未出学院盛有词而不乐应举吉甫相俾亲表勉之掌武曰好驴马不入行由是以品子叙官也吉甫相以武相元衡同列事多不叶毎退公词色不怿掌武啓白曰此出之何难乃请修狄梁公庙于是武相渐求出镇智计已闻于早成矣今从实録及旧】
　　十一月斩李锜【实録诛锜后数日上遣中使赍黄衣二袭命有司收其尸并男以庶人礼焉国史补曰李锜之擒也得侍婢一人随之锜夜则裂襟自书筦之功言为张子良所卖教侍婢曰结之于带吾若从容奏对必当为宰相扬益节度不得从容当受极刑矣我死汝必入内上必问汝当以此进之及锜伏法京城大雾三日不解或闻鬼哭宪宗又得帛书颇疑其寃内出黄衣二袭赐锜及子敕京兆收葬按李锜骄逆何寃之有今从实録】
　　卢从史擅引兵东出乆之乃还【蒋阶李司空论事曰绛奏从史比来事迹彰露颇多意不自安务欲生事所以曲陈利害频献计谋冀许用兵以求姑息今请亲领士马欲徃邢洺假以就粮实为动众去就之际情状可知旧从史曰前年丁父忧朝防未议起复属王士真卒从史窃献诛承宗计以希上意用是起授委其成功及诏下讨贼兵出逗留不进阴与承宗通谋令军士濳怀贼号按三年九月戊戌李吉甫罢相出镇州四年二月丁卯郑絪罢相三月乙酉王士真卒承宗始袭位四月壬辰从史起复若以从史山东就粮即请讨承宗之时则于时吉甫絪皆已罢相何得有谮絪之事又贬从史制辞云况顷年上请就食山东及遣旋师不时恭命致动其众觊生其心赖刘济抗忠正之辞使邪竪絶迟之计加以徧毁邻境密防事情反覆百端高下在手若是讨承宗时朝廷不违其请何尝使之旋师盖李郑未罢之前从史尝毁邻道乞加征讨因擅引兵出山东朝廷命旋师托以就食邢洺不时奉诏但不知事在何年月日所欲攻讨者何人刘济有何辞而从史肯旋今因李绛论李锜家财事并言也新书云从史与承宗连和有诏归潞误也】于頔子尚主遂入朝【实録不见頔入朝月日今因尚主终言之】
　　三年正月泾原节度使段祐【旧作段佐新作佑今从实録】
