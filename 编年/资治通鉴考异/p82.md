<!-- { "loadSidebar": true } -->
　　三年八月以冯道刘昫为契丹册礼使【周世宗实録冯道传云虏遣使加徽号于晋祖晋亦献徽号于虏始命兵部尚书王权衔其命权辞以老病晋祖谓道曰此行非卿不可道无难色按晋髙祖实录天福三年八月戊寅道为契丹太后册礼使十月戊寅北朝命使上帝徽号戊子王权以不受北使停任周世宗实録误也】
　　十月桑维翰李崧皆罢枢密使【窦贞固晋少帝实録及薛史刘处让传云杨光逺入朝遂于髙祖前靣言执政之失乃罢维翰等枢密使以处让为之杨光逺传云范延光降光逺靣奏维翰擅权髙祖以光逺方有功于国乃出维翰领安阳光逺为西京留守今按晋髙祖实録天福三年十月壬辰维翰崧罢枢宻使庚子光逺始入朝对于便殿十一月戊申光逺为西京留守天福四年闰七月壬申维翰出为相州节度使盖处让光逺传之误晋少帝实録及薛史桑维翰传叙光逺镇洛阳后疏维翰出相州是也】十一月呉让皇卒【薛史唐余録皆云溥禅位逾年以幽卒欧阳史但云卒九国志云溥能委运授终不罹簒杀之祸深于机者也十国纪年曰辛丑唐人弑让皇事不可明今但云卒】
　　四年二月唐主复姓李氏祖呉王恪【周世宗实録及薛史称升唐宗第六子永王璘苖裔江南録云宪宗第八子建王恪之孙李昊蜀后主实录云唐嗣薛王知柔为岭南节度使卒于官其子知诰流落江淮遂为徐温养子呉越备史云升本潘氏湖州安吉人父为安吉砦将呉将李神福攻衣锦军过湖州虏升归为仆徐温甞过神福爱其谨厚求为养子以防云东海鲤鱼飞上天升始事神福后归温故冐李氏以应防刘恕以为昪复姓附防祖宗故非李氏而呉越与唐人讐敌亦非实録升少孤遭乱莫知其祖系昪曾祖超祖志乃与义祖之曾祖祖同名知其皆附防也】
　　四月唐人迁让皇之族于泰州【十国纪年唐人迁让皇之族于泰州号永宁宫守卫甚严不敢与国人通昏姻乆而男女自为匹偶江表志让皇子及五嵗遣中使拜官赐朝服即日而卒按唐烈祖受禅使让皇居故宫称臣上表慕仁厚之名若恶扬氏则灭之而已何必如此之污也它书皆未之见不知纪年据何书今不取】
　　闰七月闽王延羲弑康宗自称威武节度使闽国王改元永隆【十国纪年通文四年延羲自称威武节度使改元永隆即晋天福四年也周世宗实録薛史唐余录南唐烈祖实録呉越备史及运厯图纪年通谱皆同惟闽中啓运图通文四年己亥闰七月延羲立明年庚子改元永隆五年甲辰被弑林仁志闽国人载延羲改年宜不差失然五代士人撰録国书多不慿旧文出于记忆及传闻虽本国近事亦有抵捂者髙逺叙事颇有本末余公绰虽在仁志之后然亦闽人故不敢独从仁志所记又王曦既立若但称节度使则不应改元及以其臣为三公平章事按晋髙祖实录天福五年十一月甲申授闽国王延羲威武军节度使闽国王是曦先已自称闽国王纪年脱漏耳】
　　五年正月释闽使郑元弼等【洛中纪异云昶既为朝命所责乃遣使越海聘于契丹即将籍没之物为贽晋祖方卑辞以奉戎主戎主降伪诏曰闽国礼物并付乔荣放其使人还本国晋祖不敢拒之既而昶又遣使于契丹求马由沧齐淮甸路南去自兹往复不一时人无不愤惋按昶以天福四年闰七月被弑十月元弼等至京下狱昶安得知而告契丹今不取】
　　六年九月辛酉滑州言河决【薛史纪载九月辛酉滑州河决而不载庚午濮州决髙祖实録载庚午濮州奏河决而不载辛酉滑州决五代防要及志皆云天福六年九月决滑州兖濮州界皆为水漂溺史匡翰传亦云天福六年白马河决按辛酉滑州河已决则下流皆涸濮州无庚午再决之理盖滑州河决漂浸及濮州耳】
　　七年五月帝寝疾以防子属冯道【汉髙祖实録晋髙祖大渐召近臣属之曰此天下明宗之天下寡人窃而处之乆矣寡人既谢当归许王寡人之愿也此说难信今从薛史】齐王天福八年三月闽王纳尚保殷之女为妃【闽録作尚可殷今从十国纪年】
　　九月河阳牙将乔荣【汉隐帝实録作乔荧防蕃记作乔莹今从晋少帝汉髙祖实録薛史景延广传契丹传】
　　开运元年正月唐主敕齐王景遂参决庶政萧俨上疏【江南録此敕在去年十二月今从十国纪年纪年云宋齐丘上疏今从江南録】
　　二年三月李仁达杀王继昌【闽中实録闽王列传九国志皆云四月杀继昌今从十国纪年】
　　仁达立卓岩明为帝【闽録啓运图啓国实録江南録作严明闽中实録闽王列传九国志薛史唐余録王审知传吴越备史作俨明按啓运图岩明本名偃为僧名体明即位改岩明今从之江南録云继昌为禆将王延讽所杀旬日故内臣李义杀讽立岩明为主今从十国纪年】
　　晋军至白团【汉髙祖实録作白檀今从晋少帝实録】
　　三年四月中山人孙方简【周世宗实録云清苑人今从汉髙祖实録】
　　九月契丹使刘延祚诈以瀛州内附【欧阳史作髙年翰按陷蕃记前云延祚诈输诚欵后云大军至瀛州侦知蕃将髙模翰潜师而出盖延祚为刺史模翰乃戍将耳今从陷蕃记】十一月杜威趣恒州以张彦泽为前锋【备史曰彦泽狼子其心宻已变乃通欵邪律氏请为前导因促骑说威引军防滹水西援常山及至真定东垣渡与威通谋先遣歩众跨水不之救致败将沮人心以行诡计因促监者髙勲请降于虏按彦泽与威若已通欵于契丹则彦泽何故犹夺桥契丹何故犹议回旋今不取】
　　十二月彦泽杀桑维翰【薛史帝思维翰在相时累贡谋画请与虏和虑戎主到京则显彰已过欲杀维翰以灭口因令张彦泽杀之按是时彦泽岂肯复从少帝之命今不取】
　　后汉纪
　　髙祖天福十二年正月晋主迎契丹主辞不见【汉髙祖实录少帝帅族于野邪律氏疏之帝指陈前事乃大臣同谋皆厯厯能对无挠屈色邪律氏亦假以顔色陷蕃记薛史帝纪五代通录云戎主不与帝相见少帝实录帝举族待罪于野虏长而抚之遣泊封禅寺今从陷蕃记】契丹主以刘晞为西京留守【实録作禧或云名琋今从陷蕃记】
　　潘聿撚为横海节度使【周太祖实録聿撚作聿湼今从陷蕃记】
　　二月延州军乱逐周密推髙允权为留后【周太祖实録允权为肤施令防蕃记云前录事参军退居田里汉髙祖实録云允权为延州令周宻以允权故将之子恐与边人缔结移为州主簿密后以暗而党下惟诛掠是务允权乗其民怨时以言间之复遣亲党潜搆诸部众心遂摇广本云允权为延州令密徙为録事参军今从之周太祖实録又曰契丹犯阙以周密为延帅按晋少帝实录开运三年八月辛未以右龙武统军周密为彰武节度使非契丹所授今从汉髙祖实録】
　　三月以皇弟崇行太原尹【薛史云崇髙祖从弟王保衡晋阳见闻録云仲弟欧阳史云母弟今从实録】
　　刘晞奔许州方太入洛阳伊阙贼帅称天子太击走之【实録方太云刘禧走许田复有颍阳妖巫姓朱号嗣密王誓众于洛南郊天坛号万余人大率部兵与朝士軰虚张幡帜一举而逐之洛师遂安今从陷蕃记】
　　丙子契丹主卒【实録云二十日乙亥卒今从陷蕃记】
　　五月马希范卒刘彦瑫等立希广【十国纪年五月己丑希范得疾集国官告以传位希广湖湘故事希广又不能彊弱犹豫之间羣辅明日众口劝上乃受军府排衙贺之以其事奏朝廷托以希范临终之日遗言以付希广按希范存时若已集国官传位希广则没后将佐谁敢更有异议必彦瑫等假托希范遗令也今从湖湘故事】
　　干祐元年三月徙孙方简为大同节度使【实録方简作方谏按方简避周讳改名方谏实録误也】
　　匡国节度使张彦威【周太祖实録作彦成盖避周祖讳薛史因之今从广本】八月壬午以郭威为西面军前招慰安抚使【薛史周太祖纪七月十三日授同平章事即遣西征以安慰招抚为名八月六日发离京师按汉隐帝周太祖实録七月加平章事制词无西征之言至八月壬午方受命出征盖薛史之误】
　　九月李彦从破蜀兵于散关【实録戊辰枢密使郭讳上言都监李彦从将兵掩袭川贼至大散关杀贼三千余其余弃甲而遁汉隐帝实録九月李彦从败蜀兵于散关而蜀后主实録无之蜀实録十月安思谦败汉兵于时家竹林遂焚荡宝鸡十二月又败汉兵于玉女潭而汉实録无之盖两国各举其胜而讳其败耳然汉实録言官军不满万人而蜀兵数倍是二三万人非小役也岂得全不书杀三千人非小败也岂十月遽能再举盖九月止是蜀边将小出兵为汉所败汉将因张大而奏之耳又蜀实録十月但云思谦退次鳯州不云归兴元十二月云思谦自兴元进次鳯州盖十月脱略耳】
　　十二月蜀兵食尽引去【十国纪年蜀广政十二年正月甲寅思谦以军食匮竭自摸壁退次鳯州上表待罪盖去年冬末已退军明年正月表始到成都耳今从周太祖实录】
　　隐帝干祐二年五月呉越内牙都指挥使钭滔【呉越备史十国纪年滔姓皆金旁斗按何氏姓范元和姓纂皆无此姓今据字书钭音他口徒口二切皆云姓也】三年四月郭荣本姓柴【世宗实録曰太祖皇帝之长子也母曰圣穆皇后柴氏以唐天祐十八年九月二十四日丙午生于邢台之别墅薛史世宗纪云太祖之养子盖圣穆皇后之侄也本姓柴氏父守礼太子少保致仕帝年未童冠因侍圣穆皇后在太祖左右时太祖无子乃养为己子按今举世皆知世宗为柴氏子谓之柴世宗而世宗实録云太祖长子诬亦甚矣】
　　十月楚刘彦瑫攻朗州为马希萼所败【湖湘故事彦瑫败在九月十三日今从十国纪年】
　　十一月希萼发兵趣长沙【湖湘故事希萼以十月二十一日直往湖南今从十国纪年】
　　己夘矦益等将禁军趣澶州郭威获鸗脱【隐帝实録丁丑孟业至澶州戊寅邺兵至河上己夘呉防裕入朝庚辰诏矦益等赴澶州守捉邺军获鸗脱又云庚辰郭讳次滑州宋延渥纳军辛巳鸗脱还宫薛史隐帝纪丁丑李洪义得密诏遣陈光穗至邺都翌日郭威以众南行戊寅至澶州庚辰至滑州是日诏矦益等赴澶州守捉余与实録同周太祖实録十四日陈光穗至翌日遵路明日遇鸗脱云见召矦益等令守澶州十六日趋滑台十七日赏诸军令奉行前诏十八日自滑而南薛史周太祖纪十六日至澶州获鸗脱十七日至滑州余与实录同按丁丑十四日也若十七日始诏矦益赴澶州则十六日郭威获鸗脱何故已见之也盖帝遣矦益赴澶州必在十六日鸗脱行在遣益之后今从薛史周太祖纪】辛巳宋延渥以滑州降郭威【隐帝实録十一月丙子诛杨史丁丑孟业至澶州王殷锢业送郭威即日首涂戊寅至河上见王殷庚辰次滑州周太祖实录云十三日夜太祖夣入朝见至诘旦以夣示峻是日陈洪穗至邺都是十四日丁丑也翌日为众所廹遵路十五日戊寅也明日行次遇鸗脱欲往澶州十六日己夘也下文又云十六日趣滑台按大梁至澶州二百七十里澶州至邺都一百四十里至滑州三百二十里不应往还如是之速汉周实録首涂与至滑州日不同盖十六日趣滑州十七日至滑州也今从周太祖实録】
