<!-- { "loadSidebar": true } -->
　　十一月以康承训等为徐州招讨使【旧纪十年正月以神武大将军王晏权为武宁节度使晏权智兴之从子也以右神策大将军康承训充徐泗行营都招讨使凡十八将分董诸道之兵七万三千一十五人正月一日进军攻徐州又曰承训大军攻宿州贼将梁伾出战屡败乃授承训义成军节度使实録九年十二月以右金吾大将军康承训为义成军节度使充徐泗行营兵马都招讨使承训不赴镇以节度副使陈鲂句当留后以王晏权为徐泗濠宿等州观察使充徐州北面行营招讨等使羽林将军戴可师为徐州南面行营招讨等使彭门纪乱新纪承训等除招讨使皆在十一月唐年补録十一月庚申以太原节度使康承训为都统讨徐州按庚申乃十二月一日承训旧官亦非太原节度使补录误也今从彭门纪乱新纪】
　　敕使郭厚本【旧纪实録作郗厚本今从彭门纪乱及旧传】
　　十二月贼陷都梁城执李湘郭厚本【旧纪十月贼攻泗州势急令狐绹虑失泗口乃令大将李湘赴援举军皆没湘与都监郗厚本俱为贼所执送徐州令狐绹传曰贼闻湘来援遣人致书于绹辞情逊顺言朝廷累有诏赦宥但抗拒者三两人耳旦夕图去之即束身请命愿相公保任之绹即奏闻请赐勋节仍诫李湘但戍淮口贼已招降不得立异繇是湘军解甲安寝去警彻备日与贼军相对欢笑交言一日贼军乗间步骑径入湘垒淮卒五千人皆被生絷送徐州为贼蒸而食之湘与监军郭厚本为厐勋断手足以徇于康承训军时浙西杜审权发军千人与李湘约防兵大将翟行约勇敢知名浙军未至而湘军败贼乃分兵立淮南旗帜为交鬬之状行约军望见急趋之千人并为贼所缚送徐州绹既防师朝廷以马举代绹为淮南节度使辛谠曰湘率五千来援贼诈降败于淮口湘与郭厚本皆为贼所执彭门纪乱曰勋以泗州坚守遣刘佶共谋攻取时淮南宣润三道发兵戍都梁山旧城与泗州隔淮而已贼众乃夜潜师渡淮及明而逼城濠州贼帅刘行及亦遣王立侵掠淮南于是合众急攻官军遂弃城出战十一月三十日贼乃大败官军杀害二千人生降七八百人并虏其将李湘等咸送于徐州贼遂据有淮口断絶驿路又曰贼既破戴可师令狐绹惧乃遣使诱谕约为奏请节旌续皇王宝运录曰十一月二十九日浙西节度使杜审权差都头翟行约将兵二千来救三十日行约领兵方欲入泗州又被贼奔来行约占山寻被围合城中兵士无可出救贼又开围行约不知是计便走欲去而筑着山下伏兵须防被杀匹马不余贼遂围淮口镇有淮南都押衙李湘镇将袁公弁领马步三千人被围从十一月三十日至十二月五日李湘束甲出军被袭逐杀尽却入镇者使竖降旗镇内兵士老幼一万余人被劫驱送濠州郭厚本此时遇害今从续宝运録】
　　厐勋陷滁州和州【彭门纪乱光蔡山中草贼数百攻破滁州杀刺史髙锡望归附厐勋旧纪十一月吴迥既执李湘乃令小将张行简吴约攻滁州执刺史髙锡望手刄之屠其城而去行简又进攻和州刺史崔雍登城楼谓吴约云云遂剽城中居民杀判官张以琢浚城濠故也勋又令刘防攻濠州陷之囚刺史卢望回于迥车馆望回郁愤而死实録闰月贼陷和州濠州明年三月又云勋遣张行简攻滁州入城害刺史髙锡望新纪十二月贼陷滁和今陷濠州从彭门纪乱陷滁和置执李湘下】
　　闰月戴可师为王立所败【续宝运録曰正月十八日戴可师陷失贼遂凶狂彭门纪乱曰可师引兵三万欲先夺淮口遂救泗州十二月十三日迟明围贼于都梁山下贼已就降而可师自恃兵强不为备贼将王立者将兵数万人捷径赴救奔突而前官军溃乱遂为所败可师并监使将校已下咸没于阵于是厐勋自谓前无彊敌矣旧纪十二月可师与贼转战贼党屡败尽弃淮南之守十年正月以可师充曹州行营招讨使时贼将刘行及吴迥攻围泗州可师乗胜救之屯于石梁驿贼退去可师追击生禽行及贼保都梁城登城拜曰见与都头谋归顺可师既知其窘乃退军五里其城西面有水三面大军贼乃夜中涉水而遁明早开城门唯病妪数人而已王师入垒未整翌日诘旦重雾贼军大至可师方大醉单马奔出为虹县人郭真所杀一军尽没贼将吴迥进军复围泗州又曰厐勋奏当道先发戍岭南兵士三千人春冬衣今欲差人送赴邕管鄂岳观察使刘允章上书充厐勋聚徒十万今若遣人达岭表如戍卒与勋合势则祸难非细寻诏厐勋止絶兼令江淮诸道纪纲捕之宝録可师败系于闰月下而亦云十二月壬申亦用纪乱之日也按纪乱上有腊月又云十二月十三日其下无闰月疑谓闰月十三日也然据续宝运録闰月十一日辛谠离泗州十四日至州乞兵粮若于时可师在都梁则谠必不舍可师而诣润也若谠出在可师败后则令狐绹方自救不暇何暇救泗州若可师败在正月则新纪十二月已除马举南面招讨要之必在辛谠适扬润之后故置于此】
　　曹翔马举为徐州南北招讨使【彭门纪乱作马士举今从新纪纪乱曰王晏权数为贼所攻虽不败伤亦时退缩朝廷复除陇州收曹翔领兖海节度使充北面都统招讨等使又魏博元帅何公遣行军薛尤将兵三万人犄角破贼曹翔军于滕沛魏博军于丰萧其众都六七万人又言贼冦海州夀州皆败又言辛谠救泗州虽系正月之下葢追叙以前之事实録二月以马举为淮南节度使充南面招讨使初康承训率诸将正月一日进军攻徐州不克贼围夀州王晏权数为贼所攻退缩不敢出战乃以曹翔为兖海等州节度使充北面招讨使魏博遣薛尤将兵三千人犄角讨贼贼众攻海州戍兵击之大败康承训率众屯于栁子之西皆承此而误也新纪翔举除南北招讨在十二月而无闰今因翔与魏博同讨徐州而见之置于嵗末】
　　何全皥遣薛尤将万三千人讨厐勋【彭门纪乱曰尤将三万人并曹翔军都六七万人实録魏博奏请出兵三千人助讨徐泗旧纪魏博何敬奏当道防检兵马一万三千赴行营姓名虽误今取其人数】
　　十年四月辛谠迎粮入泗州【续寳运録曰二月七日辛谠拣防骁勇领空船十二只搬粮二十日却到楚州四月六日离楚八日至斗山下是日二更后入泗州按正月二十七日谠迎米船九只入泗州三月六日未应食尽复出又二十日却到楚州不应住四十五日然后离彼又上有二月十日授谠御史不应下云二月七日谠出搬粮疑是三月字也】
　　官军败厐勋于柳子【实録勋败于柳子在五月葢约奏到书之其他皆如此虽有月日不可用今从彭门纪乱】
　　六月翰林学士承防刘瞻同平章事【玉泉子闻见录曰徐公商判醝以瞻为从事商拜相命官曽不及瞻瞻出于羇旅以杨翼枢宻权重可倚以图事而宻谄阍者谒焉瞻有仪表加以词辩俊利翼一见悦之每翼归第瞻辄之由是日加亲熟遂许以内廷之拜既有日矣瞻即复谒徐公曰相公过聴以某辱在门馆幸遇相公登庸四海之人孰不受相公之惠某故相公从事穷饥日加且环嵗矣相公曽不以下位处之某虽不佞亦相公之恩不终也今已别有计矣请从此辞即下拜焉商初闻瞻言徒唯唯而已迨闻别有计不觉愕然方欲逊谢瞻已疾趋出矣明日内牓子出以瞻为翰林学士旧瞻传刘瑑作相以宗人遇之荐为翰林学士按瞻素有清节必不至如玉泉子所云恐出于爱憎之説闻见録又曰翼为鳯翔监军瞻即已为太原亚尹郑从谠为节度使殊不礼焉洎复入翰林而作相也常谓人曰吾在北门为郑尚书冷将息不复病热矣从谠南海之命瞻所致也按旧瞻自戸部侍郎承防出为太原尹河东节度使瞻为学士若非以罪谪恐不为少尹又旧纪咸通十二年十二月郑从谠自宣武节度使为广州在瞻驩州后故知玉泉子所记皆虚今所不取】
　　八月康承训攻徐州【旧纪实録皆云八月康承训攻柳子塞垂克而贼将王立救至王师大败承训退保宋州厐勋乘胜自率徐州劲卒并攻泗州留其都将许佶守徐州诏马举援泗州按立救柳子为承训所败兼于时立已死于泗州勋亦未尝亲攻泗州旧纪实録误也】
　　九月朱邪赤心为前锋【彭门纪乱云沙陀都头朱邪赤衷按献祖纪年録当作赤心纪乱误也】
　　厐勋败死【彭门纪乱曰初厐勋之求节也必希嵗内得之于是闾里小儿竞歌之曰得节不得节不过十二月即厐勋九年十月十七日作乱十年九月十九日就戮通其闰月计之正一嵗而灭按六月承训知勋掠亳□即追之至蕲县得之恐未至十九日疑是九日也新纪九月癸酉厐勋伏诛用彭门纪乱也】十月赐崔雍死【旧纪八月和州防御行官石侔等讼雍罪其月赐自尽实録讼在八月赐自尽在十月今从之】
　　南诏倾国入寇【张云咸通解围録曰十年十月南蛮众击董舂乌部落倾其巢窟舂乌以其众保北栅俄而蛮掩至沐源川遂逼嘉州南自清谿闗冦黎雅张锦里耆旧传曰十一年庚寅节度使卢仆射躭冬云南蛮数万冦邉突破清谿闗犯大渡河遂进陷沉黎突卭崃直过雅卭按解围録新旧纪蛮入冦皆在十年冬而独以为十一年冬误也新传曰十年乃入冦以兵缀清谿闗宻引众伐木开道径雪岥盛夏卒冻死者二千人出沐源闚嘉州按蛮以十一月至沐源川非盛夏新传误也实録又曰骠信以十月三日梨善阐每人只将米炒一斗随身乃诏髙骈乗其国内无兵备进攻善阐以解冲突按骈时为郓州节度使不在安南恐实録误也】
　　十一年正月前泸州刺史杨庆复【新传云泸州刺史杨庆锦里耆旧传云嘉州误也今从解围録】
　　康承训贬蜀王傅【新传曰宰相路岩韦保衡劾承训讨贼逗挠贪虏获不时上功贬蜀王傅分司东都按此时保衡未为相葢以尚主之故上用其言故得挤承训也】
　　八月路岩谮刘瞻贬驩州【实録新传皆云岩志欲杀之赖幽州节度使张公素表论瞻寃乃止按是时张允伸镇幽州云公素恐误也】
　　十三年五月韦殷裕坐告郭敬述杖死【续宝运録曰内作使郭敬述与宰臣韦保衡张能顺频于内宅饮酒潜通郭妃荒秽颇甚每封进文书于金合内诈称果子内连郭妃郭敬述外结张能顺国子司业韦殷裕拟倾皇祚别立太子事泄遽加贬降五月十四日内牓子贬工部尚书严祁郴州刺史给事中李贶勤州刺史给事中张铎滕州刺史左金吾大将军李敬仲儋州司户国子司业韦裕敕京兆府决痛杖一顿处死家资妻女没官又贬叙州刺史韦君卿爱州崇平县尉右仆射右羽林统军张直方康州司马续又贬驸马于悰并扶防与韦保衡等同谋不轨事其月十七日又贬尚书左丞李当道州刺史吏部侍郎王讽建州刺史左常侍李都贺州刺史翰林承防张裼封州司马中书舍人封彦卿潮州司戸谏议大夫杨垫新州司戸驸马韦保衡雷州刺史又贬儋州澄迈县尉又贬驩州长流百姓又赐自尽家赀没官仍三族不许朝廷録用其语杂乱无稽今从实録】
　　十四年五月路岩兼中书令【锦里耆旧传十二年八月路公用邉咸郭筹策奏于卭州置定邉军节度复制把大渡河脩卭崃闗南路悉防檀丁子弟教之斫刺刀补义军将主管教练兵士新传岩至西川承蛮盗邉后岩力拊循置定邉军于卭州扼大渡治故闗取檀丁子弟教击刺捕屯籍由是西山八国来朝以劳迁兼中书令按置定邉军乃李师望耆旧传新传皆误也】
