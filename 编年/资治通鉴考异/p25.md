<!-- { "loadSidebar": true } -->
　　九月窦伏明以沙州降【实録云伏明斩贺拔威以城来降按五年五月实録州人王干杀贺拔威以降则威死久矣此误也】
　　七年三月陈当世屯博望山【旧赵郡王孝恭传作陈当时旧李靖传云屯当涂今皆从髙祖实録】
　　四月定四家为邻四邻为保【唐厯云四家为邻五家为保按通典四邻为保唐厯误也】
　　六月齐王元吉欲杀秦王世民太子建成擅募兵【旧传云建成私召四方骁勇并募长安恶少年二千余人畜为宫甲分屯左右长林号为长林兵实録云元吉见秦王有大功毎懐妬害言论丑恶譛害日甚毎谓建成曰当为大哥手刃之建成性颇仁厚初止之元吉数言不已建成后亦许之元吉因令速擅遂与建成各募壮士多匿罪人赏赐之图行不轨其记室荣九思为诗以刺之曰丹青饰成庆玉帛擅专诸而弗悟也典籖裴宣俨因免官改事秦府谓泄其事人鸩之自杀斯人已后人皆振恐知其事莫冇敢言后乃连结宫闱与建成俱通德妃尹氏以为内援旧传又云厚赂中书令封伦以为党助由是髙祖颇疎太宗而加爱元吉今但择取其可信者书之】
　　尔朱焕等告杨文干反【统纪云建成遣郎将尔朱焕校尉阙公山赍甲以赐文干令起兵焕等行至州惧罪告之刘餗小説云人妄告东宫今从实録】
　　徐帅謩劝建成举兵【统纪作师誉今从实録】
　　帝夜帅宿卫南出山外明日复还仁智宫【实録云髙祖之出山也建成忧愤卧于幕下天策兵曹杜淹请因乱袭之建成左右亦有斯请今上并拒而不纳唐统纪云太宗之从内出夜经建成幕度建成侍卫左右唯有十人并来跪捧太宗足皆云今日之事一听王旨若遣屏除今其时也太宗叱而止之既而还向府僚説其事众僚文武并进曰文干为储君作逆天下共知假手宫臣正合天意太宗曰寡人始奉恩旨何忍旋踵即有所违卿与之言必无此理府僚又请终拒而不听按是时髙祖无诛建成意左右何敢辄杀之今不取】
　　八年四月西突厥可汗请昬裴矩谓宜许之【新旧传皆云封德彛之谋今从实録】
　　七月秦王世民出屯蒲州以备突厥【旧本纪八月六日突厥寇定州命皇太子往幽州秦王往并州以备突厥唐厯亦同今据实録七月秦王出蒲州八月无太子往幽州秦王往并州事】
　　八月突厥寇灵武【实録统纪并云寇广武按北边地名无广武下云灵州都督败之葢灵武字误耳】
　　九年三月欧阳在突厥帅其徒五十人谋袭可汗【实録云五千人按奉使安得五千人葢十字误作千字耳】
　　六月秦王世民谋诛建成元吉问于李靖李世勣皆辞【统纪云秦王惧不知所为李靖李勣数言大王以功髙被疑靖等请申犬马之力刘餗小説太原将诛萧墙之恶以主社稷谋于卫公靖靖辞谋于英公徐勣勣亦辞帝由是珍此二人二説未知谁得其实然刘説近厚有益风化故从之旧建成传又云封德彛密劝太宗诛建成世民不从德彛更言于上曰秦王既有大功终不为太子之下若不立之愿早为之所又説建成作乱曰夫为四海者不顾其亲汉髙乞羮此之谓矣按许敬宗传云敬宗父善心及虞世南兄世基皆为宇文化及所杀封德时为内史舍人备见其事尝谓人曰世基被诛世南匍匐而请代善心之死敬宗舞蹈以求生人以为口实敬宗衔之及为德立传盛加其恶疑此亦近诬今不取】
　　王晊密告世民以太子语齐王欲使壮士杀秦王【旧传以为建成实有此言而晊告之按建成等前酖秦王髙祖已知之今若明使壮士拉杀而欺云暴卒髙祖岂有肯信之理此説殆同儿戏今但云晊告建成等则事之虚实皆未可知所谓疑以传疑也】
　　张公谨取投地【唐厯云布卦未毕张公谨适自外至谏曰夫事不可疑而疑者其祸立至今假使卜之不吉其可已乎遂折蓍秦王曰善今从旧唐书】
　　七月己丑以秦叔宝程知节尉迟敬德为将军【唐厯三人除官皆在癸巳今从实録】
　　丙申太子下令事连东宫及李瑗者不得相告【太宗实録六月丙申唐厯脱七月而在壬辰下按六月无丙申丙申七月十日也今从唐厯】
　　八月太宗与突厥颉利可汗盟【刘餗小説武德末年突厥至渭水桥控四十万太宗初亲庻政驿召卫公问策时诸州军未到长安居人胜兵者不过数万胡人精骑腾突挑战日数合帝怒欲击之靖请倾府库赂以求和潜军邀其归路帝从其言胡兵遂退于是据险邀之虏弃老弱而遁获马数万匹金帛一无遗焉今据实録纪传结盟而退未甞掩袭小説所载为误】
　　十月葬恩隠王建成海陵刺王元吉魏徴表请陪送至墓所【髙祖实録建成元吉传太宗践祚改加諡太宗实録及本纪皆不书月日唯唐厯在此年十月贞观政要此表在二年据此年七月魏徴为谏议大夫宣慰山东王珪亦未为黄门侍郎建成元吉恐在后但别无年月日可附今且从唐厯】
　　萧瑀陈叔达免官【旧传太宗以龄等功髙由是忤旨废于家俄拜少师复为左仆射坐与叔达忿争免按实録忿争在作少师前今从之】


　　资治通鉴考异卷九
<史部,编年类,资治通鉴考异>
　　钦定四库全书
　　资治通鉴考异卷十
　　宋　司马光　撰
　　唐纪二
　　太宗贞观元年正月定律加役流居作三年【新旧刑法志皆云居作二年今从王溥唐会要】
　　九月杜淹参预朝政【实録云杜淹署位不知所谓署位何也今从新书宰相表是时宰相无定名或云参预朝政或云参知机务之类甚众不知其入衘否也如李靖三两日一至门下中书平章政事魏徴朝章国典参议得失之类则决不入衘矣】
　　十月遣李公掩慰谕冯盎【魏文贞公故事作李公淹又有前蒲州刺史韦叔谐偕行今从实録】
　　十二月以孙伏伽为谏议大夫【韩琬御史台记伏伽武德中自万年主簿上疏极諌太宗怒命引出斩之伏伽曰臣宁与关龙逢游于地下不愿事陛下太宗曰朕试卿耳卿能若是朕何忧社稷命授之三品宰臣曰伏伽匡陛下之过深矣请授之三品彰陛下之过深矣请授之五品遂拜为諌议大夫按髙祖实録武徳元年伏伽自万年县法曹上书髙祖诏授治书侍御史御史台记误也今据魏徴故事】敇勒诸部多滥葛仆固【旧书敕勒作铁勒新书云即元魏时髙车或曰敇勒讹为铁勒今从新书旧书多滥葛作多漤葛又作多腊葛今从实録唐统纪又旧书仆固或作仆骨按胡语难明以中国字写之故讹谬不壹今从陈子昻集及仆固懐恩传】
　　薛延陁夷男附于突厥颉利可汗【旧铁勒传云贞观二年叶护可汗死其国大乱夷男始附于颉利按突厥传元年薛延陁已叛颉利击走其欲谷设安得二年始附颉利乎】薛延陁叛颉利【旧阿史那社尔传薛延陁回纥等叛在武德九年今从突厥传】
　　西突厥统叶护可汗【髙祖实録止云叶护旧传作统叶护今从之】
　　帝悦王珪之言出庐江王瑗姬【实録新旧书皆云帝虽不出此美人而甚重其言按太宗贤主既重珪言何得反弃而不用乎且是人汛侍左右乂非嬖宠著名之人太宗何爱而留之今从贞观政要】
　　帝责王珪温彦博既而悔之【魏文贞公故事太宗曰人皆以祖孝孙为知音令教声曲多不谐韵此其未至精妙为不存意乎乃敇所司令与其罪公进諌曰陛下生平不爱音声今忽为教女乐责孝孙臣恐天下怪愕太宗曰汝等并是我心腹应须中正何乃附下罔上为孝孙辞温彦博等拜谢公及王珪进曰陛下不以臣等不肖置之枢近今臣所言岂是为私不意陛下责臣至此常奉明旨勿以临时嗔怒即便曲从成我大过臣等不敢失坠所以毎触龙鳞今以为责只是陛下负臣臣终不负陛下太宗怒未已懔然作色公又曰祖孝孙学问立身何如白明达陛下平生礼遇孝孙复何如白明达今过听一言便谓孝孙可疑明达可信臣恐羣臣众庻有以窥陛下太宗怒乃解今从旧传】
　　三年六月诏文武官言得失马周代常何陈事【旧传云贞观五年据实录诏在此年五年不见有诏令百官上封事今从唐厯附此】
　　闰月顔师古请作王会图【实録新旧传皆云正会图按汲周书冇王会篇柳宗元铙鼔歌吕述黠戞斯朝贡图皆作王会今从之】
　　四年二月李靖李世勣相与谋袭颉利【旧书靖传以为谋出于靖勣传以为谋出于勣葢二人相与谋耳】
　　苏定方为前锋颉利走靖军至虏众溃【旧书靖传曰靖军逼其牙帐十五里虏始觉定方传曰靖使定方为前锋乗雾而行去贼一里许忽然雾歇望见其牙帐掩击杀数十百人颉利畏威先走今从唐厯】
　　三月苏尼失获颉利张宝相俘送京师苏尼失降【太宗实録云苏尼失举众归国因以颉利属于军吏旧传云苏尼失令子忠禽颉利以献葢宝相逼之而苏尼失使忠献之也】
　　五月以阿史那思摩为北开州都督【旧传云为化州都督按化州乃突利故地安得云统颉利旧部落也】
　　萧瑀劾奏李靖【旧传御史大夫温彦博害其功譛靖军无纲纪致令虏中奇宝散于乱兵之手据实録彦博二月已为中书令三月始禽颉利今从实録】
　　十月萧瑀气刚辞辩房龄等不能抗帝多不用其言【旧传云龄等心知其是不用其言按龄若用心如此安得为贤相且事之用舍在太宗非由龄今不取】六年正月魏徴諌封禅【实録唐书志及唐统纪皆以为太宗自不欲封禅而魏文贞公故事及王方庆文贞公传录以为太宗欲封太山徴諌而止意颇不同今两存之】
　　三月徴谏资送公主倍于长主皇后赏之【旧文德皇后传云使赍帛五百匹诣徴第赐之魏文贞公故事云遣中使赍钱二十万绢百匹诣公宅宣命今从旧魏徴传】七月西突厥设卑达官【新传作没卑达于今从旧传】
　　立泥孰为奚利邲咄陆可汗【旧传册为吞阿妻状奚利邲咄陆可汗新传册号吞阿娄防利邲咄陆可汗今从实録】
　　九月尉迟敬德敺任城王道宗【唐厯云甞因内宴于御前敺宇文士及曰汝有何功合居吾上太宗慰谕之方止今从旧传】
　　七年九月死囚三百九十人自诣朝堂【四年实録云天下断死罪止二十九人今年实録乃有二百九十九人何顿多如此事已可疑又白居易乐府云死囚四百来归狱旧本纪统纪年代记皆云三百九十人今从新书刑法志】
　　十二月帝从上皇置酒未央宫【旧髙祖纪八年阅武于城西髙祖亲自临视还置酒于未央宫髙祖实録不记年月据太宗实録八年正月颉利可汗死今从唐厯】
　　八年正月帝欲分遣大臣为诸道黜陟大使【实録旧本纪但云遣萧瑀等巡省天下按时止有十道而会要统纪皆云十六道黜陟大使据姓名止十三人皆所未详故但云诸道】
　　五月吐谷浑可汗伏允【实録十年立诺曷鉢诏称伏允为顺步萨鉢今从旧传】伏允防兰廓遣段志击之【实録六年三月吐谷浑冦兰州不云遣志击之吐谷浑冦兰廓二州无年月新本纪此夏遣志实録十月志破吐谷浑故参酌置此又新书本纪是夏吐谷浑冦凉州遣志等伐之实録十月辛丑志破吐谷浑而不书遣将日月新纪亦无破吐谷浑日月实録冦凉州在十一月今参用之】
　　十一月吐蕃賛普弃宗弄讃【太宗实録賛普作賛府髙宗实録弃宗作器宗今从旧传】
