<!-- { "loadSidebar": true } -->
　　六月裴度为司徒平章军国重事【宝歴二年度入相时犹守司空自后未尝迁官至此实录直言司徒裴度按制辞云迁秩上公式是殊宠又云宜其首赞机衡敷教典葢此时方迁司徒实録先云司徒裴度误也】
　　五年二月宋申锡引王璠为京兆尹【按旧璠传去年七月为京兆尹十二月迁左丞故申锡得罪时京兆尹乃崔琯也】
　　五月李徳裕索南诏所掠百姓得四千人【德裕西南备边録曰南诏以所虏男女五千三百六十四人归于我旧传曰又遣人入南诏求其所俘工匠得僧道工巧四千余人复归成都按实録云约四千人今从之】
　　八月牛僧孺言得维州未能损吐蕃【旧僧孺传载僧孺语曰今论董勃才还刘元鼎未至按穆宗实録长庆二年八月大理卿刘元鼎使吐蕃回文宗实録大和六年三月吐蕃遣论董勃藏入见不言元鼎再奉使杜牧僧孺墓志亦无董勃等名葢旧传误也】
　　六年三月回鹘昭礼可汗为其下所杀子胡特勒立【旧传云七年三月回鹘李义节等将駞马到且报可汗三月二十七日薨已册亲弟萨特勒废朝三日今从新传】七年正月刘从谏归镇心轻朝廷【补国史曰文宗朝刘从谏朝觐渥泽甚厚自谓河朔近无比伦颇矜臣节文武百辟尽凑其门从谏广行金帛赂诸权要求登台席人情多可相国李公固言独无一言从諌欲市其欢玉不可染欲谀其意水不可穿门馆不敢导其诚恳遇休假谒于私第投诚歴恳至于再三相公正色谓曰仆射先君以东平之功镇潞二十余年及即世之后仆射擅领戎务坐邀朝命朝廷以先君勲绩不絶赏延任居藩阃位剧南宫岂是恩泽降于等伦欲以何事効忠报国仆射若请邉陲一镇大展筹谋拓境复疆乃为勲业朝廷岂不以衮职之重命赏封功区区躁求一何容易某比谓仆射英雄忠义首冠藩臣今求佩相印拥节旄荣归旧藩亦河朔寻常倔彊之臣所措履也忠节安在深为解体从谏矍然噤口无词再拜趋出然从谏厚赂幸臣旬日间果以本官加平章事遽辞归镇宰相饥于邮亭李相公谓曰相公少年昌盛勉报国恩幸望保家勿殃后嗣从谏以笏叩额洒泪而辞及至本镇谓从事将校曰昨者入觐阙廷遍观朝徳唯李公峻直贞明凛然可惧真社稷之重臣也按固言此年未为相其説妄也今从实録】徐州卒骄髙瑀不能制【杜牧上崔相公书曰髙仆射寛厚闻名能治军事举动汗流拜于堂下此葢文士笔快耳未必然也】
　　七月加杨志诚检校右仆射【旧传曰朝廷纳裴度言务以含垢下诏谕之因再遣使加尚书右仆射按此时度为襄阳节度使旧传恐误今从实録】
　　九月王守澄奏郑注为神策判官【开成纪事曰五年金吾将军孟文亮出镇邠郊以与注姻懿之故奏为军司马路经奉天防遏使御史大夫王从亮薄其为人不为之礼注毁从亮于守澄竟为守澄诬搆扶杖投荒未几文亮殁罢职还城守澄潜置为军昼时泽潞刘从谏本欲诛注忌其权势因辟为节度副使才至潞州涉旬之间防上乖愈太和七年十一月驿徴之赴阙偶遭其时圣体获愈上悦之自此恩宠渐隆凡台省府县军戎莫不从风七年九月十三日侍御史李欵弹奏注内通敇使外连朝臣两地往来卜射财货昼伏夜动干窃化权人不敢言道路以目城社转固恐为祸胎罪不容诛理合显戮其郑注请付有司时王□重处台司注之所致又虑守澄党援遂寝不行注濳遁军司矣李徳裕文武两朝献替记曰八年春暮上对宰臣叹天下无名医便及郑注精于服食或欲寘于翰林伎术院或欲令为左神策军判官注自称衣冠皆不愿此职守澄遂托从谏奏为行军司马及赴职宗闵又自山南令判官杨俭至泽潞与从谏要约令却荐入今从实录】







　　资治通鉴考异卷二十
<史部,编年类,资治通鉴考异>
　　钦定四库全书
　　资治通鉴考异卷二十一
　　宋　司马光　撰
　　唐纪十三
　　太和八年六月李中敏请斩郑注【新旧中敏传皆云六年夏上此防今据开成纪事太和摧凶记皆云八年六月又中敏疏言申锡临终按申锡去年七月卒若六年则申锡尚在今从开成纪事】
　　王守澄荐季仲言【旧传李训初名仲言居洛中李逢吉为留守思入相训揣知其意即以竒计动之自言与郑注善逢吉遗训金帛珍宝数百万令持入长安以赂注又曰初注构宋申锡事帝深恶之欲令京兆尹杖杀至是以药稍効始善遇之献替记曰先是上恶郑注极甚尝谓枢宻使曰卿知有善和端公无叹京兆尹懦弱不能毙于枯木开成纪事曰训除名流象州防恩归于东洛投谒诸处困之逢吉斥之不顾防郑注宾副上党路经东都一道投之广以古今义烈披述衷欵注本凶邪趋而附之自此豁然相然诺情契稠疉及注徴赴阙训随而到京别第安置注因陈奏言训文学优盛无比上纳之太和八年三月以布衣在翰林注之援也甘露记曰训为人长大美貌口辩无前常以英雄自任防郑注介上党出洛阳训慨然太息曰当世操权力者龌龊苛细无足与言吾闻郑注为人好义而求竒士且通于内官易为因縁乃往説之注见训大惊如旧相识遂结为死交及注赴阙请训行京师为卜居供给日夕往来乗间奏于上按实録去年九月李欵弹郑注云前邠州行军司马今年九月庚申王守澄宣召郑注到于浴堂门献替记八年春暮上对宰臣叹天下无名医便及郑注精于服食或欲寘于伎术或欲令为神策判官注皆不愿此职守澄遂托从谏奏为行军司马又云去嵗春夏李仲言犹防母已潜入城称王山人两度对于含元殿今年八月十三日欲与谏官至九月三日郑注自绛州至便于宣徽对然则训自去年已因注谒守澄得见上注今年暮春后方从昭义辟然则训旧与注善去春已入长安见上非注赴昭义时始定交亦非去年十一月徴注于潞州又非训随注到京也今从实録献替记】
　　十二月史元忠为卢龙留后【实録十一月镇州奏幽州留后史元忠为瀛莫三军逐出不知所在后不言元忠复归幽州而至此有新命葢因莫州军乱镇州承传闻之误而奏之耳】九年四月郑注举李欵自代【甘露记曰时论或云欵外沽直名而隂事注按欵弹注之文皆诃其隐慝岂有于人如此而能阴与之合乎此皆当时庸人见注举欵自代遂有此疑耳今不取】路隋为镇海节度使【旧隋传曰徳裕贬袁州长史隋不置奏状始为郑注所忌出镇浙西按实録隋出镇在徳裕贬前四日今不取】
　　上与李训郑注宻谋诛宦官【旧传以为上出易义以示羣臣之时已与训有诛宦官之谋按补国史云许康佐进新注春秋列国经传六十卷上问阍弑吴子余祭事康佐托以春秋义奥臣穷究未精不敢容易解陈后上以问李仲言仲言乃精为上言之上曰朕左右刑臣多矣余祭之祸安得不虑仲言曰陛下留意于未萌臣愿遵圣谋实録今年四月癸亥许康佐进纂集左氏传三十卷五月乙巳朔以御集左氏列国经传三十卷宣付史馆然则上与训谋诛宦官必在此际矣然文宗与训语时宦官必盈左右恐亦未敢班班显言如补国史所云也】
　　七月贬李甘封州司马【旧传曰郑注入翰林侍讲舒元舆既作相注亦求入中书甘昌言于朝云云贬封州按是时元舆未作相旧传误也】
　　八月杖杀陈志【旧传李训既秉权衡即谋诛内竖陈志自元和末负弑逆之名遣人封杖决杀按此时李训未为相今从实録】
　　九月丁卯李固言为山南西道节度使【宋敏求宣宗实録曰固言性狷急无重望时训注用事虽相之中实恶与宗闵为党乃出为兴元节度按固言锻链杨虞卿狱宗闵由是罢相而固言代之岂得为宗闵党也今从闲成纪事】
　　郑注为鳯翔节度使【开成纪事注引舒元舆李训俱擢相庭注自诣宰臣李固言求鳯翔节度固言刚劲不许唯王涯贾餗赞从其事九月二十五日纪事误今从实録】
　　十一月韩约奏甘露李训奏未可遽宣布【按训与韩约共谋诈为甘露而自言恐非真瑞者葢欲使宦官尽往金吾覆视因伏兵诛之耳故二十二日令狐楚所草制书亦云凶渠仍请其覆视今从实録】
　　张仲方权知京兆尹【实録乙丑閤门使马元防已宣授仲方京兆尹至此又言者葢当时止是口宣至此乃降敕耳】
　　杀生除拜皆决于两中尉【皮光业见闻録曰崔慎由以元和元年登第至开成已入翰林因寓直之夕二更以来有中使宣召引入数重门至一处堂宇华焕帘幕俱垂见左右二广燃蜡而坐谓慎由曰上不豫来已数日矣自登极后圣政多亏今奉太后中防命学士草废立令慎由大惊曰某有中外亲族数千口列在缙绅长行兄弟甥侄仅三百人一旦闻此覆族之言宁死不敢承命况圣上髙明之徳覆于八荒岂可轻议二广黙然无以为对良久啓后戸引慎由至一小殿见文宗坐于殿上二广迳登阶而疏文宗过恶上唯俛首又曰不为此拗木枕措大不合更在此坐矣街谈以好拗为拗木枕仍戒慎由曰事泄即是此措大也于是二广自执炬送慎由出邃殿门复令中使送至本院慎由寻以疾出翰林遂金縢其事付故切于勦絶北司者由此也诛北司后方彰其事新传曰慎由记其事藏箱枕间将殁以授其子故恶中官终讨除之按旧传崔慎由大中初始入朝为右拾遗贠外郎知制诰文宗时未为翰林学士葢崔欲重宦官之罪而诬之新传承皮録之误也】
　　戊辰张仲清献郑注首【据实録甲子已注首而开成纪事二十六日方下诏削官爵云郑注初诛京师尚未知李潜用乙卯记亦云丁卯张仲清诱注而杀之与开成纪事同但开成纪事注传云二十六日奏朝觐恐误乙卯记注庚申入觐十九日也至扶风闻训败乃还似近之实録恐太在前新本纪云戊辰张仲清杀注今不书日以传疑】
　　十二月薛元赏杖杀神策军将【开成纪事以秘书少监王防为京兆尹按薛元赏已为京兆尹纪事误】
　　开成元年三月命京兆收王涯等十一人【开成纪事云京兆薛元赏于城西张村葬涯等七人今从新】
　　七月取李孝本二女入宫【实録上云取孝本女二人入内下魏謩疏云取孝本次女一人入内所以如此不同者葢孝本二女皆籍没在右军先取长女入内謩不之知又取次女謩乃知之上疏故也】
　　二年七月韦温罢太子侍读【旧传曰兼太子侍读每晨至少阳院午见太子温云云太子不能行其言温称疾上不悦改太常少卿未几拜给事中按温已为给事中乃兼太子侍读旧传误今从新传】
　　三年正月杨嗣复李珏同平章事【旧传三年杨嗣复辅政荐珏以本官同平章事按珏与嗣复并命今从实録】
　　五月诏停奏祥瑞【实録初上谓宰臣曰嵗丰人安岂非上瑞宰臣因言春秋不书祥瑞上深然之遂有此诏补国史以为因杜琮进言今兼取之】
　　十月太子永暴薨【按文宗后见縁橦者而泣曰朕为天子不能全一子遂杀刘楚材等然则太子非良死也但宫省事秘外人莫知其详故实録但云终不悛过是日暴薨】
