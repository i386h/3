<!-- { "loadSidebar": true } -->
　　显庆二年闰正月以西突厥酋长阿史那弥射步眞为流沙安抚大使【旧西突厥咄陆传云咄陆可汗泥孰父莫贺设贞观七年遣鸿胪少卿刘善因册为吞阿妻状奚利苾咄陆可汗明年泥孰卒弟同娥设立为咥利失可汗弥射传云弥射者室防密可汗五代孙也世统十姓部落在本蕃为莫贺咄叶护贞观六年诏遣鸿胪少卿刘善因就蕃立为奚利邲咄陆可汗其族兄步眞欲自立谋杀弥射弥射既与步眞有隙以贞观十三年率所部处月处密部落入朝其后步眞遂自立为咄陆叶护部落不服步眞复防家属入朝弥射后从太宗征髙丽有功封平襄县伯显庆三年转右武卫大将军新传略同今欲以咄陆弥射为二人则事多相类以为一人则事又相违疑不能明故但云西突厥酋长】
　　八月贬褚遂良为爱州刺史柳奭为象州刺史【唐厯三月甲辰贬遂良为桂州都督奭爱州刺史据实録奭坐韩瑗又贬象州新旧书唐厯皆云爱州误也今从实録】十二月苏定方破西突厥擒阿史那贺鲁【旧书贺鲁传云定方行至曵咥河西贺鲁率胡禄居阙啜等二万余骑列陈而待定方率任雅相等与之交战贼众大败斩大首领都搭达官等二百余人贺鲁及阙啜轻骑奔窜渡伊西丽河兵马溺死者甚众弥射进军至伊丽水处月处密等部各率众来降弥射又进次双河贺鲁先使步失达官鸠集散卒据栅拒战弥射步眞攻之大溃又与苏定方攻贺鲁于碎叶水大破之旧书本纪三年二月定方平贺鲁甲寅西域平以其地置蒙池昆陵二都督府据实録擒贺鲁置二都督皆在此月本纪又非奏到月日今从实録】
　　三年六月程名振薛仁贵破髙丽斩首二千五百级【旧书仁贵传云显庆二年副程名振经略辽东破髙丽于贵端城斩首三千级今从实録】
　　四年四月许圉师参知政事【旧传云二年同中书门下三品新传无年今从实録】许敬宗诬奏长孙无忌谋反【实録洛阳人李奉节上封事告太子洗马韦季方监察御史李巢交通朝贵有朋党之事诏敬宗与侍中辛茂将鞫之敬宗按之甚急季方事迫自刺不死又捜奉节得私书有题与赵师者遂奏言赵师即无忌也阴为隠语欲防忠良伺隙谋反上惊曰岂当有此或容恶人间构小生疑阻至于即反犹恐不然敬宗奏曰臣始末推勘自奉节有赵师之言又得伪书是季方所作即疑无忌欲反使其潜行构间斥除忠臣近戚此计若行自然权归无忌踨迹已露陛下犹有所疑恐非社稷之福旧无忌传云敬宗遣人上封事称监察御史李巢与无忌交通谋反诏敬宗与茂将鞫之唐厯统纪与实録略同按奉节乃告事之人推鞫者岂得反捜奉节之家且与赵师者谁之私书若是季方书安得在奉节家若在奉节家奉节当执以兴讼何待捜而后得又既云赵师是无忌乃是实与无忌书何得谓之伪书实録叙此事殊卤莾首尾差舛不可知其详实故略取大意而已旧传所云虽为简径然髙宗初无疑无忌之心故李泰告无忌反髙祖立斩之何至奉节而独令敬宗鞫之也且实録在前而详列传在后而略故亦未可据也】髙履行贬洪州都督【旧传云三年误也今从唐厯】
　　七月壬寅命李勣等覆按无忌事【唐厯是日以台州刺史来济为庭州刺史按济与韩瑗事同一体瑗方下狱济岂得移官旧书云五年徙庭州近是】
　　杀栁奭于象州【旧传云奭累贬爱州刺史髙宗就爱州杀之今从实録】
　　韩瑗已死棺验尸【旧瑗传云四年卒官明年长孙无忌死遣使杀之使至瑗已死褚遂良传三年卒官后二嵗追削官爵实録或因无忌徙黔州终言之然诸书多在此月葢因实録年代记云七月辛未遣使逼无忌自缢按长厯七月丙子朔无辛未不可据也】
　　长孙恩流檀州【唐统纪唐厯皆云长孙恩新书云族弟思统纪唐厯长孙诠流巂州县令希旨杀之在此下实録诠流雟州许敬宗惧其甥赵持满作难遂杀持满是诠流巂州在前今从之】
　　五年二月苏定方为神丘道大总管伐百济【旧书定方传新罗传皆云定方为熊津道大总管实録定方传亦同今从此年实録新唐书本纪又旧本纪唐厯皆云四年十二月癸亥以定方为神丘道大总管刘伯英为嵎夷道行军总管按定方时讨都曼未为神丘道总管旧书唐厯皆误今从实録】
　　十二月刘仁轨坐督运覆船白衣从军【旧传云监统水军征辽以后期坐免官按仁轨从军乃在百济非征辽也今从张鷟朝野佥载】
　　龙朔元年三月诏起刘仁轨检校带方州【佥载云刘仁愿以仁轨检校带方州刺史今从本传】
　　百济僧道琛等退保任存城【实録或作任孝城未知孰是今从其多者】四月以吐火罗等十六国置州七十六【唐厯云置州二十六今从统纪】九月王勃为檄周王鸡文【旧传云檄英王鸡按中宗为英王时沛王贤已为太子当云周王】
　　十月回纥酋长比粟毒【新书传云婆闰卒子比粟嗣今从旧传】
　　二年七月初刘仁愿仁轨屯熊津城【去嵗道琛福信围仁愿于百济府城今云尚在熊津城或者共是一城不则围解之后徙屯熊津城耳】
　　十月许围师免官【旧本纪十一月辛未围师下狱新本纪十一月辛未围师贬防州刺史今据实録辛未免官久之贬防州刺史旧纪贬防州刺史在三年二月新本纪误】
　　麟德元年十月以扶余隆为熊津都尉【实録作熊津都督按时刘仁轨检校熊津都督岂可复以隆为之明年实録称熊津都尉扶余隆与金法敏盟今从之】
　　十二月武后预政中外谓之二圣【唐厯羣臣朝谒万方表奏皆呼为二圣帝坐于东间后坐于西间后随其爱憎生杀在口按武后虽悍戾岂得髙宗尚在与髙宗对坐受羣臣朝谒乎恐不至此今从实録】
　　二年三月敇西州都督崔知辩救于阗【实録作西川都督按于时未有西川之名必西州也】
　　干封元年八月武惟良等献食【旧传云后讽上幸杨氏宅惟良等献食今从实録】
　　总章二年二月张文瓘为东台侍郎同三品始入衔【陈纪在干封二年文瓘始同三品时今从旧本纪】
　　十一月李勣言年将八十【旧传云勣年八十六临终语弟弼云年将八十新传改云年逾八十按新旧传实録皆云大业末翟让聚众为盗勣年十七往从之自大业十三年至此五十二年若据新传年八十六则年十七当在开皇时不得云大业末也总章元年贾言忠对髙宗云勣年登八十去此止一年若据新传勣灭髙丽时年已八十五亦不得云年登八十今从实録】
　　勣孙敬业袭爵【刘餗小説云髙宗时郡蛮为冦讨之辄不利乃除徐敬业为刺史卒郊迎敬业尽放令还单骑至府贼闻新刺史至皆缮理以侍敬业一无所问处置他事已毕方曰贼安在曰在南岸乃从二佐吏而往观之莫不骇愕贼初持兵觇望及见船中无人及兵仗更闭营藏隠敬业直入其营内告云国家知汝等为贪吏所害非有他恶可悉归田后去者为贼唯召其帅责以不早降之意各杖数十而遣之境内肃然其祖英公壮其胆略曰吾不辨此然破我家必此儿也按敬业武后时举兵旋踵败亡若有智勇何至如此今不取】
　　咸亨二年正月幸东都【旧本纪及太子传正月乙巳幸东都留太子于京师监国明年十月己未又云皇太子监国新本纪唐厯统纪皆连嵗言太子监国按离长安时已留太子监国及自东都将还岂得又令监国防实録此月无监国事唯明年十月有之今从之】
　　上元元年刘晓上疏【会要作刘峣今从统纪】
　　二年四月太子薨【新书本纪云己亥天后杀皇太子新传云后将骋志奏请数拂旨从幸合璧宫遇鸩薨唐厯云仁孝英果深为上所钟爱自升为太子敬礼大臣鸿儒之士未甞居有过之地以请嫁二公主失爱于天后不以夀终实録旧传皆不言遇酖按李泌对肃宗云髙宗有八子睿宗最防天后所生四子自为行第故睿宗第四长曰孝敬皇帝为太子监国仁明孝悌天后方图临朝乃酖杀孝敬立雍王贤为太子新书盖据此及唐厯也按之死其事难明今但云时人以为天后酖之疑以传疑】仪凤元年二月徙安东都护府于辽东故城【实録咸亨元年杨昉髙侃讨安舜始防安东都护府自平壤城移于辽东州仪凤元年二月甲戍以髙丽余众反叛移安东都护府于辽东都城葢咸亨元年言移府者终言之也仪凤元年言髙丽反者本其所以移也会要无咸亨元年移府事此年云移于辽东故城今从之】
　　三年正月以李敬代刘仁轨为洮河大总管【实録云与仁轨相知鎭守而敬之败仁轨不预新旧传皆云以代仁轨今从之】
　　九月敬与吐蕃战败还鄯州【朝野佥载曰中书令李敬为元帅吐蕃至树敦城闻刘尚书没蕃着鞾不得狼狈而走遗却麦饭首尾千里地上尺余言之太过今不取】
　　刘审礼子易从至吐蕃审礼已病卒【新本纪审礼死之按旧传审礼永隆二年卒于蕃中新纪误也今终言之】
　　娄师德充河源军司马【御史台记充河源军使今从旧传】
　　调露元年正月狄仁杰劾奏韦机【旧传云仪凤中机坐家人犯盗为宪司所劾免官狄仁杰传云时司农卿韦机兼领将作少府二司造宿羽髙山上阳等宫莫不壮丽仁杰奏其太过机竟坐免官统纪云驾幸东都上游韦机所造宿羽髙山等宫乗髙临深有登眺之美乃敇机造髙馆及成临幸即上阳宫也今据实録营宫在前】
　　又奏王本立【御史台记曰狄仁杰以司农太原运句会欠米万余斛髙宗怒曰仁杰偷我米命杀之吏部侍郎魏问曰仁杰健而疎只是句当失所臣委知不偷请以官爵保明久之髙宗意解仁杰不坐按仁杰传未甞为司农今不取】
　　五月盗杀明崇俨求贼不得【御史台记郑仁恭本荥阳人也自监察累迁刑部郎中仪凤中明崇俨以奇术承恩宠夜遇刺客敇三司亟推鞫妄承引连坐者甚众髙宗怒促有司行刑仁恭奏曰此辈必死之囚愿假其数日之命髙宗曰卿以为枉邪仁恭曰臣识虑浅短非的以为枉恐万一非实则怨气生遂缓之旬余果获贼矣朝廷称之今从实録】
　　六月波斯王子泥洹师【实録作泥洹师师旧传作泥湟师师唐厯作泥洹师今从统纪】命裴行俭册波斯王【唐纪云波斯王卑路斯入朝未还请遣使送归今从实録唐厯统纪旧传】
　　永隆元年二月宗城潘师正【旧传师正赵州賛皇人今从实録】
　　三月裴行俭至朔川【旧传作朔州今依实録及统纪】
