<!-- { "loadSidebar": true } -->
　　十年三月刘禹锡为播州刺史改连州【旧禹锡传元和十年自武陵召还宰相复欲置之郎署时禹锡作游都观咏看花君子诗语涉讥刺执政不悦复出为播州刺史禹锡集载其诗曰都观里桃千树尽是刘郎去后栽按当时叔文之党一切除逺州刺史不止禹锡一人岂缘此诗葢以此得播州恶处耳实录曰中丞裴度奏其母老必与此子为死别臣恐伤陛下孝理之风宪宗曰为子尤须谨慎恐贻亲之忧禹锡更合重于它人卿岂可以此论之度无以对良久帝改容而言曰朕所言是责人子之事然终不欲伤其所亲之心明日改授禹锡连州赵元拱唐谏诤集度曰陛下方侍太后以孝理天下至如禹锡诚合哀矜宪宗乃从之明日制授禹锡连州既而语左右裴度终爱我切赵璘因话録曰宪宗初徴柳宗元刘禹锡至京城俄而柳为柳州刺史刘为播州刺史柳以刘须侍亲播州最为恶处请以柳州换上不许宰相对曰禹锡有老亲上曰但要与郡岂系母在裴晋公进曰陛下方侍太后不合发此言上有愧色刘遂改为连州按柳宗元墓志将拜疏而未上耳非已上而不许也禹锡除播州时裴度未为相今从实録及谏诤集】六月盗杀武元衡斩张晏等李师道客潜匿亡去【旧张靖传曰初盗杀元衡京师索贼未得时王承宗邸中有镇卒张晏辈数人行止无状人多意之诏録付御史台御史陈中师按之皆附致其罪如京中所説靖疑其不直骤于上前言之宪宗不聴及田正入郓按簿书亦有杀元衡者但事暧昧互有所説卒未得其实按旧吕元膺传获李师道将訾嘉珍问察皆称害武元衡者然则元衡之死必师道所为也但以元衡叱尹少卿及承宗上表诋元衡故时人皆指承宗耳今从薛图存河南记】
　　七月李师道遣贼谋焚东都宫阙【河南记曰贼帅訾嘉珍果于东都留后院潜召募一百余人兼造置兵仗部署已定防门子健儿有小过被笞责之遂使兄弟一人告河南府当时饬两县驱丁壮悉持弓矢刀棒围兴道坊院数重贼党迫蹙递相躁四面矢下如雨俄然殄灭因纵火焚其院宇悉为煨烬今从实録】
　　九月韩欲倚贼自重不愿淮西速平【旧传曰镇汴州当两河贼之冲要朝廷虑其异志欲以兵柄授之而令李光顔乌重实当旗鼓乃授淮西诸军行营都统虽居统帅常不欲诸军立功阴为逗挠之计每闻献捷辄数日不怡其危国邀功如是按承宣武积乱之后镇定一方居彊冦之间威望甚着若有异志与诸镇连衡跋扈如反掌耳然观其始末未尝失臣节朝廷若疑其有异志而更用为都统则光顔重更受其节制非所以防之也且数日不怡有何状可寻恐毁之过其实耳今从其可信者】
　　十一年十一月柳公绰杖杀神策将【柳氏叙训曰公穆宗朝为大京兆有禁军校冒驺卒唱驻马毙之翌日延英对上云云朝退上顾左右曰尔辈大须作意如此神策我亦畏他因话録曰宪宗正色诘公专杀之状公曰京兆尹在取则之地臣初受陛下奬擢军中偏禆跃马冲过此乃轻陛下灋不独欺臣臣杖无礼之人不打神策军将按公绰宪宗穆宗朝俱尝为京兆尹此事恐非穆宗所能为叙训之误也今从因话録】
　　十二年正月淮西人轻李愬不为备【旧传曰愬沉勇长算推诚待士故能用其卑弱之势出贼不意居半嵗知人可用乃谋袭蔡表请济师诏以河中鄜坊骑兵二千人益之郑澥平蔡録曰正月二十四日甲申公至所部先是士卒经万胜萧陂铁城新兴之败人心皆惴恐不敢战公佯曰战争非吾所能既而阴召大将计其事是时公以表请径袭元济人皆笑其説乃使观察判官王拟请师阙下诏徴义成河中鄜坊马步共二千以补其阙据此则是始至便请益兵又二月即擒丁士良降吴秀琳是不待半嵗然后知人可用旧传恐误然愬密谋袭蔡岂可先之而云以表请袭元济人皆笑其説则是人人知其恐非也今不取】
　　九月愬斩淮西将孙献忠【旧传作孙忠宪今从平蔡録】
　　蔡之精兵皆在洄曲【旧元济传李祐曰元济劲军多在时曲按李光顔传云董重质弃洄曲军李愬传云分五百人断洄曲路又云洄曲子弟归求寒衣然则元济传误当为洄曲】
　　十月辛未李愬袭蔡州【旧愬传曰其月七日使判官郑澥告期于裴度十日夜以李祐率突骑三千为先锋愬自帅中军三千田进诚以后军三千殿而行元济传曰十一月愬夜出军令李祐为前锋其十日夜至蔡州城下实録曰愬以十月将袭蔡州先七日使判官郑澥告师期于裴度按先七日即是平蔡録所云八日甲子也而愬误云七日而又云十日夜帅军行亦误元济传十一月愬出军尤误裴度十月十一日李愬袭破悬瓠城擒元济亦误按十月戊午朔韩愈平淮西碑云壬申愬用所得贼将自文城因天大雪疾驰百二十里即十五日也又曰用夜半到蔡破其门取元济以献即十六日也实録云己卯执元济乃奏到日也今从平蔡録】
　　十三年正月李师道谋逆命髙沐与郭昈李公度谏之【新传又有郭航名按航乃牙将昈所使诣李愿者非幕僚同谏者也今从河南记】
　　十一月田正度河距郓州四十里筑垒【河南记云营于阳谷西北今从实録】
　　十四年四月皇甫镈之党挤裴度【旧传曰镈为宰相李逢吉令狐楚合势挤度故出镇按逢吉时在东川楚在昭义皆不为相今不取】
　　十五年正月帝暴崩时人言陈志弑逆【实録但云上崩于大明宫之中和殿旧纪曰时帝暴崩皆言内官陈志弑逆史氏讳而不书王守澄传曰宪宗疾大渐内官陈庆等弑逆宪宗英武威徳在人内官秘之不敢除讨但云药发暴崩新传曰守澄与内常侍陈志弑帝于中和殿裴廷裕东观奏记云宣宗追恨光陵商臣之酷郭太后亦以此暴崩然兹事暧昧终不能测其虚实故但云暴崩】
　　十月王承元年二十【旧传作年十八按承元太和七年卒年三十三则于今年二十矣今从实録】
　　郑覃崔郾等谏宴乐畋游【旧崔郾传曰上即位荒于禽酒坐朝常晩郾与同列郑覃等延英切谏上甚嘉之畋游稍简杜牧郾行状曰穆宗皇帝春秋富盛稍以畋游声色为事公晨朝正殿挥同列进而言曰十一圣之功徳四海之大万国之众之治之乱悬于陛下自山以东百城千里昨日得之今日失之西望戎垒距宗庙十舍百姓憔悴蓄积无有愿陛下稍亲政事天下幸甚诚至气直天子为之动容敛袖慰而谢之按是时未失山东杜牧直取穆宗时事文饰以为郾諌辞耳新传承而用之皆误也今从实録旧传】丁公着对宴乐非佳事【实録明年二月景子观神策杂伎因云上尝召公着问云云旧纪遂云其日上欢甚顾公着云云此误也今因覃等谏荒宴事言之】
　　李光顔救泾州【旧传光顔救泾州事在十四年今从实録】
　　十一月郑覃宣慰镇州王承元与柏耆谕诸将【旧承元传曰承元与柏耆召诸将于馆驿谕之斩李寂等军中始定旧郑覃传曰王承元移授郑滑镇之三军留承元不能赴镇承元乞重臣宣谕乃以覃为宣谕使初镇卒辞语不逊覃至宣诏谕以大义军人释然聴命按实録辛亥田正奏今月九日王承元领兵二千人赴滑州讨覃于时犹未能到镇州作传者推以为覃功耳今从承元传】穆宗长庆元年二月刘緫乞弃官为僧【旧温造传曰长庆元年奉使河朔称防迁殿中侍御史既而幽州刘緫请以所部九州聴朝防穆宗迁可使者或荐造乃拜起居舍人充太原镇州幽州宣谕使造初至范阳刘緫具櫜鞬郊迎乃宣圣防示以祸福緫俯伏流汗浩兵加于颈矣及造使还緫遂移家入觐按实录长庆元年正月己巳以造为太原镇州等道宣慰使二月己卯刘緫奏乞为僧计造奉使尚未还三月癸亥緫已卒八月丁亥以殿中侍御史温造为起居舍人充镇州四面诸军宣慰使造前以京兆司録宣慰两河众推其材故有是命旧传误也】
　　三月緫以印节授张玘【新传曰緫以节付张臯臯玘之兄为涿州刺史緫之妻父也按实録幽州留后张玘奏緫以剃髪为僧不知所在然则不以节付臯也】
　　四月诏黜郑防等【郑覃传曰防长庆元年登进士甲科此葢言其始者登科耳】七月幽州军乱杀张宗元【旧传作张宗厚今从实録】
　　又杀张彻【实录彻到职才数日军人不之杀与靖同馆处之后数日军人恐彻与靖为谋将移之他所彻自疑就戮因抗声大骂复遇害旧传曰续有张彻自逺使回军人以其无过不欲加害将引置馆中彻不知其心遂索靖所在大骂军人亦为乱兵所杀韩愈彻墓志曰彻累官至范阳府监察御史长庆二年今牛宰相为中丞奏君为御史其府惜不敢留遣之而宻奏臣始至孤怯须彊佐乃济发半道有诏以君还之至数日军乱怨其府从事尽杀之而囚其帅且相约张御史长者无庸杀置之帅所居月余闻有中贵人自京师至君谓其帅公无负此土人上使至可因请见自辩幸得脱免归即推门求出守者以告其魁魁与其徒皆骇曰张御史忠义必为其帅告此余人不如迁之别馆即以众出君君出门骂众曰汝何敢反前日吴元济斩东市昨日李师道斩于军中同恶者父母妻子皆屠死肉餧狗防鸱鵶汝何敢反行且骂众畏恶其言不忍闻且虞生变即击君以死君抵死口不絶骂众皆曰义士义士或收瘗之以俟据旧传彻以靖囚时被杀实録云后数日墓志云居月余三书各不同按此月丁巳靖已贬官月余则离幽州矣今从实録参以墓志】再贬张靖吉州刺史【旧传贬抚州刺史按明年乃改抚州今从实録】
　　田正遣魏兵归【旧正传云七月归卒于魏州王庭凑传云六月魏兵还镇崔俊传曰遣魏卒还镇不数日而镇州乱今从之】
　　十一月薛平斩马廷崟【河南记曰韩国公之节制青州也长庆元年诏徴数道兵马且问罪于常山平卢发二千余人驻于无棣临当回戈青州所驻兵部内队长有马士端者杀其首领遂驱所部士卒兼招召迫胁比到博昌已万余人便谋入青州有日矣韩公闻之便议除讨大将等进计曰彼贼者凶顽一卒无经逺之谋可令绐以尚书已赴阙亭三军将吏皆延颈以待留后贼必信之懈然无备可伏甲而虏之韩公大然其策于是贼心不复疑贰翌日引兵而来遂于城北三十余里三面伏兵贼众果陷于我围信旗一麾步骑云合贼众惊扰不知所为悉皆降伏遂令投戈释甲驱入青州矫令还家待以不死遂条其数目明立簿书三千二千各屯一处霜刃齐发蚁众汤消二万余人同命一日贼帅马士端溃围奔走寻于邹平渡口追获磔于城北于是具列其状以上闻旋除左仆射据实録作马廷崟旧传作马狼儿河南记作马士端今名从实録事从旧传明年二月平加仆射旧传云封魏国公河南记作韩公恐误】
　　二年正月白居易言诸道兵计十七八万【白集作七八十万计无此数恐是十七八万误耳】
　　二月元稹同平章事【实録以御史中丞牛僧孺为戸部侍郎翰林学士李徳裕为御史中丞旧李徳裕传元和初用兵伐叛始于杜黄裳诛蜀吉甫经画欲定两河方欲出师而卒继之元衡裴度而韦贯之李逢吉沮议深以用兵为非而韦李相次罢相故逢吉常怒吉甫裴度而徳裕于元和时久之不调逢吉僧孺忠闵以私怨恒排摈之时徳裕与李绅元稹俱在翰林以学识才名相类情颇欵宻逢吉之党深恶之其月罢学士出为御史中丞按徳裕元和中歴清要非为不调此际元稹入相逢吉在淮南岂能排摈徳裕葢出于徳裕党人之语耳今不取】
