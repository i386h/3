<!-- { "loadSidebar": true } -->
　　四月壬午李徳裕请加嗢没斯官赏【一品集异域归忠传序云二年四月甲申回鹘大特勒嗢没斯率其国特勒宰相等内附而此四月十八日状已言嗢没斯送欵者葢温没斯自欲诛赤心之时已送欵于田牟至二十日乃帅众至天徳耳故其授左金吾大将军制云屡献欵诚布于邉将寻执反虏不遗君亲戢其馁殍之徒曽靡秋毫之犯旋观所履大节甚明葢回鹘乱亡嗢没斯本与赤心等来归唐而邉吏疑阻故赤心等怒欲犯塞而嗢没斯先告邉吏诱赤心之众东走而嗢没斯帅其众降唐也】甲申嗢没斯降【一品集嗢没斯特勒等状五月四日上实録在五月丙申葢据奏到之日也今从归忠传序】
　　五月张仲武大破那颉啜【伐叛记曰仲武招降赤心下溃兵及可汗下部落前后三万余人分配诸道回鹘种族遂至寡弱新旧纪皆无仲武破回鹘事旧回纥传曰仲武大破那颉之众全收七千帐杀戮收擒老小共九万人那颉中箭透驼羣潜脱乌介获而杀之一品集幽州纪圣功碑曰公前后受降三万人特勒二人可汗姊一人大都督外宰相四人其它禆王骑将不可备载诸书皆不言仲武破那颉啜月日故附于此】
　　八月回鹘帅众至云州诏发陈许等兵屯太原【实録六月回鹘冦云州刘沔出太原兵御之又云刘沔救云州为回鹘所败七月又云乌介过天徳至把头烽突入大同川驱太原部落牛马鼓万转战至云州新纪正月回鹘寇横水栅略天徳振武军三月回鹘寇云朔六月刘沔及回鹘战于云州败绩按一品集奏回鹘事宜状臣等见杨观説縁回鹘赤心下兵马多散在山北恐与奚契丹室韦同邀截可汗所以未敢逺去今因赐仲武诏令谕以朝防縁回鹘曽有忠効又因残破归附国家朝廷事体须有存恤令奚契丹等与其同力讨除赤心下散卒遣可汗渐出汉界免有滞留此状虽无月日约须在杨观自回鹘还赤心死那颉啜未败前也又赐可汗书云一昨数使却回皆言可汗只待马价及令交付之次又闻所止屡迁则是可汗邀求马价而朝廷于此尽给之也又七月十九日状云望赐可汗书得嗢没斯表称在本国之时各有本分马其马价绢并合治下请充进奉以可汗本国残破久在邉陲此已量与嗢没斯优当其嗢没斯以下本分马价绢便赐可汗然则给其马价必在七月十九日前当是时回鹘必未冦云州败刘沔突入大同川掠太原牛马故朝廷曲循其所求欲其早离塞下北去尚未有攻讨之意也乂实录八月壬戌朔李徳裕奏请遣石雄斫营取公主擒可汗戊辰乂奏斫营事令且住辛未诏发陈许徐汝襄阳兵屯太原振武天徳救援按一品集徳裕论讨袭回鹘状云臣频奉圣防縁回鹘渐逼杷头烽早须讨袭臣比闻戎虏不解攻城只知马上驰突臣料必无游奕伏道又不防斫营傥令石雄以义武马军兼退浑马骑精选步卒以为羽翼衔枚夜袭必易成功状无月日实录据七日状云今月一日所商量石雄斫营事望且令驻故置之朔日耳此时犹云渐逼杷头烽则是尚未知过杷头烽南也又八月七日论回鹘事宜状云回鹘自到杷头烽北已是数旬奏报寂然更无侵轶察其情状只与在天徳振武界首不殊臣等今月一日所商量石雄斫营事望且令住更审事势据此状意则是殊未知可汗深入犯云州也又八月十日请发陈许等兵状云臣等昨日已于延英面奏请太原振武天徳各加兵备请更徴发陈许徐汝襄阳等兵至河冰合时深虑可汗突出过河兼与吐蕃连结则为患不细深要防虞其所徴诸道兵恐不可停须令及冰未合前各到所在然则回鹘突入大同川犯云州必在八月之初一日七日犹未知九日始奏到故议发兵守备驱逐实録新纪皆误今从旧纪】丁丑赐嗢没斯及其弟等姓名【旧纪六月嗢没斯等至京师制以嗢没斯充归义军使赐姓名李思忠以回鹘宰相受邪勿为归义军副使赐姓名李顺旧回鹘传曰二年冬三年春回鹘七部共三万众相次降于幽州诏配诸道有嗢没斯受邪勿等诸部降振武皆赐姓李氏及名思忠思贞思义今从实録】
　　遣石戒直还国赐可汗书【旧纪此诏在刘沔张仲武为招讨使下按一品集八月十八日状两日来臣等窃闻外议云石诫直久在京城事无巨细靡不谙悉昨縁收入鸿胪惧朝廷处置因求奉使意在脱身又云石诫直先有两男逃走必是已入回鹘料其此去岂肯尽心伏望速诏刘沔所在勒回然则遣石诫直赐可汗书必在此状之前未知后来果曽勒回否也】
　　十二月吐蕃来告达磨赞普之防【实録丁卯吐蕃赞普卒遣使告防废朝三日赞普立仅三十余年有心疾不知国事委政大臣焉命将作少监李璟为吊祭使据补国史彞泰卒后又有达磨赞普此年卒者达磨也文宗实録不书泰赞普卒旧传及续防要亦皆无达磨新书据补国史疑文宗实録阙略故它书皆因而误泰以元和十一年立至此二十七年然开成三年已卒达磨立至此五年而实録云仅三十年亦是误以达磨为泰也】
　　洛门川讨击使论恐热【补国史曰恐热姓末名农力吐蕃国灋不呼本姓但王族则曰论官族则曰尚其中字即蕃号也热者例皆言之如中华呼郎】




　　资治通鉴考异卷二十一
　　钦定四库全书
　　资治通鉴考异卷二十二
　　宋　司马光　撰
　　唐纪十四
　　防昌三年正月刘沔遣麟州刺史石雄袭可汗【旧回鹘传云丰州刺史石雄后唐献祖纪年録云石州刺史石雄按是时田牟为丰州刺史今从实録】
　　石雄大破回鹘迎太和公主以归【旧石雄传曰三年回鹘大略云朔刘沔以太原之师屯于云州沔谓雄曰国家以公主之故不欲急功我辈捍邉但能除患专之可也雄受教自选劲骑得沙陀部落兼契苾拓拔杂虏夜发马邑径趋乌介之牙时虏帐逼振武雄既入城登堞视其众寡见氊车数十云云遂迎公主还太原回鹘传乌介去幽州八十里下营是夜河东刘沔帅兵奄至乌介惊走东北依和解室韦下营不及将太和公主同走石雄兵遇公主帐因迎归国后唐献祖纪年録曰沔表帝为前锋回鹘可汗树牙于杀胡山帝与石雄衔枚夜进围其牙帐乌介可汗轻骑而遁帝于牙帐谒见太和公主奉而归国按一品集防昌二年十月十七日状访闻刘沔颇练邉事唯临机决策不免迟疑深恐过为慎重渐失事机望赐刘沔诏比縁回鹘未为侵扰且务绥懐今既杀戮邉人驱劫牛马频已有诏速令驱除自度便宜临机应变不得过懐疑虑皆待朝廷指挥既假以使名令为诸军节制邉境之事皆以责成向后或要移营进军一切自取机便不必皆候进止实録戊寅诏刘沔云云如前据徳裕此状则沔岂敢不俟诏防擅遣石雄袭击可汗牙帐况已有不须闻奏之诏也旧徳裕徳裕曰杷头烽北便是砂碛彼中野战须用骑兵若以步卒敌之理难必胜今乌介所恃者公主如令勇将出骑夺得公主虏自败矣上然之即令徳裕草制处分伐叛记曰上问讨袭之计徳裕奏若以步兵与回鹘野战必无胜理回鹘常质公主同行臣思得一计料回鹘必未知有斫营石雄骁勇无敌若令拣蕃浑及汉兵鋭卒衔枚夜进必取得公主兼可汗可擒上从之遂令石雄领蕃浑及汉兵夜进回鹘果无游奕伏道直至帐幕方觉遂取得公主唯可汗轻骑而遁按徳裕寻自请注斫营事而石雄于城上见公主牙帐迎得之非因徳裕之策今不取】
　　乌介可汗走保黑车子族【旧回鹘传云乌介惊走梁北约四百里外依和解室韦下营嫁妹与室韦依附之今从伐叛记实録新传旧张仲武传又云乌介既败乃依康居求活尽徙余种寄托黒车子葢以李徳裕纪圣功碑云乌介并丁令以图安依康居而求活尽徙余种屈意黒车彼所谓康居用郅支故事耳致此误也】
　　二月李徳裕等言求安西北庭非计【徳裕曰三年二月赵蕃奏黠戞斯攻安西北庭都防府宜出师影援徳裕奏辞与此同献替记曰三年二月十一日延英徳裕奏九日奉宣令臣等向赵蕃説于黠戞斯处邀求安西北庭深恐不可其下辞亦与此同按实录辛未注吾合索始至命赵蕃饮劳之丙子中书门下奏九日奉宣其辞亦与献替记同不知宋据何书得此辛未及丙子日也今且没其日系于注吾合索入对之下以传疑】
　　四月刘从谏从子匡周【实録作庄周今从一品集】
　　李徳裕请讨泽潞【按旧纪及实録所载徳裕之语皆出于伐叛记伐叛记系于四月刘从谏始亡之时至此君相诛讨之意已决百官集议及宰臣再议皆备礼耳徳裕之言当在事初实録置此误也】解朝政至上党【实録云时从谏死二十日矣按姜崟等云自四月六日后不见本使而辛巳为从谏辍朝自六日至辛巳才卜八日耳实録自相违今不取】
　　五月以李宗闵为湖州刺史【献替记曰四月十九日上言东都李宗闵我闻比与从谏交通今泽潞事如何可别与一官不要令在东都徳裕曰臣等续商量上又云不可与方镇只与一逺郡徳裕又奏云须与一郡此葢徳裕自以宿憾因刘稹事害宗闵畏人讥议故于献替记载此语以隐其迹耳今从实録】
　　宰相欲且遣使谕刘稹上即命讨之【献替记曰五月十一日徳裕疾病先请假在宅李相绅其日亦请假李相让夷独对之便决攻讨之意李相归中书后录圣意四纸令徳裕草制至薄晩封进明日遂降麻处分旧本纪九月下制讨稹今从实録】
　　崔同平章事【实録李让夷引为相今从补国史】
　　九月以石雄代李彦佐【实录召彦佐入奉朝请俟罢兵日赴镇按彦佐前已罢武寕今又罢晋绛复赴何镇实録误也】
　　十月庚申上称石雄良将【献替伐叛记皆云十月五日上言石雄破贼而实録己巳奏到庚午对宰臣言乃是十五日恐误】
　　十二月王宰进攻泽州【一品集十月二十三日状縁王宰兵已深入须取泽州按此月三日宰始得天井闗于十月之末岂能深入取泽州葢十二月十三日状二字误在月下耳】
　　刘稹请降于李石李徳裕上言【一品集正月四日状曰臣等得李石状报刘稹潜有欵诚云云又曰今馈运之费计至春末并足如二月已来尚未殄灭然议纳降亦未为晩又草诏赐石曰必不得因此迁延令其得计仍不得先受章表便与奏闻实录上贬崔碣仍诏敢言罢兵者送贼境戮之徳裕状正月四日上然石发奏必在杨弁未乱前故置于此】
　　四年正月徳裕上言刘稹与诸将举族面缚方可受纳【一品集奏状云如刘稹自来却令送入辄不得受按稹若自来岂有却送入之理恐是稹下脱不字】诏王元逵以步骑自土门入应接王逢军【实録诏侧近行营量抽兵翦扑又诏王元逵以兵五千扼土门张仲武把雁门以为声援今从伐叛记】
　　三月王逢败康良佺【实録王宰奏贼将康良佺败弃石防闗移军入三十里守鼔腰岭按石防闗在潞州北与河东接宰时在泽州南何以得败良佺葢逢字误为宰耳】
