<!-- { "loadSidebar": true } -->
　　七年九月魏执京兆王愉髙肇密使人杀之【魏书及北史愉传皆云愉毎止防亭传必携李氏尽其私情虽鏁絷之中饮赏自若略无愧惧之色至野王愉语人曰虽主上慈深不忍杀我吾亦何面见至尊于是欷流泣絶气而死或云髙肇令人杀之按愉既败被执犹略无愧惧安能慙见魏主遽感激絶气而死盖肇潜使人杀愉因以此言绐魏主耳】
　　魏中山王英将步骑三万救郢州【田益宗传诏曰英统马步七万邢峦统精骑三万葢虚声耳今从魏帝纪】
　　十月魏白早生杀司马恱【梁帝纪作白皁生马仙琕传作琅邪王司马庆曽今皆从魏书】
　　齐茍儿【魏书作茍仁今从梁书南北史】
　　以早生为司州刺史【梁帝纪十月丙子魏阳关主许敬珍以城内附诏大举北伐以始兴王憺帅众入清王茂帅众向宿豫丁丑白早生与豫州刺史胡逊以城内属以早生为司州胡逊为豫州刺史明年正月壬辰魏鎭东参军成景儁斩宿豫城主严重宝以城内属二月丁卯魏楚王城主李国兴以城内附姓名年月事迹既与魏书参差又徧检诸列传皆无其事今并从魏书】
　　八年正月马广屯长薄胡文超屯松岘【梁马仙琕传云遣马广会超守三关今从魏中山王英传】
　　遣徐元季援武阳【英传作徐超秀今从魏帝纪】
　　魏主于齐茍儿等四将之中分遣二人以易董绍【绍传云归茍儿等十人今从司马恱传】
　　十年正月王珍国罢梁秦二州还【梁书珍国未甞为梁秦刺史从南史】三月王万夀杀刘晣【梁帝纪云三月辛丑按长厯是月丁酉朔而卢昶传云三月二十四日夜万夀等攻掩朐城葢辛酉也今不日以阙疑又梁马仙琕传及魏帝纪卢昶传皆云刘晣而梁帝纪云邓晣葢字误也】
　　十二月马仙琕大破魏兵【魏帝纪卢昶败在十一月今从梁帝纪梁纪云斩馘十余万按卢昶表云此兵九千贼众四万求益兵六千魏主以四千给之安得十余万众盖梁史为夸大耳】十二年二月郁洲民徐道角等杀张稷降魏【魏帝纪作郁州人徐明今从梁康绚传又绚传稷死在朐山叛之明年今从魏帝纪】
　　十五年二月康绚击却魏兵【绚传十二月魏遣李昙定督众军来战按魏帝纪此年正月乃遣李平节度诸军绚传误也昙定即平字也】
　　昌义之王神念救硖石【李崇传衍遣赵祖恱袭据西硖石又遣义之神念率水军泝淮上而规取夀春按义之传绚破魏军义之乃救硖石今从之】
　　十六年四月诏宗庙去牲【梁帝纪此诏在四月甲子南史云在二月云祈告天地宗庙以去杀之理欲被之诏识郊庙牲牷皆代以面其山川诸祀则不按长厯是月辛卯朔无甲子隋志但云四月亦不云郊祀去牲今从之】
　　十八年二月魏髙湖子谧【李百药北齐书作諡北史作谧今从之】
　　髙欢曰防卫焚大臣之第【北齐书云领军张彛按彛未尝为领军故但云大臣】

　　资治通鉴考异卷六
　　钦定四库全书
　　资治通鉴考异卷七
　　宋　司马光　撰
　　梁纪下
　　普通二年五月魏桓叔兴降【梁帝纪七月叔兴率众降盖记奏到之日今从魏帝纪】
　　七月魏张普惠救义州不及【普惠传云弃城走今从裴邃传】
　　三年十一月魏初行正光厯大赦【后魏律厯志云厯成会孝明帝加元服改元正光因命曰正光厯按帝纪正光元年七月辛卯加元服三年十一月丙午行正光厯今从之】西丰矦正德明年自魏逃归【梁书正德传普通六年为轻车将军顷之犇魏七年自魏逃归魏书萧衍传正光二年弟子正德来犇南史正德传普通三年为轻车将军顷之犇魏又自魏逃归六年随豫章王比侵輙弃军走北史萧宝寅传正光四年表论考课后乃云表论正德后乃云莫折大提反按大提反在正光五年唯南北史年月先后相近今从之】
　　四年魏破六韩拔陵反【魏帝纪正光五年破落汗拔陵反诏临淮王彧讨之五月彧败削官按令狐徳棻周书贺拔胜传卫可孤围懐朔经年胜乃告急于彧然则拔陵反当在四年葢帝纪因诏彧讨拔陵而言之非拔陵于时始反也周书作破六韩今从之】
　　卫可孤围武川【北史可作瓌今从周书】
　　五年四月魏贺拔胜见临淮王彧于云中【胜传云至朔州见彧按后魏地理志云中旧名朔州及改懐朔鎭为朔州不容更以云中为朔州今但云云中】
　　五月魏广阳王深【魏帝纪作渊今从列传及北史】
　　六年正月魏元灋僧杀髙谅称帝【灋僧传作髙谟今从魏帝纪又魏纪云自称宋王灋僧传及北史皆云称尊号梁书灋僧传云称帝按灋僧立诸子为王必称帝也今从梁书】灋僧遣子景仲来降【灋僧传云魏室大乱灋僧据鎭议欲匡复既而魏乱稍定将讨灋僧灋僧惧归按时魏乱未定今从北史】
　　元略为魏所败【魏帝纪叙元略等事便在庚申灋僧叛下不应如此之速今移于月末】三月元灋僧驱彭城吏民万余人南渡【南史云武官戍彭城者三千余人灋僧皆印额为奴逼将南渡魏书梁书皆无此事】
　　五月魏李崇卒【魏帝纪在五月戊子按长厯是月乙巳朔无戊子今不书日】
　　魏安丰王延明等将兵二万逼彭城【南史陈庆之传云众十万今从梁书】六月豫章王综与梁话淮阴苖文宠投魏军【南史综传综夜潜与梁话苖宠三骑开北门涉汴河遂犇萧城自称队主见延明而拜延明坐之问其名氏不荅曰殿下问人有见识者延明召史视之曰豫章王也延明喜下地执其手荅其拜送于洛阳按魏书及北史鹿悆传皆豫有盟约魏岂得不知人魏书萧賛传作济阴苖文宠北史作济阴苖文宠今从南史】
　　综更名賛【梁书南史皆云改名纉今从魏书北史】
　　延明令江革作大小寺碑【南史作文八寺碑今从梁书】
　　十二月魏恒农太守王罴【周书罴传罴未尝为恒农太守今从魏书】
　　七年六月魏长孙稚为讨绛蜀都督【费穆传穆为都督平绛蜀不应有两都督今从帝纪】
　　八月元洪业杀鲜于脩礼请降于魏葛荣杀洪业自立【北史广阳王深传云深以兵士频经退散人无鬭情连营转栅日行十里行达交津隔水而阵贼脩礼常与葛荣谋后稍信朔州人毛普贤荣常衘之普贤昔为深统军及在交津深使人谕之普贤乃有降意又使録事参军元晏説贼程杀鬼果相猜贰荣遂杀普贤脩礼而自立与魏帝纪全殊又其语杂乱难晓今从帝纪】十一月曹义宗逼新野魏遣魏承祖辛纂救之【梁书此年冬新野降魏书肃宗崩后新野犹在恐梁书误葢梁自前年攻新野此年魏使魏承祖救之也又周于谨传云孝昌二年与辛纂讨义宗今以为据】
　　大通元年正月莫折天生寇雍州【羊侃传作莫遮今从魏书】
　　湛僧智围魏豫州【魏帝纪及曹世表传作湛僧今从梁夏矦夔传】
　　十月魏元庆和降陈庆之破魏兵王纬降【魏帝纪九月辛卯东豫州刺史元庆和以城叛梁帝纪十月庚戌魏东豫州刺史元庆和以涡阳内属夏矦传湛僧智围元庆和于广陵庆和请降诏以僧智为东豫州鎭广陵韦放传普通八年曹仲宗攻涡阳放会之灭主王伟降陈庆之传大通元年曹仲宗伐涡阳城主王纬降诏以涡阳置西徐州然则广陵涡阳两处两事梁纪庆和涡阳之间或更有脱字耳魏纪九月据闻庆和始叛之时梁纪十月据庆和降到日按陈庆之传云自春至冬今从梁纪十月为定此别一广陵非南兖州之广陵也王伟当作王纬葢草书之误也】
　　二年四月魏长乐王子攸自髙渚渡河【杨衒之洛阳伽蓝记髙渚作霤波今从魏书】
　　己亥魏百官迎敬宗于河桥【伽蓝记云十二日尔朱荣军于芒山之北河阴之野十三日召百官迎驾至者尽诛之长厯是月戊子朔十二日己亥也今从魏书】
　　荣杀魏髙阳王雍以下二千余人【北史云荣惑费穆之言谓天下乗机可取乃谲朝士共为盟誓将向河阴西北三里至南北长隄悉命下马西度即遣胡骑围之妄言丞相髙阳王反杀王公以下二千余人荣传一千三百余人今从魏纪】
　　赵元则应募为禅文【北史曰时陇西李神儁顿丘李谐太原温子升竝当世辞人皆在围中耻从是命俯伏不应按神儁等不应何得不死魏书本传皆无其事】
　　髙欢劝荣称帝【魏尔朱荣传曰于是献武王与外兵参军司马子如等切諌陈不可之理荣曰愆误若是唯当以死谢朝廷今日安危之机计将何出献武王等曰未若还奉长乐以安天下于是还奉庄帝北齐书神武纪云荣将篡位神武諌恐不听请铸像卜之铸不成乃止盖魏收与北齐史官欲为神武掩此恶故云尔今从周书贺拔岳传】
　　十月以元颢为魏王遣陈庆之将兵送之【梁魏帝纪皆云以颢为魏主唯颢传作魏王按魏封刘昶为宋王萧宝寅为齐王萧詧为梁王皆伺得国然后使称帝耳若颢在南已称魏帝当行即位之礼又梁朝应以客礼待之又颢不应再即帝位于涣水盖由王字与主字止欠一防故多致谬误今从颢传】
　　中大通元年二月魏济阴王晖业【梁书作徽业今从魏书】
　　四月元颢即帝位改元【魏帝纪去年十月萧衍以颢为魏主号年孝基入据铚城颢传永安二年四月于梁国城南登坛燔燎年号孝基今从之】
　　陈庆之拔考城【魏书帝纪克考城在辛丑后今从梁帝纪】
　　五月魏临淮王彧迎颢【彧传无迎颢事而梁陈庆之北齐宋游道传有之盖魏史为彧讳也】
　　二年三月魏万俟仵【北史作万俟行丑今从周书】
　　六月以魏汝南王恱为魏王【梁帝纪中大通元年正月甲子魏汝南王恱求还本国许之二年六月丁巳遣恱还北为魏主按魏书恱传恱未甞归魏复入梁今删去元年事】
　　万俟道洛归略阳贼帅王庆云【魏帝纪作白马龙涸胡王庆云今从尔朱天光传】
　　八月遣兵送魏王恱至境上【恱传云立为魏主号年更兴衍遣其将军王僧辩送置境上以兾侵逼按僧辩传未甞送恱盖王弁耳】
　　魏邢邵峦之族弟【北史邢峦卷首排目云族孙臧邵而卷中乃云峦叔祖祐祐从子蚪蚪子臧邵魏书亦云峦从祖祐然则臧邵乃峦族弟非族孙也】
　　尔朱荣妻乡郡长公主【北史世隆传作北乡郡公主今从魏帝纪】
　　九月荣至洛阳【魏帝纪曰辛卯荣天穆自晋阳来朝按北史九月初荣至京十五日天穆至是月甲戌朔辛卯乃七八日非也】
　　尓朱世隆走贺拔胜不从【周书及北史云胜复随世隆至河桥胜以为臣无讐君之义遂勒所部还都庄帝大恱今从魏书】
　　十月尔朱拂律归【魏书无拂律归名伽蓝记有之按尓朱度律时在世隆所或者拂律归即度律也】
　　魏源子恭鎭太行丹谷【伽蓝记云源子恭杨寛领步骑三万鎭河内今从魏书】尓朱世隆至长子【魏帝纪云世隆停建兴之髙都今从世隆传】
　　十二月尓朱兆从河桥西渉渡【伽蓝记云从雷波涉渡今从魏书兆传】魏城阳王徽抵寇祖仁家【魏书作寇弥按寇讃诸孙所字皆连祖字或者名弥字祖仁今从伽蓝记】
　　尓朱兆召髙欢并力【北齐慕容绍宗传兆召髙祖绍宗諌曰今天下扰攘人懐觊觎正是智士用策之秋髙晋州才雄气猛英略盖世譬如蛟龙安可以借云雨兆怒曰我与晋州推诚相待何得辄相间阻囚绍宗数日乃释之北史绍宗语在神武请帅降戸就食山东下按兆始召欢以自救非猜嫌之时今从北史】
