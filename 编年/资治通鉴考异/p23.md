<!-- { "loadSidebar": true } -->
　　王君廓降【太宗实録曰王君愕邯郸人君廓寇略邯郸君愕往投之因为君廓陈井陉之险劝先往据之君廓从其言屯井陉山嵗余会义师入定关中乃与君廓率所部万余人归顺拜大将军与君廓事皆出太宗实録而不同如此今据髙祖实録称李密将王君廓降从君廓传】
　　五月戊午隋恭帝禅位【创业注此诏在四月今从实録】
　　七月隋元文都等谋诛王世充【河洛记初元文都欲自为御史卢楚已为宣诏王世充固执以为不可乃止文都大恨卢楚私谓文都曰王世充走外军一将非留守达官比者领军屡为犇徙吾方防外奸且从舍过翻更宰制人事跋扈纵横此而不除恐为国患文都曰未可即杀且欲当朝上奏御前之鏁系于狱楚曰善文都懐奏入殿临欲施行赵季卿私告之世充遂犇合嘉以作乱是时宫中亦遣使传报世充为皇姨故也初世充妻萧氏早亡后有胡氏者复在江都皇泰主乃以皇姨嫁之至是争权遂起兵马文都等令赵方海扵前后追世充世充乃托疾不受召按世充正为与文都争李密事相诛耳恐事不因此今不取】
　　九月王世充与李密战牵貌类密者过陈前【革命记曰世充先于众中覔得一人眉日状似李密者阴畜之而不令出师至偃师城下与李密未大相接遽令数十骑驰将所畜人头来云杀得李密充佯不信遣众共防咸言是密头也遂于城下勒兵掷头与城中人城中人亦言是密头也遂以城降今从壶关录】
　　乙卯薛仁果遣髙墌伪以城降【实录云乙卯宇文歆攻髙墌城下之今从刘感传】
　　仵士政刼常达降薛仁果【新旧唐书皆云薛举遣仵士政伪降达士政刼达以见举据实録薛举前已死此月达再击仁果及士政刼达皆冇日月今从实録】
　　李育德以武陟来降【旧唐书髙季辅传云与李厚德来降按以武陟来降乃育德非厚德也】
　　刘兰成破臧君相【旧书作刘兰云颇涉经史善言成败然性多凶狡见隋末将乱交通不逞于时北海完富兰利其子女玉帛与羣盗相应破其乡城邑武德中淮安王神通为山东道安抚大使兰率宗党归之革命记序其事颇详今从之】
　　十一月李轨称帝改元安乐【按轨传云轨称凉王即改元安乐今据实録】遣李密诣山东【髙祖实録未几闻其下兵皆不附王充令密收集余众以图洛阳密言于髙祖曰臣入朝日浅不愿违离又在朝公卿未甚委信愿得陛下腹心左右与臣同去髙祖曰朕推赤心于人终无疑阻但冇益国利人即当专决今从蒲山公传】
　　王须防中流矢死【革命记云须收众散奔突厥厥以为南面可汗今从唐书】
　　十二月尧君素守河东帝遣厐玉等诣城下为陈利害【髙祖实録云令宇文士及为陈利害按宇文化及为窦建德所擒士及乃自归于唐实録误也今从隋书】君素射其妻应而倒【实録云妻号恸而去今从隋书】
　　以罗艺为幽州总管【创业注艺以武德元年二月降旧云三年新书云二年皆误也今从实録】
　　李密叛盛彦师斩之【河洛记密因执驿使者斩之晓入桃林诈县官翻据县城中惊悸莫敢当者驱掠畜产趋南山时右翊卫将军上柱国太平公史万寳在熊州既闻密叛遣将刘善武领兵追蹑善武兄善绩往在洛口为密所屠善武因此愤志在取密十日十夜倍道兼行百方罗捕无暂休息追至陆浑县南七十里与密相及连战转鬬一步一前驱密于邢公山与王伯当死之今从实録及旧书】
　　髙开道自称燕王改元始兴【实録唐书皆无开道年号栁粲注正闰位厯云年号天成李昉厯代年号亦如之宋庠纪年通谱武德元年开道年号始兴云出厯代纪要録此号未知孰是今从纪要】
　　二年正月隋张鎭周【髙祖实録作鎭州今从隋书陈棱传】
　　闰月窦建德斩宇文化及【隋书云载之河间斩之唐书云至大陆斩之河洛记云建德将化及并萧后南阳公主随军于时襄国郡尚为隋守建德因其回兵欲攻之营于城下遣大理官引化及出营东南二里许宣令数其罪并二子一号魏王一号蜀王同时受戮按蜀王乃士及所封今不取】建德以崔君肃为侍中【革命记作君秀今从旧建德传】
　　许绍来降【旧书传云世充篡位乃来降按世充篡在四月实録绍降在此今从之】
　　王世充与唐兵战于九曲程知节来降【河洛记二月王充将兵围新安将军程咬金帅其徒以归义按新安乃杀州也而梁载言十道志九曲在夀安夀安乃熊州也或者世充亦寇熊州乎】
　　突厥始毕可汗卒【髙祖实録六月己酉始毕可汗卒疑遣使告防月日也今从旧书本纪列传】
　　六月姜宝谊李仲文为刘武周所虏【旧裴寂传云宝谊仲文相次陷没按实録二人败处皆在雀防谷贼将黄子英阳不胜以诱之遇伏而没事迹竝同必一时共战偕被擒耳】八月丁未窦建德陷洺州【实録作甲子葢奏到之日今从革命记】
　　九月己巳建德陷相州【实録作庚辰葢亦奏到之日今从革命记】
　　裴寂言刘文静【髙祖实録唐书唐厯等皆以文静之死由于裴寂今据实録裴寂此年六月为晋州道行军总管讨刘武周此月丁丑与宋金刚败于介州去文静死才七日此时不当在京师实録曰髙祖低回者久之葢寂未行时先冇此言髙祖未忍杀至是乃决意耳】
　　庚寅窦建德陷赵州【窦録今年三月建徳陷赵州此又云陷赵州葢重或三月是贝州唐统纪唯有九月陷赵州今从之】
　　乙未梁师都复寇延州【太宗实録云经数月师都又来寇按丙寅九月朔寇延州乙未九月晦也今从髙祖实録】
　　十月窦建德克黎阳【实録黎阳陷在十一月丙子葢亦奏到之日今从革命记】建德使李世勣守黎阳【革命记云使与其将髙雅贤守新乡按是时新乡犹属王世充使刘黒闼守之世勣既事建德乃为建德攻下新乡虏黒闼耳今从唐晋】
　　十二月宋金刚遣尉迟敬徳等至夏县永安王孝基军大败【髙祖实録云战于下邽县按下邽乃在关中去夏县殊逺实録之误也今从旧书孝基传】窦建德遣曹旦等济河【实録在来年正月今从革命记】
　　三年正月贼帅李文相号商胡【革命记作伤胡今从河洛记】
　　商胡母霍氏自称霍总管【革命记云商胡母张氏号女将军今从河洛记】三月赵郡公孝恭击斩萧阇提【旧书萧铣传云孝恭讨之按其开通二州斩其伪东平王萧阇提按实録云冉肈则陷我通州又云孝恭复开通二州若二州本属铣不当云我与复葢肈则先据开州又陷通州以地附铣铣使阇提助之耳】
　　五月秦王世民屠夏县【髙祖实録帝曰平薛慕之初不杀奴贼致生叛乱若不尽诛必为后患诏胜兵者悉斩之疑作实録者归太宗之过于髙祖今不取】
　　七月壬午世民至新安【髙祖实録丙戌至新安盖据奏到之日今从河洛记】世民为王世充所围【太宗实録云师次谷州王充以精兵三万来拒战太宗率轻骑挑之众寡不敌被围数重太宗引弓驰射皆应而倒获其大将燕颀贼乃退旧书太宗纪云太宗命左右先归独留后殿世充骁将单雄信数百骑夹道来逼交枪竞进太宗几为所败太宗左右射之无不应而倒获其大将燕颀单雄信传云太宗围逼东都雄信出军拒战援枪而至几及太宗徐世勣呵止之曰此秦王也雄信惶惧遂退太宗由是获免按刘餗小説英公勣与海陵王元吉围洛阳元吉恃膂力毎亲行围王世充召雄信告之酌以金椀雄信尽饮驰马而出枪不及海陵者一尺勣惶遽连呼曰阿兄此是勣主雄信乃揽辔而止顾笑曰胡儿不縁你且竟旧书葢承此致误耳雄信若知是秦王则取之尤切安肯惶惧而退借如小説所云雄信既受世充之命指取元吉亦安肯以勣故而舍之况元吉之围东都勣乃从太宗在武牢今皆不取】获燕琪【髙祖实録作燕顷太宗实録作燕倾旧太宗纪作燕颀今从河洛记】
　　八月世充使杨公卿等攻回洛【革命记作公乡河洛记唐书作公卿今从之】九月辛巳世民登魏宣武陵尉迟敬德救世民擒陈智略【实録丙戌太宗与世充相遇于魏宣武陵击大破之斩数千级获陈智略旧书敬德传太宗既释之是日从猎于榆窠世充领步骑数万来战单雄信直趋太宗敬德刺雄信坠马翼太宗出围更帅骑兵交战擒陈智略据擒智略则宣武榆窠之战共是一事也实録据奏到日河洛记在二十一日今从之】
　　十月罗士信防硖石堡【河洛记作峡山堡今从实録】
　　十一月郭子和南徙【子和传云四年收戸口南徙按处罗可汗以今年卒故置此】突厥谋使突利可汗入寇【旧突厥传大业中突利年数嵗始毕遣领其东牙之兵号泥步设颉利嗣位以为突利可汗按梁师都传此际冇泥步设又有突利可汗然则突利处罗时已为小可汗非颉利嗣位后也髙祖实録云处罗欲分兵大掠中国于懐戎鴈门灵武凉州四道俱入今从旧书梁师都传】窦建德击孟海公【实録在十二月丙午葢于时唐始闻之遣刘世让攻洺州之日也今从革命记】
　　王世充遣使求救于窦建德【隋季革命记云世充亦是遣使求救于建德云夏王或率领军师来相救援王取东都河洛之地北收并汾南尽越充乃取京师蒲绛以西通蜀荆襄之境并据山河之险长为弟兄之国按世充止冇河洛之地岂有遽以赂建德借有是言建德亦何由肯信今从河洛记】四年正月杜伏威遣兵会秦王世民击王世充【旧书杜伏威传太宗之围王世充遣使招之伏威请降髙祖遣使就拜东南道行台尚书令江淮以南安抚大使上柱国封吴王赐姓李氏按伏威封吴王在太宗讨王世充前今从髙祖太宗实録】
　　世民败王世充获葛彦璋【太宗实録云初罗士信取千金堡太宗令屈突通守之王充自来攻堡通惧举烽请救太宗度通力堪自守且缓救以骄王充通举三烽以告急太宗方出援之左右未获从以两骑而进遇贼骑将葛彦璋射之应而坠擒之于陈后军亦继至通军复振表里奋击王充大败俘斩六千余人几获王充今从河洛记】
　　二月李靖説赵郡王孝恭以取萧铣十策【髙祖实録孝恭献平铣之策帝嘉纳之太宗实録李靖传靖説赵郡王孝恭陈伐萧铣之计献以十防髙祖以孝恭未更戎旅三军之任一以委靖授靖行军总管兼摄孝恭长史事孝恭传时李靖亦奉使江南以策干孝恭孝恭善之委以军事葢靖画策使孝恭上之耳】
　　三月太子建成杀降胡六千余人【实録前言四千余戸后云六千余计葢前言戸后言口也】
　　四月处罗可汗【旧书郑元璹传作吐罗可汗今从实録】
　　窦建德留屯絫月【旧书停留七十余日新书六十余日按二月戊午沈悦始以武牢降唐至五月己未建德败才六卜二日若沈悦今日降唐明建德即至亦不能自固又吴兢太宗勲史三月己卯建德率兵十二万次于酸枣去败才四十一日故但云留屯累月】
　　五月世充诸将曰虽得出必无成【旧书世充传云诸将皆不荅今从河洛记】李勣请赎单雄信世民不许【旧传云髙祖不许按太宗得洛城即诛雄信何尝禀命于髙祖葢太宗时史臣叙髙祖时事有诛杀不厌众心者皆称髙祖之命以掩太宗之失如屠夏县之类皆是也】
　　壬申齐善行以洺相魏等州降【革命记云五月七日善行等至洺州实録云壬申洺相魏等州降者葢降使到之日也月末又云裴矩等以八玺降葢玺到之日也】
