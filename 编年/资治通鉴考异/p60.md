<!-- { "loadSidebar": true } -->
　　十二月南诏陷交趾【新南诏传大中时李琢为安南经畧使苛墨自私以斗盐易一牛夷人不堪结南诏将段酋迁陷安南都防府号白衣没命军懿宗絶其朝贡乃陷播州安南都防李鄠屯武州咸通元年为蛮所攻弃州走天子斥鄠以王寛代之按宣宗时南诏未尝陷安南据新传则似大中时已陷安南咸通元年又陷武州也且李鄠安南失守然后奔武州非在武州而弃之新传误也今从实録】
　　二年二月杜悰请不罪宰相【新传云宣宗大渐枢密使王归长等矫诏迎郓王立之懿宗即位欲罪大臣悰解之按立郓王者王宗实新传云归长误也今从补国史】
　　六月王寛为安南经略使李鄠贬儋州司戸【实録又赐寛手诏云云如闻李在安南日杀害杜存诚李鄠又处置其子守澄使诱导羣蛮陷没城邑卿到镇日于李鄠处索取前后敕诏一一参详初李在镇蛮首领爱州刺史兼土军兵马使杜存诚密诱溪洞夷獠为之乡导察其不忠戮死焉及李鄠至镇蛮陷安南鄠走武州召土军收复城邑而存诚家兵甚众朝廷务姑息乃赠存诚金吾将军鄠以失备贬儋州补国史蛮陷安南李鄠投武州召土军收复颇有功绩杀首领杜存诚以捍御盘桓不戮力尽敌兼洞夷獠为乡导之罪也鄠贬儋州后以存诚溪洞彊犷家兵数多子弟继总军旅皆输忠勇军府倚赖方甚朝廷亦加姑息乃再举宪章长流鄠崖州赠存诚金吾将军以诱其竭力命前盐州刺史王宙为都防按鄠所杀存诚之子守澄已为王式所逐鄠至旬日杀之非因捍御不戮力也代鄠者乃王寛非王宙补国史误也今独取鄠克复安南一事余皆从平剡録实録】
　　七月孟穆为南诏吊祭使防南诏入冦不行【实録在此年十二月按补国史杜邠公再入辅建议遣使吊祭令其改名才命使臣已破越嶲城池攻卭崃闗镇使臣逗留数月不然则命穆充使当在冦嶲州前实録书于十二月误也按南诏已称帝陷安南岂可弥缝悰但欲姑息故阳不知其僭号反以陷安南者为土蛮耳】
　　三年二月以蔡袭代王寛【补国史王宙有缉理抚众才逺人懐惠才未周嵗南蛮复侵封部请兵设备累以危急上闻乃命桂管都防御使蔡袭代之实录以前湖南观察使蔡袭为安南经略等使王寛亦制置失宜诸部蛮相帅内冦故命袭往代焉今从之】
　　发诸道兵授袭蛮引去【实録咸通三年二月以蔡袭为安南经略招讨处置等使三月以蔡京充荆襄以南宣慰安抚使五月以京为岭南西道节度使旧纪三年十一月遣蔡袭率禁军三千赴援安南按补国史云咸通三年使左庶子蔡京制置岭南事又云命桂管都防御使蔡袭代王寛其明年使蔡京制置岭南事然则袭除安南似在咸通二年也又按樊绰蛮书云臣咸通三年三月四日奉本使尚书蔡袭手示宻委臣深入贼帅朱道古营寨三月八日入贼重围之中臣却回一一白于都防王寛领得臣书牒全无指挥擅放军回茍求朝奬致袭枉伤矢石陷失城池徴之其由莫非蔡京王寛之过绰既谓袭为本使为之入蛮则是袭已到官又云回白都防王寛则是寛犹未去任也不知绰不白袭而白寛何故也又袭将兵代寛寛为已替之人安能擅放军回令袭陷没疑蛮书擅放军回字上少蔡京二字袭除安南不知的在何年月今从实録】
　　段文楚坐变更旧制左迁【补国史文楚到后城邑牢落人戸雕残才得数月朝廷责其更改旧制降受威卫分司葢文楚既之官而朝议责邕州陷没由文楚请罢三道戍兵自募土军故云更改旧制而实録云及文楚再至城池北废人戸残耗由是颇更旧制未数月朝廷虑致烦扰复改命懐玉焉新传文楚数改条约众不悦以胡懐玉代之葢由补国史改更旧制之语相承致误也】
　　七月徐州军逐温璋【旧传曰璋咸通末为徐泗节度使徐州牙卒曰银刀军颇骄横璋至诛其凶恶者五百余人自是军中畏法按诛银刀军者王式也旧传误】
　　八月王式诛银刀军【旧传曰式至镇尽诛银刀等十军徐方平定金华子杂编曰温璋失律于徐州自河阳移式往镇之式领河阳全军赴任徐州将士闻式到近境先遣衙队三百人逺接式衩衣坐胡床受参既毕乃问其逐帅之罪命皆斩于帐前不留一人既而相次继来莫知前死者音耗至则又斩之亦无脱者如是数日银刀都数千人垂尽虎狼之众居常咸谓能吞噬于人及于斯际式衣袄子半臂曳屐危坐逐人皆拱手就戮无一敢旅拒者其后亲戚相讶不能自防焉按若顿杀数千人岂有人不知者又式自浙东除武宁非河阳也今从实録】
　　十一月南诏冦安南【补国史云四年春南蛮帅众五万攻安南按蛮书咸通三年十二月二十一日桃花人安南城西南角下营茫蛮于苏歴江岸屯聚裸形蛮亦当陈面二十七日蛮贼逼交州城则是今年冬末蛮已围交州也今从实録】
　　敕蔡袭屯海门【实録诏袭且住海门是令弃交趾退屯海门也按袭死时犹在交趾葢诏书到时袭已被围不得通也】
　　四年正月南诏陷交趾【实録二月安南经略使蔡袭奏蛮贼杨思僭罗伏州扶耶县令麻光髙部领其众五六千人于城西角下营岭南东道节度使韦宙奏蛮贼云十二月二十七日逼安南城池经畧使检校工部尚书蔡袭出兵格鬭杀伤相当正月二日贼众围城进攻甚急袭城上以车弩射之至七日城陷袭右膊中弩箭死家口并元从七十余人悉陨于贼从事樊绰携印渡江其荆南江西鄂岳襄州兵突到城东水际无船却回相率入东罗门杀蛮仅一二千人至夜贼救兵至遂屠其城按此二奏似后人采集蛮书为之其中又多差舛如杨思僭蛮书中两处有之皆作杨思缙葢草书误为僭耳彼虽蛮夷岂肯名思僭也张锦里耆旧载髙骈与云南牒亦云杨思缙善兰节度使新书亦承此误为僭又蛮书所云思缙光髙部领者桃花蛮五六千人耳非谓尽将羣蛮也补国史云蛮众五万攻安南非止五六千人也又十二月二十一日裸形蛮茫蛮桃花人已在城下岂至二十七日始逼安南也蛮书言二十七日逼城者但记见河蛮寻传蛮之日耳又言正月二日三日者　记以车弩射得苴子之日耳非其日始围城也且城　奔迸之际非樊绰身在其间岂知其详然四道兵入城所杀人数犹因僧无旱説始知之韦宙身在广州何得所奏一如樊绰之书其伪明矣新传曰是夜蛮遂屠城亦承实録而误】
　　二月甲午歴拜十六陵【拜十六陵非一日可了而旧史无还官之日唐年补録云二月庚子一日拜十六陵尤难信也】
　　七月复置安南都防府于行交州【实録以郡州为交州补国史亦同又云夏侯贞孝公请用髙骈为郡州进讨使按地理志无郡州补国史又云海门今晏州地理志晏州乃属泸州都督府岭南亦无之】
　　五年七月康承训分司【补国史岭南东道节度使韦宙兼领供军使将吏在邕州者潜令申报事无巨细莫不知之复究寻克捷事多虚妄具所闻啓于丞相承训已自懐疑惧辞疾免责授右武卫大将军分司东都僖宗实録承训传曰南蛮陷交趾以承训为岭南西道节度使逾嵗讨平之加检校右仆射与邻帅不叶以右武卫大将军罢归葢其家行状云尔今从补国史懿宗实録新传】
　　张茵不敢进取以髙骈代之【补国史茵骁将无逺略经年不敢进军丞相夏侯贞孝公独献宻疏请用骁卫将军髙骈有制以本官充郡州进讨使旋拜安南节度使其茵所领兵并付髙公指挥按今年正月诏茵进军收复安南若经年则孜已罢相今从实录附于此实録骈官为右领军上将军太髙今从补国史旧纪五年四月南蛮冦邕管以秦州经略使髙骈率禁军五千防诸道之师御之今不取】六年九月髙骈大破蛮众【旧纪实録皆云五月骈奏于邕管大败林邑蛮按林邑在海南自至徳后号环王与中国久絶刘昫但见南蛮则谓之林邑误也新南诏传亦云骈以选士五千度江败林邑兵于邕州亦承此而误也旧纪又云是嵗秋髙骈自海门进军破蛮军收复安南府葢因骈今秋发海门遂云复安南耳复安南实在明年也补国史云五年九月髙公力战破峯州蛮于南定县按张茵以五年正月勾当交州受诏收复安南补国史云经年不进军乃以骈代之则骈岂得以其年九月已破峯州蛮乎补国史又云骈破峯州蛮后近四月余日表报不至朝廷以王晏权代之六月髙公进军收复安南亦不云几年六月葢骈以六年九月破峯州蛮七年六月破安南耳实録又云九月骈奏破蛮龙州营塞并烧食粮等事诏骈令于当界守备縁近有赦文已许恩宥伺其悛改亦未要更深加讨逐按赦在明年十一月此诏必在骈已平安南后实録误也新传又云骈击南诏龙州屯蛮酋烧赀畜走龙州即安南所管龙编县也】
　　十二月郑太后崩【旧传大中末崩误也今从实録】
　　七年二月张义潮奏仆固俊克西州【实録义潮奏俊收西河及部落胡汉皆归伏并表贺收西州等城事新吐蕃传曰七年俊击取西州收诸部按大中五年义潮以十一州图籍来上西州已在其中今始云收西州者葢当时虽得其图籍其地犹为吐蕃所据耳】
　　拓跋懐光破论恐热【实録义潮又奏鄯州城使张季颙押领拓跋懐光下使送到尚恐热将并随身器甲等并以进奉新吐蕃传曰鄯州城使张季颙与尚恐热战破之收器铠以献今从补国史实録】六月以王晏权代髙骈镇安南【补国史谓骈及晏权皆云安南节度使按时安南止有都防经畧招讨使耳无节度使也旧王智兴传九子无晏权名实録亦云命晏权代骈为节度而无月日葢阙漏也】
　　十月髙骈克安南【旧纪十月骈奏蛮冦悉平实録九月骈奏杀戮都蛮统皈首迁朱道古及斩首三千余级十月丙申日下又云骈奏收复安南蛮冦遁散又云败杨缉思段酋迁朱道古杀戮三万余级新纪十月髙骈克安南按皈首迁即段酋迁字之误也补国史收贼与败缉思等共是一事实録分在两月不知其何所据也新南诏传曰七年六月骈次交州战数胜士酣鬬斩其将张铨李溠龙举众万人降拔波风二壁缉思出战败还走城士乗之超堞入斩酋迁昵些诺眉上首三万级安南平葢因骈以六月至安南终言之耳安南实不以六月平也今从新旧纪】
　　八年八月贬杨收端州司马【旧传曰韦保衡作相又发收阴事言前用严譔为江西节度纳赂百万明年贬为端州司马按是时保衡未作相旧传误今从实録】
　　九年八月髙骈请以从孙浔代镇交趾【补国史曰髙公侄孙浔将先锋军每遇阵敌身当矢石及髙公内举交代朝廷命浔节制交趾实録但云髙浔以下勒姓名于碑阴不云浔为节度使新传曰骈之战其从孙浔常为先锋冒矢石以劝士骈徙天平荐浔自代诏拜交州节度使按骈为金吾半嵗始除天平今从补国史】
　　十月庚午厐勋陷宿州【旧纪九月甲午勋陷宿州今从郑樵彭门纪乱及新纪】丁丑陷徐州【旧纪九月乙未厐勋陷徐州杀节度使崔彦曽判官焦璐等贼令别将梁伾守宿州又遣刘行及丁景琮吴迥攻围泗州今从彭门纪乱及新纪旧彦曽传曰九年九月十四日贼逼徐州十五日后每旦大雾十六日彦曽并诛逆卒家口十七日昬雾尤甚贼四面斩关而入实録自勋知徐州出兵退至符离以后皆置于十一月今从彭门纪乱】
　　刘行及入濠州囚卢望回【旧纪实録新纪濠州陷在十一月按濠本徐之属郡勋始得徐州则遣行及取之望回犹未及为备岂得至十一月今从彭门纪乱】
