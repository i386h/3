<!-- { "loadSidebar": true } -->
　　九月马璘破吐蕃于百里城【汾阳家九月吐蕃略潘原西而还八日至小石门白草川十八日下朝那川二十三日至里城营支磨原入华亭十月公遣浑瑊李懐光等与幽州义宁汴宋军防于故平凉县三日诘朝大破之今从实录】
　　十月卢子期攻磁州【旧李寳臣作攻邢州今从实录】
　　田承嗣谓李正已曰承嗣今年八十有六【按承嗣卒时年七十五此云八十六者盖欺正已耳】
　　王武俊説李寳臣玩养田承嗣【旧王武俊曰代宗嘉其功使中贵人马承倩赍诏宣劳承倩将归上舍寳臣亲遗百缣承倩诟骂掷出道中王武俊劝玩养田承嗣以为己资寳臣曰今与承嗣有衅矣何推腹心哉武俊曰势同患均转冦讐为父子咳唾间耳若虗言无益也今中贵人刘清谭在驿斩首送承嗣承嗣立质妻孥矣寳臣曰言不能如此武俊曰朱滔为国屯兵沧州请擒送承嗣以取信许之按承嗣方求解于寳臣何必擒滔以取信且承倩尚在传舍武俊何不劝斩承倩而斩清谭乎寳臣自以田承嗣诱之共取幽州故袭朱滔非因承倩之辱也今从唐纪】
　　十一月路嗣恭擢敬冕为将【邺侯家作敬俛今从旧】
　　嗣恭克广州斩哥舒光【旧嗣恭曰嗣恭平庆州市舶之徒多因晃事诛之嗣恭前后没其家财寳数百万贯尽入私室不以贡献代宗心甚衔之故嗣恭虽有平方面功止转检校兵部尚书无所酬劳建中实录曰自兵兴以来诸军杀将帅而要君者多矣皆因授其任以茍安之其王师征讨不失有罪始斯役也既而有谤其收南海府库阅检不实不得用乆之按代宗以嗣恭附元载遗载琉璃盘恶之故不用耳事见邺侯家或当时亦有人迎合以匿资谤嗣恭不可知也今不取李肇国史补云路嗣恭初平五岭元载奏言嗣恭多取南人金寳是欲为乱陛下不信试召必不入报三伏中追诏至嗣恭不虑请待秋凉以修觐礼江西判官栁浑入雨泣曰公有功方暑而追是为执政所中今少迁延必族灭也嗣恭惧曰为之柰何浑曰健步追还表缄公今日过江宿石头驿乃可从之代宗谓元载曰嗣恭不俟驾行矣载无以对按嗣恭素附元载载诛頼李泌营救得免事见邺侯家载岂有譛嗣恭云欲为乱之理盖载已被诛而召嗣恭适在三伏浑有此疑时人因以为浑美事耳今不取】
　　十二月回纥冦夏州【此事出汾阳家实录新旧纪皆无之按实录明年二月加朔方戍兵以备回纥则是回纥尝入冦也】
　　十一年八月加朱泚同平章事【实录闰八月己亥遣朱泚如奉天行营按去年已云泚出镇奉天行营至此又云明年九月又云盖泚毎年往奉天防秋至春还京师但实录不载其入朝耳】汴宋兵马使李僧惠【汾阳家作李思惠今从旧】
　　十二月丙申马璘薨【实录庚寅璘薨叚公别曰十二月十三日丙申马公薨十二年正月八日奉制除泾州刺史知节度事实录又云丁酉以叚秀实为河东留后按时马璘新薨秀实泾原留后备御吐蕃岂可辍之使摄河东盖奏报未至故有斯命寻闻璘薨遂除泾原耳】
　　十二年九月叚秀实为泾原节度使【叚公别曰自授钺三五年间西邻无烽燧之警又曰戎帅论乞力陀慕公清徳不敢侵陵我疆旧传亦曰三四年间吐蕃不敢犯塞按是月吐蕃冦原州十二月朱泚拒吐蕃自泾州还明年九月吐蕃逼泾州云三四年间不敢犯塞者盖史家溢美之辞耳】十月刘洽为宋州刺史【旧刘佐云李灵曜据汴州洽将兵乗其无备径入宋州按刘昌以宋州牙门将説李僧惠归顺则是僧惠先已为灵曜守宋州朝廷因授宋州刺史耳若僧惠未降则洽不能得宋州已降则不敢取宋州盖僧惠已为李忠臣所杀洽因引兵据宋州耳旧欲以为洽功故云然其实非也】
　　十二月李纳为青州刺史【实录此年二月丙戌以纳为青州刺史充淄青留后至此又云为青州刺史旧正已云正已自青州徙居郓州使子纳及腹心之将分理其地纳云正已击田承嗣署奏留后寻迁青州刺史今从之】
　　十四年五月崔祐甫作相未二百日除官八百人【旧纪云祐甫作相未逾年凡除吏几八百员多称允当今从建中实录】
　　八月杨炎为门下侍郎同平章事【崔祐甫与炎皆自门下迁中书是时中书在上也宪宗以后门下在上中书在下不知何时升改】
　　十月吐蕃入冦一出茂州一出扶文一出黎雅【建中实录裴垍徳宗实录此月吐蕃三道入冦皆在梁益之境而来年四月乃云去冬吐蕃三道来侵一自灵武一自山南一自蜀又云賛普谓韦伦曰今灵武之师闻命辍矣而山南已入扶文蜀师已趣灌口追且不及与此自相违今不取】
　　温辌车稍指丁未【按车指丁未之间则行出道外矣盖出门欲斜就道西不当道中间行耳】张光晟知单于振武等城【旧云王雄为振武今从实录】
　　杨炎欲夺崔宁权置三留后【旧初宁代乔琳为御史大夫平章事宁以为选择御史当出大夫不谋及宰相乃奏请以李衡于结等数人为御史杨炎大怒其状遂寝炎又数谗毁刘宴宁又救觧之因此大怒其年十月南蛮大下上遣宁还鎭炎惧怨已入蜀难制奏止之按宁为御史大夫在吐蕃南蛮冦蜀后旧恐误】
　　十二月诏财赋归左蔵嵗择三五千匹进入大盈【徳宗实录作三五十万匹今从建中实录】
　　徳宗建中元年正月罢刘晏转运等使【建中实录曰初大歴中上居东宫贞懿皇后方为妃有宠生韩王回帝又钟爱故阉官刘清潭京兆尹黎干与左右嬖幸欲立贞懿为皇后且言韩工所居获黄蛇以为符动揺储宫而晏附其谋冀立殊効图为宰辅时宰臣元载独保防上以为最长而贤且尝冇功义不当移王缙亦谓人曰晏黠者也今所图毋乃过黠乎后其议渐定贞懿卒不立上憾之至是以晏大臣而附邪为奸不去将为乱托陈奏不实谪为忠州刺史沈既济杨炎所荐盖附炎为説今从旧】二月遣黜陟使十一人洪经纶等使河北【建中实录黜陟使十一人而无名徳宗实录有十人名而无河北道及经纶名盖脱误也】
　　四月吐蕃使随韦伦入贡上命归其俘【建中实录曰及境境上守陴者焚楼橹弃城壁而去初吐蕃既得河湟之地土宇日广守兵劳以国家始因用胡为边将而致祸故得河陇之士约五十万人以为非族类也无贤愚莫敢任者悉以为婢仆故其人苦之及见伦归国皆毛裘蓬首窥觑墙隙或槌心陨泣或东向拜舞及宻通章疏言蕃之虚实望王师之若嵗焉君子曰惜乎人心之可乗也若逾代之后斯人既没后生安于所习难乎哉此恐沈既济之溢羙且欲附杨炎复河陇之説耳今不取】五月刘海賔杀刘文喜【邠志曰诏李懐光朱泚并军诛之师围泾州数月不防文喜使其子求救于吐蕃蕃众将至光泚议退兵以避之都逰奕使韩逰瓌争之曰西戎若图泾众必变义不为文喜没身于戎虏秋七月西蕃率骑登髙麾泾人泾人果曰始吾为文喜求节度耳今师致讨困则归之安能赤土涂面为异方之人乎刘海賔因之杀文喜以众降泚泚无所戮泾人徳之萌泚之乱亦自此始按是时吐蕃通好无入援文喜事又实录此月泾州平而邠志云七月西蕃至皆相违今从建中实录】
　　九月桑道茂请城奉天【旧云道茂待诏翰林建中初神防修奉天城道茂请髙其垣墙大其制度徳宗不之省及朱泚之乱帝仓卒出幸至奉天方思道茂之言时道茂已卒命祭之今从实录及崔庭光幸奉天录】
　　九姓胡説回纥乗丧入冦【既云乗丧入冦当在去年今因遣源休册命追杀之耳】源休使回纥【旧曰休妻即吏部侍郎王翊女也因小忿而离妻族上诉下御史台验理休迟留不答欵状除名配流溱州乆之移岳州建中初杨炎执政以京兆尹严郢威名稍着心欲倾之郢即王翊甥壻也休与王氏离絶之时炎风闻休郢有隙遂擢休自流人为京兆少尹俾令伺郢过失休既在职乆与郢亲善炎怒之奏令以本官兼御史中丞奉使回纥按休奉使时回纥方忠顺张光晟未杀突董炎安知回纥欲杀休而遣之今不取】
　　八月姚令言为泾州留后【旧传孟皥寻归朝遂拜令言为四鎭北庭行营泾原节度使按实录建中三年八月以泾原节度留后姚令言为节度使此年必始为留后也】
　　九月不按吏殆二十年【建中实录云三十年盖字之误也】


　　资治通鉴考异卷十七
<史部,编年类,资治通鉴考异>
　　钦定四库全书
　　资治通鉴考异卷十八
　　宋　司马光　撰
　　唐纪十
　　建中二年正月戊辰李寳臣薨【建中实録云三月三日寳臣卒疑奏到之日也今从徳宗实録谷沉燕南记曰忠志末年唯纳妖妄之人兼阴阳术数謟媚茍且之軰争献图谍称有尊位诈作朱草灵芝凿石上作名字又于后堂院结坛清斋菜食置金杯玉斚银盘云甘露神酒自至其内又言天符下降忠志自谓命符上天将吏罔有谏者使行文牒布告州县云灵芝朱草王者之瑞輙生坛上香满院中灵石呈祥天符飞应甘露如蜜神酒盈杯匪我所求不期自至各牒管内郡县宜令知悉同为喜庆也既而日为妖妄者更相矫云不日当有天神下降持金箱玉印而至然后即大位为天所授也四方皆自归伏不待征讨海内坐而定矣忠志大悦多以金银罗锦异物赏之阴阳妖妄者自知虚伪恐事泄见诛共言相公宜服甘露灵芝草汤即天神降速忠志一任妖者遂于汤中宻着毒药既饮毕便失音三日而卒旧亦以为然按方士妖妄必为一府所疾所凭恃者寳臣一人耳若酖杀寳臣身在府中逃无所之安能免死乎计方士虽愚必不为此盖时人见寳臣曾饮其汤遇疾而死以为方士所酖谷沉承而书之耳】
　　五月田悦将兵数万围临洺【马燧悦自将兵三万围邢州次临洺燕南记悦自统马歩五千人应援今从悦】
　　六月加李希烈汉南北招讨使【徳宗实録五月己巳加淮寜节度李希烈南平郡王汉南汉北通知诸道兵马使招抚处置使希烈曰山南东道节度使梁崇义拒捍朝命迫胁使臣二年六月诏诸道节度率兵讨之加希烈南平郡王兼汉北都知诸道兵马招抚处置使今从建中实録】七月杨炎罢相【旧曰初炎之南来途经襄汉固劝梁崇义入朝崇义不能从己怀反侧寻又使其党李舟奉使驰説崇义因而拒命遂图叛逆皆炎迫而成之至是徳宗欲假希烈兵势以讨崇义炎又固言不可上不能平防徳宗尝访宰相羣臣中可以大任者卢荐张镒严郢而炎举崔昭赵恵伯上以炎论议踈濶遂罢炎相建中实録曰炎与卢杞同执大政形神诡陋夙为人所防而炎气岸髙俊在执政时方病饮食无节或为糜飱别食中间毎登堂防食辞不能偶谗者乗之谓杞曰杨公鄙公不欲同食杞衔之旧制中书舎人分署局书六曹以平表执中废其职杞议复之以防其烦炎不可曰不才幸措足于斯亦当有运用以荅天造宁常奉之手乎因宻启中书主书有过咎者有诏逐之炎怒曰中书吾局也政之不修吾自理之设不理当共议何阴诉而越官邪因不相平时淮西节度使李希烈宠任方盛上欲以之平襄阳炎以为不可上曰卿勿复言遂以希烈统之时夏潦方壮澶漫数百里故希烈军又不得发防炎病请急累日杞启免炎相以悦之上以为然乃使中官朱如玉就第先论防翌日迁左仆射谒谢之日防防甚渥杞大惧按沈既济为炎所引故建中实録言炎罢相与德宗实録颇异今取其可信者书之然旧云梁崇义之反炎迫而成之亦近诬也】
