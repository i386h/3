<!-- { "loadSidebar": true } -->
　　十一月丙申契丹王李失活入朝【长厯十一月丁酉朔丙申十月晦也与实录差一日旧纪唐厯皆云十一月己亥契丹李失活来朝今从实录】
　　十二月桑泉尉韦述【旧传为栎阳尉今从韦述集贤注记】
　　六年二月以防曵固等五都督为讨击使皆受天兵军节度【实录壬辰制大举击突厥五都督及防悉密金山道总管处木昆执米啜坚昆都督骨笃禄毗伽契丹都督李失活奚都督李大酺及黙啜之子右贤王黙突勒逾输等夷夏之师凡三十万并取朔方道行军大总管王晙节度而于后俱不见出师胜败按此年正月突厥请和帝有荅诏而二月伐之恐无此事旧纪及王晙突厥传皆无此月出兵事新突厥传云黙棘连遣使请和帝以不情荅而不许俄下诏伐之以王晙统之期以八年并集稽落水上行兵贵密不应前二年半先下诏葢取实录附会旧传耳】
　　三月征处士卢鸿【旧传作卢鸿一本纪新传皆作鸿按中岳眞人刘君碑云卢鸿撰今从之】七年三月大祚荣卒【实录六月丁卯祚荣卒遣左监门率吴思谦摄鸿胪卿充使吊祭按此月丙辰巳云祚荣卒葢六月方遣思谦吊祭耳】
　　八年正月丙辰禇无量卒【旧本纪正月甲子朔皇太子加元服壬申右散骑常侍禇无量卒按长厯正月甲寅朔甲子十一日也唐厯亦云壬申无量卒今从实录】
　　辛巳宋璟苏颋罢【唐厯云二十八日辛卯旧纪云己卯按是月无辛卯今从实录】六月瀍谷涨溢漂溺几二千人【实录云漂居人四百余家旧纪云漂没九百余戸溺死八百余人掌闲溺死者千一百余人今从旧纪人数】
　　十一月突厥冦甘凉等州【唐厯突厥冦凉州在九月旧突厥传云八年冬御史大夫王晙为朔方大总管奏请西徴防悉密东奚契丹两蕃期以明年秋初引朔方兵数道俱入掩突厥衙帐于稽落河上按王晙此月为幽州都督今从实録旧纪】
　　九年四月康待賔反陷六胡州【实録四月庚寅康待賔反命王晙讨平之斩于都市五月丁巳既诛康待賔下诏云云壬寅叛胡康待賔伪称叶护安慕容以叛七月己酉王晙擒康待賔至京师腰斩之前后重复交错相违今从旧纪】
　　九月张説同三品【朝野佥载曰説为并州刺史谄事王毛仲毛仲巡边説于天兵军大设酒殽恩敇忽降授兵部尚书同中书门下三品谢讫便抱毛仲起舞鸣其靴鼻今不取】
　　十一月元行冲上羣书四録【集贤注记在九年春今从唐厯统纪旧纪】







　　资治通鉴考异卷十二
　　钦定四库全书
　　资治通鉴考异卷十三
　　宋　司马光　撰
　　唐纪五
　　开元十年八月杖裴景仙流岭南【实录初云上令集众杀之李朝隠执奏又下制云集众决杀朝隠又奏乃流岭南葢本欲斩之也】
　　杨思勗讨梅叔焉【旧纪云八月丙戌按八月庚子朔无丙戌思勗传云首领梅成自称黒帝与林邑眞腊国通谋防安南府今从本纪】
　　十一年五月陆坚欲奏罢丽正供给【旧传作徐坚今从集贤注记】十一月戊寅祀南郊【实录癸酉日长至戊寅祀南郊唐厯戊寅冬至祀南郊按长厯去年闰五月来年闰十二月唐厯近是】
　　十二月王晙坐党引疎族贬蕲州刺史【旧传云上亲郊祀追晙赴京以会大礼晙以时属冰壮恐虏骑乗隙入冦表辞不赴手敕慰勉仍赐衣一副会许州刺史王乔家奴告乔与晙潜谋构逆敕侍中源乾曜中书令张説鞫其状晙既无反状乃以违诏追不到罪之今从实録】
　　十二年四月壬寅敕宗室旁继为嗣王者并令归宗【旧纪在癸卯今从实录】
　　岳台晷长一尺五寸微彊【新志云浚仪岳台晷尺五寸三分今从僧一行大衍厯议及旧志】
　　十一月上御马登泰山【实録唐厯统纪皆云备法驾登泰山开天传信记云上将封泰山益州进白骡上亲乗之不知登降之倦才下山无疾而殪諡曰白骡将军按泰山非法驾可登白骡近恠今从旧志】
　　张万嵗掌国马【统纪云万嵗三代典羣牧恩信行陇右故陇右人谓马嵗为齿为张氏讳也按公羊传晋献公谓荀息曰吾马之齿抑已长矣然则谓马嵗为齿有自来矣】
　　十四年正月以东华公主妻李邵固【东华出降实録在三月壬子于此终言之】
　　二月己酉遣杨思勗讨梅大海等【旧纪作庚戌朔今从实录】
　　四月上欲以武惠妃为后或上言谏【唐会要云侍御史潘好礼闻上欲以惠妃为皇后进疏谏曰臣甞闻礼记曰父母之讐不可共戴天公羊传曰子不复父讐不子也昔齐襄公复九代之讐丁兰报木母之怨陛下岂得欲以武氏为国母当何以见天下之人乎不亦取笑于天下乎又惠妃再从叔三思再从父延秀等并干纪乱常递窥神器豺狼同穴枭獍共林且匹夫匹妇欲结发为夫妻者尚相拣择况陛下是絫圣之贵天子之尊乎伏愿详察古今鍳戒成败愼择华族之女必在礼义之家称神只之心允亿兆之望又见人间盛言尚书右丞相张説自被停知政事之后毎谄附惠妃欲取立后之功更图入相之计伏愿杜之于将渐不可悔之于己成且太子本非惠妃所生惠妃复自有子若惠妃一登宸极则储位实恐不安古人所以谏其渐者良为是也昔商山四皓虽不食汉庭之禄尚能辅翊太子况臣愚昧职忝宪府苏冕驳曰此表非潘好礼所作且好礼先天元年为侍御史开元十二年为温州刺史致仕表是十四年献而云职忝宪府若题年恐错则武惠妃先天元年始年十四王皇后有宠未衰张説又未为右丞相竟未知此表是谁献之今去其名也】
　　十月庚申上幸汝州广成汤【令狐恒代宗实录云上以开元十四年十月十三日生时宗幸汝州之温汤有望气者云宫中有天子气宗即日还宫是夜代宗降诞按宗实录此月十六日庚申始幸温汤己巳乃还宫与代宗实录不同旧纪云十二月十三日生旧后妃传章敬皇后吴氏坐父事没入掖庭开元二十三年宗幸忠王邸见王服御萧然傍无媵侍命将军髙力士选掖庭宫人以赐之而吴后在籍中明年生代宗皇帝十八年薨按代宗此年生而云二十三年以吴后赐忠王十八年薨葢误以十三年为二十三年也次栁氏旧闻肃宗在东宫为李林甫所构势几危者数矣无何须斑白甞早朝上见之愀然曰汝归第吾当幸汝及上至顾见宫庭殿宇皆不洒扫而乐器尘埃左右使令无有妓女上为之动色使力士诏掖庭按籍阅视得三人乃以赐太子而章敬吴皇后在选中生代宗按开元二十三年李林甫初为相二十五年废太子瑛二十六年乃立肃宗为太子天宝五年李林甫始构韦坚之狱旧闻所记事皆虚诞年月不合新书后妃传全取之今皆不取】
　　十五年正月王君防勒兵蹑吐蕃【吐蕃传云君防畏其锋不敢出今从君防传】
　　君防破吐蕃后军【君防传曰十六年冬吐蕃大将悉诺逻帅众入防大斗谷乂移攻甘州焚烧市里而去君防袭其后败之于青海之西据实录及吐蕃传入冦在十四年冬此云十六年冬误也】九月回纥杀王君防【旧传云回纥既杀君防上命郭知运讨逐按知运九年已卒君防代鎭凉州旧传误也】
　　十六年广州獠冯璘等反命杨思勗发桂州及岭北近道兵讨之【本纪作冯仁智今从思勗传】
　　七月张忠亮大破吐蕃【实录唐厯萧嵩传作张志亮今从旧本纪吐蕃传】十月己卯幸温泉己丑还宫【实录十二月丁卯又云幸温泉宫不言其还唐厯丁卯幸温泉丁丑还宫按此月已幸温泉恐重不取】
　　十七年八月癸亥上以生日宴百官【实录云癸亥朔按长厯是月己未朔癸亥五日也顾况歌曰八月五夜佳气新昭成太后生圣人实录误也】
　　九月宇文融贬汝州刺史【旧传曰殿中侍御史李宙驿召祎将下狱祎既申诉得理融坐阿党李宙贬今从唐厯】
　　十月又贬平乐尉【唐厯云裴光庭等讽有司劾之积其钜万计旧传曰裴光庭时兼御史大夫又弹融交游朋党及男受等事今从实录统纪人唐厯云十月乙未按长厯十月戊午朔无乙未今从统纪】
　　十八年正月【实录云癸酉上御含元殿受朝贺按长厯星月丙戌朔无癸酉实录此年事与本纪唐厯统纪皆不同正月甲子全差误疑本书阙亡后人附益之新纪止据旧纪全不取此年实录又云丁巳新迎气于东郊下制十八年正月五日以前天下囚徒常赦所不免者咸赦放之按是月无丁巳诸书及会要皆无十八年亲迎气事唐厯在二十六年正月七日丙子统纪在二十六年正月实录二十六年正月丁丑又载迎气大赦其制文推恩大略与此年相似或者实录误重出于此今不取】
　　四月【实录云乙巳驾幸温泉宫丁未至自温泉宫按长厯是月乙夘朔无乙巳丁未旧纪唐厯亦无幸温泉事今不取】
　　六月【唐朝年代记云初裴光庭娶武三思女髙力士私焉光庭有吏材力士为之推毂因以入相时彦鄙之宋璟王晙酒后舞回波乐以为戯谑光庭患之乃奏天下三十余州缺刺史升平日久人皆不乐外官请重臣兼外官领刺史以雄其望于是拟璟州晙魏州陆象先荆州凡十余人萧嵩执奏天下务重实赖旧臣宿德访其得失今尽失之则朝廷空矣上乃悟遂止按实录是嵗闰六月以太子少保陆象先兼荆州长史璟晙未甞除外官今不取】
　　乌承玼破可突干于捺禄山【韩愈乌氏先庙碑云尚书讳承洽开元中管平卢先锋军屡破奚契丹从战捺禄走可突干新传云承玼开元中与族兄承恩皆为平卢先锋沈勇而决号辕门二龙据此则承玼承洽一人也今从新书】
　　十月吐蕃遣论名悉猎入贡【实录十九年七月癸巳吐蕃遣其大臣名悉猎来朝请固和好之约且献书云云按长厯十九年七月丁未朔无癸巳今从唐厯旧本纪吐蕃传】
　　十九年正月壬戌王毛仲贬瀼州别驾【实录十八年六月乙丑王毛仲贬瀼州按唐厯统纪旧纪毛仲贬皆在十九年正月今从之】
　　辛未遣崔琳使吐蕃金城公主求书【实录十八年七月壬申敕遣崔琳充入吐蕃使癸未命有司写毛诗礼记等赐金城公主于休烈諌丁亥以崔琳为御史大夫八月辛卯降书与吐蕃按吐蕃传此年十月论名悉猎至京师本纪唐歴皆同十九年正月辛未乃遣崔琳报使二月甲午以琳为御史大夫三月乙酉琳使于吐蕃金城公主因名悉猎请书于休烈乃谏实录皆误在前年七月八月按七月癸丑朔亦无丁亥】
　　二十年二月己巳信安王祎等大破奚契丹【唐歴作庚午今从实录】
　　二十一年正月遣大门艺讨勃海王武艺【新书乌承玼传云可突工杀其王邵固降突厥而奚亦乱是嵗奚契丹入寇诏承玼击之破于捺禄山乂云勃海大武艺引兵至马都山屠城邑承玼窒要路堑以大石亘四百里于是流民得还土少休脱铠而耕嵗省度支运钱按韩愈为乌重作庙碑叙重父承洽云屡破契丹从战捺禄走可突千勃海上至马都山吏民逃徙失业尚书领所部兵塞其道堑原累石绵四百里深髙皆三丈冦不得进民还其居嵗罢运钱三千万疑新书约此碑作承玼传按新旧帝纪及勃海传皆无武艺入寇至马都山事或者韩碑云走可突干勃海上至马都山谓破走可突干勃海上追之至马都山百二十二里郭英杰与可突干战都山然则都山盖契丹之地也吏民逃徙失业盖因可突干入寇而然与上止是一事新书承之致误然未知新书承玼传中余事别据何书】
　　二十二年正月己丑至东都【唐纪二十六日戊子至东都己丑张九龄至自韶州今从实录】
