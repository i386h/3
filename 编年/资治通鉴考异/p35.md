<!-- { "loadSidebar": true } -->
　　四月李林甫为黄门侍郎【旧传云初侍中裴光庭妻武三思女诡谲有材略与林甫私中官髙力士本出三思家及光庭卒武氏衔哀祈于力士请林甫代其夫位力士未敢言宗使中书令萧嵩择相嵩久之以右丞韩休对宗然之乃令草诏力士遽漏于武氏乃令林甫白休休既入相甚德林甫与嵩不和乃荐林甫堪为宰相惠妃阴助之因拜黄门侍郎宗眷遇益深按光庭妻一寡妇耳岂敢遽引所私代其夫为相韩休正直虽得林甫先报必不至荐之为相今不取】
　　六月张守珪大破契丹【实录守珪大破林胡按会要契丹事二十二年守珪大破之葢实录以契丹即战国时林胡地故云然】
　　七月裴耀卿为江淮河南转运使【旧纪云充江淮以南回造使今从旧食货志】
　　八月耀卿运米省僦车钱三十万缗【旧志云四十万贯今从耀卿传旧志又云明年耀卿拜侍中萧炅代焉按耀卿二十一年建此议今年为侍中始置河阴仓后三年方见成效则非作侍中时解此职也】
　　十二月张守珪斩契丹王屈烈及可突干传首【旧守珪传屈烈作屈刺契丹传来年正月传首今从实录】
　　牙官李过折【旧契丹传作遇折今从实录及守珪传】
　　突厥毗伽可汗卒子伊然立寻卒弟登利可汗立【旧传伊然立诏宗正卿李诠吊祭册立伊然为立碑庙无几伊然病卒又立其弟为登利可汗按张九龄集校登利可汗书云今又遣从叔金吾大将军佺吊祭又云建碑立庙贻范纪功然则告防时登利己立矣实录诠亦作佺】二十三年正月李过折检校松漠州都督【实录云同幽州节度副大使旧传云授特进检校松漠州都督按过折虽有功唐未必肯使为幽州节度使今从旧传】
　　元德秀遣乐工歌于蒍【明皇杂录作于蒍新传作干蒍干未详其义今从杂录】闰月壬午朔日有食之【旧纪作十一月壬申朔按长厯十一月壬子朔今从实录唐厯】十二月册杨琰女为寿王妃【实录载册文云璬长女按陈鸿长恨歌传云诏髙力士潜搜外宫得杨琰女于寿邸旧杨贵妃传云琰女早孤养于叔父璬又云或奏琰女容色冠代宜防召见时妃衣道士服号太眞新传云始为夀王妃云云遂召内禁中即为自出妃意者匄籍女官号太眞更为夀王娶韦昭训女而太眞得幸旧史盖讳之耳】
　　契丹王过折为其臣涅礼所杀【旧传云过折为可突干余党泥里所杀不云朝廷如何处置泥里今据张九龄集有此赐契丹都督涅礼敇又有赐张守珪敇云涅礼自擅难以义责而未有名位恐其不安卿可宣示朝旨使知无它也葢泥里即涅礼也】
　　二十四年二月庚申更皇子名【旧纪唐厯二十三年七月皇子太子诸王皆改名今从实录】
　　四月张九龄请诛安禄山【宗实录四月辛亥张守珪奏禄山统戎失律挫败军威请依军法斩决许之禄山临刑抗声言曰两蕃未和忍杀壮士岂为大夫谋也守珪以禄山常防于擒生闻其言遂舍之以闻肃宗实录云禄山为互市牙郎盗羊事守珪怒追捕至欲击杀之禄山大呼曰大夫不欲灭奚契丹两蕃邪而杀壮士守珪奇其皃壮其言遂释之姚汝能作禄山事迹其盗羊事与肃宗实录同又云二十一年守珪令禄山奏事中书令张九龄见之谓侍中裴光庭曰乱幽州者此胡也又云二十四年禄山为平卢将讨奚契丹失利守珪奏请斩之九龄批曰穰苴出军必诛庄贾孙武行令亦斩宫嫔守珪军令若行禄山不宜免死宗惜其勇鋭但令免官白衣展効九龄执奏请诛之宗曰卿岂以王夷甫识石勒便臆断禄山难制邪竟不诛之孙樵作西斋录其序曰张守珪以安禄山叛者何贷刑咈教稔祸阶也禄山乃张守珪部将常犯令张曲江令守珪斩之不从果使乱天下故书曰张守珪以安禄山叛旧张九龄传云张守珪以禆将安禄山讨奚契丹败衂执送京师请行朝典九龄奏劾曰穰苴出军必诛庄贾孙武教战亦斩宫嫔守珪军令必行禄山不宜免死上特舍之九龄奏曰禄山狼子野心面有逆相臣请因罪戮之冀絶后患上曰卿勿以王夷甫知石勒故事误害忠良遂放归藩新传语裴光庭事如事迹执送京师事如旧传旧禄山传盗羊事如事迹而无失利请斩事新传亦然旧传仍云二十年守珪为幽州节度使禄山盗羊事觉按裴光庭二十一年卒是年冬九龄乃为相云与光庭语误也孙樵云曲江令守珪斩之尤为失实实录二十一年守珪犹在陇右与吐蕃立分界碑未至幽州旧传云二十年为节度亦误也按禄山若始为互市牙郡守珪安能知其终乱天下释而不杀孙樵岂得遽以叛罪加之邪若如旧九龄传守珪执送京师宗自赦之则守珪何罪而时人咎之也若谓盗羊防师两次当死则禄山岂秖用辞而得免两死邪若如宗实录守珪奏请行法得报听许感其一言輙舍之则守珪必不敢轻易反覆如此且九龄何从得见其面而云面有逆相邪若云守珪未尝奏请行法则张九龄集有赐守珪敕云禄山等轻我兵威曽不审料致令损失宜其就诛卿既行之军法合尔又赐平卢将士敕云安禄山之诛縁轻敌太过勿因此畏懦致失后图是当时曽许之行诛矣若云守珪自舍之非宗意则又赐守珪敕云禄山勇而无谋遂至失利衣甲资盗挫我军威论其轻敌合加重罪然初闻勇鬭亦有诛杀又寇戎未灭军令从权故不以一败弃之将欲收其后効也不行薄责又无所惩宜且停官令白衣将领卿更审量本状亦任随事处之今以诸书参考葢禄山失律守珪奏请行法故前敕云卿既行之军法合尔又云禄山之诛縁轻敌太过似谓守珪已诛之矣既而守珪感其所言惜其骁勇欲杀则不忍欲舍则先已奏闻且恐不能厌服将士之心或者报许之敇未到故执送京师使上自裁之冀上见其材力而赦之亦犹陈平执樊哙卫青囚苏建耳上因是欲赦之而九龄执奏云守珪军令若行禄山不宜免死是并劾守珪不断于阃外乃更执以诿上之辞也九龄因此见之而云面有逆相上终欲赦之故九龄不得已草敕云卿更审量本状随事处之守珪得此敕即舍之以闻如此则与宗实录相应而于人情差似相近】
　　史干与安禄山先后一日生【旧传云思明除日生禄山元日生按禄山事迹天宝十载正月二十日上及贵妃为禄山作生日今不取】
　　十月帝欲以牛仙客为尚书张九龄执不可李林甫言九龄不达大体【旧林甫传曰林甫以九龄言告仙客仙客翌日见上泣让官爵按时不闻仙客在京今从唐厯】
　　十一月李林甫日夜短九龄于上上浸疎之【明皇杂录云林甫请见屡陈仙客实封九龄颇懐诽谤于时方秋上命髙力士以白羽扇赐之九龄惶恐作赋以献新传亦云然按实录仙客加实封在十月而九龄集白羽扇赋序云开元二十四年夏盛暑奉敇使大将军髙力士赐宰相白羽扇九龄与焉窃有所感立献赋云云敇报曰朕顷赐羽扇聊以涤暑佳彼劲翮方资利用与夫弃捐箧笥义不同也然则上以盛夏遍赐宰臣扇非以秋日独赐九龄但九龄因此献赋自寄意耳】
　　牛仙客同三品遥领朔方节度使【唐厯曰宰相遥领节度自仙客始按萧嵩已遥领河西非始此】
　　补阙杜琏【唐厯作杜涏今从新书】
　　二十五年四月周子谅弹牛仙客杖流瀼州死【旧纪云子谅以妄陈休咎于朝堂决杀实录此月则云子谅弹奏仙客非才引妖防为证上怒召入禁中责之左右拉者数四气絶而苏及仙客传则云子谅窃言于御史大夫李适之曰牛仙客不才滥登相位大夫国之懿亲岂得坐观其事适之遽奏子谅之言上大怒廷诘子谅子谅词穷于朝堂决杖配流瀼州行至蓝田死旧仙客传亦然今从此月实录及旧纪栁宗元周君墓碣云有唐贞臣汝南周氏讳某字某乂曰在天宝年有以谄谀至相位贤臣放退公为御史抗言以白其事得死于墀下宗元集此碣虽无名字然其事则子谅也云在天宝年误矣】杨洄谮太子瑛鄂王瑶光王琚构异谋【新传曰二十五年洄复构瑛瑶琚与妃之兄薛锈异谋惠妃使人诡召太子二王曰宫中有贼请介以入太子从之妃白帝曰太子二王谋反甲而来帝使中人视之如言遽召宰相林甫议答曰陛下家事非臣所宜豫帝意决乃废瑛等按瑛等与惠妃相猜忌已久虽承妃言岂肯遽被甲入宫乂按废太子制书云防元良于不友误二子于不义不言被甲入宫也葢洄譛瑛等云欲害夀王瑁耳今从旧传但云潜构异谋】
　　瑛等皆废为庻人【独孤及作裴稹行状云公为起居郎三庻人以罪废夀王以母宠子爱议者颇有夺宗之嫌道路悯黙朝野疑惧公乃从容请间慷慨献谏上述新城之殷鍳下陈戾园之元谓兴亡之由在废立之地天子感悟改容以谢因诏以给事中授公公曰陛下絶招谏之路为日固久今臣一言而荷殊宠则言者众矣何以锡之上善其敏而多其让乃止不拜寻除尚书祠部员外郎按稹光庭之子当是时周子谅杖死张九龄逺贬稹若敢为太子直寃则声振宇宙岂得湮没无闻而诸书皆不言此事葢出及之虚美耳】
　　七月徐峤奏鹊巢大理树【旧纪作徐岵今从刑法志通典】
　　赐李林甫爵晋公牛仙客豳公【实录七月戊寅有司奏囚减少上归美宰臣制口断狱五十殆至无刑遂封二人又十月丙午上因听政问京城囚徒有司奏有五十人怡然有喜色下制曰日者丛棘之地乌鹊来巢今结诸刑名才逾五十其刑部侍郎郑少微等各赐中上考二者未详其为一事二事今从旧纪】
　　太常博士王璵【旧传不言璵乡里世系新传云方庆六世孙又新旧传皆云抗疏请置春坛因迁太常博士不知其本何官也新表王方庆五世孙璵相肃宗按方庆长安二年卒距此才三十六年不应已有五世六世孙能上疏恐璵偶与之同名实非也今不取】
　　二十六年三月以吐蕃新城为威戎军【旧传作威武军今从实录】五月髙力士言但推长而立【统纪叙力士语云但从大枒注谓肃宗也大枒语不可晓今从新传】
　　六月王昱为劒南节度使【旧传作王昊今从实录唐歴】
　　突骑施莫贺达干都摩度【会要作莫贺咄达干今从实录新传作都摩支今从实录旧传】
　　尔微特勒据怛逻斯城【唐厯作恒逻斯今从实录】
　　七月己巳册太子【元载肃宗实録云二十七年七月壬辰行册礼今从宗实录】九月王昱为吐蕃所败死者数千人【旧传将士数万人皆没于贼今从实录】
　　六诏防舍防越越析浪穹防备越澹【新书六诏曰防巂越析浪穹邆赕施浪防舍今从窦滂云南别录】
　　细奴逻生逻盛逻盛生盛逻皮盛逻皮生皮逻閤【新传云防氏父子以名相属细奴逻生逻盛炎逻盛炎生炎閤武后时逻盛炎身入朝妻方娠生盛逻皮喜曰我又有子虽死唐地足矣炎閤立死开元时弟盛逻皮立生皮逻閤授特进封台登郡王炎閤未有子时以閤罗凤为嗣及生子还其宗而名承閤遂不改按逻盛炎之子名盛逻皮岂得云以名相属既有炎閤岂得云我又有子虽死唐地足矣今从旧南诏传及杨国忠传云南别录又旧南诏传閤皆作阁今从新传】
