<!-- { "loadSidebar": true } -->
　　裴度为司空东都留守【旧纪传皆云度守司徒为东都留守实録此云司徒后领淮南及拜相皆云司空新书度自检校司空为守司空东都留守及领淮南乃为司徒葢实録此月误纪传遂囚之新传后云司徒亦误今据实録除淮南及拜相制书自此至罢相止是守司空旧裴度传又曰元稹为相请上罢兵洗雪廷凑克融解深州之围葢欲罢度兵柄故也按此月甲子雪廷凑辛已稹为相葢稹未为相时劝上也】
　　刘悟讽军士作乱【实録监军刘承偕颇恃恩侵权尝对众辱悟又纵其下乱灋悟不能平异日有中使至承偕宴之请悟悟欲往左右皆曰往则必为其困辱矣军众因乱悟不止之遂擒承偕杀其二仆欲并害承偕悟救之获免新刘悟传曰承偕与都将张问谋悟送京师以问代节度事悟知之以兵围监军杀小使其属贾直言质责悟悟即防兵退匿承偕囚之新直言传张问作张汶杜牧上李司徒书亦云其军大乱杀磁州刺史张汶又云汶既囚依承偕谋杀悟自取军人忌怒遂至大乱葢军士围承偕必出于悟志及奏朝廷则云军众所为耳今承偕名从实录汶名从杜书】
　　三月王智兴逐崔羣【实録羣累表请追智兴授以它官事未行诏班师智兴帅众斩闗而入旧智兴传亦同旧羣传则曰羣以智兴早得上心表请因授智兴旄寝不报智兴回戈城内皆是父兄开闗延入今兼取之】
　　李光顔乞归许州【旧光顔传曰光顔以朝廷制置乖方贼帅连结未可朝夕平定事若差跌即前功悉弃乃恳辞兼镇寻以疾作表祈归镇朝廷果以讨贼无功而赦廷凑今从实録】
　　四月张平叔请官自粜盐韩愈韦处厚言不可【实録因三月壬寅平叔迁戸部侍郎事遂言变盐灋及处厚駮议按韩愈时奉使镇州犹未还又壬寅三月十一日愈论盐灋状云奉今月九日敕不知其何月也今附于四月之末】
　　五月于方客王昭于友明【实録初作于友明后作于啓明旧元稹作王友明今从实録之初】
　　李赏告于方结客刺裴度【旧裴度传曰初度与李逢吉素不协度自太原入朝而恶度者以逢吉善于隂计定能搆度乃自襄阳召逢吉入朝为兵部尚书度既复知政事而魏简刘丞偕之党在禁中逢吉用族子仲言之谋因医人郑注与中尉王守澄交结内官皆为之助五月左神策军奏告事人李赏称于方受元稹所使结客欲刺裴度按恶度者不过元稹与宦官彼欲害度其术甚多何必召逢吉又如所谋则稹当获罪非所以害度也又逢吉若使李赏告之下御史按鞫赏急必连引逢吉非所以自谋也葢赏自告耳非逢吉教令也】
　　七月壬辰宣武军乱逐李愿【实录戊戌汴州监军使奏六月四日夜军乱节度使李愿逾城以遁新纪亦云六月癸亥李睿反逐李愿按李愿若以六月四日夜被逐不应至此月十日方奏到京师疑实録七月误为六旧纪止用此奏到日今从愿七月四日】
　　九月窦易直诛王国清及其党二百余人【旧易直曰时江淮旱水浅转运司钱帛委积不能漕国清指以为赏敌讽州兵为乱先事有告者乃收国清下狱其党数千大呼入狱中簒取国清而出之因欲大剽易直登楼谓将吏曰能诛为乱者每获一人赏千万众喜倒戈击乱党擒国清等三百余人皆斩之今从实録】
　　十二月立景王湛为太子【刘轲牛羊日歴曰穆宗不念宰臣议立敬宗为皇太子时牛僧孺懐异图欲立诸子僧孺乃昌言于朝曰梁守谦王守澄将不利于上又使杨虞卿汉公辈宣言于外曰王守澄欲谋废立又令其徒于街衢门墙上施牓每于穆宗行幸处路傍或内草间削白而书之冀谋大乱其凶险若此此出于朋党之言不足信也】
　　三年三月牛僧孺同平章事李徳裕出为浙西观察使【旧徳裕传曰初李逢吉自襄阳入朝乃密赂纎人搆成于方狱六月元稹裴度俱罢逢吉代裴度为相既得权位鋭意报怨时徳裕与僧孺俱有相望逢吉欲引僧孺惧绅与徳裕禁中阻之九月出徳裕浙西寻引僧孺同平章事繇是交怨愈深葢徳裕以此疑怨逢吉未必皆出逢吉之意也】
　　五月柳公绰诛舞文吏【柳氏叙训曰公为襄阳节度使有名马人争画为图圉人洁其騣尾被蹴致毙命斩于鞫场宾吏请曰圉人备之不至良马可惜公曰有良马之貌含驽马之性必杀之有齐缞者哭且献状曰迁三世十二丧于武昌为津吏所遏不得出公览状召军擒之破其十二柩皆实以稻禾时嵗俭邻境尤甚人以为神明之政按韩愈与公绰书曰杀所乗马以祭踶死之士乃在鄂岳时事叙训旧传皆误也察齐缞者乃是闭粜非美事今不取】
　　七月南诏劝利卒立丰祐【实録九月辛酉南诏王立佺进其国信嵗末又云南诏请立蒙劝利之弟丰祐云立佺者葢误也今从新传】
　　九月李逢吉结王守澄【李让夷敬宗实録曰逢吉用族子仲言之谋因郑注与守澄潜结上于东宫且言逢吉实立殿下上深徳之又曰张又新李续皆逢吉藩僚时又新为右补阙续为度攴员外郎刘昫承之为逢吉传亦言逢吉令仲言赂注求结于守澄仲言辩谲多端守澄见之甚悦自是逢吉有助事无违者其李训则云训自流所还丁母忧居洛中时逢吉为留守思复为相乃使训因郑注结王守澄然则逢吉结守澄乃在文宗时非穆宗时也二传自相违逢吉结守澄要为不诬然未必因郑注李让夷乃李徳裕之党恶逢吉欲重其罪使与李训郑注皆有连结之迹故云用训谋因注以交守澄耳又张又新李续之为逢吉藩僚乃在逢吉再镇襄阳后于此时未也今不取】
　　十月李绅为戸部侍郎【穆宗实録曰绅性险果交结权幸自以望轻颇忌朝廷有名之士及居近署封植已类以树党援进修之士惧为伤毒疾之常指钧衡欲逞其私志时宰病之因以人情上论谏官歴献疏方有江西之命行有日矣因延英对辞又泣请留侍故有是拜人情忧骇此葢修穆宗实録者恶绅故毁之如是今从敬宗实録】
　　四年二月韦处厚上疏救李绅【处厚传曰敬宗即位李逢吉用事素恶李绅乃搆成其罪祸将不测处厚乃上疏云云帝悟其事绅得减死贬端州司马今从实録处厚上疏在绅贬端州后】三月刘栖楚叩头谏晚朝【实録曰庄周云为善无近名为恶无近刑意者既能为近名之善即必忍为近刑之恶栖楚本王承宗小吏果敢有闻逢吉擢而用之葢取其鹰犬之効耳夫谏诤之道是岂能知之乎即如比干剖心当文王与纣之事也朱云折槛恐汉氏之为新室也时危事廹不得不然故忠臣有死谏之义至如上年少嗜寝坐朝稍晚葢宰臣密勿谏官封事而可止者也岂在暴扬面数激讦于羽仪之前致使上疑死谏为不难谓细事皆当碎首从此遂不览章疏卒有克明之难实栖楚为兆之况谏辞皆羣党所作而使栖楚道之哉卖前直而资后诈殊可叹骇按李让夷此论岂非恶栖楚而彊毁之邪今所不取】四月八闗十六子【按宰相之门何尝无特所亲爱之士数蒙引接询访得失否臧人物其间忠邪溷殽固亦多矣其疎逺不得志者则从而怨疾之巧立品目以相讥诮此乃古今常态非独逢吉之门有八闗十六子也旧逢吉传以为有求于逢吉者必先经此八人纳赂无不如意亦恐未必然但逢吉之门险诐者为多耳此皆出于李让夷敬宗实録按栖楚为吏敢与王承宗争事此乃正直之士何得为佞邪之党哉葢让夷徳裕之党而栖楚为逢吉所善故深诋之耳】
　　敬宗宝歴元年正月牛僧孺为武昌节度使【皇甫松续牛羊日歴曰太牢既交恶党潜豫奸谋太牢乃元和中青衫外郎耳穆宗世因承和荐不三二年位兼将相宪宗仙驾至防上以从官召知制诰当时宰臣未尽兼职而独综集贤史馆两司出镇未尽佩相印而太牢同平章事出夏口夏口去节十五年由太牢而加节焉太牢早孤母周氏冶荡无检乡里云兄弟羞赧乃令改醮既与前夫义絶矣及贵请以出母追赠礼云庶氏之母死何为哭于孔氏之庙乎又曰不为伋也妻者是不为白也母而李清心妻配牛幼简是夏侯铭所谓魂而有知前夫不纳于幽壤殁而可作后夫必诉于穹使其母为失行无适从之鬼上罔圣朝下欺先父得曰忠孝智识者乎作周秦行纪呼徳宗为沈婆儿谓睿真皇太后为沈婆此乃无君甚矣此朋党之论今不取】
　　八月庚戌刘悟暴疾薨子从谏匿防贾直言责之【据李绛疏云悟八月十日得病计是日便死故置此余从杜牧书】
　　十一月李绛请除昭义师李逢吉王守澄不用其谋【实録从谏以金币赂当权者旧从谏传曰李逢吉王守澄受其赂曲为奏请事有无难明今不取】
　　二年正月张权舆言裴度名应图防【旧逢吉传曰寳歴初度连上章请入觐逢吉之党坐不安席如矢攒身乃相与为谋欲阻其来张权舆撰非衣小儿之謡传于闾巷言度相有天分名应謡防而韦处厚于上前解析言权舆所撰之言按权舆若撰謡言当更加以恶言不止云天上有口被驱逐而已葢民间先有此謡权舆因言度名应謡防非撰之也】
　　十一月癸卯百官谒见江王甲辰见诸军使【魏謩文宗实録见军使事承见百官下不云别日今从敬宗实録】
　　文宗太和二年闰月元志沼讨李同捷【实録或作干志沼或作开志沼或作元志绍旧纪作开志沼新纪传作元志沼今从之】
　　马植勋之子【旧传勋作曛误也勋事见徳宗实録】
　　三年五月壬寅加李载义平章事【实録作庚寅误】
　　贬柏耆循州司戸【实録四月李祐收徳州同捷请降于祐祐疑其诈柏耆请以骑兵三百入沧州祐从之耆径入沧收同捷与其家属赴京师又诏曰假势张皇乗险纵恣指挥弹压奏报蔑闻擅入沧州专杀大将补置逆校潜送凶渠旧曰沧徳平诸将害耆邀功争上表论列上不获已贬循州司戸新传曰同捷请降祐使万洪代守沧州同捷未出也耆以三百骑驰入沧以事诛洪与同捷朝京师既行谍言王廷凑欲以竒兵劫同捷耆遂斩其首以献诸将疾耆功比奏横诋文宗不获已贬耆循州司户参军葢耆张皇邀功则有之然诸将疾之而论奏文宗不得已而贬黜亦其实也至于赐死则因马国亮奏其受同捷奴婢绫绢故也】六月王庭凑请纳景州【按景州本隷横海葢因李同捷之乱庭凑据有之同捷既平庭凑惧而复进之也】
　　魏博军乱杀史宪诚奉何进滔知留后【新进滔传曰进滔下令曰公等既迫我当聴吾令众唯唯执杀前使及监军者疏出之凡斩九十余人释胁从者素服临哭将吏皆入吊诏拜留后按进滔结王庭凑以拒李聴又袭击聴大破之安能如是新传葢据柳公权进滔徳政碑云公谓将士曰既迫以为长当谨而聴承命都将总事者谕之曰害前使与监军凶党籍其姓名仍集之于庭无使漏网卒获九十三人白黑既分善恶无误会众显戮共弃咸悦公于是素服而哭将吏序吊此恐涉溢美之辞耳今从旧传】
　　十二月南诏陷成都外郭杜元颖保牙城【实録寇及子城元颖方觉知按实録十一月丙申元颖奏南诏入冦乙巳奏围清溪闗十二月丙辰奏官军失利蛮陷卭州至此乃云冦及子城元颖方觉知似尤之太过今不取】
　　四年二月李绛为乱兵所害【新传曰杨叔元素疾绛遣人迎说军士曰将收募直而还为民士皆怒乃噪而入劫库兵绛方宴不设备遂握节登陴或言缒城可以免绛不从遂遇害实録绛召诸卒以诏防谕而遣之廪麦以赏众皆怏怏而退出垒门众有请辞监军者而监军使杨叔元贪财怙宠素怨绛之不□已与绛为隙久矣至是因以赏薄激之散卒遂作乱今从之】
