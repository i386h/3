<!-- { "loadSidebar": true } -->
　　四月李嗣源至罂子谷闻庄宗殂【庄宗实録云今上至郑州闻变今从明宗实录】李存沼者庄宗之近属【唐愍帝实录符彦超传云皇弟存沼薛史欧阳史彦超传作存霸庄宗列传薛史张宪传但云李存沼按庄宗弟无名存沼者存霸自河中衣僧服而往非今日传庄宗之命者也或者武皇之侄庄宗之弟别无所据不敢决定故但云近属】
　　百官请嗣源监国【监国本太子之事非官非爵然五代唐明宗潞王周太祖皆尝监国汉太后令曰中外事取监国处分又诰曰监国可即皇帝位是时直以监国为称号也今从之】
　　李从袭劝魏王继岌亟东行【庄宗实录征蜀初为都监后劝继岌杀郭崇韬者李从袭也明宗实录云宦官都监李继袭劝继岌东还及令自杀又云任圜监军李延袭欲存康延孝及至华州为李冲所杀者复云李从袭盖从袭误为继袭廷袭今从庄宗实录】
　　六月髙季兴求夔忠万三州【庄宗实录王建于夔州置镇江军节度以夔忠万施为属郡云安监有盐之利建升为安州王举章平蜀诏季兴自収元管属郡荆南军未进夔州连帅以州降继岌十国纪年荆南史天成元年二月王表请夔忠万三州及云安监本道庄宗许之诏命未下庄宗遇弑六月王表求三州明宗许之刘恕按庄宗实録及薛史帝纪同光三年十一月庚戌荆南髙季兴奏収复夔忠等州曾顔勃海行年记云得夔忠万等州明宗实録及薛史韦说传云讨西蜀季兴请攻峡内先朝许之如能得三州俾为属郡三州既定季兴无尺寸之功庄宗实录同光四年三月丙寅髙季兴请峡内夔忠万等州割归当道明宗实录天成元年六月甲寅髙季兴奏去冬先朝诏命攻取峡内属郡寻有施州官吏知臣上峡率先归投忠万夔三州旦夕期于収复被郭崇韬专将文字约臣回归方欲陈论便值更变此说颇近实故从之盖三年十月夔忠万三州降于继岌十一月庚戌季兴奏请三州为属郡旧史误云奏収复也行年记差缪最多不可为据或者夔州虽自降于继岌季兴表云収复三州攘为己功亦无足怪今从明宗实録】七月姚坤告哀于契丹【汉髙祖实录作苖绅今从庄宗列传】
　　丙子庄宗【实录乙亥梓宫发引是月迁幸雍陵按庄宗实録哀册文云丙子今从之】九月契丹阿思没骨馁来【汉髙祖实録作没姑馁今从明宗实录及防要】是月呉越王镠改元宝正【阎自若唐末泛闻録云同光四年京师乱朝命断絶镠遂僭大号改元保正明年明宗锡命至乃去号复用唐正朔纪年通谱云镠虽外勤贡奉而隂为僭窃私改年号于其国其后子孙奉中朝正朔渐讳改元事及钱俶纳土凡其境内有石刻伪号者悉使人交午凿灭之惟今杭州西湖落星山塔院中有镠封此山为寿星宝石山伪诏刻之于石虽经镵毁其文尚可读后题云宝正六年岁在辛卯明宗长兴二年也其元年即天成二年也好事者或传曰保正非也余公绰闽王事迹云同光元年春梁防钱镠为尚父来年改宝正元年永隆三年呉越世宗文穆王薨林仁志王氏啓运图云同光元年梁封浙东尚父为呉越国王寻自改元宝正长兴三年呉越武肃王崩子世皇嗣永隆二年呉越世皇崩子成宗嗣公绰仁志所记年岁差缪然可见钱氏改元及庙号故兼载焉至今两浙民间犹谓钱镠为钱太祖今参取诸书为据】
　　二年二月讨髙季兴东川董璋充东南面招讨使夔州刺史西方邺副之【按梓防皆在荆南之西南而云东南面者盖据夔梓所向言之耳】十月孙晟劝朱守殷反【江南録作孙忌今从王溥周世宗实录】
　　三年十二月髙季兴卒【唐明宗实录天成三年十一月壬午房知温奏髙季兴卒烈祖实录亦云干贞二年十一月季兴卒盖传闻之误按陶谷季兴神道碑及勃海行年记皆云十二月十五日卒今从之】
　　四年九月供奉官乌昭遇使呉越【呉越备史十国纪年皆云监门卫上将军盖借官耳今从实录等诸书】
　　十二月呉徐知诰酖弟知询【郑文宝南唐近事烈祖曲宴便殿引酖觥赐周本本疑而不饮佯醉别引一巵均酒之半跪捧而进曰陛下千万岁陛下若不饮此非君臣同心同德之义也臣不敢奉诏上色变无言乆之左右皆相顾流汗莫知所从伶伦申渐髙有机智者窃谕其防乃乗谈谐尽并两盏以饮之内杯于怀中亟趋而出上宻使亲信持药诣私第解之已不及矣渐髙脑溃而卒江表志烈祖曲宴引金钟赐知询酒曰愿我弟百千长寿知询疑惧引佗器均之曰愿与兄各享五百岁知诰不饮乆之乐工申渐髙乗诙谐并而饮之至家脑溃而卒二书皆出文宝而不同乃尔按知诰既即位欲除周本自应多方不须如此云酖知询近是今从之】
　　长兴元年十一月甲戌王贽等破劔州【实录辛巳军前奏今月十三日王贽冯晖自利州入山路出劒门关外倒下杀董璋把关兵士约三千人获都指挥使济彦温大军进攻入劒门次又丙戌军前奏今月十七日収下劔州破贼千余人获指挥使刘大李昊蜀髙祖实录己卯东川告急今月十八日北军自白卫岭人头山后过从小劔路至汉源驿出头倒入劒门打破关寨掩捉彦温及将士五百余人遂相次搆唤大军据关下营又厐福诚谢锽相谓曰北军昨来既得关寨之后隔一日大军防下至劒州而廼般运粮食烧舍自惊还奔关寨十国纪年后蜀史壬申贽晖袭陷劔门癸酉攻焚劒州取粮还屯劒门己夘东川告急使至成都知祥命衙内都指挥使李肇帅兵五千赴援董璋自阆州帅两川兵屯木马寨先是厐福诚谢锽屯阆州北来苏寨闻劔门陷惧北军据劒州帅部兵千余人由间道先董璋至劒州壁于衙城后士卒方食北军万余人自北山驰下福诚等趋河桥迎击之北军小却福诚帅数百人夜升北山顚转至北军壁外大呼噪锽命将士以弓弩短兵前急击之北军惊扰弃戈甲而遁锽追袭之北军退保劔门十余日不窥劒州按劒门至成都尚十许程若十八日劔门失守何得二十日知祥已闻之邪今从实録十三日壬申为定若隔一日下至劒州则十五日甲戌非十七日也故思同等以大军未至故収粮烧舍还保劒门故福诚等得复入劔州李昊叙事甚详无执刘太事今删之晋髙祖实录云甲申平劒州破贼千余人尤误也】契丹东丹王突欲来奔【实録阿保机妻令元帅太子往渤海代慕华归西楼欲立为契丹王而元帅太子既典兵柄不欲之渤海遂自立为契丹王谋害慕华其母不能止慕华惧遂航海内附按天皇王入汴犹求害东丹者诛之岂有在国欲杀之理今不取】
　　二年闰五月杀安重诲【五代史阙文李从璋奋檛击重诲于地重诲曰重诲死无恨但不与官家诛得潞王佗日必为朝廷之患言终而絶按重诲自以私憾欲杀从珂当是时从珂未有防扈之迹重诲何以知其为朝廷之患此恐是清泰簒位之后人誉重诲者造此语未可信也】





　　资治通鉴考异卷二十九
　　钦定四库全书
　　资治通鉴考异卷三十
　　宋　司马光　撰
　　后唐纪下
　　潞王清泰元年三月朱昭赴井死安从进杀冯赟【张昭闵帝实录帝召昭不至俄闻自杀乃令从进杀赟按从进传赟首于陜则赟死非闵帝之命明矣今不取】四月庚午刘知逺尽杀闵帝左右及从骑【闵帝实录庚午朔四鼔帝至卫州东七八里遇敬瑭窦贞固晋髙祖实録始帝欲与少主俱西断孟津北据壷关南向徴诸侯兵乃啓问康义诚西讨作何制置云云苏逢吉汉髙祖实录是夜侦知少帝伏甲欲与从臣谋害晋髙祖诈屏人对语方坐庭庑帝宻遣御士石敢防锤立于后俄顷伏甲者起敢有勇力拥晋祖入一室以巨木塞门敢力当其锋死之帝解佩刀遇夜晦以在地苇炬未然者奋击之众谓短兵也遂散走帝乃匿身长垣下闻帝亲将李洪信谓人曰石太尉死矣帝隔垣呼洪信曰太尉无恙乃逾垣出就洪信兵共防晋祖杀建谋者以少主授王贽南唐列祖实録贽曰今京国阽危百官无主必相率携神器西向公何不囚少帝西迎潞王此万全之计敬塘然其语按为晋汉实録者必为二祖饰非今从闵帝实録】
　　是日太后令内诸司迎潞王【废帝实録三十日太后传令至并内司迎奉至干壕帝促令还京按长厯三月辛丑朔四月庚午朔三月无三十日废帝实録误也】
　　癸酉废少帝为鄂王【闵帝实録云七日废帝为鄂王今从废帝实録】
　　十二月葬鄂王【闵帝实録及薛史闵帝纪皆云晋髙祖即位谥曰闵与秦王及重吉并葬徽陵域中今从废帝实録】
　　二年三月呉徐知诰令陈觉辅景迁【江南録时先主权位日隆中外皆知有代谢之势而以呉主恭谨守道欲待嗣君先主次子景迁呉主之壻也先主钟爱特甚齐邱使陈觉为景迁教授为之声价齐邱参决时政多为不法辄归过于嗣主而盛称景迁之美防有夺嫡之计所以然者以呉主少而先主老必不能待他日得国授于景迁易制已为元老威权无上矣此其日夕为谋也先主觉之乃召齐邱如金陵以为己之副遥兼申蔡节度使无所关预从容而已今从十国纪年】
　　后晋纪
　　髙祖天福元年五月魏愽逐刘延皓【废帝实録延皓皇后之侄按薛史唐余録欧阳史皆云延皓后之弟应州人也延朗宋州虞城人也独废帝实録云后侄今不取】
　　七月诛石敬瑭之子重殷重裔【薛史七月己丑诛右卫上将军石重英皇城副使石重裔皆敬瑭之子也废帝实録云石讳妷男尚食使重乂供奉官重英与薛史不同按重乂敬瑭子即位后为张从賔所杀实録误也广本英作殷今从之】
　　九月契丹五万骑自扬武谷而南【代州今有阳武寨其北有长城岭圣佛谷今从汉髙祖实録作武】
　　契丹陈于虎北口【按幽州北山口名虎北口亦名古北口此在太原而云陈于虎北口又云归虎北口盖太原城侧别有地名虎北口也】
　　十月诏毎七户出征夫一人【薛史云十户今从废帝实录】
　　十一月丁酉石敬瑭即皇帝位【废帝实录闰月丁卯胡立石讳为天子于栁林误也今从晋髙祖实録薛史契丹册文】
　　闰月契丹主令太相温送帝至河梁【废帝实録作髙谟翰范质防蕃记作髙模翰欧阳史作髙牟翰盖蕃名太相温汉名髙谟翰今从晋髙祖实録】
　　二年正月乙卯日有食之【实録正月甲寅朔乙卯日食十国纪年蜀乙卯朔日食盖晋人避三朝日食改厯耳】
　　二月呉越王镠少子元防【晋髙祖实録十国纪年作元球今从呉越备史九国志】十月唐李德诚出宋齐丘书【十国纪年云遗宗信书令宗信讽止德诚劝进而不云宗信何人今但云止德诚劝进书】
　　十一月加钱元瓘天下兵马副元帅进封呉越国王【实录天福二年十一月加元瓘副元帅国王程逊等为加恩使四年十月丙午以程逊没于海废朝赠官程逊传云天福二年秋使呉越使回溺死元瓘传云天福三年封呉越国王盖二年冬制下逊等以三年至杭州不知溺死在何年而晋朝以四年十月始闻之也呉越备史天福二年四月敕遣程逊等授王副元帅国王甲午王即位用建国之仪如同光故事是岁程逊还京溺于海按元瓘初立称镠遗命止用藩镇礼明年明宗封呉王应顺初闵帝封呉越王故以天福二年即王位而备史以为授元帅国王然后即位误矣】
　　以贾仁沼代胡汉筠【薛史仁沼作仁绍今从实録】
