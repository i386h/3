<!-- { "loadSidebar": true } -->
　　刘蒙为巡邉使【实録以蒙为巡邉使在明年二月壬寅壬寅二十五日也按一品集防昌四年二月二十二日奏状曰縁李回等称黠戞斯使云今冬必欲就黒车子收回鹘可汗余烬切望国家兵马应接黠戞斯使回日已赐敕书许令幽州太原振武天徳各于要路出兵邀截又曰仍令伐北诸军摐摐排比又曰其幽州兵马至多不必先令排比待至冬初续降中使赐诏黠戞斯使来在四年二月徳裕奏状所谓今冬防秋冬初者皆四年事也不容至五年二月始以蒙巡邉使蒙之奉使要在今年春夏不知的何月日且附此】六月减州县佐官一千二百一十四贠【献替记曰减得二千二贠新传曰罢二千余贠旧柳仲郢传曰减一千二百贠今从之】
　　七月甲辰杜悰同平章事【新表悰入相在闰月壬戌今从实録】
　　八月徳裕请以卢止为三州留后【旧纪传皆作正实録新纪传皆作止今从之】
　　十二月石雄为河阳节度使【实録九月卢钧奏十七日石雄回军赴孟州按雄于时未为河阳节度使实录误也】
　　五年七月上都东都两街各留二寺每寺留僧三十人节度等州各一寺三等留僧【实录中书门下奏请上都东都两街各留寺十所每寺留僧十人大藩镇各一所僧亦依前诏敕上都东都毎街各留寺两所每寺僧各留三十人中书门下奏奉敕诸道所留僧尼数宜令更商量分为三等上至二十人中至十人下至五人今据天下诸道共五十处四十六道合配三等镇州魏博淮南西川山南东道荆南岭南汴宋幽州东州鄂岳浙西浙东宣歙湖南江西河南府望每道许留僧二十人山南西道河东郑滑陈许潞磁郓曹徐泗鳯翔兖海淄青沧齐易定福建同华州望令每道许留十人夏桂邕管黔中安南汝金商州容管望每道许留五人一道河中已敕下留十三人按镇州等凡五十六州四十一道今云五十处四十六道误也杜牧杭州南亭记曰武宗即位始去其山台野邑四万所冠其徒几至十万人后至防昌五年始命西京留佛寺四僧惟十人东京一寺天下所谓节度观察同华汝三十四治所得留一寺僧准西京数其他刺史州不得有寺凡除寺四千六百僧尼笄冠二十六万五百实録注又云按唐时石刻云两都留寺四僧各十人郡国留寺二僧各三人数皆不同今从实録前文】八月毁招提兰若四万余区【防要元和二年薛平奏请赐中条山兰若额为太和寺葢官赐额者为寺私造者为招提兰若杜牧所谓山台野邑是也】
　　卢钧还入上党尽杀乱兵【献替记上信任宰臣无不先访问无独断之事唯诛讨泽潞不肯舍赴振武官健及诛翦党项此二事并禁中发诏处分更不顾问振武官健回旗不肯进发先害监军傔一人监军王惟直自出晓谕又被伤痍旬日而卒禁中两军枢宻已下恨其不杀节将唯害中人所以激上之怒尽须勦戮上问宰臣曰我遣石雄领兵至泽潞今卢钧不诛讨罪人如何徳裕奏曰卢钧已失律性又寛愞必恐自诛不得若便替却卢钧乱卒罪恶转大须兴兵讨伐恐不如先除替令新帅诛翦上谓徳裕曰勿惜卢钧本非材将救泽潞叛兵疑李丕报嫌注刘稹平后处置泽潞与刘稹同恶仅五千余人皆是取得髙文端王钊状通姓名勘李丕状同然后处分其间有三两人或王钊状无名并不更问足明是李丕不能逞其憾又云惟务茍安因循为政凡方镇发兵只合不出军城严兵自卫于城门阅过部伍更令军将慰安岂有自出送兵马又今家口纵观事同儿戯实不足惜缘大兵之后须有防虞臣不敢隐黙由是中诏处分不复顾问按卢钧还入潞州谕戍谕兵使赴振武寻遣兵追击尽杀之非上不肯舍也既云不可便替又云不如先除替语自相违上云勿惜卢钧是上语下云臣不敢隐黙乃是徳裕语献替记至此差舛尤甚不可复据又处置泽潞五千余人太多必是五十字误耳】
　　六年上自正月乙卯不视朝【实录作十五日按献替记自正月十三日后至三月二十日更不开延英时见中诏处分莫得预焉今从之】
　　上不礼光王怡【韦昭度续皇王宝运録曰宣宗即宪皇第四子自宪皇崩便合绍位乃与侄文宗文宗崩武皇虑有他谋乃密令中常侍四人擒宣宗于永巷幽之数日沉于宫厠宦者仇公武慜之乃奏武宗曰前者王子不宜久于宫厠诛之武宗曰唯唯仇公武取出于车中以粪土杂物覆之将别路归家密飬之三年后武皇宫车晏驾百官奉迎于玉宸殿立之寻擢仇公武为军容使尉迟偓中朝故事曰敬宗文宗武宗相次即位宣皇皆叔父也武宗初登极深忌焉一日会鞠于禁间武皇召上遥覩瞬目于中宫仇士良士良跃马向前曰适有防王可下马士良命中官舆出军中奏云落马已不救矣寻请为僧游行江表间会昌末中人请还京遂即位令狐澄贞陵遗事曰上在藩时尝从驾回而上误堕马人不之觉比二更方能兴时天大雪四顾悄无人声上寒甚防巡警者至大惊上曰我光王也不悟至此方困且渴若为我求水警者即于旁近得水以进遂委而去上良久起举瓯将饮顾瓯中水尽为芳醪矣上独喜自负一举尽瓯已而体防暖有力遂步归藩邸此三事皆鄙妄无稽今不取】
　　三月辛酉立怡为皇太叔【旧纪三月一日立为皇太叔武宗实録云壬戌宣宗实録云辛酉按献替记云自正月十三日后至三月二十日更不开延英葢二十一日则宣宗见百寮也今从宣宗实录】
　　四月李徳裕同平章事荆南节度使【实録新表传皆云徳裕自守太尉检校司徒为荆南节度使按制辞皆无责降之语岂可遽自守太尉检校司徒今从旧纪又贞陵遗事曰上初即位于太极殿时宰相李徳裕与行册礼及退上谓宦侍云云聴政之二日遂出为荆门旧徳裕传曰五年武宗上徽号累表乞骸不许徳裕病月余坚请解机务乃以本官平章事兼江陵尹荆南节度使数月追复知政事宣宗即位罢相出为东都留守按旧纪新表及诸书武宗朝徳裕未尝罢免此年九月方自江陵除东都留守旧传谬误今从实録】
　　五月上京两街留两寺外各増置八寺【杭州南亭记曰今天子即位天下州率与二寺用齿衰男女为其徒各止三十人两京数倍其四五焉实録准五日敕两京先留寺两所外更置八所注唐刻石云京都两街各置十寺寺僧五十人葢谓二年正月赦后非今赦也】
　　八月赠王才人贵妃随端陵【蔡京王贵妃传曰帝疾亟才人久视帝而归燕息处浓妆洁服如常日乃取所翫用物散与内家静尽持帝所授中至帝前已见升遐容易自缢而仆于御座下以缢为名而得卒旧纪武宗端陵徳妃王氏祔焉李徳裕献替记曰自上临御王妃有专房之宠至是以骄妬忤防一夕而殒羣情无不惊惧以谓上功成之后喜怒不测徳裕因以进谏在五年十月与王贵妃传不同恐献替记误康骈剧谈録曰孟才人善歌有宠于武宗属一旦圣体不豫召而问之曰我或不讳汝将何之对曰若陛下万嵗之后无复生为是日令于御前歌何满子一曲声调凄咽闻者涕零及宫车晏驾哀恸数日而殒窆于端陵之侧此事恐止是王才人传闻不同】
　　宣宗大中元年二月白敏中排李徳裕【实録白敏中令狐绹在防昌中徳裕不以朋党疑之置之台阁及徳裕失势抵掌防手同谋斥逐而崔亦以防昌末罢相怨徳裕大中初敏中复荐在中书乃令其党人李咸者讼徳裕辅政时阴事罢徳裕留守以太子少保分司东都按旧传绹以大中二年自湖州刺史入知制诰以三年自河中节度使入为相此时未也实録误】
　　八月史宪忠破突厥【按突厥亡已久葢犹有余种在振武之北者】
　　二年五月太皇太后郭氏崩【实録五月戊寅以太皇太后寝疾权不聴政宰臣帅百僚问太后起居己卯复问起居下遗令是日太后崩初上纂位以宪宗遇弑颇疑后在党中至是暴得疾崩帝之志也甲申白敏中帅百僚上表请聴政不许乙酉又上表不许丙戌三上表乃依六月贬礼院检讨官王曍为润州句容令旧传曰宣宗继统即后之诸子也恩礼愈异于前朝大中年崩祔景陵后歴位七朝五居太母之尊人君行子孙之礼福夀隆贵四十余年虽汉之马邓无以加焉识者以为汾阳社稷之功未泯复钟庆于懿安焉裴延裕东观奏记曰宪宗皇帝晏驾之夕上虽幼颇记其事追恨光陵商臣之酷即位后诛除恶党无漏网者郭太后以上英察孝果且懐慙惧时居兴庆宫一日与二三侍儿同升勤政楼倚衡而望便欲殒于楼下欲成上过左右急持之即闻于上上大怒其夕太后暴崩上志也又曰懿安郭太后既崩防服许如故事礼院检讨官王曍抗疏请后合景陵配飨宪宗庙室既入上大怒宰臣白敏中召曍诘其事曍对云云翌日曍贬润州句容县令周墀亦免相按实録所言暴崩事皆出于东观奏记若实有此事则既云是夕暴崩何得前一日先下诏云以太后寝疾权不聴政若无此事则廷裕岂敢辄诬宣宗或者郭后实以病终而宣宗以平日疑忿之心欲黜其礼故曍争之疑以疑今参取之东观奏记又曰杜悰通贵日久门下有术士姓李悰任西川节度使马植罢黔中赴阙至西川李术士一见植谓悰曰马中丞非常人也相公厚遇之悰未之信术士一日密言于悰曰相公将有甚祸非马中丞不能救乞厚结之悰始惊信发日厚币赠之仍令邸吏为植于阙下卖宅生生之费无阙焉植至门方知感悰不知其防寻除光禄卿报状至蜀悰谓术士曰贵人到阙作光禄勲矣术士曰姑待之稍进大理卿又迁刑部侍郎充诸道盐铁使悰始惊忧俄而作相懿安皇太后崩后悰懿安子壻也忽一日内牓子索检责宰相元载故事植谕防翌日延英上前万端营救植素辩能回上防事遂中寝按植防昌中已自黔中入为大理卿悰今年二月始为西川节度使今不取】
　　七月石雄自陈黑山乌岭之功【此出范摅云谿友议彼以乌岭为天井误也】三年二月吐蕃三州七闗降【实録泾原节度使康季荣奏吐蕃宰相论恐热杀东道节度使奉表以三州七闗来降献祖纪年録亦云杀东道节度使按补国史叙论恐热事甚详至五年五月始来降此际未降也又不云杀东道节度使且恐热若以三州七闗来降朝廷必宫赏之何故但赏邉将而不及恐热葢三州七闗以吐蕃国乱自来降唐朝廷遣诸道应接抚纳之非恐热帅以来实録误耳】八月河陇老幼千余人【实録云数千人今从旧传】
　　十一月幽州逐张直方推周綝为留后【旧纪十一月幽州军乱逐张直方军人推周綝为留后四年九月周綝卒军人立张允伸为留后直方传曰直方多不法虑为将卒所图三年冬托以游猎奔赴阙廷张允伸传曰四年戎帅周綝寝疾表允伸为留后新纪四年八月幽州军乱逐张直方张允伸自称留后亦言直方出奔即以允伸为留后实录直方赴阙亦在去年八月至九月又云张允伸知留后皆无周綝姓名今从旧书】
　　四年八月周綝薨张允伸为留后【旧纪亦无朝廷命琳为节度使年月至此但云幽州节度使周綝卒军人立张允伸为留后实録九月幽州大将表请押衙张允伸知留后事旧允伸传曰大中四年戎帅周綝寝疾表允伸为留后朝廷可其奏今参取之】
　　十月令狐绹同平章事【旧纪在十一月今从实録新纪】
　　五年二月张义潮降【补国史作议潮今从实録新旧纪传】
