<!-- { "loadSidebar": true } -->
　　六月韦保衡斥王铎萧遘【旧传曰保衡以杨收路岩在中书不加礼接媒孽逐之按收获罪时保衡未为相葢保衡虽为学士懿宗宠任之故能谮收也又曰公主薨自后恩礼渐薄按路岩于悰王铎萧遘被摈皆在公主薨后今从实録】
　　七月刘行深韩文约立普王俨【范质五代通録梁李振谓陜州防军韩范曰懿皇初升遐韩中尉杀长立幼以利其权遂乱天下今将军复欲尔邪范即文约孙也按懿宗八子僖宗第五余子新旧书不载长幼又不言所终不言所杀者果何王也】
　　庚辰立俨为太子【续宝运録曰其日宰臣萧邺等直至寝幄问疾上防道朕三字而止羣臣不觉号哭失声中外悉皆垂泣按是时宰相韦保衡最在上萧邺不为相今不取】
　　九月韩君雄赐名允中【旧传作允忠实録新传皆作允中今从之】
　　僖宗干苻元年二月刘瞻为刑部尚书【玉泉子见闻録曰初瞻南迁无问贤不肖一口皆为之痛惜殆将至京东西市豪侠共率泉帛募集百戏将送于城外瞻知之差其期而易路焉瞻为相亦无他才能徒以路岩遭时嫉怒瞻为所排而人心归向耳其实未足谭也按瞻以清慎着闻及懿宗暴怒瞻独能不顾其身救数百人之死而玉泉子以为未足谈不亦诬乎】
　　八月崔彦昭为相不逐王凝【此出中朝故事曰彦昭代凝判盐铁半载而入相按实録彦昭不代凝为盐铁其余则取之】
　　十月郑畋同平章事【旧畋传曰干苻四年迁吏部侍郎寻降制可本官同平章事今从实録此年为相】
　　十二月南诏攻雅州至新津牛丛豫焚民居【锦里耆旧咸通十四年十一月五日云南蛮寇再犯大渡河黄景复击败之十一月二十五日复攻大渡三十日蛮乗胜进收黎州十二月二十八日蛮来只到新津前后蜀州界左右便退竟不到城下按咸通十四年南诏寇西川事旧纪南诏传唐年补録唐録备阙续宝运图皆无之独耆旧传载之甚详新书取之作南诏而实録但云十二月西川奏南蛮入寇黎州刺史黄景复击退之新纪但云十二月云南蛮寇黎州葢亦出于耆旧传耳旧纪干苻元年冬南诏蛮寇西蜀诏河西河东山南西道东川徴兵赴援实録干苻元年十月西川奏云南蛮入寇十二月云南蛮寇西川垣绰致书于牛丛欲求入觐河东山南西道及东川兵援之月末又云南蛮侵犯黎州而成都守御无备殊不拒敌逾河越岭洞无篱障赖积雪丈余遂阻隔奔冲之势又卭雅二州刺史望风奔遁蛮烧劫一空牛丛不晓兵失于探而奏报差戾诏切责之蛮劫畧黎雅间破黎州入卭崃闗掠成都闭三日蛮乃去新纪干符元年十二月云南蛮寇黎雅二州河西河东山南东道东川兵伐云南按实録咸通十四年十一月七日路岩始移荆南八日牛丛始除西川而耆旧传蛮入寇皆丛任内事恐误先一年也实録新纪因此于十四年十二月添云南寇黎州事实皆在干符元年冬也】
　　王仙芝起长垣【实録二年五月仙芝反于长垣按续宝运録濮州贼王仙芝自称天补平均大将军兼海内诸豪都统传檄诸道檄未称干苻一年正月三日则仙芝起必在二年前今置于嵗末】二年正月髙骈先开成都府【锦里耆旧传曰郓州节度使髙相公骈乗急诏除授劒南西川节度副大使干苻元年正月二十一日行李到劒州先遣使走马开城门并令放出百姓二月十六日至府豁开城门并放人出今从实録置今年又劒州至成都止十二程骈正月二十一日自劒州遣使走马开城门二月十六日始至府下又云骈三十日到上按长歴二月小无三十日葢二十六日误为二月十六日也】
　　骈奏勒还长武等兵【旧纪此奏在元年十二月实録在二月今因骈开成都门言之】田令孜为神策中尉【旧本纪此年正月令孜为右军中尉新传云帝即位擢为左神策中尉旧传但云神策中尉今从之】
　　上时年十四专事游戯【续宝运録曰上是年十五嵗中朝故事曰僖宗皇帝以咸通三年降诞十四年七月十九日即位年十二按旧纪亦云僖宗咸通三年五月八日生于东内即位年十二今从之】
　　骈斩黄景复【耆旧传曰干苻元年三月十五日处置前黎州刺史充大渡河把截制置土军都知兵马使黄景复实録干苻二年三月骈奏斩景复今事从耆旧传年从实録】
　　四月王郢等作乱【新纪浙西突陈将王郢反五月遣右龙武大将军宋皓讨之按四年二月郢执鲁寔始命皓讨之置此误也程匡柔唐补纪曰六月浙西突将王郢反聚党万众烧劫苏常三年正月贬苏州刺史李绘以郢乱弃城故也旧纪二年四月海贼王郢攻剽浙西郡邑实録干苻三年二月浙西奏突陈将王郢等六十九人劫库兵为乱三月浙西奏王郢聚众万人攻陷州县续宝运録元年王郢于两浙叛敕差山北兵士讨之不逾月而尅乃组颈于阙下今从旧纪】
　　五月萧仿薨【旧曰俄而盗起河南内官握兵王室浊乱仿气劲论直同列忌之罢知政事出为广州刺史岭南节度使遇乱不至京师而卒旧纪三年春正月己卯朔仿以病免罢为太子太傅新纪此月萧仿薨新传亦云卒于位为岭南节度使前旧纪传皆误今从实録】













　　资治通鉴考异卷二十三
<史部,编年类,资治通鉴考异>
　　钦定四库全书
　　资治通鉴考异卷二十四
　　宋　司马光　撰
　　唐纪十六
　　干苻三年七月宋威击王仙芝破之【实録去年十二月宋威自青州与副使曹全晸进军击王仙芝仙芝败走按仙芝若以去年十二月败走中间半年岂能静处葢实因威除招讨使连言之其实仙芝败在此月不在十二月也】
　　十二月郑畋请以崔安潜代宋威张自勉代曽元裕【实録虽于此月载畋所上书亦不言行与不行新纪遂于此言安潜为诸道行营都统李琢为招讨草贼使自勉副之按明年威元裕为使副犹如故新纪误也】
　　安南戍兵逐李瓒【新纪在四年十二月今从实録】
　　黄巢言五千余众安所归【仙芝巢初起时云数月间众至数万至此才有五千者葢乌合之众聚散无常耳】
　　王仙芝黄巢分道而去【王坤惊聴録曰干苻四年丁酉仲夏天示彗星草冦黄巢尚君长奔突即五年戊戌之嵗狂防王仙芝起自郓封而侵汝郑即大防黄巢尚君长并贼帅之徒党仅一千余人攻陷汝州云云又曰黄巢望闽广而去仙芝指郓州南行尚君长期陈蔡间取羣凶之愿三千余冦属仙芝君长二千余人属黄巢所管明年二月仙芝陷鄂州巢陷郓州则非巢趣闽广仙芝趣郓也王坤此书年月事迹差舛尤多但择其可信者取之】
　　四年二月南诏国号鹤拓亦号大封人【徐云防南诏録曰南诏别名鹤拓其后亦自称大封人是以封为国号也】
　　四月黄巢尚让保查牙山【旧纪四年三月巢陷郓州七月入查牙山与王仙芝合五年二月君长仙芝皆死尚让以兄遇害大掠淮南旧传五年八月王铎斩王仙芝先是尚君长弟让以兄奉使见诛率部众入查牙山黄巢黄揆昆仲八人率盗数千依让按实録干苻二年仙芝陷曹濮巢已起兵应之三年十二月招讨副都监杨复光奏草贼尚让据查牙山官军退保邓州四年四月黄巢引其众保查牙山其年冬君长乃死惊聴録巢与仙芝俱入蕲州以仙芝独受官而怒敺仙芝伤面由是分队时君长亦在座非仙芝死后巢方依让也又按旧纪仙芝死后王铎始为都统讨贼而旧云土铎斩仙芝又先云杀张璘乃陷广州先云陷华州方攻潼闗叙事颠错不伦今从实録】
　　五年二月李克用杀段文楚据云州【赵鳯后唐太祖纪年録曰干苻三年河南水灾盗防蜂起朝廷以段文楚为代北水陆发运云州防御使以代支谟时嵗荐饥文楚削军人衣米诸军咸怨太祖为云中防邉督将部下争诉以军食不充请具闻奏邉校程懐信康君立等十余帐日哗于太祖之门请共除虐帅以谢邉人众因大噪拥太祖上马比及云中众且万人城中械文楚出以应太祖后唐闵帝时史官张昭逺撰庄宗功臣列传曰康君立为云中牙校事防御使段文楚时天下将乱代北仍嵗阻饥诸部豪杰咸有啸聚邀功之志文楚法令稍峻军食转饷不给戍兵咨怨云州沙陀兵马使李尽忠私谓君立等曰段公儒者难与共事方今四方云扰皇威不振丈夫不能于此时立功立事非人豪也吾等虽拥部众然以雄劲闻于时者莫若李振武父子官髙功大勇冠诸军吾等合势推之则代北之地旬日可定功名富贵事无不济也时武皇为沙陀三部落副兵马使在蔚州尽忠令君立私往图之曰方今天下大乱天子付将臣以邉事嵗偶饥荒便削储给我等邉人焉能守死公家父子素以威惠及五部当共除虐帅以谢邉人武皇曰予家尊在振武万一相逼俟予禀命君立曰事机已泄迟则变生咸通十三年十二月尽忠夜帅牙兵攻牙城执文楚及判官柳汉璋陈韬等击之于狱遂自知军州事遣君立召太祖于蔚州是月太祖与退浑突厥三部落众万人趋云中十四年正月六日至鬬鸡台尽忠遣监军判官符印请太祖知留后事七日尽忠械文楚汉璋等五人送鬬鸡台军人乱食其肉九日太祖权知留后府牙受上三军表请授太祖大同防御使懿宗不悦时已除卢简方代文楚未至而文楚被害实録干苻元年十二月李克用杀大同军防御使段文楚自称防御留后塞下之乱自兹始矣薛居正五代史君立传皆与庄宗列传同惟削去李尽忠名但云君立与薛铁山程懐信王行审李存璋等谋悉以尽忠语为君立之语云君立等乃夜谒武皇言曰方今天下大乱云云众因聚噪拥武皇比及云州众且万人师营鬬鸡台城中械文楚以应武皇之军既收城推武皇为大同军防御留后众状以闻旧纪咸通十三年十二月李国昌小男克用杀云州防御使段文楚据云州自称防御留后干苻五年正月沙陀首领李尽忠陷遮虏军窦澣遣康传圭率土团二千屯代州将发求赏呼噪杀马步军使邓防有唐末三朝见闻録者不着撰人姓名专记晋阳事其书云干苻五年戊戌窦澣自前守京兆尹拜河东节度使在任便值大同军变杀防御使段文楚正月二十六日军于石窑二十七日到白泊二十九日至静邉军三十日筑却四面城门二月一日在城将士三人共赏绢一匹监军使差仇判官闻奏李尽忠等准诏各赏马一匹银鞍辔一副银三铤银椀一枚绢一束锦二匹紫罗三匹诸军将银椀绢等三日李尽忠却入四日两面马步五万余人城四面下营五日又赏土团牛酒六日监军使送牌印与李九郎七日城南门楼上系缚下段尚书柳汉璋雍侍御陈韬等四人寻分付军兵于鬬鸡台西剐却又令马军践却骸骨八日李九郎被土团马步军约二千人持弓刀送上与旧纪五年事防合实録亦颇采之云五年正月壬戌窦澣奏沙陀首领李尽忠冦石窑白泊至静邉军二月奏李尽忠求赏诏赏马一匹银鞍勒绵绢等按庄宗列传旧纪克用杀文楚在咸通十三年十二月欧阳修五代史记取之太祖纪年録在干苻三年薛居正五代史新沙陀传取之见闻録在干苻五年二月新纪取之惟实録在干苻元年不知其所据何书也克用既杀文楚岂肯晏然安处必更侵扰邉陲朝廷亦须发兵徴讨而自干苻四年以前皆不见其事唐末见闻録叙月日今从之】
