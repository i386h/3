<!-- { "loadSidebar": true } -->
　　三月李嗣昭李嗣源等劝李克用固守【唐太祖纪年录嗣昭与今上日夜入贼营斩将搴旗贼多惊扰梁太祖实录三月癸丑虏众悉出友宁以飞骑犯其左右翼虏大败其掩杀不知其数擒克用男廷鸾及将校健卒数千人实录朱友宁围太原营西北隅攻其西门城内大恐克用欲奔云中弟克宁止之又遣李嗣昭与克用子存朂日夜扰贼营友宁乃烧营而遁按纪年录所谓今上者乃明宗非庄宗也实录误】
　　李俨张濬之子【唐补纪二年昭宗自鳯翔遣金吾将军李俨赍御札自巫峡间道潜行宣告吴王杨行宻为讨伐逆贼朱全忠事李俨者宰臣张濬男其张濬先为都统讨太原退军朝贬韩建力救不赴贬所只在二峯其男行在乃授金吾将军昭宗差来宣告于吴王行宻朱全忠探知张濬一门尽遭杀戮按此年濬未死俨赐姓李见此年十月】
　　五月己未朱全忠发河中【金銮记五月三日岐马歩军败回戈伤中不少八日闻四面百姓尽般移入城内二十一日闻汴帅于郿县筑城及宝鸡下寨二十三日闻汴帅至石鼻又至横渠二十四日闻汴帅至城南十里按编遗录六月全忠始离渭桥此葢全忠下游兵耳实录据金銮记云癸亥朱全忠引军至石鼻乙丑至横渠己巳驻师城南误也】
　　六月丁亥全忠围鳯翔【梁太祖实录六月丁丑暨虢县辛未文通涸兵骤出布阵俟敌我之将卒跃进决鬬始辰暨午寇大败尸仆万余人命诸军徙寨逼其垒自是岐人继出师靡不丧衂六月乙亥上以盩厔有博野军与岐人往来以窥我命李晖讨平丙戌复遣孔勍领兵内大散关取鳯州按六月乙亥朔无辛未前云丁丑后云辛未又再云六月皆误从唐实录】
　　十月李俨至州【十国纪年注李昊蜀书张格传云弟休仕唐为御史奉使州闻长水之祸改姓名曰李俨九国志云李俨本左仆射张濬之少子名播起家校书郎迁右拾遗濬为李全忠所害播自长水奔鳯翔昭宗赐其姓名来使欲征兵复雠行宻与李全忠书云选张述于谏省俾衔命于敝藩授秩执金赐编属籍新旧唐书昭宗纪及濬传皆云天复三年十二月全忠杀濬于长水然则俨来使时濬犹未死述与休字相乱或一名潘乎实录是月始以俨为江淮宣谕使以行宻充呉王东面行营都统误也据行宻书则俨父在时已赐姓李宣谕行宻为讨全忠明年春全忠既克鳯翔俨遂留淮南不敢归朝耳】
　　朱全忠遣司马邺奉表入城【实录庚辰司马酆奉表壬午对全忠使司马邺薛居正五代史司马邺传大军在岐下遣奏事于昭宗再入复出实录作酆误也】
　　十一月孔勍拔坊州又取鄜州【编遗录十二月癸酉遣孔勍李晖领兵袭鄜州以牵李周彛之兵己亥我师攻陷鄜墙获周彛亲族遂令李晖权知鹿畤军事不数日周彛乃遣幕賔投分通好然上许抽兵梁太祖实录十一月癸卯鄜帅李周彛统州兵万余人屯于老聃祠之下上命孔勍李晖乘虚捷取之壬子勍等破中部郡甲寅大雨雪大军冒之夕进五皷及其垒克之按癸卯距己亥近六十日鄜汴相守岂得全不交兵今从唐梁二实录】
　　卢光稠陷韶州【新纪是歳光稠卒牙将李图自称知州事按十国纪年欧阳脩五代史光稠传开平五年方卒新纪误也】
　　三年正月丙午王师范遣刘鄩取兖州【旧纪丙午青州牙将刘鄩陷全忠之兖州又令牙将张厚入奏是日亦窃发于华州杀州将娄敬思唐太祖纪年录是月四日青州帅王师范将刘鄩窃据兖州同日师范将张厚辇戈甲十乘至华为华人所诘因窃发燔其郛杀华州指挥使娄敬思而去新纪丙午师范取兖州梁太祖实录丙辰青州纲将乱于华而败是日刘鄩陷我兖州唐实录亦在丙辰按长厯丙午正月四日丙辰十四日编遗录云魏师及朱友宁告急刘鄩正月四日袭陷兖州与纪年录等同梁太祖实录多谬误恐难据今从诸书移置丙午唐祖补纪云天复二年尤误】
　　戊申诛韩全诲等【旧纪丁巳蒋晖与中使押送全诲等二十人首级告谕四镇兵士回銮之期新纪正月戊申杀全诲等唐太祖纪年录正月甲辰鳯翔李茂贞杀其子继筠观军容韩全诲张彦枢宻使袁易简周敬容等二十二人皆斩首囊盛押领出城以示朱温金銮记六日诛全诲等唐年补录正月癸卯赐朱全忠诏唐补纪云天复三年二月诛全诲等八人其全诲等伏诛日今从金銮记实录新纪按金銮记唐年补录唐实录从唐纪年录载六日所诛宦官名可见者全诲等四人处廷等十六人而金銮记云是夜处置内官一十九人唐年补录云全诲以下二十二人首级纪年录云杀全诲等二十二人北梦琐言亦云二十二人首新传云继筠继诲彦弼皆伏诛是夜诛内诸司使韦处廷等二十二人若并继筠等数之则多二人若只数宦官则少二人若如金銮记是夜又诛十九人则多一人或者二人名不见与】
　　车驾幸全忠营【王禹偁五代史阙文曰昭宗佯为鞋系脱呼梁祖曰全忠为吾系鞋梁祖不得已跪而结之流汗浃背时天子扈跸尚有卫兵昭宗意谓左右擒梁祖以杀之其如无敢动者自是梁祖被召多不至其后尽去昭宗禁卫皆用汴人矣按全忠时拥十万之众昭宗方脱茂贞虎口托身全忠岂敢遽为此谋或者欲効汉高祖之折黥布亦恐昭宗不能办耳今不取】
　　庚午全忠杀第五可范等数百人【旧纪辛未内官第五可范已下七百人并赐死于内侍省金銮记二十八日处置第五可范已下四百五十人太祖纪年录内诸司百余人及随驾鳯翔羣小二百余人一时斩首于内侍省旧传与纪年录同新传全忠议诛第五可范等八百余人与内侍省梁太祖实录己巳翌日诛宦官第五可范等五百余人于内侍省仍命畿内及诸道搜索处置以尽厥类唐年补录云诛宦官七百一十人按旧纪编遗录皆云正月辛未诛可范等而梁实录唐补纪续宝运录金銮记唐年补录薛居正五代史梁纪新唐纪或云己巳翊日或云二十八日今从之葢全忠虽奏云罢诸司使务追监军赴阙其实即日已擅诛之至二月癸酉始下诏赐死故昭宗哀而祭之耳】
　　二月陆扆言鳯翔独无诏书【旧传帝还京后赦诸道皆降诏书独鳯翔无诏扆奏云云按是时未赦恐止是降诏书或赦前扆议如此故怒耳】
　　苏检卢光啓赐死【实录检光啓并赐自尽一説检长流环州唐太祖纪年录初从幸鳯翔命卢光啓韦贻范为相又命苏检平章事及车驾还宫积前事怒之不一月皆贬谪之左迁陆扆沂王傅王溥太子賔客苏检自尽续宝运录二月五日应是岐王驾前宰臣卢光啓等一百余人并赐自尽新纪朱全忠杀苏检卢光啓旧传昭宗初幸鳯翔命卢光啓韦贻范苏检等作相及还京皆贬斥之新光啓传云检长流环州光啓赐死与宝运录注同检流环州不见本出何书】
　　辉王祚为诸道兵马元帅【金銮记上曰朕以濮王处长云云新传帝十七子德王裕棣王祤防王禊沂王禋遂王祎景王秘辉王祚祁王祺雅王禩琼王祥端王祯丰王祁和王福登王禧嘉王祐颍王禔蔡王祜何皇后生及祚余皆失母之氏位旧传云昭宗十子无端王祯以下七人按新旧传昭宗诸子皆无濮王孙光宪续通厯濮王名紃昭宗之子母曰太后王氏哀帝被杀朱全忠册紃为天子改元天寿明年禅位于梁此乃光宪传闻谬误也昭宗亦无王皇后金銮记所云濮王葢德王改封耳】
　　朱友裕为镇国节度使【实录壬辰以兴德府复为华州赐名感化军以友裕为节度使按编遗录天祐三年闰十二月乙丑敕镇国之号兴德之名并宜停薛居正五代史地里志华州梁为感化军梁功臣传天复三年友裕权知镇国军留后今从实录】
　　五月雷彦威陷江陵成汭赴水死【新纪彦威之弟彦恭陷江陵今从编遗录旧纪及薛居正五代史十国纪年皆云汭未至鄂渚江陵已陷将士立其家皆无鬬志按新纪十国纪年皆云壬子汭败死壬子此月十二日也而编遗录云二十二日陷江陵今不取北梦琐言云天祐中汭死大误也】许德勲还过岳州邓进忠降【马氏行年记天复三年自荆南振旅还遂入岳州降刺史邓进忠九国志楚世家天祐二年七月岳州刺史邓进忠帅其众来降许德勲传云天祐二年领兵畧地荆南还经岳州刺史邓进忠以城归附新纪全用九国志年月湖湘故事言开平中收荆南回进忠以城降又载何致雍天策寺碑铭云乃克桂林乃袭荆渚彼岳之阳旋师而取天祐二年十月朱全忠谋讨襄州赵匡凝九月克襄州始命杨师厚攻荆南然则七月许德勲何繇略地荆南葢九国志之误天复三年成汭败死德勲及雷彦威袭江陵还取岳州与何致雍碑意略同故以行年记为据】
　　朱友宁屠博昌【唐太祖纪年录师范之举兵也朱温令朱友宁讨之三月己酉先温至汴州大举四镇魏博之众十万击师范朱友宁杨师厚攻博兴旬余不下攻城之众死者大半俄而朱温至大怒斩其主将复起土山翌日而拔城中无少长皆屠之仍毁其垣四月进陷临淄傅青州别将攻北海渡胶水寇登莱等郡实录据此而置于四月梁太祖实录四月丙子上至郓领事辛卯从子友宁率师破青州之博昌临淄二邑杀戮五千余众暨北海焉编遗录五月辛亥却离歴下宿丰齐驿甲寅上到汶阳乙卯奏王师范逆状己未上又往歴下壬戌上以兵士攻取博昌寨下少树木时当炎毒却勒亲从骑兵皆归齐州因又前行夜将半客将刘捍谋曰捍请驰赴军前传谕上意敦将士令戮力速攻必可克也今请上却归歴下上悦而从之便令捍驰骑东往上乃西归汶阳丙寅捷音至攻拔博昌尽戮其党矣据此则破博昌在五月今从友宁传】八月田頵举兵叛杨行宻【十国纪年朱全忠闻田頵等叛矫制削夺王官爵命頵及杜洪钟传钱镠充四面招讨使布制书于境上王知其诈妄按新旧纪实录梁太祖纪皆无削夺行宻命洪等为招讨使事今不取】
　　九月杨师厚大破王师范【梁太祖实录九月癸卯杨师厚励众决鬬青人大败北走杀戮一万人擒师范弟师克翌日东莱郡遣州兵洎土团等五千人将援青垒我师邀截翦扑无一二存焉即时徙寨逼其闉阇唐实录略与此同编遗录冬十月丁卯杨师厚继告捷于临朐北及青州四面累杀破贼党擒斩颇众至十一月莱州刺史王师克领六千人欲径入青丘助其守御师厚伏兵邀之杀戮将尽下又有丁亥上诞辰闻朱友伦死诞辰乃十月二十一日友伦死亦十月中事也下又别有十一月疑上十一月是十一日字或七日字又曰一日师范请降疑脱二十字二十一日即戊午也今从梁实录】
　　甲寅朱全忠如洛阳遇疾复还大梁【梁实录云壬戌唐实录云十月丁卯朔今从编遗录】
　　戊午王师范降全忠【旧纪及薛居正五代史刘鄩传皆云十一月师范降编遗录曰十一月败莱州刺史王师克一曰师范差人捧檄至军前请举墙归降按梁太祖实录薛史梁纪唐实录皆云九月戊午今从之】
　　十月丁丑刘鄩降全忠【梁实录四年正月辛丑刘鄩自兖州来降旧纪十一月鄩以兖州降实录十一月鄩降薛居正五代史梁纪十一月丁酉鄩降鄩传曰天复三年十一月师范告降且先差鄩领兵入兖州请释其罪亦以告鄩鄩即出城听命新纪十月丁丑刘鄩以兖州叛附于朱全忠按青兖相距不逺师范之降亦以告鄩岂有自戊午至丁酉五十日师范使者始至兖州邪十月丁丑日差近今从新纪】辛巳朱友伦卒【编遗录丁亥赵廷隠自长安驰来告今月十四日朱友伦坠马而卒十四日则庚辰也后唐纪年录薛居正五代史纪昭宗实录皆云辛巳今从之】
