<!-- { "loadSidebar": true } -->
　　窦建德破世雄【革命记帝以李密在洛口征辽回日令右翊卫将军薛世雄于留镇兵内简练精鋭及幽易骁勇讨密经过之处若有草窃随便诛翦仍令王世充等诸军竝取世雄处分世雄乃自领精兵六万四月末至河间郡城下作营州县皆备牛酒军粮以待薛将军时建德以无粮食兵士先皆分散余军不满千人在武强县境收麦充食闻世雄兵至河间惶惧无计问一女巫欲走避之如何巫云不免问欲首如何巫云亦不吉问欲掩其不备击之如何巫云今夜天未明到大吉卜时日已午卜处去河间一百四十里建德简精兵二百八十人先行余勒续建德与众决云夜到即打明即降之吉凶之事在此举耳遂行去世雄营二里天已属明又闻吹角声拟建德惶惑欲降须防大雾忽起建德曰此天助我也遂引兵入营攻之兵遂大乱世雄左右先已装束拟世雄遂得上马犇走仍中数枪仅而获免幽易之士竝不欲作留鎭兵先无鬭意既不知贼多少悉弃甲犇亡遂使山东贼势转盛李密先招慰河北州县多悉从之世雄慙愤而卒唐窦建德传云七月世雄讨之建德帅敢死士千人袭之世雄以数百骑遁去今从隋薛世雄传以建德传革命记参之】
　　九月李密使徐世勣袭取黎阳仓【河洛记今年四月祖君彦檄云又得回洛复取黎阳天下之仓尽非隋有而九月魏徴启方劝取黎阳仓葢君彦为檄欲虚张声势非事实也】开仓恣民就食得胜兵二十余万【唐李勣传勣初得黎阳仓就仓者数十万人魏徴髙季辅杜正伦郭孝恪皆客游其所一见于众人中即加礼敬引之卧内谈谑忘倦按徴为元宝藏作啓方谋取黎阳仓髙季辅兄为汲令杜正伦为羽骑都尉郭孝恪先在密所足知此事为虚今所不取】屈突通使桑显和袭王长谐营长谐等战不利【创业注云桑显和率骁果精兵数千人夜驰掩袭长谐等军营谐及孙华等奉教备预故竝觉之伺和赴营设伏分击应时摧散唐髙祖本纪云义师不利太宗以游骑数百掩其后显和溃散按太宗时未过河西今从髙祖实录及唐史太宗传】
　　李渊围河东【创业注戊午唐公亲率诸军围河东郡屈突通不敢出闭门自守城甚髙峻不易可攻唐公观义士等志试遣登之南面千余人应时而上时值雨甚公命旋师军人时速上城遂不时速下公曰屈突宿卫旧人解安阵队野战非其所长婴城善为捍御我师常胜入必轻之骁鋭先登恐无还路今且示威而己未是攻城之时杀人得城如何所用乃命还唐髙祖实录云骁勇千余人已登其南城髙祖在东原不之见会暴雨髙祖鸣角收众由是不克温大雅因为虚美耳今不取】
　　己未越王侗使刘长恭等合王世充兵击李密【略记作乙丑河洛记作十二日蒲山公传九月十一日师出东都按长厯是月己酉朔乙丑十七日也今从蒲山公传】帝诏诸军皆受世充节度【略记云世充击密罔不摧破露布相续而来百姓忻忻欢咏于道蒲山公传云自秋徂冬凡经三十余战世充多败绩河洛记云四十余战世充无功三书相违莫知孰是今皆不取唯胜负有显状者存之】
　　张季珣为李密所杀【隋书季珣传云密攻之经三年遂为所防又云密壮而释之翟让从求金不得遂杀之河洛记曰自三月至九月不下后为粮尽水竭乃被摧防生获珣于牙门遣人宣之以降为度珣更张目极骂不肯低屈遂杀之按宻明年已降唐安得三年攻守箕山之事今参取二书去其抵牾者而已】
　　屈突通引兵趣长安【唐书通传云将自武关趣蓝田赴长安疑其太迂今但云趣长安】段纶娶李渊女【唐太宗实录云隠太子以琅邪长公主妻之刘子唐髙宗实录及新唐书皆云髙密大长公主适段纶葢改封】
　　房龄谒李世民于军门【旧唐书龄传云温彦博又荐焉按彦博时在罗艺所今不取】
　　李渊命刘基殷开山西略扶风屯长安故城【创业注云敦煌公自泾阳趋司竹刘基开山屯长安故城今从唐书基传】
　　十一月雷永吉先登【唐髙祖实录作雷绍今从创业注】
　　衞文升已卒李渊斩阴世师等【隋书北史衞传皆曰城陷归于家义宁中卒按文升与二人俱为留守官不容独免今从唐本纪】
　　李靖素与渊有隙【栁芳唐厯及唐书靖传云髙祖击突厥于塞外靖察髙祖知有四方之志因自鎻上变将诣江都至长安道塞不通而止按太宗谋起兵髙祖尚未知知之犹不从当击突厥之时未有异志靖何从察知之又上变当乗驿取疾何为自鎻也今依靖行状云昔在隋朝曽经忤旨及兹城陷髙祖追责旧言公忼慨直论特防宥释但行状题云魏徴撰非也按徴以贞观十七年卒靖二十三年乃卒葢后人为之托徴名又叙靖事极怪诞无取唯此可为据耳】
　　丙辰王世充战败戊午李密杀翟让【前已有丙辰戊午欲各叙西京东都事使不相乱故重出】
　　翟让兄【河洛记作洪今从蒲山公传】
　　密与让等共坐单雄信等立侍【河洛记云密让让兄子摩矦王儒信同榻而坐今从蒲山公传】
　　丙寅置丞相府官属【唐帝纪在十二月癸未今从创业注】
　　十二月屈突通降【革命记髙祖令诸将击通通走出潼关仍令通子夀随军唤父至稠桑追及之夀告通云天下今既防亡相王举义兵平定祸乱大人须转祸为福以自保全单马轻身将欲何往通叱夀云此贼何由可耐引弓射之夀招唤通兵士竝悉放仗来降夀乃驰走抱通请大人屈节归义通遂回首东南两泪号哭口称至尊臣力屈以至于此非臣敢亏名节违背国恩然始收泪赴军以见唐王今从唐书唐裴矩传屈突通败问至江都帝问矩方略矩曰太原有变京畿不静遥为处分恐失事机唯銮舆早还方可平定按隋失天下皆因矩谄谀所至岂敢辄劝帝西还葢矩经事唐朝其子孙及史管附益此语欲葢其恶耳今不取】
　　王世充屡与李密战不胜【蒲山公传云自洛北败至此七十余战河洛记云四十余战再三失利今但云屡与密战】
　　李渊遣詹俊李仲衮徇巴蜀【创业注云十一月甲子遣使慰谕巴蜀实录在十二月甲辰唐厯在十二月丙午未知创业注所云者即俊等邪为别使也今从实录】







　　资治通鉴考异卷八
　　钦定四库全书
　　资治通鉴考异卷九
　　宋　司马光　撰
　　唐纪一
　　髙祖武德元年正月王世充与李密战大败【隋书北史李密传曰世充复移营洛北南对巩县其后遂于洛水造浮桥悉众以击密密出击之官军稍却自相陷溺者数万人世充仅而获免不敢还东都遂走河阳其夜雨雪尺余众随之者死亡殆尽王世充传曰充败绩赴水溺死者万余人时天寒大雪兵士既度水衣皆霑湿在道冻死者又数万人蒲山公传曰世充移营就洛水之北与密隔洛水以相望密乃筑长城掘深堑周防七十里以自固十五日世充与密战于石窟寺东密军退败世充渡洛水以乗之逼仓城为营堑密纵兵疾战世充兵马弃仗犇亡沉溺死者不可胜数密又令露布上府曰世充以今月十一日平旦屯兵洛北偷入月城其月十五日世充及王辩才等又于仓城北偷渡水南敢逼城渫河洛记曰十六日充与密战于石窟寺东又曰其夜遇风寒疾雨士卒冻死十不存一充脱身宵遁直向河阳余如蒲山公传略记曰辛酉王世充等移兵洛北仍令诸军临岸布兵军别造浮桥桥先成者輙渡既前后不一而李密伏我师败绩争桥赴水溺死者什五六杂记曰十二月越王遣太常少卿韦霁等率留守兵三万竝受世充节度又曰王辩纵等败众军亦溃争桥赴水死者大半王辩纵等皆没唯世充败免与数百骑犇大通城败兵得还者于道遭大雨冻死者六七千人世充停留大通十余日惧罪不还十四年正月越王遣世充兄世恽往大通慰谕赦世充防师之罪按李道劝进于李密表云于时律始太族未宜霡霂而澍雨忽降冻殕将尽今参取众书日从蒲山公传雨从河洛记】
　　乙丑隋段达等拒密于上春门军溃韦津死【隋书列传不言战日蒲山公传此战在四月九日略记亦云四月乙未李密率众北据邙山南接上春门段达韦津等出兵拒之兵未交而达惧先还入城军遂溃乱乙未二十一日也今据河洛记正月十九日世充乂与密战于上春门外韦津没焉又二月房彦藻与窦建德书亦云幕府以去月十九日亲董貔虎西取洛邑其蒲山公传四月已后月日与事多差互不合今日从河洛记事从略记及隋段达传】
　　窦建德等奉表于密劝进【河洛记云卢祖尚亦通表于密按祖尚本起兵为隋事恐不尔今不取】
　　三月以齐公元吉为鎭北将军【创业注改太原留守为鎭北府在去年十一月己巳葢因元吉进封齐公言之耳今从实录】
　　隋帝欲都丹杨【大业记云帝欲南巡会稽今从隋书】
　　宇文化及智及等谋弑帝【蒲山公传曰赵行枢杨士览以司马徳戡谋告化及化及兄弟闻之大喜因引徳戡等相见士及説德戡等曰足下等因百姓之心谋非常之事直欲走逃故非长策德戡曰为之奈何士及曰官家虽言无道臣下尚畏服之闻公叛亡必急相追捕窦贤之事殷鉴在近不如严勒士马攻其宫阙因人之欲称废昏凶事必克成然后详立明哲天下可安吾徒无患矣勲庸一集公等坐延荣禄纵事不成威声大振足得官家胆慑不敢轻相追讨迟疑之间自延数日比其议定公等行亦已逺如此即去住之计俱保万全不亦可乎德戡等大悦曰明哲之望岂惟杨家众心实在许公故是人天协契士及佯惊曰此非意所及但与公等思救命耳革命记曰帝知厯数将穷意欲南渡江水咸言不可帝知朝士不欲渡乃将毒药醖酒二十石拟三月十六日为宴会而酖杀百官南阳公主恐其夫死乃阴告之而事泄为此始谋害帝以免祸并是凶逆之旅妄搆此词于时上下离心人懐异志帝深猜忌情不与人醖若不虚药须分付有处遣何人并醖二十石药酒必其酒有酖毒一石堪杀千人审欲拟杀羣僚谋之者必有三五众谋自然早泄岂得独在南阳只是防通等耻有杀害之名推过恶于人主耳隋书化及传云化及弑逆士及在公主第弗之知也智及遣家僮庄桃树就第杀之桃树不忍执诣智及久之乃见释南阳公主传责士及云但谋逆之日察君不预知耳旧唐书士及传云化及谋逆以其主壻深忌之而不告按士及仕唐为宰相隋书亦唐初所脩或者史官为士及隠恶贾杜二书之言亦似可信但杜儒童自知醖药酒为虚则南阳阴告之事亦非其实如贾润甫之説则弑君之谋皆出士及而智及为良人矣今且从隋书而删去庄桃树事及南阳之语庻几疑以传疑】
　　独孤盛拒战为乱兵所杀【蒲山公传裴防通于成象殿前遇将军独孤盛时内直宿陈兵廊下以拒之诟曰天子在此尔等何敢凶逆叱兵接战兵皆倒戈防通谓盛曰公何暗于机会恐他人以公为勲耳盛叱之曰国家荣宠盛者正拟今日且宿卫天居唯当効之以死注不动俄为乱兵所击毙于阶下略记曰诘旦诸门已开而外传呌有贼防通乃还闭诸门唯开正东一门而驱殿内执仗者出莫不投仗乱走屯卫大将军独孤盛挥刀叱之曰天子在此尔等走欲何之然乱兵交萃俄而毙于阶下今从隋书亦采略记】
　　令狐行达缢杀帝【蒲山公传河洛记皆云干洪达缢帝今从隋书及略记】沈灋兴举兵以讨宇文化及为名【太宗实録旧唐帝纪二月灋兴据丹杨起兵按灋兴起兵讨化及当在弑逆后】
　　四月世子建成等还长安【创业注在三月今从太宗实録】
