<!-- { "loadSidebar": true } -->
　　七月黄巢围天长髙骈不敢出兵【旧骈传骈怨朝议有不附己者欲贼纵横河洛令朝廷耸振则从而诛之大将毕师铎説骈云云骈骇然曰君言是也即令出军有爱将吕用之者以左道媚骈骈颇用其言用之惧师铎等立功即夺己权从容谓骈曰相公勲业髙矣妖贼未殄朝廷已有间言贼若荡平则威望震主功居不赏公安税驾邪为公良画莫若观衅自求多福骈深然之乃止诸将但握兵保境而已惊聴録朝廷议骈以文以武国之名将今此黄巢必防于淮海也寻淮南表志云今大冦忽至入臣封巡未肯绵伏狼狐必能晦沉大众但以山东兵士屯驻州各思故乡臣遂放去亦具闻奏非臣自专今奉诏书责臣无备不合放回武勇又告城危致劳徴兵劳于往返臣今以寡击众然曰武经与贼交锋已当数阵粗成胜捷不落奸谋固防一方臣必能了但虑冦设深计支捂官军逦迤过淮彼岸无敌即东道将士以至藩臣系朝廷速下明诏上委中书门下速与商量表至中书咸有异议遂京国士庶浮谤日兴云淮南与巢衷私通连自固城池放贼过淮也妖乱志曰广明元年七月黄巢自采石北渡直抵天长时城内士客诸军尚十余万皆良将劲兵议者虑狂冦有奔犯闗防之患悉愿尽力死战用之等虑其立功之后侵夺己权谓勃海曰黄巢起于羣盗遂至横行所在雄藩望风瓦解天时人事断然可知令公既统彊兵又居重地只得坐观成败不可更与争锋若稍损威名则大事去矣勃海深以为然竟不议出军巢遂至北焉初巢冦广陵也江东诸侯以勃海屯数道劲卒居将相重任巢江海一逋逃耳固可掉折棰而擒之及闻安然渡淮由是方镇莫不解体按骈宿将岂不知贼过淮之后不可复制若怨朝议有不附己者则尤欲破贼立功以间执谗慝之口若纵贼过淮乃适足实议者之言非所以消谤也借使骈实有意使贼震惊朝廷从而诛之则贼入汝洛之后当晨夜追击以争功名岂得返坐守淮南数年逗留不出兵乎又旧传吕用之云恐成功不赏妖乱志云恐败衂稍损威名夫大功既成则有不赏之惧岂有未战不知胜负豫忧威望震主乎骈为都统控扼江淮而拥兵縦贼使安然北渡其于威名独无损乎虽用之浅谋无所不至骈自无参酌一至此邪葢骈好骄矜大言自恃累有战功谓巢乌合疲弊之众可以节钺诱致淮南坐而取之不意巢初无降心反为所欺张潾骁将一战败死巢奄济采石诸军北去见兵不多狼狈惴恐自保不暇故敛兵退缩任贼过淮非故欲纵之实不能制也卢携闇于知人致中原覆没骈先鋭后怯致京邑邱墟吕用之妖妄奸回致广陵涂炭皆人所深疾故众恶归焉未必实然也又唐末见闻録广明二年十二月五日黄巢倾陷京国转牒诸军据牒云屯军淮甸牧马频陂则似在淮南时非入长安后又续宝运録云王仙芝既叛自称天补均平大将军兼海内诸豪帅都统传檄诸道其文与此畧同末云愿垂聴知谨告干苻二年正月三日此葢当时不逞之士伪作此文托于仙芝黄巢以讥斥时病未必其人实有此檄牒也】
　　刘汉宏请降【实録汉宏寇扰荆襄王铎遣前濠州刺史崔错招之至是始归降辛未汉宏奏请于濠州倒戈归降优诏褒之按铎奔襄阳汉宏始掠江陵叛去铎寻分司葢未分司时遣错招之乂戊辰汉宏除宿州云至是始降是已降也辛未又云请于濠州归降者朝廷闻其降戊辰已除官而辛未汉宏表方至也】十一月豆卢瑑请受黄巢天平节钺【惊聴録曰宰臣豆卢瑑奏縁淮南九驿便至泗州恐髙骈固守城垒不遮截大冦黄巢必若过淮洛冦之计又徴兵不及须且诱之请降节旄授郓州节度其至止讨亦不难宰臣卢携言之不可奏以黄巢为国之患久矣昨与江西节制拥节而行攻劫荆南却夺其节但徴诸道骁勇把截泗州因此不发内使罢建双旌乃发使臣诸道而去寻汴州徐州两道告急到京报黄巢过淮卢携托疾不出按朝廷未尝以江西节与巢借使与之安可复夺此惊聴録不足信也】张承范等发京师上御章信门遣之【新传曰帝饯令孜章信门赉遗丰优按令孜虽为招讨都统赐节赉物其实不离禁闼是日所遣者承范等耳新传云饯令孜误也】
　　上趣骆谷郑畋谒于道次【续寳运録戊子帝至骆谷壻水驿乃下诏与牛颛杨师立陈敬瑄云今月七日已次骆谷壻水驿按此月庚辰朔戊子九日而诏云七日九误为七也实録辛卯车驾次鳯翔郑畋谒于路旧畋传云驾于斜谷新纪辛卯次鳯翔丁酉至兴元按甲申上离长安辛卯始次鳯翔太缓丁酉已至兴元太速又路出骆谷则不过鳯翔及斜谷葢车驾涉鳯翔之境而畋往见耳非鳯翔与斜谷也实録贼以数万众西追车驾而不言追不及又不言为谁所拒而还诸书皆无之今不取】
　　黄巢妻曹氏为皇后【实録巢传立妻曲氏为皇后今从新传】
　　王重荣杀巢使与王处存结盟【旧王处存传曰时李都守河中降贼防王重荣斩伪使通使于处存乃同盟誓营于渭北时巢贼僭号天下藩镇多受其伪命唯郑畋守鳯翔郑从谠守太原处存王重荣首倡义举俄而郑畋破贼前锋王铎自行在至故诸镇翻然改图以出勤王之师按铎中和二年始至于时未也王重荣传曰初重荣为河中马步都虞巢贼据长安蒲帅李都不能拒称臣于贼贼伪授重荣节度副使重荣以贼徴求无已欲拒之都曰吾兵微力寡絶之立见其患愿以节假公翌日都归行在重荣知留后事乃斩贼使求援邻藩北梦言曰重荣始为牙将黄巢犯阙元戎李都奉伪畏重荣附者多因荐为副使一日忽谓都曰今公助贼陷一邦于不忠而又日加箕敛众口纷纭然倐忽变生何以遏也遽命斩其伪使都无以对用以军印授重荣而去及都至行在朝廷又以前京兆尹窦潏间道至河中代都重荣迎之潏前为京兆尹有惨酷之名时谓之垜疉及至翌日进军校于庭谓曰天子命重臣作镇将遏贼冲安可轻议斥逐令北门出乎且为恶者必一两人而已尔等可言之潏不知军校皆重荣之亲党也众皆不对重荣乃屏肃佩劒歴堦而上谓潏曰为恶者非我而谁遂召潏之仆吏控马及堦请依李都前例乃云速去潏不敢仰视跃马复由北门而出新传取之按十一月辛亥朔重荣已作乱掠坊市辛酉以重荣为留后都为太子少傅则都已去河中矣及黄巢犯阙都何尝奉伪亦未尝闻以潏代都今不取】
　　中和元年正月陈敬瑄杖杀内园小儿【新传曰敬瑄杀五十人户诸衢锦里耆旧传曰有内园小儿三个连手行绕行宫数内一人笑云云巡者乱打执之敬瑄咄之曰今日且欲棒杀汝三五十辈必不令错按三五十辈者敬瑄语耳非实杀五十人也新传误】
　　二月代北监军陈景思【实録作景斯今从薛居正五代史】
　　二月景思请赦李克用【实録陈景斯赍诏入达靼召李克用军屯蔚州克用因大掠雁门以北军镇薛居正五代史先是景思与李友金发沙陀诸部五千骑南赴京师友金即武皇之族父也中和元年二月友金军至绛州将渡河刺史瞿稹谓景思曰巢贼方盛不如且还代北徐图利害四月友金旋军雁门瞿稹至代州半月之间募兵三万营于嵉县之西其军皆北邉五部之众不闲军灋瞿稹李友金不能制友金谓景思云云景师然之促奏行在天子乃以武皇为雁门节度使仍令以本军讨稹李友金发五百骑赍诏召武皇于逹靼武皇即率达靼诸部万人趍雁门按景思请赦国昌父子而独克用至者葢国昌已老独使克用来耳是嵗克用但攻掠太原又陷忻代二州明年十二月始自忻代留后除雁门节度使葢此际止赦其罪复为大同防御使及陷忻代自称留后朝廷再召之始除雁门薛史误也新表中和二年以河东忻代二州雁门节度更大同节度为雁门节度治代州此其证也】
　　宿州刺史拓跋思恭【欧阳修五代史作拓跋思敬意谓薛史避国讳耳按旧唐书实録皆作思恭实録天复二年九月武定军节度使李思敬以城降王建思敬本姓拓跋鄜夏节度使思恭保大节度使思孝之弟也思孝致仕以思敬为保大留后遂升节度又徙武定军新唐书党项传曰思恭为定难节度使卒弟思谏代为节度思孝为保大节度以老荐弟思敬为保大留后俄为节度然则思恭思敬乃是两人思敬后附李茂贞或赐国姓故更姓李修合以为一人误也】
　　四月黄巢复入长安唐夫战死【旧纪传新皆云夫败在二年二月惊聴録唐年补録新纪实録皆在此年四月新纪日尤详今从之】
　　五月己未髙骈出屯东塘【妖乱志曰自五月十二日出东塘至九月六日归府九十余日禳雉雊之变也按五月十二日至九月六日乃一百一十三日非九十余日也今从旧传】
　　忠武军八都【刘恕十国纪年上云八都而下止有王建等七人姓名其一人诸书不可见故也】六月李克用陷忻代【唐末见闻録六月三十日沙陁军却回收却忻代州太祖纪年録遇大雨六月二十三日班师雁门薛居正五代史与纪年録同按忻代先属河东中和二年始割雁门今从见闻録实録】
　　七月郑从谠斩论安【唐末见闻録六月三十日沙陁收却忻代州使司差教练使论安军使王蟾髙弁回鹘吐蕃等军于百井下寨守御当月内论安等拔寨却回到府按当月内即三十日也一日之中不容有尔许事必非也又曰至七月十四日相公排饭大将等于坐上把起论安不脱靴衫毬场内处置族灭其家又差都头温汉臣将兵依前于百井下寨当月内契苾尚书领兵马却归振武今从之】
　　九月成麟杀髙浔孟方立杀麟【实録泽潞牙将刘广据潞州叛天井闗戍将孟方立帅戍卒攻广杀之自称留后仍移军顿于邢州初髙浔援京师广率师至阳平谋为乱不行还据潞州自称留后用法严酷三军畏之方立乗虚袭杀焉又曰贬昭义节度使髙浔为端州刺史中和二年实録又曰初孟方立杀髙浔自立薛居正五代史方立传曰中和二年为泽州天井闗戍将时黄巢犯阙辅州郡易帅有同博奕先是沈询髙湜相继为昭义节度怠于军政及有归秦刘广之乱方立见潞帅交代之际乗其无备率戍兵径入潞州自称留后新纪八月昭义军节度使髙浔及黄巢战于石桥败绩十将成麟杀浔入于潞州九月己巳昭义军戍将孟方立杀成麟自称留后方立传惟以成麟为成邻余如新纪按干苻二年实録十月昭义军乱逐节度使髙湜贬湜象州司戸柳玭传云贬髙要尉三年十一月诏魏博韩简云刘广逐帅擅权云云是广逐湜擅据潞州也薛史孟方立传亦云沈询髙湜怠于军政致有归秦刘广之乱是广乱在前也旧纪九月髙浔牙将刘广擅还据潞州是月浔天井闗戍将孟方立攻广杀之自称留后贬浔端州刺史此葢旧纪误实録因之薛史方立传曰见潞帅交代之际率兵入潞不言何帅交代若不逐帅何能据州事无所因殊为踈畧旧纪恐是误以髙湜事为髙浔事实録此云杀广明年又云杀浔自相违新纪传皆云成麟杀浔方立斩麟月日事实颇详必有所出今从之】
　　十二月闵朂逐李裕【实録新传作闵顼今从程匡袤唐补纪】
