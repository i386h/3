<!-- { "loadSidebar": true } -->
　　十月李密之亡抵郝孝德【韩昱壶关录曰大业十一年正月厯亭鎭将王该认形状获李密送宇文述密佯患足疾防守者一日不行一二十里忽至一涧水深岸险密跛足寅縁佯足蹶返扑而坠乃至良久状若未苏防守者又无计下取之遂以手中枪防引之密以手援防佯作失势推防向水守者以危岸手探不住遂即放却密即得锵独守者二人俱毙遂投郝孝德于平原按密杨感之党前已诈亡防者岂得不加械系怠慢如此今不取】
　　韦城翟让同郡单雄信【唐书云雄信曹州人今从河洛记】
　　李密因王伯当见翟让【隋唐书皆云密归翟让其中有知密是感亡将潜劝让害之密惧因王伯当以策千让始敬焉按密既亡归羣盗必不隠其姓名谁不知是感亡将让得之当用以敌隋何恶于密而害之今不取革命记云密投贼帅郝孝徳説之曰若能用密之策河朔可指挥而定孝德曰本縁饥荒求活性命何敢别图国家若知公在此孝德死亡无日翟让等徒众絶多请将兵送公于彼是日孝德以马一匹自送至河执袂饮酒而别军中慕从者亦数十人仍遣兵马将送密于翟让今从隋书】
　　密説让先取荥阳休兵馆谷【革命记密説让曰洛口仓米逾巨亿请公一札之令使密奉之告诸道英雄就仓吃米必当云合响应受命于公然后称帝号以定中原云云让曰就仓食米实是上计自顾庸贱宁敢别创余心必如此谋愿奉公为主密懐惧改容而拜让亦拜于是言宴尽欢各恨相知之晩即日让作书与密散告诸处贼头竝克期定日令总会洛口仓食米今从隋书】
　　操师乞自称元兴王建元始兴【隋帝纪作操天成按唐髙祖实录林士传大业末与其乡人操师乞起为羣盗师乞僣号建元为天成攻防豫章郡入据之唐书士传云操乞师自号元兴王皆无操天成名此贼本一人而隋唐二史各有名号年纪今参取之】
　　十二月林士称帝国号楚建元太平【唐髙祖实录士自称南越王寻僣号建元延康唐书林士传操乞师攻防豫章郡而据之以士为大将军乞师既死士代董其众复与刘子翊大战于彭蠡湖隋师败绩子翊死之士大振兵至十余万十三年徙据防州称帝其国号年名与此同今从隋书】
　　李渊为太原留守讨甄翟儿破之【新旧唐书本纪皆云十三年拜太原留守新书仍云击髙阳厯山飞贼甄翟儿于西河破之今从隋帝纪】
　　杨义臣破髙士达斩之窦建德收散兵军复大振【革命记曰髙士达髙德政与宗族鸠集离散得五万人捺滈于四根栁树入髙鸡泊中德政自号东海公以建德为长史俄而德政病死即有髙攩脱继立为东海公建德任依旧任攩脱领兵劫抄至晏城府为城中兵所射而死贼之异姓皆欲建德为主髙氏一族不欲更立别人遂分为两军各相猜贰然髙氏兵精强建德恐被屠乃诈分为官军告髙氏并力共击之髙氏无疑即合军共鬬兵刄才交建德自后击之髙氏兵大乱建德两军拥掠遣坐简其骁勇及头首千余人杀之遂总统其众建德自号长乐王寇抄州县即大业十二年二月也今从隋唐书】
　　恭帝义宁元年正月杜伏威大破陈棱【隋陈棱传云往往克防唐杜伏威传云棱仅以身免葢棱先破李子通等后为伏威所败也今从唐书】
　　窦建德称长乐王改元丁丑【许敬宗唐太宗实录旧唐帝纪皆云武德元年二月建德称长乐王按建德改元丁丑即是今嵗今从隋帝纪及建德传】
　　二月刘武周杀王仁恭自称太守【创业注云二月己丑马邑军人刘武周杀太守王仁恭据其郡自称天子国号定杨按唐书武周据汾阳宫乃僣号于时未也】
　　越王侗讨李密约十一日会仓城南【蒲山公传云克取二十一日会战河洛记云取其月十二日会战按下有庚子则非二十一日也当是十一日】
　　李密号魏公称元年【壶关录云王伯当令密于西垣校射书王字于堋上如钱约中者为主其次以近逺为拜官髙下使贾雄执箭仰天而誓密正中字心遂奉以为主其説鄙陋今不取河洛记云改大业十三年为永平元年今从蒲山公传及隋唐书】
　　密拜翟让为上柱国司徒封东郡公【河洛记云邓公葢后来进封耳今从蒲山公传及隋唐书】
　　羣盗皆归密众至数十万【略记云二月丙辰密遣其将夜袭仓城二府兵击退之己未又悉众来攻而府兵败遂入据仓然二府将士犹各固小仓城二十余日不下既而外救不至食又尽城乃防没死者大半于是巩县长柴孝和监察御史郑颋等举县降贼密开仓招纳降者日数百千人于是赵魏以南江淮以北莫不归附自是贼徒滋蔓矣壬子使刘长恭房崱等统兵东讨大败戊午还都王慰抚不责也于是教募士庻商旅奴等分置营壁各立将帅统领而固守其诸里居民皆移入三城之内于省寺府舍安置焉又使宋遵贵将兵镇陜县太原仓杂记密称魏公改年于时仓犹自固守既而密遣翟让将兵夜袭仓城官军击退之明日又引众攻仓连战三日防外城官军犹捉子城月余外援不至城尽陷没死者十六七按二月壬午朔无丙辰等日今从隋书】
　　密筑洛口城周四十里【壶关录云周四十八里今从隋书】
　　三月突厥立刘武周为定杨可汗【新旧唐书武周皆无国号唯创业起居注云国号定杨】
　　四月薛举与其子仁果劫郝瑗发兵【唐髙祖实录先作仁果后作仁杲新旧髙祖太宗纪薛举传栁芳唐厯栁宗元集皆作仁果太宗实录吴兢太宗勲史革命记焦路唐朝年代记陈岳唐统纪皆作仁果今醴泉昭陵前有石马六匹其一铭曰白蹄乌平薛仁果时所乗此最可据今从之】李密以孟让为总管【河洛记作孟达今从隋书】
　　癸巳密袭回洛东仓破之攻偃师金墉不克乙未还洛口【略记三月辛未密遣孟让将二千余人夜入都郭烧丰都市北晓而去癸未密袭据都仓乙亥密部众入自上春门于宣仁门东街立栅而住丙寅烧上春门及街南北里门楼火接宣仁门因逼门为陈与城上弓矢相接而退还仓杂记密遣革谦将兵烧丰都市三月越王侗教募人捉宫城守固官赏有差撤天津等诸桥运回洛仓米入城四月密攻偃师围金墉东都兵出密还洛口五月裴仁基翻虎牢入贼自荥阳以东至陈谯下邳彭城梁郡皆属密贼众逾盛并家口百万蒲山公传三月乙亥密率众入自上东门攻宣仁门不克丙寅烧上东门而退此三书月日交错皆不可慿今从隋唐书】
　　赵陁降密【隋书作赵佗今从蒲山公传】
　　帝以李渊王仁恭不能御寇遣使执诣江都继遣使驰驿赦之【创业注曰隋主遣司直姓名驰驿系帝而斩仁恭帝自以姓名著于图箓太原王气所在恐被猜忌因而祸及颇有所悔时皇太子在河东独有秦王侍侧耳语谓王曰隋厯将尽吾家继膺符命不早起兵者顾尔兄弟未集耳今遭茇里之厄尔昆季须会盟津之师不可从吾同受孥戮家破身亡为英雄笑王泣而启帝曰芒砀山泽是处容人请同汉祖以观时变帝曰今遇时来逢兹锢系虽覩机变何能为也然天命有在吾应会昌未必不以此相启今吾激励谨当敬天之诫以卜兴亡自天祐吾彼焉能害天必亡我何所逃刑乃后数日果有诏使驰驿而至释渊而免仁恭各依旧检校所部按帝若有诏斩仁恭则比后使之至仁恭已死矣又髙祖身为留守且被禁系亡去何之恐此亦非太宗之谋也今皆不取】
　　五月丁丑李密与隋军战大败犇洛口【略记云四月戊申叚达等帅关内兵陈于仓西仓南密出军拒战大破凶丑密还固仓五月丁丑达等又出兵陈于仓西仓北密又来拒大破之密犇洛口按隋书北史新旧唐书皆云密为流矢所中卧营中东都出兵击之宻众大溃弃回洛仓犇洛口俱无月日河洛记云密军失利归于巩县东都复得回洛仓蒲山公传云五月二十八日越王夜出师使叚达等大战于仓西北密军败绩归于巩县亦不云密连月再败也戊申四月二十八日丁丑五月二十八日葢赵毅承蒲山公传误以密一败分为二事也】
　　杨德方死【壶关录作王德仁今从河洛记】
　　密以郑乾象为右司马【隋唐书皆作防象唯壶关录作乾象云密杀其兄干覆干覆之子会通后从盛彦师杀密今从之】
　　六月刘文静劝李渊结突厥【创业注云突厥去觇人来报文武入贺帝曰且勿相贺当为诸君召而使之即自手与突厥书葢温大雅欲归功髙祖耳今从唐书刘文静传】
　　渊自为手启卑辞厚礼遗可汗【创业注云仍命封题署云名啓所司请改启为书帝不许按太宗云太上皇称臣于突厥葢谓此时但温大雅讳之耳】
　　李渊使建成世民将兵击西河【创业注云命大郎二郎率众讨西河髙祖太宗实录但云命太宗徇西河葢史官没建成之名耳唐殷峤传从隠太子攻西河今从创业注】
　　七月炀帝遣王世充等赴东都讨李密【杂记四月世充率淮南兵万人援东都世充行至彭城惧密众之盛自以兵少不敌乃间行自黎阳济河而至七月世充率留守兵二万击密无功今从略记蒲山公传】
　　刘文静至突厥与可汗为约【唐刘文静传曰始毕曰唐公起事今欲何为文静曰皇帝废冢嫡传位后主致斯祸乱唐公国之懿戚不忍坐观成败故起义军欲黜不当立者创业起居注先已再遣使至突厥不容今日始毕方有此问今不取】
　　渊以书招李密【壶关录云髙祖屯夀阳遣右卫将军张仁则赍书招李密蒲山公传密荅书曰使至辱今月十九日书按长厯是月己酉朔十九日丁卯不应己巳还至霍邑乂书日不应犹在夀阳今皆不取】
　　渊将北还世民谏而止乃与建成分道追军【创业注帝集文武官人及大郎二郎等而谓之曰以天赞我而言应无此执以人事见机而无有不为借遣吾当突厥武周之地何有不来之理诸公谓云何议者以老生屈突通相去不遥李密谲诳奸谋难测突厥见利而行武周事胡者也太原一都之会义兵家属在焉愚夫所虑伏听教旨唐公顾谓大郎二郎曰尔辈何如对曰武周位极而志满突厥少信而贪利外虽相附内实相猜突厥必欲来利太原宁肯近忘马邑武周悉其此势未必同谋同志老生突厥奔竞来拒进阙图南退穷自北还无所入往无所之畏溺先沈近于斯矣今禾菽被野人马无忧坐即有粮行即得众李密恋于仓粟未遑逺略老生轻躁破之不疑定业取威在兹一决诸人保家爱命言不可听雨罢进军若不杀老生而取霍邑儿等敢以死谢唐公喜曰尔谋得之吾其决矣三占从二何借舆言懦夫之徒几败乃公事耳太宗实录尽以为太宗之策无建成名葢没之耳据建成同追左军则是建成意亦不欲还也今从创业注】
　　薛举称秦帝【唐髙祖实录武德元年四月辛卯举称尊号按今冬举败问禇良天子有降事否是则已称尊号也今从唐书举传】
