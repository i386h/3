<!-- { "loadSidebar": true } -->
　　八月魏阳平王頥陆叡击柔然【魏帝纪太和十一年八月壬申蠕蠕犯塞遣平原王陆叡讨之事具蠕蠕传十六年八月乙未诏阳平王頥左仆射陆叡讨蠕蠕按蠕蠕传无十一年犯塞及征讨事唯冇十六年八月頥叡出征事与纪合葢十一年纪误也】
　　十一年三月遣吕文显曹道刚收王奂殷叡劝奂録取奂纳之【南史奂子彪议闭门拒命叡諌曰今开门白服接台使不过隳官免爵耳彪坚执不开叡又请遣典籖间道送啓奂从之典籖出城为文显所执叡曰忠不背国勇不逃死劝奂仰药按叡与彪同诛今从齐书】
　　王肃犇魏【南史奂弟份自拘请罪帝宥之肃屡引魏人至边帝谓份曰比有北信不份曰肃近忘坟栢宁逺忆有臣按奂以三月死帝以七月殂是冬肃始见魏主于邺南史误也齐书无此语】
　　九月魏穆亮与支酉战兵败【齐书穆亮作缪老生今从魏书】
　　髙宗建武元年三月壬申魏主至平城【魏帝纪作闰月按魏闰二月齐厯之三月也】
　　四月庚辰魏罢西郊祭天【魏帝纪礼志北史纪皆云三月庚辰按长厯三月丙午朔无庚辰魏闰二月齐闰四月魏三月乙亥朔齐厯之四月也故置于此焉】
　　五月甲戌朔日食【齐魏书帝纪皆无此食今据齐书志南史纪】
　　九月乙亥纂严【齐帝纪作乙未按是月壬申朔而止有癸未下有乙酉丁亥盖癸未当作癸酉乙未当作乙亥耳】
　　何昌防拒徐庆临海王昭秀得还建康【南史明帝使裴叔业赍旨诏昌防令以便宜从事昌防拒之曰临海王未有失宁得从君单诏邪即时自有启问须反更议叔业曰若尔便是拒诏拒诏军法行事耳荅曰能见杀者君也能拒诏者仆也叔业不敢逼而退昭秀由是得还都今从齐书】
　　十二月魏卢渊韦珍攻赭阳【齐书作卢阳乌韦灵智按阳乌渊小字灵智珍字也】二年四月房伯玉等败魏薛眞度于沙堨【齐书魏虏传眞度败在建武元年下魏帝纪城阳王鸾以败军获罪在太和十九年五月今从之】
　　三年正月丁卯以杨崇祖为沙州刺史【齐本纪作丁酉按长厯是月乙丑朔无丁酉下有己巳当作丁卯】
　　魏主改功臣姓【魏初功臣姓皆复重奇僻孝文太和中变胡俗始改之魏收作魏书已尽用新姓不用旧姓宋书索虏传南齐书魏虏传所称者盖其旧姓名耳今并从魏书以就简易】
　　魏薛宗起入郡姓【北史薛聪传聪为羽林监帝曽与朝臣论海内姓地人物戏谓聪曰人谓卿诸薛是蜀人定是蜀人不聪对曰臣逺祖广德世事汉朝时人呼为汉臣九世祖永随刘备入蜀时人呼为蜀臣今事陛下是虏非蜀也帝抚掌笑曰卿可自明非蜀何乃遂复苦朕聪因投防而出帝曰薛监醉耳其见知如此今从元行冲后魏国典】
　　闰月丙寅魏主废太子恂【齐书魏虏传云大冯有宠日夜谗恂魏书无之又魏帝纪在十二月丙寅按长厯魏闰十一月齐闰十二月今从齐厯】
　　四年正月大赦【齐帝纪云庚午大赦按长厯是月己丑朔无庚午故不日】
　　丙辰诛王晏【晏传云元会毕乃召晏诛之本纪丙辰晏伏诛丙辰正月二十八日也按郊礼必在正月既云未郊一日敇停则诛晏必非元会之日也本传盖言元会礼后耳】
　　二月魏穆泰等伏诛【齐书魏虏传云伪征北将军恒州刺史钜鹿孤贺鹿浑守桑干宏从叔平阳王安夀戍懐栅在桑干西北浑非宏任用中国人与伪定州刺史冯翊公自邻安乐公主拓防阿干儿谋立安夀分据河北期久不遂安夀惧告宏杀浑等数百人任安夀如故与魏书名姓全不同今从魏书】九月魏中书舍人孙延景【齐书作公孙云今从魏书】
　　十一月以杨灵珍为北秦州刺史【齐氏传作北梁州今从帝纪】十二月曹虎顿军樊城【齐魏虏传云均口今从虎传】
　　东昏矦永元元年三月张千战死【魏书作张千达今从齐书】
　　以陈显达为江州刺史【齐明帝纪永泰元年七月癸卯以显达为江州本传显达败于马圈求降号不许乃除江州又云东昏立显达弥不乐京师得此授甚喜按明帝末显达方以三公将兵击魏不容无故除江州今从本传】
　　四月魏赐冯后死【元嵩传曰将遣使者赐冯后死而难其人顾任城王澄曰任城不负我嵩亦当不负任城可使嵩也乃引髙平矦嵩入内亲诏遣之髙祖纪曰诏司徒勰徴太子与防会鲁阳践祚按冯后传梓宫至鲁阳乃行遗诏赐后死安有髙祖遣嵩之事又勰传髙祖崩勰遏秘防事遣张儒徴世宗亦无髙祖诏勰徴太子事】
　　八月垣厯生降曹虎虎斩之【南史云厯生出战为曹虎所禽谓虎曰卿以主上为圣明梅茹为贤相我当死且我今死卿明亦死遂杀之按厯生若见获遥光不当杀其子今从齐书】二年三月左兴盛拒崔慧景于北篱门【纪云王莹屯北篱门传云左兴盛今从传】
　　四月癸酉慧景败走斩之【齐本纪四月丁未以张冲为南京州刺史崔慧景于广陵起兵袭京师壬子左兴盛督众军寳以京城纳慧景乙卯王莹屯北篱门壬戌慧景至莹等败甲子慧景入京师萧懿入援癸酉慧景弃众走死慧景传四月至广陵回军十二日攻陷竹里按长厯是嵗三月辛丑朔四月庚午朔丁未三月七日壬子十二日乙卯十五日壬戍二十二日甲子二十四日四月皆无也盖四月当作三月至癸酉乃四月四日耳南史云时江夏王宝鎭京口闻慧景北行遣左右余文兴説之曰江刘徐沈君之所见今拥强兵北取广陵收吴楚劲卒身举州以相应取大功如反掌耳慧景常不自安闻言响应于时庐陵王长史萧寅司马崔恭祖守广陵城慧景以宝事告恭祖恭祖口虽相和心实不同俄而慧景至恭祖闭门不敢出慧景密遣军主刘灵运间行突入慧景俄系至遂据其城子觉至仍使领兵袭京口宝本谓大军并来及见人少极失所望拒觉击走之恭祖及觉精兵八千济江恭祖心本不同及至蒜山欲斩觉以军降京口事既不果而止觉等军器精严柳憕沈怢等谓宝曰崔护军威名既重乃诚可见既已唇齿忽中道立异彼以乐归之众乱江而济谁能拒之于是登北固楼并千蜡烛为烽火举以应觉慧景停二日便率大众一时俱济趣京口宝仍以觉为前锋恭祖次之慧景领大都督为众军节度又云时柳憕别推宝崔恭祖为宝羽翼不复承奉慧景慧景嫌之巴陵王昭胄先逃人间出投慧景慧景意更向之故犹豫未知所立此声颇泄憕恭祖始贰于慧景又云慧景单马至蟹浦投渔人太叔荣之荣之故为慧景门人时为蟹浦戍斩慧景送都按恭祖始若闭城拒慧景慧景袭得其城而据之岂肯更授以兵柄又慧景若不立宝柳憕岂能别推又荣之既云渔人又云为戌自相违错今并从齐书】
　　九月魏田益宗败吴子阳于长风城【此一事齐书纪传皆无之魏帝纪九月乙丑东豫州刺史田益宗破宝卷将呉子阳邓元起于长风梁书邓元起传云蛮帅田孔明附于魏自号郢州刺史冦掠三关规袭夏口元起率锐卒攻之旬月之间频陷六城斩获万计余党皆散走仍戌三关二书胜败不同如此今从魏纪】
　　十一月萧衍召王茂等定议【南史云茂与梁武帝不睦帝诸腹心并劝除之茂少有骁名帝又惜其用令腹心郑绍叔往之告以欲起义茂因掷枕起即袴褶随绍叔入见武帝大喜下牀迎因结兄弟被推赤心按茂若与梁武不睦梁武何敢豫告以大事茂亦安能便响应今不取】
　　乙巳衍建牙集众【齐帝纪十二月梁王起义兵于襄阳误也今从梁书髙祖纪】和帝中兴元年正月戊申萧衍襄阳【梁髙祖纪云二月戊申襄阳按戊申正月十三日梁纪误也】
　　三月乙巳南康王即帝位【东昬纪云丁未南康王宝融即皇帝位葢是日建康始闻之耳今从和帝及梁武帝纪】
　　六月吴子阳进军加湖【梁韦叡传作茄湖今从齐梁帝纪】
　　萧衍使王茂袭加湖【和帝纪作王茂先今从梁书】
　　郢城民死者什七八【齐张冲传云死者七八百家按死者不可以家数今从梁髙祖纪及韦叡传】
　　十月壬午萧衍筑长围守宫城【齐帝纪与梁帝纪叙此事先后多不同按齐纪皆有甲子今用梁纪事以齐纪甲子次之】
　　十一月魏田益宗上表请攻义阳【益宗传曰世宗纳之遣元英攻义阳按英攻义阳在景明四年八月此表言萧氏君臣交争则是梁武攻东昬时葢益宗建策于今日而行于后年耳】益宗入防黄天赐败绩【魏帝纪七月乙未田益宗破萧宝卷将黄天赐于赤序田益光传景明初萧衍遣军主吴子阳率众防三关益宗遣光城太守梅与之据长风城逆击子阳大破之斩获千余级按呉子阳乃东昏将非衍将也且衍方与东昏相拒何暇防魏三关此必益宗传误】
　　十二月张稷斩东昏首送石头【南史王亮传曰张稷等议立湘东嗣王宝眰领军王莹曰城闭已久人情离解征东在近何不谘问按时和帝已立稷等知建康不可守故弑东昏岂敢复议立宝眰今从齐书】
　　梁纪上
　　髙祖天监元年四月丙寅追尊考妣【南史五月追尊今从梁书】五月河南禇緭【魏萧宝寅传作褚冑今从梁书】
　　三年三月魏人归张惠绍【惠绍传无被获及复还事今从魏书】
　　八月遣马仙琕筑二城【司马恱传作豫州刺史马仙琕按仙琕于时未为豫州也】四年正月夏矦道迁以汉中降魏【梁帝纪天监三年二月魏陷梁州而列传皆无其事魏帝纪正始元年闰十二月癸卯朔萧衍行梁州事夏矦道迁据汉中来降道迁传具言其事按长厯梁闰二月癸卯即天监四年正月朔也故置于此】
　　四月孔陵等戍深阬【梁邓元起传魏将王景孔陵冦东西晋夀并遣告急按魏邢峦传曰萧衍晋夀太守王景据石亭又曰萧衍遣其将军孔陵等据深阬然则景陵皆梁将也元起传误】西昌矦渊藻杀邓元起贬为冠军将军【梁书元起传藻以粮储无遗甚怨望之因表元起逗留不忧军事收付州狱自缢死按若止以逗留表元起安敢擅收前刺史付狱杀之必诬以反也今从南史又梁书藻本以冠军为益州刺史与南史异】
　　五年四月王茂与魏大眼战败失亡二千余人【大眼传云俘馘七千有余今从魏帝纪】
　　五月韦叡败魏兵拔小岘【魏帝纪六月辛丑陷小岘戍今从叡传】
　　或欲保三义【南史作三丈今从梁书】
　　裴防克魏羊石霍丘城【梁裴防传云五年征邵阳洲魏人为长桥以济遂筑垒逼桥密作没突舰会淮水暴涨防乗舰径造桥侧魏众惊溃防乗胜追击大破之进克羊石霍丘城平小岘攻合肥魏帝纪辛巳衍将陷合肥己丑又陷羊石霍丘案韦叡传叡攻邵阳洲方使防乗舰焚桥事在克合肥后又梁帝纪辛巳叡克合肥丁亥防克羊石庚寅克霍丘今从之防传载取二城在破邵阳洲后误也】
　　九月临川王宏夜遁将士皆散【梁书宏传云会征役久有诏班师殊为不实今从南史】
　　六年三月淮水暴涨【梁帝纪四月癸未景宗等破魏军魏帝纪四月戊戌钟离大水英败绩按曹景宗传云三月春水生淮水暴长梁魏二史葢据奏到月日书之耳今从景宗传】
　　生擒魏兵五万人【韦叡传云其余释甲稽颡乞为囚奴者犹数十万按魏军共止数十万如叡传所言似为太过今从景宗传】
　　十二月魏常邕和以淮阳降【魏帝纪十月庚午淮阳太守安乐以城南叛今从梁帝纪】
