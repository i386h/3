<!-- { "loadSidebar": true } -->
　　八月甲寅韦安石检校扬州长史【唐厯五五日戊午今从实録】十二月辛未杨元嗣告张昌宗问占相【实録云长安四年秋元嗣告之太后令凤阁侍郎韦承庆推鞫按十一月丁亥承庆始为凤阁侍郎今从唐厯】
　　太后敇宋璟出使璟不行【御史台记云易之昌宗冀璟使后当列状诛璟按易之等若果可以列状诛璟则何必待其出使然后为之此葢璟方奏请收禁昌宗故太后欲遣璟出以散其事耳璟必欲收禁故辞不肯行太后自省理屈故不迫遣耳不然璟若无事不行太后岂不能以拒违制命罪之邪又云时璟家礼会易之等伺其夕以刺之有密告璟者乗库车于他所而免按若实有其迹璟安得不自陈于太后若无其迹则人妄言耳今不取】
　　璟按张昌宗太后遣使赦之【御史台记唐厯旧传并云收按易之等按璟止鞫昌宗占相事耳无縁及易之今所不取旧张易之传云宋璟请按易之则天阳许寻敇宋璟使幽州按都督屈突仲翔令司礼卿崔神庆希旨雪昌宗兄弟唐厯云桓彦范上疏不报璟登时出使按璟传云特敇原易之仍令请璟谢则是昌宗赦免时璟在都不出使也实録云令韦承庆崔神庆与璟推鞫当是璟执政其罪而神庆寛之耳非璟出使后神庆始鞫之也旧宋璟易之传自相违自从御史台记】





　　资治通鉴考异卷十一
<史部,编年类,资治通鉴考异>
　　钦定四库全书
　　资治通鉴考异卷十二
　　宋　司马光　撰
　　唐纪四
　　中宗神龙元年正月壬午赦改元【新纪长安五年正月壬午大赦甲子太子监国改元按则天实录神龙元年正月壬午朔大赦改元旧纪唐厯统纪会要皆同纪年通谱亦以神龙为武后年号中宗因之新纪误也】
　　张柬之等谋诛张易之遣李多祚李湛王同皎迎太子【旧李湛传曰湛与右羽林大将军李多祚等诣东宫迎皇太子拒而不时出湛进啓曰逆竖反道乱常将图不轨宗社危败实在须防湛等诸将与南衙执事克期诛翦伏愿殿下暂至武门以副众望太子曰凶竖悖乱诚合诛夷然圣躬不豫虑有惊动公等且止以俟后图湛曰诸将弃家族共宰相同心匡辅社稷殿下奈何欲陷之鼎镬殿下速出自止遏太子乃上马就路按刘子中宗实録唐厯统纪皆以此为王同皎之言而旧传以为李湛进説今从实録唐厯等参取旧传】
　　赏张柬之等有差【中宗实録初冬官侍郎朱敬则以张易之等权宠日盛恐有异图时敬晖为左羽林将军敬则谓之曰公若假皇太子之令举北军诛易之兄弟两飞骑之力耳晖等竟用其策及易之昌宗伏诛晖遂矜功自恃故赏不及于敬则俄出为郑州刺史按敬则长安四年以老罢知政事累转冬官侍郎而则天实録诛易之时有库部员外郎朱敬则恐误】
　　二月辛亥帝诣上阳宫【实録唐厯皆云乙亥误也当是辛亥】
　　薛季昶劝张柬之诛武三思【御史台记曰张柬之勒兵于景运门将收诸武诛之彦范既以事竟不欲广诛戮遽解其兵柬之固争不果狄梁公传曰袁谓张公曰昔有遗言使先收梁王三思岂可舍诸张公曰但大事毕功此是杌上之物岂有逃乎按旧唐书薛季昶传敬晖传唐统纪唐厯狄梁公传皆以为张柬之敬晖不欲诛武三思唯御史台记以为柬之固争而彦范不从新唐书彦范传亦云薛季昶劝诛三思会日暮事遽彦范不欲广杀因曰三思杌上肉尔留为天子借手季昶叹曰吾无死所矣按柬之时为宰相首建此谋当是与桓敬等皆不可不应独由彦范也】
　　柬之等受制于三思【旧传云诛易之明日三思因韦后之助潜入宫中内行相事反易国政居数日五王皆失柄受制于三思矣事似伤速今微加删改】
　　五月封敬晖等为王【统纪曰太后善自粉饰虽子孙在侧不觉其衰老及在上阳宫不复栉颒形容羸悴上入见大惊太后泣曰我自房陵迎汝来固以天下授汝矣而五贼贪功惊我至此上悲泣不自胜伏地拜谢死罪由是三思等得入其谋按中宗顽鄙不仁太后虽毁容涕泣未必能感动移其意其所以疎忌五王自用韦后三思之言耳今不取五王尊卑先后不定实録诛张易之时以张柬之为首赐铁劵以崔暐为首封王及谪为司马长流皆以敬晖为首旧传及开元复官诏并以桓彦范为首按长安四年六月暐为鸾台侍郎平章事十月张柬之自秋官侍郎同平章事十一月守凤阁侍郎诛易之时唯此二人为相神龙元年正月袁恕己自司刑少卿为凤阁侍郎同平章事庚戌柬之为夏官尚书暐守内史敬晖桓彦范并为纳言三月恕己守中书令四月柬之为中书令敬晖为侍中五王迁转先后如此疑实録但以诛易之时东之首谋故以柬之为首晖与彦范同为侍中疑侍中在中书令上故削诸武表及罢政事皆以晖为首赐铁劵时暐已加特进晖等罢政方加特进而暐如旧疑特进虽散阶而品秩最髙故以暐为首彦范与晖同为侍中而彦范被祸最酷疑开元诏及史官特以为首未必以当时位次也天后中宗时侍中疑在中书令上】八月壬戌追立赵后【旧本纪云甲子今从实録】
　　二年闰正月以敬晖等为刺史【实録新纪新旧列传皆不见崔暐及晖等出为刺史年月惟旧纪及统纪唐厯有此三人葢暐先已出矣但不知何时然晖等贬为司马时乃刺朗亳郢均四州葢于后又经迁徙矣唐厯统纪以为在王同皎诛后今从之】
　　三月王同皎为宋之逊等所告坐斩【御史台记曰同皎与张仲之等谋诛三思为宋谈所御史大夫李承嘉御史姚绍之按问事连椒宫内敕宰相问对诸宰佯假寐无所闻独峤与承嘉窃议同皎仲之等遇族又曰张仲之等谋诛武三思宋之逊子昙知其谋将之未果会冉祖雍李恮于路白之雍恮以闻又曰张仲之宋之逊祖延庆谋于衣袖中铜弩射三思伺其便未果之逊子昙密之敕李承嘉与绍之按于新开门内初绍之将直其事未定敕宰相对问诸相畏三思但僶俛佯不闻仲之延庆言诸将中有附会三思者屡与承嘉耳言复説诱绍之事乃变遂密置人力十余命引仲之对问至则塞口反接送系所绍之还谓仲之曰张三事不谐矣仲之固言三思反状绍之命挝之而臂折仲之大呼天者六七谓绍之反贼我臂且折矣已输你当诉尔于天曹乃自诬反而遇族朝野佥载曰初之逊谄附张易之兄弟出为兖州司仓遂亡归王同皎匿之于小房皎慷慨之士也忿逆韦与武三思乱国与一二所亲论之毎至切齿之逊于下窃听之遣侄昙上书告之曰以希逆韦之旨武三思等果大怒奏诛同皎之党实録同皎与周憬等潜谋诛三思乃招集将士期以则天灵驾发引因刼杀三思李悛等知而告三思三思因言同皎等谋反竟坐斩唐厯统纪亦与实録畧同而云仲之误泄于友人宋之问之问伪应之祖雍之逊亦预其谋既而背之李悛之问甥也命以告三思因言同皎谋反旧传云之问左迁陇州参军未几逃还匿于张仲之家仲之与同皎等谋杀武三思之问令兄子其事以自赎及同皎等获罪起之问为鸿胪主簿按三思得幸于中宗韦后权倾天下同皎等若擅自杀之岂得晏然无事茍无胁君之志岂得轻为此谋又云袖中发铜弩此则殆同儿戏葢忿疾三思或与仲之憬等有欲杀之言而之逊等以告三思三思因教昙等诬告同皎云谋于灵驾发引日刼杀三思因废皇后谋反耳今从佥载】
　　四月韦月将流岭南【朝野佥载曰周仁轨过秋分一日平晓斩之有敕舍之而不及统纪月将死附于此年末唐纪在二月旧传唐厯皆在五王死后按此年七月杀敬晖等若在后徐坚表不得云朱夏在辰思贞不得云生之月也今约其事附于此月】
　　六月贬敬晖等为司马【唐厯统纪皆于王同皎诛后即云三思令宣州司功郑愔诬柬之等与王同皎谋反又贬暐等四人为僻逺州刺史按愔若于时已告云谋反则岂应犹得刺史又云告柬之等而柬之岂得独不贬今从实録】
　　周仁轨讨甯承基斩之【朝野佥载曰韦氏遭则天废庐陵之后后父韦贞与妻女等并流岭南被首领甯氏大族逼夺其女不伏遂杀贞夫妻七娘等并夺去及孝和即位皇后当途广州都督周仁轨将兵诛甯氏走入南海轨追之杀掠并尽韦后隔帘拜以父事之用为并州长史后阿韦作逆轨以党与诛今从实録参取诸书】
　　七月长流敬晖于琼州【实録初云嘉州后云崖州新本纪作嘉州旧传作崖州今从统纪新传】
　　十二月安乐公主请为皇太女【统纪云安乐公主私请废皇太子而立己为皇太女帝以问魏元忠元忠曰皇太子国之储君生人之本今既无罪岂得輙有动揺欲以公主为皇太女驸马复若为名号天下必甚怪愕恐非公主自安之道公主知之乃奏曰元忠山东木强田舍汉岂足与论国家权宜盛事仪注好恶阿母子尚自为天子况儿是公主作皇太女有何不可按中宗虽愚岂不知立皇太女为不可何必待元忠之言今从旧传】
　　景龙元年二月丙戌复武氏崇恩庙【旧本纪正月己巳遣武攸暨武三思往干陵祈雨于则天皇后新本纪甲午褒德荣先陵置令丞按长厯正月庚子朔无己巳二月庚午朔无甲午今从实録】
　　七月辛丑太子重俊举兵叩閤索上官婕妤【旧纪作庚子今从实録实録云斩关而入索韦氏所在旧重俊传亦云求韦庻人及安乐公主所在今从旧后妃传】
　　八月相王被譛呉兢上疏【实録载此事于今年八月而兢疏云陛下登极于今四稔则是明年所上也盖至忠所对在今年而实録因载兢疏耳】
　　丙戌魏元忠致仕【实録元年忠致仕在九月今从旧本纪】
　　九月韦巨源纪处讷并为侍中【新表九月辛亥苏瓌罢为行吏部尚书按二年瓌请察正员官殿负者择员外官代之三年面折祝钦明请皇后亚献于时皆为侍中表云今年罢误也】二年七月安乐公主作定昆池延袤数里【新传云四十九里直抵南山盖并土田言之今从旧传】
　　十一月突骑施将阙啜忠节【郭元振传作阿史那阙啜忠节突厥传止谓阙阙啜忠节文馆记谓之阿史那忠节元振疏皆云忠节乃其名也突厥冇五啜其一曰胡禄居阙啜或者忠节官为阙啜欤今从突厥传】
　　娑葛擒忠节杀冯嘉賔吕守素【御史台记云嘉賔为中丞神龙中起复持节甘凉时郭元振都督凉州奏中书令宗楚客受娑葛金两石请绍封为可汗楚客憾之既用事时议云委嘉賔与侍御史吕守素按元振元振窃知之乃讽蕃落害嘉賔于驿中获函中敕云元振父亡匿不发防至是为之仍按其不臣之状便诛之元振以为伪敕其以闻今从旧传】
　　己卯安乐公主适武延秀庚辰赦【实録新旧纪皆云己卯大赦今从景龙文馆记成礼之明日】
　　复以郭元振代周以悌【元载宗实録旧传皆云复以元振代以悌元振奏称西上未宁逗遛不敢归京师按既代以悌则复留居西边矣何所逗遛今从新传】
　　三年二月上观宫女拔河【唐纪云观宫女大□今从实録】
