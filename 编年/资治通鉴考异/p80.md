<!-- { "loadSidebar": true } -->
　　十二月晋王乗胜拔濮阳【庄宗实录天祐十五年贺瓌屯于濮州北行台里十二月辛酉上次于临濮贼亦舍营踵我癸亥次于胡栁明旦接战王彦章败走濮阳甲子进攻濮阳一鼔而拔按唐地理志濮州亦谓之濮阳郡治鄄城有濮阳临濮二县据庄宗实录则行台里在临濮东胡栁在濮阳东彦章所保庄宗所拔者皆濮阳县非濮州也而庄宗列传及薛史阎宝传皆云彦章骑军已入濮州山下惟列歩兵向晩皆有归心是以濮阳即为濮州也李嗣昭传嗣昭云贼无营垒去临濮地逺日已晡晩皆有归心但以精骑挠之无今夕食晡后追击破之必矣我若収军拔寨贼入临濮俟彼整齐复来则胜负未决是又以濮阳即为临濮也按薛史梁纪贞明五年四月制书放濮州税课是濮州犹属梁也庄宗实录天祐十六年十二月攻下濮阳下教告谕曹濮百姓劝令归附是濮州未属晋也又贺瓌屯土山西晋军在其东彦章已西入濮阳瓌岂得更东归临濮疑宝传濮州嗣昭传临濮皆当为濮阳史氏文饰之误也又庄宗实录去年十二月晋已拔濮阳至此又云攻下濮阳按薛史梁纪去年十二月晋人攻濮阳防之今年十二月又云晋人陷濮阳唐纪去冬拔濮阳今年四月追袭贺瓌至濮阳十二月无攻下濮阳事贺瓌事贞明四年领大军营于行台村十二月战败四月退军行台寻卒若非实录及梁纪重复则是去冬唐虽得濮阳弃而不守今年冬复攻拔之也】六年四月李琪罢为太子少保【薛史止有琪作相月日无罢相年月故终言之】朱友谦取同州晋王以朱令德为节度使【庄宗列传上令幕客王正言送节旄赐之庄宗实録列传薛史友谦传皆云友谦以令德为帅请节钺不许薛史末帝纪贞明六年云陷同州以令德为留后表求节旄不允而贞明四年六月甲辰以歙州刺史朱令德为忠武留后恐是四年已陷同州】
　　五月徐温言使杨氏无男有女亦当立【呉录九国志有女当立之语在诛张颢时今从薛史十国纪年王疾病大丞相温来朝议立嗣君门下侍郎严可求言王诸子皆不才引蜀先主顾命诸葛亮事温以告知诰知诰曰可求多知言未必诚不过顺大人意尔温曰吾若自取非止今日张颢之乱嗣王防弱政在吾手取之易于反掌然思太祖大渐欲传位刘威吾独力争太祖垂泣以后事托我安可忘也乃与内枢密使王令谋定防称隆演命迎丹阳公溥监国己丑隆演卒六月戊申溥即王位恐可求亦不应有此言今从薛史】
　　龙德元年正月张承业谏晋王称帝遂得疾不复起【庄宗实录上初获玉玺诸将劝上复唐正朔承业自太原急趣谒上曰殿下父子血战三十余年盖縁报国复仇为唐宗社今元凶未殄军赋不河朔数州弊于供亿遽先大号费养兵之事力困凋弊之生灵臣以此为一未可也殿下既化家为国新创庙朝典礼制度须取太常凖的方今礼院未见其人傥失旧章为人轻笑二未可也因泣下沾衿上曰余非所愿柰诸将意何承业自是多病日加危笃卒官庄宗列传上受诸道劝进将簒帝位承业以为晋王三代有功于国先王怒贼臣簒逆匡复旧邦贼既未平不宜轻受推戴方疾作肩舆之邺宫见上力谏大指皆如实録薛史唐余录皆与庄宗列传同五代史阙文承业谓庄宗曰吾王世奉唐家最为忠孝自贞观以来王室有难未甞不从所以老奴三十余年为吾王収拾财赋召补军马者誓灭逆贼朱温复本朝宗社耳今河朔甫定朱氏尚存吾王遽即大位可乎庄宗曰柰诸将意何承业知不可谏止乃恸哭曰诸侯血战本为李家今吾王自取之悮老奴矣即归太原不食而死秦再思洛中纪异承业谏帝曰大王何不待诛克梁孽更平呉蜀俾天下一家且先求唐氏子孙立之复更以天下让有功者何人辄敢当之让一月即一月牢让一年即一年牢设使髙祖再生太宗复出又胡为哉今大王一旦自立顿失从前仗义征伐之防人情怠矣老夫是阉官不爱大王官职富贵直以受先王付嘱之重欲为先王立万年之基尔庄宗不能从乃谢病归太原而卒欧阳史兼采阙文纪异之意按实录等书承业止惜费多及仪物不备太似浅陋如阙文所言承业事庄宗父子数十年唐室近亲已尽岂不知其欲自取之意乎襃美承业亦恐太过又按传真以天祐十八年正月献宝承业以十九年十一月卒云即归太原不食而死亦非实也如纪异之语承业为庄宗忠谋近得其实今取之】
　　五月刘鄩饮酖而卒【庄宗实录云忧恚发病卒薛史云张宗奭承朝廷密防逼令饮酖而卒今从之】
　　二年四月晋王以李继韬为安义留后【按潞州本号昭义军今以继韬为安义留后盖晋王避其父讳改之耳及继韬降梁梁亦以为匡义节度使今人犹谓泽州为安义云】
　　后唐纪上
　　庄宗同光元年二月以卢程为相【薛史唐纪作卢澄今从实录庄宗列传】呉越王镠始建国置百官【十国纪年镠功臣诸子领节制皆署而后请命居室服御穷极侈靡末年荒恣尤甚钱氏防两浙逾八十年外厚贡献内事奢僭地狭民众赋敛苛暴鸡鱼卵菜纎悉収取斗升之逋罪至鞭背毎笞一人则诸按吏各持其簿列于庭先唱一簿以所负多少为笞己次吏复唱而笞之尽诸簿乃止少者犹笞数十多者至五百余讫千国除人苦其政呉越备史称镠节俭衣衾用防布常膳惟甆漆器为寝帐壊恭穆夫人欲易以青绘镠不许甞岁除夜防子孙鼔琴未数曲止之曰闻者以我为长夜之饮遂罢钱易家话称镠公燕不二胾衣必三澣然后易刘恕以为钱元瓘子信撰呉越备史备史遗事忠懿王勲业志戊申英政录倧子易撰家话俶子惟演撰钱氏庆系图谱家王故事秦国王贡奉录故呉越五王行事失实尤多虚美隐恶甚于他国按钱镠起于贫贱知民疾苦必不至穷极侈靡其奢汰暴敛之事盖其子孙所为也今从家话】
　　七月梁主徴王彦章还大梁【欧阳史云末帝罢彦章以段凝为招讨使彦章驰至京师入见以笏画地自陈胜败之迹岩等讽有司劾彦章不恭勒还第今从实录】
　　八月梁敬翔李振请罢段凝【欧阳史以为太祖时事按晋人取魏愽然后与梁以河为境故常以大军守之太祖时未也就使当时曽屯军河上亦未系社稷之安危也况太祖时振言聼计从均王时始疎斥比必均王时事也既不知其的在何时故因凝任招讨使而见之】
　　蜀内皇城使潘在迎【在迎先为内皇城使贬雅州蜀主北廵为马歩使今不知何官故且称其旧官】
　　九月李从珂败王彦章前锋于递坊镇【薛史作递公镇今从实录】十月梁主杀邵王友诲等【薛史云友谅友能友诲庄宗入汴同日遇害按中都既败均王亲弟犹疑而杀之况其从弟甞为乱者岂得独存故附于此】
　　皇甫麟【庄宗实录麟作鏻今从庄宗列传及薛史】
　　帝命访求梁主或以其首献【实录帝惨然曰敌惠敌怨不在后嗣朕与梁主十年战争恨不生识其面按庄宗漆均王首藏之大社岂有欲全之之理此特虗言耳】
　　漆朱友贞首藏太社【薛史末帝纪云诏河南尹张全义収之今从实録】
　　十一月张全义请帝迁都洛阳【实录甲辰议脩洛阳太庙按梁以汴州为东京洛京为西京庄宗以魏州为东京太原为西京真定为北都及灭梁废东京复为汴州以永平军为西京而不云以洛阳为何京若以为东京则与魏州无以异诸书但谓之洛京亦未甞有诏改梁西京为洛京也至同光三年始诏依旧以洛京为东都或者以永平为西京时即改梁西京为洛京而史脱其文也今无可质正故但谓之洛阳】
　　十二月髙季兴过襄州斩关而去【五代史补季兴行已浃旬庄宗且悔遽以急诏命襄州节度刘训伺便图之无何季兴至襄州就舘而心动谓亲吏曰梁先軰之言中矣与其住而生不若去而死遂弃辎重与部曲数百人南走至鳯林关已昏黒于是斩关而出是夜三更向之急诏果至刘训度其去逺不可逐而止王举天下大定録亦云庄宗遣使追之不及按季兴自疑故斩关夜遁耳未必庄宗追之也今从薛史】
　　二年正月岐王上表称臣【茂贞改封秦王薛史无的确年月实录同光元年十一月壬寅巳称秦王茂贞遣使贺収复自后皆称秦王至二年二月辛巳制秦王李茂贞可封秦王岂有秦王封秦王之理必是至时始自岐王封秦王也】
　　五月戊申蜀主遣李严还【实录七月戊午蜀遣欧阳彬朝贡十月癸巳遣客省使李严充蜀川回信使三年八月戊辰严自西川廻蜀书四月己巳朔唐使李严来聘五月戊申遣严归本国十一月己未朔遣彬为唐国通好使按锦里耆旧传是岁遣欧阳彬通聘洛京庄宗遣李严来修好笏记云岂谓大蜀皇帝特遣苏张之士来追唐蜀之欢吾皇回感于蜀皇复礼逺酬于厚礼然则严为回信使也或者欧阳彬之前蜀已有入洛之使乎若如实録年月则李严以二年十月奉使至三年八月方归何留之乆乎十国纪年蜀史又云九月己亥唐帝遣李彦稠来使十一月辛丑遣彦稠东还又八月以后遣王宗锷等戍洋利以备东师此似用宋光葆之言十一月以后以唐国通好召诸军还似因彦稠来而罢之今并从蜀书年月】十一月蜀主遣欧阳彬来聘【实录七月戊午蜀主遣户部侍郎欧阳彬来使致书用敌国礼蜀书后主纪十一月乙未命翰林学士兵部侍郎欧阳彬为唐国通好使今从之】
　　三年十月丁丑蜀威武城降【实録十月戊寅魏王继岌至鳯州王承防以鳯兴文成四州降前一日康延孝李严至故镇威武城唐景思等降按今故镇在鳯州西四程延孝未下鳯州何能先至故镇又蜀之守御必在鳯州之东或者当时鳯州之东别有威武城亦名故镇非今之故镇欤】辛巳兴州刺史王承鉴弃城走【实录甲申魏王至故镇康延孝収兴州十国纪年辛巳承鉴出奔甲申继岌郭崇韬至威武城今从之】
　　十一月自出师至克蜀凡七十日【实录自兴师出洛至定蜀城计七十五日薛史因之按唐军九月戊申离洛城十一月丁巳入成都止七十日耳实录薛史之误也】
　　十二月郭崇韬表董璋为东川节度使【荘宗实録十二月丙寅以静难节度使董璋为东川节度副大使又康延孝传云郭崇韬除董璋为东川节度使延孝与华州节度使毛璋见崇韬请以工部任尚书为东川帅崇韬怒曰绍琛反耶敢违吾节度不及二旬崇韬为继岌所害按大军以十一月二十八日丁巳入西川至十二月八日丙寅除董璋东川凡十日明年正月八日杀崇韬至此凡六十日而云不及二旬崇韬遇害日月殊不相合盖十二月丙寅崇韬始表璋镇东川之日耳非降制日也云不及二旬亦恐误】
　　王宗弼求西川崇韬阳许之【实录薛史皆云崇韬以蜀帅许之按崇韬有识略岂可兴大兵取西川反以与宗弼乎此庸人所不为也盖于时宗弼尚据成都崇韬恐其悔而违拒故阳许之以安其意耳】明宗天成元年二月己亥魏王继岌至利州遣任圜等讨李绍琛【庄宗实录己亥继岌奏康延孝叛遣任圜追讨按延孝丁酉叛于劔州岂得己亥奏报已至洛旧本己亥魏王至利州桔柏津使夜来告继岌言李绍琛令断浮梁继岌署任圜为副招讨使令率七千人骑与都指挥使梁汉颙监军李廷安讨之今从之】
　　三月甲子夜张破败作乱【庄宗实录壬戌今上至邺都癸亥夜张破败作乱明日入邺都明宗实録三月六日帝至邺都八日夜破败作乱薛史庄宗纪壬子嗣源至邺都甲寅夜破败作乱明宗纪与实录同按长厯此月丁巳朔无壬子甲寅今从实録及明宗本纪】
