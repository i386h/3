<!-- { "loadSidebar": true } -->
　　二月狄仁杰劝太后召庐陵王吉顼説张易之昌宗【世有狄梁公传云李邕撰其辞鄙诞殆非邕所为其言曰后纳诸武之议将移宗社拟立武三思为储副迁庐陵王于房陵诸武阴计日夜献谋曰陛下姓武合立武氏未有天子而取别姓将为后者也天后既已许礼问羣臣曰朕年齿将衰国无储王今欲择善谁可当之朕虽得人终在羣议诸宰臣多闻计定言皆希旨仁杰独退立寂无一言天后问曰卿独无言当有异见公曰冇之臣上观乾象无易主之文中察人心实未厌唐徳天后曰卿何以知之公曰顷者匈奴犯边陛下使梁王三思于都市召募一月之外不满千人后庐陵王踵之未经二旬数盈五万以此观之人心未去陛下将欲继统非庐陵王不可余实非臣所知天后震怒命左右扶而去之按庐陵王为河北元帅在立为太子后且当是时睿宗为皇嗣若仁杰请以庐陵王继统则是劝太后废立也此固未可信或者仁杰以庐陵母子至亲而幽囚房陵劝召还左右则有之矣谈宾録曰圣厯二年腊月张易之兄弟贵宠逾分惧不全请计于天官侍郎吉顼顼曰公兄弟承恩深矣非有大功于天下自古罕有全者唯有一策茍能行之岂止全家亦当享茅土之封耳除此之外非顼所谋易之兄弟泣请之顼曰天下思唐德久矣主上春秋髙武氏诸王殊非所属意公何不从容请立庐陵以系生人之望易之乃承间屡言之则天意乃易既知顼首谋乃召问顼顼曰庐陵相王皆陛下之子髙宗切托于陛下唯陛下裁之则天意乃定御史台记曰则天置控鹤府顼与易之昌宗同于府供奉与昌宗亲治昌宗自以贵宠逾分惧不全请计于顼云云如谈賔録葢太后宠信诸武诛鉏李氏虽己子庐陵亦废徙房陵故仁杰劝召还左右以强李氏抑诸武耳张吉非能为唐社稷谋也欲求己利耳若仍立皇嗣则己有何功故劝太后立庐陵为太子而太后从之然则欲召还庐陵者仁杰之志也立为太子者张吉之谋也谈賔言圣厯二年及以顼为天官侍郎台记谓睿宗为相王则皆误也新狄仁杰传云张易之尝从容问自安计仁杰曰惟劝迎房陵王可以免祸计仁杰亦安肯与易之深言此事狄梁公传又云后经旬召公入曰朕昨夜梦与人双陆频不见胜何也对曰双陆输者葢谓宫中无子此是上天之意假此以示陛下安可久虗储位哉天后曰是朕家事断在胷中卿岂合预焉仁杰对曰臣闻王者以天下为家四海之内悉为臣妾何者不为陛下家事君为元首臣为股肱臣安得不预焉又命扶出竟不纳按于时皇嗣在宫中不得言无子及久虚储位也朝野佥载云则天曽梦一鹦鹉羽毛甚伟两翅俱折以问臣宰羣公黙然内史狄仁杰曰鹉者陛下姓也两翅折者陛下二子庐陵相王也陛下起此二子两翅全也魏王承嗣武三思连项皆赤后契丹反围幽州檄朝廷曰还我大陵相王来则天乃忆狄公之言谓之曰卿曽与我占梦今乃应矣朕欲立太子何者为得仁杰曰陛下内有贤子外有贤侄取舍详择断在宸则天曰我自有圣子承嗣三思是何疥癣承嗣等惧掩耳而走即降敇追庐陵河内王等奏不许入城龙门安置贼徒转盛陷没冀州则天急乃立庐陵王为太子充元帅初募兵无有应者闻太子行北卭山头兵满无容人处贼自退散按是时睿宗未为相王又仁杰若言内有贤子外有贤侄乃是懐两端也今采众説之可信者存之】三月己巳遣徐彦伯召庐陵王【统纪云癸丑遣职方员外郎徐彦伯往房州召庐陵王男女入都医疗狄梁公传曰后潜内人十人至房州宣敇云我儿在此令内人就看州县长吏仰数出数入无令混杂阴令内人一人以代庐陵王令庐陵王衣内人衣服以旧数还州县不悟数日达京朝廷百僚一无知者旧传曰庐陵王自房陵还宫太后匿之帐中又召狄仁杰以庐陵为言仁杰慷慨敷奏言发涕流遽出庐陵谓仁杰曰还卿储君仁杰降阶泣贺既已奏曰太子还宫人无知者物议安审是非则天以为然乃复置中宗于龙门具礼迎归人情感恱狄梁公传曰天后御一小殿垂帘于后左右隠蔽外不能知乃命公坐于阶下曰前者所议事实非小寤寐反覆思卿所言弥觉理非甚乖朕意忠臣事主岂在多违今日之间须易前见以天下之位在卿一言可朕意即两全逆朕心即俱毙公从容言曰陛下所言天下之位可得专之以臣所知是太宗文武皇帝之位陛下岂得而自有也太宗身陷锋镝经纶四海所不告劳者葢谓子孙岂为武三思邪陛下身是大帝皇后大帝寝疾权使陛下监国大帝崩后合归冢嫡陛下遂奄有神器十有余年今议纉承岂可更异且姑与母孰亲子与侄孰近云云天后于是歔欷流涕命左右褰帘手抚公背大呌曰卿非朕之臣是唐社稷之臣回谓庐陵王曰拜国老今日国老与尔天子公免冠顿首涕血洒地左右扶策久不能起天后曰即具所言宣付中外择日礼册公挥涕而言曰自古已来岂有偷人作天子庐陵王留在房州天下所悉知今日在内臣亦不知臣欲奉诏若同卫太子之变陛下何以明臣天后曰安可却向房陵只于石像驿安置具法驾陈百僚就迎之于是大呼万嵗储位乃定按武后若密召庐陵王宫人十人既知其谋洛阳至房陵往来道路甚逺岂得外人却不知乎又实録岂能构虚立徐彦伯往迎之事及有庐陵王至自房州之日又于时若储位已定岂可自三月来九月始立为太子葢庐陵既至太后以长防之次欲立之皇嗣亦以此逊位故迁延半嵗今皆取实録为正】
　　六月杨齐庄【实録作杨鸾庄今从佥载旧传】
　　八月突厥陷定州杀孙彦髙【朝野佥载曰文昌左丞孙彦髙无他识用性惟顽愚出为定州刺史嵗余黙啜贼至围其郛郭彦髙却鏁宅门不敢诣防事文按须徴者于小牕内接入通判仍简郭下精健自援其家贼既乗城四面并入彦髙乃谓奴曰牢关门戸莫与钥匙其愚怯也皆此类俄而陷没刺史之宅先殱焉又曰彦髙被突厥围城数重彦髙乃入匮中藏令奴曰牢掌钥匙贼来索慎勿与恐不至此今不取】
　　九月壬申立庐陵王为皇太子【实録云丙子据唐厯甲戌皇太子显充河北道行军大元帅狄梁公传亦云皇太子为元帅以公为副是先立为太子后为元帅也今从新本纪】王及善请太子外朝【实録辛巳皇太子朝见或作庙见葢睿宗为皇嗣时止于宫中朝谒不出外朝今及善始请太子与羣臣俱于外庭朝谒耳】
　　突厥黙啜杀赵定等州男女万余人【旧突厥传云黙啜尽抄掠赵定等州男女八九万人统纪云河北积年丰熟人畜被野斩啜虏赵定恒易等州财帛亿万子女羊马而去河朔诸州怖其兵威不敢追蹑今从实録】
　　十月诛阎知微三族【朝野佥载云则天磔知微于西市命百官射之河内王懿宗去七步射三皆不中怯懦如此知微身上箭如猬毛剉其骨肉夷其九族小儿年七八嵗驱抱向西市百姓哀之掷饼果与者仍相争夺以为戯笑监刑御史不忍害奏舍之今从实録】
　　二年四月吐蕃论賛婆来降【实録賛婆及其兄弟莽布支等来降以莽布支为左羽林卫员外大将军封安国公按賛婆弟名畨多于敷论明年吐蕃将麴莽布支冦凉州与唐休璟战未详实録所云今删去】
　　八月王及善为文昌左相同三品【新纪表及善同平章事今从实録朝野佥载曰王及善才行庸偎风神钝浊为内史时人号为鸠集凤池俄迁文昌右相无它政但不许令史奴驴入台终日迫逐无时蹔舍时人号驱驴宰相此葢张文成恶及善毁之耳今从旧传】
　　久视元年正月戊寅武三思罢【新表纪皆云戊午贬吉顼为琰川纪壬申三思罢中间未尝复入相明年十一月壬申又云三思罢日及官皆同葢误重复耳今从实録】
　　吉顼贬固安尉【实録但云坐事贬流佥载新书皆云贬琰川尉今从御史台记】
　　腊月狄仁杰为内史【新纪表庚子文昌左相韦巨源为纳言十月丁巳罢先时不言巨源为左相旧纪传皆无之葢左丞误为左相耳】
　　九月仁杰荐张柬之等【梁公传云张柬之桓彦范敬晖崔暐袁恕己皆公所荐公尝退食之后谓五公曰所恨衰老身先朝露不得见五公盛事冀各保爱愿尽本心五公心知目击悬悟公意公寝疾五公候问偶对终日竟无一言少顷流涕及枕但相视而已五公退出递不测其由袁恕己曰岂不气力转羸须问家事乎张柬之曰未有大贤废国谋家者也斯须命张东之袁恕己桓范彦三公入余二公立于门外曰向者无言葢以二公之故此二公能断而不能密若先与议之事必外泄一泄之后则国异而家亡也至其时或不与共之事亦不就梁王三思掌权可先收而后行也不然则必反生大祸狄公没后经嵗余五公潜会于幽闲之处叙公当时之言重结盟约彻馔之后相顾欲言未至其时恐负前诺欲言又止前后数四桓彦范乃叙其言言犹未毕闻戸牖之外声若雷霆须防风雨咫尺莫辨所坐牀褥悉掷于阶下五公战惧不知所据乃相谓曰此是狄公忠烈之至假此灵变以惊众心不欲吾辈先论此事未至其时不可复言也斯须天清日明不异于初易之等既诛袁谓张公曰昔有遗言使先收三思岂可舍诸张公曰但大事毕功此是杌上之物岂有逃乎后梁王交通于内五公果为所譛俱遭流窜所期兴废年月遗约轨模少无异也按东之等五人偶同时在位协力立功仁杰岂能豫知其事举此五人专欲使之辅立太子邪且易之等若有可诛之便太子有可立之势仁杰身为宰相岂待五年之后须柬之等然后邪此葢作传者因五人建兴复之功附会其事云皆仁杰所举受教于仁杰耳其言谲恠无稽今所不取旧传惟着举柬之彦范晖三人姓名今从之】十月韦安石逐蜀商【旧传曰时凤阁侍郎陆元方在坐退而告人曰此真宰相非吾属所及也按新纪元方已罢相今不取】
　　长安元年正月改元大足【朝野佥载云司刑寺囚三百余人秋分后无计可作乃于圆狱外罗墙角边作圣人迹五尺至夜半三百人一时大呌内使推问云昨夜有一圣人见身长三丈面作金色云汝等并寃枉不须怕惧天子万年即有恩赦放汝把火照之见有伪迹即大赦天下改为大足元年识者相谓曰武家理天下足也按改元在春不在秋又无赦今不取】
　　三月王求礼不贺雪【统纪在延载元年佥载在久视二年统纪云左拾遗佥载云侍御史御史台记云殿中侍御史统纪云味道无以对旧传云求礼止之味道不从今年从佥载官从台记事则参取诸书】
　　九月太后逼邵王重润等令自杀【重润传云重润为人所构与其妹永泰郡主壻魏王武延基等窃议张易之兄弟何得恣入宫中则天令杖杀今从实録】
　　十一月命苏颋按覆来俊臣等旧狱【松牕杂録曰中宗常召宰相苏瓌李峤子进见二丞相子皆童年迎抚于赭袍前赐与甚厚因与二儿曰尔宜意所通书可为奏吾者言之颋应曰木从绳则正后从谏则圣峤子亡其名亦进曰斮朝涉之胫剖贤人之心上曰苏瓌有子李峤无儿按颋此年已为御史瓌为相时颋为中书舍人父子同掌枢密非童年也今不取】
　　三年七月癸卯朱敬则同平章事【新纪云壬寅唐厯云十四日癸卯今从之】戊申相王旦为雍州牧【唐厯十八日丁未今从实録】
　　乌质勒与突厥相攻【武平一景龙文馆记作乌折勒今从新旧书】
　　九月苏安恒上疏理魏元忠张易之等欲杀之朱敬则等保救得免【旧传云易之欲遣刺客杀之若遣刺客必不遣人知敬则等安能保护葢欲白太后杀之耳】
　　郑杲谓宋璟余何卿五郎【旧新传皆作郑善杲按善杲乃髙祖时人新旧传皆误当从御史台记】
