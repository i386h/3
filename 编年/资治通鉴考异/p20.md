<!-- { "loadSidebar": true } -->
　　四月元谐等伏诛【李徳林传云德林以梁士彦元谐频有逆意江南抗衡上国乃着天命论上之谐传云平陈后数嵗人告谐谋反按谐请以叔宝为内史则陈亡时犹在杨雄方用事谐欲譛去之则雄未为司空故附于此】
　　十年十一月无锡贼帅叶略【北史杨素传作叶皓今从隋书】
　　十三年突厥处罗矦之子染干号突利可汗【突厥传云沙鉢略子今从长孙晟传】
　　十四年闰十月帝言刘昉为大逆郑译为巫蛊【卢贲传云昉为大逆于前译为巫蛊于后按译以开皇元年坐巫蛊废昉以六年坐谋反诛贲传误也】
　　十五年三月帝怒杨素为离宫壮丽封德彛言皇后至必有恩诏【隋书北史皆曰宫成上令髙颎前视奏称颇伤绮丽大损人丁帝不悦素惧即于北门啓独狐皇后曰帝王灋有离宫别舘今天下太平造一宫何足损费后以此理谕上上乃解今从唐书】十二月敇盗边粮一升以上皆斩【刑灋志事在十六年今从帝纪】十六年八月诏决死罪者三奏然后行刑【刑灋志在十五年今从帝纪】
　　十七年三月行旅晏起早宿【刑灋志作晚宿必早字误耳】
　　二十年四月长孙晟追突厥斩千余级【帝纪曰出灵武无虏而还突厥传曰晋王出灵州达头遁逃而去晟传曰达头与王相抗葢达头闻王来而遁晟将兵从别道与达头相遇耳】
　　史万嵗破突厥【帝纪十九年六月史万嵗破贼据本传在今年纪误也】
　　九月壬子上至自仁夀宫【帝纪丁未至自仁夀宫今从太子勇传】
　　仁夀四年七月丁未上崩中外颇有异论【赵毅大业略记曰髙祖在仁夀宫病甚追帝侍疾而髙祖美人尤嬖幸者唯陈蔡二人而已帝乃召蔡于别室既还面伤而髪乱髙祖问之蔡泣曰皇太子为非礼髙祖大怒齧指出血召兵部尚书栁述黄门侍郎元岩等令诏追庻人勇即令废立帝事迫召左仆射杨素左庻子张衡进毒药帝简骁健官奴三十人皆服妇人之服衣下置仗立于门巷之间以为之卫素等既入而髙祖暴崩焉总通厯曰上有疾于仁夀殿与百寮辞决并握手歔欷是时唯太子及陈宣华夫人侍疾太子无礼宣华诉之帝怒曰死狗那可付后事遽令召勇杨素秘不宣乃屛左右令张衡入拉帝血溅屛风寃痛之声闻于外崩今从隋书】
　　乙卯防【大业略记曰十八日防杜宝大业杂记曰甲戌文帝崩辛巳防壬午帝即位按长厯是月乙未朔乙卯二十一日也无甲戌辛巳壬午日今从隋书】
　　追封庻人勇为房陵王不为置嗣【大业略记云庻人勇八男亦阴加酖害恐其为厉皆倒埋之按隋书北史皆云帝践极俨常从行卒于道实酖之也诸弟分徙岭表仍敕在所皆杀焉今从之】
　　八月汉王谅反裴文安请直入蒲津【大业略记云司兵参军裴文安説谅曰今梓宫尚在仁夀宫比其徴兵动移旬月今若简骁勇万骑令文安督领不淹十五日径像长安其在京被黜停私之徒竝擢按髙位付以心膂共守京城则以东府县非彼之有然后大王总兵鼓行而西声势一接天下可指挥而定也谅不从大业杂记云文安又説曰先人有夺人之心殿下选精骑一万径往京师犇防晓夜兼行谁敢止约至京径掩仁夀宫彼纵徴召未暇御我大军骆驿随王而至此则次计王直资河北彼率天下之兵百道攻我则难为主人此下计也今从隋书】
　　豆卢毓图谅谅将往介州令毓留守【皇甫诞传云林素将至谅屯清源以拒之按谅屯清源时素军已迫何暇自还袭毓今从毓传】
　　炀帝大业元年三月命皇甫议发民百余万开通济渠【杂记作皇甫公仪又云兵夫五十余万今从略记】
　　八月行幸江都【杂记作九月今从隋帝纪及略记】
　　御龙舟【略记云甲子进龙舟按长厯是月戊子朔无甲子】
　　龙舟髙四十五尺【略记云髙五丈杂记云其制度尤详今从之】
　　二年二月诏吏部尚书牛等定与服制度【帝纪云尚书令牛礼部侍郎许善心按未尝为尚书今善心于帝即位之初已左迁葢纪误也】
　　七月元德太子昭薨【杂记云初太子之遘疾也时与杨素同在侍宴帝既深忌于素竝起二巵同至传酒者不悟是药酒错进太子既饮三日而毒下血二斗余宫人闻素平常始知毒酒误饮太子秘不敢言太子知之叹曰岂意代杨素死乎命也数日而薨后素亦竟以毒毙按它书皆无此説葢时人见太子与素相继薨妄有此论耳】
　　四年正月穿永济渠【杂记三年六月敕开永济渠引汾水入河于汾水东北开渠合渠水至于涿郡二千余里通龙舟按永济渠即今御河未尝通汾水杂记误也】
　　二月遣崔君肃使西突厥【隋帝纪作崔毅今从西突厥传】
　　三月幸五原行宫设六合板城【杂记云帝幸启民帐时造行城周二于步髙二十余丈今从隋礼仪志】
　　八月帝祠恒岳裴矩所致西域十余国皆来助祭【裴矩传云三年误也今从帝纪】
　　十月遣薛世雄击伊吾【世雄击伊吾帝纪无之本传前有从帝征吐谷浑后云嵗余以世雄为王门大将与突厥启民可汗击伊吾然则似在大业六七年也按是时啓民已卒伐吐谷浑之嵗伊吾吐屯设献地数千里恩宠甚厚隋何故伐之今移置献地之前】
　　五年五月大猎长围亘二十里【隋帝纪作二千里疑二十里字误】帝至浩舋川以桥未成斩黄亘【隋帝纪云梁浩舋御马度而桥壊今从略记】六月丙辰宴髙昌王麴伯雅伊吾吐屯设【略记在六月壬寅今从隋帝纪】
　　七月帝东还经大斗拔谷士卒冻死【帝纪在六月癸卯按西边地虽寒不容六月大雪冻死人畜今从略记略记作达十拔谷今从帝纪】
　　六年正月有盗数十人入建国门【杂记在五年正月又云三百人今从隋书】三月初帝欲大营汾阳宫【张衡传云帝幸衡宅之明年幸汾阳宫乂云明年复幸汾阳宫按本纪皆无其事恐传误】
　　七年四月庚午车驾至涿郡之临朔宫【略记中丙午幸涿郡之新宫按长厯是月丙辰朔无丙午今从帝纪】
　　十二月孙安祖杀县令亡抵窦建德【杜儒童隋季革命记云安祖以盗羊为县令所考今从旧唐书建德传】
　　八年正月【略记云癸丑帝御前殿按长厯是月辛巳朔无癸丑略记甲子多差误今不取皆从隋书】西突厥阙达度设【隋西突厥传作达度关设今从裴矩传】
　　赐处罗号娑那可汗【唐李轨传作曷娑那可汗今从隋书】
　　三月钱士雄孟金义战死【杂记作钱英孟金钗今从隋帝纪】
　　车驾度辽【隋帝纪癸巳上御师甲子临辽水桥戊戌麦铁杖死甲午车驾度辽乙未大顿丙申大赦按长厯是月庚辰朔不容有甲子又戊戌之下不容有甲午乙未丙申此必误也今竝除之】
　　六月来护儿破髙丽复为所败还屯海浦【北史云护破髙丽斩髙元弟建武因破其郛营于城外以待诸军今从隋书及革命记】
　　髙丽遣乙支文德诈降【革命记作尉支文德今从隋书及北史】
　　文德复诈降宇文述等遂还【革命记云许公即至平壤城头即树降幡约至五日检录簿籍图书开门待命期过五日无一言许公频催竟无报荅乂十数日乃云船粮败却回公今更欲何待然始抗旌拒守分兵以捉险要许公知被欺即卷甲归每日常设方陈而行四面俱时受敌伤杀既众粮食又尽过辽水者什无二三按帝骄暴髙丽若明言不降述等必不敢逺今从隋书】
　　七月癸卯帝引还【杂记七月帝自涿郡还东都十一月宇文述等粮尽遁归髙丽出兵邀截亡失荡尽帝怒敕所司鎻将随行无几斩刘士龙等于军市持赦述今从隋书】
　　九月车驾至东都【杂记十月车驾幸涿郡徴召兵马将遂度辽之功葢误今不取】十一月于仲文卒【略记于仲文以下斩于市今从隋书】
　　九年正月灵武贼帅白瑜娑【隋书作白榆妄今从略记】
　　二月复宇文述官爵【杂记在去年十二月今从隋书】
　　六月杨感以河内主簿唐祎为懐州刺史【杂记作懐州司功书佐今从隋书】
　　感屯上春门【感传云屯兵上春门又云屯兵尚书省按刘仁轨河洛记东都罗郭东而北头第一曰上春门唐改曰上东门又尚书省在宣仁门内感不容至此】
　　卫文升率兵四万救东都【隋书云步骑七万按感众不过十万而下云众寡不敌今从杂记】
　　文升众寡不敌死伤大半【杂记曰毎战刄才接官军皆坐地弃甲以白布裹头听贼所掠前后十三战皆不利今从文升传】
　　八月令骨仪等推感党与【杂记作滑仪今从隋书杂记虽感党在十月疑太晚今因诛赵元淑言之】
　　十一月李密亡命为人所获送东都【隋书密传云密间行入关与感从叔询相随匿于冯翊询妻之舍寻为隣人所告遂捕获囚于京兆狱又云及出关外防禁渐弛乂云至邯郸密等七人皆穿墙而遁唐书虽不云囚于京兆狱亦云出关按密若自关中送髙阳不当与韦福嗣同行今从贾闰甫蒲山公传及刘仁轨河洛行年记】
　　密至石梁驿穿墙而逸【河洛记在左梁驿今从蒲山公传】
　　十二月吐万绪鱼俱罗讨刘元进请待来春【帝纪云绪俱罗连年不能克按绪请待来春而王世充十年又击孟让然则元进败止在今年冬春之交矣元进退据建安而得拒世充于江上者葢复来也】
　　王世充阬降贼三万余人【略记阬其众二十余万于黄亭涧涧长数里深阔数丈积尸与之平杂记世充贪而无信利在子女资财竝阬所首八千余人于黄山之下今从隋书】
　　十年春【杂记是年正月乂以许公宇文述为元帅将兵十六万刻到鸭绿水乙支文德遣行人伪请降以缓我师又未与述相见以观我军形执述与之欢饮良久乃去停五日王师食尽烧甲札食之病不能兴文德乃纵兵大战败绩死者十余万此葢序八年事误在此耳】
　　二月唐弼立李之为天子【隋帝纪作李今从唐书薛举传】
　　五月延安贼刘迦论反【唐书作安定人按安定去上郡太逺今从隋书】
　　十二月卢明月军祝阿【唐秦叔宝传作下邳今从隋书】
　　十一年三月髙德儒见孔雀奏以为鸾【杂记云五年二月马德儒奏孔雀为鸾今年月及姓皆从略记并温大雅创业起居注】
　　四月以李渊为山西河东慰抚大使【创业注云帝自卫尉少卿转右骁卫将军奉诏为太原道安抚大使即隋大业十二年帝幸楼烦时也按十二年帝未尝幸楼烦今从髙祖实录在幸汾阳宫时】
　　八月帝巡北塞【杂记六月突厥贼入岚城鎭抄掠遣范安贵讨击之王师败绩安贵死百司震惧七月帝幸鴈门先至天池值雨山谷泥深二尺从官狼狈帐幕多不至一夜竝露坐雨中至晓多死宫人无食贷糒于卫士今从隋书】
　　十月壬戌帝至东都【略记九月辛未入东都今从隋帝纪】
　　十二年五月帝于景华宫求萤火得数斛夜放之【吴兢贞观政要贞观八年上谓侍臣曰人君之言不可容易隋帝幸甘泉宫恠无萤火敕云捉取萤火于宫照夜所司遽遣数千人采拾进五百轝于宫侧小事尚尔况其大乎今从隋书】
