<!-- { "loadSidebar": true } -->
　　下诏讨吐谷浑【旧传云吐谷浑拘赵德楷太宗遣使宣谕十余返竟无悛心九年诏李靖等讨伐太宗实録己丑吐谷浑拘我行人赵德楷即下此诏十二月遣李靖等今从实録据旧传拘德楷在前据实録此诏先遣使宣谕后拘德楷即下诏伐之今两存之】
　　十二月髙季辅上言【贞观政要季辅疏在三年会要在八年按旧传季辅贞观初拜御史累转中书舍人故从会要置此】
　　九年闰四月任城王道宗败吐谷浑于库山【旧道宗传云贼闻军至走入嶂山已行数千里诸将议欲息兵道宗固请追讨李靖然之而君集不从道宗遂率偏师并行倍道去大军十日追及之贼据险苦战道宗潜遣千余骑逾山袭其后贼表里受敌一时奔溃库山嶂山不知其所以为同异据嶂山已行数千里今不取今即以为库山之战也】
　　矦君集请深入【旧道宗传云道宗固请追讨李靖然之而君集不从靖传云军次伏俟城吐谷浑烧去野草以馁我师退保大非川诸将咸言春草未生马已羸瘦不可赴敌唯靖决计而进深入敌境遂逾碛石山按实録库山之防可汗谋将入碛以避官军道宗复曰栢海近河源古来罕有至者贼既西走未知的处今段之行实资马力今马疲粮少逺入为难未若且向鄯州待马肥之后更图进取君集曰不然段志曩者才至鄯州贼众便到城下良由彼国尚完凶徒阻命今者一败以后斥亦絶君臣相失父子防离乗其迫惧取同俯拾栢海虽遥便可鼓行而至也靖乂然之道宗传与实録相违今从实録】
　　李靖等败吐谷浑于牛心堆又败诸赤水原【实録癸巳李靖矦君集任城王道宗等破吐谷浑于赤水原按下文自库山中分士马为两道靖趣北路出曼头山逾赤水君集道宗趣南路厯破逻莫谷然则赤水之战君集道宗不在彼也今删去其名又吐谷浑传获其髙昌王慕容孝不知在何战今亦删去】
　　五月薛万均等败天柱王于赤海【旧万彻传作赤水源契苾何力传作赤水川今从实録】
　　靖闻伏允在突伦川【吐谷浑传云伏允西走图伦碛葢即突伦川虏语转耳今从契苾何力传】
　　契苾何力趣突伦川薛万均引兵从之【吐谷浑传云万均率轻锐追奔入碛数百里及其余党破之葢何力先进而万均从之也】
　　侯君集等至栢海还与李靖军合【吐谷浑传栢海作栢梁今从实録实録及吐谷浑传皆云君集与李靖会于大非川按一道图大非川在青海南乌海星宿海栢海亦在其西且末又在其西极逺据靖已至且末君集又过乌海星宿川至栢海岂得复会于大非川于事可疑故不敢着其地吐谷浑传又云两军会于大非川至破逻眞谷大宁王顺乃降按实録君集厯破逻眞谷又行月余日乃至星宿川然则破逻眞谷在星宿川东甚逺矣岂得返至其处邪今从实録】
　　伏允为左右所杀【吐谷浑传云自缢而死今从实録】
　　十一年武士彠女年十四入宫【旧则天本纪崩时年八十三唐厯焦璐唐朝年代纪统纪马总唐年小録圣运图会要皆云八十一唐録政要贞观十三年入宫据武氏入宫年十四今从吴兢则天实録为八十三故置此年】
　　十三年西突厥二可汗以伊列水为境【沙鉢罗叶护传云东以伊列河为界按乙毘陆传云自伊列河以西属咄陆以东属咥利失沙鉢罗叶护既因咥利失之地应云西以伊列河为界今未知二传孰误故但云伊列水为境】
　　十四年二月国学升讲筵者至八千余人【旧传云八十余人今从新书】
　　八年矦君集至田城【实録作田地城今从旧传】
　　髙昌王文泰与西突厥可汗相结【旧传云与欲谷设约按欲谷设去嵗已败死今不取】
　　髙昌戸八千四十六口一万七千七百【旧传户八千口三万七千七百今从实録】
　　十五年四月席君买袭击吐谷浑丞相宣王破之【旧传云鄯州刺史杜鳯举与威信王合军击丞相王破之杀其兄弟三人今从实録】
　　十六年九月禇遂良上疏请复立髙昌【贞观政要载遂良疏云数郡萧然五年不复下言十六年西突厥遣兵冦西州按实録此年唯有西突厥防伊州不云冦西州葢以伊州隷西州属部故云尔自十四年灭髙昌距此适三年耳何得云五年不复或者三字误为五字耳旧传置此疏于十八年葢亦因此而误十八年无西突厥冦西州事故附于此】
　　乙毗咄陆可汗奔吐火罗【旧突厥传防都云郭孝恪败咄陆十五年屋利啜等请立可汗按上已云十五年册授沙鉢罗叶护可汗下不应更云十五年疑六字误为五字耳二十年实録叙咄陆兵散居白水胡城事亦云是嵗贞观十五年也按十六年实録九月癸酉以凉州都督郭孝恪为安西都护则咄陆寇伊州应在其后岂得十五年已败散乎突厥传误葢亦由此今因孝恪为都护并言之】
　　十一月髙丽东部大人泉葢苏文【旧传云西部大人今从实録】十九年四月江夏王道宗将兵数千至新城【唐厯张俭惧敌不敢深入江夏王道宗固请将百骑觇贼帝许之因问往返几日对曰往十日周览十日返十日总经一月望谒陛下遂秣马束兵经厯险阻直登辽东城南观其地形险易安营置陈之所及还贼已引兵断其归路道宗击之尽殪斩关而出如期谒见帝叹曰贲育之勇何以过此赐金三十斤绢千匹今从实録】
　　六月帝大破髙丽髙延夀等降【实録云李勣奏曰向若陛下不自亲行臣与道宗将数万人攻安市城未克延夀等十余万抽戈齐至城内兵士复应开门而出臣防首救尾旋踵即败必为延夀等缚送向平壤为莫离支等所笑今日臣敢谢陛下性命恩泽帝素狎勣笑而颔之按勣后独将兵取髙丽岂必太宗亲行邪此非史官虚美乃勣谀辞耳今不取】
　　八月莫离支説薛延陁真珠可汗真珠不敢动【实録上谓近臣曰以我量之延陁其死矣闻者莫能测按太宗虽明安能料延陀之死今不取】
　　十月徙辽葢岩三州戸口入中国者七万人【实録上云徙三州戸口入内地者前后七万人下癸丑诏书云获戸十万口十有八万盖并不徙者言之耳】
　　十二月田仁会败薛延陁【髙宗实録云会延陁死耀威漠北而还其意指眞珠为延陁也按眞珠惮太宗威灵不敢入寇又死在九月而此云冬来寇必非眞珠也田仁会传作十八年亦误也】或譛刘洎诏赐死【实録云黄门侍郎禇遂良诬奏之曰国家之事不足虑也正当辅少主行伊霍事大臣有异志者诛之自然定矣太宗疾愈诏问其故洎以实对遂良执证之不已洎引中书令马周以自明太宗问周周对与洎所陈不异帝以诘遂良又证周讳之洎遂反罪按此事中人所不为遂良忠直之臣且素无怨仇何至如此葢许敬宗恶遂良故修实録时以洎死归咎于遂良耳今不取】
　　二十年六月遣李世勣图薛延陁戒世勣曰降则抚之叛则讨之【旧李勣传云诏勣以二百骑突厥兵讨击今从铁勒传】
　　世勣至郁督军山【勣传作乌德犍山唐厯云即郁督军山虏语两音也铁勒传云至于天山今从唐厯】
　　八月多滥葛斛薛等十一姓【旧回纥铁勒传作多览葛今从实録及本纪唐厯又回纥传云陈彭年唐纪作斛萨铁勒传作解薛今从实録实録又有契丹奚云十三姓按契丹奚本非薛延陁所统又内附已乆甞从征辽非至此乃降今从旧本纪】
　　二十一年正月以仆骨为金微府【旧书作金徽今从实録唐厯】六月房龄言李纬美髭鬓改洛州刺史【唐厯云居无何改纬太子詹事今从旧传】
　　八月骨利干煑羊脾熟日已复出【实録唐厯皆作羊脾僧一行大衍厯义及旧天文志唐统纪皆作脾新天文志云胹羊髀按正言羊脾者取其易熟故也若煑羊脾及髀则虽中国通夕亦未烂矣今从大衍厯义】
　　十一月突厥车鼻可汗请入朝遣郭广敬徴之竟不至【实録诏遣云麾将军安调遮右屯卫郎将韩华迎之车鼻徒饰其辞初无来意韩华将招歌逻禄共刼之车鼻觉其谋华与车鼻子陟苾特勒相射而死调遮亦被杀今从旧突厥传】
　　二十二年二月崔仁师流连州【旧传云流龚州今从新旧本纪】
　　十月以回纥吐迷度子婆闰为瀚海都督【旧回纥传云诏西突厥可汗阿史那贺鲁统三啜五俟斤二十余部居多罗斯水南去西州马行十五日程回纥不肯西属突厥按贺鲁时为将军自多逻斯水入居庭州永徽二年乃西遁自称可汗所统咄陆五啜弩失毕五俟斤唐未甞以回纥之也今不取】
　　二十三年正月以布失毕为左武卫中郎将【实録云左武卫翊卫中郎将旧传为武翊卫中郎将按会要武德五年改左右翊卫为左右卫然则于时已无翊卫之名且布失毕必不独兼两卫之官今去翊卫字】
　　遣髙侃击突厥车鼻可汗防悉蜜吐屯肥罗察降【髙宗实録云初突厥车鼻可汗遣其子车鉢罗入贡太宗遣使徴之不至太宗大怒遣右骁卫郎将髙侃引回纥仆骨等兵袭击之其下诸部落相次归降其子羯漫陁先统防悉蜜部泣諌其父请归国车鼻不听羯漫陁遂背父来降以其地为新黎州旧传云二十三年遣右骁卫郎将髙侃潜引回纥仆骨等兵众袭击之其酋长歌逻禄泥执阙俟利乃防塞匐处木昆莫贺咄俟斤等率部落軰车鼻相继来降车鼻长子羯漫陁先统防悉蜜部车鼻未敢前遣其子恭铄入朝太宗嘉之拜左屯卫将军更置新黎州以统其众今从太宗实録】
　　髙宗永徽元年九月谷那律言瓦为油衣【旧书那律传云甞从太宗出猎在涂遇雨有此语意欲太宗不为畋猎太宗恱赐帛二百段唐録政要髙宗出猎有此月日唐统纪亦在此年今从之】
　　五年三月戊午幸万年宫【实録戊午以下皆为二月按长厯二月丁丑朔无戊午戊午三月十二日也】
　　萧淑妃有宠【新旧唐书或作萧淑妃或作萧良娣实録皆作良娣废王后诏亦曰良娣萧氏按当时后宫位号无良娣名唯汉世太子宫有良娣疑髙宗在东宫时萧为良娣及即位拜淑妃也】
　　六年六月武昭仪诬王后为厌胜【旧传云后惧不自安密与母柳氏求巫祝厌胜事故废今从实録】
　　帝欲以武昭仪为宸妃韩瑗来济谏【唐厯在此年四月今据实録四月韩瑗来济未为侍中中书令唐厯又云瑗济諌帝不从按立武后诏书犹云昭仪武氏然则未甞为宸妃也今从会要】
　　李义府超拜中书侍郎【旧传云髙宗将立武后义府密申叶賛擢拜中书侍郎同中书门下三品监修国史赐爵广平县男新书本纪年表皆云是嵗七月义府为中书侍郎参知政事实録但云超拜中书侍郎宰辅图十月自中书侍郎参知政事今从之】
　　九月长孙无忌褚遂良諌废王后【唐厯云无忌等将入遂良曰今者多为中宫事遂良欲諌何如无忌曰公但极言无忌接公及至上再三顾无忌曰莫大之罪无过絶嗣皇后无子今欲废之立武氏彠女何如无忌曰自贞观二十三年后先朝托付遂良望陛下问其可否按如此则是无忌卖遂良也今不取】
