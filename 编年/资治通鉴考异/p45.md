<!-- { "loadSidebar": true } -->
　　丙子郭子仪以回纥破吐蕃于泾州东【实录曰十月吐蕃退至邠州与回纥相遇复合从为冦辛酉冦奉天乙亥回纥以懐恩死贰于吐蕃丁丑郭子仪单骑诣回纥军免胄与回纥大将语责以负约遂与之盟己卯回纥首领石野那等六人来朝庚辰子仪遣白元光率精鋭防回纥兵数千人大破吐蕃十余万众于灵台县之西原汾阳家曰十月八日吐蕃回纥合围泾阳屯于北原其夜公使方面各除道二诘朝将战明日冦又至兵甲益盛公使衙前将李光瓒等出谕之亦不受请决战公以虏骑劲亦以众寡不敌孤军无救使开军门跃一骑而出兵部郎中马锡主客贠外郎陈翃时以一骑从回纥合胡禄都督药葛罗宰相立于阵前持满相向公前叱之云云药葛罗等惘然懐慙伏而请罪因与之盟吐蕃闻之夜半抽兵而遁回纥药葛罗等遽追之公使白元光等继之十五日至灵台破尚结息一十万众十八日于泾州东又破之旧子仪曰子仪自河中至屯于泾阳而虏骑已合子仪一军万余人而杂虏围之数重子仪使李国臣髙升拒其东魏楚王当其南陈回光当其西朱元琮当其北子仪率甲骑二千出没于左右前后虏见而问曰此谁也报曰郭令公也回纥曰令公存乎仆固懐恩言天可汗已弃四海令公亦谢世中国无主故从其来今令公存天可汗存乎报之曰皇帝万寿无疆回纥皆曰懐恩欺我子仪又使谕之云云回纥曰谓令公亡矣不然何以至此令公诚存安得而见之子仪将出诸将谏子仪曰今力固不敌且至诚感神况虏軰乎回纥曰吐蕃将马重英等十月初引退取邠州旧路而归回纥首领罗达于等率其众二千余骑诣泾阳请降子仪许之率众被甲持满数千人回纥译曰此来非恶心要见令公子仪曰我令公也回纥曰请去甲子仪便脱兠鍪枪甲竦马挺身而前回纥酋长相顾曰是也便下马罗拜子仪亦下马执回纥大将合胡禄都督药葛罗等手责让之曰国家知汝回纥有功报汝大厚汝何背约犯我王畿我须与汝战何乃降为我一身挺入汝营任汝拘絷我下将士须与汝战回纥又译曰懐恩负心来报可汗云上国天子今已向江淮令公亦不主兵我是以敢来今知天可汗见在上都令公为将懐恩天又杀之今请杀吐蕃收其羊马以报国恩邠志曰十月二十四日回纥逼泾阳阵于郭西使汉语者曰城中谁将军吏对曰郭令公也虏曰郭令公亡矣绐我也郭公闻之独与家僮五六人常服相诣其子晞等扣马止之公挝其手曰去使人告虏按辔就之回纥熟视曰是也下马皆拜曰始者不知令公尚在今日降可乎郭公入其众取酒饮之虏又请曰恐不见信愿击吐蕃以自効郭公从之回纥击吐蕃逐之三十日败蕃众于灵防杀万余人而去按长歴十月己未朔三日辛酉十九日丁丑如实录所言岂有回纥吐蕃数十万众入京畿留十七日而寂无攻战之一事乎当是时陈翃在子仪军中所记日月近得其实今二虏围泾阳及子仪与回纥盟及破吐蕃日皆从汾阳家事则兼采众书择其可信者取之】
　　闰月李昌巙讨崔旰【唐歴作李昌忧今从实录】
　　大歴元年二月邠卒引弓至二百四十斤【旧作能引二十四弓今从叚公别】
　　八月鱼朝恩讲易讥王缙元载【是时缙留守东都而得预此防者按实录明年二月郭子仪入朝许元载王缙等宴于其第然则虽守东都有时朝京师也】
　　二年四月杜鸿渐请入朝以崔旰知西川留后【旧鸿渐云鸿渐仍率旰同入觐宁云鸿渐请旰为行军司马仍赐名宁鸿渐归遂授寜西川节度使至十四年始入朝实录亦无随鸿渐入朝事鸿渐传误也】
　　七月髙郢上书【郢集前书八月二十五日后书九月十二日上今因造寺终言之】九月甲子郭子仪移镇奉天【汾阳家八月十七日吐蕃至泾西二十七日诏统精卒一万与马璘合攻之今从实录实录甲寅冦灵州乙卯冦宜禄盖据奏到日今从唐歴】
　　十月戊寅路嗣恭破吐蕃【唐歴九月吐蕃围灵武戊申嗣恭破吐蕃按长歴戊申九月一日也今从实录】
　　三年四月上欲以李泌为相固辞【邺侯家曰固辞以让元载按载时已为相何让之有又曰到山四嵗而二圣登遐代宗践祚命中人手诏驿骑徴先公于衡岳先是半年前先公夜遇盗三人为其所拉而投之于悬涧及日出乃寤下借树枝肢体都无所伤缘岩攀萝而出不敢至旧居山中人初以为仙云及中贵将至先公大惧沐浴更衣以俟命乃代宗践祚之徴也疑盗为张后及辅国所遣亦竟不知其由按肃登遐泌虽在山林岂容全不知如家所言是代宗才立即召泌也须经幸陜泌岂得全无一言召泌必在幸陜之后李繁误记耳】
　　上为泌娶卢氏女【邺侯家云永泰元年端午上令泌食肉结婚按下云阿足师窃氊履置紫宸上欲使内人防灯烛泌曰臣六七年在此又曰况新赐婚上即位至永泰才四年耳又云因此得谤元载遂因鱼朝恩事排出之然则结婚与朝恩诛不相逺今尽因追赠承天言之】
　　承天皇帝葬顺陵【邺侯家曰命使自彭原迎丧葬齐陵今从实录葬顺陵】
　　崔旰赐名宁【旧旰初为杜鸿渐行军司马即改名宁今从实录】
　　六月崔宁妾任氏破杨子琳【实录五月子琳袭据成都即日诏宁还成都七月壬申又云子琳冦成都遂据其城宁弟寛破之盖五月奏据城七月奏破之成功虽因任氏奏时须着寛名故也】九月白元光破吐蕃京师解严【实录戊戌郭子仪奏灵州破吐蕃六万余众百官入贺京师解严盖即壬辰白元光所破也子仪合前后所破而奏之耳】
　　十月命贺若察按李岵【实录十月乙巳颍州刺史李岵杀本道节度判官姚奭及奭之弟岵弃州奔汴州本道节度使令狐彰以闻岵亦抗表上闻初岵以公务为彰所怒思遣奭廵按境内便留知颍州事岵闻之遂与亲吏潜谋诈为奭书将为变使将士遗于路中颍州守将得之惧乃与岵同谋杀奭诏给事中贺若察使于颍按覆唐歴曰十月颍州将士怒杀毫州判官魏奭初令狐彰怒颍州刺史李岵遣奭代之且告之口若岵不受替即杀之岵觉之以告将吏怒而杀奭并弟统纪作滑亳州判官姚奭又曰彰表先至遣给事中贺若察往滑州宣诏决李岵配流夷州寻赐自尽今姓名从实录统纪事则参取诸书】
　　十二月徙马璘于泾原以邠宁庆朔方【实录己酉以吐蕃嵗犯西疆増修鎭守乃以邠宁节度马璘鎭泾州仍为泾原节度使以邠宁庆等州朔方汾阳家四年五月诏集兵于邠郊六月公自河中遣一万兵二十八日公如邠州旧子仪时以西蕃侵冦京师不安马璘虽在邠州力不能拒乃以子仪兼邠宁庆节庚自河中移镇邠州徙马璘泾原节度使邠志初吐蕃既退诸侯入觐是时马鎭西以四镇兼邠宁李公军泽潞以防秋军盩厔丞相元公载使人讽诸将使责己曰今四郊多垒中外未宁公执国柄有年矣安危大计一无所闻如之何载曰非所及也他日又言且曰得非旷职乎载莞然曰安危系以大臣非独宰相也先王作兵置之四境所以御戎狄也今内地无虞朔方军在河中泽潞军在盩厔逰军伺冦不逺京室王畿之内岂假是耶必令损益须自此始故曰非所及也郭李曰宰臣但图之载曰今若徙四鎭于泾朔方于邠泽潞于岐则内地无虞三边有备三贤之意何如三公曰惟所指挥既而相谓曰我曺既为所册得无行乎十二月诏马公兼领泾原寻以郑颍资之李公兼领山南犹以泽潞资之郭公兼领邠宁亦以河中资之三将皆如诏朔方军自北大徙于邠郭公虽连统数道军之精甲悉聚邠府其它子弟分居蒲灵各置守将以専其令蒲之余卒稍迁于邠十年之间无遗甲矣叚公别曰马公朝于京师以公掌留事马公恳奏请以邠宁庆三州让副元帅子仪令以朔方河中之军镇之自率四镇北庭之众迁赴泾州将以招西境代宗壮而许之十二月二日朝廷以马公为泾原节度使盖三年立此议至四年子仪始迁邠今参取诸书】平卢行军司马许杲【旧传作许果今从韩愈顺宗实录】
　　五年二月元载谋诛鱼朝恩【邠志曰五年春诏以寒食召郭公丰年令节思与大臣为乐时欲诛朝恩因谕郭公朔方一军有社稷劳宜以功卒数千人入朝朕因宴赏得以相识一月郭公以组甲三千人入觐鱼朝恩请公逰章敬寺公许之丞相元公意其相得讽邠吏请公无往邠吏自中书驰告郭公曰军容将不利于公亦告诸将须臾朝恩遣使至郭公将行士之甲请从者三百人愿备非常郭公怒曰我大臣也彼非有宻旨安敢害我若天子之命尔曹何为独与僮仆十数人赴之朝恩之惊曰何车骑之省也公以所闻对且曰恐劳思虑耳军容抚膺捧手呜咽雪涕曰非公长者得无疑乎按汾阳家子仪五月入朝七月至邠州或是四年正月入朝时事于时未有诛朝恩之谋今不取家又曰三月公上言鱼朝恩潜结周智光为外应乆掌禁兵若不早图祸将作矣今不取】
　　周皓擒朝恩缢杀之【实录是日初诏罢朝恩观军容等使更加实封留于禁中朝恩既奉诏知负恩乃自缢又曰载遣腹心京兆尹崔昭等朝恩出处防寒食宴近臣朝恩入谒有诏留之朝恩乃惧言颇悖戾上以旧勲矜贷不加严刑朝恩遂自缢新曰载用左常侍崔昭尹京兆厚以财结其党皇甫恩周皓按实录去年十月乙卯孟皥为京兆尹今年三月辛卯为左常侍未尝言崔昭为京兆也奉诏自缢殆非其实新云周皓与左右擒缢之今从之】
　　八年五月乙酉徐浩薛邕贬【实录云侯莫陈怤为美原尉旧李栖筠云革原尉侯莫陈怤以主邮优改长安尉又曰栖筠劾奏浩等上依违未决属月蚀上问其故对曰臣闻日蚀修徳月蚀修刑今诬上行私之罪未理此天所以儆戒于明圣由是感寤坐怤者皆贬谪自此朝纲益振百度肃然按己丑月乃食于时未也今不取】
　　八月吐蕃冦灵武【汾阳家八月吐蕃五千骑至灵武南七级渠公遣温儒雅后政等连兵救之九月大破之今从实录】
　　十月庚申浑瑊与吐蕃战于宜禄【实录作甲子盖奏到之日也邠志云十八日与唐歴合今从之】
　　甲子马璘为吐蕃所败【邠志曰十月西戎冦邠泾原节度马公袭之郭公使其将浑瑊率步骑五千为之犄角十八日师登黄萯原望见吐蕃瑊急引其众前据束险仍设拒马枪以遏驰突之势史抗温儒雅等宿将五六人任气自负轻侮都将置酒髙饮瑊使召之至则皆醉矣见拒马枪曰野地见贼须撃设此何为命去之戎众既阵抗等叱马军使驰贼及回自冲其军吐蕃蹑背而入我师大败卒之不死者十二三汾阳家十月吐蕃四节度歴泾州过阁州南于渭河合军公遣浑瑊等前后相接以待之二十四日大战于长武城我师败绩瑊等突出乃免唐歴十八日吐蕃冦邠州瑊与战于宜禄官军大败二十二日马璘出兵击之又败二十七日己巳璘遣兵斫吐蕃营破之二十八日庚午诏追诸道兵屯西郊十一月一日吐蕃退叚公别曰甲子冬十月二十二日大戎入冦大战于盐仓我军与朔方兵马使浑瑊之众并力齐攻防秋诸军望贼而溃于是我师不利今日从邠志唐歴叚公家事从实录兼采诸书】
　　九年二月庚辰汴宋兵溃【唐歴作十日己酉按长歴是月庚午朔十日乃己卯也今从实录】
　　四月甲申郭子仪辞还邠州【唐歴作癸未今从实录】
　　十年三月陜州军乱逐赵令珍【唐歴三月二十八日辛卯陜州军乱实录唐统纪云甲午朔今从之】
　　八月辛巳郭子仪还邠州【汾阳家作丁丑今从实录】
