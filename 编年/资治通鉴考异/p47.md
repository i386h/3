<!-- { "loadSidebar": true } -->
　　马燧李抱真合兵八万东下壶关【旧田悦曰七月三日师自壶关东下收贼卢家砦燧云十一月师次邯郸恐误今从悦燕南记】
　　燧等大破田悦【旧李晟曰战于临洺诸军皆却晟引兵渡洺水乗冰而济横撃悦军王师复振撃悦大破之据此则是临洺战在冬也与马燧十一月师次邯郸相应实録十二月庚寅马燧加左仆射又云先是悦遣将康愔领兵围邢州杨朝光围临洺燧与抱真及神防将李晟合势救之大败贼于双岗斩杨朝光擒其大将卢子昌乗胜进军又破悦于临洺故燧等加官按实録此战无月日但于马燧加官时言之今据燧先败悦于防岗斩杨朝光居五日乃进至临洺即实録此月癸未众军破悦于临洺也实録在此年冬与此相违燕南记亦云七月燧与抱真兵八万自潞府东下壶关先收邯郸卢家砦朝光战死临洺城又大破悦悦退走在李正已死前与实録此月相应临洺之战疑诸军已集燧等若未至张伾必不能独破悦军新本纪十一月丁丑马燧及田悦战于防岗败之不知此日何出必与诸书相违今止从七月】
　　十月李洧言与海沂刺史王渉马万通素有约【此据旧也实録万通以密州降盖自沂移密】
　　十一月李纳将石隐金【实録前作隐金后作隐全今从其前】
　　三年正月马燧等大破田悦于洹水【实録闰月庚戍马燧等破田悦于洹水按旧燧洹水之战李惟岳救兵与田悦兵犹连营相拒又燕南记惟岳见悦在围故谋归顺然则洹水战必在惟岳死前实録误也燕南记又曰燧与抱真虽频破悦闻李纳助军到乃驻军势画必取之计去悦军三十里下营夜坐帐中使心腹人潜领悦兵及小将等五十余人立帐外燧因矫与兵马衙官已下高语曰昨日所以频破田悦兵马者盖偶然之事本亦不料有此胜也看悦兵虽败其将健皆能死战亦天下之强敌矣今更得李纳兵即其势不小我虽频利利则有钝他日田悦更战大将必须审看便宜如悦直进不可当锋耳悦帐外兵将徃徃共闻燧语良久曰昨日陈上获得田悦将健所由领过既至燧大骂曰田悦小贼菽麦未分敢肆猖狂妄动兵马你有何所解与我相敌汝皆不自由被驱入陈又何过也今矜汝放去败兵等大欢呌拜谢而去具燧前后言见悦悦召大将喜而谓曰马燧放言惧我对人骂我此可知矣吾再战必捷也又恃李纳助军新到乃引兵出洹水又陈燧先伏兵要处佯不胜引退悦使兵尽出逐燧燧引至伏兵处伏兵齐发横截悦军两段与抱真纵兵撃之大破悦军三万余人今从马燧】
　　李纳军于濮阳奔还濮州【时濮州治鄄城别有濮阳县】
　　朱滔张孝忠大破李惟岳于束鹿【实録及旧惟岳止言惟岳一败按滔曰滔与孝忠征之大破惟岳于束鹿滔命偏师守束鹿进围深州惟岳乃统万余众及田悦援兵围束鹿惟岳将王武俊以骑三千方陈横进滔缯帛为狻猊象使猛士百人防之鼓噪奋驰贼马惊乱随击大破之惟岳焚营而遁据此则是惟岳再败也燕南记孟祐先败惟岳又败与滔相应今从之】
　　二月田悦遣王侑等説滔滔遣王郅説王武俊【旧王郅作王郢今从燕南记】
　　四月以李士真李长卿为徳棣二州刺史【燕南记云授士真徳棣两州观察团练使今从实録】
　　田悦遣康愔将万余人与马燧等战大败而还【悦曰五月悦以救军将至尽率其众出战于御河之上大败而还燧曰悦恃燕赵之援又出兵二万背城而陈燧复与诸军击破之今从实録】
　　借商括僦质所得二百万缗【实録借商统计田宅奴婢等估才余八万贯今从旧卢又曰杜佑计京师帑廪不支数月且得五百万贯可支半歳用则兵济矣于是户部侍郎判度支赵辇与韦都賔等谋行括借约罢兵后以公钱还敕既下京兆少尹韦贞督责颇峻长安尉薛萃荷校乗车搜人财货计富户田宅奴婢等估才及八十八万贯又借僦匮质钱共才及二百万贯今从实録】
　　召朱泚于凤翔示以蜡书【幸奉天録曰上命还私第但絶朝谒日给酒肉而已以内侍一人监之今从实録及旧】
　　贬严郢费州刺史【旧卢云贬郢驩州刺史今从实録】
　　朱滔王武俊大败官军堰永济渠入王莽故河七月马燧等退保魏县【实録六月辛巳朱滔王武俊兵至魏州是日李怀光之师亦至七月庚子马燧等四节度兵退保魏县又曰田悦等筑堰欲决御河水灌王莾故河以絶我粮道燧令白怀光欲退军怀光不可抱真晟亦欲决死守之贼筑堰愈急势迫防夜乃俱引退燕南记曰六月朱滔武俊怀光俱至怀光即欲战马燧抱真不得已从之六月六日怀光等撃滔胜之寻为王武俊所败其夜决河水絶怀光等西归之路明日水深三尺余马燧与朱滔有外族之亲呼滔为表侄使人説滔曰老夫不度气力与李相公等昨日先陈王大夫善战海内所知也司徒五郎与商议放老夫等却归太原诸节度亦各还本道当为奏闻河北地任五郎收取滔见武俊战胜私心忌其胜己乃谓武俊曰大夫二兄破怀光等气已沮防马司徒既屈服如此且放去渐图未晩武俊曰岂冇四五节度兵逾十万使打贼始经一陈被杀却五万人将何而目归见天子今穷蹙诈求退去料不过到洺州界必筑垒相待悔难及也滔心明知其事竟絶水放燧等既离魏府城下退行三十里温连魏县河列营相拒滔虽慙谢武俊终有恨意又同进军魏桥河东南去怀光营五里移营在七月中旬也邠志曰三年夏诏怀光率邠甲五千兼统诸军东征六月师及魏郛战马陷燕人之众师入贼营取其寳货马公燧曰我二年因此贼彼旦至而夕破之人其谓我何乃植抽战卒以孤其势田悦曰马太原妬功也朔方军可袭矣乃使歩卒七百人负力而趋乗我失度挤之于河死者数百人皆精骑也马公遽命平射三百人争桥以出我军故歩军不败军势大衂诏唐朝臣自河南引军防之旧田悦曰王武俊以二千骑奋击怀光陈滔军继踵而进禁军大败人相蹈借投尸于河二十里河水为之不流马燧收军保垒是夜王武俊使河水入王莾故河欲隔官军水已深三尺粮饷路絶王师既无从出乃遣人告朱滔云云时武俊战胜滔心忌之即曰大夫二兄已败官军马司徒卑屈若此不宜迫人于险也武俊曰燧等连兵十万皆是国之名臣一战而北贻国之耻不知此等何面目见天子邪然吾不惜放还但不行五十里必反相拒按长厯六月壬子朔七月壬午朔然则辛巳六月三十日庚子七月十九日忠滔与怀光至魏之日滔营垒犹未立怀光即与之战岂得至七月六日邪战于惬山之夜武俊决水明日燧等即退保魏县岂得至十九日邪实録燕南记所载日皆不可据也然实録多据奏到之日不知战与移营的在何日要之必在六七月之际故但记七月退保魏县耳朱滔与王武俊同举兵志在破马燧军岂有一战才胜遽忌武俊纵燧令去自贻后患邪直是滔无逺识谓燧等不足畏得其卑辞而纵去耳又旧悦云决河水若决黄河不须□堰决水经日不止三尺既决之后不可复壅今从实録使御河水灌工莾河耳】
　　十月吏部侍郎关播同平章事【旧播曰播为吏部侍郎转刑部尚书十月拜银青光禄大夫中书侍郎同中书门下平章事今实録自吏部侍郎为相与不同疑误明年罢相乃改刑部尚书】
　　十一月幽州判官李子千恒冀判官郑濡【旧作李子牟郑儒今从燕南记】
　　己卯朱滔等筑坛称王【实録于十一月末云是月朱滔僣称大冀王燕南记云十月十一日于下营处各筑坛场设仪注告天稽首称名同日伪立为王旧本纪朱滔王武俊皆云十一月而无日惟田悦云十一月一日今从之】
　　四年正月顔真卿使李希烈【顔氏行状以为公主汴州希烈前后诈为公表奏谓汴州者数十上知而寝之旧真卿以为希烈逼为章表令雪已愿罢兵马累遣真卿兄子岘与从吏凡数軰继来京师上皆不报希烈大宴逆党倡优讥讪朝政真卿拂衣起后张伯仪败绩令以首级夸示真卿号恸周曾谋奉真卿遂送真卿于龙兴寺按滔等惟尊希烈在去年真卿使许在今年正月盖滔等始劝希烈称帝希烈但称都元帅建兴王故今年滔等再遣樊播等劝进称为都统也真卿刚烈守之以死希烈岂能逼之使为章表雪已行状云诈为表奏是也】
　　五月李晟为朱滔所败还保定州【燕南记曰晟与张升云等围郑景济于清自二月至四月滔自统马步万五千人救清四月二日发馆陶砦五月内到晟出战不利城中又出攻晟晟败去滔乗胜逐晟等大破之晟奔易州染病不复更出实録曰庚子李晟自清退保易州旧晟曰自正月至于五月防晟病甚不知人者数日军吏合谋乃以马舆还定州今从之实録所云庚子盖奏到之日也】九月刘徳信唐汉臣败于沪涧【徐岱奉天记曰大将唐汉臣刘徳信高秉哲自大梁合统兵一万屯于汝州三帅各领本军城小卒众教令不一军进至薛店更无他路又不设支军贼谍知之乗雾而进三帅望敌大溃戈楯资实山积马万余蹄皆没焉汝州遂防摄刺史李元平为寇所获贼罗兵北至彭婆今从实録】
　　李勉遣李坚助守东都【新作李坚华今从实録】
　　十月姚令言将兵五千至京师【旧传云令言率本镇兵五万赴援按奉天记曰哥舒曜表请加师上使泾州节度姚令言赴援令言本领三千请加至五千今从之】
　　贼迎朱泚于晋昌里第【旧泚作招国里今从实録】
　　泾原孔目官岐灵岳【旧云判官岐灵岳今从段公别】
　　李忠臣助朱泚叚秀实被杀【段公别曰五日夜泚使泾原将李忠臣高昂等统锐兵五千以袭奉天六日贼泚又令兵马使韩旻领马歩二千以继之奉天记曰秀实与海賔密谋诛泚佯入请间计事令海賔置首于靴欲以相应为阍者见觉秀实遽夺源休笏挺而击之旧泚曰秀实与刘海賔谋诛泚且虞叛卒之震惊法驾乃潜为贼符所发兵至六日兵及骆驿而回内与海賔同入见泚为陈逆顺之理而海賔于靴中取首为其所觉遂不得前秀实知不可以义动遽夺源休象笏挺而击泚秀实曰与海賔约事急为继而令明礼应于外及秀实撃泚而海賔等不至按李忠臣等若已将五千人袭奉天则秀实虽还是兵无益矣又海賔若于靴中取首为贼所觉则登时死矣焉能复逃若为阍者所觉亦应时被擒事迹諠着贼为之备秀实亦不得矣此数者皆恐难信今但取段公行状幸奉天録及旧可信者存之】李楚琳杀张镒齐映等获免【旧映传曰镒不从映言乃示寛大召楚琳语之曰欲令公使于外楚琳恐是夜作乱杀镒以应泚今从镒】
　　丁巳朱泚自将逼奉天以姚令言为元帅【奉天记十月十日贼泚自统众攻奉天以姚令言为都统今从实録旧泚】
　　陇右营田判官韦臯【奉天记作凤翔节度判官今从实録】
　　十一月贼造云梯髙广各数丈【剧谈録曰高九十余尺下瞰城中今从实録】包佶有钱帛八百万陈少游强取之【奉天记曰佶以财币一百八十万欲转输入城少游强收之今从旧】
　　十二月赦田悦王武俊等罪【燕南记十二月二十四日前已云赦武俊等罪而实録明年正月改元乃赦武俊等盖上先已谕防赦罪及赦书出始明言之耳】
　　朱希彩【燕南记作朱宷今从旧】
