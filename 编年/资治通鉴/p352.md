<!-- { "loadSidebar": true } -->
　　诞初闭城拒使者，记室参军山阴贺弼固谏，诞怒，抽刀向之，乃止。诞遣兵出战，屡败，将佐多逾城出降。或劝弼宜早出，弼曰：“公举兵向朝廷，此事既不可从；荷公厚恩，又义无违背，唯当以死明心耳！”乃饮药自杀。参军何康之等谋开门纳官军，不果，斩关出降。诞为高楼，置康之母于其上，暴露之，不与食；母呼康之，数日而死。诞以中军长济阳范义为左司马。义母妻子皆在城内，或谓义曰：“事必不振，子其行乎！”义曰：“吾，人吏也；子不可以弃母，吏不可以叛君。必若何康之而活，吾弗为也。”
　　沈庆之帅众攻城，身先士卒，亲犯矢石，乙巳，克其外城；乘胜而进，又克小城。诞闻兵入，走趋后园，队主沈胤之等追及之，击伤诞，坠水，引出，斩之。诞母、妻皆自杀。
　　上闻广陵平，出宣阳门，敕左右皆呼万岁。侍中蔡兴宗陪辇，上顾曰：“卿何独不呼？”兴宗正色曰：“陛下今日正应涕泣行诛，岂得皆称万岁！”上不悦。
　　诏贬诞姓留氏，广陵城中士民，无大小悉命杀之。沈庆之请自五尺以下全之，其馀男子皆死，女子以为军赏；犹杀三千馀口。长水校尉宗越临决，皆先刳肠抉眼，或笞面鞭腹，苦酒灌创，然后斩之，越对之，欣欣若有所得。上聚其首于石头南岸为京观，侍中沈怀文谏，不听。初，诞自知将败，使黄门吕昙济与左右素所信者将世子景粹匿于民间，谓曰：“事若不济，思相全脱；如其不免，可深埋之。”各分以金宝赍送。既出门，并散走；唯昙济不去，携负景粹十馀日，捕得，斩之。
　　临川内史羊璿坐与诞素善，下狱死。
　　擢梁旷为后将军，赠刘琨之给事黄门侍郎。
　　蔡兴宗奉旨慰劳广陵。兴宗与范义素善，收敛其尸，送丧归豫章。上谓曰：“卿何敢故触王宪？”兴宗抗言对曰：“陛下自杀贼，臣自葬故交，何不可之有！”上有惭色。
　　宗越治军严，善为营陈。每数万人止顿，越自骑马前行，使军人随其后，马止营合，未尝参差。
　　辛未，大赦。
　　丙子，以丹阳尹刘秀之为尚书右仆射。
　　丙戌，以南兗州刺史沈庆之为司空，刺史如故。
　　八月，庚戌，魏主如云中；壬戌，还平城。
　　九月，壬辰，筑上林苑于玄武湖北。
　　初，晋人筑南郊坛于巳位，尚书右丞徐爰以为非礼。诏徙于牛头山西，直宫城之午位。及废帝即位，以旧地为吉，复还故处。帝又命尚书左丞荀万秋造五路，依金根车，加羽葆盖。
　　世祖孝武皇帝下大明四年（庚子，公元四六零年）
　　春，正月，甲子朔，魏大赦，改元和平。
　　乙亥，上耕籍田，大赦。
　　己卯，诏祀郊庙，初乘玉路。
　　庚寅，立皇子子勋为晋安王，子房为寻阳王，子顼为历阳王，子鸾为襄阳王。
　　魏散骑侍郎冯阐来聘。
　　二月，魏卫将军乐安王良讨河西叛胡。
　　三月，魏人寇北阴平，硃提太守杨归子击破之。
　　甲申，皇后亲桑于西郊，皇太后观礼。
　　夏，四月，魏太后常氏殂。五月，癸丑，魏葬昭太后于鸣鸡山。
　　丙戌，尚书左仆射褚湛之卒。
　　吐谷浑王拾寅两受宋、魏爵命，居止出入，拟于王者，魏人忿之。定阳侯曹安表：“拾寅今保白兰，若分军出其左右，必走保南山，不过十日，人畜乏食，可一举而定。”六月，甲午，魏遣征西大将军阳平王新成等督统万、高平诸军出南道，南郡公中山李惠等督凉州诸军出北道，以击吐谷浑。
　　魏崔浩之诛也，史官遂废，至是复置。
　　河西叛胡诣长安首罪，魏遣使者安慰之。
　　秋，七月，遣使如魏。
　　甲戌，开府仪同三司何尚之卒。
　　壬午，魏主如河西。
　　魏军至西平，吐谷浑王拾寅走保南山。九月，魏军济河追之，会疾疫，引还，获杂畜二十馀万。
　　庚午，魏主还平城。
　　丁亥，徒襄阳王子鸾为新安王。
　　十月，庚寅，诏沈庆之讨缘江蛮。
　　前庐陵内史周郎，言事切直，上衔之。使有司奏郎居母丧不如礼，传送宁州，于道杀之。朗之行也，侍中蔡兴宗方在直，请与朗别；坐白衣领职。
　　十一月，魏散骑侍郎卢度世等来聘。
　　是岁，上征青、冀二州刺史颜师伯为侍中。师伯以谄佞被亲任，群臣莫及，多纳货贿，家累千金。上尝与之樗蒲，上掷得雉，自谓必胜；师伯次掷，得卢，上失色。师伯遽敛子曰：“几作卢！”是日，师伯一输百万。
　　柔然攻高昌，杀沮渠安周，灭沮渠氏，以阚伯周为高昌王。高昌称王自此始。
　　世祖孝武皇帝下大明五年（辛丑，公元四六一年）
　　春，正月，戊午朔，朝贺。雪落太宰义恭衣，有六出，义恭奏以为瑞，上悦。义恭以上猜暴，惧不自容，每卑辞逊色，曲意祗奉；由是终上之世，得免于祸。
　　二月，辛卯，魏主如中山；丙午，至鄴，遂如信都。
　　三月，遣使如魏。
　　魏主发并、肆州民五千人治河西猎道；辛巳，还平城。
　　夏，四月，癸巳，更以西阳王子尚为豫章王。
　　庚子，诏经始明堂，直作大殿于丙、己之地，制如太庙，唯十有二间为异。
　　雍州刺史海陵王休茂，年十七，司马新野庾深之行府事。休茂性急，欲自专处决，深之及主帅每禁之，常怀忿恨。左右张伯超有宠，多罪恶，主帅屡责之。伯超惧，说休茂曰：“主帅密疏官过失，欲以启闻，如此恐无好。”。休茂曰：“为之奈何？”伯超曰：“唯有杀行事及主帅，举兵自卫。此去都数千里，纵大事不成，不失入虏中为王。”休茂从之。
　　丙午夜，休茂与伯超等帅夹毂队，杀典签杨庆于城中，出金城，杀深之及典签戴双；征集兵众，建牙驰檄，使佐吏上己为车骑大将军、开府仪同三司，加黄钺。侍读博士荀诜谏，休茂杀之。伯超专任军政，生杀在己，休茂左右曹万期挺身斫休茂，不克而死。
　　休茂出城行营，咨议参军沈畅之等帅众闭门拒之。休茂驰还，不得入。义成太守薛继考为休茂尽力攻城，克之，斩畅之及同谋数十人。其日，参军尹玄庆复起兵攻休茂，生擒，斩之，母、妻皆自杀，同党伏诛。城中扰乱，莫相统摄。中兵参军刘恭之，秀之之弟也，众共推行府州事。继考以兵胁恭之，使作启事，言“继考立义”，自乘驿还都；上以为北中郎咨议参军，赐爵冠军侯；事寻泄，伏诛。以玄庆为射声校尉。
　　上自即位以来，抑黜诸弟；既克广陵，欲更峻其科。沈怀文曰：“汉明不使其子比光武之子，前史以为美谈。陛下既明管、蔡之诛，愿崇唐、卫之寄。”及襄阳平，太宰义恭探知上旨，复上表请裁抑诸王，不使任边州，及悉输器甲，禁绝宾客；沈怀文固谏，以为不可，乃止。
　　上畋游无度，尝出，夜还，敕开门。侍中谢庄居守，以棨信或虚，执不奉旨，须墨敕乃开。上后因燕饮，从容曰：“卿欲效郅君章邪？”对曰：“臣闻王者祭祀、畋游，出入有节。今陛下晨往宵归，臣恐不逞之徒，妄生矫诈。是以伏须神笔，乃敢开门耳。”
　　魏大旱，诏：“州郡境内，神无大小，悉洒扫致祷；俟丰登，各以其秩祭之。”于是群祀之废者皆复其旧。
　　秋，七月，戊寅，魏主立其弟小新成为济阳王，加征东大将军，镇平原；天赐为汝阴王，加征南大将军，镇虎牢；万寿为乐浪王，加征北大将军，镇和龙；洛侯为广平王。
　　壬午，魏主巡山北；八月，丁丑，还平城。
　　戊子，立皇子子仁为永嘉王，子真为始安王。
　　九月，甲寅朔，日有食之。
　　沈庆之固让司空，柳元景固让开府仪同三司；诏许之，仍命庆之朝会位次司空，俸禄依三司，元景在从公之上。
　　庆之目不知书，家素富，产业累万金，童奴千计；再献钱千万，谷万斛。先有四宅，又有园舍在娄湖；庆之一夕携子孙及中表亲戚徙居娄湖，以四宅输官。庆之多蓄妓妾，优游无事，尽意欢娱，非朝贺不出门；车马率素，从者不过三五人，遇之者不知其三公也。
　　甲戌，移南豫州治于湖。丁丑，以浔阳王子房为南豫州刺史。
　　闰月，戊子，皇太子妃何氏卒，谥曰献妃。
　　壬寅，更以历阳王子顼为临海王。
　　冬，十月，甲寅，以南徐州刺史刘延孙为尚书左仆射，右仆射刘秀之为雍州刺史。
　　乙卯，以新安王子鸾为南徐州刺史。子鸾母殷淑仪，宠倾后宫，子鸾爱冠诸子，凡为上所眄遇者，莫不入子鸾之府。及为南徐州，割吴郡以属之。
　　初，巴陵王休若为北徐州刺史，以山阴令张岱为咨议参军，行府、州、国事。后临海王子顼为广州，豫章王子尚为扬州，晋安王子勋为南兗州，岱历为三府咨议、三王行事，与典签、主帅共事，事举而情不相失。或谓岱曰：“主王既幼，执事多门，而每能缉和公私，云何致此？”岱曰：“古人言：‘一心可以事百君。’我为政端平，待物以礼，悔吝之事，无由而及；明暗短长，更是才用之多少耳。”及子鸾为南徐州，复以岱为别驾、行事。岱，永之弟也。
　　魏员外散骑常侍游明根等来聘。明根，雅之从祖弟也。
　　魏广平王洛侯卒。
　　十二月，壬申，以领军将军刘遵考为尚书右仆射。
　　甲戌，制民户岁输布四匹。
　　是岁，诏士族杂婚者皆补将吏。士族多避役逃亡，乃严为之制，捕得即斩之，往往奔窜湖山为盗贼。沈怀文谏，不听。
　　世祖孝武皇帝下大明六年（壬寅，公元四六二年）
　　春，正月，癸未，魏乐浪王万寿卒。
　　辛卯，上初祀五帝于明堂，大赦。
　　丁未，策秀、孝于中堂。扬州秀才顾法对策曰：“源清则流洁，神圣则刑全。躬化易于上风，体训速于草偃。”上览之，恶其谅也，投策于地。
　　二月，乙卯，复百官禄。
　　三月，庚寅，立皇子子元为邵陵王。
　　初，侍中沈怀文，数以直谏忤旨。怀文素与颜竣、周朗善，上谓怀文曰：“竣若知我杀之，亦当不敢如此。”怀文嘿然。侍中王彧，言次称竣、朗人才之美，怀文与相酬和。颜师伯以白上，上益不悦。上尝出射雉，风雨骤至。怀文与王彧、江智渊约相与谏。会召入雉场，怀文曰：“风雨如此，非圣躬所宜冒。”彧曰：“怀文所启，宜从。”智渊未及言，上注弩作色曰：“卿欲效颜竣邪，何以恒知人事！”又曰：“颜竣小子，恨不先鞭其面！”每上燕集，在坐者皆令沉醉，嘲谑无度。怀文素不饮酒，又不好戏调，上谓故欲异己。谢庄尝戒怀文曰：“卿每与人异，亦何可久！”怀文曰：“吾少来如此，岂可一朝而变！非欲异物，性所得耳。”上乃出怀文为晋安王子勋征虏长史，领广陵太守。
