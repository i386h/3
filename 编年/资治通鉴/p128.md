<!-- { "loadSidebar": true } -->
　　骑都尉任仁与羌战累败，而兵士放纵，槛车征诣延尉，死。护羌校尉段禧卒，复以前校尉侯霸代之，移居张掖。
　　九月，甲申，益州郡地震。
　　皇太后母新野君病，太后幸其第，连日宿止；三公上表固争，乃还宫。冬，十月，甲戌，新野君薨，使司空护丧事，仪比东海恭王。邓骘等乞身行服，太后欲不许，以问曹大家，大家上疏曰：“妾闻谦让之风，德莫大焉。今四舅深执忠孝，引身自退，而以方垂未静，拒而不许，如后有豪毛加于今日，诚恐推让之名不可再得。”太后乃许之。乃服除，诏骘复还辅朝政，更授前封，骘等叩头固让，乃止。于是并奉朝请，位次三公下，特进、侯上，其有大议，乃诣朝堂，与公卿参谋。
　　太后诏阴后家属皆归故郡，还其资财五百馀万。
　　孝殇皇帝永初五年
　　春，正月，庚辰朔，日有食之。
　　丙戌，郡国十地震。
　　己丑，太尉张禹免。甲申，以光禄勋颍川李修为太尉。
　　先零羌寇河东，至河内，百姓相惊，多南奔渡河，使北军中候硃宠将五营士屯孟津，诏魏郡、赵国、常山、中山缮作坞候六百一十六所。羌既转盛，而缘边二千石、令、长多内郡人，并无守战意，皆争上徙郡县以避寇难。三月，诏陇西徒襄武，安定徙美阳，北地徙池阳，上郡徙衙。百姓恋土，不乐去旧，遂乃刈其禾稼，发彻室屋，夷营壁，破积聚。时连旱蝗饥荒，而驱蹙劫掠，流离分散，随道死亡，或弃捐老弱，或为人仆妾，丧其太半。复以任尚为侍御史，击羌于上党羊头山，破之，乃罢孟津屯。
　　夫馀王寇乐浪。
　　高句骊王宫与濊貊寇玄菟。
　　夏，闰四月，丁酉，赦凉州、河西四郡。
　　海郡张伯路复寇东莱，青州刺史法雄击破之；贼逃还辽东，辽东人李久等共斩之，于是州界清静。
　　秋，九月，汉阳人杜琦及弟季贡、同郡王信等与羌通谋，聚众据上邽城。冬，十二月，汉阳太守赵博遣客杜习刺杀琦；封习讨奸侯。杜季贡、王信等将其众据樗泉营。
　　是岁，九州蝗，郡国八雨水。
　　孝殇皇帝永初六年
　　春，正月，甲寅，诏曰：“凡供荐新味，多非其节，或郁养强孰，或穿掘萌牙，味无所至而夭折生长，岂所以顺时育物乎！《传》曰：‘非其时不食。’自今当奉祠陵庙及给御者，皆须时乃上。”凡所省二十三种。
　　三月，十州蝗。
　　夏，四月，乙丑，司空张敏罢。己卯，以太常刘恺为司空。
　　诏建武元功二十八将皆绍封。
　　五月，旱。
　　丙寅，诏令中二千石下至黄绶，一切复秩。六月，壬辰，豫章员谿原山崩。
　　辛巳，赦天下。
　　侍御史唐喜讨汉阳贼王信，破斩之。杜季贡亡，从滇零。是岁，滇零死，子零昌立，年尚少，同种狼莫为其计策，以季贡为将军，别居丁奚城。
　　孝殇皇帝永初七年
　　春，二月，丙午，郡国十八地震。
　　夏，四月，乙未，平原怀王胜薨，无子；太后立乐安夷王宠子得为平原王。
　　丙申晦，日有食之。
　　秋，护羌校尉侯霸、骑都尉马贤击先零别部牢羌于安定，获首虏千人。
　　蝗。
　　孝殇皇帝元初元年
　　春，正月，甲子，改元。
　　二月，乙卯，日南地坼，长百馀里。
　　三月，癸亥，日有食之。
　　诏遣兵屯河内通谷冲要三十三所，皆为坞壁，设鸣鼓，以备羌寇。
　　夏，四月，丁酉，赦天下。
　　京师及郡国五旱，蝗。
　　五月，先零羌寇雍城。
　　秋，七月，蜀郡夷寇蚕陵，杀县令。
　　九月，乙丑，太尉李修罢。
　　羌豪号多与诸种钞掠武都、汉中、巴郡，板楯蛮救之，汉中五官掾程信率郡兵与蛮共击破之。号多走还，断陇道，与零昌合，侯霸、马贤与战于枹罕，破之。
　　辛未，以大司农山阳司马苞为太尉。
　　冬，十月，戊子朔，日有食之。
　　凉州刺史皮杨击羌于狄道，大败，死者八百馀人。
　　是岁，郡国十五地震。
　　孝殇皇帝元初二年
　　春，护羌校尉庞参以恩信招诱诸羌，号多等帅众降；参遣诣阙，赐号多侯印，遣之。参始还治令居，通河西道。
　　零昌分兵寇益州，遣中郎将尹就讨之。夏，四月，丙午，立贵人荥阳阎氏为皇后。后性妒忌，后宫李氏生皇子保，后鸩杀李氏。
　　五月，京师旱，河南及郡国十九蝗。
　　六月，丙戌，太尉司马苞薨。
　　秋，七月，辛巳，以太仆泰山马英为太尉。
　　八月，辽东鲜卑围无虑；九月，又攻夫犁营，杀县令。
　　壬午晦，日有食之。
　　尹就击羌党吕叔都等，蜀人陈省、罗横应募刺杀叔都，皆封侯，赐钱。
　　诏屯骑校尉班雄屯三辅。雄，超之子也。以左冯翊司马钧行征西将军，督关中诸郡兵八千馀人。庞参将羌、胡兵七千馀人，与钧分道并击零昌。参兵至勇士东，为杜季贡所败，引退。钧等独进，攻拔丁奚城，杜季贡率众伪逃。钧令右扶风仲光等收羌禾稼，光等违钧节度，散兵深入，羌乃设伏要击之，钧在城中，怒而不救。冬，十月，乙未，光等兵败，并没，死者三千馀人，钧乃遁还。庞参既失期，称病引还。皆坐征，下狱，钧自杀。时度辽将军梁慬亦坐事抵罪。校书郎中扶风马融上书称参、慬智能，宜宥过责效。诏赦参等，以马贤代参领护羌校尉，复以任尚为中郎将，代班雄屯三辅。
　　怀令虞诩说尚曰：“兵法：弱不攻强，走不逐飞，自然之势也。今虏皆马骑，日行数百里，来如风雨，去如绝弦，以步追之，势不相及，所以虽屯兵二十馀万，旷日而无功也。为使君计，莫如罢诸郡兵，各令出钱数千，二十人共市一马，以万骑之众，逐数千之虏，追尾掩截，其道自究。便民利事，大功立矣。”尚即上言，用其计，遣轻骑击杜季贡于丁奚城，破之。
　　太后闻虞诩有将帅之略，以为武都太守，羌众数千遮诩于陈仓崤谷，诩即停军不进，而宣言：“上书请兵，须到当发。”羌闻之，乃分钞傍县。诩因其兵散，日夜进道，兼行百馀里，令吏士各作两灶，日增倍之，羌不敢逼。或问曰：“孙膑减灶而君增之，兵法日行不过三十里，以戒不虞，而今日且二百里，何也？”诩曰：“虏众多，吾兵少，徐行则易为所及，速进则彼所不测。虏见吾灶日增，必谓郡兵来迎，众多行速，必惮追我。孙膑见弱，吾今示强，势有不同故也。”既到郡，兵不满三千，而羌众万馀，攻围赤亭数十日。诩乃令军中，强弩勿发，而潜发小弩；羌以为矢力弱，不能至，并兵急攻。诩于是使二十强弩共射一人，发无不中，羌大震，退。诩因出城奋击，多所伤杀。明日，悉陈其兵众，令从东郭门出，北郭门入，贸易衣服，回转数周；羌不知其数，更相恐动。诩计贼当退，乃潜遣五百馀人于浅水设伏，候其走路；虏果大奔，因掩击，大破之，斩获甚众。贼由是败散。诩乃占相地势，筑营壁百八十所，招还流亡，假赈贫民，开通水运。诩始到郡，谷石千，盐石八千，见户万三千；视事三年，米石八十，盐石四百，民增至四万馀户，人足家给，一郡遂安。
　　十一月，庚申，郡国十地震。
　　十二月，武陵澧中蛮反，州郡讨平之。
　　己酉，司徒夏勤罢，庚戌，以司空刘恺为司徒，光禄勋袁敞为司空。敞，安之子也。
　　前虎贲中郎将邓弘卒。弘性俭素，治欧阳《尚书》，授帝禁中。有司奏赠弘骠骑将军，位特进，封西平侯。太后追弘雅意，不加赠位、衣服，但赐钱千万，布万匹；兄骘等复辞不受。诏封弘子广德为西平侯。将葬，有司复奏发五营轻车骑士，礼仪如霍光故事。太后皆不听，但白盖双骑，门生輓送。后以帝师之重，分西平之都乡，封广德弟甫德为都乡侯。
　　
●卷第五十
　　【汉纪四十二】　起柔兆执徐，尽阏逢困敦，凡九年。
　　孝安皇帝元初三年
　　春，正月，苍梧、郁林、合浦蛮夷反；二月，遣侍御史任逴督州郡兵讨之。
　　郡国十地震。
　　三月，辛亥，日有食之。
　　夏，四月，京师旱。
　　五月，武陵蛮反，州郡讨破之。
　　癸酉，度辽将军邓遵率南单于击零昌于灵州，斩首八百馀级。
　　越巂徼外夷举种内属。
　　六月，中郎将任尚遣兵击破先零羌于丁奚城。
　　秋，七月，武陵蛮复反，州郡讨平之。
　　九月，筑冯翊北界候坞五百所以备羌。
　　冬，十一月，苍梧、郁林、合浦蛮夷降。旧制：公卿、二千石、刺史不得行三年丧，司徒刘恺以为“非所以师表百姓，宣美风俗。”丙戌，初听大臣行三年丧。
　　癸卯，郡国九地震。
　　十二月，丁巳，任尚遣兵击零昌于北地，杀其妻子，烧其庐落，斩首七百馀级。
　　孝安皇帝元初四年
　　春，二月，乙巳朔，日有食之。
　　乙卯，赦天下。
　　壬戌，武库灾。
　　任尚遣当阗种羌榆鬼等刺杀杜季贡，封榆鬼为破羌侯。
　　司空袁敞，廉劲不阿权贵，失邓氏旨。尚书郎张俊有私书与敞子俊，怨家封上之。夏，四月，戊申，敞坐策免，自杀；俊等下狱当死。俊上书自讼；临刑，太后诏以减死论。
　　己巳，辽西鲜卑连休等入寇，郡兵与乌桓大人于秩居等共击，大破之，斩首千三百级。
　　六月，戊辰，三郡雨雹。
　　尹就坐不能定益州，征抵罪；以益州刺史张乔领其军屯，招诱叛羌，稍稍降散。
　　秋，七月，京师及郡国十雨水。
　　九月，护羌校尉任尚复募效功种羌号封刺杀零昌；封号封为羌王。
　　冬，十一月，己卯，彭城靖王恭薨。
　　越巂夷以郡县赋敛烦数，十二月，大牛种封离等反，杀遂久令。
　　甲子，任尚与骑都尉马贤共击先零羌狼莫，追至北地，相持六十馀日，战于富平河上，大破之，斩首五千级，狼莫逃去。于是西河虔人种羌万人诣邓遵降，陇右平。
　　是岁，郡国十三地震。
　　孝安皇帝元初五年
　　春，三月，京师及郡国五旱。
　　夏，六月，高句骊与濊貊寇玄菟。
　　永昌、益州、蜀郡夷皆叛应封离，众至十馀万，破坏二十馀县，杀长吏，焚掠百姓，骸骨委积，千里无人。
　　秋，八月，丙申朔，日有食之。
　　代郡鲜卑入寇，杀长史；发缘边甲卒、黎阳营兵屯上谷以备之。冬，十月，鲜卑寇上谷，攻居庸关，复发缘边诸郡黎阳营兵、积射士步骑二万人屯列冲要。
