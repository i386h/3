<!-- { "loadSidebar": true } -->
　　怀文诣建康朝正，事毕遣还，以女病求申期，至是犹未发，为有司所纠，免官，禁锢十年。怀文卖宅，欲还东，上闻之，大怒，收付廷尉，丁未，赐怀文死。怀文三子澹、渊、冲，行哭为怀文请命，见者伤之。柳元景欲救怀文，言于上曰：“沈怀文三子，涂炭不可见；愿陛下速正其罪。”上竟杀之。
　　夏，四月，淑仪殷氏卒。追拜贵妃，谥曰宣。上痛悼不已，精神为之罔罔，颇废政事。
　　五月，壬寅，太宰义恭解领司徒。
　　六月，辛酉，东昌文穆公刘延孙卒。
　　庚午，魏主如阴山。
　　魏石楼胡贺略孙反，长安镇将陆真讨平之。魏主命真城长蛇镇。氐豪仇傉檀反，真讨平之，卒城而还。
　　秋，七月，壬寅，魏主如河西。
　　乙未，立皇子子云为晋陵王；是日卒，谥曰孝。
　　初，晋庾冰议使沙门敬王者，桓玄复述其议，并不果行。至是，上使有司奏曰：“儒、法枝派，名、墨条分，至于崇亲严上，厥猷靡爽。唯浮图为教，反经提传，拘文蔽道，在末尔扇。夫佛以谦卑自牧，忠虔为道，宁有屈膝四辈而简礼二亲，稽颡耆腊而直体万乘者哉！臣等参议，以为沙门接见，比当尽虔；礼敬之容，依其本俗。”九月，戊寅，制沙门致敬人主。及废帝即位，复旧。
　　乙未，以尚书右仆射刘遵考为左仆射，丹阳尹王僧朗为右仆射。僧朗，彧之父也。
　　冬，十月，壬申，葬宣贵妃于龙山。凿冈通道数十里，民不堪役，死亡甚众；自江南葬埋之盛，未之有也。又为之别立庙。
　　魏员外散骑常侍游明根等来聘。
　　辛巳，加尚书令柳元景司空。壬寅，魏主还平城。
　　南徐州从事史范阳祖冲之上言，何承天《元嘉历》疏舛犹多，更造新历，以为：“旧法，冬至日有定处，未盈百载，辄差二度；今令冬至日度，岁岁微差，将来久用，无烦屡改。又，子为辰首，位在正北，虚为北方列宿之中；今历，上元日度，发自虚一。又，日辰之号，甲子为先；今历，上元岁在甲子。又，承天法，日、月、五星各自有元；今法，交会、迟疾悉以上元岁首为始。”上令善历者难之，不能屈。会上晏驾，不果施行。
　　世祖孝武皇帝下大明七年（癸卯，公元四六三年）
　　春，正月，丁亥，以尚书右仆射王僧朗为太常，卫将军颜师伯为尚书仆射。
　　上每因宴集，好使群臣自相嘲讦以为乐。吏部郎江智渊素恬雅，渐不会旨。尝使智渊以王僧郎戏其子彧。智渊正色曰：“恐不宜有此戏！”上怒曰：“江僧安痴人，痴人自相惜。”僧安，智渊之父也。智渊伏席流涕，由此恩宠大衰。又议殷遗妃谥曰怀，上以为不尽美，甚衔之。它日，与群臣乘马至贵妃墓，举鞭指墓前石柱，谓智渊曰：“此上不容有‘怀’字！”智渊益惧，竟以忧卒。
　　己丑，以尚书令柳元景为骠骑大将军、开府仪同三司。
　　二月，甲寅，上南巡豫、南兗二州；丁卯，校猎于乌江；壬戌，大赦；甲子，如瓜步山；壬申，还建康。
　　夏，四月，甲子，诏：“自非将军战陈，并不得专杀；其罪应重辟者，皆先上须报；违犯者以杀人论。”
　　五月，丙子，诏曰：“自今刺史、守宰，动民兴军，皆须手诏施行；唯边隅外警及奸衅内发，变起仓猝者，不从此例。”
　　戊辰，以左民尚书蔡兴宗、左卫将军袁粲为吏部尚书。粲，淑之兄子也。
　　上好狎侮群臣，自太宰义恭以下，不免秽辱。常呼金紫光禄大夫王玄谟为老伧，仆射刘秀之为老悭，颜师伯为齴；其馀短、长、肥、瘦，皆有称目。黄门侍郎宗灵秀体肥，拜起不便，每至集会，多所赐与，欲其瞻谢倾踣，以为欢笑。又宠一昆仑奴，令以杖击群臣，尚书令柳元景以下皆不能免。唯惮蔡兴宗方严，不敢侵媟。颜师伯谓仪曹郎王耽之曰：“蔡尚书常免昵戏，去人实远。”耽之曰：“蔡豫章昔在相府，亦以方严不狎。武帝宴私之日，未尝相召。蔡尚书今日可谓能负荷矣。”
　　壬寅，魏主如阴山。
　　六月，戊辰，以秦郡太守刘德愿为豫州刺史。德愿，怀慎之子也。上既葬殷贵妃，数与群臣至其墓，谓德愿曰：“卿哭贵妃，悲者当厚赏。”德愿应声恸哭，抚膺擗踊，涕泗交流。上甚悦，故用豫州刺史以赏之。上又令医术人羊志哭贵妃，志亦呜咽极悲。他日有问志者曰：“卿那得此副急泪？”志曰：“我尔日自哭亡妾耳。”
　　上为人机警勇决，学问博洽，文章华敏，省读书奏，能七行俱下，又善骑射，而奢欲无度。自晋氏渡江以来，宫室草创，朝宴所临，东、西二堂而已。晋孝武末，始作清暑殿。宋兴，无所增改。上始大修宫室，土木被锦绣，嬖妾幸臣，赏赐倾府藏。坏高祖所居阴室，于其处起玉烛殿。与群臣观之，床头有土障，壁上挂葛灯笼、麻蝇拂。侍中袁顗因盛称高祖俭素之德。上不答，独曰：“田舍公得此，已为过矣。”顗，淑之兄子也。
　　秋，八月，乙丑，立皇子子孟为淮南王，子产为临贺王。
　　丙寅，魏主畋于河西；九月，辛巳，还平城。
　　庚寅，以新安王子鸾兼司徒。
　　丙申，立皇子子嗣为东平王。
　　冬，十月，癸亥，以东海王祎为司空。
　　己巳，上校猎姑孰。
　　魏员外散骑常侍游明根等来聘。明根奉使三返，上以其长者，礼之有加。
　　十一月，癸巳，上习水军于梁山。
　　十二月，丙午，如历阳。
　　甲寅，大赦。
　　己未，太宰义恭加尚书令。
　　癸亥，上还建康。
　　世祖孝武皇帝下大明八年（甲辰，公元四六四年）
　　春，正月，丁亥，魏主立其弟云为任城王。
　　戊子，以徐州刺史新安王子鸾领司徒。
　　夏，闰五月，壬寅，太宰义恭领太尉。
　　上末年尤贪财利，刺史、二千石罢还，必限使献奉，又以蒲戏取之，要令罄尽乃止。终日酣饮，少有醒时，常凭几昏睡，或外有奏事，即肃然整容，无复酒态。由是内外畏之，莫敢弛惰。庚申，上殂于玉烛殿。遗诏：“太宰义恭解尚书令，加中书监；以骠骑将军、南兗州刺史柳元景领尚书令，入居城内。事无巨细，悉关二公，大事与始兴公沈庆之参决；若有军旅，悉委庆之；尚书中事，委仆射颜师伯；外临所统，委领军将军王玄谟。”是日，太子即皇帝位，年十六。大赦。吏部尚书蔡兴宗亲奉玺绶，太子受之，傲惰无戚容。兴宗出，告人曰：“昔鲁昭不戚，叔孙知其不终。家国之祸，其在此乎！”
　　甲子，诏复以太宰义恭录尚书事，柳元景加开府仪同三司，领丹阳尹，解南兗州。
　　六月，丁亥，魏主如阴山。
　　秋，七月，己亥，以晋安王子勋为江州刺史。
　　柔然处罗可汗卒，子予成立，号曰受罗部真可汗，改元永康。部真帅众侵魏；辛丑，魏北镇游军击破之。
　　壬寅，魏主如河西。高车五部相聚祭天，众至数万。魏主亲往临视之，高车大喜。
　　丙午，葬孝武皇帝于景宁陵，庙号世祖。
　　庚戌，尊皇太后曰太皇太后，皇后曰皇太后。
　　乙卯，罢南北二驰道，及孝建以来所改制度，还依元嘉。尚书蔡兴宗于都座慨然谓颜师伯曰：“先帝虽非盛德之主，要以道始终。三年无改，古典所贵。今殡宫始撤，山陵未远，而凡诸制度兴造，不论是非，一皆刊削，虽复禅代，亦不至尔。天下有识，当以此窥人。”
　　太宰义恭素畏戴法兴、巢尚之等，虽受遗辅政，而此身避事，由师伯不从。是政归近习。法兴等专制朝权，威德近远，诏敕皆出其手；尚书事无大小，咸取决焉，义恭与颜师伯但守空名而已。
　　蔡兴宗自以职管铨衡，每至上朝，辄为义恭陈登贤进士之意，又箴规得失，博论朝政。义恭性恇挠，阿顺法兴，恒虑失旨，闻兴宗言，辄战惧无答，兴宗每奏选事，法兴、尚之等辄点定国回换，仅有在者。兴宗于朝堂谓义恭、师伯曰：“主上谅暗，不亲万机；而选举密事，多被删改，复非公笔，亦不知是何天子意！”数与义恭等争选事，往复论执。义恭、法兴皆恶之。左迁兴宗新昌太守；既而以其人望，复留之建康。
　　丙辰，追立何妃曰献皇后。
　　乙丑，新安王子鸾解领司徒。戴法兴等恶王玄谟刚严，八月，丁卯，以玄谟为南徐州刺史。
　　王太后疾笃，使呼废帝。帝曰：“病人间多鬼，那可往！”太后怒，谓侍者：“取刀来，剖我腹，那得生宁馨儿！”己丑，太后殂。
　　九月，辛丑，魏主还平城。癸卯，以尚书左仆射刘遵考为特进、右光禄大夫。
　　乙卯，葬文穆皇后于景宁陵。
　　冬，十二月，壬辰，以王畿诸郡为扬州，以扬州为东扬州。癸巳，以豫章王子尚为司徒、扬州刺史。
　　是岁，青州移治东阳。
　　宋之境内，凡有州二十二，郡二百七十四，县千二百九十九，户九十四万有奇。
　　东方诸郡连岁旱，饥，米一升钱数百，建康亦至百馀钱，饿死者什六七。

●卷第一百三十
【宋纪十二】　旃蒙大荒落，一年。
　　太宗明皇帝上之上泰始元年（乙巳，公元四六五年）
　　春，正月，乙未朔，废帝改元永光，大赦。
　　丙申，魏大赦。
　　二月，丁丑，魏主如楼烦宫。
　　自孝建以来，民间盗铸滥钱，商货不行。庚寅，更铸二铢钱，形式转细。官钱每出，民间即模效之，而更薄小，无轮郭，不磨鑢，谓之“耒子。”
　　三月，乙巳，魏主还平城。
　　夏，五月，癸卯，魏高宗殂。初，魏世祖经营四方，国颇虚耗，重以内难，朝野楚楚。高宗嗣之，与时消息，静以镇之，怀集中外，民心复安。甲辰，太子弘即皇帝位，大赦，尊皇后日皇太后。
　　显祖时年十二，侍中、车骑大将军乙浑专权，矫诏杀尚书杨保年、平阳公贾爱仁、南阳公张天度于禁中。侍中、司徒、平原王陆丽治疾于代郡温泉，乙浑使司卫监穆多侯召之。多侯谓丽曰：“浑有无君之心。今宫车晏驾，王德望素重，奸臣所忌，宜少淹留以观之；朝廷安静，然后入，未晚也。”丽曰：“安有闻君父之丧，虑患而不赴者乎！”即驰赴平城。乙浑所为多不法，丽数争之。戊申，浑又杀丽及穆多侯。多侯，寿之弟也。己酉，魏以浑为太尉、录尚书事，东安王刘尼为司徒，尚书左仆射代人和其奴为司空。殿中尚书顺阳公郁谋诛乙浑，浑杀之。
　　壬子，魏以淮南王它为镇西大将军、仪同三司，镇凉州。
　　六月，魏开酒禁。
　　壬午，加柳元景南豫州刺史，加颜师伯丹阳尹。
　　秋，七月，癸巳，魏以太尉乙浑为丞相，位居诸王上；事无大小，皆决于浑。
