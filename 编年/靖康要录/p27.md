<!-- { "loadSidebar": true } -->
　　九日宋防责授单州团练副使永州安置以左正言程瑀言其构造语言悖理伤义诖误盛朝所害不鲜故也右正言程瑀奏伏观朝廷见遣使至燕山府斡喇布所盖縁王云自燕山还传道斡喇布之意以谓尼玛哈得所与余覩蜡书坚言中国不可信欲败和约望朝廷遣使解释此事臣访闻使者朝夕出门而朝廷所授意防及赐斡喇布书皆未尝解释蜡书之有无臣度朝廷所以畧而不言者虑失余覩之约耳夫我书即既为尼玛哈所得余覩未尝遣使于我亦何约之有又况余覩起事有无盖未可知借使其有焉胜负又未可知也而金人围重镇留贵质屯兵界上日谋南犯事至急矣我乃不先与要约使解围归质休兵息民各保土宇而持两端以生疑贰臣窃所未喻朝廷审知斡喇布之言不可信而塞上兵马足以扞御可必其不能南犯则不复遣使可也既遣使矣乃不因之成言焉用此纷纷为且尼玛哈非固欲与我战斡喇布非固欲与我和而二人异议者盖出于争功战则功归于尼玛哈和则功归于斡喇布非能独主和议也必有以破尼玛哈之説而请决于其君然后和议可成今我姑从其计与定和议累有余覩者与之争战金人胜焉我无损也余覩遂胜而与我接壤徐寻旧好盖未晚也臣观金人屯师于兹半载陛下早朝而晏罢者为边陲未寜也大臣孜孜殚竭智虑亦岂尝不在边备哉将不素养兵不素练金粟不素蓄器甲不素备凡二十年之毁弃废壊者乃欲图回于半载而坐抗封豕长蛇可谓难矣然有言及金人盛强者不以为怯懦则以为恐动朝廷是独何哉敌势之盛衰强弱盖自有时中国之所以御边塞要在观其时之如何太宗之穷诛武帝之深讨随其时而善用其势者也文景之和亲高祖之降礼顺其时而不失其称者也有如言武帝之举于文景之世则妄言高祖之礼于太宗之时则谬朝廷观时度势遣约和议既得其称卑辞厚礼名货重币务协其情亦云可矣顾懐余覩之事未肯明言蜡书之非臣恐猜疑不解和好无成使人徒往厚礼虚辱而兵革未有休期边鄙或不抗拒借曰未遽渡河则河朔重遭暴殄可不念哉时既秋矣和议成否在此一举使所系在于书词伏望陛下察诚伪之情度安危之计审成败之理仰思保固宗社俯念全活生灵诏宰执熟议窜易书辞以授使者庶几和议可成万一敌人诡诈得我书词反覆交构余覩则彼僣而我无憾皇天后土实鉴临之不得已而交兵可也陛下不以臣言为妄傥赐施行实臣至幸如以为怯懦以为恐动朝廷则甘从诛殛要之聴在陛下而区区所见不敢不尽言也取进止
　　十日左正言程瑀奏伏覩臣寮近有章疏屡论列蔡京罪恶甫窜岭南而韶州乃佳地使京自择不过如此比日虽有不放还指挥然京旦暮之人耳不早逐之海外诚无以答天心而塞人望按京隂贼着于心造饰奸宄胁制朝廷迷国罔上不可悉数至于诬谤上皇罪应诛僇者臣请为陛下言之神宗弥防之际宣仁賛决末命大臣共闻初无异论京乃自诩常带刽子入内欲斩王珪以禁制宣仁不暇他议哲宗之立已实有功使宣仁衔恨于重泉而神宗与子之意不暴白于天下然则谋一身之利而谤前朝诬母后若此其谁谓人臣而敢为之上皇性本慈爱志慕功名京获柄用假绍述以济奸谋逐台谏以塞言路外则缔交党与内则隂连宦官相与倡为丰明盛大之説以开奢丽夸侈之端大变旧章妄作新事无非蠧国而害民不但欺君而罔下壊转般之法仅足都内给支而淮泗之储峙空变茶盐之制尽供御前使用而转输之经费竭天变动于上而不忧人言喧于下而不恤以至委军政于童贯使之专恣于外赏罚不公饥寒不卹将士怨嗟卒致构患外国几覆宗社窃据重位擅弄威福二十余年海内侧目其归乃在于困民力蠧邦财坏军政使上皇负谤于天下实有问鼎之心顾天下怨嫉者众未敢发耳罪恶彰彰死有余责此天所不容地所不载臣僚论列不可胜数而二三大臣懐京卵翼之私争为庇防是不忍负京之私恩也不亦异哉夫鈇钺不用而刀锯日敝君子谓之国政陵夷者言刑戮日加于防贱而不行于大臣也陛下修祖宗之盛徳臣非敢以杀大臣启陛下姑愿投之海表以示法必行于大臣而已释宣仁之恨为人孙之事也分上皇之谤为人子之事也陛下一举而为人子孙之心无憾何惮而不为乎若欲行法于奸邪而牵制于宰执臣窃以为过矣取进止　武信军承宣使太原府路马歩军副部总管王禀卒太原失守初是宣和七年秋金人非时遣使来名之告庆实觇我虚实也复绍言于上皇请遣童贯速至河东且授以云中之地信之不疑贯乃出宣府时尼玛哈使萨里雅布来迎贯见天平军言词不逊贯犹欲厚以金帛防之谓云中可得也因遣辛兴宗偕往见尼玛哈兴宗至敌帐尼玛哈厚为之礼以好词遣回时敌骑已集入冦有日矣而贯不之悟兴宗归未浃日而尼玛哈董师已及塞上惊报至贯以归调天下兵拒敌为辞弃军夜开太原门而出日驰数百里还京师是嵗十二月十六也防禀为太原副帅因总宣抚司之兵防屯者是月尼玛哈入代州忻州守臣岭石关戍将皆开门迎降敌遂长驱围太原时二太子已防全燕之地矣十九日上皇以郊祀礼毕恭谢上清储祥宫两边上章告急且乞师枢宻蔡攸匿不进呈是日蔡靖郭药师张孝纯各遣官星夜奔告皆至京师攸贯知不可掩乃奏之上皇大震不终礼亟还禁中遣中人梁方平以兵守河桥又遣何灌将兵屯滑州以为之援贯攸等与宻议遂传位渊圣且为出避之计攸恐身去朝廷祸将不测遂用呉敏自给事中为中书侍郎即托庇其家且谓敏有定防之功二十三日遂行内禅之礼太上退居龙徳二太子既破信徳府遣郭药师以轻骑先据河桥败梁方平于大伾灌力不支亦退走兵遂济河明年正月五日贯攸挟上皇妃后郓王楷等东走淮浙九日敌骑至国门之北阅月议和乃归而尼玛哈以太原未下河东劲兵必乗其后因防攻太原禀总守御以死拒敌城中食尽至煮弓弩马甲取筋皮充粮虽尼玛哈尽鋭攻之自十二月至七月不能陷也久之力尽人疲力不能支诸道援兵如姚古折可求刘光世种师中刘韐张灏解潜等军四面俱至贼分兵摧之皆不得前是月九日城遂不守帅臣检校少保张孝纯不能死为贼所擒禀独与戏下决战突围而出敌骑追之力战不解部曲尽亡禀遂负太原庙中太宗御容赴汾水而死乃遣使致书于金人云大宋皇帝致书大金国元帅比因专使尝以布书具载悃诚想加通亮但以三镇之民懐土顾恋以死坚守虽令不从致宿师引曰已久惟兵民各为其主困于暴露深可悯伤是用欲以三镇税租纳充嵗币既不失通和之议抑亦为久逺之图谅惟仁恩必能矜察已遣使大金皇帝及皇子郎君今再命单车复陈本末愿加聪亮有少礼物具于别幅秋暑尚烦更希保防又书云大宋皇帝致书大金皇子比尝布问具致悃诚近因使介之施尤详敦好之意但以三镇之民懐土顾恋虽令不从必致宿师引日之久重惟兵民各为其主困于暴露深可悯伤是用愿以三镇税租纳充嵗币方昭大信谅不受于间言将究逺图岂自生于细故成长利于两国在仁人之立谈想惟英聪必能体亮已遣使大金皇帝及大金国相元帅今再命单车复陈本末愿加聪察有少礼物具如别幅秋暑尚烦更希保防　左正言程瑀奏累上章奏论列蔡京宜窜海外未施行按京事迹罪在可诛铸鼎刋名位居九五临平増山托名祝圣私第引河潜通宫掖果实授受公渎妃嫔闺门汚秽丑不可言其他蠧困害民诞妄不道不可胜数正名定罪死有余责而二三大臣但懐私恩不畏公议宁屈国宪不负贼臣置之曲江名为岭表实与内地无异伏望威防早赐施行其子孙如攸罪恶盈溢别具论奏请正典刑鞗尚帝姬隳废法制亦合离判不当尚聨禁戚其余并乞褫夺官爵无使尚廪给县官实天下幸甚奉圣防蔡京移儋州下开封府差人管押前去程瑀又奏谨按蔡攸豺狼种类固不可以人理责至其挟媚道以奸权操谲计以固宠窃弄威福招纳贿赂蠧国害民欺君罔上畧同厥父至于位师傅之尊躬俳优之贱侮慢君父污蔑宫庭则厥父或未至是盖死有余责矣而燕山之役以嵗赂易空城金兵之来閤家南逝名为扈从上皇实背叛也上皇南归非独思念陛下本于天性其深见达识正应如此攸盖弄臣上皇岂复与之论议乃敢肆为诬罔谓劝上皇南归使其私党援为已功欲以蔽覆旧恶罪恶彰著海内愤疾望投之海岛不使污我海内实快天下之望奉圣防蔡攸移雷州刑部贠外郎杨达度支贠外郎吕济别与差遣以臣僚言达乃徐铸之壻交结朱勔夤縁进身济素无士检凭恃权恶恣为赃汚故也　给事中杨时徽猷阁直学士差提举西京崇福宫　诏曰朕获承宗庙托士民之上嗣位未久敌兵侵疆乃至郊甸迨今三时边鄙未宁调发转饷勤吾四方惟徳不类无以仰当天下日夜祗惧毎御便坐希临正衙凡所以自奉者务从贬损至于常膳百品十减其七放遣宫女凡六千余人未尝辄奏音乐备置台諌通言路公车上疏乙夜观览庶几少自警戒而日者彗出东方攷之前载是为大异畏天之威弗敢宁处念将循举故事而率皆已行深惧虚文不能应谴告之实熟思再四意朕之不明元元之愁痛无聊者众是用求民之疾苦者悉行条具除苛解娆兾以感召和气以格休应焉更赖中外大小之臣体朕至意同寅协恭以图康乂
