<!-- { "loadSidebar": true } -->
　　六日圣防叶焕政和八年曾进继明集言朕以嫡长建储之意兼闻其人明爽有词学尚居外任监当可召赴阙量才优与擢用　监察御史胡舜陟言知徽州唐作求贪汚不法赃赇狼藉民不堪命圣防令本路提刑司取勘　右正言徐秉哲行左司諌程瑀行右正言监察御史胡舜陟为殿中侍御史张澂为监察御史资政殿学士刘韐除宣抚副使解潜除制置副使代姚古徽猷阁待制折彦质除河东勾当公事与解潜治兵隆徳府七日手诏朕既诏三省枢密院奉依祖宗旧法又命学校正王安石祀典而士大夫未喻朕志熈宁元祐学术政事议者纷然朕頼上皇慈训开纪年党籍之禁与民更始蔡京顷唱绍述箝制上下变革之乱几危社稷艰难至此岂可复循应今日政令朕惟遵奉上皇诏书修复祖宗故事而羣臣庶工亦当讲孔孟之正道察安石旧説之不当者羽翼朕志以济中兴播告中外明聴毋忽殿中侍御史胡舜陟言陛下防秦元于下僚使提防
　　京畿刑狱训练保甲士夫闻之莫不慰悦葢以元学兵法三十年而深得其要领濵州破贼见于已试若集畿邑保甲使之习勒为有制之兵内卫王室外御戎冦此诚国之大事今日之先务也保甲职事既专委元措置则今畿邑保甲提举官自宜减罢若更存留非惟冗长无用亦恐有所妨害伏望睿防罢今武臣提刑以保甲属元庶得专一究其施为奉圣防罢武臣提刑先是元任河北河东宣抚司勾当公事缴进所撰师律并大小八阵图故舜陟荐之诏引见上殿即除京畿提刑复有是命　制以皇弟郓国公楃封安康郡王韩国公防封广平郡王
　　八日制镇西军承宣使王禀为建武军节度使依前侍卫马军亲军副指挥使以守太原之功也　资政殿学士签书枢密院事路允廸提醴泉观　圣防礼部尚书傅墨卿知舒州　圣防传墨卿不可与职名前降龙图阁直学士指挥更不施行【传墨卿初除知夀春府】　给事中权直学士院莫俦为吏部尚书吏部侍郎王寓为礼部尚书左諌议大夫冯澥除吏部侍郎观文殿大学士特进知夀春府白时中提举西京崇福宫龙图阁直学士提知拱州陆藻落职提举西京崇福宫司马朴富直柔吕俅邢纬张济召赴都堂审察
　　十日司諌陈公辅劄子臣窃观今日天下之势譬犹病人之身有在四肢者有在心腹者守御失备边境骚然河北冦难方退河东用兵失利夏人西陲亦或侵扰病亦甚矣然犹在四肢者乃若朝廷之上人主聴言不审大臣用心不公士大夫趋向不一而其病乃在心腹焉四肢疾不治犹未甚害也心腹病不治厥身不可保矣臣冒万死为陛下言之比者大敌直造京阙诸门不开仅月余日宗庙社稷危如累卵然人心坚守士气奋发卒能使畨兵引去国家复存者四肢虽病而心腹无病故也何以言之陛下即位之初求言如不及小大之臣各尽所言而陛下聴之未尝惑也其言之善虽踈贱之人必以施行其言不当虽狂妄之甚亦不加罪故上下无不通之情朝廷无壅蔽之患今则不然忠言切直而未必信奸言倾覆而未必察真伪不明是非蜂起而陛下愈惑矣前日余应求以迎合大臣得罪不知其所言何事但见应求亲为陛下防擢毎欲尽忠图报若或希进以为身谋自当以佞媚之言廹合陛下何乃迎合大臣人情皆谓其不然今陛下又不出其所言明着其罪以释天下之疑乃隂逐之中外皆谓此大臣欲蔽塞言路耳应求何足惜臣恐无敢为陛下尽言则大臣之忠邪政事之臧否人情之疾苦国势之安危不得复闻于上矣所谓人主聴言不审者此也陛下即位之初一时大臣固有奸庸不足用者陛下灼知稍稍去之遂乃专任一二忠直之臣彼亦自知委任之专又见国家危急故各尽忠不敢懐私以相挤毁今则不然或以怨忿相攻或以巧説相毁各植私党不先公家如李纲者其忠勇虽可持而刚愎自用不无过咎故同立不平共相诬谮陛下已疑之矣今更出使将兵宣王时吉甫所以成北伐之功者以内有张仲之孝友也今陛下若以刚为可立功名一意任之如宪宗之裴度固可责其成功但圣心已疑而大臣又无张仲之助则其事有危矣纲何足惜宗庙社稷存亡为可虑焉臣所谓大臣用心不公者此也陛下即位之初凡百政事皆以祖宗为法痛革宿蠧蠲除源民心熈熈犹幸及见仁宗四十二年太平之盛而士大夫皆一其所向无敢异议今则不然或欲以祖宗熈丰之法并行或欲以王氏诸儒之学兼用持两偏之説立中道之论如冯澥之徒是矣夫陛下初欲尽复祖宗犹恐有妨太上皇帝所行之事故迟迟未决今上皇已自深悟奸臣误国尽欲革去前非臣僚乃敢尚挟私意以害公法且王安石开端蔡京绍述流至此几亡天下若非祖宗恩徳及民深厚岂能复存国家今更复为异同之言此何理也臣闻向者太上皇帝初立便欲追复祖宗未逾年闻用曾布蔡京乃至中辍今日思之诚为误矣然当时之误天下事势犹可支持一二十年今若复误大非前日之比海内穷愁公私困廹国势危蹙人情骇惧无甚于今日一有所误立可召乱议论之臣曾不念此可为之太息哉臣所谓士大夫趋向不一者此也凡此三者诚心腹之病不可不治愿陛下急治之审于聴言无以言罪人使臣下各尽其所见専于委任毋以邪害正使大臣各尽其公心破两可之见归于祖宗使士大夫皆一其所向若是则心腹之病除矣四肢之病纵使未去姑少迟之必无大害葢未有能已心腹之疾而不能治四肢者也如其不然则内外皆病矣臣区区小官悮防擢举家数口坐食廪禄非不能以谀佞之言揣合圣心朋比大臣以茍一时富贵自念平昔愿希古人事君之忠今在言责若不竭其愚忠少图补报非特负陛下特达之知亦负臣平生所学矣将何顔面复在人间乎伏望少霁天威留神聴览臣所有干犯圣聪窜殛之罪实不敢逃惟陛下处之取进止奉圣防左司谏陈公辅差监合州酒税务　诏京畿提举教保甲差给事中孙传激赏官资令提举官同秦元措置闻奏　御史中丞陈过庭奏蔡京之亲戚子孙悉加窜责而尚有漏网者京之壻叶着之父劭是也今为显谟阁待制提举宫祠唯着及父劭皆以阘茸凢才夤縁超躐内则离间京攸之父子外则沮伤天下之英俊今青天白日之下而城狐社防得以茍逃重磔公论不厌奉圣防叶劭落职依旧致仕　太常少卿许景衡召试中书舎人
　　十一日兵部尚书蒋猷阁直学士与郡龙图阁学士知洪州郭三益知潭州
　　十三日右司諌除秉哲言窃观自古帝王之治其隆盛昌明未有不由于果断其衰微危亡未有不由于牵制葢刚天徳也人君所法者天而已天能刚健故能运四时成岁功天子以刚明故能制羣动役天下成汤以勇智表正万邦武王以执竞而安天下孝元牵制文义优游不断孝宣之业衰焉唐文宗仁而少断甘露之事祸及忠良此有国者所当戒也陛下以聪明之资当屯否之运强敌外侮财用内竭官邪冗滥权幸纵横以一身而当无穷之躬行恭俭可谓尧舜之用心然虽敌国未賔财用未充贤佞未分权幸尚盛法已行而复变令已下而复反国势未闻振兴士风未闻纯一其故何也得非陛下仁恩有余而刚明未施含容太过而威断不用耶臣伏覩陛下所立之法所行之令其初无非上合祖宗之制下契众人之心天下指日以俟太平行未渝旬浸以变更奸宄儌幸自此继出此臣所以重为陛下惜也陛下苦不自觉耳臣试举一二为陛下言之二月降防曰蔡懋依见任执政例耿南仲赐第祖宗旧法皆无有也已降指挥更不施行天下莫不以为然近者王易简依签书枢密院例聂山依尚书例此岂祖宗所有耶三月十八日指挥自今后圣防不经由三省枢密院诸司不得便行即时申尚书省审奏葢所以防奸伪也近者后苑造作申称始聴候申审奉圣防依若既已送纳复何申审之有拨并御厨旧尚食局膳工膳徒并发遣归元差处此陛下之俭徳也近降指挥有曰前发遣过人并拘拦依旧令祗应既已发遣复又拘拦臣不知其何谓也杨时等学官无徳服众并罢别差人填阙五月九日圣防也至十日再降指挥杨时罢祭酒外余学官不职或罢或否臣不知其何谓也昨降指挥戚里不得任职事官乃祖宗法也再降指挥曰祖宗戚里之家聴任或任或否臣不知其何谓也宰执留身奏事非祖宗法也陛下诏曰留一班议者尚以为非既而又诏别留宰相一班则是常留二班陛下若不再御殿百官无由瞻望清光矣所言公公言之所言私王者无私或一班或二班臣不知其何谓也臣僚恩数清给人从各依本法其依某人等例更不施行去岁之良法也并罢恩幸非泛转官赏赐今岁之圣诏也近者钉孙端幞头作李宗周许依果子局赵庆厨子孙和体例推恩既破去岁依例之禁又违今岁恩幸非泛之诏臣不知其何谓也应上书献颂文理可采等得官并改为进纳不得为官户此理之当然前日降指挥令本部且涖授磨勘及赴任又令东南入粟纳金者得为官户臣不知其何谓也短使有劳之人裁损其官分为三等大张黄榜见者鼓舞明日收其榜至今不闻施行臣不知其何谓也凡兹数事方其明诏初颁人咸悦服今则已行复改皆失本防此葢懐奸之臣撼摇成宪使陛下之法令不为天下取信复蹈前日之辙因缘得逞其私招权而自专也臣又闻臣僚毎论列奸邪陛下未尝不以其言为然其间章疏有至于再至于三四者陛下终未肯行又击搏不已仅能去之而已其所与职名所副州郡与自请不异有罚无罚谁复畏忌范睢曰擅国之谓王能利害擅生杀之谓王陛下何惮而不加诛斥耶臣又见自五月甲申至今几时天变昭著连隂不解冝热反凉夏行秋令暴雨倾注大伤面麦考之典籍无非咎徴五行志曰皇之不极是谓不建五事皆失不得其中则不能立万事故厥罚尝隂貌之不恭是谓不肃上慢下暴则隂气胜故厥罚尝雨聴之不聪是谓不谋上偏聴而下情壅隔故厥罚尝寒今命令数更国事未定防説之言密进奸邪之吏未除阉官渐炽台諌屡逐聚勇敢而反为盗贼招军旅而强刦平民奔将不斩逃卒不罪功效未立而先加之以爵罪恶已着而不威之以刑庙堂不同心徳学校交兴讥议是谓阳微而隂胜宜其灾咎之未消也臣伏愿陛下清心澄虑以静而观如权衡之设轻重自辨如水鉴之照妍丑自彰因事以覩其所向见几而作不使其罪至于大不可解因言以察其所存辨之于早无使其滋蔓至于难图言可行则行无惑于众多之口罪可逐则逐无牵于异同之论罚若雷霆使闻者不及掩耳赏若日星使见者莫不革心若是则奸邪何为而不畏贤能何为而不进法令何为而不具政令何为而不修上足以弭天变下足以消兵祸矣臣狂瞽之言不识忌讳惟知死节竭诚以报陛下采擢覆帱之徳虽罹斧所不悔焉取进止
