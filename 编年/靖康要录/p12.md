<!-- { "loadSidebar": true } -->
　　一日其平江府并二浙诸州县自通判以上往往尽出勔门气焰薫灼无所不至又闻勔家收飬亡命逃军至数千人每遇朔望门人使臣罗列廷下腰金者不下三数百人二浙之民既罹荼毒又恶僭侈平昔莫敢谁何姑以避祸而已臣近拘截舟船应付行宫其诸王帝姬仓卒有止乗草笼网船东下者而朱勔之子汝贤汝功妄作名目贴占上等座船十余只船载所藏黄金等物尽归平江至以余舟尚能与女壻胡缔亲家刘焘船家前去体问得朱勔父子叔侄家资无虑数千百万前日金人侵侮深入上自乗舆供奉之物下至臣僚民庶之家悉裒聚以应一时之急岂容奸蠧之人辄尔幸免欲望特降睿旨自阙下选差清强官委之取便路前去体究二浙见任官如有不经由三省宻院直降指挥差注者并一面先次放罢如有虽系朝廷指挥而来歴本由勔父子者即行体量倘不作过且留在任若有作过违法害民者具名奏劾重行典宪至于招纳亡命亦许所委官根究指实随即措置其见在家资并乞直取以助国计田宅兼行拘收庶以少谢东南平日被害之民奉圣旨两浙州县应縁交通朱勔骚扰害民官吏并令本路漕臣程昌弼顾彦臣体究取索先次放罢差官兼权具申尚书省其应朱勔家召募到花石纲人兵并拣充厢禁军仍用拘收朱勔家财先次支与招军例物直取朱勔家资拘收田宅依奏令本路摏管申取朝廷指挥恭秘书省校书郎陈公辅奏恭闻太上皇帝圣驾将还中外欣庆此陛下孝诚所感天下之幸也然或者以谓上皇左右有怀奸之臣构造言语离间陛下父子致有疑心臣窃惑之仰惟太上皇帝临御日乆去冬金人侵扰因厌万几之繁遂欲内禅而陛下天性至孝感泣退避慈谕数四方即大寳此与唐睿宗因星变而答天戒太子皇惧入请事体稍类岂比明皇幸蜀肃宗自即位于灵武哉是冝父子懽好之情虽千万年不复有疑矣若乃陛下改更诸事进退大臣赏善罚恶兴利除害皆以宗庙社稷为念合天下公议所以奉承上皇诏旨岂有私意耶虽使奸臣离间百端而上皇仁慈陛下孝徳二十余年人无间言岂一旦能入哉且父子天性也上皇于陛下亲邪于羣臣亲耶臣谓上皇之亲无亲于陛下也臣恐臣僚未悉此意或因道路相传之言惶惑圣聴致父子间自有此疑此大不可也况上皇聪明勇智寛仁豁达不防奸邪浸以欺惑既已痛自感悔断然不疑以神器授之陛下方在位时已自下哀痛之诏追惟已愆引咎兴叹大革弊端蠲除宿害质诸天地不复更易虽禹汤罪已周公改过何以复加陛下今日所行尽遵行上皇去年十二月诏书也臣恐赵野辈不能委曲为陛下感激敷陈欲乞更择重臣节次往前路迎候万一上皇圣意少有所疑即当恳切备述陛下笃孝之诚一一开具去年诏书与今日奉行之意实无少异至于诛逐奸恶明正典刑乃深愤羣邪误国致上皇有逊位南幸之事雪君父之耻孝莫大于此也上皇英睿刚决倘详此意何至有疑哉然后奉迎之礼备加隆盛陛下銮舆亲出近郊后妃嫔御亲王贵戚下至百官公卿士庶耆老皆当往迎俾圣意悟前日之去匆如彼今日之归尊荣如此自非陛下堪任托付之重使冦难稍平京师人安政事修举人心欢快能如是乎以慰悦上皇之心方知此时为天子之父尊之至也自还宫后凡百供奉之物陛下过为俭约上皇务极隆厚着为令式使四方具知陛下处已之薄奉亲之厚以劝天下之孝仍乞于人臣中选端正之士有徳行学问全忠孝大节者辅賛上皇日侍燕闲开导圣心穷天人性命之真脱然不复以天下事累已啬神敛明治心养气用保无疆之寿岂不善哉臣闻尧舜之道孝弟之至通于神明光于四海无所不通陛下贵为天子唯父为尊得尽生事之礼诚天下之乐不可有加臣愚伏愿陛下躬尧舜之孝至诚尽道以事其亲父子间洞然无纤介之嫌固足以感动上皇之心而谗邪不入慈爱愈隆则天地百神保佑将见陛下全万年人子之孝上皇享万年天下之养宗社増休生灵福自今以始岂有穷哉臣一介微臣非有言责然区区愚忠夙夜不忘爱君忧国之心故前后屡以狂言上干天诛今又不避僭越之罪窃意议及陛下父子之间死有余责伏惟睿慈特赐裁处奉圣旨陈公辅除见阙谏官　臣寮上言恭惟太上皇帝临涖天下二十六年忧勤政事倦于万几乆有传位圣嗣之意比縁金人内侵兵革方兴发于诚心俾领开封牧付以军国之事则是传位之本旨也夫以上皇英明果断独定大议巍巍盛徳比同帝尧在廷之臣无能仰賛睿决者而诚心退托之意未孚于天下何以昭示后世见上皇之用心哉愿下明诏推原盛徳宣布中外以称陛下尊崇孝养之意着在史册垂之无穷天下幸甚奉圣旨依奏　知枢宻院事李纲奉迎太上皇于南京赐玉带金鱼古象简初道君以正月三日夜乗船出通津门独蔡攸及内侍数人从以舟行为缓则乗肩舆又以为缓则于岸侧得小船乗载是夜行数百里扺南都馆于亳州州宅中市驴骡乗之至符离始登舟及泗上少憩宇文粹中及童贯高俅之徒始至童贯以胜防兵三千扈从渡淮如维扬高俅以禁卫三千留泗上控扼淮津既抵维扬父老邀车驾不可渡江而道君决意南幸遂如镇江道君太上皇后居扬州皇子帝姬皆流寓沿途州县闻贼退多先归者初行宫以都城围闭止絶东南逓角又止东南勤王之师又以纲运于所在缷纳泗州官吏以闻朝廷不以为然道路借借且言有他故而太学生陈东上书乞诛六贼指蔡攸童贯朱勔高俅卢宗原于是议遣聂山为发运使宻图之山请诏书及开封使臣数十人以行右丞李纲白上曰此数人者罪恶固不可恕然聂山之行恐朝廷不当如此措置昔肃宗欲发李林甫墓李泌諌曰其如明皇何肃宗抱泌颈泣曰思不及此山之所图果成惊动道君此忧在陛下使所图不成为数人所觉万一挟道君于东南求劒南一道陛下何以处之上感悟曰奈何纲对曰不若罢山之行顕谪童贯朱勔卢宗原之属陛下降诏蔡攸委令劝道君去此数人者早回銮舆可以不劳而事定上以为然山乃不果行童贯等亦相继而去道君皇帝喜李纲之来故有是赐
　　十七日徐秉哲除殿中侍御史吕好问左司諌崔鶠右正言李擢李防师骥并与外任孙觌唐重日下出门知枢宻院李纲奏京城四壁提举守御官以下计八百八十三人随龙人别作施行外奉圣旨并与等第推恩监察御史余应求奏臣闻昔晋文公既立赏从者之
　　勲而介子推不言禄谓贪天之功以为已力义罪赏奸上下相后世贤之夫臣之事君有义命焉贪天之功为已力是无命也义罪赏奸上下相是无义也有一于此罪莫大焉臣复闻昔者英宗登极韩琦尝専策立之功掩慈圣光烈之大徳矣时富弼辞转官之防有曰安得如韩琦等后来之功效深切着明盖讥之也哲宗登极蔡确又専策立之功掩宣仁圣烈之大徳矣时王岩叟行谪命之词有曰大母立孙乃敢贪天之力盖罪之也虽然慈圣之谤当时已明宣仁之谤至今未冺忠臣义士为之痛心疾首二臣之罪大矣恭惟太上皇帝临涖天下二十有六年忧勤政事倦于万防乆有传位圣嗣之意道路之人罔不闻知比縁金人深入兵革方兴发于诚心以陛下领开封牧付以军国之事则是睿志先定传位之本旨也道途之人咸知圣意所起跂踵朝夕冀闻大号是时呉敏给事黄门寓直翰林当草传位之诏即用为门下侍郎天下之人因言敏首建大谋由是策立之功独归于敏而上皇诚心退托之意未孚于天下夫父有天下传归于子此古今之通义而上皇圣意之先定者也陛下毓徳春宫十有一年天人之望允属宗社之托已固禅授之际谁敢异议者若敏果有此言亦人臣之职当然耳尚何功之足云若独断于上皇之意是乃贪天之功也不两月为枢府宰相叨窃大位意得色骄受此名而不辞得不愧于忠臣义士之心乎况敏天资懦弱暗于事机受任以来依违茍免谟谋智畧曽未有闻比者王旅既集军声大振不能仰賛睿决挫此敌师乃同众人坚守和议而又怀私谋身植党庇奸声名日损天下失望欲望圣明罢敏政事黜其策立之功然后下明诏推尊上皇诚心退托之本意以明父子之恩以正君臣之义以为人臣贪功窃位者之戒取进止
　　十八日御史中丞许翰言恭覩陛下自膺受大位独奋干刚诛流奸凶四方之人莫不鼓舞独朱勔父子未就歼夷士论犹郁勔肆奸恶逾二十年専以奇技滛巧荧惑朝廷花石之供毒流海宇竭百姓膏血罄州县帑藏一门之内建节正任厮役婣亲悉补官爵权倾中外浊乱朝政名为应奉御前其实般入私室钱谷出入不许驱磨计其奸赃擢髪莫数臣近尝论奏方今兵兴之际上下匮乏宜修理财之政当自东南始虽诸局支用难以稽察而有司帐籍尚可驱磨欲望陛下择有风力清强官就两浙近便处置司追摄勔父子并其侄汝翌汝贤等及自来専一应付尝为监司守令力能刻剥生民助其凶焰除徐铸王汝明蒋彛已死亡外令前发运使卢宗原陆寘前两浙提刑王仲闳胡邃前两浙提举常平赵霖前知平江府应安道通判陆防许撡司録周杞前知常熟县宋晦前知华亭县黄昌衡淮南运使俞赒前知秀州周审言并诸司人吏已未出职并乞勾赴所司一就勾勘根磨自来应付过钱物计其家资尽行籍没内有百姓田元系强夺侵占者据契拨还勔父子罪恶滔天非正典刑戮之藁街不足以纾东南士民怨愤之气上项官吏各具罪犯取旨黜责施行圣旨特免根治见任人并罢胡邃放罢送吏部王仲闳俞赒周审言落职陆寘许撡周杞宋晦并送吏部　臣僚上言伏见三月十五日圣旨朱汝贤汝功汝楫汝翼汝舟并与守本官致仕吏部供到朱汝贤系庆阳军承宣使朱汝功系拱卫大夫静江军承宣使朱汝楫系拱卫大夫华州观察使朱汝翼系朝奉大夫直龙圗阁朱汝舟系拱卫大夫明州观察使臣窃详陛下即位以来并逐奸凶已正典刑而蔡京王黼子弟族人职名爵秩例从降贬四海莫不欣快而朱冲父子窃弄威福肆为奸贪无所不至引用羣小自监司以至州县徧满东南士民怨愤孰不扼腕今朱冲既死防典未经追夺而勔止放归田里今又使子孙以崇阶美职退归里巷恐非陛下诛锄奸凶爱惜名器之本意伏望悉行追夺以为侥幸小人之戒奉圣旨朱勔令衡州居住朱汝贤汝功汝舟汝楫并与武功大夫余官追夺朱汝翼落职内朱汝明仍落边郡并令随侍朱勔所在州府差人管押前去朱勔孙閤门宣賛舍人朱朱绎朱约朱绚朱纬朱缓閤门祗候朱绰朱绅并落职随侍前去
　　十九日驾出郊迎奉太上皇后
　　二十日张孝纯陈遘詹度守城有功张孝纯陈遘并除资政殿学士詹度除资政殿大学士　知泽州高世由除直龙图阁通判时敦除直袐阁以敌至能保州城故也　章思永除监察御史　上皇宻表奉行玉清神霄保仙元一六阳三五璇玑七九飞天大法都天教主臣佶诚惶诚恐顿首再拜上言髙上玉清神霄九阳总真自然金阙门下臣曩者君临四海子育万民縁徳菲薄治状无效致干戈并兴弗获康静以宗庙社稷生灵赤子为念已传太寳于今嗣圣庻防上应天心下销兵革所冀遐迩归顺宇宙清宁而基业有无疆之福中外享升平之乐如其兵戈戢偃溥率安康之后臣即甘心守道乐处闲寂愿天昭鉴臣敢妄言若将来事定复有改革窥伺旧职获罪当大已上恳祈或未至当更乞重降灾咎止及躬庶安宗社之基次保羣灵之福五兵永息万国咸宁伏望真慈特赐俯鉴臣谨因神霄值日功曹吏王撡宻表一通上诣神霄玉府玉清引进仙曹伏候告报臣诚惶诚恐顿首再拜以闻
