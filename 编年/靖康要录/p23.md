<!-- { "loadSidebar": true } -->
　　六月一日程振除吏部侍郎　手诏朕惟顷者諌省虚位药石不闻肆求忠谠直谅之士以备谏诤之列朕既虚心无讳矣凡尔谏臣义当自竭体兹至懐自今朕躬阙失其悉心直论勿隠勿避必求实足以称朕好直求助之意　圣防道君太上皇帝妃嫔并以龙徳宫妃嫔称呼　圣防前降姚平仲立赏告捕指挥特不施行二日右正言崔鶠奏伏覩诏书诏谏臣直论得失以求实是此是陛下求治之切也然数十年来王公卿相皆自蔡京出其除擢居要路以待相继而用者又充塞乎台省要使一门生死则一门生生一故吏逐则一故吏来更持政柄互秉钧轴厯千百年无一人立异虽万子孙无一人害此蔡京之本谋也安得实是之言闻于陛下且如冯澥近日上章其言曰熈宁元丰之间士无异论太学之盛也此奸言也昔王安石用事除异已之人当时名臣如富弼韩琦司马光吕公着吕诲吕大防范纯仁等咸以异论斥逐布衣之士谁敢为异乎士擕防负笈不逺千里游于学校其意不过求仕官耳安石着三经之説用其説者入官不用其説者斥落于是天下靡然雷同不敢可否陵夷至于今大乱此无异论之大效也而尚敢为此説以荧惑人主乎又曰崇宁以来博士先生狃于党与各自为説附王氏之学则诋毁元祐之文服元祐之学则诋诮王氏之説尤为欺罔岂有博士先生敢有为元祐之学而诋诮王氏之説乎自崇宁以来京贼用事以学校之法驭士人如军法之驭卒伍大小相制内外相辖一有异论居其间则累及上下学官以黜免废锢之刑待之其意以为一有异论则已之罪必暴于天下闻于人主故耳博士先生有敢诋诮王氏者乎欲乞下太学取博士讲解覆视则澥之诞信见矣至如苏轼黄庭坚之文集范镇沈括之杂説畏其或记祖宗之事或记名臣之説于已不便故一切禁之坐以严刑购以重赏不得收藏则禁士之异论其法亦已密矣澥言元祐之学诋诮王氏之説其欺罔不亦甚乎欺罔之言公行则实是何从而见也然先王之求实是亦有道矣皇帝清问下民周官询于众庶孟子不以左右卿大夫之言为然必询于国人则实是见矣臣乞以澥所上言章并臣之章垂于象魏掲于通衢以騐国人之论而赏罚之以戒小人欺罔君父者此陛下之福天下之幸也又奏臣近上章论諌官冯澥未施行澥复迁吏部侍郎此士论之所共忧臣适当言责不得而己也观澥之意不过欲以熈宁元丰之法为治縁澥乃熈丰人材之一也已之説行则身安已之説废则身危非非为国家忠计此天地否泰所系国家治乱之所自分不可忽也昔在仁宗英宗时选天下敦朴敢言之士以遗子孙而王安石用事皆目为流俗之人尽逐去之乃自为新説以造士号为新美之才新美之才充塞乎朝廷而人主不闻天下之安危元祐之初相司马光收仁宗英宗时人材用之故宣仁圣烈皇后拥少主不出帘帷而天下治问其四裔则率服矣问其盗贼则消弭矣问其军士则豫附矣问其百姓则富乐矣当是时天下之势安于泰山及章惇蔡卞用事斥之于瘴海炎荒之外蔡京隂蓄异图凶谋益炽于是尽收熈丰时人材用之诱以美官饵以厚禄于是海内小人波荡而从之万口一词迭相倡和为绍述之论以诓惑人主绍述一道徳而天下一于谄佞矣绍述同风俗而天下同于欺罔矣绍述理财而公私竭矣绍述造士而人材乏矣绍述开边而四裔交侵金人犯阙矣此用熈丰人才之效也譬之治疾一医治病而瘳一医治病而壊此贤否不待较而明也且元符末以连年四月朔日食四月者正阳之月也古人所忌诏求直言应诏者数千人蔡京因此以除去异己者乃遣腹心之党考定之分邪正二等同己者为正异己者为邪澥与京同者也故在正等凡异己者京皆指以为邪陷为罪戾凡数千人近者上皇下责躬之语其言以求直言夺于权臣反归咎建议臣僚然则前日附防蔡京号为上书正等者皆今日之罪人也陛下嗣服之初天下观陛下好恶是非以卜世之兴衰今用蔡京正等之人岂上皇悔过之意天下之士闻之解体矣又奏臣防闻前諌官冯澥曾上章疏乞榜朝堂朝廷以为是施行之御史李光以为非缴驳之及光之缴驳也冯澥不敢以自直大臣不敢以为辩寘李光而不用迁冯澥而不诘政刑如此士论纷然且以澥之言为是则光可罪以光之言为是则澥可斥当斥而反迁是谓赏奸传曰下义其罪上赏其奸上下相难以济矣驯致其道至于今大乱陛下中夜以思当食而叹未知所以善其后也而臣下不思所以排奸紏纷以寛陛下社稷之忧但袭用前日相蒙之术以尝试陛下此罪人也它日有论蔡京绍述为是而籍没之资产可还放逐之子孙可用者矣何以知之尝试之説行而陛下无与昭奸则何言之不行何説之不入此非独臣忧之天下忠臣义士所共忧也今臣区区犯奸锋蹈祸机与陛下言之卒于不胜而自毙也亦愚矣但臣职在言责伐奸邪之谋塞祸乱之原为国家长虑却頋臣之责也且侍从者执政之阶也迁澥之意不过欲次补近臣渐当揆路以行其邪説以固其党与为万世自安之计此贼臣蔡京之术行之至今天下破壊兹亦极矣陛下尚忍使京之余党再破壊耶前车未覆而不戒者有矣未有前车已覆而不戒者也伏望陛下究冯澥之建议李光之驳奏孰是孰非而大明赏罚以示四方使四方晓然知陛下政不容奸则虽隣敌不敢轻中国不然匹夫匹妇忿然有不服之心国威不复振矣取进止　上召翰林学士呉幵至内东门幕次中使出御宝封侍御史李光劄子论冯澥推尊王安石之学鼓惑众心安石置条例司専任己能斥逐名贤任用小人驯致蔡京蔡卞操继述之説扫除祖宗法度于光劄子后御批祖宗之法子孙当守之如金石蔡京首倡绍述变乱旧章至于今日可作一诏诏曰朕以薄陋绍承丕绪惟祖宗创造区宇重休累洽以至于今其法度条章虽随时损益凡以惠遗天下者咸根抵于仁义泽施于民沦入骨髓在于后人奉承之不敢有渝迩者蔡京懐诈廋慝妄作不靖凡旧章彛宪肆行变乱挟绍述之言为刦持之计内外搔动公私匮困比岁上皇深烛其奸亲御翰墨攘剔蠧咸所厘正迨朕缵绍夙夜祗惧嘉与公卿大夫图惟故实务导二帝三王之常道以协我列圣之心以为万世之頼尚虑邪説诐行习熟见闻摇动众心害于国体明示厥指罔有不孚　圣防应今奏到京勤王文武官未推恩人并与转一官及五百里外者更与转一官昨部押文武官如防路不曾作过具状保明申尚书省推恩施行准此
　　三日监察御史胡舜陟言近日边境备御之计兵可练也粟可积也独将为难得用师以将为先而得之至难不可不虑之臣观自昔以来唐之名将虽多其大者固已功业赫奕其小者亦有名迹可称当是时搜求甚广故人材独盛国家自童贯握兵以来选将必先其家奴其他皆以贿进货赂公行其门如市至谭稹主兵悉効贯所为二十余年将由此选能得天下之竒材乎若以今日乏材因谓天下无人不可也但搜求未广耳伏望诏防令宰执侍从以至台省寺监监司郡守将帅之臣并举文武官才堪将帅不限人数以闻其人有已试之效即使防其迹未经试用即言其才能所长密县籍其姓名朝廷择而用之庶使名将辈出如唐之盛奉圣防依奏诏以知枢密院事李纲为河北河东路宣抚使时种师中初殁种师道以病告归谋所以代师道者乃诏纲宣抚两路督将士解围一日召对睿思殿谕所以欲遣行者纲自陈书生不知兵在危城中不得已为陛下料理兵事实非所长今使为大帅恐不胜任且悮国事死不足以塞上不许即命尚书省出勅令面受纲奏曰借使臣不量力为陛下行须择日受勅今拜大将如呼小儿可乎上乃许别日受纲退即移疾入劄子乞致仕力陈所以不可为大帅且云此必有建议不容臣于朝者章十余上輙批劄不允且督令受命于是諌官陈公辅等言纲不当去朝廷上皆以为大臣游説斥去之纲犹不受许翰书杜邮二字遗纲纲惶恐受命四日臣僚上言监司外台耳目之寄选任非人毒流一路臣择其恶声着闻士大夫羞与为伍者言之前两浙运副王仲闳福建提刑俞向新提两浙市舶张鋭皆市井小人性姿驽下贪污暴刻所至为害仲闳与鋭奴事朱勔贜污狼籍无所忌惮向则奴事谭稹至于厨传之事皆躬自监视伏乞斥责施行奉圣防王仲闳俞向张鋭并勒停臣僚上言去恶蟊者使无遗孽昨言者以蔡京之壻叶着其甥冯躬厚以京之故皆合罪斥而着自杂学士降待制躬厚自待制止降修撰朝典未尽士论未厌按着市井轻儇绮缯愚騃众所不齿躬厚止是庸才别无大恶縁京而升亦合随京而罢伏乞并行落之罢领宫祠加着以流窜之罪收躬厚以任便居住之恩外有刘僴者系蔡攸心腹之人抚背摩足无所不至奸谋诡计多自僴出亦自待制止降修撰据其罪恶亦合依着施行奉圣防叶着冯躬厚刘僴并落职
　　五日臣僚上言自崇宁初蔡京辅政有辞旧章排斥异已汲引同类待以不次朝脱冗散暮翔严近常情鲜克自重于是枉道求合靡然成风凡所厚善不独显荣其身又及其子孙又及其亲戚故旧隂相倚重盘根错节牢不可破二纪之间门生故吏充牣天下然才者少不才者多省事者少生事者多贪残苛娆逺近告病此犹非京之本意也察其建三术置四辅疏兴化之水修临平之塔又令许敦仁奏请太上皇五日一视朝当此之时孰不为朝廷寒心幸其族子有所陈告台臣因之论列其事太上皇虽无纳污犹令整其坟山京之僭心终不肯已又加王安石王爵欲自为阶梯众论喧腾心不自安复封韩琦以塞人言乃蔡确何执中郑居中童贯皆因之为例封王矣本朝封王者不过国初功臣及后族耳隳国朝之法长奸雄之心京凶悖之情遇事輙发不可一一数也頼上皇圣明不为邪説所惑京知狂谋终不得逞于是结附戚里内侍交通宫禁肆所欲为以耗国财敝民力必欲坐视颠覆以快不遂之意邓洵武范致虚等托为绍述之言以助京刦持上下而何执中余深林摅薛昂皆其死党济其奸谋成其羽翼使不可制太上皇毎下诏书施行善政皆为此辈壅遏是以人心日益愁怨国势日益陵迟权门日益盛强朝廷日益孤弱赵挺之刘达张康国郑居中刘正夫虽号与京不同然引用羣小梗闭正路亦率由一道蔡卞蔡攸乃其子弟相与为异有若仇讐考其踪迹实皆同恶相济至王辅为相奢汰愈甚开边黩武祸及生灵迹其所来亦本由京势位相轧乃相攻陷遂致敌人窥伺变生一旦太上皇播越宗社阽危虽其所致非一要之造端立本舎京而谁今京降黜虽屡有指挥然罚不当罪舆论犹欝纵朝廷未欲诛于两观之下犹当投之海外以示薄其宗族婚姻因京而至显官者望悉改正其何执中余深邓洵武等苐其罪恶与安石等王爵亦行寝罢施行奉圣防京攸永不放还如臣僚敢有引荐当正刑章仍报行言章
