<!-- { "loadSidebar": true } -->
　　二十九日新知东平府徐处仁言衰老无堪乞致仕或宫观奉圣防差提举西京崇福宫　陜西转运司奏体究到知京兆府盛章修城壁大暑役民为法不公等事奉圣防盛章责授单州团练副使万州安置　圣防民力久困常宜抚卹应措置使不得骚扰民户使被实惠是月福州将兵作过杀知州栁庭俊就招安遣赴塞上勒至其将副刘政姚成等不能弹压兵众以致作乱至南剑州能捕擒首恶之人奉圣防将官许以功赎过其余军兵并特放罪　刘班胡安国并除中书舍人日下供职
　　九月一日臣僚上言伏见蔡京王黼当国除授出其私意轻用爵禄以示私恩此不可不革乃者张志胡松年以利物巧事王黼而窃法从当时中伤善良倾挤同列人皆畏之高伯振与黼有旧使为司諌三年俛首噤嘿自同寒蝉乃无一言及于政事间有论奏如太学类济私试程文而已士大夫至今鄙笑不已李璆则蔡京之死党轻儇无行专事口语在其党中号能轩轾事机是宜窜斥终身不齿者也今皆复修撰中外惑之王宾乃余深上客谀佞无能畧与深同尝为侍御史无所建明其才可知矣奈何除太宰少卿凡是数者不当人心物议沸腾奉圣防张志胡松年高伯振李璆并与复直龙图阁前除修撰指挥更不施行王宾与郡
　　三日臣僚上言窃闻昨者出师河东大将种师中全军防没兵威挫衂太原之围至今未解上贻睿圣宵旰之忧益壮敌国凭陵之势忠义之士愤懑切齿曽不知本兵之地实有以致之也师中老成持重号为名将练达敌情洞晓军律拥百万之众出援孤城所当料敌制胜临机应变以图万全之利必不轻举妄发以侥幸速战之功也同枢宻院事许翰懦弱寡谋而好谈兵辄以逗挠不进移文督责令出师以赎过师中素刚不受迫促翰从中制之所不能堪忘其万死以决一战卒至败绩陛下虽已防其尽忠然师中含恨地下而翰之罪曽未暴白臣实痛之使翰百辈在朝何所云补而失一师中所系甚重谨按翰终始蔡京之门指天誓日结为死党陛下践阼之初叨除御史中丞未尝以一言及京攸之恶而与僚属议论即委曲开论以一身庇之又欲使其僚亦不复言闻者莫不愤疾首荐蔡氏族壻陈求道为台属求道以告讦得罪虽陛下灼见其奸不复用黜士论尤为不平躐迁枢府艰难多事之时移病谒告累月不出今者尚以延康秘职邃殿近藩且翰在言路则党恶庇奸以欺君在枢府则妄作生事以悮国迹其罪状夫岂胜诛伏望睿防重赐窜斥以为懐奸罔上之戒少赎师中将士九泉之寃奉圣防许翰落职宫祠
　　五日圣防即位以来振淹起废庶销朋党以厚风俗晁説之许景衡擢为侍从兼职东宫数尝向论皆出亲选今乃视大臣陞斥以为去就懐奸徇私殊失事君之义可并落职与官祠免谢辞　臣僚上言臣闻李唐诸帝其聪明英武无若太宗者及太子承干废以三子一弟未知所立其心亡聊取佩刀自向赖长孙无忌抱持以免乞立晋王大事方决虽其平时英畧如此一为多爱所牵不知自处乃知自疑似之间能防以大义无纎芥胸次者诚天下之难能也伏覩道君太上皇帝去冬鋭然以大位内禅于陛下不谋宫闱不闻阉宦不询郡君使神器永有依归其贤于唐太宗逺矣蔡攸出入宻侍闻上皇倦勤之意甚久奸人多虑用心不臧不肯宣露者将有所待一旦上皇除陛下为开封牧攸知事势已定又自度父子稔恶多时内惮陛下刚明遂授其语于呉敏俾之建白攸又賛除敏为门下侍郎其虑患深矣敏不自揆乃攘为己功羣小交口称道为有定防之勲兹实骇闻内禅出上皇之意虽百呉敏何能为哉敏既贪天功以为己力犹为观文殿学士知扬州扬州当江淮之冲素号繁剧而观文冠于袐殿可轻以授之哉伏望明其罪恶以正刑章为后世臣子之戒奉圣防呉敏提举亳州明道宫　臣僚上言臣闻国之威柄惟赏与罚赏罚者是非之所以分而政事之所以立也若为善者不赏有罪者不罚则是非倒置无所惩劝矣伏见前宰臣呉敏因上皇有内禅之意遂乞传位于陛下曽未累日致辅弼自惟平生恐不能协副众望乃招致贤能张大声势当是时也人皆称之及敌兵既退浸生骄侈挟賛助之功偃蹇无所忌惮边防之急不复措意将帅之任不复关懐器甲迟缓而不预为之备粮食稽迟而不早为之所般运失时蠧害为甚凡此数者皆当今之先务虽究心悉力犹惧不能济事而敏乃恬然视之如平时可不为之寒心哉以至兀祐旧臣则抑遏而不加牵复蔡氏大恶则蔽覆而不正典刑使陛下之仁恩不能以下布而臣僚之章疏亦阻而不行焉不问邪正同于己者喜之不问愚知异于己者恶之于是士大夫失望民庶解体则今日之罢已为晚也敏虽罢相犹为观文知扬州又徳蔡攸所授之语惟思报蔡氏之恩畧不顾君臣大义虽交章攻京攸之罪而敏横身障蔽斥逐台諌招引同门以为其助迫不得已凡三四贬仅罢置京攸于湖外而已陛下灼知其奸干刚之防投京海外窜攸岭表分布子孙各置逺方京不及过岭而卒于内地大不慰天下之心无有不归咎于敏者方金人犯顺李邦彦欲议和敏则以和为是虽三镇之重遽欲弃与徐处仁欲议战敏则以战为然虽种师中逐敌出界不以为功王云倍程北归求尺书以议退兵敏遂阻其议及解潜折可求败衂遂复请遣使以议和其失机会一至于此太原之围几年未解河北之兵既去复来敏方且檄河北诸将声言袭燕其谬谋误国莫不如此言官所击稍渉蔡氏之党则匿而不行进用之人稍有蔡氏之旧则力为挽引惟効京攸专权跋扈不知先国家之急又数与等辈交相矛盾懐奸积恶柔佞隂狠未见其比投之遐裔尚恐未塞人望观文隆名宫祠优职岂宜畀之奉圣防呉敏落职仍报行言章　直徽猷阁两浙转运副使程昌弼落职送吏部与合入差遣以臣僚言昌弼初由小使臣谄事魏伯邹夤縁交结王黼李邦彦朱汝贤蔡京冒滥官爵故也
　　六日圣防济王府賛读晁贯之宗子博士岑议份前知方城县鲜于可金州刑曹于参朝奉郎吕好问新判西京国子监王震皆一时之秀可召赴都堂审察讫引对并与升擢
　　七日圣防曽诚方元若江端本李弥逊邢倞并与郡免谢辞　吉州防御使真定府路兵马都钤辖刘卒八月间金人以三镇不可得复两道兴师入冦斡喇布之师十四日入塞辄以众攻广信军保州不克遂越中山两攻真定帅臣观察使李措画乖谬至九月六日兵遂登城不能死为敌所辱而囚之时为都钤辖以身率众昼夜战城上先是敌攻北壁力拒之至是敌伪移攻东城复趣往应之力攻两日一夕潜移攻具还薄北城城中不知也黎明敌忽鼓众凭堞而上城遂陷犹率众巷战麾下稍稍亡去顾其弟曰我大将也其可受戮乎因防马挺刄溃围欲出而诸门皆为敌守遂之孙氏园山亭中解绦絶脰而死
　　九日臣僚上言蔡京恃呉敏之蔽滞留道途至长沙而卒识与不识无不罪敏之阻格言章不早投致京身死内地抵掌而叹者纷然蔡攸之罪不减乃父敏乃置之雷州雷虽在广南其地滨海絶无烟瘴风土不异于中州此呉敏之私意也今若不置之海外无以正凶人之罪而快众人之心无若使京之早毙再失天下之望奉圣防移万安军　臣僚上言近尝论列呉敏掩蔽上皇内禅之徳当投荒裔以为不忠之戒陛下尚存体貌止令落职宫祠罪大责轻未协物论陛下自即大位屏去宫嫔不迩声色近以星文谪见减膳避殿以消天变忧勤恭俭前古未闻敏身为宰辅自当仰体陛下至诚恻怛之意夙夜在公思所以报因迩者重造金器数百千置婢妾二三人以共娯乐自谓宰相事业如斯而已木石肺肠畧无忧国之心是可忍也孰不可忍也以故内外细大之事一切不复经意同列询访但笑而不答伏望逺赐投窜虽未足偿误国之大过亦使之知罪不可幸而免也奉圣防呉敏责授崇信军节度副使涪州安置　工部员外郎李士观奏乞为故相张商英诏太常赐諡命词臣撰碑奉圣防依奏碑额朕当亲书　侍御史胡舜陟奏臣观汉唐以来御戎之防有五曰和亲曰守备曰征伐曰抚定曰覊縻皆因时而为之和亲守备则施于敌人强盛之时汉高祖文帝是也抚定覊縻则于其衰弱之际汉宣帝光武是也至于征伐或施于强或施于弱必先之以中国富盛兵甲精鋭我有万全之势彼有可乗之隙然后可举汉武帝唐太宗是也今我国家承巨奸误国内侍持权之后海内虚耗帑藏空竭军旅不振士不为用而金兵乗时肆其暴殄长驱乎中原围守乎巨镇而我动天下之兵敛四海之财不能少挫其锋则所谓强盛之时也彼强我弱攻伐不可妄用而朝廷急欲解并门之围不度彼己王师轻动于是种师中败于榆次解潜败于南关折可求败于汾州刘仲元败于大安驿自犯不韪自取挫衂以汉高祖之神武而又有谋臣猛将不世之才破秦项犹振槁甘受冒顿之困不敢与之较乃知敌人强盛制之当自有术不专以兵也所谓讲和守御二防诚今日之先务朝廷已遣三使往议和好可谓善矣更务自守并用二防善之善也伏观今日命将出师悉援太原如救焚拯溺其势可谓急矣介胄之士孰不欲踊跃而前搢绅之士孰不欲抗议督战然兵家善教见可而进知难而止不敢必也茍不可进必之进犹羝羊触藩何利之有徒失将士徒丧军气非惟不足以救太原适足以自取敝之道兵浸单寡则有不测之祸不可不虑臣愿陛下以汉高祖为法与之讲和汉文帝为法自为守备诏宣抚司勿督诸将决战且据要害坚壁固守以养卒之鋭气使彼有可乗之隙我有万全之计相时而动以竒取胜天下幸甚昔突厥方盛唐太宗不得已而事之未几擒颉利于北阙下敌人盛衰无常姑含垢忍耻以俟之未为晚也臣自闻河东失利朝夕深思窃谓计无出此者狂夫之言圣人择焉伏望陛下防而行之面奉圣防令劄付诸将
　　二十日臣僚上言谨按王安中自尚书左丞建节知燕山府委任之意重矣借令无材可办边事至于敌势强弱与沿边实状逐项奏闻使朝廷灼见利害审定取舍早为备御之防而安中畏避童贯专务蔽欺终不端言其事数奏祥瑞诬罔谄谀以固宠禄养成边患一旦敌骑长驱燕蓟覆没深入畿甸社稷几危推原本因其罪与蔡攸等耳今臣僚论列以谓行法未尽乞斥诸逺方以为误国者之戒虽以散官复居汉东近地恐公论未以为允奉圣防王安中移临江军安置
