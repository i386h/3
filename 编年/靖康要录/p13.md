<!-- { "loadSidebar": true } -->
　　二十一日驾诣宁徳宫朝见太上皇后　勅扈从上皇行宫官吏等乃者上皇南幸淮浙朕方懔然固守宗庙恭念行宫跋履山川蒙犯霜露夙夜思慕恨不能从实赖忠良代朕宣力悉心扈卫迄保安宁今銮舆将还天下共庆有功者赏众无间言应扈从行宫官吏已诏有司候还京日优加赏典除有罪之人迫于公议行遣外余令台諌并不得以今日降诏前事弹劾其有愿在外居住者聴故兹诏谕想冝知悉又诏遣陈求道赍银绢支赐扈从将校军兵仍赐诏谕　孙觌差知和州朱胜非与郡卢襄除兵部侍郎
　　二十二日圣旨布衣上书或有可行者作速施行使民庶知朕能用直言之意　监察御史余应求言近年臣僚陈请乞不台察者如东西两阁门客省四方馆不察之类并乞依旧施行奉圣旨依奏
　　二十三日臣僚上言伏见江南东路转运副使曽纡福建转运副使赵岍唐绩提举市舶张佑提举广东香盐黄昌衡提举京畿常平陆防皆縁交结权幸以躐取名位邪佞凶恶素无廉声皆不足以当一道之寄岍绩连任福建漕臣朝廷近差陈磷等为代遂通贿赂于梁师成以造茶为名不肯离任佑乃泉州大商今市舶廨舍在泉州背公营私何往不可赃污不法民受其弊昌衡防皆朱勔上客昌衡顷知秀州华亭抑勒人户依等第科买白鹤毎只至有百余千者自秀州至苏州花石珍禽络绎不絶遂就除本州通判益肆掊取防知平江长洲専一勾当朱勔家事抑勒上户为朱勔佃田枷项承认至破家荡产犹监锢不已良民子女必为勾至田园膏腴者竭力攘夺以搜防奇玩而发人笼箧者有之以访求古物而掘人坟塜者有之纡故相布之子因谄事内臣王珣进职赐带顷任真州镇江通判皆以本州倡女自随替罢挈之而去帷簿荒秽父子聚麀尤为清议之所不容伏望尽行窜斥以正刑书奉圣旨曽纡赵岍唐绩张佑黄昌衡陆防并放罢送吏部内有职人仍落职
　　二十五日臣僚上言右文殿修撰京东转运副使王子献憸佞无耻谄事李彦以公田刻剥于民夤縁进职京东之民欲食其肉又谄事赵良嗣移漕燕山负权恃势畧不事事为言者论奏降黜以趋媚李彦不旋踵还秩复使京东提举京西北路常平李端愿巧幸便佞奴事李彦货赂交通无复廉节屡为辟荐以常平与之乃强罢见任人李处遯在京西一路搔动民不聊生伏望并赐罢斥奏圣旨王子献李端愿并放罢送吏部王子献仍落职　监察御史胡舜陟奏西清次对之官天子侍从之臣也非文学足以备顾问徳望足以仪朝廷者岂容冒居自崇宁以来宰相之子例为此官既除修撰即迁待制有如阶官指日转行名器之轻也如此祖宗之时宰相之子官至正郎者犹少赵普王旦为相十二年子犹白身此盖不欲使贵胄与寒畯争进所以服人心也至蔡攸始为待制士论骇之其后乳臭童稚目未知书绮襦竹马方务嬉戏而官已列禁从蔡京王黼之子今已落职而郑居中之子修年亿年刘正夫之子卓民阜民余深之子章白时中之子彦晖或为待诏或为直学士官品崇赫而人才驽下何以称之有害国体取笑中外伏望悉褫其职以协舆论奉圣旨并落职　监察御史胡舜陟奏陛下以大臣误国悉行罢黜如李邦彦主和议李棁李邺郑望之奉使许地是也有索金银于民间而措置乖方为国敛怨莫如王孝迪今犹以秘殿峻职出守巨藩臣所未喻按李孝迪天资庸陋无一可用为礼部尚书则礼部之事废为吏部尚书则吏部之事废为翰林学士则文词踈缪取笑四方其不才如此岂宜参预大政苐以李邦彦婣家骤引为中书侍郎当国家多难之际曽无一言之补及索金银而国人以陛下即位之初遭此变乱皆愿效死以济缓急又岂爱其寳货哉但诏温语劝谕无不可者孝迪辄大书巨榜掲于通衢以金人杀掠刼僇为词恐胁士民而不知辱国已甚又趣之太急使之告讦里闬之间无不怨愤所从官诣权贵之家差牒未授降官已至士人皆笑其昏妄无所可用一至于此使临方面民亦受害伏望特赐罢斥奉圣旨王孝迪放罢　门下侍郎赵野奏陛下差委奉迎上皇事与志违进退失据若即乞身引退恐涉避事之嫌若不具布情实议者必以臣为贪位固宠恬不知耻尚因使事以茍荣禄伏望陛下俯察愚忠保其素守特降睿旨许臣候奉迎上皇囬日守本官致仕或在外宫祠奉圣旨所请不允　监察御史余应求奏伏覩去年十二月太上皇帝下诏有曰缙绅贤能陷于党籍政事兴废拘于纪年臣于此有以仰见太上皇帝聪明仁圣悯党人之流落鉴法度之拘畏欲兼收并用革而通之以示天下之至公也今陛下克绍太上皇之美意已赠司马光等官及遵奉祖宗法度矣臣愚谓如党人之未殁与其子孙可録用者愿令有司条具以闻夫太祖太宗与熙宁元祐绍圣之所行者皆祖宗法也损益因革不可偏废愿诏朝廷置司讲画取其得于中者而行之以称太上皇之明诏不胜幸甚
　　二十六日臣僚上言契勘前日金人围汴朝廷下诸路调集夫兵起发财物而监司守令奉行不一适以扰民姑以所闻江西一路言之调发科配县各为政或防勒编户应募为勇敢或遂用税籍敷出雇夫钱此州县所行也或朝廷抛籴数外别作名目复籴数十万斛而未尝有本钱或诏令已罢非泛抛买而遣官催促起发如故此漕司所行也或起诸处嵗额合用钱而聚寄于廨宇所在属县此仓司所行也或令州县尽数起发枪仗手资给发遣或令诸县且教阅枪仗手别聴指挥此宪司帅司移檄之异也凡此数端乃其大者民间汹汹一日数惊伏望圣慈特降睿旨早赐戒戢如诸路有似此去处亦乞依此施行取进止奉圣旨依奏　知枢宻院李纲劄子臣昨任太常少卿日于去年十二月二十八日上殿劄子论事内一项言金国遣使有所邀求其他可从惟求割河北之地虽尺寸不可许但当答以祖宗境土为人子孙固当守之且河北燕山接境赖塘泊以为固今割以与之则险阻之地尽在彼疆何以立国当择使以死争之其后金人入境遣使议和李棁郑望之等实任其事而金人所湏以亲王宰相为质还归朝人割三镇地索金银物帛之数后与李邦彦等廷争以为宰相当往而亲王不可往归朝官当与而三镇之地不可与金银物帛犒师之数当量力以畀之不然后且有悔当时议论与羣臣不合因再拜乞罢陛下厚恩抚慰再四俾専治兵方时艰难不敢力请至于誓书之类并不与闻然犹有力留三镇之诏以待勤王之师俟其大集因欲以将帅之意檄军前以改誓书既而姚平仲妄作小衂臣亦罢斥而三镇之诏遂行方金人退师已逺挟质以往必期于得地而后已如三镇果下则异时河北河东必不能守宻迩畿甸宗社可忧万一三镇为朝廷固守不下彼必挟亲王以行陛下手足之爱何以为懐由是观之当时计议奉使之臣得不深罪自金人退师后数日方遣兵防扼不复尾击葢以亲王之故然而金人本约亲王至河而反今已爽约又沿路屠僇横尸满野则和议盟约已不可守异时既得三镇别求衅端不旬日而至城下其患岂浅浅哉今虽遣姚古种师中渡河为三镇声援然相去金人二十程缓不及事臣恐三镇民心摇动或不能守将来建置帅府与之对垒当于何郡控扼当用何兵蓄聚粮草当以何法遣师命将当以何人夫四者不可不预为之隄防臣昨已具劄子奏闻乞令元建议臣僚措画未施行当今所急无大于此愿下臣此章令在廷之臣集议其所长而施行之天下幸甚　太宰徐处仁劄子臣闻早建太子所以重宗庙社稷不忘天下也立嗣必子所从来逺矣昔汉文帝从代而即位才数月之间有司固请预建太子唐太宗内禅未逾两月亦立太子何者当危疑之际所以正国本系人心也恭惟皇帝陛下毓徳宸闱年垂一纪仁孝圣哲日闻四方天下莫不归心故一旦金人入境天步艰难太上皇帝举神器以属陛下而人无异议天下贴然数旬之中敌师宵遁社稷再安者盖以陛下种徳之逺人心素归故也然而猾夏之后国威实行尚闻颇有不自安之人胥动浮言震惊于众臣愚窃以谓非早定元子之位无以镇之臣不胜大愿则古者预建国本以幸天下如察允即乞降三省宻院速下礼部太常寺讨论典礼施行臣昧死取进止奉御札批付三省二十七日迪功郎范宗尹奏窃谓方今天下之事可革者甚众而欺罔之风革之尤不可缓夫鹿之与马相去逺矣赵高谓鹿为马而二世惑焉者葢以天下而欺一人故也以天下而欺一人其祸可胜言哉臣观国家自崇宁以来上自宰相大臣下至州县贱吏莫不以欺妄相高是以财用匮竭生灵愁痛灾异数见盗贼羣起而道君不知也前日之祸职此之由今陛下纉绍之初国步艰难之际正当明目达聪之时而臣下尚有肆为欺罔者使此风复炽则天下之祸将有甚于前日者矣臣愿明诏防谏自陛下即位以来中外之臣有曽为欺罔者事无巨细已败未败悉仰检举弹奏以闻然后声其罪于天下而重加诛责使天下晓然知欺罔不可复为则陛下深仁厚泽得以下究矣取进止奉圣旨出榜朝堂　宰职奏事延和殿进呈车驾出郊迎奉道君仪注耿南仲欲尽屏道君左右内侍然后车驾进见李纲以谓不若止依常法不必如此示之以疑必欲过为之防恐却有不可防者南仲曰易曰或之者疑之也古人之疑有所不免纲曰古人虽不免于疑然贵于有所断故书有稽疑易曰以断天下之疑倘疑情不解如所谓窃鈇者则为患不细南仲纷纷不已纲曰天下之理诚与疑明与暗而已诚则明明则愈诚自诚与明推之可以致于尧舜疑则暗暗则愈疑自疑与暗推之其患至于有不可胜言者耿南仲当以尧舜之道辅陛下而其人暗而多疑所言不足深采南仲怫然而怒既退再召对于睿思殿南仲起奏曰臣适遇左司諌陈公辅于对班中公辅乃二月五日为李纲结构士民伏阙者岂可处諌职乞送御史台根治纲奏曰臣适与南仲辩论于延和殿实为国事非有私意而南仲衔臣之言故有是奏伏阙之事陛下素所鉴察臣不敢复有所辩但以非才冒处枢辅仰荷特达之知未能有所补报区区素志欲俟敌兵出疆道君銮舆还阙然后求归里闾臣之愿也今南仲之言若此臣岂敢复留愿以公辅事送有司臣得乞身待罪上曰卿不须如此于是纲出居启圣院不归府入劄子求去章凡十余上皆批答封还不允差御药宣押送朝及押赴宻院治事
