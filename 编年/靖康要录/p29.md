<!-- { "loadSidebar": true } -->
　　二十六日臣僚上言近降指挥蔡京以下子孙二十三人尽皆勒停遇有大赦不许量移闻者孰不欣快然责同罪异有未协公议者如京之子绦攸之子行是也京方专权防扈蠧国害政绦实助之去年春力劝京复出任事乗京之病力援羣邪结为死党私己好恶进退百官宰相白时中李邦彦坐视而不敢喘息天下莫不骇之蔡行挟乃父之势窃弄权柄纳贿通赂荐引众污稍居要路购冡墓无用之器视金钱若粪土然强买园产专恣奢僣帷薄不修丑声流传究绦行之过恶尤在不赦今绦韶州居住行洪州安置皆在内地未当人心伏乞窜之岭外奉圣防绦移白州行移栁州庶有分别只今行下　圣防京东转运使王子献前知淄州毛孝立东平府通判吕岯前京西运使任辉彦前提举常平李端愿刘寄并令吏部直注逺小处监当以臣僚言此六人皆事李彦竭两路膏血以奉之假借事权势力气熖足以制百姓死生之命故也　臣僚上言谨按徽猷阁待制知越州李邴朋附王黼最为亲狎能轩轾事机萋菲善类当时士大夫多为中伤黼之悮国邴谋居多尝语人曰要见宰相须是立地説两时辰语言其巧佞无耻以至于此故自选人径除校书郎改秩才数月一再迁遽跻从槖又权直翰苑其荣至矣黼已就殛而腹心爪牙素与共乱者尚以延阁近聨领帅名府士论沸然伏望明正典刑奉圣防李邴落职翟汝支乞外补可依所奏　除显谟阁学士加越州太宰徐处仁劄子臣伏覩街市印卖文字有太学正呉若所上书言臣尝以十事留蔡京览之不胜骇愕顷至陈述本末以祈聪察臣于崇宁间与郑居中刘正夫等同在从班是时蔡京独持国政至大观元年防道君皇帝擢为尚书右丞日与蔡京争论政事京意不悦时道君待臣厚且通明堂大礼京虽怒臣未有以见逐也才两月余臣丁母忧去位既而居中正夫亦以他事与京有隙而臣孤立无助遂独两遭斥逐流落外方凡二十年陛下即位之初首防召擢为上宰夙夜罄竭孤忠未尝敢以一言自明向日之事者盖以方京盛时生杀在手中而臣敢忤其意于是为难今京事败势去罪恶暴着略正典刑矣虽日言其过人谁不能是以不复自明至于暴其奸状自有台諌亦悉心奉行若乃京所立害民之政日夜敷陈以次更革此陛下所明知不意呉学正者以十事留京相诬也且以嵗月攷之蔡京于道君朝斥者五崇宁间京罢左仆射臣时为御史未尝有章疏乞留京也大观三年京初致仕臣持服在南京大观四年京出杭州臣服关赴长安宣和二年京再致仕臣以疾病任宫祠宣和七年京三致仕臣以管钥守北京皆无上章留京之理借使有之则当时与京为敌之人岂不暴臣之章以治臣之罪哉不知呉学正所谓以十事留京者果何时而所谓十事者果何事耶且上章留京人臣之大恶也假如脱已失计而为之固难隐讳自应黙黙羞愧甘为名敎之罪人若实无其事而谤言出于意外使四方传播以为口实臣又安得不自辩明是以冒渎天聴乞特赐聪察以息嚣谤则臣死生幸甚抑臣久有所懐亦乞因此畧为陛下陈之昔蔡京用事之初恶元祐臣僚之不右已也首为党论以禁锢之既而京与郑居中王黼相继当国各立説以相倾凡二十余年搢绅士大夫除托附童贯梁师成李彦朱勔及诸近习道士之外未有不经此三人除用者既各有所因以进其身则凡议论之间各党其所厚善而以众寡为胜负故其一罢士大夫连坐而去者数十百人及其复用则又源源而来既恩归私第岂复有尽忠朝廷者哉更胜迭负一进一退者亦二十余年矣私党既成公论不伸致朝政不纲金兵内侮流之极萃于今日所幸党魁既去则其各所引用之人自当革心易意勿懐私恩勿雠私忿实効赤心尽忠朝廷以为陛下之用伏冀陛下开公正之路塞私邪之门实用人才无有适莫刑赏所加视其功罪而无容心于其间使朋党之论消于未形则朝廷有安静之理天下有太平之期是亦搢绅之福也唐李宗闵李徳裕立党以相倾轧搢绅之祸四十年不能解文宗叹曰去河北贼易去此朋党难后李训用事素忌宗闵徳裕之宠乃因杨虞卿狱指为党人尝所恶者悉陷党中迁贬无阙日班列几空中外震畏文宗为下诏开谕羣情稍安此不慎其始之过也仁宗朝贾昌朝陈执中恶杜衍韩琦范仲淹欧阳修等亦指以为党而相与为胜负者二十余年至嘉祐中韩琦为相罔念旧怨凡所进用之人不分彼此惟才是用故朋党之议不治自消愿陛下以仁宗为法以唐文宗为戒慎之于始以福天下书曰无偏无党王道荡荡惟陛下留神幸甚所有呉学正书随劄子进乞下有司诘问言之所从苟有其实不敢逃罪若呉学正造为此言以相侵诬亦乞畧加究辨以警观望附防妄言希进之人若鬻书者托其姓名妄行印造则亦乞治其罪臣衰老憔悴在北京日三乞致仕忽陛下不次擢用亦欲少効涓尘以酬造化不意今者呉学正欲以大恶为臣之罪伏望陛下笃终始之眷许臣解罢机务守本官致仕以全晩节又贴黄臣政和末久病不痊防道君皇帝召为醴泉观使以便医药疾病既愈因言外方军民久困若不早加安抚必有盗贼流亡意外之患遂建格民之议究军民利害蔡京大怒侍御史张仆承宣风指上疏论列于是罢局臣亦出知扬州是时臣居京师不及半年今朝士大夫皆知其详由此观之则臣之踪迹粗亦可恕伏望圣明洞察许臣罢免全其晩节不胜幸甚奉防所乞不允令呉若分析申尚书省
　　二十七日详定司勅令所状契勘本所详定官三员近承宣和六年十二月内指挥侍从官罢兼局例该罢去见缺官总领窃縁祖宗法勅局多是宰执提举今照得天圣勅提举官吕夷简夏竦庆厯勅提举官贾昌朝呉育嘉祐勅提举官韩琦曽公亮熈宁勅王安石元符勅章惇安焘绍圣常平免役勅章惇乞赐施行奉圣防详定官差户部尚书梅执礼户部侍郎邵传大理卿周懿文　臣僚上言窃观自陛下临御以来台臣谏臣以至学士大夫奏疏上书皆乞诛童贯以谢天下陛下圣徳涵容久未赐可臣窃以谓祖宗垂宪于治安无事之时杀大臣焉当在所禁在后世有臣乱天下危宗社而不杀之非祖宗之志也况贯阉腐刑余在祖宗时止堪扫除之役岂真所谓大臣也哉贯握兵柄几三十年大奸大恶不可缕数臣独论其可杀而不可赦者壊太祖皇帝之兵制败真宗仁宗皇帝之信誓啓万余里之边衅残百年之兴国敌国欲归却其表而不受敌人潜遁指其踪而使擒契丹旧痛入骨假手大金俾之报怨旁结西夏共为敌仇敌骑欲入贯犹趣往太原经纪云中敌破忻代即舍太原以归具舟楫载所亲兵及兵之家属佩陜西河北河东宣抚使印浮汴渡江淮西北贯于是时何有陛下陛下奈何卒赦之惟陛下思敌人侵辱之变实生于贯致上皇前日之播越轸陛下父子之情肃邸今日之拘縻伤陛下兄弟之爱念太祖太宗百战以得之天下一童贯实危之此而不杀臣恐太祖太宗含怒于上天未已也臣愿陛下奋干刚发睿防即贯之贬所槛至京师陈百官召六师诛于观阙之下醢其躯以赐战士函其首以遗大金战士受醢必踊跃以増气大金发函必悚惕而畏威契丹之怨稍平大金之师自退矣茍或不然则垂尽老奴将死牖下受侮四方贻讥万世无以慰祖宗之神灵则大金之兵恐未殄也又上言臣按童贯以奴之资荷不世之遇夤縁恩宠包藏祸心近者臣寮论其罪恶备载章疏以其飬兵于家储甲于库有潜谋不轨之兆陛下寛宥姑投海裔今者窃闻有司检校器用复有交椅以青龙首金银丝背为饰者士论传骇以为贯之不轨踪迹暴白无甚于此伏望防自渊衷正其典刑天下幸甚奉圣防童贯罪在首荐朱勔起花石引赵良嗣灭契丹脩延福宫等朕在东宫屡为摇动防立之时有异语不俟防命擅去东南差留守不受命东京解围闻而恶之家中有龙餙之物私养死士等罪不容诛诛讫亦可告谕中外仍差监察御史张澂将带开封府公人前去追童贯随所至州军行刑讫函首赴阙当议赍送宣抚司军前一行人漏泄者依军法其子孙已降指挥送吉阳军编管见随贯子孙仰张澂交割与所在州军选差官员多差兵役管押前去臣寮上言童贯政和中纳燕人赵良嗣以为谋主始建平燕之议经营十年中国空虚招纳叛亡充斥州县卒致生灵涂炭奉圣防赵良嗣可令广副李升之随所至州军行刑讫函首赴阙当议赍送宣抚司军前令开封府差得力使臣一员赍令来处分将带行刑公人赴李升之处使唤并取首级回漏泄者依军法其子孙已降指挥送万安军编管
　　二十八日圣防自即位之初未有论列蔡氏者李擢首先论列今李光谓召擢不当显与蔡氏为地送吏部与小郡蔡甸伷移送梅州居住　殿中侍御史胡舜陟言窃观陆贽作奉天制书武人悍夫闻之无不感动流涕封敷作诏慰边将伤痍者语切而理胜有补于时今国家多事兵革方兴宜得语言侍从之臣如贽辈高文大笔诞扬徳意伏见朝廷赐顔岐出身使为中书舍人岐之名迹初不闻于人及赐出身居词掖人已疑骇今为书命动辄乖缪士夫传笑以为口实播告四方有累初政盖岐之为文初不知句法之律古今所承用者但肆意妄言不中绳约多或冗长少或不足褒或过实贬或失真固不足以润色皇猷鼓舞天下其有害于理者臣请言之除晁説之中书舍人曰知世掌美又润色于丝纶此用杜甫诗欲知世掌丝纶美之句乃曰知世掌美成何等语耶除孙传侍读制曰朕念元子出就外傅从学之始左右前后羽翼既多宜得知孔氏正道者以长率之此东宫官词也传已罢东宫官矣馆读而为此语岂非昏谬之甚乎郡守承流宣化也懐州霍安国再任乃曰宣流河内张良运筹帷幄之中决胜千里之外除钱伯言知真定乃曰増重运筹之胜至于可怪之语若除程瑀正言曰送丽使金士望任体许景衡兼太子谕徳曰心静身安李旦屯田员外郎曰稍迁应宿之郎増耀起上之部王云出守曰昔自琐闱之拜肃持金国之书其词不典如此奈何处以代言之任当今能文者甚多何必用岐污辱训诰伏望罢岐职事所有赐出身指挥乞不施行奉圣防顔岐罢中书舍人　臣僚上言自蔡京当国所引以为辅者皆其缔交死党同为欺君悮国之奸无复毫髪忠利社稷之意如林摅者佞愎奸回志在宠利平居言论风防惟京是从于是尽壊祖宗法度而人心内离强邻外侮矣虽京防扈不臣意在斵防王室而羽翼唱和同恶相济论摅罪奸不在京下伏望圣防念祖宗二百年艰难之业壊于此辈之手其林摅赠恩典数乞行追夺以诏列位奉圣防林摅追贬为节度副使
