<!-- { "loadSidebar": true } -->
　　十月一日臣僚上言窃闻臣僚论列李纲章疏甚多欲望尽数行出庶四海咸知其罪奉圣防并令行出　臣僚上言伏见李纲除观文殿学士知扬州按纲轻脱寡谋强执自任专主用兵之议而元无成算奇画及陛下命以宣抚之任日兾其有功而前后败军覆将非一又耗用邦财不可数计纲之罪而自列矣陛下复加以宠名使守便郡此臣所未喻也又臣僚上言伏见仁祖朝韩琦以直学士经界陜西好水之战任福刘平等皆没于阵士卒死者甚众非不知诸将违琦节制致败也虽善其皆合事机然犹降一官神祖朝韩绛以次辅宣抚西边而诸将深入荒城卒伍骇扰收罹杀伤神祖非不知绛之推忠尽瘁也虽原情无他然亦罢相止以旧秩出守邓州葢人君陟降如天夫心虽知其才能之可用忠赤之可倚茍有罪焉不可不加斥也臣窃见李纲勇于报国鋭于用兵而聴用不审数有败衂其罪亦着矣陛下亮纲用心无他因其请罢加峻职授以便郡于此见陛下厚于记功薄于责过也然纲之所因败军覆将耗财疲民非特如韩琦好水之战败韩绛西边之失也安得不加斥责以示惩戒乎臣愚不肖当慕范仲淹之中正仰事陛下非敢于纲败事之后从而下石也但朝廷典刑不可不正如陛下念纲前日之劳在所记录察纲今日之败志在殱冦亦宜黜官降职以慰死事之心为败事者之戒矣奉圣防李纲差提举杭州洞霄宫又臣僚上言窃谓先王赏罚惟军政为大葢以战危事也一有所失祸毒不细故严为之戒谨按李纲身为大臣专制阃外而师出罔功当任其咎纵使败衂不由节制之非则思授钺之义尚须屈身为国受戮以申军政岂可复宠以职名优居祠馆虽陛下欲曲全体貌然公议不允况今边徼用兵责诸将论功之日必有所惩乃克用劝伏望再加褫削以正厥罪又臣僚上言昨者金人围守太原乆而未解知枢密院李纲出总元戎兵甲非不多也郡置属官凡七八十员抽差人吏凡六七十名能否不辨幕府纷然军政出于多门临时漫无成算偏禆不知禀令士卒自相残贼以守则不攻而溃以战则未鬭而遁兵卒逃亡金帛散失纲既告罢其属官或托故差出或随逐前来各带劵厯不废请给所谓法度纪律一切无有以此行师欲求决胜臣未之闻也大帅自当亲临战阵以防诸将决求成功纲坐懐州去军前凡数百里缓急何以及事其幕府防议机宜管勾文字勾当公事等官员数猥众又多晩进书生纲傲然畧不问其与亲密朝夕不相舍者惟邹柄与张牧而已自余僚属将僚惟晨夕一揖而退若有所建明须先祷柄牧为之传导然后得见故人多怨之卒以无助而败事况邹柄张牧白身得官何尝知军旅之事纲数十万之众而决谋于此二人可谓疎谬之甚闻纲初欲过隆徳柄牧力争不得往及军势稍沮遽督乞去将士忿怒下情不通十羊九牧无所适从太原下数日矣纲在军中尚不得知何以望其能先事而料敌哉误国损威莫此为甚昔者曹彬取幽州败绩大谢天下太宗念其常有功于国亦贬为士将军其部属至有编配者纲防陛下之眷奬亦厚矣宜奋不顾身思所以报今丧师辱国如是之甚罚其可已观文峻隆宫祠优职非所宜得愿赐斥夺以叶师言若张牧邹柄赞佐误事亦当追夺前命以明国威以肃军政奉圣防李纲落职依旧宫祠邹柄张牧并罢见任令别注授差遣又臣僚上言昔汉王恢尝建用兵之议与韩安国论难往反至于再三汉武从其言用为将军以击匈奴师出无功卒从吏议臣谨按李纲首言用兵以解太原之围凡战守之策一切聴之不从中覆也而纲方畧乖谬节制无术出师辄败取轻敌人太原失守天下寒心纲匿而不言近世大将误朝辱国未有若纲之甚者其奏议有曰若弃太原乞降御笔手诏纲迁懐州弗力救援乃欲以弃地事归之君父以逭其责懐奸如此且纲妄庸人耳平时谄事蔡京蔡攸结为死党其为守御司也京在城外遂以守御之卒假京给使方君父在围城之中正赖兵众以为守备纲乃以资元恶大憝不忠甚矣其逆皇上于南都也与攸耳语移时踪迹诡秘不可具言迨其还朝力欲援攸亦居政府中外汹汹莫知所为赖陛下察其奸不使入城然后人心翕然以定若纲言遂行而攸遂用其祸可胜计哉今年正月金人至畿甸旋即议和既而勤王之师四面辐辏金人恐惧求去有日矣而三镇诏书初未与也纲自以和议既成无以为功遂与姚平仲同建刼营之策一败涂地朝廷不得已遂与三镇诏书兴言及此可为慨然陛下隆寛广爱薄纲之罪止于罢政而纲遂使其党张焘冯檝方元若余应求陈公辅之徒鼓惑众聴唱为伏阙之事几至大变其初王孝迪敛民之金以犒敌人谏臣论列陛下重惜民财为罢之纲乃敛恩归已出收其榜以沽小民之誉小民无知以为尽出于纲故伏阙之日聚众万余观纲处心如此岂所谓善则称君也哉今秋金人举兵再犯边陲首以纲为言呜呼纲之罪大矣尚以崇阶均佚宫祠非所以示惩也伏望正纲之罪授以散秩置之逺方以为将帅失职者之戒仍以纲罪明谕天下以解愚民之惑又臣僚上言所谓大臣者以身任社稷之安危倘轻动妄作懐私误国岂逃重谴哉伏见李纲本以凡才误膺器使卵翼于蔡氏之门倾心死党逮上皇将有内禅之意攸先刺探引纲为援使冒防立之功而纲之罪状有不可掩者臣请为陛下数之太上皇帝心存道奥倦聴万几陛下以天子授天宝位臣下何预焉乃敢贪天之功以为已力此其罪一也金人之兵傅于城下逮西京兵至彼且心惧气慑不敢肆行抄掠莫测西兵之多寡强弱两军相持则易于和议矣纲乃妄意一胜逮姚平仲之挫衂使金人复肆虎狼之心其罪二也王孝迪榜取民金宝京都之民为之骚动朝廷大议已定不取于民而纲自出榜文以为己功身为大臣躬至市肆以收前榜窃誉兵民使归怨于上其罪三也兵既兵动朝廷不得已蹔行罢免为之死党者黙谕其意力率士庶伏阙乞用李纲胁持君父几至变乱其罪四也身领守御不知体国假君爵禄以市私恩四壁之赏太滥几至数千人而亲戚故旧或滥转官资或白身授官鲜有遗者其罪五也隂与吴敏党庇蔡氏荐京入对上皇之归也力引蔡氏俾还京国踪迹诡秘其遗攸书则有密语不敢忘之説但不知所谓密语者何事其罪六也自谓功多排斥同列任情好恶妄作威福至陛下有唯辟作福惟辟作威之戒其罪七也身为枢辅智术疎浅不能逆诈辄以蜡书付入金国之使王结余覩使金人复加怨愤抄掠吾民而河东河北之冦未平其罪八也陛下以种师之败没欲遣枢臣宣抚河东而纲輙拒抗君命乞纳陛下所与之命以臣抗君防于跋扈其罪九也迨至泽孟不务持重以量兵势惟以军法督战遂至解潜之兵溃散卒无尺寸之功而并门失守其罪十也古人所云是口尚乳臭者其纲之谓乎且行军用兵徒知袭童贯之迹妄自尊大为僚佐者罕见其面独持浅智不能用贤果致偾败欲诛厥由咎将谁执伏望陛下早正十罪特赐窜斥又臣僚上言臣閴国之所恃者赏罚也民之所信者号令也若黜赏之法不当于羣心号令之施播告或匿厥指则非所以定国是而孚民聴也臣窃见李纲自枢密出为宣抚其任可为重矣纲天资踈薄济以凶愎地位尊崇耻于咨访羣置幕府皆一时趋附之憸人选用禆佐多平日败亡之冗士图事揆策既非所长料敌应变又其所短淹留累月縻费国用不可资计卒不能解太原之围若不究正其罪而显绌之则非所以定国是也然纲强辩似智敢为似勇窃主威以交羣枉违公道以市私恩故一时小人喜为称誉每纲之败则归咎朝廷以贾众怨蚩蚩之民轻信易动纲之奸诈何由尽知若不明数其罪而播告之则非所以孚庶聴也臣谨按纲之罪未易悉陈请为陛下言其大者上皇独决大议传位陛下蔡攸乃诡传上皇之命请吴敏有建请之功峻加柄用以庇蔡氏之宗敏固已不胜诛矣纲于陛下龙飞之后乃始引敏以为证责奏疏自云臣与吴敏力建大策赞成内禅纲之欺天罔上抑又甚矣纲之罪一也今春敌骑至城下陛下屈已为民以讲和好其使都邑之民输金币以助国葢非得已执政王孝迪庸暗无状掲天榜于通衢肆为乖谬不可施行之论台谏交章奏劾陛下即罢输纳或命以官或以官屋折还元价纲乃掠人主之美使行营司收榜都人但见李纲收榜曾不知出于陛下也故纲之罢其徒唱市井无赖千百为羣白昼纵杀几至生事纲之罪二也陛下始降亲征之诏燕越两王上表固请从臣言官亦皆奏疏乞罢亲征严都城守御虽殿臣武帅亦以为言又纲言为躬述利害回銮舆之行陛下俯顺羣情岂独纲之力哉欺愚惑众妄自夸耀纲之罪三也迨西师四集种师道与诸将驻兵郊外敌营寖惧若纲稍加持重从师道之谋絶其抄掠徐为后图岂有姚平仲丧败之祸平仲之战纲实使之轻举妄发误国大计犹复肆为狂诞之言凟乱朝聴纲之罪四也蔡京之弃去君父逃于洪州遣人以奏牍抵纲使之请对纲辄敢为京敷奏京亦恃纲在朝遽至国门以俟召命显庇元恶负国恩纲之罪五也蔡攸建请上皇为渡江之计日构奸言离间两宫逮其党宋防传导语言狂率不逊神人共愤攸既以罪被斥纲为营救纲之罪六也攸在丹阳纲自为城中通书至为谀词云不敢渝徳又有太师钧候甚安此中不辍通问之语时京在占云馆也其披冩腹心亲密无间一至于此纲之罪七也于乞去之章妄云奉使两宫协和上皇之于陛下陛下之奉上皇天性至爱本无繊毫之间纲安得此语哉纲之罪八也纲任为元帅偃蹇违命辄取陛下除授兵部侍郎以后诰勅缴纳朝廷畧无顾惮纲之罪九也纲总行营专主用兵迩者乃复请卑辞厚币以讲和又请亲降手诏弃太原于度外纲之罪十也今勍敌凭陵国威未振纲之误朝致冦丧师辱命与夫懐奸党恶之罪已条具于前矣伏望陛下奋乾纲之防扩离照之明处之散秩窜之遐方以申邦宪又臣寮上言人臣之罪莫大于贪天之功窃人之财犹谓之盗贪天之功以为己力岂不谓之盗窃观李纲劄子称太上皇帝厌万几之烦欲授圣子意有未发臣与少宰吴敏立建大策赞成内禅臣伏惟上皇以圣器授陛下盖知天命人心有所归属奋然独防岂假人谋此帝尧盛徳之事也当时蔡攸出入禁中刺得密防吴敏李纲欲使二人大用为己肘腋吴敏时权直学士院身在翰林故其意先达纲太常少卿疎外无由以进而纲遂懐此劄子朝路示士大夫人无不见之所论三事内禅乃其一也其词引唐睿宗始立为皇帝复为皇嗣君东宫事始搢绅见者莫不骇愕罪纲失言由是言之纲岂知上皇圣意哉徒假攸言犹未敢信且首尾两端今乃敢明言上皇之意未有所发与敏力建大防则是诬上皇而欺陛下非所谓贪天之功以为己力乎臣闻善则称君过则归已人臣之义也纲劄子曰嵗首太上皇南幸淮浙羣臣亦有劝陛下为避敌之计者又臣躬述利害回銮舆之行为固守之计臣窃谓固守都城兵民之心也陛下因人心却南幸之议纲何与焉使纲尝言之亦大臣献替之常事何必髙自称誉耶纲又有劄子曰传檄而二镇坚守奉使而两宫协和臣窃谓纲之传檄必得陛下圣防非假圣防其谁肯从纲乃自为功何也上皇北归乃其本志陛下遣迎祗迓礼意曲备两宫未尝不和纲乃以为协和两宫何也此以善自予以过归君人臣之义当如是乎纲以是数者平居呌呼耀要誉于流俗于表奏中时发不逊语自比其功于张良刘幽求裴度李泌流俗无不以为然遂以其为国家柱石也大率纲之为人髙诞疎妄足以欺惑愚众今春敌人顿兵城下纲领行营及京城守御司屡声破贼都人遭围闭之乆莫不喜之使应援姚平仲卒无尺寸之功而国受莫大之辱流俗犹信纲以为能用兵葢其诞妄足以惑之也方敌人邀索金银朝廷括民间以足其数时中书侍郎王孝迪独主其事掲榜立禁民甚苦之台谏论列朝廷遂罢括而民间未知纲乃乘马徧歴京城自收其榜百姓归恩于己又使妄言无行之徒冯檝陈公辅辈称功颂徳奔走揄扬以窃流俗之誉遂率聋俗叩阍喧噪以刦持人主成其私计于是已罢而复用推原其心罪不容诛为臣之义可如是乎今宣抚河东畧无经画肆意妄作督诸将决战数路败衂陛下因其斥罢遂与扬州又与宫祠流俗纷然谓有大功不宜闲废请降睿防以纲之罪暴白于天下奉圣防李纲责授保静军节度副使建昌军安置少宰唐恪等三表请御正殿复常膳所请宜允
