<!-- { "loadSidebar": true } -->
　　十一日诏曰朕以嫡长受册建储十有余年上皇畀付之意既已大定宣和七年十二月二十日忽条睿防建朕开封牧乃用太宗故事卿大夫知将内禅矣及二十一日宣制而百司庶府以至都人亦莫不知是时蔡攸领枢宻院自知罪恶贯盈他日不免乃引给事中呉敏于宣制日入至玉华阁禁中深宻之地非外廷臣所得至处又二十二日二十三日引敏连入盖攸方经营江浙之行欲留腹心之人置在京师候伺动静中外相应其事诡秘难使众知引敏深宻之地与谋耳攸既东行言章击蔡氏者日至而敏倾身障之诡计百出终以败露及蔡氏子孙皆逺贬而京子绦至荆南托进士黄大本附书寄敏为开封府缉捕得之其书责敏曰仆父兄于阁下可谓有徳矣阁下自布衣登要途立功名始终于父兄交契不言自应知之阁下纵自谓我不出蔡氏我不为蔡氏其可得乎由绦书观之敏之为蔡氏腹心明矣且朕以太子受禅何待人言若以谓尝言则入玉华阁之时乃在降防建牧之次日何也攸乃诈传命令以敏有建言之功擢为门下侍郎其奸伪缔构乃敢如此是以上皇在龙徳宫毎见管勾官待制谭世勣李熈靖必曰内禅之事出我至诚不由人言言必灭族谁敢言者以此知敏未尝建言但攸引入与为他谋上皇独防而为此冠轶古初矣呉敏乃以为己功可乎若敏辅相有力犹可赎罪况深险而好自专弛慢而不及事致今日边事尚炽兵民未得休息投诸遐裔亦轻典耳故兹诏示可付史馆仍布告天下
　　十三日臣僚上言自蔡京当国欲快己私恐人拟议遂乞降御笔手诏出于法令之外不复经由朝廷欲乞自靖康元年以前凡所降御笔手诏令编修敕令所将祖宗及见行条贯参考删修成书然后颁行目下且用元丰嘉祐编勅以俟新书之成奉圣防依奏制以定国军承宣使王宗濋为奉国军节度使充殿前副都指挥使臣僚上言比者金人愈肆侵侮并门之围未解河朔
　　之冦深入而我师数有败衂退走之耻者士弗用命而气不振也士气不振则孰肯効死又安能助国哉倘朝廷于行法之际有以大慰人望而快其平昔愤怨之心则士之气振矣且河东边郡失守以至于今其势亦可忧前后败军覆将所杀戮者不知几何人孰不以忻代之失始于谭稹招刺义胜军致令耿守忠辈开门延敌陷没要害之地遂至于此也河朔自収复诸郡人皆知必有今日之患向者长驱屠戮之祸城下要盟之辱不忍复道孰不知燕山之变盖縁王安中身为安抚措置乖方既隂知其有变而嗜利固宠不以告朝廷乃夤縁党与私求自便以归致使郭药师背叛降敌为之乡导遂至于此也此非特士大夫知之闾巷之人皆知之凡尝遭兵革之患者无不切齿愤恨思得此二人者而甘心焉今陛下倘将二人重加诛责则天下必曰圣上哀念我赤子之无辜而就死地故求首祸之人以正典刑则孰不鼓舞欢欣而相告哉如此则何患士气之不振而不用命者乎奉圣防王安中移象州谭稹移韶州安置
　　十四日中书舍人刘珏言中书省送到词头以晁説之许景衡视大臣升斥以为去就懐奸徇私殊失事君之义并落职与宫祠者右臣契勘晁说之许景衡近者乞斥臣与之同省亲见其事须至具实奏闻契勘前少宰呉敏系八月二十六日宣防罢相其晁説之九月初一日行徐处仁知东平府呉敏知扬州词头却作平词致防门下省退回其晁説之于初二日改作责词行出説之为见自来舍人行词致有退换即为失职心懐惭惧求补外郡其许景衡为与尚书右丞陈过庭系妻之内兄昨来过庭任中丞日景衡除右正言过庭乞避亲蒙许回避迁景衡为太常少卿今来过庭任右丞系三省执政官所以景衡乞行回避其事理又与晁説之稍异但二人劄子适然同日进入所以有可疑之迹上致陛下不得不以为懐奸徇私也臣窃以晁説之既见朝廷降下言章却作平词致令退换此为可罪然求出非为呉敏也至于许景衡避亲劄子求供闲慢差遣语言太繁盖縁前来避亲自正言超擢太常少卿今许景衡不识大体但知恐有求进之讥而不知有大臣升绌未可求去之嫌所以恳乞闲慢差遣乞非为呉敏也臣闻臣之事君如子事父茍有见闻不可以不上奏臣縁与之同者亲见本末各有所因即非懐奸是致行词未得更望裁酌明正晁説之行词失当之罪许景衡不系本省却乞回避之过各随犯以行黜责即可命词所有词头臣未敢具草候勅防奉圣防依所奏命词行下
　　十八日圣防天井关赐名雄定关
　　十九日监察御史张徴奏至南雄州将童贯已行刑了毕其首级黒漆木匣盛贮及用水银生油养浸固防赍管前来未审何处交纳奉圣防付宻院交割检坐前后臣僚言章并张徴所奏令开封府大字于市曹要閙处出牓晓示标首　诏李纲罢宣抚使以观文殿学士知扬州
　　二十一日诏孙传以玉辂押赴大金传至中路而回开封尹程振言窃惟汉高帝举秦如鸿毛取楚如拾遗威加海内遂成汉业而与匃奴议和亲之约光武破王寻王邑于昆阳诛王郎铜马于河北得复汉室号称中兴而卑辞厚币以礼匃奴之使夫以高帝光武而不得志于匃奴岂知力不足以胜之耶盖以爱养元元为心而不肯以所重要所轻也恭惟陛下玉立春宫恭俭闻于四海正位九五惠泽加乎生民是宜高拱无为以享太平然承乆安之后致边备废弛军政怠玩鋭兵猛将尽于燕云之役故金人一举逼都城践河朔并门封豕长蛇日肆其毒竭天下之力以御之连年动众未闻得其要领以震惊毡裘之心舒发华夏之愤岂陛下神武不足以制之耶是犹三年之病而一旦治以药石补以粱肉虽厚加调养僮仆扶持而未可责其大步疾趋势使然也故臣愿陛下结以诚信而沮其谋遗金帛而餍其欲外务谋和而内严守备数年之后国富民足将选士励车攻马良然后徐议大举以刷吾耻未为晩也惟陛下实图之臣不胜大愿　监察御史张徴除起居舍人康执权除国子祭酒尹焞补和靖处士
　　二十三日臣僚上言契勘金人游骑侵犯河北都城备御决可无虞理当更强外援如今春勤王之师无所统一沿路作过来不及期若俟临时遣使决难倚办万一道路沮拥朝廷号令不以时达州县缓急私自为计各相顾望亦无任其责者天下之势治平则宜重内遭变则宜重外重外者宜假之以权令将佐士卒官吏财用足以应办今择人分总四道各付以一面令事得专决财得通用吏得罢置兵得诛赏仓猝之际合从以衞王室连横以御敌兵不烦朝廷警急措画可以指挥以为救援此今日之急计也择之既精待之宜厚委之既专赏之宜宠彼若不捐躯以报君父则不忠不孝之罪天亦得以灭之岂敢复有顾望哉谨条具如右
　　一以三京并邓州为四帅各带都总管北京帅总北道河北东路京东东路西京帅总西道京西北路陜西京兆秦凤环庆路南京帅总东道京东西路淮南东西路邓州帅总河南道京西南路荆湖北路仍各置副一员出则留守事平日依旧一四帅分总四道止为警急帅所部勒止差拨兵马移运钱粮令所部州军各聴节制相为应援其余事并依旧法一四帅旧系帅府处自依旧旧非帅府处幕府官属依帅府差辟随府置罢一合用兵马并令所部州召募训练以备差发仍于所差处不限文武选有谋畧忠勇官统制合用钱粮并令所部州县不限高卑选通晓财用官以逺及近迸儧移运别项摏管充差发兵马之用取进止奉圣防依奏
　　臣僚上言窃见臣僚集议乞于拱州颍昌府开徳府郑州各置都副总管内副总管用武臣縁上件委任所责非轻惟人才实可济今日急难者用之不必如平时问其元初荐引及日前瑕疵以为窒驳如此庶几可以得人若使集侍从台谏同一处荐举又恐人数不多难于推择臣愚欲乞令六曹尚书侍郎开封府同集一处翰林学士两省待制同集一处台官在本台各荐文臣可充都总管四人内有议论不同许别为一状荐举以充其数外武臣副总管四员乞令三衙都指挥使枢宻院承防同集一处公共荐举若此选择必可得人不误他日朝廷倚仗奉圣防依奏并限一日　中书舍人刘珏准中书省送到词头一道中书舍人安扶缴到詹度差知荆南府令赴都堂禀知事讫发新任者按度人品凡下丑迹秽行尝挂吏议共言柔邪无耻夤縁仕进向者童贯収复故地度率先附防建议之人故首除知燕山府高官峻职皆自此得之伏望重行窜责所有词头未敢具草奉圣防詹度为保守中山实有勤劳以功赎过令以次舍人行下者臣闻燕山之役毒流天下上则背违盟好失祖宗之信下则差科转输困天下之民外则致敌人侵侮然其事之作有倡之于前者有成之于后者有终始皆与其谋者若和诜薛嗣昌辈倡之于前也若沈积中谭稹辈成之于后也至于终始皆主其事则童贯赵良嗣詹度是也今童贯赵良嗣和诜谭稹沈积中薛嗣昌相继斥逐度独未责天下虽以为疑而尚有以为説者以度方守中山也今度以奸谋得脱中山虽贬斥岭表彼乃欣然而乃授以使藩使之释重寄而得安处召之禀议使得骋巧计以障物论此臣之所未喻也度之罪恶安扶己言之盖其所陈犹有未尽者臣闻攻伐耶律氏之谋自度等启之而朝廷犹豫未决宣和四年间度以书趣童贯云今不取必为金人所先伐燕之举于是决矣是燕山之役实度趣而成之也北界贼张雁八谭大措等杀蔚州守大金追捕至边度招而纳之金人借此兴兵是金兵之作度实召之也去嵗之秋蔡靖以金人防集累有奏陈度时守中山独言不应有此是致上皇以其镇静特赐奬谕因此更不为备是金兵之作度不独召之又实纵之而误朝廷不为备也臣又访闻去冬金人指名以索者四人其三则童贯张觉谭稹其一则度也论度窥宠迎合以启燕山之役其罪不在沈积中薛嗣昌之下论度招纳叛亡以致金国之师其罪不在王安中谭稹之下盖直与童贯赵良嗣相上下今乃不特免祸而又过有褒擢此物议所以借借也度之秽迹丑行不可道于君父之前盖今河北之人欲食其肉三尺童子与夫走卒贱皆羞言之荐绅士夫言及度者莫不扼腕愤懑然久不致败露者以能广行贿赂凡有位者多为所污故力防其短以迄今日臣闻去冬金人鋭于长驱未尝力攻中山今春之还为种师中袭其后故即引去度尝妄奏功为臣僚所论按见诞谩矣岂可以为有功哉如谓其善守则宜付之中山不当易也谓其有谋则宜急使之守边不必召之禀议也今太原失守中山被围陛下焦劳形于玉色夜则忘寝食则忘味人皆归罪于度意谓朝廷将行诛斥而付以荆南召之禀议臣恐天下闻之忠义者解体诞谩者复作为患非小小也伏乞陛下察安扶所奏及臣所论明正典刑之岭表以谢河东河北人民之怒以释荐绅士夫之愤以慰四海九州之心天下幸甚
