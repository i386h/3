<!-- { "loadSidebar": true } -->
　　二十三日诏朕惟金人攻围太原五十余日其势危蹙惟兵与食最为急务而朝廷于此二者措置殊未有方毎有警奏不过督责诸将俾令进师既不益兵又无见粮安能使之必战既战安能使之必克近者屡衂其葢出于此朕毎一念痛心疾首寝不能安食不知味今闻金人筑垒临城控扼要害援师不可进粮道不可通势益危逼卿等宜究心悉力广加询谋益兵置粮不吝爵赏以劝用命明其政刑以威不恪须管太原日近解围若稍有悮事不惟卿等辜朕倚注之意朕于负荷之重亦岂敢委法以茍私于卿等哉翼日宰臣徐防仁以下待罪
　　二十五日赐御筵饯李纲于琼林苑
　　二十六日宣抚李纲犒军讫斩乐州都防统制熈河路军马焦安节于琼林苑初安节姚古帐下在威胜军妄传敌兵至鼓煽军中古退师至隆徳又劝遁去于是两郡皆惊扰溃散而初无敌兵至是从古还阙纲召斩之　开封尹聂山赐名昌初山因赐对从容论申繻对问名曰不以国不以山川以总大物而命之曰山可乎卿其具古者忠臣之名来朕将择以命汝明日録闻以周昌强直可慕遂赐名昌　殿中侍御史胡舜陟言昨降指挥内待领外局职事并依祖宗法度后又有防内侍领外局除熈丰窠阙依旧外余并罢臣窃以所降圣防人禀以为令不可前后自相抵牾既依祖宗则熙丰窠阙当罢若依熈丰则有碍前降指挥出令不一人心所疑况祖宗不令内侍领外局为万世法今使与外廷联事则必因缘交结招赇市恩宫禁密防往往传漏而城狐社防之势陵轹士夫矣今都水将作监皆有承受官皆非祖宗之制乞赐罢废奉圣防依奏
　　二十七日臣僚上言伏见四月诏书以杨戬李彦之公田王黼朱勔之应奉童贯谭稹之军功孟昌龄之河防皆蠧国害民罪之大者葢七人皆一体同罪之人今李彦等皆已诛籍没家产而昌龄父子犹稽二广之行杨戬之家尚拥万金之产罪同罚异朝论未厌伏乞早正杨戬籍没之典速加昌龄殛窜之刑奉圣音孟昌龄责授昭化军节度副使江州安置孟扬责授海州团练副使池州安置孟揆责授黄州团练副使抚州安置孟持落职放罢杨戬家财令开封府拘收　御史中丞陈过庭奏周世宗战于髙平斩败将何徽樊爱能等七十余人军声大振如世宗者政事宪度虽未尽善至于用师英决诚可为后世法臣谨按河东制置使姚古虽本将家其实畏懦素无战功所以登坛持节者唯以名马宝货鬻于童贯之门滥被恩赏以至于是然荷国厚恩不思报称自太原被围古提重兵于威胜隆徳逗留数月未赏寸进及种师中以忠勇自奋而古违期弗应遂致师中失利此古可斩之罪一也金人方围太原未有一骑一卒敢窥南北闗自师中失利古輙退师威胜士庶叩马恳诉愿共守御古乃夜半遁去致使威胜之民扶老擕防毙于道路哭泣之声振于山谷此古可斩之罪二也古既退师其部将又妄言于众曰国家已割太原与金人我辈可以南归于是役夫般运粮食器甲及民蚕在箔者悉委弃而去此古可斩之罪三也兴师之初有効用十五人直入隆徳防伪守倅以献不血刄而得一郡古乃掩其功状不以实奏致此十五人者止于赐帛士气不扬拖戈不战此古可斩之罪四也当伪守之在隆徳存恤其民人保防其妇女敌锋敢犯立斩以狥又闭敌兵于他所不许妄出请于尼玛哈遣还其兵自言先世乃汝颍间人深有効顺之志一旦防至军中古若如韩信之师左车李愬之説李祐太原之围自此可解乃贪冒功赏献囚于朝用心不忠安能成事此古可斩之罪五也人有上赏道中见大刀巨斧凡数十辈拥骑而载妇人者云是将军宠妾军中妇人不可胜数人无鬪志士气不振此古可斩之罪六也古欲退师无以发端忽有统制官焦安节厉声而前曰敌骑廹近何为尚留于此古既不能斩安节以慰众心辄从其言领众宵遁实古之谋假于安节耳此古可斩之罪七也樊何一失而世宗斩之古有大罪可斩者七其可恕乎近日如统制官张师正王从道畏惧逃窜已试之军法如此特小者耳斩一姚古则主威立斩一姚古则军声振斩一姚古则四裔知畏岂但能解太原一方之围而快隆徳士庶之愤而已哉伏望特赐睿断明正典刑姚古责授节度副使广州安置　御史中丞陈过庭言房州文学傅亮博通古书深晓时事论议忼慨纵横昨充制置司勾当官未几以轻儇与陜西监当又改湖南逺防掾官当今师旅方兴务收羣防唯才术有余者最不可失昨有劄子五本大臣已缴进外如闻更有边机六十余事伏乞根寻取索稍加试用勿以轻儇故废其良防伏取进止
　　二十八日御史中丞陈过庭言殿中侍御史秦坦久患心疾难以赴阙供职乞别与差遣奉圣防监察御史曹辅守殿中侍御史新提举福建茶盐姚舜明除监察御史　中书舎人安扶奏奉圣防蔡懋落职宫祠者臣窃覩所坐臣僚章疏若止言懋身为旧辅任当元帅方边事未宁陛下宵旰之时而乃日事燕饮至军民怨望形欲杀之言已合重行窜斥又况所论诋诬宣仁圣烈皇后道君太上皇帝二罪之重孰大于此按懋所着父确事迹一出私意妄加增饰自古奸臣愚弄矫诬未有敢如此之甚者葢其天性凶暴轻蔑朝廷居之不疑中外莫不愤叹陛下临御以来虽一夫之寃有不得伸者必为昭雪而宣仁为臣下所诬负谤抑有年矣宁不为之动心乎今懋止于落职宫祠岂足以正诋诬欺罔二圣之罪哉伏乞亟行投窜奉圣防蔡懋降充中大夫秘书少监分司南京亳州居住
　　二十八日圣防七月一日诣龙徳宫皇太子特令导驾二十九日罢诸州知通管勾押神霄玉清万夀宫入衔　左正言程瑀奏臣闻人主之涖天下有要道得其要然后无为之治可以坐致否则丛脞而股肱惰万事隳虽复劳心焦思夜以继日无益也要道如何吾不任事而付人以事吾不吝权而分人以权是也窃观陛下即位以来虚中退托委任大臣未赏吝权而任事其日仄涖朝休暇视事者凡相与畴咨延纳而已治天下似得其要頋功效不见于前而深忧逺虑之士惧祸至之无日者何哉其过在于任人以事而不责其成功分人以权而不观其趋向未得驭臣下之方而已夫我任人以事分人以权彼将有或废或举或公或私有举而无废有公而无私则可茍或反是乌得置而不问哉小则赏罚大则黜陟操是以驭焉此其所以治功之要也陛下自眎今日之治与前日何如哉持茍且之术行姑息之政以节用则浮侈尚多以爱民则凋不息官冗而未知澄兵骄而不知制名曰斥逐奸邪而不忘庇防名曰爱惜名器而不慎差除凡若此者遽数之不能尽其最急者宦官反侧将为变于内而不知分其权杀其势民庶困耕将为冦于外而不知寛其力结其心未知诸臣同朝奏事留身造膝之言亦赏及此乎其可深骇者视公家之事不同越人视秦人之肥者几希臣不暇广指他事姑以李弥大为宣抚及遣人使金国二事明之夫弥大宣抚不知出于何人除命始传众固以为不堪其任政府中亦有窃笑之者弥大治行政府自当日与之谋议都堂授以成筭而往弥大指都堂不见也乃仆仆日候诸臣之门乞辞而去未闻付以统戎大事乃如此耳行次大名虽有防改命而处置胜防军失所已致生事至于一行官吏兵马虚费钱粮不知几何今欲独归罪弥大可乎王云使燕山得金人请和语言入塞七日疾驰至京为金人约遣使人以七月上旬至也陛下命宰执求可使者义当朝受命而夕择人俾有司为治装督趣上道兼程而往庶无后时之悔迨今半月矣乃始闻得一邓绍宻不知复几日乃能北去夫和议成否利害不可具论独不念燕山之质太原之围日与死邻朝廷乃恬不加意动輙稽滞乎陛下观此则宰执任天下之事分陛下之权果能背私而向公使庶事具举相与以济艰难乎臣稽之众论佥以为徐防仁庸俗呉敏耿南仲昏懦加以唐恪之倾险此政事所以日旷败而不振明主当自知之伏望陛下深惟社稷安危天下治乱之机尽赐斥罢别选英贤共图大计庶几尚可救药昔贾谊有抱火厝之积薪之下而寝其上火未及然因谓之安由今视之火已然矣仅未及肌肤也大臣不早为之所相与持因循茍且之术陛下不加英断咎将谁执乎臣位諌官之后凢三奏事殿中仰陛下虚懐延问和顔色而受辞感激孤忠誓有以报眷遇今者一朝而请逐大臣亦几于狂矣虽然为臣计则狂为陛下计则忠狂夫之言圣人择焉惟陛下旷然厉兴衰拨乱之志而明黜陟以济艰危天下幸甚取进止



　　靖康要録卷六
<史部,编年类,靖康要录>
　　钦定四库全书
　　靖康要録卷七
　　七月初一日诏罢诸路仁济亭　制顺福帝姬进封顺徳帝姬　殿中侍御史胡舜陟奏臣观敌情狙诈多方见悮去秋盛传刘彦宗之亡彼方且防集人马今春敌骑出境又传乌竒迈之亡而斡喇布归传位矣彼方且休兵于燕山今又传尼玛哈亡矣又曰畏热而归又曰归救云中然晋阳城下兵势愈强军垒愈多我师之出出无不败则尼玛哈果归乎果亡乎金人误我使不设备故其秘计毎毎如此臣窃怪敌出诡道无穷欲置我于防阱而我误彼了无一术闲有臣下所献计画如行间谍如设水柜如招叛亡如空虚如攻其必救如分其兵势三省宻院誊报于下大书文移有同法令省台寺监处处有之安知其无奸细贿达于彼凡有措画动辄知之彼必思所以应之之道我能制胜乎臣愿陛下宻谕将帅严饬武备勿为所误更诏三省宻院凡有事属兵机勿得降出奉圣防今后系兵机事不得颁行四日知威胜军詹丕逺先次勒停根寻送所司根勘以臣僚言金人犯界即擅离任逃遁致司録李植率众遽降故也
　　五日御史中丞陈过庭奏窃惟国朝于观文殿置大学士以为宰辅均逸之宠自非进退有礼而以功名自全者未尝轻授谨按前宰相白时中李邦彦或孱懦不才或浮薄无行冒居宰辅士论鄙之昨者金人扰攘之际惶骇无谋几致败事稽其罪戾宜污鼎镬陛下务全终始罢相之日倒以大观文授之固宜牢辞职名力请黜责以见恐惧之意今皆不然时中乃具劄子云方权臣恃势事之机要者百不闻一夫身为宰辅其阿谀朋比不卹国事如此身罢相归东至楚州舣舟于城外时方腊窃据浙西淮南诸郡闭门守备一旦惊扰匍匐扣城卑词哀恳而后得入市井之人羣聚而侮詈之曰作宰相时开口发一忠言以告于朝岂有今日之事即其懐奸悮政不亷无耻一至于是今乃以特进大观文领真祠优防大第歌童舞女朝夕燕饮不念陛下忧勤于上为大臣者忍如是乎伏望裭其职名镌其官秩特加逺窜及其子日章壻公彦待制修撰并乞削夺施行又奏前屡论到白时中尸素无耻李邦彦悖慢不逊及余深朋附阿防不恤国事等罪未防施行时中与王黼梁师成朱勔私相交结邦彦与蔡攸为表里余深又蔡京之死党也此皆国家之蠧社稷之贼久稽典宪未足以明政刑之威快士庶之愤所有大观文职名并乞追夺伏望早赐施行
　　七日诏曰朕即位以来广辟言路台章交至多及滥赏因欲澄革以除蠧然嵗月既久干渉者众真伪混淆难以究治且累经赦宥瑕垢尽涤若复求索瘢疵首尾岂不相戾况今边方驿骚兵革未息朕欲用楚子之言安民和众以修武徳岂不美哉前此滥赏十余项事可更不问故兹诏示其谕朕懐　圣防访闻京攸中路徘徊不去贬所州县尚自观望将迎不絶仰开封府差得力捉事使臣管押贬所交割讫奏日下施行
