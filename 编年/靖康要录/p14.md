<!-- { "loadSidebar": true } -->
　　二十八日少宰呉敏劄子伏见太学生陈东遭遇圣朝忠义愤发首陈去奸之义继上用贤之请陛下虚已即聴其言刚克沈潜或久乃施行东之被奬今适其时伏望録东之诚加以官使以讽在列奉圣旨补迪功郎赐同进士出身与太学正録差遣　监察御史胡舜陟奏窃观陛下践阼之初以朱勔放归田里天下莫不称颂新政先于去恶然士论借借犹谓典刑未正臣请为陛下言之论者曰勔施毒螫于东南为民蠧贼为国敛怨而臣复以勔有大恶不可不诛御前财物非天子私藏盖欲广储蓄备缓急耳勔辄请为花石什物之费今日百万明日数十万前后蠧耗不计其数东南常平并转运司钱则取之向来燕山免夫钱冝不可取矣勔亦取之遂使国家财物内外一空今日兵兴之际防不可支吾自发运使部刺史以至州县长吏属皆勔以货赂除授谓东南为小朝廷于是令行私廷权移匹庶废置予夺在牙颊间夫人主之所以崇高者富贵也富以其财贵以其权岂臣下所得而有勔闾阎贱人而専国家之财利行朝廷之权势而又夺民田宅以为已有器宇服用上拟乗舆田亩房廊跨连州县此所谓支大于榦胫大于股非国之利百姓所以愁恨士大夫所以愤懑而切齿也勔之大恶如此天地之所不容而犹偃然里第曽无少损何以惩不轨而昭典宪伏望睿断赐以诛殛籍没其赀产凡勔所引用悉行废黜以慰天下之公愿又奏臣尝论朱勔放归田里罚不当罪未蒙施行臣更为陛下具防其恶勔市井之人也始以高赀交结近习进奉花石及造御前什物前后二十年蠧耗御府及东南财用不可以数计凡进奉之物皆强取于士庶之家未尝酬直造什物则州县之财为之一空所献什物才直万分之一余皆窃以自润及分遗权幸以徼恩宠故勔建旄钺与将相有大功者等子侄至承宣观察者数人下迨厮役犹为横行媵妾亦有封号污辱名器中外不平勔与其子汝功汝贤各立门户招权鬻爵上自侍从以至省寺外则监司以至州县长吏官属由其父子以进者甚众货赂公行其门如市废置予夺易若反掌遂使忠义之流耻见缨绂以勔所引用布列内外也勔之田产跨连郡县嵗收租课十余万石甲第名园防半呉郡皆夺士庶而有之守令为用莫敢谁何人人衔寃痛入骨髓是为封豕长蛇荐食于民者也顷尝引赵霖建三十六浦闸及浙西园田驱二浙安业之民兴必不可成之役徒蓄丁夫扰及下户方时天寒役民于风雨波涛之中死者相籍霖欲牟利献勔督役益严呉越不胜其苦卢宗原知徽州尽敛公私遗勔骤引为发运使未防得待制宗原掊克六路被害妄兴水利幸求功赏实倚勔声势无所忌惮也徐铸应安道王仲闳等軰以常平转运使钱与之轴舻相衔以往皆赖勔以窃显官小人多财穷奢极侈其居浙园第悉拟宫禁服食器用上僭乗舆建御容殿于私家非所以致严肃尊君父在京则以养种园为名迁徙居民以为宅所占官舟兵级甚多月费官粮充其私用臣近常论勔専国家之利行朝廷之权而势侔人主者此人也人臣之罪莫大于是如此而不诛则朝廷之法废矣废法以恵奸恐非圣朝所宜有伏望特震天威即加诛殛仍窜流其子孙籍没其资产凡所引用悉行废黜以为乱臣贼子之戒奉圣旨朱勔安置广南籍没财产　监察御史余应求奏臣闻舜既受命诛四凶而天下服者何也以其用刑轻重当于人心也陛下临涖以来元恶巨奸相继诛逐而天下之情终未厌塞者以其用刑轻重未当于人心耳臣请陈之近年用事之臣欺君妄上専权怙宠蠧财害民坏法败国奢侈过制赇贿不法者蔡京始之王黼终之则京之罪大于黼审矣隳坏军政构造边隙弃盟啓戎招冦胎祸私取官物擅蓄禁兵者童贯始之谭稹继之则贯之罪大于稹审矣佳花美石珍禽异兽挽转行舟水陆不絶割剥百姓荼毒天下者朱勔始之李彦继之则勔之罪大于彦审矣外总枢府内预朝政用名士以济其奸盗文名以售其伪専为谄媚以道主意竞作淫靡以荡上心者蔡攸梁师成实为之则攸师成之罪同矣比者之祸职由八人今黼稹彦师成或殄或窜而京贯攸勔尚从轻典罪罚之不同如此此军民之所以愤怨士论之所以喧沸而陛下有失刑之讥大臣有庇奸之谤也伏望睿慈大正典刑放京攸于南荒枭贯勔于东市以慰宗社之灵以快天下之望不胜幸甚　制皇弟太傅郓王楷为鳯翔彰徳军节度兼相州牧太傅肃王枢为太傅淮南山南东道节度使　制曰笃于亲以兴仁莫先立爱友于弟而施政不令自孚朕嗣守庆基仰奉慈训肆褒崇于同气乃诞举于章咨尔在廷聴予作命皇弟太傅静江奉国军节度使桂州牧兼郑州牧康王履常而逹变迪哲而允文杰才钟河岳之竒英气禀乾坤之粹佩服儒术居闻义理之多周旋敌营弗为威武而屈克成休烈载锡宠光河间大雅不羣兹声华之特异东平全忠成孝宜眷礼之有加属纂极之云初肆宣恩而自近其更旄于两镇仍衍食于多田呜呼小雅编棠棣之诗尤见急难之助开元着脊令之颂是彰友爱之符往体眷怀益绥寿嘏可特授集庆建雄军节度使亳州牧兼平阳牧依前太傅康王　制皇弟太保武胜兴宁军节度祁王模为太傅清海庆源军节度太保济王栩为太傅防国宁海军节度太保沂王防为太傅河阳武宁军节度皇弟南康郡王栻为检校太傅威武军节度郓国公楃为检校少傅横海军节度皇弟太保景王杞为太傅荆南镇东军节度使皇子大宁郡王谌为检校少傅宁国军节度使皇弟太保莘王植为太傅保平崇信军节度使皇弟韩国公楗为检校少傅安徳军节度皇弟徐王棣为太傅山南西道武昌军节度皇弟平阳郡王榛为检校太傅宁江军节度已上并以上即位推恩也　钱盖除龙图阁学士充陜西路制置使解潜充陜西五路制置司都统制钱盖専一措置京兆府等路保甲前军器少监郭忠孝差京兆路提刑兼同共措置保甲
　　二十九日圣旨金人自过大河已见渝盟所有发遣归朝官并归朝人并令依旧更不发遣
　　三十日臣僚上言伏见新除发运使宋防险佞庸狡専事反覆早缔交于王黼复聨婣于蔡攸叨窃宠荣积有过恶朝廷近者再除防发运使臣等谓陛下濶略往愆责以后效未敢列论今乃闻防包藏祸心覆出为恶构造不根之语胁持上下欲以离间陛下父子之爱物论汹汹莫不疑骇伏望断自渊衷早赐窜逐又奏伏见宋防以险诐之姿専为反覆昨自发遣罢归既欲自为身谋又欲党庇蔡攸盛称蔡攸有扈从之功又言上皇忿怒之意于陛下又自称所以解释上皇之语于缙绅士大夫间闻其言者莫不骇愕臣料防既于陛下之前妄言上皇忿怒之意以恐动圣聴安知其不于上皇之前又构造疑似之语以济其私乎仰惟上皇诚心恬退托大寳于陛下授受得人良所欣然陛下自行宫东去朝夕思慕见于顔色父子之间诚意相感如此上皇何事而致怒陛下何心而有疑哉防乃怀奸为恶反覆离间如此不置于理无以惩戒又贴黄称窃见往者初报金人入境防首除发运使其实防送蔡京蔡攸家属尽往东南故京攸一门与防之家中外千余人无一在京师者至于京攸门下之士弃官而逃者甚众其后公卿士夫各遣家出京城十室九空实自防首为此计以误之也迹其罪状诚不可贷欲望并赐施行奉旨宋防落职与在外宫祠　监察御史余应求奏臣尝观自古中人预军政未有不为患者故齐寺人貂漏师于多鱼夙沙卫殿而二将见获唐用监军毎无成功此可为后世深戒者也国家近年边事専委童贯谭稹终成大祸防危社稷今兵革未弭选将命帅固当委任责以成功所遣中人不过随军承受奏报文书而已不使之干预军政也窃见近者河东承受王嗣昌奏请画一乞今日报将兵复验首级提防赏犒催促粮运及差发探报动息出入皆报承受所则是又预军政矣虽名承受其实监军也夫军政不専于主帅而闗决于承受则动有牵制进退狐疑又唐之监军多拥精兵自卫胜则坐分功赏退则引兵先遁今嗣昌又乞以随军步马各两队防防若近里勾当抽摘随行防防是又踵唐监军之迹也如此岂有同心赴敌死于行阵之意哉朝廷不察其意而从之臣恐将帅依违不能専制又虑积日累劳为监军为制将自兹始矣臣又观童贯之初用事也为熈河兰防路承受而已既而措置边事又为安抚置使又为宣抚使终之爵郡王职枢管谭稹之初用事也亦熈河兰防路承受而已既而为勾当公事又为淮浙制置末乃为河东宣抚使盖其由来有渐非一日之积也今嗣昌初为承受许预军政师还有功后或任使岂不少假之权浸以隆盛安知数年之后不复为贯稹者乎易曰履霜坚氷至言防微杜渐当辨之于早也陛下方修法度以治内命将帅以事外委任甚専不从中制慎守典制无敢侵紊而嗣昌陈请乃欲干预军政拥兵自便首为乱阶渐不可长伏望圣明追还所请重赐窜责以为中人预军事之戒示以専任将相之意不胜幸甚奉圣旨王嗣昌奏请画一指挥更不施行　臣僚上言臣等伏见蔡京父子当国日乆窃弄威柄败坏纪纲使朝廷失信于四方致上皇负谤于天下军民怨愤士论沸腾前后臣僚论列非一其他元恶巨奸悉已窜逐独京父子尚迟回近甸未正典刑访闻攸不自引避欲以扈卫行宫为名侥幸入都窃聴民言深可忧虑若攸果入都城则百姓必致生变万一惊犯上皇属车之尘则坐不预言之罪伏望陛下特降睿旨早赐黜责施行奉圣旨京攸累有言章京可责授崇信军节度副使徳安府安置攸本合重责为劝上皇北归已降授大中大夫提举宫观特依已降指挥令前去省侍　制曰吕刑三千论罪莫先于无上舜功二十知人实本于殛凶若稽先圣之格言参酌庶民之公论肆于元恶敢废刑章责授中奉大夫守秘书监分司南京致仕蔡京以踈虞不学之资挟轻果敢为之气自初登用首务更张巧縁绍述之名公肆刦持之计列圣贻谋之宪度扫荡无余一时异议之忠贤诛锄略尽竭府库之储以供浮费假爵禄之宠以市私恩黎元愁痛而无复乐生志士隠忧而至于祈死当上皇之觉悟畏天戒之昭垂屡明众恶而斥踈卒以自营而收召至交通宫禁黩用邦财真同妾妇之为莫识穿窬之耻逮冲之临御属中外之艰虞靡知狥国之忠但出全躯之策靖言蠧败已无及于噬脐悉举愆尤殆不胜于擢髪弹章叠上匪朕敢私谓舍彼豺狼安用狐狸之问而养兹稂莠灼知禾稼之伤原情本合于歼诛逺佞姑从于屏弃体予恩宥无怠省循可责授崇信军节度副使徳安府安置　圣旨内侍官观察使衔内除去管内二字









　　靖康要録卷三
　　钦定四库全书
　　靖康要録卷四
　　四月一日诏皇太子大宁郡王谌嫡长而贤年甫就傅可依大臣所请择日降制立为皇太子
