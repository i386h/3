<!-- { "loadSidebar": true } -->
　　十五日右司諌徐秉哲奏臣窃见近降圣防龙图阁学士胡直孺移知拱州龙图阁直学士燕瑛知何阳右諌议大夫杨时除给事中识者閧然且曰陛下即位以来惩革蔡京专政之至今数月未得少休今日大臣用人复循覆辙大可骇也蔡京窃弄威柄二十余年众人所恶我必信任之众人所挤我必擢用之専权防扈不问是非自作好恶以上皇之聪明为之俯从此陛下所备知也今直孺瑛时三人因臣寮论列而进用之事不异此且以直孺竭两浙与六路府库之财赋以奉朱勔由浙漕为发运自发运知平江赐金由平江再为发运使自发运除侍郎燕瑛括二广与南海之宝货香药以赂王黼及羣阉自广漕除待制宫观自宫观为侍郎二人缘是浸浸以至八座其罪凶祸恶臣僚前后疏之详矣弹击已至六七陛下不能夺大臣之所主仅能使之补外然尚得龙图峻秩一知数州一为宫祠恩数与自请无异论者不已二人勉强出京迟回近甸直孺留其子【阙】瑛留其子似之日造大臣之门毎进见附耳立谈移时坐客无不羞骇既而直孺果移拱瑛果得河阳然此特为之兆耳朝夕当复为中都官也杨时年逾七十老无戒得之识日造蔡氏之门追逐其騃子弟游从于道观僧舎以幸荐防见者无不羞之因缘蔡氏除舘职进侍讲遂为谏议大夫可谓峻矣今年春台谏官集于检院共论蔡氏之恶时摇手以止同议者曰且无及居安居安攸字也身为谏官不恤公议容奸党恶畧无忌惮近在太学议论轻脱诸生纷拏几致生事无徳服人遂罢祭酒言章攻击自知可羞有辱朝列三乞外任一乞致仕大臣不愤言者攻其同门之人主之益力不容其去因而迁为给事中不独迁之又并其曾论时者迁之他职以杜其口时自以諌议非所宜居连章乞外今再迁其职而留之是朝廷畧不以廉耻责士大夫其不思甚矣臣窃谓直孺瑛之贪汚无耻时以劣缪之人反得迁擢此正蔡京平日之所优为今日大臣尚可为之乎昔京用人台諌敢有异论必加恶名以逐之今日大臣未敢诬台谏而斥逐者正以事陛下之日未久尚畏陛下之刚明而然若玩习无忌测陛下之有容其不附己者当渐驱逐之矣上皇南幸正缘蔡京所误能不拨乱反正岂可使大臣复如京之専权乎臣又闻近者大臣进用百官毎对陛下托以一才难得为辞尽将平日赃汚累迹之人姓名进拟取笑天下人才不患难得唯患用之不得其术耳昔周世宗累为刘旻所败遂大燕将士斩败将樊爱能等七十余人且一日斩将七十余人岂复有将可用世宗自斩爱能之后军威大震果败旻于髙平取淮南定三闗乃知防懦者去则勇敢者来迂谬者逐则才能者进理之所必然也陛下若以人才为难得専务姑息则人才愈委靡而不振孰为陛下任事乎惟其才则留之不才则逐之可用则任之不可用则已之如是真贤实能当自出矣犹之淘金汰沙沙尽则金出若谓金沙混杂倦于淘汰则金与沙俱为弃物此不可不察也如直孺瑛时等正如金中之沙何惜不汰之哉陛下无人言特伸威断会臣僚前后言章施行禠夺职名投置闲散以慰士论以清流品以警权臣以尊主威实社稷无疆之休取进止读毕上曰台谏官为朕耳目皆由亲擢卿此劄足见不阿附大臣特除卿諌议大夫　勅解潜诸将士等朕以金人犯顺俶扰边陲攻围太原累时未解肆命卿等率师救援颇闻将士遇敌血战冒犯锋镝奋不须身非忠义所激安能如此朕闻之感欲不忘于中然敌势方张未即殄灭一方之民久困荼毒重惟国家抚养将士固已有年今日国家有急非卿等尽命竭力所向无前安能使朕得寛忧顾但战者危事今令卿等挺身冒难以致创残毎一思之痛苦在己今降赐金一千两金束五条战袍三十领卿可用激赏伤中用命将士将来第功自节度使以下皆为赏典若有竒功便加开府仪同三司朕自闻进师寝食皆废卿等其体朕懐早进勲烈身取富贵泽流子孙日竚防音更岂勉効
　　十六日门下侍郎耿南仲言伏见陛下即位之始谓宫女猥多乃放六千余人于外而执乐之人咸与或请姑留之宣谕曰乐非朕所好也又有御侍三十余人葢皆妙丽间选为房院者陛下以曾是道君宫中旧人即与长假未赏见面既又以闲置宫中徒费廪食于是一朝出之靡有孑遗今宫人数百惟各有职掌不可去者存焉政和殿积年所藏珍宝器皿竒异玩好一花一石悉移置龙徳宫以奉道君而邃阁长廊左右旧章荡然一空前此自景龙门至金水门如夀岳夀庵曲江之类一佳花美竹不可胜计一日降防伐竹为军器其花木皆折而为薪臣窃以书称成汤曰不迩声色不殖货利以今视古若合符契伏望圣慈特降睿防以臣所陈宣付史馆奉圣防依　御史中丞陈过庭言近日除祠部郎中陆守刑部郎官刘仿分任广东西路提防刑狱朝散郎方畧任广西运判守乃余【阙】妻兄仿乃刘僴族兄畧与京攸同乡又蔡氏之族壻平日出入京攸之门交通狎眤结为死党一旦持节广南而京攸在韶浔二州似欲与蔡氏为地者成命播传士类惊愕伏覩近降防挥京攸永不放还臣僚敢有引荐当正刑章今此差除虽无荐之实而有庇防之嫌如是而欲人无疑可乎乞赐放罢奉圣防并依奏　左司諌吕好问试左諌议大夫右司諌徐秉哲试右諌议大夫李擢除左司諌李会除右司諌
　　十八日御崇政殿疎决在京系囚　圣防应支赐赙赠并减半侯边事宁息日依旧
　　十九日知达州史祖道放罢以臣僚言系蔡京童贯门下贿赂亲眤之人贪婪凶暴侵虚百姓故也应安道特追徽猷阁直学士更追两官以御史台言其身为侍从赃私狼籍生前不曾追夺官职故也
　　二十日御宝批朕托于兆庶之上所頼以共守祖宗疆土者惟郡邑之臣比闻河东尚有弗思体国惟务便私沿檄去官先移家属有一于此民何望焉朕念今岁之春我实无备故于逃职之吏逭其诛戮今边计鼎新可以责其固守矣法不可施恩不可再五申三令诛将必行咨尔有官各体予意　殿中侍御史胡舜陟言臣自蔡懋知大名府尝两论奏以为其人凶悍敢为不义乞赐罢斥不施行今果失军民之情监司具其过恶始罢府事以赵野代之夫去一蔡懋用一赵野其人才不甚相逺臣又以为朝廷之失也野之才但能工于附奸邪而规进取蔡京王黼李邦彦用事皆能谐丽得其欢心若其他可用之实了无才长方金人侵侮陛下焦劳之时大臣义当体国见危授命野輙乞致仕欲弃君而去为自全之计戴天履地何忍如是李邦彦坚守和议割弃三镇野亦与谋实欲卖国以结金人按其罪状流窜有余况可使守陪都乎所有大名尹指挥乞赐追寝仍乞明正典刑夺职罢郡窜之逺方以为奸佞之戒左正言程瑀奏臣闻君犹心也宰执犹之股肱台諌犹之耳目耳司聴目司视视聴不废运用股肱无为于中而治者此心之所以为真君也人君亦何为哉相与论治道者台諌也相与行治道者宰执也天下之理不过是与非天下之事不过利与害台諌曰是宰执曰非人君察焉果非也过在台諌不在宰执若以是为非则宰执何所逃罪哉宰执曰利台諌曰害人君察焉果害也过在宰执不在台諌若以利为害则台諌何所逃罪哉万几至繁吾之所以用者特在于审是与非辨利与害此以一应万之要也茍不能致乎此使是非利害灼然胷次则真伪不分朱紫混淆劳神疲神于末流天下之治不可冀矣葢人非尧舜不能举事皆善罔计其善而説人赞己是谓来谄谀而成暗昧昔诸葛当主防国新之际独总朝政顾何所頼于羣下一旦发敎乃谆谆力求转相违覆以补废败太宗贞观之治庶几成康一时辅拂亦少贬矣尝谓执政曰朕尝恐因喜怒妄行赏罚故愿公等极諌公等亦宜受人諌不可以己之所欲恶人为之使宰执能以此待台諌人君能以此待宰执天下之治不难图矣故朝廷之上事无过举则台諌何所复言及其有言必与朝廷违异其违异也乃所以相成也惟朝廷不以异已为嫌而事求其当则天下幸甚本朝之盛无逾仁宗稽考治迹葢周成王汉文帝不足进焉宰臣则前有王曾李廸后有韩琦富弼执政则有欧阳修范仲淹之徒由今视之其人何如哉然当时诸臣深达治体朝廷之上既已务和而不务同至于台諌有所论列不以人微而易之不以意异而诎之惟是之从而议不出已亦不难于改过从善当时议宰执以为奉行台諌文书是不知此乃诸臣深达治道用心过人者洎王安石用事以来专以摧折台諌为事然当时人才承累朝养育而砥砺名节之风不衰议论风生以斥逐为荣未有安石下也至蔡京用事师法安石而狠贼过之议己者置之死地台臣引用私党借为鹰犬搏击正士创置官司冗滥蚕食而諌省列位浸缺弗补恶政事流毒四方陛下既亲见之临御以来搜求疏逺谠直之士布在台諌虚已聴纳下诏敦谕是诚有意祖宗之治矣然以臣观陛下葢喜受人之言未可谓之善用言葢喜纳人之諌而未可谓之能从諌用言从諌云者必深思而熟计之当理则行不俟旋踵若受而不能用与不受同实无益也三代以降能用言从諌者无如汉髙祖唐太宗葢髙祖智略初无逾人奋布衣取天下未尝画一谋出一计唯其善用羣策非独张良陈平为之腹心外如郦食其娄敬之徒一言合理信用不疑此所以成帝业太宗胁父杀兄以就大事其天资何如哉唯其乐闻己过有諌必聴始也孙伏伽之徒赏之而使言久之得魏郑公之意于微辞顔色之表不待力争而强辩此所以躬平祸乱而坐致太平人主诚欲聴言纳諌以二君为法可矣陛下天性元良忧勤庶事聴言纳諌冝无难者頋尚有媿于二君臣知其所由矣陛下以沈晦为事而有累于明以柔逊为事而有累于断明与断两未见焉而大臣承蔡京余风不能以韩琦冨弼诸人之心为心故台諌章疏或阻格不行或稽留而不下未阅数月已有挤陷之事如余应求陈公辅者踪迹外孤志操凛然金兵在郊京师震恐之时执章乞对忼慨论事仰陛下延问开纳兵退之后擢为台諌士大夫方庆言路得人而应求等亦感激奋励知无不言正道少伸邪人仄目一旦论事稍涉嫌疑陛下未能洞察执政因而挤之是何异蔡京所为哉覆辙在前而蹈之亦可哀己夫任耳目以广视聴将以运用股肱今也壅闭耳目有伤害之者矣陛下将谁与为治乎臣闻真宗时尝诏谕諌官御史各令举职仍令中书置籍记其言事行与不行岁终具奏葢非特稽所言当否用以知其人亦以防壅蔽之患伏望陛下特赐举行仍内中创置台諌章疏文籍随所上録之聴政之暇雍容观覧不唯有禆治道因考其事有合行而稽留未进呈者特与督责执政庶几耳目股肱之任不至偏废而治道可望至于明断之説臣备员諌省赐对之初已恳恳为陛下言之伏望曲留圣意取进止
　　二十二日宣抚司期是日启行以事未集乞量展日御批曰迁廷不行岂非拒命乎李纲惶恐入劄子辩所以未可行者且曰陛下前以臣为专权今以臣为拒命方遣大帅解围而以专权拒命之人为之无乃不可乎愿并罢枢密院之任择信臣委之得乞骸骨以尚书右丞知枢密院事宣抚使告勅缴纳上前弗许
