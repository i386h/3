<!-- { "loadSidebar": true } -->
　　十九日门下侍郎耿南仲言臣窃见陛下即位之初夏国贺正人使袭用前例持珠玉而来欲邀厚利三省同奉圣防夏人赍到珠玉更不收买赐钱一万贯又开封府籍没到王公之家有雕镂靡丽之物甚众奉圣防华侈什物并行毁弃于是开封裒集华侈什物焚于通衢都人聚观无不嘉叹以此见陛下不宝逺物不贵异物以敦朴为天下先也臣窃记陛下初立为皇太子曽具劄子奏上皇乞裁减东宫庶事其言曰慎乃俭徳惟怀永图立身之始敢不念兹今两降圣防如是信克践其初矣臣闻古圣帝明王所以风化天下事不在大亦不在多发于至诚而天下化矣史称汉文之徳化亦不过一二事而已陛下日新斯徳久而不渝则民风厚邦本固汉文之治不足道也伏望收臣所陈宣付史馆奉圣防依奏　监鳯州酒税务徐秉哲行殿中侍御史二十二日御史中丞陈过庭奏近年建节之臣虽胥吏厮役軰亦有滥除者功臣贵戚羞与为伍比者平凉节度范讷抗章有请愿归环卫圣恩隆厚特授以右金吾卫上将军制命一颁众皆欢忭臣计相继亦有请者今欲乞除宗室及实有军功人别作措置外其余节度并依范讷换授施行奉圣防令吏部开具除授因依闻奏契勘郑绅系太师镇南军节度余深系少傅镇西军节度奉圣防郑绅为上皇皇后父特免换外余深特进观文殿大学士王易简除资政殿大学士　制皇弟南康郡王栻进封和王平阳郡王榛进封信王皆以将出阁也二十三日臣僚上言窃以国家治乱在用人用人在责实熈宁间王安石执政改更祖宗之法附防经典号为新政以爵禄招诱轻进冒利之人使为奥援挟持新政期于必行自比商鞅天下始被其害矣以至为士者非性命之说不谈非庄老之书不读上慕轩黄下比尧舜三代以汉唐为不足法流至今为害日久晋以王衍溺于庄老遂至南渡今天下之士撡笔弄墨朝诲夕谕升孔子之堂宗虚无之教而欲风教不坏朝廷乂安其可得乎朝廷以科举取卓伟之才以诗赋待才能之士以策论试操守之节或质以吏学或究以时政今之策士尽成虚无不根之言欲士详于古今治乱不可得矣国家以诗赋为名臣者不可胜记变更旧章之后至今五纪特立不羣为大臣几何人哉国富民康果及祖宗之时乎不待辨说可知矣今国威不彰由用人不责其实救之之术莫若遵祖宗成宪王安石解经有不负圣人之防者亦许收用至于老庄字说并行禁止奉圣防送礼部详议　圣防陈瓘子正彚昨縁言蔡京坐罪可召赴阙取防与差遣
　　二十四日手诏朕初嗣厯服遭时艰难强邻陵侮侵扰边境达于都畿赖祖宗社稷之灵贤士大夫勤王将士之力以克捍御而仓卒之间辅臣失计割三镇以赂之天启朕心屏去邪回决策坚守今者重兵尾袭敌骑遁逃朔部无虞与天下同庆然而敌情狡狯未有所惩秋髙马肥虑复侵轶非以虎符起天下兵控扼郊陲荡攘边塞则何以震惧外邦奋张天威以定中兴之业诏到仰诸路安抚总管钤辖司名下所管州军遴选将佐训练正兵招填阙额缮治器甲储蓄刍粮豫备军需以聴朕命夫一嵗之间再勤师旅良非获已共摅大愤以图休息兹惟其时条件付枢密院施行　司谏陈公辅言臣陛下不以臣狂愚擢在谏省此古者拾遗补阙之官自宰相执政以下臣能论之皆不为难唯于陛下圣躬倘有遗阙臣拾而补之兹为称职臣所以不避鼎镬之罪上干雷霆之威伏惟睿慈时赐矜察臣下情不胜惶恐恳切之至臣窃覩陛下以孟夏享景灵东西二宫遂幸阳徳佑神观臣浅陋不熟本朝典故不知享亲之后退而游幸祖宗有是例耶抑近世为之若近世为之自不可为法若祖宗之例亦有可议焉夫诚心斋戒以荐神眀瞻其威灵如在其上退而思之不忘于心岂容于此日拥嫔御具声乐以肆游幸之乐耶臣恐此举不足以示孝也臣又观陛下自初即位恭谢之时舆服朴素仪卫简约以至供帐什物伶伦官侍皆少如今日故百姓观之莫不欢呼感戴以手加额皆言恭俭之徳过乎仁祖矣陛下前日之出舆服鲜明仪卫众多以至供帐什物伶伦官侍皆盛于向时故百姓观之已有相顾骇叹窃讶之者安知其不聚谈族议谓恭俭之徳不如仁祖乎仰惟陛下天性恭俭自养徳东宫以至即位之初未尝少变今日之事必左右近习之臣以谀言媚惑谓陛下有崇髙富贵之势必务为光华盛丽以歆艳观聴夫贵为天子富有四海而区区于此是特示天下以不广也况今冦难未平民力未裕财用未饶兵计未办臣下之奢僣未革风俗之淫靡未消全在陛下恭俭节用如大禹文王以救今日之岂可渐为奢靡异乎初即位之时使百姓议之乎臣窃为陛下惜之也太上皇帝奉养素厚陛下不可薄于亲必须损己所有以供奉之若陛下不自过为俭约而供奉上皇又欲隆厚则天下财物何以给之哉臣愚伏望圣慈今后孟享既罢即时还宫其余行幸除诣龙徳宁徳二宫外皆乞暂罢葢上皇既居外宫非时不出陛下亦自不当游幸矣仍愿车驾之出务令简俭但如初即位时可也此臣得于百姓之言葢彼见陛下自初即位恭谢之时简俭如此今未三月仪物稍多若是自此天下无事之后岂不复肆侈靡之欲耶非独百姓忧之臣固以为深忧也传曰有始有卒者惟圣人乎惟陛下念之臣愚昩不识忌讳触冒宸聪无所逃死在陛下处之而已奉圣防孟飨今后更不带过宫观仪卫舆服但系故事伶伦声乐朕素所不好并未尝用左右嫔御尽数皆已放出不曽设置供帐饮食已曽减省可更令简俭披览忠言倍深欣叹二十五日圣防宇文虚中落职与宫祠郑望之李邺昨除户部侍郎给事中指挥更不施行知怀州霍安国知密州郭奉世近降再仕指挥更不施行王孝迪落职提举南京鸿庆宫　臣僚上言上皇圣诏有曰缙绅贤能陷于党籍此上皇晚悟之意陛下所宜奉承不可缓者也近日党人中惟司马光独褒崇如吕公着韩维范纯仁吕大防安焘軰皆犹未及公着迨事仁祖称其有顔氏之节英宗神宗尤加礼遇神宗尝赐手札曰托中外腹心之寄均皇家休戚之重无逾卿者其眷遇可谓至矣备载国史不可诬也凡在元祐党籍皆一时名流愿一洗之悉追还旧职与合得恩泽如陈瓘邹浩在建中初并命言路天下称为邹陈今瓘已褒赠而浩未见其叙复愿早赐施行以允公议奉圣防令吏刑部开具职位姓名元犯因依及未曽牵复不管漏落具状申尚书省　圣防台諌天子耳目之官宰执不当荐举当出亲擢立为定制急速报行　臣僚上言仰惟太上皇帝崇奉道教奬借羽流尝降防立视官之法宠以虚名他事不容其比拟圣意防可识矣名品既定侥幸渐萌陈乞百端遂同文阶入杂压封赠其父母奏补其亲属身死有遗表恩泽坐立与从官争席其家得为官户其亲得以用防且市井小人仆夫贱皆可披戴所费不过百千缗因结请托一为道官恩数遂与士大夫无异又有挟隂阳卜祝及诡怪诞妄之术得先生处士之名官视正郎恩数越于道流其在外者则绯袍象简冠带鱼袋出入州县轩然自得士人为之切齿上皇察其有害无利去年冬尝诏罢道官又诏道箓院道官品等一切指挥并依元丰法颇快天下之愤且视官之法既罢其人与编户等耳其封赠父母而弟侄尚可防用其奏荐恩泽而亲戚尚在仕途根本既伐枝叶何得独茂乎欲乞诸路委监司一员差官根究拘收毁抹入官尽削官户之籍若先生处士其人元不以伎术进身果有徳行道艺为士流推服者许报奏别给如违并科违制之罪奉圣防应道官处士先生封赠奏补告勅委诸路提刑司拘收类聚缴申礼部
　　二十七日监察御史胡舜陟奏伏见今日构成邉患几倾社稷实自归朝官赵良嗣便佞狡狯敌中奸雄始得罪于其国而逃童贯得之延为上客遂与金人有海上之盟因以叨窃宠禄日与贯谋开燕败契丹百年之好召金人侵陵之祸以良嗣肆诸市朝未足以偿吾赤子肝脑涂地之苦今犹居郴安处善地典刑未正公议不容近童贯亦移郴岂可使二贼共处伏望特赐睿防戮之于市其指使杨思顺妻济阳郡夫人侯氏与其家属并徙岭表以快天下愤懑之情奉圣防赵良嗣取首级二十九日聂山除开封尹恩数并依尚书例梅执礼除户部尚书王时雍工部尚书　臣僚上言近请置详议司讨论祖宗旧法虽已许置司辟属而言者屡论以为不当置见今未曽开局欲乞更不置司如圣意尚欲讨论即乞令尚书省六曹各具其事上之都省送中书省取防施行奉圣防依奏　臣僚上言驭将之方屡以为言如何灌子若孙当行削夺羁置庶使将帅知逃遁者祸及子孙有以累其心至于姚平仲恐当差人根捕行遣倘或又如徃嵗藏窜半年以幸复用无所惩艾奉圣防何灌子孙并勒停送唐州羁管姚平仲立赏钱三千贯召募告捉白身与承信郎有官人转三资　圣防资政殿大学士髙伸除延康殿学士宫祠髙尧明追五官勒停冯温舒蔡修并已降指挥以御史台根究到擅离职守故也　御史中丞陈过廷言罪恶之着莫甚蔡攸当京擅权専政彼则以隂谋诡计出入宫禁外示异同中实附防及童贯兴师召乱彼又副之出构边隙归冒重赏以襦袴之资而当大位以斗筲之器而握重兵蠧国害民亚于京贯窜殛之罚不可以免今虽降指挥令侍京于贬所又官为大夫列于侍从如是而曰窜斥可乎又奏京以奸恶窜之逺方诸子及孙自当随侍今翛居杭州绦居宿州诸孙居拱州各携妻妾自圗安便其不孝又甚矣宜令所属发遣赴京贬所庶稍知人伦之义奉圣防蔡京移韶州朱勔移循州蔡攸可节度副使永州安置蔡京子孙分送湖南朱勔子孙分送湖北京攸贯勔并差使臣管押前去又奏臣窃惟太上皇帝聪眀仁恕图任宰辅推以诚心委之不疑而左右大臣勿克奉承托正论以为奸饰浮词而肆诞倘可取恱一时虽诒后世之忧勿顾也倘可持禄固位虽诒四海之患勿恤也自蔡京作相二十年假绍述之名而无绍述之实作威作福纷更妄举致使熈丰法度荡然扫地王黼继之七八年间托享上为名而无享上之实怀奸营私招权纳货致使奸赃之吏布满天下凡于古无所稽攷于经无所依据则必曰自我作古台諌敢有论列有司敢有申眀则必曰规揺时政竭民力耗国用以事虚名则必曰此三代甚盛之举也崇俭约抑浮冗以图实效则必曰此五代鑴削之计也毎建一议立一法未见是非利害必立严禁不得干与又立重赏许人告讦大臣坐视而不敢言黎庶怀愤而无所诉监司守令观望风指惟恐奉行之缓天下化之悉为文具于今而后不可不戒臣愚伏望圣慈特降明诏戒饬中外臣僚各究乃心以扬职业虽朝廷已降指挥施行事件或于民间不便于政事有妨者并许开析利害申陈勿以前日惮于权臣不问可否到郡施行争报就绪而已庶有实利及于天下岂胜幸甚取进止




　　靖康要録卷四
<史部,编年类,靖康要录>
　　钦定四库全书
　　靖康要录卷五
