<!-- { "loadSidebar": true } -->
　　八日邦昌遣谢克家来归玉玺一纽其篆文曰大宋受命之宝元帅府寮耿南仲汪伯彦黄潜善耿延禧董耘髙世则等引克家捧宝以前跪以进王王谦拒久之恸哭不受已而跪受命伯彦司之　大母遣其侄孟忠厚赍书来劝进其词曰吾自处道宫垂三十载乃者都城失守二帝北迁抚事悲摧实无生意忽承朝防俾正号名退惟闲废之人当此危亾之际冒居宠数诚亦何心沥恳再三莫之听许乃以此月五日入延福宫而百官建吉请权听政顾早衰多病且久去宫闱岂复能堪朝廷大事言念赵氏举宗之尽去人心思宋之日深不属此身谁当此责是用夙宵黾勉期济艰难然神器久虚必须真主今中外近属惟王一人矧忠勇英明四方属望入继大统非王而谁已遣冯澥李回告王传序之意王其速驱舆衞入处宸宫上以安九庙之灵下以弭四方之变吾婴兹重负既付托得人当便辞机务之烦以就安闲之适今遣侄权衞尉少卿孟忠厚亲承动静并道吾意夏初微暑更慎保防四月八日大母致书元帅大王　奉议郎监察御史马伸状见金人刼二帝北行且逼立太宰相公使主国事相公所以忍死就尊位者自信敌退必能复辟也忠臣义士不即就死城中之人不即生变者亦以相公必立赵氏也今敌去多日吾君之子已知所在狱讼讴歌又皆归往相公尚处禁中不反初服未就臣列道路传言以谓相公外挟强敌之威使人游説康王且令南遁然后防有中原为久假不归之计伸知相公必无是心但为敌人未逺因循未能尽改虽然如此亦大不便盖人心未孚一旦喧哄虽有忠臣之志相公必不能自明满城生灵反遭涂炭孤负相公初心矣伏望相公速改正易服归省庶事禀取太后命令而后行仍速迎奉康王归京日下关门抚劳四方勤王之师以示无间应内外赦书施行恩惠收人心等事权行拘收候立赵氏了日然后施行庶防中外释疑转祸为福伊周再生无以复加如伸言为不然即先次就戮伸有死而已必不敢辅相公为宋朝叛臣也谨具申太宰相公伏候钧防申时奉钧防一切改正
　　九日追收伪赦不行邦昌召侍从官议事晩降手书曰请隆祐皇后垂帘决政邦昌行太宰事中外大悦追回诸路赦文并初四日立宋太后手书不用遣冯澥李回为奉迎使副
　　十日邦昌避位王时雍吕好问徐秉哲李回吴开莫俦等奏乞要还旧职奉太后圣防依旧且兼权领职事韦夀隆乞罢给事中以徽猷阁待制宫祠　周懿文乞还大理卿奉圣防依旧且权开封尹　将作少监苏余庆兵部郎官唐恕太常丞唐元衡乞致仕不允
　　十一日太后御内东门小殿垂帘听政邦昌以太宰退处内东门资善堂百官诣祥曦殿起居太后毕邦昌服紫袍犀带鱼袋独班行归两府幕次
　　十二日监察御史姚舜明齐之礼太常博士华初平乞致仕不允
　　十三日王琮言昨任左司员外郎权暂吏部侍郎今三省宻院官见带旧职兼合取指挥奉圣防与右文殿修撰知邓州刘防除直秘阁知郑州　奉迎使尚书左丞冯澥副使权尚书右丞李回至自京师以隆祐皇后诏书来曰吾以薄德罹此多艰虽救时敢爱于髪肤而昧道若临于渊谷顾邦基之有頼繄神器之有归比遣使轺往驰书牍惟上天之眷命实四海之倾心谅惟拨乱之姿已定兴王之业方长赢之届序宜祉福之具膺竚来御于法宫以诞扬于丕号羣情攸属遐想增怀故兹书示想宜知悉
　　十四日元帅檄初至京师都人感泣已而副元帅宗泽东南道总管赵子崧皆揭榜以安人心　侍御史胡舜陟乞外任差遣不允监察御史姚舜明知衢州王俣知江州胡唐老知无为军
　　十五日太后告天下手书曰比以敌国兴师都城失守祲缠宫阙既二帝之尘诬及宗祊谓三灵之改卜恐中原之无统姑令旧弼以君临扶九庙之倾危免一城之惨酷乃以衰癃之质起于闲废之中迎至宫闱进加位号举钦圣已还之典成靖康欲复之心永言数运之屯坐视家邦之覆抚躬独在流涕何从缅惟艺祖之开基实自嵩穹之眷命歴年二百人不知兵传序九君世无失德虽举族有北辕之衅而敷天同左袒之心乃眷贤王越居近服已徇羣臣之请俾膺神器之归由康邸之旧藩嗣我朝之大统汉家之厄十世宜光武之中兴献公之子九人惟重耳之尚在兹唯天意夫岂人谋尚期中外之协心同定安危之至计庶臻小愒用底丕平因敷告于多方其深明于吾意　康王劄子比金人邀请二圣北去当府已星夜措置邀迎外勘契金人先于三月初七日抑逼宰臣张邦昌僣称伪号今来邦昌已归宝退避所有自三月八日以后称中防面防事并不得施行差到官不许放上如有阙官师开具状申以凭差官填阙施行兼自今后凡有公事并须申禀当府与决如有奸伪冒可疑文字并不得施行缴连供申十九日兵部郎官唐恕差知复州
　　二十日元帅康王榜当府先为京城失守伏闻车驾幸敌寨虑堕奸谋预令河北河东州军及忠义民兵结集准备后闻金人邀请二圣北去臣子之心痛彻骨髓便欲自戕念二圣未还又不敢死除已严督两路州军并结集到兵马许以封王建节尽令邀迎车驾务得万全已皆响应数近百万当府见星夜督责外访闻都城一体忠义自二圣出郊日夕迎望以至燃顶炼臂精诚激切久遭敌困百贷匮竭念此忧悯寝食不遑契勘东南入京舟船多在淮楚敌马虽退州军皆未肯放行当府自四月初已累行下令将应客旅米谷舟船等催促放行入京并官调亦已催促进发务济都城缺乏仰安业守待无或流散晓示各令知悉　侍御史胡舜陟奏伏见宗泽文字称康王未忍归朝疑谒宗庙窃恐谦虚退托未忍遽当大宝此去济不逺乞遣京城父老僧道往济迎请并遣百官前去劝进以见推戴迫切之诚庶防车驾早至阙下奉圣防依奏
　　二十一日起发济州宿新兴店
　　二十二日康王次单州
　　二十三日康王次虞城县张邦昌劄子伏见谢克家自元帅府回恭闻车驾自济州由金乡军径至南京即艺祖受命之邦嗣王朝无疆之厯天人合应以启中兴凡在臣民不任抃蹈所有合排办舆辇仗衞冠冕服御禁衞仪物之属百官有司各以其职并合发赴南京以候册立礼毕遂开朝廷以出号令臣猥以驽下承乏宰司当躬率百司赴行在所欲于今月二十五日起发前去庶伸翊戴之诚以请权宜之罪其一行事务并已行下所属排办欲乞差中书舍人李擢太常少卿汪藻充勾当公事伏取进止奉圣防依奏　是日有司令开封府少尹父老僧道举人等诣行在奉表劝进
　　二十四日康王次应天府　康王榜近者金师深入奄及郊畿京师失守二帝播迁欲立异姓覆我宗社頼大臣因时权宜济此艰危因是以存九庙保全生灵实社稷之大计乃心可嘉深虑百官将士并诸色人尚怀疑虑晓谕各令知悉
　　二十五日在京应奉官司分一半官吏至南京接驾是日张邦昌王时雍等帅官吏出门
　　二十七日司门员外郎宋彦通除右文殿修撰
　　二十八日司农卿胡恩乞罢权户部侍郎奉圣防依胡交修除集英殿修撰知湖州
　　五月一日今上即位






　　靖康要録卷十二
