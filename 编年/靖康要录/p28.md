<!-- { "loadSidebar": true } -->
　　十二日左正言程瑀奏臣闻予夺废置人主驭人臣之柄也古之人此以役羣众喜怒不存于胸中体公任理唯其当之为贵有予有置不伤于人有废有夺不伤于义故下之人知上之非我私也得者无所懐徳而失者亦不敢以为怨犹春夏之施生秋冬之肃杀各因其时任其化造物者既自无心物亦何常懐徳与怨哉茍欲有予而无夺有置而无废是犹欲有春夏而无秋冬也其果可行乎然则前日所予今日夺之前日所置今日废之亦顾于理何如耳不审其理之当夺当废而戚戚焉惧人以为怨亦过计矣臣窃惟比年以来上则权臣内则宦官外则恩幸窃弄权柄轻视官爵言功第赏补授泛滥不可胜纪陛下即位臣下交章论列四月十五日及五月七月所得圣防既许褫夺裁抑允当众心士夫鼓舞以谓官曹自此清名器自此重廪禄自此节侥幸之徒自此退聴依流平进之人自此而免于淹滞矣天下之幸也事务吏曹文移取索未果上闻五月九日复降圣防深念侥幸茍得不足深责可使自新以示寛大特开愿致仕与依进纳正官之路其官品已高或元初破赏不致侥冒者具名取防其实有军功战功及吏职年老补授人更不禠夺内有有才力之人可量才任使先次施行圣防可谓深厚亦足以杜众多之口矣诸臣不惟天下公议云何顾懐私植党隂为曲説阻挠成命欲入粟纳金人并理限选依官户法则欺陛下以为实为公私之利恐陛下以失信于人欲今凡叨冒滥之人注授磨勘赴任各从其私有司未稽攷则以有司见行一例阻节为言夫有防使之裁抑矣则合注授者未得注授合磨勘者未得磨勘合赴任者未得赴任何疑之有顾阻节归过有司画防并且令依条注授磨勘赴任夫茍且之事岂初政所宜有乃公然着之命令此何理哉犹以为未快也复饰小説以惑宸聴而七月七日之诏下矣诏书流传臣等寻绎诏防以为可痛愤者三可深惜者二敢为陛下言之夫嵗月既久干渉虽众三铨茍未废简牍且存可覆视也何至真伪杂而不可究治乎羣臣乃以难究治欺陛下此可痛愤者一也赦宥之行除罪恶耳今以往昔滥授爵赏欲加厘正未尝求瑕垢而加刑罚也羣臣乃以经赦而求瘢首尾相戾欺陛下此可痛愤者二也冒居高爵滥叨重赏之人民之所疾众之所恶也禠夺裁抑果行彼将鼓舞之矣乃今启陛下以姑息僣滥之流指为安民和众之徳白黒正不相侔矣臣度陈启之际是必恐动陛下以为民不安众不和势当置而不问此可痛愤者三也僣滥之徒侥幸得志胚胎于崇宁炽盛于政和大横于宣和皆朋附权臣宦官恩幸而已其茍贱趋事比于奴者所不问舍是赂赇交结诛求应副皆剥削吾民膏血者也乃使之享高爵居民上以治民其奉法循理之吏不问堂除吏部差注为所攘夺谤嗟盈路今幸裁抑民吏少快望矣未几反之此可深惜一也上皇禅诏更张庶事殆尽独未及此岂以为不当澄汰哉盖以此遗陛下使陛下一举而空之耸天下耳目者也陛下即位臣僚再三言之陛下亦幸再三聴之宰执亦再三奉圣防矣今宰执不以退有后言为非不以反汗为嫌用意巧宻持説坚牢以欺陛下恐陛下偶未察其情遂为之降诏命前所画防悉反焉臣所虑者不惟侥幸之流复得志虑天下之人窃议初政之失此可深惜者二也昔管仲夺伯氏骈邑三百饭蔬食无怨言诸葛亮废廖立李平及亮卒立涕泣而平致死夫何故夺之废之得其当也今羣臣不惟其当与否区区以避怨为事使陛下不得专废置予夺之柄臣窃未喻伏望察臣所言防以无疑收还诏命俾有司尊禀五月九日圣防施行内有愿致仕及依进纳正官法两项縁转官则有多少职名则有高下有元系选人而改官有元系白身而受命轻重不侔恐难限以两色欲望更为三省详议抑臣尝观唐室斜封之滥启罢之者姚崇宋璟也后崔涖薛昭素以为言而太平公主主其説于内复诏量才叙用而姚宋寻亦斥逐使姚宋在位叙用之诏恐未遂用也昨者裁抑指挥皆宰执聚议取防矣今复更焉得无异于狐埋之而狐搰之乎前后异词是非混杂坐致政令不一上累国体伏愿留神裁察取进止
　　十三日圣防蔡京蔡攸童贯王黼孟昌龄朱勔李彦杨戬前以恃势强买人户田产屋业致令失所今来如有陈状论诉之人炤騐文契如委是诣实并与给还却拘元直入官宣抚司统制官黄迪应援太原于文水县溃散之后逃避不出至今奉圣防立赏钱三千贯召人告捉　御史中丞陈过庭言臣闻汉田千秋以一言寤意旬月取宰相匃奴单于曰汉置丞相非贤也一妄男子上书得之矣盖宰相非其人取笑四方见轻戎狄如是而责其抚百姓镇四方亦难矣臣谨按少宰呉敏不才而喜为奸无识而好任数又其天资险佞籧篨戚施面若畏人退而害物自童防时为蔡京父子养于门下侧媚狎昵日益亲附方郑居中作相与京构隙京乃峻擢敏辈列于侍从分布亲党四面刺探当时被其中伤者不可胜计奸迹既彰久被弃斥前年攸及子绦覆出为恶首加荐引敏知京绦将败而攸及李邦彦齐驱并进于是又背京而从攸夷考其行岂宜寘诸庙堂以污宰辅之任伏自上皇禅位陛下登极之初授受揖逊若唐尧虞舜初无间言乃贪天之功以为己力毎于章疏喋喋自明此敏之罪一也陛下仁孝通于神明形于四海天下之所共知敏辄具劄子欲令百官在上皇前则言陛下孝陛下前则言上皇慈播传中外人心疑惑此敏之罪二也臣僚累上章疏击蔡京父子余深李邦彦等敏极力营防类多阻抑不行或行之不尽使陛下刑政赏罚不均此敏之罪三也顷时方贼作过敏居真州遽挈其家遁于亳社州人因此惊骇不安其居昨者金人将至又首入劄子乞令其父般家东下执政从官纷然相效使京师之众扇摇惶惑此敏之罪四也左司郎官呉岩夫婚姻之家显有亲嫌引列宰属倚为腹心而不顾公论此敏之罪五也敏妻兄曽开初除知东平叶梦得除知颍昌敏以东平不及颍昌于是令开与梦得两易其任曽楙曽班曽几皆其妻党故剖符大藩或持节善地不惜爵位以私其亲此敏之罪六也昔与宇文虚中同除中书舍人润色诰命赖虚中为多及台臣列论虚中恶同王蕃而又极力营救不为施行其罪七也敏顷尝荐燕瑛为广南漕臣交通情好盖非一端胡直孺为发运使时敏寄居真州干求请谒靡所不至瑛与直孺皆以交结匪人荐致弹劾虽不得已而罢去特以龙图直学士典领要藩其罪八也居真州不能择交而与赃污罪人石悈宴饮游从近乃召悈赴阙士论大喧其罪九也太学官呉若上书痛诋其罪初则怒而逐之日下押出国门是时金兵初退城外剽掠未息知若无宿地实幸其为乱兵所杀耳既又复其旧职果出于诚心乎太学生陈东上书痛诋其罪初则欲加以重辟既又命之以官作威作福喜怒自己其罪十也他恶未暇悉数敏亦自知其才不足以当大任中懐慙怍不敢举头仰面以见士民众皆侮笑之不敢入尚书省判状治事自当轴以来不得已而过省者才十数日而已方今国家多事外则敌国交侵内则纲纪废壊虽贤而智者犹恐不胜其职况如敏者他日误国万万无疑古人云屋大而柱小可为寒心正敏之谓也臣愚伏望陛下念祖宗基构之重捜采羣防共致中兴如敏之奸懦速宜摈斥若迟疑不决则国势委靡中外解体不可支持矣臣不胜感切之至取进止
　　十六日御史中丞陈过庭言伏见前月二十七日壬戍夜今月初四日戊辰夜以来彗星见于天之东北夫以陛下恭俭忧勤仁民爱物施于四海不宜致此变异故凡明于天文者皆曰此金人不利之象稽之天理騐之人事金兵残暴杀伤太甚或有是理虽然天道幽逺天象着明倘以幽逺之説而昧着明之戒似非古先哲王正厥事以应天变之义又况敌兵未弭寇盗未平主威未振国势未强权纲未举纪律未严是非未明赏罚未当罪人已得未加明刑寛诏已颁而未防实惠仓库未盈私室未富贵近之列未皆正人州县之间未皆亷吏命令数下而数易差除屡报而屡移朝有姑息之政吏多冗滥之员如是则星象垂戒其可忽乎伏望特降明诏切自警畏内修徳外修政进君子退小人奖亷洁蠲苛娆修兵甲选车徒备边陲储粮食恤民隠去冗吏除源如此之类次第施行庶几变灾为祥转祸为福矣愿陛下加察焉取进止
　　十八日连南夫韩驹复徽猷阁待制遣差依旧张忞胡松年高伯振李璆复右文殿修撰依旧宫祠
　　二十一日圣防蔡绦责授昭信军节度副使潭州安置蔡绦等并勒停其蔡京以下并子孙二十三人遇有大赦不许量移布告中外
　　二十二日给事中詹文除徽猷阁待制管勾龙徳宫谟阁待制管勾龙徳宫谭世勣除给事中王赀深葛仲胜并复徽猷阁待制依旧宫祠以赦叙复也
　　二十三日右正言崔鶠除直龙图阁差管勾西京崇福宫以疾病屡乞休致故有是命
