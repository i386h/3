<!-- { "loadSidebar": true } -->
　　十一日臣寮上言臣窃见祖宗开基以不杀治天下以省事无犬吠之虞几二百年虽三代盛时何以异也自崇宁以来羣小用事变乱祖宗之法故天道逆于上地理悖于下人伦废于中害及草木祸及昆虫欲望天下平治不亦难乎蔡京败法度壊人才于内而毒流四海继之者则有王黼使天下无可行之法无可用之人童贯隳兵政困将士于外而害边鄙继之者则有谭稹致使天下无可战之卒朱冲构祸于平江子勔继之而又甚焉浙东浙西无不罹其酷杨戬造衅于西城李彦继之而又甚焉京西京东罔不被其虐是以内则盗贼数起外则敌兵深入岂无自而然哉赖太上皇圣明悔祸自咎害民之事降诏遂罢去凶邪传位陛下今事虽已往然陛下为民父母独不追悯之乎蔡京童贯臣僚论击章数十上其罪状言之详矣而朱勔李彦罪恶尚未得其详焉臣实知之不可不论朱勔以凶悍之才资剽刻之性隂与蔡京结为死党其在两浙也托御前生活为名恣为不法交通宫禁无复忌惮初置局于平江骚扰州县惨虐良民民不聊生无所赴诉于是方贼因之而起众十数万以朝廷之灵经时然后扑灭其所杀伤不可胜纪两浙为之一空勔于此时已当枭首以谢百姓朝廷不惟不加诛戮而任用之意愈甚于前天下闻之莫不扼腕勔之进奉也强夺民物高估其值悉从官给径以入已而民户未尝得也拘占诸路粮钞以载花石之类官舟即不能足又取商贾之舟以继焉一舟所载不过松一株或竹两竿粮食脚乗之费数百倍于松竹矣然所支者朝廷之钱也所以夺于民者用朝廷之势也所以般运者朝廷之力也是皆出于朝廷民力而独曰勔进奉岂不悖哉朝廷不攷其实徒善其进奉之物赏其进奉之名于是建节赐第赐女乐子孙皆得显官利则归勔怨归朝廷凡今之所谓进奉者率皆如此甚可叹也凡民间一花一竹无不遭勔骚动而所费百端至于破产亡躯故浙中人户以名花异菓珍禽竒兽为不祥之物有则急除之民心盖亦可见勔又隂国柄进退士大夫有识之士为朝廷寒心而无耻贪冒之徒竟出其门至为侍从者多矣李邦彦天资狠愎轻蔑朝廷宻交王黼相为表里其在京东西也以西城所为名恣行凶暴凡民间美田使之投牒陈告皆指为民荒竟有无故而被谴斥者亦不可数应民间花木一经黄纸封记之后或悮致损壊则便以大不恭之罪加之是何小人奸吏皆取富贵逸乐而善人良民独被困苦可不为大哀乎此义夫节士所以太息流涕为朝廷痛惜之也尝谓勔彦暴殄天物害虐生灵圣人在上必杀无赦其因之至美官者陷民之阬阱伐国之斧斤由勔彦而被发遣者实可怜悯今彦既已死不得显戮众论不快臣愚欲望陛下将勔彦明正典刑其京西刘寄任辉彦董开李士涣王浒等各加逺窜有先身亡者自可追夺京东毛孝立王随侯祥汪惇吕岯钱棫等未经贬窜者伏望依此施行其陈告天荒之人及乞括泺地白身投授承节郎刘文等悉行编配庶几少谢天下其因迕勔彦彼罪者许自陈诉如颍昌府钤辖范寥不应副李彦取竹遂以寥将蘓轼诗文墨迹模勒上石为十恶大不恭奏朝廷必特勒停显属无辜亦乞改正如此则寛滥之狱得以昭雪亦足以感召和气消弭灾慝臣之区区言此者不惟欲陛下正勔等之罪慰无辜之民欲陛下知玩好之害不啻虺蜴可为将来之戒然陛下躬行节俭视民如伤菲饮食恶衣服惟恐一物失所决无此等之患盖防防杜渐因事陈諌乃臣之职也惟圣主裁择又臣寮上言臣闻豺狼当道安问狐狸古人忠愤之言也今涂路之人皆能道臣等论朱勔之党而不及盛章舍豺狼而问孤狸者也按章纳交于朱勔父子之间视国财如粪土惟恐勔家大小之不富也杀吴民于戏笑惟恐勔家奴仆之不悦也章之自富于攘窃而自厉于威势者又未易胜言也况章近在长安明有飞扬跋扈之迹而刑诛不及臣愚今质之舆论谓先正章豺狼之罪而后加李士涣王浒等狐狸之诛又其属有曽诉许珪刘愿王崇呉子竒王子献宋宪等当与浒辈同科亦不可赦防勘盛章见别作施行外奉圣防刘竒任辉彦吕岯毛孝立李士涣王随汪惇钱棫宋宪王子献各特更追两官曽诉许珪刘愿呉子竒并令吏部与逺小监当　圣防应縁献纳钱物补官并贴纳钱物改换新告不作进纳之人并合作官户及理选限申明行下侍御史胡舜陟奏访闻六月四日蔡京与其子攸至江陵府十四日犹未行知府李偃奉事愈谨一日而三见之公库供馈络绎不絶须索追呼骚动细民江陵有盐商数十人怨京屡变法陷没其财诟骂于道而偃差兵捕商一郡为之鼎沸又差禁卒数百人防京攸家属复与买宅为久居之计夫京攸得罪于天下陛下赫然威防窜之南荒而偃乃奉待之如此但知有蔡京不知有朝廷若不寘偃重宪示之好恶臣恐岭南守臣効偃所为供张将迎使之迁延不进则朝廷之威令沮矣况偃驵侩下流素以高赀结京攸而窃法从奉圣防李偃落显谟阁直学士提举亳州明道宫
　　十四日右司员外郎陆长民放罢以臣僚言押纲使臣徐焘纳湿米麦送台体究而长民折简于司农少卿黄愿为之受纳愿黜知楚州而长民放罢
　　十九日圣防陆尚既已罢其格内嵗贡品物万数极多尚为民害非祖宗旧法可并罢　朱载上赠徽猷阁待制　圣防杨时学行醇固諌诤有声请开除职累月恳辞宜从其志以励亷退可特改除待制仍旧宫祠　河东察访使张灏申都统制折可求等与金人合战溃散两阵人马那回还汾州团结奉圣防折可求降两官差遣依旧张思正等令李纲体度凡降夺官资依旧军前使唤责以后效　圣防应边功推恩不得时刻有滞圣防出战士卒家属可行下诸处常加优卹不令失所圣防著作佐郎刘岑借太常少卿充计议使差奉使大金国阁门宣賛舍人马识逺副之宗泽借宗正少卿奉使斡喇布军前李若水借秘书少监奉使尼玛哈军前副使并令选差限七日起发李若氷改名若水刘岑日下先次出试院并请缓师故也
　　二十一日徽猷阁待制王云借礼部尚书充大金国和议国信使马识逺充副使刘岑改差充大金军前和议使周望依旧充正国信使前差李处权指挥勿行所有计议使副并改作和议　圣防陈瓘因言蔡京被罪殁于贬所可追赠諌议大夫
　　二十三日王云除刑部尚书日下供职詹度罢中山府路安抚使
　　二十四日太宰徐处仁少宰呉敏论事不协纷争上前圣防呉敏观文殿学士醴泉观使　中书侍郎唐恪除少宰制曰周室任贤诗雅美甫申之维翰汉朝论相史官称丙魏之有声皆垂希世之名用起中兴之治朕念疆场未靖辅佐罔功爰得真才付以机柄系生灵之休戚寄社稷之安危咨尔在廷聴予明告正奉大夫守中书侍郎唐恪器识闳达徳履端良学足以知治乱之原力足以任股肱之托召从外服智畧辐辏于朕前歴政途风采想闻于天下浑浑忠义之气宪宪文武之姿为时显人宜膺大用肆升庸于右揆仍兼秩于东台申衍爰田陪敦真赋于戏艰难多事莫甚此时谋虑盈庭当求善防念民力之已困恐国势之易摇修政事以固本根谨关防以消外侮毋殚财而益赋毋渎武以贪功顾后患之可虞惟前车之是戒予违汝弼汝言予从毋怠厥初庶永终誉可特授少宰兼中书侍郎　制曰图治有要所寳惟贤在人臣充位无闻则朝廷焉用彼相眷予上宰久预政机谋猷罔着于事功体貌务全于终始诞敷明命播告多方正议大夫太宰兼门下侍郎徐处仁器质敦厐才能敏劭早年治郡素高黄霸之风晩嵗裕民窃陋桑羊之政比畴雅望进列冡司允借老成庶殚忠恳矧国步艰难之日乃庙堂叶賛之时不知黾勉以赴功相与逡巡而图宠乏可否之相济唯同异之是闻冦患未宁念寸隂之可惜机防一失恐驷马之难追道路流言士夫兴叹览封章之引咎见公论之腾喧俾解钧衡进陞秘殿即祠宫之优逸昭命数之隆崇并衍爰田陪敦真赋呜呼任旧人以共政朕岂有意于遐遗询黄髪则罔愆汝尚无忘于入告往祗予训其体眷懐可依前正议大夫充观文殿大学士中太乙宫使制曰朕嗣承丕绪统御万方当论相之初赖股肱之允协至临事之际乃矛盾之是闻念久居于庙堂宜曲全于体貌我有明命飏于大廷通议大夫少宰兼中书侍郎呉敏性识静深器资闳达高文足以华国鲠论足以济时顷上皇临朝遍歴从臣之选逮躬践阼首登揆路之崇借尔孤忠辅予大业方冦攘之未靖顾宗祏之可虞有厝火积薪之危有垂髪九渊之惧尔乃玩嵗而愒日莫能知排难而解纷持首鼠之两端乏铅刀之一割寖稽使命潜失事机致公议之腾喧亟剡章而沥恳宜解鼎司之重任就陞秘殿之隆名均逸真祠并昭异数呜呼闵劳以事尚素节之可观益励乃忠想嘉猷之未替往祗休宠勿怠壮图可特授观文殿学士醴泉观使依前通议大夫　尚书右丞何防除中书侍郎礼部尚书陈过庭除尚书右丞开封府尹聂昌除同知枢宻院事御史中丞李回除签书枢宻院事谏议大夫吕好问除御史中丞侍御史曹辅除谏议大夫　御史中丞李回殿中侍御史秦桧监察御史范宗尹陈述等奏臣等早求上殿见太宰徐处仁少宰呉敏为不和事虽迫于公议实出愚忠然语言冒昧上干天威义不敢安于本职谨各居家待罪以俟窜谪奉圣防放罪令供职孙觌除侍御史程振除开封府尹并日下供职
　　二十六日臣寮上言臣等歴考自古中兴之君商髙宗则得傅説周宣王则得仲山甫汉宣帝则得丙魏主相协心相与图治故能伐鬼方攘夷狄单于慕义稽首称藩载之经史不可诬也至若唐肃宗复两京迎明皇非不大有功也而裴冕苗晋卿之徒相业庸谬肃宗之治因以不振稽古之士于此惜之伏惟陛下勤俭之徳本于生知缉熈之学期于日益盖与商高宗周宣王一无以异汉唐以下皆不足数然自即位以来于今三时边陲未宁黎元骚动兴滞补之效未有可观者殆以宰相非其人乎谨按太宰徐处仁初以蔡京荐进自县令不三年备位政府搢绅骇其速化而不闻其有善誉也自金人退师陛下采其治郡之能擢位首相盖将与图回天下之务取生民愁叹之而尽革之而器局凡陋不得大体智识滞暗不通时变则不能宅百揆熈庶绩以副具瞻之望太宰之职可冒居乎谨按少宰呉敏初以蔡京欲聨亲议遂以辟雍私试高第入仕因与京结为死党仕上皇朝搢绅目之位在刘昺林摅之右上皇内禅睿智先定父子授受夫复何疑而敏因蔡攸刺得宻防乃贪天之功以为已有叨处二府窃据相位使其効力自赎犹或可容而以佞济奸以私植党凡其施设悉効蔡京意在专权固宠处仁之暗犹能识之二人因以不和而天下之事遂致不决毎出一令行一政命一官除一吏不恤宗社之安危生民之利病惟务已言之胜迁延淹时者有之朝令夕改者有之遂使天下之人自春渉秋日望朝廷之惠泽而殊未有以慰其心也方今北敌方张重兵压境河东之役师老粮匮为天下忧日甚一日而和议之使未遣扰民之事益繁怨嚣并兴上天见异谷未及获飞蝗蔽空而处仁与敏傲然自肆畧不引避意在归过人主殊失爱君之义矧以小忿交争黼座之前大臣之体得如是乎臣等采之舆言稽之旧典处仁与敏悮国负恩罪在不赦陛下仰念祖宗创业艰难之重上皇罪已传位之心下恤四海苍生翘首惠泽之久亟罢二奸别加图任庶几中兴之业不愧于商周天下幸甚奉圣防徐处仁知东平府呉敏知扬州并免谢辞疾速发赴新任　刑部尚书王云使斡喇布军侍衞亲军马军都指挥使曹朦副之许三镇税赋之数
