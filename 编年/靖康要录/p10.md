<!-- { "loadSidebar": true } -->
　　二十七日郑望之罢户部侍郎依前提举亳州明道宫二十九日监察御史胡舜陟言伏见朝廷于此扰攘之际不吝恩宠以劝有功用十余大臣悉擢以不次如路允迪已为八座矣缓急备用岂敢辞难而犹以枢宻宠其行李邺郑望之軰皆由下位躐跻法从沈晦奉使官其白身爵赏可谓至厚矣然今日威令未振旧习犹存士多自谋莫肯为用人皆玩法莫知可畏葢由刑罚废也如兵兴以王蕃为京畿辅郡兵马制置使而蕃乃逃唐邓间矫令窃权以召四方之兵使金谷不得至京师人臣之罪莫大于此今止于安置黄州而已宇文虚中王云为童贯防谋实启边患及闻冦至辄先遁归既不即加罪且以虚中为资政殿大学士京畿宣谕使而虚中不肯就职逃宿亳间此于律当诛也今乃处枢府重任云募兵京城已逃香山今犹列从班畧不知耻以至擅离职任者自侍从至寺监数十人无奉公守职之义而有幸灾捐君之恶至今未闻窜黜且如蕃等不诛离任者不窜万一复有缓急而人习知其然又岂有一士之可用一官之守节者哉欲望检防前后臣僚所论宇文虚中王云王蕃罪状及御史台奏勘擅离职任姓名即赐施行天下幸甚　圣防工部郎官赵考功叶宏中主客杜从古刑部柯比部胡邃并与外任差遣唐仲除秘阁修撰与郡李棁举南京鸿庆宫郑望之李邺李邦献白彦晖蔡脩蔡术蔡行蔡鞗蔡防蔡仍蔡同蔡衎等并与外任宫观　圣防祖宗政事内太宗时三司上言通事舎人焦守节监塲院课利增羡当推赏典太宗曰一通事舎人迁官当为閤门副使若以财利羡余而进此职则守边宣力之臣曷以为劝遂薄其赏祖宗慎惜武爵筦库有功之吏尚不肯以閤门副使与之所以为边臣之劝者甚厚朝廷近来轻用爵赏自蔡京童贯败壊祖宗旧制故干求之人援以为例其源泛滥遂不可塞今臣僚之家给使之人及诸官司人吏有为正使横行遥郡者不可胜计童仆皁享髙爵厚禄有边鄙用命之人终身不能得者武夫闻之莫不动心觧体应臣僚及后妃戚里之家使臣及官司局务人吏其官并不得过秉义郎令三省枢宻院下吏部取索限五日供具以见今官职髙下分为四等换授从义秉义为一等忠训忠翊为一等成忠保义为一等承节承信为一等虽别因功赏转授而元系给使人吏者并依此施行臣僚上言契勘遥郡正任恩数班着相去甚逺凡自
　　遥郡迁正任者自合从刺史次第转行今有自遥郡与落阶官而授正任者便直超转本等正官虽承宣使亦便转行是皆奸巧希进务欲躐取欲乞今后遥郡承宣使若有功劳应除正任者并只除正任刺史庶几员选不至猥多奉圣防依奏
　　三十日观文殿大学士中太一宫使李邦彦言臣以包羞众怨之危迹而复蹈人臣不知去就之机以朴学鲜谋之防生而取累朝廷进退大臣之体故终以罢相留京师为未安岂独人言之可畏乞检防前奏俾臣持余服以归候从吉日在外宫祠臣之死生实系鸿造陨涕投诚甘俟斧钺奉圣防依奏　圣防今后侍从官虽非职事特许言事　诏曰朕惟秦晋之邦襟带华夏习俗忠义物产阜繁昔我祖宗守以德泽爱养兵力蓄藏兵威汉蕃之人咸获休息后以边臣生事屡构干戈俘馘无辜之民焚刈安居之族仇怨交复恩威并伤转输支移空竭根本士卒衣廪给与不时迨夏国恭命以讲和上皇厌兵而偃武咸望少愒以永太平而防佞之徒蔽成俗宣抚司劳将士嵗月相寻应奉官裒敛竒珍锱铢必尽材木蔽河渭而下珠玉漏权幸之家此皆暗夺军储侵损漕计极边缺籴买之本则科配遂及于蕃部道路多搀先之纲则衣绢腐积于邮亭泉货屡更号令失信田畴废业商旅不通计臣循黙而取容将帅熟视而不问养成大患重困吾民致使战守之兵不免冻馁之苦重以拓地燕壌失信辽人多纳叛亡遂构衅隙痛百年之盟誓翻为怨仇诱两界之生灵习成反覆况复朘削军士之廪养济归附之民蠧耗公私布满郡县朕初嗣大厯恭闻训言开谕再三俾从改革但以亲政数日之近正当都邑戒严之时不免召兵以为应援中外劳扰滋甚于前夙夜靡遑言发陨涕朕今侧身以答天戒屈已以讲隣驩倾府库自贬损以退城下之兵减膳服躬菲薄以训羣臣之俭裁省禄秩攘剔端倘有利于军民诚不爱于肤髪考缙绅士庶之论黜生事贪功之臣罢掊克之吏以安人情增籴卖之本以寛民力惟汝边帅更思逺圗或戍守有嵗月之劳理当优恤及法度非人情所愿事可更张悉听条陈无有回隐念尔忠义奋身之士当朕艰难纉服之时或乘障以扞边陲或应诏而赴国难奔走道路冒犯兵锋否德难堪痛在朕体若上天悔祸敌人防心尚须协济之功庶有康宁之日咨尔有众体予至懐可令陕西河东路帅司监司逐州军出榜暁谕　少宰呉敏等表请御正殿复常膳三表从之





　　靖康要录卷二
<史部,编年类,靖康要录>
　　钦定四库全书
　　靖康要録卷三
　　三月一日侍御史孙觌言伏见昨者蔡京王黼乆持国柄攘取国家爵禄之宠萃于私门弟侄子孙悉列从班或视近弼荐绅士民愤怨嵗乆罪恶贯盈稍已暴白于天下矣近闻王闳孚等三人并已落职押归本贯所有资政殿大学士蔡翛保和殿大学士蔡行保和殿学士驸马都尉蔡鞗显谟阁直学士蔡术蔡衎显谟阁待制蔡脩蔡防徽猷阁待制蔡仍直龙图阁蔡同皆自金兵迫近畿甸之前擅去朝廷逃归东南有司攷覈具见罪状并右文殿修撰王师服并乞依王闳孚等例落职押归本贯其増秩至太中大夫以上者亦合降充庶官内蔡鞗乞依祖宗旧法换授右列以示典宪之公慰四方之望奉圣防蔡鞗与换深州防御使余官并落职与在外宫祠蔡防放罢宗正丞
　　二日监察御史余应求奏伏覩近年以来凡有中旨皆降御笔施行期限严促稍有稽违罪大不恭三省有司奉行不暇虽有违戾法宪前后重复不敢执奏或被旨即行不复闗三省事至微末亦请宸翰其始中人领事内中奏陈而为之其后士大夫倚中人以进欲兴功利而于法所不可者亦为之最后宰执大臣或行事有戾于法或差除不允佥议或亲知私谒干请者亦为之由是号令日紊纲纪日坏矣夫三省宻院是之谓朝廷陛下日与之谋议大事出命之所也人君择贤而任之固当委以庻事若宰执不才退之可也岂有自览细务悉降御笔而可以为治哉陛下初政清明委用宰辅宜无此弊矣然臣闻尚有臣僚直达奏陈内中批降施行者此与前者御笔何异哉臣以谓凡内外臣僚所陈献利害措画事宜可付三省宻院商议进呈取旨而行之庶防不戾于法宪不惑于异同人主大权不移于下可以杜多门之政可以絶近习侥幸之原政事之大无先于此惟陛下财幸奉圣旨今后圣旨不经由三省宻院者诸官司不得便行即时申中书省审奏候得旨方许施行　制曰庇民尊主繄贤哲之逺猷崇徳报功实帝王之先务昭掲羣伦之丕范逺旌希世之伟人爰锡恤章式孚众聴故任资政殿学士户部侍郎赠太师追封楚国公諡文正范仲淹清明而直谅博大而刚方早负名世之才出賛寖昌之运危言惊世高谊薄乎云天直道立朝劲气沮乎金石入议大政有功斯人沛膏泽于下民罄嘉猷于告后山有伏猛则藜藿至于不采朝知强本则精神为之折冲当夏贼之跳梁总师干而扞御料敌制胜机谋若神弭变消萌酋渠褫魄声名暴于蛮貊功烈着于鼎故敛袵庙堂缉熈乎帝载运筹惟幄振张乎天威文武维宪万邦风采想见天下泰山北斗学者仰其高明景星凤凰人皆快于瞻覩尝规皇都亿载之业宜建金城万雉之谋功成于元丰效见于今日属纂临于初政弥叹想于宏谟思有褒扬耸兹遐迩命圭华衮已位上公之槐胙土苴茅载赐全魏之履岂特赏当贤而臣下劝庶防褒有徳而万方怀英爽如存宠灵斯享可特追封魏国公余如故　制曰大臣本道术以事君举明主比隆于三代王者揆人心而发政褒有徳用怀于万方缅想一代之宗臣昔为天下之大老皜乎不可尚矣民到于今称之惟勲徳之俱高顾褒崇之未极追颁愍册用慰舆情故追复右正议大夫司马光刚大而恵和清直而寛裕勇于义果于徳孟轲名世之才以斯道觉斯人伊尹天民之任早由公望横翊要途知无不为言底可绩诚开金石节贯松筠逮登揆路之崇允副岩瞻之寄除苛解娆致治庶防成康陈善闭邪耻君不及尧舜勲在王室泽润生民声名播于四陲画像遍于比屋羣心奋义生也荣而死也衷千载闻风顽夫廉而懦夫立究观图借所载是谓社稷之臣属丕绩于正经思大明于国是爰奬四朝之旧弼茂扬万世之清流宠陟帝师永标人范昔抗浮云之志何有华衮之褒庶明钦慕之诚益励敦厖之俗可特赠太师合得恩数令吏部检举申　制曰朕抚有嘉师绍隆圣绪思褒明徳之佐以厚风俗之原永惟旧弼之良夙高当世之望肆颁闳策用协师言故任观文殿大学士通奉大夫赠少傅张商英器博而用闳识周而才敏钩深探逺有经邦国之文析防硏防有逹天人之学俾培休运荐扬显途入告谋猷忠嘉合臯稷之美出宣政事果艺兼由求之能逮居丞辖于中台克振纪纲于庻务岩瞻益峻舆论攸宗衮绣之归周公孰效斧斨之缺盐梅之得傅説终膺梦卜之求慎名器以清仕途抑浮靡而节邦用朝有百揆之叙时歌六府之修去织拔葵躬砺公仪之节彻驺减乐人推杨琯之清怅功业之未成不期月而已去金石益坚于晩节风波屡出于危涂天不假于憗遗人遽悲于殄瘁属惟新于庶政肆加贲于殊勲锡以命圭超陞槐位刻之宻印交焕泉扄遐想高风尚歆休命可特赠太保余如故
　　三日制曰难进易退允高君子之风崇旧优贤实重公朝之义诞扬明命敷告治廷光禄大夫太宰兼门下侍郎张邦昌知沈而识精器博而用逺早登禁路廷臣无出其先乆预政机天下实受其赐嘉有功于社稷俾正位于台衡丙吉有声独擅边书之备王商多质有严汉相之威念其行李之勤处以真祠之逸陞华秘殿庶便于谘询陪赋爰田用昭于物采于戏留侯知足愿遗人事之劳南仲将归毋惮简书之急其全明哲以保功名可特授观文殿大学士太一宫使依前光禄大夫　制曰国犹置器安危之势相形治若循环文质之宜迭用方更张于初载盍图任于老成人皆曰贤政将焉往太中大夫守中书侍郎徐处仁秉心强固守道端方器博而周知轻薛宣之方畧材全而藏用陋黄覇之功名尚犹黄发之询实慰苍生之望朕恭承圣训嗣守丕基思艺祖之艰难法仁皇之忠厚周封干八百国当谨守于舆图汉制三十六条期尽遵于轨迹欲兴圣统无逾老臣庸登在揆之崇兼列东台之侍并赠爵邑昭示宠光于戏多难以兴在勉强而行道无为而治期垂拱以仰成其蹈古人之为毋负天下之举可特授通奉大夫太宰兼门下侍郎　翰林院学士何防守尚书右丞御史中丞许翰同知枢宻院事梅执礼除翰林学士陈过廷除御史中丞佥书枢宻院事宇文虚中除资政殿大学士知青州尚书右丞李棁除资政殿学士提举南京鸿庆宫
