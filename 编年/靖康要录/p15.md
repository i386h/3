<!-- { "loadSidebar": true } -->
　　二日臣僚上言近日朝廷元恶大憝悉行窜殛而残孽未殄士论不厌李彦括田京东西贼民之大者监司守令助彦为虐者犹未放逐监司如王子献郡守如韩宗胄县令如刘愿王浒此数人罪恶尤着王子献在京东与彦为婣好倚势裒刻百姓嗟怨欲食其肉宗胄守唐日敛数百千以供西城剥肤椎髓民不堪命比因军兴调发恣横滋甚民至有自经蹈河赴井而死者不可胜计道路流闻情所不忍刘愿王浒挟西城之威残虐百姓与宗胄相埒伏望亟正典刑使为恶者知戒近见除向子韶为京东漕其人操守坚正有徇国爱民之心凡李彦党与在京东为民蠧者宜悉使之究治锄其根穴京师亦乞遴选漕臣如京东施行庶几两路编氓积年寃愤一旦消释奉圣防王子献已施行外韩宗胄等并罢京西路委井度余依　皇弟相国公梴为检校少保宁军节度建安郡王楧为检校少傅安逺军节度温国公栋为检校少傅靖难军节度嘉国公椅为检校少傅彰信军节度仪国公桐为检校少傅肇庆军节度瀛国公樾为检校少傅雄武军节度昌国公柄为检校少傅平海军节度润国公枞为检校少傅兴徳军节度皇伯晋康郡王孝骞以下并加恩有差以上即位故也三日车驾幸宜春苑奉迎太上皇帝　少宰呉敏奏臣闻子路人告之以有过则喜此风不见于世久矣臣有私恳上恃圣眷敢冒陈之乃者侍御史孙觌言太学诸生又将伏阙为变而太学生呉若为之唱上误圣聴呉若罢逐今孙觌既责呉若未还臣近稍闻外议谓若常言臣之过而臣劝陛下逐之故至今不复臣初不以为信昨太学生上书亦有道此者则若之有是言审矣臣愚窃谓如臣方防拔擢任使而若乃能上书言臣之过此人之所难且以臣之故而逐若此臣之所不安也伏望圣防召还呉若以慰众论以明臣区区愿闻其过之心以广陛下求言之意不胜僣越奉圣防依奏　是日太上皇帝入国门
　　五日圣防依熈丰法监司守贰并替成资阙
　　六日驾诣龙徳宫朝见太上皇帝　髙阳闗路安抚使陈遘中山路安抚使詹度并奏杀获敌兵其金人已过保州出塞前去保防僖祖顺祖陵寝并无踈虞　诏曰朕承祖宗之休烈嗣守厯服夙兴夜寐弭躬节事日再御朝深访元元之疾苦务便安之而闻四方郡县奸吏故习叨懫弗革朕甚悼焉顷縁扞冦俾招战士闻荆湖间至居民等第雇募财匮力屈军食调发固已骚动而京西漕臣驱民陆运牛车担负老壮道毙今若此类则云少间然而贪吏盗攘苛吏掊克种种如故租税折科至増数倍供亿和市或弗与直吏治之悖谬抵此而欲望王泽究宣邦本安阜其道甚艰朕方诏辅臣择精明吏出按此属使重置于法故先播告监司守令庶防承风遵畏简书自求新益以称朕意毋忽
　　七日制尚书右丞耿南仲除门下侍郎　知枢密院事李纲四上劄子以昨与大臣议论不协之故横遭诬蔑有玷国体欲乞罢免奉御批令封还卿奏岂可如此朕委付之意至矣更勿少疑不得再请虽累百章亦当封还又诏卿屡贡封章恳求去位自陈危恳甚骇予闻乃者敌在近郊士庶伏阙一朝仓卒众数十万忠愤所激不谋同辞此岂人力也哉不恱者造言何所不可故卿不自安殊不知朕深谅卿之不豫知也前日宰执台谏沮师败谋格塞公议已悉罢逐方今四海所愿以为辅佐多聚庙堂朕于任贤勿贰去邪勿疑自以为庶几焉卿其深体朕心亟安厥位以济国事　制曰朕以菲徳获承丕基图政罔协于中施泽未究于下揽有司之抗议援故实以力陈谓慎主器所以严七庙之承谓早建储所以系四海之望欲迈周家千嵗之盛治宜稽汉帝初元之旧文朕恧焉以慙瞿然而改惟缙绅之言甚大念宗社之计莫先勉徇众怀遂正国本诞扬显册敷告外朝皇子检校少傅宁国军节度使大宁郡王谌生有竒姿性得异禀弱靡好弄屹尔成人之仪长则嗜书粹然盛徳之器比肇封于西土犹虚位于东宫是用宪祖宗之彛章信筮而协吉实天心之是祐非朕志之敢私呜呼朕方逺慕成康之隆近图文景之懿庶阜民俗克靖我家惟尔益懋于令猷惟尔益勤于典学忠以励庶邦之享孝以兴天下之仁时其荣怀尔益誉处可立为皇太子仍令所司择日备礼册命
　　八日臣僚上言知陜州王复阘茸贪饕临民无状盖王黼童贯梁师成之仆也交结近习赂遗权贵进非其道处非其据今虽落职犹以通议大夫玷守名藩不加汰斥未厌舆论奉圣防王复放罢　臣僚上言国朝因唐旧制刋定三品五品之服毎郊祀庆成疏恩四海有司以告然必限以歴仕之年拘以通籍之例除日罪故去官之日如是乃得五品服焉又如是而官至大夫乃得三品服焉一坐污墨终身不豫也其法可谓严矣唯中外更践望实兼着则燕朝对间有特赐之宠以昭异数然率三数嵗不一有也近嵗服章之滥未见前比儿童稚齿垂金曳紫袂相属肩相摩也外则部刺史州县之吏托以办职亦获此赐夤缘干请荐绅指笑而特赐者十常三四矣又复聴以妇人冠帔改换于是执政大臣王侯妃戚之家子孙弟侄内外婣党人人得之朱紫纷乱不胜其滥矣习以为常恬不知愧方陛下修明纪纲裁抑侥幸服章之安可不革昔唐宣宗重惜服章有司常具绯紫数袭从行以备赏赐或半嵗不用其一故当时以绯紫为荣伏望眀降诏防自今不许因事特赐与援例改换其日前非縁陛对元系臣僚赏赐与冠帔改换者在京委礼部在外委郡守移牒告谕俾之自陈悉从厘正若官品相当及曽任从官以上者自合如令其赏赐金者亦乞准此施行奉圣防依奏　御史台言根究到保和殿大学士蔡行自敌人迫近畿甸之前擅去朝廷逃归东南奉防责授昭化军节度副使襄阳府安置又根究到工部侍郎冯温舒非因差出擅离职守奉圣防冯温舒落职　徽猷阁直学士河北都运吕頥浩差提举西京崇福宫　诏吏部随龙人令取索推恩数内门下侍郎耿南仲迁正奉大夫资政殿学士王易简迁中大夫应随龙官吏并诸色只应人防有官资人各与转四官无名目人并补承节郎　谭世勣李熈靖并除显谟阁待制提举醴泉观依旧管勾龙徳宫　诏龙徳宫日具道君皇帝起居平安以闻
　　九日少宰呉敏奏皇天眷佑有宋以开中兴之业诗曰周虽旧邦其命维新今日之谓也方今民未见徳敌未畏威谓宜大更革以承天休而玩嵗愒日何以有成臣不胜大惧伏望明诏宰执置司辟属遵上皇诏防取祖宗旧法悉加讨论复其宜于今者以幸天下成王酌先祖之道宣光复古庶几在此奉圣防依奏置司讨论既而诏少宰呉敏太宰徐处仁各荐属官十员仍差宰臣充详议提举官徐处仁踏逐到吕本中范宗尹为吏房赵柟李亘为户房刘宁止张元干为兵房安元方若为礼房莫俦为刑房刘彦适为工房呉敏踏逐到梅执礼晁说之为吏房张慤向子諲为户房折彦质为兵房孙傅为礼房胡安国李朴为刑房李弥大江端友为工房于尚书省令置司以侍从官为防议余官为检讨分六房使各讨论限半年结局奉圣防依奏提举官差李纲呉敏徐处仁　太学生陈东补廸功郎除太学録既而东辞不受命　少宰呉敏劄子奏道君皇帝方举尧舜之盛徳以授圣神而陛下方建宣光之大功以安宗庙兹者行宫还阙法驾郊迎慈孝蔼然契濶悲喜天地为之开霁神人莫不感动中外大庆古今所无此诚宗社之休臣民之福也臣闻严君平为人臣言依于忠为人子言依于孝臣窃谓今日羣臣之任正在于此愿下臣章晓谕羣臣使凢进见于上皇之侧者皆能发眀圣孝晨夕思慕之心以助慈爱凡进见于陛下之侧者皆能传道上皇圣慈起居悦豫之意以安孝心虽二圣交欢天性至情无待于此然先事而言臣之职也臣不胜大愿奉圣防依奏　少宰呉敏劄子六经垂训盖天所以奠世法也犹之江河淮济经流中国终入大海自三代以后凡生民有一饭之安皆六经之功世盖由之而不知独恨更秦之祸礼缺乐亡而近者王安石以经术自任又废其一其意以谓鲁史既亡而三传不足取信则春秋永无复可考殊不知圣人作经岂不料后世绵逺羣言次第湮没而此经独存当是之时圣人岂不欲眀其说于天下且人之立言词不达意而必待补足其说则其文亦缪矣曰圣人之经岂乃是此是盖弗思之甚也昔韩宣子适鲁见易象与鲁春秋曰周礼尽在鲁矣易明天道而春秋着世法譬如覆载之间象纬昭于上而形质列于下是皆一气所成然则文王之作易孔子之作春秋是皆周礼之所在也臣愚愿下明诏复立春秋学官今嵗贡举遂以取士庶几同讲圣人之遗经以辅世教臣不胜大愿奉圣防依奏　臣僚上言河阳郑州当兵马徃来之冲京西路漕臣陆宰未尝过而问也但自为逃窜计不复以国家为意奉圣防陆宰落职送吏部　少宰呉敏劄子臣伏闻布衣江端友隠居京城东郊素有髙行士大夫多称道之臣顷见呉升详言其迎养所生母之孝又尝闻搢绅诵其诗而端友躬耕蔬食守节自重顷闻讲议司欲招之端友讫不肯就自陛下即位求直言端友当围城时上书论事甚众而终不肯一至公卿之门近者陛下招延草茅邹柄任申先尹焞邓肃之流偶未及端友臣愚伏望特加官使以风四方奉圣防赐同进士出身与补承务郎
　　十一日诏王永从呉浒杨邦直皆系骚扰东南之人臣僚累有章疏永从降授秉义郎致仕呉浒杨邦直并除名勒停送诸州编管日下押出门
　　十三日干龙节百官上夀赐宴于紫宸殿太上皇帝赐功徳疏一轴香山子一座真龙夘瓶真鳯嘴杯各一种师道种师中等奏昨奉圣训保守三镇驱逐金人出界其中山河间府两镇并沿邉州军并已平安获到敌俘并归业人口不计数目奏闻事
