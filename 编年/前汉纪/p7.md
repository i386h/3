<!-- { "loadSidebar": true } -->
　　六年冬。命复天下县邑。或有告楚王信谋反。上问左右。左右皆曰。发兵以击之。陈平曰。陛下用兵之精。孰与韩信。上曰。无能过也。平曰。陛下将有敌信者无。上曰。莫能及。平曰。臣窃为陛下危之。上曰。奈何。平曰。信未知有告反者。古者天子巡狩会诸侯。陛下伪出游云梦。会诸侯于陈。信必郊迎。因而执之。此一士之力。上从之。遂执信。讯信反无验。黜信为淮阴侯。田肯贺上曰。甚善。陛下得韩信而又王关中也。夫齐东有琅邪即墨之饶。南有泰山之固。西有浊河之阻。北有渤海之利。地方二千里。带甲百万众。此亦东秦。非亲子弟。莫可使王齐者也。上曰。善。赐肯金五百斤。春正月丙午。立刘贾为荆王。王五十三县。高帝兄弟四人。长曰伯。早卒。追号为武哀侯。封子信为刮羹侯。初。上微时数将客过嫂食。嫂餍食之。阳为羹尽刮釜。上闻恶之。故号其子为刮羹侯。次兄曰喜。字仲。立仲为代王。弟曰交。字游。好读书。有才艺。从上征伐有功。立交为楚王。长庶子肥为齐王。王七十县。以曹参为齐相国。徙韩王信于太原。都晋阳。封萧何为酂侯。父母兄弟封侯食邑者十余人。以萧何举宗从征伐故也。封曹参为平阳侯。张良为留侯。陈平为户牖侯。后徙为曲逆侯。周勃为绛侯。樊哙为舞阳侯。郦商为武成侯。食其子疥从征伐。以父故。封疥为高梁侯。夏侯婴为汝阴侯。灌婴为颍阳侯。周昌为汾阴侯。大功臣封者二十余人。其余功未得行封。上从南宫复道上。望见群臣往往聚语。上曰。此何谓也。张良曰。陛下所封皆萧曹故人。所诛皆平生仇雠。此属畏不得封。又恐过失及诛。此相与谋反。上忧之。曰为之奈何。良曰。急封雍齿。雍齿上最所憎恶。群臣共知。后从征伐有功。上即封雍齿。群臣喜曰。雍齿且封。我属无患矣。于是趋有司定功行封。封王陵为定国侯。陵始为县豪。上兄事之。以其从上晚。故后行封。凡百四十有三人。是时民人散亡。居可得而数者才十二三。是以大侯不过万户。小者不过五六百户。封爵之日誓曰。使黄河如带。太山如砺。国以永存。爰及苗裔。又申以丹书之信。重以白马之盟。作八十侯之位次。陈平之始封。平辞曰。非臣之功也。上曰。吾用先生之谋。战胜克敌。非功而何。对曰。非魏无知。安得进。上曰。若子可谓不背本矣。乃复赏无知。张良素多疾病。乃称疾。曰。臣家五世相韩。及韩亡。不爱万金之资。为韩报雠彊秦。天下震动。今以三寸舌为王者师。封万户。位为列侯。此布衣之极。于臣足矣。愿弃人间事。欲从赤松子游耳。乃学道不食谷。遂不仕。良为人容貌美丽如妇人女子。初季布异父弟丁公为楚将逐上。上迫急。顾谓丁公曰。两贤岂相厄哉。丁公引兵而还。天下既定。斩丁公以徇军曰。自今以后。为人臣者莫效丁公也。以萧何功最高。群臣皆曰。臣等被甲执兵。多者百余战。攻城略地。各有等差。萧何无有汗马之劳。徒持文物论议而已。今居臣等上。何也。上曰。诸君知猎乎。发纵指示兽者。人也。追得兽者。狗也。诸君徒能走得兽。功狗也。萧何发纵。功人也。及奏位次。群臣咸曰曹参宜第一。谒者关内侯鄂千秋进曰。曹参虽有野战之功。此特一时之事耳。夫上与楚相距五年。失军亡众。跳身遁者数矣。萧何尝从关中遣军补其处。非上所诏命。而数万之众会。上乏绝者数矣。楚汉相距荥阳数年。军无见粮。萧何常转漕给食。陛下虽亡山东。萧何常存关中以待陛下。此万世之功也。奈何以一旦之功。而加万世之功哉。于是令何为第一。带剑上殿。入朝不趋。上曰。吾闻进贤受上赏。萧何功虽高。待鄂君迺得明。于是因鄂千秋所食关内侯邑二千户。封为安平侯。其吏二千石从入蜀汉定三秦者。皆世世复其家。上置酒。众辱随何曰。为天下安用腐儒哉。何曰。陛下发步卒五万。骑五千。能以取淮南乎。上曰。不能。何曰。以二十人使淮南。王至。如陛下之意。是臣之功。贤于步卒五万骑五千也。上曰。吾方图子之功。以何为护军中尉。上五日一朝太公。太公家令说公曰。天无二日。土无二王。皇帝子乃人主也。太公虽父。乃人臣也。奈何令人主朝人臣。如此威重不得申。后上朝太公。太公拥彗迎门。却行欲拜。上大惊扶太公。太公曰。帝人主。奈何以我乱天下法。上善家令言。赐黄金五百斤。

　　荀悦曰。孝经云。故虽天子必有尊也。言有父也。王者必父事三老。以示天下。所以明有孝也。无父犹设三老之礼。况其存者乎。孝莫大于严父。故后稷配天。尊之至也。禹不先鲧。汤不先契。文王不先不窋。古之道。子尊不加于父母。家令之言。于是过矣。夏五月丙午。诏曰。人之至亲。莫大于父。故父有天下。传归于子。子有天下。尊归于父。此人道之极也。朕平暴乱以安天下。斯皆太公之教训也。尊太公为太上皇。秋九月。匈奴围太原韩王信于马邑。信降匈奴。

　　七年冬十月。上自征太原匈奴。冒顿单于拒汉。汉使者窥匈奴者十辈。皆曰易击。上使娄敬往。还曰。匈奴见羸弱。似有伏兵。不可击。上怒曰。齐虏妄言阻吾军。械系之。上至平城。匈奴果围上于白登七日。用陈平谋。说匈奴阏氏夫人。得开围一角。上乃遁出。其计秘。世莫得闻也。士卒歌之曰。平城之下祸甚苦。七日不食。不能弯弓弩。上既还。谢敬曰。不用公言以困平城。乃斩前使者十余辈。封敬二千户。号建信侯。先是有月晕围于昴参毕七重。本志以为昴毕之闲。为天街北羌胡也。街南中国也。昴为匈奴。毕为边兵。平城之应云。匈奴攻代。代王喜弃国归洛阳。废为郃阳侯。辛卯立皇子如意为代王。春一月。上自平城还。见萧何治宫室于长安甚盛。上怒曰。何治之过度。对曰。天子以四海为家。非壮丽无以重皇威。且无令后世有以过也。乃迁都长安。是时威仪未设。群臣争功醉呼。或拔剑击柱。上患之。博士叔孙通请制礼仪。上曰。度吾所能行者。通乃与弟子百余人共起朝仪。大朝会长乐宫。陈车骑旌旗兵卫。群臣列位。百官执职成礼而罢。莫不祇肃。于是上叹曰。吾乃今日知为皇帝之贵。拜通为奉常。赐金五百斤。弟子皆为郎中。夏四月。行如洛阳。娄敬进计和匈奴。请以鲁元公主妻单于。单于因之为女婿。有子则为外孙后世可以渐臣也。上将行之。吕后涕泣固请留之。乃止。更以宗室女为公主。妻单于。结和亲。岁致金币赂遗之。

前汉高祖皇帝纪卷第四
八年冬。上击韩王信余寇于东垣。建武侯靳歙有功。迁为车骑将军。上还过赵。赵相贯高伏。兵柏人亭。欲为逆。上宿心动。曰。柏人者。迫于人也。乃去之。初上过赵。王甚卑恭。上箕踞骂詈甚辱之。贯高谓王曰。皇帝遇王无礼。请杀之。王啮其指出血曰。先人亡国。赖皇帝得复。德流乎子孙。君无出口。高等私相谓曰。吾王长者。终不背德。何为污王。事成归之于王。不成独身坐之。乃阴独为谋而王不知。十有一月。令士卒从军死者。送归于县。给衣衾。长吏视葬。祠以少牢。十有二月至自东垣。春三月行如洛阳。令人无得衣锦绣绮縠絺纻。九月至自洛阳。

　　九年冬十月。淮南王赵王楚王来朝。置酒前殿。上为太上皇寿曰。始者大人常以臣不如仲。能治产业。今臣之业孰与仲多。殿上皆称万岁。十有一月。徙郡国大族豪杰名家十余万户以实关中。娄敬之计也。十有二月行如洛阳。赵相贯高逆谋发觉。同谋者赵午等十余人。皆自刎死。高曰。若皆死。谁当明王不反。乃就槛车送诣长安。言王不知。考治身无完者。终不复言。上曰。壮士哉。令人私问之。高曰。人情岂不各爱其亲戚乎。今吾三族皆以论死。岂以王易吾亲戚哉。具以情对。上乃诏赦赵王。嘉贯高之节。乃赦之。高曰。所不死者。欲明王不反。今王已出。吾责塞矣。且人臣有篡弑之名。将何面目复事上哉。乃仰天绝吭而死。赵王张敖尚鲁元公主。故封敖为宣平侯。

　　荀悦曰。贯高首为乱谋。杀主之贼。虽能证明其王。小亮不塞大逆。私行不赎公罪。春秋之义大居正。罪无赦。赵王掩高之逆心。失将而必诛之义。使高得行其谋。不亦殆乎。无藩国之义。减死可也。侯之过欤。初捕赵王。诏有敢从者夷三族。赵王郎中田叔孟舒皆贤。召见之。汉朝廷臣无能出其右者。皆以为郡守。春正月。徙代王如意为赵王。夏六月乙未晦。日有食之。

　　十年冬十月。淮南王梁王燕王荆王楚王齐王长沙王来朝。夏五月。太上皇崩。秋七月癸卯。太上皇葬于万年。八月令诸侯王皆立太上皇庙于国都。上欲废太子。立戚夫人子如意。群臣争之不能得。御史大夫周昌固争之。上问其状。昌为人刚直少言。对曰。臣虽口不能言。然心知其不可。陛下必欲废太子。立戚夫人子如意。臣期不奉诏。昌尝奏事。上方拥戚夫人。昌还走。上追之。骑昌项。上问曰。我何如主。曰。陛下桀纣主也。上笑之。后上尝心不乐悲歌。群臣不知所谓。符玺御史郎赵尧进曰。陛下所为不乐者。非以为赵王年少。而戚夫人与吕后有隙。万岁之后。不能自全也。上曰然。尧曰。宜为赵王置贵强相。吕后太子群臣素所惮者。上曰谁可使。对曰。周昌可相赵王。上谓昌曰。吾极知其左迁。然吾忧赵王。非公莫可相者。乃以昌为赵相。以赵尧代昌为御史大夫。初赵人方与公谓昌曰。君之吏赵尧。奇士也。且代君位。昌笑曰。尧年少刀笔吏耳。何至是乎。卒如方与公言。九月。陈豨接下宾客。从车千余乘。初豨适代时。辞淮阴侯韩信。韩信既废。恐惧怨望。乃与豨谋曰。赵代精兵处也。公反于外。上必自出。吾从中起。天下可图也。豨反。上欲自击之。建成侯周□泣曰。陛下常自行。是无人可使。初□从上。每有不利。终无离上之心。上以为爱我。赐上殿不趋。上遂东至邯郸。选壮士可令将者四人。各封千户侯。左右皆曰。此人何功而封千户。上曰。非尔所知。夫陈豨反。赵代皆豨之有。吾以羽檄征天下兵。未有至者。今独邯郸中兵至。吾何爱四千户。不以慰赵子弟心乎。复求乐毅之后。得乐叔。封乐乡侯。号曰华成君令吏民为豨所劫略皆赦其罪。问豨将皆故贾人。曰吾知易与之矣。乃多与金购豨将。将多降。是时沛人任敖素善于上。上以客从。拜为上党太守。坚守不下。封敖广阿侯。御史大夫赵尧击豨有功。封江邑侯。诏御史曰。狱之疑者。吏或不敢决。或有死者。久而不能论。无罪者久系。自今已后有疑狱者。各谳所属二千石。二千石不能决。移之廷尉。廷尉不决。具奏以闻。

