<!-- { "loadSidebar": true } -->
　　荀悦曰。诸侯之制。所由来尚矣。易曰。先王建万国。亲诸侯。孔子作春秋。为后世法。讥世卿。不改世侯。昔者圣王之有天下。非所以自为。所以为民也。不得专其权利。与天下同之。唯义而已。无所私焉。封建诸侯。各世其位。欲使亲民如子。爱国如家。于是为置贤卿大夫。考绩黜陟。使有分土而无分民。而王者总其一统。以御其政。故有暴礼于其国者。则民叛于下。王诛加于上。是以计利虑害。劝赏畏威。各兢其力。而无乱心。及至天子失道。诸侯正之。王室微弱。则大国辅之。虽无道不得虐于天下。贤人君子有所周流。上下左右。皆相夹辅。凡此所以辅相天地之宜。以左右民者也。故民主两利。上下俱便。是则先王之所以能永有其世也。然古之建国。或小或大。监前之弊。变而通之。夏殷之时。盖不过百里。故诸侯微而天子彊。桀纣得肆其虐。纣脯刑侯而醢九侯。以文王之上德。不免于羑里。周承其弊。故大国方五百里。所以崇宠诸侯而自抑损也。至其末流。诸侯彊大。更相侵伐。周室卑微。祸乱用作。秦承其弊。不能正其制以求其中。而遂废诸侯改为郡县。以一威权。以专天下。其意主以自为。非以为民。深浅之虑。德量之殊。岂不远哉。故秦得擅其海内之势。无所拘忌。肆淫奢行。暴虐天下。然十四年而灭亡。故人主失道。则天下遍被其害。百姓一乱。则鱼烂土崩。莫之匡救。贤人君子。复无息肩。众庶无所迁徙。此民主俱害。上下两危。汉兴。承周秦之弊。故兼而用之。六王七国之难作者。诚失之于彊大。非诸侯治国之咎。其后遂皆郡县治民。而绝诸侯之权矣。当时之制。未必百王之法也。凡长吏秩二千石上皆银印青绶。比六百石已上。皆铜印墨绶。比二百石已上。皆铜印黄绶。其后虽不及六百石。其长相皆墨绶。除八百石五百石秩。

　　荀悦曰。先王之制禄也。下足以代耕。上足以克祀。故食禄之家。不与下民争利。所以厉其公义。塞其私心。其或犯逾之者。则绳以政法。是以君子劝慕。小人无怨。若位苟禄薄。外而不充。忧匮是恤。所求不赡。则私利之智萌矣。放而听之。则贪利之心滥矣。以法绳之。则下情怨矣。故位必称德。禄必称爵。故一物而不称。则乱之本也。今汉之赋禄薄。而吏非员者众。在位者贪于财产。规夺官民之利。则殖货无厌。夺民之利。不以为耻。是以清节毁伤。公义损阙。富者比公室。贫者匮朝夕。非所为济俗也。然古今异制。爵赋不同。禄亦如之。虽不及古。度时有可嘉也。

　　七年春正月辛酉朔。日有食之。是谓正朔。王者恶之。夏五月日有食之。秋八月。帝崩于未央宫。太后哭而泪不下。侍中张辟彊者。张良子。年十五余。谓陈平曰。太后泣不下泪者。畏君等危吕氏。宜请吕产吕禄为将。监南北军事。太后必喜。君等免祸。平从之。太后果喜而泣之泪下。九月。皇帝葬于安陵。

　　赞曰。本纪称孝惠内修亲亲。外礼傅相。优宠齐悼赵隐。恩爱笃矣。可谓宽仁之主。遭吕太后亏损至德。枉流滥哉。深可悲矣。

前汉高后纪卷第六
初。高后命孝惠张皇后。取后宫美人子养之。而杀其母。以为太子。立为皇帝。皇帝年幼。高后临朝称制。立兄子台为楚王。台弟产为梁王。禄为赵王。封诸吕六人为列侯。高皇后将王诸吕。问右丞相王陵。王陵曰。高皇帝定天下。刑白马而盟曰。非刘氏而王者。天下共击之。问左丞相陈平太尉周勃。平勃对曰。高帝定天下王诸刘。今陛下称制王诸吕。无所不可。后喜罢朝。陵让平勃曰。诸君背要。何面目见高帝于地下。勃曰。面折廷争。臣不如君。安汉社稷。君不如臣。后乃左迁陵为帝太傅。实夺之相权。陵谢病免。杜门不出。冬十一月。徙丞相陈平为右丞相。辟阳侯审食其为左丞相。食其。沛人也。初吕后获于楚。食其常以舍人侍得幸。及为丞相。不典治相。监宫中事。加郎中令。群臣皆因决事。先是或毁食其于惠帝。惠帝欲诛之。平原君朱建为说惠帝幸臣闳籍孺曰。君幸于帝。天下莫不闻者。今辟阳侯幸于太后而下吏。道路皆言君谗之。今日辟阳诛。明日太后含怒。亦诛君耳。于是籍孺惧。入言于帝而出之。朱建者。故黥布相也。布之反。建谏止之。高帝赐建号平原君。建为人口辩。初名廉直。行不苟合。辟阳侯欲交建。建不肯。及建母死家贫。无以收葬。陆贾乃见辟阳侯。贺曰平原君母死。辟阳侯曰。平原君母死。何乃贺我。贾曰。平原君必不知君者为其母。今其母死家贫。无以葬之。君诚能厚送葬之。则彼为君死矣。食其乃奉百金。列侯贵人以食其故。往赠送之凡百金。而建受之。及吕氏之诛。其卒见全者。皆建之力也。后淮南厉王长诛食其。建以食其客故事及之。建自杀。

　　元年春正月。诏曰。孝惠帝欲除三族罪及妖言令。议未决而崩。今除之。赐民爵户一级。夏五月丙申。赵王宫中丛台灾。立孝惠美人子五人。彊为淮阳王。不疑为恒山王。弘为襄城侯。朝为轵侯。武为壶关侯。秋七月。桃李花。高后怒御史大夫赵尧之为赵王谋也。免尧官抵罪。上党太守任敖为御史大夫。

　　二年春正月。诏班序列侯功臣位次。藏于高庙。世世勿绝嗣。二月乙卯晦。地震。羌道武都道山崩。夏六月日蚀。秋七月。恒山王不疑薨。立襄城侯弘为恒山王。行五铢钱。钱之制夏殷以前无文焉。周制则有文。凡钱外圆内方。轻重以铢。周景王以钱轻。更铸大钱文曰宝货。肉好外有周郭。秦钱文曰半两。重如其文。汉兴复轻之。齐悼惠王子章入宿卫。封朱虚侯。

　　三年夏。江水汉水溢。流四千余家。秋星昼见。伊水落水溢。流千六百余家。汝水溢。流八百余家。其在洪范。为水不润下。

　　四年夏四月。少帝出怨言。知高后杀其母。后乃幽之于永巷。诏曰。皇帝久病昏乱。不能奉宗庙。废之。五月。立恒山王弘为皇帝。

　　五年。春三月。南越王尉佗。自称南越武帝。是时禁南越关中市铁器。尉佗曰。先帝与我通使勿绝。今高后听谗臣之言。别异蛮夷。此必长沙王计。欲倚中国击灭南越。自以为功。乃自称越帝。欲攻长沙。秋八月。淮阳王彊薨。九月。发河东上党骑屯北地。备匈奴。

　　六年春星昼见。夏四月。赦天下。秩长陵令二千石。六月。匈奴寇狄道。攻河阳。行五分钱。朱虚侯弟兴居封东牟侯。皆入宿卫。

　　七年冬十二月。匈奴寇狄道春正月赵王友死于邸。吕氏女为赵王后王后妒。谗王于高后曰。吕氏安得王。太后百年后。吾必击之。高后怒之。至邸。令卫士围之。不得食遂幽死。以民礼葬之长安。谥为幽王。后徙梁王恢为赵王。己丑晦。日有食之。既在营室九度。为宫室之中。高后恶之。曰此为我也。星传曰。日者、德也。月者、刑也。日食修德。月食修刑。则灾异消矣。诗云。日月告凶。不用其行。四国无政。曷用其良。言人君失政。则日月失行。中道南曰黄道。南至东井。北至牵牛。东至角。西至娄。夏至日至东井。去极近。故晷短。立八尺之表。而晷长一尺五寸八分。冬至日至于牵牛。去极远。故晷长。立八尺之表。而晷长一丈三尺一寸四分。春分西至娄。去极中。秋分东至角。去极中。立八尺之表。而晷长七尺三寸六分。日为阳。阳用事。则日进而北。昼进而长。阳胜故为温暑。阴用事。则日退而南。昼退而短。阴胜故为寒凉。洪范曰。日月之行。则有冬有夏有寒有暑。此之谓也。至若南北失度。晷进而长则为寒。退而短则为暑。人君急则日晷进而疾。舒则日晷退而缓。故曰急恒寒若。豫恒燠若。一曰晷长为潦若。晷短为旱若。奢为扶。扶者邪臣进。正直疏。君子不足。奸人有余。月有九行。黑道二出黄道北。赤道二出黄道南。白道二出黄道西。青道二出黄道东。立春春分从青道。立夏夏至从赤道。立秋秋分从白道。立冬冬至从黑道。然一决之于房从中道。若月失道而妄行。出阳道则旱风。出阴道则阴雨。箕轸之星为风。毕星为雨。故月失度。入箕轸则多风。入毕星则多雨。洪范曰。星有好风。星有好雨。月之从星。则以风雨。诗云。月离于毕。俾滂沱矣。言多雨也。凡灾异所起。或分野之国。角亢氐。韩郑也。房心。宋也。尾箕。燕也。斗牛。吴也。牵牛须女。越也。虚危。齐也。营室东壁。卫也。奎娄。鲁也。胃昴毕。赵也。觜参。魏也。东井鬼。秦也。柳星张。周也。翼轸。楚也。

