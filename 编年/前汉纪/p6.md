<!-- { "loadSidebar": true } -->
　　五年冬十月。王追项羽至阳夏南。与韩信彭越期。皆不至会。楚击汉军。大破之。王复深垒自守。王谓张良曰。诸侯不从奈何。对曰。大王能取睢阳以东。北至谷城。尽以王彭越。从陈以东傅海与韩信。则两人必至而楚败矣。王从之。信越皆至。十有二月。诸侯皆会垓下。围项羽数重。夜闻汉军四面皆作楚歌。羽惊曰。汉已尽得楚乎。是何楚人歌之多也。夜起饮帐中。有美人曰虞姬。有骏马曰骓。羽乃慷慨悲歌曰。力拔山兮气盖世。时不利兮骓不逝。骓不逝兮可奈何。虞兮虞兮奈若何。羽遂上马。乃从八百余骑。直夜溃围南出。平明。汉军乃觉之。命骑将灌婴以五千骑追羽。羽至阴陵。迷失道路。汉军追及之。至东城。乃有二十八骑。追者数千。羽谓其骑曰。吾起兵八岁矣。身经九十余战。所当者破。未尝败。今困于此。固天亡我。非战之罪也。今日固决死。愿为诸君决战。于是引其骑。因四隤山为圜阵。汉军围之数重。羽谓其骑曰。吾为公取彼一将。于是羽大呼驰下。汉军皆披靡。遂取汉一将。骑将扬喜追羽。羽还叱喜。人马皆惊。辟易数里。羽分其骑为三处。汉军不知羽所在。分军为三处复围之。羽乃驰击汉军。复取一都尉。杀百人。羽复聚其骑。亡两骑。于是羽引军东至乌江。亭长曰。江东虽小。地方千里。众数十万。亦足以王也。愿大王急渡。今独臣有船。汉军至无以渡。羽曰。籍与江东士弟八千人渡江而西。今无一人还者。纵江东父兄怜而王我。我何面目见之哉。吾知公长者也。吾骑此马五岁。常以一日行千里。吾不忍杀之。以赐公。乃令骑皆去其马。短兵接战。复杀汉军百人。羽亦被十余创。乃自刭而死。楚地悉平。独鲁后降。初怀王封羽为鲁公。故以鲁为号。葬羽于谷城山下。汉王为之发哀。封项伯等四人为列侯。赐姓刘氏。本传曰。项羽背关怀楚。放逐义帝。自矜功伐。而不师古。霸王之业。始欲以力征。经营天下。五年卒亡。身死东城。尚不觉悟。以为非己之罪。岂不过哉。春正月。徙齐王韩信为楚王。都下邳。信乃赐所从食漂母千金。召下乡亭长曰。公小人也。为惠不终。赐钱百万。召辱己少年曰。壮士哉。以为中尉。赦天下殊死已下。群臣上皇帝尊号。王辞让而后受。二月甲午。皇帝即位于汜水之阳。以十月为正。从火德。色尚赤。以应斩白蛇神母之符。尊王后曰皇后。太子曰皇太子。迫尊先媪曰昭灵夫人。鄱君吴芮率百越佐诸侯。立芮为长沙王。越王无诸率闽中兵以佐灭秦。立无诸为越王。于是皇帝西都洛阳。夏五月。兵皆罢。令人保其山泽者。各归其田里。自卖为人奴婢者。免为庶人。上置酒南宫。问群臣曰。吾所以得天下。羽所以失之者何。王陵对曰。陛下使人攻城略地。因以赏之。与天下同其利。项羽嫉贤妒能。有功者害之。贤者疑之。战胜不蒙其功。得地不获其利。所以失天下也。上曰。公知其一。未知其二。夫运筹帷幄之中。决胜千里之外。吾不如子房。镇国家。抚百姓。给饷馈。吾不如萧何。连百万之众。战必胜。攻必取。吾不如韩信。三者皆人杰也。吾能用之。所以取天下也。羽有一范增。贤而不能用。此所以为我擒也。上问韩信曰。公相我能将几何。信曰。陛下不过能将十万。又问韩信。公能将几何。对曰。臣多多益办耳。上曰。何为为我臣。信曰。陛下虽不能将兵。而善将将。此所谓天授。非人力也。是时田横与宾客五百人亡在海中。上遣使赦横罪。曰。横来。大者王。小者侯。不来将加诛。横曰。臣烹郦食其。今闻其弟郦商为将。臣畏惧不敢奉诏。帝乃诏商曰。田横至。敢有动者族诛。横诣洛阳。至尸乡亭三十里。谓其从者曰。横与汉王并南面称孤。今汉王为天子。而横为亡虏。其辱已甚矣。且横尝烹人之兄。今与其弟并肩事主。彼虽畏诏。横独不媿于心哉。且陛下不过欲一见我面貌耳。今斩我头驰三十里。容貌未及变。乃沐浴自刎。令客奉其首。上曰。嗟乎。起自布衣。兄弟三人。更立为王。岂不贤哉。为之流涕。而拜其二客为都尉。以王礼葬之。二客穿其厮旁皆自刎而从之。上闻大惊。以横客为皆贤。闻其余五百人在海岛中。使使召之。闻横死。亦皆自杀。楚将季布亦已亡匿。投濮阳周氏。汉购之急。周氏乃髡钳布与家僮数十人。至鲁朱家而卖之。朱家心知是季布。因买之。置田舍。乃见滕公曰。季布何罪。臣各为其主用耳。上始得天下。以私怒求一人。何示不广也。且季布之贤。不南走越。即北走胡。夫忌壮士以资敌国。此伍子胥所以鞭荆王之墓也。夏侯婴为言之。上乃赦布。拜为郎中。后为中郎将。布立然诺之信。时人为之语曰。得黄金百镒。不如季布一诺。朱家者为任侠。所藏活者甚众。豪士以百数。不伐其功。诸所尝施。唯恐见之。赈人先于贫贱。衣不兼彩。食不重味。专以赴人之急。及布尊贵。朱家遂不复见之。上欲都洛阳。戍卒娄敬求见。说上曰。陛下都洛阳。岂欲与周室比隆哉。上曰然。敬曰。陛下取天下与周室异。周之先。自后稷尧封之邰。积德十余世。公刘避狄居豳。太王以狄伐故去豳。杖马策之歧。国人争归之。文王为西伯始受命。武王伐殷。八百诸侯。不期而会孟津之上。成王即位。周公之属傅焉。乃营成周。都洛邑。以为此天下中。四方纳贡职。道里均矣。有德则易以王。无德则易以亡。凡居此者。欲务以德致人。不欲阻险。令后世骄奢以虐人。及周之衰。分而为二。天下莫朝。周不能制。形势弱矣。今陛下用兵取天下。大战七十。小战四十。使百姓肝脑涂地。暴骨中野。哭泣之声未绝。伤夷者未起。而欲比隆周室。臣窃以陛下为不侔矣。夫秦地被山带河。四塞以为固。卒然有急。百万之众可具。因秦之资。膏腴之地。此所谓金城天府之国。陛下都关中。山东虽乱。秦地可全而有也。上问群臣。群臣皆山东人。咸言周七八百年。秦二世而亡。且洛阳东有成皋。西有渑池。背河向洛。其固不敌。此亦足恃也。上疑焉。问张良。张良曰。洛阳虽有此险。其中小。不过数百里。四面受敌。此非用武之国。夫关中左崤函。右陇蜀。沃野千里。南有巴蜀之饶。北有胡宛之利。阻三面而守。独以一面东制。诸侯安定。河渭漕挽。足以西给京师。诸侯有变。顺流而下。足以委输。此所谓金城千里天府之国。娄敬之说是也。于是上即日车驾西入关。治栎阳宫。拜娄敬为郎中。号奉春君。赐姓刘氏。六月壬辰。大赦天下。八月。燕王臧荼反。上自将击燕。九月虏臧荼。立太尉卢绾为燕王。绾与上同里同日生。少相爱。后以将军从击项羽有功。故立为代王。丞相张苍从击臧荼有功。封北平侯。苍明习天下图书。善用算术。故命以列侯居相府主郡国上计也。

