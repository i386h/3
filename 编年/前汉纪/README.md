<!-- { "loadSidebar": true } -->
前汉纪 东汉　荀悦撰

序
凡汉纪十二世十一帝。通王莽二百四十二年。一祖三宗。高祖定天下。孝惠高后。值国家无事。百姓安集。太宗升平。世宗建功。中宗治平。昭景称治。元成哀平。历世陵迟。莽何篡国也。凡祥瑞。黄龙见。凤皇集。麒麟臻。神马出。神鸟翔。神雀集。白虎仁兽获。宝鼎升。宝磬神光见。山称万岁。甘露降。芝草生。嘉禾茂。玄稷降。醴泉涌。木连理。凡灾异。大者日蚀五十六。地震十六。天开地裂。五星集于东井各一。太白再经天。星孛二十四。山崩三十四。陨石十一。星陨如雨二。星昼见三。火灾二十四。河汉水大泛溢为人害十。河泛一。冬雷五。夏雪三。冬无冰二。天雨血雨草雨鱼。死人复生。男子化为女子。嫁为人妇生子。枯木更生。大石自立。建安元年。上巡省。幸许昌。以镇万国。外命亢辅征讨不庭。内齐七政。允亮圣业。综练典籍。兼览传记。其三年诏给事中秘书监荀悦钞撰汉书。略举其要。假以不直。尚书给纸笔。虎贲给书吏。悦于是约集旧书。撮序表志。总为帝纪。通比其事。例系年月。其祖宗功勋。先帝事业。国家纲纪。天地灾异。功臣名贤。奇●善言。殊德异行。法式之典。凡在汉书者。本末体殊。大略粗举。其经传所遗阙者差少。而求志势有所不能尽繁重之语。凡所行之事。出入省要删略其文。凡为三十卷。数十余万言。作为帝纪。省约易习。无妨本书。有便于用。其旨云尔。会悦迁为侍中。其五年书成。乃奏记云。四百有一十六载。谓书奏之岁。岁在庚辰。昔晋之乘。楚之梼杌。鲁之春秋。虞夏商周之书。其揆一也。皆古之令典。立之则成其法。弃之则坠于地。瞻之则存。忽焉则废。故君子重之。汉书纪其义同矣。凡汉纪有法式焉。有监戒焉。有废乱焉。有持平焉。有兵略焉。有政化焉有休祥焉。有灾异焉。有华夏之事焉。有四夷之事焉。有常道焉。有权变焉。有策谋焉。有诡说焉有术艺焉。有文章焉。斯皆明主贤臣命世立业。群后之盛勋。髦俊之遗事。是故质之事实而不诬。通之万方而不泥。可以兴。可以治。可以动。可以静。可以言。可以行。惩恶而劝善。奖成而惧败。兹亦有国之常训。典籍之渊林。虽云撰之者陋浅。而本末存焉尔。故君子可观之矣。

前汉高祖皇帝纪卷第一
昔在上圣。唯建皇极。经纬天地。观象立法。乃作书契以通宇宙。扬于王庭。厥用大焉。先王以光演大业。肆于时夏。亦唯翼翼。以监厥后。永世作典。夫立典有五志焉。一曰达道义。二曰彰法式。三曰通古今。四曰着功勋。五曰表贤能。于是天人之际。事物之宜。粲然显著。罔不能备矣。世济其轨。不殒其业。损益盈虚。与时消息。虽臧否不同。其揆一也。是以圣上穆然。惟文之恤。瞻前顾后。是绍是维。臣悦职监秘书。摄官承乏。祗奉明诏。窃惟其宜。谨约撰旧书。通而叙之。总为帝纪。列其年月。比其时事。撮要举凡。存其大体。旨少所缺。务从省约。以副本书。以为要纪。未克厥中。亦各其志。如其得失。以俟君子焉。

　　汉兴继尧之胄。承周之运。接秦之弊。汉祖初定天下。则从火德。斩蛇着符。旗帜尚赤。自然之应。得天统矣。其后张苍谓汉为水德。而贾谊公孙弘以为土德。及至刘向父子。乃推五行之运。以子承母。始自伏羲。以迄于汉。宜为火德。其序之也。以为易称帝出乎震。故太皞始出于震。为木德。号曰伏羲氏。共工氏因之为水德。居水火之间。霸而不王。非其序也。炎帝承木生火。固为火德。号曰神农氏。黄帝承之。火生土。故为土德。号曰轩辕氏。帝少昊灭。帝挚承之。土生金。故为金德。号曰金天氏。帝颛顼承之。金生水。故为水德。号曰高阳氏。帝喾承之。水生木。故为木德。号曰高辛氏。帝尧始封于唐。高辛氏衰而天下归之。号曰陶唐氏。故为火德。即位九十载。禅位于帝舜。号曰有虞氏。故为土德。即位五十载。禅位于伯禹。号曰夏后氏。故为金德。四百四十二年。汤伐桀。王天下。号曰殷为水德。六百二十九年。武王灭纣。王天下。号曰周为木德。七百六十七年。秦昭王始灭周。而诸侯未尽从。至昭王之曾孙政。遂并天下。是为始皇帝。有天下十四年。犹共工氏焉。非其序也。自周之灭。及秦之亡。凡四十九年。而汉祖灭秦。号曰汉。故为火德矣。在昔陶唐之后。有刘累者。以御龙事孔甲。为御龙氏。在商为豕韦氏。在周为唐杜氏。其适晋国者为范氏。别处秦者为刘氏。当战国时。刘氏徙于魏。迁于沛之丰邑。处中阳里。而高祖兴焉。

　　汉高祖讳邦。字季。初昭灵后尝息大泽之陂。梦与神遇。是时雷电晦冥。太上皇视之。见蛟龙临之。遂有娠而生高祖。隆准龙颜。美须髯。左股有七十二黑子。宽仁爱人。有大智度。曾为泗水亭长。尝从王媪武负贳酒。每饮醉留寝其家。上尝见光怪。负等异之。辄折契弃券而不责。单父人吕公好相人。有女以为贵。避雠于沛。沛令求其女不与。及见高祖状貌。公奇之。因以女妻焉。是为吕后。生孝惠鲁元公主。尝有老父过乞浆。相吕后孝惠鲁元公主皆大贵也。及见高祖。乃大喜曰。夫人儿子。蒙君之力也。君贵不可言也。遂去不复见。高祖以亭长送徒骊山。夜行经丰西泽中。有蛇当道。拔剑斩之。遂过。后人至者。见一老妪哭蛇曰。此白帝子也。向赤帝子遇而杀之。妪因忽然不见。高祖亡避吏于山泽中。吕后常知其处。云高祖所在。上有赤色云气。占气者山东有天子气。秦始皇帝乃东游。欲以厌之。秦二世胡亥元年秋七月。发闾左屯渔阳。阳城人陈胜。字涉。阳夏人吴广。字叔。皆为屯长。行至蕲。会天大雨。度已失期。失期法当斩。遂因天下之怨谋叛。陈胜以缯为书。置鱼腹中。曰陈胜王。令人卖之。士卒得鱼者。故已怪之矣。又令吴广夜于丛祠中构火作狐鸣。曰大楚兴。陈胜王。众乃大惊。遂杀其将尉。号令徒属。称大楚。胜为大将军。广为都尉。攻掠城邑。至陈。众数万人。胜自立为楚王。大梁人张耳陈余谏曰。将军出万死之计。为天下除残贼。今始至陈为王。是示天下私也。不如立六国后。自为树党。进师而西。则野无交兵。县无守城。诛暴秦。安据咸阳。以令诸侯。天下可图也。胜不听。以陈人武臣为将军。耳余为校尉。北徇赵地。当此之时。楚将徇地者甚众。楚兵数千。聚党者不可胜数。以吴广为假王。监诸将。以周文为将军。众十余万。西至戏水。盖百二十万矣。秦令将军章邯。赦骊山作徒七十万人以击之。是时吴广别围荥阳。不能下。将军田臧等谋曰。假王骄。不可与计谋。乃矫陈王命诛吴广。进兵而西。是岁太曰再经天。占曰法为大兵。天下易王。九月沛人杀其令。高祖为沛公。萧何为丞相。曹参周勃以中涓从。夏侯婴樊哙为舍人。萧何即沛主狱吏。曹参沛狱掾。婴沛●驺。勃以织簿为产。哙以屠狗为事。皆公之旧也。是时沛公在外黄。兵众数百人。萧何等欲应陈胜。故召沛公立之。收沛子弟得三千人。而项籍亦起兵会稽。籍字羽。故楚将项燕之孙也。羽初起时。年二十四。身长八尺二寸。目重瞳子。力能扛鼎。与季父项梁避雠于吴。梁好为辩说。阴有大志。吴中贤士大夫皆出梁下。梁乃与籍杀会稽太守殷通。佩其印绶。自号为会稽将。籍为裨将。徇下邳县。张耳陈余既至赵。说豪杰曰。秦为乱政虐刑。残贼天下。北有长城之役。南有五岭之戍。内外搔动。百姓罢弊。财匮力尽。重以苛法。使天下父子不相聊生。陈王奋臂为天下唱始。莫不响应。于此时不成封侯之业者。非人豪也。因天下之力。诛无道之秦。报父兄之雠。而成大业者。此壮士之一时也。皆然其言。乃收兵数万人。遂下赵十余城。武臣自号为武信君。进军围范阳。范阳人蒯通为其令徐公说武信君曰。范阳令欲以其城先下君。而君不利之。则诸守皆为金城汤池。不可攻也。君计莫若以黄屋朱轮以迎范阳令。使驰鹜乎燕赵之郊。则边城皆喜。相率而降。此由以下阪而走丸也。武信君乃以侯迎徐公。燕赵闻之。降者三十余城。耳余闻诸将徇地者多畏以谗得罪。又怨陈王。不以己为将军。陈王欲诛其家。柱国房君赐谏王曰。秦王未亡而诛赵王家。是复生一秦也。不如因贺之。令进兵击秦。胜从之。耳余与赵王谋曰。王王赵非楚意也。楚已诛秦。必加兵于赵。不如北徇燕地以自广。南据大河。北有燕代。楚虽胜秦。不敢制赵。若不胜秦。必重赵。赵承秦楚之弊。可以得志于天下。乃使韩广北徇燕地。燕人欲立广。广曰。母在赵不可也。燕人曰。夫以楚之强不敢害赵。赵独安敢害将军之家。广乃自立为王。而赵亦归其家。赵王略地燕界。间行为燕军所得。囚之以求割地。赵使请王。燕辄杀之。有厮养卒请使燕军。说燕将曰。夫张耳陈余与武臣俱。杖马策下赵数十城。岂乐为人臣哉。顾其势初定。且以长幼相次。先立武臣以持赵心。今赵地已服。此二人名为求王。实欲令燕杀之。而分王其地。夫以一赵尚陵少燕。今以两贤王立。左提右挈。而齎直义。破燕必矣。燕乃遣赵王。厮养卒为御而归。魏人周市为陈王定魏。魏人欲立市。市曰。国家昏乱。忠臣乃见。乃请于陈王。立故魏公子咎为魏王。故齐王田氏之族儋。亦杀县令自立为齐王。章邯败楚军。杀周文于邯郸。杀田臧于敖仓。楚将皆败。秦遂攻陈破之。

