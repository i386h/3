<!-- { "loadSidebar": true } -->
　　荀悦曰。夫立策决胜之术。其要有三。一曰形。二曰势。三曰情。形者言其大体得失之数也。势者言其临时之宜也。进退之机也。情者言其心志可否之意也。故策同事等而功殊者何。三术不同也。初。张耳陈余说陈涉以复六国。自为树党。郦生亦说汉王。所以说者同。而得失异者。陈涉之起也。天下皆欲亡秦。而楚汉之分。未有所定。时天下未必欲亡项也。且项羽率从六国。攻灭彊秦之时势则不能矣。故立六国于陈涉。所谓多己之党。而益秦之敌也。且陈涉未能专天下之地也。所谓取非其有以与人行虚惠而获实福也。立六国于汉王。所谓割己之有以资敌。设虚名而受实祸也。此同事而异形也。及宋义待秦赵之毙。与昔卞庄刺虎同说者也。施之战国之时。邻国相攻。无临时之急。则可也。战国之立。其日久矣。一战胜败。未必以存亡也。其势非能急于亡敌国也。进乘利。退自保。故累力待时。乘敌之毙。其势然也。今楚赵所起。其与秦势不并立。安危之机。呼吸成变。进则成功。退则受祸。此同事而异势者也。伐赵之役。韩信军于泜水之上。而赵不能败。彭城之难。汉王战于濉水之上。士卒皆赴入濉水。而楚兵大胜。何则。赵兵出国迎战。见可而进。知难而退。怀内顾之心。无必死之计。韩信军孤在水上。士卒必死。无有二心。此信之所以胜也。汉王深入敌国。饮酒高会。士卒逸豫。战心不固。楚以彊大之威。而丧其国都。项羽自外而入。士卒皆有愤激之气。救败赴亡之急。以决一旦之命。此汉之所以败也。且韩信选精兵以守。而赵以内顾之士攻之。项羽选精兵以攻。而汉以怠惰之卒应之。此同事而异情者也。故曰权不可预设。变不可先图。与时迁移。应物变化。设策之机也。陈平进谋曰。项王大臣不过数人。大王能捐数万斤金。间楚君臣。使相疑惑。可以破楚必矣。乃与陈平金四万斤。不问出入。平多行反间。谓项羽曰。诸将功多矣。而终不得裂地而王。欲与汉为一以灭楚分王其地。项王疑之。夏四月。楚围汉王于荥阳。历阳侯范增欲急击荥阳。项羽不信。增怒乞骸骨归。未到彭城。疽发背而死。五月。纪信谓王曰。臣请诳楚。可以间出。纪信乃乘王车出东门曰。汉王降楚。楚军皆称万岁。之城东观。汉王得与数十骑出城西门。令御史大夫周苛与魏王豹守荥阳。周苛曰。反国之王。难与共守。苛乃杀魏豹。项羽见纪信非汉王。乃大惊。怒烧杀纪信。王自西入关。收兵复东。辕生说曰。今出武关。项王必引兵而南大王深壁勿与战。项羽用兵疾如雷电。令成皋荥阳间且得休息。使韩信等辑河北赵地。连燕齐。君王乃复屯荥阳。如此则楚所备者多力分。于汉王得休息。后与之战。破楚必矣。汉王从之。王复出军宛叶间。项羽果引而南。汉兵深垒自守。是时彭越等击楚。得项声薛公于下邳。杀之。羽乃自击彭越。越败走。羽乃引兵还。拔荥阳。获周苛。谓苛曰。吾方以公为将军。封万户侯。能为我尽节否。苛瞠目骂之。羽怒乃烹之。遂围成皋。下之。所杀亦无数。秋七月。有星孛于大角。大角为王坐。本志以为楚王亡之征也。八月。王飨师河南。欲复战。郎中令郑忠说曰。王高壁深垒勿与战。王乃使从兄刘贾与庐绾将兵入楚地。佐彭越。焚楚积聚。复击破楚师于燕西。下梁地十七城。九月。东击彭越。令大司马曹咎长史欣守成皋。郦食其说王曰。夫敖仓天下转输久矣。臣闻其下乃有积粟甚多。楚人不坚守敖仓。乃引兵而东。令士卒分守成皋。此天所以资汉也。且两雄不俱立。楚汉又相持不决。百姓搔动。海内摇荡。农夫失耒。红女下机。天下之心未有所定。愿大王急复进兵。收荥阳。据敖仓之粟。塞成皋之险。杜太行之道。距飞狐之口。守白马之津。以示诸侯形制之势。则天下知所归矣。今燕赵已定。唯齐未下。虽数十万之师。未可以岁月破也。臣请得奉明诏说齐王。使为汉称东藩臣。王曰。善。乃进兵复守敖仓。食其说齐王曰。知天下所归。即齐国可得而有也。齐王曰。天下何归。曰。汉王定三秦。出武关。而诛杀义帝之贼。收天下之兵。诏诸侯之业。降城即以侯其将。得赂即以分其士卒。与天下同其利。豪杰俊才皆乐为之用。诸侯之兵。四面而会。蜀汉之粟。方船而下。项王有杀义帝之名。有背约之负。于人之功无所记。于人之罪无所忘。战胜而不得其赏。拔城而不得其封。非项氏莫敢用事。为人刻。印刓而不能授。积财而不能散。故天下叛之。贤才怨之。故天下归汉。可坐而策也。夫汉王发蜀汉。定三秦。涉西河之外。授上党之兵。北破赵魏。诛成安君。此黄帝之兵。非人之力。天之所授也。今已据敖仓之粟。塞成皋之险。守白马之津。杜太行之阪。距飞狐之口。天下后服者先亡矣。王疾下汉。社稷可得而保也。齐王以为然。乃罢守兵。与食其日纵酒焉。

前汉高祖皇帝纪卷第三
四年冬十月。韩信将伐齐。闻既和欲还。蒯通说信曰。将军受诏击齐。未有诏止。何以得无行乎。且郦生一儒士。仗轼下齐七十余城。将军以数十万众。乃下赵五十余城。劳苦将士数年。反不如一竖儒之功乎。信遂袭齐。齐王以郦生为卖己。乃烹之。齐王走高密。项羽东伐外黄。外黄数日乃降。羽令男子十五已上诣城东。欲悉坑之。外黄令舍人儿年十三。说羽曰。彭越彊劫外黄。外黄恐。故且降以待大王。大王又欲坑之。百姓岂有所归心哉。从此以东。梁地十余城皆惧。莫敢下矣。羽赦之。羽初之山东。属大司马曹咎长史忻曰。汉即挑战。慎勿与战。勿令得东而已。我十五日必定梁地。而汉果挑战。楚军不出。使人辱之。数日。咎怒。渡兵汜水上。士卒半渡。汉击破之。尽得楚国宝货。曹咎长史忻皆自杀。王遂进兵取成皋。羽下梁十余城。闻曹咎破乃还。羽于广武间为高俎。置太公于其上。曰汉不急下。吾烹太公。王不听。羽怒。欲杀太公。项伯曰。夫为天下者不顾其家。杀之无益。但益怨耳。羽从之。使人谓曰。愿与王挑战。面决雌雄。王笑谢之曰。吾宁斗智不斗力。羽令壮士挑战。汉使善射者楼烦射楚三人杀之。羽大怒。即自出。瞠目叱之。楼烦目不能视。手不能发。走还入壁。王使间问之。乃羽也。王大惊。于是王与羽临广武间而语。王数羽曰。汝背约王我于蜀汉。其罪一也。矫杀卿子冠军而自立。其罪二也。受命救赵。不还报命。擅劫诸侯入关。其罪三也。与怀王约入咸阳无暴掠。汝烧秦宫室。掘始皇厮。多取财宝。其罪四也。杀秦降王子婴。其罪五也。诈坑秦卒二十万。其罪六也。皆王诸侯善地。而徙逐其主。令臣下争叛。其罪七也。出义帝于彭城而自都之。多自与己地。其罪八也。杀义帝于江南。其罪九也。夫为人臣自欲争天下。大逆无道。其罪十也。吾以义兵诛残贼。使刑余罪人击公。何苦乃与公挑战。羽怒。伏弩射王。中胸。王乃扪足曰。虏中吾指。王疾甚。入成皋。中尉周昌为御史大夫。田横请救于楚。十有一月。楚使龙且救齐。号二十万众。与齐合军。或谓龙且曰。汉兵远战穷寇。其锋不可当。齐楚自居其地。兵易败散。不如深壁自守。命齐王使其信臣招所亡城。亡城闻王在。楚来救。必自叛汉。汉二千余里。客居其间。势无所得食。可无战而降也。龙且曰。救齐而降之。吾有何功。今战而胜之。齐之半可得而有。吾平生时知韩信之为人易与耳。遂将兵与韩信夹潍水而阵。信乃夜令人为万余囊。盛沙以壅水上流。信引兵半渡击龙且。信佯不胜走还。龙且追之渡水。信使人决壅。龙且军大半不得渡。即击破之。斩龙且。虏齐王广。田横复立为齐王。战败而亡。信遂平齐。使人言于王曰。齐国多诈。请为假王以镇之。王大怒。张良陈平蹑王足。谏曰。方汉不利。宁能禁信之自王乎。不如因而立之。春二月。遣张良立信为齐王。征其兵击楚。曹参为左丞相。楚使武涉招信。信曰。吾尝事项王不见用。事汉。汉深信我。我背之不祥。武涉已去。蒯通说信曰。汉王败荥阳。伤成皋。还走宛叶间。此所谓智勇俱竭者也。楚兵困于京索之间。迫于西山而不能进。三年于此矣。锐气挫于险塞。粮用尽于内藏。当今两主之命。悬于足下。为足下计者。莫若两存之。三分天下。鼎足而居。其势莫敢先动。以足下之贤。有甲兵之众。据彊齐。从燕赵。出空虚之地以制其后。因民之欲。西向为百姓请命。天下孰敢不听。足下案齐国之固有淮泗之地。深拱揖让。以怀诸侯。则天下君王相率而朝齐矣。信曰。吾岂可见利而背恩。通曰。常山王成安君为刎颈之交。而卒相灭。大夫种存亡越。伯勾践。身死。语曰。野禽殚。走狗烹。飞鸟尽。良弓藏。敌国灭。谋臣亡。故以交友言之。则不过陈张。以君臣言之。则不过勾践。大夫种。推此二者。足以观之矣。且臣闻之。勇略振主者身危。功盖天下者不赏。足下涉西河。虏魏王。擒夏说。下井陉。诛成安君之罪。以全于赵。胁燕定齐。南拥楚人之兵数十万之众。遂斩龙且。西向以报。此所谓功无二于天下。而英略不世出者也。足下挟不赏之功。戴振主之威。归楚楚人不信。归汉汉人震恐。足下欲持此安归乎。夫势在人臣之位。而有高天下之名。臣窃危之。夫随厮养之役。失万乘之权。守担石之禄。阙卿相之位。计成而不能行者。事之祸也。故猛虎之犹豫。不如蜂虿之致螫。孟贲之狐疑。不如童子之必至矣。夫功者难成而易败。时者难值而易失。愿足下无疑。信犹豫不忍背汉。又自以功高。汉终不夺我齐。遂谢通。通去乃佯狂为巫。秋七月。立黥布为淮南王。八月初为算赋。令军士死者。吏为衣衾棺敛传送其家。四方归心焉。汉王遣侯公说项羽求太公。羽乃与汉约中分天下。割洪沟以西为汉。以东为楚。九月归太公吕后。封侯公为平国君。项羽解而东归。汉王欲西。张良陈平谏曰。今汉有天下大半。而诸侯皆附汉。楚兵疲食尽。此天亡之时也。不如因其几而取之。

