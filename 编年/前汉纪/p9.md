<!-- { "loadSidebar": true } -->
皇帝五月丙寅即位。年十六。尊高后曰皇太后。凡帝母称皇太后。帝祖母称太皇太后。适称皇后。妾称夫人。又有美人良姊。七子八子。长使少使之号。武帝制婕妤娙娥容华充衣。而元帝加昭仪之号。昭仪位视丞相。爵比诸侯王。婕妤视上卿。爵比列侯。娙娥视中二千石。爵比关内侯。容华视真二千石。爵比大上造。美人视二千石。比少上造。八子视千石。爵比中更。充衣视九百石。爵比左更。七子视八百石。比右庶长。良姊视七百石。比左庶长。长使视六百石。比五大夫。少使视四百石。比公乘。又有五官视三百石。顺常视二百石。涓和娱保林良使者皆视百石。上家人子中家人子视有秩斗食。赐吏民爵。其丧事。将军已下至佐长吏。赐金钱各有差。六百石已上。有罪当刑械者。皆容系之。民年七十已上。十岁已下。有罪当刑者免之。吏六百已上。及故二千石家唯给军。赋役无有所预。叔孙通为太常。定园陵宗庙及高祖庙。奏武德文始五行之舞。武德者。高祖所作。以象天下乐己行武以除乱也。文始舞者。本舜韶舞也。高祖更名文始舞。五行舞者。本周舞也。秦始皇更名五行舞。太祝迎神于庙门外。奏嘉至。犹古降神之乐也。皇帝入庙门奏礼至。以为行步之节。犹古采荠肆夏也。干豆上奏登歌。不以管弦。欲使在位者遍闻之。犹古清庙之乐。歌再终也。下奏休成之乐。美神明既向也。皇帝既就东厢坐定。奏永安之乐。美礼已成也。令郡诸侯王立高庙。

　　元年冬。改诸侯王相国为丞相。十二月。赵王如意薨。谥曰隐王。先是太后囚戚夫人于永巷。髡钳之令舂。且歌曰。子为王兮母为虏。终日常舂兮。与死同伍。相去数千里。谁可使告汝。吕后闻之曰。欲倚弱子邪。召赵王欲诛之。赵相周昌令王称疾。使者三反。王不行。吕后乃召周昌。周昌至。复使召赵王。上知太后怒。自迎王于霸上。夹与起居。数月。上晨出苑中猎。赵王不能早起。太后鸩而杀之。周昌乃谢病不朝见。吕后乃断戚夫人手足。去眼熏耳。饮以喑药。使居鞠室中。名曰人豕。召帝视之。帝惊乃大哭。因病岁余不能起。使人谓太后曰。此非人所为。臣不堪为太后子。终不能治天下。遂不听政事。赐民爵。初元年故也。凡赐民爵。所以宣恩惠。慰人心。必有所由也。徙淮阳王。春正月。城长安。

　　二年冬十月。齐王来朝。王、上之庶兄也。上与王宴饮太后前。置王上坐。如家人礼。太后怒。酌鸩酒令齐王为寿。齐王起。上亦起。太后恐。自反卮酒。王怪之。因伪醉而出。齐内史令王献城阳郡以尊鲁元公主。为汤沐邑。太后嘉而许之。乃遣王归国。春正月癸酉。有两龙见于兰陵人家井中。乙亥夕始不见。本志以为其后赵王幽死之象。陇西地震天开。东北广十余丈。长二十余丈。本志曰。地动阴有余。天裂阳不足。人主微之应。夏五月大旱。郃阳侯仲薨。七月。相国萧何薨。谥文终侯。初何病。上自临问。百岁之后谁可代君者。对曰。知臣莫若君。上曰。曹参何如。对曰。陛下得之矣。何死不恨。初。何买田宅。必居穷僻处。为家不治园屋。且曰。后世贤师吾约。不贤毋为势家所夺。癸巳。齐丞相曹参为相国。初。参在齐。召长老诸先生数百人。问以时政。长老诸先生言人人殊异。胶西盖公治黄老术。曰。治道贵清静而民自定。参乃师盖公。齐国大治。初田荣欲叛项羽。劫齐处士。不预者死。齐处士东郭先生梁石君隐在劫中。及荣败。二人媿之。隐居深山。蒯通谓曹参曰。彼东郭先生隐居不出。君未尝卑礼下节以求士也。愿足下礼之。参曰诺。皆以为上客。而齐人安期生尝干项羽。项羽不用其策。已而羽欲封之。亦不肯受封。曹参闻萧何薨。告其舍人曰。趣治行。吾且入相矣。使者召参。参始微时与萧何善。及为齐相有隙。至何疾。所推贤惟参。参为相国。遵何之政。择郡国吏谨厚者则除为丞相史。其文刻深务声名者。辄斥去之。日夜饮酒。见人有细过。专覆盖之。府中无事。上怪而问参不治政事之意。参对曰。陛下圣德。孰与高皇帝。上曰。朕安敢望先帝。又问陛下视臣孰与萧何。上曰。君似不及也。参曰。陛下言之是也。高皇时与萧何定天下。法令既具。陛下垂拱。臣等守职。遵而勿失。不亦可乎。上曰善。民歌之曰。萧何为法。较若画一。曹参代之。守而勿失。载其清净。民因宁谧。

　　三年春。发京师六百里内男女十四万六千人。筑长安城。三十日罢。以宗室女为公主。妻匈奴单于。夏五月。立闽越君繇为东瓯王。初。繇与诸粤俱佐诸侯伐秦。繇功未录。故立为王。都瓯东。号东瓯。六月。发诸侯王列侯徒属一万人城长安。秋七月。都●灾。南越王尉佗称臣奉贡。殒石于绵诸一。

　　四年十月。立皇后张氏。帝长姊鲁元公主女也。太后欲为重亲。故配帝。

　　荀悦曰。夫妇之际。人道之大伦也。诗称刑于寡妻。至于兄弟。以御于家邦。易称正家道。家道正而天下大定矣。姊子而为后。昏于礼而黩于人情。非所以示天下。作民则也。群臣莫敢谏。过哉。春二月。举民孝弟力田者复其身。三月大赦天下。除民挟书律。长乐宫鸿台灾。雨血于宜阳一顷。本志以为血者。洪范所谓赤祥也。一曰凡雨血有大诛。三月。未央宫冰室灾。丙子织室灾。本志以为冰室奉供养之馈。织室供宗庙衣服。皇后之象也。天诫若曰皇后无宗庙之德云耳。后嗣果绝。其于洪范。为火不炎上。视不明之咎。洪范着天人之变。其法本于五行。通于五事。善恶吉凶之应于是在矣。五行。一曰水。二曰火。三曰木。四曰金。五曰土。水曰润下。火曰炎上。木曰曲直。金曰从革。土爰稼穑。田猎不宿。饮食不享。出入不节。夺民农时。及有奸谋。则木不曲直。弃法律。逐功臣。杀太子。以妾为妻。则火不炎上。好治宫室。饰台榭。内淫乱。犯亲戚。侮父兄。则稼穑不成。好攻战。轻百姓。乱饰城郭。侵边境。则金不从革。简宗庙。不祷祠。废祭祀。逆天时。则水不润下。五事。一曰貌。二曰言。三曰视。四曰听。五曰思。木为貌。貌曰恭。恭作肃。肃时雨若。厥福攸好德。貌失。厥咎狂。厥罚常雨。厥极恶。时则有服妖。时则有龟孽。时则有鸡祸。时则有下体生于上之痾。时则有青眚青祥。惟金沴木。金为言。言曰从。从作乂。乂时旸若。厥福康宁。言失。厥咎。僭。厥罚帝旸。厥极忧。时则有诗妖。时则有介虫之孽。时则有犬祸。时则有口舌之痾。时则有白眚白祥。惟火沴金。火为视。视曰明。明作哲。哲时燠若。厥福寿。视失。厥咎舒。厥罚常燠。厥极疾。时则有草妖。时则有蠃虫之孽。时则有羊祸。时则有目痾。时则有赤眚赤祥。惟水沴火。水为听。听曰聪。聪作谋。谋时寒若。厥福富。聪失。厥咎急。厥罚常寒。厥极贫。时则有鼓妖。时则有鱼孽。时则有豕祸。时则有耳痾。时则有黑眚黑祥。惟土沴水。土为思。思曰心。心曰叡。叡作圣。圣时风若。厥福考终命。思失。厥咎雾。厥罚常风。厥极凶短折。时则有脂夜之妖。时则有华孽。时则有牛祸。时则有腹心之痾。时则有黄眚黄祥。惟金木水火沴土皇之不极。厥咎眊。厥罚常阴。厥极弱。时则有射妖。时则有龙蛇之孽。时则有马祸。时则有下人伐上之痾。时则有日月乱行。星辰逆行。此洪范之大体也。

