<!-- { "loadSidebar": true } -->
　　上曰当以罪已之意播告天下俟行遣张浚了降诏鼎曰浚已落职上曰浚误朕极多理宜逺窜鼎曰浚母老且有勤王大功上曰勤王固已赏之为相也功过自不相掩十月七日夜内降周秘等弹章后批浚授散官安置岭表中书旧制凡御批即时行岀至是鼎封起未即行明日鼎奏曰前日赵令袊之言外颇传播谓以浚之岀皆诸将之意今又如此行外间益疑矣上曰若宰相岀入由于诸将即唐末五代之风今幸未至此鼎曰今谪浚虽非诸将之言亦少快诸将之意矣上曰此不恤也又赵鼎事实曰一日御批张浚谪散官安置岭表鼎时留未行翼日至漏舍约诸人救解至榻前二参泛泛为言秦桧曰前日臣等不敢言今日却合言然无他语也上顾而不答鼎开陈至数百言上意殊未回鼎又曰浚有母老今过岭必不能将母浚有勤王功陛下忍使其子母为死别乎上犹未解鼎又曰浚所犯不过公罪恐不应如此上乃曰来日再将上商量鼎又留身再恳曰浚之罪不过失防尔凡人计虑岂不欲万全傥因其一失便寘之死地后虽有竒谋妙算谁敢献之此事利害自关朝廷非独私浚也上意解遂令分司居永州赵鼎逸事曰鼎一日朝退召礼刑工部郎官勾龙如渊冯康国及冯檝至都堂三人皆蜀士张浚之客也见鼎踧踖退缩鼎慰之曰鼎不负徳逺徳逺负鼎三人愧谢鼎曰上怜徳逺母老有复辟功决不逺谪无过岭之患诸公速以书报上意三人退鼎又目之曰鼎不负徳逺徳逺负鼎既而除如渊起居郎康国右司郎官檝太常少卿如渊永康人也左司谏缙求外补除直秘阁知温州于是石公揆言缙怀奸顾望且有后图望禠职还之铨曹丁酉诏落职与宫观　上在禁宫自有日课早朝退即阅章疏食后学书未后读春秋史记晚食阅内外奏牍夜读尚书率以二鼓罢是日因前给事中胡安国乞宫祠左仆射赵鼎言安国昨进春秋解必经圣览上曰安国所解朕置之座右朕喜春秋之学率二十四日读一过鼎曰陛下圣学如此今虽寒士亦鲜能之非异代帝王所及　戊戍张浚责授秘书少监分司南京永州居住　都官郎中冯康国求去庚子赵鼎言自张浚之罢蜀士多不自安今留者十余人皆一时选臣恐台谏或以浚里党论之望陛下垂察上曰朝廷用人正当论才不才顷台谏好以朋党罪之如罢一相则凡所荐不问才否一时俱黜此乃朝廷使之为朋党非所以惜人才厚风俗也鼎曰陛下圣虑如此羣臣敢不自竭御史中丞周秘累乞外任辛丑除徽猷阁直学士知秀州　先是淮东宣抚使韩世忠图上淮东形势云贼于彼筑堡欲遣偏师平之使其属官温济谂于朝上戒济曰归语汝帅当岀万全不宜轻动以贻后悔济既禀命复要他日将士之赏上曰有功则赏但须覆实然后有功者劝世忠既以状来上朝廷不欲违如去年攻淮阳赏一万七千余人人不以为当也济悚惧奉诏而退癸卯左仆射赵鼎奏济已行上曰昨呼来畧戒之矣　权主管殿前司杨沂中乞以诸路所起弓弩手拣刺上四军辛亥赵鼎因论及南兵可教参知政事张守曰止是格尺不及尔上曰人犹马也马之能行不在大故兵无南北顾所以用之如何尔自春秋时申公巫臣通吴于上国遂霸诸侯项羽以江东子弟八千横行天下以至周瑜之败曹操谢元之破苻坚皆南兵也　赵鼎言士人有不可为郡守而必欲得之者往往不肯就宫祠上曰尔则不肯其如一方赤子何鼎退而叹曰大哉帝王之言也　时有进士刘瑜上书乙卯上谓宰执曰瑜论十事皆民间疾苦可择而行之赵鼎曰所论皆善然法已具但当申严上曰申严未必济事须去其不便于民者为善如向来浙右因于水脚钱后造成纲船遂免此患　右正言李谊奏昨扈从臣寮不多止令轮对一次今已轮徧数月矣望凖建隆天圣故事日轮二员俟百官俱集则依旧例丁巳诏遇六参日日轮一员　时赵鼎再相已逾月未见所施朝士或以此责之鼎曰今日事如久病虚弱之人再有所伤元气必耗惟当静以鎭之若大作措置焕然一新此速死之术也张徳逺非不欲有为而其效如此亦足以为戒矣　召徽猷阁待制提举太平观常同为礼部侍郎时赵鼎所荐者皆以次用之　闰十月庚申资政殿学士王绹卒于平江府先是诏知广州连南夫条市舶之弊辛酉南夫言市舶司惟借蕃商往来贸易大商蒲亚里者昨至广州有武臣曹讷利其财以女适之亚里遂留不归上因令南夫劝其归国运蕃货往来上曰市舶之利最厚若措置合宜所得动以万计岂不胜取之于民朕以留意于此庶几可以少寛民力尔　癸亥上曰朕每论将帅须责其挽弓骑马人未知朕意必谓古有文能附众武能威敌不在弓马之间抑不知不能弓马何以亲临行阵而率三军使之赴难况今时艰将帅宜先士卒此朕之深意也　上数令江东宣抚使张俊尽以舟师分布控扼然后引兵渡江左仆射赵鼎曰淮西寂然无警似不必尔外间便谓朝廷弃淮西矣当一向勿顾不发一兵彼未必敢动上以为然　赵鼎事实曰初刘预军既遁张俊复还建康淮西一带无军马朝论纷纷台谏交章以为淮西无傋可忧鼎独显言于众曰今行朝握精兵十余万使敌骑直临江岸吾无所惧唯是安静不动使人罔测渠未必輙敢窥伺何至自扰扰如此傥有他虞吾当身任其责俊军久在泗上劳役良苦还未阅月居处种种未定乃遽使之复出不保其无溃乱也鼎欲使俊岀不意径趋寿春取其城措置已定防金人废豫乃以淮上卒不遣兵竟以无事　上御诸将凡事皆留意而圣意无彼此轻重时殿前杨沂中乞三纲马丙寅上谓宰执曰川广马到朕未尝留悉均给诸将若小不均即谓朕有偏矣沂中马少而张浚近以老马数百匹纳枢密院遂以两纲付沂中一纲付俊　已卯龙图阁学士知处州刘大中为礼部尚书　庚辰赵鼎奏淮东安抚使韩世忠保明统制官许世安功赏事上曰世安勇虽不如呼延通而晓事过之平居议论多有补于世忠时通亦世忠军上驾驭诸将至于偏禆亦知其材之所长盖照临无遗如此　戸部尚书章谊言自货务复置提举官见系臣独领縁无同官商议窃恐误事望仍戸部壬午诏从之时货务卖度牒而逺方不能就买宰执欲付之诸路上曰如此则州县将苛于民矣赵鼎等曰不限以数则无此弊上曰宜严为约束毋使民受患　初江西大旱而观文殿大学士知洪州李纲乃课民修城一方颇怨至是侍御史石公揆言纲妄自尊大恣为苛扰初张浚谪居于福纲与之交驩意其复用以为已援近乃移书痛诋传至行在欲以取誉复冀相位继知已用赵鼎其意大沮又称感时忧愤成疾闻者笑之又殿中侍御史金安节左右正言辛次膺李谊亦论纲违法虐民毒流一路乞再诏纲提举洞霄宫既而公揆等再论乞镌职上曰前宰执朕所礼貌已罢帅足矣赵鼎等曰陛下遇臣如此谁敢不竭心图报安节歙县人次膺掖县人也　是日宰执奏复置川陜茶马旧有主管有同提举有都大提举凡三等上曰此转运副使判官之比当择人考其资厯而命之茶本以博马而近乃珠玉红髪之类须禁止之　赵鼎奏来春去留之计望更留圣虑恐回跸之后中外谓朝廷无意恢复上曰张浚措置三年竭民力耗国用何尝得尺寸之地而坏事多矣此等议论不足防也　赵鼎因奏事论及修神宗实録上曰止修讹谬非有所改也鼎曰所降御笔如此上曰乃宰相拟定者鼎曰起居注载著作郎张嵲所得圣语亦然上骇曰安得有此即诏嵲所记勿存留鼎乃知是事本非上意鼎言何抡本与秘阁修撰曽统所进本小异抡乃蜀本有朱字处统本却无之自合重修其李弥正胡圣不应引嫌避史职令依旧兼之上曰朱勾去者太冗鼎曰此乃羙事蔡卞辈不学故不知去取如吴奎传载有曰臣愿陛下为尧舜主不愿为唐徳宗卞乃删去臣谓主圣则臣直载之乃见神宗之圣也使魏徴王珪传不载其直言则后世不知太宗纳谏也上曰然鼎又曰臣自去国半载今观圣意稍异前日上曰寻常造膝每以孝悌之説相揺撼其实绍述之谋也鼎曰莫有正论否上曰无之自卿去惟朱震不改其旧鼎曰臣观持中论者皆惑圣听乃是沮善之术故以为不可太分当兼收而用则得人之路广臣谓君子小人并进何以为治与其多得小人宁若少得君子之为愈也盖分善恶惟恐不严稍寛则落其奸便君子于小人常恕小人于君子不恕也上复以为然　是月工部尚书李弥大岀为广西安抚使　初淮西军中诸使臣为郦琼刦去至是复归者甚众有司以文劵不明例降所给赵鼎与执政议不合乃密白于上曰此曹去伪归正当优假之今乃降其所请反使凄凄有不足之叹上即批岀各还其本于是人心忻然来者相继刘豫不得而防之也　江东宣抚使张俊引兵还建康府十一月甲午俊入对因言刘光世解军政闲居自适有登仙之叹上不乐因谕之曰卿初见朕时何官曰修武郎是时赀如何曰贫甚尝从陛下求战袍以御寒上曰今日贵极富溢何所自耶曰皆陛下所赐上曰卿既知此宜思自効而有羡于光世何耶俊惶惧蝢首至于流涕誓死以报乙未宰执奏事上以此语之赵鼎等曰陛下御将之道可谓尽矣　丁酉宰执奏临安府火禁放火者行军法遗火延烧数多者亦如之上曰放火遗火岂可同罪大凡立法太重往往不能行赵鼎曰遗火延烧者取防可也上曰止于徒足矣庶可以必行兼刑罚太重非朝廷美事　先是川陜宣抚使吴玠遣使臣吕政来求军中犒赏上谕政曰归语吴玠自小官防擢至此皆岀于朕非縁张浚也大丈夫当自结主知何必附托人以进朕已拨一百五十万缗非因浚进退有所厚薄也他所阙可具奏朕一一应副又谕以川茶自来博马今闻尽易珠玉红髪无用之物政曰吴玠则不敢诸将恐或有之上令博马外不可别易一物是日上语宰执以此赵鼎等曰玠闻圣训不惟感激眷遇亦仰服圣徳矣　壬寅上谓宰执曰张俊临事不易得独好营土木朕数镌谕莫能改也比因入对面谕以建康行宫皆因张浚所修寝殿之后虽庖溷皆无朕不免葺数间为居当与卿观之初不施丹艧俊曰畧加雅饰不过三二千缗朕语以财方艰窘不忍费三二千缗以崇土木之饰俊感叹而去　有使臣李发者赍到奉使朱弁书报金国尼雅满等相继而死枢宻使秦桧曰金国多事势须有变上曰金人暴虐不亡何待桧曰陛下但积徳中兴固自有时上曰此固有时亦须有所施为然后可以得志　金主亶欲废刘豫久矣至是金尚书省劾豫治国无状亶诏左右副元帅达兰乌珠提兵以侵江为名径之东京废豫而豫方请兵入冦金示以难色而豫请愈坚金若不得已而应者乃令先调发山东兵防于淮上约其子麟以二百骑至濬滑间即为金所擒二帅径引从骑入东华门逼豫入见达兰以鞭麾命羸马载之而去囚于金明池废为蜀王时豫弟益守陜西金又别遣左监军萨里罕提兵声言攻蜀即长安擒益其废豫之诏畧曰建尔一邦逮今八稔尚勤吾戍何以为国豫既废达兰逼其北行至上京给旧夫子庙以居之　张浚行述曰浚尝遣人赍手榜入伪地诱刘豫畧曰如能诱致金人使之疲敝精兵健马渐次销磨兹报国之良图亦为臣之后效敌用事者见此榜以疑豫八月间豫闻王师北向遣韩元英告金乞兵同举金谓豫终欲困已益疑之防郦琼叛去浚复多遣间持蜡书入伪地故遗之大抵谓豫已相结约故遣琼等降而豫再乞兵于金十月金副元帅乌珠径领兵来废豫惜其有此机防而浚已去位矣　豫初僭位作楮币自一贯至百贯皆识其末曰过八年不在行用盖其数已兆矣金遂于汴京建行台尚书省以张孝纯萧三寳努【原作萧三寳奴今改正】为左右丞相张通古为左丞又恐汴人不安曰汝旧主人少帝在此于是民心稍定而北军亦不敢扰民豫之废也汴京有钱九千八百余万缗绢二百七十余万匹金一百二十余万两银一千六百余万两粮九十万石而方物不在此数初达兰久居山东回易屯田徧于诸郡每认山东以为己有其立豫也深有悔割山东之意故达兰屡畵山东河北图献议于故主晟曰膏腴之地盐铁桑麻所出尽在旧河以南我初与议以河为界尔今新河且非我决彼自决之以与我岂可弃之当以新河为界晟不从及达兰专权遂议取山东诸将曰若独取山东恐惊豫之心不若废豫以取之豫之废也不惟结怨于诸帅亦以山东为累尔初萨里罕在云中尝因军事召知府州折可求至密谕以将废豫而立可求之意至是达兰之意欲割河南以归本朝萨里罕恐可求失望生变罪归于已一日燕可求而寘毒可求食之既去卒于路　初宣和间进士王问进书万卷补承务郎上即位有越州布衣诸葛行仁亦因进书得廸功郎至是吏部以为不伦追问两官斥之诏与改正中书舍人李弥逊以为不当改正丙午上谓宰执曰求遗书自美事朕方多难之时故行仁之赏薄宣和承平留意坟典授京秩不为过然既有论駮可镌一官　十二月己巳诏淮东宣抚使韩世忠移司鎭江府仍留兵守楚州枢密使秦桧曰老小既得所万一有警诸帅当尽力捍敌上曰朕竭民膏血以养之缓急岂容不尽力正使无内顾之忧也于是世忠奏乞留全军于楚以蔽江淮从之　先是绍兴初刘大中宣谕江南荐临川布衣邓名世召对赐岀身除删定官是月以名世为校书郎　礼部侍郎常同请令大臣屛去细务专意帷幄之谋责任六曹随事裁决凡礼文及法令悉令裁定以趣简便乙亥上谓宰执曰闻三省文书极繁卿等阅不暇给皆由六部官不任责事事申明故也岂有为尚书不能任一部之事朕若擢为执政便可裁天下之务昨常同亦奏此事陈与义曰今日事比承平时极多赵鼎曰承平时朝廷尊严上下有分昨一小使臣马前喧呼臣恐其诉寃乃求差遣尔政曰臣等不才致朝廷之势陵夷上曰此须与行遣天下事赏罚而已若有罪不罚渐成姑息之风诚为不便　刘豫既废金国左副元帅达兰送王伦等回谓曰好报江南既道途无梗和议自此平达至是伦还丙子泗州奏至上颦蹙谓赵鼎等曰朕以皇太后未还夙夜忧惧未尝去心若金人能从朕所求其余一切非较也鼎等曰仰见陛下孝心焦劳上曰国家但能自治以承天心岂无复振之日癸未伦等还上锡予特异丁亥以伦为徽猷阁直学士枢密都承防充迎奉梓宫使借拱卫大夫高公绘副之　知泗州刘纲乞调滁州千夫修城有防从之言者以为非是甲申上谓宰执曰百姓诚不可劳但边城利害至重天下之事亦权轻重而为之朕为民力一毫不敢动惟此役不得已也赵鼎曰昨得防已令优给钱米矣　是月以礼部侍郎常同为御史中丞　刘豫之将有宋超者带兵千余诣知庐州刘锜降诏锜带兵入奏事处超等既定锜复还合肥　赵鼎事实曰豫既废鼎密遣谍者散之沿淮一带诱其守将由是寿亳陈蔡诸郡率其部曲来归者相继不絶两月间得精兵万余西马数千朝士相谓曰前日大作措置未进一歩溃亡者五六万众今不动声色自致士马如许盛可谓过人矣时徽宗小祥近且逾七月之期而迎请梓宫使者未
