<!-- { "loadSidebar": true } -->
　　朝郊庙大礼有三驾之制恭闻皇太后銮舆还阙陛下将迎于郊而仪卫末讲望诏大臣集礼官搜举往宪有诏车辂仪仗委工部尚书莫将戸部侍郎张澄同内侍邵谔制造己酉太常寺言五辂之制惟玊辂以玊饰之今当先玊辂又按本朝黄麾仗共二千二百六十五人其数最为酌中欲依此制造从之　是日上又谕宰执曰吴璘功赏事早与了使之归秦桧曰已与张俊议呼璘到堂面定庻几允当上可之且曰赏须令适中今日边面正赖将士协力守之赏须当乃慰其意且免奸人动揺军情也　大金国遣金吾卫大将军完顔宗贤秘书监刘祹等来　癸丑上谓宰执曰郡守条上五事其间颇有可采又有欲冲见行法者宜详之可行即行秦桧曰如庄绰所上有可行者何铸曰守臣中有志于民者所论定不茍上曰然于是桧等仰见上厉精庻政臣寮所上利害躬览不怠如此中兴岂难致乎　时因有宗子犯法乙卯上谓宰执曰见宗学教官令日率宗子讲书作功课庻使用心不为恶事于是秦桧等仰见上留意宗子以教为先惇叙之实莫大于此　上殿官宇文刚言湖外米贱乞行收籴戊午上谕宰执令即行之且曰水旱尧汤所不能免惟有以备之则民免流移之患也　八月乙丑宰执奏湖北帅臣刘锜言沅州猺人作过事上曰蛮夷但当绥抚不可扰之虑致生事于是秦桧恭禀圣训以谕锜焉　丙寅皇太后渡淮　言者论端明殿学士佥书枢宻院何铸首董岳飞之狱阅日滋久初无一言叙陈既而以枢臣使金乃谓以谳狱不合遂致逺行又言飞之狱本其徒所告反状甚明而铸所迁延乃在党恶遂罢铸以本职提举太平观寻诏落职责徽州居住既又论殿中侍御史胡汝明及察官归安施钜长洲李溢皆铸所荐诏悉与外任先是迎防梓宫当差大臣而左仆射秦桧辞不行乃诏少保判绍兴府孟忠厚为迎梓宫礼仪使又以参知政事王次翁为迎太母礼仪使并往楚州迎接戊辰上问宰执曰界首犹未得皇太后报秦桧曰据王次翁奏九日可到界首以理揆之此事必不爽约前萧毅行陛下明与约言若太后果还自当谨守誓约如今嵗未也则誓文为虚设此最切当上曰亦以此事卜和议谐否若还我太后则是大金亦守和议也　皇太后回銮已近辛巳上至临平镇奉迎上入幄朝见宰臣文武百官班幄外起居上初瞻慈容喜深感极泪温龙绡军卫欢呼声震天地父老童稚携持夹道拥看以手加额咸叹曰不图复见圣神子母之重驩如此也太后以北方闻太传醴泉观使韩世忠名召至帘前曰此为韩相公耶慰问良久　乙酉上以语秦桧等且言太后既归宫中事一切不复顾矣于是秦桧等仰叹圣徳之至宜其笃生上圣以建中兴而鸾驭言旋为天下之母也　徽宗及显肃懿节二后梓宫回己丑上至临平迎奉以归初太常少卿施坰请于皇城近处权设龙徳别宫至是即奉安马　九月乙未以少保防国军节度判绍兴府信安郡王孟忠厚为枢宻使　戊戌诏皇太后俸钱月一万贯冬年寒食生辰各二万贯生辰加绢一万匹　左仆射秦桧进所撰徽宗哀册辛丑上谕桧曰哀册极佳葢语皆纪实故也向昭慈挽词众人所作文虽可观皆不纪实朕当时所撰有俯随遗诏日犹想御帘时要纪实尔桧曰向陛下书扇赐经筵官皆当其实上曰朕阅唐史见太宗面评羣臣才徳短长似有所感朕所书皆杜甫诗葢因以见意也　有阿李者本干明寺尼法名善静因被掳在北界诈作柔福帝姬逃归后朝廷差宣政使冯益幷宗妇吴心儿往绍兴府识认遂收入内加为福国长公主降驸马都尉髙世荣至是因内侍李鄂等随梓宫回具言柔福帝姬在北界降徐还去年已死还近自北界以其骨归后因还父中立诉于朝遂下法寺勘实是日辛丑诏阿李杖死益心儿以识认不审编管外州　乙巳少保左仆射秦桧加太师桧面辞新命上曰梓宫归丧慈宁就养皆卿之功此未报百分之一不必辞也　诏福建官买茶送场仍戒有司即时支价钱上曰官中买物往往不即支还价钱故人惮与官交易葢上通察民情如此　戊申诏参知政事王次翁充大金报谢使得庆军节度钱愐副之　制玊辂毕工　大金国遣中书侍郎刘筥刑部尚书完顔宗表等来庚戌引见　以给事中直学士院程克俊为翰林学士　辛亥诏差内侍蓝珪主管慈宁殿事务上谓宰执曰朕戒诸人凡有阙不得白太后只来白朕葢太后年已六十惟胷中无一事动作如意即夀考康宁无穷矣于是秦桧等仰服圣孝以谓养志曾参之所难而上优为之此舜之盛徳也　初中书舍人张扩为左仆射秦桧所知不数年至侍从屡缴词头人多不乐至是吏部引赦行词扩毎秉烛草制言者谓其太遽而文不工扩乃罢去　丁巳诏戸部侍郎沈昭逺为大金贺生辰使知閤门事王公亮副之新除中书舍人杨愿为大金贺正旦使知閤门事何彦良副之愿山阳人也　冬十月壬戌言者论钱塘驻跸之地而城壁摧剥傥不加饰何以肃逺近之瞻况临安府昨被防置回易库収其嬴以备此举几年矣今宜取而用之诏临安府措置　初卜地为永固陵得于绍兴府防稽山昭慈圣献后殡宫之西北乃遣中丞万俟卨又诏资政殿学士郑亿年相继按行皆以其地可用丙寅权殡徽宗圣文仁圣显孝皇帝及显肃懿节二后　戊寅诏随从梓宫官吏扶防万里勤瘁可嘉自内侍官李鄂以下四十四人推思有差　庚辰诏镇江府依沿海制置使例罢带沿江安抚使　癸未诏车辂院复置官吏甲申皇太后生辰始燕于慈宁宫　时朝廷欲以福建腊茶就行在置局给卖丁亥诏福建见任提举市舶官更不兼茶政别差官提举茶事置司于建州　初参知政事万俟卨奉使大金国行次汴京奴辈有为人致书访其子者彼之伴使以为言卨曰两朝以玉帛相见而后敢以私书入境然父子之情不过安否尔发书视之果然及次涿州又以南官欧担夫告者且曰一行装赍悉以车载不复调夫矣卨曰欧担夫者请得其名治之不调夫则止于此以听大国之命伴使语塞遂已至是使还诏卨提举详定一司勅令　孙觌志卨之墓曰卨之复命也宰相秦桧假金人誉已数十言属卨绐上卨退而叹曰丞相訹我面谩吾戴天履地忍为此乎卒不从他日与桧议怒无复同寅之意矣　十一月庚寅上谓宰执曰人君惟虚心则事至自见秦桧曰虚心则臣下或有迎合亦无所逃上曰臣下迎合孟子所谓逢君之恶其罪大程克俊曰此不容诛也秦桧曰陛下虚心照临百官士庶孰不精白以承休徳哉左朝奉大夫黄达如者前守南雄州为提黜坑冶铸钱官韩球所按至是任满奏事言太后囘銮梓宫还阙兹为盛事望宣付史馆然后大明黜陟异论者正典刑主和者加旌赏庶上慰徽宗二后在天之灵少纾太母滞欝之气遂擢达如为监察御史辛卯礼部侍郎直学院王赏编付史馆达如建阳人赏开封人球璜弟也　初太师左仆射秦桧与太传枢宻使张俊同主和议约尽罢诸将独以兵权归俊故俊力助其谋及诸将已罢而待御史江数言俊之过于是俊求去位癸巳罢为醴泉观使复还三镇旧节封清河郡王建徳人公望犹子也【此据野史修人】两浙转运副使李椿年言臣闻仁政必自经界始自兵火之后文籍防亡豪民猾吏因縁为奸有田者未必有税有税者未必有田富者日益兼并贫者日益困弱皆由经界不正且言其利害有十臣比访得平江府嵗収七十万石着在石刻今按籍虽有四十万而实入才十余万皆以为逃田尝闻朝廷有按图覈实之请其事始于吴江县而知县石公辙尽复其数葢按图而得之也欲望陛下防而行之将吴江之騐施之一郡一路以及天下则经界正而仁政行矣上谓宰执曰椿年之论颇有条理秦桧曰其説简易可行程克俊曰比年百姓避役止縁经界不正若行之诚公私之久利也乃诏专委椿年措置椿年请先往平江诸县俟其就绪即往诸州要在均平为民除害更不増税额从之椿年遂即平江创经界司于是守臣周葵见椿年曰今欲均税耶增税耶椿年曰何敢增税葵曰若不欲增税何言本州苗米七十万石椿曰仓记云尔葵曰仓记云谷七十万石谓仓中所容总数耳五谷皆谷也岂独米乎椿年曰审尔则用圗经三十万为凖未几葵罢去　己亥始诏立太学养士既而权以三百人为额仍复置祭酒司业博士正录管官初永固陵殡宫以户部侍郎张澄为桥道顿递使澄熟知会稽地里自发引至复土反虞皆先事而备至是迁澄为尚书　右谏议大夫歙县罗汝檝言陛下近因臣寮之奏以前日异论者明正典刑此诚今之先务然初定议和而谤议纷然徃徃出于愚而无知不足深责惟赵鼎王庻曾开李弥逊四人者同心并力鼓率其党必欲沮害此事赖皇明洞照不惑浮言今开与弥逊尚以美职而食祠禄失刑已甚望赐贬黜鼎庶见在谪籍近赦恐合量移乞令有司勿复举行亦足少惩丙午诏从之于是开弥逊并落职汝檝又言前殿中侍御史张戒最与鼎厚引居言路凡鼎之风防奉承不暇故助鼎以沮和议鼎罢相戒失所赖复请留之既被黜则徃依岳飞于江夏其趋操可知庚戌诏停戒官　少保枢宻使孟忠厚求去位罢为少傅依旧信安郡王判福建既而与知建康府观文殿学士叶梦得两易其任时闽中之寇未平诏梦得挟御前士便道之镇　十二月庚申上谓宰执曰梁汝嘉顷为户部尚书号称经制财用徒耗官钱公私交易无补于国为汝嘉身谋则得矣如国计何　初命户部尚书张澄等详重修六曹寺监库务勑令格式至是书成壬申太师左仆射秦桧上之　言者为南巡以来三嵗之祀独于明堂而冬至郊天旷嵗未举今既治安愿于来嵗用郊祀之仪庶应祖宗故事诏礼部太常寺讨论申省　甲申上曰祥瑞何用朕所不取唯年谷丰登乃莫大之瑞也


<史部,编年类,中兴小纪>
　　钦定四库全书
　　中兴小纪巻三十一　　　　宋　熊克　撰
