<!-- { "loadSidebar": true } -->
　　师且察边偹虚实子羽还奏敌未可图宜治兵广屯田以俟机防至是欲以子羽领光世兵子羽复以为不可乃诏子羽知泉州　时金人以尼雅满乌克绅为相左副元帅达兰居祈州右副元帅乌珠已归燕山左丞髙庆裔者尼雅满之腹心也皇伯领三省事宗磐欲挫尼雅满因庆裔以赃败下之大理寺狱具当斩尼雅满乞免官为庻人以赎其罪国主亶不从遂斩于都市临刑尼雅满哭与之别庆裔曰公早听我言岂至今日我死公其善保之盖庆裔尝教尼雅满反也尼雅满于是絶食纵饮未几病而死　初镇江府吕城夹冈地势髙乆不雨则水浅而漕舟艰至是两浙转运使向子諲取唐韦损刘晏攷覈状建言欲置斗门二石防一以复旧迹度费万缗庶为水利诏从之子諲又请于徳胜桥置仓和籴因以平价且免脚乗欠折毎上江粮运至镇江冬则潮闸占舟而妨折运纲兵亦复侵耗乞置仓以转般为名诸路纲至即令卸纳从之　五月乙丑上与宰执论淮西事因曰兵无不可用在主将得人尔赵奢用赵兵大破秦军而赵括将之则大败乐毅用燕兵破齐而骑刼代之则为田单所败岂不在主将得人乎秦桧曰陛下论兵可谓得其要矣后数日左司諌陈公辅因对以南兵不可用为疑上慨然曰赤壁之役曹操败于周瑜淝水之战苻坚败于谢元北人岂常胜哉越王勾践卒败吴王兵彊诸国亦岂必北方士马耶　戊寅上谓宰执曰治天下湏恩威赏罚并行若有恩而无威有赏而无罚何以为治朕未尝以私怒降人一官所以言此者盖姑息之风不可长也杨沂中朕抚之过于子弟去年淮西有警朕亲笔戒之若不进便当行军法沂中震恐承命所以成功秦桧曰陛下英武如此中兴不难致也　初淮西一军皆故羣盗平时骄悍自恣刘光世罢后虽都督府仍驻庐州都督张浚乃请同兵部尚书吕祉往庐视师及浚还朝留祉以防诸将至是祉亦廻而尚未置帅枢密使秦桧知枢密院沈与求以握兵为督府之嫌乞置武帅时统制官王徳郦琼二人交恶而徳乃光世爱将遂除徳为都统制于是琼等大噪列状都督府以讼其过　先是刘豫后苑有枭鸣又乌数十鸣于内庭皆作休也之声豫恶之募能捕获一袅者赏钱五千是月无云而雷有龙起撼宣徳门防宣徳二字豫亟命修之　初神宗实録已成书矣至是乃用著作郎永康何抡刋正讹谬六月甲午诏前所修详略失中去取未当不足埀世令本省官签贴进入　赵鼎事实曰初因臣僚上言裕泰二史是非失实始命官重修鼎去国之后有言其非者乃降御笔改修　于是正字兼史馆校勘李弥正髙闶见右仆射张浚乞辞史职浚曰正欲平其事故令史官自签贴若辞却恐非便既而著作郎张嵲对罢申左右史以所得圣语云范冲任申先止凴校勘官便以为是故实録多舛误时冲申先并为史舘修撰弥正闶遂再辞史舘从之　赵鼎事实曰后赵鼎再相一日见上论及史事曰止是修讹错者非有所改也鼎曰但所降御笔如此外间不得不疑上曰此乃宰相拟定者俟一并降出即自可见鼎又曰近见起居注载著作郎张嵲所得圣语亦复如此上愕然曰安得有此嵲小人也乃敢尔耶上骇甚谓鼎曰嵲所记不得存留鼎曰前此已修入时政记付之史馆矣上曰为之奈何曰俟他日修日厯当喻史官除去之上曰甚善盖此事本非上意特重违用事者之言耳　丙申羣臣诣南郊请道君尊諡宜天锡之曰圣文仁徳显孝皇帝庙号徽宗　知枢密院沈与求卒　时王徳亦讼郦琼等之过乃召徳以本军还为都督府都统制复命兵部尚书吕祉以都督府参谋领之于是中书舎人张焘见张浚言祉书生不更军旅何得轻付浚不从右司諌王缙乃请于都督府属官中选知兵者助之谋议且留军中抚循训练以通将士之情又直秘閤詹至前在都督府机幕时已去亦贻书于浚曰吕尚书之贤固一时选然于此军恩威曲折卵翼成就恐不及前人前此军已付王徳徳虽有功而与郦琼辈故等夷耳恐有中不能平者愿更择偏禆素为军中所亲附者使为徳副以通下情浚虽然其言未及行也戊戍以祉抚谕淮西诸军时建康有未起左藏库钱帛奏乞免输　癸丑以侍御史周秘为中丞　上殿官赵子琇颇知蜀中事宜因言今四川财货茶防酤与夫常赋之外可以供公上者经度措置固已曲尽在今日无复理财之策惟有惜财之术尔愿下眀诏使主兵者念民力之易殚凡不急支用当有以蠲裁典计者知戍兵之乆劳凡经费之湏务有以赡给则両司相通恤民赡军同济国事丙辰诏劄与宣抚副使吴玠及都转运使李迨　宰执奏上殿官蜀人蒲贽乞驻跸江陵事上曰荆南形势自古吴蜀必争之地故杜甫江陵望幸诗云地利通西蜀天文照北秦宜谕帅臣王庶练兵积粟及治城堑招流移为悠乆之计上又曰蜀中多士几与吴不殊如挚者极不易得也　时方盛暑张浚一日坐东阁参知政事张守突入执浚手曰守向言某旧徳有声今与同列徐考其人似与昔异晩节必竟有患失之心是将为天下深忧盖指枢密使秦桧也浚以为然





　　钦定四库全书
　　中兴小纪卷二十二　　　　宋　熊克　撰
　　绍兴七年秋七月乙丑宰执奏知防州张觷所陈羣盗事张浚曰觷有材必能办秦桧曰觷向知南剑州平贼有功而言者以为多杀平人毁誉是非不公如此上曰大凡人为血气所使而爱憎移之所以毁誉是非不公在人察之尔浚曰士大夫少学故如此上曰士大夫少时为血气所使而轻任喜怒更事既多若能知悔则亦知改朕为亲王时或因事轻用喜怒至今不防常自悔责浚等曰陛下徳过尧舜而犹记徃时一言一行之失以自悔此圣徳所以日跻也　丁卯湖北宣抚使岳飞遣其属官王敏求来奏事委曲感恩戊辰上语宰执曰飞临行时朕明谕之云前日陈奏轻率朕实不怒卿若怒卿则必有行谴太祖所谓若犯吾法惟有剑尔所以复令卿典军而任以恢复之事可以知朕无怒卿之意也飞得朕语胷中无疑故耳张浚曰陛下御将之道可谓有余矣　初上因论馆阁人材以秘书郎张戒好资质而未更事可令作一任后召用之至是戒请外补遂除提举福建市舶参知政事陈与义曰陛下惜人材除外任以养成之圣意甚羙上曰中书省可籍记他日却召用又曰士大夫湏令更外任不必湏在朝廷若既练逹而止令在外则又不尽其材之用却复召归也　壬申宰执奏都督府干办公事官卲溥进其父秘阁修撰伯温所着办诬书上曰事之纷纷止縁一邢恕尔数十年来士大夫攻诋几分为国几分为民皆縁私意托公以遂其事宣仁之谤今已明纷纷之议可止矣上平日恶士大夫之用私意思所以厚风俗如此　癸未以旱诏求直言时台臣有谓右司谏王缙曰上任我軰言路而外求直言何也缙曰此故事也岂以台谏而废哉先是起居郎永康楼炤言唐重理财之职故宰相兼盐铁转运使今若使宰相兼有司之职则不可若参唐制使户部长贰兼领诸路漕何不可之有盖内则总大计之出入外则制诸路之盈虚以时廵行如刘晏自按租庸则事皆亲覩何者可行何者可罢断然无复疑矣上从之戊子乃诏户部长贰时轮一员出按以攷州县财赋　右仆射张浚之兄滉迎其母自蜀至上以浚有功将慰其母心乃命滉入对赐进士出身中书舍人张焘曰政宣以来奸臣挟私子弟徃徃滥得儒科陛下方与浚图复大业当以公道革前弊而滉首防赐第则何以塞公议改送著作郎何抡行下抡奏曰滉贤良之子丞相之兄赐以出身不为过也【此据张浚弹何抡章修入】于是言者论焘除集英殿修撰奉祠而去然滉之命亦寝　右正言李谊言古者天子争臣七人唐六典谏大夫以次六员祖宗朝諌员并置当其盛际以言相髙今臣独员供职绵力寡助深恐不逮望增置一二庶有补于圣聪之万一也　是月校书郎髙闶言春秋之法莫大于正名今枢宻院虽号本兵之地而诸路军马尽归都督府若曰都督专主用兵亦宜属于枢宻不当以宰相主之是朝廷之上兵柄自分为三又周六卿其大事则从长小事官属犹得专逹今一切拘以文法虽利害灼然可见官长且不敢自决必请于朝故庙堂之事益繁而省曹官属乃与胥吏无异又政事之行给舍得以缴駮台谏得以论列傥给舍以为然台谏以为不然则不容于不改时有缴駮台谏章疏不以为嫌者恐其得于风闻致朝廷之有过举然此风不见乆矣臣恐朝廷之权反在于台谏且祖宗时监察御史亦许言事靖康中尝举行之今则名为台官而实无言责凡此皆名之未正者也兵部尚书吕祉至淮西军统制官郦琼复讼王徳于
