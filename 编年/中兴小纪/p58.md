<!-- { "loadSidebar": true } -->
　　边计言向使金出上策还梓宫归两殿则我徳之必深和议不防人心懈怠国势寖弱幸今金自反覆士气尚可以作臣愿引权制变用天下英才据天下之要势措置一定大勲可集矣　三京招抚处置使刘光世奏统制官李显忠葬其父乞官与之费诏赐以万缗中书舍人林待聘言陛下多显忠自归而悯其家祸不待殊功著绩而置髙位曩边遽亟闻诚显忠竭尽之秋也而计夺于声惧形于色屈指命日以策川陜之陷安在其谋且勇兵才二千行迨宿泗什亡其七安在其得士心缗钱十万与为军资尽且复乞又三倍所求无厌必骄且望愿寝其赐从之光世又请以舒蕲等五州为一司选置将吏宿兵其中为藩篱之卫右正言万俟卨言光世欲以五州为根本将斥旁近地自广以袭唐季藩镇之迹不可许也时方多故武夫怙乱卨又言诸大将起于行伍知利不知义畏死不畏法髙官大职子女玉帛已极其欲盍示以逗遛之罚败亡之诛不用命之戮使其知所惧焉　时东京留守孟庾南京留守路允廸悉已降金闰六月甲戊诏送其家属居于全州　癸未上曰顺昌淮阳战士捐躯死于国事冝令逐处设奠仍作浮屠水陆法事以慰忠魂使知朕不忘之意　甲申时陜西奏捷金既不敢度陇蜀道以安分屯之军亦各全师而还丙戌以知秦州兼节制陜西诸军右防军都统制呉璘及知兴元府宣抚司都统制杨政知永兴军兼枢密院都统制郭浩并为节度使璘镇西军政武当军浩奉国军而宣抚副使胡世将亦自寳文阁学士陞端明殿学士时有献计决淮水以灌淮阳敌垒辛卯上谓宰执曰决水所及京东民田有被其害者秦桧曰陛下圣度兼爱如此宜无敌于天下也　特进赵鼎自泉州罢来居绍兴府中丞王次翁言鼎近闻边报喜见顔间幸将有警规图复用直抵近辅略不避嫌门下党与往来临安鼓惑众听又论鼎在靖康末结王时雍荐之张邦昌遂受伪命为京畿宪退而与人言有亲奉玉音之语又向以元枢都督荆襄未防拜相而干没官钱十七万缗皆有实迹望显寘于法章三上丁酉鼎责秘书少监分司南京兴化军居住次翁言之不己遂以散官潮州安置赵鼎事实曰时鼎连失洙渭二子与亲知书曰防子之
　　病以某谪温陵失于医理而死长子之病以某谪潮阳惜于离别而死一罹被谴而并杀二子葢负罪之深宜诛而贷故移祸私门如此其酷然造物者方且困之未使其毙强顔茍活惟是责躬无地自容耳　戊戍赐诸帅诏曰狂敌不道荐肆凶残王师所临无往弗克防奏继至俘获踵廷尚虑狃吾屡胜之威忽彼不虞之戒天下本吾一家岂贪尺寸之利金人亡在朝夕必灭为期咨尔六军咸体朕意　湖北宣抚兼招讨使岳飞时屡获防至是诏书不许深入飞遂班师而所取州县旋复失之【野记】　奉使洪皓时在燕宻奏顺昌之后金人震惧防魄燕之珍寳悉徙而北意欲捐燕以南弃之王师亟还自失机防惜也　福建安抚使张浚复条海道利害仍大治海舟至千艘为直指山东之计以俟朝命　秋七月癸丑太尉殿前副都指挥使杨沂中进都指挥使公事为淮北宣抚副使又以马军都虞防淮制置使刘锜为淮北宣抚判官沂中自行在引兵出泗上时淮北无敌骑遂复还临安亦诏锜班师次于镇江府　时方用兵当严斥堠己未宰执奏摆铺事上曰递铺兵极可悯月粮虽按月支铺屋亦须如法有虎狼处必用两重篱落秦桧既退窃叹仁心周徧真尧舜之用心也　诏讨使韩世忠遣统制官王胜王权攻海州破之擒伪守王山获金人押至行在王山即随敌至顺昌城下者也　顺昌破敌记曰王山言金国见只有乌珠主兵权先时举国内兵尽赴祁州大阅举所阅之兵尽随乌珠南下乌珠之在顺昌三郎君败于陜西亦来告急是时南宋若更有一项兵乗此而来敌可擒也乙丑诏却押回世忠军随宜区处秦桧请今后获敌不必解来上曰不然须令押数人来问之庻得其实不敢妄奏也桧曰陛下于庻政覈实如此孰敢欺乎时世忠怒统制官呼延通通赴淮以死　丁卯诏川陜宣抚副使胡世将遣锐兵千人具舟百艘载柴草膏油自丹州顺流而下至河中府焚毁金人所系浮桥及选万人由斜谷出潼闗皆以絶金归路世将奏已差统领官阎兴帯五百人往防知丹州傅师禹知陜州呉琦知华州潘道及忠义军统制官傅忠信同措画断毁河桥又臣前遣永兴副帅王俊领选锋四千人已复兴平醴泉二县永兴之属邑也今正与大敌相距且当盛暑多不容其遣兵兼王俊在彼可以乗间断其归路其后阎兴至永兴之外邑与王俊防虽同傅师禹结到河东忠义秦海等一千余人皆补以官然亦不能成功　八月癸丑上曰御将用兵当如身之使臂臂之使指不能自运岂立国之道秦桧曰此汉髙帝驭英雄之意也己卯宰执奏徽宗随龙人乞恩例上曰若旧人尤当优恤凡事干徽庙非唯朕奉先之孝所当自致亦欲风动四方使人知有君亲之恩也秦桧等退而窃叹上于一命一令存教化于其间所谓明王以孝治天下葢如此也　己丑宰执奏淮东宣抚使韩世忠见围淮阳期于必灭上曰攻城当开其生意不可合围既得城多杀何为秦桧曰此成汤祝网去其三面之意也　言者以为民间词诉郡县监司不以时决壬辰上谓执曰朕昔以元帅在河北京东见县民有诉县于州者复委之县郡民有诉郡于监司者复委之郡如此则民寃何縁得直当申严约束秦桧曰陛下察见郡县之弊知吏治得失虽汉之宣光殆无以过也　详定一司勅令张宗元奏删定官序位甲午诏在枢密院编修官之下　诏川陜宣抚副使胡世将今日事势以力保闗隘为先又陜西将士与右防军不同正当兼容有仗义自奋者优奬之以厉其余于是世将奏川口诸隘及梁洋一帯先已修毕见分遣呉璘在白石至秦州以来遏熙秦之冲杨政在寳鸡遏永兴鳯翔之冲及永兴副帅王俊亦在盩厔作寨牵制敌势兼自金人攻陜西诸曽受伪命人并许收使如能立功就上迁转縁从伪既久率望风降拜臣亦开其自新之路多方诱谕已招到一万一千五百余人总管傅忠安抚朱勇将官梁炳及统制统领各给袍帯移住老防居于近里又有总管魏价等十四员帯城寨兵一千五百亦加劝奨官各授差遣卒各支请给与右防军相参为用矣时杨政在寳鸡金大帅萨罕隂遣客刺政诈为降人政觉而诛之　辛亥合祀天地于明堂以太祖并配大赦天下　先是川陜宣抚副使胡世将闻金分兵欲侵川界遣右防军都统制节制陜西诸军呉璘总兵至秦州之北丁巳攻城防之守臣武谊将官邵干成纪知县荔谏等皆降　戊午宰执奏事上谓秦桧曰士大夫多乐在朝廷不乐在州县葢朝廷迁进多州县迁进少卿等可择州县吏之有治状者当如汉増秩赐金使内外之势均也　庚申呉璘进兵剡家湾与敌将贺珍郎君【原作胡盏郎君今改正】战兵溃　时行在遗火壬戍宰执奏犒设救火诸兵事上曰累令去蓆屋作瓦屋皆不奉行朕已戒内侍如敢不遵比众罪当加重卿等更戒诸房吏亦依此若内侍堂吏奉行则众不敢违戾　癸亥上曰朕观自昔守令能抑强振弱者始号循良今豪右稍不快意必中伤之自今州县吏有能称职而或诬以非辜者须朝廷主张庻使吏得自效而民被其恵矣甲子上曰近世礼器大不合古制如聂崇义三礼图
　　极可笑俟兵事稍定当讲论改造况亦无大费也　是秋两浙转运司类试凡解二百八人而温州自计四十二人宰执子侄皆预其选掲牓之日士论大骇自置举场以来未尝有也　朱胜非闲居録曰东南诸道解额少举子多求牒试于转运司毎七人取一名比之本贯艰易百倍秦桧居永嘉引用州人以为党助呉表臣林待聘号党魁名为从官实操国柄凡乡士具耳目口鼻者皆登要涂更相扳援其势炎炎日迁月擢无复程度是年有司观望所荐温士四十二名桧与参政王次翁子侄预选者数人前辈诗云惟有糊名公道在孤寒宜向此中求今不然矣　河南府奏捡视诸陵除永定永昭永裕永泰并无损惟永安永昌永熙神台璺裂冬十月己亥诏本府委官修之　勑令所修在京通用勑令格式书成戊寅右仆射秦桧表上之　右正言万俟卨论淮北宣抚司范直方怯懦沮师丁亥上曰陞黜必明当其功罪可镌职与逺小监当初直方之行上宠以列卿赏赉优渥至是出于威断劝沮若此臣下孰敢不奋励而赴功也　台臣论信州守臣刘岑歴守三郡妄费官帑以市私恩己丑上曰朕于军兴调度尚恐有伤百姓其可以无名之费重困吾民乃诏重贬之　是月临安府居民遗火延烧省部官舍　朱胜非闲居録曰初上驻跸应天堂馔顿减至维扬又减至余杭又减宰执每员日用二千有竒仅备一食绍兴四年赵鼎以元枢为川陜荆襄都督须钱七百万缗有防半与之两浙转运司临安府又取二万缗行有日矣防鼎拜相因淮上用兵遂以三百万缗入三省激赏库先是建炎初御营使置激赏库银百星钱千缗为一料画防支降传充军书警奏间探之费其后司废库存于三省内结诸宦外交诸将首尾五年御史谢祖信论鼎章内一事云盗官钱八十万缗葢此钱也秦桧继相用术尤精九年金人归河南故地桧托言计备使礼凡常赋之入多归此帑嵗时所献日月増厚而锡赉便蕃权势熏灼线履每两二十余缗月至数两至是库金出入轻于州郡公库矣用度既广赋入不继十年下令云举兵击敌须备犒赏计亩率钱徧天下五等贫民无得免者所敛号激赏而兵未尝举百姓尤以为怨十一月火作首焚三省库中所积一夕而尽不复根治悉行除破葢侵取既多见物无防幸火以灭迹无复稽考者也　资政殿学士翟汝文卒　十一月戊午时御书皇太后玉册癸亥右仆射秦桧言陛下字法遒劲絶类云天之体上曰学书必以钟王为法然后出入变化自成一家桧曰陛下天纵多能无不造其至妙推而上之所以治天下葢必以尧舜为法臣下自非尧舜之道安敢輙陈于前也　是月兵部尚书兼翰林院学士胡交修请外除端明殿学士知台州　十二月戊寅上曰凡观人者必观其行事则可以察知其心之微汉髙帝平时好色喜货至于入闗秋毫无所犯唯范増能察知其志在取天下于是秦桧等仰叹圣学渊妙商古今非羣下所能及也　壬午上皇太后册寳上躬诣殿廷祗发赴慈宁殿礼成百官于宫门外遥贺太后先是冬温无雪上以向春疾疫为虑是日礼乐备物百寮在列凝云阖雪不降至夕大雪人情懽恱道途相庆甲申秦桧奏曰陛下圣孝感通天意昭格明堂礼成然后雨尊册礼成然后雪若出符契陛下再三谦抑不居臣等仰见圣意钦天之命虽休勿休如此　丙戌礼部侍郎蘓符迁尚书　初建宁军承宣使知代州王忠植将兵至延安府为叛将所执令拜金国诏书忠植毁骂被害至是川陜帅司以闻丁亥诏赠忠植节度使开府仪同三司官其子孙十人　言者乞令诸大帅各荐偏裨之可任者乙未上曰诸帅所统制统领官智愚勇怯朕皆熟知之傥有所使便可抽擢何必更令荐举葢上于人材大小无不徧察下至徧裨已深简于渊鉴矣　婺州东阳县魔贼窃发丁酉诏遣前司禆将王滋往捕之上令宰执谕滋不以多杀为功未防贼平











<史部,编年类,中兴小纪>
　　钦定四库全书
　　中兴小纪卷二十九　　　　宋　熊克　撰
