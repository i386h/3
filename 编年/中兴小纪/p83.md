<!-- { "loadSidebar": true } -->
　　为言者所论癸酉诏罢之　甲申左仆射陈康伯率羣臣诣南郊请渊圣皇帝諡宜天锡之諡曰恭文顺徳仁孝诏恭依　右司谏山隂梁仲敏言前同知枢宻院周麟之懐奸辞难巧避出疆之命望行诛窜戊子责授麟之秘书少监筠州居住　徐嚞等出使未至盱眙军金主遣翰林学士韩汝嘉先在泗州壬辰相见于淮岸口汝嘉亮语谓卿等虽来即非所召可回令元指定近上一二人来须九月初定到　是月金主亮南徙汴京其臣自左丞相张浩以下具九节仪从迎亮于南薫门亮及门而雨暴至仪从皆不克举亮入内至承天门迅雷风大作天变如此亮不知惧也其母太后力諌南征亮怒使防军将军持嘉彦忠【原作赤盏彦忠今改上二字】即宫中弑之以威言者于是左右缩颈国人以目而后徒单氏与子光瑛复谏亮亦欲诛之母子俱避去三日而后出亮一日召其臣问曰许多宰执孰有能为统军者右丞刘谔曰臣请为之亮喜即拜谔为统军将二万众歴唐邓以瞰荆襄又以金紫光禄大夫王忠彦统步军孟州防御使王彦章副之将五万众据秦鳯以伺巴蜀工部尚书苏保衡统水军骁骑上将完顔正嘉努【原作郑家奴今改正】副之由海道将趋二浙余兵亮自将焉　淮南制置使刘锜新创踏射威强弓兵　八月戊申医官昭庆军承宣王继先怙宠干法富埒公室子弟直延阁通朝籍姻戚党友莫非贵防撤民屋以广第舍别业外帑殆遍畿甸数十年间未有敢揺之者自闻边警日辇重宝归呉兴为避敌计于是殿中侍御史杜莘老上疏数其十罪上曰初以太后饵其药稍假恩宠不谓小人骄横乃尔莘老曰继先之罪擢髪不足数今臣所奏其大凡耳上曰有恩无威有赏无罚虽尧舜不能治天下乃诏贬继先福州子孙停其官都城第宅皆籍没强买奴婢悉纵还之　先是言者谓今日正当节浮费积其赢以济军兴监司自浙漕始郡守自临安始各具裁省之数以闻颁示外路俾之为式至是浙漕以二万缗临安以五万缗来上癸丑上谕宰执桩留外府若不下诸路切戒无得科敷如昔时羡余适资赃吏而扰吾民也　初浙西总管李寳遣其子公佐同将官边士寜潜入敌境伺动静甲寅寳以舟师三千人发江隂既而以风未顺退泊明州澳而士寜适自宻州回言其子公佐已挟归正官魏胜得海州矣寳大喜趣其下乗机进发　上念出戌官兵之劳特捐内帑钱七万缗分犒其家殿中侍御史杜莘老言诸军负回易子钱甚伙例偿以月廪不先除此弊缗出禁帑入将帅私室矣上悟既又闻诸营勘请回易处仍旧尅除或非理敛索丙寅诏悉禁止违者重寘之法士皆欢舞拜赐　己巳朝献景灵宫　九月庚午朔朝飨太庙辛未崇祀上帝于明堂以徽宗配大赦天下　金师喀齐喀【原名合喜今改正】号西元帅以五千余骑自鳯翔大散闗入川界三十里甲戌攻黄牛堡时人情悸惧四川制置使王刚中单骑日驰百里抵仙人原见宣抚使呉璘于帐中璘大惊刚中曰大将临戎义同休戚安得高枕而卧于是官军用神臂弓射退敌骑璘遣将官高松往为之援仍与本堡管队官张操同力拒之　初建炎末陜西诸将如张中孚张中彦兄弟尝叛归北境中间金还我河南故地乃召二人至行在复授官以仍奉内祠及和议成悉为金索去中孚未几死至是惟中彦为金将兵在陜王刚中即遣腊书説之又刚中闻大将刘锜制置淮上因对璘谈锜之美璘曰信叔有雅量而无英槩今天下雷同举之璘恐其不能当亮也刚中未以为然　冬十月庚子朔下诏亲征　初金亮肆虐国人久不堪之有楚王褒者晋王宗辅之子而太宗晟之孙也时中原豪杰并起大名王友直济南陈俊皆倡义集众而契丹之后耶律斡罕【原名窝斡今改正】亦兴于沙漠于是渤海一军万人叛亮归防寜府立褒为帝【或言立褒在六月】改元大定赦其境内黄河以北皆下之左丞相张浩自汴京録褒赦驰以报亮亮叹曰朕欲俟江南平后取一戎衣大定之义以纪元是子乃先我乎命取书一帙示其下果预识改元之事亮即遣先锋将郭安国率众攻褒令尽诛黄河以北之叛已者　癸卯诏四川宣抚使呉璘分陜西河东路淮南制置使刘锜分京东河北东路湖北制置使成闵分京西河北西路并为招讨使　时新复海泗二州乃诏归正官魏胜知海州夏俊知泗州　金帅喀齐喀攻黄牛堡旬余不退宣抚使呉璘别遣将直至寳鸡渭河夜刼桥头大寨获防于是四川制置使王刚中即日驰还谓其属李焘曰将帅之功吾何有焉焘曰公以身督战而功成不居过人逺矣　时屯戍兵将暴露日久丙午宰执请加赏犒上诏所在总领所拨给仍具数以闻令内帑给还　戊午以知枢宻院叶义问督视江淮荆襄军马中书舍人虞允文为参议军事　时四川总领财赋王之望区处调度有条叶义问力荐之上有擢用之意　陜西河东招讨使呉璘遣将官彭清强英张徳等攻破陇州方山原　辛酉左光禄大夫汤思退复观文殿大学士充醴泉观使兼侍读既至除行宫留守　甲子特进张浚复观文殿大学士判潭州左太中大夫汤鹏举复资政殿学士知太平州浚寻改判建康府　先是浙西总管李寳舟师至东海县时金兵已围海州寳麾兵登岸金人惊出意外亟引去于是魏胜出城迎寳寳遣辩士四人招纳降附时山东豪杰王世隆明桩刘异辈皆各以义旗聚众争为应援寳与子公佐引舟师至宻之胶西石臼岛而金舟已出海口泊唐岛相拒止一山风即南不知王师之猝至也寳伺敌未觉遣禆将曹洋黄端礼祷于石臼神祈风助顺丙寅风自南来众喜争奋引帆握刃俄顷过山薄敌鼓声震叠敌惊失措敌帆皆以锦缬为之弥亘数里忽为波涛卷聚一隅窘蹙揺兀无复行次寳命以火箭射之烟焰随发延烧数百火不及者犹欲前拒寳命健士跃登其舟以短兵刺撃殪之舟中其余佥军皆中原旧民脱甲而降者三千余人获金将完顔正嘉努等六人斩之惟统军蘓保衡未发不可获旋闻自经死得献议造船人倪荀商简梁三儿等皆淮浙奸民且为敌向导者又获其统军印与诏文书器甲粮斛以万计寳欲乗胜而进而闻亮已济淮遂旋师驻东海视缓急为援遣曹洋飞小舟奏防既至上命降诏奨之除寳靖海军节度沿海制置使　丁卯知枢宻院叶义问至镇江权立行府　先是淮东制置使刘锜遣都统王权将兵迎敌逗遛不进锜檄权徃夀春权不得已仅发军至庐州戌守故敌得维桥以济权弃庐州而遁敌骑至尉子桥统制官姚兴以一军三千人力战权拥羣刀斧自卫殊不援兴杀贼数百人以援兵不至而没癸亥权又弃和州先奔采石　初京西招讨使成闵遣统制官赵樽以四千人守徳安府樽乗虚攻蔡州入其城斩敌首杨寓余众遁去　时金人既入两淮而上流惟鄂渚荆南二军朝廷亟命闵总诸军并舟师回援淮西而荆南军新创金将刘谔拥众十万杨声欲取荆南又欲分军自光黄捣武昌朝廷以金人昔尝由此入江西虑揺根本命都统制呉拱遣兵防武昌一帯津渡拱将引兵回鄂宣谕使王澈闻之驰书止拱而自发鄂之余兵进戍黄州敌果犯襄阳拱与战于襄水之上败之时武昌令薛季宣尝献计于澈谓闵已得蔡有破竹之势盍守便宜勿遣令闵乗虚下颍昌经陈汝趋汴梁敌内顾必惊溃澈不果用季宣永嘉人徽言子也时诏淮汉郡县籍民为兵淮南乃选丁壮欲湼其手面従大军役使民骇而逃殿中侍御史杜莘老言敌未至而先殴吾民非计请令兵民止听郡县官节制征役无出郷従之淮民乃定　先是金万户髙景山以兵数万攻杨州刘锜提大兵御之于清河敌以氊裹舟载粮挽而上刘锜募善没者凿舟沉之敌大惊锜俄病呕血殆不能支犹乗肩舆临敌指挥俄而敌薄扬子桥欲以邀锜锜以兵保州敌骑逼江锜遣麾下员琦设伏于皂角林与敌接战诱敌入张弩俄发敌大败斩景山俘数百人　十一月庚午宰执奏禁军阙额事上曰寻常兵集自有定数当此多事之时额外添不必拘也　诏江浙福建拣军发赴三衙其阙额令自招填　诏下鬻爵之令登仕郎八千贯依奏防人例仍免铨试一次度僧牒亦减价为三百贯　金房驻劄都统王彦统兵复虢州　金亮为内变所挠于是亲统细军驻和州之鸡笼山临江筑坛刑马祭天必欲由采石而渡朝廷诏王权至行在以池州都统制李显忠代之命中书舍人虞允文趣显忠交权军时显忠未至乙亥允文夜见建康留守张焘议御敌之计焘但言已当死留钥　丙戌左仆射陈康伯等言时当雨雪战守诸军暴露不易乞再加优恤上乃诏总领所毎人支绢一匹家属在营者给以薪炭之直康伯等曰此真受陛下挟纩之赐也亮自采石之败乃北抵州时淮南制置使刘锜退屯镇江而锜病已遽知枢宻院叶义问以都统制李横代锜之职趣令渡江锜之侄中军统制官汜随横以徃军战不利横并其都统制印失之时上怒甚将先按诛王权以厉诸将同知枢宻院黄祖舜宻言于上曰权败军之罪诚合诛然刘汜亦须正典刑若贷汜而诛权是谓同罪异罚頋刘锜有大功今闻其病已殆汜诛锜必愧忿以死是国家以一败而自杀三大将得无为敌所快乎愿陛下少留圣恩上大悟权汜得不死　癸未乃诏湖北制置京西等路招讨使成闵为淮东制置淮北泗宿招讨使鄂州驻劄都统制呉拱为湖北制置京西等路招讨使建康府驻劄都统制李显忠为淮西制置淮北夀亳招讨使上以李横刘汜等不利急遣御营宿卫使杨存中措置守江中书舍人虞允文亦自建康驰至镇江时江岸有车船二十四艘贼已瞰江恐临期不堪驾用存中允文同淮东总领朱夏卿镇江守臣赵公偁相与临江按试命战士踏车船径趋州廹岸复回敌兵皆持满以待其船中流上下回转如飞敌众相顾骇愕时亮已闻李寳由海道入胶西焚其战舰而荆鄂成闵诸军方顺流而下亮愈忿乃回扬州召诸帅约三日毕集过期尽杀之诸帅相与谋曰南军有备如此进有渰杀之祸退有敲杀之忧奈何其中一人曰等死求生可乎众皆曰闻教有总管万戴者曰杀郎主却与南宋通和归乡则生矣众口一辞曰诺亮有紫茸等细军不遣临敌専以自卫诸人虽欲弑亮而细军卫之严宻众因谓诸军曰淮东子女金帛皆逃在泰州我辈急欲渡江汝等何不白郎主徃取之细军欣然共请亮从之于是细军去者过半【一作三万人】亮语威胜统军耶律劝农曰尔所将胜兵我明日自防数少必诛劝农自计兵亡已过半与其子宿直将军穆尔【原名母里今改正】谋亦欲弑亮乙未诸帅集兵万余人拉直入亮寝帐中左右亲兵散走诸帅帐中矢下如雨亮即死并杀其太傅及三妃与谋事者十余人丙申亮细军破泰州统制官王刚弃城走江隂是日虢州佥军雷政渡江报亮已被杀　时枢宻行府留建康先是有知数者诣行府上书云以太一局攷之金亮不烦资斧冬至前当有萧墙之变人皆未以为然至是验之是月以吏部侍郎汪应辰兼权尚书　初马军司统
