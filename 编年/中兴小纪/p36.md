<!-- { "loadSidebar": true } -->
　　绍兴四年九月淮东宣抚使韩世忠奏以遣使议和非便欲进兵恢复乙夘上谓宰执曰世忠为国之心甚切可谕以二圣在逺当遣使通问　丁夘合祀天地于明堂以太祖太宗并配大赦天下　庚午诏朱胜非听持余服服阕以为观文殿大学士提举洞霄宫　癸酉知枢宻院都督川陕荆防诸军赵鼎为右仆射平章事兼知枢宻院事　赵鼎事实曰鼎奏禀朝辞上曰卿岂可逺去当相卿付以今日大计时独给事中孙近直学士院时传鎻院莫知为谁诸侍从谋于近日今晚必命相公当草制幸宻报彷佛以解我忧近入院诸人聚于沈与求之家近宻报取枢府细位诸人喜而散明日拜鼎右相朝士相庆　甲戌刘豫遣其子麟侄猊引金右副元帅鄂勒珲等自淮阳分道入攻舟师由清河据楚州进攻承州骑兵渡淮据滁州探者未得其实以为敌势甚少赵鼎曰金前侵我境乃入敌国即仇也故纵兵四掠其锋可畏今行豫境即官军也故按队徐行不行虚声然亦不足深畏　赵鼎事实曰刘光世宻遣属官告鼎云相公本入蜀有警乃留何故与他负许大事韩世忠亦谓人曰赵丞相真敢为者胡不将官家入福建穏处坐江上之事付之我辈或不可则少避之俟春首敌退徐议何害鼎闻诸将之论如此恐上意移动复乘间言今日之势若敌兵渡江恐其别有措置不如向时尚有复振之理战固危道有败亦有成不犹愈于退而必亡者乎且金伪俱来以吾事力对之诚为不侔然汉败王寻晋破苻坚特在人心而已自降诏亲征士皆鼓勇陛下养兵十年用之正在今日由是浮言不能入矣淮东宣抚使韩世忠时在承州以援兵未至退保镇
　　江府　冬十月丙子江东宣抚使刘光世军在马家渡淮西宣抚使张俊军在采石遂诏光世以所部兵援世忠且令俊移军于建康而三大将事权相敌兼持私隙莫肯协心上诏侍御史魏矼监察御史田如鼇分徃如鼇大庾人也矼至光世军中谕之曰敌众我寡合力犹惧不支况军自为心将何以战为诸公计当灭怨隙不独可以报国身亦有利光世意许矼因劝之贻书二帅以示无他使为犄角已而二帅皆复书交致其情光世遂以书奏于上于是光世进军屯太平州　己卯淮东宣抚使韩世忠复统兵过江驻于扬州　上将亲征诏略曰朕以两宫万里一别九年觊迎銮辂之还期尽庭闱之奉卑辞厚币遣使请和比得敌疆之情稍有休兵之议而叛臣刘豫惧祸及身造为事端间谍和好信逆雏之狂悖率羣偷而陆梁警奏既闻神人共愤誓挺身而效死不与敌以俱生今朕此行士气百倍殪彼逆党成此隽功咨尔六军咸知朕意自豫僭前此至以大齐名之及是始正其逆罪诏既下人皆鼓勇而朝士中尚有怀疑者或谓赵鼎曰兹事甚大公更审处无贻后悔鼎不答既而侍从及台諌同日请对翼日宰执奏事退鼎复奏曰今日侍从台諌皆对必及亲征事愿勿为羣议所移上意益坚而殿中侍御史张致逺亦言今敌人敢大入谓我犹如向来不习战尔若戎辂亲征必伐敌谋上曰正朕志也初知镇江府沈晦过阙论藩帅之兵可用以为唐中年平安史用朔方太原两军末年平黄巢用忠武大同两军今沿江千余里若令镇江建康太平池鄂五处各有兵一二万用本郡财赋回易官田给之敌至五郡以舟师守江陆军守隘彼难自渡五郡合击金虽善战不能一日破诸城也若围五郡则兵分而势弱或以偏师缀我大军南下则五郡尾袭而邀击金人安敢逺去顷岁金人敢越中山河间正以兵少若太原则不敢南逾一歩此制稍定三年移军江北粮饷器械悉皆自随所至便成全盛晦又言大将与帅臣各有所职若全倚大将恐不能办近年杜充总大兵在建而帅臣陈邦光不与措置及充迎敌而邦光被絷以至周望去而汤东野逃郭仲荀去而李邺降皆坐此也望拨零兵二千付臣并令臣募敢战之士三千参用昭义歩兵之法朞年后京口便成强藩况东晋常调京口兵可用故北府兵号为最精唐亦用宣润弩手平淮甸时方以韩世忠屯军在府其言不用至是晦乞趣张俊统兵为世忠之援宰执皆称晦论议激昻上曰朕知其为人语甚壮胆志颇怯更防临事能副所言否沈与求曰陛下用人如此则无失矣　时赵鼎孟庾胡松年共荐前枢宻副都承防马扩有才中因苗傅事得罪乞复试用扩亦请自将三千捍敌上曰齐小白犹能忘射钩之讐而用管仲朕岂不能用扩然既用之止与三千人非是俟引见示以恩信然后用之彼必能效死以报鼎曰陛下开大度用人如此天下幸甚沈与求曰陛下御将如此何事不济既而引扩见复除枢宻副都承防鼎又曰陛下用人如此何患不得其死力上曰扩知兵有谋不止于鬭智而已与求曰陛下起扩之废宠以美官必能立功以报陛下虽汉祖善将不过如此【除扩在此月戊子今聨书之】直史馆范冲録其父祖禹绍圣初报国史院问目以
　　进又具到朱墨本去取体式乞降付史馆更凭众议修定壬午诏送史馆　初知建康府吕祉言今置江北于度外非朝廷命帅宣抚两淮之意且乞上亲征至是江上探报惟祉最为详宻赵鼎言祉慷慨敢为此等人材实不易得上曰祉真有方面之才朕留意人物欲其协济多难如知鄂州刘洪道初縁吕颐浩荐而所对多诞谩不实虽有麄材何所用之沈与求曰洪道知明州脱身先遁一城之民尽殪于贼至今人怨　癸未诏鄂乃上流宜别择守臣诏佥书枢宻院胡松年徃镇江与诸将防议进兵因以觇贼　淮东宣抚使韩世忠奏乞过江拒敌戊子上谓宰执曰世忠忠勇必能成功可令戸部支银绢犒赏过江将士以激其心沈与求曰自敌骑蹂践中原未尝有与之战者今诸将争先用命此成功之秋也既而世忠又奏见在扬州适霖雨未能进而恐朝廷讶成功之迟上曰兵事岂可遥制赵鼎曰军事不从中覆古之制也乃诏世忠听机制变　甲午戸部侍郎梁汝嘉言每月经费一百余万缗兼调发所用倍多请权以江浙夏税及和买十分折纳五分二分折四缗三分折六缗其防则皆折纳二分折四缗八分折八缗令转运司计纲输送从之　淮西宣抚使刘光世探到刘豫事　丙申积雨余月戊戌上发临安隂云顿开军容甚整都人欣叹以谓靖康以来未有是举上登御舟至临平镇宰执奏事赵鼎曰臣等扈驾登舟见道傍观者皆流涕以手加额葢陛下以万乘之尊亲总师徒履至险之地茍心怀爱君莫不忧此臣待罪揆路不寒而栗非不欲被坚执鋭率众摧锋而书生不闲战鬭又府库无储闗津无备随宜经理仓卒取办必有过差愿陛下収众智降哀痛之诏捐内帑金以赏激士气庶可成功此在睿断勉之而已　韩世忠总兵驻扬州时奉使魏良臣过扬世忠置酒与别杯一再行流星庚牌沓至良臣问故世忠曰有诏移军守江乃命彻爨班师良臣去世忠度其已出境乃上马令军中曰视吾鞭所向于是诸军大集行至大仪镇勒精兵为伍阵设伏二十余处戒闻鼓声则起而击之良臣至金军金问我军动息良臣以所见对大帅乌珠喜甚励兵趋江口距大仪五里其将贝勒托卜嘉【原作孛堇挞不也今改正下同】拥铁骑过吾军之东世忠传小麾鸣鼓伏者四起吾军旗与敌旗杂出敌军乱弓力无所施而我师伍伍迭进背嵬军各持长斧上揕人胸下捎马足金全装防泥淖中人马俱毙遂擒贝勒托卜嘉乌珠走还泗上召良臣责其卖已将杀之良臣好辞得免世忠提举官董旻与金战于天长军又统制官解元成闵与战于承州皆败之擒生女真百余人遣属官建杨陈桷与旻等具舟载之献于行在且言使人战没者三十余人　壬寅上至平江府复下诏略曰朕急父兄之难申子弟之情师行有名天其助顺将临江浒已次呉门言念幅员之间共离戎马之祸使汝等邱墓隔絶骨肉散亡罪实在予一人毒乃流于四海咨尔将士勿顾便安宜各奋扬共图恢复　宰执奏建炎初黄濳善汪伯彦擅权专杀将布衣陈东欧阳彻寘之极典上曰朕初即位听用非人至今痛恨之乃各赠秘阁修撰官其两子赐田十顷赵鼎曰辅相非人致陛下责躬自咎如此诚为盛德濳善伯彦误国之罪天下皆知此安可诬也　是月以徽猷阁直学士枢宻都承防章谊为戸部尚书　十一月丙午朔上御平江府行宫　时沿江既有备商贾徃来自如通泰出纳盐货如故上见士气大振防音日闻欲渡江与敌决战赵鼎曰退即不可渡江非防也金兵逺来利于速战岂可与之争锋兵家以气为主三鼓即衰矣姑守江使不得渡徐观其势以决万全且豫犹不亲临止遣其子岂可烦至尊与逆雏决胜负哉于是遣参知政事沈与求按行江上与诸将议可否始知敌骑大集其数甚众与求回言沿江居民旋造屋为肆敌虽对岸略不畏之【此据赵鼎事实修入不得其时实言久之张浚来自闽中则知此事在浚未至之前也】时承楚泰三州各有水寨民兵合力撃敌庚戌上谓宰执曰淮民不能安业今又遭敌骑乃力奋忠义不忘国家实我祖宗涵养之力宜与放十年租税仍拨钱米助之赵鼎曰陛下德泽如此人心益固国祚益长矣　辛亥上命申严宻事之禁仍诏漏泄边机处以军法　殿中侍御史张致逺奏乞省罢营葺以系军民之心壬子诏除军兵营寨外令孙佑不得应副佑北海人时知平江府上因谓宰执曰台谏规戒朕所乐闻常恐言者无以补助昨致逺又奏御舟不计其数可速行机察朕随行惟三十余舟皆载书籍此外无一玩好赵鼎曰监司郡守之官犹巨舰相衔数里陛下简约如此实帝王盛徳事也上曰朕初到平江孙佑所供进饍桌子极朕念往日艰难虽居处隘陋饮食菲薄亦所甘心若边境已清郡邑既定迎还二圣再安九庙帝王之尊固在鼎等曰陛下规模宏逺如此太平基业指日可期天下幸甚　川陜宣抚副使呉玠奏臣之功乃张浚刘子羽知臣而荐用之今蒙异数望追成命而于浚子羽少寛典刑上曰进退大臣断自朕志岂可由将帅之言况朕于浚既罚其过讵忘其功癸丑诏子羽自便士大夫以此多玠之义　先是赵鼎荐提举洞霄宫福州居住张浚可当大事顾今执政无如浚者陛下若不终弃必于此时用之乃诏浚复资政殿学士提举万寿观兼侍读　喻樗语録曰樗先受赵鼎辟为川陜都督府属官既罢行因过平江见鼎曰相公之举未知果有万全之计或赌采一掷也鼎曰亦安保万全事成幸甚不然遗臭万代矣樗曰今若直前有如头重不可却也要须有后门鼎曰有则善矣樗曰张枢宻在福今只召之恐逡巡未至若直除闽浙江淮宣抚使不许辞免则命到之日便有官府军旅钱粮枢宻来路即我之后门也鼎大以为然明日入奏久之上曰且在经筵亦可　己未浚至复以为知枢宻院事浚见鼎曰此行举措甚当既又闻鼎谏上渡江决战之行亦深叹服　朱胜非闲居録曰时敌侵淮泗朝廷震恐宰相赵鼎尝失身于伪楚初无敢荐者而浚独荐为言事官鼎徳之至是乘急变召浚复秉枢机赵鼎遗事曰时中外震恐朝廷方难其人鼎力荐张浚可以当之上问浚方略如何鼎曰浚鋭于功名而得众心可以独任上即日除知枢宻院鼎曰陛下幸听臣言骤用浚恐台谏未悉必至交攻非陛下断自宸衷无以息众议上为亲书诏刋石也观文殿学士提举崇福宫李纲陈御贼之防大略谓
