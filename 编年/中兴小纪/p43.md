<!-- { "loadSidebar": true } -->
　　制置使仍兼随军转运之职　先是诏湖北京西招讨使岳飞往驻江州癸酉飞奏已至上曰淮西既无事飞不须更来赵鼎曰此有以见诸将知尊朝廷上曰刘麟败北朕不足喜而诸将知尊朝廷为可喜也司马光作通鉴首论魏斯赵籍韩防为诸侯以为礼莫大于分分莫大于名何谓分纲纪是也何谓名公侯卿大夫是也又曰贵以临贱贱以事贵上之使下犹心腹之运手足根本之制枝叶下之事上犹手足之卫心腹技叶之庇根本其措意深矣有国家者以此为先务也　十一月丙辰金人遣使问刘豫罪豫惶惧免猊为庻人以谢之于是金废豫之意决矣　起居舍人吕本中言自古中兴必有根本之地以制四方之地有根本之兵以制四方之兵今根本之地不过江浙福建而诸路凋残民力已困若根本之兵则禁卫是也而单弱不可用令大臣先求二者之要而行之时本中权中书舍人有监阶州仓草场苗豆者以赃获罪诏黥之本中缴奏曰近嵗官吏犯赃多抵黥罪且既名士人行法之际宜有所避况四方之逺或有枉滥何繇尽知若遽施此刑异时察其非辜虽欲深悔亦无所及矣论者以严刑上法祖宗夫祖宗之时临机制变事有不得已者然自仁宗而降寛大之政久已成风累圣相承不敢輙易今一旦尽改成法欲用祖宗权宜之制则将重失人心臣未见其可也又此刑既用臣恐后世不幸奸臣弄权必且借之以及无罪直言私议亦不能免何者用之已熟彼得借口不以为异也使国家此刑不絶则绍圣以来憸人盗柄搢绅遭此殆将无遗类矣愿酌处恒罸以称陛下仁厚之意凡两奏从之　十二月甲午朔曲赦淮西　召龙图阁学士孙近为吏部尚书三省言昨遣使诸道惟川陜未曽选官乃诏右司员外郎范直方宣谕两路及抚问呉玠一军　右仆射张浚还平江随班入见具奏刘光世屯事上曰却敌之功尽出右相时赵鼎等已议回跸临安浚力请幸建康且言天下之事不唱则不起不为则不成今四海民心孰不思王室而金伪胁之以威虽有智勇无縁展竭比三嵗间赖陛下一再进抚士气稍振今当示以形势激忠兴懦则三四大帅不敢偷安葢天下者陛下之天下陛下不自致力以为之先则人有解体之意日复一日终以削弱异时复诏廵幸其谁信之何者彼知以此为避地之计无意于图天下故也论者不过曰万一有警难于逺避夫将士用命扼淮而战破敌有余茍人有离心则何地容足又不过曰当秋而战及春而还此但可以纾一时之急年年为之人皆习熟难立国矣又不过曰敌占上流顺舟可下今襄汉我有舟何自来使敌有余力水陆偕进陛下深处临安亦能安乎鼎言虽弱不敌强且宜自守未可以进乙巳鼎罢除观文殿大学士知绍兴府　朱胜非闲居録曰赵鼎张浚争权浚自谓有却敌之功兴复之防当独任国事讽侍从台谏及其党与攻鼎出知防稽　时张浚専任国政浚首言亲民之官治道所急比年内重外轻流落于外者终身不用经营于内者积嵗得美官又官于朝者多不歴民事请以郡守监司有治状者除郎官郎曹浅者除监司郡守馆职未歴民事者除通判仍乞降诏从之乃下诏略曰朝廷设官本以为民比年重内轻外殊失治道之本自今监司郡守秩满考其治效内除郎官而未歴民事者使复承流于外庻几民被实惠以称朕意　辛亥召资政殿学士提举洞霄宫张守为参知政事　丙辰湖南太师少保吕颐浩为浙西安抚制置大使行宫留守　翰林学士朱震请编古循吏一书以赐守令之有治行者上曰不若有治行者进擢无治行者随轻重责罚自有劝惩赐循吏恐无补于事己未以兵部尚书刘大中为龙图阁直学士知处州
　　辛酉言者请以寺监丞簿编修删定检皷等院官未歴民事者竝堂除太邑下其书左右司辛酉都司言寺监丞簿己准省劄别措置外其编修删定检皷等院欲堂除近阙大邑从之遂以山隂诸暨余杭富阳江宁上元南昌分宁等四十处为大邑　浙东帅观文殿大学士赵鼎在越惟以束吏卹民为务每言不束吏虽善政不能行葢除害然后可以兴利易之豫利建侯行师谓建侯行师乃所以致豫解公用射隼于髙墉之上谓射隼而去小人乃所以致解鼎之学得于易者如此至是奸猾屏息又务利入之源不令侵耗财赋遂足　是冬刘豫遣其伪皇子府参谋官冯长宁请于金主亶欲立子麟为储嗣亶曰先主立尔者以谓有徳于河南尔子亦有徳耶予当遣人谘访之时豫兵败故以此探金之意不从豫自知危矣　夏国马多为塔坦所盗是嵗夏国兴兵自河清军渡河由云中境径之塔坦取马而归往来皆不假道于金国初大帅尼雅满乌克绅皆镇云中故夏人不敢动二帅已罢兵柄而左监军萨里罕代守云中夏人知其无能为所以径行不顾金人亦不敢问也



　　钦定四库全书
　　中兴小纪卷二十一　　　　宋　熊克　撰
　　绍兴七年【嵗在丁巳】春正月癸亥朔诏朕将亲临大江驻跸建康以察天意时左司谏陈公辅劝上幸建康甚力公辅又论今世尚程頥之学以鄙言怪语为伊川之文髙视阔歩为伊川之行人能习此则为贤而舎是皆非也上因诏学者令以孔孟为师时録黄下礼部吏欲镂版中书舎人董弅权侍郎曰少俟之郎官黄次山申台谓弅沮格诏令于是侍御史周袐弹弅出之除集英殿修撰知衢州　赵鼎杂记曰其后给事中胡世将举次山自代朝廷拟修注上曰非告讦董弅者耶此风不可长遂令补外除湖南提刑当国者意甚沮丁巳嵗九月鼎再相即除弅次对既而翰林学士朱震求去徽猷閤待制胡安国闻之与其子中书舎人寅书曰子发求去晩矣当公辅之说才上若据正论力争则进退之义明今不发一言黙然而去岂不负平日所学惜哉且复问宰相云某当去否既数日又云今少定矣此何等语遇缓急即是为偷生免死计岂能为国逺虑平生读易何为也于是安国自上奏曰士以孔孟为师不易之至论然孔孟之道不传乆矣自程頥始发明之而后其道可兴至今使学者师孔孟而不得从頥之学是入室而不由户也夫頥之文于诸经语孟则发其微防而知求仁之方入徳之序则鄙言怪语岂其文哉頥之行则孝悌显于家忠诚动于乡非其道义一介不以取与则髙视阔歩岂其行哉自嘉祐以来頥与兄颢及邵雍张载皆以道徳名世如司马光吕公着吕大防莫不荐之頥有易春秋传雍有经世书载有正蒙书惟颢未及著书望下礼官讨论故事加此四人封爵载在祀典比于荀扬之列仍诏馆阁裒其遗书以羽翼六经使邪説不得作而道术定矣　丙寅上为宰执曰昨日张俊呈马因为区别良否皆不差张俊曰臣闻陛下闻马足声而知其良否上曰然因论观墨惟李廷珪墨有骨有肉昔道君令潘谷及蔡京令张滋造墨皆用廷珪法而谷止得其肉滋止得其骨虽暗中入亦可知也俊曰物犹昜知惟知人为难上曰人诚难知张守曰惟以为难则用舍必不苟俊曰孔子言始吾于人也听其言而信其行今吾于人也听其言而观其行此両言为要上曰是孔子于人其始未能无失也俊曰圣人待人以诚故闻其言而信之至为小人所绐而后加察焉故必观其行上以为然先是诸路赡大军钱令转运司于经制酟征商等
