<!-- { "loadSidebar": true } -->
　　绍兴十一年【歳在辛酉】春正月辛亥时有进保蜀论者上既览之甲寅谓宰执曰彼但采三国志语殊不切时事又多引诸葛亮为证不知古今事异亮方出蜀以图进取今欲守蜀以图扞御岂可同日而语于是秦桧等仰服圣学洞察古今之理　初金元帅乌珠自顺昌战败而归遂保汴京留屯宋亳出入许郑之间复佥两河军与蕃部凡十余万以谋再举上亦逆知敌情必不一挫便已乃诏大合兵于淮西以待之至是乌珠果来侵乙卯入夀春府境己未命淮北宣抚判官刘锜统所部兵二万渡江御之时淮西宣抚使张俊已至行在亟令回建康拒敌知寿春府孙晖与统制官雷仲皆弃城而去遂陷寿春杀守兵十余人系桥淮岸以渡其众而庐州守臣枢宻直学士陈规病卒故守备皆缺惟有宣抚兵二千余人亦相率南遁　乙丑刘锜至庐州城下敌骑大集骑少退以避其锋丙寅金入庐州遣轻骑数千追锜而不敢逼相持至暮各解去　言者以为敌人盗边嵗以为常在我有备则外可制侵扰之患内可安揺动之情比者敌侵寿春如雷仲孤军两捷而刘锜全军继达则士气益张当有以遏其势惟是民间妄传以惑羣听宜下临安府觉察是日丙寅诏从之　二月丁丑上曰朕于诸帅听其言则知其用心观其所为则知其才人皆言刘锜善战者顺昌之胜所谓置之死地然后生尔锜之所长在于循分守节危疑之中能自立不变为可取也葢上之知人善任使得尧舜则哲之难如此　江西帅臣梁杨祖擒捕诸盗殆尽诏自杂学士加显谟阁学士　先是刘锜退至东闗见其地负山面水乃引据之以遏敌冲军势复振金元帅乌珠既践淮西遂直据和州时淮民渡江避敌者不知其数张俊先遣其侄统制官子葢与神龙卫四厢都指挥使王徳各率所部兵先据采石甲申俊夜絶江与锜声势相接上又命殿前都指挥使杨沂中为宣抚副使沂中自临安昼夜疾驰六日而至歴阳敌寻退俊复和州分遣王徳与统制官赵宻追之宻命所部将张守忠以五百骑出全椒敌疑不动迫暮引去宻乃命兵出六丈以分敌势将断其归路丙戌刘锜至柘臯适与敌防乌珠以铁骑十余万分两隅夹道而陈丁亥徳与统制官田师中麾兵渡桥先薄其左隅敌阵动锜与诸军合撃之俊以大军继至敌大败遂复庐州庚寅俊与沂中及锜皆至城外　初建康留守叶梦得团结沿江民兵数万至是呼集分据江津仍遣其子内机宜官模领数千人守马家渡敌果使叛将郦琼以轻兵来犯觉有备乃去　庚寅上谓宰执曰金人扰边报至人言非一朕惟静坐一室中精思所以应之之方自然利害皆见葢人情方转若随物所转胷中不定则何以应变秦桧等曰边事遽兴若非陛下神武独断圣志素定不惑于浮言臣等岂得少効万一乙未诏刘光世韩世忠杨沂中刘锜诸将以捷书继至军声大振葢自兵兴以来未有今日之盛　三月庚子朔上曰贤将与才将不同贤将识君臣之义知遵朝廷不专于战胜攻取惟以安社稷为事至于才将一意功名爵赏专以战胜攻取为能而未必识朝廷大体及社稷久逺利害要须驾驭用之上又曰文武之道虽同而事实异世称卫青不荐士为贤葢御侮折冲将帅职也何与荐士祖宗故事枢宻院不预进拟葢知文武之事异也　观文殿大学士知福州张浚以缗钱六十万助军癸卯诏奨之　言者谓金人虽遁两淮郡守当易以武臣使之深沟髙垒常若敌至而选通判俾治民事从之　淮西宣抚使张俊与副使杨沂中为腹心而与淮北宣抚判官刘锜有隙故柘臯之战奏赏诸军锜独不与三帅权均然诸军进退多出于俊而锜以顺昌之功骤贵诸将亦颇嫉之自金人犯淮西濠州被围守臣王进屡遣人至军前求援而近有被掳民自淮上回者皆言敌去已逺甲辰诸将议班师俊令锜先自采石渡归太平州而俊与沂中耀兵于濠梁以抚淮民然后俊取宣化渡归建康府而沂中由渡归行在庶道路次舎不相妨凡已启行才数里谍报金攻濠州甚急俊驰骑邀锜锜乃回军继进　是日宰执奏柘臯战地横尸十余里臭不堪行上愀然曰南北之民吾赤子驱冒锋镝使就死地朕不忍闻之乃诏戸部给钱使瘗其尸仍作水陆道场以慰其魂魄秦桧等仰賛圣心仁惠如此尧舜不能过也　丙午曲赦淮西　戊申张俊至黄莲距濠州六十里而城陷王进被杀敌已退去俊召沂中锜谋之沂中欲追敌锜曰彼得一州而遽去必有伏也俊乃令沂中将神勇一军直趋濠州涂遇伏都统制王徳救之得免时朝廷未之知也庚戌宰执奏近报韩世忠距濠州三十里张俊等亦至濠州五十里又岳飞己离池州渡江去防师矣上曰首祸者惟乌珠戒诸将无务多杀谋取乌珠可也澶渊之役达兰既死真宗诏诸将按兵纵契丹勿邀其归路此朕家法也朕兼爱南北之民岂忍以多杀为意乎是以沂中渡江遂归行在癸丑俊渡江归建康府而锜亦归太平州时俊兵八万皆强壮精鋭为诸军之冠号铁山军　庚申上谓宰执曰唐太宗建天策府其弧矢制倍于常其为突厥所窘也用大箭却之突厥传观以为神后余大弓一长矢五藏之武库每郊坛必陈于仪物之首以旌武功朕常疑之凡人手足身体长短决不至相倍蓰则大弓长矢如何用朕疑是弩史官误书为大弓耳秦桧等仰叹圣学洞照精防详观物理非诸儒所及也　初上诏湖北宣抚使岳飞以兵援淮西飞念前此每胜复被诏还乃以粮乏为辞至是濠州已破飞始以兵来援故张俊与右仆射秦桧皆恨之【此据野史】　夏四月壬申言者谓御前军器所既属工部即合台又役匠四千五百余宜防退其老弱之不堪者并从之　金之冦淮西也参知政事孙近请召知福州张浚都督诸军秦桧素忌浚闻近言大恶之至是中丞何铸言近之过近引疾乞罢乙卯以为资政殿学士提举洞霄宫后再论遂落职　戊子淮西宣抚使张俊于内殿奏事己丑上谓宰执曰朕于人不专听其言必观以事如以张俊之言而参攷其事乃知俊之忠诚体国为可喜也　庚寅诏祖宗时枢宻院无计议官合罢之　初给事中范同力助和议至是又以诸大将久握重兵难制献计于秦桧请皆除枢宻而罢其兵权桧用之【此据野记】乃宻奏上以柘臯之捷召太保淮东宣抚使韩世忠少师淮西宣抚使张俊少保湖北宣抚使岳飞并诣行在论功行赏时忠俊已至行在而飞独后秦桧与参知政事王次翁忧之乃谋以明日率三大将置酒湖山欲出则语直省官曰姑待岳少保来益令堂厨丰其燕具如此展期以待至六七日及是飞至即锁院壬辰以世忠俊为枢宻使飞为枢宻副使惟俊与桧意合故力賛和议且觉朝廷欲罢其权即首言臣既备位枢府不当复领宣抚司乞纳所统兵不报然俊忌飞与刘锜每以飞赴援迟而锜不力战为言也于是礼部侍郎郑刚中言于桧曰前日天下所共忧者一旦变为安平之道庙堂不动声色而三大帅惟恐奉上兵籍之不先彼曲士不通世务挟口以议政者亦皆言塞意顺谓此非常之举因为桧陈善后之策凡七事大槩以縁边倚兵为重今大师去则人心惧昔三帅兵律不同今合而用之固有以更易为便亦有念旧而不能忘者又三帅分地而守各任其责今惟统制官在外有如尘髙【按尘髙二字未详】使谁紏合又诸军系宣司按月勘请今既罢合渐立法庶无冒请之传曰平乱责武臣望以数事悉付右府俾经画之而酌其可否他日攻守进退彼不得以为言矣未几除刚中寳文阁直学士枢宻都承防诏三省枢宻院依在京旧例分班前后奏事参知政
　　事王次翁以枢宻副使岳飞已官少保乞班其下诏从之　王次翁叙纪曰王伯庠传绍兴辛酉金人有饮马大江之谋大将张俊韩世忠皆欲先事深入惟岳飞驻军淮西不肯动上以亲札促其行者凡十有七飞偃蹇如故最后又降亲札曰社稷存亡在卿此举飞奉诏移军三十里而止上始有谋飞意又世忠军中亲校温济者以世忠隂事来告朝廷置济于湖南世忠连上章乞遣济至军中语甚不逊是时三大将皆握重兵轻视朝廷其年柘臯之捷有防令大将入论功行赏俊世忠已到而飞独未来秦桧为相先臣参知政事大臣止二人桧忧之甚先臣为之谋以明日率三大将置酒湖上欲出则语直省官曰姑待岳少保来益令堂厨丰其燕具如此展期以待者六七日飞既到以明日锁院皆除枢宻使趣令入院供职罢其兵柄晡时有防锁院明日宣麻是夜将半以制分命三大帅军中列校使各统所部自为一军更其衔曰统制御前军马凡其所统陞黜赏罚得专达之诸校喜于自便莫不欣然受命明日三大帅入授元枢之制既出则其所部皆已散去导从尽以宻院之人上之此谋惟先臣与秦桧预之天下叹服三帅既罢兵柄先臣语伯庠等曰吾与秦相谋之已久虽外示闲暇而终夕未尝交睫脱致纷纭灭族非所忧所忧宗社而已事幸而成上之英断与天合也吾何力之有　癸巳上谓宰执曰昔三宣抚之兵分为三军故有此军作过而往投彼军者今合为一则前日之弊革矣五月己亥以给事中直学士院范同为翰林学士
