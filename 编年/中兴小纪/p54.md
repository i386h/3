<!-- { "loadSidebar": true } -->
　　地不归徳于金国伦一靣改定谓元降赦文非真却要国书意与符同甲子上曰待外国当以诚因举宝训故事契丹使耶律元在馆尝询左右馆中日闻鼓声岂非习战耶或对以优人戯场真宗闻之谓宰臣曰不若以实谕之诸军比无征战教习武艺耳宰执秦桧等退相谓曰上每推诚待物动法祖宗庶永保和好使敌人无隙之可乗也　庚午殿前司募钧容乐工上虑其优令但留旧人不得增募上曰朕未尝好世俗之乐少颇善弹琴自居亮隂乆亦忘之葢上清心寡欲无声色之娱免防后不许募乐工葢防微杜渐防摹闳逺如此　知绥徳军刘议自言尝汚伪命乞放归田里壬申宰执拟依赦仍旧任上曰新复州军他时悉用文臣卿等为朕择循良之吏武臣不晓法直不可与郡上乆劳于外深达治体更用文武之意同符艺祖矣　是日宰执又奏京城亲从官王琪以三朝御容来上曰近有司自京城来献真宗御容有司辨其非真复献笔百管虽微物朕不欲受恐来者不已也　是月资政殿学士席益卒【原本缺】　庚辰右諌议大夫曾统言自去冬以来凡七遣使初命韩肖胄报聘又命王伦交地又遣方庭实宣谕三京郭仲荀留守东京周聿宣谕陜西士防张焘恭谒陵寝楼炤又至永兴布宣徳意所携官吏军兵甚多借请不知其数窃闻熙寕初宰臣韩绛宣抚陕西才费十八万缗时论沸腾以为大咎今一使之费己数倍于昔葢自崇寕权臣用事务为华侈以悦人情至今未革将来两宫南还其费不少谓宜择忠实通练之臣以旧制裁定庶无妄费从之　时新复州皆免赋役三年而亳州民自愿输以助国用上曰中原遗民乆因暴敛今喜扵来归诚意乐输然乍出涂炭尤当加恤兼信岂可渝乃令依赦蠲免仍降诏奨谕　新复诸州进天申节银绢癸巳上谓宰执曰新复州无余财此寕免于扰民可悉退回秦桧曰陛下诞节人臣皆致享上之诚而圣意加恤新民却而不受可谓盛徳之事也　丙申上谓宰执曰铺翠销金之饰屡诏禁止今宫中虽无敢犯而有司奉行不防市肆公然为之可重立赏务在必行秦桧等曰陛下以俭徳理天下而风俗尚习故态官吏格诏宜痛加防治　戊戌资政殿学士宇文粹中卒于成都府癸卯上谓宰执曰太祖时强藩悍镇与方靣之臣既
　　归朝皆贷之今中原官吏复还朕方以天下为度凡旧染之汚一切兼容秦桧曰陛下天覆之徳如此四海孰不归心上曰今羣臣正当叶心共成治道然在外者辄辞难避事在内者论议多狥私立异风俗如此何以求治卿等当分别之眀示赏罚桧曰陛下圣眀灼知治道臣等敢不奉诏　乙卯上谕宰执曰近除邢孝扬团练使朕思显肃皇后家尚未推恩乃先及孝扬恐失先后之序秦桧等退检防显肃闻讣曰其家已推恩上曰今与郑藻落阶官足矣上每行一事反复精思务协公议虽戚里间未尝以私意行之也　时以观文殿学士汪伯彦知宣州仍趣朝行在伯彦将至国门丁巳上谓宰执曰伯彦相见便令之官庶免纷纭且曰伯彦潜藩旧僚去国十年汉髙光不忘丰沛南阳故旧皆人情之常秦桧退而窃叹曰伯彦遭遇圣主乗风云之防致位宰辅虽勲烈无闻然上终始眷之可谓至矣初伯彦未第有祁门县令王本者筑馆曰英材延之授经桧与其兄弟皆从伯彦防至是伯彦防异宠亦桧之力诏伯彦元帅府旧臣特依见执政给俸于是给事中刘一止曰节度使俸借减尚不薄况郡有供给圭田之厚以郡守而依执政殆与异时非待制而视待制非两府而视两府者类矣乃诏罢之　诏徽猷阁直学士仇愈为陜西都转运使愈以病固辞言者论其避事诏禠职寻责居全州　殿中侍御史周葵论国用军政士风三事己未上谓宰执曰国用当藏之于民但百姓足国用非所患也上扵百姓防养休息虽兵兴未尝横敛宜中兴之民戴之愈乆而不忘也　时有被召人鲜于参到阙丙寅秦桧奏参乃王庶所荐人材似可取乞令上殿臣备位宰司人材茍有可用不敢輙分党与上曰朕岂能尽知天下人材但付之宰相宰相贤则贤人皆聚于朝矣桧退而窃叹曰上任相之意可谓得其要矣　开府仪同三司士防兵部侍郎张焘归自西京己巳入朝士防等曰诸陵下石涧水自兵兴以来乆涸二使到日水即大至父老惊叹以为中兴之祥于是上以语宰执秦桧等谓焘必不妄言桧等退朝相谓曰石涧水至之祥可谓异矣焘之言能使人主信重虽甚异事不以为妄其立身行已无愧矣张焘奏徽宗山陵乞不用金玉辛未上曰前此厚之意如循一轨金玉之物朕意不用或谓朕以天下之富而薄于亲如后世讥议何朕既灼知薄之益使先帝神灵有万世之安虽以朕为不孝不敢辞葢上通经博古见利害之实非流俗之言所能夺也初佥书枢宻院事韩肖胄充报谢使既入北境其接伴者谓当称谢恩使肖胄以使名勑授不敢輙易论难三四卒不能夺辛未肖胄还至东京　壬申佥书枢宻院事楼炤至永兴军留十余日初伪齐将李世辅亡入夏国其家悉为鄜延帅宗隽所害世辅欲从夏国借兵复讐夏国主曰尔能为吾立功则不靳借兵时有酋豪号青靣夜义者恃众扰边乃属世辅图之世辅请精骑三千昼夜疾驰奄至其穴擒之以归国主大悦即出兵授之世辅至延安府杀宗隽等二人因剖心以祭防金国已还三京世辅说夏人南归而夏人多懐疑惧与愿从者二千人来而夏国招抚使王枢反说世辅还夏世辅遂擒枢同来枢才入境即望阙遥拜言本国主喜甚再三感圣恩将遣使入贡奏至上谓宰执曰夏人既有此意其待遇之礼令有司举故例行之【上谕在三月丙申今聨书之】至是楼炤与宣谕使周聿皆招纳世辅归朝　甲戌上谕新除京畿都转运使李迨令速行不然湏重贬葢迫于公议虽与朕有潜藩之旧不得而私也迨惶惧上道葢上之威断足以警偷惰惩傲慢也　时同佥书枢宻院王伦尚留守东京先是金国右副元帅乌珠归其国径之祁州元帅府宻奏于国主亶云河南地本达兰宗盘主谋割扵南宋二人必隂结彼国今宋使已至汴京未可令过界伦有云中旧吏乌珠帐下尝来谒伦言乌珠谋诛逹兰伦即驰奏乞早为之备上以示宰执而秦桧但趣伦过界乙亥伦始解留钥将使指北行　是月川陜宣抚使吴玠卒于仙人闗后谥曰武安玠驭下严而有恩故士乐为之死川陜宣抚副使胡世将尝问玠所以胜者扵其弟龙神卫四厢都指挥使璘璘曰金令酷而下必死先兄每与之战非累日不决大抵举中国所长而用之耳葢中国弓矢劲利金士卒坚耐吾常以长技洞重甲于数百歩外又选据便利出鋭卒以更挠之使不得休彼虽坚耐亦不能无弛此待之之要也吏部侍郎谢祖信除徽猷阁待制知潭州　赵鼎事
　　实曰先是谢祖信作言官力论鼎落节于是章氏诸孙咸集阙下再谋理诉并及史事上偶知之谓执政曰闻章惇又有人欲陈诉以赵鼎去便谓事有改变此事乃出朕意赵鼎何预闻有从官为之主议者执政奏谢祖信章氏子壻也上曰亦知之遂出祖信知潭州祖信闻之大骇归家诟其妻凡数日曰由尔家累我以至鬰鬰而死识者评之曰使鼎在朝日收拾祖信而用之未必不出其妻小人唯利所在初不以亲为意虽父子之间有所不顾况妻党乎　是夏金国左副元帅逹兰之蔚州避暑逹兰下令诸藏避我而迯者家长罪死籍其产及人口半以充赏四邻之家共追赏钱三百缗仍发番军分诸路搜捕民间大扰羣起为盗以拒番军遂复止之达兰在诸帅中最号寛恕今顾为此盖隂与皇伯宗盘通谋将以致乱使民啸聚则借之起兵又令中山府拘奉使王伦于馆且防诸路佥军以复取河南为名皆所以应宗盘也　初南安李干徳有庶子智之奔大理国改姓赵号为平至是知李阳焕卒其子天祚袭封大理国遣兵三千送智之归要代天祚天祚不肯领兵与战又败之智之欲进奉朝廷仍乞借兵广西经略司以闻诏令谕以婉辞勿引之生事












<史部,编年类,中兴小纪>
　　钦定四库全书
　　中兴小纪二十七　　　　　　　宋　熊克　撰
　　绍兴九年秋七月己夘朔金国有郎君乌克绅【原名呉矢今改正】者反擒获之下大理狱事连宋国王宗盘兖国王宗隽虞国王宗英滕国王宗伟殿前左副防检罕都【原名浑覩今改正】时金主亶与右丞相陈王乌克绅谋诛诸父因朔旦伏兵于内宗盘等入见擒送大理狱辛巳悉夷其族诏略曰周行管叔之诛汉致燕王之辟惟兹无赦古不为非翰林韩昉作也时左副元帅鲁国王达兰方握兵在外难遽诛之乃除达兰为燕京行台左丞相又以佥书杜充为右丞相仍擢右副元帅乌珠为都元帅命下达兰语使者我开国功臣何罪而与降奴杜充为伍耶不受命而叛初欲归本朝不克既而北走沙漠乌诛遣右都监托卜嘉追获之下祁州元帅府狱具杀之达兰临刑谓乌珠曰我死之后祸必及尔宜速图之乌珠俛首无言遂囚达兰子泰伊【原名太拽今改正】乆之因赦得出　东京父老百余人诣阙称贺乙酉上临轩以见皆补官遣之　甲午上谓宰执曰朝廷惟要辨君子小人君子小人既辨则治道无不成秦桧等退而窃叹圣谟切见立政用人为帝王之先务葢尧舜禹汤文武之治何以出此　吏部侍郎张焘迁尚书时久旱上斋居蔬食以祈雨泽己未秦桧奏曰考之
