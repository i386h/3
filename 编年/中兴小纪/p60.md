<!-- { "loadSidebar": true } -->
　　时御前军屯驻处并置总领钱粮辛丑乃命太府卿曾慥于湖北司农少卿胡纺于淮东太府少卿吴彦璋于淮西悉带报发御前军马文字盖使之预闻军政不独职饷馈而已慥布孙也　癸卯诏诸军统制官王胜刘宝岳超成闵等克殱大敌宜颁赏典胜宝并为四厢都指挥使超承宣使闵防御使　辛亥上谓宰执曰朕与诸将论兵未尝论胜惟先论败汉髙祖屡战屡败终成帝业项羽屡胜终不能成事一败遂亡故凡论兵者不必论胜惟先虑败冀终成也　上遣枢宻使张俊与副使岳飞同往楚州总淮东一全军驻镇江府壬子上谓宰执曰士大夫言恢复者皆虚辞非实用兵自有次第朕往遣二枢使按阅军马措置战守盖按阅于先则兵皆可战兵既可战则能守矣待彼有衅然后可进讨以图恢复此用兵之序也　言者以谓纲纪正则朝廷尊向者三宣抚司有军期文字进奏院不以时达故权宜各置承受官今韩世忠张俊岳飞既除权枢宻文字自经通进司投进则承受官宜罢丙辰诏从之　是日开府仪同三司汪伯彦卒于饶州　甲子御前都统制田师中王徳并除节度使师中定逺军徳清逺军赏破敌之功也　六月辛未戸部具赎刑文字壬申上曰朕谓凡为政之本必抑彊扶弱民乃能立今使富者犯死法得以金自赎则贫无金者岂能独立乎赎刑既非祖宗法似未可用也　乙亥以仆射秦桧为左仆射仍兼枢宻使封庆国公　初枢宻使韩世忠宣抚淮东日与敌战常以尅敌弓取胜至是献其式辛巳上谓宰执曰世忠以尅敌弓胜金敌朕取观之诚工巧然犹未尽善朕筹累日乃少更之遂增二石之力而减数斤之重今方尽善后虽有作者无以加矣秦桧曰百工之事皆圣人作非诸将所及也乃诏工部下军器监选良工制之光州探到金人内乱事宜癸巳上谓宰执曰探报虚实未可尽信自治可也在我者既自治矣待彼自乱方可臣服汉武帝乗文景富庶之后竭天下之力不能致匈奴之服其后五单于争国自相残灭而孝宣兵革事力不及武帝十之三四足以臣匈奴矣今当自治以待彼之衅乃可致中兴也　三京招抚使刘光世以疾丐祠上谓宰执曰光世功臣朕未尝忘闻其疾中无聊昨日以玩好物数种赐之光世大喜秉烛夜观几至四更朕于宫中凡玩好之物未尝经目止要赐勲旧贤劳尔秦桧曰不宝逺物则逺人格所宝惟贤则迩人安书以戒武王而陛下优为之贤古帝王逺矣诏以光世为万寿观使　奉使洪皓在敌中求得皇太后书是夏遣邵武布衣李微赍来上大喜因御经筵谓讲读官曰不知太母消息几二十年虽遣使百辈不如此一书遂命微以官　初有诏史馆修徽宗实録至是书才成六十卷秋七月戊戌左仆射秦桧等上之寻加桧少保庚子以翰林学士范同为参知政事　右谏议大夫万俟卨言枢宻副使岳飞议弃两淮地专守大江以南且飞提重兵十余万无横草之劳倡言弃两淮以动朝廷此不臣之渐也癸丑宰执奏事上曰山阳要地屏蔽淮东无山阳则通泰不能固敌来往趋苏常岂不摇动其事甚明比遣张俊岳飞往彼措置战守二人登城行视飞于众中倡言楚不可守城安用修盖将士戌山阳厌久欲弃而之他飞意在附下以要誉故其言如此朕何赖焉秦桧曰飞对人之言乃至是中外或未知也　时有上殿官赵公焕自言罪废累年老幼不给王室孤弱同姓凋零宗子无在朝者且侍从之臣当参用皇族陛下欲求其人臣愿备数辛酉上以语宰执且言公焕持捭阖之説自鬻求进朕为大元帅时公焕尝率宗子劝进因是识之亦屡与陞擢今其言僣妄不循分守不顾亷耻当议窜责以为小人之戒秦桧曰公焕非佳士昨为湖南郡守陵蔑监司与之交讼幸而善罢陛下识于潜藩而用之今知其小人而窜之赏罚无私真天地之心也　先是临安境大旱上自是月初不御荤遣有司歴走羣望又命执政宗室从臣奏告天地宗庙社稷祷祝无所不至决滞狱出繋校诏令之下相踵凡二十有四日癸未大雨自午未达旦逺迩霑足甲子宰执称贺上曰朕日来卧不安席夜分犹未交睫惧徳不类或政有阙失每事循省殆徧恐旱灾必有致之之由若乃祈祷之礼但具其文耳秦桧等曰云汉美周宣王能遇烖而惧侧身修行陛下躬行之实允符前王天心安得不昭答乎是月端明殿学士徐俯卒　先是枢宻使张俊奏事乞催淮西之赏上曰功赏后时在将帅不在朝廷俊问所以然上曰军士有出战者有辎重及守营者凡所谓战功皆战功也今更不分全军皆要推赏动数万人朝廷何以行之俊曰诚如圣谕初因一军如此故诸军効之臣今既蒙专任当戒诸统制官只保明实出战者庶可渐革前弊也八月庚午宰执奏功赏事上以此语之辛未宰执拟除吏部郎官姜师仲等为卿监上曰凡事必谨始馆职寺监丞乃郎官卿监之选也郎官卿监乃侍从官之选也凡除馆职寺监丞必择他日可补郎官卿监之阙者凡除郎官卿监必择他日可补侍从之阙者如此则士安分守而奔竞之风息矣若不谨始用非其才久而不迁则士有留滞之叹以序迁之又有不称职之诮不可不谨于是秦桧等仰承圣训愿遵守之时枢宻使张俊副使岳飞皆在镇江府而右谏议大夫万俟卨等论飞罪以今春敌犯淮西张俊全师遇敌趣飞来而飞固稽严诏略至舒蕲而不进比与俊按兵淮上又执偏见欲弃山阳不守致諠外议所幸俊止其言纷纭遂定于是飞上章丐罢甲戌以少保武胜定国军节度充万寿观使飞既罢而俊独留镇江为备　癸巳陜西宣抚副使胡世将方乗机进讨遣节制陜西诸军吴璘出秦州本司都统制杨政出陇州枢宻院都统制郭浩出商州而世将母康氏亡于晋陵癸巳诏特起复世将仍治军事后数日下秦陇二州及破岐下诸屯取华虢二州又入陜府　时大理寺有未结公事甲午上曰省刑罚薄税敛王道之本国步方艰未能弭兵斯民税敛无术可以薄之朕心实不足至于刑罚岂可不省而狱繋淹延或至逾歳何也可令提刑司觉察州县提刑失职令御史台弹奏务要讼平刑清以副朕意　是月资政殿大学士顔岐卒资政殿学士翟汝文卒湖南漕臣汪叔詹以书白左仆射秦桧言岳飞顷于鄂渚置酒库日售数百缗襄阳置通货场利复不赀自飞罢未有所付乞令统制官张宪主之庶杜欺弊九月辛丑桧奏其事以为可行乃诏统制官王贵与宪同掌时有上殿官鲍琚颇疏通上因命遣琚往军前根括钱物歳入几何诸路月桩以赡本军有名无实而敛于民者几何当议省之　丁未宰执论进退人材及内外除授上曰朝廷用人初无内外之异士大夫唯以仕进为心奔竞茍得居内则为迁在外则为黜夫外任责以民事自朕观之其势实重于内而数十年间风俗隳坏趍向倒置要思所以革其弊也　初朝廷遣工部侍郎莫将知閤门事韩恕奉使金敌为敌所留至是敌不因聘谕忽自遣将恕等归戊申泗州奏至上谕宰执曰此殆上天悔祸敌有休兵之意尔朕料所以致此者有二夫今春乌珠提兵南来谓我可陵而淮西濠梁之败有所惩创一也始谓我将帅各自为家莫相统一今闻尽归朝廷纲纪既立军政必修望风畏慑二也朕每欲与讲和非惮之也重念祖宗有天下二百年爱养生灵惟恐伤之而日寻干戈使南北之民肝脑涂地所愿天心矜恻消弭用兵之祸耳秦桧曰每恨敌情难保未能仰副陛下悯乱之意甲寅将等还至近郊上曰将等来敌意未可知但敕诸军严为之备彼若议和何伤于好如怀奸诈初无失策昨张俊奏事尝与议及此俊亦深晓云兵交使在其间和与战自不相妨也　丙辰诏利州观察使刘光逺充金国通问使忠州防御使曹勋副之　著作佐郎邓名世临川人也初刘大中宣谕江西荐之自布衣除删定官洎入馆久兼史职左仆射秦桧过局尝书其史藁之后以为得体然媢嫉者众至是因擅写日厯为言者所劾罢去久之卒于家　冬十月丁卯以枢宻都承防郑刚中为川陜宣谕使　时川陜宣抚司都统制杨政驻兵宝鸡金人万戸通吉贝勒屯渭北政欲拔其城戊辰黎明通检将精甲万众出战政贾勇士鏖战县旁至日晡五十余合势未分政遣禆将单骑突出阵后山上执帜以招扬为麾军金人望见大呼曰伏发矣遂惊而溃政乗胜掩杀通检至城门而桥已絶遂擒之　己卯上曰凡事必谨于微若事已成则难改故书称制治于未乱保邦于未危荆襄守臣辟差者勿令久任以渐易之非特谨微亦所以保全之也　先是少保岳飞旧所部统制官节制鄂州兵马张宪隂谋冀朝廷还飞复掌兵而已为之副未发间为御前都统制王贵所告时枢宻使张俊在镇江府亦奏其事右仆射秦桧乗此治飞诏委俊收宪送大理寺命中丞何铸大理卿周三畏鞫之戊子宰执奏制勘院乞追人证张宪公事上曰刑所以止乱若妄有追证动摇人心非用刑之本意至于兵亦然王者兵以仁义为本故恶夫人之害仁败义者若兵出无名反致害败亦岂恶人之意哉【此据野史修入】　太保枢宻使韩世忠乞罢癸巳以为太醴泉观使其兄主管步军世良亦罢为提举醴泉观使仍加奉国军承宣使【此据野史及墓志】世忠自此杜门谢客絶口不论兵时跨驴携酒从一二童奴游西湖以自乐平时将佐罕得见其面云　金大帅乌珠率众复侵泗州诏枢宻使张俊于镇江府置司措置江淮战守俊命其侄统制官子盖提兵于淮阳盱眙之间伺敌进止俊不以兵渡江恐妨和议既而敌骑久不至俊以问镇江府刘子羽曰北敌异时入冦飘忽如风雨今更迟回是必有他意也　初嘉州界外虚限蛮人歴堦等领众犯中镇铜山寨官兵力不能制寨将茹大猷遂为掠去本州连年防范所费不赀是月歴堦降遣蛮将军叶过带蛮子送大猷等还本州委知峩眉县梁端修同权中镇寨曹谨修于界首与之折箭重立盟誓自后不敢犯边遂申川陜宣抚司依便宜黜陟补歴堦进义校尉仍以锦袍银带给之　十一月丙申宰执拟李迨知洪州上曰迨能吏肯以身任怨不恤人毁誉朕深知之但此州寄居多必有造谤者不可不察也治道无他但不以毁誉为贤否常核实以行赏罚则治道成矣齐宣王封即墨而烹阿齐国大治盖知核实以为政而不狥毁誉之空言也丁酉参知政事范同或自奏事不禀秦桧而众方以建和议及罢诸帅皆同之谋桧与同共政才四月至是疑而忌之【此据野史修入】故言者论同以谓自初执政即至建康迁葬所过多扰州县又朝廷收天下兵柄归之宥宻同乃贪天之功以为已有望罢其机务己亥以同为提举嵩山崇福宫既而再论遂降分司　癸卯宰执奏言者乞诏六部守法不得妄有申明事上曰祖宗法令严备付在有司吏舞文出入而六部长贰不肯任责事事申明取决朝廷此何理耶朝廷选为长贰乃茍简自便甚失委任之意当显出一二以惩之长贰尽心则吏不敢舞文矣　时金遣行台戸部侍郎萧毅翰林待制同知制诰邢具瞻为使副来审议而我所遣通问使魏良臣王公亮等与之同入界乙巳诏公亮先奏事良臣权充接伴　刘子羽墓志曰金使臣掲大旗舟上书曰江南抚谕子羽时守镇江见之怒夜以他旗易之翌日接伴使者见其有异大惧以为请且以语胁子羽子羽曰某为守臣朝论无所与然欲掲此于吾州之境则吾有死而已请不已竟出境乃还之　言者论资政殿学士李光因近日二使遽还鼔倡万端致会稽之民骚然原光之意盖幸有警以觊复用乃诏光责授散官藤州安置上曰司马光言政之大本在于赏刑朕于光辈闻其虚名而用之见其不才而罢之逮其有罪而责之皆彼自取朕未尝有心也若用虚名而不治其罪则有赏无刑政何以成譬之四时有阳无隂岂能成歳乎　时金使在驿见有日而殿陛之仪议犹未决左仆射秦桧访于知閤门事郑藻藻曰单禁卫则非所以隆国体严环列则适骇敌情先声一出异端蠭起或误大事惟临期戒设仗蔽以帟幕班定彻帷出不意则无复措词矣自是卒为定制藻开封人也壬子金国审议使萧毅等入见于是宰执奏誓书自古盟防各出意以为之誓未有意自彼出而反复更易必欲如其所要者上曰朕固知之然朕有天下而养不及亲徽宗既无及矣太后年逾六十朕日夜痛心今虽与之立誓当奏告天地宗庙社稷明言金若归我太后则不惮屈已以与之和如其不然则此要盟神固不听朕亦不惮用兵也　乙卯以右谏议大夫万俟卨为御史中丞时张宪之狱未成何铸以除执政奉使乃改命卨推勘而少保岳飞与其子忠州防御使云皆系狱矣初飞之在湖北也新湖南提刑辛次膺舟行过鄂飞燕待之既而延入小閤尽出所被宸翰具言上眷之渥且执次膺手曰前夕梦为棘寺逮对狱狱吏曰辛中丞被防推勘飞方惧不敢告人而公适至公自谏官补外他日必为独坐飞或不幸下狱公救之次膺悚然不知所对至是飞悟昨梦乃新中丞也【此据洪迈夷坚志然迈以新中丞为何铸】是月戸部侍郎张澄迁尚书　十二月乙丑朔上谓宰执曰和议已成军备犹不可弛宜于沿江筑堡驻兵令军中自为营田则敛不及民而军食常足可以久也仍修建康为定都之计先宗庙次太学而后宫室于是秦桧等仰服圣训知所先后禹卑宫室不足过也　壬申上谓宰执曰晋平吴之后天下混一武帝又勤于政事宜若可见太平而旋致祸乱天下分裂何也秦桧等方思所以对上曰惟礼可以立国君臣上下如天地定位不可少乱武帝字呼羣臣又以瑚林等助臣下以侈靡相胜废礼如此其能国乎子太叔谓礼天之经地之义自古明礼无如子太叔者也　癸酉工部侍郎莫将迁尚书　左仆射秦桧言攷之经传人君莫难于听纳上曰朕观自古人君不肯听纳者皆因有心或好大喜功或穷奢极欲一实其衷则凡拂心之言皆不能入矣若清心寡欲岂有不听纳乎朕于宫中观书写字之外并无嗜好凡事无心故羣臣之言是则从非则否未尝惑也桧曰诗称学有缉熈于光明陛下光明之性如日并照又力学以缉熙之则羣臣进言岂能妄説以惑圣听乎　戊子诏以新刋米芾字画本分赐宰执上曰芾虽无事业不见于世至于字画古今一絶也　中丞万俟卨大理卿周三畏同勘岳飞等狱成飞坐金人侵南受亲札凡十五逗遛不赴援及指斥乗舆又因罢兵权令右朝散郎孙革作书与宪令措置擘画看毕焚之又令宪虚申探得四太子兵犯上流云又与宪咨目称可与得心腹兵官商议宪为收飞及云书遂谋反僧泽一向宪言宜先以兵两队守总领转运司癸巳诏赐飞死斩宪云于市令殿前都指挥使杨沂中莅其刑家属并迁广南且籍其家资而配泽一初秦桧之居永嘉也今秘阁修撰主管王隆观薛弼尝游其门又卨为湖北提刑弼时经抚本路除剧盗伍俊归功于卨至是治飞狱弼虽尝为飞参谋官无一辞累及先是狱之成也太传韩世忠尝以问秦桧桧曰飞子云与张宪书不明其事体莫须有世忠曰相公言莫须有此三字何以使人甘心因争之桧不听飞知书而待士且济人之贫用兵秋毫无犯民皆安堵不知有军先计后战屡胜强敌号为良将其死也天下寃之后諡曰武穆【此据里史】　时朝廷以淮东湖北诸屯不安命枢宻使张俊往抚循之或谓俊盍为备俊曰何自疑如此于是宣布徳意遣人谕武昌皆帖然安堵
