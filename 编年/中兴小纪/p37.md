<!-- { "loadSidebar": true } -->
　　伪齐悉兵南下其境内必虚宜捣颍昌出其不意则必还以自救此为上防召上流之兵沿江而下以助军势此为中防万一借亲征之名为顺动之计此下防也上曰纲去国数年无一字及朝廷今岂非以朕总师亲临大江合纲之意乎辛酉降诏奬之　戊辰赵鼎言张孝纯李邺子弟复在近僚可见陛下徳意乞降诏示从伪之臣他日来归亦不加罪上曰中原陷没致士大夫不幸污于僣逆皆朕之过朕备尝艰难不忘恢复葢欲拯之涂炭咸与惟新要使人人知朕此意佥书枢宻院胡松年曰禹汤罪已其兴勃焉臣知中兴有期矣　右司諌赵霈言乞今有司具一岁钱谷出入之数以节浮费辛巳上谓宰执曰霈此疏极闗治体才过防秋便可行之胡松年曰使论事之臣皆如此何患不能协济正恐敌骑既退国家蹔安虚文细务又复出矣上曰赵鼎记此可以为戒　知枢宻院事张浚徃江上视师　赵鼎事实曰浚在江上时敌在滁上造舟已有渡江之耗鼎宻陈今日之举虽天人咸助然自古用兵不能保其必胜计当先定事至即应之庻不仓猝万一敌渡江即再降指挥方始谓之亲征陛下当亲总卫士直趋常润督诸军乘其未毕办并力血战未必不胜或遏不住则驾由他道复归临安留兵坚守呉江金亦安能深入臣与张浚分纠诸将或腰截或尾袭各据地利时出扰之必不使之自肆如前日也惟不可闻渡江便退即诸将各自为谋天下事不再集矣三衙杨沂中呉锡见鼎言探报如此驾莫须动鼎曰俟敌已渡方遣二君率兵趋常润合诸将并力一战以决存亡他无术也二人同声曰相公可谓大胆鼎曰事已到此不得不然二公随驾之亲兵也缓急正赖为用岂可先出此言二人惧而退朝论谓鼎劝上亲征固难而此事不动尤为难也　奉使魏良臣等自金回张浚遇之问以金事及大帅之语良臣谓金有长平之众且出大言谓当割建州以南王尔家为小国索银绢犒军其数千万仍约良臣等再徃浚宻奏不可　十二月乙亥朔良臣等至平江府侍御史魏矼亦言当罢讲和二字以攻守代之饬励诸将力图外御遂不复遣　朱胜非闲居録曰初秦桧自京城随金人北去为彼大帅达兰任用至是达兰统兵侵淮甸朝廷遣魏良臣王绘奉使至其军数问桧且称其贤逮桧再相力荐良臣为都司继除从官欲弥其言耳　魏良臣进奉使语録言金人比至天长县得亲笔手诏墨本谓良臣曰恤民如此民心安得不归丁丑上谓宰执曰向下诏丁宁欲刑无寃尔胡松年曰臣伏覩诏书载小大之狱虽不能察必以其情忠之属也可以一战使敌人读至此能无惧乎　张浚奏以枢宻副都承防马扩为沿江制置使军于镇江府且令湖南制置大使席益拨统制官崔邦弼等军赴扩益不从诏落其职　淮西宣抚使刘光世奏统制官王徳获伪官朱从己卯上语宰执欲释之既而曰先轸有言武夫力而拘诸原妇人蹔而免诸国堕军实而长冦讐亡无日矣诸将方与敌人对垒今献俘輙释之恐其意怠勿杀可也赵鼎曰此皆吾民诚不必杀　乙酉宰执荐进士王苹赐出身除正字上曰苹起草茅而议论若素官于朝大抵儒者不能通世务所谓腐儒胡松年曰治天下安用腐儒上曰然苹侯官人也　庚寅上因论十二夜太隂犯昴宿有司以为敌灭之象胡松年曰天象如此中兴可期上曰范蠡有言天应至矣人事未尽也赵鼎曰正当修人事以应之　辛卯上谓宰执曰韩世忠近进鲟鱼鲊朕戒之曰艰难之际不厌菲食卿当立功报朕而贡口味非爱君之实也已却之沈与求曰陛下示以好恶如此诸将敢不用命世忠能擒刘豫父子羁致行阙诛之而分醢于诸侯此乃足以报陛下也　乙未川陜宣抚副使呉玠奏夏国主数通书不防本朝之意又府州折可求族属列状申玠见训练士马俟玠出师渡河当为内援以击敌戊戌上谓宰执曰此祖宗在天之灵扶祐所致亦见人心愤北敌也　知枢宻院张浚至镇江府召大帅韩世忠刘光世张浚与议且劳其军既部分诸将乃留镇江以节制之于是世忠与金帅乌珠书谓张枢宻已在此矣浚因奏捍御次第且言相持既久恐有别生奸计已与诸将议凡可以克敌者无不为也上曰浚措置如此金必不能遽为冲突参知政事沈与求曰晋元帝时石勒冦寿春相持三月晋臣至有劝降勒者王导拒之金今逺来久相持非其利也上曰朕得浚何愧王导　先是太史言来嵗正月朔日当蚀侍御史魏矼请下有司讲求故事上曰春秋日蚀必书谨天戒也己亥乃诏百职各为朕讲求所以消变弭灾者　辛丑金人之众屯于竹墩防雨雪乏粮又闻上亲征而其主晟病笃万户韩常劝乌珠曰士无鬬志茍强驱之过江必多叛者况吾君疾笃内或有故惟速归为善乌珠听之闻于诸寨一夕遁去方遣人驰谕刘麟刘猊仓皇弃辎重北走麟既归乃率伪官上言略曰以中原制江表强弱之势何啻得百二之利故自古王者兴起必于河北山东之地然后为真若乃崛起及遁居呉越之防计其强者能自保一隅有不道则中原之兵已进而墟其国者非一也于是豫以其言晓示伪境　初亲征诏未至庐州众哗然弃淮保江知府仇悆得诏急録以示人皆思奋且遣其子间道告急上命以官及敌进据寿春悆率兵出奇直抵城下敌战败欲走渡淮是月金增兵复来悆尽发戍军千人拒之无一还者遂求救于京西制置使岳飞飞遣统制官牛臯及爱将徐庆以二千余骑造庐既见悆坐未定金驱甲骑五千且破城矣臯与庆以从骑出城遥谓金人曰牛臯在此尔軰胡为见陵乃展帜示之金众愕然臯舞袖径前敌疑有伏即奔溃臯率骑追之金兵自相践死余皆遁去或问赵鼎敌何以遽遁鼎曰敌众虽盛特因刘豫邀请而至既非本心当择利乃进故不如前日之亡命也　是嵗道君在五国城一日谕王若冲曰一自北迁于今八年所履风俗异事多矣深欲着録未有其人询之蔡鞗以谓文学无如卿者髙居东山躬稼之余为予记之善恶必书不可隠晦将为后世之戒道君谦虚待下随行羣臣不以大小未尝呼名每有使令则温顔谕之






　　钦定四库全书
　　中兴小纪卷十八　　　　　宋　熊克　撰
