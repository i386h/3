<!-- { "loadSidebar": true } -->
　　制官赵樽离蔡州至麻城县复被诏防鄂渚帅呉拱江陵帅李道并力进取樽领兵还攻蔡州刺史萧懋徳破城立寨十二月己亥朔黎明樽潜师入城懋徳遁去时有司用绍兴七年巡幸故事办严殿中侍御史杜莘老言今亲征与曩日事异宜悉从简以幸所过郡县上曰此行中宫及内人不徃止与建王行令徧识诸将虽朕服用亦自省约也　壬寅淮东制置使成闵复扬州敌众已戕亮欲遣使报我访得州所俘成忠郎张真使持牒请和　甲辰金都督府牒本朝枢宻院云正隆失徳无名兴师两国生灵枉被涂炭今已从废殒见议班师各务戢兵以敦旧好　上将抚师于建康而钦宗未祔庙留守汤思退请省虞以速祔礼部侍郎黄中持不可上纳之然议者犹谓凶服不可以即戎上曰吾固以缟素诏天下　乙卯李显忠战退金兵　己未上次镇江府宰执奏肆赦事目上曰向已下哀痛之诏今日恩宥不必更扬完顔亮过恶但専罪已以称朕畏天爱民之意陈康伯等奏宣谕词臣仰遵圣防　壬戌曲赦新复州军　上谕宰执曰前日过平江守臣洪遵进洞庭柑却之今过常润两郡俱无所献必是闻风而罢也朕意无他正恐受之则后来所歴之郡必竞为夸侈有过于柑子者矣陈康伯等因賛此非独仰识陛下俭徳又以见圣虑之深逺也　癸亥建康留守张浚言金人已退两淮皆定　初金亮既被弑子光瑛留汴京亦为其众所杀亮遣先锋将郭安国行至滑州闻变留不进金国新主褒知亮已死乃与其子允升允迪拥甲骑一万趋燕京　时诏沿江监司条上恢复事江东提举常平官洪适言金亮既殒大定僣号未必诸国服从自淮以北别无争立之人宜传檄中原使义士各取州县因以畀之王师但屯淮上募兵积粟以为声援不必轻涉其地与之力争俟蜀汉山东之兵俱集迟以嵗月必有机防可乗此万全之防也　初诸路嵗铸铜钱一百六十万贯自绍兴以来权以五十万贯为额而近嵗亏甚多是年止及一十万一千贯数内惟严州神泉监宻迩行都今径自输而建之丰国韶之永通与赣之铸钱院悉赴提防官所就饶之永平监团纲津发泛大江转入浙西漕渠纳之京帑　是年诏籍乡兵知荆南府续觱乃请籍民为义勇其法取于主户之双丁毎十万戸为一甲五甲为一团甲团皆有长又择一邑之豪为总首嵗于农隙教以武事而官给其粮其后于籍者至七八千人【此据杨倓江陵志】又武昌令薛季宣亦求得故河北陜西弓箭手保甲法五家为保二保为甲六甲为队据地形便利则为总不限以乡总首领焉诸总皆有射团教民射而旗帜亦随总而别其色云
　　绍兴三十二年【嵗在壬午】春正月戊辰朔日有食之　初邓州安抚萧中一率先归正上嘉其忠义尝欲筑馆待之使其至如归至是为乱兵所害州民乞立庙襄阳都统制呉拱知均州武钜列上其事丙子上谕宰执宜与赠官并赐庙额仍令拱辈致其孤于武昌多方恤之　时江东提举常平官洪适因上殿言江乡之民以旱荒而徙淮甸比遭敌骑之扰复还故乡所弃之产已为官司估卖形势之家买者十不偿一佃者量纳租课无补于官有害于民乞断自绍兴二十八年以后州县所卖逃产许元业人子孙以元估价就赎専委提举常平官觉察从之　先是京东忠义军耿景等以占东平府遣使来奏己丑以景为天平军节度就知东平府仍节制京东河北忠义军　二月戊戌朔以中书舍人权直学士院虞允文为兵部尚书川陜宣谕使于兴州置司　癸卯上发建康府初上欲付留守张浚以江淮之事已而中止乃以宿卫使杨存中为宣抚使中书舍人刘珙不书録黄且论其不可珙子羽子也上谓宰执曰刘珙之父为张浚所知比奏事専为浚地耳然存中宣抚之命亦寝防专措置而已　乙巳上次镇江府　乙卯上至临安府　己未以观文殿大学士行宫留守汤思退知绍兴府　先是统制官赵樽再得蔡州城复为金兵所围樽战却之防鄂帅吴拱进军驻南阳遣统制官成臯华旺等各以所部来援而金帅费摩【原作裴满今改正】率精甲十万止于城西依汝水为寨一日凌旦来攻统制官焦元中流矢敌乗胜登城樽牙将王世显募敢死巷战敌败退再来攻又不利敌烧营而遁属有防班师乙丑樽军还信阳闰二月太尉提举万夀观刘锜卒　右谏议大夫梁
　　仲敏殿中侍御史呉芾左正言刘度言参知政事杨桩无所建明三月丁酉朔罢为资政殿学士奉外祠再论遂降授端明殿学士　壬寅诏诸路帅府各置防子库上之幸建康也翰林学士何浦以属疾不能扈从至是力求去己巳以浦为龙圗阁学士提举太平兴国宫夏四月御史中丞王澈宣谕荆襄回戊寅入见遂除参知政事　甲申上与宰执论及近年诸将之子躐取科第有居清望官者上曰武臣子孙只宜为武臣清望须还白屋今以将家居之则公议自然籍籍于是陈康伯等退而叹仰不已　是月资政殿学士魏良卒　太傅和义郡王杨存中罢措置两淮诏以建康留守张浚兼之　四川宣抚使呉璘时已复大散关和尚原至是又遣都统制姚仲率师攻徳顺军未下敌众来援璘恐士有退志即自秦驰赴率数十骑绕城传呼城中之人欲识璘面不发一矢敌气自索既战又为我军所败遂遁去璘入城父老拥拜马前几不可行　开府仪同三司领殿前都指挥使赵宻累章乞解印寻除万夀观使奉朝请　五月甲辰宰执奏近探报皆言黄河南北蝗虫为灾今已数年天意可见而江淮之间蚕麦大稔此实圣徳所召上愀然曰去嵗完顔兴师无名彼曲我直岂无天理朕徳不足以动天赖祖宗仁泽所致今幸蚕麦告登更望有秋设或边事未息必可枝梧于是陈康伯等惶惧仰叹而退　戊申太和义郡王杨存中罢御营宿卫使复为醴泉观使　壬戍龙圗阁学士洪遵复为翰林学士　望仙桥东新葺宫成六月戊辰诏以徳夀为名　己巳立皇子建王为皇太子改名【从从目】初民间防语曰朝廷自有龙儿在头角生时方见天至是识者谓从天而加二防乃头角之生其下从日则如日当天而天下利见此见天之义也　右仆射朱倬罢为观文殿学士奉祠而去制辞略曰君子邦家之基未闻成効元良天下之本乃觊畴庸未几落职　甲戌皇太子赐字元永故宗室秘阁修撰子偁追封秀王妻宜人张氏封王夫人内降御劄皇太子可即皇帝位朕称太上皇帝皇后称太上皇后应军国事并听嗣君处分丙子上行内禅之礼有司设仗紫宸殿下百寮起居毕宰执陈康伯叶义问汪澈黄祖舜言臣等不才辅政今陛下超然独断髙蹈尧舜之举臣等心实钦仰但自此不获日望清光犬马之情不胜依恋因再拜辞相与泣下几至号恸上亦为之挥涕曰朕在位三十六年今老且病久欲闲退此事断自朕意非由臣下开陈卿等当悉力以辅嗣君康伯等复奏曰皇太子仁圣天下所共知似闻谦逊太过未肯便御正殿上曰朕前此固尝与之言早来禁中又面谕之即步行径趋侧殿门欲还东宫朕已再三敦勉邀留今在殿后矣上即还内羣臣移班殿门外听宣诏书少顷皇太子服履袍内侍扶掖至御榻前侧立不坐百官拜舞山呼起居毕康伯等升殿奏愿陛下即御坐以正南面仰副太上皇传授之意天顔愀然曰君父之命出于独断此大位惧不敢当尚容辞避康伯等再奏陛下应天顺人龙飞寳位臣以驽下之材恐不足以仰副新政然依乗风云千载之遇实与四海苍生不胜大庆贺毕驾还内百官赴祥曦殿太上皇登辇扈从至徳夀宫而退

