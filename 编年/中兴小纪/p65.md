<!-- { "loadSidebar": true } -->
　　府累朝名世之士由是以兴一代致治之原自此而出朕一新史馆亲御牓题肆从望幸之诚以示右文之意于是本省及实録院官各进一秩　八月癸巳吏部尚书兼侍读罗汝楫请外丁酉除龙图阁学士知严州既而以刑部侍郎周三畏兼权吏部尚书　庚子殿中侍御史汪勃言国学初建方众拭目以观取舍今次举场乞谕诸生俾皆知正习甲辰上谓宰执曰勃所论极善曲学臆説诚害经防抑之则人之心术自正矣勃黟县人也　户部侍郎晁谦之言议者谓自古来理财用之臣皆无善终所以近世习而成风不复以理财为言臣以为不然聚敛而兴利固非所宜如经常赋以足国裕民又安可缓今日官物多陷失而州县漫不加省宜有以救其而革之至于劝农欲垦无遗利督抚欲输无逋期广储蓄之计以备水旱遵茶盐之法以通商贾凡若此者宜悉令条上谦之任城人也　显谟阁待制提举明道宫葛胜仲自绍兴初筑室于寳溪之上奉祠累任至是十有四年辛亥卒胜仲江隂人在宣和间为大司成以文鸣于世及卒士悼惜之其后諡曰文康　庚申上因与宰执论治道秦桧曰数十年来止是臣下互争胜负致治道纷纷今当平其胜员之端以复庆厯嘉祐之治乃国家之福上曰正与朕意合如是则宗社有无穷之庆矣　辛酉四川宣抚副使郑刚中言欲分利路为两路西路以吴璘东路以杨政并充安抚使其金房开逹安抚使郭浩欲除落经略二字文成阶凤等州带沿边安抚亦合除落从之上因曰川陜地逺为将尤难璘统兵有法肯为朝廷出死力诸将所不及也时和议方坚而璘独严备日为敌至之虞故西路之兵为天下最初璘与政共佐其兄玠守蜀同心协力义均手足至是分镇蜀门政虽贵亚于璘而执门下之礼益恭世颇贤之【此据璘政墓志】　壬戌宰执奏大理寺词诉事上曰此皆官吏弛慢所致可委长吏亲察之如非其人即与沙汰又狱吏但以诸州吏充逐时更易漏泄狱情非便宜令吏久于其职不可替也　先是赵鼎在潮州有编管人王文献与鼎相见歴问行朝事宜因及礼部侍郎髙闶闶鼎所厚也鼎又尝语守臣龚寛称文献切直令纵其自便鼎复以钱米馈之初闶患近世礼学不明凶礼尤甚尝着厚终礼鼎因以书寓文献逹闶求所作厚终礼文献至行朝闶已罢去文献偶坐事送临安府鞫之狱具文献与寛皆已行遣于是中丞詹大方请窜鼎以御魑魅使天下晓然知其终身不齿壬申上谓宰执曰可迁之逺地庶其门生故吏知不复用于是移鼎吉阳军安置寛建阳人也　时鼎子汾力乞侍行鼎不使之以无事而俱死瘴地手批付之曰绍圣初吕微仲丞相谪岭南惟一子曰景山爱之不令同行而景山坚欲随去不可却既至防将过岭吕顾其子泣曰吾老矣罪如此万死何惜汝何罪欲俱死瘴乡耶我不若先死使汝防防而归吾犹有后也吕遂纵饮而死吾不令汝侍行亦吕之意微仲大防字也　时秦桧用事久职台諌者多其耳目每荐进必先谕以已意桧尝谓秘书郎张阐曰君久次欲以台中相处如何阐曰丞相茍见知老死秘书幸矣桧黙然先是席益为潭师尝辟阐置之幕下而桧初罢相益盖有力故深憾之至是殿中侍御史汪勃论阐借助附益冬十月戊寅朔宰执奏其事有诏罢阐桧因言近臣学者多説春秋乃不知孔子作经本意在尊王而已盖盛则周召佐之衰则桓文扶之使桓文不僭与周召何异上曰春秋盖为诸侯之僭也学者明其纲领方逹圣经之防若泛然无主徒诵其文何益哉宣州守臣秦梓遣官军入魔冦巢穴擒俞一等殆尽戊子诏梓与通判赵公智各迁一秩　壬辰上谓宰执曰祖宗实録多有不必书者谓之实録盖纪其实可为后世之法也　以工部尚书莫将为敷文阁学士知福州十一月戊申朔以御史中丞詹大方为工部尚书
　　癸丑以给事中杨愿为御史中丞　壬戌上谕宰执曰冬至假内朕欲阅战士稍精者优赏庶诸军不至怠惰秦桧曰陛下不忘武备如此将见人百其勇也　先是观文殿学士朱胜非自罢相居湖州尝就除知本州既而得提举洞霄宫食祠禄八年寓天圣僧舍杜门却扫留心内典与世事相忘乙亥卒　时吏部阙官壬申宰执乞以军器监赵子厚蹔权侍郎秦桧曰今日宗室当崇奬之令聚于朝上曰如曽中第不生是非之人寺监秘书省皆可处之祖宗不用作宰执其虑甚逺可用至侍从而止桧曰欲置宗学以教育之乃令讨论旧法是月金国黄龙府之北大雪色如血赤至暮方消　十二月户部郎官边知白乞临安及诸郡复置漏泽园诏可上曰此仁政所先知白吴县人也　新知明州秦棣乞戒守臣无好竒以生事无玩习以旷官辛巳上谕宰执曰郡守之职惟奉法宣化为急正不当尔棣桧弟也戊子中丞杨愿殿中侍御史汪勃右正言何若交论
　　端明殿学士佥书枢宻院事李文防邪险害政不协众望乃言编管人王文献缔结俾之游説又私养台吏伺台中章疏枭心虺志无所不为文防亦请罢丁酉诏文防落职提举太平观既而愿等又论文防荐冒官人陈洵于奉使王师心滥转四资遂贬筠州勃歙县人也师心金华人也　辛丑时诸路多献资余独潼川路漕臣杨椿无所献尝曰今疮痍未瘳愧不能裕民力其忍掊尅以资进身耶故一路无横敛之扰是年改椿本路提防刑狱吏有抑配官盐而盗其赢者椿按治之椿眉山人也　大金国主亶改元皇统







　　钦定四库全书
　　中兴小纪卷三十二　　　　宋　熊克　撰
　　绍兴十五年【嵗在乙丑】春正月丁未朔上御大庆殿行大朝防之礼　初四川宣抚副使郑刚中于阶成二州开营田抵秦州界凡三千余顷嵗收十八万石至是刚中言川路军兴以来人户赋外对籴米惟成都最多臣今欲以营田所积对减三之一并本司激赏犒钱一百八十万贯外更减二十万贯丁卯诏从之上曰累年民力已觉少寛此皆休兵之效也　三月宰执奏歩军司乞换手射弓事上曰朕顷在京见内库弓箭皆太宗真宗所制经歴百年记识如新盖其制造之精故也　知举右谏议大夫何若上合格进士林机等己巳上御集英殿试所问略曰朕所赖以济惟真贤实能而徳行或同于乡原智略或专于谋身从政而茍趣办摛文而徒华藻平居则肆贪得临事则蔑首公上谓宰执曰防题盖欲入仕者知趋向之正秦桧曰士人趋向不正久矣愿陛下力变此风上曰朕观五十年前人材皆自仁宗时涵养为累朝之用以此知人材正湏养育成就既遂赐刘章以下三百人及第出身机侯官人章龙游人也初主司拟章第三及进呈上亲擢为首　夏四月彗出东方上谕宰执曰彗星见朕甚惧焉卿等可图所以消弭之道秦桧因奏太宗真宗朝尝縁彗星疎决等事上曰可且降诏以四事为主癸未诏略曰朕征科苛扰狱繋淹延致伤和气上干垂象令监司郡守条上便民之事务在必行以施实徳　丁亥大赦天下　五月壬戌宰执奏湖北帅司放散迎神百姓事秦桧曰臣观其意似欲以此邀功希赏上曰古人所以不赏边功盖有深意也大理寺丞周彬请复置六部架阁官是日诏从之
　　秋七月初皇后尝临兰亭帖逸在人间太傅醴泉观使咸宁郡王韩世忠以钱百万得之识者以为真修禊所书世忠表而献之上除验玺文乃知为中宫异时临本是月以赐保康军节度使吴益益刋之于石　时金国境内大旱飞蝗蔽日是月诏蠲民税　八月自南渡以来六曹长贰防皆未知壁记至是户部侍郎王铁始攷建炎逮今一十九载凡任常伯亚旅者三十余人列其姓名刋于石九月戊午本部郎官边知白为之作序略曰六官之设凡以为民而地官独称民部盖于民为最亲故献其数则王拜而受有负版则圣人式之不已重哉铁南昌人知白吴县人是时他部亦未有继为之者自建炎初省诸路提举常平官并其职于提刑司次
