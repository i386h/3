<!-- { "loadSidebar": true } -->
　　中兴小纪卷二十六　　　　宋　熊克　撰
　　绍兴九年【嵗在己未】春正月甲申上论宰执曰朕毎有意边事平与民休息如月桩钱之类宜悉蠲之　秘书少监永州居住张浚上言今敌中有故上下分离故天属尽归河南遂复我必徳其厚赐将来内变既平指瑕造隙肆无厌之欲发难从之请其将何辞以对臣罪戾之余深不欲论事顾利害至重不敢自黙惟陛下留意乙酉宰执奏赦条事上曰凡臣僚抵罪大则窜黜小则停降虽其才可用而资实小人亦不可轻赦而复进葢世无用小人之理或偶因微罪既沾沛泽岂可不湔洗收録若以前事论列不已乃使人材终废亦可惜也上甄别贤否爱惜人材如此　丙戌诏监察御史莆田方庭实宣谕三京　癸巳上谓宰执曰今当创宫殿以俟太后之还秦桧等曰汉有长乐宫所以奉母后也臣闻圣人之徳莫大扵孝自舆地将归陛下出令皆以祖宗母兄为先有以见圣孝通于神明宜乎上天悔祸而彊敌之革心也　时经制发运司才籴米四十万斛言者以谓旧发运使总六路财赋而饷中都兵兴以来既无转输但以籴事委之自朝廷给本钱无虑五六百万缗又诸路常平既使香盐司兼领又别差主管官有司莫知适从今欲将发运使并常平主管官罢之丁酉诏去发运二字命户部长贰一员兼领仍别置副使或判官一员不时巡按诸路其常平官并改充经制某路干办官寻以户部侍郎梁汝嘉兼江淮荆浙闽广经制使司农卿霍蠡为判官先是防法屡变其课浸亏自汝嘉贰版曹课乃复登　戊戌名徽宗陵曰永固　以同佥书枢宻院王伦为东京留守昭化军节度使郭仲荀副之以少师万夀观使刘光世为陜西宣抚使移四川制置使胡世将副之仍加世将宝文阁学士会光世弟光逺疏光世之短扵言路扵是中丞勾龙如渊言光世不可遣乃罢其行　勾龙如渊退朝録曰时朝廷择帅以人材难得遂搜至于仇愈陈规辈如渊因奏曰如数故相论其相业固有短长若以一路付之岂不贤于愈规辈其意葢欲取练逹如吕颐浩者处之关中静重如朱胜非者处之汴京而张浚素有威望宜处之建康方言及颐浩上曰颐浩若不去赵鼎河东人亦可去上独不及张浚如渊曰浚勲在社稷陛下亦岂能终忘之上曰亦湏付之一路特不可去陜西耳明日宰执对遂以此意宣谕而朝廷大不恱后旬日有防除刘光世陕西宣抚使朝廷似欲以此遏吕颐浩之行而如渊再论光世不可遣乃罢之　川陜宣抚使吴玠改为四川宣抚使初玠军中所用激赏钱每嵗下四川都转运司应副一百八十万缗至是玠言今不废兵乞省其半诏奨之【诏李谊作】上谓宰执曰河南新复宜命守臣专拊遗民劝农桑各
　　因其地以食因其人以守不可移东南之财力虚内以事外也于是秦桧等窃叹上规摹素定皆万世之计非臣下所能及既而东京副留守郭仲荀请兵及粮上曰朕今日和议葢使消兵使百姓安业留守司岂用多兵但二三千人弹压内冦足矣钱粮亦只据所入赡之岂可虚内以事外耶朕见前朝开边如陜西燕山曾不得尺帛斗粟而府库已竭此可为戒矣【仲荀乞兵粮在二月一日今聨书之】初起居舍人薛徽言为前宰臣赵鼎所厚一日因右
　　仆射秦桧于上前论和议事徽言自殿防直前引义固争反覆数刻遂中寒疾是月卒　初宗正少卿范冲寺丞孙纬等奉诏在绍兴五年修祖宗仙源图宗藩庆系録宗枝属籍凡三书以太祖太宗及秦王各为一总号曰总要又以母氏姓生宗妇宗女官院官爵夀考赐谥各为一条分防成书复被防俟二三年续修去冬本寺已得请至是宗正少卿郑刚中言见与寺丞陈确同修縁三京宗司所报异旧书有抵牾处乞许新旧俱存庶他日可考仰称陛下厚本之意刚中金华人也　二月壬子朔史馆进祖宗实録上曰朕要见景徳中与契丹讲和后故事今日可遵行者朕毎于静中留意机务颇觉有得扵是宰执秦桧等退而赞上心虚静万机之暇留意典籍毎行一事必以祖宗为法规摹宏逺矣　以给事权直学士院楼炤为翰林学士　上欲用太常少卿邵武谢祖信为台官癸丑谕宰执曰朕恐祖信不知今日事几可召赴都堂与之议论秦桧等奏台臣乃天子耳目恐召至朝堂然后授外间不知陛下之意不能无嫌上曰大臣朕股肱防諌朕耳目若使防谏讥察大臣岂朕之意时桧等虽荷上眷迄不敢召祖信退而相勉曰上开懐待遇如此其忍负之哉　监察御史方庭实奉使回奏边事不合己未改秘书少监秦桧曰凡进拟差除未尝敢分朋党因陈辛亥嵗席益行赦文不工为谏官所论縁此怏怏后守平江适吕颐浩为都督过郡遂离间同列卒成党与之祸上曰士大夫岂有不由宰相进拟卿等能平心用人甚善御史中丞勾龙如渊与起居郎施庭臣因私忿交争奏其恶如渊谓庭臣指斥壬戌上谓宰执曰如渊身任防纲自合早论至一月后因忿方奏此告讦也告讦之风出于末世三代所未闻也以朕观之庭臣之罪小如渊之罪大乃命秦桧先召庭臣诘问癸亥桧奏陛下若欲存国体先黜庭臣仍改除如渊俟其乞出然后补外上欲正其事乃诏庭臣语言狂率责岭南监当如渊失风宪之体罢与外任命下人皆服上之英断如此其后桧拟除如渊知遂寕府上曰此人用心不正遂已【拟除如渊在明年正月今聨书之】　初诸路月桩各有窠名其后多为漕司占留遂不免敷民甲子宰执请均于诸路不得偏重上曰若所拨窠名钱不足自合从朝廷给降不得一毫及民朕欲养兵全借民力若百姓失业则流为盗矣上知月桩之害每每宣谕忧形于色此臣下所当奉承也　丁卯上谕宰执曰太后归略备从物务从质朴如器皿涂金可也朕自即位服食器用未尝妄费卿等所知秦桧等退相谓曰上天资俭徳虽奉太后犹不欲过汉文履革舃衣弋绨不能过也时内侍黄冕辞免制太后祎衣事上曰太后圣性恭俭服用简素今回銮有期朕得尽东朝之养时上喜见辞色桧等退而赞上之圣孝出于天性其屈意求和实縁太母宜乎上天悔过彊敌革心诚非常之庆也　癸酉诏史馆见修徽宗实録今以实録院为名右仆射秦榛兼提举其修撰检讨官令桧辟差于是以吏部侍郎范同为修撰礼部员外郎刘昉为检讨昉潮阳人也上尝谓宰执曰徽宗内禅之事诚意素定非因人言初筑北宫夹城甬道尝谕梁师成曰吾他日释下重负欲与嗣圣往来其间抱孙自娱宣和末遂践此言而小人乗时多事贪天之功以为身谋秉笔之士不可不知也桧等曰当时玉音如此臣等踈逺若非圣谕实所未知　戊寅殿中侍御史谢祖信言今天意助顺舆地自归而朝廷乃在江吴道里辽邈所以宣至意收人心惟在号令宜推诚引咎使叛者革心诏劄付词臣　时已遣内侍陈成之往陕西抚谕仍先至吴玠军次之逐路于是右谏议大夫李谊言成之素不与诸将相识情未易通访闻知金川郭浩父成旧为边将张中孚中彦皆出其门慕洧之父亦成部曲而赵彬贫时又尝依浩实于诸将有契望诏成之与浩同去所冀众心早得以定　上欲得元臣调防陜西诸将是月召少傅醴泉观使吕颐浩赴行在颐浩以年垂七十力辞不至具附奏金人无故归地其必有意臣记五路元是张中孚中彦慕洧之徒为帅今必仍旧然皆乆据一方虑亦难令当谕以徳意许之乆任庶不致疑既而再趣颐浩至阙竟听其辞及将东归复言秦为天下眷今宜于长安兴元襄阳各置宣抚司而重兵屯襄阳且建行台仍即五路选精骑三万赴行在请上亲提万骑不时劳军使金人罔知六飞所在以伐其谋自尔不敢复窥江淮而中兴之业由兹起矣　诏提举洞霄宫张浚复资政殿大学士知福州召徽猷阁直学士知漳州廖刚既至三月丙戌除御
　　史中丞　戊子殿中侍御史谢祖信言和预买为民之病有司变为折钱帛又甚患者也祖宗时官俵钱于春而民输缣于夏故公私两利其后官无本可俵则名为预买其实白着是嵗于常赋之外又输倍军兴乆而财益诎遂行一切之政数嵗前缣价髙而折钱或至十千八千今价减而有司犹执前直一例折钱使民鬻缣而求镪此又甚病也二病固未能去求以少纾民力惟在均而已欲下诸路各具所敷之宜或以税钱或以亩头使戸无髙下依夏税法则奸民猾吏诡名析产无所容其幸而所出均矣诏户部措置　甲午上谓宰执曰士卒暴露累年庵庐下寒暑燥湿之苦岂人情所堪俟疆事稍定当为葢营屋使各安居于是秦桧等退而窃叹上恤士卒如此人岂得不乐为之死也　中书门下言京城已差留守外其南京西京两处留守乞权以本府守臣充从之　丁未上谓宰执曰河南新复州县官当择恺弟慈之人庶为朕抚养凋瘵使不失职秦桧等曰陛下仁意恻怛如此臣等敢不承也　夏四月庚戌朔上以陜西新复不宜置宣抚使当遣大臣谕以徳意辛亥乃诏佥书枢宻院楼炤往焉以秘书少监郑刚中为叅谋官　初环庆将官慕洧叛至是安抚使赵彬奏已杀洧余众多降癸丑秦桧奏曰陜西已无事皆陛下圣徳所致上曰朕何以致此乃祖宗在天之灵黙佑然朕自来惟持不杀之説于是桧等赞曰此乃陛下为天人所归也孟子曰惟不嗜杀人者能一之陛下坚守和议不烦干戈坐得中原岂非不杀之功乎　右谏议大夫曾统殿中侍御史谢祖信皆论赵鼎乆位宰司专权植党在靖康末尝受张邦昌伪命近上章纳节敢以富弼自列臣子共愤望加流窜时鼎以少傅奉国军节度使知泉州乃诏落节　吏部尚书晏敦复力请奉祠诏除宝文阁直学士知衢州　戊午步帅解潜为赵鼎所厚至是请奉祠出为福建路副总管　初二圣北狩上毎遇朔望率羣臣遥拜自徽宗升遐之后遥拜渊圣如故至是中丞廖刚言兄弟同列方兄为君则君事之及已为君则兄之而已今渊圣之归有期望罢遥拜唯渊圣节百官仍旧祝夀下礼部太常寺既而讨论欲遇朔望上用家人礼遥拜于禁中羣臣于宫门外遥拜从之东京留守王伦奏金国元帅谓所降赦文载割河南
