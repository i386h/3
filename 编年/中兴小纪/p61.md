<!-- { "loadSidebar": true } -->



　　钦定四库全书
　　中兴小纪卷三十　　　　　宋　熊克　撰
　　绍兴十二年【嵗在壬戌】春正月癸卯枢宻使张俊措置江淮战守回参议官以下分三等推恩行府结局俊乞罢枢务不许且荐其将定逺军节度使田师中掌故岳飞之兵又荐清逺军节度使王徳往金陵于是并诏为御前都统制师中于鄂州徳于建康驻劄【此据野记修入】　戊申言者论敷文阁待制知徽州朱芾秘阁修撰知宣州李若虚皆尝为岳飞谋议官主帅有异志而不能諌望黜以示戒诏并落职初奉使何铸曹勋等至金国见其主亶于春水开
　　先殿具陈上意力加祈请伏地者再铸不能言金主令起之曰先朝已如此行岂有辙改勋反覆恳请语甚切至金主首肯数四大帅乌珠传命使之归馆寻有馆伴张钧来言皇帝及国王见使人所言甚喜次第有恩也是晩馆伴耶律绍文等到馆又传金主命早来使人上殿所请宜允仍出回书示之有许还梓宫及太母语至是勋等以书归羣臣犹疑独上两操和战之筞以兵威摧折敌势而厚礼至诚以感动之敌虽骄暴亦回心革面以顺上之志也　是月太保万夀观使刘光世卒于行在后諡曰武僖光世遗奏援例乞免其家差徭科敛中书舍人张扩持之以为不可时扩在后省见事有不当人心者皆为上言之　二月辛未诏建国公进封普安郡王王天性忠孝自幼育宫闱晨省昏定未尝离膝下上与皇后尤所钟爱至是出就外第初太祖受命北征次于陈桥军中有知星者苗训引亲吏楚昭辅仰视日色其下复有一日训举手加额曰此天命也及王既受封有日者尤若讷私谓普乃并日二字合乎易所谓明两作离葢不特同符艺祖而大人继明照四方之象已兆于此矣　己卯殿中侍御史胡汝明论监司不按州县之吏壬午上谓宰执曰汝明所论甚当朝廷分道命使正要几察州县可申严行下若州县赃汚不法而监司不能按致有台諌章疏者当并黜之汝明黟县人也　己丑诏吏部尚书吴表臣礼部尚书苏符侍郎陈桶郎官方云翼讨论典礼不详具祖宗典故专恃已意懐奸附丽可并罢云翼永嘉人也　三月贡院上博学宏辞合格人京官洪遵选人沈介洪适诏赐遵出身适同出身介循一资介徳清人遵适皆徽猷阁待制皓子也皓奉使久在敌中至是和议定皓报太后归耗辛酉宰执贺太后来有期上曰洪皓身陷敌国乃心王室诚可嘉也二子并中词科亦忠孝之报遂诏遵馆职适勅局删定官自中兴设词科以来即入馆自遵始上又言遵之文于三人中最胜朕谓文贵适用若不适用譬犹画虎刻鹄何益于事哉知贡举给事中鄱阳程克俊上合格宗子善能附正奏名试以示劝奬上谓宰执曰天孙之贵溺于晏安往往自陷非法若一以邦典绳之则非所以示惇睦之恩置而不问又无以立国家之法惟择其好学从善者稍加崇异以风厉其余是亦教化之术也乙卯上御集英殿策试遂赐陈诚之以下二百五十三人及第出身初秦熺第一熺有官左仆射桧子也遂降第二溥永嘉人诚之侯官人也　川陜宣抚副使胡世将时在凤州之河池方结陜西河东忠义首领俾为内应而朝廷与金敌讲和就差川陜宣谕使郑刚中照旧吴玠刘豫所管分画地界世将奏秦商二郡元不系玠所管合自二州以南为界惟和尚原系玠立寨元非刘豫地分宜依旧保守且言探报敌人欲以鐡山为界果尔铁山在河池县里则和尚原等闗隘悉为所占其四川并无限隔虽金州杀金坪仙人原稍险别有平路得以入川利害灼然不可许也时世将已病丙辰卒寻诏川陜津置其丧以归　夏四月丁卯上曰孙近尝言用人乃人主独防不可委之臣下朕以为用人虽人主之权然深宫之中安能尽知贤否惟在论一相耳一相得人遴简乃僚而荐之则人主当防而用之若人君好要则百事详好详则百事荒此善论人君之道者也　广西买马嵗额一千五百匹而去年买发二千四百匹至是诏经略使胡舜陟提防买马官知邕州俞儋以下各进一秩　上以淮上用兵成不战却敌之功丙子诏推恩宰执于是秦桧等言此皆睿筭无遗诸将戮力臣等何功之有上曰汉髙祖善驭羣臣每诸将奏功必赏萧何张良葢以指踪之功也卿等同寅辅朕以底成绩朕何敢忘桧等再拜而退相谓曰君能下下以成其政何以仰称隆遇之意哉　两浙漕臣王防等进银以助迎奉两宫之费　己丑皇后邢氏已上仙丁亥讣音才至于是太常寺讨论服制上谓宰执曰先王制礼无过不及适于中而已宜参古今之制使等威有辨而合于礼庻可垂法于后世也　金遣其臣乌陵赞谋至陜西议分地界川陜宣谕使郑刚中出白马闗外见之赞谋欲尽取阶成岷凤秦商六州指鐡山以西为界刚中曰此难即割须俟防可也赞谋曰讲和而不退和尚原兵何也刚中曰割地之旨朝下晚退矣赞谋不能夺刚中乃上奏曰秦商二州幷和尚原皆陜蜀要害不可许也其后割秦商地之半弃和尚原仍于大散闗内得兴赵原以为控扼之所五月甲午就除刚中端明殿学士宣抚副使先是宣抚司尝居阆中自移于河池县馈饷不继人以为病刚中奏移司利州务从省费既而刚中欲移屯一军都统制杨政不从刚中呼政语曰宣抚欲移军而都统制不肯某虽书生不畏死也声色俱厉政即日听命　丙申诏于旴军置场其后安抚军光州皆置　甲辰诏诸州无教官处令尚书省选差既而礼部立到试教官法上谓宰执曰士大夫不可不学惟学故能考前世兴衰治乱以为龟鉴则无过举而政皆适当矣朕在宫中未尝一日废也【立法在是月乙卯今聫书之】　丙午诏礼部住给度僧牒虽特防亦令执奏先是临安府乞度牒修观音殿上不与第给钱五千缗上曰朕观人主欲消除释老二教或废其像或废其徒皆不适中往往愈炽今不放度牒可以渐消而吾道胜矣庚戍工部尚书莫将等议上大行皇后諡曰懿节
　　先是上以太后回銮普天同庆可召和气犹虑诸处以奉迎为名縁此科率却致暛怨已降诏悉令戸部自支不侵诸州经费庻不扰民　言者论防路有杀人祭鬼之事乞严禁止之己未上谓宰执曰此必有大巫唱之但治巫则此自止西门豹投巫于河以救河伯取妇葢知此道也　六月甲子大金国送观文殿学士前东京留守孟庾徽猷阁待制前知淮宁府李正民还朝庾等奏昨兵渡河不能死节陷身辱国乞正典刑诏放罪任便居住【诏放罪在是月癸未今聫书之】　乙亥宰执奏上殿官晏孝纯乞禁止父母在别籍异财之事上曰此固当禁然恐行法有州县之吏科率不均民畏户口大而科率重不得已而为诚可怜者宜并申严科率之条于是秦桧等仰叹圣聪周知民情如此　时川陜都统制吴璘入觐上问璘前此所以胜敌之方璘曰先令弱者出战强者继之丁丑宰执奏璘功赏士上因以璘所对语之且曰璘善用兵此正孙膑三驷之説一败而二胜者也上又曰当须令适中政有赏罚如医之用药不及则不能治病太过又伤气也　时有学子上书乞用王安石三经新义为言者所论癸未上曰六经所以经世务者以其言皆天下之公也若以私意妄説岂能经世乎王安石学虽博而多穿凿以私意不可用　甲申宰执奏言者所论盐禁事上曰古今事异今国用仰给煑海者十之八九岂可捐以与人散利虽王者之政然使人专利亦非政之善也吴王濞之乱汉实使之使濞不专煮海之利虽欲为乱得乎　初兴元府有六堰引褒水溉民田至数千顷故汉中地极膏腴兵兴以来嵗久弗治堰壊而田多荒至是帅臣武当军节度使兼川陜宣抚司都统制杨政率众修复偶夏水堤决政亲往督役其后堰成嵗省漕计二十余万石又城南并汉江岸水数至城下政仍作长堰捍之水遂趋南岸城赖以安　是年召宣州观察使赵宻于建康为龙神卫四厢都指挥使主管步军　秋七月言者论福州佥书判官胡铨文过饰非用欺羣听士之无知者往往从而宗之望窜斥以为惑众之戒癸巳诏铨除名新州编管　皇太后回銮大金国遣少监髙居安等扈送甲午起发　癸卯吴璘乞用初任团练承宣使为其子授文资上许之中书舍人张扩以为不可乙夘上谓宰执曰武臣换文资恐将帅之材后难得矣张俊曰须试而后换文可也上曰俊言甚是宜降指挥以革其后上因举杜甫诗将军不好武稚子总能文之句谓甫意葢有在也于是秦桧等仰见圣心之不忘武备如此　戊申宰执奏事因论车服有用玉者上曰将来郊庙玉噐当先制朕观今所用祭噐皆别山樽自有山樽之制犠樽自有犠樽之制如玉鬯玊爵之类今皆未备岂可不先制也上尊事天地奉先思孝故凡服食噐用必以祀事为先秦桧等不胜叹服上自南巡仪物草创至是诸王宫教授石延庆言国
