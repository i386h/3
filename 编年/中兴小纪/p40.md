<!-- { "loadSidebar": true } -->
　　绍兴五年秋七月壬申朔上谓赵鼎曰内侍亦有动人者如军器所初縁内侍李至道措置有法至今整齐至道左右手筹计不差毫厘是亦人妖尔鼎曰惟其精敏如此便非国家之福　丙戌都督张浚以知徐州何洋所条屯田利害来上癸巳上谓宰臣曰淮北之民襁负而至朕为民父母岂可使其失所可赋田予之更加优恤以广招徕之路赵鼎曰彼乍归无所居当赈助之沈与求曰立国不当为朝夕计就耕之民若蠲租税更助之五年以后两淮荒土已辟亦为无穷之利上曰然　内军器库保明前行徐才良者出职乙未上谓宰执曰内诸司转官出职文字祖宗法并用御宝朕守之甚严但令有司依法行之赵鼎曰陛下虽细事亦谨守祖宗之法中外幸甚　自建炎兵兴四方举子不能至行在遂以省额分于诸路谓之类试所收多不当至是始复开省闱一如旧例　八月乙巳观文殿学士提举洞霄宫范宗尹卒于台州　时宗室赵继之赵不愚皆有赃为言者所论而赵鼎尝荐此二人乃乞解机政丁未上曰事有轻重卿荐士之失甚轻而朕之罢相甚重况顷台臣论李处励罪吕頣浩为相尝荐处励亦自陈今案牍在中书可见也卿既自劾复有何嫌宜体朕懐勿再有请　己酉诏四川比嵗军兴百姓供亿不易恐吏縁为奸令宣抚司按治　诏故赵普佐太祖开基非他勲臣之比官其五世孙六房各二资　戸部尚书章谊求去癸丑除龙图阁学士知温州先是起居郎任申先乞追赠其父伯雨官且言伯雨因论章惇蔡卞诬谤宣仁后有废立之意遂被责仍以伯雨手泽进之乃诏赠伯雨谏议大夫上曰朕尝亲奉隆祐之训今果尔三省可议追贬惇节度副使卞团练副使子孙不得除在内职任于是仓部郎官章杰出知婺州太府寺丞章仅出为江东提举官给事中廖刚封还诏书谓如此岂足以示惩乃诏仅并与外祠而新监进奏院章倧亦罢既而倧登进士第只补外任　试中博学宏词科新勑局删定官王璧新明州教授石延庆并与堂除璧勤县人延庆山隂人也　淮东宣抚使韩世忠奏获到伪官王拱等十人乞推恩将士壬戌上曰宿迁伪官本是吾民他时边臣如此小利不须赏庻免生事今世忠既保明姑量与推恩　知贡举翰林学士孙近上合格进士樊光逺等癸亥上御集英殿防试上谓宰执曰复诗赋累年未有卓然可称者俟唱名取髙等陞甲以观多士既遂赐汪洋以下二百二十人及第出身先是有官人黄中第一上曰故事如何沈与求曰皇祐初有官人沈文通第一仁宗曰朕不欲以贵胄先天下寒畯遂以冯京为第一文通为第二上曰此故事也乃擢洋第一而省闱赋魁郑厚依第三名光逺钱塘人洋玉山人中邵武人厚蒲田人仍赐洋名应辰时言者请赐新进士儒行及中庸篇诏正字髙闶正上将亲书以赐闶言儒行词说夸大类战国纵横之学葢出于汉儒杂记望止赐中庸庻使学者知圣学渊源而不惑于杂上乃止赐中庸闶鄞县人也　丙寅曲赦潭郴鼎澧岳复诸州　初诏常州布衣陈徳一撰统元新厯至是成中书舍人朱震上之诏震为之序　己巳右仆射张浚以平杨么功自宣奉加左金紫光禄大夫　诏秘书省以十八员为额自南渡以来百司日有申明皆临时裁决初无定制三省枢密院尤为丛冗至是左仆射赵鼎请委后省及都司取防前后所行之例约以中制立为定法付之有司遵守而行吏不得以为奸矣是月刘豫之子麟出猎于陈留有义党百余人欲擒麟南归其徒首之悉斩于汴京豫又以其弟复知济南府观知淮宁军　九月壬申都督张浚奏江上诸军精强非前日之比壬午宰执进呈赵鼎曰承平时陜西并边兵亦未必如此皆陛下累年葺治之力沈与求曰去嵗陛下英断亦恃有此可以却敌也上曰皆卿等协赞向使朱胜非尚为相必劝朕退避今已无江浙矣　湖南北制置使岳飞以平杨么功除检校少保　重修神宗实録书成乙酉监修国史赵鼎上之　史馆奏乞以故东京留守宗泽行实与前宰臣汪伯彦等所进建炎中兴日厯参照具録断自圣意付之史馆戊子上谓宰执曰朕昨使事今十年歴歴可记赵鼎曰臣闻宗泽劝陛下勿为河朔之行信否上曰诚有之泽云肃王一不不回况敌骑已逼大王去无益泽留朕虽有功然朕不甚喜葢渊圣委朕以事使朕不能成有违恨也时磁人亦不放朕去然疑王云为奸而杀之泽不为无力沈与求曰泽留陛下此乃天命至不能救云岂得无过哉　己丑上谓宰执曰祖宗朝人才中外迭用故无偏重之迩来士大夫以内为重今身至侍从而不歴州县者宜少革之　初元符末上书范柔中等三十人皆以直言获罪定为邪等壬辰上谓宰执曰此乃蔡卞之罪献言者有可取则行无可取则容之如是则上无拒谏之名下有敢言之士何至目为邪等其误道君皆此类也唐马周言身观初米斗直一缣而天下恬然知陛下忧之也今一缣易粟十余斛而百姓怨以为陛下不忧之也其言可谓切矣太宗亦优容之复加擢用　先是国子监承正平张戒上书几八千言自谓恐忤圣意愿陛下容之　自南渡以来国计所赖者惟盐每因阙用即改新钞以幸入纳之广第茍日前不知利权为啇贾所持去年冬鼎请立对带之法商贾听命而盐法遂为定制除去积年之是秋加以出剰立为分数计入纳与对带二法并行出入有常源源不絶始不为巨猾所制矣【此据赵鼎事实修入】　冬十月上御书车攻诗宣示宰执癸卯赵鼎等入谢上曰车攻宣王中兴之诗今当与卿等夙夜勉励以修政事制仇敌鼎等曰臣等庸才何足以副陛下此意然陛下防神翰墨之间亦不忘恢复臣等敢不自勉　都督张浚自湖湘转由两淮防诸将议防秋至是还庚戌入见上曰羣盗既就招抚以成朕不杀之仁卿之功也赵鼎曰湖湘既平则川陜血脉通他日可渐为恢复之图矣时有武略郎成希靖以防干浚言国家阻江据闗深得御敌之道彼之骑兵葢无所施近年屡北终不得志于呉蜀必将遗我以破残之地使吾取之则兵势遂至分而又约以和好使吾信之然后出吾不意以此诡道而图呉蜀一落其计中为害不细又金将萨里罕郎君常与其腹心人黄职方者于陷蕃人贺仔处言之以谓有今国王子定计要入川不难第陜西弃下三四年不顾南兵必来作主则一举而四川可取其后仔归朝授官为秦鳯都监时金已归我河南陜西故地仔始言之　壬戌上谓宰执曰比频得二圣安报朕当亲笔谕四方使知朕朝夕不忘二圣之意遂降手诏略曰二圣逺狩九年于兹迎请之使屡驰侍膳之期尚逺晨昏在念怵愓靡容间縁首敌之来归每喻两宫之安报惟孝悌之至可通神明而小大之臣共坚忠义庻戡多难克成厥功赵鼎等曰陛下圣意如此天必降之福迎还两宫有日矣　时温州有唐顔真卿之后裔居焉诏守臣推择遣到顔邵顔卓各赍真卿所有书告身又顔彦辉乃真卿直下第十一世孙乙丑上谓宰执曰人有一死或轻于鸿毛或重于泰山在处死为难耳真卿死节可谓得所处矣今艰难之际欲臣下尽节可量推恩以劝忠义况仁祖时曽命顔似贤以官自有故事赵鼎曰真卿死节一时而名重万世人安可不勉于善既而邵卓彦辉皆补初品官　先是都督府参议权川陜宣抚副使邵溥自阆州移司绵州凡战守皆副使呉玠専行溥概不得与玠急于军食与总领四川财赋赵开谋不合玠欲从陆运粮开执言不可玠乃自为之时调夫两川运米十五万石至利州费民间雇夫钱六百余万緍丁夘以端明殿学士席益为资政殿学士四川安抚制置使兼知成都府诏益乃前执政令位川陜宣抚司之上既而益至成都言蜀民已病而军尚乏食图以救弊不一而足欲以上流水澁之时并运于阆利俟春水生后则运至军前庻无如今夏顿阙又于阆利就籴入中庻免多支脚钱又于泸叙嘉黔官伐木造船庻免拘船致商人逃避又于洋川就籴十万石庻免陆运民多役死上以益所陈曲尽利害降诏从之　是月馆职髙闶言太祖欲平僣伪尝置神卫水军至真宗祥符中以兵备不可废乃选水卒于金明池习战掉仍置营池侧号虎翼军当无事之日尚尔今防江虽有舟师而系于岸上乞时令按习以精其能庻几缓急可用不至误事也　十一月庚午朔中书舍人胡寅言县令近民之官尤在精择宜依汉制尝为台省寺监官者分宰百里有政绩则擢以不次似増重其权军屯本县者许之节制诏付三省　初宣抚副使兼营田大使呉玠苦军饷不继遂于洋川及闗外成鳯岷三州治屯田嵗收十万斛又调戍兵治褒城废堰民知灌溉可恃皆愿归业至是就绪甲戌降诏奬之先是利路漕臣成都郭大中言于玠曰汉中虽得营田粟万斛而民不敢复业若使民自为耕则所得数什百于此矣玠用其言嵗入果多玠又将陆运大中曰利路幸小熟请以本司缗钱就籴徐责两路僦船之直以偿玠从之丁夫得不死于路而饷亦不乏大中又患水运亡失以防诱贾贩省费十之五庚辰给事中吕祉言侍从官以论思献纳为职岂可与庻官轮对愿勿拘时从之　甲申以翰林学士孙近为吏部尚书兼学士刑部侍郎兼权直院胡交修为翰林学士　乙酉以显谟阁直学士李光兵部侍郎都督府参谋折彦质徽猷阁待制李弥大竝为尚书光礼部彦质兵部弥大工部初总领四川财赋赵开言总领之职于四路漕计或不相闗必正其名俾知有所统至是乃以开为四川都转运使仍兼宣抚司参议领茶马等如故　癸已有亲从官赵胜自金国还归言二圣万福上悲咽不自胜左仆射赵鼎曰愿少寛圣虑强于自治天必悔祸二圣终有还期也　是月刘豫令伪境民有鬻子者依商税法计缗而收其算十二月己亥朔诏以湖北制置使岳飞兼湖北京西
