<!-- { "loadSidebar": true } -->
　　绍兴五年【岁在乙卯】春正月乙已朔日有蚀之　丙辰上谓宰执曰大臣朕之股肱台谏朕之耳目事均一体或有官非其人所当黜者卿等宜亟以告朕不必须待论列书曰股肱喜哉元首起哉百工熙哉股肱得人则万事皆治矣赵鼎曰臣等驽怯何足仰承圣训然为治之要在于用人陛下以此训臣可谓得其要矣　己未金兵之遁也留程师回张延夀为收后二将彼中之骁将也至是张俊命统制官张宗顔引兵追及之继又遣统制官王进等邀其归路薄之于淮敌众悉溃堕淮而死师回延夀势窘而降初以俊为浚既降始悟曰吾以为张枢宻今乃闗西也　行宫留守孟庾请上还临安府从之　金之薄淮也刘光逺遣统制官郦琼统兵过淮由间道径趋光州伪知州许约守城甚坚又刘麟遣统领官李知柔以众三千助之琼説约降不从即进兵急攻城欲破约势穷乃降遂复光州甲子奏至上谓宰执曰许约为刘豫结连杨么乃刼张昻山寨凶逆宜诛今来归朕不欲失信当贷之沈与求曰朕下方图复中原倘示大信安反侧臣见壶浆载道以迎王师矣　初金之故主旻与今主晟相约互传位于其子孙旻在日以晟为安班贝勒【原作谙版孛极烈今改正下同】安班贝勒者储嗣之位也及晟代旻即舍己之子宋王宗磐而以旻之长孙梁王亶小名哈尔满【原名曷刺马今改正下同】者为安班贝勒仍领都元帅之职是月晟卒宋王宗磐与旻之子凉王固伦【原作固碖今改正】及左副元帅尼玛哈皆争立而亶为嫡遂立之葢尼玛哈自去岁为鄂勒珲所代已失兵柄故不得立时鄂勒珲达兰诸帅自江上回至燕山悉赴晟之丧初晟已諡旻为武元皇帝庙号太祖至是亶諡晟为文烈皇帝庙号太宗　二月丁丑上自平江府还临安府　己卯上次秀州　壬午上至临安府丙戌右仆射赵鼎除左仆射张浚除右仆射并平章事浚兼知枢宻院都督诸路军马　赵鼎事实曰二月回銮先议定张浚右揆出使湖外平杨么鼎陞左揆方锁院之夕鼎宻启曰宰相无事不统不必専以边事乃为得体洎两制出浚独以军功及専任边事为言上既以边事付浚而政事及进退人材専任于鼎矣　喻樗语録曰时赵张二公相得人固知且并相樗独以谓且作枢宻使同心同徳亦何不可他日赵退则张继之説一般话行一般事用一般人如此则气道长若同相议论有不合或当去位则一畨更改必有参商是贤者自相戾也已而其事亦稍如此　庚子宗正少卿范冲请以近诏羣臣条对仿治平故事编类进入乃以命学士孙近直学士院胡交修而殿中侍御史邵武谢祖信又言羣臣所条利害既上御府愿亲省览或俾大臣分阅择可用者奏行从之　故事左仆射兼监修国史辛丑赵鼎奏直史馆范冲于臣为外姻愿改授张浚上曰安可以冲故废祖宗故事况史馆非朝廷政事之地可无辞遂诏鼎兼之于是殿中侍御史张绚言宰相用人不当以乡闾亲属为嫌更宜访寒畯癸卯上谓宰执曰如此则朋党之风自破矣赵鼎曰用人所以立国臣岂敢久居相位至于立国规模则当为逺计也鼎于是以政事之先后及人材所当召用者宻条而置座右一一奏禀以次行之鼎谦冲待士犯顔敢谏凡内降恩泽多奏格不行号为贤相而深喜故崇政殿説书程颐之学朝士翕然向之时有言今托称伊川门人者却皆进用如选人桐庐喻樗真其人也乃不见知是月鼎始荐樗改官除正字诰辞曰顷穷西洛之渊源遂见古人之大体中书舍人王居正行也樗以此颇为众所嫉徽猷阁待制胡安国亦师頥者也闻之以谓西洛渊源古人大体虽其髙弟游酢杨时谢良佐诸人尚难言之而况樗耶乃敢托于词命以妄褒借识者忧之居正未几迁兵部侍郎于是有伊川三魂之目鼎为真魂居正为强魂言其多忿也故工部侍郎杨时为还魂言其身死而道犹行也既而正字襄阳张嵲遂以元祐中五鬼配之　刘豫罢什一之法改行五等税法　闰二月丁未端明殿学士佥书枢宻院事胡松年请外诏以旧职知宣州　川陜宣抚使卢法原请上供物帛自去年以后仍充赡军己酉上谓宰执曰祖宗内帑本以备边宜从所请赵鼎等曰陛下捐内帑以赡军此帝王盛徳事也　诏临安府依旧带浙西安抚镇江府带松江安抚既而镇江守臣刘宁止请拨常州江隂军及昆山常熟二县属沿江安抚司从之宁止归安人也　庚午宰执奏中书舍人刘大中缴大理评事李洪试大法改官事赵鼎曰法以弼教宜崇奬之上曰不崇奬之其学将絶沈与求曰法家虽别一科人命所系亦宜重其选也　是月都督张浚出江上劳师至镇江府召淮东宣抚使韩世忠亲谕上防使移屯楚州以撼山东世忠欣然受命即日举军渡江于是浚至建康府劳江东安抚使张俊军又至太平州劳淮西宣抚使刘光世军而还　侍御史张致逺殿中侍御史张绚右司諌赵霈交章论新除主管马军王讨贼无功乞正其罪诏罢管军仍降充团练使绚丹阳人也军一万五千拨淮东宣抚使韩世忠　三月乙亥赵鼎荐荆南镇抚使解潜召为主管马军司公事初靖康中潜副李纲宣抚河东鼎在纲幕中与潜有旧至是引用之　先是川陜宣抚副使卢法原以憾不济师不餽粮及不给降钱币不应副器械功成又不铨量获功将士上以手诏诘法原法原辨数甚悉上不以为是既而法原卒于阆州宣抚司事令副使吴玠权主行之　淮东宣抚使韩世忠已至楚州遣属官陈桷等赴阙左仆射赵鼎奏臣已细询桷据言韩世忠已过淮南视控扼之所桷今来乞兵守建康葢欲张浚分占江上同负此责臣以通泰盐利为重乞饬世忠且在承楚捍敌或采石等浅处有警即令引全军趋江东或浙西而通泰盐利在所不顾也桷又言世忠军老幼在镇江非便臣与桷议欲令迁平江桷以为然此亦张浚之意也　乙酉左仆射赵鼎奏乞遣中使传问宣抚上曰当别有所赐近刘光世进马来问朕乞花瓶遂辍玉瓶赐之鼎曰陛下御府寳器以宠大将深得驾驭之术矣是日赵鼎奏观文殿大学士李纲録到建炎圣语上曰朕已阅皆实纲近日论事非往时比鼎曰纲才器过人向辟少年浮躁之士为属致有所累上曰属官须老成更练鼎曰诚如圣谕　初张浚谪居福州而纲亦寓福浚与纲防既除旧隙遂相厚善至是浚入相数于上前言其忠未几起纲知洪州兼江南安抚制置大使　朱胜非闲居録曰旧制御膳日进一百二十品渊圣减作四十品上即祚又加裁省其后早晩共止一羊不过数品而已巡幸东南驻跸郡廨兵火之后屋宇阙陋虽久驻亦不増葺中宫未还妃嫔有名位者才二三人其余宫监并有职掌者通不及百人虽大禹之勤俭不是过也大臣宻侍帷幄目覩盛事固宜仰体徳意而三丞相则不然李纲私藏过于国帑乃厚自奉养侍妾歌僮衣服饮食极于美丽每飨客肴馔必至百品遇出则厨传数十担其居福州也张浚被召纲赆行一百二十合合以朱漆镂银装饰様致如一皆其宅库所有也吕頥浩喜酒色侍妾十数夜必纵饮前戸部侍郎韩梠家畜三妾俱有殊色名闻一时梠死诸大将以厚赂取之吕力争用数千缗得一人号三孺人大宠嬖之初则専其家政既而颐浩为留守兼判临安权势甚盛三孺人者遂预外事公然交通韩氏中外因以媒进时颐浩六十七嵗矣赵鼎起于白屋有朴野之状一旦拜相骤为骄侈以临安相府为不足居别建大堂竒花嘉木环植周围堂之四隅各设大炉为异香数种每坐堂中则四炉焚香烟气氤氲合于坐上谓之香云又艰难以来堂馔菲薄鼎増厚十倍日有防集侍从将帅下逮省寺官所喜者次第召食堂厨公吏云日费香直数十缗酒馔尚不计也其后鼎坐台疏落职守泉累章数千言而干没都督钱十七万缗窃用激赏库钱七十余万缗奄有临安府什物三千余件乃章中一事命下人皆谓鼎必辩而不辩也　初禁衞诸军遇赦转员其法甚备自中原俶扰军营纷乱排转不行时诸将所总嵗嵗奏功而天子亲兵久无陞迁之望左仆射赵鼎请据三衙见管人数彷佛旧例立为转员之法始合祖宗旧制而军政明矣金主亶升所居曰防宁府建为上京仍改官制初奉
