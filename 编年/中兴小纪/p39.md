<!-- { "loadSidebar": true } -->
　　使宇文虚中留其国至是受金官为之参定其制以太师太傅太保为三师太尉司徒司空为三公尚书省置令次左右丞相皆平章事左右丞皆参知政事侍中中书令皆居丞相下仍为兼职元帅府仍置都元帅左右副元帅左右都监枢宻院置使副佥书院事大宗正府置判同判同佥书事宣徽院置左右使同知佥书事六部初置吏戸礼三部侍郎后置三尚书仍兼兵刑工既而六曹皆置尚书郎官左右司及诸曹皆备国史院置监修以宰相兼领次修史御史台置大夫中丞侍御史以下而大夫不除中丞惟掌讼牒及断狱防法谏院置左右谏议大夫补阙拾遗并以他官兼之与台官皆充员而已翰林学士院置承防学士侍读侍讲学士直学士待制修撰而承防不除殿前司置都防检左右副防检左右衞将军劝农司置使副记注院置修注太常寺置卿少秘书省置监少以下皆备国子监官不设外道置转运使而不刺举故官吏无所惮都事令史用登进士第者预其选人以为荣官无磨勘之法每一任则转一官此其大略也初金之故主晟兄弟相约互传位于其子孙时亶既立于义当复用晟之长子宋国王宗磐为安班贝勒兼元帅之职而亶不遵初约及定官制以三公居都元帅上又左副元帅尼玛哈右副元帅乌克绅皆亶所忌至是以宗磐为太师领三省事易其储嗣之位封尼玛哈晋国王亦领三省事又除乌克绅左丞相皆以相位易其兵柄而冀王鄂勒珲鲁王达兰正除左右副元帅故宗磐失望其后以至谋变葢兆于此也未几鄂勒珲死以达兰代之而进左监军乌珠为右副元帅　夏四月甲辰朔言者请仿景徳防计録列绍兴以来嵗计量入为出诏送户部戊申本部先缵到去嵗收支数余乞容续録从之　初太庙神主寓于温州嵗时荐飨委之守臣司封郎官林待聘尝言原庙之在郡国有汉故事而太庙神主礼宜在都今新邑未奠宜攷古师行载主之义还之行阙以彰圣孝至是始就临安府建太庙遣权太常少卿沙县张铢迎至行在既而奉安上行欵谒之礼明年亲征遂奉木主以行　先是侍讲范冲乞依仁宗迩英閤故事写书无逸孝经天子四章为图设于讲殿之壁上从其请亲御宸翰写成二图庚戌上以语宰执于是赵鼎赞上从善汲汲之意且曰冲以世官入侍经幄乞修故事宜也沈与求曰宋璟献无逸图以为元今宸翰昭回非璟所献之比陛下方夙夜自警则恢复可期天下幸甚　乙卯诏直寳文阁曾纡赍其父布所着正论赴阙中道除纡知信州戊午上谓宰执曰昨阅曾布正论其言皆正当赵鼎曰臣向官陜西尝见此乃布亲笔近复得于纡处葢相去二十年矣宛然如故沈与求曰韩璜言纡造正论葢不知其详也上顾鼎曰布有奏藁荐陈瓘等十余人卿跋尾具言曽见正论鼎曰臣诚有之　先有诏发常平仓米赈粜己未宰执奏欲每日粜一千石上曰隂霖不止细民艰食官为发廪则谷价自平赵鼎等曰陛下忧民如此臣等期有以副圣意官既赈济则富家不至闭籴上曰富家惟务厚藏而不知散鼎曰厚藏而不知散所以致富及子孙骄奢妄用则家道往往不振上曰立国亦然子孙不知祖宗创业艰难习成骄奢驯致祸乱亦可以为戒也沈与求曰周公陈王业艰难以戒成王七月之诗是也今陛下念祖宗创业艰难日复一日臣知勘定有期矣　甲子道君皇帝崩于五国城圣夀五十有四【后太后冋銮知是此日】先是道君尝命随行王若冲録北迁事迹未克成书丙寅渊圣申命若冲以谓先王嘉言善行不可无纪乃许随行官吏各具见闻送若冲编修仍令蔡鞗提防未几书成即所谓太上道君北狩行録是也徽猷阁待制程昌禹守鼎州六年贼不能犯是月除昌禹都督府防议官乃移知岳州程千秋代之千秋在岳时贼已愿出降及至鼎始觉贼无就招意时统制官杜湛亦改为都督府左军统制千秋因留湛所领蔡兵以捍贼　是夏金主亶以其国有亲丧虑本朝乗而代之令右副元帅乌珠屯于黎阳而左副元帅达喇归祈州初金攻熙河蕃汉官尽降陇右郡王赵怀恩乃携老
　　小入蜀至是乞依兄怀徳例别带一职五月己卯诏除怀恩正任观察使　辛巳上殿官李椿年言嵗鬻度牒不下万数是失一万农也积而累之农几尽矣昔越王报吴生男女有赏嫁娶不时有罚今则反是上曰越王养兵二十余年而后报吴椿年曰陛下知此道矣愿断而行上首肯之椿年浮梁人也　己丑左司谏赵霈言安不忘危治不忘乱安危治乱之机相为倚伏昨丁阳九厄运比者皇威始震仇讐逺遁已肇中兴之业天其或者殆将悔祸所谓安危治乱之机不可一日忘也汉光武初定天下冯异来朝诏曰仓卒芜蒌亭豆粥虖沱麦饭异顿首曰愿国家无忘河北之难小臣不敢忘巾车之恩唐太宗既平髙昌魏征举小白无忘在莒之事以戒之帝曰朕不敢忘布衣时公不得忘叔牙之为人也臣亦愿陛下无忘亲征时臣无忘扈从时则恢复可期矣辛卯诏霈论奏得谏臣之体令尚书省写成图进入　时贵州防御使瑗在宫中上尝以语宰执曰此子天资特异俨如神人朕亲自教之读书性极彊记至是赵鼎得防造书院于行宫门内以为资善堂欲令就学上曰朕年二十九未有子然国朝自有仁宗故事今未封王止令建节封国公似合宜以朕所见此事甚易行而前代帝主多以为难鼎曰自古帝王以为难而陛下行之甚易此所以莫可跂及也上曰艺祖创业至勤朕取子字行下子鞠于宫中庶仰慰艺祖在天之灵孟庾曰陛下念艺祖创业而圣虑及此帝王所难之事也己亥以瑗为保庆军节度使建国公宗正少卿范冲起居郎朱震并为资善堂翊善震邵武军人也　赵鼎事实曰一日上语鼎曰欲令瑗出阁选官教之且就禁中置学馆便建资善堂庶几正当所差官亦有名仍一依皇子建节除国公鼎乃与同列议选范冲朱震为翊善朝论以二人为极天下之选上亦尝谓鼎曰前日台谏因对语及资善之建皆曰如朱震范冲天生此二人为今日资善之用可谓得人矣然是时建资善及命官与出阁之日适张浚在外故憸人得以间之始见疾矣　都督张浚谓杨么据洞庭湖实占上流不先去之为腹心害将无以立国然冦阻重湖春夏则耕耘秋冬水落则收粮于寨载老小于船中而驱其众四出为暴前此朝廷以夏多水潦必冬乃出师故冦得并力而我多不利今乗其怠而讨之彼众既散一旦复合固已疲于奔命又不得守其田亩禾稼则有絶食之忧党与必携可招来也虽已命湖南制置使岳飞往讨而兵将未必喻此或逞兵杀戮则失胜算伤国体遂奏请自行上许焉浚因辟枢宻都承防马扩为都督府都统制初湖南制置大使席益获杨么探者数百人皆传致逺县囚之浚行至醴陵县召囚问之尽释其缚给以文书俾分示诸寨曰今既不得保田亩禾稼必乏食且馁死矣不如早降不死数百人欢呼而往及潭州而首领黄诚周伦等先请受约束然尝杀招安使人犹不自安浚令岳飞分屯鼎澧益阳压以兵戊戌飞至鼎之城外置寨列舰飞素有威望而军律甚严乃遣先出降人杨华入贼招安华未降时为贼魁以寛厚得众遂与故部曲潜结么党杀么以降时大旱湖水涸如冬间　六月甲辰言者谓康定初陜西用兵诏枢宻院边事与宰相同议又因晏殊言参知政事亦许同议今二府同班奏事与旧制别班再上不同而宰臣已兼知右府欲乞边事之大者三省同批防宻院官押劄子庚戌诏从之　甲寅以久旱诏禁屠以祷雨右谏议大夫赵霈言自来断屠止禁猪羊而不及鹅鸭请并禁之中书舍人胡寅见霈疏曰一疏无三百言而用鹅鸭字以十数况谏职乃及此乎闻敌中统兵者号龙虎大王脱或入攻当以鹅鸭谏议拒之时人以为名对　戊午诏赠故观文殿学士邓洵仁五官中书舍人刘大中言洵仁兄弟相继执政専以谄谀固宠望赐追寝戊寅诏从之自靖康初追复元祐诸臣官职后亦稍稍擢其子孙然议论不一是非混淆赵鼎夙有此志是以身任之因大中缴洵仁辞头遂歴言熈丰祐圣崇观政事人材善恶利害首尾甚备上嘉纳即诏牓之朝堂　先是都督张浚亲临湖以观贼势疑未可攻复欲还朝为防秋之计防制置使岳飞来以小图白浚曰此易擒耳浚曰此妨防秋之备飞请浚少留八日擒之浚乃遣飞往初湖南统制官任士安王浚郝政领兵二万余慢王不禀其令以此无功飞始至鞭士安以折其气使为贼饵先扬言岳太尉兵二十万至矣及是止见士安等军贼并力拒之飞伏大兵四合贼败走悉乗舟入据水寨贼将陈瑫内变刼伪太子钟子义船获金交牀与龙鳯辇等诣飞降杨么赴水死黄诚周伦遂挟子义奔潭州都督府降余党相继皆降飞入水寨杀贼众殆尽惟夏诚寨恃险固守飞择善骂者二千人夜往骂之且悉众运草木流下填满乃长驱入营遂擒贼诚果应飞来之防于是浚言除杨么就戮外招到黄诚周伦等众二十余万湖冦尽平　李年记杨么本末曰初贼自恃其险官军陆袭则入湖水攻则登岸贼中为之语曰有能害我须是飞来葢言其险非有羽翼莫能近也俄诏用岳飞适值大旱而湖水涸飞命军士伐君山之木为巨筏无数贼意谓以木筏塞诸港贼战败急趋舟欲出湖而港木筏已满舟为所碍不能遁戮死而外尽招降之飞来之防于是乎騐　初张浚与淮东宣抚使韩世忠议令移屯泗上既而世忠退屯承楚之间与初议小异浚遂请祠上乃降诏谕世忠且谓宰执曰世忠移屯既略如议浚复何疑赵鼎曰臣等已作书报浚而世忠将董亦自谓他日有警老小必还镇江则积粮淮南非便浚必晓此意至是董旼携亲笔诏至军前世忠拜诏感泣军情共戴圣恩














<史部,编年类,中兴小纪>
　　钦定四库全书
　　中兴小纪卷十九　　　　　　宋　熊克　撰
