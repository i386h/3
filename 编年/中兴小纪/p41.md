<!-- { "loadSidebar": true } -->
　　招讨使　川陜宣抚使呉玠遣其子拱来奏边事庚子上谓宰执曰玠比乞入觐今遣子来得事君之体矣玠握兵在外乃能如此良可嘉也是日诏神武乃北齐军号久欲厘正宜改为行营防军仍分中军江东前军淮东后军湖北左军淮西右军川陜并聴本路宣抚司节制后亦谓之右防军其中军权殿前司遂以都统制杨沂中权殿帅事既而左仆射赵鼎又曰都督府军马合拨三衙上曰祖宗故事军马未有不三衙者今厘正之甚善其名既正则军政渐可复旧　礼部尚书李光言江浙为根本之地宜防民而寛其力今寛其力漕司不任转输之职而趣办于州县乞检旧例应上供及军粮钱帛令漕司自备脚费癸卯诏从之　辛亥太府少卿沈昭逺请久任计臣是日上谓宰执曰祖宗时三司使如陈恕任最久号称职今内外计臣傥能称职就加秩以宠之不须数易张浚曰他官有称职者亦然上又曰孔门文学政事各是一科朝廷用人若取文学而踈于政事亦非通才至于侍从论思献纳尤湏兼二者之长赵鼎曰诚如圣训　殿中侍御史晋陵周葵言监登闻检院谏省而勑令所删定官为书局望皆俾轮对从之初葵言今天歩尚艰非臣子讽谏之时臣愿直言其失大抵务虚文而无实效因数近所行之事不当凡二十许上曰赵鼎张浚为朕任事不可以小事形迹之葵曰陛下即位已相十许人其初皆极意委之卒以公议不容而去大臣亦无固志假如陛下有过尚望大臣纳忠岂大臣有过而言者指陈便谓形迹臣愿因人言使大臣易意不唯可救朝廷之阙亦可保全之上曰此论甚竒至是朝廷大举而葵三章力言此存亡之机不必更论安危治乱自古未有不先自治其国而成大功者或言葵沮国大计遂迁司农少卿　初御前军器所以内侍提举不属工部是年始罢提举官日轮工部郎官及军器监赴本所视之　罢诸镇抚使　刘豫遣人持海道图及战船様献于金人乃兴燕云两河夫四十万入蔚州交牙山采木为栰由唐河运入虎州【金人于雄州北立城曰虎州意以雄为熊谓虎可以胜熊也】造战船将由海道以窥我也自靖康以来中原之民不从金者于太行山相保聚
　　初太原张横者有众二万往来岚宪之境岚宪知州同知领兵一千五百人入山捕之为横所败两同知俱被执又梁小哥者有众四千破神山县神山距平阳帅府百里而近本府遣兵三千付总管判官邓奭将而讨之金军遥见小哥旗帜不敢进既而有都统马五者领契丹鐡骑五百至责奭逗遛并将其军与小哥战亦败而死小哥名青懐卫间人也






　　钦定四库全书
　　中兴小纪卷二十　　　　　宋　熊克　撰
　　绍兴六年【嵗在丙辰】春正月诏四川都转运使赵开亲董饷至宣抚使呉玠军前而都督张浚亦奏诘开违慢又诏四川安抚大使席益趣开行且除开徽猷阁待制复降指挥转运使不当与四路漕臣同系衔凡此皆所以解间隙趣应办也辛巳陞玠宣抚使仍罢绵州宣抚使军马听玠移拨钱物委开拘收　都督张浚请亲行边郡分命诸将以观机防上乃令浚徃视师初言屯田者甚众而行之未见其效至是浚兼领屯田以出始置官属凡所行之事皆画一而去　赵鼎事实曰张浚再出江上欲谋大举深虑诸将议论不同未能成功心颇忧之不欲出口鼎察知其意与之谋曰公之此行未便能举事莫若兼领屯田而他日归见上犹足以借手浚大以为然曰边事未成当大作屯田而归不为无补于是置官属画一而去先此言屯田者甚众至是始为之其后嵗收数十万　今获其利也　己丑上谓宰执曰前日三大帅属官陈桷等引对朕谕以朝廷养兵之久国用既竭民力已困湏専意屯田此亦自古已成之效况军中亦须先立家计若有机会方图进取赵鼎等曰如此措置社稷之幸时军需甚急故有鬻爵及配卖度牒钱引数事朝士多以为不可于是言者论之初中书舍人任申先赵鼎客也至是独助张浚乃擕台谏章示舘职张戒曰此论何如戒言不知申先曰子以台谏之言不敢论耶于是给事中吕祉谓人曰申先奸邪第知附右相不悟人之已然或者以为祉之附浚又甚于申先者也　时参知政事沈与求累章乞罢癸亥除资政殿学士知明州以佥书枢宻院折彦质权参知政事与求未几提举洞霄宫时赵鼎张浚俱带都督诸路军马置司于行在浚出视师江上以行府为名而鼎居中总政事表里相应然浚所行之事亦有闗三省枢宻院者先是与求及知枢宻院孟庾皆不能平常曰三省枢宻院乃奉行行府文书耶庾已称疾求罢至是与求复去　赵鼎事实曰时张浚在江上经营兴举鼎居中总政事相为表里鼎自以遭时多故遇人主特达之知心惟至公务要协济未尝有所疑忌而行府所行之事徃徃侵紊三省知枢密院孟庾参知政事沈与求愤然不平之曰三省枢密院乃奉行行府文书耶各称疾罢去鼎乃一切隠忍未尝计较无分彼我所幸国事有济然人以此为难也　都督张浚至江上防诸大帅议事乃命韩世忠据承楚以图淮阳命刘光世屯盱眙又命杨沂中领精兵为浚后翼命岳飞进屯襄阳以窥中原于是国威大振上御书裴度传遣赐浚以示至意浚于诸大帅中独称世忠与飞可倚以大事时刘豫颇于伪境聚众世忠自楚州引兵渡淮击败之直至淮阳而还上手书赐浚曰世忠既防整军还屯进退合宜不失事机亦卿指授之方卿更审虚实徐为后图或遣岳飞一窥陈蔡使贼枝梧之不暇也二月庚寅宰执奏四川置制使席益按防路帅臣罪状上曰蜀去朝廷逺号令久不及官吏无复知畏前日周秘论蜀中铨选事朕再三勉之去蜀中利害久无人论及今日方见此章秘歴城人时为殿中侍御史　时前宰臣汪伯彦等进建炎中兴日厯诏付史馆修元帅府事实既而纂一十卷书成鼎上之【鼎上元帅府事实在四月今聫书之】　先是去嵗旱伤湖南尤甚安抚制置大使吕頥浩入境即奏截拨上供米三万石及令广西帅漕西司备五万石水运至本路以充赈济又乞降助教勅度牒诱上户粜米民不能耕则借之粮种夏税亦俟秋成并输全活甚众先是郴衡桂阳草盗纷起頥浩遣统领官歩谅裴铎招捕悉平鼎冦杨么既灭有雷进者尚据慈利县是春其党伍俊斩进首诣知鼎州张觷降觷遣统制官覃敌梁吉提兵悉抚定之　初刘豫毁明堂得金龙之金四百两大铜钱三百万是月以明堂基为讲武殿改其门亦号讲武时豫再开贡举取进士邵世矩以下六十九人　夏四月庚子户部郎官兼主管都督行府财用张澄请依四川法造交子与见缗并行仍先造二十万用于江淮既又诏造百五十万充籴本而未桩到见钱于是右谏议大夫赵霈等谓恐失信于民且言其有五望诏大臣详议而速罢之丙午送户部时翰林学士胡交修亦上疏力陈其害以为崇宁大钱覆辙可鉴方大臣建议举朝无敢非者法行未几钱分两等市有二价奸民盗铸死徙相属终莫能胜今之交子校之大钱无铜炭之费无鼔铸之劳一夫日造数十百纸鬼神莫得窥焉真鹰莫办转手相付旋以伪劵抵罪祸及无辜久之见钱尽归藏镪之家商贾不行细民艰食必无束手待尽之理比及悔悮恐无及矣遂诏不行时临安府火灾或数刻爇千百家赵霈又建请峻其刑名仍保五均坐庶火初作众亟扑灭事下刑部立法礼部尚书李光适兼权刑部不奉诏乃抗论天灾谴告人君宜修徳以厌之不当峻法滥及无知之民朝论谓刑部有司也抗疏为非而谏官之论宜略为施行中书舍人董弅白宰执曰二者之论俱不为过使两易之则各为举职矣　五月壬辰正字喻樗言祖宗制科以待非常之才犹许士人应选近设宏辞科望诏举人有愿兼应者听诏送礼部其后不行　都督张浚奉以户部郎官主管都督行府财用张澄为两浙转运副使时驻跸之所计司已剧而淮南漕职亦命澄兼领　是月左宣教郎平阳萧振召对称防上欲除台官适无阙赵鼎欲授以枢密副承防上令与秘书郎越数日鼎荐人为监察御史御批除振　六月丁未宰执奏前日地震上曰上天谴告朕极忧恐赵鼎曰向縁地震吕頥浩罢职上曰頥浩之罪非为此卿等但与朕协力修政事以答天谴尔　戊申赵鼎乞下诏求言上可之　礼部尚书李光以疾乞祠是日除端明殿学士知台州　上以襄阳府上流重地已令带京西安抚经略使壬子又诏荆府亦依例带湖北安抚经略使时已召襄阳帅保康军承宣使王彦为行营前防军都统制以湖南漕臣权帅事薛弼代之弼入境彦遣亲兵七千人来迓其将言王太尉未有去意弼径驰入彦晨未起已报新帅入府遽出交政仍起彦所八字兵一万赴行在人颇不乐弼竭帑犒师彦遂统之以行　秋七月癸酉以吏部侍郎刘大中为兵部尚书初内侍冯益以潜藩旧恩恃此颇恣建炎间驾幸浙东因与大将张俊争渡以语侵俊复诉于上事下御史台赵鼎时为殿中侍御史尝论益之横以为明受之变本于内侍覆车之辙不可不戒　赵鼎事实曰内侍官两经大变其势少戢而余风未殄其后锋铓稍出如冯益者尤为暴横始因诟张俊鼎常论劾至是奏斥去之其党始知畏中外翕然称快是日上因论及司马光字画端劲如其为人朕恨生太晚不及识其风采淮东宣抚使韩世忠引兵自淮阳已还楚州江东宣抚
