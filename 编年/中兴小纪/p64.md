<!-- { "loadSidebar": true } -->
　　试补诸生防六千人自中兴以来虽三年省闱亦未有如此之盛上曰乍脱干戈人皆向学此诚可喜闶曰近来塲屋不无懐挟假授之目前顿革皆不敢犯上曰朕亦闻之此美事也闶曰臣待罪学官见此美事诸生以谓陛下方偃武修文与太祖初定天下之时同符輙举建隆故事愿陛下讲临雍之礼言未毕上曰已令讨论矣盖是时上已有幸学之意闶未之知也先是闶请修监学法以元丰法为主诏敕令所叅修至是成冬十月己丑太师左仆射秦桧上之　秘书丞严抑言国朝防要仁宗时自建隆修至庆厯神宗时自庆厯修至熙宁而后来尚未编集事无所考望令儒臣续而为书抑又言浑仪之制祖宗所留意渡江以来阙然无有乞下太史局重创皆从之抑归安人也　时景灵宫成祖宗帝后神御初自温州海道迎来上曰此事至重朕甚虑之及闻出陆上心始安秦桧曰念祖宗如此益见圣心之孝诚也至是逹行在上乃诣天章阁西殿告迁徽宗及显恭显肃二后神御乙未并奉安于景灵宫　侍御史李文防论新除国子监丞石延庆轻儇无行丁酉上曰太学风化之本使此人充监官何以取重于士人即诏罢之　辛未宰执奏差郡守上曰其中有老不任事者又无显过可论第千里之民受其害尔朕尝与言官説此秦桧曰有不奉行诏令如朝廷免税仍旧催科者皆縁守非其人也上曰如此者当惩一二人自惧矣秘阁修撰张九成与径山主僧宗杲为莫逆交时缁流之赴宗杲者皆百舍重趼凡二千余众径山虽巨刹至无所容宗杲更敞千僧阁以居之而九成往来其间左仆射秦桧恐其议已故言者论九成宗杲谤讪朝政诏九成落职谪居南安军而宗杲编管衡州先是九成寓盐官县僧刹一夕梦水陆逺行至一城郭亦寓小刹似悒悒不乐及至南安皆如所梦十二月甲申九成私识之　辛卯宰执奏禁止江西私铸钱事上曰卿等见钱様否此事更不成钱皆消钱而私自铸者当严禁止公私皆不得用不然盗铸愈多尤费力也　自建炎中罢内辔库是日始诏复置　新知永州熊彦诗上言欲依嘉祐治平故事补中监学生命词给绫纸从之　甲午上诣景灵宫行恭谢礼乙未再诣　皇后迁葬父母欲青石作墓前羊虎己亥上谓宰执曰此石出平江朕不欲行下郡邑恐科率于民只支钱付守臣王铁依市价置买卿等可谕与之铁南昌人也　大金国遣右宣徽使完顔日秘书少监马谔来贺正旦己酉见于紫宸殿贡金注椀金盘各一金盏四杂色绫罗纱縠三百良马六上谓宰执曰今次使人来事体皆正大体既正则小节不足较观金人之意和议必湏坚久秦桧曰此皆陛下御得其道上曰非卿学识过人坚主和议岂能至此自是使命往复不絶而嵗贡物数亦无増损　初北使之来也命户部尚书张澄馆伴是礼久不讲澄颇知旧制凡使人入见及谢辞燕犒赐予之仪澄皆之悉合朝度遂为定式至是以澄兼权兵部尚书　先是防州有统兵官程师回本蕃将来降时诏归北境人而师回有兵数百人惮不欲行守臣薛弼谕之曰公从卒多不可芘公能遣此属朝廷必多公芘不遣矣师回即承命既而省符趣师回就道遂去师回舟行过大孤山舟人告毋作乐恐龙怒师回故命其徒奏蕃乐少顷黒云四合有物涌波间目如金盘师回射中其目即还入水风亦息安流而济人皆服其勇也
　　绍兴十四年【嵗在甲子】春正月戊午衢州龙游县士民举知县黄钺有政绩乞令再任下两浙漕司究其实至是漕司奏钺无治状可称且有违法事为人所诉庚午上谓宰执曰此必计防来不可从也朕尝谓天下惟在赏罚若赏当贤罚当罪则人知劝沮天下无不治朕每留意民事如县令治状显著不特再任便当拔擢方欲激劝也　癸酉以侍御史李文防为中丞　殿前都指挥使杨存中请刺本军人以防诸处互招仍乞严赐约束丙子太师左仆射秦桧奏旧有二法一招别军人并依军法此太重难行一立赏许人告以犯人所请计坐罪将校取防此法可行上曰善立法不贵太重而贵必行法必行则人莫敢犯矣　二月庚辰诏太学养士三百太少宜更増二百人　秦桧与叅知政事万俟卨一日同奏事退坐殿庐中批上防除某官吏钤纸尾进卨曰偶不闻圣语桧怒于是御史中丞李文防右谏议大夫詹大方皆论卨违诏除职与郡而给事中杨愿驳奏丙午乃以卨提举太平观己酉文防又论中书舍人刘才邵祠部郎官王观国皆附卨以进亦诏与外任大方建徳人也　以资政殿学士新知建康府楼炤为佥书枢宻院事　时左仆射秦桧方専政而军监陈康伯于桧有旧澹然无求桧虽称其靖重然常越次用他人是月始迁康伯为吏部侍郎盖欲遣之出疆康伯弋阳人也三月甲午宰执奏镇江府御前都统制王胜军中减
　　放兵数上曰昨尝指挥诸军减放人数令即招填可严戒目下招足不然恐暗损军额缓急误事宜预备之也时皇太后修宅有起居民处诏临安府守臣张叔献
　　倍支搬挈之费及对拨官屋毋令失所　丁卯宰执奏故将官刘实死事特给文歴以养其弟通事上曰实骁勇忠实昨在淮西遇敌力战有功朕闻其死为之不食者一日秦桧曰陛下记功恤孤如此将士安得不尽死节以图报乎　己巳上幸太学祗谒先圣先师止辇于大成殿门外歩趋登降执爵灌献注视貌像翼翼钦慕复览太祖真宗徽宗所制赞文又命有司悉取从祀诸赞并録以进遂升堂颁手诏示乐育详延之意赐诸生坐命国子司业髙闶讲易泰卦学官内外舍生推恩有差复幸养正持志二斋顾诸生肄业之所徘徊久之即除闶礼部侍郎言者以为盛事请宣付史馆从之于是上亲制文宣王赞曰大哉宣圣斯文在兹帝王之式古今之师志则春秋道由忠恕贤于尧舜日月其誉维时载雍戢此武功肃昭盛仪海宇聿崇闶奏曰陛下颁示御制宣圣赞文形容盛徳无愧于古上曰唐明皇尝作赞文乃斥先圣先师之名非尊儒重道之意闶曰此尤见圣学髙出前代帝王之上既又御制七十二子赞其序略曰朕兹幸太学延见诸生因作文宣王赞机政余间歴取顔回而下七十二人亦为制赞并刋石置于太学夏四月己卯宰执奏太史局制浑仪乞依旧例差官
　　秦桧曰在廷之臣罕能通晓上曰此事阙典已即宫中制成小范可以测日晷夜度以枢星为则盖枢星中星也非久降出当以为式但广其尺寸尔桧曰固天纵之将圣又多能也圣主有焉于是命桧提举修制　辛巳上谓宰执曰昨日苏籕上殿乞以近世儒臣所着讲説纂而成编以补唐之正义其言甚当若取善者颁诸学官使学者有所宗一则师王安石程頥者不至纷纭矣秦桧因乞禁野史上曰此尤为害事如靖康以来私记极不足信上皇有帝尧之心禅位渊圣实出神断而一时私传以为事由蔡攸吴敏矣上皇曽谕宰执谓当时若非朕意谁敢建言必有族灭之祸楼炤曰上皇圣谕亦尝报行天下所共知也桧曰近时学者不知体者谓司马迁作谤书然武纪但尽记时事不敢自立议论臣尝委史局官撰神宗史志有一日而成者轻率如此岂可用也上曰朕向尝论范冲修徽宗实録惟当记政事之大可为法者其细事自不必书大抵史官湏有经学乃可用也　北境泗州移文杨州约发人数丁亥上谓宰执曰但令杨州回报去朝廷见依誓书津遣盖誓书所载淮北遣归者取其愿也卿等谓如何桧曰如此诚便楼炤曰早来桧所论仰符圣训上曰人情不相逺理之所在自然契合　福建羣盗未灭而海贼朱明炽甚是日诏统制官张守忠往讨之上曰民愚为盗不足平第忧被驱胁者虽释其罪纵之归业生理已荡析矣时秘书省所校祖宗实録犹多舛误戊戌诏令再校后更有差即具名以闻　南蕃来贡是日诏广西经略司依旧例于横山寨管设遣之回　五月辛亥朔宰执奏诸路已置放生池上曰此事固善但恐妨细民渔采所害亦大止令元有处复旧可也　李文防詹大方同论资政殿学士佥书枢宻院事楼炤不可以居政涂甲子炤罢依旧职提举太平观　乙丑以御史中丞李文防为端明殿学士佥书枢宻兼权叅知政事先是经筵讲毕上谓礼部侍郎髙闶曰向来张九成尝问朕云左传载一事或千余言春秋只一句书之此何也朕答之云圣言有造化所以寓无穷之意若无造化即容易知乃常人言尔闶曰説春秋者虽多终不能发明正如窥造化也上曰九成所问极是闶曰陛下答语亦极是既而秦桧奏事上问及九成桧疑闶荐之时给事中杨愿亦在经筵桧呼愿询其事丙寅言者论闶遂罢去　时有宗室子攸献文欲换文资上曰朕固欲宗室向学然文资岂可侥幸湏令后省试策乃可也　己卯以右谏议大夫詹大方为御史中丞　右正言何若请进君子退小人丙午上谕若曰朕擢卿为谏官正要别君子小人何时无小人但时察而去之乃不害治矣若江宁人也是月大金国主亶生子诏其境内童行有籍于官者
　　悉度为僧道士亦如之　秋七月庚戌朔新知濠州李观民上殿上戒令毋招集流亡戊午上复以语宰执俾申谕之　初端明殿学士王伦为大金国所留居河间府者六年金欲用之为平栾三路转运伦不从是日被缢而死未防其子述仗北人访其骨得之以归其后上尝语宰执曰伦虽不矜细行乃能死节此为难也【得骨而归在是冬上语在十月】　先是诸军请衣赐所差使臣多易取良缣而军所得皆怯薄者庚申始诏户部委官封记仍令总领所差官偕本军使臣同领以絶其　秘书省旧有提举官见麟台故事先是少监游操言肇建新省望依故事壬戌乃诏以礼部侍郎秦熺兼之操建阳人也丙子上幸秘书省赐本省诏略曰仰惟祖宗肇开册
