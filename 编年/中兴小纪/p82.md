<!-- { "loadSidebar": true } -->
　　执曰朕思之甚详先须根刷诸将留池州分荒田兼取见沿江所在顷亩初年给牛种三两年间且尽与地利使之嵗入有得则不劝而自耕矣汤思退曰当先根刷别具奏闻上又曰此事在今日诚可议但行之当有先后之序也　侍御史汪澈等欲论左仆射汤思退方捃摭其过殿中侍御史陈俊卿曰为相无物望而天灾亟至此固当罢何以庀为乃言思退始由秦桧父子以致身及掌文衡而取其孙縁此遂至政府自居相位惟务招延亲党佐其羽翼者庆厯初京师一日无云而雷震仁宗以天变如此由夏竦奸邪亟命黜之前日无云而有雷声人情骇异其变盖在大臣十二月乙巳朔思退罢为观文殿大学士提领太平兴国观澈等欲镌其职俊卿曰思退未有大罪虽非相才然比之沈该则有间矣该犹以大学士家居而思退顾不得此则执法之地所以议赏罚者偏矣不从于是澈等论思退遂落职初户部侍郎钱端礼知临安府日尝建言用楮币已
　　行之累月至是端礼又奏近有旨以合支官钱造防子流转而输官亦许用之庶公私皆便今有立定分数品撘从之端礼惟演孙也　时殿前司乞招军并三衙兵亦增过绍兴丙子嵗人数　戊申诸路经总制司钱以十九年为额其数太多侍御史汪澈言财赋所出当究源流十九年经界初行民输隠漏之税盖是适然今当取十年间酌中之数为额癸丑上谕宰执令戸部具十年中数仍合减多少若不与减恐虚挂簿书又虑州县科敷取足以困百姓陈康伯曰圣徳寛明灼见事源臣谨奉诏　乙卯权中书舍人杨邦弼缴奏续觱超转一官不当盖因秦桧放行王珦等致援例者众实违令丁巳上谓宰执曰秦桧不独此一事放行且如禁军换易亦改动祖宗格法上又曰朕因思汉霍光専政杀许后废昌邑威震天下魏相乞除奏事副封奉行祖宗故事孝宣是以致中兴之功祖宗成宪岂可不守朕无一事敢违旧章陈康伯曰当以邦弼所奏报行庶絶后来援例之上曰善　戸部侍郎钱端礼言元祐中苏辙任户部尝以一嵗出纳之数纂成防计録今若不讲则恐有限之数不应无穷之用臣以具去嵗所用编类成册望诏宰执侍从台谏同议无为文具要在可行此今之急务乙巳诏户部条上均节等事　翰林学士洪遵以草汤思退罢相制不明着其罪丙寅除徽猷阁直学士与宫观　初朝廷宿重兵守蜀虽无事而总计之臣常患不给是用除太府少卿王之望代总领四川财赋许尹时本所见钱引一千四百四十余道粮三百三十余万石此其大略也









　　钦定四库全书
　　中兴小纪卷四十　　　　　宋　熊克　撰
　　绍兴三十一年【嵗在辛巳】春正月安南献驯象己卯上曰蛮夷贡方物乃其职但朕不欲以异兽劳逺人可令帅臣详谕今后不必以驯象入献　甲午殿中侍御史陈俊卿言自秦桧之死其党皆逐独韩仲通尝因狱事附桧今犹以敷文阁直学士帅建康是月诏罢之　初正字胡宪以年老求去诏改京秩三馆之士分韵作诗共饯其行　以兵部尚书杨椿兼权吏部尚书　二月丙午宰执奏昨有诏问仪銮司换旧陈设有无交收事上曰陈设不过飨庙及殿中并人使时用之何至一嵗五易朕已令以新易旧仍据数交收矣上又曰朕宫中未尝用此惟以俭为尚陈康伯曰陛下俭徳天下所知虽大禹不过如是　少师殿前都指挥使杨存中在殿岩几三十年至是上章丐闲甲寅除太傅封和义郡王为醴泉观使以开府仪同三司主管歩军司事赵宻代为殿帅【存中行述云同列有谋其权者意葢谓宻也】方存中之制未降也上曰可令赵宻于未宣麻前便交职事昔唐神策军使王驾鹤久典卫兵权震中外议欲易之崔祐甫召驾鹤留语移时而代者已入军中矣朕读唐史深喜祐甫善处事可以为法又以龙神衞四厢都指挥使殿前司统制李捧主管歩军司事而龙神卫四厢都指挥使主管歩军司事成闵仍旧职焉　甲子诏于都茶场置防子务仍拨左蔵库钱一十万贯为本时户部侍郎钱端礼经画为六务出纳制用皆有法焉　是月少师观文殿大学士秦熺卒于建康府诏赠熺太傅给事中黄祖舜言三公非有大功徳不以轻授陛下保全秦桧家俾熺休致而归不加以罪恩亦至矣今乃赠以帝傅之秩又因其遗奏许之推恩异宠并加殊骇物听遂寝其命　三月己卯以何浦为翰林学士兼权吏部尚书　壬午以兵部尚书兼权翰林学士兼侍读杨椿为参知政事　夏四月自广西嵗于横山寨买马费九万缗而多毙于路至是言者请今后止令部至静江府南北两务收养令所拨诸军自徃取之诏经略司相度申枢宻院　己未上谓宰执曰朕思州县逋欠若民果贫困自合蠲放或已纳足而官吏侵用则当与覈实明示罪责治道贵信赏必罚若漫不经理则是姑息虽尧舜不能治也　是日四川总领王之望上催驱殿最事目乃诏诸路依此行之　时左仆射陈康伯与参知政事杨椿宻议敌将败盟其兆已见当先事为备其策有四令两淮诸将分画地界使自为守一也措置民社宻为寓兵之计二也淮东刘寳将骄卒少不可专用三也沿江诸郡増壁积粮以为归宿之地四也　时旧相惟张浚在于是殿中侍御史陈俊卿言浚忠荩兼资文武可付以阃外臣素不识浚虽闻其尝失陜服散淮师而许国之心白首不渝今杜门念咎老而练事非前日浚也臣望圣慈勿惑谗谤虽未付以大柄且与一近郡以系人心庻缓急可以相及俊卿复论镇江都统制刘寳军律不严裒刻过度比有朝命分卒戌黄鱼垜而寳违不遣乃诏责寳以散官安置朝论快之　金国主亮率其众北巡至北邙山因改名其山曰太平　五月金主亮恃其强暴欲渝盟扰边久矣至是遣其臣龙虎卫上将军髙景山刑部侍郎王全来贺天申节辛卯引见于紫宸殿全因导亮意求淮汉之地及指取将相近臣议事并报渊圣皇帝讣音且言亮以九月北巡今所指近臣当于八月至其国大率皆慢辞也于是宰执聚都堂议举哀典故时有谓上不可以凶服见使者欲俟其去乃发哀工部侍郎黄中闻之亟白曰此大事一失礼谓天下后世何且使人或问故将何以对于是始议行礼及调兵守江淮之策甲午宰执召三衙帅赵宻成闵李捧及太傅和义郡
　　王杨存中至都堂议举兵既又请六曹长贰凌景夏汪应辰钱端礼金安节张运黄中给舍黄祖舜虞允文杨邦弼台谏官汪澈刘度陈俊卿聚议久之而退宰执百官入和寜门举哀仍进名奉慰景夏余杭人度归安人也　时朝廷命浙西总管李寳驻江隂军以防海道于是提举浙西市舶曽懐献言曰舶海之役船有轻重篷有疾迟风有大小窃尝闻于髙丽之商谓有同日离岸而隔嵗不至者有同时出洋而经月不至者况北人之便唯在乗骑纵使至岸无马不能舍舟如猛兽失林将自投于穽若海道过为之备徒分兵力耳朝廷亦以为然懐公亮孙也　六月壬寅御前诸军都统制田师中戍鄂渚李道戍江陵呉拱戍襄阳朝廷以上流重地边面阔而兵力分宜主以大将乃诏遣庆逺军节度马帅成闵总禁旅三万徃上流控扼壬子闵率众发临安寻以闵为湖北京西制置使闵至鄂未几移屯应城县在鄂郢之间焉　乙卯以镇江都统制刘锜为淮南江南浙西制置使上以金败盟命同知枢宻院事周麟之徃聘麟之惮行左仆射陈康伯以国事勉之语侵康伯康伯曰上傥遣康伯闻命即行大臣同国休戚虽死安避麟之竟辞于是言者论之上曰为大臣临事辞难何以率百僚庚申罢麟之为在外宫观　时前吏部侍郎徐嚞前户部侍郎刘岑皆愿使金并召至行在而岑对不合戊辰以嚞为敷文阁待制枢宻都承防借资政殿学士充起居称贺使武臣张抡副之仍留岑为戸部侍郎秋七月新徳安府教授王质以近方登科召试馆职
