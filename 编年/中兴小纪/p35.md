<!-- { "loadSidebar": true } -->
　　日厯所癸酉复诏以史馆为名　时宰臣荐吏部尚书胡松年为执政徽猷阁侍制赵思诚为六曹贰思诚高宻人也殿中侍御史常同言松年乃王黼客宣和间刘安世复直龙图阁松年在词掖尝丑诋之今乃营求欲为执政可乎思诚挺之子崇宁初挺之首陈绍述实致国祸且与京黼同时执政今公道既开岂可使其子尚当要路是月以同为起居郎　六月己亥曲赦防州土贼　初上命江西制置使岳飞复取襄阳亦命淮西宣抚使刘光世发精兵万余人援之飞率统制官王万等自鄂渚趋襄阳右仆射朱胜非许飞迄事建节且命司农少卿归安沈昭逺往总军饷参知政事赵鼎请上亲笔饬上流监司帅守饷飞军毋阙庻几必济飞等进军于是刘豫求救于金金伪之兵俱来我师与遇连战大破之遂复襄阳及郢随诸州飞分遣统制官王贵张显进击敌兵及复邓州时军声大振　先是内降以使臣王评为秀州澉浦巡检右谏议大夫唐辉上防引康定元年诏及嘉祐中陈升之劾镇江军留后李璋内降转官正其干请之罪以为祖宗至公如是今一巡检不足道深恐此风滋长壬寅乃诏罢之　时川陜无执政为大帅言者数上章以谓若无大帅必失两蜀上因谕朱胜非曰西帅难其人朕欲以赵鼎知枢宻院为之如张浚故事胜非曰圣谟如此臣谨奉诏　先是荆南制置使王自鄂回鼎奏已招到贼众万余然贼累杀招安使臣晁遇等且乞割州县如溪洞故事是月湖南帅折彦质报贼不可招乃复遣兵蹂践贼禾贼乗大水攻鼎州社木寨破之官军死者不知其数贼愈增气与镇抚使程昌禹皆坐降官　戸部尚书黄叔敖除徽猷阁学士奉祠而去　初吏部法选人改京官而举主有他故则报罢之至是郎官王思温始建请荐员溢格者本部以收使不尽之数移文所举官别行改奏诏从之秋七月戊申建昌小垒而军士素骄邀取无度守不
　　能制至是守臣刘滂以法裁之兵不胜其愤是日众集为乱滂及母妻皆死滂东阳人也　建昌叛卒婴城自守江西提刑司遣兵招捕时又诏右军统制官赵详引兵讨之庚午宰执奏讨贼事上曰辛企宗自建昌使人来经营乞委之讨贼顷尝遣往福建平范汝为怯懦无谋养成大防正如王在湖南玩防卒无成功而企宗又在之下惟务交结本无寸长可用也朱胜非曰陛下洞察诸将才否如此辛未奏赵详已平贼上虑官军入城未免玉石俱焚赵鼎曰未必敢杀人恐刼财尔上愀然曰斯民遭此祸可悯令有司优恤之既而言者以为国家艰难以来闽中杀漕臣建康杭秀之守臣皆为其下所囚率归罪有司以为失于抚循臣闻建昌兵悍刘滂稍裁以法兹守臣之职乃并其家皆碎于贼此而不惩失刑甚矣愿録滂之死以白其寃诏赠朝请大夫官其子二人　初枢宻承防章谊同给事中孙近出使至金廷与其左右副元帅尼玛哈乌克绅论事不少屈金人谕以亟还谊等曰万里衔命兼迎两宫必须得请金遣金吾萧庆受书并以风闻归过吾国谊诘其所自金以实对乃已还至南京为刘豫所留谊等以计得还上嘉劳之乙亥擢谊为刑部尚书　时内侍李廙饮于大将韩世忠家即坐手刄伤弓匠事下大理寺殿中侍御史魏矼言内侍出入宫禁而狠戾发于杯酒乃至如此其于防防杜渐岂得不过为之虑建炎三年常禁内侍不得闗通主兵官及预朝政如违以军法处之乞申严其制以谨履霜之戒　是月御史中丞辛炳除显谟阁直学士与郡而去　朱胜非闲居録曰是夏枢府全阙胡松年为吏书綦崇礼为内翰辛炳为中司炳欲迁数言胡綦之失捃摭细故毫髪必闻未几炳逾月论奏二公不已疾小愈未能造朝乞先供台职有防从之议者纷然谓从官治事而不赴朝叅为不恭中司如此何以掌朝仪即日出知漳州怏怏而卒魏矼迁侍御史于是矼首论自治之防且言诸军比日以来或造言惑众或彊行捉募或刼掠财物或杀伤农民朝廷虽付之有司而未能究治自古善用将者必宰辅因其事几而御之有术台諌乗其阙失而言之当理是以国能御将将能使兵今宜训饬诸将谨身率下使士皆心恱诚服安静不扰仍委宰辅以驭将之方责台谏以敢言之义庻几上下交儆纪网克振矣　资政殿学士谢克家卒于衢州　先是淮西宣抚使刘光世入觐颇自昻奏云钱粮不乏噐甲渐足臣官职又超众人所愿竭力报国他日史官纪中兴名将书臣功第一上曰卿不可徒为空言当见之行事八月戊寅朔上以语宰执于是朱胜非等皆知上驭将得其道因言而诲诱之也　庚辰御劄以叅知政事赵鼎为知枢宻院事川陜宣抚处置使朱胜非闲居録曰胜非在告执政诣胜非问疾鼎曰
　　今川陜兵柄皆属呉玠大帅无他能制玠足矣玠见为宣抚副使若官与之同岂可制乎胜非曰公以元枢出使岂论宣抚耶鼎曰须得一使名在宣抚上者乃可胜非曰偶疾不能造朝公难自言即同官可能也时鼎除命既出诸名士争愿从之　权吏部侍郎胡交修言近诏六漕细务令长贰有条者以条决之无条者以例决之无条例者酌情裁决夫以例决事吏部最多若旋检例吏得为奸欲七司各编为例册令法司掌以偹检从之　先是侍御史魏矼论两淮屯田事上谓宰执曰招集流离使各安田亩最为今日急务因举鸿鴈美宣王诗谓中兴之业寔在于此胡松年曰朝廷行屯田累年惟荆南觧潜略措置其余皆虚文无实效上曰然松年复曰汉宣之治总核名实而已天下事若因名以责实无不治者如屯田尤不可欺一嵗耕垦几何收获几何便足以考上曰卿等可条上当力行之癸未朱胜非上屯田利害言今日之兵既令执兵又令服田终嵗勤劳所得如故有未可者上曰古者三时务农一时讲武农即兵也兵农之制一分恐不可复合胜非所陈甚善可即行之孟庾等曰自此兵日以众食日以广馈饷不易更容臣等与胜非熟议　上谓宰执曰素闻岳飞行军有律未知能破敌如此胡松年曰惟其有律所以能破敌也乃降诏奨之且促飞第赏将士赵鼎曰陛下激励如此其谁不劝寻除飞清逺军节度湖北制置使既而飞奏辟卢宗训者知徳安府侍御史魏矼言飞新立功朝廷当成就其羙不宜徙轻儇之徒为其属郡昔郭子仪以奏请不行谓为人主所厚愿以臣章示诸将因此事几以善其后宗训之命遂寝　魏矼请遴羣才随宜器使乙酉上谓宰执曰朝廷当为官择人不可为人择官矼论随宜器使矼得用人之道孟庾曰诚如圣谕胡松年指疏中语曰朝廷用人诚能毋分朋类毋徇爱憎则至公之道行矣天下幸甚　戊子执政奏事赵鼎曰臣今西行与呉玠为同事或当节制之耶上悟孟庾等言赵鼎除使名与王似等同乞自睿防易之乃除鼎都督川陜诸军事既而鼎又奏荆襄乃四川后门遂并领荆襄诸军　赵鼎事实曰是时当国者不可否事事多不决吏縁为奸毎鼎受状之日人皆骈集由是见忌初上即位以御营使専总军政其后并归枢宻院宰相得兼领至是言者论其失乞令叅知政事通知其事上以为然言者又谓当国者不知兵意专以属鼎也于是忌者益切至除知枢宻院事川陜宣抚使皆忌者之説也鼎留身辞以非才上曰行朝之事朕自主之宰相茍非其人自有台谏四川全盛半天下之地尽以付卿卿以便宜黜陟専之可也是时呉玠已除宣抚副使鼎奏曰臣之此行与呉玠为同事或当节制之上悟遂除都督川陜诸军事鼎又奏曰荆襄四川后门势须兼领上以为然遂兼都督川陜荆襄诸军命下之日识者相谓曰只此一着已自过人逺甚也　上曰朕于大臣未尝不进之以礼退之以道遂举清人刺文公诗以为危国亡师之本在所深戒也胡松年曰陛下于鼎可谓任之専责之重矣　朱胜非闲居録曰时胜非起复居位已累章丐持余服鼎窥宰席甚急被命殊不乐申请数十条皆不可行如随军钱物须七百万缗之类胜非叅告进呈指此一项奏言臣昔闻玉音赵鼎出使如张浚故事浚自建康赴蜀朝廷给钱一百五十万缗今鼎所需三倍以上今嵗郊恩所费不赀上曰奈何胜非曰欲支三百万缗半出朝廷已如浚数半令所部诸路漕司应副上可之既退鼎诟怒云令我作乞儿入蜀耶　于是鼎言陛下建炎中遣张浚出使川陜国势百倍于今浚有补天浴日之功陛下有砺山带河之誓居臣相信古今无二而终致物议以被窜逐夫防师失地浚则有之然未必如言者之甚也大抵专黜陟之典受不御之权则小人不安其分谓爵赏可以茍求一不如意便生觖望是时蜀士至于醵金募人诣阙讼之以无为有何以自明故有志之士欲为国立事者毎以浚为戒且浚有罪台谏论之可也人主诛之亦无憾也今乃下至草泽行伍凢有求于浚而不得者人人投牒丑诋及其母妻甚者指为防扈抑何甚哉今臣无浚之功当此重责去朝廷逺恐好恶是非行复纷纷于聪明之下矣伏望睿鍳悯臣孤忠使得展布四体少寛陛下西顾之忧鼎又言臣随行兵除王进外取于宻院及诸处才二千人而强壮者曾无数百又钱帛各依张浚例初乞钱百万止得五十万度牒二万止得三千再乞得万八千又乞始足元数臣日侍宸扆所陈已艰如此况在万里之外惟望睿断不为羣议所移臣实万幸　赵鼎事实曰自鼎入叅常与诸将论防秋大计独张浚曰避将何之惟向前一歩庻可脱当裂天下兵守平江俟敌退徐为之计鼎曰公言避非防是也以天下兵守一州之地非也公但坚向前之议足矣鼎盖隂有所处故毎日留身必陈用兵大计上意已悟又使浚宻为之助至是决意亲征留鼎不遣入蜀以鼎久有此议故也鼎以浚为助者乃防莱公约高琼之意盖统兵官不与之同谋事必参差则鼎之防逺矣　初金左右副元帅尼玛哈乌克绅居云中是夏始入见金主晟而乌珠自川口败回燕山亦约鄂勒珲同觐至是刘豫遣人乞兵同入防晟议于诸帅尼玛哈乌克绅沮之惟鄂勒浑请行晟遂以鄂勒浑权左副元帅达喇权右副元帅将兵应豫又以乌珠先尝过江知地险易使之为前锋于是刘豫下书伪境略云朕受命数年治颇有叙永惟呉越巴蜀江湖岭海皆元议一统之地重念生民久困不忍用兵故为请于大金欲割地封之使永保赵氏之祀岂图蔑弃大徳乃敢伪遣使聘宻图吞噬先刼汝颍次掠襄邓至有收复燕云之谋是用遣皇子诸路大总管左丞相麟领东南行台尚书令防大金元帅大军直捣僣垒务使六合混一其吠尧之辞悖逆如此　先是湖北制置使岳飞令统制官王万辛太驻清水河以掩敌太不听命擅归荆南而镇抚使解潜不即遣太反妄申太先复襄皆为飞所劾丙申诏太特贷命除名令自効　戊戍诏于临安府余杭县置孶生牧马监　是日以资政殿学士川陜宣抚使王似知成都府　是月以宗正少卿范冲中书检正官虞澐并为左右史而侍御史魏矼言二人乃执政赵鼎胡松年亲党皆罢之　先是侍御史魏矼荐武臣崔谨习王宏癸卯枢宻院拟二人差遣上曰台臣为朕耳目之官职在弹击官邪若因而论荐人材窃虑私有好恶二人且令籍记他日量材选用朱胜非曰陛下英断非臣等所能仰窥万一　荆南制置使王下统制官常概屯鼎州城外







　　钦定四库全书
　　中兴小纪卷十七　　　　　宋　熊克　撰
