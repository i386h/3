<!-- { "loadSidebar": true } -->
　　岩肖丽水王大方中选诏叔羲大方并与堂除岩肖赐岀身　先是故知閤门事潘永思家以财兴讼御史台牒送大理寺既而有防放岀于是中丞常同言事干内侍梁珂乞仍付寺结案上即依同奏赵鼎曰临安府自不相妨参知政事刘大中曰陛下初不欲系无辜今因台臣所论而从其请仰见陛下未尝容心上曰朕亦何心丁巳临安府勘到永思干人郭寿之用过钱三千缗余七人各认一二千缗上曰既无文约必是寿之妄摊可除寿之外余并免于是鼎以下退而赞上之明上曰此一事朕疎决多矣盖时盛暑方涓日疎决故鼎有是言也　重修哲宗实録书成癸亥监修国史赵鼎上之既而鼎因辞免转官奏曰昨日伏读诏语载修书本末甚明上曰乃朕批与开令具述宣仁保祐之功盖欲士大夫知朕修书之意也　先是故相曽布之孙惇上布所着三朝正论有防惇増秩赐金言者谓布为王安石腹心而朝廷颁其书号曰正论臣窃惑焉愿明谕史官笔削之际无惑其説乙丑诏付史馆　知举翰林学士朱震上合格进士黄公度等上以亮隂依祖宗故事更不临轩防试壬申乃御射殿引见参以四川类试人遂赐公度以下二百九十五人及第岀身震岀院而病同知举给事中张致逺起居舍人勾龙如渊入对上问考试事如渊曰大抵所取皆当惟第二人陈俊卿赋自落卷中得之上曰何故如此相逺如渊以其词工而晦细阅方见工处上然之公度俊卿皆莆田人也　癸酉枢密院编诸班直诸军及亲从亲事官转员格成　接伴官范同申金使已到常州上谓宰执曰昨日王伦对云金使乌凌阿思谋説国书中须是再三言武元帝与上皇通好事庶得国中感动朕因记当时如尼玛哈辈不肯交燕云皆欲用兵惟武元帝以谓我与大宋海上信誓已定不可失约待我死后由汝辈卒如约以此知创业之人设心积虑必有过人者丁丑思谋等见执礼甚恭且欲以客礼到都堂见宰执赵鼎抑之如见从官之礼时上因事抚循莫不中节逺人归心焉于是留月余乃去　戊寅上愀然谓宰执曰先帝梓宫果有还期虽待三二年尚庶几惟是太后春秋已高朕晓夜思念欲早相见所以不惮屈己冀和议之成者为此也秦桧曰陛下不惮屈已讲和此人君之孝也羣臣见人主卑屈怀不愤之心此人臣之忠也君臣用心两得之矣上曰虽然有备无患纵使和议已成亦不可弛兵备赵鼎曰假使金人与我河南地亦须严备江南刘大中曰和与战守自不相妨若专事和而忘战守则堕敌计中矣赵鼎事实曰初行朝闻乌凌阿思谋之来物议大讻羣臣登对率以不可深信为言上意坚甚往往峻拒之或至震怒鼎因请间密啓上曰陛下与金人有不共戴天之雠今乃屈体请和诚非美事然陛下不惮为之者凡以为梓宫及母兄尔羣臣愤懑之词岀于爱君非有他意不必以为深罪陛下但好谓之曰讲和诚非美事以梓宫及母兄之故不得已为之议者不过以金人难测不可深信但得梓宫及母兄今日还阙明日渝盟吾所得多矣此意不在讲和也羣臣以陛下孝诚如此必能相谅上以为然羣议遂息　翰林学士朱震卒戊寅上曰杨时既物故胡安国与震又亡同学之人今无存者朕痛惜之赵鼎曰尹焞可继震上曰震亦尝荐焞代资善之职但焞微瞆恐教儿童费力俟国公稍长则用之朱胜非间居録曰先是戸部尚书章谊礼部尚书刘
　　大中翰林学士朱震皆可迁执政宰相赵鼎知新除建康留守吕頥浩必不赴乃请以谊权守建康洎頥浩改命谊遂即真悒悒得疾两月卒会当省试鼎引故事以震知贡举既鎻院大中遂作参政震闻之即病诏告出院不复供内职累章求去词语躁妄诋诮鼎与大中初章求外祠次章复求行在宫祠顚错可骇先是鼎初相以其姻家范冲与震同兼资善堂为鼎交结近阉鼎罢冲亦去震如故及其复相震自以为于鼎有功意图执政至是大失望怨鼎刻骨月余疾危犹作诗诋鼎遣人传示遂不起一执政死二从臣可叹也　癸未戸部侍郎向子諲奏事稍久而吏部侍郎晏敦复待对未得中书舍人潘良贵权侍立殿上因奏子諲无益之言久勤圣听揖退之甲申子諲乞致仕良贵且得罪中丞常同奏良贵嫉子諲曼辞众以为直不可罪之愿许子諲补外上诘同曰子諲之贰版曹乃卿所荐良贵犯分沽激复上章称述何也乃除子諲徽猷阁直学士知平江府良贵以集英殿修撰奉祠而去　朱胜非闲居録曰向子諲进不以道交结北司颇事贡献是日对甚久论説珍玩之物云云不已轩陛侍衞皆闻之潘良贵不能平径至榻前奏言子諲无益之言不宜久勤圣听因厉声叱子諲退子諲骇愕而下于是良贵罢与外祠子諲岀知平江中丞常同论奏以谓良贵忠直不应岀前此同尝于上前荐子諲盖观望北司也至是上责其反覆噫从官方奏对柱史遽造前叱下古未闻也叱者固非而被叱者其人可知矣　初四川制置使席益奏以湖南等处诸军屯于成都至是校书郎孙道夫白于宰执谓汉唐以来乱蜀如公孙述与孟知祥辈皆非蜀人成都无警益乃移军屯之昨几有窃发之变愿还之旧处以减粮饷又比年使蜀冠盖相望如刘子羽方岀而范直方又行往来之费公私骚然未闻有能宣徳意者愿止之以息浮费又四川元无都漕自宣抚司以随军漕兼总领四川财赋俾措置茶盐酒息通融赡军今之都转运司但四分歳数以付四路趣办而己愿罢之以寛民力或以其言为中时病　是夏金元帅府下令诸欠公私债无可还者没身及家属为奴婢以偿之



　　钦定四库全书
　　中兴小纪卷二十五　　　　宋　熊克　撰
　　绍兴八年秋七月己丑以御史中丞常同为显谟阁直学士知湖州先是左仆射赵鼎尝奏向子諲无罪当留同与潘良贵诚有罪不宜因子諲之故显出之俟少定令外补不惟为同良贵亦所以为子諲盖外议犹以子諲乆对为非而良贵实出于爱君也三人既出给事中张致逺駮诏谓不应以一向子諲出二佳士上怒作色顾鼎曰固知致逺必缴驳凡再言之鼎曰陛下何由知之上曰致逺与诸人善　赵鼎事实曰时葢有先入之言上闻鼎奏由是不乐后数日右丞相秦桧留身奏事甚久既退鼎扣之曰上无以前日言有语否桧曰上无他但患相公不乐尔鼎乃信而不疑　辛亥宰执奏淮西张宗顔乞遣统制官吴锡军马回别请济师上曰呉锡有胆勇心计然不可独用可趣归令杨沂中别发一军赵鼎曰沂中已尝有此请葢上知人能驾驭皆出于谈笑之间所谓善将将也于是枢密院令殿前司追回锡仍依其数别拨一军往庐州权于宗顔俟防秋过取防　旧制三衙管军未尝内宿上驻跸扬州始日轮一员内宿弹压至是殿帅扬沂中已免宿直又缺马帅惟权歩师解潜一员与两司使臣互轮潜奏乞依东京旧例乃诏潜权免只分轮使臣于是右谏议大夫李谊言按魏置中卫将军晋武分为左右卫宋齐谓之二卫各领营兵毎暮一人宿直又唐右卫大将李大亮自兼三职宿卫两宫每畨直尝假寐太宗劳曰公在我得酣寝则三衙宿直尚矣太平无事不以三衙宿直可也今万骑时廵宫阙则非曩之壮大禁卫则非曩之众多内外之患可备非一而管军夜居于外是潜等之寝则安为宗社虑则未也望令沂中与潜依旧轮宿仍权差马帅通作三衙以次寓直上严宸极从之既遂以龙神卫四厢都指挥使韩世良权马帅　时有御批宗子防御使璩建节封国公入资善听读　方畴稽山语録曰时左相赵鼎语右相秦桧云公尝说鼎丙辰罢相之后议论鼎者专以资善堂借口鼎今日当避嫌公可面纳此御笔如何桧曰公为首相桧岂敢专公欲纳之桧当同敷奏也鼎约桧与刘大中各作一劄子明日鼎与大中各将劄子至惟桧无之鼎遂参酌只作一劄子明日鼎又语桧同进呈尤好桧复曰公为首相桧不敢专明日进呈鼎奏曰祖宗受天明命当传万世陛下仁孝子孙千亿未可量也但宗子某己封建国只是小国今某封呉国公却是全呉臣欲且与建节或封一等小国上曰都是小孩儿且与放行鼎执奏再三且曰兄弟之序不可乱上意难之遂留御笔曰待三五个月别商量既下殿枢密王庻西人气直语鼎曰公错了也桧曰桧明日留身敷奏明日桧留身又明日鼎留身奏曰昨所纳御笔不知桧与大中有何奏上曰大中之説与卿一尔八月戊午诏疆场之臣无弛边偹　庚申以利州观察使马扩为沿海制置副使镇江府置司　先是朝请大夫呉说尝与苗傅欵密言者屡劾之十年不调辛酉上因语宰执曰说累赦不得自新非朕用人之意可谕言官负衅之人已行者勿再论于是赵鼎等仰服主上洪度兼容所谓国君含垢此其至也　甲子宰执奏马扩将到奉使録记海上之盟约金人夹攻事上以为敌国之与中国如隂阳消长岂能偏废若可勦除汉唐之君行之久矣赵鼎等三复上语谓此岂特中国之幸亦敌国之幸也　辛巳著作佐郎李弥正髙闶皆除郎官而著作郎何抡张嵲尚未迁枢密副使王庻疑之以问赵鼎鼎曰少需处之要职至是以抡为秘书少监殿中侍御史张戒言抡昔张浚入蜀抡为之鹰犬去嵗浚独相自以黄潜善乃王黼之党每持邪说以司马光为非王安石为是至再修神宗实録抡攘臂其间略无忌惮浚败乃焚毁签贴国家大典岂宜屡易以徇权臣之私意诏以抡知邛州嵲不自安亦求去遂除福建转运判官徽宗既祔庙礼毕是月始诏修徽宗实録以左仆射赵
