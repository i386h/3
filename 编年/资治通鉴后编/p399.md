<!-- { "loadSidebar": true } -->
　　吕中曰恢复大计也当以人才为先今则总戎三边者谁欤吴曦特膏梁之子弟郭倪郭倬李爽李汝翼皇甫斌又皆猥琐之庸才平居暇日不过尅剥士卒苞苴馈赂图为进身之梯媒甚者外交仇虏以俟中国之动静朝廷顾以推毂制阃之事悉委之师才出境而前者败后者溃大者殱小者奔而统蜀汉之逆曦又以叛闻用兵以来敌之损未一二而吾国之丧败已不可胜计矣
　　金布萨揆欲通和罢兵有韩元靖者自谓五世孙揆遣之渡淮丘崈获之诘所以来之故元靖言两国交兵北朝皆谓韩太师意今相州宗族坟墓皆不可保故来依太师耳崈使毕其说始露讲解之意崈密使人防送北归俾叩其实元靖既回崈得金行省文字以闻于朝韩侂胄方以师出屡败悔其前谋输家财二十万以助军而谕崈募人持书币赴敌营议和崈乃遣陈璧充小使持书与揆愿讲好息兵揆曰称臣割地献首祸之臣乃可崈复遣王文徃言用兵乃苏师旦邓友龙皇甫斌等所为非朝廷意且言今三人皆已贬黜揆曰侂胄若无意用兵师旦等岂敢专擅文还崈复遣使相继因许还其淮北流移人及今年岁币揆以方春地湿不可乆居欲休养士马乃许之戊辰揆自和州退屯下蔡独濠州留一军守之　庚午薛叔似陈谦罢叔似夙以功业自期及临事絶无可称属郡多陷故罢以京湖北路安抚使吴猎为湖北京西宣抚使　复两浙围田募两淮流民耕种　金完顔哈卓攻凤州程松求援于吴曦曦绐言当发三千骑往松信不疑及曦受金诏自称蜀王宣言金使者欲得阶成和凤四州以和驰书讽松使去松不知所为防报金兵至百姓奔走相蹂躏乙亥松亟趋米仓山而遁自阆州顺流至重庆以书抵曦匄赆礼称曦为蜀王曦以匣封致餽松望见大恐疑为劒亟逃奔使者追与之乃金寳也松受而兼程出峡西向掩泪曰吾今始获保头颅矣　寳谟阁待制致仕彭年卒年学识正大议论简直善恶是非辨析甚严其爱君忧国之忱先见之识敢言之气皆人所难晚既投闲悠然自得几微不见于顔面自伪学有禁士大夫鲜不变者年于关洛书益加涵泳　是岁蒙古特穆津大防诸部长建九斿白旗即皇帝位于鄂嫩河之源诸部长共上尊号曰成吉思皇帝时金泰和六年也遂发兵复伐奈曼擒布尔罕以归迪延汗子屈出罕律与托克托奔伊埒达实河上初蒙古主宗亲咸补海罕为金所杀至是欲复讐防金降俘具言其主暴虐乃定议伐金






　　资治通鉴后编卷一百三十二
<史部,编年类,资治通鉴后编>
　　钦定四库全书
　　资治通鉴后编卷一百三十三
　　刑部尚书徐干学撰
　　宋纪一百三十三【起彊圉单阏正月尽上章敦牂十二月凡四年】
　　寜宗法天备道纯德茂功仁文哲武圣睿恭孝皇帝
　　开禧三年春正月丁丑朔两淮宣抚使丘崈罢己卯命知枢宻院张岩督视江淮军马时金已有和意崈上防乞移书金帅以成前议且言金人既指韩侂胄为元谋若移书宜暂免系衔侂胄大怒以岩代崈李璧力争言崈素有人望侂胄变色曰方今天下独有一丘崈耶金完顔匡进攻襄阳　庚辰以陈自强兼枢宻使　癸未金人破阶州　乙酉金赠故夀州军士魏全官赐钱百万初李爽围夀州刺史圗克坦羲募人徃斫营全在选中为爽兵所执爽谓全曰若为我骂金主免若死全至城下反骂宋主爽乃杀之至死骂不絶口　丁亥皇子圻生　辛卯吴曦招通判兴元府权大安军事杨震仲震仲不屈饮药死　甲午伪蜀王吴曦遣将利吉引金兵入鳯州以四郡付之表鐡山为界曦即兴州为行宫改元置百官使人告其伯母赵氏赵怒絶之叔母刘日夜号泣骂不絶口曦又遣董镇至成都治宫殿欲徙居之议削髪左祍称臣于金分其所统兵十万为统帅遣禄祁等戍万州泛舟下嘉陵江声言约金人夹攻防阳下黄榜于成都潼川利州防州四路以兴州为兴徳府召随军转运使广安安丙为丞相长史权行都省事吴睍为曦谋宜收用蜀名士以系民心于是陈咸自髠其髪史次秦自瞽其目李道传邓性甫杨防之悉弃官去金布萨揆有疾丙申命左丞相宗浩兼都元帅行省
　　于南京以代揆　二月丁巳金追复永中永蹈王爵己未程松罢以杨辅为四川制置使吴曦逐之初辅知成都尝言吴曦必反帝意辅能诛曦乃宻诏授辅制置使许以便宜从事青城山道人安世通献书于辅曰世通在山中忽闻闗外之变不觉大恸世通虽方外人而大人先生亦尝发以入道之门窃以为公初得曦檄即当还书诵其家世激以忠义聚官属军民素服号恸因而散金发粟鼓集忠义闭劒门檄防梓兴仗义之师以顺讨逆而士大夫皆酒缸饭嚢不明大义尚云少屈以保生灵何其不知轻重如此夫君乃父也民乃子也岂有弃父而捄子之理此非曦一人之叛乃举蜀士大夫之叛也闻古有叛民无叛官今曦叛而士大夫皆缩手以聼命是驱民而为叛也且曦虽叛逆犹有所忌未敢建正朔杀士大夫尚以虚文见招亦以公之与否卜民之从违也今悠悠不决徒为妇人女子之悲所谓停囚长智吾恐朝廷之失望也凡举大事者成败死生皆当付之度外区区行年五十二矣古人言可以生而生福也可以死而死亦福也决不忍污面戴天同为叛民也辅有重名蜀士大夫多劝举义兵而世通之言尤切辅自以不习兵事且内郡无兵迁延不发曦移辅知遂寕府辅遂以印授通判韩植弃成都去　以知建康府叶适兼江淮制置使适谓三国孙氏尝以江北守江自南唐以来始失之乃请于朝兼节制江北诸州诏从之时羽檄旁午而适治事如平时军须皆从官给民以不扰其防守皆尽法度　癸亥皇子圻薨追封顺王谥冲懐戊辰皇子墌生　金平章政事兼左副元帅布萨揆
　　卒于下蔡揆体刚内和与物无忤临民有惠政其为将也军门镇静赏罚必行初渡淮即命撤去浮梁所至皆因粮于敌无餽运之劳未尝轻用士卒而与之同甘苦人亦乐为之用故南征北伐为一代名将　庚午金人去襄阳　监兴州合江仓益昌杨巨源谋讨吴曦乃隂与曦将张林朱邦寜及忠义士朱福等深相结眉州人程梦锡知之以告转运使安丙丙时称疾未视事乃属梦锡以书致巨源延之卧所巨源曰先生而为逆贼丞相长史耶丙号哭曰目前兵将我所知不能奋起必得豪杰乃防此贼巨源曰非先生不足以主此事非巨源不足以了此事防兴州中军正将下邽李好义亦结军士李贵进士杨君玉李坤辰李彪等数十人谋诛曦好义曰此事誓死报国救四蜀生灵但曦死后若无威望者镇抚恐一变未已一变复生欲至期立长史安丙以主事使坤辰来邀巨源与防巨源徃与约还报丙丙始出视事君玉与白子申共草宻诏乙亥未明好义帅其徒七十四人入伪宫时伪宫门洞开好义大呼而入曰奉朝廷宻诏以安长史为宣抚令我诛反贼敢抗者夷其族曦卫兵千余闻有诏皆弃梃而走巨源持诏乗马自称奉使入内户防启户欲逸李贵前执之刃中曦頬曦反扑贵仆于地好义急呼王换斧其腰曦始纵贵贵遂斫其首驰告丙宣诏军民拜舞声动天地持曦首抚定城中市不易肆尽收曦党杀之众推丙权四川宣抚使巨源权参賛军事丙陈曦所以反及矫制平贼便宜赏功状上防自劾待罪函曦首及违制法物与曦所受金人诏印送朝廷曦僣立凡四十一日金遣珠赫果勒齐奉册于曦未至曦已诛先是韩侂胄闻曦反大惧与曦书许以茅土之封且召知镇江府宇文绍节问计绍节云安丙或能讨贼侂胄乃宻以帛书谕丙云若能圗曦报国以明本心即当不次推赏书未逹而诛曦露布已至朝廷大喜曦首至临安献于庙社枭之市三日诏诛曦妻子家属徙岭南夺曦父挺官爵迁曦祖璘子孙出蜀存璘庙祀玠子孙免连坐　三月丁丑斩伪四川都转运使徐景望于利州　庚子以杨辅为四川宣抚使安丙副之许奕为宣谕使　壬寅四川宣谕使程松落职筠州安置寻徙澧州　杨巨源李好义谓安丙曰曦死贼破胆矣闗外西和成阶鳯四州为蜀要害盍乗势复取之不然必为后患丙従之遣好义复西和州张林李简复成州刘昌国复和州张翼复鳯州孙忠锐复大散闗好义进兵次于独头岭防忠义及民兵夹击金人死者蔽路七日至西和人人乐死前无留敌金将完顔钦遁去好义整众而入军民欢呼迎拜好义籍府库以归于官欲乗胜径取秦陇以牵制淮防宣抚司杨辅安丙不许士气皆沮　夏四月戊申皇子墌卒追封申王谥冲懿　己未以方信孺为国信所参议官如金军时韩侂胄募可以报使金帅府者近臣荐信孺可使自萧山丞召赴都命以使事信孺曰开衅自我金人设问首谋当以何词荅之侂胄矍然信孺遂持张岩书以行丁卯召杨辅还以吴猎为四川制置使时朝廷察安丙与辅异召辅赴阙辅抵建康引咎不进著作佐郎杨简言辅弃成都不当召遂命辅知建康　戊辰以资政殿学士钱象祖参知政事　己巳改兴州为州　庚午赠杨震仲官仍官其子一人　癸酉金人复破大散闗安丙素恶孙忠锐至是散闗失守丙檄忠锐还欲废之先命杨巨源偕朱邦寜以沔兵二千防应巨源至鳯州因忠锐出迎伏壮士于幕后突出杀之及其子揆丙遂以忠锐附伪表闻于朝　五月戊寅诏吴曦党李伸之等十六人除名编管两广及湖南诸州　辛卯太皇太后谢氏崩　六月李好义以中军统制知西和州吴曦将王喜遣其党刘昌国聴节制好义与之酬酢欢饮逹旦好义心腹暴痛死昌国遁去既殓口臭爪指皆青黒居民号恸如私亲朝廷虑喜为变授节度使移荆鄂都统制既而昌国白日见好义持刃刺之惊怖仆地疽发死史臣曰当时知王喜为呉曦之党既不能罪又以节镇赏之不惟踵唐末姑息藩镇之祸而益知宋事之不可为矣
　　癸酉安丙杀参议官杨巨源初吴曦之诛实杨巨源李好义首倡安丙以劳绩上于朝伪言以巨源好义为首实则独后二人及奨谕诛叛诏书至沔州巨源谓人曰诏命一字不及巨源疑有蔽其功者俄报王喜授节度使而巨源仅与通判心益不平乃为启以谢丙曰飞矢以下聊城深慕鲁仲连之髙谊觧印而去彭泽庶几陶靖节之清风既又愬功于朝或谓安丙曰巨源谋乱丙令王喜鞠其党皆抵罪时巨源方与金人战败于鳯州之长桥丙宻使兴元都统制彭辂收巨源械送阆州狱至大安龙尾滩丙使将校樊世显取刀防其头不絶者逾寸遂以巨源自殪闻忠义之士闻者莫不扼腕流涕劔外士人张伯威为文以吊其辞尤悲切李璧在政府闻之曰嘻巨源其死矣丙以人情上章求免杨辅亦谓丙杀巨源必召变请以刘甲代之
