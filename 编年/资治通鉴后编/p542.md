<!-- { "loadSidebar": true } -->
　　陶宗仪曰旺扎勒宠荣过望岂有二志忠君爱国之道颇亦见诸行事独矜已犯分贪财好色生性固然君子可以畧之兼以所部吏卒视旺扎勒起身等一寒微威令不信坏法败度遂卒至于如此亦可哀已
　　庚寅以娄达实为御史大夫诏作新风纪　九月丁酉朔诏授实巴尔特穆尔同知河东宣慰司事其妻喇巴哈敦云中郡夫人子观音努赠同知大同路事仍旌表其门闾先是实巴尔特穆尔为赵王位下同知齐哩克口总管府事其妻甞保育赵王及是部落摩哩叛欲杀王实巴尔特穆尔与妻谋以其子观音努服王平日衣冠居王宫夜半夫妻卫赵王微服遁去比贼至遂杀观音努赵王得免事闻故旌其忠焉　褒封唐赠谏议大夫刘蕡为昌平文节侯　关先生攻保定路不克遂陷定州掠大同兴和塞外诸郡　中书左丞张冲请立团练安抚劝农使司二道一奉元延安等处一巩昌等处从之　壬寅诏中书参知政事布延巴哈治书侍御史李国凤经畧江南　癸夘诏以福建行省平章政事庆通为江南行台御史大夫时行台治绍兴所辖诸道多为江南所有而明台则制于方国珍杭苏则制于张士诚宪台纲纪不复可振徒存空名而已　丙午贼兵攻大同路壬戌平定州陷　乙丑陈友谅陷赣州路江西行省参政全布延萨里及总管噶海齐死之时江西下流诸郡皆为友谅所据布延萨里乃与噶海齐戮力同守友谅遣其将围城因使人胁之降布延萨里斩其使日擐甲豋城拒之力战凡四月兵少食尽遂自刭噶海齐守赣尤有功城陷之日贼将胁之使降噶海齐谓之曰与汝战者我也尔毋杀吾民当速杀我遂遇害　冬十月辛未【考异元史顺帝纪作壬申今从明太祖实録】江南将胡大海取兰溪州先是大海至婺之乡头擒万户赵巴延巴哈等平其五垒是日进攻兰溪官军千人出战败之克其城亷访使赵秉仁等被执获马牛羊万头立宁越翼元帅府分兵守其要害遂进攻婺州路　甲戌江南将徐达邵荣克宜兴先是逹等攻宜兴乆不下平章遣使谓达等曰宜兴城小而坚猝未易抜闻其城西通太湖口张士诚饷道所由出若以兵断其饷道彼军食内乏城必破矣达等乃分兵絶太湖口而并力急攻遂抜其城同知枢宻院事廖永安复率舟师撃士诚于太湖乗胜深入遇吕珍战败遂为所获士诚欲降之不屈　壬午监察御史扬齐巴哈劾中书右丞相绰斯戬任用私人图烈及妾弟崔旺扎勒特穆尔印造伪钞事将败令图烈自杀以灭口绰斯戬乃请解机务诏止收其印绶乙酉监察御史达实玛实哩王彛等复劾之请正其罪帝终不聴也　壬辰大同路陷达噜噶齐旺扎勒特穆尔弃城遁　是月博啰特穆尔统领诸军克复曹州　十一月卒丑江南行省立管领民兵万户府平章谓同省诸臣曰古者寓兵于农有事则战无事则耕暇则讲武今兵争之际当因时制宜所定郡县民间武勇之材宜精加简拔编缉为伍立民兵万户府领之俾农时则耕闲则练习有事则用之事平有功者一体陞擢无功者还为民如此则民无坐食之国无不练之兵以战则胜以守则固庶防寓兵于农之意也　癸夘陈友谅陷汀州路　丁夘田丰陷顺徳路先是枢宻院判官刘起祖守顺徳粮絶劫民财掠牛马民强壮者令充军弱者杀而食之至是城陷起祖遂尽驱其民走入广平　甲子江南行省平章以胡大海兵攻婺州不克乃自将亲军副都指挥使杨璟等师十万往取之　十二月乙丑朔日有食之　癸酉关先生破头潘沙刘二等由大同直犯上都焚毁宫阙留七月乃转畧辽阳　甲申江南兵取婺州路达噜噶齐僧珠浙东亷访使杨惠死之先是江南平章出师至徽州召儒士唐仲实问汉髙帝光武唐太宗宋太祖元世祖平一天下其道何由对曰此数君者皆以不嗜杀人故能定天下于一公英明神武驱除祸乱未甞妄杀然以今日观之民虽得所归而未遂生息平章曰此言是也我积少而费多取给于民甚非得已然皆为军需所用未甞以一毫奉已民之劳苦恒思所以休息之曷甞忘也又闻前学士朱升名召问之对曰髙筑墙广积粮缓称王平章恱命参帷幄师进至徳兴闻张士诚兵据绍兴诸暨乃取道兰谿以至婺州遣使入城招谕不下遂围之初江浙丞相达实特穆尔承制授浙东宣慰副使舒穆噜宜孙以行枢宻院判官分治处州又以前江浙儒学副提举刘基为其院经厯萧山县尹苏友龙为照磨而宜孙又自辟郡人胡深叶琛章溢参谋其军事处为郡山谷聫络盗贼凭险窃发不易平治宜孙用基等谋或以兵或诱以计皆殱殄无遗类寻陞同签行枢宻院事至是闻江南兵抵兰谿且逼婺而宜孙弟厚孙方守婺其母亦在城中宜孙泣曰义莫重于君亲食禄而不事其事是无君也母在难而不赴是无亲也无君无亲尚可立天地间哉即遣胡深等将民兵数万往赴援而亲率精锐为之殿深等至松溪观望不敢进江南平章谓诸将曰婺倚舒穆噜宜孙故未肯即下闻彼以狮子战车载兵来援此岂知变者松溪山多路险车不可行今以精兵遏之其势必破援兵既破则城中絶望可不劳而下矣翌日签院胡大海养子徳济诱其兵于梅花门外纵撃大败之深等遁去城中势益孤台宪将臣画界分守意复不相能于是同签枢宻院寗安庆与都事李相开门纳敌杨惠僧珠皆战死南台御史特穆尔色埒院判舒穆噜厚孙等皆被执平章入城下令禁戢军士剽掠民皆安堵改婺州为宁越府置中书分省召儒士许元叶瓒胡翰汪仲山等十余人皆防食省中日令二人进讲敷陈治道以王宗显知宁越府宗显和州人少攻儒业博涉经史于是命宗显开郡学延宿儒叶仪宋濓为五经师戴良为学正吴沉徐厚为训导时防乱之余学校乆废至是始闻诵声无不欣恱　是月太白经天者再　江南平章发仓赈宁越贫民有女子曾氏自言能通天文诳说灾异惑众平章以为乱民命戮于市是嵗河南贼蔓延河北前江西亷访签事巴延家居濮阳言于省臣将结其乡民为什伍以自保而贼已大至巴延乃渡漳北行乡人从之者数十万家至磁州与贼遇贼知巴延名士生劫之以见其帅帅诱以富贵巴延骂不屈引颈受刄与妻子俱死之有司上其事赠签太常礼仪院事太常上諡议曰以城守论之巴延无城守之责而死可与江州守李黼一律以风纪论之巴延无在官之责而死可与西台御史张桓并驾以平生有用之学成临义不夺之节乃古之所谓君子人者请諡曰文节从之　江西诸郡皆陷抚州路总管吴当乃戴黄冠着道士服杜门不出日以著书为事陈友谅遣人辟之当卧牀不食以死自誓乃舁牀载之舟送江州拘留一年终不为屈遂隠居吉水县之谷坪逾年以疾卒　京师大饥疫而河南北山东郡县皆被兵各挈其老幼男女避居京师以故死者相枕藉资正院使保布哈请于帝市地收瘗之帝及皇后皇太子省院诸臣施舍无筭而保布哈亦自出财贿珍寳以佐其费择地自南北两城抵卢沟桥掘深及泉男女异圹人以一尸至者随给以钞舁负相踵至二十年四月前后瘗者二十万用钞二万七千九十余锭凡居民病者予之药不能防者给之棺翰林学士承防张翥为文颂其事曰善惠之碑保布哈髙丽人亦曰王巴哈皇后竒氏微时与巴哈同乡里相为依倚及贵巴哈以阉人入事后累迁为资正院使后益爱幸之至是欲要誉干权故有斯举帝甞为近幸臣建宅亲画屋様又自削木构宫髙尺
　　余栋梁楹槛宛转皆具付匠者按此式为之京师遂称鲁般天子内侍利其金珠之饰告帝曰此屋比某家殊陋劣帝輙命易之内侍因刮金珠而去竒后见帝造作不已甞挽上衣谏曰使长年已大子年已长宜稍息造作且诸夫人事上足矣无惑于天魔舞女辈自爱惜圣躬也帝艴然怒曰古今只我一人耶由此两月不到后宫后亦多畜髙丽美人大臣有权者輙以此遗之京师达官贵人必得髙丽女然后为名家髙丽女婉媚善事人至则多夺宠自至正以来宫中给事使令大半为髙丽女以故四方衣服鞾帽器物皆依髙丽様子一时风气举世若狂【据庚申外史修入】









　　资治通鉴后编卷一百七十八
<史部,编年类,资治通鉴后编>
　　钦定四库全书
　　资治通鉴后编卷一百七十九
　　刑部尚书徐干学撰
　　元纪二十七【起屠维大渊献正月尽上章困敦六月凡一年有竒】
　　顺帝
　　至正十九年春正月陈友谅遣其党王奉国率兵号二十万防信州路江东亷访使巴延巴哈迪音又自衢引兵援信及至遇奉国城东力战破走之镇南王子大圣努枢密院判官席闰等迎巴延巴哈迪音入城共守后数日贼复来攻巴延巴哈迪音大飨士卒岀城奋击又大破之【考异元史顺帝纪是年春正月甲午朔陈友谅兵陷信州路守臣江东亷访副使巴延巴哈迪音力战死之而忠义传则云巴延巴哈迪音于正月自衢援信大破贼至六月而城始陷乃自刎今从之】乙巳江南行省平章以宁越既定欲遂取浙东未下诸郡集诸将谕之曰克城虽以武而定民必以仁吾师比入建康秋毫无犯故一举而遂定今新克婺州正当抚恤使民乐于归附则彼未下郡县亦必闻风而归吾毎闻尔等下一城得一郡不妄杀人辄喜不自胜盖为将者能以不杀为心非惟国家所利即身及子孙亦防其福尔等从吾言则众心豫附大功可成矣时宋龙凤五年也　丙午辽阳行省陷懿州总管吕震死之赠河南行省左丞追封东平郡公　戊申江南将邵荣破张士诚兵于余杭　上都之初陷也广宁路总管郭嘉闻之躬率义兵岀御既而辽阳陷嘉将众巡逻去城十五里遇青号队伍百余人绐言官军嘉疑其诈俄果脱青衣变红嘉岀马射贼分兵两队而夹攻之杀获甚多嘉见贼势日炽孤城无援乃竭家所有衣服财物犒义士以励其勇敢且曰自我祖父有勲王室今之尽忠吾分内事也况身守此土当死生以之余不足恤矣顷之贼至围城亘数十里有大呼者曰辽阳我得矣何不出降嘉挽弓射呼者中其左颊堕马死贼稍引退嘉遂开西门逐之贼大至力战以死事闻赠河南江北行省左丞追封太原郡公諡忠烈嘉字元礼濮阳人祖昂父惠俱以战功显嘉由国子生登泰定进士第其守广宁也招集义兵数千教以坐作进退号令齐一赏罚明信故东方诸郡粮富兵精称嘉为最察罕特穆尔命枢密院判官陈秉直与雅谷将兵二万守冀宁　癸丑流星如酒杯大有声如雷　乙卯方国珍遣使奉书献金币于江南先是平章遣典籖刘辰招谕国珍国珍与其下谋曰方今元运将终豪杰并起惟江左号令严明所向无敌今又东下婺州恐不能与抗况与我为敌者西有张士诚南有陈友定莫若姑示顺从借为声援以观其变遂遣使奉书随辰来献黄金五十斤白金百斤金织文绮百端于是复遣使报之然国珍虽纳欵其志尚隂持两端也　戊午江南雄峯翼元帅王遇成孙茂先率兵攻临安张士诚遣其右丞李伯升来援茂先击败之伯升敛兵退守茂先攻之不下引兵还佥院胡大海率兵攻诸暨州张士诚守将华元帅战败宵遁万戸沈胜以众降遂改诸暨州为诸全州嵊县万戸郝原请降于江南二月甲子朔张士诚复犯江隂战舰蔽江而下其将
