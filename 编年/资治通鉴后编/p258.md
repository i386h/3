<!-- { "loadSidebar": true } -->
　　二年春正月丙午立宏词科三省上言今进士既纯用经术如诏诰章表赦敕檄书露布戒谕之类皆朝廷官守日用不可缺者若悉不习试何以兼收文学博异之士于是别置宏词科许进士登科者乞试试者虽多所取无过五人词格超异者特奏命官　以吏部侍郎杨畏知成德军畏既叛吕大防附章惇及李清臣安焘与惇异议复隂附安李而惇亦觉其险诈乃命畏出守己未迁奉太平兴国寺三朝御容于天章阁　乙丑殿前司奏狱空诏赐缗钱　二月丁卯朔日有食之云隂不辨　甲戌以知大名府吕惠卿为资政殿大学士章惇言惠卿乞留京师但愿得一宫观帝曰已除大资政兼北京亦是重地又问惠卿已行否曽布韩忠彦皆曰惠卿乞留乃是无耻君子难进而易退其人可知矣帝哂之初监察御史常安民面奏新除北都留守吕惠卿赋性深险王安石援引为执政及得志遂攻安石使移此心以事君其薄可知惠卿若见陛下必言先帝而泣以感动陛下希望得留朝廷至是惠卿过阙请对果为帝言先朝事且泣帝正色不答计不得施而去时论快之　乙亥诏追夺大防两官徙居安州先是中丞黄履言赵彦若等修纂先帝实録厚加诬毁皆已窜逐惟监修吕大防幸免故有是命　辛巳出内库钱帛二十万助河北赈饥　乙未左司谏张商英除尚书左司员外防知开封府王震言商英遣人与盖渐谋害来之邵坐谪监江宁府税　三月己亥嗣濮王宗晟卒谥端孝宗晟好古学藏书数万卷仁宗嘉之益以国子监书治平初将郊而或议改卜英宗访诸宗晟对曰陛下初郊见上帝盛礼也岂宜改卜至諴感神在陛下精意而已帝嘉纳及郊霁英宗数被疾宻请早建储贰以系天下之望世称其忠　甲辰国子司业龚原等言王安石尝进其子雱所撰论语孟子义乞下本监雕印颁行诏令国子监冩録一本进纳　己未试宏词黄符等五人各循一资　夏四月戊辰诏职事官罢带职朝请大夫以下勿分左右易集贤院学士为集贤殿修撰直集贤院为直秘阁集贤校理为秘阁校理　壬申封华容郡王宗愈为嗣濮王　御史郭知章董敦逸言乞循先帝之法令两制及台谏官各举才行一人诏许将蔡京黄履蔡卞钱勰林希王震不拘资序各举堪备任使二员以闻　丁亥诏依元丰条制置律学博士二员　寳文阁待制知青州邢恕是月入觐涕泣曰臣不谓今日得复见陛下泪溅御袍帝不乐遂令赴郡　五月乙巳命蔡卞详定国子监三学及外州州学制　乙卯上皇太妃宫曰圣瑞　六月乙酉诏元祐初减定除授正任已下俸禄递损物数不多有亏朝廷优异之礼其见行条令悉宜罢去并依元丰旧制其宗室公使并生日所赐自依元祐法　壬辰禁京城士人舆轿　秋七月己亥户部尚书蔡京奏乞检防熈宁元丰青苖条约以示天下　丙辰诏大理寺复置右治狱仍依元丰例増置官属　八月壬申封彰信军节度使宗景为济隂郡王甲申诏吕大防等永不得引用朞数及赦恩叙复时将大飨肆赦章惇先期言此数十人当终身勿徙故有是诏　嗣濮王宗愈卒谥防宪　乙酉録赵普后希庄为閤门祗候　九月甲午以安定郡王宗绰为嗣濮王壬寅告迁神宗神御于景灵宫显承殿　知陈州范纯仁闻吕大防窜居逺州终身勿徙不胜忧愤欲斋戒上防申理之所亲劝其勿为触怒万一逺斥非高年所宜纯仁曰事至于此无一人敢言若上心遂囘所系大矣如其不然死亦何憾乃上言大防等所犯亦因持心失恕好恶任情违老氏好还之戒忽孟轲反尔之言然牛李之祸数十年沦胥不觧岂可尚遵前轨大防等年老疾病不习水土炎荒非久处之地又忧虞不测何以自存臣曽与大防等共事多被排斥陛下之所亲见臣之激切止是仰报圣德向来章惇吕惠卿虽为贬谪不出里居臣向曽有言深防陛下开纳陛下以一蔡确之故常轸圣念今赵彦若已死贬所将不止一蔡确矣愿陛下断自渊衷将大防等引赦原放癸卯出御批曰范纯仁立异邀名沮抑朝廷已行之命可落观文殿大学士知随州帝始亦有意从所奏章惇力主前议且谓纯仁同罪未録遂并责之　戊申加上神宗谥曰绍天法古运德建功英文烈武钦仁圣孝皇帝　辛亥大飨明堂赦天下　章惇専权擅命监察御史常安民力折其奸惇遣所亲语之曰君本以文学闻于时奈何以言语自任与人为怨少安静当以左右相处安民正色斥之曰尔乃为时相游説邪林希权礼部尚书安民言希乃惇之党为惇谋客惇肆横强狠皆希教之又论蔡京奸足以惑众辨足以饰非巧足以移动人主之视聴力足以顚倒天下之是非内结宦寺外连台谏合党缔交以图柄任陛下不早逐之他日悔将安及是时京之恶尚隐人多未测独安民首发之又言今大臣为绍述之说者其实皆借此名以报复私怨一时朋附之流从而和之遂至已甚张商英在元祐时上吕公着诗求进其言谀佞无耻及为谏官则上防毁司马光吕公着神道碑周秩在元祐间为太常士亲定司马光谥文正为言官则上防论司马光吕公着至欲剖棺鞭尸是岂士君子之所为哉章防前后至数十百上度终不能囘遂乞外帝开慰而已及祀明堂刘美人侍上于斋宫又至相国寺用教坊作乐安民以为众所观瞻亏损圣德语直忤防章惇从而谮之曽布在枢府与惇不恊见安民数论惇意谓附已于上前屡称安民及安民论布与惇互用亲故于是二人者合力排之布乗间防安民旧与吕公著书以进谓安民乞公着消减先朝奸党援引其类百世承续一日帝谓安民曰卿尝上吕公著书以东汉不道之君比朕可乎安民曰臣与公著书劝其博求贤才尝引陈蕃窦武李膺事不谓恶臣者指摘臣言推其世以文致臣虽辩之何益先是安民与国子司业安惇监察御史董敦逸同在国子监考试所拆号安民对敦逸称二苏文章之士负天下重望公不当弹击至是敦逸奏讦安民前语谓安民乃轼辙之党平日议论多主元祐安民由是得罪壬戌谪安民监滁州盐酒务诏语皆惇批也帝初命与安民知军惇乃进拟送吏部降监当明年敦逸论瑶华事帝怒欲贬之谓执政曰依常安民例与知军乃知帝初不知安民降监当也　是月详定重修勑令所言府界诸路常平敛散等事除今来申请外并依元丰七年见行条制其给纳常平钱有所抑勒令提举司觉察奏劾从之　冬十月甲子尚书右丞郑雍罢为资政殿学士知陈州章惇贬斥元祐旧臣皆以白帖行遣安焘等争论不已帝疑之惇甚恐雍欲为自安计私语惇曰用白帖有王安石故事惇大喜取其案牍懐之以白帝惇得遂其奸雍虽以此结惇然卒罢政己巳翰林学士钱勰落职守本官知池州仍放辞谢
　　坐批答郑雍诏书有羣邪共攻等语也元祐初章惇罢枢宻出知汝州勰草制词有云怏怏非少主之臣悻悻无大臣之节及惇入相勰知开封殊惧已而擢翰林学士乃安曽布数毁勰于上前帝未聴也于是蔡卞与黄履同在经筵为履诵弗容羣枉规欲动揺等语履问如何卞曰似近时答诏不知谁为之亟令学士院检呈乃知勰所为履与翟思刘拯相继论列言臣等忝任风宪而勰指为羣邪意在朋比妄假陛下之语以扇惑朝廷故雍既罢而勰亦贬卞即代雍为右丞勰得罪初非惇意也勰在熈宁时为流内铨主簿判铨陈襄尝登进班簿神宗称之襄曰此非臣所能主簿钱勰为之耳明日诏对将任以清要官王安石使弟安礼来见许用为御史勰谢曰家贫母老不能为万里行再知开封府临事精敏苏轼乗其据案时遗之诗勰操笔立就以报轼曰电扫庭讼响答诗筒近所未见也　癸酉告迁宣仁皇后神御于景灵宫徽音殿　以吏部尚书许将为尚书左丞翰林学士蔡卞为尚书右丞　丙子以户部尚书蔡京为翰林学士兼侍读修国史　辛巳进封冀王颢为楚王　辛卯河南府地震　十一月乙未安焘罢知河南府焘旧与章惇善及同省执政惇惮焘且恶之所以排陷者无不至遂有是命　丙申太白昼见　戊戌范谔以转运使入对自言有捕盗功乞赐章服帝曰捕盗常职也何足言功黜知夀州　甲寅内侍梁惟简除名全州安置惟简坐党附与张士良梁知新皆得罪已又编管白州徙配朱崖以其为宣仁后亲信故也　黄履来之邵张商英刘拯言蔡确先朝顾命大臣宜尽复官爵防数丙辰赠确为太师谥忠懐遣中使防其又赐第京师　戊午知大名府吕惠卿入对引进副使宋球谓曽布曰惠卿语良久上有倦色既而再出一劄子不知上有何语遂不进呈出笏而退布奏事毕言及惠卿帝曰惠卿极凶横升卿亦然布曰陛下睿明洞见实天下之福惠卿留数月乃辞去　十二月乙丑复置监察御史三人分领六察不言事　令翰林学士蔡京御史中丞黄履各举御史二人　壬申白虹贯日　乙酉曽布言文彦博刘挚王存王岩叟辈皆诋訾先朝去年施行元祐之人多漏网者惇曰三省已得防编类元祐以来臣僚章防及申请文字宻院亦合编类帝以为然许将再奏曰宻院已得指挥编修文字乞便施行从之戊子诏如元丰例孟月朝献景灵宫　是歳苏州自
　　夏迄秋地震
