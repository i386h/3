<!-- { "loadSidebar": true } -->
　　坤成节曲宴垂拱殿始用乐　庚申进封李干德为南平王　辛酉改诚州为渠阳军　壬戌御札付中书省曰门下侍郎韩维尝面奏范百禄任刑部侍郎所为不正辅臣奏劾臣僚当形章疏明论曲直岂但口陈意欲无迹何异奸谗可罢守本官分司南京吕公着上疏言自来大臣造膝密论亦未尝须具章疏维素有人望忽然峻责罪状未明恐中外闻之人情不安吕大防亦以为言甲子诏维除资政殿大学士知邓州中书舍人曾肇封还词头其状曰古者坐而论道谓之三公岂必具案牍为事今陛下责维徒口奏而已遂以为有无君之意臣恐命下之日人心惑谓陛下以疑似之罪而逐大臣不报已而公着复于便殿乞改维词头乃诏中书省以均劳逸意命舍人苏辙为之维寻以病改汝州乙丑以左司谏吕陶为京西转运副使侍御史上官均为礼部员外郎先是御史杜纯右司谏贾易縁张舜民罢职事劾陶均面欺同列不肯论救陶自请补外上疏言杜纯乃韩维之客以此媚维贾易乃程頥之死党为頥报怨必欲臣废逐而后己惟陛下幸察易凡五状劾陶谓诡谲奸人托朋附以自安故陶均皆罢言职而陶独外补　八月辛巳右司谏贾易罢知懐州自苏轼以策题事为台谏官所言而言者多与程頥善轼頥交恶其党迭相攻易独建言请并逐二人又言吕陶党轼兄弟而文彦博实主之语侵彦博及范纯仁太皇太后怒欲峻责易吕公着言易所言颇切直惟诋大臣太甚尔乃止罢易谏职出外公着退语同列曰谏官所言未论得失顾主上春秋方盛虑异时有导谀惑上心者正赖左右争臣不可豫使人主轻厌言者众皆叹服　程頥罢经筵权同管勾西京国子监先是頥赴讲防帝疮疹不御迩英已累日頥退诣宰相问曰上不御殿知否曰不知曰二圣临朝上不御殿太皇太后不当独坐且人主有疾而宰相不知可乎翼日吕公着等始以頥言问疾由是大臣多不悦故黜之頥因三上章乞纳官归田里不报又乞致仕亦不报时吕公着独相羣贤在朝不能不以类相从遂有洛党蜀党朔党之号洛党以頥为首而朱光庭贾易为辅蜀党以苏轼为首而吕陶等为辅朔党以刘摰梁焘王岩叟刘安世为首而辅之者尤众是时熈丰用事之臣退休散地怨入骨髓隂伺间隙而诸臣不悟各为党比以相訾议唯吕大防秦人戅直无党范祖禹师司马光不立党　癸未以西蕃寇洮河民被害者给钱粟死者赐帛其家　乙酉命吕大防为西京安奉神宗御容礼仪使　丁亥孔文仲丁隲进对太皇太后宣谕曰一心为国勿为朋党　癸巳以夏国政乱主幼强臣乙逋等擅权逆命诏诸路帅臣严兵备之　庚子授西蕃首领森摩钦戬银州团练使温希新州团练使以不从结鄂特促入寇故也　辛丑泾原路言夏人寇三川诸砦官军败之　丁未熈河路言知岷州种谊复洮州擒果庄青伊结戊申宰臣率百官表贺果庄桀黠有智谋所部精锐数为边患熈宁中诱陷河州神宗屡诏王韶欲生致之至是与夏人解仇为援筑洮州居之谊率众破其城擒章槛送京师谊谔之弟也时二边少清而并塞犹苦寇掠安焘言为国者不可好用兵亦不可畏用兵好则疲民畏则遗患今朝廷每戒疆吏非举国入寇毋得应之则固畏用兵矣虽仅保障戍实堕其计中愿复讲攻扰之策且干顺幼竖梁氏擅权族党酋渠多反侧顾望若有以离间之未必不回戈而复怨此制胜一竒也其后夏人自相携贰使来修贡悉如焘言　九月乙卯发太皇太后册寳于大庆殿丙辰发皇太后皇太妃册寳于文德殿　己未夏人寇镇戎军　庚申王觌奏苏轼程頥向縁小忿浸结仇怨于是頥轼素所亲善之人更相诋讦以求胜势前日頥去而言者及轼故轼乞补外既降诏不允寻复进职经筵今执政大臣有阙若欲保全轼则且勿大用庶几使轼不遽及于悔吝又奏小人近乃造为飞语有五十物十八奸之说大槩不过取一二公议所共恶者以实其言而余皆端良之士也伏望诏牓朝堂明示不信谗言之意以安士大夫之心　夏人寇镇戎军　丁卯禁私造金箔　庚午吕公着言十五日以经筵讲毕论语赐辅臣及讲官宴内出御书唐贤律诗分赐臣等次日于前谢防太皇太后宣谕皇帝好学在宫中别无所为惟是留心典籍天下幸甚臣辄于尚书论语孝经中节取要语共一百段进呈庶便于省览它日三省奏事毕太皇太后宣谕公着曰皇帝取卿所进每日书写看览甚有益于学问与诗篇不同也　冬十月知懐州贾易责知广德军易谢表谓以忠直获罪而指言羣臣谗邪罔极朋党滔天又言苏辙持密以告人辙上疏自辨于是御史交章论易谄事程頥黙受教戒附下罔上背公死党乞早赐降黜诏以易已罢言职不合于谢上表内指名论事故有是责　壬午奉安神宗御容于防圣宫及应天院　辛卯减西京囚罪一等杖已下释之庚子论复洮州功种谊等迁秩赐银绢有差　癸卯刘挚言知陈州傅尧俞知齐州王岩叟知潞州梁焘通判虢州张舜民知广德军贾易皆忠直之臣守正不挠愿召此数人入备任使以慰公议以消奸党　甲辰泉州增置市舶从户部尚书李常请也　丁未范祖禹乞于迩英阁复张挂仁宗时王洙蔡襄所书无逸孝经图从之　十一月丙辰复置涟水军　庚申献果庄于崇政殿诘犯边之状谕以听招其子及部属归附以自赎果庄服从赦之以为陪从校尉遣居泰州　壬申诏讲读官遇不开讲日轮具汉唐故事有益政体者二条进入先是苏颂言国朝典章大抵沿袭唐旧乞诏史官采新唐书中人主所行日进数事故有是诏颂每进可为规戒有补时政者必述以己意反覆言之　乙亥大雪民多冻死诏加赈恤其无亲属者官瘗之　罢内殿承制试换文资格　十二月乙酉以大寒赐诸军薪炭钱又令开封府阅坊市贫民以钱百万计口量老少给之丙戍龙兴节初上寿于紫宸殿　己丑大寒罢集英殿宴　壬辰兀征声延部族老幼万人渡河南遣使廪食之仍谕声延勿失河北地　乙未白虹贯日　壬寅颁元祐勅令式　丙午赵挺之奏苏轼轻薄虚诞有如市井俳优学术本出战国策纵横揣摹之说近日学士院策试廖正一馆职乃以王莽袁绍董卓曹操簒汉之术为问使轼得志将无所不为矣【考异东都事畧赵挺之传挺之劾奏苏轼草麻有云民亦劳止以为诽谤先帝宋史同未审即此奏中语否】　是冬始闭汴口三年春正月庚戌复置广惠仓从侍讲范祖禹言也己未朝献景灵宫庚申诏发京西南路阙额禁军糓五十余万斛减市价出粜至麦熟日止以雪寒物价翔踊也　王觌奏苏轼习为轻浮贪好权利不通先王性命道德之意专慕战国纵横捭阖之术长于辞华而暗于义理若使久在朝廷则必立异妄作宜且与一郡稍为轻浮躁竞之戒　辛酉诏广南西路朱崖军开示恩信许生黎悔过自新　壬戌罢上元游幸　壬申阿里库奉表谢罪诏边将无出兵仍罢招纳　二月甲申罢修金明池桥殿　时久隂不解翰林学士兼侍读苏轼言差役之法天下以为未便独台谏官数人者主其议以为不可改人畏之而不敢发近闻疎逺小臣张行者力言其而谏官韩川深诋之至欲重加贬窜此等亦无他意方司马光在时则欲希合光意及其既没则妄意陛下以为主光之言殊不知光至诚尽公本不求人希合而陛下虚心无我亦岂有所主哉使光无恙至今见其法稍则更之久矣臣每见吕公着安焘吕大防范纯仁皆言差役不便但为己行之令不欲轻变兼恐台谏纷争卒难调和愿陛下问吕公着等令指陈差雇二法各有若干利害昔人雇役中等人户歳出钱几何今者差役歳费钱几何及几年一次差役皆可以折长补短约见其数以此计筭利害灼然而况农民在官贪吏狡胥百端蚕食比之雇人苦乐十倍民穷无告致伤隂阳之和今来所言万一少有可采即乞留中作圣意行下庶几上答天戒下全小民　丙戌诏河东苦寒量度存恤戍兵　己丑以左司谏丰稷为国子司业扬王颢荆王頵尝令成都府路走马承受造锦地衣稷独奏劾以谓近属奢侈官吏奉承宜皆纠正其罪给事中赵君锡曰谏官如是天下必太平不数日稷罢言职　诏殿试经义诗赋人并试策一道从赵挺之请也　知贡举苏轼同孙觉孔文仲言每一试进士诸科及特奏名约八九百人旧制礼部已奏名至御试而黜者甚多嘉祐始尽赐出身近杂犯亦免黜落皆非祖宗本意进士升甲本为南省第一人唱名近下方特升之皆出一时圣断今礼部十人以上别试国子开封解试武举第一人经明行修进士及该特奏而预正奏者定着于令递升一甲则是法在有司恩不归于人主甚无谓也今特奏者约已及四百五十人又许例外递减一举则当复增数百人此曹垂老无他望布在州县惟务黩货以为归计前后恩科命官数千人矣何有一人能自奋厉有闻于时而残民败官者不可胜数以此知其无益有损议者不过谓宜广恩泽不知吏部以有限之官待无穷之吏户部以有限之财禄无用之人而所至州县举罹其害乃即位之初有此过举谓之恩泽非臣所识也愿断自圣意止用前命仍诏考官量取一二十人委有学问词理优长者即许出官其余皆补文学长史之类不理选限于是诏定特奏名考取数进士入四等以上诸科入三等以上通在试者计之毋得取过全额之半后遂着为令　癸巳罢春宴　乙未白虹贯日　以正字刘安世为右正言司马光既殁太皇太后问吕公着光门下士素所厚善可任台谏者孰当先用公着以安世对遂擢任之　乙巳广南东路兵马监童政坐擅杀无辜伏诛　二月丙辰司空致仕康国公韩绛卒諡曰献肃绛庄重有礼遇事敢为喜延接士大夫始与王安石善其后颇异因数称荐司马光可大用然终以党安石复得政清议少之　己巳赐进士李常宁等并诸科及第出身共一千一百二十二人　甲戌增赐新释褐进士钱百万酒五百壶为期集费　乙亥夏人寇德静砦将官张诚等败之　夏四月戊寅令诸路郡邑具役法利害以闻　尚书右仆射兼中书侍郎吕公着以年老数辞位辛巳拜司空平章军国事诏一月三赴经筵二日一朝因至都堂议事出省毋拘以时别建第于东府之南启北扉以便执政就议宋兴以来宰相以三公平章军国事者四人而公着与父夷简居其二世以为荣以中书侍郎吕大防为尚书左仆射兼门下侍郎同知枢密院范纯仁为尚书右仆射兼中书侍郎制词皆苏轼所草也是夕轼对于内东门小殿既承防太皇太后忽问曰卿前年为何官曰臣前年为汝州团练副使今为何官曰臣今待罪翰林学士曰何以遽至此轼曰遭遇太皇太后皇帝陛下曰非也轼曰岂大臣论荐乎曰亦非也轼惊曰臣虽无状不敢自他途以进太皇太后曰此乃先帝之意也先帝每诵卿文章必叹曰竒才竒才但未及用卿耳轼不觉哭失声太皇太后泣帝亦泣左右感涕已而命坐赐茶撤御前金莲烛送归院轼在翰林颇以言语文章规切时政毕仲游以书戒之曰夫言语之累不特出口者为言其形于诗歌赞于赋颂托于碑铭着于序记者皆言语也今知畏于口而未畏于文是其所是则见是者喜非其所非则防非者怨喜者未必能济君之谋而怨者或已败君之事矣官非谏臣职非御史而好是非人危身触讳以游其间殆犹抱石而救溺也轼不能从　壬午以观文殿学士兼侍读孙固为门下侍郎尚书左丞刘挚为中书侍郎尚书右丞王存为尚书左丞御史中丞胡宗愈为尚书右丞户部侍郎赵瞻为佥书枢密院事　甲申韩川刘安世进对太皇太后问近日差除如何安世对曰朝廷用人皆协舆望惟胡宗愈公议以为未允耳　丁未中书舍人曾肇言昨奉使契丹还至河北窃闻朝廷命王孝先开孙村口减水河欲为回河之计询之道路皆云见今河流就下故道地形甚髙兼系黄河退背地分恐难成功当河北累年灾伤之后未宜有此兴作伏望圣慈更下水官及河北路监司公共讲求使议论早定不至枉费民力更招后悔　时熈丰用事之臣虽去其党分布中外起私说以揺时政鸿胪丞常安民遗吕公著书曰善观天下之势犹良医之视疾方安宁无事之时语人曰其后必将有大忧则众必骇笑惟识微见几之士然后能逆知其渐故不忧其可忧而忧之于无足忧者至忧也今日天下之势可为大忧虽登进忠良而不能搜致海内之英才使皆萃于朝以胜小人恐端人正士未得安枕而卧也故去小人为不难而胜小人为难陈蕃窦武协心同力选用名贤天下想望太平然卒死曹节之手遂成党锢之祸张柬之五王中兴唐室以谓庆流万世及武三思一得志至于窜移沦没凡此者皆前世已然之祸也今用贤如倚孤栋拔士如转巨石虽有竒特瓌卓之才不得一行其志甚可叹也猛虎负嵎莫之敢撄而卒为人所胜者人众而虎寡也故以十人而制一虎则人胜以一人而制十虎则虎胜奈何以数十人而制千虎乎今怨忿已积一发其祸必大可不谓大忧乎公着得书黙然及章惇作相其言遂验安民卭州人也五月右谏议大夫王觌疏言胡宗愈自为御史中丞
