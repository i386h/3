<!-- { "loadSidebar": true } -->
　　霆冉企弓与王球俱来时球至中山望都驿追及肃王斡里雅布以三镇未下未令王回故遣霆等来议　癸丑诏开经筵　封太师沂国公郑绅为乐平郡王　御史中丞陈过庭言蔡京王黼童贯造为乱阶均犯大恶然窜殛之刑独加于黼而京贯止于善地安置罪同罚异乃诏京移衡州安置贯责授安化军节度副使郴州安置　臣僚又言朱勔父子皆衡州一处安置典刑未正诏勔移韶州羁管子汝贤侄汝楫等并各州居住　令吏部稽考庶官凡由杨戬李彦之公田王黼朱勔之应奉童贯西北之师孟昌龄河防之役夔蜀湖南之开疆闗陜河东之改币及近习所引献颂可采特赴殿试之流所得爵赏悉夺之　甲寅种师道加太尉同知枢宻院事河北河东路宣抚使　乙夘诏自今假日特坐百司母得休务　丙辰诏有告奸人妄言金人复至以恐动居民者赏之　己未复以诗赋取士禁用庄老及王安石字説　种师道荐河南尹焞徳行召至京师不欲留赐号和靖处士遣还戸部尚书梅执礼礼部侍郎邵溥中丞吕好问中书舎人胡安国合奏焞言动可以师法器识可以任大乞擢用之不报　壬戌诏亲擢台諌官宰执勿得荐举着为令　追政和以来道官处士先生封赠奏补等敕书　癸亥诏蔡京童贯朱勔蔡攸等久稽典宪众议不容京可移韶州贯移英州勔移循州攸责授节度副使永州安置勔子孙分送湖南　甲子令在京监察御史在外监司郡守及路分钤辖已上举曽经边任或有武勇可以统众出战者人二员　东兵正将占沆与金人战于交城县死之　乙丑诏三衙并诸路帅司各举谙练边事智勇过人并豪俊竒杰众所推服堪充制将领者各五名　五月丙寅朔朝于龙徳宫令提举官日具太上皇帝起居平安以闻　丁夘诏天下有能以财糓佐军者有司以名闻推恩有差　戊辰国子祭酒杨时上言蔡京用事二十年蠧国害民防危宗社人所切齿而论其罪者莫知其本也盖京以继述神宗为名实挟王安石以图身利故推尊安石加以王爵配享孔子庙庭今日之祸实安石有以启之安石挟管商之术饰六艺以文奸言变乱祖宗法度当时司马光已言其为害当见于数十年之后今日之事若合符契其着为邪説以涂学者耳目而败坏其心术者不可缕数姑即一二事明之昔神宗尝称美汉文不作露台安石乃言陛下若能以尧舜之道治天下虽竭天下以自奉不为过曽不知尧舜茅茨土阶则竭天下以自奉者必非尧舜之道其后王黼朱勔以应奉花石竭天下之力实安石自奉之説启之也其释鳬鹥之末章则谓以道守成者役使羣众泰而不为骄宰制万物费而不为侈诗之所言正谓能持盈则神祗祖考安乐之而无后艰耳安石独倡为此説以启人主之侈心致蔡京軰遂轻费妄用以侈靡为事安石邪説之害如此伏望追夺王爵明诏中外毁去配享之像使邪説淫辞不为学者之惑防奏诏罢安石配享降居从祀之列时诸生习用王氏之学以取科第者已数十年不复知其非忽闻时言目为邪説羣论借借于是中丞陈过庭諌议大夫冯澥上防诋时乃罢时祭酒诏改给事中时力辞遂以徽猷阁待制致仕时居谏垣九十日凡所论列皆切于世道而其大者则辟王氏排和议论三镇不可弃云　庚午寒　辛未监察御史余应求坐言事迎合大臣罢知衞州　甲戌曲赦河北路　丁丑诏以俭约先天下澄冗汰贪为民除害授监司郡守奉行所未及者凡十有六事　是日制置副使种师中与金人战于榆次县死之时太原围不解诏师中由井陉与姚古掎角师中进次平定军乗胜复夀阳榆次等县留屯真定尼玛哈避暑还云中留兵分就畜牧觇者以为将遁告于朝许翰信之数遣使趣师中出战责以逗挠师中叹曰逗挠兵家大戮也吾结髪从军今老矣忍受此为罪乎即日办严约姚古及张灏俱进而辎重赏犒之物皆不暇从行师中抵夀阳之石坑为金将完顔和尼所袭五战三胜回趋榆次至杀熊岭去太原百里姚古将兵至威胜统制焦安节妄传尼玛哈将至故古与灏皆失期不防师中兵饥甚敌知之悉众攻右军右军溃而前军亦奔师中独以麾下死战自夘至巳士卒发神臂弓射退金人而赏赉不及皆愤怨防去所留方百人师中身被四创力疾鬬死师中老成持重为时名将既死诸军无不夺气金乗胜进兵迎古遇于盘陀古兵溃退保隆徳事闻赠师中少师　己夘开府仪同三司高俅卒诏追削其官辛巳损太官日进膳　甲申罢详议司　壬辰诏天
　　下举习武艺兵书者　乙未诏姚古援太原　六月丙申朔以道君皇帝还朝御紫宸殿受羣臣朝贺　诏諌官极论得失右正言崔鶠上疏曰诏书令諌臣直论得失以求实是臣以为数十年来王公卿相皆自蔡京出要使一门生死则一门生用一故吏逐则一故吏来更持政柄无一人立异无一人害己者此京之本谋也安得实是之言闻于陛下哉諌议大夫冯澥近上章曰士无异论太学之盛也澥尚敢为此奸言乎王安石除异已之人着三经之説以取士天下靡然雷同陵夷至于大乱此无异论之效也京又以学校之法驭士人如军法之驭卒伍一有异论累及学官若苏轼黄庭坚之文范镇沈括之杂説悉以严刑重赏禁其收藏其苛锢多士亦已宻矣而澥犹以为大学之盛欺罔不已甚乎章惇蔡京倡为绍述之论以欺人主绍述一道徳而天下一于谄佞绍述同风俗而天下同于欺罔绍述理财而公私竭绍述造士而人材衰绍述开边而塞尘犯阙矣元符应诏上书者数千人京遣腹心考定之同已为正异已为邪澥与京同者也故列于正京之术破坏天下已极尚忍使其余蠧再破坏耶京奸邪之计大类王莽而朋党之众则又过之愿斩之以谢天下初鶠以上书邪等屏处十余载及帝即位起为右正言至是累章极论时议归重忽得挛疾不能行固求去乃予祠命下而卒　戊戌令中外举文武官才堪将帅者　以知枢宻院事李纲为河北河东路宣抚使援太原京师自金兵退上下恬然置边事于不问纲独以为忧上备边御敌八防不见听用每有议复为耿南仲等所沮及姚古种师中败溃种师道以病丐归南仲等请弃三镇纲言不可乃以纲为宣抚使刘韐副之以代师道又以觧潜为制置副使以代姚古纲言臣书主实不知兵在围城中不得已为陛下料理兵事今使为大帅恐误国事因拜辞不许退而移疾坚乞致仕章十余上亦不允台諌言纲不可去朝廷帝以其为大臣游説斥之或谓纲曰公知所以遣行之意乎此非为边事欲縁此以去公则都人无辞耳公不起上怒且不测奈何许翰复书杜邮二字以遗纲纲不得已受命帝手书裴度传以赐之纲言冦攘外患可除小人在朝难去因书裴度论元稹魏洪简章疏以进时宣抚司兵仅万二千人纲请银绢钱各百万仅得二十万庶事皆未集纲乞展行期御批以为迁延拒命趣召数四纲入对帝曰卿为朕巡边便可还朝纲曰臣之行无复还理臣以愚直不容于朝使既行之后无有沮难则进而死敌臣之愿也万一朝廷执议不坚臣自度不能有为即当求去陛下宜察臣孤忠以全君臣之义帝为感动陛辞又为帝道唐恪聂昌之奸任之必误国言甚激切　太白犯嵗星　壬寅诏今日政令惟遵奉上皇诏书修复祖宗故事羣臣庶士亦当讲孔孟之正道察王安石旧説之不当者羽翼朕志以济中兴　癸夘以镇西军承宣使王禀为建武军节度使録坚守太原之功也　甲辰签书枢宻院事路允迪罢为醴泉观使　乙巳左司諌陈公辅责监合州酒务公辅居职敢言耿南仲指为李纲之党公辅因自列且辞位复言李纲书生不知军旅遣援太原乃为大臣所陷后必败时宰益怒故有是责　壬子天狗坠地有声如雷　丙辰太白荧惑嵗镇四星聚于张　辛酉熈河都统制焦安节坐不法李纲斩之　壬戌姚古坐拥兵逗遛贬为节度副使安置广州　是夕彗出紫微垣长数丈北拂帝座扫文昌大臣有谓此乃金人将衰非中国之忧提举醴泉观谭世勣面奏垂象可畏当修徳以应天不宜惑其谀説　诏除民间疾苦十七事　高丽王楷遣使奉表称藩于金一依事辽之礼金遣伯淑报使且以保州与之自是朝贡不絶










　　资治通鉴后编卷一百三
<史部,编年类,资治通鉴后编>
　　钦定四库全书
　　资治通鉴后编卷一百四
　　刑部尚书徐干学撰
　　宋纪一百四【起柔兆敦牂七月尽疆圉协洽四月凡十月】
　　钦宗恭文顺徳仁孝皇帝
