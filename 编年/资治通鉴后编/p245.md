<!-- { "loadSidebar": true } -->
　　者虽三丁以上并免教从吕陶请也　庚辰蠲盐井官溪钱　十二月庚寅诏将来服除依元丰三年故事羣臣勿上尊号　戊戌华州郑县小敷谷山崩　壬寅朱光庭言学士院试馆职策题云欲师仁宗之忠厚而患百官有司不举其职或至于媮欲法神考之励精而恐监司守令不识其意流入于刻又称汉文宽大长者不闻有怠废不举之病宣帝综核名实不闻有督察过甚之失臣以谓仁宗之深仁厚德如天之为大汉文不足以过也神考之雄才大畧如神之不测宣帝不足以过也今学士院考试官不识大体反以媮刻为议论乞特奋睿断正考试官之罪策题苏轼文也诏特放罪轼闻而自辨诏追回放罪指挥傅尧俞王岩叟各上疏论轼吕陶言苏轼所撰策题盖设此问以观其答非谓仁宗不如汉文神考不如汉宣台谏当徇至公不可假借事权以报私隙议者皆谓轼尝戏薄程頥光庭乃其门人故为报怨夫欲加轼罪何所不可必指其策问以为讪谤恐朋党之祸自此起矣　戊申诏以冬温无雪决系囚　是歳河北及楚海诸州水
　　二年春正月壬戌王觌言朱光庭讦苏轼策问吕陶力辨之臣谓轼之辞不过失轻重之体耳若悉考同异深究嫌疑则两岐遂分党论滋炽夫学士命词失指其事尚小使士大夫有朋党之名此大患也太皇太后深然之时议者以光庭因轼与其师程頥有隙而发而陶与轼皆蜀人遂起洛蜀二党之说故觌有是疏　夏国以其故主秉常留遗物遣使来进乙丑封干顺为夏国王如明道二年元昊除节度使西平王例　戊辰诏自今举人程试并许用古今诸儒之说或出已见勿引申韩释氏书考试官以经义论策通定去留毋于老列庄子出题　辛未傅尧俞王岩叟入对论苏轼策题不当太皇太后曰此朱光庭私意卿等党光庭耳尧俞岩叟同奏曰臣等防宣谕谓党附光庭弹轼上辜任使更不敢诣台供职伏俟谴斥　丙子诏苏轼所撰策题即无讥讽祖宗之意然自来官司试人亦无将祖宗治体评议者盖一时失于检防劄付学士院知令傅尧俞王岩叟朱光庭速依旧供职盖从吕公着议也　辛巳诏苏辙刘攽编次神宗御制　白虹贯日　二月丁亥遣左司谏朱光庭乘传诣河北路与监司一员徧视灾荒措置赈济　赐富弼神道碑以显忠尚德为额仍命翰林学士苏轼撰文　诏施黔戎泸等州保甲监司免歳阅己丑知澶州王令图相度河北水事张问奏乞如前议分河水入孙村口置约使复归东流故道从之　己亥命吏部选人改官歳以百人为额　辛亥观文殿大学士知陈州蔡确坐弟军器少监硕贷用官钱事落职徙知安州　是月代州地震　三月丁巳太皇太后诏曰祥禫既终典册告具而有司遵用章献明肃皇后故事谓予当受册于文德殿虽皇帝尽孝爱之意务极尊崇而朝廷有损益之文各从宜称仰惟明肃章献皇后辅佐真庙拥佑仁宗茂业丰功宜见隆异顾予凉薄敢企徽音稽用旧仪实有慙德将来受册可止就崇政殿壬戌辅臣奏事延和殿太皇太后谕曰性本好静昨
　　止縁皇帝幼冲权同听政盖非得已况母后临朝非国家盛事文德殿天子正衙岂女主所当御吕公着等言陛下执谦好礼冠映古今加以思虑精深非臣等所及戊辰诏内外待制大中大夫以上歳举第二任通判
　　资序堪知州者一人吕陶言任官之其轻且滥者惟郡守为甚故有是诏　令御史台察民俗奢僭者　夏国遣使来谢封册　癸酉奉安神宗神御于景灵宫宣光殿　庚辰诏内侍省供奉官以下至黄门以百人为定额　是月神宗大祥范祖禹上疏太皇太后曰今即吉方始服御一新奢俭之端皆由此起凡可以荡心悦目者不宜有加于旧皇帝圣性未定覩俭则俭覩奢则奢所以训导成德者动宜有法今闻奉宸库取珠户部用金其数至多恐增加无己愿止于未然崇俭敦朴辅养圣性使目不视靡曼之色耳不听淫哇之声非礼勿动则学问日益圣德日隆此宗社无疆之福故事服除开乐当置宴祖禹以为如此则似因除服而庆贺非君子不得已而除之之意也请罢开乐宴惟因事则听乐庶合先王礼意从之　程頥上疏曰臣近言迩英渐热乞就崇政延和殿闻给事中顾临以延和讲读为不可臣料临之意不过谓讲官不可坐于殿上以尊君为说尔臣不暇逺引以本朝故事言之太祖召王昭素讲易真宗令崔頥正讲尚书邢昺讲春秋皆在殿上当时仍是坐讲此祖宗尊儒重道之盛美万世帝王所当法也今世俗之人能为尊君之言而不知尊君之道人君惟道德益髙则益尊若势位则崇髙极矣尊严至矣不可复加也　是月王令图死以王孝先代领都水亦请如令图议时知枢密院事安焘深以东流为是两疏言朝廷之议囬河独惮劳费不顾大患盖自小吴未决以前河入海之道虽屡变移而仍在中国故京师恃以北限强隣景德澶渊之事可验也且河决每西则河尾益北若复不止则南岸遂非我有彼必作桥梁守以州郡如庆厯中因取河南熟户之地遂筑军以窥河外已然之效如此盖自河而南地势平衍直抵京师长虑却顾可为寒心今欲便于治河而缓于设险非计也文彦博议与焘合中书侍郎吕大防从而和之三人者力主其议同列莫能夺中书舍人苏辙谓吕公着曰河决而北自先帝不能囬而诸公欲回之是自谓智勇势力过先帝也盍因其旧而修其未备乎公着唯唯曰当与公筹之然回河之役遂兴　夏四月丁亥果庄使其子结鄂特促寇洮东　文彦博累章乞致仕己丑诏彦博十日一赴朝参因至都堂议事仍一月一赴经筵　辛卯诏自今月十一日避正殿减常膳公卿大夫其勉修厥职共图消复以梁焘奏春夏大旱故也　丁酉以四方牒诉上尚书者或寃抑不得直令御史分察之用范纯仁之言也　己亥太皇太后以旱权罢受册礼　诏诸路监司分督郡县刑狱　癸卯　甲辰张舜民罢监察御史依前权判登闻鼓院先是舜民言夏人政乱强臣争权干顺存亡未可知朝廷未宜遽加爵命近差封册使刘奉世等幸勿遣縁大臣有欲优加奉世者为是过举大臣指文彦博也故舜民有是责傅尧俞乞速赐追还以协易不逺复之义王岩叟孙升上官均韩川梁焘王觌皆以为言不报　乙巳以布衣彭城陈师道为亳州司户参军充徐州教授师道受业于曾巩博学善为文熈宁中王氏经义盛行师道心非其说遂絶意进取至是以苏轼傅尧俞孙觉荐授是职寻又用梁焘荐为太学博士言者谓在官尝越境至南京见苏轼改颍州教授又论其进非科第罢归调彭泽令不赴家素贫或经日不炊妻子愠见弗恤也　吕公着请复制科诏复置贤良方正能直言极谏科自今年始　戊申御殿复膳李清臣罢时熈丰法度一切厘正清臣固争之以为不可于是傅尧俞王岩叟言清臣窃位日久资材阘茸性行险邪专于为己有患失之心茍于随人无自立之志人材之能否不知民事之利病不识闻每至都堂防议但饱食危坐若醉若梦伏望圣慈早赐罢黜上官均梁焘相继论之遂罢为资政殿学士知河阳　五月王岩叟傅尧俞等言臣等累章论张舜民不当罢御史不防开纳言责难以冒居伏望降黜吕公着虑言者将激怒上意致朝廷有罪言者之失乃奏乞稍与优迁令解言职　癸丑夏人围南川砦　丁夘以尚书右丞刘挚为尚书左丞兵部尚书王存为尚书右丞　戊辰贬右谏议大夫梁焘知潞州侍御史孙升知济州先是焘乞还张舜民台职以正国体章十上不听又于省中面责给事中张问不能駮还舜民制命以为失职因诮问贪禄不去不知世所谓羞耻而升亦劾问引焘不知羞耻等语坐朋附同贬　癸酉以胡宗愈为御史中丞宗愈首进六事曰端本正志知难加意守法畏天他日奏对便殿帝问朋党之宗愈曰君子谓小人为奸邪则小人必指君子为朋党陛下择中立不倚者用之则朋党自消因进君子无党论　六月甲申以京西路提防刑狱彭汝砺为起居舎人执政有问新旧之政者汝砺曰政无彼此之辨一于是而已今所更大者取士及差役法行之而士民皆病未见其可也　戊子以丁隲为右正言隲自行新法即不肯为知县折资监当几二十年人多称之　以秘阁校理诸城赵挺之为监察御史挺之始通判德州希意行市易法时黄庭坚监德安镇谓镇小民贫不堪诛求及召试馆职苏轼曰挺之聚敛小人学行无取岂堪此选挺之深衔之　辛丑以同知枢密院安焘知枢密院事　壬寅有星如爪出文昌　阿里库逼果庄率众窃据洮州杀虏人畜酋结约密使所部奇凌来告阿里库遣人执奇凌结约恐事觉以其妻子来归丙午授结约三班奉职　秋七月辛亥诏戸部修防计録　开府仪同三司判大名府韩绛以司空致仕　夏人寇镇戎军诸堡刘昌祚等御之而退　诏府果三路教阅保甲复课利塲务亏额科罚　乙卯权开封府推官张商英出提防河东刑狱初朝廷稍更新法商英上书言三年无改于父之道今先帝陵土未干奈何轻议变更又尝移书苏轼求入台有老僧欲住乌寺呵佛骂祖之语或得之以告吕公着公着不悦故出之丙辰罢诸州数外歳贡　戊午以辽使萧德崇等贺
