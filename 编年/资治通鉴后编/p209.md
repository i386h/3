<!-- { "loadSidebar": true } -->
　　召还帝问陜西城郭甲兵粮储如何对曰城郭粗全甲兵粗修粮储粗备帝愕然曰卿之才朕所倚信何为皆言粗对曰粗者未精之辞如是足矣愿陛下且无留意边功若边臣观望将为他日意外之患拜起居舍人同知谏院奏言王安石变祖宗法度掊克财利民心不寜书曰怨岂在明不见是图愿陛下图不见之怨帝问何谓不见之怨对曰杜牧所谓天下之人不敢言而敢怒是也帝嘉纳之曰卿善论事且为朕条古今治乱可为监戒者乃作尚书解以进且曰其言皆尧舜禹汤文武之事也治天下无以易此愿深究而力行之加直集贤院同修起居注帝切于求治多延见疎逖小臣咨访阙失纯仁言小人之言聴之若可采行之必有累盖知小忘大贪近昧逺愿加深察富弼在相位称疾家居纯仁言弼受三朝眷倚当自任天下之重而恤已深于恤物忧疾过于忧邦致主处身二者均失弼与先臣素厚臣在谏院不敢私谒以致忠告愿示以此章使之自省又论吕诲不当罢御史中丞李师中不可守边及薛向行均输法于六路又言臣尝亲奉徳音欲修先王补助之政今乃效桑羊均输之法而使小人为之掊克生灵敛怨基祸王安石欲求近功忘其旧学舍尧舜知人安民之道讲五霸富国强兵之术尚法令则称商鞅言财利则背孟轲鄙老成为因循斥公论为流俗合意者为贤异已者为不肖刘琦钱顗等一言便防降黜在廷之人方大半趋附陛下又从而驱之其将何所不至且道逺当驯致事大难速成人材不可急求积弊不可顿革倘欲事功亟就必为憸佞所乘宜速还言者而退安石以答中外之望又言曾公亮年老不退廉节已亏且欲见容惟务雷同赵抃心知其非凡事不能力救退有后言帝皆弗聴遂求罢谏职改判国子监去意愈确政府使谕之曰毋轻去已议除知制诰矣纯仁曰此言何为至于我哉言不用万钟非所顾也　戊申河徙东行张巩等因欲闭断北流帝意向之司马光言巩等欲塞二股河北流臣恐劳费未易幸而可塞则东流浅狭隄防未全必致决溢是移恩冀深瀛之患于沧徳等州也不若俟三二年东流益深濶隄防稍固北流渐浅薪刍有备塞之便帝命光与张茂则往视王安石曰光议事屡不合今令视河后必不从其议是重使不安职也乃独遣茂则茂则奏二股河东倾已及八分北流止二分巩等亦奏大河东徙北流已闭诏奬谕之已而河自许家东决泛滥大名恩徳沧永静五州军境果如光言夏国请从旧蕃仪诏许之　范纯仁前后章疏语多激切帝悉不付外纯仁尽録申中书于是在位大臣俱列名露章求罢帝以优诏答之富弼自此不复出视事安石乞重贬纯仁帝曰彼无罪姑与一善地己酉命知河中府寻徙成都路转运使以新法不便戒州县无得遽行安石怒其沮格以事左迁知和州未至徙庆州　庚戌条例司检详文字蘓辙罢辙与吕惠卿论事动皆不合防遣八使于四方访求遗利中外知其必迎合生事皆莫敢言辙往见陈升之曰昔嘉祐末遣使寛恤诸路各务生事还奏多不可行为天下笑今何以异此又以书抵王安石力陈其不可安石怒将加以罪升之止之至是乞别除一差遣帝阅辙状问辙与轼如何观其学问颇相类安石曰轼兄弟大抵以飞箝捭阖为事帝曰如此则宜合时事何以反为异论诏依所乞除河南府推官　甲寅朝神御殿　辛酉以秘书省著作佐郎河南程颢太原王子韶并为太子中允权监察御史里行颢自晋城令改著作佐郎至是吕公着荐为御史帝素知其名数召见每将退必曰频求对欲常常见卿一日从容咨访报正午始趋出庭中中官曰御史不知上未食乎颢前后进説甚多大要以正心窒欲求贤育材为先不饰辞辩务以诚意感悟主上帝尝使推择人才颢所荐数十人以父表弟张载及弟程颐为首又劝帝防未萌之欲及勿轻天下士帝俯躬曰当为卿戒之帝尝召颢问所以为御史对曰使臣拾遗补阙禆赞朝廷则可使臣掇拾羣下短长以沽直名则不能帝叹赏以为得御史体居职数月章疏屡上皆系敎化之本其论君道曰君道之大在乎稽古正学明善恶之归辨忠贤之分晓然趋道之正故君志贵乎先定君志定而天下之治成矣所谓定志者一心诚意择善而固执之也夫义理不先定则多聴而易惑志意不先定则守善而或移惟以圣人之训为必当从先王之治为必可法不为后世驳杂之政所牵制不为流俗因循之论所迁惑自知极于明信道极于笃任贤勿贰去邪勿疑必期致世于三代之隆而后巳也然天下之事患常生于忽微而志亦戒乎渐习故古之人君虽出入起居从容闲燕必有诵训箴谏之臣左右前后无非正人所以成其徳业伏愿陛下礼命老成之儒俾日亲便座讲论道义以辅养圣徳又择天下贤俊使得陪侍法从朝夕延见开陈善道以广闻聴如是则圣智益明王猷允塞矣又论时务十事大畧以为圣人创法皆本诸人情极乎物理虽二帝三王不无随时因革踵事增损之制然至于为治之大原牧民之要道则前圣后圣同条而共贯后世能尽其道则大治或用其偏则小康此厯代彰明之效也茍徒知泥古而不能施之于今姑欲循名而遂废其实此固陋儒之见不足与论治道然傥谓今人之情皆已异于古先王之迹不可复于今趣便目前不务髙逺则亦恐非大有为之论而未足以济当今之极弊也且如衣服饮食宫室器用之类茍便于今而有法度者岂亦遽当改革哉惟其天理之不可易人所頼以生非有古今之异圣人之所必为者固可槩举然行之有先后用之有缓速若夫裁成运动周旋曲当则在朝廷讲求设施如何耳帝皆嘉纳之　开封狱具同判刑部丁讽审刑院详议官王师元皆诬伏侍御史知杂事兼判刑部刘述独谓朝廷不当劾言事官三问不承王安石欲置之狱司马光与范纯仁争之乃止壬戌贬述知江州讽通判复州师元监安州税　九月甲子朔诏閤门引编校书籍吕恵卿校勘王存登对皆王安石所善也存丹阳人　交州来贡　丁卯立常平给敛法　戊辰初开经筵　出内库缗钱百万籴河北常平粟　初陜西转运使李参以部内多戍兵而粮储不足令民自隠度粟麦之嬴先贷以钱俟谷熟还官号青苗钱行之数年廪有余粮至是条例司言诸路常平广恵仓钱谷敛散未得其宜故为利未博今欲以见在斗斛遇贵量减市价粜遇贱量增市价籴可通融转运司苗税及钱斛就便转易者亦许兊换仍以见钱依陜西青苗钱例愿预借者给之令随税输纳斗斛半为夏料半为秋料内有愿请本色或纳时价贵愿纳钱者皆从其便如遇灾伤许展至次料丰熟日纳非惟足以待凶荒之患民既受贷则兼并之家不得乘新陈不接以邀倍息又常平广恵之物收藏积滞必待年凶物贵然后出粜所及不过城市游手之人今通一路有无贵发贱敛以广蓄积平物价使农人得以趋时赴事兼并者不得乘其急凡此皆以为民而公家无所利焉是亦先王散恵兴利以为耕敛补助之意也欲量诸路钱谷多寡分遣官提举每州选通判幕职官一员典干转移出纳仍先自河北京东淮南三路施行俟有緖推之诸路其广恵仓除量留给老疾贫穷人外余并用常平转移法从之初王安石既与吕恵卿议定出示苏辙曰此青苗法也有不便以告辙曰以钱贷民使出息二分本以救民非为利也然出纳之际吏縁为奸法不能禁钱入民手虽良民不免妄用及其纳钱虽富民不免逾限恐鞭棰必用州县之事不胜烦矣唐刘晏掌国计未尝有所假贷有尤之者晏曰使民侥幸得钱非国之福使吏倚法督责非民之便吾虽未尝假贷而四方丰凶贵贱知之未尝逾时有贱必籴有贵必粜以此四方无甚贵甚贱之病安用贷为晏之所言汉常平法耳今此法具在而患不修公诚有意于民举而行之晏之功可立俟也安石曰君言诚有理当徐思之由是逾月不言青苗防京东转运使王广渊言方春农事兴而民苦乏兼并之家得以乘急要利乞留本道钱帛五十万贷之贫民嵗可获息二十五万从之其事与青苗法合安石始以为可用召至京师与之议广渊请施之河北安石遂决意行之次第及于诸路【考异宋史食货志云安石因苏辙之言逾月不言青苗防河北转运司干当公事王广廉召议事广廉尝奏乞度僧牒数千为本钱于陜西转运司私行青苗法春散秋敛与安石意合至是请施之河北安石乃决意行之苏辙传同东都事畧苏辙传亦作河北转运王广廉按宋史王广渊传庆厯中上曾祖明家集诏官其后广渊推与弟广廉而自以进士得官是广廉乃广渊之弟熙寜二年四月遣八人行诸路察农田水利赋役广廉其一也不闻为河北转运且陜西河北各一漕司河北转运岂得散钱于陜西盖广渊欲行青苗援李参之事以请后遂讹为行之陜西耳安石尝言广渊力主新法而遭劾刘庠故坏新法而不问是知附防青苗者广渊也非广廉也今悉从广渊传】　辛卯废奉慈殿　壬辰以秘书省著作佐郎吕恵卿为太子中允崇政殿説书从王安石荐也　王安石独奏事帝问曰程颢言不可卖祠部度牒作常平本钱如何安石曰颢所言自以为王道之正臣以为颢未达王道之权也今度牒所得可置粟四十五万石若凶年人贷三石可全十五万人如是而犹以为不可岂为知权乎　冬十月丙申富弼罢王安石专权自恣弼度不能争常移病不入中书乆之遂辞位章数十上许之问曰卿即去谁可代卿者弼荐文彦博帝黙然良乆曰王安石何如弼亦黙然加检校太师以武寜军节度使同平章事判亳州弼初诣阙即除司空兼侍中固辞得免及罢不复加恩盖帝意不乐故也　以尚书右丞知枢宻院事陈升之行礼部尚书同平章事故事宰相以侍郎为之而无左右丞拜者学士王珪当制以为言升之于是躐迁尚书升之资厯髙于安石而素与安石相表里故安石劝帝先用之　诏城绥州先是韩缜与夏人议许令纳安逺塞门二砦还以绥州郭逵曰此正商于之地六百里也时已有诏使逵焚弃绥州逵曰一州既失二砦不可得中国为夏人所卖安用守臣为藏其诏不出上言绥州具存且自劾违诏之罪诏褒逵曰渊谋秘畧悉中事机有臣如此朕无西顾之忧矣及誓诏已降夏人犹不归二砦且遣旺额来言欲先得绥州逵命机宜文字赵卨等如夏交所纳二砦且定地界旺防额曰朝廷本欲得二砦地界非所约卨曰然则塞门安逺二墙墟耳安用之二砦之北旧有三十六堡以长城岭为界西平王祥符所移书固在也旺防额语塞卨以夏人渝盟请城绥州不以易二砦从之改名绥徳城　己亥司马光入对帝问近相陈升之外议云何光曰闽人狡险楚人轻易今二相皆闽人二参政皆楚人必将援引乡党之士充塞朝廷天下风俗何以得更淳厚帝曰升之有才智晓民政边事他人莫及光曰但不能临大节而不可夺耳凡才智之人必得忠直之士从旁制之此明主用人之法也帝曰然光曰富弼老成有人望其去可惜帝曰朕留之至矣光曰弼所以去者盖其所言不用与同列不合故也帝又问王安石何如光曰人言安石奸邪则毁之太过但不晓事又执抝耳帝曰韩琦敢当事贤于富弼然为人木彊光曰琦实有忠于国家之心但好遂非此其所短也帝因厯问羣臣至吕惠卿光曰惠卿憸巧非佳士使王安石负谤于天下者惠卿也近日不次进用大不合众心帝曰惠卿应对明辩亦似美才光曰江充李训若无才何以能动人主乎　戊戌以蕃官礼賔使折继世为忠州刺史左监门卫将军嵬名山为供备库使赐姓赵名怀顺丙辰诏御史请对并许直由閤门上殿时御史里行张戬程颢言每欲上殿奏事必俟朝防既许上殿又伺候班次动经旬日台谏言责既均则进见之期理无殊别何独宪臣隔絶疎异况往复俟报必由中书万一事干政府则或致阻格乞推原天禧诏书之意使依谏官例牒閤门求对或有急奏仍许越次上殿庶几遇事入告无忧失时帝从其言故有是诏戬长安人也　己未夏国遣使来谢封册　十一月乙丑命枢宻副使韩绛同制置三司条例陈升之深狡多数善傅防以取富贵为小官时与王安石相遇淮南安石深器之及安石得政务变更旧制患同列不从奏设制置条例司与升之共事凡所欲为自条例司直奏行之无复龃龉升之心知其不可而极力赞助或时为小异阳若不与安石同者安石不觉其诈甚徳之故推升之使先为相升之既登相位于条例司不复肯关预因言于帝曰臣待罪宰相无所不统所领职事岂可称司安石曰古之六卿即今执政有司马司徒司冦司空各名一职何害于理升之曰兹事当归之三司何必揽取为已任安石大怒二人于是乎始判帝谓安石曰向者升之在密院今俱在中书以制置条例并归中书何如安石曰升之以制词云金谷之计宜归内史故耻任此职陛下置司本令中书密院各差一人今若差韩绛共事甚便帝曰善遂命绛安石每奏事绛必曰臣见安石所陈非一皆至当可用陛下宜省察安石恃以为助　帝欲用苏轼同修起居注王安石谮之乃罢轼不用用蔡延庆孙觉　甲戌诏裁宗室授官法惟宣祖太祖太宗之子择其后一人为公世世不絶其余孙之子将军以下聴出外官袒免之子更不赐名授官许令应举初吕夷简在仁宗时改宗室补环卫官骤增廪给其后费大而不可止韩琦为相尝议更之而不果至是遂行之　丙子罢诸路提防刑狱武臣帝以武臣罕习吏文不足以察举所部人才故复用文臣时皆以为便　颁农田水利约束　庚辰御迩英阁司马光读通鉴至汉曹参代萧何事曰参不变何法得守成之道故孝惠髙后时天下晏然衣食滋殖帝曰汉常守萧何之法不变可乎光曰何独汉也使三代之君常守禹汤文武之法虽至今存可也汉武帝取髙帝约束纷更盗贼半天下元帝改宣帝之政而汉业遂衰由此言之祖宗之法不可变也　壬午吕惠卿进讲因言先王之法有一嵗一变者月令季冬饬国典以待来嵗之宜周礼始和布法于象魏是也有数嵗一变者唐虞五载修五礼周礼十一嵗修法则是也有一世一变者刑罚世轻世重是也有数十世而变者夏贡商助周彻夏校商序周庠之类是也有虽百世不变者尊尊亲亲贵贵长长尊贤使能是也臣前日见司马光以为汉惠文景三帝皆守萧何之法而治武帝改其法而乱宣帝守其法而治元帝改其法而乱臣按何虽约法三章其后乃以为九章则何已不能自守其法矣惠帝除挟书律三族令文帝除诽谤妖言除秘祝法皆萧何法之所有而惠与文除之景帝又从而因之则非守萧何之法而治也帝召光前谓光曰其言如何光曰布法象魏布旧法也何名为变诸侯有变礼易乐者王巡狩则诛之王不自变也刑新国用轻典乱国用重典是为世轻世重非变也且治天下譬如居室敝则修之非大坏不更造也大坏而更造非得良匠美材不成今二者皆无有臣恐风雨之不庇也公卿侍从皆在此愿陛下问之三司使掌天下财不才而黜可也不可使两府侵其事今为制置三司条例司何也宰相以道佐人主安用例茍用例则胥吏足矣今为防详中书条例司何也惠卿不能对以他语诋光帝曰相与论是非耳何至是光又言青苗之弊曰平民举钱出息尚能蚕食下户况县官督责之威乎惠卿曰青苗法愿则与之不愿不强也光曰愚民知取债之利不知还债之害非独县官不强富民亦不强也昔太宗平河东立和籴法以给戍卒时米斗十钱民乐与官为市其后物贵而和籴不解遂为河东世世患臣恐异日之青苗亦犹是也帝曰陜西行之久矣民不以为病光曰臣陜西人也见其病未见其利朝廷初不许有司尚以病民矧法许之耶帝问坐仓籴米何如坐者皆起曰不便惠卿独曰京师坐仓得米百万石则减东南嵗漕百万石转易为钱以供京师光曰东南钱荒而粒米狼戾今弃其有余取其所无农末皆病矣侍讲吴申起曰光言诚至论也初帝用仪鸾司官孙思道言行坐仓籴米法王安石以为善坐仓者以诸军余粮愿粜入官者计价支钱复储其米于仓也光以为民有米而官不用其米民无钱而官必使之出钱非通财利民之道故因问极言其害【考异王应麟玉海云熈寜二年十一月庚辰司马光读通鉴汉纪曹参事因言参得守成之道宋史神宗纪是月壬午书御迩英聴讲而庚辰之讲不书按东都事畧司马光传后数日吕惠卿进讲因言先王之法云云又曰前日光言非是所谓前日者乃庚辰也所谓后数日者乃壬午也宋史司马光传混而为一今分系之】　赐汴口役兵钱　己丑减天下囚罪一等　徒以下释之　闰月庚子诏调镇赵洺磁相州兵夫六万濬御河以寒食后入役从刘彞程昉言也　壬寅以张载为崇文殿校书载少喜谈兵以书谒范仲淹仲淹曰名敎中自有可乐何事于兵因劝读中庸载读其书犹以为未足又访诸释老累年知无所得反而求之六经后与程颢兄弟语道学之要涣然自信曰吾道自足焉用旁求时帝将一新百度思得才哲之士与之谋御史中丞吕公着言载学有本原四方学者皆宗之乃自渭州佥判召见问以治道对曰为政不法三代者终茍道也帝恱遂有是擢他日见王安石安石曰新政方行欲求助于子载曰公与人为善则人以善归公如敎玉人琢玉则宜有不受命者矣载戬之兄也　戊申夏国主秉常遣使诣辽乞赐印绶　壬子差官提举诸路常平广惠仓兼管勾农田水利差役事从条例司请也时天下常平钱谷见在一千四百万贯石诸路各置提举管勾官凡四十一人而常平广惠之法遂变为青苗矣　诏置交子务于潞州条例司言交子之法行于成都府路人以为便今河东公私苦运铁钱劳费请行交子之法仍令转运司举官置务从之　十二月癸亥朔复减后妃公主及臣僚推恩　癸酉增失入死罪法　乙亥帝问王安石以真宗时边事安石曰臣按实録当时君臣议论未尝深究本末上下皆灭裂而已何以待逺方乎　帝以卿监监司知州有老不任职者当与闲局王安石亦欲以处异议者丙戌增置三京留司御史台国子监及宫观官使不限员　是月知通进银台司上蔡祖无择以事下秀州狱初无择与王安石同知制诰故事词臣许受人馈谓之润笔时有馈安石者辞不获取置院梁上安石忧去无择用为公费安石闻而恶之及得政讽监司求无择罪防知明州苗振以贪闻御史里行王子韶出按其狱迎安石意发无择知杭州时事自京师逮对而以振付狱张载苏颂言无择列侍从不当与故吏对曲直张戬亦救之皆不聴狱成无贪状但得其贷官钱按部民坐及乘船过制而已遂谪忠正军节度副使安石因言于帝曰陛下遣一御史出即得祖无择罪乃知朝廷于事但不为未有为之而无效者无择少从孙复学以言语政事为时名卿用小过锻链放弃终身士论惜之　有中防下开封府减价买浙灯四千余枝直史馆权开封府推官苏轼言陛下留心经术动法尧舜岂以灯为恱此不过以奉两宫之欢耳然百姓不可户晓皆谓以耳目不急之玩夺其口体必用之资此事至小体则甚大愿追还前命即诏罢之轼因上书极论时政凡七千余言其畧曰臣之所欲献者三言而已曰结人心厚风俗存纪纲人主所恃者人心也自古及今未有和易同众而不安刚果自用而不危者祖宗以来治财用者不过三司今陛下又创制置三司条例司使六七少年日夜讲求于内使者四十余辈分行营干于外以万乘之主而言利以天子之宰而治财君臣宵旰几一年矣而富国之效茫如捕风徒闻内帑出数百万缗祠部度五千人耳以此为术人皆知其难也汴水浊流自生民以来不以种稻今欲陂而清之万顷之稻必用千顷之陂一嵗一淤三嵗而满矣陛下使相视地形所在凿空访寻水利隄防一开水失故道虽食议者之肉何补于民自古役人必用乡户徒闻江浙之间数郡顾役而欲措之天下自杨炎为两税租调与庸既兼之矣奈何复欲取庸青苗放钱自昔有禁今陛下始立成法每嵗常行虽云不许抑配而数世之后暴君污吏陛下能保之乎昔汉武以财力匮竭用桑羊之说买贱卖贵谓之均输于时商贾不行盗贼滋炽几至于乱臣愿陛下结人心者此也国家之所以存亡者在道徳之浅深不在乎强与弱厯数之所以长短者在风俗之厚薄不在乎富与贫陛下当崇道徳而厚风俗不当急功利而贪富强仁祖持法至寛用人有序専务揜覆过失未尝轻改旧章考其成功则曰未至言乎用兵则十出而九败言乎府库则仅足而无余徒以徳泽在人风俗知义故升遐之日天下归仁议者见其末年吏多因循事不振举乃欲矫之以苛察济之以智能招来新进勇鋭之人以图一切速成之效未享其利浇风已成近嵗朴拙之人愈少巧进之士益多惟陛下哀之救之以简易为法以清净为心而民徳归厚臣愿陛下厚风俗者此也祖宗委任台谏未尝罪一言者纵有薄责旋即超升许以风闻而无官长言及乘舆则天子改容事关廊庙则宰相待罪台谏固未必皆贤所言亦未必皆是然须养其鋭气而借之重权者将以折奸臣之萌也臣闻长老之谈皆谓台谏所言常随天下公议今者物论沸腾怨讟交至公议所在亦知之矣臣恐自兹以往习惯成风尽为执政私人以致人主孤立纪纲一废何事不生臣愿陛下存纪纲者此也王安石见而深恶之　是嵗辽加北院枢宻使耶律伊逊守太师诏四方有军旅许以便宜从事由是伊逊势震中外门下馈赂不絶凡阿顺者防荐擢忠直者被斥窜
