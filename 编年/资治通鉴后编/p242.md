<!-- { "loadSidebar": true } -->
　　或疑其不胜任以问司马光光曰使此人掌邦计则天下知朝廷非急于征利贪吏掊刻之患庶几少息矣以中书舍人胡宗愈为给事中起居舍人苏辙为中书舍人　军器监丞王得君言臣僚上章与议改法但许建明事情不得妄有指斥内出手诏曰予方开广言路得君意欲杜塞人言无状若此可罢职与外任监当得君于是谪监永城县仓　三月辛未诏毋以堂差冲在选已注官　置诉理所许熈宁以来得罪者自言命太学公试司业博士主之如春秋补试法　壬申诏安焘坚辞知枢密院事特依所乞仍同知枢密院事诏刘挚王觌及刑部郎中杜綋将元丰勅令格式重行刋修　癸酉置开封府界提刑狱一员　乙亥罢熈河兰会路经制财用司　己夘复广济河辇运　辛巳诏民间疾苦当议寛恤者监司具闻　以校书郎程頥为崇政殿说书从司马光言也頥进三劄其一曰陛下春秋方富辅养之道不可不至大率一日之中接贤士大夫之时多亲宦官宫妾之时少则自然气质变化德器成就乞遴选贤士入侍劝讲讲罢常留二人直日夜则一人直宿以备访问或有小失随事献规嵗月积久必能养成圣德其二曰三代必有师傅保之官师道之教训傅傅其德义保保其身体臣以为傅德义者在乎防见闻之非节嗜好之过保身体者在乎适起居之宜存畏谨之心欲乞皇帝左右扶侍只应宫人内臣并选年四十五以上厚重小心之人服用器玩皆须质朴及择内臣十人充经筵只应以伺候皇帝起居凡动息必使经筵官知之其三曰窃见经筵臣僚侍者皆坐而讲者独立于礼为悖乞今后特令坐讲以养主上尊儒重道之心臣以为天下重任惟宰相与经筵天下治乱系宰相君德成就责经筵由此言之安得不以为重頥每以师道自居其侍讲色甚庄言多讽谏闻帝在宫中盥而避蚁问有是乎帝曰有之頥曰推此心以及四海帝王之要道也帝甞慿槛偶折栁枝頥正色曰方春时和万物发生不可无故摧折帝不恱　御史吕陶言司农少卿范子渊在元丰时提举河工糜费巨万防堤压埽之人溺死无算而功卒不成乞行废放于是黜知峡州制畧曰汝以有限之财兴必不可成之役驱无辜之民置诸必死之地中书舍人苏轼词也　夏四月己丑韩缜罢先是王岩叟言蔡确章惇之大奸臣先已论之其次韩缜之鄙俗不学张璪之阴邪不正李清臣之柔佞不立安焘之阘茸不才此四人者自执政以来有益国家者何事伏望别图贤才任以大柄台谏前后论缜过恶甚众皆留中不报太皇太后宣谕孙觉苏辙曰进退大臣当存国体缜虽不协人望要须因其求去而后出之刘挚等攻之益急缜遂乞出以光禄大夫观文殿大学士知颍昌府京西北路安抚使内批缜自以为不才恐妨贤路故乞出外视矜功要名而去者缜为得进退之体故有迁官之异宜于制词中声说此意矜功要名葢指蔡确章惇也　诏太师致仕文彦博肩舆赴阙令河南津置行李先是司马光除左仆射固辞以疾乞召用彦博范纯仁亦以彦博老成劝帝召致之及将罢韩缜太皇太后以御劄付光欲除彦博太师兼侍中行右仆射事光奏彦博官为太师年八十一臣后进而位居其上非所以正大伦也不聴　苏辙言礼部欲复诗赋司马光乞以九经取士二议并未施行乞先降指挥明言来年科场一切如旧但所对经义兼取注疏及诸家议论不専用王氏之学仍罢律义然后徐议更制未为晩也　司马光乞令提防刑狱司指挥逐县令佐体量郷村人户有阙食者一面申知上司及本州更不候回报即将本县义仓及常平仓米谷直行赈济夏秋成熟令随税送纳毋得收息令佐有能用心存恤民不流移者优与酬奬否则取勘闻奏从之　辛夘诏诸路旱伤蠲其租　壬辰以旱虑囚　癸巳特进荆国公王安石卒安石性彊忮遇事无可否自信所见执意不回至议变法在廷交执不可安石傅经义出己意辨论辄数百言众不能诎甚者谓天变不足畏祖宗不足法人言不足恤罢黜中外老成人几尽多用门下儇慧少年久之以旱引去洎复相嵗余罢终神宗世不复召安石着日録七十卷如韩琦富弼文彦博司马光吕公着范镇吕诲苏轼及一时之贤者皆重为诋毁晩居金陵于钟山书室多写福建子三字葢恨为吕恵卿所误也及卒司马光于病中闻之亟简吕公着曰介甫文章节义颇多过人但性不晓事而喜遂非今方矫其失革其弊不幸介甫谢世反覆之徒必诋毁百端光以为朝廷特宜优加厚礼以振起浮薄之风其不脩怨如此　辛丑诏执政大臣各举可充馆阁者三人　壬寅诏守太师致仕文彦博特授太师平章军国重事以门下侍郎吕公着为尚书右仆射中书侍郎太皇太后欲用彦博为右相刘挚王觌并言彦博春秋高不可为三省长官朱光庭亦三上章以为彦博师臣不宜烦以吏事若右相则吕公着韩维范纯仁皆可为之帝问司马光光对曰若令彦博以太师平章军国重事亦足尊老成矣又言宜为右相者莫如吕公着帝皆聴之又诏彦博一月两赴经筵六日一入朝因至都堂与辅臣议事如遇有军国机要即不限时日并令入预参决先是执政官每三五日一聚都堂吏目抱文书歴诸防白之故为长者得以専决同列难尽争也光甞恳蔡确欲数会议庶各尽所见而确终不许公着既秉政乃日聚都堂长贰并得议事遂为定制　乙巳诏戸部裁冗费着为令　黜内侍李宪等于外刘挚言陛下临御以来分别邪正而元恶大憝犹有漏网宦者李宪贪功生事渔敛生民膏血兴灵之役首违师期乃顿兵城兰州遗患今日王中正将兵二十万出河东逗遛违诏精卒劲骑死亡殆尽宋用臣董大工役侵陵官司诛求小民夺其衣食之路石得一领皇城司纵遣伺者飞书朝上则暮入狴犴朝士都人相顾以目者殆十年此四人者权势烽焰张灼中外幸而先帝神武足以镇压不然其为祸岂减汉唐宦者哉侍御史林旦亦以为言诏并降官宪中正得一提举宫观用臣监太平州税务　辛亥文彦博入对命其子贻庆扶掖上殿赐贻庆金紫章服　扬王颢荆王頵并特授太尉　司马光请立经明行修科嵗委升朝文臣各举所知以勉励天下使敦士行以示不専取文学之意若所举人违犯名教必坐举主毋赦于是诏自今凡遇科举令升朝官各举经明行修之士一人俟登第日与升甲　罢谒禁之制　知诚州周士隆抚纳溪峒民一千三百余戸赐士隆银帛　癸丑三省言尚书六曹职事闲剧不等今欲减定以主客兼膳部职方兼库部都官兼司门屯田兼虞部定为三十五员又言常平仓春秋敛散以陈易新及嵗饥赈贷主司并依法推行降贷常平钱谷丝麦丰熟随夏税先纳所输之半愿并纳者止出息一分并从之　五月丁巳朔以资政殿大学士兼侍读韩维为门下侍郎　罢诸路重禄复熈宁前旧制　庚申夏国遣使来贺即位　壬戍诏侍从台官监司各举县令一人　丁夘刘挚上疏曰学校为育材首善之地教化所从出非行法之所虽羣居众聚帅而齐之不可无法亦有礼义存焉先帝养士之盛比隆三代然太学屡起狱讼有司縁此造为法禁烦苛甚于治狱条目多于防盗上下疑贰以求茍免尤可怪者博士诸生禁不相见教谕无所施质问无所从月巡所之斋而已斋舍既不一随经分则又易博士兼巡礼斋诗博士兼巡书斋所至备礼请问相与揖诺亦或不交一言而退以防私请以杜贿赂学校如此岂先帝所以造士之意哉愿罢其制戊辰诏孙觉顾临程頥同国子监长贰修立太学条制　己巳幸扬王荆王第官其子九人　乙亥苏辙言前参知政事吕恵卿诡变多端见利忘义王安石初任执政以为心腹安石山野之人彊狠傲诞其于吏事宜无所知恵卿指摘教道以济其恶青苗助役议出其手韩琦始言青苗之害先帝知琦朴忠翻然感悟欲退安石而行琦言当时执政皆闻德音安石惶遽自失亦累表乞退天下欣然有息肩之望矣恵卿方为小官自知失势上章乞对力进邪说荧惑圣聴巧回天意身为馆殿摄行内侍之职亲往传宣以起安石肆其伪辩破难琦说仍为安石画刼持上下之策大率多用刑狱以震动天下自是诤臣吞声有识丧气而天下靡然矣至于排击忠良引用邪党恵卿之力十居八九其后又建手实簿法尺椽寸土检括无遗鸡豚狗彘抄劄殆徧専用告讦推析毫毛鞭棰交下纸笔翔贵小民怨苦甚于苗役又因保甲正长给散青苗结甲赴官不遗一戸上下骚动不安其生遂至河北人戸流移旋又兴起大狱以恐胁士人如郑侠王安国之徒仅保首领而去其心本欲株连蔓引涂汚公卿独赖先帝天姿仁圣每事裁抑故恵卿不得穷极其恶不然安常守道之士无噍类矣既而恵卿自以罪被黜于是力陈边事以中上心其在延安始变军制杂用蕃汉违背物情坏乱边政西戎无变妄奏警急擅领大众涉入虏境竟不见敌迁延而归恣行欺罔立石纪功使西戎晓然知朝廷有吞灭灵夏之意自是戎人怨叛边鄙骚扰河陇困竭海内疲劳永乐之败大将徐禧本恵卿自布衣保荐擢任始终协议遂付边政败声始闻震动宸极驯致不豫初实由此边衅一生至今为梗安石之于恵卿有卵翼之恩有父师之义方其求进则胶固为一更相汲引以欺朝廷及其权位既均势力相轧反眼相噬化为仇敌始安石罢相以执政荐恵卿既已得位恐安石复用遂起王安国李士宁之狱以柅其归安石觉之被召即起迭相攻击期致死地安石之党言恵卿使华亭知县张若济借豪民钱置田产等事朝廷遣蹇周辅推鞫狱将具而安石罢去故事不复究案在御史可覆视也恵卿发安石私书其一曰无使齐年知齐年者冯京也先帝犹薄其罪恵卿复发其一曰无使上知安石由是得罪夫恵卿与安石出肺肝托妻子平居相结唯恐不深故虽欺君之言见于尺牍不复疑间恵卿方其无事已一一收録以备缓急之用一旦争利随相抉擿不遗余力此犬彘之所不为而恵卿为之曾不愧耻恵卿用事于朝廷首尾十余年操执威柄凶焰所及甚于安石乞陛下防自圣意畧正典刑纵未以污鐡锧犹当追削官职投畀四裔以御魑魅　诏特赠吕诲通议大夫子由庚与堂除合入差遣以刘挚吕大防范纯仁言其触忤时宰谴死外藩故也　壬午诏文彦博已降防令独班起居自今赴经筵都堂凡同三省枢密院奏事并序官位在宰臣上　乙酉监察御史上官均言今之议者必以为往时之散青苗出于抑配故有前日之弊今则募民之愿取者然后与之而有司又不以多散为功在民必以为便臣以为不然今天下民十室之中赀用匮乏者六七诱以青苗之利无知之民不暇逺计必利一时之得纷然趋赴虽曰不强抑配然而散敛追呼督促之烦道涂往来之费轻用妄费贱售谷帛之患未免如前日也故臣愿行闰二月八日诏书罢去青苗复常平昔年平粜之法兹万世之通利也　六月诏自今科场程试毋得引用字说从林旦言也　甲辰置春秋博士　正议大夫提举嵩山崇福宫吕恵卿落职降为中散大夫光禄卿分司南京苏州居住苏辙刘挚王岩叟相继论恵卿罪恶不可不诛朝廷姑薄惩之故有是命监察御史韩川言市易之说虽曰平均物直而其实
