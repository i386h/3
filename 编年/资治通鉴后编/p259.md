<!-- { "loadSidebar": true } -->
　　三年春正月庚子知枢宻事韩忠彦罢忠彦屡请外帝问曽布曰忠彦别无事亦不至奸险对曰然已而章惇言忠彦处置边事多失宜帝甚骇之忠彦请不已乃除观文殿学士知真定府寻移定州　甲辰酌献景灵宫徧诣诸殿如元丰礼　戊申殿中侍御史陈次升言绍圣元年勑榜除已行责降人外一切不问议者亦勿复言近者窃见汪浃李仲等送吏部与合入差遣録黄行下以元祐所献文字得罪则勑榜所云殆或虚语将何以取信天下伏望宣谕大臣自今以始同共遵守若人才委不可用所见背理以今日之罪罪之既徃之咎置而不问庻无反侧之心亦所以彰朝廷忠厚之德又言臣闻差官编排元祐间臣僚章防仍厚赏以购藏匿采之舆议实有未安防惟陛下即政之初诏令天下言事亲政以来揭榜许其自新今又考其一言之失寘于有过之地是前之诏令适所以误天下也后之勑榜又所以诳天下也命令如此何以示信于人乎所有编排章防指挥乞行寝罢　庚戌引见蕃官包顺包诚等赐赉有差　诏鞫狱非本意所指而蔓求它罪者论如律壬子知熈州范纯粹改知邓州以元祐初尝献议弃地也　乙卯诏户部尚书勿领右曹元祐初司马光乞尚书兼领左右曹使周知其数则利权归一从之至是复使侍郎専领尚书不得与焉　右正言孙谔言知河中府杨畏在元丰时其论议皆与朝廷合及元祐之末吕大防苏辙等用事则尽变其趣而从之绍圣之初陛下躬亲总揽则又欲变其趣而偷合茍容天下谓之杨三变诏落畏职依旧知河中后移知虢州　戊午诏罢合祭间因大礼之歳夏至日躬祭地祗于北郊　二月癸亥出元丰库缗钱四百万于陜西河东籴边储　癸酉罢富弼配飨神宗庙庭　癸未诏封濮安懿王子未王者三人宗楚为南阳郡王宗祐为景城郡王宗汉为东阳郡王　乙酉嗣濮王宗绰卒谥孝靖　丙戌诏三歳一取防遣官御史按察监司职事　丁亥夏人防义合砦　是月诏三路保甲依义勇法教试　三月辛卯朔内尚书省火壬辰诏以禁中屡火罢春宴及幸池苑不御垂拱殿三日　癸巳夏人围塞门砦　丁酉尚书省火　戊午剑南东川地震　己亥封南阳郡王宗楚为嗣濮王　辛亥封大宁郡王佖为申王遂寜郡王佶为端王　壬子帝谕二府以元祐减赏功格不当令修定何未上众皆曰诸路相度未到曽布曰不若一用元丰赏格候边事息别议増损帝曰当如此遂降防诸路令告谕将士知悉　丁巳幸申王端王府　夏四月辛酉罢宣徽使　乙酉户部侍呉居厚言请诸路课利场务及三万贯以上者并依元丰条举官监当仍各委本路转运司奏举从之　丙戌三省同奏事曽布曰司马光之内懐怨望毎事志于必改背负先帝情最可诛李清臣许将曰文彦博教光云须尽易人乃可举事布曰臣元丰末在朝廷见光进用自六月秉政至歳终一无所为及隂引苏轼苏辙朱光庭王岩叟辈布满要路至元祐元年二月乃奏罢役法尽逐旧人然后于先朝政事无所不改以此知大臣隂引党类置之言路蔽塞人主耳目则所为无不如欲此最为大患又曰誉光者乃闾巷小人耳如王安石臣兄巩皆有学识之士臣自少时已闻两人者论议以谓光不通经术迂僻不知义理其他士大夫有识者亦皆知之帝欣然聴纳喜见于色　五月壬子太白昼见　丙辰録囚　是月左正言孙谔言免役者一代之大法夫在官之数元丰多元祐省虽省未尝废事也则多不若省散役之直元丰众元祐轻虽轻未尝废役也则重不若轻数省而直轻则民之出钱者易民之出钱者易故法可久也愿陛下博采羣言无以元丰元祐为间要以使百姓无不均平之患而止蔡京言谔论役法欲伸元祐之奸惑天下之聴丙申诏谔罢言职知广德军　给事中蹇序辰言先帝在位十九年其应世之迹未易周覧请选儒臣着为神宗寳训一书授之读官以偹劝讲之阙诏俟正史成书令史官编修序辰周辅之子也　六月癸亥令真定立赵普庙癸未诏常立罢诸王府侍讲差监永州酒税奉议郎赵冲监道州茶盐酒税冲立门人也初蔡卞请以立为崇政殿说书既赐对又请除谏官帝未许卞方与章惇比曽布欲倾之乘间为帝言立附两人乃于史院取冲所撰立父秩行事以进有云自荆公去位天下官吏隂变新法民受涂炭上下循黙败端内萌莫觉莫悟公独见几知其必败帝骇曰何谓必败布言立狂悖不逊自当行法及三省对帝语蔡卞曰常立诋神考而卿荐之何也又顾章惇曰卿不见其语乎惇谢不知帝怒曰语在常秩行状其语云自安石罢相以来民在涂炭又云自秩与安石去位而识者知其必败其谄厚安石而诋薄神考如此卞何为荐之惇卞皆错愕谢罪帝即命中使就史院取秩行状亲指涂炭必败四字以示惇卞惇由是始悟为卞所卖后一日三省进呈帝令与立宫观冲别取防中书舎人叶祖洽缴録黄谓立贬太轻李清臣具以报布是日布对言立谄王安石而毁先帝情更可诛陈瓘所以忤蔡卞只云卞立安石为准的以罗织士类致卞深怒而天下莫不以瓘言为是传曰人臣见无礼于其君者如鹰鹯之逐鸟雀今立之言不逊如此乃欲擢之言路此臣所以不能自己也帝亦切齿故特与逺小处监当殿中侍御史陈次升因言常立希合权臣诋诬先帝而大臣援进唯恐不速岂非负先帝欺陛下乎为臣之罪莫大乎是伏望特行黜责以警官邪不报　乙酉立北郊斋宫于瑞圣园　秋七月壬辰以蔡京为翰林学士承防　癸巳枢宻院言据知邢州张赴称体究得民间愿得牧地养马但与蠲其租课仍不责以蕃息飬马人户无追呼劳扰之患其不愿养马之家不得抑勒今相度欲具为条画榜示从之　己亥诏知渭州寳文阁待制吕大忠特除寳文阁直学士知秦州以元祐中坚持边议又领帅日久故也大忠因言臣弟大防自罹谪籍流落累年恐一旦不虞倐先朝露死生隔絶衔恨无穷伏乞陛下少赐哀怜追寝臣已除职名只量移大防陜西州郡居住不始大忠自泾原入对帝问大防安否且曰大臣初议令过海朕独处之安州卿有书当令且将息忍耐大防朴直为人所卖候三二年可复相见也大忠泄其语于章惇惇惧防之愈力元祐党人由是再行贬黜　庚戌依元丰职事官以行守试三等定禄秩　甲寅令熈河立王韶庙　乙卯国子司业龚原言将来科塲止令依旧専治一经从之八月辛酉夏人防宁顺砦　丙子诏王岩叟遗表并
