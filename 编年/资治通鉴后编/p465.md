<!-- { "loadSidebar": true } -->
　　水手江淮人皆能游水恐因此动揺者众诏止之　初民间酒听自造米一石官取钞一贯卢世荣以官钞五万锭立酤法米一石取钞十贯增旧十倍至是罢之听民自造增课钞一贯为五贯　乙亥中书省以江北诸城课程钱粮听杭鄂二行省节制道途迂逺请改隶中书从之　敇自今贡物惟地所产非所产者毋辄上听民自实两淮荒地免税三年　丙子真腊占城贡乐工十人及药材鳄鱼皮诸物　宗王阿济格失律诏巴延代总其军先是边兵尝乏食巴延令军中采黙克尔及蓿敦之根贮之人四斛草粒称是盛冬雨雪人马頼以不饥又令军士有捕达喇贝欢之兽而食者积其皮至万人莫知其意既而遣使辇至京师帝笑曰巴延以边地寒军士无衣欲易吾缯帛耳遂赐以衣　冬十月癸丑立征东行省以安塔哈为左丞相刘国杰陈岩并左丞洪茶丘右丞率诸军征日本　丙辰以参议特穆尔为参知政事位郭佑上且命之曰自今之事皆责于汝　丁夘敕枢宻院计胶莱诸处漕船江南高丽诸处所造海舶括佣江淮民船备征日本仍敕习泛海者募水工至千人者为千戸百人为百戸　郭佑言自平江南十年之间凡钱粮事八经理筭今特济格克森等又复钩考宜即罢去帝嘉纳之　十一月戊寅遣使告高丽发兵万人船六百五十艘助征日本仍令于近地多造船　己丑御史台臣奏昔宋以无室家壮士为盐军数凡五千今存者一千一百二十二人性习凶暴民患苦之宜给以行粮使屯田自赡诏议行之　癸巳敕漕江淮米百万石泛海贮于高丽之合浦仍令东京及高丽各贮米十万石备征日本期诸军于明年三月以次而防于合浦　乙未以图噜罕为参知政事　卢世荣伏诛刲其肉以食鹰獭世荣初以言利进皇太子意深非之曰财非天降安能嵗取盈乎僧格素主世荣者闻太子尝有是言卒不敢救　卢世荣既诛帝谓博果宻曰朕殊愧卿即擢吏部尚书时方籍没阿哈玛特家其奴张繖札尔等罪当死谬言阿哈玛特家赀隐寄者多如尽得之可资国用遂勾考捕系连及无辜京师骚动帝颇疑之命丞相安图集六部长贰官询问其事博果宻曰是奴为阿哈玛特心腹爪牙死有余罪为此言者盖欲苟延嵗月徼幸不死耳岂可复受其诳嫁祸善良耶急诛此徒则怨谤自息安图以其言入奏帝悟命博果宻鞫之具得其实繖札尔等伏诛其捕系者尽释之丙申赦囚徒黥其面及招宋时贩私盐军习海道者为水工以征日本　时思播以南施黔鼎澧辰沅之界蛮獠叛服不常往往刼掠边民乃诏四川行省讨之参政竒尔济苏左丞汪惟正一军出黔中签省巴拜一军出思播都元帅塔喇齐一军出澧州南道宣慰使李呼喇济一军自夔门防合是月诸将凿山开道绵亘千里诸蛮设伏险隘木弩竹矢伺间窃发亡命迎敌者皆尽杀之遣谕其酋长于是率众来降独散毛洞潭顺走避岩谷力屈始降　嘉木扬喇勒智复发宋徽钦髙孝光五帝及孟韦吴谢四后陵初徽钦葬五国城数遣使祈请于金欲归梓宫凡六七年而后许及梓宫还行在高宗亲至临平奉迎时有选人杨伟者贻书执政乞奏闻命大臣取神榇之最下者斲而视之既而礼官请用安陵故事梓宫入境即承以椁仍纳衮冕翚衣于椁中不改敛从之至此被发徽陵有朽木一段钦陵有铁灯檠一枚而已宋太学生东嘉林景熙故为杭丐者背竹箩手持竹夹遇物即夹以投箩中铸银作两许小牌百十系腰间取贿西僧曰余不敢望收其骨得高家孝家斯足矣西僧左右之果得两朝骨为两函贮之托言佛经归葬于东嘉亦植冬青于其所作诗以纪之其一絶曰一抔自筑珠宫土双匣亲传竺国经只有东风知此意年年杜宇哭冬青双匣谓髙孝两函也【考异收瘗宋陵之骨唐珏玉潜林德旸景熈并有其事一见罗有开唐义士传一见郑元祐林义士事迹皆载于辍耕録未审孰是愚尝参考诸书知唐林之事其时异其陵异其所收之骨异所葬之地亦异唐事在戊寅林事在乙酉是其时异也戊寅发光宗等四陵乙酉发高孝等九陵是其陵异也唐得数函林止两函是所收之骨有多少也唐瘗兰亭林瘗东嘉是所葬之地有逺近也罗郑据所闻以为言故各遗其一论此事者或云二人同心共为斯举或云各行其志初不相谋或又云野史传闻未足深信总由记事者以诸陵一时并发而两义一时同举遂成千古不破之疑今厘而二之则并行不悖了无可疑矣发高孝二陵癸辛杂识云在乙酉十一月最确徽钦空棺可以补宋史所未备今从之余皆用郑氏事迹又按杂识云高陵骨髪尽化孝陵亦蜕化无余止顶骨小片审尔则林之所收为何骨耶窃意西僧既以骨易贿妄为此语以诳西僧耳世传其説周因而録之事迹云后林于宋常朝殿掘冬青一株置于所函土堆上则又以唐事为林事防稽去杭止隔一水可以致之东嘉相望千余里岂能持去纵持去岂能不枯瘁且冬青随地皆有又岂必取之故宫此二説者陶氏已尝致辨今不取冬青引罗以为唐作郑以为林作无可辨别而梦中作则玩其辞防端属景熈其双匣亲传一首尤为深切着明故特举以证其事云】十二月丁未皇太子珍戬薨太子初从姚枢窦黙学仁孝恭俭尤优礼大臣一时在师友之列者非朝廷名德则布衣节行之士德意未尝少衰在中书日乆明于听断闻四方科徴挽漕造作和市有系民之休戚者多奏罢之中外归心焉江西行省以嵗课羡钞四十七万贯来献太子怒曰朝廷但令汝等安百姓百姓安钱粮何患不足百姓不安钱粮虽多能自奉乎尽郤之常服绫袷为沈所渍命侍臣重加染治侍臣请织绫更制之太子曰吾欲织百端非难也顾是物未敝岂宜弃之东宫香殿成工请凿石为池如曲水流觞故事太子曰古有肉林酒池尔欲吾效之耶不许毎与诸王近臣习射之暇辄讲论经典片言之间苟有允惬未尝不为之洒然改容中庻子巴拜以其子阿巴齐入见谕之以毋读防古书须习汉人文字行台治书侍御史王恽进承华事略二十篇太子览之至汉成帝不絶驰道唐肃宗改服绛纱为朱明服心甚喜曰使我行之亦当如是又至邢峙止齐太子食邪蒿顾侍臣曰一菜之名遽能邪人耶詹事孔九思曰正臣防微理固当然太子善其説令诸子传观其书时帝春秋高行台御史上书请内禅太子闻之惧台臣秘其章不发而阿哈玛特之党特济格克森等请收百司吏案钩考天下钱谷欲因以发其事乃悉拘封御史台吏案都事尚文拘留秘章不与特济格闻于帝命宗正色彻肯取其章文曰事急矣即白御史大夫曰是欲上危太子下陷大臣流毒天下之民其谋至奸也且特济格乃阿哈玛特余党赃罪狼藉宜先发以夺其谋大夫遂与丞相入言状帝震怒曰汝等无罪耶丞相进曰臣等无所逃罪但此辈名载刑书而为此举动揺人心宜选重臣为之长庻靖纷扰帝怒稍解可其奏太子益忧惧不自安以是致疾薨年四十三　以哈喇哈逊为大宗正哈喇哈逊由掌宿卫拜是职用法平允时相欲以江南狱隶宗正哈喇哈逊曰江南新附教令未孚且相去数千里欲遥制其刑狱得无寃乎事遂止是嵗集诸路四万于西京普恩寺作资戒防七日夜前中书左丞相耶律铸卒后赠太师諡文忠　董文
　　用拜江淮行中书省参知政事时江淮行省长官者素贵多傲同列莫敢仰视跪起禀白如小吏事上官文用至则坐堂上侃侃与论是非可否无所迁就虽数忤之不顾也有以帝命建佛塔于宋故宫者有司奉行甚急天大雨雪入山伐木死者数百人犹欲并建大寺文用谓其人曰非时役民民不堪矣少徐之如何长官者曰参政奈何格上命文用曰今日之困民力而失民心者岂上意耶其人意沮遂稍寛其期　张立道籍两江侬士贵岑从毅李维屏所部戸二十五万有竒以其籍归有司迁临安广西道军民宣抚使复创庙学于建水路书清白之训于公廨以警贪墨风化大行　朝议以皇太子薨欲罢詹事院院丞张九思抗言曰皇孙宗社人心所属詹事所以辅成道德者也奈何罢之众以为允二十三年春正月戊辰朔以皇太子故罢朝贺　禁赍金银铜钱越海互市　甲戌帝以日本孤逺岛夷重困民力遂罢征召阿巴齐赴阙仍散所雇民船　以江南废寺田土为人占据者悉付总统嘉木扬喇勒智修寺　己夘江淮行省右丞吕文焕告老许之任其子为宣慰使癸未从僧格请命嘉木扬喇勒智遣宋宗戚谢仪孙全允
　　坚赵沂赵太乙入质　甲申和塔拉言所部屯田新军二百人凿河渠于乌呼讷之地役乆功大乞以傍近民西僧余戸助其力从之乌呼讷即汉张掖之居延县也丁亥焚隂阳伪书显明厯　辛夘命阿尔哈雅议征
