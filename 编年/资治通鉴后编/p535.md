<!-- { "loadSidebar": true } -->
　　之　亳州遣人招和阳诸将诸将惟张天祐往寻自亳归赍杜遵道檄授郭天叙为都元帅张天祐右副元帅朱元璋左副元帅元璋初欲不受曰大丈夫宁能受制于人邪已而诸将议借为声援遂从之纪年称龙鳯然事皆不禀其节制【初欲不受以下采髙岱鸿猷録】时和州西南民砦次第刬平而城中乏粮元璋与诸将谋渡江无舟楫有赵普胜俞通海者拥众万余船千艘据巢湖结水砦与卢州左君弼有隙惧为所袭是月遣俞通海间道来附乞发兵为导元璋谓徐达等曰方谋渡江而巢湖水军来附吾事济矣遂亲往与普胜等防就观水道以舟出和阳而相城闸马场河等隘口皆为中丞曼济哈雅水砦所扼惟一小港可达然浅涸不可通大舰已而大兼旬川谷流溢素非行舟处皆水深丈余元璋喜曰天助我也遂乗涨发巢湖舟鱼贯而进至黄墩赵普胜以所部叛去余舟悉至和阳乃降舟之未至遣人诱曼济哈雅军来互市遂执之得十九人皆善操舟者令其教诸军习水战命廖永安张徳胜俞通海等将之攻曼济哈雅于峪溪口敌舟髙大不利进退永安等操舟如飞左右奋击大败其众遂与诸将定渡江之计诸将咸欲直趋金陵元璋曰取金陵必自采石始采石南北喉襟得采石然后金陵可图也　六月癸亥太白经天　丁夘监察御史哈琳图劾奏托克托之师集贤大学士呉直方及其参军黒汉长史和哩齐等并宜追夺从之　监察御史委格等辩明中书左丞吕思诚给还元追所授宣命玉带　丁丑保徳州地震　庚辰徴徽州处士郑玉为翰林待制赐以御酒名币玉辞疾不起而为表以进曰名爵者祖宗之所以遗陛下使与天下贤者共之陛下不得私与人待制之职臣非其才不敢受酒与币天下所以奉陛下陛下得以私与人臣不敢辞也　是月朱元璋帅诸将渡江与廖永安举帆前行永安请所向元璋曰采石大镇其备必固牛渚矶前临大江彼难为备御今往攻之其势必克乃引帆向牛渚风力稍劲顷刻及岸守者阵于矶上舟距岸三丈许未能猝登常遇春飞舸至元璋麾之应声挺戈跃而上守者披靡诸军从之遂防采石沿江诸垒望风迎附诸将以和阳匮乏各欲取资而归元璋谓徐达曰如此则再举必难江东非我有大事去矣因令悉斩防推置急流中舟皆顺流东下诸将大惊问故元璋曰成大事不规小利此去太平甚近舍此不取将奚为诸将乃聴命自官渡向太平桥直趋城下纵兵急攻遂防之平章旺扎勒巴哈与佥事张旭等弃城走执其万户纳哈楚太平路总管靳义出东门赴水死元璋曰义士也具棺之耆儒李习陶安等率父老出城迎谒安见元璋状貌谓习等曰龙姿鳯质非常人也我軰今有主矣师之发采石也先令李善长为戒戢军士榜比入城即张之士卒欲剽掠者见榜愕然不敢动有一卒违令即斩以徇城中肃然富民陈廸献金帛即以分给诸将士召陶安李习与语时事安因献言曰四海鼎沸豪杰并争攻城屠邑互相雄长然其志在子女玉帛非有拨乱救民安天下之心明公率众渡江神武不杀以此顺天应人而行吊伐天下不足定也元璋曰吾欲取金陵如何安对曰金陵帝王之都龙蟠虎踞限以长江之险若据其形胜出兵以临四方则何向不克此天所以资明公也元璋大悦礼安甚厚由是一切机宻辄与议焉改太平路为太平府以李习知府事李善良为帅府都事汪广洋为帅府令史时三帅虽共府署事而运筹决防皆出自元璋将士乐战军民倾向权归于一矣　时中丞曼济哈雅等以巨舟截采石江闭姑孰口絶和州军归路方山砦民兵元帅陈额森以众数万攻太平锋甚鋭元璋命徐达邓愈汤和引兵出姑孰东迎战而设伏襄城桥以待之额森败走遇伏腹背受敌遂擒额森　是夏大江涨安庆屯田禾半没城下水涌有物吼声如雷佥淮西都元帅府余阙祠以少牢水辄缩秋稼登得粮三万斛阙度军有余力乃浚隍増陴外环以大防深堑三重南引江水注之环植木为栅城上四面起飞楼表里完固　秋七月壬辰右副元帅张天祐率诸军及陈额森部曲攻集庆路弗克而还　壬寅倪文俊复陷武昌汉阳等处　遣亲王实哩们四川左丞道拉实等各率兵守御山东湖广四川诸路及招谕濠泗诸起兵者中书右丞许有壬言朝廷务行姑息之政赏重罚轻故将士贪掠子女玉帛而无闘志遂倡为招谕之防耳不聴　陈额森之被擒朱元璋释不杀额森问生我何为元璋曰天下大乱豪杰并起胜则人附败则附人尔既以豪杰自负岂不知生尔之故额森曰然则欲我军降乎此易尔乃为书招其军明日皆降曼济哈雅阿噜辉等见额森败不敢复进攻率其众还屯峪溪口　八月庚申命南阳等处义兵万户府召募毛葫芦义兵万人进攻南阳　戊辰以中书平章政事达实特穆尔为江浙行省左丞相时江淮驿骚南北阻隔诏许达实特穆尔便宜行事乃任用非人肆通贿赂卖官鬻爵惟视货之重轻为髙下由是谤议纷然而所部郡邑往往沦陷亦恬不为意　戊寅太白经天　云南死可伐等降令其子莽三以方物来贡乃立平缅宣抚司四川向思胜降以安定州改立安定军民安抚司　是月帝至自上都　诏淮南行省左丞相太平统淮南诸军讨所防郡邑仍命湖广平章阿噜辉以所部苖军聴其节制太平驻济宁已乆粮饷苦不给乃命有司给诸军牛具以种麦自济宁达于海州民不扰而兵頼以济又议立土兵元帅府轮番耕战　和州镇抚徐达军自太平进克溧水将攻集庆路初陈埜先之为书也阳为招辞意实激之不意其众遂降自悔失计及闻欲攻集庆私谓部曲曰汝等攻集庆毋力战俟我得脱还当与官军合朱元璋闻其谋召语之曰人各有心从元从我不相强也纵之还诸军克溧阳埜先乃收余众屯于板桥隂与行台御史大夫福寿合为书以报太平言集庆城三面阻水不利步战晋王浑王濬隋贺若弼韩擒虎杨素皆以战舰取胜今环城三面元帅与苖军建寨其中连络三十余里陆攻则虑其断后莫若南据溧阳东镇江扼险阻絶粮道示以持乆可不攻而下也元璋知其诈以书复之曰厯代之克江南者皆以长江天堑限隔南北故须防集舟师方克成功今吾渡江据其上游彼之咽喉我已扼之舍舟而进足以克防自与晋隋形同势异足下奈何舍全胜之防而为此迂廻之计耶乃遣禆将习伯容攻芜湖县克之置永昌翼以伯容为万户　托克托行至大理腾冲知府高惠见托克托欲以其女事之许筑室一程外以居虽有加害者可以无虞托克托曰吾罪人也安敢念及此巽辞以絶之是月朝廷遣官移置阿恰齐之地髙惠以托克托前不受其女首发铁甲军围之　九月郭天叙张天祐督兵由官塘经同山进攻集庆之东门陈额森自板桥直抵集庆攻南门自寅至午城中坚守额森邀郭天叙饮杀之擒张天祐献于福寿亦杀之【考异太祖实録云郭张皆战死陈基西夏永年公勲徳诗序云生擒郭张今从俞本记事録】二帅俱没诸将遂奉朱元璋为都元帅　陈额森追袭至葛仙乡乡民兵百户卢徳茂谋杀之遣壮士五十衣青衣出迎额森不虞其图已与十余骑先行青衣兵自后攅槊刺杀之额森既死其子兆先复集兵屯方山曼济哈雅拥舟师结寨采石为掎角规复太平先是河南行省平章达实巴图尔以兵进次长葛与刘福通野战为其所败将士奔溃是月至中牟收败卒团结屯种贼复来劫营掠其辎重遂与博啰特穆尔相失防刘哈喇巴哈来援大破贼兵获博啰特穆尔归之复驻汴梁东南青堽　冬十月丁巳立淮南行枢宻院于扬州　甲子帝谓右丞相鼎珠等曰敬天地尊祖宗重事也近年以来阙于举行朕将亲祀郊庙务尽诚敬不必繁文卿等其议典礼从其简者行之庚午以衍圣公孔克坚同知太常礼仪院事以其子希学袭封衍圣公　癸酉哈玛奏言郊祀之礼以太祖配皇帝出宫至郊祀所便服乗马不设内外仪仗教坊队子斋戒七日内散斋四日于别殿致斋三日二日于大明殿西幄殿一日在南郊祀所　丙子以郊祀命皇太子祭告太庙　己夘立黄河水军万户府于小清口十一月壬辰亲祀上帝于南郊以皇太子为亚献摄太尉右丞相鼎珠为终献　甲午以台哈巴哈为湖广行省左丞相总兵招捕　阳等处荆襄诸军悉聴节制仍给以功赏宣敕金银牌面　戊戌介休县桃杏花　戊申中书右丞相鼎珠以病辞职命以太保就第治病　庚戌贼陷饶州路是月陷达实巴图噜攻夹河贼大破之贼陷怀庆命右丞巴哈讨之　十二月壬子朔朱元璋释万户纳哈楚北归纳哈楚者穆呼哩裔孙也初获时待之甚厚而纳哈楚居常鬰鬰不乐至是元璋召语之曰为人臣者各为其主况尔有父母妻子乎遂纵之归己巳以诸军供饷浩繁命户部印造明年钞本六百万锭给之　乙亥以天下兵起下诏罪已大赦天下　是月达实巴图尔调兵进讨大败刘福通等于太康遂围亳州小明王出居安丰　立兴元等处宣慰使司都元帅府于兴元路　己未哈玛矫诏遣使赐托克托遂卒年四十二讣闻中书遣尚舍卿七十六至阿恰齐之地易棺衣以敛托克托仪状雄伟颀然出于千百人中而器宏识逺轻货财逺声色好贤礼士皆出于天性至于事君之际始终不失臣节惟其惑于羣小急复私雠君子病焉　是嵗荆州大水蓟州血湖广黒雪陜西有一山西飞十五里山之旧基积为深潭　贼势滋蔓由汴以南陷邓许嵩洛汝宁府达噜噶齐察罕特穆尔兵日益盛转战而北遂戍虎牢以遏贼锋贼乃北渡盟津焚掠至怀州河北震动察罕特穆尔进战大败之余党栅河洲殱之无遗类河北遂定朝廷竒其功除中书刑部侍郎苖军以荥阳叛察罕特穆尔夜袭之虏其众防尽乃结营屯中牟已而淮右贼众三十万掠汴以西来中牟营察罕特穆尔结阵待之以死生利害谕士卒士卒贾勇决死战无不一当百防大风扬沙自率猛士鼓噪从中起奋击贼中坚贼遂披靡不能支弃旗鼓遁走追杀十余里斩首无筭军声益大振　盗起常之无锡江浙行省议以重兵殱之平章政事庆童曰赤子无知迫于有司故弄兵耳茍谕以祸福彼无不降之理盗闻之果投戈解甲请为良民　先是倪文俊质威顺王之子而遣人请降求为湖广行省平章朝臣欲许者半参议中书省事成遵曰平章之职亚宰相也承平之时虽徳望汉人抑而不与今叛逆之贼挟势要求轻以与之如纲纪何或曰王子世皇嫡孙也不许是弃之与贼非亲亲之道也遵曰项羽执太公欲烹之以挟髙祖髙祖乃以分羮荅之奈何今以王子之故废天下大计乎众皆韪其论除治书侍御史俄复入中书为参政离省仅六日丞相每决大议则曰姑少缓之众莫晓其意及遵复入喜曰大政事今可决矣　召陜西行省平章绰斯嘉知枢宻院事俄复拜中书平章政事初绰斯嘉奉命讨贼淮南身先士卒面中流矢不为动及是复为执政一日入侍帝见其面有箭瘢深叹闵之遂有是命杜遵道相小明王得宠专权刘福通疾之令甲士挝杀遵道福通遂为丞相后称太保【考异福通杀遵道事元史本纪系是年二月建元龙鳯之下今按明太祖实録是年四月杜遵道檄授和州将以元帅之职则其时遵道尚存刘之杀杜当在亳都不守之后然月日无可考故缀诸嵗末】小明王徒拥虚名事皆决于福通福通每陷一城以人为粮食人既尽复陷一处故其所过赤地千里【据草木子修入】




　　资治通鉴后编卷一百七十六
<史部,编年类,资治通鉴后编>
　　钦定四库全书
　　资治通鉴后编卷一百七十七
　　刑部尚书徐干学撰
　　元纪二十五【起柔兆涒滩正月尽彊圉作噩六月凡一年有竒】
　　顺帝
