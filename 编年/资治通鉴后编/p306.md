<!-- { "loadSidebar": true } -->
　　婴城自守寻受招安至是李纲行次江宁因与漕臣权府事李弥逊谋诛首恶五十人余众令提举常平官王枋部赴行在　庚子论靖康大臣主和悮国罪责李邦彦安置浔州呉敏栁州蔡懋英州李棁宇文虚中郑望之李邺皆以使金请割地安置广南诸州　辛丑诏张邦昌知防逹变勲在社稷宜如文彦博故事一月两赴都堂寻又加太傅　壬寅封后宫潘氏为贤妃　乙巳赐诸路勤王兵还营者钱人三千　丙午以诬谤宣仁圣烈皇后追贬蔡确蔡卞邢恕官　姚古知河南府金人陷河中府及解绛慈隰诸州时马忠张换追袭金人于河间黄潜善等复主和议请遣宣义郎傅雱为祈请使又令张邦昌作书贻二帅仍用靖康誓书画河为界且下令不得颁赦文于河东北又诏河间追袭兵屯大河之南应机进止至是娄宿以重兵压河中守臣席益遁去权府事昌元郝仲连力战外援不至度不能守先自杀其家人己而城陷与其子致厚皆不屈死　丁未太上皇帝至燕山府上皇自离青城金人以牛车数百乘载诸王后宫皆胡人牵驾不通语言至邢赵间斡离不遣郭药师迎谢上皇曰天时如此非公之罪药师慙而退斡离不又请王婉容并帝姬与粘没喝子作妇许之　张叔夜从渊圣以北道中惟时饮水义不食其粟至是渡白沟御者曰过界河矣叔夜乃矍然起仰天大呼遂不复语扼吭而死事闻赠开府仪同三司諡忠文　庚戌以宗泽知襄阳府先是泽上书言今天下属望在于大王大王行之得其道则有以慰天下之心所谓道者近刚正而逺柔邪纳諌诤而拒谀佞尚恭俭而抑骄侈体忧勤而忘逸乐进公实而退私伪至是泽见帝应天陈兴复大计帝欲留泽黄潜善等沮之故出丙辰安置监察御史张所于江州初靖康中所以蜡书冒围募河北兵士民得书喜曰朝廷弃我独有一张察院能拔而用之应募者十七万人由是所声振河北帝即位遣所按视陵寝所还上言曰河东河北天下之根本昨者悮用奸臣之谋始割三镇继割两河其民怨入骨髄至今无不扼腕若因而用之则可借以守否则两河兵民无所繋望陛下之事去矣且请帝亟还汴京因言其五利奉宗庙保陵寝一也慰安人心二也繋四海之望三也释河北割地之疑四也早有定处而一意于边防五也夫国之安危在乎兵之强弱与将相之贤不肖而不在乎都之迁与不迁也诚使兵弱而将士不肖虽渡江而南安能自保所又言黄潜善奸邪恐害新政潜善引去帝欲留之故罢所　起居舎人卫肤敏言前日金人凭陵都邑失守朝廷欲存赵氏者不过一二人而已其他皆屈节受辱不以为耻甚者为敌人敛金帛索妃嫔无所不至求其能诈楚如纪信者无有也及金人伪立叛臣僭窃位号在廷之臣逃避不从及约防退归位赵氏者不过一二人而已其他皆委质求荣不以为愧甚者为叛臣称功徳说符命主推戴之议草劝进之文无所不为求其能击朱泚如段秀实者无有也今陛下践阼之初茍无典刑何以立国凡前日屈节敌人委质伪命者宜差第其罪大则族次则诛又其次窜殛下则斥之逺方终身不齿岂可犹畀爵禄使尘班列哉　戊午西道总管王襄北道总管赵野坐勤王稽缓并分司襄阳青州居住寻责襄永州野邵州并安置　范宗尹罢遣周望使金通问二帝　是月以东道副总管朱胜
　　非为中书舎人兼直学士院时事皆草创诏书填委而院无几案胜非尝凭败鼓草诏文义严重如平时　时在京货务鬻盐钞茶引而道途未通发运使梁杨祖请权于真州置司诏杨祖兼领其事于是嵗入六百万缗　六月己未朔李纲至行在入见涕泗交集帝为动容因奏曰金人不道专以诈谋取胜中国不悟一切堕其计中頼天命未改陛下总师于外为天下臣民所推戴内修外攘还二帝而抚万邦责在陛下与宰相臣自视缺然不足以副委任且臣在道顔岐尝封示论臣章谓臣为金人所恶不当为相如臣之愚但知有国不知有金人宜为所恶然谓臣不足以胜宰相则可谓金人所恶不当为宰相则不可因力辞帝已出范宗尹至是复命岐奉祠纲犹力辞帝曰朕知卿忠义智畧久矣欲使敌国畏服四方安寜非相卿不可卿其勿辞纲顿首谢且言昔唐明皇欲相姚崇崇以十事要说皆中一时之病今臣亦以十事仰干天听陛下度其可行者赐之施行臣乃敢受命一曰议国是谓中国之御四裔能守而后可战能战而后可和而靖康之末皆失之今欲战则不足欲和则不可莫若先自治专以守为防俟吾政事修士气奋然后议大举二曰议巡幸谓车驾不可不一至京师见宗庙以慰都人之心度未可居则为巡幸之计以天下形势而观长安为上襄阳次之建康又次之皆当诏有司预为之备三曰议赦令谓祖宗登极赦令皆有常式前日赦书乃以张邦昌伪赦为法如赦恶逆及罪废官尽复职皆泛滥不可行宜悉改正四曰议僭逆谓张邦昌为国大臣不能临难死节而挟金人之势易姓改号宜正典刑垂戒万世五曰议伪命谓国家更大变鲜有仗节死义之士而受伪官屈膝于其庭者不可胜数昔肃宗平贼汚伪命者以六等定罪宜仿之以厉士风六曰议战谓军政久废士气怯惰宜一新纪律信赏必罚以作其气七曰议守谓敌情狡狯势必复来宜于沿河江淮措置控御以扼其冲八曰议本政谓政出多门纲纪紊乱宜一归之中书则朝廷尊九曰议久任谓靖康间进退大臣太速功效蔑着宜慎择而久任之以责成功十曰议修徳谓上始膺天命宜益修孝弟恭俭以副四海之望而致中兴翼日班纲议于朝惟僭逆伪命二事留中不出　以王宗濋引卫士遁逃致都城失守责官邵州安置　庚申封靖康军节度使仲湜为嗣濮王　金尼玛哈还屯云中　命新任郎官未经上殿者并引对　李纲言僭逆伪命二事乃今日刑政之大者邦昌当道君朝在政府者十年渊圣即位首擢为相方国家祸难金人为易姓之谋邦昌如能以死守节推明天下戴宋之义以感动其心金人未必不悔祸而存赵氏而邦昌方自以为得计偃然正位号处宫禁擅降伪诏以止四方勤王之师及知天下之不与乃不得已而请元祐太后垂帘听政而议奉迎邦昌僭逆始末如此而议者不同臣请以春秋之法断之人臣无将将而必诛赵盾不讨贼书以弑君今邦昌已僭位号敌退而止勤王之师非特将与不讨贼而已刘盆子以汉宗室为赤眉所立其后以十万众降光武但待之以不死邦昌以臣易君罪大于盆子不得已而自归朝廷既不正其罪又尊崇之此何理也陛下欲建中兴之业而尊崇僭逆之臣以示四方其谁不解体又伪命臣僚一切置而不问何以厉天下士大夫之节时执政有异议者帝召黄潜善等语之潜善主邦昌甚力帝顾吕好问曰卿昨在围城中知其故以为何如好问附潜善持两端纲言邦昌僭逆岂可留之朝廷使道路指目曰此亦一天子哉因泣拜曰臣不可与邦昌同列当以笏撃之陛下必欲用邦昌第罢臣帝颇感动汪伯彦乃曰李纲气直臣等所不及癸亥帝乃出纲奏责授邦昌昭化军节度副使潭州安置并安置王时雍徐秉哲吴幵莫俦李擢孙觌于高梅永全柳归州而顔博文王绍以下论罪有差　以黄潜善为门下侍郎　以知懐州霍安国河东宣抚使刘韐死节赠安国延康殿学士韐资政殿学士仍诏有死节者诸路询访以闻　甲子命李纲兼御营使纲入对言曰今国势不逮靖康逺甚然而可为者陛下英断于上羣臣辑睦于下庶防中兴可圗然非有规模而知先后缓急之序则不能以成功夫外御强敌内销盗贼修军政变士风裕邦财寛民力改法省冗官诚号令以感人心信赏罚以作士气择帅臣以任方面选监司郡守以奉行新政俟吾所以自治者政事己修然后可以问罪金人迎还二圣此所谓规模也至于所当急而先者则在于料理河北河东盖河北河东国之屏蔽也料理稍就然后中原可保而东南可安今河东所失者恒代太原泽路汾晋余郡犹存也河北所失者不过真定懐卫濬四州而已其余三十余郡皆为朝廷守两路士民兵将所以戴宋者其心甚坚皆推豪杰以为首领多者数万少者亦不下万人朝廷不因此时置司遣使以大慰抚之分兵以援其危急臣恐粮尽力疲坐受金人之困虽懐忠义之心援兵不至危廹无告必且愤怨朝廷金人因得抚而用之皆精兵也莫如于河北置招抚司河东置经制司择有材畧者为之使宣慰天子防徳所以不忍弃两河于敌国之意有能全一州复一郡者以为节度防御团练使如唐方镇之制使自为守非惟絶其从敌之心又可资其御敌之力使朝廷永无北顾之忧最今日之先务也帝善其言问谁可任者纲荐张所傅亮又立军法五人为伍伍长以牌书同伍四人姓名二十五人为甲甲正以牌书伍长五人姓名百人为队队将以牌书甲正四人姓名五百人为部部将以牌书队将正副十人姓名二千五百人为军统制官以牌书部长正副十人姓名命招置新军及御营司兵并以此法团结有所呼召使令按牌以遣　丁卯立格买马　辛未皇子旉生故事当肆赦李纲言陛下登极旷荡之防独遗河北河东而不及勤王之师夫两河为朝廷坚守而赦令不及人皆谓己弃之何以慰忠臣义士之心勤王之师在道路半年擐甲荷戈冒犯霜露虽未効用亦己劳矣加以疾病死亾防恤不及后有急难何以使人愿因今赦广示徳意帝从之于是人情翕然间有以防书至者金人围守州郡之兵往往引去而山砦应招抚经制二司募者甚众　籍天下神霄宫钱谷充经费拘天下职田钱提刑司还元祐党籍及元符上书人恩数　癸酉诏陜西山东诸路守臣依御营法团练军民互相应援　乙亥宗室叔向以所募勤王兵屯京师或言为变命刘光世捕诛之　戊寅以汪伯彦知枢宻院事　遣宣义郎傅雱使金军通问二帝初黄潜善白遣雱为祈请使又遣太常少卿周望为通问使俱未行李纲上言尧舜之道孝弟而已今日之事正当枕戈尝胆内修外攘使刑政修而中国强则二帝不俟迎请而自归不然虽冠盖相望卑辞厚礼恐亦无益今所遣使但当奉表通问致思慕之意可也遂命纲草表付雱以往且致书于尼玛哈己卯置沿河江淮帅府从李纲请也凡十有九府要郡三十九次要郡三十八帅府兼都总管守臣兼钤辖都监总置军九十六万七千五百人别置水军七十七将造舟江淮诸路置三省枢宻院赏功司　庚辰以二帝未还禁州县
