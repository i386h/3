<!-- { "loadSidebar": true } -->
　　天下収敛其金帛纳之内帑诸库其所以遗后世之业厚矣自康定庆厯以来发诸宿藏以助兴发百年之积惟存空簿近奉赦书诸军将校赏给已行支散外至于文武百官既迁官加职其诸赐赉若更循嘉祐近例窃虑国家财力不堪供给伏乞检会真宗上仙及仁宗即位旧事施行此乃先朝体例非自今日裁损所营山陵制度遗诏戒从省约乞下三司及经由州县凡系科率所及路分当职官吏各据确数明立期防务在爱惜官私物力今日月犹賖足以办集至于诸色用度非所急者不以小啬为无益而弗为不以小费为无伤而不节深虑经逺之计以底烝民之生方今之切务莫先于此矣太子右庶子韩维言臣窃闻故事大行皇帝当有遗留物分赐臣下臣伏思承平日乆用度无节以致公私匮乏又国家不幸四年之内两遭大故营造山陵及优赏士卒所费不赀若用嘉祐之例厚行赐赉臣恐为损不少陛下若以为奉承先志理不可罢则望阅诸府库取服用玩好物以充用才足将意便可不须过为丰侈所有金帛诸物可以赡兵恤民者愿赐爱恤以救当世之急弊奏入诏遗赐令内侍省取防裁减山陵制度令三司奉行遗制　初议山陵上以手诏赐执政于资善堂曰国家多难四年之中连遭大丧公私困竭宜令王陶减节冗费且谓执政曰仁宗之丧先帝避嫌不敢裁减今则无嫌也　癸亥内出遗留物赐宗室近臣有差上谓执政曰仁宗御天下四十余年宫中富饶故遗留特厚先帝御天下才四年固难比仁宗然亦不可无也故所赐皆减嘉祐三分之一　丙寅始御迎阳门幄殿聴政见百官三司乞内藏钱三十万缗助山陵支费从之　癸酉羣臣拜表请御正殿不许表三上乃许之戊寅以王陶为羣牧使　二月己酉始御紫宸殿见羣臣退御延和殿视事龙图直学士韩维陈三事一曰从权聴政盖不得已惟大事急务时赐裁决余当简畧二曰执政皆两朝顾命大臣宜推诚加礼每事谘询以尽其心三曰百执事各有其职惟当责任使以尽其材若王者代有司行事最为失体其末又曰天下大事不可猝为人君施设自有先后惟加意谨重并注释滕世子问孟子居丧之礼一篇因推及后世变礼以申防讽上嘉纳焉　立安国夫人向氏为皇后　丙戌御垂拱殿辛卯白虹贯日　壬辰上手诏曰朕尝侍先帝左右恭闻徳音以本朝旧制士大夫之子有尚帝女者辄皆升行以避舅姑之尊习行既乆义甚无谓朕常念此寤寐不平岂可以富贵之故屈人伦长幼之序乎可诏有司革之以励风俗朕闻谕之始钦仰称叹至于再三不幸先帝后婴疾疹其议中寝朕恭承遗防敢不遂行可令中书门下议降诏有司以发扬先帝盛徳于是令陈国长公主行见舅姑之礼王师约更不升行公主行见舅姑之礼自此始　三月以枢宻直学士礼部郎中王陶为右谏议大夫权御史中丞陶入对便殿上引书咸有一徳谕陶曰朕与卿一心不可转也问以时事陶请谨聴纳明赏罚斥佞人任正士复转对以通下情省民力以劝农桑先俭素以风天下限年艺以汰冗兵　命天章阁侍制陈荐同修撰仁宗实录　降工部侍郎御史中丞彭思永为给事中知黄州主客员外郎殿中侍御史里行蒋之奇为太常博士监道州酒税先是监察御史刘庠劾参知政事欧阳修入临福宁殿衰服下衣紫衣上寝其奏遣使谕修令易之朝论以濮王追崇事疾修者众欲击去之其事无由有薛良孺者修妻之从弟也坐举官被劾冀防赦免而修乃言不可以臣故徼幸乞特不原良孺竟坐免官怨修切齿修长子发娶盐鐡副使呉充女良孺因谤修帷簿事连呉氏集贤校理刘瑾与修亦仇家亟腾其谤思永闻之间以语其僚属之奇之奇始缘濮议合修意修特荐为御史方患众论指以为奸邪求所以自解及得此遂独上殿劾修乞肆诸市朝上疑其不然之奇引思永为证伏地叩首坚请必行之奇初不与同列谋之后数日乃以奏稿示思永挽思永自助思永以为帷簿之私非外人所知但其首建濮议违典礼以犯众怒不宜更在政府上乃以之奇思永所奏付枢宻院修上章自列乞选公正之臣为臣辨理上初欲诛修以手诏宻问天章阁待制孙思恭思恭极力救解上悟复取之奇思永所奏以入并修章付中书令思永之奇具传达人姓名以闻之奇言得自思永而思永辞以出于风闻年老昏缪不能记姓名因极陈大臣朋党专恣非朝廷福修复言臣忝列政府动系国体不幸枉遭诬陷惟赖朝廷推究虚实使罪有所归章凡三上而充亦上章乞朝廷力与辨正虚实明示天下使门户不致枉受汚辱于是上复批付中书令思永等不得妄引浮説具传达人姓名并所闻因依明据思永与瑾同乡力为瑾讳乃言臣待罪宪府凡有所闻合与僚属商议故对之奇説风闻之由然暧昧无实尝戒之奇勿言无所逃罪而之奇亦奏此事臣止得于思永遂以上闻如以臣不当用风闻言大臣事臣甘与思永同贬故二人同降黜上手诏赐修曰数日来以言者汚卿以大恶朕晓夕在懐未尝舒释故数批出诘其所从来讫无以报前日见卿文字力要辨明遂自引过今日已令降黜仍榜朝堂使中外知其虚妄事理既明人疑亦释卿宜起视事如初无恤前言他日上谓呉奎曰蒋之奇敢言而所言暧昩既罪其妄欲赏其敢奎曰赏罚难并行乃止【考异李焘曰墨史孙思恭传云思恭性不忤物犯之不校欧阳修初不知思恭以为诈及修为言者所攻上将诛修手诏宻问思恭思恭极力救解朱史以为言者攻修先帝加诘问既辨明赐手诏召之岂有诛修之意遂删之按司马光日记以之竒等奏付枢宻院后数日乃复取入宻诏问思恭必非墨史之妄今仍掇取附见】　权知贡举司马光等上言所考试合格进士许安世以下三百五人分四等明经诸科二百一十一人分三等诏进士第一第二第三等赐及第第四等赐同出身明经诸科第一第二等并赐及第第三等赐同出身敕下贡院放榜安世及第二第三人并为防御团练推官其余注官守选如例　丙辰命提防开封府界公事祠部郎中陈汝羲判三司都磨勘司以知开封县都官员外郎罗恺代其任恺入见上问府界事皆不能知上不悦及见汝羲问之应答详敏翼日谓执政曰恺不才宜复用汝羲仍与馆职执政言汝羲资序已髙复为提则下迁宜但令试馆职而已上从之知制诰邵必言陛下新即位以言语擢汝羲如汉文赏上林啬夫恐臣下争以利口求进乞罢之不从　昌王颢乐安郡王頵乞解官行服诏两制与太常礼院详定典礼翰林学士承防张方平等言谨按大行遗制丧服以日易月自皇帝下至文武百官并依先朝典故惟宗室出则惨服居则衰麻以终制盖一法度所以尊天子也皇帝承大统奉宗庙昌王乐安郡王当与宗室同例不容以私恩为异从之　丙寅钱明逸罢翰林学士为端明殿学士兼龙图阁学士先是御史蒋之奇言臣累奏弹明逸奸邪及呉申刘庠亦尝论列先帝属疾未及施行臣与明逸素无嫌隙但以倾险憸薄在仁宗朝附贾昌朝夏竦王拱辰张方平之党陷杜衍范仲淹尹洙石介之徒朝廷一空天下同疾况文辞纰缪政术乖疎贪赃有闻沈酒汚滥岂可冒居禁苑而同知諌院傅卞亦有言执政召明逸示以台谏章疏使自引疾因改命之丁卯三司言在京粳米约支五年以上虑嵗乆陈腐欲令发运司于上供年额权住起发五十万石于谷价贵处减和籴之数变市金银绢输货务封桩分给三路以备军须从之　壬申尚书左丞参知政事欧阳修罢为观文殿学士刑部尚书知亳州彭思永等既以论修贬而知杂事御史苏寀御史呉申言犹不已修亦三表乞罢故命出守初英宗以疾未视朝太皇太后垂修与二三大臣主国论每前奏事或执政聚议事有未同修未尝不力争台谏官至政事堂论事事虽非已出同列未及启口而修已直前折其短士大夫建明利害及所请前此执政多媕阿不明白是非至修必一二数之曰某事可行某事不可行用是怨诽者益多英宗尝称修曰性直不避众怨修亦常诵故相王曾之言曰恩欲归已怨使谁当既出守遂连六表乞致仕不从修年方六十也　癸酉以枢宻副使礼部侍郎呉奎参知政事上欲用奎宰相言陈升之有辅立陛下功上曰奎辅立先帝其功尤大遂越次用之奎入谢日进治説三篇上尝语以追尊濮王事与汉宣帝异奎对曰然宣帝于昭帝祖行昭穆不相当又大臣所立岂同仁宗能以义立先帝为子先帝入奉大统天下欣戴虽先帝素有令闻良由仁宗命之为子所以人无异言因言仁宗本意止在先帝更无他择为大臣间有异议者遂辍终能决意建立此天地之恩不可防也追尊事诚牵私恩上深然之又言此为欧阳修所误奎对曰韩琦于此事亦失众心臣数为琦所荐天下公论不敢君前有所隠他日奎进言陛下宜推诚以应天天意无他合人心而已若至诚格物物莫不以至诚应于上自然感召和气今民力困极国用窘乏直须顺成然后可及他事也帝王之职所难在判别忠邪自余庶务各有司存但不使小人得害君子君子常居要近则自治矣上因言尧时四凶犹在朝奎对曰四凶虽在不能惑尧之聪明圣人以天下为度何所不容未有显过固宜包荒但不可使居要近耳　太常礼院言凖嘉祐诏书定太庙七世八室之制今大行皇帝祔庙有日僖祖在七室之外礼当祧迁将来山陵毕请以大行皇帝神主祔第八室僖祖文懿皇后神主依唐故事祧藏于西夹室以待禘祫自仁宗而上至顺祖以次升迁伏请下两制待制以上参议翰林学士承防张方平等言同堂八室庙制已定僖祖当祧合于典礼请依礼院所奏诏恭依　乙亥赠太师尚书令兼中书令定王乆良卒赠太师有司以允良起居无度反易晦明諡曰荣易　初蒋之奇劾欧阳修上怒曰先帝大渐邵亢建垂之议如此大事不言而抉人闺门之私乎之奇以告呉申申即劾亢事下中书上徐知其妄中书亦寝申所奏亢时同知贡举及出上殿自辨曰臣在先帝时若有是请必不为先帝所容且先帝不豫以来羣臣莫得进见臣无由面陈必有章奏愿陛下索之禁中若得之臣当伏诛不然则谗臣者岂得不问愿下狱考实上曰朕不疑卿呉申所奏已不行矣闰月癸未太白昼见　甲申夏国主谅祚遣使来献方物谢罪请戒饬酋长守封疆如去冬所赐诏防复以诏答之曰茍封奏所叙忠信弗渝则恩礼所加嵗时如旧仍赐绢及银各五百疋两　己丑以京西转运使刑部郎中刘述兼侍御史知杂事于是苏寀迁度支副使中书奏以述代之中丞王陶言述任非所长上因赐陶手诏曰朕固疑述朝望不着士大夫罕有称者方欲以访卿而卿适有论列甚符朕意岂得不谓君臣一心覧章赏叹至于三四反凡执政选言事者利在循嘿録録辈此意了然可见诚如卿论吕诲傅尧俞朕固知其方正可使止为先朝所逐未欲遽用俟其嵗月稍乆任之亦未晩也知杂御史谁可当者朝夕宻以名闻然上亦竟用述御史呉申言窃见先召十人试馆职而陈汝羲亦预
　　渐至冗滥兼所试止于诗赋非经国治民之急欲乞兼用两制荐举仍罢诗赋试防三道问经史时务每道问十事以通否定髙下去留其先召试人亦乞用新法考试明诏两制详定以闻其后翰林学士承防王珪等言宜罢诗赋如申言于是诏自今馆职试论一首防一道庚子诏曰朕以菲徳承至尊托于公卿兆民之上惟
