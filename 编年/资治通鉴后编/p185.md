<!-- { "loadSidebar": true } -->













　　资治通鉴后编卷六十九
　　钦定四库全书
　　资治通鉴后编卷七十
　　刑部尚书徐干学撰
　　宋纪七十【起元黓摄提格正月尽十二月凡一年】
　　仁宗体天法道极功全徳神文圣武睿哲明孝皇帝
　　嘉祐七年春正月己酉朔大庆殿受朝　壬戍御宣徳门观灯顾从臣曰此因嵗时与万姓同乐耳非朕独肆游观也先是諌官杨畋司马光等以去年水灾乞罢上元观灯故特宣谕之　乙亥诏太常礼院自今南郊以太祖皇帝定配改温成皇后庙为祠殿嵗时令宫臣以常馔致祭先是诏太常礼院检详郊庙未顺之事乃言自皇祐五年诏书以三圣并侑为定制虽出孝思然其事颇违经礼又温成皇后庙四时祭奠并同太祖之礼葢当时有司失于讲求昔髙宗遭变饬已思咎祖己训以祀无丰于昵况以嬖宠列于秩礼非所以享天心奉祖宗之意也复下两制议而翰林学士王珪等议曰追尊尊以享帝义之至推亲亲以享亲仁之极尊尊不可以凟故郊无二主亲亲不可以僣故庙上其先今三后并侑欲以致孝也而适所以凟乎享帝后宫有庙欲以广恩也而适所以凟乎享亲请如礼官所议故降是诏辛巳以知蕲州张田提举荆湖南路刑狱諌官司马
