<!-- { "loadSidebar": true } -->
　　庆厯三年冬十月乙未朔徙知江寜府刘沆知潭州经制蛮事　谏官欧阳修言朝廷自河东移李昭亮为真定都部署其人不才不堪为将帅委以兵柄天下之人共爲朝廷忧之伏望早令两府择人替换及早讲求选将之法　知光化军韩纲性苛急不能拊循士卒皆怨愤员僚邵兴率众盗库兵欲杀纲纲逾城逃兴等遂焚掠居民刼其指挥使李美及军士三百余人趣蜀道美自缢死纲亿长子也　壬寅以玉清昭应宫田二十二顷赐国子监　丙午以盐鐡副使张昷之爲河北都转运按察司知谏院王素爲淮南都转运按察使盐鐡判官沈邈爲京东转运按察使用富弼范仲淹等言也先是仲淹弼等言今转运按察使古之岳牧方伯刺史观察采访使之职也知州知县古之诸侯守宰之任也内外官虽多然与陛下共理天下者惟守宰最要耳比年以来不加选择非才贪浊老懦者一切以例除之其间纵有良吏百无一二是使天下赋税不得均狱讼不得平水旱不得救盗贼不得除民既无所告诉必生愁怨而不思叛者未之有也民既怨叛奸雄起而收揽之则天下必将危矣今民方怨而未甚叛去宜急救之救之之术莫若守宰得人欲守宰得人请诏二府通选转运使既得人即委逐路自择知州知州已得人即委逐州自择知县其不任事者奏罢之直俟人人称职而后已仍令久其官守勿复数易其异政者宜就与升擢则官修政举朝廷唯总其大纲而振举之可也帝既纳其言于是昷之等首被兹选素入辞帝谓曰卿今便去谏院事有未言者可尽言之　丁未以右正言余靖爲契丹太后正旦使代张昷之也　初洺州肥郷县田赋不平久莫能治转运使杨偕患之大理寺丞郭谘曰是无难者得一往可立决也偕即以谘摄令并遣秘书丞孙琳与其事谘等用千歩方田法括地得其数除无地之租者四百家正无租之地者百家收逋赋八十万流民乃复而王素爲谏官建议均天下田赋欧阳修即言谘与琳方田法简而昜行愿召二人者三司亦以爲然且请于亳夀汝蔡四州择尤不均者均之于是遣谘与琳先徃蔡州首括上蔡一县得田二万六千九百三十余顷均其赋于民既而谘言州县多逃田未可尽括朝廷亦重劳人遂罢【考异记闻以爲执政不然其议沮罢之谘本传以爲遭母防去今从食货志】戊申诏二府同选诸路提刑　癸丑余靖使契丹入辞书所当奏事于笏各以一字爲记凡数十字帝顾见之指其字令一一条奏日几昃乃罢　甲寅复置诸路转运判官仍诏中书枢宻院同选用【天圣七年初置益广东西运判其后阙不除故此云复置天圣后阙不除当考二府同选其日辛酉今并书】　乙卯诏修兵书翰林学士承防丁度提举集贤校理曽公亮朱寀爲检阅官　己未范仲淹言臣窃见京朝官使臣选人等进状或理防劳绩或诉雪过犯或陈乞差遣其事理分明可行可罢者则朝廷便有指挥内有中书枢宻院未见根原文字及恐审官三班院流内铨别有例难便与夺者多批送逐司其逐司爲见批送文字别无与夺便不施行号爲送杀以此官员使臣三五度进状不能结絶转成住滞乞特降圣防今后凡进状者仰逐司主判子细看详如内有合施行者即与勘防具条例情理定夺进呈送中书枢宻院再行相度别取进止如不可施行亦仰逐司告谕本人始委所贵逐司主判各扬其职事无漏落亦免官贠使臣选人等重叠进状紊烦圣听从之【考异实録但书诏中外有陈叙劳绩或诉雪罪状中书批送有司者谓之送杀更不施行自今宜令主判官详其可行者别奏听裁按此乃范仲淹奏请实録删取大略今存仲淹元奏】　壬戌诏二府新定磨勘式自是法宻于旧矣此即范仲淹所上十事其一曰明黜陟也　甲子陜西路经略安抚招讨使郑戬言顺徳军生户大王家族元寜等以水洛城来献其地西占陇坻通秦州往来道路陇之二水环城西流绕带河渭田肥沃广数百里杂氐十余落无所役属寻遣静邉寨主刘沪招集其酋长皆愿纳质子求补汉官今若就其地筑城可得蕃兵三五万人及弓箭手共捍西贼实爲封疆之利从之　谏官欧阳修言近来传闻燕度勘鞫滕宗谅事枝蔓勾囚繋满狱人人嗟怨自狄青种世衡等并皆觧体若不早止絶则恐元昊因此邉上揺动将臣忧恐解体之际突出兵马谁肯爲朝廷用命又闻田况在庆州目见宗谅别无大罪并燕度生事张皇累具奏状并不蒙朝廷报答又遍作书告在朝大臣意欲传逹于圣听大臣各避嫌疑必不敢进呈况书臣窃思朝廷于宗谅必无爱憎但恐勘官希防过当张皇骚动邉鄙伏望速令结絶仍令告谕邉臣以不枝蔓勾追之意兼令今后用钱但不入已外任从便宜不须畏避庶使安心用命立功其田况累次奏状并与大臣等书伏望圣慈尽取详覧修又言臣今日复闻燕度辄行文牒劾问枢宻副使韩琦议邉事因依深可惊骇枢宻副使是辅弼之任宣抚使将君命而行本借重臣特行镇抚今若无故遭一狱吏侵欺而陛下不与主张则今后奉君命而出任者皆爲邉鄙所轻爲大臣而作事者反畏小人所制故燕度论于国体便合坐以深刑责其凌吏亦自违于条制罪须行遣情不可容其滕宗谅狱状乞别选差官取勘结絶燕度亦乞别付所司勘罪行遣修又言臣风闻邉臣张亢近爲使过公用钱见在陜西置院根勘干连甚众亦闻狄青曽随亢入界见已勾追照对臣伏见兵兴以来所得邉将惟狄青种世衡二人其忠勇材武不可与张亢滕宗谅一例待之且青本武人不知法律纵有使过公用钱必非故意偷谩不过失于防检致误侵使而已方今议和之使正在贼中茍一言不合则忿兵爲患必至侵邉谨备邉防正借勇将岂可自将青等爲贼拘囚使贼闻之以爲得计望特降指挥元勘官毋得枝蔓勾追其狄青纵有干连仍乞特与免勘知渭州尹洙亦言青于公用钱物无毫分私用不可以细微诖误令其畏惧望特防谕青庶安心专虑邉事　是月契丹北院枢宻使萧孝穆卒孝穆位髙益畏与人交结始终如一所荐拔皆忠直尝语人曰枢宻选贤而用何事不济若自亲烦碎则大事凝滞矣自萧合卓以吏才进位宰相其后转相仿效不知大体孝穆叹曰不能移风易俗偷安爵位臣子之道若是乎时称爲国寳臣　十一月丙寅上清言火寻有诏以宫地爲禁军营【考异监察御史里行包拯有章乞勿修按拯爲里行乃在此月癸酉以宫地给禁军当是癸酉后也】　景祐初置殿中侍御史里行监察御史里行凡四人以三丞以上尝歴知县人充既而久阙不除于是诏以两人爲额　癸酉以太常博士赵人李京殿中丞合肥包拯并爲监察御史里行中丞王拱辰所荐也京尝知魏县奉法严正吏不便之欲以竒中京遂相率遁去监司果议以苛刻斥知府任布曰如此适堕吏计中矣京赖以免拯事父母以孝闻尝知天长县有诉盗割牛舌者拯使归屠其牛鬻之既而又有告杀牛者拯曰何为割某家牛舌而又告之盗者惊伏徙知端州州岁贡研前守縁贡率取十倍以遗权贵人拯命制者才足贡数岁满不持一研归　初光化军贼邵兴帅其党趣蜀道遇华商虢等州提举捉贼上官珙杀之又败兴元府兵于饶风岭本府军校赵明以众降乃自州北循山而东捉贼使臣陈曙等领兵追撃兴于壻水及其党皆就禽壬午诏并凌遅处死曙若拙子也【考异韩家传云遣秦州将官王子方邀杀之今不取】　谏官欧阳修言臣窃见近日盗贼纵横盖由威令不行昨王伦既败之后不诛家族凡小人作事亦须先计成则获大利不成则无大祸有利无害谁不欲反只如淮南一带官吏与王伦宴率民金帛献送开门纳贼道左参迎茍有国法岂敢如此而徃来取勘已及半年未能断遣古者称罸不逾时所以威激士众今迟缓如此谁有惧心遂致张海等官吏依前迎奉顺阳县令李正已延贼饮宴宿于县防恣其刧掠鼓乐送出城外其人敢如此者盖为不奉贼则死不奉朝廷不死所以畏贼过于畏国法伏望陛下勿行小惠以误大事其宣毅兵士必有家族乞尽戮于光化市中使逺近闻之悚畏以止续起之贼其正已闻已有台宪上言亦乞斩于邓州使京西一路官吏闻之知国法尚存不敢奉贼天下事势如此不可更循旧武怒威断惟陛下力行之又言臣闻江淮官吏等各为王伦事奏案已到多时尚未闻断遣仍闻议者犹欲寛贷如此则纪纲隳壊在处官吏皆迎贼弃城献兵纳物天下何由不大乱也此由大臣之家父子兄弟并在朝廷权要之臣皆是相识多方营救故先于江淮官吏寛之只要韩纲行遣不重不思国体但植私恩惟陛下以天下安危爲计出于圣断以励羣下庻几国威粗振赏罚有伦其晁仲约等乞重行朝典初羣盗剽劫淮南将过髙邮知军晁仲约度不能御谕富民出金帛具牛酒使人迎劳且厚遗之盗恱径去不爲暴事闻朝廷大怒枢宻副使富弼议欲诛仲约以正法参知政事范仲淹欲宥之争于帝前弼曰盗贼公行守臣不能战守而使民醵钱遗之法所当诛也不诛则郡县无复肯守者矣闻高邮之民疾之欲食其肉不可释也仲淹曰郡县兵械足以战守遇贼不御而又赂之此法所当诛今髙邮无兵与械虽仲约之义当勉力战守然事有可恕戮之恐非法意小民之情醵出财物而得免于杀掠理或喜之而云欲食其肉传者过也上释然从之仲约由此免死既而弼愠甚谓仲淹曰方今患法不举举法而多方沮之何以整众仲淹宻告之曰祖宗以来未尝轻杀臣下此盛徳事奈何欲轻壊之且吾与公在此同僚之间一心者有几虽上意亦未知所定也而轻导人主以诛戮臣下他日手滑虽吾辈亦未敢自保弼终不以爲然其后两人不安于朝相继出使弼还自河北及国门不许入未测帝意比夜彷徨不能寐绕床叹曰范六丈圣人也【考异李焘曰范文正公作参知政事富文忠公作枢宻副使时盗起京西掠商邓均房光化军弃城走奏至二公同对上前富公乞取知军者行军法范公曰光化无城郭无甲兵知军所以弃城乞薄其罪仁宗可之罢朝富公怒甚谓范公曰六丈要作佛耶范公笑曰人何用作佛某之所言有理少定为君言之富公益不乐范公从容曰上春秋鼎盛岂可教之杀人至手滑吾辈首领将不保矣富公闻之汗下起立以谢曰非某所及也富公素以丈事范公云据邵伯温见闻録所称光化军盖缪也今从苏氏龙川别志别志以爲张海亦恐误今削去贼名姓仍附诛光化反卒之后盖庆歴间贼王伦起京东掠淮南张海起陜西掠京西不闻张海尝过淮南也范仲淹正传亦指王伦不称张海传所载守令当诛者不但仲约一人今但从别志王尧臣麈史记此事亦与邵伯温同但称王伦不称张海伯温盖误也】　癸未诏馆职有阙以两府两省保举然后召试补用自今见任前任两府及大两省已上官不得陈乞子弟亲戚馆职并读书之类【此即范仲淹等所陈十事其二曰抑侥幸也】谏官欧阳修言近年风俗偷薄士子奔竞至有偷窃他人文字干谒权贵以求荐举如丘良孙者又有广费资财多写文册干求势门日夜奔驰如林槩者此二人并是两制臣僚奏乞召试旧来本无两省以上举馆职明文尚犹如此奔竞今若明许荐人则今后荐者无数矣臣欲于近降诏书内两省举馆职一节添入遇馆职阙人即朝廷先择举主方得荐人仍乞别定馆阁合存贠数以革冗滥又近降诏书不许权贵奏子弟入馆阁此盖爲近年贵家子弟滥任馆阁者多如吕公绰钱延年之类尤爲荒滥所以立此新规革其甚臣谓今后即贵家子弟入馆阁者见在人中若无行业文词爲众所知亦不得以年深迁补龙图昭文馆并待制修撰之类所贵侍从清班不至冗滥　丁亥诏更防补法长子不限年余子孙年过十五弟侄年过二十乃得防自是任子之恩稍杀矣【此即范仲淹等所上十事其二曰抑侥幸也考异东都事略作四年正月丁亥事非是按宋史是年十一月丁亥更防补法今从之】　庚寅诏陜西安抚使韩副使田况赴阙谏官欧阳修言议和未决西人再来方有邀请在于事体必难便从邉上机宜正须处置臣谓琦等在彼抚遏则朝廷之议自可以持重不须屈就今中道召还则是使贼知朝廷意在必和自先弛偹况事无急切何必召归乞仍令琦等在彼经畧以俟和议之决　辛卯同修起居注欧阳修请自今后上殿臣僚退令少留殿门俟修注官出面録圣语从之　谏官孙甫言闻元昊欲称臣然岁乞卖青盐十万石兼遣人回昜京师及乞増岁给之数如闻大臣议于縁邉置塲许卖盐五七万石及互市诸物臣谓西盐五七万石其直不下钱十余万贯况朝廷已许岁给之物二十万今又许卖盐则与遗契丹物数相当契丹闻之其贪欲之心得自已乎况自徳明之时累乞放行青盐先帝以其乱法不聼盖盐者中国之大利又西戎之盐味胜解池所出而其产无穷既开其禁则流于民间无以隄防矣兼闻张子奭言元昊国中颇甚穷蹙就如其言当彼窘乏之际尤宜以计困之安得汲汲与和哉欧阳修言昨如定等回但闻许与之数不过十万今张子奭所许乃二十万仍闻贼意未已更有过求先朝与契丹通和只用三十万及刘六符軰来又添二十万今便许昊贼三十万则他日更来又须二三十万使四夷窥见国中庙谋胜算惟以金帛告人则邈川首领岂不动心一旦兴兵又须三二十万生民膏血有尽彼之谿壑无厌引之转来何有限极今已许之矣既不可分外过求尚可抑絶见今契丹徃来在防邉市易岂可令西蕃直至京师只以此词自可拒止至如青盐弛禁尤不可从于我虽所损非多在贼则为利甚博凡此三事皆难允许伏望陛下留意而思之且可不与彼若实欲就和虽不许亦可若实无和意与之亦有后虞也　壬辰诏限职田【此即范仲淹等十事其五曰均公田也】　诏详定国朝勲臣名次本家见无人食禄者禄其下子孙一人　司天监言五星皆在东方主中国大安　乙巳桂阳监猺贼复冦邉　戊申以秘书丞张子奭为祠部贠外右侍禁王正伦为左侍禁閤门祗候并以累使夏州之劳也　己酉诏转运使郭辅之等攻讨蛮猺并就便招抚之　丁巳大雨雪木冰　戊午以南京府学为国子监　庚申许广州立学是月澧州献瑞木有文曰太平之道谏官欧阳修言
