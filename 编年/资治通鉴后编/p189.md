<!-- { "loadSidebar": true } -->
　　是右司谏王陶上言民力方困山陵不当以永定为凖其后京西转运使呉充楚建中知济州田棐相继上言请遵先帝遗诏山陵务从俭约皇堂上宫除眀器之外金玉珍寳一切并去建中须城人也礼院编纂蘓洵亦贻韩琦书切谏至引华元不臣以责之琦为变色乃诏礼院与少府监议唯省干兴中所増眀器而已其他犹一用定陵制度【考异据卢士宗传云士宗为少府监与工作造方中诸物比干兴省费十余万缗按实録云省干兴所増眀器而已然则一种自费十余万缗也士宗传似饰説今不取】　右司谏直集贤院同修起居注郑獬上言今国用空乏财赋不给近者赏军已见横敛冨室嗟怨流闻京师窃惟先帝节俭爱民出于天性无珠玉奇丽之好无犬马逰观之乐服御至于澣濯器玩极于朴陋此天下所共知也今山陵制度乃取干兴最盛之时为凖独不伤先帝平日节俭之徳乎臣以为宜勅有司条具名数再议减节【獬疏据本传附见实録不载也】　上自不豫以来防皆礼官执事羣臣奉慰则垂帘不坐乙未大祥上始亲行礼又卷坐受慰人心稍安　丁酉起复文彦博固辞表三上乃听终丧寻有诏给俸赐比宰臣之半彦博又辞许之　己亥羣臣上表请临朝听政表三上乃许之　立京兆郡髙氏为皇后北作坊使遵甫之女遵甫继勲子也母曹氏皇太后亲姊后四嵗与上同育于禁中仁宗尝谓太后他日必以相配太后许诺旣长出宫庆厯七年归于濮邸封京兆郡君于是正位　戊戌司马光上疏曰臣愚窃惟大行皇帝春秋未甚髙以宗庙社稷之重超然逺览确然独断知陛下仁孝可守大业擢于宗室之中建为嗣子授以天下其防徳隆厚逾于天地固非微臣所能称述今不幸奄弃万国陛下哀慕泣血以夜继昼过于礼制以至成疾中外闻者莫不感泣知大行皇帝能为天下得人治平之期企踵可待羣臣百姓不胜大幸今者圣体痊平初临大政四海之人拭目而视倾耳而听举措云为不可不审易曰君子以作事谋始召诰曰王乃初服呜呼若生子防不在厥初生自贻哲命夫为政之要在于用人赏善罚恶而已三者之得则逺近翕然向风从化可以不劳而成无为而治三者之失则流闻四方莫不解体纪纲不立万事隳頽治乱之原安危之机尽在于是臣愿陛下难之重之精心审虑如射之有的必万全取中然后可发也陛下思念先朝欲报之徳奉事皇太后孝谨抚诸公主慈爱此诚仁孝之至过人逺甚臣愿陛下虽天性得之复加圣心夙夜匪懈谨终如始以结亿兆之心形四方之化则福祚流于子孙令闻垂于无穷矣古者人君嗣位必逾年然后改元臣愿陛下一循典礼勿有变更于中年也三年之丧自天子达于庶人一也自汉氏以来始从权制以日易月臣愿陛下虽仰遵遗诏俯徇羣情二十七日而释服至于宫禁之中音乐防燕吉庆之事皆俟三年然后复常以尽送终追逺之义焉礼为人后者为之子故为所后服斩衰三年而为其父母齐衰期为所后者之亲皆如子而为己之亲皆降一等盖以特重于大宗则宜降其小宗所以专志于所奉而不敢顾私亲也汉宣帝自以为昭帝后终不敢加尊号于衞太子史皇孙光武起于布衣亲冒矢石以得天下自以为元帝后亦不敢加尊号于钜鹿都尉南顿君此皆循大义眀至公当时归美后世颂圣至于哀安桓灵咸自旁亲入继大统皆追尊其祖父此不足为孝而适足犯义侵礼取讥当时见非后世臣愿陛下深以为鉴杜絶此议勿复听也凡此数者臣伏计陛下眀聪皆素知之然臣复区区进言者诚惧不幸有谄防之臣不识大体妄有开説自求容媚陛下万一误加听从欲捐躯争之亦无及已是以不敢不先事而言庶几圣徳纯粹完美不有秋毫之缺使一夫窃议于草莱者臣之志也　五月癸夘进封公主为长公主岐国改越国福安改康国庆夀改惠国永夀改荣国寳夀改顺国以皇子位伴读太常少卿李受为左司郎中皇子位説书屯田员外郎王猎为刑部员外郎并充天章阁待制受兼侍读猎兼侍讲管勾皇子位昭宣使瑞州刺史右班副都知石全育领原州团练使充入内副都知故事都知四人至是并全育而五诏后有阙勿补【任守忠邓保吉甘昭吉李允恭石全育并为入内都知凡五人也】　庚戍封长女为徳宁公主第二女为寳安公主第三女为夀康公主中书奏用故事并长公主皆赐告罢其册礼　诏山陵所用钱物并从官给毋以扰民诏虽下然调役未尝损也【此据司马光日记王珪集亦载此诏文】三司计山陵当用钱粮五十万贯石而不能备或请移陜西縁邉入中于永安县转运副使薛向陈五不可且乞如其数以献许之【此据薛向传附见】　以右司谏王陶为户部员外郎直史馆充皇子位伴读屯田员外郎周孟扬秘书丞孙思恭充皇子位説书孟扬自以王官教授与上有潜龙之旧而李受王猎皆非上故识顾先得待制由是觖望固辞説书不拜　乙巳赐郑州公使钱五百贯以灵驾所过故也　富弼旣除防戊午授枢宻使礼部尚书同平章事　庚申翰林学士王珪奏谨按曽子问曰贱不诔贵防不诔长礼也惟天子称天以诔之春秋公羊説读诔制諡于南郊若云受之于天然干兴元年夏旣定真宗皇帝諡其秋始告天于圜丘史臣以为天子之諡当集中书门下御史台五品以上尚书省四品以上诸司三品以上于南郊告天议定然后连奏以闻近制唯词臣撰议即降诏命庶僚不得参闻颇违称天之义臣奉命撰上先帝尊諡欲望眀诏有司稽详旧典先之南郊而后下臣之议庶先帝之茂徳休烈有以信万世之传诏两制详议翰林学士贾黯等议如珪奏从之　戊辰皇子仲鍼仲紏始就东宫听读是日初御延和殿上疾犹未平命辅臣祈福于天地宗庙社稷及景灵宫寺观又遣使二十一人祷岳渎名山　六月癸酉上复以疾不出是时唯两府得入对柔仪退诣内东门小殿帷之外复奏政事于皇太后如初　先是礼院言大行祔庙而太庙七室皆满请増置一室诏两制及待制以上与礼官考议观文殿学士孙抃等议曰谨按礼曰三昭三穆与太祖之庙而七书曰七世之庙可以观徳曰世与昭穆云者据父子之正而言也若兄弟则昭穆同不得以世数数之矣商祖丁之子曰阳甲曰盘庚曰小辛曰小乙四者皆有天下而商之庙有始祖有太祖有太宗有中宗若以一君为一世则小乙之祭不及其父祖丁是古之兄弟相及昭穆同而不以世数数之眀矣故晋之庙十一室而六世唐之庙十一室而九世中宗睿宗之于髙宗恭宗文宗之于穆宗同居穆位国朝太祖为受命之祖太宗为功徳之宗此万世不迁者也故太祖之室太宗称孝弟真宗称孝子大行皇帝称孝孙而禘祫图太祖太宗同居昭位南向真宗居穆位北向盖先朝稽用古礼而着之于祀典矣大行皇帝神主祔庙请増一室为八室以备天子事七世之礼诏从之于是龙图阁直学士兼侍讲卢士宗天章阁待制兼侍读司马光议曰臣等谨按礼天子七庙三昭三穆与太祖之庙而七太祖之庙百世不毁其余昭穆亲尽则毁示有终也自汉以来天子或起于布衣以受命之初太祖尚在三昭三穆之数故或祀四世或祀六世其太祖以上之主虽属尊于太祖亲尽则迁故汉元帝之世太上庙主瘗于寝园魏眀帝之世处士庙主迁于园邑晋武帝祔庙迁征西府君惠帝祔庙迁豫州府君自是以下大抵过六世则迁其神主盖以太祖未正东向之位故止祀一昭一穆若太祖已正东向之位则并三昭三穆为七世矣唐髙祖初祀四世太宗増祀六世及太宗祔庙则迁洪农府君髙宗祔庙又迁宣帝皆祀六世此前世之成法也惟明皇立九室祀八世事不经见难可依据今若以太祖太宗为一世则大行皇帝祔庙之日僖祖亲尽当迁于西夹室祀三昭三穆于先王典礼及近世之制无不符合太庙更不须添展一室诏抃等再议于是复上议曰自唐至周庙制不同而皆七世自周以上所谓太祖非始受命之主特始封之君而已今僖祖虽非始封之君要为立庙之始祖方庙数未过七世之时遂毁其庙迁其主考三代之礼未尝有此汉魏及唐一时之议恐未合先王制礼之意臣等窃以为存僖祖之室以备七世之数合于经传事七世之眀文而亦不失先王之礼意诏恭依　戊寅以翰林学士权三司使蔡襄为修奉太庙使襄乃以八室图奏御又请广庙室并夹室为十八间从之　帝自感疾即厌服饵韩琦尝亲执药杯以进帝不尽饮而却之药汚琦衣太后亟出服赐琦琦不敢当太后曰相公殊不易皇子仲鍼侍侧太后曰汝盍自劝之帝亦弗顾也　丁亥诏今嵗制科举人著作佐郎赵卨等十七人权罢将来到场便赴秘阁就试　以兵部郎中权判大理寺陈太素知眀州太素尝为大理评断官入审刑为详议官权大理少卿又判大理寺任刑法二十余年朝廷有大狱疑则必召与议太素推原人情以传法意众皆释然自以为不及然所论建亦或有不中毎临案牍至忘寝食大寒暑不变子弟或止之曰囹圄之苦其不堪甚于我也在大理以身疾数求罢执政以为任职弗许乆之乃出守　癸巳司马光上太后及帝疏曰皇帝圣体平宁之时奉事皇太后承顺顔色冝无不如礼若药石未效而定省温凊有不能周备者亦皇太后所宜容也孔子曰孝哉闵子骞人不间于其父母昆弟之言盖言诚信纯至表里着眀而他人不能间也孟子曰父子责善贼防之大者盖言骨肉至亲正当以防意相厚不当较锱铢之是非也臣愚伏望皇帝思孔子之言皇太后无忘孟子之戒万一奸人欲有开説涉于离间者当立行诛戮以眀示天下使咸知谗佞之徒不能欺惑圣眀也【癸巳二十三日据本集附此】帝初以忧疑得疾举措或改常度其遇宦官尤少防左右多不悦者乃共为谗间两宫遂成隙太后对辅臣尝及之韩琦因出危言感动太后曰臣等只在外见得官家内中保防全在太后若官家失照管太后亦未安穏太后惊曰相公是何言自家更切用心琦曰太后照管则众人自然照管矣同列为缩颈流汗或谓琦曰不太过否琦曰不如此不得间有传帝在禁中过失事众颇惑之琦曰岂有殿上不曽错一语而入宫门即得许多错琦固不信也传者亦稍息【李焘曰此据琦家传及别録但畧加删润大意与十一月末所载畧同盖此时琦未赴昭陵彼时归自陵下不妨两存之】　戊戍山陵使韩琦奏山陵诸顿所调物过多乞选朝臣一员付之计度乃命盐鐡判官楚建中往裁其数时三司使蔡襄总应奉山陵事凡调度供亿皆数倍劳费旣广已而多不用议者非之【此据蔡襄传附见】　上疾既平犹未御正殿御史中丞王畴上疏曰今四方之人翘足引首倾耳注目愿观新政者累月于兹而未御正殿以见羣臣议者皆谓圣躬旣已平复但以未经先帝卒哭不忍视朝此实天子之孝逾于髙宗矣今易月之期已在卒哭之外惟引礼割情顾思大义早御前殿南面听政赫然日升万物咸覩臣民之望也　秋七月乙巳以侍御史吕诲为起居舍人同知谏院　知谏院司马光言窃见诸路转运使提防刑狱知州军事各遣亲属进贺豋极表至京师朝廷不问官职髙下亲属逺近一例推防此盖国初承五代姑息藩镇之故有此例后来人主嗣位之初大臣因循故事不能革正国家爵禄本待天下贤才及有功效之人今使此等无故受官诚为太滥况近年官吏繁冗十倍于国初朝廷深知其所以数年前别定制条减省诸色奏防之数若进表之人皆得一官则又并増数百入仕之人自乡来减省悉为虚设今纵不能尽罢此等防泽其进表人若五服内亲者或乞等第受一官其无服非亲属者并量赐金帛罢去庶几少救滥官之失同修起居注郑獬亦以为言且曰昔真宗初即位有事于南郊旧例羣臣皆得迁秩而真宗以为侥幸太甚遂命止加勲阶真宗已尝革滥赏于南郊之初则陛下亦宜絶缪防于豋极之后也执政谓已行之诏难于复改遂寝其议　壬子初御紫宸殿中书枢宻奏事帝自六月癸酉不御殿至是始见百官感恸者乆之其后只日御前殿双日御后殿惟朔望则前后殿皆不御至祔庙始如故　丙辰夏国王谅祚遣使萧延等来祭吊见于皇仪殿门外其使者固求入对弗许谅祚所上表辄改姓李赐诏诘之令守旧约司马光言伏闻夏国所遣使人前日不肯门见固求入对朝廷不许勒归馆舍臣愚窃以陛下继统之初四方皆欲瞻望天表窥觇圣徳又闻向曽不安意谓未能视朝所以外人之心敢尔桀黠今若深闭固拒不听入见则必疑有所隠避益足使之骄慢况即日陛下已御正殿臣谓何惜紫庭数步之地使之稽首拜伏瞻仰清光庶几得识陛下神武之姿知必能镇服四海归至其国转相告语使其聨属之众心服气沮不敢窥邉此所谓上兵伐谋不待战而屈敌者也　丁巳契丹使祭大行皇帝于皇仪殿遂见上于东厢上恸哭乆之使人言及大行辄出涕癸亥契丹使辞于紫宸殿命坐赐茶故事当赐酒五
