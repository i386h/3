<!-- { "loadSidebar": true } -->
　　州仍属益都路　是月帝如上都　五月己巳命东安州武清大兴宛平三县正官添给河防职名从都水监官廵视浑河隄岸或有损坏即修理之　辛未江西行省左丞相额琳沁巴勒江浙行省左丞罗罗引兵取道自信州元帅韩邦彦哈黙取道自徽州浮梁同复饶州蕲黄等贼闻风皆奔溃　壬午中书左丞贾鲁卒于军中鲁攻濠州同总兵官平章裕克察勒督战鲁誓师曰吾奉防统八卫汉军顿兵于濠七日矣尔将同心协力必以今日己午时取城池然后食鲁上马麾进抵城下忽头下马且戒兵马弗散病愈亟却药不肯汗遂卒官军解围去　乙未泰州贼张士诚陷髙邮据之士诚泰州白驹场亭民也以操舟贩盐为业少有膂力无頼诸富家多陵侮之或弗酬其直弓兵丘义屡辱之士诚欲报其怨与其弟士义士徳士信结壮士李伯升等十八人杀丘义及所仇富家焚其庐舍延烧居民甚众自惧获罪乃入旁近场招集少年谋起兵行至丁溪大姓刘子仁集众拒之士义中矢死士诚益怒决战子仁众溃入海士诚遂乗势攻泰州有众万余克兴化结寨于徳胜湖朝廷遣使以万户告身招之士诚不受命淮东宣慰司掾纳蘓喇丹以兵捍徳胜湖贼船七十余柁乗风而来即前撃之焚其二十余船贼溃去既而士诚袭髙邮屯兵东门纳蘓喇丹以舟师防诸军讨之距三垜镇贼众猝至纳蘓喇丹麾兵挫其锋贼鼓噪而前乃发火筩火镞射之死者蔽流而下贼缭船于背尽力来攻而阿蘓卫军及真滁万户府等官见贼势炽皆遁走纳蘓喇丹顾必死谓其三子寳通哈噜丹锡实勒曰汝軰可出走寳通等不肯去遂皆死之士诚陷髙邮据以为都僣国号大周自称诚王建元曰天祐【考异按明太祖实録张士诚僣号建元在明年正月甲子朔今从元史本纪】　是月布延特穆尔以舟师与贼战于望江又战小孤山及彭泽又战龙开河皆败走之进复江州　濠州围解军士多死伤朱元璋乃归乡里募兵得七百余人六月丙申朔还至濠郭子兴喜以元璋为镇抚时彭大赵君用驭下无道所部多横暴元璋恐祸及已乃以七百人属他将而独与濠人徐达等二十四人南去畧定逺中途遇疾复还闻定逺张家堡有民兵号驴牌寨者孤军乏食欲来降未决元璋曰此机不可失也乃强起白子兴选骑士费聚等从行至寳公河其营遣二将出大呼曰来者何为聚恐请益人元璋曰多人无益滋之疑耳乃直前下马渡水而往其帅出见元璋曰郭元帅与足下有旧闻足下军乏食他敌欲来攻特遣吾相报能相从即与俱往否则移兵避之帅许诺请留物示信元璋解佩囊与之彼以牛脯为献令诸军促装且申宻约元璋还留聚俟之越三日聚还报曰事不谐矣彼且欲他往元璋即率兵三百人抵营诱执其帅于是营兵焚旧垒悉降得壮士三千人又招降秦把头得八百余人缪大亨以义兵二万屯横涧山元璋命花云夜袭破之大亨举众降军声大振云怀逺人体长大面铁色骁勇絶人　丁酉立皇子阿裕尔实哩达喇为皇太子授以金寳诏天下大赦命右丞相托克托兼詹事院詹事　庚子知枢宻院事实喇巴图总河南军平章政事达实巴图尔总四川军自襄阳分道而下克复安陆府　癸夘沃济野人以皮货来降　辛亥命前河西亷访副使额森巴哈为淮西添设宣慰副使以兵讨泰州　初张士诚陷泰州河南行省遣知髙邮府李齐往招降被拘乆之贼酋自相杀始纵齐来归俄而兴化陷行省以左丞偰哲笃偕宗王镇髙邮使齐出守甓社湖已而髙邮破省宪官皆遁有诏凡叛逆者赦之诏至髙邮不得入贼绐曰请李知府来乃受命行省强齐往至则下齐狱中官军谍知之乃进攻城士诚呼齐使跪齐叱曰吾膝如铁岂肯为贼屈士诚怒扼之跪齐立而诟之乃曵倒捶碎其膝而卨之齐广平人元统初擢进士第一论者谓大科三魁若台哈巴哈没海上李黼陨九江洎齐之死皆不负所学云　诏淮南行省平章政事福寿讨张士诚　秋七月丁夘泉州天白丝海潮日三至　壬申湖广行省参政阿噜辉复武昌及汉阳是月布延特穆尔进兵攻蕲州擒伪帅鲁普恭遂克其城进兵道士洑焚其栅抵兰溪口殱黄连寨贼巢分兵平巴河于是江路始通　朱元璋率兵畧滁阳道遇定逺人李善长与语恱之留置幕下俾掌书记语之曰方今羣雄并争非有智者不可与谋议吾观羣雄中持案牍及谋事者多毁左右将士将士弗得效其能以至于败羽翼既去主者安得独存亦相继而亡汝宜鉴其失务协诸将以成功毋效彼所为也善长曰谨受命【考异太祖实録辩证曰郑晓名臣记云上甞与善长从容谈论天下事善长称上豁达大度类汉髙祖天下不足定也上因问善长卿可方萧何徐达可方韩信谁可方张良者善长称金华宋濓上曰孤所闻青田有刘基按髙皇帝是时居滁阳甥馆名位在诸将之后安得偃然称孤以汉髙君臣相命善长典司书记上戒勿言诸将得失遑及其他龙鳯戊戌克婺上始召见濓庚子克处始有人荐基此时殆未必知有两人也流俗有英烈传称太祖三頋中山中山谈经世大畧髣髴如韩侯葛生识者嗤之不谓郑氏通儒亦剽取俗说如此又黄金开国功臣録载善长当元季隐居东山思佐明主以安天下按庚午诏书善长挈家草莽诣军门俯伏于前岂隐居髙尚者耶太祖之于善长一则曰以文吏相从一则曰知小吏之心善长之为吏审矣必欲讳胥吏之名标隐遯之目则鄼侯雍奴将不得为两汉之宗臣乎俗儒肤陋往往如此宜痛削之】是月进攻滁阳花云为先锋单骑前行遇官军数千人云提剑跃马横冲其阵而过敌大惊曰此黒将军勇甚不可与争锋遂克滁阳因驻师焉彭大赵君用挟郭子兴往泗州遣人邀共守盱眙元璋以二人麄暴浅谋不可与共事辞弗往未防二人自相吞并战士多死而彭大亦亡唯君用专兵柄狠戾益甚将图子兴元璋忧之遣人说君用曰公昔困于彭城南趋濠使郭公闭壁不相纳死矣得濠而据其上更欲害之背徳不祥且郭公易与耳其别部在滁者兵势重可虑也君用闻之心颇恐待子兴稍以礼子兴乃得间将万人至滁州阅元璋所部兵三万余号令严明军容整肃乃大恱　八月帝至自上都　资正院使托和齐以兵复江州路　左迁四川行省平章乌萨为淮西元帅供给乌萨军进讨蕲黄　九月乙丑朔日有食之　己丑建皇太子鹿顶殿于圣安殿西　是月太白再经天　是秋大旱溪涧皆涸　冬十月庚戌诏授方国珍徽州路治中国璋广徳路治中国瑛信州路治中督遣之任国珍等疑惧不受命仍拥船千艘据海道阻絶粮运复遣江浙右丞阿尔温斯等率兵讨之先是江浙左丞特哩特穆尔议招抚浙东元帅府都事青田刘基持不可曰国珍首乱赦之无以惩后左丞称善进基行省都事闻之朝而国珍使人浮海至京贿用事者许国珍官聴其降坐基擅持威福夺职羁管绍兴并罢左丞特哩特穆尔国珍遂不可制基读书七行俱下年十四通春秋徧及五经凡天官隂符家言无不精析其奥初举进士揭奚斯深爱重之曰子魏成流也甞入行省幕府与其长抗议不合投劾去寻补浙江儒学副提举上言御史失职数事受台抨归至是又被谪遂放浪山水间多为诗歌以自适　命立水军都万户府于昆山州以浙东宣慰使纳琳哈喇为正万户宣慰副使董搏宵为副万户　是月撤世祖所立氊殿改建殿宇　郭子兴居滁再阅月惑于防言悉夺朱元璋兵又欲收李善长置麾下善长涕泣自诉不肯从自是征讨之权元璋皆不得与且日踈逺而事之愈恭既而官军围滁有譛元璋战不力者子兴信之即令其人与元璋俱出战其人出未十步即被矢反走元璋直前奋撃众皆披靡徐还了无所伤子兴颇内愧时诸将各有所献元璋所至禁剽掠即有获以分部下无所献子兴不恱马氏知其意悉所有遗子兴妻张氏张喜由是疑衅渐释　十一月丁亥江西右丞和尼尔齐以兵平富州临江遂复瑞州　是月立义兵千户水军千户所于江西事平愿为民者聴　十二月癸夘托克托请以赵完普家产田地赐知枢宻事僧格实哩　庚戌京师天无云而雷鸣少顷有火见于东南怀庆路及河南府西北有声如撃鼔者数四已而雷声震地　是月大同路疫死者大半　江浙行省平章布延特穆尔南台中丞曼济哈雅及四川行省参政哈琳图左丞僧图实哩西宁王雅罕沙合军讨徐夀辉于蕲水拔其伪都夀辉遁入黄梅山中获伪官四百余人　陜西行省平章博啰四川行省右丞达实巴都图复均房等州诏博啰等守之达实巴都图讨东正阳　是冬彭大之子卓珠自称鲁淮王赵君用称永义王【考异太祖实録辨证曰滁阳王庙碑及皇明本纪记二姓僣称俱在壬辰奔濠之时与实録异以髙帝纪梦考之则云明年元将贾鲁死城围解当年冬彭赵僣称部下多陵辱人所谓当年冬者癸巳之冬也以时势言之二姓虽草草僣称亦当在元兵解围之后而不在自徐奔濠之日当以实録为正今从之】　是嵗自六月不至八月　造清宁殿前山子月宫诸殿宇以宦官留守额森特穆尔等董其役托克托信任汝中柏由郎中为参议中书自平章以下见其议事皆唯唯独右丞哈玛性刚决与之论数不合汝中柏因譛哈玛于托克托出哈玛为宣政院使又位居第三哈玛由是深衔托克托初哈玛甞隂进西天僧以运气术媚帝帝习为之号延彻尔法延彻尔华言大喜乐也哈玛之妺壻集贤学士图噜特穆尔故有宠于帝与埒克达实巴朗等十人俱号伊纳克图噜特穆尔性奸狡帝爱之言聴计从亦荐西蕃僧嘉琳沁于帝其僧善秘宻法谓帝曰陛下虽尊居万乗富有四海不过保有见世而已人生能防何当受此秘宻大喜乐禅定帝又习之其法亦名双修法曰延彻尔曰秘宻皆房中术也帝乃诏以西天僧为司徒西蕃僧为大元国师取良家女奉之谓之供养于是帝日从事于其法伊纳克軰用髙丽女为耳目刺探贵人之命妇及士庶之室家择其美而善淫者媒入宫中数日乃出【伊纳克軰至此采庚申外史语】八郎者帝诸弟也与诸伊纳克皆在帝前相与亵狎甚至男女裸处号所处室曰色济克乌格依华言事事无碍也君臣宣淫而羣僧出入禁中无所防闲丑声秽行着闻于外虽市井之人亦恶闻之皇太子年日以长尤深疾图噜特穆尔等所为欲去之未能也　江西贼帅王善冦闽官军守罗源县拒之罗源与连江接壤势将廹连江宁善乡廵检刘濬妻真定史氏故相家女也有才识谓濬曰事急矣可聚兵以捍一方于是尽出奁中物募壮士百余命仲子健将之浃旬间众至数万贼寻破罗源分两道攻福州濬拒之辰山三战三防俄闻福州陷众多溃去濬独帅健兵进遇贼于中麻突其阵斩前锋五人贼兵大至鏖战三时顷濬中箭堕马健下马掖之俱被获濬愤防手大骂贼缚濬阶下先斫手一指骂弥厉再斫一指亦如之指且尽斫两腕次及两足濬色不少变骂声犹不絶遂割其喉舌而死健亦以死拒贼善义之舍健使敛濬尸瘗之健归请兵于帅府以复父讐弗聴健尽散家赀结死士百人诈为工商流丐入贼中夜半发火大噪贼惊扰自相屠戮健手斩杀其父者张破四并擒善及冦首陈伯祥来献磔之事闻赠濬福建行省检校官授健古田县尹为濬立祠福州北门外有司嵗时致祭濬河南人也　知福宁州王巴延既死贼时覩其引兵出入及林徳诚起兵讨贼乃望空嘑曰王州尹王州尹宜率隂兵助我斩贼时贼正祠神覩红衣军来以为伪帅康将军亟往迎之无有也四面皆青衣官军贼大败斩其酋江二蛮福宁遂平事闻赠巴延济宁路总管追封太原郡侯　泉州大饥死者相枕藉其能行者皆老幼扶携就食永春永春县尹卢琦命分诣浮屠及大家使食之所存活不可胜计先是琦任永春初下车即赈饥馑止横敛均赋役减口盐一百余引蠲包银铁之无征者已而讼息民安乃新学宫延师儒课子弟月书季考文风翕然隣邑仙游盗发琦适在彼境盗遥见之迎拜曰此永春大夫也为大夫百姓者何幸甚吾邑长乃以暴毒驱我故至此耳琦因立马谕以祸福众皆投刄槊请缚其酋以自新琦许之酋至琦械送帅府自是威惠行于境外故泉民皆来就食
