<!-- { "loadSidebar": true } -->
　　至元十九年秋七月戊午朔日有食之　立行枢宻院于掦州鄂州　高丽国王请自造船一百五十艘助征日本　戊辰令防古军守江南者更番还家　壬申立马湖路总管府　八月江南水民饥者众真定以南旱民多流移和尔郭斯请所在官司发廪以赈从之　申严以金饰车马服御之禁　甲寅圣诞节是日还宫乙夘御正殿受皇太子诸王百官朝贺　九月丁巳朔赈真定饥民其流移江南者官给之粮使还乡里　辛酉俱蓝国入贡海外诸蕃惟俱蓝尤逺自泉州至其境约十万里招讨使杨廷璧三往招之遂遣使贡寳货及黑猿一　壬戌敕官吏受贿及仓库官侵盗台察官知而不纠者验其轻重罪之中外官吏赃罪轻者杖决重者处死言官缄黙与受赃者一体论罪仍诏谕天下　己巳定云南赋税用金为则以贝子折纳毎金一钱直贝子二十索　壬申敇平滦高丽耽罗及扬州隆兴泉州共造大小船三千艘　亦奚不薛之北蛮洞向世维兄弟及散毛诸洞叛命四川行省就遣亦奚不薛军前往招抚之使与其主偕来　丁丑遣使括云南所产金以博啰为打金洞逹噜噶齐　壬午诏诸路嵗贡儒吏各一人中书省掾史有阙选枢宻院御史台六部令史转用之令史则取诸路嵗贡之数仍诏诸路嵗贡儒吏儒必通吏事吏必知经史者各道按察使举亷能者陞等迁叙　厘正选法置黒簿以籍阿哈玛特党人之名　初阿哈玛特用事并中书左右司为一以刘正为左右司员外及中书省奉防穷阿哈玛特之党捕正与参政匝哈鲁鼐等偕至帝前问曰汝等皆党于阿哈玛特能无罪乎正曰臣未尝阿附惟法是从耳防暮车驾还内俱械系于阙东隙地逾数日奸党多伏诛复械系正于拱卫司和尔郭斯曰上尝谓刘正衣白衣行炭穴十年可谓亷洁者乃得免归　冬十月辛夘以平章军国重事耶律铸复为中书左丞相　丙申初立詹事院以旺扎勒为右詹事赛音为左詹事　诏由大都至中滦中滦至州设南北两漕运司　乙巳罢屯田总管府以其事枢宻院令管军万户兼之　庚戌诏两广福建五品以下官从行省铨注　耶律铸言有司官吏以采室女乘时害民如令大郡嵗取三人小郡二人择其可者厚赐其父母否则遣还为宜从之　十一月丁夘袭封衍圣公孔洙入觐以为国子祭酒兼提举浙东学校孔子后自宋南渡初其四十八代孙端友子玠寓衢州帝既灭宋疑所立或言孔氏子孙寓衢者乃其宗子洙赴阙逊于居曲阜者帝曰寕违荣而不违亲真圣人后也遂有是命就给俸禄与防持林庙　玺书诏以阿哈玛特罪恶颁告中外凡民间利病即与兴除之　壬申以势家为商贾者阻遏官民船立沿河巡禁军犯者没其家　十二月壬辰中书左丞张文谦为枢宻副使　乙未杀宋丞相信国公文天祥先是闽僧言土星犯帝座疑有变未几中山有狂人自称宋主有兵千人欲取文丞相京师亦有中山薛保住上匿名书告变言某日烧蓑城苇率两翼兵为乱丞相可无忧者时盗新杀阿哈玛特遂撤蓑城苇迁瀛国及宋宗室于上都疑丞相者天祥也乃召天祥入帝谕之曰汝移所以事宋者事我我当以汝为相天祥曰受宋防为宰相安事二姓愿赐之一死足矣帝犹未忍遽麾之使退左右力赞帝从其请乃诏有司杀于燕京之柴市俄有诏使止之至则天祥死矣天祥至柴市观者万人临刑殊从容问市人曰孰南面或有指之者即向南再拜而死年四十七其衣带有赞曰孔曰成仁孟曰取义惟其义尽所以仁至读圣贤书所作何事而今而后庻几无愧南北人闻者皆为流涕天祥妻欧阳氏曰我夫不负国我安忍负夫遂自刭死天祥二子俱亡有同郡张于载者天祥友也天祥贵显时屡以官辟不就临安既破天祥自广还过吉州城下于载来见曰丞相赴北于载当偕行既至燕寓天祥囚所侧近日以羙馔餽凡三年始终如一且潜制一椟天祥受刑日即以藏其首复访求天祥妻欧阳氏于俘虏中俾出焚其尸于载收拾骸骨袭以重囊与先所函椟南归吉州付其家之【张于载字毅父事见辍耕録刘辰翁之所纪也】适家人亦自惠州奉天祥母曾氏柩同日至城下人以为忠孝所感史臣曰自古志士欲信大义于天下者不以成败利钝动其心君子命之曰仁以其合天理之正即人心之安尔宋德祐亡矣文天祥奉两孱王﨑岖岭海以圗兴复兵败身执终不可屈而从容伏锧就死如归是其所欲有甚于生者可不谓之仁哉
　　许有壬曰宋飬士三百年得人之盛轶唐汉而过之逺矣盛时忠贤杂遝人有余力及天命已去人心已离有挺然独出于百万亿生民之上而欲举其已坠续其已絶使一时天下之人后乎百世之下洞知君臣大义之不可废人心天理之未尝泯其有功于名教为何如哉文天祥少年趠厉有经济之志中为贾似道所沮廻翔外寮其以兵入援也大事去矣其付以钧轴也降表具矣其往而议和也冀万有一济耳平生定力万变不渝父母有疾虽不可为无不用药之理天祥之语天祥之心也是以当死不死可为即为逸于淮振于海真不可为矣则惟有死耳可死矣而又不死非有他也等一死耳昔则在己今则在天一旦就义死如归焉光明俊伟俯视一世顾肤敏祼将之士不知为何物也推此志也虽与嵩华争高可也宋之亡守节不屈者有之而未有有为若天祥者事固不可以成败论也
　　文天祥死之日大风掦沙天地昼晦帝临朝叹曰文丞相好男子不肯为吾用杀之诚可惜也自后连日隂晦宫中白昼或秉烛行适正一天师张宗演来朝帝问之对曰此殆杀文丞相所致也乃赠天祥特进金紫光禄大夫开府仪同三司检校太保中书平章政事庐陵郡公諡忠武令佥枢宻院事王积翁书神主洒扫柴市设坛祀之丞相博啰初行奠礼狂飚旋地起卷主入云中博啰等大惊改书曰宋少保右丞相信国公天始开霁【此事据赵弼文信公传修之】　癸夘御史中丞崔彧言台臣于国家政事得失生民休戚百官邪正虽王公宰相亦宜纠察近惟御史有言臣以为台官皆当建言庻于国家有补至于选用台察官止由中书寜无偏党之今宜令本台得自选任用汉人十六员防古人十六员相参巡歴为宜既而江淮省臣有欲专恣而忌台察之言者上议欲以行台隶行省诏廷臣杂议兵部尚书董文用曰御史台譬之卧虎虎虽未噬人人犹畏之今虚名仅存而纲纪犹不振更加抑之则风采薾然无复可望矣从之浚济州河　容城处士刘因天资絶人日记千百言
　　过目成诵初为经学究训诂注释之説叹曰圣人精义殆不止此及见周邵程朱之书即曰我固谓其当有是也爱诸葛孔明静以修身之语表所居曰静修是嵗布呼密荐之徴至擢右赞善大夫寻以继母老辞归俸给一无所受　大都之粮仰给江南者自浙西涉江淮由黄河泝流至中栾自中栾陆运至淇门入御河以至京师又或由大清河至利津入海或开胶莱河以通海劳费不赀卒无成功宋季有海盗朱清者尝为富家佣杀其主亡入海岛与其徒张瑄乗舟抄掠海上备知海道曲折寻就招懐为防海义民巴延灭宋时遣清等载宋库藏诸物从海道入京师授金符千戸二人遂言海运可通乃命上海总管罗璧暨清等造平底海船六十艘运粮四万六千余石由海道至京师初兰谿金履祥以襄樊之师日急宋人坐视不敢救因进牵制捣虚之策请以重兵由海道直趋燕蓟则襄樊之师不攻而解且备叙海舶所经凡州郡县邑下至巨洋别岛难易逺近歴歴可据以行宋终莫防用及是清等献海运之利而所由海道视履祥先所上书咫尺无异人始服其学之精覈然清等创行海洋沿山求屿风信失时逾年始至直沽朝廷未知其利仍立京畿江淮都漕运司二各置分司以督纲运每嵗令江淮漕运司运粮至中栾京畿漕运司自中栾运至大都
　　陶宗仪曰国朝海运粮储自朱清张瑄始以为古来未尝有此按杜工部诗出塞云渔阳豪侠地击鼓吹笙竽云帆转辽海稉稲来东吴又昔游云幽燕盛用武供给亦劳哉吴门持粟帛泛海凌蓬莱则唐时已有海运矣朱张特举行耳
　　帝以所籍入权臣家妇赐后卫亲军副都指挥使元臣元臣辞曰臣家世清素不敢自汚帝嘉叹不已元臣别名哈喇哈逊契丹人镇国上将军迈努之子霸州元帅伊喇讷哷之孙也　佥枢宻院事赵良弼屡以疾辞得防居懐孟良弼别业在温县故有地三千畆乃析为二六与懐州四与孟州皆永庙学以赡生徒自以出身儒素示不忘本也或问为治良弼曰必有忍其乃有济人性易发而难制者惟怒为甚必克己然后可以制怒必顺理然后可以忘怒防忍所难忍容所难容事斯济矣　建寕路管军縂管黄华叛众几十万称祥兴五年髙兴与战于铅山破其军获八千人　太平宣徽羣盗起行管军万戸张珪讨之数为贼所败卒有杀民家豕而并伤其主者珪曰此军之所以败也斩其卒悉平诸盗
