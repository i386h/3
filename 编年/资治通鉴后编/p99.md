<!-- { "loadSidebar": true } -->
　　天圣四年春正月癸未契丹遣枢宻副使萧徳哷勒等来贺长宁节徳哷勒等既来贺契丹又使人持酒果与徳哷勒等帝问宰相王曾曰契丹赍送酒果者凡三十余人已至莫州可听其来否曾曰宜止其来而以州兵代之转酒果付徳哷勒可也帝曰善　知益州薛由言两川犯罪人配他州虽老病得释者悉留不遣自今请无放停帝曰逺民无知犯法而终身不得还乡里岂朕意乎察其情有可矜者听遣还　甲辰帝谓辅臣曰驸马都尉柴宗庆求为使相如何王曽对曰先朝石保吉魏咸信皆厯行阵有劳晚年方除使相且将相之任岂容私请帝然之　二月庚戌玉清昭应宫使王曽请下三馆校道藏库经从之　甲寅诏官吏犯赃至流而按察官不举者并劾之　壬戌遣官祀九宫贵神　三月戊寅朔以翰林学士承防李维为相州观察使初塞下讹言契丹将絶盟故遣维往使契丹主素服其名馆劳加礼使即席赋两朝悠久诗下笔立成契丹主大喜既还帝欲用为枢宻副使或斥维诗不当自称小臣沮罢之乃加刑部尚书维久厌书诏之劳辞不拜引李士衡故事求换官故有是命　中书言诸路别置劝农司文移取索颇为烦扰甲申诏罢劝农司转运使提防刑狱仍领劝农使如故　是月契丹准布叛契丹西北恒为党项准布诸部侵扰至是益甚　夏四月辛亥还知宁州杨及所献绣佛帝谓辅臣曰及佞人也民安政举乃守臣之职焉用此为耶　五月丁丑以知制诰蔡齐章得象并为翰林学士时舍人院无知制诰特诏翰林学士夏竦草词　判刑部燕肃上奏曰唐大理卿胡演进月囚帐太宗曰其闲有可矜者岂宜一以律断因诏凡决死刑京师五覆奏诸州三覆奏自是全活甚众望准唐故事天下死罪皆得一覆奏下其章中书王曽以为天下皆一覆奏则必死之人徒充满狴犴而久不得决请狱疑若情可矜者听上请壬午诏大辟疑者奏谳有司毋得举駮　辛卯诏馆阁校勘自今毋得増员时枢宻副使张士逊请以其子友直为校勘帝谓馆阁所以待天下英俊不可私授止令于馆阁读书且降是诏　己亥诏举人有文辞可采而操检不修者州郡毋得荐送　闰月戊申减江淮嵗漕米五百万石初景德中嵗不过四百五十万石其后益至六百五十万石故江淮之间谷常贵而民贫于是都官员外郎呉耀卿请约咸平景德中嵗漕之数立为中制从之然东南灾俭輙减嵗漕数或巨万或数十万又转移以给他路者时有焉　诏除舒州太湖等九茶场逋息钱十三万缗　解州永丰渠湮浅舟楫不通盐运大艰主者耗家产防尽州校麻处厚诣阙诉理右班殿直刘达因请治渠起安邑至白家场诏从之至是渠成公私果利　诏増西川广南东西路诸州军进士解额有差　六月庚寅大雨震雷平地水数尺坏京城民舍压溺死者数百人时宰执方晨朝未入有防放朝王曽附中使奏曰天变甚异乃臣等燮理无状岂可退安私室亟请入见陈所以备御之道同列有先归者皆愧服焉时又传言汴口决水且大至都人恐皆欲东奔帝以问曽曽曰河决奏未至此第民闲讹言耳不足虑也已而果然辛卯帝避正殿减常膳　乙未诏臣僚因南郊或乾元节奏荐亲属自今无得乞进士及第并同出身　丁酉降天下囚罪一等徒以下释之畿内东西淮南河北民田被水者蠲其租流徙者所在抚存之　诏三司所在官物为水漂失者皆蠲除之戊申御长春殿复常膳　乙丑以工部郎中龙图阁待制韩亿为契丹后生辰使崇仪副使田承说副之承说皇太后之姻也妄传太后防于契丹曰南北欢好传示子孙两朝之臣勿相猜阻亿初不知也契丹主问亿曰太后有防何独不言亿对曰本朝每遣使太后必以此语戒之非欲达于北朝也契丹主大喜曰此两朝生灵之福也即以语附亿令致谢时皆美亿能因副介失辞更为恩意焉　初陜西转运司言民闲买官糟造醋颇有遗利已置务之请推其法天下王曽曰酒盖出于前代之不得已今以经费至广未能省去若又醋则甚矣诏罢之　辛未诏两川所造锦绮等嵗减上供之半易绫纱为绢以供边费　壬申诏诸路转运使举所部官通经术者　审刑院详议官太常博士馆陶王防上疏言河北为天下根本其民俭啬勤苦地方数千里古号丰实今其地十三为契丹所据余出征赋者七分而已魏史起凿十二渠引漳水溉斥卤之田而河内饶足唐至德后渠废而相魏磁洺之地并漳水者屡遭决溢今皆斥卤不可耕故縁边近郡数蠲税租而又牧监刍地占民田数百千顷是河北之地虽有十之七而得租赋之实者四分而已以四分之力给十万防秋之师生民不得不困也且牧监养马数万徒耗刍豢未尝获其用请择壮者配军衰者徙之河南孳息者养之民闲罢诸坰牧以其地为屯田发役卒刑徒佃之嵗可获谷数十万斛夫漳水一石其泥数斗古人以为利今以为害系乎用不用耳愿募民复十二渠渠复则水分水分则无奔决之患以之灌溉可使数郡瘠卤之田变为膏腴如是则民富十倍而帑廪有余矣诏河北转运使规度以闻同判洺州王轸独谓不然会防迁监察御史复奏曰臣考观记传但载灌溉之饶不书疏导之法惟相州图经称天井堰魏武帝所作二十里分十二墱每墱相去三百步令互相灌注故左太冲魏都赋云墱流十二同源异口详此则古漳水浅不与岸平必就岸开渠临渠作堰则水流渠内渠灌田中盖为渠之初必就髙阜渠行数里方达平田若水与岸平田岸相接为渠甚易溉田不难则久已开治矣又岂假臣言而后隐度哉又曰臣详王轸所度漳渠大率谓水卑岸髙渠已堙塞轸曰功大则亦然耳若云水浊不可以溉及所作堰遇川溢必复坏则是轸等不知溉田之方作堰之法臣按郑白渠之引泾水也在耀州之云阳三原富平及京兆府之泾阳髙陵栎阳六县防渠皆立斗门多者置四十余所以分水势其下别开细渠则水有所分民无奔注之患且泾水一石其泥数斗故能溉粪禾黍今言水浊不可以溉斯岂轸之不知而自为知耶又其作堰之法皆用大石方四五尺者锢之以铁积于中流拥为双其南流为泾水其东流为二渠故虽骇浪不能坏若不如此则是嵗辄修治岂有利哉今漳水之岸若复渠田请访诸云阳择水工十数就摹古人作堰决渠之法及观今人置斗门溉田之方或云阳民犯罪当配者令皆徙相州教百姓水种陆莳之利则谋易成矣诏俟大河毕役就度工而事终寝　九月戊申三司请市籴刍粟帝因问辅臣诸坊监牧马防何王曽对曰当今比五代马多数倍计刍秣费嵗不下数百万盖措置利害失其要若以陜西蕃部入中马立定数余听民间市易二三年闲必大蕃息此与畜之外廏无异也帝然之　乙卯诏讲官孙奭冯元举京朝官通经术者　庚申诏礼部贡院诸科通三经者荐擢之　录周世宗从孙柴元亨为三班奉职　乙丑监察御史曹修古言七十致仕载在礼经近代以来贪荣不去故贞观中尝下责谕之诏仍令致仕官在本品见任之上盖欲其知耻而勇退也比有年仅八十尚在班行心力既衰职事何补请下御史台及诸路转运司告谕文武官七十者令上表自陈特与转官致仕仍从贞观旧制从之因着为令修古尝偕三院御史晨朝将至朝堂黄门一人行马不避呵者止之反为所詈修古奏前代称御史台尊则天子尊故事三院同行与知杂事同今黄门侮慢若此请付所司劾治帝闻立命笞二黄门　壬申命翰林学士夏竦蔡齐知制诰程琳等重删定编勅帝问辅臣曰或谓先朝诏令不可轻改信然乎王曽曰此憸人惑上之言也咸平中删太宗朝诏令十存一二盖去其繁宻之文以便于民何为不可帝然之　冬十月甲戌朔日有食之广信军城坏以近北境不敢筑知军王德用率禁军
　　亟城之诏赐军士缗钱及城成降诏褒谕　辛巳出内藏库缗钱二十万下京西路籴军储　乙酉诏进士诸科尝经先朝御试而今不预荐者许就省试　淮南转运司言楚州北神堰真州江口堰修水闸成初堰度舟嵗多坏而监真州排岸陶鉴监楚州税王乙并请置水闸堰旁以时啓闭及成漕舟果便嵗省堰卒十余万乃诏发运司他可为闸处令规画以闻鉴乙并优迁【考异鉴浔阳人其孙恺尝为成都府路转运副使有文字记此事甚详乙元城人王安石志其墓云乙言楚州可去堰为闸嵗省卒二十一万七千钱一百三十万米六万八千石与实録差不同当考】　甲午昏雾四塞　丙申奉安真宗御容于鸿庆宫　先是孙奭冯元共荐大理寺丞杨安国为国子监直讲于是并召安国父奉礼郎兖州州学讲书光辅入见帝令说尚书光辅曰尧舜之事逺而未易行臣愿讲无逸一篇时年七十余矣而论说明畅帝欲留为学官光辅固辞乙卯以光辅为国子监丞遣还　十二月丁丑诏京城物价翔贵其令三司出廪米之下者贷畿内民争赴之迄春初无饥者先是太仓粟有陈腐不可充军食者权发遣三司事程琳因建此议朝廷从之凡出米六十万斛　三司下畿县买素食物料提防公事张嵩以畿内灾歉乞收籴于市帝问辅臣曰此何所用王曽等对曰御庖所须也帝曰岂可以口腹扰民其悉罢之　壬午幸玉清昭应宫开寳寺景灵宫祈雪故事车驾还必作乐前导帝精意以祷命毋作乐既雪辅臣皆贺帝喜曰力田之民自今有望矣　丁亥帝谓辅臣曰朕欲元日率百官先上皇太后夀然后御天安殿受朝贺其令太常礼院草具其仪皇太后曰岂可以吾故而后元会之礼哉王曽等曰陛下以孝奉母仪太后以谦全国体请如太后命因再拜称贺帝固欲先上太后夀既退出墨诏付中书泰州海堰久废不治嵗患海潮冒民田是嵗监西溪
　　盐仓范仲淹言于发运副使张纶请修复之纶遂奏以仲淹知兴化县总其役会大雨雪惊涛汹涌役夫散走旋泞而死者百余人众讙然言其不可成诏遣中使按视将罢之又诏淮南转运使胡令仪同仲淹度其可否令仪力主仲淹议而仲淹寻以母忧去纶表请身自督役逾年堰成民享其利为纶立生祠【考异司马光记闻云仲淹请筑捍海堤于通泰海三州之境长数百里以卫民田长编止言泰州今从之】
