<!-- { "loadSidebar": true } -->
　　监乌勒达伊喇鄂啰罗驱掠边民牛马而去　初京城左右军巡院典司按鞫开封府旧选牙校分掌其职帝哀矜庶狱始诏改任士人　六月辛卯阅试在京百司吏【宝训作流外人】七百余人于便殿勒归农者四百人
　　富弼曰流外入官最为冗杂出临民政罕不侵渔于人太祖特减员数俾归业省吏者正谓此耳
　　初蜀民所输两税皆以疋帛充折其后市价愈髙而官所收止依旧例帝虑其伤民壬寅诏西川诸州凡以疋帛折税并凖市价　知商州奚屿希宰相意奏司户参军雷徳骧为文谤讪朝廷械系徳骧具状以闻帝贷其罪削籍徙灵武徳骧子有邻意赵普实挤排之日夜求所以报普者于是举发普堂后官胡赞李可度受赇事词连秘书丞王洞及前摄上蔡主簿刘伟伟兄前进士侁并宗正丞赵孚帝怒悉下御史狱鞫实始有疑普意矣壬寅诏参知政事吕余庆薛居正升都堂与宰相同议政事癸卯伟坐弃市孚等并决杖除名赞可度仍籍没其家财以有邻为秘书省正字厚赐之有邻自是累上疏告人隂事俄被病白昼见伟入室以杖击其背有邻号呼声闻于外数日死　赵普之为政也専廷臣多疾之帝初聴赵玭之诉欲逐普既而止卢多逊在翰林因召对数毁短普具言普尝以隙地私易尚食蔬圃广第宅营邸店夺民利帝访诸李昉昉曰臣职司书诏普所为臣不得而知也帝黙然自李崇矩罢帝于普稍有间及赵孚等抵罪普恩益替庚戌复诏薛居正吕余庆与普知印押班奏事以分其权　易州刺史贺惟忠卒惟忠性刚果洞晓兵法在易州葺治亭障抚士卒能得其心所向无敌十余年无北寇边民赖之及卒帝甚嗟悼即録其子昭度为供奉官　先是诸道州府任牙校为马步都虞及判官断狱多失其中秋七月壬子朔诏罢之改马步院为司寇院以新及第进士九经五经及选人资叙相当者为司寇防军　中书拟左补阙辛仲甫为淮南转运使帝不许乙亥选授三司户部判官赐钱百万有酤主吏武希琏等二十余辈逋嵗课三十余万缗连年械系竭资产不能偿馁死者数人搒督不已仲甫奏除之又请百官折俸今估实直　八月乙酉罢成都府伪蜀嫁装税　草泽王徳芳【考异宋史太祖本纪作王泽方今从长编】上修河利害辛卯赐徳芳同学究出身　甲辰左仆射兼门下侍郎平章事赵普罢为河阳三城节度使同平章事普独相凡十年刚毅果防以天下事为己任尝欲除某人为某官帝不用明日复奏之又不用明日更奏之帝怒裂其奏投诸地普顔色自若徐拾奏归补缀复奏如初帝悟卒可其奏后果以称职闻又有立功当迁官者帝素嫌其人不与普力请与之帝怒曰朕故不与迁官将奈何普曰刑以惩恶赏以酬功刑赏者天下之刑赏非陛下之刑赏也岂得以喜怒专之帝弗聴起普随之帝入宫普立于宫门良久不去帝竟从其请一日大宴雨骤至帝不恱良久不止怒形于辞色左右皆震恐普因进言外间百姓政望雨于大宴何损不过沾湿供帐乐衣耳此时雨难得乞令乐官就雨中奏技帝大恱终宴普临机制变能回帝意类此常设大瓦壶于视事閤中中外表疏普意不欲行者必投之壶中束緼焚之其多得谤咎殆由此也普既出镇上书自愬云外人谓臣轻议皇弟开封尹皇弟忠孝全徳岂有间然矧昭宪皇太后大渐之际臣实预闻顾命知臣者君愿赐昭鉴帝手封其书藏之金匮　九月吏部侍郎参知政事吕余庆以疾求解职丁卯罢为尚书左丞余庆为帝霸府元僚赵普李处耘皆先进用余庆恬然不以介意处耘获罪时余庆知江陵还朝帝委曲问处耘事余庆以理解释及普忤防左右争倾之余庆独为明辨帝意稍解时称长者　己巳封皇弟开封尹光义为晋王以山南西道节度使光美为永兴节度使兼侍中皇子贵州防御使徳昭为山南西道节度使同平章事吏部侍郎防知政事薛居正为门下侍郎枢密副使户部侍郎沈义伦为中书侍郎并平章事翰林学士兵部贠外郎知制诰卢多逊为中书舍人参知政事左骁卫大将军判三司楚昭辅为枢密副使　壬申诏晋王光义班宰相上　江南内史舍人潘佑与户部侍郎李平【平初见干祐元年】最相亲善佑好神仙事平颇知修练导养之术佑特信之佑尝言于国主曰富国之本在厚农桑因请复井田之法深抑兼并有买贫者田皆令归之又依周礼造牛籍使尽辟旷土以种桑荐平判司农寺以督之符令行下急于星火百姓大挠国主遽遣罢之佑疑执政沮已乃歴诋大臣与握兵者两为朋比旦夕将谋反叛且言国将亡非已为相不可救江南政事多在尚书省因荐平可知省事司天监杨熙澄可任枢密军校侯英可典禁卫国主不纳佑益忿抗疏请诛宰相汤恱等数十人国主手书教诫之佑遂不复朝谒居家屡上表言陛下既不能强又不能弱不如以兵十万助收河东因率官吏朝觐此亦保国之良策也国主始恨之不复答佑复请致仕入山避难国主以为狂悉置不问冬十月壬午佑复上表曰古有桀纣孙皓破国亡家孽自己作尚为千古所笑今陛下取则奸回败乱国家是陛下为君不及桀纣孙皓逺矣臣不能与奸臣杂处而事亡国之主使一旦为天下笑陛下必欲罪臣愿赐诛戮以谢中外国主大怒推其狂誖谤讪始由李平乃先收平下大理狱后收佑佑即自杀母及妻子徙饶州平亦缢死狱中国主寻谓左右曰吾诛佑不获已也明年皆宥其家廪给之佑初与张洎为忘形交其后俱为中书舍人稍相持佑尝答洎书云堂堂乎张也难与并为仁矣佑之死洎颇有力焉洎时为清辉殿学士殿在苑中国主不欲洎逺离左右故授此职洎与太子太傅徐辽太子太保徐游别居澄心堂密画中防多自澄心堂出游从子元楀等出入宣行之中书密院乃同散地　甲申葬周恭帝不视朝　丁酉以除名人雷徳骧为秘书丞分判御史台三院事　初左藏库使元城田仁朗为宦官所譛帝怒立召仁郎面诘之至殿门命去冠带仁朗神色不挠从容言曰臣尝为鳯州路壕寨都监伐木除道从大军破蜀秋毫无所犯陛下固知之今主藏禁中岂复为奸利以自汚帝怒解止停其官乙巳起为易使　少府监致仕卢亿有髙识恶其子多逊所为尝曰赵普元勲也而小子毁之祸必及我我得蚤死不及见其败幸矣十二月庚子亿以忧卒丙午多逊起复　是嵗命参知政事卢多逊知制诰扈张澹以见行长定循资格及泛降制书考正违异削去重复补其阙漏为长定格三卷循资格一卷起请条一卷书成上之颁为永式自是铨注益有伦矣【李焘曰重定循资格实録在七月己未今从本志系之嵗末】　始行开宝通礼
　　七年春正月北汉改元广运【十国春秋曰欧阳五代史言孝和帝殁于天防十三年英武帝嗣位即改元广运皆非也尝稽定王刘继颙碑文为右谏议大夫杨梦申所撰中云天防十二年今皇帝践祚之初年也十七年继颙卒末署广运元年嵗次甲戍九月丙午朔而李恽千佛楼碑铭亦署广运二年嵗次乙亥八月庚午朔梦申与恽本北汉臣此最可信云】　二月庚辰朔日有食之丙戍日有二黑子【攷异东都事畧作丙子今从宋史】　壬辰庆州刺史姚内斌卒遣中使防丧归葬洛阳内斌在庆州逾十年边人畏伏目为姚大虫言其虓勇如虎也　三月遣使如辽　四月丙午命左补阙南皮贾黄中检视广南民田黄中亷直平恕逺人便之还奏利害数十事皆称防　是月辽遣使耶律昌珠来聘　五月戊申朔殿中侍御史李莹坐受江南餽遗责授左赞善大夫　监察御史刘蟠受诏于庐舒等州巡茶蟠乗羸马伪称商人抵民家求市民家不疑出茶与之即擒置于法壬戌命蟠同知淮南诸州转运事　江南国主天性友爱以弟从善被留悲恋不已嵗时宴防皆罢为却登髙文以见意于是遣常州刺史陆昭符入贡奉手疏求从善归国【攷异南唐书系此事于秋今姑从长编】帝不许出其疏示从善慰抚之六月甲申以从善掌书记江直木为司门贠外郎通判兖州僚佐悉推恩又封从善母凌氏为呉国太夫人　陆昭符在江南与张洎有隙帝雅知之因从容谓昭符曰尔国弄权者结喉小儿张洎何不入使尔归可谕令一来朕欲观之昭符惧遂不敢归　秋七月卢多逊既还江南国主知帝有南伐意遣使愿受封册帝不许于是复遣閤门使梁迥使焉迥从容问国主曰朝廷今冬有柴燎之礼国主盍来助祭国主唯唯不答迥归帝始决意意伐之【梁迥以此嵗夏出使不知何月今附此】　初江南人樊若水【攷异长编作若氷今从陈桱续编】举进士不中第上书言事不报遂谋北归先钓鱼采石江上用小舫载丝绳维于南岸而疾棹抵北岸以度江之广狭凡数十往反而得其丈尺之数遂诣阙自言有策可取江南帝令送学士院试赐及第授舒州团练推官若水啓帝以老母及亲属皆在江南恐为李煜所害愿迎至治所帝即诏国主防送国主聴命戊辰召若水为赞善大夫且遣使诣荆湖如若水之策造大舰及黄黑龙船数千艘　南丹州蛮莫洪燕内附先是呉越王俶遣元帅府判官黄夷简入贡帝谓之
