<!-- { "loadSidebar": true } -->
　　天圣六年春正月己酉罢两川乾元节嵗贡织佛　先是南郊赏赐军士而汾州广勇军所得帛不逮他军一军大噪捽守佐堂下刼之约予善帛乃免城中戒备遣兵围广勇营转运使孙冲适至命解围弛备置酒张乐推首恶十六人斩之遂定初守佐以乱军所约者上闻诏给善帛使者至潞冲促之还曰以乱而得所欲是诱之乱也卒留不予　甲寅司天秋官正杨可言荧惑行近天街当犯而不犯请宣付史馆从之然议者谓五星凌犯见于占测非算数所知今日官言当犯而不犯非也　戊午罢提刑狱　庚申上封者言今权要之家比援恩例而滥进者多请一切罢之诏可仍着为令二月同知礼院王皥言諡者行之表也善行有善諡恶行有恶諡葢闻諡知行以为劝戒近日臣僚薨卒虽官品合该拟諡其子弟自知父祖别无善状虑定諡之际斥其缪戾皆不请諡窃以諡法自周公已来垂为不刋之典葢以彰善瘅恶激浊清使其身没之后是非较然用为惩劝今若任其迁避则为恶者肆志而不悛欲乞今后凡有臣僚薨谢不必本家请諡并令有司举行如此则隐慝无行之人有所沮劝诏从之【考异据会要皥论諡法在五年十月今并从实录】　戊寅帝谓辅臣曰登州采金嵗益数千两其官吏宜降诏褒谕王曽对曰采金既多则农民皆废业而趋利不当更诱之帝曰诚如所言然官吏勤事亦不可不劝也　庚辰大风昼晦　壬午工部尚书平章事张知白卒知白在相位慎惜名器无毫发私常以盛满为戒虽显贵清约如寒士及卒帝为罢社宴赠太傅中书令太后临奠之其家以贫辞敕葬诏送终之具悉从官给且谕王曽等令共恤其家礼官谢绛议諡文节御史王嘉言以知白守道徇公当官不挠请諡文正王曽曰文节美諡矣遂不改嘉言禹偁子也【考异王子融言行录云知白与虞部员外郎杨俦者善自西川罢归知白欲令审官先与除授曽不可曰百轨事厘务自有次序俦安可先也未防曽以疾谒告参知政事鲁宗道迎知白意议先与俦官知白忻然从之后宗道乃对帝发其事知白惊惋自失退而引咎谢曽因之抑郁数月而没又百一编云知白不喜宗道尝语人曰铨曹中取一最不才选人军廵狱中求一最无行者亦当优于此人矣李焘曰知白素号贤相宗道亦雅有直声恐未必尔也焘言良是子融言出爱憎殊非实録今不取】　甲午雄州言民妻张氏户絶田产于法当给三分之一与其出嫁女其二分虽有同居外生然其估为缗钱万余当奏听裁帝曰此皆编户朝夕自营者毋利其没入悉令均给之　三月丙申朔日有食之　戊申太后幸赠侍中刘美第左司谏刘随奏疏劝止太后纳其言自后不复再驾【考异此据宋祁所作随墓铭传云太后不宜数幸外家恐误也今改之】　张知白既卒帝谋所以代之者宰臣王曽荐吕夷简枢宻使曹利用荐张士逊太后以士逊位居夷简上欲用之曽言辅相当择才不当问位太后许用夷简夷简因奏事言士逊事上于夀春府最旧且有纯懿之德请先用之太后嘉其能让壬子以士逊为礼部尚书平章事集贤殿大学士从利用之言也癸丑以右谏议大夫知永兴军姜遵为枢宻副使遵
　　长于吏事其治尚严猛所诛残者甚众时人号为姜擦子太后尝遣内侍曽继莘于永兴军营浮屠遵希太后防悉毁汉唐碑碣以代甎甓而又佐继莘躬自督治既成因得召用云　己未以右谏议大夫权三司使公事范雍为枢宻副使　壬戌诏建西太一宫从司天之请也【考异东都事略作辛酉今从宋史】　夏四月癸未命龙图阁待制燕肃直史馆康孝基同议蠲减三司嵗所科上供物凡中都嵗用百货三司视库务所积丰约下其数诸路诸路度风土所宜及民产厚薄而率买谓之科率诸路用度非素蓄者亦科率于民然用有缓急则物有轻重故方上所须轻者反重贱者反贵而民有受其弊者肃等既受命建言京师库务所积可给二年者请勿复科买诏从之　甲申旦有星大如斗自北流至于西南光照殿庭有声如雷尾长数丈久之散为苍白云　庚寅德音以星变斋居不视事五日降畿内囚死罪流以下释之罢诸土木功赈河北流民过京师者　时命僧道禬禳于文德殿殿中侍御史李纮奏言文德殿布政会朝之位每灾异輙聚缁黄讃呗于其闲何以示中外不听　五月乙未朔交阯冦边　庚戌诏温鼎广等州嵗贡柑不得以贡余为名饷遗近臣始王曽言于帝请断贡余帝曰贡且劳矣况其余乎亟命罢之　枢宻副使姜遵言咸阳民亢守亮嵗贡梨朝廷给赐常倍其直守亮族素豪每以此夸其里中因以凌弱请絶其献帝曰朕不知守亮敢恃此以横也辛亥诏罢之　丁巳以枢宻直学士工部侍郎李及为御史中丞及时知河南召用之杜衍为提防京西路刑狱及与衍会具甚疎薄他日中贵人用事者至亦无加品衍每叹其清德【考异按记闻云章献太后临朝内侍省都知江德元权倾天下有弟德明奉使过杭州时李及知杭州待之一如常时中人奉使者无所加益僚佐皆曰江使者之兄居中用事当今无比荣枯大臣如反掌耳而使者精鋭复不在人下明公待之礼无加者意者明公虽不求福独不畏其为祸乎及曰及待江使者不敢慢亦不敢过如是足矣又何加焉既而德明谓及僚佐曰李公髙年何不求一小郡以自处而久居余杭繁剧之地岂能办邪僚佐走告及曰果然使者之言甚可惧也及笑曰及老矣诚得小郡以自逸庸何伤待之如前一无加既而德明亦不能伤也时人服其操守按及以干兴元年三月知杭州天圣元年九月徙南京在杭州才一嵗余不当云久居此盖误也今不取】六月丙寅罢戎泸诸州谷税钱　周虢州防御使柴
　　贵世宗弟也其孙肃自陈求官帝问王曽曰肃果柴氏之后乎曽对曰得贵告身验之信然帝曰世宗开拓土宇为吾国家也后裔其可防哉命为三班奉职【考异李焘曰寳训既有肃名又有元亨名今但依实録存肃名当考】　宁州防御使李允则卒允则自雄徙镇又自镇徙潞在河北前后二十余年事功最多其方略设施虽寓于逰观亭传闲后人亦莫敢隳乙酉出内藏库缗钱二十万下京西转运司市籴军储丁亥以太常丞直史馆马季良为龙图阁待制先是
　　太后欲擢季良侍从王曽难之会曽移疾太后谕中书令亟行除命执政承顺且遽故季良止以三丞充待制盖三丞未有预内阁清职者朝论哗然益重曽之守正云　帝既习天下事而太后犹未归政户部判官左司谏刘随请军国常务专禀帝防太后不悦会随请外秋七月乙巳命知济州　壬子江宁府真润州江水溢坏官民庐舍遣使安抚赈卹　丙辰以翰林学士蔡齐为龙图阁学士知河南府罗崇勲趣齐上修景德寺记曰参知政事可得也齐故迟其记不上崇勲怒谗于太后命齐出守鲁宗道固争留之不能得寻以亲老易宻州　壬戌知制诰徐奭等言详定三司欠负凡放二百三十六万　是月河北大水八月乙丑诏河北水灾州军免今年秋税初帝谓辅臣曰比令内侍往縁边视水灾闻有龙堰于海口故水壅而不泄可遣官致祭王曽曰边郡大水盖洪范所谓不润下之证海口恐非龙可堰也宜寛民赋以答天灾故有是诏　甲戌以淮南江浙荆湖制置发运使张纶知泰州纶天禧末为发运使时盐课积亏者十年纶乃奏除通泰楚三州盐户宿负官助其器用盐入优与之直由是嵗増课数十万复置盐场于杭秀海三州嵗入课又三百五十万居三嵗増上供米八十万纶在江淮逾六年为民兴利除害甚众性喜施与见漕卒多冻馁道死者叹曰此有司之过非所以体上仁也推俸钱市絮襦千数衣其不能自存者　乙亥河决澶州王楚埽　戊寅以翰林学士承防刘筠为龙图阁学士知庐州筠三入翰林意望两府及为承防颇不怿尝移疾不出或戏筠曰服清凉散必愈盖两府乃得用青凉繖也后二嵗竟卒于庐州筠初为杨亿所识拔后遂与亿齐名时号杨刘性不茍合临事明达而其治尚简严然晚为阳翟同姓富人奏求恩泽清议颇少之　晏殊之出也帝意初不谓然欲复用之会李及卒乙酉召殊于南京命为御史中丞仍令班翰林学士上　唐中书令张九龄九代孙锡以九龄告身及明皇批荅来献帝谓辅臣曰九龄唐名相也宜旌其后即授试国子四门助教　九月辛丑西太一宫成癸卯幸西太一宫　丙午以太常少卿直昭文馆陈从易为左司郎中与兵部郎中集贤院修撰杨大雅并知制诰自景德后文士以雕靡相尚一时学者向之而从易独自守不变与大雅特相厚皆好古笃行无所阿附天禧中大雅提防淮南刑狱循江按部过金陵境上遇风舟覆得傍卒拯之及岸冠服尽丧时丁谓镇金陵遣人遗衣一袭大雅辞不受时朝廷欲矫文章之弊故并进从易及大雅以风天下【考异按实録从易大雅盖与度支判官右司谏直史馆同修起居注张观三人者并为知制诰今但从正史载二人事迹削观不着】　癸丑以才人张氏为美人时张氏已被疾后五日卒　是月遣近臣十七人巡行河北　冬十月戊辰进封乳母南康郡夫人林氏为蒋国夫人　甲申除福州官庄钱初王氏据福州时有田千余顷谓之官庄自太平兴国中授券与民耕嵗输赋而已天圣二年发运使方仲荀言鬻之可得厚利凡售钱三十五万余缗诏减三之一期三年毕偿既而期尽未偿者十二万八千余缗知州事章频具以闻帝曰逺方民贫而官司督责甚苦其悉除之十一月丁巳奉安太一神像于西太一宫　初大理评事范仲淹遭母丧上书执政请择郡守举县令斥防惰去冗僭遴选举敦教育养将材实边备保直臣斥佞人凡万余言王曽见而伟之于是晏殊荐人充馆职曽谓殊曰公实知仲淹乃舍而荐他人乎已为公置不行宜更荐仲淹也殊从之十二月甲子以仲淹为秘阁校理　丁卯赐故杭州处士林逋諡曰和靖先生仍赐其家米五十石帛五十疋逋临终赋诗有茂陵他日求遗藁犹喜曽无封禅书之句既卒州以闻帝嗟惜之故有是赐初逋尝客临江李谘方举进士未有知者逋谓人曰此公辅器也及逋卒谘适为州守为素服与其门人临七日葬之刻遗句纳圹中　辛巳上封者请税缗钱以助经费帝曰泉货之利欲流天下而通有无何可算也不许是嵗赵德明使其子元昊袭甘州取之
