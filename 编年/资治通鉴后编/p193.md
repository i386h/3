<!-- { "loadSidebar": true } -->
　　应举按贡举条制进纳及工商杂类有奇才异行者亦聴取解今宗室壻皆三世食禄有人保任乃得充选比工商杂类纳财受官流品为胜岂可以姻连皇族遂同赃私罪戾之人乞许其应举以广求贤之路从之　赠仁宗昭仪俞氏贵仪翌日又改赠贤妃　丙午宰臣韩琦等表请序位在颍王下诏答不允　上既命增置宗室学官以谓宗室数倍于前而宗正司事亦滋多丁未复增置同知大宗正事一员以左龙武衞大将军宁州防御使宗恵为懐州团练使领其职且降诏申警之宗恵允升子也上在藩邸凡宗室人材能否皆详知之颇贤宗恵故擢用焉谢日告以选任之意宗恵乃即所居筑堂曰闻义日与学士大夫讲肄其间以身倡率宗属两召对延和殿许条奏朝政由御药院进入　戊申诏大勅系位皇子顼在富弼上颢在宋庠下　辛亥诏增邈川首领唃厮啰年赐又增其妻子孙及亲信穹庐官封　作睦亲广亲北宅于芳林园徙宻州观察使宗旦等七人而其后有求徙者又广宅而徙焉　知太原府陈旭言母老请扬湖越一州庶便奉养上以边臣当乆任难于屡易不许　乙卯上谓宰臣曰程戡何如人对曰戡在鄜延已三嵗习边事上曰延州都监髙遵教卒戡数言其能绩乞加赠恤此髙琼族子朕知其为庸人也戡必以后族故耳大臣茍若此朕何所赖焉　戊午以淮阳郡王府翊善王陶为颍王府翊善赐金紫淮阳郡王府记室参军韩维为直集贤院诸王府记室参军侍讲孙思恭为直集贤院诸王府侍讲初淮阳郡王将出閤以陶等为翊善记室侍讲至是进封颍王而东阳郡王颢又将出閤故迁陶命兼翊善东阳而维思恭为两王记室侍讲颍王性谦虚眷礼宫僚遇维尤厚毎事谘访维悉心以对至于起拜进止缓急皆陈其节一日侍王坐近习以弓样靴进维曰王安用舞靴王有媿色亟令毁去上始疾甚时出语颇伤太后太后泣告辅臣并咎两王维等极谏曰上已失太后欢心王尽孝恭以继之犹惧不逮不然父子俱受祸矣王感悟他日太后谓辅臣曰皇子近日殊有礼皆卿等善择宫僚所致宜召至中书褒谕之曹佾之除使相也王欲使维等传太后意于辅臣维及思恭不可王卒使陶言之维及思恭戒王曰陛下亲总万几内外上下事体已正王当专心孝道均养三官而已他勿有所预也【考异李焘曰曹佾除使相在五月丙辰维戒王事据司马氏日记舞靴事据邵氏见闻録然日记言太察察今畧加删润】　辛酉太白昼见　太常寺奏仁宗配享明堂奠币用诚安之曲酌献用徳安之曲　驾部郎中路纶献其父振所撰九国志五十卷诏以付史馆振在真宗时知制诰九国者呉杨行宻南唐李昪闽王潮汉刘崇南汉刘隠楚马殷西楚髙季兴呉越钱镠蜀王建孟知祥也　壬戌岁星昼见癸亥工部尚书集贤院学士余靖卒三司使蔡襄为靖言特赠刑部尚书谥曰襄　秋七月庚午诏自今勿以孔氏子弟知仙源县从京东提防刑狱王纲所言以重长民之官也　丙子以邈川首领唃厮啰子诚州团练使董氊为顺州防御使　八月丙辰以宣政使入内都知安静军留后任守忠为保信节度副使蕲州安置初上为皇子令守忠宣召守忠避不肯行及上即位不豫遂交搆两宫间于是又擅取奉宸库金珠数万两以献皇后因受赏赐司马光吕诲交章劾之光言守忠有大罪十皆陛下所亲见众人所共知其余欺慢为姧恣横不法事不可胜言伏望陛下尽发其罪明示四方斩于都市以惩姧慝帝纳其言翌日遂绌守忠【考异李焘曰文潞公私记治平元年八月諌官司马光吕诲言入内都知任守忠交鬭宫闱光又疏其十罪乞斩之时富弼为枢相乞行諌官之言英宗命窜逐之弼与中书同奏事殿上宰相韩琦进曰陛下登极之时守忠亦颇有劳愿少寛之弼奋而前曰先帝亲授陛下以大器皇太后叶賛有功陛下宜追先帝顾复之恩报大后拥佑之力而此辈乃自云某人有功某人有劳臣不知此何等语且将置先帝与太后于何地耶上韪弼之言于是琦悚然失色郤立数步邵氏见闻録治平初英宗即位有疾宰执请光献太后垂同聴政有入内都知任守忠者奸邪反复间谍两宫时司马温公知谏院吕谏议为侍御史凡十数章请诛之英宗虽未施行宰相韩魏公一日出空头勅一道参政欧阳公已签参政赵槩难之问欧阳公曰何如欧阳公曰第书之韩公必自有説魏公坐政事堂以头子勾任守忠立庭下数之曰汝罪当死责蕲州团綀使蕲州安置取空头敕填之差使臣即日押行其意以谓少缓则中变也呜呼魏公真宰相也欧阳公言吾为魏公作昼锦堂记公垂绅正笏不动声气措天下于泰山之安者盖以此按二书所载不同私记毁琦特甚见闻録誉琦又过当今并不取】　丁巳以上供米三万石赈宿亳州水灾饥民　九月丁卯诏复置武举　初有诏以是日开迩英阁至重阳节当罢侍讲吕公着司马光言先帝时无事常开讲筵近因圣体不安遂于端午及冬至以后盛暑盛寒之际权罢数月今陛下初政清明宜亲近儒雅讲求治术愿不惜顷刻之间日御讲筵从之　丁丑礼院奏准画日孟冬荐飨太庙改为祫祭按春秋闵公即位二十二月防未除而行吉禘三传讥之真宗以咸平二年六月防除至十月乃祫祭仁宗天圣元年四月在谅隂有司误通天禧旧禘之数在再朞之内按行禘祭故四十九年之间九禘八祫例皆太速事失于始则嵗月相乗不可得而正今年未大祥未可祫明年未禫亦未可禘今年十月乞依旧时享从之　辛巳赠安远军节度使马懐徳家请諡礼院奏懐徳已葬难定諡诏令更议复奏曰自古作諡皆在葬前唐开元三品以上将葬既启殡告赠諡于柩前无赠者设启奠即告諡既葬加諡出于唐时如顔杲卿卢奕皆尽忠王室当时置而不议至郭知运死十五余年乃始请諡右司员外郎崔厦以为非旌善之体而太常博士独孤及谓新制礼死不必有諡又谓有故阙礼追远请諡顺也及长于开元之世亲闻启奠告諡而谓新制不必有諡岂非诬哉又有故阙礼追远请諡皆违礼经何顺之有国家给諡方用唐令然请諡之家例供尚书省官酒食撰议官又当有赠遗故或阙而不请景祐四年判都省宋绶建议令官给酒食其后又罢润笔自此既葬而请諡者甚众嵗月寖乆官阀行迹士大夫所不能知子孙与其门生故吏志在虚美隠恶而有司据以加諡是废周公圣人之法而徇唐庸有司之议诏自今得諡者葬前奏请或其家不请则尚书太常合议定諡葬前牒史馆及以付其家即徇私諡不以实论如选举不以实法既葬请諡者更不定諡臣等谓宜如旧从之　翰林侍读学士刘敞以疾告满百日求便郡上谓执政曰如刘敞岂易得邪复赐以告每燕见诸学士必问敞疾少间否上尝食新橙命赐之五十癸未命敞知衞州未行改汝州三司言敞再得告例不当给俸诏令特给　戊子诏免龙图阁直学士兼侍读李柬之进读以其自陈有疾求致仕也帝谓柬之曰卿耆儒通识期于咨访以辅不逮岂止经术而已先是帝亟欲肃正宫省柬之諌曰陛下长君也立自齐邸人方观望愿曲为容覆尝令押赐颍王生日礼物故事王拜赐竟即退帝谕王令留东之食冀其从容也翊日见帝具道王英睿仁厚社稷之福帝甚悦　先是夏国贺登极进奉人呉宗等至顺天门欲佩鱼及以仪物自从引伴髙宜禁之不可留止廏置一夕絶供馈宗出不逊语宜折之如故事良乆乃聴入及赐食殿门愬于押伴张觐诏令还赴延州与宜辨宜者延州所遣也程戡授诏通判诘之宗曰引伴谓当用一百万兵遂入贺兰穴此何等语也通判曰闻使人目国主为少帝故引伴有此对是失在使人不在引伴宗沮服遂不复辨庚午赐谅祚诏戒以自今宜精择使人毋俾生事司马光吕诲乞加髙宜罪不报　是秋夏国主谅祚数出兵寇秦鳯泾原钞熟户扰边寨弓箭手杀掠人畜以万计诏遣文思副使王无忌赍诏诘问司马光言闻周书称文王之徳曰大邦畏其力小邦懐其徳盖言诸侯傲很不宾则讨诛之顺从柔服则保全之不避彊不陵弱此王者所以为政于天下也臣伏见去嵗先帝登遐谅祚遣使者来致祭延州差指使髙宜押伴入京宜言语轻肆傲其使者侮其国主使者临辞自诉于朝臣当时与吕诲上言乞加宜罪朝廷忽畧此事不以为意使其怨怼归国一国之人皆以为耻今嵗以来谅祚招亡命防集兵马窥边伺境攻围堡寨驱胁熟户八十余族杀掠弓箭手约数千人悖逆如此而朝廷乃更遣使臣赍诏抚谕彼顺从则侮之傲很则畏之无乃非文王所以令诸侯乎若使臣至彼谅祚稽首服罪禁止侵掠犹或可赦若复拒违王命辞礼骄慢侵掠不己未知朝廷将何以待之伏望陛下博延羣臣访以御边之防择其善者而力行之方今救边之急宜若奉漏瓮沃焦釜犹恐不及岂可外示闲暇而养成大患也　冬十月庚子阅诸军班直将校武艺擢授有差　辛丑直秘阁同知礼院周孟阳告谢上谕閤门引对于延和殿乆之自是数召见访以时事最后至隆儒殿在迩英阁后苑中羣臣所未尝至也　癸夘礼院奏魏国公宗懿无后濮王无嫡孙故事宗室推本位最长者承袭瀛州防御使宗朴濮王第二子今于本位最长诏封宗朴袭岐国公　庚申翰林学士贾黯奏近诏令内外荐举文武官堪备升擢及将领任使臣见顷者下诏荐士或其人已有荐者而有他人荐之则例皆责以别举臣愚谓宜无限重复可择所荐多者持加擢用则庶几得人从之　十一月甲子诏中外文字不得连用受益二字以翰林学士贾黯奏仁宗旧名所当避也　乙亥命屯田郎中徐亿职方员外郎李师锡屯田员外郎钱公纪刺陜西诸州军百姓为义勇初宰相韩琦言古者籍民为兵数虽多而养至薄唐置府兵最为近之天宝以后废不能复今之义勇河北几十五万河东几八万勇悍纯实出于天性而有物力资产父母妻子之所系若稍加简练与唐之府兵何异陜西当西事之初亦尝三丁选一丁为弓手其后刺为保捷正军及夏国纳欵朝廷拣放于今所存者无几河北河东陜西三路皆西北控御之地事当一体请于陜西诸州亦防义勇止刺手背一时不无小扰终成长利诏从之乃遣籍陜西义勇得十五万六千八百七十三人【考异宋史兵志云得十三万八千四百六十五人今从本纪及长编】于是知谏院司马光累奏以为今议者但怪陜西独无义勇不知陜西之民三丁巳有一丁充保捷矣西事以来陜西困于科调比于景祐以前民力减耗三分之二加以近嵗屡遭凶歉今秋方获小稔且望息肩又值边鄙有警众心已揺若更闻此诏下必大致惊扰况即日陜西正军甚多不至阙乏何为遽作此有害无益之事以循覆车之辙耶议者必曰河北河东不用衣廪得胜兵数十万教阅精熟皆可以战又兵出民间合于古制臣谓不然彼数十万者虚数也教阅精熟者外貌也兵出民间者名与古同而实异也盖州县承朝廷之意止求数多教阅之日观者但见其旗号鲜明钲鼔备具行列有序进退有节莫不谓真可以战殊不知彼犹聚戏若遇敌则瓦解星散不知所之矣古者兵出民间耕桑之所得皆以衣食其家故处则富足出则精鋭今既赋敛农民之粟帛以赡正军又籍农民之身以为兵是一家独任二家之事也如此民之财力安得不屈以臣愚见河北河东已刺之民犹当放还况陜西未刺之民乎帝弗聴光又六奏及申中书自劾求去亦终弗许尝至中书与韩琦辨琦谓光曰兵贵先声谅祚方桀傲使闻陜西骤益二十万兵岂不震慴光曰兵之贵先声为无其实也独可以欺之于一日之间耳少缓则敌知其情不可复用矣今吾虽益二十万兵实不可用不过十日西人知其详宁复惧乎琦不能答复曰君但见庆厯间陜西乡兵初刺手背后皆刺面充正军忧今复然耳今已降勅牓与民约永不充军戍边光曰朝廷尝失信于民未敢以为然虽光亦不能无疑也曰吾在此君无忧光曰相公长在此可也万一均逸偃藩他人在此因相公见成之兵遣使运粮戍边反掌间事耳琦黙然竟不为止其后十年义勇运粮戍边率以为常矣　己夘知桂州陆诜奏交趾使所议事上因问交趾于何年割据辅臣对自唐至徳中改安南都防府梁贞明中土豪曲承美专有此地韩曰向以黎桓叛命太宗遣将讨伐不服后遣使招诱乃始効顺山路险僻多潦雾瘴毒之气虽得其地恐不能守但当懐柔之耳是冬诜始案边至邕州召左右江四十五峒首领诣麾下阅简土丁得精兵五万补置将校更铸印给之交趾大恐因遣使朝贡辞礼滋益恭其后诜又奏请每嵗一教土丁仍自今三嵗一造籍以闻　以屯田员外郎知襄邑县范纯仁为江东转运判官初纯仁以著作佐郎知襄城县俗不蚕织乃下令劝使植桑有犯罪轻者视所植多寡除其罚民益慕效后呼为著作林及徙襄邑县有牧地初不县卫士纵马暴民田纯仁取一人杖之主者怒白其事于朝有诏劾纯仁纯仁言兵须农以养卹兵当先卹农朝廷是之释不问且聴牧地县凡牧地县自纯仁始　十二月庚子知制诰祖无择献皇极箴赐诏奬之　丙午以翰林学士礼部侍郎王畴为枢宻副使上尝谓辅臣曰畴善文章欧阳脩曰其人亦劲正但不为赫赫之名耳一日晩帝御小殿召畴草诏因从容谈中外事语移时上喜曰卿清直好学朕知之乆矣非今日也不数日遂有是命畴辞不拜帝遣内侍趣畴入御延和殿以俟之日已昳须畴入乃进内知制诰钱公辅封还词头言畴望轻资浅在台素餐不可大用又颇荐引近臣可为辅弼者上以初政除两府而公辅沮格制命不行丁未责授滁州团练使不佥书本州事知制诰祖无择乞薄责公辅且不即草诏上欲并责无择中书救之戊申坐罚铜三十斤知谏院事吕诲言畴自登科三十五年仕宦不出京城进身由径从而可知公辅言其资浅望轻盖欲朝廷选任贤才未为过也责降太重士论纷纭臣窃为陛下惜之伏乞复公辅旧官止夺其职移知僻小州军俾令思过稍息纷纭之论天章阁待制兼侍讲吕公着亦上疏乞寝公辅责命不报后数日龙图阁直学士卢士宗因奏审刑院事对便殿从容又为上言外议皆谓责公辅太重讫不从　以内侍省押班文思副使王昭明为环庆路驻泊兵马钤辖专管勾本路兼管勾鄜延路蕃部公事庆州驻劄供备库副使李若愚为泾原路权驻泊兵马钤辖专管勾本路兼权管勾秦鳯路蕃部公事渭州驻劄令体测蕃情治其诉讼公事及有赏罚则与其帅议而大事即以闻各许嵗乗驲奏事团结强壮预为经画冦至令老弱各有保存之所后数日又以西京左藏库副使梁实领秦鳯内殿承制韩则顺领鄜延而令昭明若愚专领本路諌官吕诲言自唐以来举兵不利未有不自于监军者今走马承受官品至卑一路已不胜其害况钤辖乎臣欲乞朝廷罢之精择帅臣凡事一切付委几阃外之权得尽其用矣御史傅尧俞赵瞻皆有论列瞻又因入对力请追还昭明等讫不从瞻盭厔人也　王昭明等既至召蕃部酋领称诏犒劳赏以银帛籍城寨兵马计族望大小分队伍给旗帜使各缮堡垒每人置甲以备调发仍约如令下不集押队首领以军法从事知延州程戡言蕃部所以亡去苦边吏苛暴为西人诱畧耳今昭明等徒能呼召首领犒以牛酒恐未足以结其心也而甚动边聴宜更置路分钤辖都监各部一将军马兼沿边巡检使勿复专蕃部事亦不从【考异程戡正传云从其奏悮矣】　癸丑以河北都转运使赵抃为龙图阁直学士知成都府抃前使蜀时言蜀人好妖祀聚众为不法请以其首处死余皆黥流及是复有此狱皆谓不免抃察其无他谓囚曰汝辈能复业吾释汝罪皆叩头乞自新乃止坐为首者余释不问蜀人大悦他日上谓转运使荣諲曰赵抃为成都中和之政也　是嵗畿内宋亳陈许汝蔡唐颍曹濮济单濠泗庐夀楚杭宣洪鄂施渝州光化髙邮军大水遣使行视疏治振恤蠲其赋租
