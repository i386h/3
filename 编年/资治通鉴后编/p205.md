<!-- { "loadSidebar": true } -->
　　秦张仪掉三寸舌乃能如是乎光对曰秦仪为纵横之术无益于治臣所以存其事于书者欲见当时风俗専以辩説相髙人君悉国而聴之此所谓利口覆邦者也帝曰朕闻卿进读终日忘倦　帝谓文彦博等曰天下敝事至多不可不革彦博对曰譬如琴瑟不调必解而更张之韩绛曰为政立事当有大小先后之序帝曰大抵威克厥爱乃能有济　三月癸酉朔帝谓文彦博等曰当今理财最为急务养兵备邉府库不可不丰大臣宜共留意节用又曰汉文身衣弋绨非徒然也盖亦有为为之耳数十年间终有成效以此言之事不可不勉也　庚辰夏国主遣薛宗道等来告哀帝问杀杨定事宗道言杀人者先已执送之矣乃赐诏慰之并谕令上大首领数人姓名当爵禄之俟李崇贵至即行册礼及崇贵至云定奉使谅祚尝拜称臣且许以归沿边熟户谅祚遗之宝劒宝鉴及金银物初定之归上其劒鉴而匿其金银言谅祚可刺帝喜遂擢知保安既而夏人失绥州以为定卖已故杀之至是事露帝薄崇贵等罪而削定官没其田宅万计　乙酉帝谓文彦博等曰任人各以所长乃可立事至于有过寡行之人或亦可用但不宜使在左右耳　丙戌诏恤刑　戊子作太皇太后庆夀宫皇太后宝慈宫　乙未诏河北转运司预计置赈济饥民　丁酉潭州雨毛　夏四月壬寅朔判汝州富弼入见以足疾许肩舆至殿门帝特为御内东门小殿见之令其子绍隆掖以进且命毋拜坐语从容至日昃问以治道弼知帝鋭于有为对曰人君好恶不可令人窥测可窥测则奸人得以傅防其意陛下当如天之鉴人善恶皆所自取然后诛赏随之则功罪无不得其实矣又问边事甚悉弼曰陛下临御未乆当先布徳泽愿二十年口不言兵亦不宜重赏边功干戈一起所系祸福不细帝默然良乆又问为治所先弼曰阜安宇内为先帝称善欲以集禧观使留之弼力辞赴郡　乙巳诏翰林学士王安石越次入对安石本楚士未知名于中朝以韩吕二族为臣室欲借以取重故深与韩绛韩维及吕公着友三人更游扬之名始盛帝在藩邸维为记室每讲説见称辄曰此维友王安石之说也及为太子庶子又荐以自代帝由是想见其人甫即位命知江寜府数月召为翰林学士兼侍讲至是始造朝入对帝问为治所先对曰择术为先帝曰唐太宗何如曰陛下当法尧舜何以太宗为哉尧舜之道至简而不烦至要而不迂至易而不难但末世学者不能通知以为髙不可及耳帝曰卿可谓责难于君矣然朕自视然恐无以副卿此意卿悉意辅朕庶几同济此道又问安石祖宗守天下能百年无大变粗致太平以何道也安石退而奏书其畧曰太祖躬上智独见之明而周知人物之情伪指挥付托必尽其材变置施设必当其务故能驾驭将帅训齐士卒外以扞夷狄内以平中国于是除苛赋止虐刑废彊横之藩镇诛贪残之官吏躬以简俭为天下先其于出政发令之间一以安利元元为事太宗承之以聪武真宗守之以谦仁以至仁宗英宗无有逸徳此所以享国百年而天下无事也然本朝累世因循末俗之弊而无亲友羣臣之义人君朝夕与处不过宦官女子出而视事又不过有司之细故未尝如古大有为之君与学士大夫讨论先王之法以措之天下也一切因任自然之理势而精神之运有所不加名实之间有所不察君子非不见贵然小人亦得厠其间正论非不见容然邪説亦有时而用以诗赋记诵求天下之士而无学校养成之法以科名资格叙朝廷之位而无官司课试之方监司无检察之人守将非选择之吏转徙之亟既难于考绩而游谈之众因得以乱真交私养望者多得显官独立营职者或见排沮故上下偷惰取容而已虽有能者在职亦无以异于庸人农民坏于差役而未尝特见捄防又不为之设官以修其水土之利兵士杂于疲老而未尝申勅训练又不为之择将而乆其疆埸之权宿卫则聚卒伍无頼之人而未有以变五代姑息羁縻之俗宗室则无敎训选举之实而未有以合先王亲踈隆杀之宜其于理财大抵无法故虽俭约而民不富虽勤忧而国不彊頼非夷狄昌炽之时又无尧汤水旱之变故天下无事过于百年虽曰人事亦天助也伏惟陛下躬上圣之资承无穷之緖知天助之不可常知人事之不可怠然则大有为之时正在今日臣不敢辄废将明之义而茍逃忌讳之诛陛下幸赦而留神天下之福也明日帝谓安石曰昨阅卿所奏书可谓精画计治道无出于此所条众失卿必已一一经画试为朕详言施设之方安石曰遽数之不可尽愿陛下以讲学为事讲学既明则施设之方不言而自喻矣　辛亥同天节羣臣及辽使初上夀于紫宸殿　礼官议欲用唐故事以五月朔请御大庆殿受朝因上尊号翰林学士吕公着言五月防朝始于唐徳宗取术数厌胜之说宪宗以不经罢之况尊号非古典不系人主重轻陛下方度越汉唐追复三代何必于隂长之日为非礼之防受无益之名从之　庚申吕公着王安石等言切寻故事侍讲者皆赐坐自干兴以来讲者始立而侍者皆坐聴臣等窃谓侍者可使立而讲者当赐坐礼官韩维刁约胡宗愈言宜如天禧旧制以彰陛下稽古重道之意刘攽曰侍臣讲论于前不可安坐避席立语乃古今常礼君使之坐所以示人主尊徳乐道也若不命而请则异矣龚鼎臣蘓颂周孟阳王汾韩忠彦皆同攽议曰干兴以来侍臣立讲厯仁宗英宗两朝行之且五十年岂可一旦以为有司之失而轻议变更乎帝问曾公亮公亮曰臣侍仁宗书筵亦立后安石因讲赐留帝面谕曰卿当讲日可坐安石不敢坐遂已　集贤院学士判南京留司御史台刘敞卒敞学问渊博寝食坐卧未尝不以六经自随尝蝇头细书一册置夹袋中谓之夹袋六经自佛老卜筮天文方药山经地志皆究知大畧尝夜视镇星谓人曰此于法当得土不然则生女后数月两公主生又言嵗星往来虚危间色最明盛当有兴于齐者嵗余而英宗以齐州防御使入承大统尝得先秦彞鼎数十铭识竒奥皆案而读之因以考知三代制度尤珍惜之每曰我死子孙以此烝尝我朝廷每有礼乐之事必就其家以取决焉为文尤赡敏掌外制时将下直防追封王主九人立马却坐顷之九制成欧阳修每于书有疑折简来问敞对使答之笔不停手修辄叹服庆厯以前学者守注防之说至敞为七经小传始与诸儒异后王安石修经义盖本于敞而新竒抑又甚矣　癸亥以孙觉为右正言同知谏院帝与觉言欲革积弊觉曰弊固不可以不革革而当其悔乃亡帝称其知理五月癸酉帝谓文彦博等曰丁谓王钦若陈彭年何如人彦博等各以所闻对因言当时修建宫殿皆谓等开之耗祖宗积储过半至今府库不复充实帝曰王旦为宰相不得无过韩绛曰旦尝谏真宗不从求去位又弗许帝曰事有不便当极论列岂可以求去塞责　国子监言补试国子监生以九百人为额从之　甲戌募饥民补厢军　庚辰诏两制及国子监举诸王宫教授　戊戌废庆成军　六月癸卯録唐魏徴狄仁杰后从韩琦请也　丁未占城来贡　辛亥诏诸路与监司访寻州县兴复水利如能设法劝诱修筑塘堰圩堤功利有实当议旌宠　乙卯赐知唐州髙赋敕书奬谕赋在唐五年比罢增户万一千有竒辟田三万余顷而山林榛莽之地皆为良田嵗益税二万二千有竒作陂堰四十有四云　是月河溢恩州乌栏堤又决冀州枣彊埽北注瀛州之域　秋七月癸酉诏谋杀已伤案问欲举自首者从谋杀减二等论初登州奏有妇阿云母服中聘于韦恶韦丑陋谋杀韦伤而不死按问欲举自首审刑院大理寺论死用违律为婚奏裁敕贷其死知登州许遵奏引律因犯杀伤而自首得免所因之罪仍从故杀伤法以谋为所因当用按问欲举条减二等刑部定如审刑大理时遵方召判大理御史台劾遵而遵不伏请下两制议乃令翰林学士司马光王安石同议安石以谋与杀为二事光言谋杀犹故杀也皆一事不可分若谋为所因与杀为二则故与杀亦可为二邪二人议不同遂各为奏光议是刑部安石议是遵诏从安石议　乙亥名秦州新筑大甘谷口砦曰甘谷堡初秦州生户为谅祚刼而西徙有空地百里名筚篥知州马仲甫请城而耕之即大甘谷口砦也至是特赐名　丁丑诏诸路帅臣监司及两制知杂御史已上各举武勇谋畧三班使臣二名　赐布衣王安国进士及第安国安石弟也防敏悟以文章闻于世士大夫交口誉之数举进士又举茂材异等有司考其所献序言为第一以母丧不试庐于墓三年韩绛荐其材行召试赐及第除西京国子教授　己卯羣臣表上尊号曰奉元宪道文武仁孝诏不许及第三表司马光入直因言尊号之礼非先王令典起于唐武后中宗之世遂为故事先帝不受尊号天下莫不称颂末年有建言者谓国家与外国往来书信彼有尊号而我独无以为深耻于是羣臣复以非时上尊号昔汉文帝时匃奴自称天地所生日月所置匃奴大单于不闻文帝复为大名以加之也愿陛下追用先帝本意不受此号帝大恱手诏答光曰非卿朕不闻此言善为答辞使中外晓然知朕至诚非欺众邀名者遂终不许　以观文殿学士尚书左丞知越州陈升之知枢密院事故事枢密使与知院事不并置时文彦博吕公着既为使帝以升之三辅政欲稍异其礼故特命之辛巳孙觉责授太子中允仍知谏院先是陈升之登
