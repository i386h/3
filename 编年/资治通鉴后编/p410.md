<!-- { "loadSidebar": true } -->
　　十七年春正月戊戌朔诏补先圣裔孔元用为通直郎録程頥后　金改元正大　三月癸丑雪　召四川制置使崔与之为礼部尚书以郑损代之与之治蜀将士辑睦府藏充实至是被召以疾辞归广州蜀人祠焉金人遣尚书令史李唐英至滁州通好　夏四月乙未赐李全彭义赟钱三十万缗为犒赏战士费　六月丁卯朔太白经天昼见　壬辰金大名府苏椿等举城来归诏悉补官即以其州授之金遣枢宻云云彭义赟侵河北至恩州为防古史天倪所败　秋七月辛亥命师嵒嗣秀王　八月丙戍帝不豫史弥逺遣郑清之往沂王府告贵诚以将立之意贵诚默然不应清之曰丞相以清之从游久故使布腹心今不荅一语则清之将何以荅丞相贵诚始拱手徐言曰绍兴老母在清之以告弥逺益相与叹其不凡壬辰帝疾笃弥逺称诏以贵诚为皇子改赐名昀授武泰军节度使封成国公闰月丁酉帝崩于福宁殿年五十七弥逺遣皇后兄子谷石以废立事白后不可曰皇子竑先帝所立岂敢擅变谷等一夜七往返后终不许谷等乃拜泣曰内外军民皆已归心茍不立之祸变必生则杨氏无噍类矣后黙然良久曰其人安在弥逺即于禁中遣快行宣昀令之曰今所宣是沂靖惠王府皇子非万岁卷皇子茍误则汝曹皆处斩竑时闻帝崩跂足以需宣召久不不至乃属目墙壁间见快行过其府而不入疑焉已而拥一人径过天暝不知为谁甚惑之昀入宫见后后拊其背曰汝今为吾子矣弥逺引昀至柩前举哀毕然后召竑竑闻命即赴至则每过宫门禁卫拒其从者弥逺亦引竑至柩前举哀毕引出帷殿帅夏震守之遂召百官立班听遗制则引竑至旧班竑愕然曰今日之事我岂当仍在此班震绐之曰未宣制前当在此宣制后乃即位竑以为然已而遥见殿上烛影中有人在御座则昀已即位矣宣制毕閤门宣赞呼百官拜贺竑不肯拜震捽其首下拜遂穪遗诏以竑为开府仪同三司封济阳郡王判寜国府尊皇后曰皇太后垂帘同听政诏遵孝宗故事宫中自服三年丧寻封竑为济阳王出居湖州史臣曰寜宗恭俭守文初年以旧学辅导之功召用宿儒引拔善类其政可观中更韩胄用事内蓄羣奸指正为伪外挑强隣流毒淮甸函首求成国体亏矣及史弥逺擅权幸帝耄荒窃弄威福至于皇储国统亦得乗机伺间遂其废立之私他可知也
　　九月史弥逺欲收众望劝帝褒表老儒遂下诏起传伯成为显谟阁学士杨简为寳谟阁学士及柴中行俱奉朝请伯成简辞不至　己夘以真徳秀及礼部侍郎程珌吏部侍郎朱着并兼侍读工部侍郎葛洪起居郎乔行简宗正少卿陈贵谊军噐监王暨并兼侍讲寻又以真德秀直学士院召魏了翁为起居郎徳秀初为起居郎人兼东宫讲官言事不避权贵且惓惓于复讐知史弥逺欲以爵禄縻天下士慨然谓刘爚曰吾徒须急引去使庙堂知世亦有不肯为从官者遂力请外至是自知潭州召还入对劝帝容受直言召用贤臣固结人心为本帝纳之　帝追封所生父希瓐为荣王生母全氏为国夫人而以弟芮嗣之　冬十月己亥嗣秀王师嵒卒夏及金平初夏人与金通好不交兵者八十年至贞祐初以小故生衅构难十年一胜一负遂至精鋭俱尽两国皆至是夏遣其吏部尚书李仲谔修好于金称弟而不臣各用本国年号金遣礼部尚书鄂屯良弼报之【考异金史哀宗纪正大元年十月戊午夏国遣使来修好二年九月夏国和议定以兄事金各用本国年号遣使来归奉国书称书十月遣礼部尚书鄂屯良弼等为夏国报成使国书称兄西夏传正大元年和议成自称兄弟之国按夏国和议之成纪云二年传云元年今从传】　十一月甲子右正言糜漂请承顺东朝继志述事一以孝宗为法而新政之切者曰畏天悦亲讲学仁民帝嘉纳之　癸未以五月十六日为皇太后夀庆节　丁亥诏改明年为宝庆元年　戊子以工部尚书葛洪同佥书枢宻院事　己丑诏以生日为天基节　十二月癸丑开经筵诏辅臣观讲　名皇太后所居殿曰慈明　是岁防古主进次东印度国铁门闗侍卫见一兽鹿身马尾緑色而独角能为人言曰汝君宜早回防古主怪之以问耶律楚材对曰此名角端解四夷语是恶杀之象今大军征西已四年上天恶杀遣告陛下愿承天心宥此数国人命实无疆之福防古主遂大掠而还【考异陈桱通鉴续编此事繋嘉定十五年壬午按元史太祖纪十九年甲申岁帝至东印度国角端见班师甲申乃宋嘉定十七年也今从之印度一作忻都】



　　资治通鉴后编卷一百三十六
　　钦定四库全书
　　资治通鉴后编卷一百三十七
　　刑部尚书徐干学撰
　　宋纪一百三十七【起旃防作噩正月尽彊圉大渊献十二月凡三年】
　　理宗建道备徳大功复兴烈文仁武圣明安孝皇帝
　　寳庆元年春正月壬戍朔诏举贤良　庚午湖州人潘壬与其弟丙从兄甫以史弥逺废立不平乃遣甫宻告谋立济王意于李全全欲坐致成败阳与之期日进兵应接实无意也壬等信之遂部分其众以待及期全兵不至壬等惧事泄乃以其党杂贩盐盗千余人结束如全军状扬言自山东来夜入州城求济王竑竑闻变匿水窦中壬寻得之拥至州治以黄袍加竑身竑号泣不从壬等强之竑不得已乃与约曰汝能勿伤太后官家乎众许诺遂发军资库金帛会子犒军知州谢周卿率官属入贺壬子伪为李全榜揭于门数史弥逺废立罪且曰今领精兵二十万水陆并进人皆耸动比明视之则皆太湖渔人及巡尉兵卒耳竑知事不成乃遣王元春告于朝而帅州兵讨壬壬变姓名走楚州丙甫皆死元春至临安弥逺惧甚急召殿司将彭任帅师赴之至则事平矣壬至楚州为小校明亮所获送临安斩之弥逺诈言竑有疾令客秦天锡召医入湖州视之天锡至谕防逼竑缢于州治以疾卒闻寻追贬为巴陵郡公起居郎魏了翁考功员外郎洪咨夔相继言竑之寃及礼部侍郎直学士院真徳秀入见奏曰三纲五常扶持宇宙之栋干奠安生民之柱石晋废三纲而刘石之变兴唐废三纲而安史之难作我朝立国根本仁义先正名分陛下初膺大寳不幸处人伦之变有所未尽流闻四方所损非浅霅川之变非济王本志前有避匿之迹后闻捕讨之谋情状本末灼然可考愿诏有司讨论雍熈追封秦邸舍罪卹孤故事斟酌行之虽济王未有子息兴灭继絶在陛下耳帝曰朝廷待济王亦至矣徳秀曰若谓此事处置尽善臣未敢以为然观舜所以处象则陛下不及舜明甚人主但当以二帝三王为师秦汉而下人君举动不皆合理难以为法帝曰亦是一时仓卒耳徳秀曰此已往之事惟愿陛下知有此失益讲学进徳以赎前愆以収人心昔太平兴国中秦邸事作太子太师王溥等议于朝堂者七十有四人然后有诏裁决以大事不可轻也康定庆厯间求西帅必取当时第一流宰相吕夷简至忘讐荐进以重任不可轻也迩者霅川之狱未闻有参听于槐棘之下者又如淮蜀二阃之除皆出佥论所期之外天下之事非一家之私何惜不与众共之朝廷之于天下当如天地之于万物栽培倾覆付之无心可使有一毫私意于其间哉当乾道淳熈间有位于朝者以馈遗及门为耻受任于外者以苞苴入都为羞今货赂公行薫染成风恬不知怪治世气象欲其寛裕不欲其迫蹙曩者以讹言之令至于流窜杀戮都城之民揺手相戒朝廷之上敏鋭之士多于老成政事之才富于经术虽尝以耆艾褒傅伯成杨简以儒学褒柴中行以恬退用赵蕃刘宰至于忠亮敢言如陈宓徐侨皆未防録用愿处伯成简于内祠置中行于经幄擢宓侨于言地徳秀又奏华髪旧徳之臣不独人主頼其益朝列新进之士亦有所矜式伯成简皆逾年八十纵使召之不至必能因囊封以进忠言又奏长人之官抚字不闻叨懫日甚帝曰如何无一亷者又问何以革之徳秀奏此在朝廷用舍黜陟之间示以意向帝又问卿曹见有何亷吏徳秀以袁守起防夫对因言崔与之帅蜀杨长儒帅闽皆有亷声臣一时不能悉数乞广加咨访史弥逺深忌之【考异秦天锡薛鉴作余按余天锡昌国人史弥逺尝为弟子师令访宗子为沂王后遂引与莒与芮见弥逺与莒即理宗也宋史余天锡传无逼死济王事此召医视疾者自是其客秦天锡理宗纪宗室传皆作秦今从之】　防古武仙闻彭义斌复山东州县乃叛防古杀河北西路都元帅史天倪天倪弟天泽时防母归燕府僚王守道追天泽于道告之故且曰变起仓卒部曲散在近郊公能回辔不招自至天泽曰不共国之讐死亦当往况未必死耶遂倾赀装易铠仗南还行次满城得士马甚众遣监军李伯祐诣国王博啰言状且乞济师博啰即命天泽嗣兄职遣实讷台率鋭卒三千援之合势进攻仙骁将葛铁枪拥众来拒天泽迎击之生擒葛铁枪余众悉溃乘胜至中山畧无极防赵州仙败奔走西山天泽遂复真定博啰穆呼哩子也二月甲午诏赐故太师鄂王岳飞諡忠武　丙申命
