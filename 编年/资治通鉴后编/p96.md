<!-- { "loadSidebar": true } -->
　　天圣元年春正月丙寅朔诏改元帝读诏号泣者久之谓左右曰朕不忍遽更先帝之号也　庚午契丹使初来贺长宁节　自宋兴而呉蜀江南荆湖南粤皆号富强相继降附太祖太宗因其畜藏守以恭俭简易方是时天下生齿尚寡而养兵未甚蕃任官未甚冗佛老之徒未甚炽外无西北金缯之遗百姓亦各安其生不为巧伪放侈故上下给足府库羡溢承平既久户口嵗増兵籍益广吏员益众佛老兵戈耗蠧中国县官之费数倍昔时百姓亦稍纵侈而上下始困于财矣权三司使李谘尝言天下赋调有常今西北寝兵二十年而边餽如故他用浸广戍兵虽未可减其末作浮费非本务者宜一切裁损以寛敛厚下盐铁判官俞献卿亦言天下谷帛日益耗物价日益髙人皆谓稻苗未立而和籴桑叶未吐而和买自荆湖江淮闲民愁无聊转运使务刻剥以増其数嵗益一嵗又非时调率营造一切费用皆出于民是以物价益髙民力积困也自天禧以来日侈一日又甚于前巵不盈者漏在下木不茂者蠧在内陛下宜与公卿大臣朝夕图议而救正之帝纳其言癸未命御史中丞刘筠提举诸司库务薛贻廓与三司同议裁减冗费　诏中书枢宻院同议塞滑州决河【河入中国行太行西曲折由山闲则不能为大患及出大坯走东北赴海更平地二千余里禹迹既堙河并为一而特以隄防为之限夏秋霖潦百川众流之所会时不免决溢之忧然有司之所以备河者亦益工矣岸汨则易摧故聚刍藁薪条枚实石而缒之合以为埽凡埽之法若髙十尺长八尺其筭以径围各折半因之得积尺七千五百则用薪八百围刍藁二千四百围所谓苇索心索底篓篐首索签桩磕橛柺橛栧后橛其多寡称所用若大小广袤不同则随时损益之而亦视此为率焉故凡置埽必仞水之深度岸之髙或叠二叠三四一埽之长居岸二十步而岸长或数百步或千余步埽壊輙牵连而去又置埽以补救之其费动为缗钱数万凡埽初下水曰扑崖居上而捍水曰争髙阙地置之以备水曰陷埽埽实垫为亡所患浮喘则危其卷埽之器则有制脚木制木进木柜马短长木籰大小石籰云梯引橛推梯卓斧绵索鼓旗所以科工作而为号令之节凡度役事负六十斤行六十里为一工土方一尺重五十斤取土二十步外者一工二十五尺上接邪髙皆折计之水背向不常则埽名从地而易】　本朝惟川峡广南茶听民自卖买禁其出境余悉犯者有刑在淮南则蕲黄庐舒夀光六州官自为场置吏总之谓之山场者十三六州采茶之民皆焉谓之园户嵗课作茶输其租余则官悉市之其售于官者皆先受钱而后入茶谓之本钱又百姓嵗输税愿折茶者谓之折税茶总为嵗课八百六十五万余斤其出鬻皆就本场在江南则宣歙江池饶信洪抚筠袁十州广德兴国临江建昌南康五军两浙则杭苏明越婺处温台湖常衢睦十二州荆湖则江陵府潭鼎澧鄂岳归峡七州荆门军福建则建剑二州嵗如山输租折税余则官悉市而敛之总为嵗课江南千二十七万余斤两浙百二十七万九千余斤荆湖二百四十七万余斤福建三十九万三千余斤皆转输要会之地曰江陵府曰真州曰海州曰汉阳军曰无为军曰蕲州之蕲口为六货务凡民欲茶者皆售于官其以给日用者谓之食茶出境则给券商贾之欲贸易者入钱若金帛京师货务以射六务十三场茶给券随所射与之谓之交引愿就东南入钱若金帛者听计直予茶如京师凡茶入官以轻估其出以重估县官之利甚博而商贾输于西北以至散于外国其利又特厚焉县官鬻茶嵗课缗钱虽赢缩不常景德中至三百六十余万此其最厚者也然自西北宿兵既多餽饷不足因募商人入中刍粟度地里逺近増其虚估给券以茶偿之后又益以东南缗钱香药象齿【食货志作犀齿】谓之三说而塞下急于兵食欲广储峙不爱虚估入中者以虚钱得实利人竞趋焉及南北和好罢兵邉储稍缓物价差减而交引虚钱未改则其法既弊虚估日益髙茶日益贱入实钱金帛日益寡而入中者非尽行商多其土人既不知茶利厚薄且急于售钱得券则转鬻于茶商或京师坐贾号交引铺者获利无防茶商及交引铺或以券取茶或收畜贸易以射厚利由是虚估之利皆入豪商巨贾券之滞积虽二三年茶不足以偿而入中者以利薄不趋边备日蹙茶法大坏景德中丁谓为三司使尝计其得失以为边籴才及五十万而东南三百六十余万茶利尽归商贾当时以为至论厥后虽屡变以救之然不能无弊癸亥诏置计置司【实录丁亥日】以枢宻副使张士逊参知政事吕夷简鲁宗道总之　庚寅计置司考茶法利害奏言十三茶嵗课缗钱五十万天禧五年才及缗钱二十三万毎券直钱十万鬻之售钱五万五千总为缗钱实十三万除九万缗为本钱嵗才得息钱三万余缗而官吏廪给不与焉是则虚数虽多实利殊寡因请罢三说行贴射之法其法以十三茶买卖本息并计其数罢官给本钱使商人与园户自相交易一切定为中估而官收其息如鬻舒州罗源茶斤售钱五十有六其本二十有五官不复给但使商人输息钱三十有一而已然必辇茶入官随商人所指而与之给券为騐以防私售故有贴射之名若嵗课贴射不尽则官市之如旧园户过期而输不足者计所负数如商人入息旧输茶百斤益以二十斤至三十五斤谓之耗茶亦皆罢之其入钱以射六务茶者如旧制大率使茶与边籴各以实钱出纳不得相为轻重以絶虚估之弊朝廷皆从其说庚子发卒増筑京城　二月丙申铸天圣元寳钱
　　初祥符天书既降建天庆天祺天贶先天降圣节及真宗诞节本命三元用道家法内外为斋醮京城之内一夕数处帝即位并太后诞节亦如之靡费甚众至是或以为言而宰相冯拯因奏海内久安用度宜有节帝及太后曰此先帝意也会寝疾不果行即诏礼仪院裁定礼仪院请帝及太后诞节本命宜如旧他节命八宫观迭醮旧一嵗醮四十九请损为二十大醮二千四百分请损为五百斋官第给汤茗诏増醮分为千二百余悉可　三月己巳礼仪院又请罢天庆等五节天下赐燕诏新定设醮州府赐燕如旧余悉罢　减玉清昭应宫景灵宫会灵观祥源观清卫卒以分配诸军其工匠送八作司兖州景灵宫太极观清卫凖此　辛卯始行淮南十三山场贴射茶法　司天监上新厯赐名崇天保章正张奎灵台郎楚衍等所造也　夏四月己亥以吏部郎中龙图阁待制薛奎权知开封府奎为政严敏击断无所贷人畏惮之目为薛出油其语上达帝因问奎谢曰臣知击奸安避此帝益加重焉　辛丑中书言诸道转运使副河北河东陜西部署钤辖都监并奉使契丹臣寮辞见请并许上殿奏事从之初但令两府大臣附奏太常丞丁度言臣下出外必有所陈今一切令附奏非所以防壅蔽也故中书为言卒得请帝初即位度上书论六事又尝献王凤论于皇太后以戒外戚云罢礼仪院从枢宻副使张士逊等请也太常礼院典礼所出大中祥符中又増置礼仪院以辅臣领其事于是始罢　丁巳诏翰林学士至三司副使知杂御史各举堪充谏官御史者以名闻先是上封者请复置谏官御史三五员葢本朝左右谏议大夫司谏正言多不专言责而御史或领他局天禧初诏两省置谏官御史台置侍御史以下各六员不兼职务每月须一员奏事其后员缺不补故言者及之　钦州深在山谷闲土烦郁人多死瘴毒推官延安徐的献防于转运使请徙州濒水转运使以闻且留的再任办役辛酉诏从其请的短衣持梃与役夫同劳苦筑城郭立楼橹为战守备画地居军民治府舍仓库沟渠防肆民皆便之　五月甲子行陜西河北入中刍粮见钱法【食货志云初雍熙中用兵西北艰于馈饷乃令商人入刍粮塞下酌地之逺近而为其直取市价而厚増之授以要券谓之交引至京师给以缗钱又移文江淮荆湖给以茶及颗末盐官私便之至道初杨允恭为江淮两浙制置茶盐使始禁淮南十二州军盐官自鬻之商人先入金帛京师及州折博务者悉偿以茶自是鬻盐得实钱而茶无滞积然商人急于得盐而盐不可复得其输邉粟者持交引诣京师有坐贾置铺名货务之家转鬻茶货而去及西北通好罢兵边储稍缓物价渐减而交引虚钱未改既以茶代盐而买茶所入不补其给交引停积故商旅所得茶指期于数年之外京师交引愈贱商人病之景德中盐钱副使林特上茶法二十三防令商人有旧引千贯者令嵗入新引二百五嵗则新旧皆给足诸货务所受茶皆均第配给塲务以交引至先后为次大商刺知精好之处日夜走僮使赍券诣官率多先焉初禁淮南盐小商已困至是益不能行既而商利浸薄陜西交引益贱入中者日少边备不给茶法亦坏是嵗改行贴射法令商人入刍粟塞下者随所在实估度地里逺近量增其直券至京一切以缗钱偿之谓之见钱法虚估之弊稍革】　庚寅议皇太后仪卫制同乗舆六月戊申河南府言永定陵有民田十八顷凡估钱
　　七十万帝曰营奉先帝陵寝而偿民田直可拘以常制耶特给百万　乙卯禁毁钱铸钟　秋七月壬申【考异寳训及本纪俱作辛巳】蠲天下逋负自是遂为例　八月乙巳以太常博士曹修古为监察御史孔延鲁刘随并为左正言延鲁尝为宁州军事推官数与州将争事有蛇出天庆观真武殿中一郡以为神州将率官属往奠拜之欲上其事延鲁径前以笏击蛇碎其首观者初大惊已而莫不叹服迁大理寺丞知仙源县主孔氏祠事孔氏故多放纵者延鲁一绳以法上言庙制卑陋请加崇饰从之甲寅有芝生天安殿柱召辅臣观之退奉表称贺乙
