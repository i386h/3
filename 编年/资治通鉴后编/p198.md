<!-- { "loadSidebar": true } -->
　　为殿中侍御史太常博士监永丰仓郭源明为监察御史里行源明劝子也　甲子以都官员外郎黄炤为侍御史太常博士蒋之竒为监察御史里行初命王珪等举官已除孙昌龄及郭源明而尚阙两员中书以珪等前所举都官员外郎孔宗翰等七名进而炤中选上又特批之奇与御史欧阳修素厚之奇前举制科不入等尝诣修盛言追崇濮王为是深非范百禄所对修因力荐之即与炤并命之奇入对上面谕曰朕向覧卿所对防甚善而有司误遗故亲有是除之奇宜兴人堂从子宗翰道辅子也　先是禁中遣使泛至诸臣家为皇子颍王择配记室韩维奏王孝友聪明动履法度方向经学以观成徳今卜姓授室其系尤重宜歴选勲望之家精拣淑媛考古纳采问名之义以礼成之不宜茍取华色而已也至是纳故宰相向敏中孙女为颍王妇封安国夫人戊辰上亲録囚　庚午以彗出避正殿减常膳上对枢臣以彗为忧胡宿请备边吕公弼曰彗非小变不可不惧陛下宜侧身修徳以祗天戒臣恐患不在边也新除监察御史里行郭源明奏免除命乞追还吕诲等诏聴源明免以告牒纳中书　辛未手诏曰朕近奉皇太后慈防濮王令朕称亲仍有追崇之命朕惟汉史宣帝本生父称曰亲又諡曰悼裁置奉邑皆应经义既有典故遂遵慈训而不敢当追崇之典朕又以上承仁考庙社之重义不得兼奉私亲故但即园立庙俾王子孙世袭濮国自主祭祀远嫌有别盖欲为万世法岂皆权宜之举哉而台官吕诲等始者耑执合称皇伯追封大国之义朕以本生之亲改称皇伯歴考前世并无典据追封大国则又礼无加爵之道向自罢议之后诲等奏促不已忿其未行乃引汉哀帝去恭皇定陶之号立庙京师干乱正统之事皆朝廷未尝议及者歴加诬诋自比师丹意欲揺动人情惑众聴以致封还诰勅擅不赴台明缴留中之奏于中书録传讪上之文于都下暨手诏之出诲等则以称亲立庙皆为不当朕覧诲等前疏亦云生育之恩礼宜追厚俟祥禫既毕然后讲求典礼褒崇本亲今乃反以称亲为非前后之言自相抵牾傅尧俞等不顾义礼更相唱和既挠权而示众复归过以取名朕姑务含容屈于明宪止命各以本官补外尚虑搢绅之间士民之众不详本末但惑传闻欲释羣疑理当申谕宜令中书门下俾御史台出牓朝堂及进奏院遍牒告示庶知朕意命左谏议大夫天章阁待制兼侍讲李受赴谏院供职　癸酉诏曰去秋以来雨潦为沴抚存赈济甫臻和平今星躔生变咎证昭灼抚躬以思惄焉如疾天威震动勅戒在眇躬洗心自新宜自朕始故避殿撤膳夙夜惕厉永惟四海之内狱讼烦寃调役频冗与夫鳏寡孤独死亡贫苦甚可伤也转运使提防刑狱分行省察而矜恤之利病大者悉以闻庶仁恩家至副朕寅畏之心焉　辛巳彗晨见于昴如太白长丈有五尺壬午孛于毕如月　夏四月甲申朔观文殿学士户部侍郎孙沔自环庆改帅鄜延未至卒于道赠兵部尚书諡曰威敏沔居官以才力闻强直少所惮然喜燕游女色故中间坐废　丙戌礼院言濮安懿王建庙当行祭告而宗朴丧服未除请权以本宫诸弟摄事其祝文令教授为之初命翰林学士冯京撰祝文京言本院未有体式乞下礼院议礼院议称皇帝某谨遣官恭告于亲濮安懿王既而以前诏俾王子孙奉祠事乃更定此议帝尝以称亲之议质于天章阁待制兼侍讲王猎猎以为不可帝曰王相待素厚亦持此説耶猎对曰臣被王恩厚故不敢以非礼名号加于王所以为报也　命宻州观察使宗旦同知大宗正司事宗旦居所生母丧以孝闻始请别择地以葬嵗时奠祀后着为法　己丑赐工部侍郎致仕皇甫泌帛一百疋泌献所着周易精义等书上曰泌老不废学贫而守节可尚也故有是赐　赐真定府僧懐丙紫衣初河中府浮梁用鐡牛八维之一牛且数万斤后水暴涨絶梁牛没于河募能出之者懐丙以二大舟实土夹牛维之用大木为权衡状钩牛徐去其土舟浮牛出转运使张焘以闻而有是赐　以工部郎中天章阁待制陆诜为兵部郎中鄜延路都搃管经畧安抚使兼知延州　赠皇后弟内殿崇班髙士林徳州刺史士林将家子独喜学上尝以谨守法律四字诲之曰能如此则为良吏矣每欲进擢后屡辞既卒始追赠焉【明年又赠节度使】　乙未颍王府翊善同修起居注邵亢以知制诰知谏院兼判司农寺于是上谓颍王曰翊善端直朴厚已辍为諌官矣王顿首谢以金部员外郎天章阁侍讲傅卞为起居舍人同知谏院卞议濮王典礼与执政意合故骤进　以度支郎中王稷臣直集贤院充颍王府翊善令于皇子两位供职辛丑命龙图阁直学士兼侍讲司马光编歴代君臣
　　事迹于是光奏曰臣自少以来畧涉羣史窃见纪传之体文字繁多虽以衡门专学之士往往读之不能周浃况于帝王日有万几必欲徧知前世得失诚为未易窃不自揆常欲上自战国下至五代正史之外旁采他书凡闗国家之盛衰系生民之休戚善可为法恶可为戒帝王所宜知者畧依左氏春秋传体为编年一书名曰通志其余浮冗之文悉删去不载庶几聴覧不劳而闻见甚博私家区区力不能办徒有其志而无所成顷臣曾以战国时八卷上进幸防赐覧今所奉诏防未审令臣续成此书或别有编集若续此书乞亦以通志为名其书上下贯串千余载固非愚臣所能独修伏见翁源县令广南西路经畧安抚司勾当公事刘恕将作监主簿赵君锡皆以史学为众所推欲望特差二人与臣同修庶几使得早成书不至疏畧从之而令接所进八卷编集俟书成取防赐名其后君锡以父丧不赴命太常博士国子监直讲刘攽代之恕均州人君锡良规之子攽敞弟也　司空致仕郑国公宋庠卒帝方以灾异避正殿有司误奏母临丧乃为挽辞二篇赐之赠太尉兼侍中諡元宪帝为篆其墓碑曰忠规徳范之碑庠自应举时即与弟祁以文学名擅天下俭约不好声色读书至老不倦尤畏法在州使工甓堂涂取巵酒与之后知误取公使立偿之而取予者皆被罚其为相雅练故事自初执政遇事辄分别是非可否用是斥退及再登用遂浮沉自安然天资忠厚尝曰逆诈恃明残人矜才吾终身弗为也沈邈尝为京东转运使数以事侵庠及庠在洛阳邈子为府属所恶欲痛治之以法庠独不肯曰是安足罪也人以此益称其长者　戊申以河东转运使呉充为盐鐡副使上雅知充前此数问充所在防充入觐上谕以教授时事嘉劳之居河东才半嵗即召入　枢宻副使礼部侍郎胡宿屡乞致仕庚戌罢为吏部侍郎观文殿学士知杭州　以殿前都虞容州观察使郭逵检校太保同签书枢宻院事同签书枢宻院事自逵始于是知制诰邵必当制草词以进言逵武力之士不可置庙堂望留诰勅与执政熟议弗聴逵既入西府众多不服或以咎韩琦琦曰吾非不知逵望轻也故事西府当用一武臣上欲命李端愿吾知端愿倾邪故以逵当之【李焘曰或云上本意欲用张方平韩琦知方平不附已猥曰西府乆不用武臣宜稍复故事上督其人无以应乃遽用逵】知谏院邵亢御史呉申吕景交章论祖宗朝枢府参用武臣如曹彬父子马知节王徳用狄青勲劳为天下所称则可逵黠佞小才岂堪大用不报司天监奏彗星浸防羣臣诣閤门拜表乞御正殿复
