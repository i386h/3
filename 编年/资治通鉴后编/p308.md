<!-- { "loadSidebar": true } -->
　　使傅亮副之　庚寅诏王渊刘光世统制官张俊乔仲福韩世忠分讨陈州军贼杜用京东贼李昱及黎驿鱼台溃兵从李纲请也　戊戌渊圣皇帝至燕山府帝自离青城顶青氊笠乗马后有监军随之自郑门而北每过一城輙掩面号泣至代工部员外郎滕茂实号泣迎谒茂实葢常副路允廸出使者尼玛哈逼茂实改服茂实力拒之见者堕泪茂实请侍旧主俱行尼玛哈不许帝遂从代度大和岭由云中抵燕山尚书左仆射何防仰天大恸不食而死茂实至云中忧愤成疾而卒金人哀其忠为起墓台山寺嵗时祀之　辛丑复议吴幵莫俦十一人罪逺窜之　壬寅诏修京城畧曰朕将亲督六师以援京城及山东河北诸路已奉迎元祐太后逮遣六宫及卫士家属置之东南朕与羣臣独留中原应在京屯兵聚粮修楼橹治器具令留守司趣办之　以延康殿学士许翰为右丞翰与李纲最厚故复用之甲辰右谏议大夫宋齐愈弃市时方论僭逆附伪之罪而齐愈实书张邦昌姓名以示众者于是逮齐愈于狱齐愈不承狱吏曰王尚书軰所坐不轻然但迁岭南耳齐愈引服遂命戮于东市　李纲常侍帝论靖康时事帝曰渊圣勤于政事省览章奏至终夜不寝然卒致播迁何邪纲曰人主之职在知人进君子而退小人则大功可成否则衡石程书无益也因论靖康初朝廷应敌得失之防且极论金人两至都城所以能守不能守之故因勉帝以明恕尽人言以恭俭足国用以英果断大事又言兴衰拨乱之主非英哲不足以当之英则用心刚可以莅大事而不为小故所揺哲则见善明可以任君子而不为小人所间帝皆嘉纳之　乙巳手诏京师未可往当巡幸东南李纲极言其不可且曰自古中兴之主起于西北则足以据中原而有东南起于东南则不能复中原而有西北盖天下精兵健马皆在西北若委中原而弃之岂惟金人将乗间以扰内地盗贼亦将蠭起为乱跨州连邑陛下虽欲还阙不可得矣况欲治兵胜敌以归二圣哉夫南阳光武之所兴有髙山峻岭可以控扼有寛城平野可以屯兵西隣关陜可以召将士东逹淮泗可以运谷粟南通荆湖巴蜀可以取财货北距三都可以遣救援暂议驻跸乃还汴都防无出于此者今乗舟顺流而适东南则东南不能必其无事虽欲退保一隅不可得也况尝降诏许留中原人心恱服奈何诏墨未干遽失大信帝然之丙午诏定议巡幸南阳以范致虚知邓州修城池缮宫室输钱谷以实之而汪伯彦黄潜善隂主州之议或谓李纲曰外论汹汹咸谓东幸已决纲曰国之存亡于是焉分吾当以去就争之初纲每有所论諌其言虽切直无不容纳至是常留中不报东京留守宗泽亦三上章切諌帝竟从伯彦潜善言将幸扬州以避敌诏侍卫马军都指挥使郭仲荀奉太后先行六宫及卫士家属皆从丁未遣使诣汴京迎奉太庙神主赴行在　己酉罢四道都总管　庚戌徴诸道兵期八月防行在　丙辰閤门宣赞舎人曹勋以上皇手书至自金【考异长编以此事繋四月丁卯之下恐误今从宋史高宗纪】时上皇在燕山谓勋曰我梦四日并出此中原争立之象不知中原之民尚肯推戴康王否因出御衣绢半臂亲书其领中曰便可即真来救父母又令谕王往曾赐马价珠子合及王宻啓欲决河灌敌语二事皆人所不知故以为质嘉国夫人邢氏亦以金环寄王并传王再出使日有宫女招儿见金甲神人拥卫事勋遂间行至南京以御衣进帝恸哭拜受丙辰出以示辅臣李纲曰此陛下受命于道君者宜藏之宗庙以示万世从之勋因建议募死士入海至金东境奉上皇由海道归黄潜善汪伯彦难之出勋于外　江浙经制使崇安翁彦国横赋暴敛转运判官呉昉为之助人不聊生至有撃登闻鼓以诉者时彦国已移知江宁府帝乃亟罢二人【考异中兴纪事本末云李纲以彦国姻党庇之至贴改圣旨而独罪昉中书舎人朱胜非言舎渠魁而责文党臣所未喻卒正彦国罪按纲以姻党庇彦国情或有之恐未必贴改圣旨也而罢纲制词亦以改旨为言盖出汪黄軰诬善之辞且是书类多右袒胜非不可尽信姑识于此】　是月关中盗史斌僭号于兴州自宣和末羣盗蠭起至是祝靖薛广党忠阎仅王存之徒皆招安赴行在李纲言今日正当因其力而用之如铜马緑林黄巾之比然不移其部曲则易叛而徙之则生疑正当以术治之使由而不知乃命御营司分检凡溃兵愿归营与民农愿归业者皆听所发至数万其他以新法团结分诸将由是无叛去者独淮宁之杜用山东之李昱河北之丁顺皆拥兵数万而拱州之黎驿单州之鱼台皆有溃卒数千为乱纲以招安则彼无畏惮势难遽平乃白遣王渊刘光世等分讨之既而光世部将撃斩李昱渊杀杜用而丁顺赴河北招讨司自效盗自是少衰　八月戊午朔洪刍等八人坐围城日括金银自盗及诱宫人为妾当弃市诏刍及余大均陈冲贷死流沙门岛余五人并广南诸州安置　胜防军校陈通作乱于杭州执帅臣叶梦得杀转运判官呉昉等十二人逼令前执政薛昻领郡事昻不能拒　己未元祐太后发京师　壬戌以李纲为尚书左仆射兼门下侍郎黄潜善为尚书右仆射兼中书侍郎时初建御营司纲与潜善并兼使而同知枢宻院事张慤副之自是宰相有亲兵　癸亥命御营使副大阅五军　庚午更号元祐太后为隆祐太后时尚书省言元字犯后祖讳请易以所居宫名从之　辛未罢傅亮经制副使召赴行在　壬申命御营统制辛道宗讨陈通　御史中丞张澂言耿南仲趣李纲往救河东以致师溃盖不恤国事用此报雠帝曰南仲误渊圣天下共知朕尝欲手剑诛之癸酉命降授别驾安置南雄州　是夕东北方有赤气　初傅亮军行十余日黄潜善等以为逗遛令东京留守宗泽节制亮军即日渡河亮言措置未就而渡河恐误国事李纲为之请潜善等不以为然纲言招抚经制二司臣所建明而张所傅亮又臣所荐用今黄潜善汪伯彦沮所亮以沮臣臣每鍳靖康大臣不和之失事未尝不与潜善伯彦议而后行而二人设心如此愿陛下虚心观之亮既罢纲乃再疏求去帝曰卿所争细事胡乃尔纲言方今人才将帅为急恐非小事臣昨议迁幸与潜善伯彦异宜为所嫉然臣东南人岂不愿陛下东下为安便哉顾一去中原后患有不可胜言者愿陛下以宗社为心以生灵为意以二圣未还为念勿以臣去而改其议臣虽离左右不敢一日防陛下泣辞而退或曰公决于进退于义得矣如谗者何纲曰吾知尽事君之道不可则全进退之节祸患非所恤也　丙子隆祐太后发南京　诏改帝姬复为公主　侍御史张浚与宋齐愈素善谓上初立而纲以私意杀侍从有伤新政恐失人心于是首论纲罪【此据中兴纪事本末】黄潜善汪伯彦等从而力排之丁丑纲罢左仆射除观文殿大学士提举洞霄宫制词畧曰谋猷弗效狂诞防悛亏恭孝之通规负弼谐之初望既尽括郡县之私马又竭取东南之民财出令符于公议则屡抗以淹留用刑拂于羣情则力祈于亲扎以至贴改己画之防庇其外姻之奸兹遣防秋之师实为渡河之援预颁诰命厚赐缗钱费逾百万之多仅逹京师而止专制若此设心谓何纲相凡七十五日于是右正言邓肃言人主之职在于论相陛下尝顾臣曰李纲真以身徇国者今日罢之而责词甚严臣所以疑也且两河百姓虽愿效死而数月间茫然无所适从及纲措置不一月而兵民稍集又伪楚之臣纷纷皆官于朝纲先逐邦昌而叛党稍正其罪今纲去则二事将何如哉两河无民则夷狄骄叛臣在朝则政事乖纲于此不可谓无一日之长也肃沙县人宣和间因进花石纲诗以讽得名张邦昌僭位肃义不屈奔赴南京帝即位拜右正言肃首请治围城中百官叛逆之罪其党深怨之是以坐李纲罢言职而言者犹极论其罪帝曰肃亦何罪送吏部足矣寻予郡自纲罢而张所以罪去傅亮以母病辞归招抚经制二司废车驾遂东幸两河郡县相继沦没凡纲所规画军民之政一切废罢金人攻京东西残毁关辅而中原盗贼蠭起矣【考异宋史髙宗纪云乙亥用张浚言罢李纲左仆射按宰辅表及宰辅编年録并作丁丑今従之】　以龙圗阁直学士钱伯言知杭州将兵讨陈通　壬午杀太学生陈东布衣欧阳澈东自丹阳召至未得对会李纲罢乃上书乞留纲而罢黄潜善汪伯彦不报又上疏请帝亲征以还二圣治诸将不进兵之罪以作士气车驾宜还京师勿幸金陵又不报潜善揭示纲请幸金陵旧奏东言纲在中途不知事体宜以后说为正会抚州布衣欧阳澈徒步诣行在伏阙上书极诋用事大臣潜善遽以语激帝怒言若不亟诛将复鼓众伏阙书独下潜善所府尹孟庾召东议事东请食而行手书区处家事字画如平时已乃授其从者曰我死尔致此于吾亲食己入厠吏有难色东笑曰我陈东也畏死即不敢言已言肯逃死乎吏曰我亦知公安敢相迫顷之东具冠带出别同邸乃与澈同斩于市四明李猷赎尸瘗之识与不识皆为流涕　尚书右丞许翰言李纲忠义英发舎之无以佐中兴今罢纲臣留无益力求去帝不许及陈东见杀翰谓所亲曰吾与东皆争李纲者东戮于市吾在庙堂可乎乃为东澈着哀辞而八上章求罢丙戌除资政殿大学士提举洞霄宫　以给事中许景衡为御史中丞时黄潜善汪伯彦忌东京留守宗泽将罢之景衡言得泽方能保东京有东京行在始安枕帝悟遽封所上章示泽故终景衡之任泽頼以安　金诏河北河东郡县职员多阙宜开贡举取士以安新民其南北进士各以所业试之　九月壬辰以金人犯河阳汜水诏择日巡幸淮甸　甲午命扬州守臣吕頥浩缮修城池宗泽往河北视师　己亥封皇子旉为魏国公　壬寅以直秘阁王圭为招抚判官代张所寻责所广南安置　乙巳宗泽表请车驾还阙　戊申河北招抚司都统制王彦率岳飞等十一将部七千人渡河至新乡金兵盛彦不敢进飞独引所部鏖战夺其纛而舞诸军争奋遂复新乡明日战于侯兆川飞身被十余创士皆死战又败之会食尽诣彦壁乞粮彦不许飞乃引兵益北与金人战于太行山擒其将拓防耶乌居数日又与敌遇飞单骑持丈八銕鎗刺杀其将黒风大王金人败走飞知彦不恱己遂率所部复归宗泽泽复以为留守司统制彦以屡胜因传檄州郡金人以为大军至率骑数万薄彦垒围之数匝彦以众寡不敌溃围出走诸将散去彦独保共城西山遣腹心结两河豪杰圗再举金人购求彦急彦虑变夜寝屡迁其部曲觉之相率刺面作赤心报国誓杀金贼八字以示无他意彦益感励抚爱士卒与同甘苦未防两河响应忠义民兵首领傅选孟徳刘泽焦文通等皆附之众十余万绵亘数百里皆受彦约束金人患之召其首领俾以大兵破彦垒首领跪而泣曰王都统砦坚如铁石未易圗也金人乃间遣骑兵挠彦粮道彦勒兵待之斩获甚众　丙午特进提举崇福宫白时中卒　己酉罢诸路经制招抚司　军贼赵万袭常州执守臣何衮纵兵大掠寻犯镇江守臣赵子崧遁保瓜洲壬子张邦昌伏诛初邦昌僭居禁中华国靖恭夫人
