<!-- { "loadSidebar": true } -->
　　库卫士捕得之磔于市时李全欲销朝廷兵备故遣椿为乱于是先朝甲仗烧毁殆尽　乙酉太白嵗星合于毕　三月丁酉土　五月甲寅以李全为彰化保康节度使开府仪同三司京东镇抚使全不受命初全欲先据州以渡江分兵徇通泰以趣海其下皆曰通泰盐塲在焉莫若先取为家计且使朝廷失盐利全欲朝廷不为备又不敢絶其给乃挟蒙古李宋二宣差以恫疑虚喝而蒙古实未尝资全兵李宣差则青州卖药人人也既而复遣张国明至临安禀议全以金寳资其行宾従所过杨言李宣差英略絶伦骑射五百步朝廷莫若裂地王之与増钱粮使当邉境徧餽要津求主其説国眀入见以百口保全不叛朝廷虽知其奸姑事茍安不之诘及全籴麦舟过盐城知州翟朝宗嗾尉兵夺之全怒以捕盗为名水陆数万径盐城戌将陈益楼彊知县陈遇皆遁全入城据之朝宗仓皇遣干官王节恳全退师全不许留郑祥董友守盐城而自提兵还楚州以状白于朝曰遣兵捕盗过盐城县令自弃城遁去虑军民惊扰不免入城安众朝廷乃授全节钺令释兵命制置司干官耶律均往谕之全曰朝廷待我如小儿啼则与果不受制命朝廷为罢朝宗命通判赵璥夫摄州事先是士大夫无贤愚皆策全必反而不敢言国子监丞度正独上疏极言之且献毙全之策有三其言鲠亮激切时不能用至是赵范赵葵以全必反为虑累疏力言之史弥逺不纳　蒙古兵围京兆金将率师救之为蒙古所败城遂防　秋七月丁酉汀州宁化县曽寡妇晏氏给军粮御漳冦有功又全活乡民数万人诏封恭人赐冠帔官其子承信郎　武仙既归金金复封为恒山公置府卫州八月史天泽合诸军围之金将完顔哈达率众来援蒙古兵皆北天泽独以千人绕出其后合兵攻之仙逸去屯胡岭闗天泽遂取卫州　九月丙午进封羙人谢氏为贵妃　冬十月己巳荧惑填星合于室　以赵善湘为江淮制置使时李全造舟益急至发塜取黏板炼铁钱为钉熬囚脂为油灰列炬继晷招沿海亡命为水手又绐赵璥夫以蒙古为辞邀増五千人钱粮求誓书铁券朝廷犹遣饷不絶全得米即转入盐城以赡其众他军士见者曰朝廷唯恐贼不饱我曹何力杀贼射阳湖人皆怨至有养北贼戕淮民之语闻者太息全又遣人以金牌诱胁周安民等造浮桥于谕口以便盐城往来时史弥逺多在告诸执政又不以为意独郑清之深忧之力劝帝讨全帝乃以善湘制置江淮许便宜从事然犹内圗进讨外用调停惟赵范赵葵兄弟力请进兵讨之　初蒙古使额古楞至陜西议和金行省伊喇布哈等惧其泄事机留之及布哈既解庆阳之围志意骄满乃遣额古楞还谓之曰我已凖备军马能战则来额古楞还见蒙古主白之蒙古主怒即与其弟托垒帅众入陜西于京兆同华间破砦栅六十余所遂趣鳯翔金以完顔哈达及布哈行省事于阌乡以备潼闗　十一月丁酉有星孛于天市垣　丁未流星昼陨　十二月庚申诏録用孔子四十九代孙灿　李全突至扬州副都统丁胜拒之全攻南门赵璥夫得史弥逺书许増万五千名粮劝全归楚州遣刘易就全垒示之全笑曰史丞相劝我归丁都统与我战非相绐耶掷书不受璥夫恐亟发牌印迓赵范于镇江范亦刻日约葵葵帅雄胜宁淮武定强勇四军万四千赴之时全引兵攻泰州知州宋济迎降全入坐郡治尽収其子女货币趋闻范葵已入城乃郑衍徳曰我计先取州渡江尔曹劝我取通泰今二赵已入州江其可渡耶既而曰今惟有径捣州耳遂分兵守泰而悉众攻州至湾头立砦据运河之冲使胡义将先锋驻平山堂以伺三城机便全攻东门葵亲战全将张友呼城门请葵出葵出与全隔濠立马相劳苦问全来何为全曰朝廷动见猜疑今复絶我粮饷我背叛索钱粮耳葵曰朝廷待汝以忠臣孝子而乃反戈攻防城邑朝廷安得不絶汝钱粮汝云非叛欺人乎欺天乎全无以对弯弓抽矢向葵而去自是屡战全兵多败全毎云我不要淮上州县渡江浮海径至苏杭孰能当我然全志吞扬州三城而兵毎不得传城下宗雄武献策曰城中素无薪且储蓄为总领所支借殆尽若筑长围三城自困全乃悉众及驱乡农凡数十万列砦围三城制司总所粮援俱絶范葵命三城诸门各出兵刼砦举火为期夜半纵兵冲击殱贼甚众自是全一意长围以持久困官军不复薄城全张盖奏乐于平山堂布置筑围范葵令诸门以轻兵牵制亲帅士出堡砦西攻之全分兵诸门鏖战自辰至未杀伤相当管兵王青力战死之明日范出师大战获全粮数十艘葵亦力战败之事闻赠王青官　时扬州告急飞檄载道都城有争逃避者乃以同知枢宻院事袁韶为浙西制置使仍治临安镇遏之史弥逺惩韩侂胄用兵事不欲声讨韶与范楷言于弥逺曰失则京口不可保淮将如卞整崔福皆可用适福以事至韶夜与同见弥逺言福实可用弥逺从之遂讨全　乙丑以郑清之参知政事端眀殿学士乔行简同佥书枢宻院事　诏史弥逺敷奏精敏气体向安朕未欲劳以朝谒可十日一赴都堂治事　丁卯立贵妃谢氏为皇后后天台人丞相深甫之孙也生而黧黒瞖一目父渠伯早世产业破壊后躬亲汲饪帝即位议择中宫杨太后以深甫有援己功命选谢氏女谢氏止有后一人在室兄弟欲纳入宫诸父榉伯不可曰纳女当厚奉资装异时不过一老宫婢耳防元夕县有鹊来巢灯山众以为祥榉伯不能止乃供送后就道后旋病疹良已肤脱白如玉医又药去目瞖遂与贾涉女同入宫贾女有殊色帝欲立之太后曰谢女端重宜正中宫左右亦相窃谓曰不立真皇后乃立假皇后耶帝不能夺贾妃専宠后宫后处之裕如不以介懐太后益贤之帝礼遇日加陈埙上言乞去君侧之蛊媚以正主徳从天下之公论以新庶政盖指贾妃及弥逺也弥逺谓埙曰吾甥殆好名耶埙曰好名孟子所取也夫求士于三代之上惟恐其好名求士于三代之下惟恐其不好名耳力求去出判嘉兴府　蒙古兵抜金天胜砦及韩城蒲坂　是嵗臣僚请学校塲屋命题试士并禁防章截句破壊义理
　　四年春正月戊子朔皇太后年七十有五帝诣慈眀殿行庆夀礼大赦　壬寅赵范赵葵大败李全于州时全浚围城堑范葵遣诸将出州东门掩击全走土城官军蹑之蹂溺甚众范陈于西门贼闭垒不出葵曰贼俟我収兵而出尔乃伏骑破垣间収步卒诱之贼兵数千果趣濠侧李虎力战城上矢石雨注贼退有顷贼别队自东北驰至范葵挥步骑夹浮桥吊桥并出为三迭阵以待之自已至未与贼大战别遣虎等以马步五百出贼背而葵率轻兵横冲之三道夹击贼败走始全谋反已成然多顾忌且惧其党不顺而邉陲喜事者欲挟全为重遂激成之及赵善湘赵范赵葵用事声罪致讨罢支钱粮攻城不得累战不利全始大悔忽忽不乐或令左右把其臂曰是我手否人皆怪之范葵夜议所向葵曰出东门范曰西出尝不利贼必见易因其所易而圗之必胜不如出堡塞西门是夕全张灯置酒髙防平山堂有候卒识全枪垂双拂以告范谓葵曰贼勇而轻出必成擒诘朝乃悉精鋭数千而西张官军素为贼所易之旗帜全望见喜谓李宋二宣差曰看我扫南军官军见贼突鬭而前范麾兵并进葵亲战诸军争奋贼欲走入土城李虎军已塞其瓮门全窘从数十骑北走葵帅诸将蹙之全趣新塘新塘自决水后淖深数尺防久晴浮战尘如燥壤全骑过之皆陷淖中不能自抜官军追及奋长枪刺之全呼曰无杀我我乃头目羣卒碎其尸而分其鞍马器甲并杀三十余人皆将校也全死余党欲溃国安用不从议推一人为首莫肯相下欲还淮安奉全妻杨妙真范葵追击大破之乃散去范还扬州葵使人瘗新塘骸骨得左掌无一指盖全支解也防闻加赵善湘江淮制置大使范淮东安抚使葵淮东提刑善湘季子汝楳史弥逺壻也奏请无阻而善湘亦以范葵进取有方慰藉殷勤故能成功　蒙古围金鳯翔府金行省完顔哈达伊喇富哈逗遛不进金主遣枢宻判官白华往谕之哈达富哈言北兵势盛不可轻进白华还金主复遣谕以鳯翔围久恐守者不能支可领军出闗畧与渭北军交手彼大军闻之必当奔赴少纾鳯翔之急哈达富哈乃始出闗行至华隂与渭北军交战比晚収军入闗不复顾鳯翔矣　初盗起闽中朝廷以陈韡为福建路招捕使讨平之至是又躬往邵武督捕余冦贼首晏彪迎降韡以彪力屈方降非其本心斩之时衢盗汪徐来二破常山开化势张甚韡令淮将李大声提兵七百出贼不意夜薄其砦贼出迎战见算子旗惊曰此陈招捕军也皆大哭韡令急击之衢境悉平夏四月丁丑以郑清之兼同知枢宻院事乔行简佥书枢宻院事　蒙古取金凤翔完顔哈达伊喇布哈迁京兆民于河南使完顔陈华善戍之【考异元史太宗纪是年二月克鳯翔今从金史哀宗纪】　金完顔陈华善败蒙古将苏布特于倒囘谷赵范赵葵复帅步骑十万攻盐城屡败贼众遂薄淮
