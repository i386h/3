<!-- { "loadSidebar": true } -->




　　资治通鉴后编卷八十五
<史部,编年类,资治通鉴后编>
　　钦定四库全书
　　资治通鉴后编卷八十六
　　刑部尚书徐干学撰
　　宋纪八十六【起阏逢困敦七月尽防防赤奋若十二月凡一年有六月】
　　神宗体元显道法古立宪帝德王功英文烈武钦仁圣孝皇帝
　　元丰七年秋七月甲辰伊洛溢河决元城知大名府王拱辰言河水暴至数十万众号呌求救而钱谷禀转运常平归提举军器工匠提刑埽岸物料兵卒即属都水监逐司在逺无一得専仓卒何以济民望许不拘常制诏事干机速奏覆牒禀所属不及者如所请丙午遣使赈恤赐溺死者家钱　甲寅王安礼罢先是侍御史张汝贤弹奏王珪与安礼陈乞子侄差遣以谓引用都省批状例外起例实害大政帝以有条许用例奏钞汝贤章格不下安礼闻之面奏乞治汝贤罪帝令分析汝贤奏安礼不能脩身治家且言在湖润与倡女共政帝以其章付三省谓安礼曰汝贤奏弹不当固有罪其所言奸汚事卿果如此何以复临百官帝虽黜汝贤安礼亦不自安因奏往以兄安石疾病甞乞知江宁愿申前请遂以端明殿学士知冮宁府安礼资貌魁伟有口辩常以经纶自任而阔畧细谨为世所讥　八月庚午诏知泸州王光祖遣人招谕乞弟许出降免罪补官乞弟既失土穷甚往来诸蛮间无所依帝犹欲招来之许以自新未几乞弟死于是罗始党斗然斗更等酋长及新取生界两江夷族请依诸姓团结皆为义军从之泸夷震慴不复为边患　癸巳衢州言太子少保致仕赵抃卒赠太子少师谥清献抃和易长厚气貌清逸人不见其喜愠平生不治赀业不畜声伎嫁兄弟之女十数他孤女二十余人施德惸贫葢不可胜计日所为事入夜必衣冠露立焚香以告天不可告则不敢为也其为吏善因俗施设寛猛不同在处与成都尤为世所称道帝毎诏二郡守必举抃为言要之以惠利为本知越州时诸州皆榜衢路禁增米价抃独令有米者任增价粜之于是米商辐辏价乃更贱人无饥者　九月乙丑夏人围定西城烧龛谷族帐熈河将秦贵败之　冬十月乙亥以给事中韩忠彦为礼部尚书忠彦入谢帝谕曰先令公之勲朕所不敢忘卿复尽忠朝廷此未足以酬卿也　夏人冦熈河　庚辰饶州童子朱天申对于睿思殿赐五经出身宝元初罢童子科至元丰始置在京小学有就傅初筮两斋因复试童子前后赐出身者五人戊子诏分画交阯界以六县二峒赐之先是交阯以
　　追捕侬智防为辞犯归化州又遣其臣黎文盛来广西辨理顺安归化境界经畧使熊本遣左江巡检成卓与议文盛称陪臣不敢争执诏以文盛能遵干德恭顺之意赐之袍带及绢五百匹至是乃以八隘之外保乐六县宿桑二峒予干德　乙未夏人冦静边砦泾原钤辖彭孙败之杀其首领仁多防丁　十一月丁酉朔冦清边砦队将白玉李贵死之　甲辰夏国主秉常遣使来贡　乙夘太白昼见　戊辰以端明殿学士兼翰林侍读学士司马光为资政殿学士校书郎前知龙水县范祖禹为秘书省正字并以修资治通鉴书成也自治平开局光与刘攽刘恕范祖禹及子康编集歴知永兴军判西京留司御史台及提举崇福宫前后六任聴以书局自随给之禄秩光于是徧阅旧史旁采小说抉摘幽隠校计毫厘上起周威烈王二十三年下终五代凡一千三百六十二年修成二百九十四卷又畧举事目年经国纬以便检寻为目録三十卷参考羣书评其同异俾归一涂为考异三十卷合三百五十四卷歴十九年而成至是上之降诏奬谕赐银帛衣带鞍马帝谓辅臣曰前代未甞有此书过荀恱汉纪逺矣辅臣请观之遂命付三省迁光及祖禹官时刘恕已卒刘攽坐废黜故不及后光病目録太简更为举要厯八十卷而未成又别着歴年图七卷通厯八十卷稽古録二卷　庚寅诏门下中书外省官同举言事御史　辽诏改明年元曰大安　是嵗河东饥河北水坏洺州庐舍并蠲其税初元丰五年将行官制帝谓辅臣曰官制将行欲取新旧人两用之御史大夫非司马光不可王珪蔡确相顾失色确进曰国是方定愿少迟之珪忧甚不知所出确曰上久欲收灵武公能任责则相位可保也珪喜谢之因荐俞充帅庆使上平西夏策其意以为既用兵深入必不召光虽召将不至已而不即召除光提举崇福宫诏满三十月不候替人即赴阙葢将复用光也是嵗秋宴帝感疾始有建储意又谓辅臣曰来春建储其以司马光吕公着为师保【考异李焘曰此据邵伯温元祐辨诬及吕大防所为吕公着墓碑大防止称公着不及光当考】阳武邢恕少俊迈博通经籍能文章喜功名论古今成败事有战国纵横气习从程颢学因出入光公着门公着荐为崇文院校书王安石亦爱之恕对其子雱语新法不便安石闻之怒斥恕知延陵县县废不复调浮湛陜洛间者七年复为校书呉充用为馆阁校勘歴史馆检讨著作佐郎确代充相尽逐充所用人恕深居惧及帝见其送文彦博诗称于确谓恕久在馆中当迁确不可帝弗顾确有机巧知帝将擢恕退即除职方员外郎自是恕为确党矣帝有复用光公着意确以恕于两人为门下客亟结纳之恕亦深自附托乃为确画策稍收召名士于政事微有更革及光为资政殿学士确知其必复用欲自托于光乃谓恕曰上以君实为资政学士异礼也君实好辞官确晚进不敢进书和叔门下士宜以书言不可辞之故和叔恕字也恕但与光子康书致确语康以白光光笑而不答亦再辞而后受之
