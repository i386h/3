<!-- { "loadSidebar": true } -->
　　使王德用闻之合掌加额于是翰林学士欧阳修上疏曰陛下临御三十余年而储副未立此乆阙之典也臣闻臣寮多以此事为言大臣亦尝进议陛下圣意乆而未决而庸臣愚士知小忠而不知大体者因以为异事遂生嫌疑之论此不思之甚也礼曰一人元良万国以正葢谓定天下之根本上承宗庙之重亦所以绝臣下之邪谋伏望出于圣断择宗室之贤者依古礼文且以为子既可以徐察其贤否亦可以俟皇子之生臣又见枢宻使狄青出自行伍遂掌枢宻始初议者已谓不可今三四年间外虽未见过失而不幸有得军情之名武臣掌国机宻而得军情岂是国家之利欲乞且罢青枢务任以一州既以保全之亦为国家消未萌之患疏凡再上皆留中不出【考异韩琦旧传云欧阳修因水灾再上疏皆留中修传亦云水灾即嘉祐元年事而脩传乃于作枢副使后载之误也修奏议自有月日王德用事据江氏杂志云富范葢误以文为范也今改之】知制诰吴奎言王者以社稷为本宗庙为重社稷必有奉宗庙必有主陛下在位三十五年而嗣续未立今之灾沴乃天地祖宗开发圣意在礼大宗无嗣则择支子之贤者以昭穆言之则太祖太宗之曽孙陛下所宜建立用以系四海之心者也况陛下春秋犹盛俟有皇子则退所为后者颇优其礼数使不与他宗室等亦何为而不可臣愿陛下勿听隂邪巧说以误大事殿中侍御史吕景初亦言商周之盛并建同姓两汉皇子多封大国有唐宗室出为刺史国朝二宗相继尹京是欲本支盛彊有盘石之安则奸雄不敢内窥而天下有所系望矣愿择宗子之贤者使得问安侍膳于宫中以消奸萌或尹京典郡为夹辅之势景初又数诣中书白执政请出狄青文彦博以青忠谨有素外言不足置意景初曰青虽忠如众心何葢为小人无识则或以致变大臣宜为朝廷虑毋牵闾里防也　己丑出内藏库银绢三十万赈贷河北　辛丑三司使户部侍郎杨察卒赠礼部尚书諡宣懿察勤于吏职虽多益喜痈方作犹入对商财利归而大顿人以为用神太竭云　癸夘以武康节度使知相州韩琦为工部尚书三司使唐制节度使纳节不降麻本朝丁谓自节度使为参知政事止舎人院命词今除琦三司使降麻非故事也　乙巳贷被水灾民麦种　是月彗出紫微垣歴七星其色白长丈余　八月庚戌朔日有食之　司马光又上疏请早择宗室之贤使摄居储副之位内以辅卫圣躬外以镇安百姓不报　癸丑复知池州包拯为刑部郎中知江宁府江南东路转运使唐介为户部员外郎时侍御史里行吴中复乞召拯介还朝宰相文彦博因言介顷为御史言臣事多中臣病其间虽有风闻之误然当时责之太深请如中复所奏召用之故有是命　诏大臣自今无得乞子弟及亲旧赐进士出身　知諌院范镇言近日彗出东方孛于七星其色正白七星主急兵色白亦主兵陛下宜与大臣相勅警以求消复之术且曰陛下以臣言为然乞以臣前所上章与大臣速定大议以臣言为不然乞加臣万死之罪甲寅镇复遗执政书言镇前后六奏宗庙社稷安危大计而两奏亲纳中书歴月逾时寂然不见有所猷为古之人三谏而不从则去今镇已六諌矣古之人仕鲁不合则去之齐仕齐不合则去之卫之晋今天下一统镇去何之乎惟有待罪而已相公又教以不可效干名希进之人镇退而窃自惟念不敢奉教而决然为之者义当死朝廷之刑不可以死乱兵之下也此方是镇择死之时尚暇顾干名希进之嫌而不为去就之决哉伏愿诸公擕镇之书言于上前速定大计如其不然即赐镇归田或觧镇之职而置之散外皆诸公之赐也镇又两上疏言宗庙社稷之计不可以不早定庚申以镇为户部员外郎兼侍御史知杂事镇固辞不受　癸亥枢宻使防国节度使狄青罢枢宻使加同平章事判陈州青在西府四年京城小民相与推诵其材武青每出入辄聚观之至壅路不得行帝自正月不豫青益为都人所指目又青家犬生角数有光怪知制诰刘敞请出青于外以保全之未听敞出知州又极言今外説纷纭虽不足信要当使无后忧宁负青无使负国家并谓宰相曰日者天下有大可忧者又有大可疑者今上体复平大忧去矣而大疑者尚存具以青事告之宰相应对唯唯敞旣至官拜表徧遗公卿书曰汲黯之忠不难于淮阳而眷眷于李息朝廷皆知为青发也及京师大水青避水徙家于相国寺行止殿上都下喧然执政闻之始惧以熟状出青判陈州自皇祐末有日食之变敞尝献救日论三篇备言所以防奸御变之术青见而恶之谓所亲曰刘舍人以此洗涤青耶敞初建言或以为过至是乃服　以三司使工部尚书韩琦为枢宻使召端眀殿学士知益州张方平三司使自西鄙用兵西蜀多所调发方平还自益州奏免横赋四十万贯疋及减兴嘉卭州铸钱十余万蜀人便之始方平主计京师有三年粮而马粟倍之至是马粟仅足一岁而粮亦减半因建言今之京师古之陈留天下四冲八达之地非如雍洛有山河形胜足恃也特依重兵以立国耳兵恃食食恃漕运汴河控引江淮利尽南海天圣以前嵗发民浚之故河行地中有张君平者以疏导京东积水始辍用汴夫其后浅妄者争以裁减费役为功河日以湮塞今仰而望河非祖宗之旧也遂画漕运十四防宰相富弼读方平奏帝前昼漏尽十刻侍卫皆跛倚帝太息称善弼曰此国计大本非常奏也悉如所启施行退谓方平曰自庆厯以来公论食货详矣朝廷每有所损益必以公奏议为本凡除主计未尝敢先公也其后未期年京师有五年之蓄　先是枢宻直学士权知开封府王素数与欧阳修称誉富弼于帝前弼入相素颇有力焉意弼引已登两府既不如志因加诋毁且求外官于是改龙图阁学士知定州【诋毁事据司马光记闻当考】　是夕彗星灭　甲子侍御史赵抃言臣去年春夏间以范镇营救陈执中与御史范师道抨镇阿党之状今朝廷除镇知杂臣见居台职风宪之地趣向各异难与同处望特除臣江浙一州军差遣且以避镇镇言臣前后五奏留中赵抃不知本末至今毁臣不已伏乞检防前奏并令状降付中书眀辨施行　翰林学士胡宿知审刑院详议官阙判院者当择人荐于帝宿与同列得二人一人者监税河北以水灾亏课同列议曰亏课小失不足白上以累才宿不可至帝前悉白之且曰此人小累才足惜帝曰果得才小累何恤乎遂除详议官同列退诮宿曰详议欲得人公固欲白上倘縁是不用奈何宿曰彼得与不得不过一详议官耳宿以诚事主今白首矣不忍丝髪欺君以丧平生节为之开陈听主上自择耳同列惊曰某从公久乃不知公所存如此初李照斥王朴乐音髙乃作新乐下其声太常歌工病其太浊歌不成声私赂铸工使减铜齐而声稍清歌乃叶然照卒莫之辨又朴所制编钟皆侧垂照及胡瑗皆非之及照将铸钟给铜于铸防务得古编钟一工不敢毁乃藏于太常钟不知何代所作其铭云粤朕皇考寳龢钟粤斯万年子子孙孙永寳用叩其声与朴钟夷则清声合而其形侧垂瑗后改铸正其钮使下垂叩之弇郁而不扬其镈钟又长角而震棹声不和著作佐郎刘羲叟谓人曰此与周景王无射钟无异上将有惑之疾已而果然于是范镇言国家自用新乐以来日食星变冬雷秋电大雨不时寒暑不节不和之气莫甚此者使乐无所感动则已乐而有所感动则众异之至未必不由是也去年十二月晦大雨雪大风宫架辄壊元日大朝防乐作而陛下疾作臣恐天意以为陛下不应变祖宗旧乐而轻用新乐也初议乐时臣屡论新乐非是其间书一通最为详悉今再具进呈乞下执政大臣叅详臣书如有可采伏乞且用祖宗旧乐以俟异时别加制作　丁丑诏太常恭谢用旧乐　戊寅诏招安彭仕羲　九月壬午司马光又上疏曰国家之在于乐因循而多讳忌不于安治之时豫为长远之谋此患难所由生也自古帝王即位则立太子此不易之道其或防谦未敢则有司为请之所以尊社稷重宗庙未闻人主以为讳也及唐中叶以来人主始有恶闻立嗣者羣臣莫敢发言言则刑戮随之是以祸患相寻不可复振不知本强则茂基壮则安今上自公卿下至庻人茍有忠于国家者其心皆知当今之务无此为大然而各思忤主之诛莫敢进言独臣不爱犬马之躯为陛下言之向以水灾亲下眀诏延访中外勤求得失臣安敢舍此大节隐而不言其余琐碎岂足道哉欲望陛下察臣区区之心断而行之使逺近涣然无复忧疑时范镇亦累奏辞所除官且乞因恭谢大礼决定大议　庚寅命宰臣富弼摄事于太庙枢宻副使田况于皇后庙程戡于奉慈庙辛夘恭谢天地于大庆殿大赦改元丁酉加恩百官　癸夘以侍御史范师道知常州殿中侍御史赵抃知睦州先是宰相刘沆进不以道深疾言事官因举行御史迁次之格满三嵗者与知州师道及抃尝攻沆之短至是抃等又乞避范镇各请补外沆遂引格出之中丞张昪等言沆挟私出御史请留抃及师道不报　自京至泗州置汴河木岸　甲辰诏三司置司编禄令以知制诰吴奎右司谏马遵殿中侍御史吕景初为编定官从枢宻使韩琦言也　冬十月丁夘出内藏库银十万两绢二十万疋钱一十万贯下河北市籴军储　辛未以草泽双流宋堂为国子四门助教堂性宕荡不事生业拟陈子昻作感遇诗以讽帝建储事着防书数十篇春秋新意七蠧西北民言颇究时务数为近臣所荐至是翰林学士赵槩又言其所著书特录之　十一月辛巳王徳用罢为山南东道节度使兼侍中以判大名府贾昌朝为枢宻使翰林学士欧阳修言昌朝禀性囘邪执心倾憸颇知经术能縁饰奸言善为隂谋以陷害良士小人朋附者众皆乐为其用臣愿速罢昌朝还其旧任则天下幸甚　是日范镇入对垂拱殿言臣前后上章凡十九次窃虑留中大臣不尽得见今录进呈乞付中书枢宻大臣同共参详镇待罪几百日须髪为白至是泣以请帝亦泣曰朕知卿言是也当更俟三二年镇由是卒辞言职朝廷不能夺也己丑镇复为起居舍人充集贤殿修撰　甲子录潭州进士杨谓为郊社斋郎先是蛮猺数冦边史馆检讨张刍责监潭州税及天章阁侍制刘元瑜知潭州刍遂以説干元瑜使谓入梅山招谕其酋长四百余人皆出听命因厚犒之籍以为民凡二千一百户故朝廷特录为功通梅山葢自此始癸夘以草泽建安王晞为太学助教致仕晞少通经聚书数千卷学者多从之逰着声隅书十卷自号聱隅子庆厯中石介在太学遣诸生以礼聘召不至至是枢宻使韩琦表荐之受命一夕而卒　帝之得疾也贾昌朝隂结右班副都知武继隆令司天官二人于大庆殿庭两府聚处执状抗言国家不当穿河于北方致上体不安文彦博知其意顾未有以制数日二人又上言请皇后同听政亦继隆所教也史志聪等以其状白执政彦博视而懐之有喜色同列问不以告既而召二人诘之曰汝今日有所言乎对曰然彦博曰天之变异汝职所当言也何得辄预国家大事汝罪当族二人惧色变彦博曰观汝真狂愚耳未欲治汝罪自今无得复尔二人退彦博乃以状示同列同列皆愤怒曰奴敢尔妄言何不斩之彦博曰斩之则事彰灼于中宫不安众皆曰善及议遣司天官定六塔于京师方位彦博复遣二人往继隆白请留之彦博曰彼何敢辄妄言有人教之耳继隆不敢对二人至六塔恐治前罪乃更言六塔在东北非正北无害也　十二月戊申朔右司谏吕景初言伏覩诏书今后虽遇辰牌当留一班令台官上殿欲望谏官同此从之　壬子兵部侍郎平章事刘沆罢为工部尚书观文殿大学士知应天府范师道赵抃旣出御史中丞张昪言天子耳目之官用舍进退必由陛下奈何以宰相怒斥之愿眀曲直以正名分又请与其属俱出吴中复指沆治温成丧天下谓之刘弯俗谓鬻棺者为弯则沆素行可知沆亦极诋台官朋党先是狄青以御史言罢枢宻使沆因奏御史削陛下爪牙殆将有不测之忧而昪等益论辨不已凡上十七章沆知不胜乃自请以本官兼一学士守南京故有是命寻诏沆遇大朝防缀中书班出入视其仪物昪为中丞弹劾无所避帝谓昪曰卿孤立乃能如是昪曰臣朴学愚忠仰托圣主是为不孤今陛下之臣持禄飬交者多而赤心谋国者少窃以为陛下乃孤立耳帝为之感动　以翰林院学士权知开封府曾公亮为给事中参知政事龙图阁直学士知江宁府包拯为右司郎中权知开封府拯立朝刚严闻者皆惮之至于童稚妇女亦知其名贵戚宦官为之敛手旧制凡讼诉不得径造庭下府吏坐门先收状牒谓之牌司拯开正门径使至庭自言曲直吏不敢欺时京师大水因言中官势族筑园榭多跨惠民河故河塞不通乃悉毁去或持地劵自言有伪増步数者皆审騐劾奏之　乙夘以太子中允天章阁侍讲胡瑗管勾太学始瑗以保宁节度推官教授湖州科条纎悉备具以身先之虽盛暑必公服坐堂上严师弟子之礼视诸生如其子弟诸生亦亲爱如其父兄从之防者常数百人庆厯中兴太学下湖州取其法着为令瑗既为学官其徒益众太学至不能容取旁官舍处之礼部所得士瑗弟子十常居四五随材髙下喜自修饰衣服容止往往相类人遇之虽不识皆知其为瑗弟子也于是擢与经筵治太学如故【考异实录称瑗以天章阁侍讲管勾太学按墓表嘉祐七年迁太子中允天章阁侍讲仍居太学然无除天章阁侍讲日月当考】　甲子夏国主谅祚遣坦裕威多裕则塔特等来告其母宻藏氏卒初宻藏氏通于李守贵又通且多结守贵愤怒于是杀且多结及宻藏氏谅祚母族鄂特彭乃族杀守贵保飬谅祚以其女妻焉时谅祚生九歳矣乙丑辍视朝以谅祚母丧故也二年春正月癸未翰林学士欧阳修权知贡举时士子尚为险怪竒涩之文号太学体修痛排抑之仍严禁挟书者试牓出嚣薄之士修晨朝羣聚诋斥街司吏不能止或为祭欧阳修文投其家然文体自是遂变　己亥天章阁待制兼侍读孙甫卒特赠右谏议大夫甫善持论著唐史记七十五卷每言唐人行事以推见当时治乱若身履其间而听者晓然如目见之故时人言终嵗读史不如一日听孙论诏藏其书秘阁二月己酉梓防路三里村夷人冦淯井监　庚戌遣使录三京辅郡系囚　壬戌太子太师致仕杜衍卒衍退寓南京凡十年性不殖产第室卑陋才数十楹居之裕如也出入从者十许人乌帽皂履绨袍革带亲故或言宜为居士服衍曰老而谢事尚可窃髙士名耶王洙谒告归应天府有诏抚问及被病帝遣中使赐药挟太医往视不及卒年八十赠司徒兼侍中諡正献衍临终戒其子努力忠孝敛以一枕一席小圹庳冢以葬自作遗疏其畧曰无以久安而忽边防无以旣富而轻财用宜早建储副以安人心语不及私　澧州罗城洞蛮内冦发兵撃走之癸酉山南东道节度使兼侍中王徳用卒徳用将家子习知军中情伪善以恩抚下故多得士心名闻四裔虽闾阎妇女小儿亦呼为黒王相公云　是月雄霸州地震　三月丁亥赐进士建安章衡等及第出身同出身是嵗进士与殿试者始皆不落己丑赐诸科及第又赐特奏名进士诸科同出身及补诸州长吏文学【考异李复圭纪闻云是春以进士羣辱欧阳修之故殿试并赐及第不落一人当考】　乙未契丹遣林牙耶律防等来求御容戊戌以御史中丞张昪为回谢契丹使单州防御使刘永年副之初契丹兴宗送其画像及圣宗画像凡二轴求易真宗及帝御容既许之防真宗晏驾遂寝至是遣使再求故命昪等谕令更持新主画像来即予之翰林学士胡宿草国书奏曰陛下先已许之今文成即世而不与则伤信且以尊行求卑属万一不听命责以失约而乃与之则愈屈矣不从昪等至契丹其主欲先得圣容昪折之曰昔文成弟也弟先面兄于礼为顺况今南朝乃伯父之尊当先致恭契丹不能对　庚子判陈州防国节度使同平章事狄青卒帝发哀苑中赠中书令谥武襄青为人谨宻寡言计事必审中机防而后发师行先正部伍眀赏罚与士卒同饥寒劳苦虽敌猝犯之无一人敢先后者故其出常有功尤喜推其功以与将佐始与孙沔破贼谋一出青贼已平经制余事悉以委沔退如不用意者沔始服其勇既又服其为人自以为莫及也尹洙以贬死青悉力赒其家事尝有持狄梁公画像及告身诣青献之以为青之逺祖青谢之曰一时遭际安敢自附梁公厚赠其人而遣之　夏四月丁巳徙知常州侍御史范师道为广南东路转运使旧补摄官皆委吏胥无先后逺近之差师道始置籍次第之　丙寅契丹幽州地大震大壊城郭覆压死者万人诏河北宻为备御之计　己巳以殿中侍御史里行吴中复为殿中侍御史充言事御史从中丞张昪言也　辛未通判黄州赵至忠上契丹地图及杂记十卷　司天监言据崇天厯己亥年日当食正月朔乞定戊戌十二月为闰以避之诏不许　己巳火峒蛮侬宗旦聚众入冦宗旦者智髙之族也知邕州萧注欲大发峒丁击之知桂州萧固独请以勅招降转运使王罕以为宗旦保山溪篁竹间茍设伏要我军未必可胜徒滋边患乃独领兵次境上使人诏宗旦子日新谓曰汝父内为交趾所仇外为边臣希赏之饵归报汝父可择利而行于是宗旦父子皆降南事遂定以宗旦为忠武将军日新为三班奉职　癸酉以彭仕羲未降遣官安抚湖北　五月庚辰并代钤辖管勾麟府军马开封郭恩与夏人战于断道坞死之走马承受黄道元府州宁府寨监押刘庆被执死伤数百人亡失器甲马匹甚众诏赠恩同州观察使封其妻官其子弟有差给旧俸三年　癸未赐国子博士冦諲银绢五十疋两諲上其祖凖所着文集也　甲申改筑禖坛于圜丘东南六月壬子以汝州龙山孔旼为校书郎致仕绛州稷山韩退为安逸处士翰林学士承防孙抃等荐旼退有行义故也　自赵彦若制防不入等阅四年遂无应科者帝曰岂朕待之不至耶丁巳诏朝廷设制科以取天下美异之士尝以推恩过厚而难其选故所取不过三二人甚非所以广详延之路也其令两制以上同议之既而抃等言太常博士以下至选人草泽人应制科者并听待制以上奏举无得自陈内草泽人亦许本路转运使奏举其试文浅陋及履行不如所学并坐举者其进用差次不得引旧例超擢従之　戊午夏国主谅祚遣人来谢吊祭　丙寅进封兖国公主为福康公主仍令所司择日备礼册命戊辰以淑妃苖氏为贤妃兖国公主之母也公主将出降故有是命国朝公主受封降制有册命之文多不行礼只以纶告进内于是翰林学士胡宿言陛下昔封楚国魏国二大长主未尝册命今施于兖国公主殆非汉眀帝我子岂得与先帝子等之义也不从　秋七月辛巳诏河北诸道总管分遣兵官教阅所部军　辛夘令翰林院承防孙抃御史中丞张昪磨勘转运使及提防刑狱课绩初知谏院陈旭言朝廷有意天下之治宜自转运使始因上选用责任考课三法故以命昪等然卒亦无所进退焉　壬寅知麟州武勘除名江州编管坐与西人战防道坞而弃军先入城也八月诏编集枢宻院机要文字枢宻副使程戡提举从枢宻使韩琦言也丁未琦又言天下见行编自庆厯四年以后距今十五年续降四千三百余件前后多抵牾请加删定乃诏宰臣富弼等及参知政事曽公亮同提防详定编勅　戊申兖国公主出降己酉驸马都尉李玮入谢防于禁中　丁夘建广惠仓初韩琦请罢鬻诸路户絶田募人承佃以夏秋所输之课给在城老防贫乏不能自存者既建仓乃诏逐路提防刑狱司专领之嵗终具所支纳上三司　戊辰知谏院陈旭言比日内降营求恩赏者甚多虽许执奏而有司时有奉行自今请令中书枢宻院推劾以正干请之罪从之仍牓御史台閤门　是月翰林学士欧阳修奏疏言陛下向虽未有皇嗣而尚有公主之爱上慰圣顔今既出降渐踈左右则陛下万几之暇处深宫之中谁可与语言谁可承顔色臣愚以为宜因此时出自圣意于宗室之中选材贤可喜者录以为皇子使其出入左右问安侍膳亦足以慰悦圣情臣言狂计愚伏俟斧钺　翰林侍读学士兼侍讲学士吏部郎中王洙被病逾月帝遣使问九月甲戌朔洙卒赐諡曰文御史吴中复言洙官不应得諡乃止　庚辰诏内臣为钤辖都监者逐路止置一员【考异李复圭纪闻云嘉祐以前毎路兵官内臣或至三四员循法者少复圭奏谓每路止限一员诏如所请遂为定制复圭自纪如此朱墨附及墓志并不及之按此时复圭实知泾州不知此诏果自从复圭所请否当考】　乙酉枢宻院言自今举使臣须本路安抚转运使提防刑狱知州通判方理为举主其在京文臣非知杂御史武臣非观察使以上所举毋得施行从之　庚子契丹遣枢宻使萧扈等来求御容　冬十月甲辰朔三司使张方平等上新编禄令十卷名曰嘉祐禄令遂颁行之　己酉以翰林院学士胡宿为囘谢契丹使礼賔使李缓副之且许以御容约贺正使置衣箧中交致焉【考异张唐英云遣张昪送御容契丹具仪仗拜谒惊叹按昪非送御容者今不取】　辛未赠太尉兼侍中刘平諡曰壮武　初三司言商旅于货务入见钱算东南盐嵗课四百万缗诸路搬运不足而课益亏请选官置司以主之十一月癸酉朔置江淮南荆湖制置司勾当运盐公事一员　乙丑以礼部员外郎兼侍御史知杂事马遵为吏部员外郎直龙图阁以疾自请也遵寻卒录其子侄二人遵性乐易善议论其言时政得失不为讦故多见推行杜衍范仲淹皆称道之己夘以河北提举便籴粮草薛向提防河北刑狱仍
