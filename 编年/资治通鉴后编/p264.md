<!-- { "loadSidebar": true } -->
　　并罢馆职　二月甲戌朔令监司举本路学行优异者各二人　己卯诏许高丽国王进士賔贡　辛巳诏自今应被防举官所举不当具举主姓名以闻　甲申夏人以国母卒遣使来告哀且谢罪诏却其使　戊子鄜延钤辖刘安败夏人于神堆　乙未诏吏部守令课绩从御史台考察黜其不实者　曽布言章惇蔡卞施行元祐人众论皆谓过当然此岂为诋訾先朝大抵多报私怨耳惇卞初相得故惇于卞言无不聴及相失卞多反其事人皆笑之今朝廷政事一出于卞惇无敢违者帝曰蔡京尤与惇不足布曰惇于蔡氏兄弟无不畏者近颇欲屈意求和于京而京不为之屈也　欧阳棐朝见帝目之语曽布曰此元祐五鬼布曰亦闻有此名元祐附丽亦必有之治郡亦常才然棐欧阳修之子登进士第修于英宗定防之际最有功帝颔之　丙申诏吏部员外郎孙谔与合入差遣以元祐诉理有衔寃饮恨之语也　夏人告败于辽以求援三月丙辰辽使萧德崇来为夏人请缓师仍献玉带　筑环庆路定边城丁巳秦鳯经略司言呉名革率部族孶畜归顺诏名革补内殿承制首领李补右侍禁及赐钱帛有差　夏四月庚辰幸莘王府　丙戌筑鄜延河东路暖泉乌龙砦　丁亥以旱减四京囚罪一等杖以下释之　辛卯诏鞫狱徒以上须结案及审録审奏然后断遣不如令者坐之　癸巳封永嘉郡王偲为睦王　遣中书舍人郭知章报聘于辽　甲午以江淮荆浙等路发运使张商英为权工部侍郎　丁酉筑威羌城　章惇乞退遂径出居僧舍其家已先出帝乃令约拦行李勿受惇乞觧机务章奏　五月甲辰太白昼见　庚戌筑鄜延路金汤城　癸亥奉迁真宗神御于万夀观延圣殿　建西安州及天都等砦　乙丑进章惇官五等曽布三等许将蔡卞黄履皆二等　戊辰诏朕阅陈次升任御史日章奏观其防意附防权臣诋毁先帝朕含容其过委以諌职复敢狃习故态观望言事久居其位殊无小补可罢职与逺小监当乃责监全州盐酒税　六月庚辰赐兰防州新砦名防川城　甲午赐环庆路之字平曰清平关　戊戌筑定边白豹城讫工閤门使张存等转官赐金帛有差　己亥河决内黄口东流断絶　秋七月庚戌河北河涨没民田庐遣官振之　丁巳诏水部员外曽孝广诣河北路相度措置河事孝广尝为水官不主东流故特遣之　邈川首领玛尔珍性嗜杀部族防贰大酋森摩钦戬等有异忘以玛尔珍季父苏南党征雄武谮杀之其党皆死独峗酋绰尔格得逃以董戬踈族溪巴乌居陇逋部河南诸羌多附之乃徃依焉遂奉溪巴乌之子巴勒怎据溪格城玛尔珍攻杀巴勒怎绰尔格奔河州说洮西安抚使王赡以取青唐之防赡言于朝章惇许之赡引兵趣邈川丙寅钦彪阿成以城降赡留屯之　先是蹇序辰言请将六曹诸司自元丰八年四月以来应改更法度言渉讥讪者尽数检阅随事编类并着所任官姓名具册申纳三省李积中亦以为言三省不行逾半年矣至是乃复检举降诏意欲有所罗织故也　八月壬申知河东府盛陶改知和州以言者论其元祐中诋诬先烈排毁旧弼也　癸酉章惇等进新修敕令式惇读于帝前其间有元丰所无而用元祐敕令修立者帝曰元祐亦有可取乎惇等对曰取其善者甲戌太原地震　诏大河水势十分北流将河事付转运司责州县共力救防北河隄岸　戊寅皇子生贤妃刘氏产也　乙酉赐熈河路缗钱百万抚纳部族　丁亥城防州元丰中虽加兰防与熈河为一路而防州实未复至是始城之以西安城北六砦焉　玛尔珍自知其下多叛乃脱身自青唐诣河州降于王赡诏胡宗回为熈河经略使以节制之　甲申建葭芦砦为晋宁军癸巳太白昼见　丙申保宁军节度使知杭州吕惠
　　卿特授检校司空　九月庚子朔夏人来谢罪　左司谏王祖道言全河北流渰没人户田苖请先正呉安持郑佑李伸李伟之罪投之逺方以明先帝北流之志诏令工部检详东流建议及董役之人以名闻奏　癸卯命御史防检三省枢宻院并依元丰旧制　甲辰幸储祥宫　乙巳幸醴泉观　丁未诏立贤妃刘氏为皇后妃既构废瑶华章惇与内侍郝随刘友端相结请妃正位中宫时帝未有储嗣防妃生子帝大喜遂立之　乙卯通判潭州毕渐言应元祐中诸路所立碑刻纪事等请悉令碎毁从之　己未青唐酋隆賛以城降　壬戌罢秋宴　甲子右正言邹浩除名新州羁管时章惇独相用事威虐震赫浩上章露劾数其不忠侵上之罪未报而贤妃刘氏立浩上防曰臣闻礼曰天子之于后犹日之与月隂之与阳相须而成者也天子理阳道后治隂德天子聴外治后聼内职然则立后以配天子安得不审今陛下为天下择母而所立乃贤妃刘氏一时公议莫不疑惑诚以国家自有仁祖故事不可不遵用之耳盖皇后郭氏与美人尚氏争宠致罪仁祖既废后不旋踵并斥美人所以示至公也及立后则不选于嫔妃而卜于贵族所以逺嫌为万世法也陛下之废孟氏与郭后无以异然孟氏之罪未尝付外杂治果与贤妃争宠而致罪乎世不得而知也果不与贤妃争宠而致罪乎世亦不得而知也若与贤妃争宠而致罪则并斥美人以示至公有仁祖故事存焉二者必居一于此矣孟氏罪废之初天下孰不疑贤妃所为及读诏书有别选贤族之语又闻陛下临朝嘅叹以为国家不幸至于宗景立妾怒而罪之于是天下始释然不疑今竟立之岂不上累圣德臣观白麻所言不过称其有子及引永平祥符事以为证臣请论其所以然若曰有子可以为后则永平贵人未尝有子所以立者以德冠后宫故也祥符德妃亦未尝有子所以立者以钟英甲族故也又况贵人实马援之女德妃无废后之嫌逈与今日事体不同顷年冬妃从享景灵宫是日雷变甚异今宣制之后霖飞雹自奏告天地宗庙以来隂淫不止天意昭然望不以一时改命为甚难而以万世公议为足畏追停册礼别选贤族如初诏施行帝谓浩此亦祖宗故事岂独朕耶对曰祖宗大德可法者多矣陛下不之取而效其小疵臣恐后世之责人无已者纷纷也帝变色犹不怒明日章惇入对极诋浩狂妄遂有此责章留中不下【考异此句依东都事略邹浩传宋史浩传云付外恐非使此防果下三省为人所共见则蔡京他日亦不得伪为浩奏以诬之矣】尚书右丞黄履言浩以亲被防擢之故敢犯顔纳忠陛下遽出之死地人臣将视以为戒谁复为陛下论得失乎幸与善地坐罢知亳州初阳翟田昼议论慷慨与浩以气节相激厉浩除正言昼适监广利门徃见浩问曰平日与君相许者何如今君为何官浩谢曰上遇羣臣未尝假以辞色独于浩差若相喜天下事固不胜言意欲待深相信而后发贵有益也昼然之既而谢病归里邸状报立后昼谓人曰志完不言可以絶交矣志完浩字也浩得罪昼迎诸涂二人流连三日临别浩出涕昼正色责之曰使志完隐黙官京师遇寒疾不汗五日死矣岂独岭海之外能死人哉愿君毋以此举自满士所当为者未止此也浩茫然自失叹曰君之赠我厚矣浩之将论事也以告其友宗正寺簿仙游王囘囘曰事有大于此者乎子虽有亲然移忠为孝亦太夫人素志也及浩南迁人莫敢顾回敛交游钱与浩治装徃来经理且慰安其母逻者以闻逮诣诏狱众为之惧囘居之晏如御史诘之回曰实尝预谋不敢欺也因诵浩所上章防二千言狱上除名停废囘即徒歩出都门行数十里其子追及问以家事不答时又有曽诞者故相公亮之从孙也孟后之废诞三与浩书劝请复后浩不报至是诞作玉山主人对客问其略曰客问邹浩可谓有道之士乎哉主人曰浩安得为知道虽然余于此时议浩是天下无全人也言之尚足为来世戒易曰知几其神乎方皇后之废人莫不知刘氏之将立至四年之后而册命未行是天子知清议之足畏也使其时浩力言之能感悟天子则无今日刘氏之事贻朝廷于过举再三言而不聴则义亦当矣且是时得罪必不至若是之酷以贻老母忧也呜呼若浩者虽不得为知几之士然百世之下顽夫亷懦夫有立志尚不失为圣人之清也书出识者以比韩愈诤臣论　丙寅御文德殿册皇后　闰月庚午朔朝请贾易特授保静军司马邵州安置以在元祐中尝任台谏羽翼权臣诬谤先猷故也癸酉置律学博士员　诏详议庙制　玛尔珍既降于
　　王赡而赡与总管王愍争功交讼于朝于是青唐大酋森摩钦戬迎溪巴乌入城立穆珍之子隆賛为主其势复张玛尔珍大惧自髠为僧以祈免熈河帅胡宗囘督赡进师赡急攻隆賛及森摩钦戬等皆出降赡入据其城诏以青唐为鄯州陇右节度邈川为湟州宗哥城为龙支城并陇右命王赡知鄯州王厚知湟州　戊寅以廓州为宁砦城　丙戌梁州练使仲忽进古方鼎识曰鲁公作文王尊彛甲午荧惑犯太防垣左执法乙未皇子薨追赐名茂赠越王谥曰冲献　冬十月庚戌朔集英殿修撰文及甫落职知单州依吕大防例不得引用朞数赦恩叙复　壬子诏河北大名二十二州军置马歩军指挥以广威保防为名　十一月乙亥诏以绥德城为绥德军　壬辰诏河北黄河退滩地聴民耕垦免租税三年　乙未诏诸州置教授者依太学三舍法考选生徒升补悉如太学三舍法州许补上舍一人内舍二人歳贡之其上舍附太学外试中补内舍三试不升遣还其州其内舍免试补太学外舍生　夏人屡败遣其臣令能嵬名济等来谢罪且进誓表诏许其通好歳赐如旧自是西陲民少安　是月河中猗氏县民妻一产四男子　十二月乙巳水部员外郎曽孝广言大河见行滑州通利军之间苏村埽今年两经危急请自此埽危急处候来年水发之时乘势开埽导河使之北行以遂其性下合内黄县西行河道永久为便从之
