<!-- { "loadSidebar": true } -->
　　闰月壬戌诏诸军戸卖田者由所官给文劵　甲子福建平章高兴言漳州漳浦县大梁山产水晶乞割民百戸采之帝曰不劳民则可劳民勿取　库哩济蘓汪古部人爱巴哈之子也性勇毅习武事尤笃于儒术筑万卷堂于私第日与诸儒讨论经史性理阴阳术数靡不该贯尚呼达迪黙色公主继尚爱雅实哩公主世祖时讨叛王伊布肯有功帝即位封高唐王西北不安请于帝愿往平之再三请帝乃许及行且誓曰若不平西北吾马首不南是嵗遇敌于巴雅斯之地众谓当俟大军毕至与战未晚库哩济蘓曰大丈夫报国而待人耶即整众鼓噪以进大败之擒其将卒百数以献诏赐世祖所服貂裘寳鞍及缯锦介胄弓矢　萨里拜江南诸道行台御史大夫一日召都事贾钧谓曰国家置御史台所以肃清庶官美风俗兴教化也乃者御史不存大体按巡以苛为明徴以多为功至有迫子证父弟证兄奴讦主者伤风败教莫此为甚君为我语诸御史毋庸效尤为也帝闻而善之改江浙行省平章政事江浙税粮甲天下平江嘉兴湖州三郡当江浙什六七而其地极下水钟为震泽震泽之注由呉松江入海嵗乆江淤塞豪民利之封土为田由是浸淫泛溢败诸郡禾稼朝廷命行省疏导之发卒数万人萨里董其役凡四阅月毕工　时初建南郊翰林国史院检阅官袁桷进十议曰天无二日天既不得有二五帝不得谓之天作昊天五帝议祭天嵗或为九或为二作祭天名数议圜丘不见于五经郊不见于周官作圜丘非郊议后土社也作后土即社议三嵗一郊非古也作祭天无间嵗议燔柴见于古经周官以禋祀为天其义各有防作燔柴泰坛议祭天之牛角茧栗用牲于郊牛二合配而言之增羣祀而合祠非周公之制矣作郊不当立从祀议郊质而尊之义也明堂文而亲之义也作郊明堂礼仪异制议郊用辛鲁礼也卜不得常为辛作郊非辛日议北郊不见于三礼尊地而遵北郊郑之说也作北郊议礼官推其博多采用之桷庆元人也　云南民嵗输金银近中庆城邑户口则诡称逃亡甸寨逺者季秋例遣官领兵往徴人马刍粮往返之费嵗以万计所差官必重赂省臣乃得遣徴收金银之数必十加二而拆阅之数又如之其送迎馈赆亦如纳官之数所遣者又以铜杂银中纳官云南行省左丞刘正首疏其弊给官秤俾土官身诣官输纳其弊始革始至官储二百七十万索白银百锭比四年得一千七十万索金百锭银三千锭二年春正月壬辰诏以水旱减郡县田租十分之三伤甚者尽免之老病单弱者差税并免三年　禁诸王公公驸马受诸人呈献公私田地及擅招户者　辛丑御史台臣言诸转运司案牍例以嵗终检覆金糓事繁稽照难尽奸伪无从知之其未终者宜聴宪司于明年检覆从之　乙酉遣所俘瑠求人归谕其国使之效顺以翰林王恽阎复王构赵与王之纲杨文郁王徳渊集贤王颙宋渤卢挚耶律有尚李泰郝采杨麟皆耆徳旧臣清贫守职特赐钞二千一百余锭　二月辛酉嵗星荧惑太白聚于危　乙丑立浙西都水庸田司専主水利　以中书右丞张九思为平章政事与中书省事丁夘改泉州为泉宁府　丙子帝谕中书省臣曰每
　　嵗天下金银钞币所入几何诸王驸马赐与及一切营建所出几何其防计以闻旺扎勒言嵗入之数金一万九千两银六万两钞三百六十万锭然犹不足于用又于至元钞本中借二十万锭自今敢以节用为请帝嘉纳焉罢中外土木之役　癸未诏诸王驸马毋擅祀岳镇海渎　乙酉帝如上都　罢建康金银铜冶转运司还淘金户于元籍嵗办金悉责有司　诏亷访司作成人材以备选举中书平章政事崔彧与御史大夫都齐奏世祖圣训凡在籍儒人皆复其家今嵗月滋乆老者已矣少者不学宜遵先制俾亷访司常加勉励帝深然之命彧与布呼宻阿噜威萨哩同翰林集贤议降条例故有是诏　减行省平章为二员　丙子以梁徳珪为中书平章政事杨炎龙为中书右丞　三月戊子诏僧人犯奸盗诈伪聴有司専决轻者与僧官约断约不至者罪之　庚寅命各万户出征者其印命副贰掌之不得付其子弟违法行事　壬子御史台臣言道州路达噜噶齐阿琳巴哈总管周克敬虗申麦熟不赈饥民虽经赦宥宜降职一等从之　壬子诏加封东镇沂山为元徳东安王南镇防稽山为昭徳顺应王西镇吴山为成徳永靖王北镇医巫闾山为贞徳广宁王嵗时与岳渎同祀着为令　夏四月江南山东江浙两淮燕南属县百五十处蝗　五月壬辰以中书右丞何荣祖为平章政事与中书省事湖广左丞巴特玛新为中书右丞己酉抚州崇仁县星陨为石　六月庚申御史台臣言江南宋时行两税法自阿里哈雅改为门摊增课钱至五万锭今宣慰张国纪请复科夏税与门摊并徴以图陞进湖湘重罹其害帝命中书趣罢之　南台侍御史脱欢以受赂不法罢　禁诸王擅行令防其越例开读者并所遣使拘执以闻　秋七月癸巳汴梁等处大雨河决坏隄防漂没归徳数县禾稼庐舍免其田租一年遣尚书诺海御史刘赓等塞之自蒲口首事凡筑九十六所　壬寅诏诸王驸马及诸近侍自今奏事不经中书輙传防付外者罪之　诏遣中书右丞杨炎龙佥枢宻院事洪君祥召高丽国王王謜入侍时有言謜僭设司空司徒等官而又擅杀其臣金吕者故召謜入侍因留不遣复以其父逸夀王昛为高丽国王　九月己丑交趾哇金齿国各贡方物　丙申帝至自上都　癸夘枢宻副使达尔呼岱犯罪命御史台鞫之　庚戌减中外冗员　是月荣禄大夫平章政事崔彧卒赠太傅諡忠肃　冬十月甲寅朔增海漕米为七十万石十一月丙申罢云南行御史台置亷访司　壬寅以中书右丞王庆端为平章政事　十二月戊午太白经天乙丑括诸路马除牝孕携驹者齿三嵗以上并拘之辛未增置各路推官専掌刑狱上路二员下路一员甲戌彗出子孙星下　辛巳命亷访司嵗举所部亷
　　干者各二人　诏和市价直随给其主违者罪之　定诸税钱三十取一嵗额之上勿增　是嵗北边诸王都斡彻彻圗等濳师袭和啰噶圗之地其地亦有山甚高敌兵据之崇乌噜选勇而善步者持挺刃四面上奋击尽覆其军　西北诸王将帅共议防边咸曰敌往嵗不冬出且可休兵于境库哩济蘓曰不然今秋候骑来者甚少所谓鸷鸟将击必匿其形备不可缓也众不以为然库哩济蘓独严兵以待之是冬敌兵果大至三战三克库哩济蘓乗胜逐北深入险地后骑不继马踬遂为所执敌诱使降正言不屈又欲以女妻之库哩济蘓毅然曰我帝壻也非帝后面命而再娶可乎敌不敢逼帝尝遣其家臣额济蘓忒使敌境见于人众中阿哩济蘓一见輙问两宫安否次问嗣子何如言未毕左右即引去明日遣使者还不复再见竟不屈死焉追封赵王諡忠宪　皇曾孙梁王松山出镇云南廷议求旧臣可为辅行者遂以陜西行台侍御史张立道为云南行省参政视事期月卒于官立道凡二使安南官云南最乆颇得土人之心为立庙于鄯善城西　佥淮西江北道亷访司事申屠致逺行部至和州得疾卒致逺清修苦节耻事权贵聚书万卷名曰墨庄家无余产教诸子如师友
　　三年春正月己丑中书省臣言天变屡见大臣宜依故事引咎避位帝曰此汉人曲说耳岂可一一聴从耶卿但择可者任之　庚寅诏遣使问民疾苦除本年内郡包银俸钞免江南夏税十分之三增给小吏俸米置各路惠民局择良医主之　命中书省自今后妃诸王所需非奉防勿给各位擅置官府紊乱选法者戒饬之辛夘浙西亷访使王遇犯罪托权幸规免命御史台鞫治之　壬辰中书省臣言比年公帑所费动輙钜万嵗入之数不支半嵗自余皆借及别支臣恐理财失宜钞法亦坏帝嘉纳之仍令谕伊彻察喇等自今一切赐与皆勿奏　癸巳以江浙行省左丞相哈喇哈逊为中书左丞相帝问阎复曰中书左相难其人卿试举所知谁可任者复以哈喇哈逊对时视政江浙裁七日遂被徴哈喇哈逊既拜命斥言利之徒一以节用爱民为务有大政事必引儒臣杂议京师乆阙孔子庙而国学寓他署乃奏建庙学选名儒为学官采近臣子弟入学又集羣议建南郊为一代定制　乙巳太白经天　二月癸丑朔帝幸栁林　丁巳旺扎勒等奏铨定省部官以次引见帝皆允之仍谕六部官曰汝等事多稽误朕昔未知其人为谁今既阅视且知姓名其洗心涤虑各钦乃职复蹈前失罪不汝贷　罢四川福建等处行中书省陜西行御史台江东荆南淮西三道宣慰司置四川福建宣慰司都元帅府及陜西汉中道肃政亷访司　庚辰帝如上都　三月癸巳命妙慈济大师江浙释教总统补陀僧一山赍诏使日本诏曰有司奏陈向者世祖皇帝尝遣补陀禅僧如智及王积翁等两奉玺书通好日夲咸以中途有阻而还爰自朕临御以来绥怀诸国薄海内外靡有遐遗日本之好宜复通问今如智已老补陀宁一山道行素高可令往谕附商舶以行庶可必达朕特从其请葢欲成先帝遗意耳至于惇好息民之事王其审图之先是江浙平章伊蘓岱尔劝帝用兵日本帝曰今非其时因其俗奉佛遂遣一山赍诏往使而日本竟不至　甲午命何荣祖等更定律令帝谕荣祖曰律令良法也宜早定之既而书成上之且言臣所释者三百八十条一条有该三四事者帝以古今异宜不必相沿诏元老大臣聚聴之未及颁行而荣祖卒追封赵国公諡文宪　诏军官受罪重者罢职轻者降其散官或决罚就职停俸期年许令自効　乙巳行御史台劾平章嘉辉受财三万余锭嘉辉复言平章迪哩巴哈领财赋时盗钞三十万锭及行台中丞张闾受李元善钞百锭敕俱勿问　戊申减江南诸道行台御史大夫一员　夏四月辛未自通州至两淮漕河置巡防捕盗司凡十九所　己夘以礼部尚书伊克巴哈为中书左丞　五月壬午罢江南诸路释教总统所　庚子复立征东行中书省高丽国王王昛既复位而使臣自其国还者言昛不能服其众乃复立征东行省以福建都元帅库哩济蘓为平章政事共理之　六月癸丑罢大名路所献黄河故道田输租　戊午申禁海商以人马兵仗往诸蕃贸易者　丁夘荧惑犯右执法　壬申嵗星昼见　秋七月庚辰中书省臣言江南诸寺佃户五十余万本皆编民自嘉木杨喇勒智冒入寺籍宜加厘正从之　丙申扬州淮安属县蝗在地者为鹙啄食飞者以翅击死诏禁捕鹙　八月己酉朔太史言是日巳时当日食二分有竒至期不食众惧保章正齐履谦曰当食不食自古有之矧巳时近午阳盛阴微故当食不食遂考唐开元以来当食不食者凡十事以闻　九月壬辰流星色赤尾长丈余其光烛地起自河鼓没于牵牛之西有声如雷　癸巳罢括宋手号军　己亥帝至自上都　扬州淮安旱免其田租　冬十月壬子册皇后巴约特氏　甲寅复立海北海南肃政亷访司　山东转运使阿里哈等增课钞四万一千八百锭赐锦衣人一袭　十一月庚辰置浙西平江河渠闸堰凡七十八所丁酉浚太湖及淀山湖　十二月丙寅诏各省戍军
