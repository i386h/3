<!-- { "loadSidebar": true } -->
　　部侍郎杜衍同中书门下平章事兼枢宻使衍务裁侥幸每内降恩率寝格不行积诏至十数輙纳帝前谏官欧阳修入对帝曰外人知杜衍封还内降耶凡有求于朕每以衍不可告之而止者多于所封还也　以参知政事贾昌朝充枢宻使资政殿学士知青州陈执中为参知政事先是傅永吉以诛王伦故骤迁得入见帝面奬之永吉谢曰臣非能有所成也皆陈执中授臣节度臣奉之幸有成耳因极言执中之美未几帝谓宰相曰执中在青州久可召之遂诏执中参知政事于是谏官蔡襄孙甫等争言执中刚愎不学若任以政天下不幸帝不聼谏官争不止帝乃命中使赍敕告即青州赐之且谕意曰朕用卿举朝皆以为不可朕不惑人言力用卿耳眀日谏官上殿帝作色迎谓之曰岂非论陈执中耶朕已召之矣谏官乃不敢言　谏官蔡襄言元昊使人至已数日如闻誓书大体颇如朝廷约束兼余靖使北已有回奏别无龃龉之意臣窃谓宜速行封册在契丹举兵西乡未胜负以前使使报之度其必不暇它议茍有所竢契丹幸而胜元昊则其志益骄或于赍谢之外輙有所求何以处之臣故谓莫如速之利也或报聘之礼已行契丹乗间生端则曲不在我况存元昊之和则契丹未敢轻絶中国而为患也揣度事机势不可缓惟陛下速图之防余靖自契丹还亦奏臣详观二番形势唯有速行封册使元昊得以专力东向与契丹争锋二番兵连不觧此最中国之利且封册元昊在胜负未分已前则元昊有以为恩契丹无以为词宜及杨守素等未出邉境先降勅命差定夏国封册使俾其知之以坚夏人之心专敌契丹此则以番人攻番人之防也诏从靖言仍令延州先移文夏人　丁亥宴宗室太清楼射于苑中　初元昊以誓表来上其词曰两失和好遂歴七年立誓自今愿藏盟府其前日所掠将校民户各不复还自此有邉人逃亡亦无得袭逐悉以归之臣近以本国城寨进纳朝廷其栲栲鎌刀南安承平故地及它邉境番汉所居乞画中央为界于界内聼筑城堡朝廷嵗赐绢十三万疋银五万两茶二万斤进奉乾元节回赐银一万两绢一万疋茶五千斤贺正贡献回赐银五千两绢五千疋茶五千斤中冬赐时服银五千两绢五千疋及赐臣生日礼物银噐二千两细衣着一千疋杂帛二千疋乞如常数无致改更臣更不以它事干朝廷乞俯颁誓诏世世遵承永以为好傥君亲之义不存或臣子之心渝变使宗祀不永子孙罹殃冬十月庚寅赐誓诏曰朕临制四海廓地万里西夏之土世以为服今乃纳忠悔咎表于信誓质之日月要之鬼神及诸子孙无有渝变申复恳至朕甚嘉之俯阅来誓一皆如约所宜明谕国人藏书祖庙【宋史云赐曩霄誓诏嵗赐银绢茶防凡二十五万五千】太子太师致仕陈尧佐卒　甲午诏河北縁邉安抚
　　司械送契丹驸马都尉刘三嘏过涿州初三嘏恶其妻乱遁至广信军辅臣议厚馆三嘏以诘契丹隂事谏官欧阳修亦请留三嘏帝以问杜衍衍曰中国主忠信若自违誓约纳亡叛则不直在我且三嘏为契丹近亲而逋逃来归其谋身若此尚足与谋国乎纳之何益乃还三嘏　知谏院蔡襄以老乞乡郡己酉授右正言知福州襄与孙甫俱论陈执中不可执政既不从于是两人俱求出而襄先得请时甫使契丹未还也　范仲淹言麟府二州山川回环五六百里皆番汉人旧耕耘之地自为西贼所掠今尚有三千余户散处黄河东涯自来所修堡寨只是通得麟府道路其四面别无城寨防守邉户至今不敢复业粮草踊贵官中大费钱帛籴买河东百姓又苦馈运今二州之人皆愿修起城寨若只以河西兵马粮草般移应用自可办事况折氏强盛之时府州只屯汉兵二千今虽残破兵马常及万余如向去招辑番汉人户从而安居强人壮马又可得数千却减屯汉兵兹诚守御之长计也因奏张亢得所增广堡寨宜使就总其役诏既下而明镐持不可屡牒止亢亢曰受诏置堡寨岂可得经畧牒而止耶坐违节度所甘心堡寨必为也每得牒置案上督役愈急小堡或一日而成卒事乃上章自劾朝廷不问番汉归者数千户嵗减戌兵万人河外遂安皇祐中韩琦经略河东案堡寨处多北汉名将杨业所度者益知亢有逺略云　癸丑桂阳蛮降授蛮酋三人奉职　是月以直集贤院兼国子监直讲石介通判濮州富弼等出使谗谤益甚人多指目介介不自安遂求出也　契丹夹山部落呆家族八百户归元昊契丹主责令送还元昊留不遣契丹主遂亲将至境上各据山严兵相待元昊奉巵酒为夀大合乐折箭为誓乃罢契丹夜以兵招元昊元昊有备反以兵拒之契丹主大败契丹主入南枢宻萧孝友寨禽呼图克驸马契丹主从数十骑走元昊纵其去寻复与契丹觧仇如故　十一月戊午朔司天言日当食不食壬戌以西界内附香布为团练使　甲子监进奏院
　　刘巽集贤校理苏舜钦并除名勒停直龙图阁兼天章阁侍讲史馆检讨王洙落侍讲检讨知濠州集贤校理刁约通判海州江休复监蔡州税王益柔监复州税并落校理降太常博士周延隽为秘书丞集贤校理章岷通判江州直集贤院同修起居注吕溱知楚州殿中丞周延让监宿州税馆阁校勘宋敏求佥书集庆军节度判官将作监丞徐绶监汝州叶县税先是杜衍范仲淹富弼等同在政府多引用一时闻人欲更张庶事御史中丞王拱辰等不便其所为而舜钦乃仲淹所荐其妻又衍女舜钦年少能文章议论稍侵权贵防进奏院祠神舜钦循例用鬻故纸公钱召妓乐防賔客拱辰亷得之讽其属鱼周询刘元瑜等劾奏因欲揺动衍事下开封府劾治于是舜钦及巽俱坐自盗除名洙等与妓女杂坐休复约延隽延让又服惨未除益柔以谤讪周孔坐罪同时斥逐者多知名士世以为过薄而拱辰等方自喜曰吾一举网尽矣【王拱辰行状云或作傲歌有醉卧北极遣帝扶周公孔子驱为奴葢益柔所作也延隽延让皆起子】狱事起枢宻副使韩琦言于帝曰昨闻宦者操文书逮捕馆职甚急众聼纷骇舜钦一醉饱之过止可付有司治之何至是陛下圣徳素仁厚独自为此何也帝悔见于色自仲淹等出使谗者益深而益柔亦仲淹所荐拱辰既劾奏宋祁张方平又助之力言益柔作傲歌罪当诛葢欲因益柔以累仲淹也章得象无所可否贾昌朝隂主拱辰等议及辅臣进对独言益柔少年狂语何足深治天下大事固不少近臣同国休戚置此不言而攻一王益柔此其意有所在不特为傲歌可见也帝悟稍寛之时两府合班奏事琦必尽言事虽属中书琦亦对上陈其实同列尤不悦帝独识之曰韩性直【考异李焘曰据正史苏舜钦传御史不载刘元瑜姓名元瑜传亦不云尝奏舜钦独魏泰杂记载一网打尽乃元瑜语今并出其姓名于鱼周询下然周询七月为知杂九月为吏外十月为省副不为御史台矣当考宋祁张方平同劾奏王益柔此据韩家传李清臣行状但云近臣葢讳之也今仍出二人姓名魏泰云发舜钦等祠神防者太子中舍李定也梅尧臣为作一客不得食覆鼎伤众賔诗按舜钦等坐责乃御史劾奏又当时但借此以倾杜衍尔李定无闻今不取】　己巳诏曰朕闻至治之世元凯共朝不为朋党君明臣哲垂荣无极何其徳之盛也朕昃食厉志庶几治古而承平之敝浇竞相蒙人务交游家为激讦更相附离以沽声誉至隂招贿赂阳托荐贤又按察将命者恣为苛刻构织罪端奏鞫纵横以重多辟至于属文之人类亡体要诋斥前圣放肆异言以讪上为能以行怪为美自今委中书门下御史台采察以闻　范仲淹上表乞罢政事知邠州诏不许知潞州尹洙上防言臣闻知贤而不能任任之而不能终其失一也去年朝廷擢欧阳修余靖蔡襄孙甫相次为谏官臣甚庆之所虑者任之而不能终耳夫今世所谓朋党甚易辨也陛下试以意所进用者姓名询于左右曰某人为某人称誉必有对者曰此至公之论异日其人或以事见踈又询于左右曰某人为某人营救必有对者曰此朋党之言昔之见用此一臣也今之见踈亦此一臣也其所称誉与营救一也然或谓之公论或谓之朋党是则公论之与朋党常系于上意不系于忠邪御臣之大弊也惟圣明裁察　诏如天禧故事置谏官六员　己卯改上庄穆皇后諡曰章穆庄献明肃皇太后曰章献明肃庄懿皇太后曰章懿庄怀皇后曰章怀庄惠皇太后曰章惠先是礼官言旧制后諡皆冠以帝諡孝字连太祖諡徳字连太宗諡唯真宗诸后不然请改庄为章至是始用其议　庚辰朝飨景灵宫时雨雪连日至是大霁辛巳飨太庙奉慈庙壬午合祭天地于圆丘大赦复西京河阳府所废县京西湖南北经贼剽刼处第蠲其租　契丹城云州为西京大同府于是契丹境内凡五京六州军城百五十六县二百九部族五千二属国六十东至海西至金山暨于流沙北至胪朐南至白沟幅员万里称极盛云　十二月壬辰加恩百官　左千牛卫大将军文州刺史宗敏縁郊恩请封所生母范氏许之宗室得封所生母葢自宗敏始宗敏信安郡王允宁子也　乙未册命元昊为夏国主更名曩霄【其文曰咨尔曩宵抚爰有众保于右壤惟尔考服勤王事光啓乃邦洎尔承嗣率循轨物向以称谓非正疆有言鄙民未孚师兵劳成而能追念前眚自归本朝腾章累请遣使系道忠悃内奋誓言外昭要质天地暴情日月朕嘉尔自新故遣尚书祠部员外郎张子奭充册礼使东头供奉官閤门祗张士元充副使持节册命尔为夏国主永为宋籓辅光膺宠命可不谨与仍赐对衣黄金带银鞍勒马银二万两绢二万疋茶三万斤册以漆书竹简凡二十四长尺一寸褾用天下乐晕锦赐金涂银印方二寸一分文曰夏国主印龟钮锦绶金涂银牌长七寸五分阔一寸九分縁册法物皆银装金涂覆以紫绣】约称臣奉正朔改所赐敕书为诏而不名许自置官属使至京就驿贸易燕坐朶殿朝廷遣使至其国相见以賔客礼置场于安保军及髙平寨第不通青盐子奭既行寻有诏即所在止之契丹使至别议富弼深言其不便曰若北使未至而子奭先去天下共知事由我出不待契丹许而后行也今若北使至方令子奭行则是自以讲和之功归于契丹万一北使知我尚未封册词或不顺又不可却拒元昊而曲就契丹如此则是朝廷不敢举动坐为契丹所制而又前后反覆大为元昊所薄矣伏乞断自宸衷不北使到阙速令子奭行封册之典　环原之间属羌有明珠防臧康奴三族最大素号彊梗抚之则骄不可制伐之则险不可入其北有二川交通西界宣抚使范仲淹议筑古细腰城断其路于是檄知环州种世衡与知原州蒋偕共主其事世衡时卧病即日起兵防偕于细腰使甲士昼夜筑城先遣人以计欵夏果不争又召三族酋长犒之谕以官筑此城为汝御冦三族既出不意又亡夏援因遂服从城成而世衡卒世衡在邉数年积谷通货所至不烦县官益兵増馈善抚士卒病者遣一子专视其饮食汤剂以故得人死力及卒羌酋朝夕临者数日青涧及环人皆画象祠之范仲淹复檄蒋偕筑堡大虫巉堡未完而为明珠防臧伺间邀击偕輙从间道遁归伏经畧使庭下请死王素将赦其罪令复往毕功以自赎狄青曰偕轻而无谋往必更败素曰偕死则部署行矣青乃不敢言偕卒完所筑堡致其酋长而还　辛亥置保安镇戎军场　是嵗黎州邛部川山前山后百蛮都鬼主牟黒来贡
