<!-- { "loadSidebar": true } -->
　　景祐末不许移用常平至是以兵食不足始降是诏建神御库于宗正寺西藏祖宗时神御法物于其中从直秘阁赵希言判太常寺宋祁请也　乙未徙知随州王德用知曹州德用道过许州梅询谓德用曰道辅害公者今死矣德用曰孔中丞以其职言岂害德用者朝廷亡一忠臣可惜也　晁宗慤等至永兴议边事夏竦等合奏今兵与将尚未习练但当持重自保竢其侵轶则乘便掩杀大军盖未可轻举及刘承宗等败帝复以手诏问师期竦等乃画攻守二防遣副使韩琦判官尹洙驰驿至京师求决于帝己亥入对崇政殿先有诏琦迁礼部郎中洙加集贤校理琦言臣以大计不俟召赴阙若侥幸进秩将不容于清议辞不拜　兵部尚书参知政事宋绶卒帝幸其第临奠辍二日朝赠司徒兼侍中諡宣献绶性清介事母孝言动有常为儿童时手不执钱后博通经史百家之书必正其得失杨亿尝称其文沉壮淳丽尤善铺赋吾不及也藏书万余卷手自校雠笔札精好帝尝取所书千字文及卒多收其字帖藏禁中　乙巳诏鄜延泾原两路取正月上旬同进兵入讨西贼帝与两府大臣共议始用韩琦等所画攻策也枢宻副使杜衍独以为侥幸出师非万全计争论久之不听大臣至有欲以沮军罪衍者遂求罢亦不听【据欧阳修墓铭云大臣至有欲以沮军罪衍者不知大臣为谁当考】　始晁宗慤即军中问攻守策众欲大举经畧判官田京曰驱不习之师撄鋭锋深入贼地争一旦之胜此兵家所忌师出必败或有议讲和者京又曰贼兵未尝挫安肯和也　太子中允馆阁校理欧阳修上书曰闗西弛备而民不见兵者二三十年矣始贼萌乱之初藏形隐计卒然而来当是时吾之边屯寡弱城堡未完民习久安而易惊将非素选而败怯使其羊驱豕突可以奋然深入然国威未挫民力未疲彼得城而居不能久守虏掠而去可邀击其归此下策也故贼知而不为戎狄侵边自古为患其攻城掠野败则走而胜则来盖其常事此中策也故贼兼而用之若夫假僭名号以威其众先击吾之易取者一二以悦其心然后训养精鋭为长久之谋故其来也虽胜而不前不败而自退所以诱吾兵而劳之也或击吾东或击吾西乍出乍入所以使吾兵分备多而不得减息也吾欲速攻贼方新鋭坐而待战彼则不来如此相持不三四嵗吾兵已老民力已疲不幸又遇水旱之灾调敛不胜而贼盗羣起彼方奋其全鋭击吾困可也吾不堪其困忿而出攻决于一战彼以逸而待吾劳亦可也幸吾苦兵计未知出遂求通聘以邀嵗时之赂度吾困急不得不从亦可也是吾力一困则贼谋无施而不可此兵法所谓不战而疲人兵者上策也而贼今方用之今三十万之兵食于西者二嵗矣又有十四五万之乡兵不耕而自食其民自古未有四五十万之兵连年仰食而国力不困者也臣闻元昊之为贼威能畏其下恩能死其人自初僭叛嫚书已上逾年而不出一出则其锋不可当执刼蕃官获吾将帅多礼而不杀此其凶谋所畜皆非仓卒者也奈何彼以上策而疲吾吾不自知其已困彼为久计以挠我我无长策而制之哉夫训兵养卒伺衅乘便用间出竒此将帅之职也所谓阃外之事而君不御者也至于外料贼谋之心内察国家之势知彼知此因谋制敌此朝廷之大计也所谓庙筭而胜者也不可以不思臣谨上便宜三事其一曰通漕运唐裴耀卿于三门东西置仓开山十八里为陆运以避其险其后刘晏遵耀卿之路悉漕江淮之米以实闗西今宜浚治汴渠使嵗运不阻然后按求耀卿之迹不惮十许里陆运之劳则河漕通而物可致此水运之利也昔汉高入秦曹操等起兵诛董卓皆不由闗东而道南阳盖自古用兵往来之径也今能按求而通之则沿汉十余州之物皆可漕而顿之南阳自南阳为轻车人辇而递之直输闗西此陆运之利也其二曰尽地利前世用兵者未尝不先营田今乡兵弃农业羣游而饮博以为父兄之患宜尽驱之使耕于弃地官贷其种嵗田之入与中分之如民之法其三曰权商贾茶盐之利官自为鬻使无用而积为朽壤诚能不校锱铢而思逺大勿复与商贾争利则积朽之物散而钱币通可不劳而用足矣行之一二嵗国力渐丰边兵渐习贼鋭渐挫而隙有可乘然后一举而灭之此万全之策也　丁未诏开封府京东西河东路括驴五万以备西讨从陜西经畧司所上攻策也　戊申以通判河中府皮仲容知商州兼提防采铜铸铁钱事仲容尝建议铸大钱一当十既下两制及三司议其事谓可权行以助边费故有是命初韩琦安抚陜西尝言陜西产铁甚广可铸钱兼用于是叶清臣从仲容议铸当十钱翰林学士承防丁度奏曰禁旅戍边月给百钱得大钱裁十不可畸用旧钱不出新钱愈轻则粮刍増价复有湖山絶处凶魁啸聚罏冶日滋居则铸钱急则为盗民间铜鉊之器悉为大钱何以禁止乎【考异本志云军兴陜西移用不足始用知商州皮仲容议采洛南县红崖山虢州青水冶青铜置阜民朱阳二监以铸钱按实録乃铸铁钱与本志不同当考】　是嵗仍诏商人入刍粟陜西并边愿受东南盐者加数予之







　　资治通鉴后编卷四十七
<史部,编年类,资治通鉴后编>
　　钦定四库全书
　　资治通鉴后编卷四十八
　　刑部尚书徐干学撰
　　宋纪四十八【起重光大荒落正月尽六月凡六月】
　　仁宗体天法道极功全德神文圣武睿哲明孝皇帝
