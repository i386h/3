<!-- { "loadSidebar": true } -->
　　三年春正月戊子契丹遣宣徽南院使萧从顺等来贺长宁节见于崇德殿皇太后垂帘置酒殿中以宴之御史中丞薛奎馆伴从顺欲请见且言南使至契丹者皆见太后而契丹使来独不得见奎折之曰皇太后垂帘听政虽本朝羣臣亦未尝得见也从顺乃已及辞从顺有疾命宰臣王曽押宴都亭驿从顺问曽曰南朝每降使车悉皆假摄何也曽曰使者之任惟其人不以官之髙下今二府八人六尝奉使惟其人不以官也从顺默然【此据王曾言行录稍删润之】既而从顺桀骜称疾留馆不以时发帝遣使问劳挟太医诊视相属于道枢宻使曹利用请一切罢之从顺乃引去　二月乙丑权御史中丞薛奎罢为集贤院学士知并州或譛奎漏禁中语也既而秦州阙守帝以奎屡官西边习其土风即改奎知秦州秦州宿重兵经费常不足奎务为俭约教民水耕谨商算嵗中廪粟积者三百万征算衍者三十万覈民隠田数千顷复得刍粟十余万　三月丙子徙知河南府陈尧佐知并州每汾水涨州人忧溺尧佐为筑堤植柳数万本作柳溪亭民赖其利　夏四月壬子朔诏恤刑狱是月以龙图阁直学士刑部郎中刘知河南府先世代郡人后魏迁都因家河南唐末五代之乱衣冠旧族多离去乡里或爵命中絶而世系无所考惟刘氏谱牒具存尝权发遣开封府事独召见太后问曰知卿名族欲一见卿家谱恐与吾同宗也曰不敢他日数问之无以对因为风仆而出乃免　五月庚寅録系囚　癸巳幸御庄观刈麦闻民舍机杼声赐织妇茶帛己亥赐杭州隐士林逋粟帛两浙转运司言逋有节
　　行居西湖二十余年未尝入城故也　六月癸酉环原州属羌叛冦边环庆都监赵士隆等死之遣使者安抚陜西　秋七月戊子诏诸路转运使察举知州通判不任事者　壬寅以前户部郎中夏竦起复知制诰竦才术过人然急于进取喜交结任数术倾侧反覆世目为奸邪尝上疏乞与修真宗实录不报既而丁母忧潜至京师求起复依中人张懐德为内助而王钦若雅善竦因左右之故有是命　八月辛亥知益州薛由言本州解发举人自张咏以来例给馆券至京今得三司移文乃责吏人偿所给官物恐非朝廷之意帝曰汉贡士皆郡国续食今独不能行之逺方耶其令悉蠲之　戊午以忠州盐井嵗増课夔州奉节巫山县旧籍民为营田万州户有税者嵗籴其谷皆为民害诏悉除之　初李谘等条上茶法利害然论者犹争言其不便辛未命翰林侍读学士孙奭知制诰夏竦等再加详定　九月庚辰朔以户部郎中知制诰夏竦为契丹生辰使度支副使兵部郎中姜遵为正旦使右正言直史馆张观为契丹后正旦使专遣使贺契丹后正旦始此竦以父承皓与契丹战没母丧未朞义不可行辞表有云义不戴天难下穹庐之拜礼当枕块恶闻夷乐之声改命工部郎中龙图阁待制马宗元　是月契丹主如燕契丹虽立五京而往来无恒月至是次南京宴于内果园燕人聚观争以土物来献契丹主礼髙年惠鳏寡赐酺至夕六街灯火如昼士庶嬉逰求进士得七十二人命赋诗第其工拙以张昱等十四人为太子校书郎韩栾等五十八人为崇文馆校书郎　冬十月乙卯太白犯南斗辛酉以翰林学士礼部侍郎晏殊为枢宻副使　庚午以宰臣王钦若为译经使唐译经使以宰相明释学者兼领之本朝翻译经论初令朝官润文及丁谓相始置使而钦若乃因译经僧法防等请为使议者非之　十一月孙奭等言十三茶积而未售者六百一十三万余斤盖许商人贴射则善者皆入商人其入官者皆麄恶不时故人莫肯售又园户输嵗课不足者使如商人入息而园户皆细民贫弱力不能给烦扰益甚又奸人倚贴射为名强市盗贩侵夺官利其弊如此不可不革请罢贴射法官复给本钱市茶而商人入钱以售之于是茶法复坏　司徒兼门下侍郎平章事冀国公王钦若既兼译经使始赴传法院感疾亟归车驾临问赐白金五千两戊申卒皇太后临奠出涕赠太师中书令諡文穆遣官防葬事録亲属及所亲信二十余人本朝以来宰相恤恩未有钦若比者钦若状貌短小项有附疣时人目为瘿相智数过人每朝廷有所兴造委曲迁就以中上意又性倾巧敢为矫诞太后以先朝所宠异故复用之及呉植事败太后滋不悦同列稍侵之钦若邑邑以没【太后解体据温公邑邑以没据江氏】后有诏塑像茅山列于仙官本朝故事叙班以宰相为首亲王次之使相又次之
　　枢宻使虽检校三师兼侍中尚书中书令犹班宰相下咸平初曹彬以枢宻副使兼侍中位户部侍郎平章事李沆下循旧制也干兴中王曽由次相为会灵观使曹利用由枢宻使领景灵宫使时以宫观使为重诏利用班曽之上议者深以为非至是曽进昭文馆大学士玉清昭应宫使同集殿庐将告谢而利用犹欲班曽上閤门不敢裁曽抗声目吏曰但奏宰相王曽等告谢班既定利用郁不平帝使张士逊慰晓之庚申诏宰相枢宻使序班如故事而利用志骄尚居次相张知白上及闻召张旻于河阳为枢宻使利用疑代已始悔惧焉　殿前副都指挥使杨崇勲尝诣中书白事属微雨新霁崇勲穿泥鞹登阶王曽颔之不以常礼延坐崇勲退劾奏其失送宣徽院问状翌日对帝请传诏释罪太后问其故曰崇勲武夫不知朝廷之仪举劾者柄臣所以振纪纲寛释者人君所以示恩德如此则仁爱归于上而威令肃于下矣　癸亥徙崖州司户参军丁谓为雷州司户参军谓以家寓洛阳尝为书自责叙国厚恩戒家人毋辄怨望遣人致于西京留守刘祈付其家戒使伺会众僚时达之得书不敢私即以闻帝见之感恻故有是命宰相言谓天下不容其罪而窜之今不縁赦宥未可内徙帝曰谓斥海上已数年欲令生还岭表耳【考异李焘曰魏泰叙此事缪妄最甚今不取张唐英所载差近之故正史循用然谓必不敢上表特与其家人书尔唐英亦误】　乙丑淮南节度使检校太师同平章事张旻依前充枢宻使太后微时尝寓旻家旻事之甚谨后深德之故复长枢府寻改名耆　癸酉契丹始遣使来贺皇太后正旦　戊寅太白昼见
　　资治通鉴后编卷三十六
　　钦定四库全书
　　资治通鉴后编卷三十七
　　刑部尚书徐干学撰
　　宋纪三十七【起柔兆摄提格正月尽彊圉单阏十二月凡二年】
　　仁宗体天法道极功全德神文圣武睿哲明孝皇帝
