<!-- { "loadSidebar": true } -->
　　不可令得志帝深嘉纳曰卿自来议论平允布因言贬责之人但可复职或寘之名藩巨镇若在朝廷则必不得安静非持平用中之意也帝尤称惬又言祖宗时异论之人未尝深加贬责自元祐绍圣更相报怨而朋党之祸成矣此不可不戒也退至都堂为同列言上意本欲持平用中破朋党之论以调一中外此人臣所当将顺众皆以为然陆佃闻之叹曰如此则天下无事真太平之效也　丙戍知枢密院事安焘罢旧制内侍出使以所得防言于院审实乃得行后多辄去焘请按治之都知阎守懃领他职祈罢不以告亦劾之帝敕守懃诣焘谢郝随得罪或揣帝意且起用欲援赦为阶焘亦争之以老避位遂出知河南将行上疏言东京党祸已萌愿戒履霜之渐语尤激切　丁亥以蒋之竒知枢密院事吏部尚书陆佃为尚书右丞端明殿学士章楶同知枢密院事　甲寅以右司员外郎陈瓘知泰州先是瓘进国用须知其言曰神宗有为之序始于修政事政事立而财用足财用足而根本固此国家万世之利而今日所当继述者也臣近縁都司职事看详内降劄子裁减吏贠冗费以防加赋之渐为民逺虑天下幸甚然今日朝廷之计正以乏财为患西边虽已罢兵费用不可卒补遂至于耗根本之财壊神考之政加赋之渐兆于此矣臣职事所及理不可黙今撰到国用须知一本奏闻又进日録辨曰臣瓘去年五月十八日对紫宸殿奏劄子云臣闻王安石日录七十余卷具载熈宁中奏对议论之语此乃人臣私录之书非朝廷之典也自绍圣再修神考实录史官请以此书降付史院凡日録时政记神宗御集之所不载者往往专据此书追议刑赏夺宗庙之美以归臣下故臣愿诏史官别行删修以成一代不刋之典其日防批付三省后不闻施行盖绍圣史官请以日录降付史院者今为宰相故也事之乖缪无大于此者臣因以所见撰成日录辨一篇具状奏闻是日瓘与左司员外郎朱彦周谒曽布于都堂以书责布曰尊私史而压宗庙縁边费而壊先政此閤下之过也违神考之志壊神考之事在此二者而閤下弥缝壅蔽人未敢议他日主上因此两事以继述之指问于閤下将何辞以对閤下于瓘有荐进之恩瓘不敢负是以论吉凶之理献先甲之言冀有补于閤下若閤下不察其心拒而不受则今日之言谓之负恩可也布读瓘书毕争辨移时箕踞谇语瓘色不变徐起言曰适所论者国事是非有公议公未可遽失待士礼布矍然改容瓘又以日録辨国用须知纳布而出明日瓘即以此二篇及所上布书具状申三省御史台乞敷奏弹劾三省进呈帝顾曽布曰如此报恩地耶布曰臣绍圣初在史院不及两月以元祐所修实录者凡司马光日记杂録或得之传闻或得之賔客而王安石有日录皆君臣面对反复之语乞取付史院照对编修此乃至公之论其后绍圣重修实录乃章惇蔡卞今提举史院乃韩忠彦而瓘谓臣尊私史压宗庙不审何谓也神宗理财虽累岁用兵而所至府库充积元祐中非理耗散又有出无入故仓库为之一空乃以臣壊三十年根本之计恐未公也帝曰卿一向引瓘又欲除左右史朕不可今日如何布愧谢而韩忠彦等言瓘必欲去当与一郡帝令责瓘忠彦及陆佃皆曰瓘言诚过当曽布却能容瓘乃出知泰州布始欲瓘附己使人谕意将大用之瓘语其子正彚曰吾与丞相议多不合今乃欲以官相饵吾有一书遗丞相汝为我书之正彚再拜愿得书瓘喜旦持入省甫就席遽出书布大怒信宿有海陵之命中书舎人邹浩右谏议大夫陈次升皆乞留瓘不从　九月帝谕蒋之竒章楶曰陈瓘为李清臣所使元祐人逐大半尚敢如此曽布以一身当众人挤排诚不易卿等且以朕意再三慰劳之己未布入谢帝谓布曰先朝法度多未修举元祐小人不可不逐布请缓治之帝曰卿何所畏卿多随顺元祐人布曰臣非畏人者此辈不肯革面固当去之然上体陛下仁厚之徳不敢过当故欲从容中节耳九月己巳诏诸路转运提举司及诸州军有遗利可
　　以讲求及冗员浮费当裁损者详议以闻　冬十月癸巳门下侍郎李清臣罢为资政殿大学士知大召府十一月庚申以陆佃为尚书左丞吏部尚书温益为尚书右丞益初知潭州邹浩南迁过潭暮投宿村寺益即遣州都监将数卒夜出城逼使登舟竟凌风絶江而去他逐臣在其境内者如范纯仁刘奉世韩川吕希纯吕陶辈率为所侵困用事者悦之　壬戌以西蕃钖罗萨勒为西平军节度使邈川首领　辛未出御制南郊亲祀乐章庚辰祀天地于圜丘赦天下改彰信军为兴仁军昭徳军为隆徳军改明年元曰崇宁以曽布主绍述从其请也　壬午三省奏事讫曽布独留进呈内降起居郎邓洵武所进爱莫助之图其说以为陛下方绍述先志羣臣无助之者其图如史书年表例自宰相执政侍从台諌郎官馆阁学校分为七隔每隔旁通左曰绍述右曰元祐左序助绍述者执政中惟温益一人其余每隔止三四人如赵挺之范致虚王能甫钱遹之属而已右序举朝皆在其间至百余人又于左序别立一项小贴掲去布密禀掲去臣僚姓名帝曰洵武谓非相蔡京不可以不与卿同故掲去之布曰洵武所陈既与臣所见不同臣安敢与议明日遂改付温益益欣然奉行乞籍记异论之人于是帝决意用京矣【考异李焘曰曽布子作家传云建中靖国元年六月太常少卿邓洵武进爱莫助之图按所称六月及洵武官名皆误也今不取】　十二月庚寅以知洪州叶祖洽为寳文阁待制代吕希纯知瀛州希纯改知颍州帝以河朔诸帅皆元祐人欲尽易之故希纯祖洽有是命皆曽布为请也布初拟召祖洽为侍郎帝许之韩忠彦以为不可乃止　先是责降者皆得防以赦恩牵复惟章惇苏辙进呈不行惇子援刺血上书帝封援书付曽布布欲留白未果已而丁忧人曽诞持长书抵布并奏疏一道所陈十事其四言惇有功于国责太重当复收用类皆狂妄语是日布呈援书帝颇称其孝有怜之之意布欲且与徙广南近里一州帝许之又以诞所陈事目进呈帝曰须与勒停编管既而韩忠彦见之怒请除名送湖南从之惇亦不复内徙左仆射韩忠彦与曽布异议布数倾之忠彦累乞罢
　　相不许　甲午遂出居东府有诏押入　戊戍提举洞霄宫蔡京复龙图阁直学士知定州供奉官童贯性巧媚善测人主防指先事顺承以故得幸及使三吴访书画竒巧留杭累月京与之游不舎昼夜凡所画屏障扇带之属贯日以达禁中且附语言论奏于帝所由是帝属意用京左阶道录徐知常以符水出入元符皇后所太学博士范致虚与之厚因荐京才可相知常入宫言之已而宫妾宦官中合词誉京遂起京知定州　辛丑以知陈州张商英权户部侍郎寻改吏部　壬寅知滁州范镗复职知澶州少府少监邢恕光禄少卿吕嘉问司农少卿路昌衡并落分司恕知随州嘉问知蕲州昌衡知滁州于归田里人安惇蹇序辰并散官予祠通议大夫林希追复资政殿学士　戊申池州居住蔡卞复官予祠　丙午奉安神宗神御于景灵西宫丁未诣宫行礼己酉降徳音于西京减囚罪一等徒以下释之癸丑诏章惇亲子孙许在外指射差遣不得辄至京师及上章疏从曽布所请也　是歳辽人来送遗留物河东地震京几蝗两浙湖南福建旱
　　崇寕元年春正月丁丑河东太原等十一郡地震诏死者家赐钱有差　二月丙戌朔以圣瑞皇太妃疾虑囚甲午皇子亶改名烜　以蔡确配飨哲宗庙庭　丙
　　申雄州防御推官知邓州录事参军朱肱奏言陛下即位以来两次日蚀在正阳之月河东十一郡地晓夜震至今犹未止城壁屋舎悉皆倒塌人民震死动以千数自古灾异未有如此臣不避死亡妄论辅弼之失以究灾异之应言词激切死有余罪然惓惓孤忠不敢隐黙者食陛下之禄念国家之重而不敢顾其私也并以其所上宰相曽布书随进书曰今监察御史刘焘相公门人也相公为山陵使辟焘掌牋表又荐入馆相公于焘厚矣如焘者置之词掖不忝也以焘为御史则不可也相公有过举焘肯言乎言之则忘恩不言则欺君盖非所以处焘也今右正言范致虚兄上舎生致君相公之侄壻也致虚乃致君之亲弟如致虚者置之馆阁不忝也以致虚为諌官不可也相公有过举致虚争之则忤亲不争则失职亦非所以处致虚也相公旁招俊乂陶冶天下肱之所论止及焘与致虚者特以台諌人主耳目之官非若他职可以略而不论也相公置门人亲戚为谏官御史此日月所以薄蚀天地所以震动也又曰章惇之过恶不可殚数其最大者四五相公在枢府坐视黙然亦不得为无过再贬元祐臣僚范纯仁能言之相公未尝救也废元祐皇后龚夬能言之相公未尝救也册元符皇后邹浩能言之相公未尝救也置谏官于死地黄履能言之相公未尝救也此四五事惇之过恶最大而相公无半词之助肱窃疑之伏惟相公遇灾而惧然后可以弭天变来直言肱之区区所望于相公者如此而已诏付三省肱乌程人礼部侍郎服之从弟也戊戌诏士有懐抱道徳久沉下僚及学行兼备可励
