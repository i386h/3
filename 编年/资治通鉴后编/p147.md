<!-- { "loadSidebar": true } -->
　　庆厯五年春正月己巳三司言更造锡庆院乏财费多而北使锡宴之所不可阙诏复以太学为锡庆院如故别择地建太学　甲戍以秘阁校理孙甫知邓州先是甫言陈执中不聼数请补外帝尝问丁度用人以资与才孰先度对曰承平宜用资邉事未平宜用才甫又劾奏度所言葢自求大用请属吏帝谕辅臣曰度在侍从十五年数论天下事顾未尝及私甫安从得是语度知甫所奏误力求与甫辨宰相杜衍以甫方使契丹寝其奏度深衔之且指甫为衍门人及甫自契丹还亟命出守度侍经筵嵗久帝每以学士呼之而不名尝问蓍龟占应之事乃对卜筮圣人之所为要之一技而已不若以古之治乱为监也　罢河东陜西诸路招讨使　乙亥复置言事御史以殿中侍御史梅挚监察御史李京为之唐制御史不专言职天禧初始置言事御史六员其后久不除至是以谏官员不足复除之【宋御史台中丞防之南有諌官御史防葢御史得兼誎职也】　丙子契丹遣林牙耶律宗睦来告讨夏人回枢宻副使韩琦言朝廷已封册夏国又契丹以西征回来告当此之时若便谓太平无事则后必有大忧者三若以前日之患而虑及经逺则后必有大利者一请畧言之羌人以久絶在邉和市上下困乏故暂就称臣之虚名而嵗邀二十万之厚赂及和市之利国内充实一旦邉备少弛则必有窥觊关辅之心此臣所谓后必有大忧者一也契丹逺伐不得志而还见朝廷封册曩霄其心必不乐臣恐异日更有邀求或请絶西人之和以隳盟誓且河北兵骄不练忽尔奔冲则必震动京师此臣所谓后必有大忧者二也又昔石晋假契丹之力以得天下嵗才遗缯帛三十万今朝廷嵗遗契丹五十万夏国二十万使彼日以富强而国家取之于民日以朘削不幸数乗水旱之灾则患生腹心不独在二邉此臣所谓后必有大忧者三也昨契丹自恃盛彊意欲平吞夏人仓卒兴师反成败衂豺虎之性切于复讐自此必将交兵未已此诚中国之利朝廷养谋观衅之时也若能内辑纲纪外练将卒休息民力畜敛财用以坐待其则幽蓟灵夏之地一举可图此臣所谓后必有大利者一也臣愿陛下深思去大忧而取大利则为天下之福　赐润州草泽邵餗号冲素处士知州王琪荐餗守道丘园素有节行故也餗上表固辞许之乙酉以参知政事范仲淹知邠州兼陜西四路縁邉安抚使枢宻副使富弼为京东西路安抚使知郓州仲淹弼既出使谗者益甚两人在朝所施为亦稍沮止独杜衍左右之帝颇惑于谗言仲淹愈不自安因奏防乞罢政事帝欲聼其请章得象曰仲淹素有虚名今一请遽罢恐天下谓陛下轻绌贤臣不若且赐诏不允若仲淹即有谢表则是挟诈要君乃可罢也帝从之仲淹果奉表谢帝愈信得象言于是弼自河北还将及国门右正言钱明逸希得象等意言弼更张纲纪纷扰国经凡所推荐多挟朋党心所爱者尽意主张不附己者力加排斥倾朝共畏与仲淹同又言仲淹去年受命宣抚河东陜西闻有诏戒励朋党心惧张露称疾乞医才见朝廷别无行遣遂拜章乞罢政事知邠州欲固己位以弭人言欺诈之迹甚明乞早废绌以安天下之心使奸诈不敢效尤忠实得以自立防奏即降诏罢仲淹弼是夕并鏁学士院草制罢淹而衍不知也自苏舜钦等斥逐衍迹颇危陈执中在中书又数与衍异议而蔡襄孙甫之乞出也事下中书甫本衍所举用于是中书共为奏言谏院今阙人且留甫等供职既奏帝颔之衍退归即召吏出劄子令甫等供职衍及得象既署吏执劄子诣执中执中不肯署曰向者上无明防当复奏何得遽尔吏还白衍衍取劄子壊焚之执中因譛衍曰衍党二人欲其在谏院欺罔擅权及臣觉其情遂壊焚劄子以防迹懐奸不忠帝入其言丙戍衍罢为尚书左丞知兖州制辞畧曰自居鼎辅靡恊岩瞻颇彰朋比之风难处咨谋之地顾羣议之莫遏岂旧劳之敢私学士承防丁度笔也　枢宻使工部侍郎贾昌朝依前官平章事兼枢宻使宣徽南院使兼枢宻副使王贻永为枢宻使资政殿学士知郓州宋庠参知政事帝既罢范仲淹问章得象谁可代者得象荐庠弟祁帝雅意属庠乃复召用之以翰林学士权知开封府呉育龙图阁直学士知延州厐籍并为枢宻副使育初尹开封范仲淹在政府因白事数与仲淹迕既而仲淹安抚河东有奏请多为当国者所沮育独取可行者固执行之　二月戊子朔分遣内臣往诸路选汰羸兵诸州宣毅军过三百人者无得更募用韩琦议也　辛卯诏曰比京朝官因人保任始得叙迁朕念亷士或不能以自进其罢之时监察御史刘元瑜言近年考课之法自朝官至贠外郎郎中少卿监须清望官五人保任方许磨勘适长奔竞非所以养士亷耻也望酌祖宗旧规别定可行之制故降是诏康定初元瑜尝言范仲淹以非罪贬既复天章阁待制宜在右右尹洙余靖欧阳修皆坐朋党斥逐此小人恶直丑正也及仲淹迹危元瑜即希章得象陈执中意起奏邸狱劾窜陆经又言前除夏竦为枢宻使谏臣数人摭其旧过召至都门而罢之自兹以进退大臣为己任以激讦隂私为忠直荐延轻薄列之馆阁与相倡和扇为朋比近除两府出自圣断中外相庆独党人以进用不出于己议论哗然臣恐复被防罢矣前日孙甫荐叶清臣毁丁度效此也磨勘保任之法实仲淹所建仲淹既绌故元瑜亟奏罢之【考异元瑜传云与靖等相失然不载相失事大抵元瑜奸邪欲希合求进尔与靖等未尝相得何相失之有又云修靖深恶之由是论者以为奸邪元瑜奸邪着矣岂必修靖恶之然后论者以为奸邪史臣于元瑜葢相假借尔】　知制诰余靖言臣伏覩近降中书劄子今后臣僚奏荐子孙亲属内长子长孙皆不拘年甲诸子诸孙须年十五已上弟侄等并须年二十已上方得奏荐所奏亲属并须在五服内者窃以朝廷推防延赏皆欲嗣续门户其有老登郎署晩得职司其亲子孙则限以年幼不得陈乞而乃旁荫踈逺房从年长之人则是舍亲而用踈遗近而取逺殆非国家善善及子孙之意臣亲弟年已及格不碍新条但縁年老臣僚不得防其亲子孙旁奏踈属于理不便伏乞特降指挥令不拘年甲以广赏延之典从之　壬辰夏国主曩霄初遣丁努关聿则等来贺正旦自是嵗以为常时聿则以留延州议事故后至　戊戍讲诗起鸡鸣尽南山篇先是讲官不欲讲新台帝谓曾公亮曰朕思为君之道善恶皆欲得闻况诗三百皆圣人所删定义存劝戒岂当有避乃命自今讲读经史毋得輙遗　以兵部贠外郎兼侍御史知杂事赵及权判吏部流内铨初铨吏匿员阙与选人为市及奏阙至即　之吏部牓阙自及始　诏陜西河东经畧司夏国虽复称臣其令邉臣益练军毋得輙弛邉备其城垒器甲逐季令转运提防刑狱司按察之从枢宻副使呉育言也　知制诰余靖言昨闻西人与契丹约和寻复侵掠恐契丹兵忿不觧又遣使来告西伐则将命者不絶蠧耗财用无有尽时臣今奉使契丹欲先谕以元昊反覆小人其去就不足为两朝重轻设或携叛亦是常事彼此只邉上关报更不专遣使臣从之　乙巳以马军都虞候公为太学庚戌御迩英阁进读三朝经武圣畧出阵图数本并陜西僧所献兵噐鐡浑拨以示讲读官　癸丑桂阳监言唐和等复内冦













　　资治通鉴后编卷五十六
　　钦定四库全书
　　资治通鉴后编巻五十七
　　刑部尚书徐干学撰
　　宋纪五十七【起旃防作噩三月尽柔兆阉茂十二月凡一年有十月】
　　仁宗体天法道极功全徳神文圣武睿哲明孝皇帝
