<!-- { "loadSidebar": true } -->
　　卯诏羣臣就观监察御史鞠咏言陛下新即位河决未塞霖雨害稼宜思所以应灾变臣愿陛下以援进忠良退斥邪佞为国寳以训劝兵农丰积仓廪为天瑞草木之怪何足尚哉先是钱惟演自河阳赴亳州因朝京师图入相咏奏惟演憸人尝与丁谓为婚姻縁此大用后揣知谓奸将已萌惧牵连得祸因出力攻谓今若遂以为相必大失天下望太后遣内侍持奏示之惟演犹顾望不行咏语左正言刘随曰若相惟演当取白麻廷毁之惟演闻乃亟去　冯拯病太后有复相王钦若意钦若时以刑部尚书知江寜府帝尝为飞白书王钦若字适钦若有奏至太后因取字缄置汤药合遣中人赍以赐且口宣召之辅臣皆不与闻己未钦若至国门庚申入见九月丙寅冯拯罢为武胜节度使检校太尉兼侍中判河南府钦若守司徒兼门下侍郎平章事昭文馆大学士初拯五上表愿罢相于是遣使抚问还奏其家俭陋被服甚质太后赐以衾裯锦绮屏然拯平居自奉侈靡顾禁中不知也为相气貌严重宦者传诏至中书不延坐林特尝诣拯第累日不得通白以咨事使诣中书既至又遣堂吏谓之曰公事何不自达朝廷卒不见钦若再入中书谓平时百官叙进皆有常法为迁叙图以献冀便省览然亦不能大用事如真宗时矣同列往往駮议钦若不堪曰王子明在政府日不尔也鲁宗道曰王文正先朝重德固非他人可企公若执政平允宗道安敢不服　闰月戊戌冦准卒于雷州　冯拯病不能赴河南己亥卒遣入内都知蓝继宗致奠赠太师中书令諡文懿　癸卯始命冦准为衡州司马准已卒弗及知也其妻宋氏寻乞归葬西京许之道出荆南公安县人皆设祭于路折竹植地挂纸钱焚之逾月枯竹尽出笋众因为立庙号竹林冦公祠　淮南江浙荆湖制置发运使赵贺言苏州太湖塘岸坏及并海支渠堙废水浸民田即诏贺与两浙转运使徐奭领其事伐石増堤浚积潦自呉江东赴海流民归占者二万六千户嵗出苗租三十万先是贺通判汉州蜀吏喜弄法而贺精明吏不敢欺人目为赵家闗言如闗梁不可越也后为江淮制置发运使所部漕船旧皆由主吏自遣受赇不平或数得诣富饶郡因以商贩贫者至不堪其役贺乃籍诸州物产厚薄分剧易为三等视其功过自裁定由是吏巧不得施　癸丑诏审官院自今知州军同判知县入并引对于便殿　冬十月辛酉朔徙陜西縁边军马屯内地　监察御史鞠咏嫉王钦若阿倚数睥睨其短钦若心忌之会咏兼左巡率府率安崇俊入朝失仪咏言崇俊少在边有劳此不足罪钦若奏咏废朝廷仪责授太常博士同判信州　十一月戊戌诏禁江南诸路师巫邪术先是知洪州夏竦索部中师巫得一千九百余户勒令归农毁其淫祠因奏请朝廷严赐条约故降是诏初蜀民以铁钱重私为券谓之交子以便贸易富民
　　十六户主之其后富者稍衰不能偿所负争讼数起大中祥符末薛由为转运使请官置交子务以其出入久不报冦瑊守蜀遂乞废交子不复用会瑊去而由代之诏由与转运使张若谷度其利害由若谷议废交子不复用则贸易非便但请官为置务禁民私造戊午诏从其请始置益州交子务以百二十五万六千三百四十为额　大理寺丞知彭山县卢察乞官襄州以扫洒坟墓帝许之【后赠多逊尚书亦由察请】　十二月江州民陈蕴聚居二百年食口二千而蕴年八十且有行义州以闻帝曰良民一乡之表旌之则为善者劝矣甲子授蕴本州助教　辛未诏吏部流内铨选幕职官知大县阙京朝官故也　是嵗天下上户部主户六百一十四万四千有竒口一千九百五十一万有奇客户三百七十五万三千有奇口五百九十四万有奇
　　二年春正月癸卯命御史中丞刘筠等四人权知贡举诏修景灵宫之万夀殿以奉真宗署曰奉真庚辰命
　　王钦若为礼仪使　契丹改鸭子河为混同江　三月戊子朔诏礼部诸科举人不能对防者毋辄黜落先是上封者言经学不究经防乞于本科问防一道至是对者多纰缪帝特令取其所长用广仕路　己丑同提防开封府界诸县镇公事张君平言南京陈许徐宿亳曹单蔡颍等州古沟洫与畿内相接嵗久不治故京师数罹水患请委官疏凿之诏从其请　丁酉奉安真宗御容于景灵宫奉真殿　皇太后谕宰臣曰比择儒臣侍上讲读深有开益宰相因言工部郎中马宗元通经有行义可使入奉经筵辛丑命宗元直龙图阁　癸卯王钦右等上真宗实录一百五十卷降诏褒谕　乙巳御崇政殿赐进士安陆宋郊长洲叶清臣呉县郑戬等一百五十四人及等四十六人同出身不中格者六人以常经真宗御试特赐同三礼出身丙午又赐诸科一百九十六人及第八十一人同出身【考异宋史云赐礼部奏名进士诸科及第出身四百八十五人今从长编略有异】郊与其弟祁俱以辞赋得名礼部奏祁第三太后不欲以弟先兄乃擢郊第一而置祁第十人呼曰二宋以大小别之刘筠得清臣所对防竒之故擢第二本朝以防擢髙第自清臣始　壬子赐乡贡进士张环太常寺太祝吕宗简进士及第仍附春牓环洎孙宰臣王钦若之壻宗简参知政事夷简弟也　夏四月知池州李虚已言州县春初豫支钱和买防绢民或不欲者强之则为扰辛酉诏三司谕州县毋得抑配非土产者罢之　天禧初帝乳母许氏为宫人所谗出宫嫁苗继宗及是邀驾自陈丙寅封临颍县君以继宗为右班殿直加许氏当阳郡夫人复入宫　五月丁亥朔日有食之　乙未录系囚　六月己未百官表请听乐不许表五上乃许之因谕王钦若曰今虽勉从众请秋宴但当用乐之半其诸逰幸则心所未忍也　壬申罢天庆天祺天贶先天降圣节宫观然灯　秋七月戊子诏以冬至有事于南郊　壬辰遣殿中侍御史王硕内殿承制朱绪检山场所积茶初朝廷既用李谘等贴射法行之朞年豪商大贾不能轩轾为轻重而论者或谓边籴偿以见钱恐京师府藏不足以继争言其不便会江淮制置司言茶有滞积坏败者请一切焚弃朝廷疑变法之弊下书责计置司因令硕等行视既而谘等条上利害甚悉且言推行新法功绪已见盖积年侵蠧之源一朝闭塞商贾利于复故欲有以动揺而论者不察其实助为游说愿力行之无为流言所易于是诏有司榜谕商贾以推行不变之意赐典吏银绢有差　初禁寺观毋得市田及真宗崩内遣中使赐荆门军玊泉山景德院白金三千两令市田言为先帝殖福后仍不得为例由是寺观稍益市田矣【邵伯温见闻录云章献明肃太后成都华阳人少随父下峡至玉泉寺有长老善相人谓其父曰君贵人也及见后则大惊曰君之贵以此女也又曰逺方不足留盍逰京师乎父以贫为辞长老者赠以中金百两至京师真宗判南衙因张耆纳后宫中及即位为才人进宸妃至正位宫帏声动天下仁宗即位以太皇太后垂帘听政玉泉长老者已居长芦矣后屡召不至遣使就问所须则曰道人无所须也玉泉寺无僧堂长芦无山门后其念之后以本阁服用物下两寺为钱以建独长芦寺临江门起水中既成輙为蛟所坏后必欲起之用生铁数万叠其下门乃成蛟畏铁也今玊泉僧堂梁记云后所建稍益市田据食货志】　癸丑奉安真宗御容于玉清昭应宫安圣殿　八月丙辰朔宴崇政殿初用乐之半乐工奏技帝未始瞩目终宴犹有戚容时诏下成都府召优人郭朝天等补教坊左正言刘随以为贱工不足辱诏书监察御史李纮亦言陛下即位尚未能显岩穴之士而首召伶官非所以广德美于天下朝天等遂罢归　诏举官已迁改而贪污者举主以状闻闻而不以实者坐之　己卯幸国子监谒先圣文宣王召从臣升讲堂令直讲屯田郎中马龟符讲论语赐龟符三品服已而观七十二贤赞述阅三礼图问侍讲冯元三代制度又幸昭烈武成王庙还幸继照堂宴从臣　甲申太白入太微垣　九月辛卯祠太乙宫赐道左耕者茶帛　庚子皇太后手书赐中书门下以故中书令郭崇孙女为皇后谕辅臣曰自古外戚之家鲜能以富贵自保故兹选于衰旧之门庶免他日或挠圣政也　冬十月辛巳诏自今赦书令刑部摹印颁行时判部燕肃言旧制集书吏分录字多舛误四方覆奏或致稽违因请镂板宣布或曰板本一误则益甚矣王曽曰勿使一字有误可也遂着于令【考异李焘曰王子融云冦莱公尝议摹印赦书以颁四方众不可而止其后四方覆奏赦书字误王沂公始用冦议今刑部鏁宿雕字人模印宣布子融称议初出于莱公不知何据今但从正史实録稍増益之】　丙辰奉安真宗御容于洪福院　十一月乙未朝飨玊清昭应宫景灵宫丙申飨太庙丁酉合祀祭天地于圜丘大赦百官上尊号曰圣文睿武仁明孝德皇帝上皇太后尊号曰应元崇德仁夀慈圣皇太后赐百官诸军加等　乙巳立皇后郭氏时张美人有宠帝欲立之太后不可而止故后虽立而颇见踈　辛亥王钦若封冀国公曹利用改封鲁国公并加恩故事辅臣例迁官参知政事吕夷简与同列豫辞之遂着为式【考异宋敏求春明退朝録云建隆至天禧毎朝廷大礼二府必进官天圣二年南郊吕夷简恳请乃止自是加恩而已按咸平初孙何建议已尝厘革敏求传不记国史因之】　十二月丙寅权判都省马亮言天下僧以数十万计闲或为盗民颇苦之请除嵗合度人外非时更不度人仍自今毋得收曽犯真刑及文身者系籍诏可　是冬契丹大阅声言猎幽州朝廷患之以问二府皆请备粟练师以待不虞枢宻副使张知白独言契丹修好未逺今其举兵者以上初政观试朝廷耳岂可自生衅邪若终以为疑莫如因今河决发兵以防河为名万一有变亦足应用未防契丹果罢去雄州卒报有兵入钞边众皆恐知州髙继忠曰契
　　丹嵗赖吾金缯何敢渝盟居自若已乃知勃海人叛契丹行剽两界也【考异司马光记闻云天圣初契丹遣使借塞内地牧马朝廷疑惑不知所答王钦若方病在家章献太后命肩舆入殿中问之钦若曰不与则示怯不如与之太后曰彼性狡猾奈何延之塞内钦若曰彼以虚言相恐喝耳未必敢来宜宻诏曹玮使奏乞整顿士马以备非常太后从之契丹果不入塞玮时知定州欧靖圣宋掇遗云王钦若再入中书天圣初北朝遣使致书称彼境荒馑借雄州之地畋猎时钦若假与之上曰理将何如钦若曰咸平中彼来侵疆岂先有书乎遂依答之甚捭阖焉二事或即此年事然曹玮时知天雄军明年十一月钦若卒四年正月又往永兴七月复知天雄军未尝知定州也皆恐传闻之误今悉不取】
