<!-- { "loadSidebar": true } -->











　　资治通鉴后编卷七十一
<史部,编年类,资治通鉴后编>
　　钦定四库全书
　　资治通鉴后编卷七十二
　　刑部尚书徐干学撰
　　宋纪七十二【起阏逢执徐正月尽十二月凡一年】
　　英宗体干应厯隆功盛徳宪文肃武睿圣宣孝皇帝【帝名曙濮安懿玉第十三子母曰仙游县君任氏明道元年正月三日生于宣平坊第初王梦两龙与日并堕以衣承之复戏于空中其一龙视王曰吾非王所能有也及帝生赤光满室或见黄龙游光中四歳仁宗养于内宝元二年豫王生乃归濮邸帝天性笃孝好读书不为燕嬉亵慢服御俭素如儒者景祐三年赐名宗实授左监门卫率府副率累迁右防大将军岳州团綀使嘉祐七年八月立为皇子改今名】
　　治平元年春正月丁酉朔改元戊戍太白昼见　景灵宫使武宁节度使同平章事宋庠请老帝初即位以大臣故未忍遽从乃命判亳州庠前后所至以慎静为治晚爱信幼子颇致物议至是谏官吕诲请勅庠不得以二子随帝曰庠老矣奈何不使其子从之乎　癸丑诏减寿圣节所赐师号紫衣祠部戒牒故事圣节所赐三百道而贵妃修仪公主犹别请至是减为二百而别请者在数中　甲寅雄州奏归信容城县报契丹追贼有七骑奔入南界逐出之诏河北沿边安抚司北界贼盗来奔即逐出若有刧略捕送本国如妇女老小避贼入境善谕遣之　知唐州司农少卿赵尚寛再任嵗满特迁光禄少卿赐钱二十万复留寻以母防去尚寛在唐州前后凡五年先是言事者屡以守令不乆为患朝廷立再任之法而罕有应诏者独尚寛修旧起废兴辑劝课有实效焉　同知谏院吕诲奏先朝两府及台谏官奏对即左右近侍悉引避于两庑故从容论议事无泄于外者臣近登对皆不引避立于殿隅板门之内欲乞指挥自令引避如故事从之　辛酉诏以仁宗配享明堂初礼院奏乞与两制同议仁宗当配何祭故事冬夏至祀昊天上帝皇地祗以太祖配正月上辛祈谷孟夏雩祀孟冬祭神州地祗以太宗配正月上辛祀感生帝以宣祖配季秋大飨明堂祀昊天上帝以真宗配翰林学士王珪等议唐代宗即位用礼仪使杜鸿渐等议季秋大飨明堂以考肃宗配昊天上帝徳宗即位亦以考代宗配王泾郊祀录注云即孝经周公严父之道今请循周公严父之道以仁宗配享明堂知制诰钱公辅议谨按孝经曰昔者周公郊祀后稷以配天宗祀文王于明堂以配上帝又曰孝莫大于严父严父莫大于配天则周公其人也以周公言之则严父以成王言之则严祖方是之时政则周公祭则成王亦安在乎必严其父哉我将之诗是也真宗则周之武王仁宗则周之成王虽有配天之业而无配天之祭未闻成康以严父之故废文王之祭而移之以孔子之心推周公之祭则严父也以周公之心摄成王之祭则严祖也严祖严父其义一也汉明始建明堂而以光武配当始配之代适符严父之説章安二帝亦弗之变最为近古而合乎礼唐中宗时则以髙宗配在宗时则以睿宗配在永泰时则以肃宗配礼官杜鸿渐王泾辈不能推明经训务合古初反雷同其论以惑时主延及于今牢不可破当真宗嗣位之初傥有建是论者则配天之祭当在乎太宗矣愿诏有司博议使配天之祭不胶于严父而严父之道不专乎配天于是又诏台谏及讲读官与两制礼院再详定以闻御史中丞王畴以为珪等议遗真宗不得配公辅议遗宣祖真宗仁宗俱不得配于礼意未安乃献议曰在易先王作乐崇徳荐之上帝以配祖考然则祖考配帝从来远矣臣请依王珪等议奉仁宗皇帝配飨明堂以符大易配考之説孝经严父之礼奉迁真宗配孟夏雩祀以放唐贞观显庆故事太宗皇帝依旧配正月上辛祈谷孟冬祭神州地祗余依本朝故事如此则列圣并侑对越昊穹厚泽流光垂裕万祀必如公辅之议则陷四圣为失礼导陛下为不孝违经戾古莫此为甚知谏院司马光吕诲议曰孝子之心孰不尊其父圣人制礼以为之极不敢逾也孔子以周公有圣人之徳成太平之业制礼作乐而文王适其父故引之以证圣人之徳莫大于孝答曾子之问而已非谓凡有天下者皆当以其父配天然后为孝也近世祀明堂者皆以其父配上帝此乃误释孝经之意而违先王之礼景祐中以太祖为帝者之祖比周之后稷太宗真宗为帝者之宗比周之文武然则祀真宗于明堂以配上帝亦未失古礼仁宗虽丰功美徳洽于四海而不在二祧之位议者乃欲舍真宗而以仁宗配恐于祭法不合观文殿学士翰林侍读学士孙抃等奏谨案易称先王作乐崇徳荐之上帝以配祖考盖祖考并可配天符于孝经之説不可谓必严其父也祖考皆可配郊与明堂而不同位不可谓严父严祖其义一也虽周家不闻废文配而移于武废武配而移于成然易之配考孝经之严父歴代循守固亦不为无説仁宗继体保成置天下于泰安者四十二年功徳可谓极矣今祔庙之始遂抑而不得配帝甚非所以宣章严父之大孝臣等参稽旧典博考公论敢以前所定议为便诏从抃等议【考异李焘曰王畴议实録本志及防要并不载今于畴传内掇出増入诏文云台諌讲读再详定孙抃讲读官也王畴台諌官也司马光諌官也】二月戊辰命韩琦提举修撰仁宗实録　令西京左
　　藏库副使縁界河巡检都监赵用再任从髙阳闗使及河北縁边安抚司之请也用才武果敢而熟边事北人以盐船犯边禁者用剖船而沈之北人畏用以其出常乗虎头船谓之赵虎头　己卯诏春分祀髙禖罢用弓矢弓韣进酒胙及宫人饮福受胙之礼以在谅闇故也三月丁酉朔诏三司用内藏库钱三十万贯修奉仁
