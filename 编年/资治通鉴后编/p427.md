<!-- { "loadSidebar": true } -->
　　四年春正月壬寅朔诏边将毋擅兴暴掠虐杀无辜以慰中原遗黎之望　帝制训亷谨刑二铭戒饬中外以李鸣复参知政事杜范同知枢宻院事刑部尚书刘伯正签书枢宻院事初范为殿中待御史尝论郑清之李鸣复之过不行即弃官归至是不屑与鸣复共政上疏辞位而去帝遣使召还太学诸生亦上书留范而斥鸣复并及史嵩之嵩之讽谏议大夫刘晋之并论罢二人　戊午枢宻院言四川帅臣余玠大小三十六战多有劳效宜第功行赏诏玠趣上立功将士姓名等第即与推恩庚申以玠兼四川屯田使　二月癸酉出封桩库缗钱各十万命两淮京湖四川制置司収瘗频年交兵遗骸立为义塜　三月己未以礼部尚书金渊签书枢宻院事　五月戊午蒙古兵围夀春吕文徳帅水陆诸军御之　六月乙亥赐礼部进士留梦炎以下四百二十四人及第出身初徐霖举礼部第一至是登第霖以宰相史嵩之挟边功要君植党颛国乃上疏厯言其奸深之状以为其先夺陛下之心其次夺士大夫之心而其甚也夺豪杰之心今日之士大夫嵩之皆变化其心而收摄之矣且其变化之术甚深非章章然号于人使之为小人也常于善类中择其质柔气弱易以夺之者亲任一二其或稍有异己则潜弃而摈逺之以风其余彼柔弱者始虽欲为君子终以名节之尊不足以易冨贵之愿而义利之辩亦终暗于妻妾宫室之私则亦从之而已此嵩之变化士大夫之术举朝皆受其聋瞽鲜有不为所欺也于凡善则归已过则归君入以告于陛下者唯窥测上情承顺风防出以语于人则曰某事吾所调停也某人吾所斡旋也是嵩之要誉于下而陛下丛怨于上也古人所谓斯谋斯猷唯我后之徳者嵩之曷尝有哉防奏见者吐舌皆为霖危之　秋七月乙夘招收沿淮失业壮丁为武胜军以五千人为额　甲子诏故直龙圗阁项安世正学直节先朝名儒可特赠集英殿修撰　九月癸夘史嵩之以父病谒告许之甲辰史弥忠卒诏嵩之起复右丞相兼枢宻使中外莫敢言扵是太学生黄恺伯金九万孙翼鳯等百四十四人叩阍上书曰臣闻君亲等天地忠孝无古今事亲孝故忠可移于君自古求忠臣必于孝子之门未有不孝而可望其忠也宰我问三年之丧于夫子曰期可已矣其意欲以期年之近而易三年之丧而夫子犹以不仁斥之未闻有闻父母垂亡之病而不之问闻父母已亡之讣而不之奔有人心天理者固如是乎是不特无三年之爱扵其父母且无一日之爱于其父母矣宰予得罪于圣门而若人者则又宰予之罪人也此天地所不覆载日月所不照临神之所共殛天下万世公论之所共诛其去禽兽不逺矣且起复之説圣经所无而权宜变礼衰世始有之我朝大臣若富弼一身闗社稷安危进退系天下重轻所谓国家重臣不可一日无者也起复之诏凡五遣使弼以金革变礼不可用于平世卒不从命天下至今称焉至若郑居中王黼辈顽忍无耻固持禄位甘心起复灭絶天理卒以酿成靖康之祸往事可覆也彼嵩之何人哉心术囘邪踪迹诡秘曩者开督府以和议隳将士心以厚赀窃宰相位罗天下之小人为之私党夺天下之利权归之私室蓄谋积虑险不可测在朝廷一日则贻一日之祸一嵗则贻一嵗之忧万口一辞惟恐其去之不速也嵩之亡父以速嵩之之去中外方以为快而陛下起复之命已下矣陛下姑曰大臣之去不可不留也嵩之闻讣不行乃徘徊牵引弥缝贵戚买嘱貂珰转移上心夤縁御笔必得起复之礼然后徐徐引去大臣佐天子以孝治天下孝不行扵大臣是率天下而为无父之国矣鼎铛尚有耳嵩之岂不闻富弼不受起复之事而乃忍为郑居中王黼辈之所为耶夫以无父之嵩之而陛下必欲起复之者谓其有折冲万里之才欤嵩之本无捍冲封疆之能徒有刼制朝廷之术彼国内乱骨肉相残天使之也嵩之贪天之功以欺陛下其意以为三边云扰非我不足以制彼也殊不知敌情叵测非嵩之所能制嵩之徒欲挟制敌之名以制陛下尔谓其有经理财用之才欤嵩之本无足国裕民之能徒有私自丰殖之计且国之利源盐防为重今钞法屡更利之归扵国者十无一二而聚之于私帑者已无遗算国家之土壤日削而嵩之之田宅益广国家之帑蔵日虚而嵩之之囊橐曰厚陛下眷留嵩之将以利吾国也殊不知适以贻无穷之害尔嵩之敢于无忌惮而经营起复为有弥逺故智可以效尤然弥逺所丧者庶母也嵩之所丧者父也弥逺奔丧而后起复嵩之起复而后奔丧以弥逺贪权固位犹有顾忌丁艰于嘉定改元十一月之戊午起复于次年五月之丙申未有如嵩之匿丧防上殄灭天常如此其惨也且嵩之之为计亦奸矣自入相以来固知二亲已耄为有不测旦夕以思无一事不为起复张本当其父未死之前已预为必死之地近畿总饷本不乏人而起复未卒哭之马光祖京口守臣岂无胜任而起复未终丧之许堪故里巷为十七字之谣曰光祖做总领许堪为节制丞相要起复援例夫以里巷之小民犹知其奸陛下独不知之乎台谏不敢言台谏嵩之爪牙也给舍不敢言给舍嵩之腹心也侍从不敢言侍从嵩之肘腋也执政不敢言执政嵩之羽翼也嵩之当五内分裂之时方且擢奸臣以司喉舌谓其必无阳城毁麻之事也植私党以据要津谓其必无吕恵卿反噬之虞也自古大臣不出忠孝之门席宠怙势至于三世未有不亡人之国者汉之王氏魏之司马氏是也史氏秉钧今三世矣军旅将校惟知有史氏天下士大夫惟知有史氏而陛下之左右前后亦惟知有史氏陛下之势孤立于上甚可惧也天欲去之而陛下留之堂堂中国岂无君子独信一小人而不悟是陛下欲艺祖三百年之天下坏于史氏之手而后已臣方涕泣裁书适观麻制有曰赵普当干徳开创之初胜非在绍兴艰难之际皆从变礼迄兹武功夫拟人必于其伦曽于奸深之嵩之而可与赵普诸贤同日语耶臣愚所谓擢奸臣以司喉舌者此其验也臣又读麻制有曰谍谂愤兵之聚边传哨骑之驰况秋髙而马肥近冬寒而地凛方嵩之虎踞相位之时讳言边事通州失守至逾月而后闻夀春有警至危急而后告今圗起复乃宻谕词臣昌言边警张皇事势以恐陛下盖欲行其刼制之谋耳臣愚所谓擢奸臣以司喉舌者又其验也窃观嵩之自为宰相动欲守法至于其身乃跌荡于礼法之外五刑之属三千其罪莫大于不孝若以法绳之虽加之鈇钺犹不足谢天下况复置诸具瞻之位其何以训天下后世耶臣等于嵩之本无宿怨私忿所以争进阙下为陛下言者亦欲挈纲常于日月重名教于丘山使天下后世为人臣为人子者死忠死孝以全立身之大节而已惟陛下裁幸不报武学生翁日善等六十七人京学生刘时举王元野黄道等九十四人上书略曰陛下拳拳于嵩之而不忍释者岂以秋风向深冬寒又廹非嵩之素谙敌情熟识边事莫能当此寄耶然臣等不忧敌国之势盛而忧陛下之势孤昔者金人之盛十倍鞑靼吾国之専政者秦桧尔桧死而逆亮南牧兵号百万孰不束手无防时宰臣陈康伯以静定运庙谟词臣虞允文以忠义鼓士气竟能成采石之防成诛亮之功桧死而有陈康伯虞允文孰谓嵩之去而无如康伯允文者耶惟是陛下所进今不知其亡凡当世杰特之士皆销落于嵩之排摈之余如王万谢方叔以争不胜最先去游似以大政不使闻而激之去刘应起以转对直言去张蟠以转对触讳去刘汉弼以台论攻嵩之之党去赵与懽以才名轧已而嗾逐斥去李韶以侍从数嵩之専柄去王伯大以意向不合去赵汝腾以麻词无佞语隂摘其小疵而遣去徐荣叟赵葵皆堕其机穽别之杰号为长厚又以每事必问本未假托而挤之去杜范尤为膺圣眷负人望上前敢论诤遇事有分决则又用李鸣复而速其去窃闻其时太学九士叩阍上防乞罢鸣复而留范九士囊封未彻于宸旒之聴而亲馆之门生已入台端矣庸邪小人奉承唯谨即令同僚交章论范陛下所借以为耳目心腹者皆尽空于嵩之之一网陛下虽尊居九重身处佚愉旁无可谋之人外无入告之益是以独善之清躬游于史氏之党局君父至此天下谓何宗学生与寰等三十四人上书畧曰肃读麻制私切有疑陛下谓史嵩之修法度制敌国能捍御三边发踪百将可以慰中外之望凡此数者必非陛下之意乃嵩之之腹心小人无忌惮者为陛下之喉舌也嵩之不孝上彻于天吊者在门贺者在闾即欲舍苫块而坐庙堂脱衰绖而被公衮是可忍也孰不可忍也纵使陛下属念史氏则公圭旄节鱼鳞杂袭陛下之恩亦至矣而嵩之今乃一日不肯释相位者其意将安底止耶惟陛下决去大奸则社稷幸甚建昌军学教授卢钺亦上书切谏皆不报武学生刘耐知帝向意用嵩之遂叛四学而上书曰秦人焚阬之祸汉末党锢之狱使名士沦亡典籍消灭其端始于一二愚士横议耳郑人聚于乡校以议执政之然否而子产不禁人皆贤之臣独恨子产之无以变士习淑民心也今陛下置辅相于左右而轻儇浮薄者乃指名大骂之然则朝廷何以为朝廷中国何以为中国若使嵩之果匿丧旬余设谋起复固无以逃天下后世之议若起复出于陛下忧时之本心亦当显示天下揭臣此章于四学俾轻儇浮薄者有所警戒诸生乃榜于太学斋廊云丞相朝入诸生夕出诸生夕出丞相夕入时范钟刘伯正暂领相事恶京学言事谓皆游士鼓倡之讽京尹赵与筹逐游士诸生闻之作卷堂文辞先圣以出曰天之将丧斯文实系兴衰之运士亦何负于国遽罹斥逐之辜静言思之良可丑也慨祖宗之立国广学校以储才非惟衍丰芑以遗后人抑亦隆汉都而尊国士肆惟皇上克广前猷炳炳宸奎厘为四学戋戋束帛例及诸生防教育以如天恨补报之无地但思粉骨宁畏触鳞尽言安石之奸共惜元城之去实惟公议不利小人始阴讽其三缄终尽打于一网不任其责咎归于君是诚何心空人之国昔郑侨且谓毁校不可而李斯尚知逐客为非彼既便已行之吾亦何顔居此厄哉吾道告尔同盟勿见义而不为当行已而有耻茍为饱暖忍贪周粟之羞相与携持毋蹈秦阬之惨斯言既出明日遂行京尹遂尽削游士籍将作监徐元杰时适轮对言臣前日进侍经筵亲承圣问以史嵩之起复臣奏陛下出命太轻人言不可沮抑陛下自尽陛下之礼大臣自尽大臣之礼玉音赐俞臣又何所容喙今观学校之书使人感叹且大臣读圣贤之书畏天命畏人言家廷之变哀戚终事礼制有常臣窃料其何至于忽送死之大事轻出以犯清议哉前日朝廷出命之易士论所以凛凛者实以陛下为四海纲常之主大臣身任道揆扶翊纲常者也自闻大臣有起复之命虽未知其避就若何凡有父母之心者莫不失声涕零是果何为而然人心天理谁实无之兴言及此非可使闻于邻国也陛下乌得而不悔悟大臣乌得而不坚忍臣恳恳纳忠何敢诋讦特为陛下爱惜民彞为大臣爱惜名节而已防出朝野传诵帝亦察其忠亮　癸丑荧惑填星合于轸






　　资治通鉴后编卷一百四十二
　　钦定四库全书
　　资治通鉴后编卷一百四十三
　　刑部尚书徐干学撰
　　宋纪一百四十三【起阏逢执徐十月尽黓困敦十二月凡八年有三月】理宗建道备徳大功复兴烈文仁武圣明安孝皇帝
