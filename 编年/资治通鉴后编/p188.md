<!-- { "loadSidebar": true } -->
　　嘉祐八年春正月己酉翰林学士范镇知贡举　癸丑诏夏国主谅祚所遣进奉人石方称宣徽南院使非陪臣官号自今宜遵用誓诰无得僣拟　丙寅以龙圗阁直学士知审官院韩贽兼判都水监初置都水监欲重其事以知杂御史判至是知杂赵抃辞以不知水事故命贽焉　戊辰宰相韩琦言奉州永宁寨旧以钞市马自古修渭寨在永宁之西而蕃汉多互市其间因置买马场凡嵗用缗钱十余万实耗国用诏复置场永宁罢古渭寨所置场蕃部马至径鬻于秦州　己巳以充仪俞氏为昭仪媫妤杨氏为修仪周氏为婉容　二月癸未帝不豫甲申徳音降天下囚罪一等徒以下释之乙酉太子少傅致仕田况卒赠太子太保諡宣简况寛厚眀敏有文武才与人若无不可至其有所守人亦不能移也其论天下事甚多如并枢宻院于中书以一政本日轮两制馆阁一员于便殿备访问以锡庆院广太学兴镇戎军原渭等州营田汰诸路宣毅广防等冗军防元昊势屈纳欵必令尽还延州侵地无过许嵗币并入中青盐请戮陜西陷没主将随行亲兵其论甚伟然不尽行也始契丹冦澶州略得数百人以属况父延昭延昭哀之悉纵去因自脱归中国生八子多知名况长子也保州之役况杀降卒数百人朝廷壮其决后大用之然卒无子以兄子为后　丙戍中书枢宻院奏事于福宁殿之西阁见上所御幄帟裀褥皆质素暗久而不易上顾韩琦等曰朕居宫中自奉止如此耳此亦生民之膏血也可轻费之哉　二月甲申诏前郓州观察推官孙兆邠州司戸参军单诊御脉上初不豫医官宋安道等进药久未效而兆与皆以医术知名特召之丙午诏中书劾宋安道等罪以闻　戊申太子太保致仕厐籍卒时上不豫废朝临奠皆不果第遣使吊赙其家赠司空兼侍中諡荘敏籍晓律令长于吏事持法深峭军中有犯者至或断斩刳磔或累笞至死以故士卒畏服而治民有惠爱及为相议者以为声望减于治郡时云　甲寅昭徳军节度使同平章事李昭亮卒赠中书令諡良僖昭亮为人和易谙习近事于吏治颇通敏善委任僚佐故数更藩镇无他过然妻早亡嬖三妾内迭擅家政昭亮莫能制也　壬戍孙兆为殿中丞单为中都令仍令校正医书封神应侯扁鹊为神应公皇城使宋安道等皆降官　癸丑御内东门幄殿　甲子御延和殿赐进士闽人许将等一百二十七人及第六十七人同出身诸科一百四十七人及第同出身又赐特奏名进士诸科一百人及第同出身诸州文学长史乙丑以圣体康复宰臣诣东上阁门拜表称贺　辛
　　未晦上暴崩于福宁殿是日上饮食起居尚平宁甲夜忽起索药甚急且召皇后皇后至上指心不能言召医官诊视投药灼艾已无及丙夜遂崩左右欲开宫门召辅臣皇后曰此际宫门岂可夜开且宻谕辅臣黎眀入禁中又取粥于御厨医官既出复召入使人禁守之夏四月壬申朔辅臣入至寝殿后定议召皇子入告以上晏驾使嗣立皇子惊曰某不敢为某不敢为因反走辅臣共持之或解其髪或被以御服召殿前马步军副都指挥使都虞候及宗室刺史以上至殿前谕防又召翰林学士王珪草遗制珪惶惧不知所为韩琦谓珪曰大行在位凡几年珪悟乃下笔至日昳百官皆集犹吉服但解金带及所佩鱼自垂拱殿门外哭而入班福宁殿前哭止韩琦宣遗制英宗即皇帝位见百官于东楹百官再拜复位哭乃出帝欲亮阴三年命韩琦摄冡宰辅臣皆言不可乃止【考异李焘曰蔡氏直笔云仁宗暴崩慈圣光献皇后秘不发丧宻召英宗入禁中降内批宣大臣明日却问候晓开内东门乃启埀拱殿后门宣上旨令大臣由埀拱殿入宰相韩琦而下至福宁殿下再拜升阶扣帘欲进内侍言皇后在此琦却立后发哭曰天下不幸夜来官家忽然上仙大臣发哭后曰念奈何相公官家无子琦曰皇后不可出此言皇子在东宫何不便宣入后曰只是宗室立了他后莫有人争琦曰更何可拟议后乃曰皇子已在此方命卷时英宗已即位了琦退谓同列曰适来散乱发一言耶于是宣班草遗制殿帅郝质戒殿前班兵曰今入殿见吾山呼拜时汝軰方得山呼乃扣殿阶曰宰相欲上殿看官家琦禀后后许之时英宗散髪被面覆以帽子质徐搢笏拂开髪审观之降殿山呼拜殿前班亦山呼拜时朝论称有如此宰相殿帅天下岂不晏然按司马氏日记则英宗在外翌旦召入韩琦家传亦云遣使扶侍皇子须臾皇子到与日记畧同如直笔所载琦对后语若果有之家传必不肯遗恐出于传闻未可信也又此时殿帅乃李璋而郝质实为马军帅直笔盖误今并不取邵氏闻见録亦云仁宗大渐之夕光献即召英宗入翌日大臣方入英宗即位与蔡氏直笔同然实録本纪皆云辅臣至福宁殿皇后传遗旨命皇子即位不云先召皇子入也神録曹太后传独云先召皇子入翌日乃召辅臣更须考详】　癸酉大赦优赏诸军如干兴故事时禁衞或相告干兴内给食物中有金旣而宫中果赐食众视食中无有纷纷以为言殿前副都指挥使李璋呼什长谓曰尔曹平居衣食县官主上未临政已优赏尔何功复云云敢諠者斩众乃定判吏部南曹王端言公卿子弟襁褓得官未尝莅事而锡服与年劳者等何以示观劝请从莅日始遂着为令端质之弟也　命引进副使王道恭告哀契丹左藏库副使任拱之告哀夏国拱之仍赍使大行遗诏及遗留物　三司奏乞内藏库钱百五十万贯防绢二百五十万疋银五万两助山陵及赏赉从之　上初即位与辅臣言皆不名及将责降医官有欲为孙兆单地者言于上曰先帝初进兆等药皆有騐不幸至此乃天命也非医官所能及上敛容曰闻兆等皆两府所荐信乎对曰然上曰然则朕不敢与知唯公等裁之皆惶恐甲戌兆编管池州峡州同知时责降者十二人独兆骧得逺地云　乙亥羣臣表请听政不从　诏天下官名地名人姓名与御名同者改之改名部署曰总管命韩琦为山陵使　先是辅臣奏事帝必详问本末然后决裁莫不当理中外翕然皆称眀主是日晚忽得疾不知人语言失次复召已责降医官宋安道甄立里秦宗一王士伦等入侍疾　丙子尊皇后曰皇太后　丁丑羣臣三上表请听政戊寅诏许之旣而以疾不果有司请改日大敛司天监言卜近日则不利上及太后上令避太后而己巳卯大敛上疾増剧号呼狂走不能成礼韩琦亟投杖褰帘抱持上呼内人属令加意拥防又与同列入白太后下诏听政日请太后权同处分礼院奏请其日皇帝同太后御内东门小殿垂帘中书枢宻院合班起居以次奏事或非时召学士亦许至小殿皇太后处分称吾羣臣进名起居于内东门从之【考异李焘曰韩琦投杖褰拥防英宗事据家传及王岩叟别録国史并无此当考】　庚辰遣供备库副使夏倍等二十人告谕诸路官吏军民以先帝升遐及上嗣位之意谏官司马光等言窃见大行晏驾已近旬日其告哀契丹使者犹未进发兼闻不曽素戒使者对答继嗣之辞臣等窃议深恐未便何则国家既与契丹约为兄弟遭此大丧正当讣告彼中刺探之人所在有之今天下缟素彼中岂得不知而讣告之人尚未到彼彼谓中国有何事故能不猜疑自古大宗无子则取于小宗以为后着在礼典岂为国恶若彼人有问尽以实对有何所伤今问继嗣于使人而使人对以不知事体岂得穏便且陛下初为皇子之时诏书已布告天下谅彼中知之甚悉今若告答以虚辞不足诈彼而适足取其笑侮耳臣等愿朝廷早决此议令使人昼夜兼程进发如彼中问及继嗣皆以实告　辛丑命契丹贺乾元节使保静军节度使耶律谷等进书奠梓宫见上于东阶令阁门以书币入始契丹使者至徳靖廷臣有欲却之者有欲俟其至国门谕使之还者议未决太常丞集贤校理邵亢请许其使者奉国书置柩前俾得见上以安逺人诏从其言时龙圗阁直学士周沆馆伴契丹使者初未许见先诏取书置柩前使者固请见曰取书非故事也上以方衰绖辞焉使者执书不肯授閤门沆曰昔北朝有丧吾使至栁河而还今朝廷重隣好听北使至京师达命于几筵防礼厚矣奈何更以取书为嫌乎使者立授书然上亦卒见谷等朝廷未知契丹主之年沆乘间杂他语以问使者出不意遽对以实既而悔之相顾然曰今复应兄事南朝矣　壬午辅臣入对于柔仪殿西阁皇太后御内东门小殿垂帘听政初议帝与太后同御东殿垂辅臣合班以次奏事及是上方服药权居柔仪殿东阁之西室太后居其东室辅臣旣入西室问圣体因奏军国事太后乃独御东殿辅臣以政事复奏于前云　癸未内出遗留物赐两府宗室近臣主兵官有差富弼文彦博时居丧皆遣使就赐之知谏院司马光言防赐遗留物如臣所得已千缗况名位渐髙必霑赉愈厚举朝之内所费何啻钜万窃以国家用度素窘复遭大丧累世所藏几乎扫地传闻外州军官库无钱之处或借贷民钱以供赏给一朝取办逼以棰楚当此之际羣臣何心以当厚赐因固辞卒不许光乃以所得珠为谏院公使钱以金遗其舅氏焉甲申宰相韩琦加门下侍郎兼兵部尚书进封衞国
　　公【考异李焘曰琦本传称进封衞国实録称魏国今从本传】曽公亮加中书侍郎兼礼部尚书枢宻使张升参知政事欧阳修赵槩并加戸部侍郎枢宻副使胡宿呉奎并加给事中　知谏院司马光上皇太后疏曰殿下初摄大政四方之人莫不观听以占盛徳臣以为凡名物礼数所以自奉者皆当深自抑损不可尽依章献眀肃皇后故事以成谦顺之美副四海之望大臣忠厚如王曽清纯如张知白刚正如鲁宗道质直如薛奎者殿下当信之用之与共谋天下之事鄙猥如马季良谗谄如罗崇勲者殿下当疎之逺之不可宠以禄位听采其言也臣闻妇人内夫家而外父母家况后妃与国同体休戚如一若赵氏安则百姓皆安况于曹氏必世世长享冨贵眀矣赵氏不安则百姓涂地曹氏虽欲独安其可得乎是故政者正也为政之道莫若至公臣愿殿下熟察羣臣之中有贤才则举之有功则赏之虽贱如厮役憎如仇讐逺在千里之外皆不可弃遗如此则人谁不劝矣若羣臣之中职事不修则废之有罪则刑之虽贵为公卿亲为兄弟近在耳目之前皆不可寛假如此则人谁不惧矣夫为善者劝为恶者惧百官称职万民乐业天下之安犹倚泰山而坐平原也尚何忧哉然后俟皇帝圣体平宁授以治安之业自居长乐之宫坐享天下之养则殿下圣善之徳冠絶千古光映后来虽周之文母汉之眀徳不足比也乙酉作受命寳命欧阳修篆其文曰皇帝恭膺天命
　　之寳　发诸路卒四万六千余人修奉山陵　丙戌以国子监所印九经及正义孟子医书赐夏国从所乞也丁亥以皇子右千牛衞将军仲鍼为安州观察使光
　　国公内右率府副率仲紏为和州防御使乐安郡公仲恪为博州防御使大宁郡公　翰林学士王珪上言圣体已安皇太后乞罢权同听政即命珪草还政书旣而不行【考异李焘曰司马光日记十六日丁亥王珪乞皇太后还政实録无其事又据王珪集有皇太后第一次还政书注云嘉祐八年四月十八日辰时通进司降到御寳劄子令撰当日未时进入十八日己丑也实録亦无其事今依日记载此更须详考】　荧惑自去年八月庚辰夕伏积二百四十九日命辅臣祈禳于集英殿己丑辰见东方癸巳权三司使蔡襄奏大行山陵一用永定制度于
