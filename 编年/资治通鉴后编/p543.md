<!-- { "loadSidebar": true } -->
　　苏同佥者驻兵君山坐胡牀东西指画进军状江南守将呉良御之戒诸将勿轻动顷之敌兵陈于江滨良命弟祯率一军出北门与战锋才交复遣元帅王子名率壮士岀南门合击之敌不能支遂败擒其将陶元帅以下二百余人溺水死者甚众　癸酉江南将邵荣攻湖州屡败张士诚兵其将李伯升敛兵退守攻之弗克乃还屯临安　辛巳枢密副使多尔济以贼犯顺寜命张立将精锐由紫荆关出讨命雅谷由北口出迎敌　甲申叛将梁炳攻辰州守将华善击败之以华善为湖广行省参知政事　贼由飞狐灵丘犯蔚州　庚寅御史台臣言先是召募义兵费用银钞一百四十万锭多近侍权幸冒名关支率为虚数乞命军士凡已领官钱者立限出征诏从之已而不果行　是月诏博啰特穆尔移兵镇大同以为京师捍蔽　置大都督兵农司仍置分司十道专督屯种以博啰特穆尔领之所在侵夺民田不胜其扰台哈巴哈溃散之兵数万钞掠山西察罕特穆尔遣陈秉直分兵驻榆次招抚之其首领悉送河南屯种　三月癸巳朔陈友谅遣兵由信州畧衢州复遣兵陷襄阳路　甲午江南下令宥狱囚　辛丑京城北兵马司指挥周哈喇岱与林智和等谋叛事觉伏诛丁巳张士诚兵犯建德江南将朱文忠御之于东门
　　使别将潜出小北门间道过鲍婆岭由碧鸡坞绕出其阵后夹击大破之其众溃去　方国珍遣郎中张本仁以温台庆元三路献于江南且以其次子关为质平章曰古者虑人不从则为盟誓盟誓不信变而为质子此衰世之事岂可蹈之凡人之盟誓交质者皆由未能相信故也今既诚心来归便当推诚相与如青天白日何自怀疑而以质子为哉乃厚赐关而遣之关后改名明完　陈友谅遣其部将赵普胜寇宁国太平县江南总制胡惟贤命万戸陈同义士江炳叔率乡兵五千击败之获粮一万七千余石普胜复寇陵阳石埭等县佥院张德胜与战于栅江口复破走之　壬戌诏定科举流寓人名额防古色目南人各十五名汉人二十名夏四月癸亥朔汾水暴涨　贼陷金复等州司徒知枢密院事福嘉努调兵平之　甲子毛贵为赵君用所杀帝以天下多故诏却天夀节朝贺皇太子及羣臣屡
　　请举行如故帝卒不听曰俟天下安宁行之未晚卿等其无复言　癸酉江南兵复池州初赵普胜既陷池州令别将守之而自据枞阳水寨数往来寇掠境上元帅徐达患其侵轶遣院判俞通海等往击败之俘其将赵牛儿等普胜弃舟陆走又擒其部将洪钧等并获艨艟数百艘遂复池州　江南佥院胡大海率元帅王玉等攻绍兴军至蒋家渡遇张士诚兵击败之获战舰五十余艘又连战于三山斗门白塔寺皆捷擒士诚卒五千余人恐其叛去悉斩于双溪之上【据俞本记事録】　张士诚复犯建德驻兵大浪滩江南将朱文忠遣兵由乌龙岭循胥口而上击破之　庚辰江南叛将陈保二寇宜兴守臣杨国拒战擒保二槛送宁越伏诛　张士诚复遣兵争建德据分水岭朱文忠遣元帅何世明击之破其营斩首五百级余众悉溃　丁亥张士诚兵犯常州守将汤和击败之擒卒千余人　己丑贼陷宁夏路遂畧灵武等处　张士诚将李伯升寇婺源江南守将孙茂先击败之　五月壬辰朔以陜西行台御史大夫旺扎勒特穆尔为陜西行省左丞相便宜行事　丁酉皇太子奏请巡北边以抚绥军民御史台臣上疏固留诏从之壬寅察罕特穆尔请今岁八月乡试河南举人及避兵儒士不拘籍贯依河南省元定额数就陜州置贡院应试从之　宋命江南行中书省平章政事朱元璋进为行省左丞相承制封拜如故【据刘辰国初事迹修入】辛亥将还建康召胡大海于绍兴既至谕之曰宁越为浙东重地必得其人守之吾以尔为才故特命尔守其衢处绍兴进取之宜悉以付尔宋巴延巴哈在衢州其人多智术实茂伊逊守处州善用士绍兴为张士诚将吕珍所据数郡与宁越密迩尔宜与常遇春同心协力伺间取之此三人皆勍敌不可忽也仍命左右司员外侯原善都事王恺管勾栾凤综理钱粮军务事未防有三人称赵宋子孙请再命大海攻绍兴愿为内应丞相知其诈命法司拷问乃张士诚使为间并其家属诛之【赵宋子孙以下据国初事迹】　山东河东河南及关中等处飞蝗蔽天人马不能行所落沟堑尽平民大饥　察罕特穆尔图复汴梁是月以大军次虎牢先发游骑南道出汴南畧归亳陈蔡北道出汴东战船浮于河水陆并下畧曹南据黄陵渡乃大发秦兵出函关过虎牢晋兵出太行逾黄河俱防汴城下首夺其外城察罕特穆尔自将铁骑屯杏花营诸将环城而垒刘福通屡出战战辄败遂婴城以守察罕特穆尔乃夜伏兵城南旦日遣苗军跳梁者畧城而东敌倾城出追伏兵鼓噪起邀击败之又令弱卒立栅外城以饵敌敌出争之弱卒佯走薄城西因纵铁骑突击悉擒其众福通自是不敢出　先是陈友谅弟友德营于信州城东绕城植木栅急攻之巴延巴哈迪音乗夜与贼鏖战粮竭矢尽而气不少衰有大呼于城下者曰有诏参谋哈噜丹临城问何来曰江西来哈噜丹曰如此乃贼耳吾元朝臣子岂受尔伪诏汝不闻张睢阳事乎僞使者不答而去时军民唯食草苗茶纸既尽括鞾防煮食之又尽掘防罗雀及杀老弱以食然犹出兵大破贼六月王奉国来攻城昼夜不息者逾旬巴延巴哈迪音登城麾兵拒之已而士卒力疲不能战万戸顾马儿以城叛城遂陷席闰出降大圣努哈噜丹皆死之巴延巴哈迪音力战不胜遂自刎部将蔡诚尽杀妻子与蒋广奋力巷战诚遇害广为奉国所执爱广勇敢使之降广曰我宁为忠死不为降生汝等草中一盗尔吾岂屈汝乎奉国怒磔广于竿广大骂而絶时义兵陈受战败为贼所擒亦痛骂不屈贼焚之先是巴延巴哈迪音之援信州也尝南望泣下曰我为天子司宪视彼城之危急忍坐视乎吾知上报天子下拯生民余皆无可恤者所念者太夫人耳即日入拜其母鲜于氏曰儿今不得事母矣母曰尔为忠臣吾即死何憾鲜于氏太常典簿枢之女也巴延巴哈迪音因命子额森巴哈奉其母间道入福建以江东亷访司印送行御史台遂力守孤城而死朝廷赐諡曰桓毅　甲子张士诚将吕珍围诸全州胡大海自宁越率兵救之珍堰水以灌城大海夺堰反以灌珍珍势蹙乃于马上折箭求解兵大海许之王恺谓大海曰彼猾贼难信不如因而击之可大胜也大海曰吾已许人而背之不信纵其去而击之不武遂引兵还　是月江南佥院俞通海攻赵普胜不克而还诸将患之丞相曰赵普胜勇而寡谋陈友谅挟主以令众上下之间心怀疑贰用计以离之一夫之力耳时普胜有门客颇通术数常为普胜画策普胜倚为谋主乃使人阳与客交而隂间之又致书与客故误达普胜普胜果疑客客惧不能安遂来归于是厚待客客喜过望倾吐其实尽得普胜平生所为乃重以金币资客潜往说友谅所亲以间普胜普胜不知见友谅使者辄自言其功悻悻有德色友谅由是忌之　秋七月壬辰朔以辽阳贼势张甚起前中书右丞相绰斯嘉为辽阳行省左丞相便宜行事　乙巳江南枢密院同佥常遇春率兵攻衢州建奉天旗树栅围其六门造吕公车仙人桥长木梯懒龙爪拥至城下髙与城齐欲阶之以登又于大西门大南门城下穴地道攻之守臣亷访使宋巴延巴哈等悉力备御以束苇灌油烧吕公车架千斤秤钩懒龙爪用长斧以斫木梯筑夹城以防穴道遇春攻之弗克乃以奇兵出其不意突入南门瓮城毁其所架炮督将士攻围益急　戊申命国王囊嘉岱中书平章政事福嘉努额森巴哈知枢密院事赫哩等统领探马赤军进征辽阳　赵君用既杀毛贵贵党续继祖自辽阳入益都丙辰杀赵君用遂与其所部自相雠敌彭早住不知所终　是月以张士信为江浙行省平章政事八月辛酉朔倪文俊余党陷归州　庚午江南将朱
