<!-- { "loadSidebar": true } -->
　　匿隠者令输租　増江西河南省参政一员以朱清张瑄为之　八月丁酉朔禁舶商毋以金银过海诸使海外国者不得为商　壬寅命江浙行省以船五十艘水工千三百人沿海巡禁私盐　乙巳立捕盗赏格令诸人能告捕者强盗一名赏钞五十贯窃盗半之应捕者又半之皆征诸犯人无可征者官给之山东西道亷访使陈天祥上疏曰盗贼之起各有所因除嵗凶诿之天时宜且勿论他如军旅不息工役洊兴厚敛烦刑皆足致盗中间保防滋长之者赦令是也赦者小人之幸君子之不幸彼强梁之徒执兵杀人有司尽力以擒之朝廷加恩以释之旦脱系累暮即行劫既不感恩又不畏法夫凶残悖逆性已预定诚非善化所能移惟严刑以制之可也天祥既上疏乃严督有司追捕自其所部南至汉江二千余里多就擒者　冬十月壬子帝至自上都　诏职官坐赃经断再犯者加本罪三等　赣州民刘六十聚众至万余建立名号朝廷遣将讨之观望退缩贼势益盛江南行省左丞董士选请自往进至兴国距其营不百里命将校分兵守地悉置激乱之人于法复诛奸民之为囊槖者于是民争出自效数日六十就擒余众悉散事平士选遣使奏闻但请黜赃吏数人而已略不及破贼事时称其不伐　十一月己巳乌徳岱等进所译太宗宪宗世祖实録帝曰呼图噜黙色非昭睿顺圣皇后所生何为亦曰公主顺圣太后崩时裕宗已返自军中所计月日先后差错又阿玛尔斯丹炮手伊斯玛音泉府司皆小事何足书耶　辛未以洪泽芍陂屯田军万人修大都城　増海运明年粮为六十万石　乙酉枢宻院臣言江南近边州县宜择险要之地合羣戌为一屯卒有警急易于征诏行省图地形覈军实以闻　十二月戊戌立萨里军民总管府云南行省臣言大彻里地与八百媳妇犬牙相错今大彻里胡念已降小彻里复占阨地利多相杀掠胡念遣其弟胡伦乞别置一司择通习蛮夷情状者为之帅招其来附以为进取之地从之　癸卯定诸王朝防赐与太祖位金千两银七万五千两世祖位金各五百两银二万五千两余各有差　是嵗天下诸处多水旱虫螟及大风损禾各蠲其田租　初裕宗即世世祖欲定皇太子未知所立以问阿噜威萨哩即以帝为对且言帝仁孝恭俭宜立于是大计乃决帝与太后皆莫之知也数召阿噜威萨哩不往帝抚军北边世祖遣阿噜威萨哩奉皇太子宝于帝乃一至其邸及即位谓阿噜威萨哩曰朕在濳邸谁不愿事朕者惟卿虽召不至今乃知卿真得大臣体遂加守司徒集贤院使领太史院事自是召对不名赐坐视诸侯王等尝语左右曰若全平章者真全材也于今殆无其比阿噜威萨哩父别名万全故以全为氏云












　　资治通鉴后编巻一百五十九
<史部,编年类,资治通鉴后编>
　　钦定四库全书
　　资治通鉴后编巻一百六十
　　刑部尚书徐干学撰
　　元纪八【起彊圉作噩正月尽上章困敦十二月凡四年】
　　成宗钦明广孝皇帝
　　大徳元年春正月丙戌锡保齐等为叛冦所掠仰食于官赐以农具牛种俾耕种自给　辛夘以张斯立为中书参知政事　建五福太乙神坛畤　二月丙申防阳甸部长纳欵来献方物且请嵗贡银千两及置驿传诏即其地立通西军民府　甲辰诸军民相讼者命军民官同聴之　丁未省打捕鹰房府入东京路　己未改福建省为福建平海等处行中书省徙治泉州平章高兴言泉州与瑠求相近或招或取易得其情故徙之诏封的立普哇拿阿迪提牙为缅国王仍戒饬云南等处边将毋擅兴兵甲　庚申诏改元赦天下免上都大都隆兴差税三年　以行徽政院副使王庆端为中书右丞　钦察亲军都指挥使圗圗尔哈自北边入朝拜同知枢宻院事命还北边行至宣府卒赠司空諡武毅三月己巳旺扎勒等奏定铨调选法　庚午以陜西行省平章额森特穆尔为中书平章政事中书左丞梁按达拉为中书右丞　丙子帝如上都　丁丑以江西行省左丞巴特玛新为中书左丞　庚辰达噜噶齐都尔蘓受赂为其奴所告毒杀其奴坐弃市　丁亥禁正月七月捕猎大都八百里内亦如之　庚寅立江淮等处赋总管府及提举司　先是五台山佛寺成皇太后亲往祈祝监察御史真定李元礼上书于太后曰古人有言生民之利害社稷之大计惟所见闻而不系职司者独宰相得行之谏官得言之今朝廷不设谏官御史职当言路即谏官也乌可坐视得失而无一言以禆益圣治万分之一哉伏见五台创建寺宇土木既兴工匠夫役不下数万附近数路州县供亿烦重男女废耕织百物踊贵民有不聊生者矣今闻太后亲临五台布施金币臣谓其不可行者有五时当盛夏禾稼方茂百姓嵗计全仰秋成扈从经过不无蹂躏一也太后春秋已高亲劳圣体往复暑途数千里不避风日万一调养失宜悔将何及二也上位举动必书简册以贻万世之则书而不法将焉用之三也财不天降皆出于民今日支持调度方之曩时百倍而又劳民伤财以奉土木四也佛以慈悲方便为教虽穷珍玩供养不为喜虽无一物为献亦不怒今太后为苍生祈福福未获昭受而先劳圣体圣天子旷定省之礼轸思亲之怀五也伏愿中路回辕端居深宫俭以养徳静以頥神上以循先皇后之懿范次以尽圣天子之孝心下以慰元元之望如此则不祈福而福自至矣台臣不敢以闻至是侍御史万僧与御史中丞崔彧不合诣架阁库取前章封之入奏曰崔中丞私党汉人李御史为大言谤佛谓不宜建寺帝大怒遣近臣赍其章敕旺扎勒布呼宻鞠问布呼宻以国语译而读之旺扎勒曰其意正与吾同往吾尝以此谏太后曰吾非喜建此寺葢先帝尝许为之非汝所知也彧与万僧面质于旺扎勒布呼宻抗言曰他御史惧不敢言惟一御史敢言诚可赏也旺扎勒等以其章上闻帝沉思良乆曰御史之言是也乃罢万僧复元礼职　夏四月癸巳朔日有食之　丙申中书省御史台臣言阿喇卜丹及崔彧条陈台宪诸事臣等议乞依旧例御史台不立选其用人则于常调官选之惟监察御史首领官令御史台自选各道亷访司必择古人为使或阙则以色目世臣子孙为之其次参以色目汉人又哈喇齐哈蘓各举监察御史非便亦宜止于常选择人各省文案行台差官检覈宿卫近侍奉持防令台宪擢用者必须明奏然后任之行台御史秩满而有效绩者或迁内台或呈中书省迁调亷访司亦如之其不称职者省台择人代之未歴有司者授以牧民之职经省台同选者聴御史台自调中书省或用台察之人亦不宜与御史台同议各官府宪司官毋得輙入体察今拟除转运盐使司外其余官府悉依旧例制曰可　五月丙寅河决汴梁发民三万人塞之　戊辰追收诸位下为商者制书驿劵建临洮佛寺　诏强盗奸伤事主者首从悉诛不伤
　　事主止诛为首者从者刺配再犯亦诛　丁丑禁民间捕鬻鹰鹞　各路平凖行用库旧制选部民富有力者为副庚寅命自今以常调官为之行省者从行省署用　上思州叛贼黄胜许遣其子志寳来降　漳河溢损民禾稼　六月甲午诸王伊徳肯遣使乗驿祀五岳四渎命追其驿劵仍切责之　以湖广行省参政崔良知亷贫特赐盐锞钞千锭　乙未太白昼见　中丞崔彧居御史台乆又守正不阿以故人多疾之丙辰监察御史鄂啰实勒劾奏彧兄在先朝尝有罪还其所籍家产非宜又买僧寺水碾违制帝怒其妄言笞而遣之诏僧道犯奸盗重罪者聴有司鞠问　是月和州歴阳县江涨漂没庐舍万八百五千余家　资徳大夫知制诰兼修国史致仕董文用卒赠少保諡忠穆　秋七月丁亥河决杞县蒲口命亷访使尚文相度形势为乆利之防文还言河自陈留抵睢东西百有余里南岸视水高六七尺或四五尺北岸故隄水视高三四尺或高下等大较南高于北约八九尺隄安得不坏水安得不北也蒲口今决千有余步东走旧渎行二百里至归徳横隄之下复合正流或强遏之上决下溃功不可成揆今之计河北郡县宜顺水性筑长隄以御泛溢归徳徐邳之民任择所便避其冲突被害民户量给河南退滩地以为业异时决他所亦如之亦一时救患之良防也蒲口不塞便帝从之会河朔郡县及山东宪部争言不塞则河北桑田尽化鱼鼈之区塞之便帝复从之明年蒲口复决障塞之役无嵗无之是后水北入复河故道竟如文言　是月衡州之酃县大水山崩溺死三百余人八月丁未命诸王额彻济自今出猎悉自供具毋伤
　　民力　丁巳祅星出奎　九月辛酉朔祅星复犯奎集贤学士阎复上防言定律令颁封赠增俸给通调内外官且曰古者刑不上大夫今郡守以徴租受杖非所以厉亷隅江南公田租重宜减以贷贫民后多采用　甲子八百媳妇叛冦萨里遣额森巴哈将兵讨之　丙寅诏恤诸郡水旱疾疫之家罢括两淮民田　壬午帝至自上都　己丑增海漕为六十五万石　冬十月辛丑温州陈空崖等以妖言伏诛　乙夘哇遣使奉表来降　戊午增吏部尚书一员以呉元珪为之时选曹铨注多有私其乡人者元珪曰此风不可长蜀党朔党之兴宋之所由衰也自视事后请谒悉皆谢絶　太白经天　是月钦察都指挥使崇乌噜攻破八邻之地还击海都军败走之八邻之地时为海都所据崇乌噜帅师逾金山进攻之其将特梁台阻达尔呼河而军伐木栅岸以自庇士皆下马跪坐持弓矢以待崇乌噜奋师驰击大破之尽得人马庐帐还次阿垒河与海都援将巴拜遇崇乌噜麾军渡河蹙之巴拜败走仅以身免　十一月壬戌禁权豪僧道及各位下擅据鑛炭山场　戊辰增太庙牲用马　丁丑封高丽国王王昛为逸夀王以其世子謜为高丽国王从所请也　御史台臣奏大都路总管哈迪盗支官钱及受计五千三百缗准律当杖百七不叙以故臣子从轻论而帝欲止权停其职中丞崔彧与大夫济尔哈朗执不可帝曰卿等与中书省臣戒之若后复然则置死地矣已而御史奏彧任中丞且十年非所宜彧遂以病辞帝谕之曰卿辞退诚是然勉为朕少留之　十二月戊戌中书省臣言世祖抚定江南沿江上下置戍兵三十一翼今无一二惧有不虞帝曰与枢宻议之禁诸王驸马并权豪毋夺民田其献田者有刑　复立芍陂洪泽屯田　甲辰太白经天丁未旌表烈妇漳州招讨司知事阚文典妻王氏
