<!-- { "loadSidebar": true } -->
　　常膳不许自是三表乃许之　五月乙丑诏河北战兵三十万陜西战兵四十五万并义勇令本路都总管常加训练毋得占役时边臣或奏请增兵朝廷以为兵数不少故降是诏　是日彗行至张而没彗之未没也言者多以为忧或告韩琦琦曰借使复有一星出欲何为乎【此据日记】　戊辰上谓宰臣曰朕日与公等相见每欲从容讲论治道但患进呈文字颇繁多不暇今中书常务有可付有司者悉以付之自是中书细务止进熟状及事有定制者归有司中书降勅而已　庚午诏中书枢宻自今朔望会于南防　吏部流内铨进编修铨曹格勅十四卷诏行之　右武衞大将军果州刺史叔褒领文州团练使初制宗室入学十五以上通两经者大宗正以闻命官试论及大义中者度髙下赐出身或迁官至是叔褒试所学中格故有是命叔褒徳恭曾孙也丁丑以屯田员外郎王克臣子孝庄为右屯衞将军驸马都尉赐名师约以尚徳宁公主故也初上数称唐公主多下嫁名人及选得师约其父子皆业进士令至宰相第试以诗并其所业赋一编进御召见清居殿又谕以毋废学后又出经籍及纸笔砚墨赐之　六月乙酉以驾部郎中知磁州李田监淄州盐酒税务嘉祐六年始置考课法至是考课院言田再考在劣等故有是命坐考劣降等自田始　己亥免陆诜正衙令入见上劳问之曰卿岭外处画无不当者鄜延最当要道故选用卿今将何先诜曰边事难以遥度抑未审陛下意在安静或欲示威也上曰大抵边陲宜以安静为务昨王素为朕言朝廷与帅臣常欲无事自余将校无不生事要功者卿谓此言如何诜曰素言是也陛下能责任将帅令疆埸无事即天下幸甚上称善　辛卯以太常博士刘庠为监察御史里行庠私议濮王事与执政意合故命以言职　赠故霸州文安县主簿太常礼院编纂礼书苏洵光禄寺丞所修书方奏未报而洵卒赐其家银绢各百两疋其子殿中丞直史馆轼辞所赐求赠官既从之又特勅有司具舟载其丧归蜀嘉祐初王安石名始盛党友倾一时欧阳修亦善之劝洵与安石游而安石亦愿交于洵洵曰吾知其人矣安石母死士大夫皆吊洵独不往作辨奸一篇洵既没三年而安石用事其言乃信张方平尝论洵曰定天下之臧否一人而已　己酉御崇政殿疎决在京系囚　壬子改清政殿曰钦明召直集贤院王广渊书洪范于屏谓广渊曰先帝临御四十年天下承平得以无为朕方属多事岂敢言自逸故改此殿名因访广渊先儒论洪范得失广渊对以张景所得最深遂进景论七篇明日复召对延和殿谓广渊曰景所説过先儒逺矣以三徳为驭臣之柄尤为善论朕遇臣下常务谦柔聴纳之间则自以刚防此屏置之坐右非特开元无逸图也　秋七月甲寅以屯田员外郎呉申为殿中侍御史初刘庠举申自代上曰朕固知申遂擢用焉庠申门人也自傅卞议濮王事称防庠及申私论与卞协故相继并居言职　乙丑以奉国留后虢国公宗谔为保静节度使于是濮王子孙及鲁王孙各迁官一等迁者凡二十人上之为皇子辞疾不肯入宫诏本位长属敦促宗谔最长于时劝行及上即位宗谔上十余章论功上不得已特迁奉国留后中书召知制诰韩维命辞再三属之曰语勿太深也宗谔在藩素嫉上宗谔有庖夫善羊脍上使人为脍两盘宗谔见问之对曰十三使之脍也宗谔怒毁器覆肉笞其庖夫宗谔性隂狡所恶婢妾往往鸩杀之　八月己亥以龙图阁直学士兼侍讲吕公着知蔡州公着尝言濮安懿王不当称亲及颁讳于天下又请追还吕诲等皆不从即称疾求补外官上曰学士朕所重岂得轻去朝廷公着家居者百余日上遣内侍杨安道即家敦谕且戒安道曰公着劲直宜徐徐开晓语勿太迫也又数令公着兄公弼劝之公着起就职才数月复上章请出故有是命　九月壬子朔日有食之　癸丑以知制诰史馆修撰蔡抗为龙图阁直学士知定州上谓抗曰第行且召卿矣郡兵番戍室家留营多不谨夫归辄首原抗下令悉按以法戍兵感之　乙夘命知制诰宋敏求题濮安懿王及三夫人庙主于园　丙辰幸天章宝文阁命两府观翰林学士王珪所书仁宗御书诗石刻初仁宗立上为皇子珪请对而后草诏后有间珪者是日上御蘂珠殿召珪设紫花墩赐坐劳问乆之诏中书授珪兼端明殿学士且谕曰执政员阙即命卿矣翌日又赐盘龙金盆一珪惶恐以谢上谓曰朕知卿忠纯有守曩者有谗语朕今释然无疑故有此赐珪顿首曰非陛下保全臣何以至此　癸亥诏待制已上自迁官后六嵗无过则复迁之有过亦展年至谏议大夫止京朝官四嵗磨勘至前行郎中止少卿监仍以七十员为定员有阙即检勘前行郎中迁及四嵗以上校月日之乆者次补之少卿监以上迁官聴防如别有劳绩或因要重任使特防推恩者即不在此例　乙丑以太常博士监察御史里行马黙守本官通判懐州初黙弹奏济州防御使李珣犯销金并匠人送开封府官吏不能正其罪又言宗恵女使当如法録问且请自今外人罪连宗室大辟皆录问然后防又言国子监直讲刘攽轻薄无行多结交富赀举人不可为开封试官又言赵及所壊仓米十八万石当治米所以湿恶并劾提防仓塲李希逸以不觉察而及等实由希逸举发黙除御史时攽有戏言黙用此怒故妄弹奏攽黙又屡言濮王不宜称亲上以为疎缪故绌之御史刘庠奏乞留黙弗聴　皇城司尝捕销金衣送开封府推官窦卞上殿请其狱会有以内庭为言者上疑之卞曰真宗禁销金自掖庭始今不正以法无以示天下且非祖宗立法意上曰然文王刑于寡妻至于兄弟以御于家邦正谓此耳诏如卞请　庚辰知谏院傅卞言风闻贵戚奏荐恩泽未经减定或托以亲戚滥及髙赀商贩之徒诏自今妃嫔公主以下非有服亲若有服亲之夫无得奏荐　是月夏国主谅祚举兵冦大顺城入冦柔远寨烧屈乞等三村栅段木岭初环庆经畧安抚使蔡挺知谅祚将入冦即遣诸将分屯要害以大顺城坚虽被攻不可破不益兵柔远城恶命副都总管张玉将重兵守之敕近边熟户入保清野戒诸寨无得逆战谅祚将步骑数万攻围大顺三日蕃官赵明与官兵合击之谅祚银甲氊帽以督战挺先选强弩八列于壕外注矢下射重甲洞贯谅祚中流矢遁去复冦柔远张玉募胆勇三千人夜出扰贼营贼遂惊溃上遣中使赐挺手诏慰劳谅祚退屯金汤声言益发步骑且出嫚辞须已得嵗赐复攻围大顺城鄜延经畧安抚使陆诜言朝廷积习姑息故贼敢狂悖不稍加诘责则国威不立即止其嵗赐银帛牒宥州问故上喜曰固知此人可倚也诏诜得宥州报具闻而谅祚果大沮盘桓寨下取粮而反卒不敢入冦又嵗俭贫愿得赐物乃报言边吏擅兴兵行且诛之矣　冬十月壬午朔以仙游县君任氏坟域为园从礼院所奏也　癸未遣西京左藏库副使何次公赍诏赐夏国主谅祚问所以入冦之故仍止其嵗赐银帛陆诜言彼颇顺矣不若且赐时服因以诏问之彼必感惧今特遣次公彼多奸诈或疑朝廷畏已则未遽服也不从　甲申以户部判官直集贤院王广渊直龙图阁兼侍读集贤殿修撰周孟阳兼侍讲帝不豫广渊忧思食寝帝自为诏以慰安之曰朕疾少间矣丁酉诏两日一御迩英讲读时上已不豫然近臣尚未知也于是皇子颍王等引仁宗故事以请从之　丁亥诏曰先帝以士乆不贡则怠于学而豪者不时举故下间嵗之令冀以得人而自更法以来其浸长何者里选之牒仍故而郡国之取减半计偕之籍屡上而道途之劳良苦朕甚闵焉其令礼部三嵗一贡举天下解额于未行间嵗之法已前率四分取三分礼部奏名进士以三百人为额明经诸科不得过进士之数【本志云自是恩典不增而贡举乃缓士得休息官以不烦矣今削去】　以同签书枢宻院郭逵为陜西四路沿边宣抚使兼权判渭州逵恳辞签书上曰初欲授卿宣徽使虑外人以为罢政第领枢职往以重使权　甲午诏宰臣参知政事举才行士可试馆职者各五人先是上谓中书曰水潦为灾言事者多云不进贤何也欧阳修曰近年进贤之路太狭诚当今所患臣每与韩琦等论议未合上曰何谓进贤路狭中书常所进拟者其人皆如何修曰自富弼韩琦当国以来十数年间外自监司内则省府此类选擢甚精时亦得人然皆是钱谷刑名强干之吏此所谓用才臣言进贤路狭乃馆职也上曰如何修曰朝廷用人之法自两制选居两府自三馆选居两制然则三馆者辅相养材之地也往时入三馆有三路今塞其二矣此臣所谓太狭也上曰何谓三路修曰进士髙科一路也大臣荐举一路也因差遣例除一路也往时进士五人以上及第者皆得试馆职第一人及第不下十年有至辅相者今第一人及第两任凡十年方得试馆职而第二人以下无复得试是髙科一路塞矣往时大臣荐举随即召试今止令上簿馆阁阙人乃试而馆阁人初无员数无有阙时则上簿者永无试期是荐举一路又塞矣唯有因差遣例除者半是年劳老病之人此臣之所谓进贤路太狭也新格置编校官八人皆用选人歴七年乃自校勘除校理此外未尝有所擢用臣谓此八员者宜仍旧他员或阙即令中书择人进拟庶无遗贤上嘉纳之故有是诏因谓辅臣曰馆阁养才之地比欲选数人出使无可者公等其各为朕捜虽执政亲戚世家勿避朕当亲阅可否于是韩琦曾公亮欧阳修赵槩等所举蔡延庆夏倚【已见嘉祐二年】王汾叶均刘攽章惇胡宗愈王存李常张公裕王介苏棁安焘蒲宗孟陈侗陈睦李清臣朱初平黄履刘挚凡二十人上皆令召试琦等以人多难之上曰既委公等举之茍贤岂患多也乃令先召擢提防陜西刑狱度支员外郎蔡延庆等十人余须后试延庆齐子也　丙午羣臣以来嵗元防表上尊号曰体干应厯文武圣孝皇帝诏不许五表乃许之　十一月甲寅以庆州蕃官都巡检使赵明领顺州刺史以击夏人于大顺城有功也于是将士及蕃官有功者随轻重赏之　戊午帝不豫　己巳归徐国公主于王氏皇后及皇子颍王东阳郡王送至第诏皇后翼日乃归　司马光奏臣伏见陛下践阼以来太阳侵色中有黒子大风昼晦冬温无氷连年大水漂没庐田以至今嵗灾异尤甚彗星彰见光炎隆炽朝东暮西连月乃灭飞蝗害稼日有食之加之陜西河东夏秋乏雨禾既不収麦仍未种妇子凄惶流离充道西戎内侮边鄙未安当此之际羣臣宜劝导陛下以祗畏天命勤恤民隠克己谦约博求至言以消复变咎延致善祥而朝廷晏然曾不为意或以为自有常数非闗人事或以为景星嘉瑞更当有福今者又有佞臣建议请上尊号其为欺蔽上天诬罔海内孰甚于此使上帝神怫郁不怿自拜表以来陛下婴此疾疹乆而未愈此皆羣臣谄防之罪陛下岂得不省悟而深思哉臣不胜区区忘生触死伏望陛下自以圣意止羣臣所上章表却尊号而弗受更下诏书深自咎责咨谋四方广开言路求所以事天养民转灾为福之道俟圣体康复政化流通天时丰穰人心悦豫然后推崇徽号何晚之有臣荷国大恩承乏侍从诚见近日羣臣皆以言为讳入则拜手稽首请加鸿名出则错立族谈腹非窃笑终无一人为陛下正言其不可者臣窃痛之是敢妄进狂瞽唯圣明采察不从　初夏人冦大顺上问两府防将安出宰相韩琦请留止嵗赐遣使赍诏往问枢宻使文彦博等曰如此则边衅大矣因引宝元康定之丧师以动上意琦曰兵家须料彼此今日御戎之备大过昔时且谅祚狂童岂可比元昊也诘之必服上竟从议遣何次公往使逾月次公还以谅祚表进上已卧疾辅臣因入问起居毕扣御榻曰谅祚服罪否上力疾顾曰一如所料谅祚所上表虽云受赐累朝敢渝先誓然尚多游辞归罪于其边吏乃复赐诏诘之令耑遣使别贡誓表具言今后严戒边上酋长各守封疆不得防集人马辄相侵犯其鄜延环庆泾原秦鳯等路一带乆系汉界熟户并顺汉西蕃不得更行刼虏及逼胁归役所有汉界不逞叛亡之人亦不得更有招纳茍渝此约是为絶好余则遵依先降誓诏朝廷恩礼自当一切如旧　先是帝乆服药监察御史里行刘庠奏请立皇子帝不怿封其奏一日宰相韩等问起居退颍王出寝门忧形于色顾琦曰奈何曰愿大王朝夕勿离上左右王曰此乃人子之职琦曰非为此也王感悟去帝自得疾不能语凡处分事皆笔于纸十二月辛丑帝疾增剧辅臣问起居罢琦复奏曰陛
