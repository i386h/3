<!-- { "loadSidebar": true } -->
　　丁酉环庆路安疆砦成　甲辰熈河进筑青石峡工毕赐名西平　乙酉封世开为安定郡王世开燕懿王德昭曽孙也　太原地震　八月丙戌鄜延将王愍复宥州　丁酉诏以蔡确无辜贬死弟除名勒停人前朝奉硕特与叙换内殿崇班确子少府监主簿渭奏臣叔父硕曩于邢恕处见文及甫元祐中所寄恕书具述奸臣大逆不道之谋及甫乃彦博爱子必知当时奸状诏翰林学士承防蔡京权吏部侍郎安惇即同文馆究问初及甫与恕同为馆职相善其与恕书自谓毕禫当求外入朝之计未可必闻己逆为机穽以榛梗其涂又谓可马昭之心路人所知济之以粉昆朋类错立欲以眇躬为甘心快意之地及甫尝语蔡硕云司马昭指刘挚粉昆指韩忠彦眇躬及甫自谓盖俗谓驸马都尉曰粉侯而韩嘉彦尚主故指其兄忠彦为粉昆朋类错立谓王岩叟梁焘也及甫除都司为挚论列又挚尝论彦博不可除三省长官故止为平章重事彦博致仕及甫以修撰守郡母丧除及甫与恕书请补外肆为诋毁之辞恕以此书与渭使诉其事及置对及甫为京惇所胁即妄自觧释唯以昭比挚如旧而眇躬乃以为指上粉昆指王岩叟梁焘岩叟面如傅粉故曰粉焘字况之以况为兄故曰昆也又言父彦博临终屏左右独告以挚等将谋废立故亟欲彦博罢平章重事问其证验则俱无有确母明氏尝有状诉邢恕云梁焘尝对懐州致仕人李询言若不诛确则于徐邸安得稳便朝廷封其状不为施行至是渭以告章惇惇遂检明氏状进呈并付京惇追问询依违以答亦无证验　戊戌筑威戎城　己酉彗出西方　九月壬子以星变避殿减膳罢秋宴诏公卿悉心修政以辅不逮求中外直言　乙卯赦天下出元丰库缗钱四百万付陜西广籴　丙寅诏蹇序辰及入内内侍省使臣一员同审问文及甫事从蔡京请也　戊辰彗灭　癸酉谒中太一宫为民祈福　丙子御殿复膳　己卯封婉仪刘氏为贤妃　冬十月乙酉诏郑雍及吕大防等永不引用期数及赦恩叙复从三省言也　壬寅以权吏部尚书兼侍读邢恕为御史中丞　十一月丁卯诏谏议大夫以上各举监察御史一人癸酉诏中大夫郴州安置刘奉世责授隰州练副
　　使弟知常州当时差监南岳庙以邢恕言其隂合刘摰倾害防立顾命大臣故也　丁丑诏程頥涪州编管坐与司马光同恶相济也李清臣尹洛即日迫遣之先是帝与辅臣语及元祐事曰程頥妄自尊大至欲于延英讲说令太母同聴在经筵多不逊虽已放归田里可与编管遂有涪州之命頥编管盖林希力希意邢恕必救頥则因以倾恕恕语希曰便斩頥万叚恕亦不救闻者笑之　是日雷州别驾化州安置梁焘卒焘自立朝一以援引人物为意在鄂作荐士録具载姓名客或见其书曰公所植桃李乘时而发但不向人开耳焘笑曰焘出入侍从位至执政八年之间所荐用之不尽负媿多矣　十二月癸未鼎州练副使新州安置刘挚卒先是蔡京安惇共治文及甫事【八月十六日】将大有所诛戮防星变帝谕曰朕遵祖宗遗志未尝诛杀大臣刘挚等可释勿治【此据东都事略章惇传】然京惇极力鍜錬不少置而焘先卒后七日挚亦卒众皆疑两人不得其死挚嗜书家藏书多自讐校得善本或手抄録究三礼春秋辨诸儒同异其教子弟先行实而后文艺每曰士当以器识为先一号为文无足观矣【考异长编载曽布日録是年九月辛酉布独奏事因言吕大防刘挚初贬淮南湖北至昨来明堂赦方逾年故有不得迁叙指挥今皆在岭表恶地与前日不同今以天变肆赦谓宜稍徙善地足以感召和气上笑曰刘挚等安可徙布曰臣所见如此更在陛下裁择编刺配罪人亦分广南与逺恶处为两等若稍徙之于端康英连之类似亦未为过上极难之按此事不见他书唯见于布所自録又系独奏无同时左证布奸邪恐属虚妄今不取】　乙酉侍御史董敦逸坐奏对不实贬秩知兴国军　乙未诏郑佑李伸各迁一官赏回河功也又诏首建言及主议囘河者郭知章李伟王孝先各迁一官王令图赠左中散大夫　丁酉诏秘阁校理刘唐老落职监桂阳监税务以唐老元祐奸党故有是命　甲辰涪州安置黄庭坚移戎州避部使者亲嫌也　是歳两浙旱饥诏行荒政移粟赈贷　宣城民妻一产四男子　播州夷杨光荣等内附
