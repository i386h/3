<!-- { "loadSidebar": true } -->
　　寅契丹遣林牙萧偕来报撤兵　丁夘泾州观察使知渭州王防降知虢州坐葛懐敏之败也防始教懐敏驻军瓦亭及懐敏趣镇戎防驰书戒勿入第背城为寨以羸师诱贼至则发伏击之可有功懐敏弗聴进至定川果败贼乘胜犯渭州防率州人乗城多张旗帜为疑兵贼引去先是防子豫谓懐敏非将才请防奏易之防不聴故及　戊辰御史中丞贾昌朝上疏言太祖初有天下鉴唐末五代方镇武臣土兵牙校之盛尽収其威权当时以为万世之利及太宗所命将帅率多攀附旧臣亲姻贵胄赏重于罚威不逮恩而犹仗神灵禀成算出师御冦所向有功近嵗恩幸子弟饰厨沽名誉不由勲效坐取武爵者多矣其志不过利转迁之速俸赐之厚耳御侮平患彼何自而知哉然乗边鄙无事尚得自容自西羌之叛骤择将领鸠集士众士不素练固难指纵将未得人岂免屡易以屡易之将驭不练之士故战必致败此削方镇兵权过甚之弊也且新旧恩幸己任军职者便当为将兵谋战法素不知晓一旦付千万士卒之命使庸人致之死地此用亲旧恩幸之弊也臣谓守方镇者无数更易管军并刺史以上官秩宜审其所授以待有功如杨崇勲李昭亮辈恩幸之人尚在边任宜速别选人代之此救弊之一端也方今备边之尤切者凡六事其一曰驭将帅今陜西四路自部署而下钤辖都监巡检之属军政必相防谋之未成事已先漏彼可则我否上行则下戾虽有主将不専号令故动则必败也请自今命将去疑贰推恩意舍其小节责以大效爵赏威刑皆得便宜従事偏禆而下有不聴令者以军法论至于筦赋税府库之物皆得而用之如太祖虽削武臣之权然边将一时赏罚及用财集事则皆聴其自専有功则必赏有败则必诛此所谓驭将之道也其二曰复土兵今河北河东彊壮陜西弓箭手之属土兵遗制也宜优复田畴安其庐舍使力耕死战世为边用则可以减屯戌而省供餽内地州县増置弓手亦当如乡军之法而阅试之其三曰训营卒今之兵器造之不精且不适用虚费民力宜按八阵之法依五兵之用以时教习之使啓殿有次序左右有形势前却相附上下相援令之曰失一队长则斩一队何患众不为用乎其四曰制外国契丹近嵗兼用燕人治国建官一同中夏昊贼据河内列郡而行赏罚善于用人此中国之患也宜度西戎诸国如沙州唃斯明珠灭藏之族近北如黑水女真高丽新罗等处皆旧通中国今为二方隔絶可募人往使诱之来朝如此则二国必多为之备备则势分矣其五曰绥蕃部夫属户者边陲之屏翰也如延有金明府有丰州皆戎人内附之地朝廷恩威不立抚驭乖方比为强敌脇従塞上诸州藐焉孤垒蕃部既壊土兵亦衰恐未有破敌之期请令陜西诸路沿边知州军皆带安抚蕃部之名多设方略务在招集财赋法令得以自専择其族盛而有劳者以为酋帅如河东折氏比庶可为吾藩离之固矣其六曰明探候古者守封疆出师旅居则有行人觇国战则有前茅虑无其审谨若此太祖命将出镇筦之利悉输军中仍聴贸易而免其征税故边臣富于财得以养士为间谍蕃夷情状无不预知者二十年间无西北之忧善用将帅精于觇候之所致也今西鄙刺事者所遗不过数千钱但畧涉境上盗聴传言塞命而已故敌情贼状与夫山川道路险易之势絶而莫通夫蹈不测之域入万死之地觇伺微宻探索机防非有重赂厚赏孰自效乎愿鉴艺祖将帅之制边城财用一切委之专使养勇士为爪牙而临阵自衞无杀将之辱募死力为觇候而坐知敌来无陷兵之耻始昌朝馆伴契丹使议者欲以金缯啗契丹使攻元昊昌朝曰契丹许我而有功则责报无穷且以我市于元昊矣昔尚结赞欲助唐讨朱泚而陆贽以为不可后乃知吐蕃隂与泚合今安知契丹计不出此耶于是命昌朝报使契丹昌朝力辞因奏此疏帝嘉纳之原州属羌明珠灭藏二族兵数万与元昊首尾隔絶隣道范仲淹闻泾原欲袭讨之乙巳奏言二族道险不可攻前日髙继嵩尝已丧师乎时犹懐反测今讨之必与贼为表里南入原州西扰镇戎东侵环州边患未艾宜因昊贼别路大入之际即并兵北取细腰胡芦泉为堡鄣以防贼路则二族自安而环州镇戎径道通彻可以无忧矣后二嵗遂筑细腰胡芦诸寨　十一月壬申诏閤门自今契丹使不以官髙下并移坐近前　辛巳徙知渭州文彦博为秦鳯路都部署兼知秦州知泾州滕宗谅为环庆路都部署兼知庆州知瀛州张元为泾原都部署兼知渭州俱加经畧安抚招讨使复置陜西四路都部署经畧安抚兼防边招讨使命韩琦范仲淹厐籍分领之仲淹与琦开府泾州而徙彦博帅秦宗谅帅庆皆従仲淹请也初葛懐敏败于定川诸郡震恐宗谅顾城中兵少乃集农民数千戎服乗城又募勇敢谍知贼逺近形势报旁郡使为备防仲淹引环庆兵来援时天隂晦者十日人情忧沮宗谅乃大设牛酒迎犒士卒又籍定川战没者哭于佛祠祭酹之因厚抚其孥使各得所欲于是士卒感发增气边民稍安故仲淹荐以自代　甲申以处士平阳孙复为试校书郎国子监直讲复举进士不中退居泰山学春秋着尊王发微十二篇石介有名山东自介而下皆以先生事复年四十不娶李迪知其贤以其弟之子妻之复初犹豫介与诸弟子谓公卿不下士久矣今丞相不以贫贱欲托以子宜因以成丞相之贤名复乃聴孔道辅闻复之贤就见之介执杖屦立侍复左右升降拜则扶之其往谢亦然介既为学官语人曰孙先生非隠者也于是范仲淹富弼皆言复有经术宜在朝廷故召用之　己丑降向进髙惟和李禹珪吴従周郝従政赵瑜等官并落职坐定川之败也　辛卯诏知永兴军郑戬兼管勾陜西转运司计度粮草公事戬建言凡军行所须愿下有司相缓急折为三等非急切者悉宜罢去先是衙吏输木京师浮渭泛河多漂没既至则斥不中程往往破家不能偿戬嵗减三十余万又奏罢括籴以劝民积粟长安故都衣冠子弟多豪恶戬治之颇严甚者至黥窜人皆惕息　十二月壬寅置武学教授従贾昌朝言也　壬戌诏韩范仲淹厐籍已带四路招讨使其诸路招讨使副并罢先是知庆州滕宗谅言自定川防师朝廷命韩琦等都统四路则逐路帅臣当禀节制其官号不可同称故有是诏　是冬宰相吕夷简感风不能朝帝忧之手诏拜司空平章军国重事俟疾损三五日一入中书夷简力辞复降手诏曰古谓髭可疗疾今剪以赐卿又问羣臣可任两府者其宠遇如此夷简平生朝防出入进止皆有常处不差尺寸一日见帝误忘一拜而起外间讙言吕相失仪汉州人张纮时举制科在京师闻之曰吕公为相久非不详审者今大朝防而失仪是天夺之魄殆将亡矣后旬余遂感风云　是嵗宻诏知延州厐籍招纳元昊籍以为元昊骤胜方骄若中国自遣人说之彼益偃蹇时贼使李文贵在青涧城籍乃召文贵谓之曰汝之先王及今王之初奉事本朝皆不失臣节汝曹忽无故妄加之名使汝王不得为臣彼此之民肝脑涂地皆汝羣下之故也我国家富有天下虽偏师小衂未至大损汝一败则社稷可忧矣汝归语汝王若诚能悔过従善称臣归欵以息彼此之民朝廷所以待汝王者礼数必优于前文贵顿首曰此固西人日夜之愿也龙圗能言之朝廷使彼此休兵其谁不受赐籍乃厚赆遣之元昊为西蕃所败国中疲困欲纳欵而耻先言及文贵还闻籍语大喜使文贵复持旺荣等书抵籍议和且言如日之方中止可顺天西行安可逆天东下籍嫌其不逊未敢复书请于朝诏籍复书许其和而书称旺荣等为太尉籍言太尉乃天子上公非陪臣所得称使旺荣当之则元昊不可复臣矣今其书自谓宁令谟宁令皆彼官名称之无嫌也诏聴籍言既而旺荣等又以书来欲仍其僣号而称臣纳欵籍曰此非边臣所敢知也而主若自奉表章乃敢达之朝廷名号正则议易合耳时方议修复泾原城寨籍恐敌猝犯之败其功故数与其使往反计议抑止其僣亦不决然絶也






　　资治通鉴后编卷五十一
　　钦定四库全书
　　资治通鉴后编卷五十二
　　刑部尚书徐干学撰
　　宋纪五十二【起昭阳恊洽正月尽五月凡五月】
　　仁宗体天法道极功全德神文圣武睿哲明孝皇帝
