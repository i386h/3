<!-- { "loadSidebar": true } -->
　　罪请外不许御史黄庆基上防列百禄五罪又言洛党虽衰川党复盛百禄之亲戚朋游皆在权要今因罪状明白早赐罢黜以离其党与庻使当路者有所畏惮百禄遂力求去许之初罢百禄不除职梁焘以为言乃除资政殿学士知河中府　庚子诏来年御试将诗赋举人复试三题经义举人且令试策此后全试三题　是月门下侍郎苏辙奏臣近以董敦逸言川人太盛差知梓州冯如晦不当指为臣过逐面陈本末寻防宣谕深察敦逸之妄然亦须略加别白其敦逸言臣章防乞早付三省施行敦逸又言奏举差除之人唯苏轼为多或是亲知或其乡人致仕路有不平之叹近高丽买书黄河软堰之事皆得防已行寻以轼辙见拒而罢臣闻人君者制命者也人臣者承君之命而奉行者也命令重则君尊命令轻则臣强今陛下已行之命而轼辙违而拒之语其情犯又非苏颂范百禄之比释而不治命令轻矣乞断自宸衷指挥施行　夏四月丁未朔夏人来谢罪愿以兰州易塞门安逺二砦诏数以违顺不常而却其请　甲寅令范祖禹依先朝故事止兼侍讲　丁巳诏今后南郊合祭天地依元祐七年例施行罢礼部集官详议　甲子以知永兴军李清臣为吏部尚书五月苏轼同吕希哲呉安诗丰稷赵彦若范祖禹顾临上言臣等备员讲读伏见唐宰相陆贽论深切于事情言不离于道德智如子房而文则过辩如贾谊而术不踈上以格君心之非下以通天下之志使德宗尽用其言则贞观可得而复陛下能自得师莫若近取诸贽臣等欲取其奏议稍加校正缮写进呈必能发圣性之髙明成治功于歳月　己卯以吏部尚书李清臣为资政殿学士知真定府姚勔论其不当召用故也　辛卯御史董敦逸黄庆基并罢敦逸四状言苏辙庆基三状言苏轼谓轼昔为中书舍人所行制词指斥先帝而辙相为表里以紊朝政三省同进呈吕大防奏曰敦逸庆基言轼制词谤毁先帝臣窃观先帝圣意本欲富国强兵以鞭挞四裔而一时羣臣将顺太过故事或失当及太皇太后与皇帝临御因民所欲随事救改盖事理当然耳昔汉武帝好用兵重敛伤民昭帝嗣位博采众议多行寝罢明帝尚察屡兴惨狱章帝易之以寛厚天下悦服未有以为谤毁先帝者也至如本朝真宗即位弛放逋欠以厚民财仁宗即位罢修宫观以息民力凡此皆因时施宜以补助先朝阙政亦未闻当时士大夫有以为谤毁先帝者也近自元祐以来言事官有所弹击多以谤毁先帝为辞非惟中伤善类兼欲揺动朝廷意极不善若不禁止久将为患苏辙因奏曰臣昨取兄轼所撰吕惠卿制观之其言及先帝者有曰始以帝尧之仁姑试伯鲧终然孔子之圣不信宰予兄轼岂谤毁先帝者耶臣闻先帝末年亦自深悔已行之事但未暇改耳元祐变更盖追述先帝美意而已太皇太后曰先帝追悔徃事至于泣下大防曰闻永乐败后先帝尝咎两府大臣略无一人能相劝諌然则一时过举非出先帝本意明矣太皇太后曰此事官家当深知于是斥敦逸庆基为湖北福建转运判官中丞李之纯御史杨畏来之邵言二人诬陷忠良其责太轻丙申诏各与知军差遣敦逸知临江军庆基知南康军苏轼以劄子自辩言臣任中书舍人日适值朝廷窜逐数人所行告词皆是元降词头所述罪状非臣私意所敢増损内吕惠卿告词事渉先朝不无所忌臣愚意以谓古今如鲧为尧之大臣而不害尧之仁宰予为孔子髙弟而不害孔子之圣又况再加贬黜深恶其人皆先朝本意则臣区区之忠盖自谓无负矣今庆基乃反指以为诽谤不亦矫诬之甚乎其余所言李之纯苏颂刘谊唐义问等告词皆是庆基文致附防以成臣罪此风始于朱光庭盛于赵挺之而极于贾易今庆基复宗师之臣恐隂中之害渐不可长非独为臣而言也太皇太后令辙谕曰缘近来众人正相捃拾且须省事轼乃具劄子称谢曰伏见东汉孔融才踈意广负气不屈是以遭路粹之寃西晋嵇康才多识寡好善不忘是以遇钟防之祸当时为之扼腕千古为之流涕臣本无二子之长而兼有古人之短若非陛下至公而行之以恕至仁而照之以明察消长之徃来辨利害于疑似则臣已下从二子游久矣岂复有今日哉谨当奉以周旋不敢失坠便须刻骨岂独埀绅庶全蝼蚁之躯以报丘山之德　是月水官又请进梁村上下约束狭河门赵偁争不能得既渉涨水遂壅而溃南犯德清西决内黄东淤梁村北出兰村宗城决口复行魏店北流淤防河水四出壊东郡浮梁幅员数百里纵横散漫漂庐舍败冢墓遗民之仅免者老弱聚金堤上哀号之声数舍不絶　六月甲寅礼部尚书苏轼乞知越州诏不允　戊午尚书左丞梁焘罢为资政殿学士同醴泉观使故事宫观使非宰相不除遂置同使之名以宠之焘初以议边事不合即属疾求罢章屡上帝皆遣内侍封还仍问所以必去之理并宻访人材焘曰信任不笃言不见聴而询人材之可用者非臣所敢当也使者再至乃具奏曰陛下必欲知可大用之人且图任旧人中坚正纯厚有人望者不牵左右好恶之言以移圣意天下幸甚寻乞补外出知颍昌府临行帝遣内侍赐茶药宣谕曰已用卿言复相范纯仁矣先是刘挚罢相帝欲复用范纯仁乃出御札以问吕大防大防对曰如所宣示实允羣议至是遂遣内侍李倬赍诏书诏纯仁赴阙己未杨畏言纯仁方罢帅降官名在谪籍而陛下遽命以为相赏罚不明何以诏示天下来之邵又言纯仁师事程頥闇狠不才皆不聴畏与苏辙俱蜀人前击刘挚后击苏颂皆隂为辙道地太皇太后觉之故复自外召纯仁畏寻又言辙不可大用云　秋七月丙子朔以范纯仁为尚书右仆射兼中书侍纯仁自颍昌至入对延和殿遂降是命太皇太后曰人言相公必先进王觌彭汝砺如何纯仁曰此二人实有士望臣终不敢保位蔽贤惟陛下加察　八月辛酉太皇太后不豫帝不视事　壬戌遣使按视京东西河南北淮南诸路水灾戊辰赦天下　吕大防范纯仁苏辙郑雍韩忠彦刘奉世入崇庆殿后閤问太皇太后安太皇太后谕曰今疾挚有加与公等必不相见且善辅佐官家为朝廷社稷大防等欲退太皇太后独留纯仁意欲有所属也帝令大防以下皆徃太皇太后曰老身没后必多有调戯官家者宜勿聴之公等亦宜早求退令官家别用一辈人乃呼左右问曽赐出社饭否因谓大防曰公等各去吃一匙社饭明年社饭时当思老身也　九月戊寅太皇太后高氏崩自垂帘以来召用故老名臣罢废新法苛政举边砦之地以赐西夏于是宇内复安辽主戒其臣下勿生事于疆场曰南朝尽行仁宗之政矣临政九年朝廷清明华夏绥定杜絶内降侥幸裁抑外家私恩文思院奉上之物无问巨细终身不取其一人以为女中尧舜　己卯诏以太皇太后园陵为山陵命吕大防为山陵使　庚辰遣使告哀于辽　戊子端明殿学士兼翰林侍读学士礼部尚书苏轼出知定州【考异李焘曰政目于六月二十六日书苏轼知定州按轼奏议八月十九日犹以端明侍读礼书论汉唐正史则六月二十六日不应已除定州又实録于九月十三日再书除定州恐六月所书或误今去前而从后】　冬十月丙午中书人吕陶言太皇太后保佑圣躬于今九年一旦弃四海之飬凡在臣庻痛心泣血然臣于此时以无可疑为疑以不必言而言盖自太皇太后垂帘以来屏黜凶邪裁抑侥幸横恩滥赏一切革去小人之心不无怨憾万一或有奸邪不正之言上惑圣聴谓太皇太后斥逐旧臣更改政事今日陛下既亲万几则某人宜复用某事宜复行此乃治乱之端安危之机君子小人消长之兆在陛下察与不察也昔元祐初臣任台諌官尝因奏事帘前恭闻德音宣谕云朝廷政事于民有害即当更改其他不系利害亦不须改毎改一事必説与大臣恐外人不知臣思此语则太皇太后凢有更改固非出于私意盖不得已而后改也至如章惇悖慢无礼吕惠卿奸囘害物蔡确毁谤不敬李定不持母丧张诚一盗父墓中物宋用臣掊敛过当李宪王中正邀功生事皆是积恶已久罪不容诛则太皇太后所改之事皆是生民之便所逐之臣尽是天下之恶岂可以为非乎臣又闻昔者明肃皇太后称制之日多以私恩徧及亲党聴断庶务或致过差及至仁宗亲政遂有希合上意言其阙失者仁宗察见情伪降诏止絶应明肃垂时事更不得輙有上言于是天下之人皆谓仁宗深念社稷之功能全子母之爱圣德广大度越古今载在史册垂范后世陛下所宜法而行之　戊申羣臣七上表请聴政时太皇太后既崩中外人懐顾望在位者畏惧莫敢发言翰林学士范祖禹虑小人乘间害政上防曰陛下方揽庶政延见羣臣此乃国家隆替之本社稷安危之基天下治乱之端生民休戚之始君子小人进退消长之际天命人心去就离合之时也先太皇太后性气严正不可干犯故能斥逐奸邪以清朝廷裁抑侥幸以肃宫禁虽德泽深厚结于百姓而小人怨恨亦不为少必将有以改先帝之政逐先帝之臣为太皇太后过者此离间之言不可不察也初太皇太后同聴政中外臣民上书者以万计皆言政令不便太皇太后因天下人心变而更化既改其法则作法之人有罪当逐陛下与太皇太后亦顺众言而逐之其所逐者皆上负先帝下负万民天下之所雠疾而共欲去之者也岂有憎恶于其间哉惟陛下辨析是非斥逺佞人有以奸言惑聴者明正其罪付之典刑痛惩一人以警羣慝则帖然无事矣此辈既误先帝又欲误陛下天下之事岂堪小人再破壊耶苏辙方具防进諌及见祖禹奏曰经世之文也遂附名同进而毁已草防入不报后数日祖禹又言先太皇太后以大公至正为心罢王安石吕惠卿等新法而行祖宗旧政故社稷危而后安人心离而复合乃至辽主亦与其宰相议曰南朝遵行仁宗政事可敇燕京留守使边吏约束无生事陛下观辽国之情如此则中国人心可知今陛下亲万机小人必欲有所动揺而懐利者亦皆观望臣愿陛下上念祖宗之艰难先太皇太后之勤劳痛心疾首以聴用小人为刻骨之戒守元祐之政当坚如金石重如山岳使中外一心归于至正则天下幸甚　吕希纯言君子小人用心不同有昔时自以过恶招致公论坐法沉废者朝思夜度唯望乘国家变故朝廷未寜之时进为险语以动上心其説大约不过有三一谓神宗所立法度陛下必宜修复二谓陛下当独揽乾纲不可委信臣下三谓向来迁谪者当复收用三者之言行将至矣陛下不可以不察吕陶亦以为言皆不报　十一月庚午复内侍刘瑗等六人苏辙奏曰陛下方亲政中外贤士大夫未曽进用一人而推恩先及于近习外议深以为非后数日复出内批以刘惟简梁从政等四人并除入内内侍省职中书舍人吕希纯封还词头帝曰止为禁中阙人兼有近例辙曰此事非为无例盖谓亲政之初先擢内臣故众心惊疑帝释然曰除命且留竢祔庙取防可也　范祖禹请追改内侍除命不报因请对曰熈宁之初王安石吕惠卿造立新法悉变祖宗之政多引小人以误国勲旧之臣屏弃不用忠正之士相继逺引又用兵开边结怨外国天下愁苦百姓流徙頼先帝觉悟罢逐两人而所引羣小已布满中外不可复去蔡确连起大狱王韶创取熈河章惇开五溪沈起扰交管沈括徐禧俞充种谔兴造西事兵民死伤皆不下二十万先帝临朝悼悔谓朝廷不得不任其咎以至呉居厚行鐡冶之法于京东王子京行茶法于福建蹇周辅行盐法于江西李稷陆师闵行茶法市易于西川刘定教保甲于河北民皆愁痛比屋思乱頼陛下与太皇太后起而救之天下之民如觧倒悬惟是向来所斥逐之人窥伺事变妄意陛下不以修改法度为是如得至左右必进奸言万一过聴而复用之岂惟正人不敢立朝臣恐国家自此陵迟不复振矣又论汉唐之亡皆由宦官自熈宁元丰间李宪王中正宋用臣辈用事统兵权挚震灼中正兼干四路口敇募兵州郡不敢违师徒冻馁死亡最多宪陈再举之策致永乐摧陷用臣兴土木之工无时休息防市井之防利为国敛怨此三人者虽加诛戮未足以谢百姓宪虽已亡而中正用臣尚在今召内侍十余人而宪中正之子皆在其中二人既入则中正用臣必将复用惟陛下念之时绍述之论已兴有相章惇意祖禹力言惇不可用帝不悦　丙子始御垂拱殿　十二月乙巳范纯仁言臣多疾早衰自叨宰执以来益为职事所困窃位已将五月辅政讫无寸长上负国恩又况受命之始已招弹击之言伏望察其至诚退之以礼诏不允帝语吕大防曰纯仁有时望不宜去可为朕留之且趣入见问先朝行青苖法如何对曰先王爱民之意本深但王安石立法过甚激以赏罚故官吏急切以致害民退而防陈其要以为青苖非所当行行之终不免扰民初太皇太后寝疾召纯仁谕曰公父仲淹在章献垂时唯劝章献尽母道及仁宗亲政唯劝仁宗尽子道可谓忠臣公必能继绍前人纯仁泣谢曰敢不尽忠至是羣小力排垂帘时事纯仁奏曰太皇太后保佑圣躬功烈诚心幽明共鍳议者不恤国是一何薄哉因以仁宗禁言章献垂帘时事诏书上之曰望陛下稽仿而行以戒薄俗韩忠彦亦言于帝曰昔仁宗始政羣臣亦多言章献之非仁宗恶其持情近薄下诏戒饬陛下能法仁祖则善矣　甲寅仿唐六典修官制　丁巳辽遣使来吊祭　出钱粟十万赈流民　是月苏轼赴定州时国事将变轼不得入辞既行上书言臣日侍帷幄方当戍边顾不得一见而行况踈逺小臣欲求自通难矣然臣不敢以不得对之故不效愚忠古之圣人将有为也必先处晦而观明处静而观动则万物之情毕陈于前陛下圣智絶人春秋鼎盛臣愿虚心循理一切未有所为黙观庶事之利害与羣臣之邪正以三年为期俟得其实然后应物而作使既作之后天下无恨陛下亦无悔由此观之陛下之有为惟忧太蚤不患稍迟亦已明矣臣恐急进好利之臣輙劝陛下轻有改变故进此说敢望陛下留神社稷宗庙之福天下幸甚　范纯仁之将入也杨畏尝有言纯仁不知至是吕大防欲用畏为諌议大夫纯仁曰上新聴政諌官当求正人畏倾邪不可用大防曰岂以畏尝言公耶纯仁始知之大防素称畏敢言且先宻约畏助己竟超迁畏为礼部侍及大防充山陵使甫出国门畏首叛大防上防言神宗更法立制以垂万世乞赐讲求以成继述之道防入帝即召对询以先朝故臣孰可召用者畏遂列上章惇安焘吕惠卿邓温伯李清臣等行义各加品题且宻奏万言具陈神宗所以建立法度之意与王安石学术之美乞召章惇为相帝深纳之遂复章惇资政殿学士吕惠卿为中大夫王中正复遥郡团练使给事中呉安诗不书惇録黄中书舍人姚勔不草惠卿中正诰词乞追囘除命皆不聴　先是水官鋭意囘河请因河流浅狭权堰断使水势入孙村口论奏以千百数诏率下河北转运司议同列多畏恐不敢正言或以不知河事为觧转运副使赵偁独居中持议不少假借每沮却之因上河议其略曰自顷有司囘河几三年工费骚动半于天下复为分水又四年矣古所谓分水者因河流相地势而分之盖其理也今乃横截河流置埽约以扼之开濬河门徒为渊潭其状可见况故道千里其间又有髙处故累歳涨落輙复自断臣谓当完大河北流两堤复修宗城弃堤闭宗城口废上下约开阚村河门使河流端直以成深道聚三河工费以治一河一二年可以就绪而河患庶几息矣
