<!-- { "loadSidebar": true } -->
　　谓邦家之基推古今治忽之常繋上下义利之分吁惟近嵗洊至烦言以为参顾问者间怵于私尸言责者或失于当莅官无匪懈之恪专觊谬恩荐士乖责实之诚时容私谢至于命令之下以及诏除之行论议所移纲条益紊朕惟舜徳之盛股肱有赓载之和周道之衰朝廷多谗怨之愬咨尔周行之士适逢至治之期与其陟险以徼荣曷若饬躬而驯致爰申戒告以厉浚明茍迷修省之方浸长浇浮之俗必从吏议以正邦彛时上封者言古之取士以徳行故淳明朴茂之人用后世取士以辞章故浮薄纎巧之人进望条列事申戒百官故降是诏　御史中丞孙抃与其属乞正陈执中之罪以塞中外公议不报于是抃与知杂事郭申锡侍御史毋湜范师道殿中侍御史赵抃同乞上殿閤门以违近制不许壬午诏抃等轮日入对知谏院范镇言御史全台请对陛下何不延问听其所陈别白是非可行则行其不可亦当明谕其故使知自省今拒其请非所以开言路也　御史中丞孙抃侍御史知杂事郭申锡入对言宰臣陈执中以杖杀女使事遂起诏狱寻又入劄子乞不枝蔓其制院从而希防卤莽结絶枢宻院亦无所建明所以制狱之兴由执中而废亦由执中家声丑秽物议喧腾岂宜更居台司使辅国政又言前日诏狱言事官屡有弹奏未闻陛下特降指挥臣僚中亦有解救者伏虑陛下因而疑惑臣愚窃以弹奏之言为朝廷为法为纪纲解救之语为宰相为身为利禄二途事意黒白可騐陛下纵全君臣之分免执中责罚亦当罢去以惩不法之罪奈何优游迁延固执不下臣恐而今而后宰相得欺朝廷大臣得罔君上居近列者得执私恩而毁公议为狱官者得舍实状而结虚案纷纷防寃望风而起将何以止之愿陛下圣治之间一讲祖宗遗范公赏公罚再清朝路臣不胜恳悃之剧　乙酉殿中侍御史赵抃言陈执中信纵嬖人杀虐无罪陈乞置狱复自废之情涉诬罔托疾归第不赴大宴不赴圣节上夀一旦昂然复入中书殊无亷耻不防人言身为大臣既破礼又壊法望亟正其罪　六月壬子朔赵抃入对又言执中破壊礼法侮弄朝廷臣极口论列累章抨弹诚恐陛下不得闻执中之罪而外庭之庸人又多附防迎承之者如此积日持久使天下之势危则臣之为罪虽伏斧锧肆市朝不足以偿其黙黙也伏望陛下早发宸断正执中之罪而罢免之则公议大协庆流宗社矣　己丑以翰林学士欧阳修为翰林侍读学士知蔡州知制诰贾黯知荆南皆从所乞也先是修奏疏言臣伏见宰臣陈执中自执政以来不叶人望累有过恶招致人言而执中迁延尚玷宰府陛下忧勤恭俭仁爱寛慈尭舜之用心也推陛下之用心天下宜至于治者久矣而纪纲日壊政令日乖国日益困流民满野滥官满朝其亦何为而致此由陛下用相不得其人也近年宰相多以过失因言者罢去陛下不悟疑心一生视听既惑遂成自用之意以谓宰相当由人主自去不可因言者而罢之故宰相虽有大过显过而屈意以容之彼虽惶恐自欲求去而屈意以留之虽天灾水旱饥民流离死亡道路皆不暇顾而屈意以用之其故非他直欲拒言事者耳言事者何负于陛下哉使陛下上不顾天灾下不恤人言以天下之事委一不学无识谄邪狠愎之执中而甘心焉言事者本欲益于陛下而反损圣徳者多矣然而言事者之用心本不图至于此也由陛下好疑自用而自损也今陛下用执中之意益坚言事者攻之愈切陛下方思有以取胜于言事者而邪佞之臣得以因隙而入必有希合陛下之意者将曰执中宰相不可以小事逐不可使小臣动摇甚者则诬言事者欲逐执中而引用他人陛下方患言事者上忤圣聪乐闻斯言之顺意不复察其邪佞而信之所以拒言事者益峻用执中益坚夫以万乗之尊与一二言事小臣角必胜之力万一圣意必不可囘则言事者亦当知难而止矣然天下之人与后世之议者谓陛下拒忠言庇愚相以陛下为何如主也前日御史论梁适罪恶陛下赫怒空台而逐之而今日御史又复敢论宰相不避雷霆之威不畏权臣之祸此乃至忠之臣也能忘其身而爱陛下者也陛下嫉之恶之拒之絶之执中为相使天下水旱流亡公私困竭而又不学无识憎爱挟情除改差缪取笑中外家私秽恶流闻道路阿防顺意专事逢君此乃谄上傲下愎戾之臣也陛下爱之重之不忍去之陛下睿知聪明羣言善恶无不照见不应倒置如此直由言事者太切而激成陛下之疑惑耳执中不知亷耻复出视事此不足论陛下岂忍因执中上累圣徳而使忠臣直士卷舌于明时也臣愿陛下廓然囘心释去疑虑法成汤改过之圣遵仲虺自用之戒尽以御史前后章疏出付外廷议正执中之过恶罢其政事别用贤才以康时务则天下幸甚已而修及黯皆得补外殿中侍御史赵抃言窃见近日以来所谓正人贤士者纷纷引去如吕溱知徐州蔡襄知泉州呉奎被黜知夀州韩绛知河阳府此皆众所共惜其去又闻欧阳修乞知蔡州贾黯乞知荆南府侍从之贤如修辈无几今坚欲请郡者非他葢杰然正色立朝既不能曲奉权要而乃日虞中伤皆欲效溱襄奎绛而去耳今陛下又从其请而外补之万一有缓急之事则陛下何从而询访也何从而质正也伏望陛下勿使修等去职留为羽翼以自辅助知制诰刘敞亦以为言修黯遂复留　戊戌吏部尚书平章事陈执中罢为镇海节度使同平章事判亳州孙抃等既入对极言执中过恶请罢之退又交章论列抃最后乞解宪职补外以避执中朋党中伤之祸于是执中卒罢抃寻改翰林学士承旨始御史因执中杀婢事欲撃去之帝未听而谏官初无论列者御史并以为言而赵抃攻范镇尤力台官皆助之镇累奏乞与御史辨不报及御史入对又言执中私其女子伤化不道执中既罢帝以谕镇镇复言朝廷置御史以防防慝非使其为谗慝也审如御史言则执中可诛如其不然亦当诛御史并缴前五奏乞宣示执政相与庭辨之卒不报镇由是与赵抃有隙　以忠武节度使知永兴军文彦博为吏部尚书平章事昭文馆大学士宣徽南院使判并州富弼为户部侍郎平章事是日宣制帝遣小黄门数辈觇于庭士大夫相庆得人后数日翰林学士欧阳修奏事殿上帝具以语修且曰古之求相者或得于梦卜今朕用二相人情如此岂不贤于梦卜哉修顿首称贺　癸夘以龙图阁直学士张昪权御史中丞帝尝谕执政以昪清直可任风宪故使代孙抃时弼初入相修复为翰林学士士大夫咸谓三得人云　甲辰以观文殿大学士知郓州厐籍为昭徳节度使知永兴军寻改知并州籍过京师入对帝新相文彦博富弼意甚自得谓籍曰朕用二相何如籍曰二臣皆朝廷髙选陛下拔之甚副天下望帝曰诚如卿言文彦博犹多私至于富弼万口一词皆曰贤相也籍曰文彦博臣顷与同在中书详知其所为实无所私但恶之者毁之耳况前者被谤而出今当愈畏谨矣富弼顷为枢宻副使未执大政朝士大夫未有与之为怨故交口誉之冀其进用而已亦有所利焉若弼以陛下之爵禄树私恩则非忠臣何足贤若一以公议槩之则向之誉者将转而为谤矣陛下所宜深察也且陛下既知二臣之贤而用之用之则当信之坚任之久然后可以责其成功若以一人言进之未几又以一人言疑之臣恐太平之功未易卒致也帝曰卿言是也乙巳侬智髙母侬氏弟智光子继宗继隆伏诛以工部侍郎知桂州余靖为户部侍郎知邕州萧注为引进副使留再任注募死士使大理国购智髙南诏久与中国絶林箐险深接生蛮语皆重译行百日乃通智髙亦自为大理所杀函其首至京师【考异大理国函智髙首送京师此据萧注传然智髙本云智髙卒不出其存亡莫可知未知孰是又司马光百官表大事记至和二年四月亦书侬智髙死于大理】　秋七月癸亥翰林学士欧阳修请自今两制两省以上非因公事不得与执政相见及不许台谏官徃还诏如有公事许就白于中书枢宻院　甲子诏凡宰相召自外者令百官班迎之自内拜者听行上事仪国朝待宰相葢令有故事其后多承例辞至是文彦博富弼入相御史梁蒨请班迎于国门范师道又请行上事礼然亦辞之　戊辰以资政殿大学士兼翰林侍读学士呉育为宣徽南院使判延州育侍读禁中帝因语及臣下毁誉多出爱憎育曰圣言要切实四海之幸然知而形之于言不若察而行之于事自古人君因信防邪而致乱照奸险而致治至于安危万端不出爱憎二字逹之则羣书不足观不逹虽博览无益也葢人主事有不可不宻者有不可不明者语及军国几微或干权要不可不宻也若指人姓名隂言其罪而事状未见者不可不明也若不明则防邪得计忠正难立曲直莫辨爱憎遂行故曰偏聴生奸独任成乱是故圣王之行如天地日月坦然明白进一人使天下皆知其善黜一人使天下皆晓其恶则邪隂不能陷害公正可以立身此百王之要道也帝益重之数欲大用而谏官或诬奏育在河南尝贷民出息钱久之遂命出帅【考异李焘曰育正传云为諌官刘元瑜诬奏案元瑜此时实知潭州必非元瑜也今没其姓名当徐考之　苏轼常记王巩云陈执中罢相仁宗问谁可代执中举呉育上即召赴阙防乾元节侍宴偶醉坐睡忽惊顾拊床呼其从者上愕然即除西京留台巩父素为巩言此案育自陜州召入至和二年二月判都省此时陈执中方家居待罪不知何时荐育所云醉拊御床仁宗愕然因不复相育育有心疾当得事实足见非刘元瑜诬奏也然育为执中所荐亦未可晓又育出知延州非西京留台嘉祐元年五月乃自延州徙河中二年八月自河中徙河南巩所云差误附见待考】　己巳罢三司市御箭翎初三司言御箭翎皆以两末黒中白羽为之今监锢市人求之不可得帝曰箭之传黒白羽但取其文采耳然不若鸡翎之劲也因令罢市　翰林学士欧阳修奏疏言臣近者为京师土木兴作处多乞行减罢寻准勅差臣与三司相度减定续具奏闻次今又闻圣防下三司重修庆基殿及奉先寺屋宇臣伏见近年民力困贫国用窘急小人不识大计但欲广耗国财务为己利托名祖宗张大事体况诸处神御殿栋宇坚固未必损动近年以来不住修换昨开先殿只因两柱损遂换一十三柱广张功料以图酬奨恩泽臣切见累年火灾自玉清昭应洞真上清鸿庆夀宁祥源防灵七宫开寳兴国两寺塔殿并皆焚烧荡尽足见天意厌土木之华侈为陛下惜国力民财谴戒丁宁前后非一陛下与其广兴土木以事神不若畏惧天戒而修省其已兴作者既不可及其未修者宜速寝停　八月己酉契丹主殂于秋山之行宫年四十一諡曰神圣孝皇帝【考异契丹国志云諡文成长编因之今从辽史兴宗纪】庙号兴宗兴宗性佻逹尝与教坊司王税轻等数十人约为兄弟出入其家至拜其父母数变服入酒肆佛寺道观王纲姚景熈冯立辈遇之于微行后皆任显官尤重浮圗法僧有正拜三公三师兼政事令者凡二十人马保忠尝劝以臣下无勲劳宜且序进之怫然怒曰若尔则是君不得专岂社稷之福耶保忠惶恐自是欲有迁除必先厚赐贵臣以絶其言亲信者拉和尔楚等数十人皆拔处将相尝夜燕与刘四端兄弟及王纲入乐队命后易衣为女道士后父萧穆济曰汉官皆在后妃入戏恐非所宜兴宗殴穆济败面曰我尚为之若女何人耶兴宗善画尝以所画鵞雁来献帝作飞白书答之子燕赵国王洪基受遗诏即皇帝位改重熈二十三年为清宁元年以重元为皇太叔　庚寅诏流内铨臣僚陈乞子孙当得试衔知县者自今并与权注初等幕职官仍着为令　辛夘知谏院范镇言比者京师及辅郡嵗一赦去嵗再赦今嵗三赦又在京诸军嵗再赐缗钱姑息之政无甚于此夫嵗一赦者细民谓之热防以其必在五月六月间也猾胥奸盗倚为过恶指以待免况再赦至三赦乎今防秋备塞之人无虑五六十万使闻京师端坐而受赐者能不动心哉请自今罢所谓一赦以摧奸猾而使善良得以立罢兵士之特赐钱以均内外而使民力得以寛乙未知谏院范镇言先朝以御寳印纸给言事官使以时奏上所以知言者得失而殿最之今陛下虽喜闻谏诤然考其施行其实无几岂大臣因循而多废格乎请据今御史谏官具员置章奏簿于禁中时时观省仍以尚书省所置簿具言行否每季录付史官诏中书置台官言事簿令以时检句销注之仍录与枢宻院　壬子诏曰任职之臣则有考课迁官之法而宗姓不预吏事先朝着格使十八年一迁所以隆族示爱教忠厚也朕尚念夫本支之秀昭穆之近而有耆老久次者其令中书枢宻院第其服属自明堂覃恩后及十年咸与进官近縁特恩改转者须更十年　乙卯观文殿学士尚书左丞髙若讷卒车驾临奠赠右仆射諡文荘御篆其碑首曰儒贤之碑　九月戊午契丹告哀使至帝为发哀成服于内东门幕次遣使祭奠吊慰及贺其新主　癸亥诏学士舎人院自今召试未有科名人复试三题冬十月丙戌录唐长孙无忌后　己丑诏京畿毋领辅郡罢京畿转运使提防刑狱　乙未出内藏库钱百万下河北市籴军储　丙申以主客员外郎呉中复为殿中侍御史里行　戊戌监修南京鸿庆宫内臣请于本宫隙地建皇帝本命殿帝曰建宫观所以为民祈福岂可劳民自为耶其遇本命道塲日止令设板位祠之己亥以开封府判官殿中侍御史俞希孟为言事御史御史中丞张昪等言希孟自入台以来论事私邪动多迎合今畧举一二事众所共闻者言之前年内臣王守忠请节度使俸给渐开其端以图节钺谏官韩绛力言不可家居待罪希孟辄上言称恩命己行只乞后不得为例又中书劄子下御史台同刑法寺定百官行马失序事同时聚议皆云臣子对君失仪尚防矜恕不作遗阙岂为偶近两府行马趋朝既已赎铜又作过犯希孟承望大臣风防不顾君臣轻重之分不肯同署奏状而乃独入文字乞理为过犯此皆憸邪迹状明白后因全台上殿奏事陛下面责希孟不逾两月除开封府判官中外喜快咸谓朝廷公明今却自府判复除言事台官士人相顾失望伏乞别与一差遣壬寅改希孟为祠部员外郎荆湖南路转运使　癸夘侍御史梁蒨言近制两府大臣遇假休日方许一见宾客非所以广朝廷聪明也其开禁使接士如故从之【考异御史台记云蒨欲结文富故上言乞举班迎故事朝议哂之又希执政意上言乞两府私第不许接见宾客蒨性谄谀所言大抵类此按实录十月癸夘所书则蒨乃乞开两府私第见客之禁与御史台记不同恐冯洁已亦私有好恶也今不取此虽云从蒨所请然贾黯明年自知制诰出知许州犹以客禁为言则蒨所请初亦未从也当考】　己亥礼部贡院上删定贡举条十二卷　庚戌翰林学士刋修唐书欧阳修言自汉而下惟唐享国最久其间典章制度本朝多所参用所修唐书新制最宜详备然自武宗以下并无实录以传记别説考证虚实尚虑阙畧闻西京内中省寺留司御台及銮和诸库有唐朝至五代以来奏牍案簿尚存欲差编修官吕夏卿诣彼检讨从之　十一月丙辰出内藏库绢三十万下并州市籴军储　癸丑下溪州蛮彭仕羲入寇下溪州自彭允林至仕羲相继为刺史者五世矣至是仕羲子师寳怨父取其妻来奔辰州诉仕羲尝杀誓下十三州将夺其印符而并其地自号如意大王补置官属将起为乱知辰州宋守信闻之乃以师寳为乡帅兵数千深入讨之仕羲遁入他洞不可得俘其孥而官军战死者十六七守信等皆坐贬自是蛮獠数入寇掠边吏不能制矣　乙卯交趾来告平南王李徳政卒子日尊嗣诏赠徳政侍中南越王　初虞部郎中薛向言河北籴法之以为被边十四州悉仰食度支嵗费钱五百万缗得米粟百六十万斛其实才直二百万缗耳而嵗常虚费三百万缗入于商贾蓄贩之家今既用见钱实价革去三説虚估之矣然必有以佐之则其法可行故边谷贵则籴澶魏粟漕黄御河以给边新陈未交则散籴灭价以救民乏军食有余则坐仓收籴以待不足使见钱行而三利举则河北之谷不可胜食矣于是诏置河北都大提举便籴粮草及催遣黄御河纲运公事己未以向为之行并边见钱和籴法　十二月丁亥修六塔河河入中国行太行山曲折山间不能为大患既出大伾东更平地二千余里特以隄防为之限夏秋霖潦百川所防不免决溢而大名郓澶滑孟濮齐淄沧棣滨徳博懐卫鄚等郡及开封徃徃受其害至是河决大名馆陶殿中丞李仲昌请自澶州商胡河穿六塔渠入横陇故道以披其势富弼是其策诏发三十万丁修六塔河以囘河道以仲昌提举河渠翰林学士欧阳修以常奉使河北知河决根本上疏言河水重浊理无不淤淤从下流下流既淤上流必决水性避髙决必趋下以近事騐之决河非不能力塞故道非不能力复但势不能久必决于上流耳横陇功大难成虽成必有复决之患六塔狭小不能容受大河以全河注之滨棣徳博必被其害不若因水所趋增治隄防疏其下流浚之入海则河无决溢散漫之忧数十年之利也帝不听　知制诰刘敞奉使契丹素习知山川道迳契丹道之行自古北至栁河囘互殆千里欲夸示险逺敞质译人曰自松亭趋栁河甚迳且易不数日可抵中京何为故道此译相顾骇媿曰实然但通好以来置驿如是不敢变也顺州山中有异兽如马而食虎豹契丹不能识问敞敞曰此所谓駮也为説其音声形状且诵山海经管子书晓之契丹益叹服　丁酉诏武臣有滥者毋得转横行其立战功者许之　庚子契丹遣使致兴宗遗留物及谢吊祭　庚戌太白昼见　壬子新修醴泉观成即祥源观也因火更其名契丹主自即位以来求直言者再是月亲御清凉殿策进士张孝杰等四十四人复诏设学飬士颁五经传疏置博士助教各一员
