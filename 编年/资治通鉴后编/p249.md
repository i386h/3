<!-- { "loadSidebar": true } -->
　　减鄜延等路戍兵归营　戊午以御史阙令中丞两省各举一人　初范祖禹闻禁中覔乳媪以帝年十四非近女色之时上疏劝进德爱身又乞太皇太后保防上躬言甚切至太皇太后谕曰乳媪之说外间虚传也祖禹对曰外议虽虚亦足为先事之戒臣侍经左右有闻于道路实懐私忧是以不敢避妄言之罪凡事言于未然则诚为过及其已然则又无所及言之何益陛下宁受未然之言勿使臣等有无及之悔是月刘安世又言臣前月末闻权罢讲筵意谓将有燕享今复半月讲臣久不得望清光乃者民间喧传禁中见求乳母遂谓陛下稍疏先王之经典浸近后庭之女宠此声流播实损圣德他日吕大防奏事太皇太后谕曰刘安世有疏言禁中求乳母事此非官家所欲乃先帝一二小公主尚须饮乳也官家常在吾榻前阁内寝处安得有此五年春正月丁卯朔御大庆殿视朝　丁丑朝献景灵宫　乙酉范祖禹上劄子四道其一曰经筵阙官宜得老成之人韩维风节素髙奸邪畏之若召维以经筵之职物论必大以为惬其二曰苏颂近乞致仕颂博闻强识详练国朝典故陛下左右宜得殚见洽闻之士以备顾问其三曰苏轼文章为时所宗名重海内忠义许国遇事敢言岂可使之久去朝廷其四曰赵君锡孝行书于英宗皇帝实録辅导人君宜莫如孝给事中郑穆馆阁耆儒操守纯正中书舎人郑雍谨静端洁言行不妄此三人者皆宜置左右备讲读之职　二月己亥诏都水使者吴安持提举修减水河　夏人来归永乐陷没吏士百四十九人诏以米脂葭芦浮图安疆四砦还之仍约以委官画定疆界　知颍昌府范纯仁闻朝廷复议修河上疏曰范百禄赵君锡相度归陈回河之害甚明三两月来却闻复兴斯役望圣慈再下有司若利多害少尚觊徐图茍利少害多尤宜安静疏奏主河议者不悦欲寝而不行太皇太后曰纯仁之言有理宜从其请辛丑诏罢修黄河先是河上所科夫役许输钱免夫县令上下皆以为便纯仁独忧曰民力自此愈困矣力者身之所出钱者非民所有今取其所无民安得不病独富人不亲执役者以为便耳且从来差夫不及五百里外今免夫钱无逺不届若遇掊克之吏则为民之害无甚于此　壬寅御迩英阁讲尚书无逸篇毕诏详録所讲义以进故事经筵前一日进讲义自元丰元年说书陆佃始至是诏今后讲义于次日别进　癸卯诏时愆期应五岳四渎州军令长吏祈祷　丁未减天下囚罪杖已下释之　初文彦博复居政府期年即求去诏曰西伯善养老而太公自至鲁缪公无人子思之侧则长者去之公自为谋则善矣独不为朝廷惜乎又曰唐太宗以干戈之时尚能起李靖于既老而穆宗文宗以燕安之际不能用裴度于未病治乱之效于斯可见彦博读诏耸然不敢言去复留四年至是请去不已庚戌诏以太师开府仪同三司防国军山南西道节度使致仕令所司备礼册命壬子彦博乞免册礼从之甲子宴饯彦博于玉津闗　三月丙寅朔中大夫同知枢密院事赵瞻卒諡宣简　丁卯赐故龙图阁直学士孙觉家缗钱以给丧事　壬申以尚书左丞韩忠彦同知枢密院事翰林学士承防苏颂为尚书左丞忠彦弟纯彦之妻孙固女也各以亲嫌乞罢不许忠彦尝与傅尧俞许将论事不合俱求罢政殿中侍御史上官均言大臣之任同国休戚庙堂之上当务协谐使中外之人泯然不知有同异之迹若悻悻辩论不顾事体何以观视百僚尧俞将虽有辩论之失然事皆縁公无显恶大过望令就职从之　己卯以龙图阁直学士知亳州邓温伯为翰林学士承防王岩叟封还除命不听温伯本名润甫时避髙鲁王讳故以字行　癸未罢春宴　辛卯以杨畏为监察御史刘安世朱光庭言御史阙员屡诏近臣俾举所知杨畏不系所举之士未审朝廷何名除授不报　壬辰罢幸金明池琼林苑　夏四月甲辰吕大防等以旱乞罢诏答不允　丙午右光禄大夫知枢密院事孙固卒太皇太后及帝皆出声泣辍视朝三日赠开府仪同三司諡温靖固宅心诚粹不喜矫亢与人居久而益信故更歴夷险而不为人所疾害尝曰人当以圣贤为师一节之士不足学也又曰以爱亲之心爱其君则无不尽矣傅尧俞曰司马公之清节孙公之淳德盖所谓不言而信者世以为笃论　癸丑诏讲读官御经筵退留二员奏对迩英阁　丁巳诏以旱避殿减膳罢五月朔日文德殿视朝　壬申诏差役法有未备者令王岩叟韩川与刘安世看详具利害以闻　乙亥雨己卯御殿复膳　庚寅以梁焘为户部尚书刘安世为中书舍人焘安世并以乞罢邓温伯承防除命不从辞所迁官不拜　范祖禹留对言庆厯元年出御制观文鉴古图记以示辅臣皇祐元年召近臣三馆台谏及宗室观三朝训鉴图仁宗皇帝讲学之外为图鉴古不忘箴警又图写三朝事迹欲子孙如祖宗之功烈臣愿陛下以永日观书之暇间览此图亦好学不倦之一端也六月辛丑録囚　自元祐初一革新政至是五年人心已定唯元丰旧党分布中外多起邪说以撼在位吕大防刘挚患之欲稍引用以平宿怨谓之调停太皇太后疑不能决六月乙卯御史中丞苏辙入对面斥其非退复上疏曰臣顷面论君子小人不可并处圣意似不以臣言为非者然天威咫尺言词迫遽有所未尽臣而不言谁当救其失者亲君子逺小人则主尊国安疎君子任小人则主忧国殆此理之必然未闻以小人在外忧其不悦而引之于内以自遗患也故臣谓小人虽不可任以腹心至于牧守四方奔走庶务无所偏废可也若遂引之于内是犹患盗贼之欲得财而导之于寝室知虎豹之欲食肉而开之以坰牧无是理也且君子小人势如氷炭同处必争一争之后小人必胜君子必败何者小人贪利忍耻击之则难去君子洁身重义沮之则引退古语曰一薫一莸十年尚犹有臭盖谓此矣先帝聪明圣智疾頽靡之俗将以纲纪四方比隆三代而臣下不能将顺造作诸法上逆天意下失民心二圣因民所愿取而更之上下忻慰则前者用事之臣今朝廷虽不加斥逐其势亦不能复留尚赖二圣慈仁宥之于外盖已厚矣而议者惑于众说乃欲招而纳之与之共事谓之调停此辈若返岂肯但已哉必将戕害正人渐复旧事以快私忿人臣被祸盖不足言臣所惜者宗庙朝廷也惟陛下断自圣心不为流言所惑毋使小人一进后有噬脐之悔则天下幸甚疏入太皇太后命宰执读于帘前曰辙疑吾兼用邪正其言极中理诸臣从而和之调停之说遂已辙又奏曰窃见方今虽未大治而祖宗纲纪具在州郡民物粗安若大臣正已平心无生事要功之意因修法为安民靖国之术虽有异党谁不归心但患朝廷举事类不审详曩者黄河北流正得水性而水官穿凿欲导之使东移下就髙汨五行之理及陛下遣使按视知不可为犹或固执不从经今累歳回河虽罢减水尚存遂使河朔生灵财力俱困今者西夏青唐外皆臣顺朝廷招来之厚惟恐失之而熈河将吏创筑二堡以侵其膏腴议纳醇忠以夺其节钺功未可觊争已先形朝廷虽知其非终不明白处置若遂养成边衅闗陜岂复安居如此二事则臣所谓宜正已平心无生事要功者也昔嘉祐以前乡差衙前民间常有破产之患熈宁以后出卖坊场以雇衙前民间不复知有衙前之苦及元祐之初务于由旧一例复差官收坊场之钱民出衙前之费四方惊顾众议沸腾寻知不可旋又复雇去年之秋又复差法且熈宁雇役三等人户并出役钱上户以家产髙强出钱无艺下户昔不充役亦遣出钱故此二等人户不免咨怨至于中等昔既已自差役今又出钱不多雇法之行最为其便罢行雇法上下二等欣跃可知唯是中等则反为害如畿县中等之家例出役钱三贯若经十年为钱三十贯而已今差役既行诸役手力最为轻役农民在官日使百钱最为轻费然一歳之用已为三十六贯二年役满为费七十余贯罢役而归宽乡得闲三年狭乡不及一歳以此较之则差役五年之费倍于雇役十年赋役所出多在中等故天下皆思雇而厌差如此二事则臣所谓宜因修法为安民靖国之术者也四事不去如臣等辈犹知其非而况于心懐异同志在反覆幸国之失有以借口者乎臣恐彼已黙识于心多造谤议待时而发以揺撼众听矣伏乞宣谕宰执事有失当改之勿疑法或未完修之无倦茍民心既得则异议自消陛下端拱以享承平大臣逡巡以安富贵海内防福上下攸同岂不休哉时大臣耻过终莫肯改　秋七月乙酉夏人来言画疆界者不依绥州例诏曰已谕边臣如约矣夏之封界当亦体此　始元丰所定吏额主者茍悦羣吏比旧额几数倍朝廷患之命量事裁减吏有白中孚者告苏辙曰吏额不难定也昔流内铨今侍郎左选也事烦莫过于此昔铨吏止十数今左选吏至数十事不加旧而用吏数倍者昔无重法重禄吏通赇赂则不欲人多以分所入故竭力办事劳而不避今行重法给重禄赇赂比旧为少则不忌人多而幸于少事此吏额多少之大要也旧法以难易分七等重者至一分轻者至一厘以下积若干分为一人今诚取逐司两月事定其分数则吏额多少之限无所逃矣辙以其言为然乃具以白执政请据实立额竢吏之年满转出或事故死亡者勿补及额而止不过十年自当消尽执政然之遂申尚书省后数月诸司所供文字皆足因裁损成书以申三省左仆射吕大防得其书大喜欲此事必由已出别将详定任永寿本诸司吏也为人精悍而猾尝预知元丰吏额事独能言其曲折大防悦之即于尚书省创立吏额房使永寿与吏数辈典之凡奏上行下皆大防自专不复经由两省一日内降画可二状付中书其一吏额也省吏白中书侍郎刘挚请封送尚书省挚曰当时文书録黄过门下今封过也对曰尚书省以吏额事每奏入必径下本省已久今误至此挚曰中书不知其他当如法令遂作録黄永寿见録黄愕然曰两省初不与乃有此邪即白大防乞两省各选吏赴局同领其事大防具以语挚挚曰中书行録黄法也岂有意与吏为道地今乃使就都省分功何耶吏额事寻毕永寿等推恩有差永寿急于功利劝大防即以立额日裁损吏员仍以私所好恶变易诸吏局次吏被排斥者纷然诣御史台诉不平台官因言永寿等冒赏徇私不可不惩谏官继以为言永寿等既逐而吏诉额禄事终未能决时辙方为中丞具言后省所详定皆人情所便行之甚易而吏额房所改皆人情所不便守之最难且大信不可失宜速命有司改从其易以安羣吏之志大防知众不服徐使都司再加详定大略如辙前议行之　刘挚初以吏额房事与吕大防议稍不合已而挚迁门下侍郎及台谏共攻大防大防称疾不出挚每于上前开陈吏额本末曰此皆被减者鼓怨言路风闻过实不足深谴大防他日语人曰使上意晓然不疑刘门下之力居多然士大夫趋利者搆鬬其间谓两人有隙于是造为朋党之论挚语大防曰吾曹心知无他然外议如此非朝廷所宜有愿引避大防曰行亦有请矣八月辛卯朔奏事毕挚少留奏曰臣久处近列器满必覆愿赐骸骨避贤者路既退连上章出就外第期必得请帝遣中使召挚入对太皇太后谕曰侍郎未得去须官家亲政然后可去使者数辈趣入视事挚不得已受命未几大防辞位亦不许及挚迁右仆射与大防同列未满歳言者争诋挚挚寻罢朋党之论遂不可破其衅盖自吏额始　右正言刘唐老言伏覩大学一篇论入德之序愿诏经筵之臣训释此书上进庶于清闲之燕以备观览从之　初邓温伯以母丧终制除吏部尚书梁焘权给事中駮之改知亳州阅歳复以承防召焘为御史中丞与左谏议大夫刘安世右谏议大夫朱光庭交章论温伯出入王吕党中始终反覆今之进用实系君子小人消长之机又言温伯尝草蔡确制称确有定策功以欺惑天下乞行罢黜累疏不报焘等因力请外乃出焘知郑州光庭知亳州安世提举崇福宫时刘挚疏乞暂出温伯留焘等苏辙亦三疏论之皆不听　给事中兼侍讲范祖禹上帝学八篇九月丁丑诏复集贤院学士　丁亥以孙迥知北外
