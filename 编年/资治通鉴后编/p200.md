<!-- { "loadSidebar": true } -->
　　下乆不视朝中外忧惶宜早立皇太子以安众心帝颔之琦请帝亲笔指挥帝乃书曰立大王为皇太子琦曰必颍王也烦圣躬更亲书之帝又批于后曰大大王颍王顼琦曰欲乞即今晚宣学士降麻帝复颔之琦召内侍髙居简授以御札命翰林学士草制学士承防张方平至榻前禀命帝慿几出数语方平不能辨帝以手指画几方平因请进笔书所谕遂进笔帝书来日降制立某为皇太子十字所书名不甚明方平又进笔请之帝再书颍王二字又书大大王三字方平退而草制壬寅立皇子颍王顼为皇太子帝既用辅臣议立皇太子因然下泪文彦博退谓韩琦曰见上顔色否人生至此虽父子亦不能无动也琦曰国事当如此可奈何皇子始闻命辞于榻前者乆之　癸卯大赦赐文武官子为父后者勲一转　乙已诏以来年正月十九日册皇太子翰林学士承防张方平为礼仪使翰林学士王珪撰册文钱明逸书册知制诰宋敏求书寳
　　资治通鉴后编卷七十四
　　钦定四库全书
　　资治通鉴后编卷七十五
　　刑部尚书徐干学撰
　　宋纪七十五【起彊圉协洽正月尽十二月凡一年】
　　英宗体干应厯隆功盛徳宪文肃武睿圣宣孝皇帝
　　治平四年春正月庚戌朔羣臣上尊号册于大庆殿太尉奉册授閤门使转授内常侍由垂拱殿以进是日大风霾　契丹贺正使在馆故事赐宴紫宸殿时上不豫命宰臣就馆宴之　丁已帝崩于福宁殿神宗即位时年二十百官入福宁殿发哀聴遗制见上于东楹皆如嘉祐之仪惟入垂拱殿后门乃哭为异帝初晏驾急召太子未至帝复手动曾公亮愕然亟告韩琦欲且止勿召琦拒之曰先帝复生乃一太上皇愈促之帝始为皇子被召入戒舎人曰谨守吾舎上有适嗣吾归矣及即位每命近臣必以官而不名大臣从容以为言帝曰朕虽宫中命小臣亦未尝以名也　戊午大赦除常赦所不原者百官进官一等优赏诸军悉如嘉祐故事惟百官拜赦不舞蹈舞蹈者嘉祐之失也　己未尊皇太后为太皇太后皇后为皇太后以宰臣韩琦为山陵使御史刘庠言礼居丧不饮酒食肉仁宗之丧百官及诸军朝晡皆给酒肉京师羊为之竭请给百官素食礼官以为然执政不从【此据刘庠墓铭及司马光日记】　庚申羣臣拜表请聴政不乆表三上乃从之　枢宻院召礼官问诏辽母后书当何称欲自称重侄称彼为大母判太常寺李柬之同判太常寺宋敏求等以为当称侄孙叔祖母从之三司使韩绛翰林学士承防张方平奏疏曰祖宗平
