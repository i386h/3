<!-- { "loadSidebar": true } -->
　　曰汝归语元帅当训练兵甲江南倔强不朝我将发师讨之元帅当助我无惑人言帝又命有司造大第于薰风门外连亘数坊栋宇宏丽储偫什物无不悉具乃召呉越进奏使钱文贽谓之曰朕数年前令学士承防陶谷草诏比于城南建离宫今赐名礼贤宅以待李煜及汝主先来朝者赐之且以诏草示文贽遂遣文贽赐俶羊马谕防于俶八月戊寅俶遣其行军司马孙承佑入贡丁亥辞归上厚赐俶器币且密告以师期　九月癸亥命颍州团练使曺翰领兵先赴荆南丙寅复命宣徽南院使曺彬侍卫马军都虞洛阳李汉琼判四方馆事田钦祚同领兵继之帝已部分诸将而未有出师之名欲先遣使召李煜入朝择羣臣可遣者以左拾遗知制诰李穆使江南穆至谕防国主将从之光政使门下侍郎陈乔曰臣与陛下俱受元宗顾命今往必见留其若社稷何臣虽死无以见元宗于九泉矣张洎亦劝国主无入朝国主遂称疾固辞且言谨事大国者盖望全济之恩今若此有死而已穆曰朝与否国主自处之然朝廷兵甲精锐物力雄富恐不易当其锋也宜熟计之无贻后悔使还具言其状帝以为所谕要切江南亦谓穆言不欺己【使还当在此月后今并言之】是日又命山南东道节度使潘美侍卫步军都虞刘遇东上閤门使梁迥等同领兵赴荆南　冬十月甲申帝幸迎春苑登汴隄发战舰东下丙戍幸东水门发战櫂东下　江南国主复遣其弟江国公从镒水部郎中龚慎修重币入贡且买宴帝皆留之不报　曺彬与诸将入辞帝谓彬曰南方之事一以委卿切勿暴畧生民务广威信使自归顺不须急击也且以匣劒授彬曰副将而下不用命者斩之潘美等皆失色不敢仰视自王全斌平蜀多杀人帝每恨之彬性仁厚故専任焉【攷异邵氏见闻録云赵普实荐曺彬按此时普已罢相出镇矣恐邵氏悮今不取】　丁酉以呉越王俶为升州东南面行营招抚制置使仍赐战马二百匹遣客省使丁徳裕以禁兵步骑千人为俶前锋且监其军　乙亥曺彬等自蕲阳过江破峡口寨杀守卒八百人生擒二百七十人获池州牙校王仁震王宴钱兴等三人　甲辰以曺彬为升州西南面行营马步军战櫂都部署潘美为都监曺翰为先锋都指挥使初王师直趋池州縁江屯戍皆谓每嵗朝廷所遣巡兵但闭壁自守遣使奉牛酒来犒师寻觉异于他日池州守将戈彦遂弃城走闰月己酉曺彬等入池州先是上遣八作使郝守濬率丁匠自荆南以大舰载巨竹絙并下朗州所造黄黑龙船于采石矶跨江为浮梁先试于石牌口既成命前汝州防御使灵丘陆万友往守之　丁巳曺彬等及江南兵战于铜陵败之获战舰二百余艘生擒八百余人　庚申知制诰史馆修撰扈防上言昔唐文宗每开延英召大臣论事必命起居郎舍人执笔螭以纪时政故文宗实録最为详备至后唐明宗亦命端明殿学士及枢密直学士轮修日厯送史馆近朝以来此事都废每季虽有内殿日厯枢密院録送史馆然所记者不过臣下对见辞谢而已帝王言动莫得而书縁宰相以漏泄为虞无因肯说史官以疎逺自隔何由得闻望自今凡有裁制之事优防之恩发自宸衷可书简册者并委宰臣及参知政事每月轮知抄録以备史官撰集诏从之命卢多逊専其职壬戍曺彬等至当涂雄逺军判官魏羽以城降我师
