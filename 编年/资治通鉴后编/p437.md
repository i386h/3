<!-- { "loadSidebar": true } -->
　　官劝诱百姓开垦田土种植桑枣不得擅兴不急之务妨夺农时　五月戊午夏贵复蕲县杀古权万户李义千户张好古　壬戌荧惑犯壁垒阵　丙寅雹　辛未同知枢密院事兼知临安府浙西安抚使马光祖以病请祠诏知福州兼福建安抚使　丁丑赐礼部进士方山京以下六百三十七人及第出身　古主命诸王哈必齐总诸道兵击李璮璮兵势甚张复命丞相史天泽徃诸将皆受节制天泽至济谓哈必齐曰李璮多谲而兵精不宜力角当以嵗月毙之乃深沟髙垒遏其侵轶初行军总管张范临发父柔谓之曰汝围城勿避险地险则无懈心兵必致死主者虑其险有犯必救可因以立功至是范营城西璮出兵突诸将营独不向范范曰我营险地璮乃示弱于我必以竒兵来袭遂筑长垒内伏甲士外为壕闭东门以待夜浚加深深广明日璮果拥飞桥来攻未及岸军陷壕中得升壕者突入垒门遇伏皆死　防古真定顺天邢州蝗故丞相特进许国公致仕董槐卒諡文清疾革时大
　　烈风雷电槐起衣冠而坐为诸生讲兑谦二卦问夜如何诸生以中夜对遂薨【考异案宋史董槐传槐以是年五月二十八日卒理宗纪云六月己亥董槐乞致仕诏受特进七月壬戌董槐卒今从传】　六月戊子朝廷闻李璮受围给银五万两下益都府犒军遣青阳梦炎帅师援之梦炎至山东不敢进而还　安南王陈日照以防古乌兰哈达既还乃反国既传位于其子光昺遣使来告贡象二诏封光昺为安南王加日照为安南大王光昺旋遣人请降于防古乞三年一贡防古命礼部郎中孟甲谕其国中亦加封册光昺一名威晃　庚寅以礼部尚书杨栋同佥书枢宻院事　壬寅故丞相呉濳暴卒于循州贾似道以黄州之事必欲杀濳乃使武人刘宗申守循以毒濳濳凿井卧榻下毒无从入一日宗申开宴以私忌辞再开宴又辞不数日移庖不得辞遂得疾曰吾其死矣夜必风雷大作已而果然濳撰遗表作诗颂端坐而逝循人悲之濳既没似道贬宗申以塞外议　癸丑诏应谪臣僚死于贬所者许令归秋七月丙辰诏州县官廪禄不时给者御史台觉察或以他物折支论赃论罪　防古史天泽筑环城围济南李璮自是不得出董文炳知其势蹙乃抵城下呼璮爱将田都帅者曰反者璮耳余来即吾人母自取死也田缒城降璮犹日夜拒守分军就食民家发其盖藏以继不足则家赋之盐令以人为食甲戌璮知城且破乃手刅妻妾乘舟入大明河自投水中为古所获史天泽杀之解其体以徇引军东行未至益都城中人已开门迎降三齐复为防古所有事闻赠璮检校太师赐庙额曰显忠初璮兵有沂涟两军二万余人勇而善战哈必齐配防古诸军使隂杀之文炳当杀二千人言于哈必齐曰彼为璮所胁耳杀之恐乖天子仁圣之意哈必齐从之然他杀者已众皆大悔时山东尚未靖古主以文炳为经畧使文炳至益都从数骑便服而入至府不设警卫召璮故将史抚谕于庭下所部大悦山东以安初天泽征璮防古主临轩授诏委以专征天泽至军未尝以诏示人既还防古主慰劳之时言者谓璮之变由大藩子弟尽专兵民之权天泽奏罢之请自臣家始于是史氏及张柔严宗济子弟皆还私第【考异宋史理宗纪八月戊戌李璮兵败为大元所诛事闱诏沿边都郡严边防按元史世祖纪叛臣传皆云璮以七月甲戊死宋史系八月戊戌盖事闱之日非璮死之日也今从元史】　戊寅侍御史范纯文言前四川制置使俞兴罢任镌秩罚轻乞更褫夺以纾众怒奏可　辛巳诏重修吏部七司法从贾似道意也　甲申夜有白气亘天　初古郭守敬大父荣通五经尤精于算数水利防刘秉忠张文谦张易王恂同学于紫金山荣使守敬从秉忠学至是文谦荐守敬习水利巧思絶人防古主召见面陈水利六事其一中都旧漕河东至通州引玉泉山水以通舟嵗可省雇车钱六万缗通州以南于蔺榆河口径直开引由村跳梁务至杨村运河以避浮鸡盘浅风浪逺转之患其二顺徳达泉引入城中分为三渠灌城东地其三顺徳澧河东至古任城失其故道没民田千三百余顷此水开修成河其田即可耕种自小王村径滹沱合入御河通行舟栰其四磁州东北滏漳二水合流处引水由滏阳邯郸洺州永年下经鸡泽合入澧河可灌田三千余顷其五怀孟沁河虽可浇灌犹有漏堰余水东与丹河余水相合引东流至武陟县北合入御河可灌田二千余顷其六黄河自孟州西开引少分一渠经由新旧孟州中间顺河北岸下至温县南复入大河其间亦可灌田二千余顷每奏一事防古主叹曰任事者如此人不为素餐矣授提举诸路河渠八月己丑守敬请先引玉泉水以通漕运广济河渠司王允中亦请开邢洺等处漳滏澧河达泉以溉民田并从之　甲午海州石湫堰成　丁酉筑蕲州城汪文信上新城图诏奬谕　戊申防古敕王鹗集廷臣商史事鹗等乞以先朝事迹録付史馆　蒙古河间平滦广寜西京宣徳北京陨霜害稼　九月戊午古亳州万户张畧陷宿蕲二州壬戌防古改邢州为顺徳府　温州布衣李元老读书安贫不事科举年百有四嵗丁丑诏授廸功郎致仕本郡给俸　癸酉防古都元帅库库卒于军以其兄阿珠代之　闰月古发粟三十万赈济南饥民　冬十月庚申防古禁诸王使臣师旅敢有恃势扰民者所在执以闻　甲子以杨栋佥书枢宻院事吏部尚书叶梦鼎同佥书院事　乙亥防古立中书左右部分总庻务命囘纥人阿哈玛特领之仍兼诸路都转运使专理赋财阿哈玛特欲每事得専奏不关白中书时张文谦居政府力言分制财用古有是礼中书不预无是礼也若中书弗问则天子亲莅之乎古主然之　防古以郝经刘人杰使宋未还廪其家　十一月丁亥防古敕圣安寺作佛顶金轮防长春宫设金箓周天醮　故丞相责授新州团练使丁大全既安置贵州与州将游翁明失色杯酒间翁明愬大全隂招防手私立将校造弓矢舟楫将通蛮为变广西经畧朱禩孙闻于朝壬辰诏改窜大全于新州土牢拘管日具存亡贾似道讽禩孙杀之禩孙遣将官毕迁防送舟过藤州挤大全于水而死　丙申资政殿大学士致仕徐清叟卒諡忠简　辛丑日有背气重晕三珥【考异宋史不书今防元史世祖纪书之】　乙巳古主谕史天泽曰朕或乗怒欲有所诛杀卿等宜迟留一二日覆奏行之　丁未皇孙资国公焯卒　荧惑填星合于娄　戊申防古升抚州为隆兴府　十二月甲寅防古封皇子珍戬为燕王守中书令　丙辰古立河南山东统军司东拒亳州西至钧州诸万户河南西自宿州东至寜海州诸万户山东　丁巳防古立十路宣慰司　戊寅防古诏诸路管民官理民事管军官掌兵戎各有所司不相统摄　古作佛事于昊天寺七昼夜赐银万五千两　防古割北京兴州开平府建行宫于兴隆路
　　四年春正月壬午朔诏侍从台諌给舍卿监郎官以上及总制监司各举所知不拘员限不如所举行连坐法丙戌防古以姚枢为中书左丞枢上言自中统至今
