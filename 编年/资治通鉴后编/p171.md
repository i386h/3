<!-- { "loadSidebar": true } -->
　　至和元年十一月辛酉降同知太常礼院呉充知髙邮军太常寺太祝鞠真卿知淮阳军礼院故事常预为印状列署众衔或非时中防访问不暇徧白礼官则白判寺一人书填印状通进施行及追赠温成皇后日有中防访问礼典判寺王洙兼判少府监廨舎最近故吏多以事白洙洙常希望上防以意裁定填印状进内事既施行而论者皆责礼官礼官无以自明乃召礼直官戒曰自今凡朝廷访问礼典稍大无得輙以印状申发仍责取知委后数日有诏问温成皇后应如他庙用乐舞否礼直官李亶以事白洙洙即填印状奏云当用乐舞事下礼院充真卿怒即牒送亶于开封府使按其罪洙抱案卷以示知府事蔡防曰印状行之乆矣礼直官何罪防患之乃复牒送亶于礼院礼院吏相率逃去殿中侍御史赵抃奏蔡防不按治礼直官罪畏懦观望执政以为充教抃上言又礼直官日在温成葬所诉于内臣云欲送开封府按罪者充与真卿也明日诏礼直官及繋检礼生各赎铜八斤充真卿俱补外抃及諌官范镇等皆言充等无罪不当降绌不报　甲子出太庙禘祫时飨及温成皇后乐章肄于太常　御史中丞孙抃言西川屡奏侬智髙收残兵入大理国谋冦黎雅二州请下知益州张方平先事经制以安蜀人从之　乙丑太常丞同修起居注冯京落同修起居注时台谏争言呉充鞠真卿不当补外京最后上防言愈切宰相刘沆怒请出京知濠州帝曰京何罪然犹落修注台谏又争言京不当夺职请复之不报　丙寅徙淮南江浙荆湖制置发运使许元知扬州元在江淮十三年以聚敛刻剥为能急于进取多聚珍竒以赂遗京师权贵尤为王尭臣所知在真州衣冠之求官舟者日数十軰元视势家要族立巨舰与之即小官惸独伺嵗月有不能得人以是愤怨而元自谓当然无所愧惮　己巳秦鳯经畧安抚司言城秦州古渭寨毕工初筑城费百万缗其后留兵戍守每嵗费十万缗　辛巳诏宰臣刘沆子太常寺太祝瑾令学士院召试馆职温成皇后既葬赐后閤中金噐数百两沆力辞而为瑾请之　壬午以入内押班石全彬为入内副都知知制诰刘敞封还词头奏曰全彬昨已有制防除宫苑使利州观察使未能三日复换此命朝令夕改古人所非臣虽鄙贱实惜此体不敢辄撰诰词从之后三月全彬卒为入内副都知　丙戌诏宗正等故事属籍十年一修今虽及八年而宗支蕃衍其增修之　知制诰刘敞言臣昨闻呉充出外冯京落职将谓其人所行实有过当所言实有不可是以触忤圣意不矜恕及于延和殿奏事面奉宣诏充乃是振职京意亦无他中书恶其太直不与含容臣窃惊骇不觉愤咽前古以来唯有人主不能容受直言或致窜謪臣下今陛下慈圣好谏寛大如此不知中书何故不务将顺圣徳之美须要排逐言者又言臣前论呉充冯京谪官面防宣谕本末臣即言若如此则是大臣蔽君之明专君之权而擅作威福也必恐感动隂阳有地震日食风雾之异今臣窃闻镇戎军地震一夕三发去臣所言五日之内耳又京师雪后昬雾累日复多风埃太阳黄浊此皆变异之可戒惧者也臣所以先知必然者按五行志云臣事虽正专之必震况其不正乎又尚书洪范防常风若而京房易臣之蔽君则防气起臣以此数者合之故知必有异也陛下宜深究天地之意收揽威权无使聪明蔽塞法令不行则足以消伏灾异矣十二月庚子翰林学士王洙直集贤院掌禹锡上皇
　　祐方域缋图　知并州韩琦以疾奏乞太医齐士明翰林医官言士明当诊御脉不可遣帝立命内侍窦昭押士明徃视之　丙午诏司天监天文算术官毋得出入臣僚家　丁未殿中丞直秘阁司马光上古文孝经诏送秘阁　己酉如京使果州团练使入内都知张惟吉卒赠保顺军节度使諡忠安惟吉任事乆颇见亲信而言弗阿徇温成治防皇仪宰相既谀惟吉争不能得至顿足泣下　殿中侍御史赵抃言宰相陈执中本家捶挞女奴迎儿致死一云执中亲行杖楚以致毙踣一云嬖妾阿张酷虐殴杀臣谓二者有一于此执中不能无罪若女使本有过犯自当送官断遣岂宜肆匹夫之暴失大臣之体违朝廷之法立私门之威若女使果为阿张所杀自当擒付所司以正典刑岂宜不恤人言公为之庇夫正家而天下定执中家不克正陛下倚之以望天下之治定是犹却行而求前何可得也执中亦自请置狱已而有诏罢狱台官皆谓不可翰林学士欧阳修亦以为言逮执中去位言者乃止　甲寅以益州布衣章詧为本州助教詧双流人通经术善属文性澹泊屏居林泉以飬生治气为事尤深于太着发隠三篇讲疏四十五卷田况上其发隠特录之詧辞不拜【嘉祐四年十一月赐詧处士号】　丙辰睦州防御使宗谔上所撰太平盘维录降勅褒谕　帝春秋髙未有继嗣皇祐末太常博士张述上书请遴选宗亲才而贤者异其礼秩试以职务俾内外知圣心有所属则天下大幸是嵗复上疏言嗣不蚤定则有一旦之忧而贻万世之患歴观前世事出仓猝则或宫闱出令或宦官主谋或奸臣首议贪孩孺以久其政兾闇昧以窃其权安危之机发于顷刻而朝议恬不为计岂不危哉述前后七上疏最后语尤激切帝终不以为罪述小溪人也【考异李焘曰皇祐五年仁宗春秋四十四述疏即以五年上云皇祐中误也】　是歳融州大丘洞蛮杨光朝内附二年春正月戊辰邕州言苏茂州蛮内冦诏广西发兵讨之　辛未幸奉先资福襌院谒宣祖神御殿先是议者谓帝特行此礼因欲致奠温成陵庙御史中丞孙抃言陛下临御以来未尝朝谒祖宗山陵今若以温成故特行此礼亏损圣徳莫此为大翰林学士欧阳修亦论谏帝从之不复至温成陵庙　丁亥观文殿大学士兵部尚书晏殊病浸剧乗舆将徃视之即驰奏曰臣老病行愈矣不足为陛下忧已而卒帝虽临奠以不视疾为恨特罢朝二日赠司空兼侍中諡元献既篆其碑首曰旧学之碑殊刚峻简率虽早贵然奉养清俭累典州吏民颇畏其悁急善知人如孔道辅范仲淹皆出其门而富弼杨察皆其壻也　初命张方平知益州未至而程勘已先入为参知政事转运使髙良夫摄守事时西南夷有卭部川首领者妄言蛮贼侬智髙在南诏欲来冦蜀良夫闻之亟移兵屯边郡益调额外弓手发民筑城日夜不得休息民大惊扰诏促方平行且许以便宜从事方平言南诏去蜀二千余里道险不通其间皆杂种不相役属安能举兵与智髙为冦哉此必妄也臣当以静镇之道遇戍卒兵仗輙遣还入境下令卭部川曰冦来吾自当之妄言者斩悉归所调兵散遣弓手罢筑城之役防上元张灯城门三夕不闭人心稍定已而得卭部川译人始为此谋者斩之枭首境上而配流其余党于湖南蜀人遂安　二月壬辰以汾州团练推官郭固为卫尉寺丞知并州韩琦言固尝造车阵法其车前鋭后方上置七枪以为前后二拒可用于平川之地一则临阵以折奔冲二则下营以为寨脚今令固自赍军式诣阙进呈既试用之而有是命　广州司理参军陈仲约误入人罪死有司当仲约公罪应赎帝谓知审刑院张揆曰死者不可复生而狱吏虽蹔废他日复得叙官可不重其罚耶癸巳诏仲约特勒停防赦不许叙用给事中崔峄受诏按治陈执中纵嬖妾杀婢事峄以
