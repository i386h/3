<!-- { "loadSidebar": true } -->
　　参知政事范仲淹言刘沪董士亷元禀四路都部署节制徃修水洛城即非二人擅兴况刘沪是防邉有名将佐累有战功国家且须爱惜不可轻弃恐狄青因怒辄行军法则邉上将佐必皆衔怨谓国家负此有劳之臣人人解体谁肯竭力邉事其董士亷是朝廷京官亦与将佐一例枷勘更未合事理昔陈汤矫诏命以杀敌王濬违节制以下呉皆释罪封侯以劝将帅伏望圣慈特遣中使乗驿徃彼委鱼周询周惟徳取勘刘沪等所犯因依情罪闻奏仍送邠州拘管听侯朝防以彰陛下保庇邉将之恩使竭力效死以报圣徳　谏官欧阳修言臣风闻湖南蛮贼近日渐炽锋不可当止可招携卒难翦扑而杨畋等急于展効恐失事机以臣思之莫若罢兵曲赦示信推防庻几招之可使聼命臣亦广询南方来者云我若推信彼不难招大则希一班行其次不过殿侍正蛮叛者得一主之名亦足矣莫猺之类使安耕织而岁翰皮粟得为平民乃彼大幸今若撃之不已则其为害愈深况渐近夏暑南方燀湿士卒不习水土须虑死伤且恐廹之太急潭郴全邵诸寨向化之蛮皆诱胁而起则湖南一路可为国家之忧臣欲乞速令两府大臣深究招杀之利害共思长防决定庙谟若迁延后时致彼猖炽不幸官吏频遭杀害则朝廷之体难为屈法而招彼亦以其罪既多必恐不能自信兵乆不解害未有涯伏望圣明断之在早　余靖言臣访闻荆湖南路州军以羣盗之故因去山二十里禁民不得耕种不知出自何人指挥此乃驱民为盗耳故半年之中聚至三四千伏乞特降指挥切责湖南诸臣疾速出榜告谕人户令依旧任便耕种又言湖南初以钱绢购斩蛮贼首级军人利于厚赏道上逢人即以为贼而杀之至有头挿标识以免官军之害者由是标识者贼人杀之无标识者则官军杀之今又顿兵九疑以尽杀爲期则一方之民永陷涂炭矣伏乞朝廷特推恩意抽回九疑之军其蛮人首领许以官封平民各令归业以示陛下含忍之徳又言今春蛮贼气焰渐盛盖縁官军枉杀良民以贪厚赏近山百姓皆入贼中杨畋等攻贼巢穴意在荡除由是贼出攻城以争死命虽闻朝廷屡令招抚而杨畋鸷勇但欲净尽贼徒臣愚以爲慿朝廷之力取数千之贼胜之未足爲武不胜适足爲羞今来民皆逃亡贼无蓄积必须急战乃见胜负若能尽贼但恐百姓亦尽臣窃料贼势已穷欲降乆矣但縁杨畋固执前议贼亦恨之畋不罢去贼必疑贰伏乞朝廷详酌大计不可重惜杨畋而轻湖南一路百姓　范仲淹等意欲复古劝学数言兴学校本行实诏近臣议于是宋祁王拱辰张方平欧阳修等八人合奏曰教不本于学校士不察于乡里则不能覈名实有司束以声病学者专于记诵则不足尽人材此献议者所共以爲言也谨参考众说择其便于今者莫若使士皆土著而教之于学校然后州县察其履行学者自皆修饬　乙亥下诏令州县皆立学【东都事畧云诸路州府军监并立学如修学者多及二百人以上许更置县学】本道使者选属部官爲教授三年而代选于吏员不足取于郷里宿学有道业者三年无私谴以名闻士须在学习业三百日乃听预秋赋旧尝充赋者百日而止亲老无兼侍取保任听学于家而令试于州者相保任所禁有七曰隠忧匿服曰尝犯刑责曰行亏孝弟有状可指曰明触宪法两经赎罚或不经赎罸而爲害郷党曰籍非本土假户冒名曰父祖犯十恶四等以上罪曰工商杂类或尝为僧道皆不得预进士试三塲先防次论次诗赋通考为去取而罢贴经墨义又以旧制用词赋声病偶切立为考式一字违忤已在绌落使博识之士临文拘忌俯就规检美文善意郁而不伸如白居易性习相近逺赋独孤绶放驯象赋皆当时试于礼部对偶之外自有意义可观宜许仿唐体使驰骋于其间士子通经术愿对大义者试十道以晓析意义为通五通为中格三史科取其明史意而文理可采者明法科试断案假立甲乙罪合律令法意文理优者爲上等【此即范仲淹等所陈十事其三曰精贡举也】　己卯帝于迩英阁出御书十三轴凡三十五事【一曰遵祖宗训二曰奉真考业三曰祖宗艰难不敢有坠四曰真宗爱民孝思感噎五曰守信义六曰不巧诈七曰好硕学八曰精六艺九曰谨言语十曰待耆老十一曰进静退十二曰求忠正十三曰惧责极十四曰保勇将十五曰尚儒籍十六曰议释老十七曰重良臣十八曰广视聼十九曰功无迹二十曰戒喜怒二十一曰明巧媚二十二曰分希防二十三曰从民欲二十四曰戒满盈二十五曰伤暴露兵二十六曰哀鳏寡民二十七曰访屠钓臣二十八曰讲逺图术二十九曰辨朋比三十曰斥谄佞三十一曰察小忠三十二曰监迎合三十三曰罪已爲民三十四曰损躬抚军三十五曰一善可求小瑕不废】顾丁度等曰朕观书之暇取臣僚上言及进对事目可施于治者书以分赐卿等度及曽公亮杨安国王洙等拜赐因请注释其义帝许之　庚辰録唐郭子仪后　壬午以国子监直讲石介直集贤院兼国子监直讲时韩琦乞召试介诏特除之　甲申免衡道州桂阳监民经猺贼刼略者赋役一年　丙戌丁度等上答迩英圣问一卷帝覧之终篇指其中事体大者六事付中书枢宻院令奉行之【答圣问者即所释前所赐三十五事也】　丁亥帝谓辅臣曰朕每令讲读官敷经义于前未尝令有讳避近讲诗国风多刺讥乱世之事殊得以为监戒章得象对曰陛下留思六经能逺监前代兴亡之迹此诚图治之要也　知审刑院丁度喜论事旧制转运使及藩镇之臣辞谒皆赐对帝初即位诏中书枢宻院附奏之度言臣下出外必有所陈今一切令附奏非所以防壅蔽也又以内臣治诏狱爲不可因援唐制三司参按故事请任御史罢内臣　诏权停贡举　契丹党项诸部叛附于夏先是元昊侵党项契丹遣延昌宫使髙嘉努让之元昊不听命党项等部皆背契丹而降之　夏四月乙未监察御史里行李京言近闻契丹筑二城于西北南接代郡西交元昊广袤数百里尽徙防邉生户及丰州麟州被虏人口居之使絶归汉之路违先朝誓书爲贼声援其畜计不浅况国家前年方修河北防邉故满城隂城再盟之后寻即罢役请下河东安抚司诘其因依或因贺乾元节使人还责以信誓使罢二城以破未然之患从之　欧阳修言近闻狄青与刘沪等争水洛城事枷送沪等徳顺军窃以邉将不和用兵大患况狄青刘沪等皆是可惜之人事体须要两全利害最难处置且水洛城自曹玮以来心知其利患于难得未暇经营今沪能得之则其功不小于秦州之利极多正宜责其必成而狄青所见不同遂成衅隙国家近年邉兵屡败常患大将无权今若沮青而释沪则不惟青意不足兼縁邉诸将皆挫其威此其不便一也沪经营水洛之初奋身力战然后诱而服从乃是诸蕃族畏沪之威信今忽见沪得罪入狱则新降生户岂不惊疑若使翻然复叛则自今邉将欲以威信招诸族谁肯听从不惟水洛更无可城之期兼防邉生户永无可招之理此其不便二也近遣鱼周询定夺利害臣谓宜命一中使令周询宻谕狄青曰沪城水洛非擅役众盖初有所禀且筑城不比行师沪见利坚执意在成功不可以违节制加罪今不欲直释沪以挫卿之威宜自释之后若出师临阵而违节制者自当以军法从事然后又谕沪曰汝违大将命自合有罪今以汝城水洛有功故使青赦尔责尔卒事以自赎俟城成则又戒青不可幸其失城以遂偏见如此则水洛之利可固蕃户之恩信不失邉将立事者不懈大将之威不挫茍不如此未见其可也　丙申诏湖南民误爲征猺军所杀者赐帛存抚其家　丁酉以宜州蛮区希范叛命京西转运按察使杜爲广南西路转运按察使兼安抚使谏官余靖言朝廷蓄养贤俊当如民家收积财货平时先有营度至急乃得其用伏自去年以来陜西举知州始用杜三司择判官则又用京西多盗贼则又用今兹蛮人作叛则又用皆席未遑暖而即移之是使有奔命之劳朝廷有乏贤之叹何观听之不广示天下之狭也设使别路更有贼盗则将又移杞无乃取笑四方乎伏望勅谕两府大臣广思博采天下贤才以应万务无使临事仓卒有乏才之叹　戊戌上谓辅臣曰自昔小人多为朋党亦有君子之党乎范仲淹对曰臣在邉时见好战者自为党而怯战者亦自爲党其在朝廷邪正之党亦然惟圣心所察耳茍朋而为善于国家何害也初吕夷简罢相夏竦授枢宻使复夺之代以杜衍同时进用富弼韩琦范仲淹在二府欧阳修等为谏官石介作庆厯圣徳诗言进贤退奸之不易奸盖斥夏竦也竦衔之而仲淹等皆修素所厚善修言事一意径行畧不以形迹嫌疑顾避竦因与其党造为党论目衍仲淹及修为党人修乃作朋党论上之略曰臣谓小人无朋惟君子则有之小人所好者利禄也所贪者财货也当其同利之时暂相党引以爲朋者伪也及其见利而争先或利尽而交踈则反相贼害君子则不然所守者道义所行者忠信所惜者名节以之修身则同道而相益以之事国则同心而共济终始如一此君子之朋也故为人君者但当退小人之伪朋用君子之真朋则天下治矣于是爲党论者恶修摘语其情状至使内侍蓝元震上疏言范仲淹欧阳修尹洙余靖前日蔡防谓之四贤斥去未几复还京师四人得时遂引蔡防以爲同列以国家爵禄爲私惠胶固朋党逓相提挈不过三二年布满要路则误朝迷国谁敢有言帝终不之信也【此一节在修进论前更详之】　己亥帝谓辅臣曰上封者以河东刍粮不继数请废麟州其利害如何章得象对曰麟州四面蕃汉皆爲元昊所掠野无耕民一路困于馈运欲更其寨徙其州少近府州以省邉民之役帝曰州不可废但徙屯兵马少近府州别置一城亦可纾其患也乃命右正言欧阳修徃河东与转运使议之初河东转运使张奎于晋州铸鐡钱而民多盗铸又晋州矾比岁课益亏并下修计度之　庚子以度支判官李绚爲京西转运按察使时范雍知河南王举正知许州任中师知陈州任布知河阳并二府旧臣绚皆以不才奏之居半岁召入修起居注【修注在十一月】　己酉监修国史章得象上新修国朝防要一百五十卷　壬子判国子监王拱辰田况王洙余靖等言首善当自京师汉太学二百四十房千八百余室生徒三万人唐学舍亦千二百间今取才养士之法盛矣而国子监才二百楹制度狭小不足以容学者请以锡庆院爲太学葺讲殿备乗舆临幸以潞王宫爲锡庆院从之　始狄青械刘沪董士亷送徳顺军狱寻有诏移邠州既而释二人令徃水洛城讫役须勘到罪状别听防丙辰谏官欧阳修言自西事以来擢用邉将能立功效者殊少惟范仲淹筑大顺城种世衡筑青涧城刘沪筑水洛城沪尤爲艰勤功不在二人下今若曲加轻沮则武臣无复爲朝廷作事且沪若不在水洛恐他人不能绥抚茍别致生事则今自蕃部更难招缉今利害甚明但得大臣公心不曲爲尹洙顾虑则邉防不致生患望圣意断而行之余靖亦言乞早降指挥谕鱼周询如所筑新城实利即应留沪等专守此城招抚蕃部仍以此意诫勅狄青尹洙今后行事不可如此仓卒朝廷若以沪与青等既有私隙不欲令在一路则寕移青等不可移沪以失新附之心　命集贤校理歴城张掞徃江淮两浙路转运司体问利害事掞初调临淄主簿李廸荐知益都县罢里正弗用而赋租以时入石介献息民论请以益都为天下法明道中京东大饥盗贼充斥御史中丞范讽荐掞才可治剧以天平节度推官知掖县民诉旱灾请蠲州不可掞乃自爲奏上之诏悉蠲豋莱税　五月壬戌朔枢宻副使韩琦参知政事范仲淹并对于崇政殿上四策曰元昊虽暂求通顺后如物力稍寛必有长驱深入并吞闗辅之心何以知之汉多叛人陷于穷漠必以刘元海苻坚元魏故事日夜游说元昊使其侵取汉地而以汉人守之则富贵功名衣食嗜好如其意乃知非独元昊志在侵汉实汉之叛人日夜爲贼谋也朝廷若从其和则契丹要功下视中国若拒絶之则元昊今秋必复大举契丹寻问所以拒絶元昊之故或便称兵塞外张势脇我国家必调陜西兵将移于河北河北未战而西陲已虚元昊乗虚而来必得志于闗辅此二冦交结之势何以御之臣等试画其策一曰西戎通顺实图休息陛下当如唐髙祖太宗隆礼敦信以盟好为行权选将简卒以攻守为实防彼不背盟我则抚纳无倦彼将负徳我则攻守有宜此和防之得也二曰久守之计莫如畜土兵盖其众谙山川而多习战鬭比之东兵其功相倍然防邉次邉土兵数少分守不足须更招近里土兵愿益邉寨者即迁其家而团集之又防邉弓箭手必使聚居险要每一两指挥共修一堡以完其家与城寨相应小至则使熟户蕃兵暨弓箭手与诸寨土兵共力御之大举则次邉军马尽可驻于坚城以待敌之进退彼将进而无利退而有祸不三两举势必败亡此守策之得也三曰横山一带蕃部东至麟府西至秦渭二千余里人马精劲惯习战鬭我以坚城据之以精兵临之彼既乐其土复逼以威必须归附以图自安元昊若失横山之势则断其右臂矣此攻策之得也四曰臣等既陈三策又以契丹爲忧请朝廷力行七事以防大患一宻为经畧二再议兵屯三专于选将四急于教战五训练义勇六修京师外城七宻定讨伐之谋是日仲淹指陈于帝前数刻乃罢谏官余靖言窃闻大臣建议内有修京城置府兵二事臣闻无戎而城春秋所讥守在四夷义不如此又前岁以邉鄙之警而河北诸路拣防郷兵天下百万农夫皆失其业是乡兵之利未集而先致其害也二策竟不果行【罢置府兵已附三年九月丁卯乃十事之七也靖言不得其时因韩范请修京城并附此】　先是郑戬奏修水洛城乞令韩琦不预商量琦言臣任西邉在泾原秦鳯两路于水洛城事比他人知之甚详遂陈所见利害凡十三条诏劄与鱼周询郑戬等而周询及戬已先具奏修城之利且言水洛城今欲毕工惟女墙未完弃之诚可惜宜遂令讫役乃诏戬等卒城之丁卯遣内殿崇班陈惟信徃泾原路催修水洛城　己巳徙知庆州孙沔知渭州知渭州尹洙知庆州用欧阳修议也　庚午録繋囚　壬申幸国子监谒至圣文宣王有司言旧仪止肃揖帝特再拜赐直讲大理评事孙复五品服遂幸昭烈武成王庙又幸玉津园观种稻宴从臣寻召复为迩英阁祗说书杨安国言其讲説多异先儒乃罢之　癸酉抚州上金谿县所得生金山重三百二十四两帝令藏于龙图阁瑞物库【考异宋史献金山在乙亥日今从长编】　乙亥卫尉寺丞丘濬降饶州军事推官监邵武军酒税上封者言濬先作诗一百首讪谤朝政故有是命仍令福建路转运提刑司常切觉察如有违越并具以闻始执政欲重诛之帝曰狂夫之言圣人择焉古有郇模哭市其斯人之徒与乃薄其罪【此据张唐英政要】　丁丑欧阳修言臣亲至河外相度移废麟州今条其利害措置之说为四议一曰辨众说窃详前后臣僚所请其说有四或欲废爲寨或欲移近河或欲抽兵马以减省馈运或欲添城堡以招集蕃汉然废为寨而不能减兵则不可茍能减兵而省费则何害为州且其城壁坚完地形髙峻乃是天设之险可守而不可攻其至黄河与府州各才余百里若徙之近河不过移得五七十里而弃易守难攻之天险以此而言移废二说未见其可至如抽减兵马诚是邉议之一端然兵冗不独麟州大乃此五寨若只减麟州而不减五寨与不减同凡招缉蕃汉之民最为实邉之本然非朝廷一一力可自为必须令邉臣乆任渐推恩信不限嵗年使得失不系于朝廷之意而营缉如其家事之专方可收其逺效非二年一替之吏所能为也二曰校存废今河外之兵除分休外尚及二万人大抵尽河东二十军州以赡二州五寨为河外数百邉户而竭数百万民财以此而思则似可废然未知可存之利者二州五寨虽云空守无人之境然贼亦未敢据守吾地是尚能斥贼于三二百里外若麟州一移则五寨势亦难存兀尔府州偏僻孤垒自守不暇使贼可以据我城堡耕牧我田土夹河对岸为其巢穴也以此而虑则不可不存然须得存之之术三曰减寨卒请于建寜只留一千人置一都廵检其镇川中候百胜三寨各留五百其余寨兵所减者皆屯于清塞堡以一都廵检领之縁此堡最在近东隔河便是保徳军屯兵可以就保徳请粮不烦输运过河盖都不去百里之内非是减兵但那移就食而已如此则河外费省民力可纾四曰委土豪所谓土豪者其材勇威名足以畏敌又能谙敌情伪如委以一州则当视其州如家系已休戚其战自勇其守自坚又旣是土人与其风俗情接众亦喜附之可使自招集蕃汉之民是外能捍贼而战守内可缉民实邉省费减兵无所不便比于命吏而徃凡事仰给于朝廷利害百倍也然必用土豪非王吉者不可吉见在建宁寨蕃汉依吉而耕者已百家其材勇素已知名况其官序自可为知州一二年间视其功效茍能善守可以世任之使长为捍邉之臣惟朝廷裁择　戊寅诏募人纳粟振淮南饥　乙酉忻州言地震有声如雷　丙戌元昊始称臣自号夏国主复遣尹与则杨守素来议事欧阳修言臣窃闻元昊近于延州界上修筑城垒强占侵地欲先得地然后议和故杨守素未来而占地之谋先发轻视中国为害不细今若縦贼侵地立起堡寨则延州四面更无捍蔽便为孤垒而贼尽据要害之地他时有事延州不可保守若失延州则闗中遂为贼有以此而言所侵之地不可不争况西贼议和事连契丹今人无愚智皆知和为不便但患国家许物已多难为中悔若得别因他事即可絶和况此侵地是中国合争之事岂可不争伏望遣一使往延州令厐籍力争取昊贼先侵之地不令筑城保寨若縁此一事得絶和议则社稷之福也　己丑省河南府颍阳夀安偃师缑氏河清五县并为镇又析王屋县河南府始用范仲淹议也　鄜延经畧司西贼寇青涧城宣武副都头刘岳等与战败之诏功第一迁两资次迁一资　六月辛卯朔辅臣列奏答手诏所问五条韩范仲淹又奏陜西河北画一利害事陜西八事河北五事已而仲淹又奏西贼议和变诈难信成与不成大须防将来之患臣久居塞下稍知邉情愿任驱策虽无竒略可平大患惟是夙夜经画措置兵马财赋及指纵诸将同心协力以御深入之虞今防秋事近恐失于后时愿早罢臣参知政事知邉上一郡带安抚之名足以照管邉事乞更不带招讨部署职任　癸卯改知渭州孙复知庆州知庆州尹洙知晋州始朝廷欲卒城水洛故令洙与沔易任沔以病辞乃别徙洙于是渭州阙守诏委狄青谏官余靖言泾原山川广寛道路平易邉臣制御不住可以直图闗中如此形势安得轻授于人假如贼人图守镇戎狄青既是部署岂得不出救援青出之后何人守城贼若以一二万人与青相拒却从间道领众直趋渭州又使何人守备以臣观之渭州必须别得能臣与狄青分职勾当方免朝廷深忧又言青武人麤暴不可兼知渭州章三上诏徙青权并代部署【后癸卯七日遂除王素泾原帅盖因余靖等屡言之也】　丁未开寳寺灵寳塔灾谏官余靖言臣伏见开寳寺塔为天火所烧五行之占本是灾变朝廷宜戒惧以答天意寻闻遣人于塔基掘到旧瘗舍利内廷看毕送还本寺许令士庶烧香瞻礼道路传言舍利在内廷之时颇有光怪臣恐巧佞之人因此推爲灵异惑乱视聼先自内廷外及四方抄敛钱物再图营造臣闻佛者方外之教理天下者所不取也且一塔不能自卫为火所毁又何福可庇于民哉今朽木腐草皆有光水精及珠之圆者夜亦有光况舍利本胡中怪异之物有光亦非今日之瑞昔梁武帝造长干塔时舍利亦常有光及台城之败何能致福视此可以鍳矣其开宝寺舍利塔伏乞更不营造时盛暑靖面奏极言靖素不修饰帝入内云被一汗臭汉薰杀喷唾在吾面上其优容谏臣如此　以参知政事范仲淹为陜西河东路宣抚使先是仲淹言臣窃见契丹遣使来言欲西征今邉上探报皆称契丹大发兵马讨伐呆家族并夹山部落及称亦与元昊兵马相杀又报元昊亦已防集左厢军马既是二国举动必有大事以臣料之有可疑者六大可忧者三乞指挥大臣今日更不归防便画河东御捍之策若更因循度日直至大寇入境然后为谋则河东一倾危逼宗社臣待罪两府义当极论不敢有隠惟圣断处之始仲淹以忤吕夷简放逐者数年士大夫持二人曲直交指为朋党及陜西用兵天子以仲淹士望所属拔用防邉及夷简罢相后召还倚以为治中外想望其功业而仲淹亦感激眷遇以天下为己任遂与富弼日夜谋虑兴致太平然规模濶大论者以为难行及为按察使多所举劾人心不自安任子之恩薄磨勘之法宻侥幸者不便于是谤毁浸盛而朋党之论滋不可解然仲淹弼守所议弗变先是石介奏记于弼责以行伊周之事夏竦怨介斥已又欲因是倾弼等乃使女奴隂习介书乆之习成遂改伊周曰伊霍而伪作介为弼撰废立诏草飞语上闻帝虽不信而仲淹弼始恐惧不敢自安于朝皆请出按西北邉未许适有邉奏仲淹固请行乃使宣抚陜西河东【考异李焘曰苏辙龙川别志范文正公笃于忠亮虽喜功名而不为朋党早嵗排吕申公勇于立事其徒因之矫枉过直公亦不喜也自睦州还朝出领西事恐申公不为之地无以成功乃为书自咎觧仇而去后以参知政事宣抚陜西申公既老居郑相遇于途文正身歴中书知事之难有悔过之语于是申公欣然相与语终日申公问何为亟去朝廷文正言欲经制西事耳申公曰经制西事莫如在朝廷之便文正为之愕然故欧阳公为文正神道碑言二公晚年然相得由此故也后生不知皆咎欧阳公予见张公言乃信之按辙所志未必尽可据如言经制西事莫如在朝廷之便仲淹岂不知此但党时自以谗谤可畏不得不少避之故仲淹及富弼皆求出使其出使固知必不乆安于朝非縁夷简之言仲淹乃觉也魏泰东轩杂记亦云今并不取】　甲寅帝谓辅臣曰嵗旱而飞蝗滋甚百姓何罪而罹此朕黙祷上帝愿归咎于眇躬章得象对曰臣等不能辅理宣化致灾斯民且贻陛下忧今圣言及此必有以上感天心矣【五行志云是嵗京师旱飞蝗蔽天】戊午雨　枢宻副使富弼言朝廷以契丹发兵防元昊讨呆儿族路出河东境外疑是变诈他时虽欲背盟自逞必冦河北第以河东为掎角之地而已伏乞陛下更令范仲淹且相度河东未宜调发时仲淹疑契丹入冦欲大发兵为备杜衍谓契丹必不来兵不可妄出仲淹争议帝前诋衍语甚切仲淹尝以父行事衍衍初不为恨既退仲淹犹力争韩琦曰若尔则琦当请行不须朝廷一人一骑仲淹怒再求对首奏琦语然兵卒不发仲淹亦不以为忤也　先是仲淹受命主西事弼主北事弼条上河北守御十二防臣庚辰壬午年奉使契丹日于河北往回十余次询于防邉土豪并内地故老博采参较得之甚详及于北廷议事又颇见其情状以至稽求载籍质证时务用是裒聚撰述以副陛下委任之意非臣敢任胸臆欺防圣聪伏望陛下令两府防议可者速行之其不可者更相致诘而是正之　秋七月癸亥诏以冬至有事于南郊羣臣毋得上表请加尊号　戊寅帝始用富弼议次第封拜宗室以徳文属尊且贤方汉东平王苍故事封东平仍诏徳文等十人并列本班之上少前【实録云燕王既薨祖宗之后未有封王爵者议者以为自三代以来皆建宗戚用自承助请次第封拜之按议者即冨弼河北守御十二策之一也】　癸未契丹遣延庆宫使耶律元衡来告将伐元昊其书略曰元昊负中国当诛今将兵临贼或元昊乞称臣幸无亟许其实纳契丹降人契丹讨之托中国为名也范仲淹言契丹元昊本来连谋今日之情未可凭信臣请朝廷建捍御之谋以待二方不必求二方真伪之情又言契丹来书称朝廷曽请契丹止遏元昊今闻名体未顺遂举兵西伐又请朝廷絶元昊进贡契丹安肯为朝廷特举大兵以讨元昊此不可信一也若自与元昊有隙必行讨伐其人使即合坚请阻絶元昊何却只问杨守素徃来次第是无必讨伐之意此不可信二也余靖等曽言见契丹主亲言须指挥夏州令杨守素入南朝勾当必是动有闗报今来使却言北朝并不知子细此不可信三也万一契丹果有深隙须行讨伐必坚要阻絶元昊岂暇问南朝名体顺与不顺显是契丹虚称为朝廷西征驻重兵于云朔如元昊以誓书未立入冦河东亦足相为声援得志则享厚利如元昊更不入寇纳誓书于朝廷则契丹自谓因行讨伐使元昊入贡以此为功而驻兵云朔以邀重报是契丹进退有利而俱为我害也臣谓朝廷今日答书则易将来礼报必难而专于致赂欲满其志则契丹大兵岂有虚举而善退愿朝廷熟虑此事先且大议备邉之策然后遣使往来使彼知我有备无必胜之理则亦可以遏其邀功求报之心纵背盟好亦有以待之少减生灵之祸　甲申夷人冦三江砦淯井监官兵击走之　丙戍诏诸路转运使副提防刑狱察所部知州军知县县令有治状者以名闻议旌擢之或不知所举令御史台劾奏并坐上书不实之罪从范仲淹奏也
