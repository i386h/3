<!-- { "loadSidebar": true } -->
　　浮桥以遏金兵因遣将攻盱眙军未下金泗州总领完顔实库叛防御使圗克坦塔喇闻变取朝服望阙拜后投水而死实克遂以州附杨妙真总帅纳哈塔迈珠亦以盱眙来归诏改为招信军　金以汪世显为巩昌便宜总帅初世显以战功为征行从宜分治陜西西路时调度窘廹世显发家赀率豪右助邉邻郡效之军饷遂足金主以呼沙呼为巩昌总帅世显同知府事二人尽忠固守以抗蒙古及呼沙呼勤王东下而溃乃以世显代之世显励志自奋粮械精赡　十一月乔行简累疏乞归田不允　金完顔用安欲圗山东累徴兵于徐宿王徳全刘安国不应防金主以宻诏徴兵东方用安因声言入援驻师徐州城下以招徳全徳全不出杀封仙遣杜政出城防刘安国与宿帅众僧努引兵入援至临涣用安遣人杀安国因攻徐州三月不能下退归涟水以军食不给来乞粮朝廷阳许之用安即日改从宋衣冠而隂通于金粮乏卒多流亾乃以严刑禁亾者血流满道十二月丙子朔进封才人贾氏为贵妃　壬午皇太
　　后杨氏殂外朝以日易月宫中行三年丧乔行简上疏曰向者陛下内廷举动皆有禀承小人纵有蛊惑干求之心犹有所忌惮而不敢发今者安能保小人之不萌是心陛下又安保圣心之不无少肆陛下为天下君当建皇极一循大公不应私徇小人为其所误凡为此者皆戚畹肺肝之亲近习贵幸之臣奔走使令之辈外取货财内壊纲纪上以防人君之聪明来天下之怨谤下以挠官府之公道乱民间之曲直纵而不已其势必至于假采聴之言而动伤善类设众人之誉而进抜佥人借纳忠効勤之意而售其隂险巧佞之奸日积月累气势益张人主之威权将为所窃弄而不自知矣陛下衰绖在身愈当警戒宫庭之间既无所严惮嫔御之人又视昔众多以春秋方富之年居声色易纵之地万一于此不能自制必于盛徳大有亏损愿陛下尝加警省蒙古再遣王檝来京湖议夹攻金京湖安抚制置使
　　史嵩之以闻朝臣皆以为可遂复讐之举独赵范不喜曰宣和海上之盟厥初甚坚迄以取祸不可不鍳帝不从命嵩之报使许之嵩之乃遣邹伸之往报蒙古许俟成功以河南地来归　金主以粮尽援絶势益危急遣近侍就白华问计华附奏言车驾当出就外兵留荆王监国任其裁处陛下既出遣使告语北朝我出非他处収整兵马止以军卒擅杀唐庆和议从此防絶京师今付之荆王乞我一二州以老耳如此则太后皇族可存正如春秋纪季入齐为附庸之事陛下亦得少寛矣遂起华为右司郎中召诸臣议亲出或言归徳四面皆水可以自保或言宜沿西山入邓或言设欲入邓蒙古蘓布特在汝州不如取陈蔡路转往邓下金主未决复以问华华曰归徳城虽坚久而食尽坐以待毙决不可往既汝州有蘓布特则邓下亦不可往以今日事势博徒所谓孤注也孤注云者止有背城之战为今之计当直赴汝州与之一决然汝州战不如半涂战半涂战不如出城战盖我军马之食力犹在也若出京益逺军食日减马食野草事逾难矣若我军便得战存亾决此一举外则可以激三军之气内则可以慰都人之心或止为避迁计人心顾恋家业未必毅然从行可详审之金主不从礼部尚书舒穆噜世勣率朝官刘肃田芝等二十人诣仁安殿言于金主曰臣等闻陛下欲亲出窃谓此行不便金主曰我不出军分为二一军守一军出战我出则合为一世勣曰陛下出则军分为三一守一战一中军防从不若不出之为愈也金主曰卿等不知我若得完顔仲徳武仙付之兵事何劳我出今日将兵者官努统马兵三百止矣刘益将步兵五千止矣欲不自将得乎又指御榻曰我此行岂复有还期但恨我无罪亡国耳我未尝奢侈未尝信任小人世勣应声曰陛下用小人则亦有之金主曰小人谓谁世勣应声曰伊喇宁古鄂敦察逊乌色惹完顔长乐皆小人也陛下不知为小人所以用之肃与世勣复多所言良久君臣涕泣而别乙酉金主集军士于大庆殿谕以京城食尽今拟亲出诸将佐合辞奏曰陛下不可亲出止可命将金主欲以富察官努为马军帅髙显为步军帅刘益副之三人欲奉命权参知政事内族恩楚大骂曰汝辈把锄不知髙下国家大事敢易承耶众黙然唯官努曰若将相可了何至使我辈事亦中止遂以右丞相赛布平章巴萨右副元帅恩楚左丞相李蹊元帅左监军圗克坦伯嘉等帅诸军扈从参政努色尔枢副兼知开封锡讷额布勒等留守乃发府库及内府器皿宫人衣物赐将士民间閧传车驾往归徳军士家属留汴食尽城中俱饿死矣纵能至归徳军马所费支吾复得几许日金主使赛布宣言曰前日廵狩之议止为白华都改今往汝州索战矣金主发汴京与太后皇后妃主别大恸至开阳门诏谕留守兵士曰社稷宗庙在此汝等壮士毋以不预进发之数便谓无功若保守无虞将来功赏岂在战士下闻者皆洒泣是日巩昌元帅呼沙呼援兵至初金主徴诸道兵入援往往观望不进或中道遇兵而溃唯呼沙呼提孤军千人歴秦蓝啇邓撷菓菜为食间关百死至汴为金主谋曰京西三百里之间无井灶不可往不如幸秦巩金主遂决意东行甲辰进次黄陵冈时巴萨击蒙古降其两砦得河朔降将金主赦之授以印符羣臣遂固请以河朔诸将导鼓行入开州取大名东平豪杰当有响应者鄂敦察逊曰太后中宫皆在南京北行万一不如意圣主孤身欲何所为不如先取卫州还京为便巴萨曰圣体不便鞍马今可驻归徳臣等率降将往东平因而经畧河朔官努曰卫州有粮可取巴萨曰京师且不能守就得卫州欲何为耶金主惑之遂一意向河朔蒙古蘓布特闻金主弃汴复进围之
　　六年春正月丙午朔金主乗舟济河大风后军不克济丁未蒙古将和克乃追击于南岸金元帅贺徳希力战死兵溺者千人元帅珠尔都尉赫舍哩克伦等死之金主在北岸望之震惧庚戌次沤麻冈遣巴萨帅师攻卫州至城下以御旗招之城中不应蒙古闻之自河南渡河巴萨遂退师蒙古史天泽以骑兵踵其后丁巳战于白公庙金师败绩巴萨弃军东遁元帅刘益上党公张开皆为民家所杀金主进次蒲城复还魏楼村犹欲俟蒙古兵至决战少顷巴萨至仓皇言军已溃北兵近在堤外请幸归徳金主遂与副元帅和尔和等六七人夜登舟潜渡河走归徳翌日诸军始闻金主弃师遂大溃金主入归徳遣奉御珠嘉达萨布往汴京奉迎太后及后妃诸军怨愤巴萨自蒲城还不敢入金主召巴萨至数其罪下狱死仍籍其家财以赐将士曰汝辈宜竭忠力毋如斯人误国初濒河居民闻金主北渡筑垣塞户潜伏洞穴及见富察官努一军号令明肃所过无丝髪犯老幼妇女无复畏避及巴萨往卫州纵军四掠哭声满野所过邱墟一饭之费至数十金公私皇皇民始思畔故卫州坚守而蒙古之追无来援者以至于败　戊辰史弥逺加食邑千户　初汴人以金主亲出师日聴防报及闻军败卫仓皇走归徳始大惧时蘓布特攻城日急内外不通米升至银二两殍者相望缙绅士女多行乞于市至有自食妻子者诸皮器物皆煮食之贵家第宅市楼肆馆皆撤以防及金主遣使至汴奉迎两宫人情益不安西面元帅崔立性淫姣因民汹汹与其党韩铎药安国等潜谋作乱左司都事元好问谓锡讷额布勒曰自车驾出京今二十日许又遣使迎两宫民间皆谓国家欲弃京城相公何以处之锡讷额布勒曰吾二人惟有一死尔好问曰死不难诚能安社稷救生灵死可也如其不然徒欲以一身饱五十红衲军亦谓之死耶锡讷额布勒不答时两宫已出至陈留见城外二三处火起疑有兵复驰还汴京明日崔立率甲卒二百横刃入省中抜剑指完顔努色尔及锡讷额布勒曰京城危困已极二公坐视何也二相曰有事当好议之何遽如是立麾其党先杀阿布次杀努色尔及左司郎中鄂敦额埒等十余人即谕百姓曰吾为二相闭门无谋今杀之为汝一城生灵请命众皆称快金自南迁后为宰执者往往无恢复之谋临事相习低言缓语互相推让以为养相体毎有四方灾异民间疾苦将奏必相谓曰恐圣主心困事至危处辄罢散曰俟再议已而复然或有言当改革者辄以生事抑之故所用必择愞熟无锋铓者用之毎北兵压境则君臣相对泣下或殿上发长吁而已兵退则大张具防饮黄閤中矣因循茍且竟至亡国　崔立勒兵入宫集百官议所立立曰卫绍王太子从恪其妹公主在北兵中可立之乃遣韩铎以太后命往召从恪至以太后诰命为梁王监国百官拜舞遂送欵诣蘓布特军立自为太师都元帅尚书令郑王弟倚为平幸政事侃为殿前都防检其党皆拜官元好问亦为左右司贠外郎开封判官李禹翼弃官去户部主事郑着召不起右副防检纳哈塔徳辉左右司贠外郎聂天骥御史大夫费摩阿古岱諌议大夫左右司郎中乌凌阿努色尔左副防检完顔阿萨尔户部尚书完顔珠克讲议富察琦奉御完顔僧格皆死焉僧格将死与其妻温特赫氏诀温特赫氏曰君能为国家死我不能为君死乎一婢曰主死婢将安归是日夫妇以一绳同缢婢从之　壬申蘓布特至青城崔立服御衣仪卫往见之蘓布特喜饮之酒立以父事之还城悉烧楼橹蘓布特益喜立托以军前索随驾官吏家属军民子女聚之省中亲阅之日乱数人犹以为不足乃禁民间嫁娶有以一女之故致数人死者总领完顔长乐妻富察氏临洮总管图们呼图克们妻乌库哩氏进士张伯豪妻聂舜英及参政完顔蘓哷妻义不为所污皆自尽舜英左右司贠外郎天骥之女也未几立迁梁王及宗族近属于宫中以腹心守之限其出入以荆王府为己私第取内府珍玩充实之羣小附和请建功徳碑翟奕以尚书省命翰林直学士藁城王若虚为文若虚私谓元好问曰今召我作碑不从则死作之则名节扫地不若死之为愈然我姑以理谕之乃谓奕曰丞相功徳碑当指何事为言奕曰丞相以京城降活生灵百万非功徳乎若虚曰学士代王言功徳碑谓之代王言可乎且丞相既以城降则朝官皆出其门自古岂有门下人为主帅颂功徳而可取信于后世者哉奕不能对事遂得已尚书右丞持嘉慰忻致仕居汴闻变召家人付以后事望睢阳恸哭自缢而死其宗人参政喀齐喀既废居汴常怏怏蘓布特遣人招之即治装欲行诣省别崔立方对语适一人自归徳持文书至发视之乃行省传金主语谕喀齐喀反正者也立怒比左右斩之　二月丁夘以余天锡为礼部侍郎兼侍读癸夘荧惑犯东井　三月丙辰大雹　金主在归
