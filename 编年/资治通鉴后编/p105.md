<!-- { "loadSidebar": true } -->
　　戊午诏国子监重修七十二贤堂其左丘明而下二十一人并以本品衣冠图之　壬戌修文徳殿成是夜大内火延及崇徳长春滋福防庆崇徽天和承明延庆八殿帝与皇太后避火于苑中癸亥移御延福宫【考异按舜钦诗云天王下床走意即谓此也】　甲子以宰相吕夷简为修葺大内使枢宻副使杨崇勲副之　乙丑诏羣臣直言阙失先是大内火百官晨朝而宫门不开辅臣请对帝御拱宸门百官拜楼下宰相吕夷简独不拜帝使人问其故曰宫廷有变羣臣愿一望清光帝举帘见之夷简乃拜　丁夘大赦其营造殿宇宜约祖宗旧制更从减省　时宦者置狱治火事得缝人火斗已诬服下开封府使具狱权知府事程琳辨其不然乃命工图火所经处且言后宫人多而所居隘其炷灶近板壁嵗久燥而焚此殆天灾不宜以罪人监察御史蒋堂亦言火起无迹安知非天意陛下宜修徳应变今乃欲归咎宫人以之属吏是重天谴也帝为寛其狱卒无坐死者　是月殿中丞河南滕宗谅秘书丞大名刘越准诏上封事宗谅言国家以火徳王天下火失其性由政失其本固请太后还政而越言尤鲠直皆不报　丁亥永兴军言左卫大将军分司西京李士衡卒士衡前后筦计二十年虽才智过人然素贪家赀至累钜万建大第长安里中严若官府云庚寅重作册寳以旧册寳为宫火所焚也有司言册
　　寳法物凡用黄金二千七百两诏易以银而金涂之冬十月庚子黄白气五贯紫微垣　十一月甲戌以修大内成恭谢天地于天安殿遂谒太庙大赦改元是日还延福宫　己夘冬至百官贺皇太后于文徳殿帝御天安殿受朝　定难节度使西平王赵徳明凡娶三姓卫慕氏生元昊黙宻氏生舒裕勒额藏楚辉氏生成威元昊小名威哩羗语谓惜为嵬富贵为理性凶鸷猜忍圆面高凖长五尺余晓浮屠学通蕃汉文字案上置法律书常携野战歌太一金鉴诀数諌徳明无臣中国徳明辄戒之曰吾久用兵终无益徒自疲耳吾族三十年衣锦绮衣此圣宋天子恩不可负也元昊曰衣皮毛事畜牧蕃姓所便英雄之生当王霸耳何锦绮为既陷甘泉复举兵攻拔西凉府至是徳明死元昊继立【考异李焘曰实録正史并称徳明既攻陷甘州拔西凉府未逾时乃死按甘州及西凉府陷没实録正史并不记其年月日所称不逾时或即是徳明死之年然徳明毎不聴元昊用兵其攻陷甘州及西凉府想非徳意传又称元昊忽引兵袭甘州见徳明不在兵间西凉府亦必元昊自拔之徳明不与也实録正史载此事不详因徳明死时乃附着之盖误矣今皆删修以袭甘州入天圣六年末此处并追叙攻拔西凉使不相抵牾】　癸巳元昊为西平王命司封员外郎杨告为旌节官告使元昊既袭封即隂为叛计时改元明道而元昊避父名辄称显道于国中初对使者设席自尊大而告徙坐即賔位不为屈告允恭子也元昊后僭諡徳明为太宗光圣皇帝墓号嘉陵追尊继迁为太祖庙号武宗　丙申诏苏州所没丁谓庄田还给其家仍以其子前内殿承制珝为供奉官　是月契丹册李元昊为夏国王　十二月庚子诏以来年二月躬耕籍田先请皇太后恭谢宗庙权罢南郊之礼其恩赏并就礼毕施行　辛丑命礼官详定籍田及皇太后谒庙仪注始太后欲纯用帝者之服参知政事晏殊以周官王后之服为对薛奎曰太后必御此若何而拜力陈其不可太后为改他服　壬寅以宣徽南院使兼枢宻副使杨崇勲为枢宻使　甲辰羣臣上皇帝尊号曰睿圣文武体天法道仁明孝徳上皇太后尊号曰应天齐圣显功崇徳慈仁保夀凡五上乃许之　以太子中允安阳韩琦为太常丞直集贤院初琦举进士第二方唱名太史奏日下五色云见左右皆贺己未上封者言比诏淮南民饥有以男女雇人者官
　　为赎还之今民间不敢雇佣人而贪者或无以自存望聴其便从之　庚申命权三司使李谘同盛度王随议解盐法天圣八年既聴解盐通商行之一年嵗入视天圣七年増緍钱十五万明年更损九万其后嵗益耗故令谘等议之　壬戌西北有苍白气亘天　是嵗通判陈州太常博士范仲淹以京师多不闗有司而署官赏者乃附驿上奏以唐中宗朝墨敕斜封官为戒又屡疏论内降之弊【据欧阳修神道碑富弼墓志及仲淹集前年谱】　契丹主改元重熈边吏言谍知契丹将大入冦辅臣争言择师备边之策参知政事薛奎独曰先帝与契丹约和嵗遗甚厚必不敢轻背约已而果如奎所料帝尝谓辅臣曰臣之事君鲜有克终者奎对曰保终之道匪独臣下然也因厯数开元天寳时事以对帝深然之





　　资治通鉴后编卷三十九
　　钦定四库全书
　　资治通鉴后编卷四十
　　刑部尚书徐干学撰
　　宋纪四十【起昭阳作噩正月尽十二月凡一年】
　　仁宗体天法道极功全徳神文圣武睿哲明孝皇帝
　　明道二年春正月戊寅罢馆阁读书　己卯诏发运使以上供米百万斛振江淮饥民　癸未诏三司铸明道元寳钱　二月戊戌司天监言含誉星见东北方其色黄白上有光芒长二尺然观者皆以为彗云　庚子诏江淮民饥死者官为葬祭先是南方大旱人多流亡因饥成疫气死者十二三官虽作粥糜以饲之然得食辄死村聚墟里几为之空　乙巳皇太后服衮衣仪天冠飨太庙为初献皇太妃亚献皇后终献是日上皇太后尊号曰应元齐圣显功崇徳慈仁保夀皇太后丁未祀先农行籍田礼侍中奉耒进御帝秉耒三推礼仪使张士逊奏礼毕帝曰朕既躬耕不必泥古礼愿终亩以劝天下士逊固请乃耕十有二畦而止三公以下咸推尽垅悉过五推之数礼成御正阳门大赦百官上尊号曰睿圣文武体天法道仁明孝徳皇帝辛亥帝作籍田诗赐近臣　三月庚寅以皇太后不豫大赦除常赦所不原者募天下善医驰赴京师干兴以来贬死者复其官谪者皆内徙丁谓特许致仕　甲午皇太后崩于寳慈殿遗诏尊太妃为皇太后军国大事与太后内中裁处赐诸军缗钱乙未帝御皇仪殿之东楹号恸见辅臣曰太后疾不能言而犹数引其衣若有所属何也参知政事薛奎曰其在衮冕也服之何以见先帝乎帝悟以后服敛命吕夷简为山陵使既宣遗诰閤门趣百官贺太后于内东门御史中丞蔡齐目台吏毋追班入白执政曰上春秋长习知天下情伪今始亲政岂宜使女主相继称制乎遂罢预政　是月温普奇囚嘉勒斯赉于穽中而出兵收不附己者守穽人出之嘉勒斯赉因集部众讨杀温普竒而徙居青唐　皇太后既崩左右有以宸妃事闻者【考异通鉴续编云荆王元俨为帝言】帝始知为宸妃所生号恸累日不絶夏四月壬寅追尊宸妃为皇太后甲辰诏改于永定陵以大行皇太后山陵五使并兼追尊皇太后园陵使或言太后死非正命丧不成礼帝亦疑焉因易梓宫帝遣李用和视之则容貎如生服饰严具用和入告帝叹曰人言其可信哉遇刘氏加厚【考异改易梓宫李用和视之据龙川别志邵伯温见闻録乃云上亲视之盖不然也】　戊申帝聴改于崇政殿西厢　己酉罢乾元节上夀　庚戌以流人林献可为三班奉职明道初献可抗言请皇太后还政太后怒窜岭南至是特録之　壬子羣臣上表请御正殿不允表三上乃从之诏内外毋得进献以祈恩泽及縁亲戚通章表罢创修寺观帝始亲政裁抑侥幸中外大悦癸丑召知应天府宋绶通判陈州范仲淹赴阙　初大行皇太后称制宦者江徳明罗崇勲杨余懿张懐信武继隆任守忠蔡舜卿等交通请谒权宠颇盛参知政事薛奎言不遂斥逐恐阶以为乱帝从之　己未吕夷简张耆夏竦陈尧佐范雍赵稹晏殊俱罢初荆王子养禁中既长夷简请出之太后欲留使从帝诵读夷简曰上富春秋非亲儒学之臣恐无益圣徳即日命还邸帝始亲政夷简手疏陈八事曰正朝纲塞邪径禁贿赂辨佞壬絶女谒踈近习罢力役节冗费其语甚切帝与夷简谋以耆竦等皆太后所任用欲悉罢之退告郭皇后后曰夷简独不附太后耶但多机巧善应变耳由是并罢夷简及宣制夷简方押班闻唱其名大骇不知其故而夷简素厚内侍副都知阎文应因使为中诇久之乃知事由皇后云宰臣张士逊加诏文舘大学士李廸同平章事王随参知政事李谘为枢宻副使王徳用为佥书枢宻院事始太后临朝有求内降补军吏者徳用曰补吏军政也不可与太后固欲与之卒不奉诏乃止兴国寺东火近张耆宅耆乞兵防防徳用不遣太后崩有司请卫士坐甲徳用曰故事无为太后丧坐甲者又不奉诏帝阅太后閤中得徳用前奏军吏事竒之以为可大用故擢任枢宻徳用谢曰臣武人幸得以驰驱自效赖陛下威灵待罪行间足矣且臣不学不足以当大任帝遣使者趣入院　以权御史中丞蔡齐为龙图阁学士权三司使事天章阁侍制范讽为右諌议大夫权御史中丞时有飞语传荆王元俨为天下兵马都元帅者捕得系狱逮及数百人帝怒使齐按之齐曰此小人无知不足治且无以安荆王一夕三防帝大悟止笞数人而已先是讽出知青州时山东旱蝗前宰相王曽家多积粟讽发取数千斛济饥民因请遣使安抚于是以御史中丞召其在青州不逾嵗也　以范仲淹为右司諌仲淹初闻遗诏以太妃为皇太后参决军国事上防言太后母号也自古无因保育而代立者今一太后崩又立一太后天下且疑陛下不可一日无母后之矣时已删去参决等语然太后之号讫不改止罢其册命而已降殿中丞知吉州方仲弓为太子中舍监丰国监初
　　仲弓请依唐武后故事立刘氏七庙太后见其奏怒曰吾不作此负祖宗事裂而掷之犹用是得知吉州帝以累更赦宥止薄责焉　壬戌始御崇政殿　癸亥上大行皇太后諡曰庄献明肃旧制后皆二諡称制加四諡自此始追尊李太后諡曰庄懿　五月丁夘判河南府钱惟演请以庄献庄懿皇太后并祔真宗之室诏太常礼院详定以闻惟演既罢景灵宫使还河南不自安乃建此议以希帝意　戊辰诏礼部贡举　辛未以屯田员外郎厐籍为殿中侍御史籍奏请下閤门取垂帘仪制尽焚之又奏陛下躬亲万几用人宜辨邪正防朋党勿使受恩人主归感权臣进擢近列愿采公论毋令出于执政孔道辅尝谓人曰言事官多观望宰相意独厐君可谓天子御史也　癸酉诏曰大行皇太后保佑冲人十有二年恩勤至矣而言者罔识大体务诋讦一时之事非所以慰朕孝思也其垂帘日诏命中外毋辄以言始太后称制虽政出宫闱而号令严明恩威加天下左右近习亦少所假借宫掖间未尝妄改作内外赐与皆有节赐族人御食必易以扣器曰尚方器勿使入吾家也常服絁练裙侍者见帝左右簮珥珍丽欲效之太后戒曰彼皇帝嫔御饰也汝安得学晚稍进外家任内官罗崇勲江徳明等访外事崇勲等以此势倾中外又以刘从徳故绌曹修古等然太后保防帝既尽力而帝所以奉太后亦甚备及太后崩言者多追斥垂帘时事左司諌范仲淹言于帝曰太后受遗先帝保佑圣躬十余年矣宜掩其小过以全大徳帝大感悟乃降是诏丙子命宰臣张士逊撰籍田及恭谢太庙记以翰林
