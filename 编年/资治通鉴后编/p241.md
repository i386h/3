<!-- { "loadSidebar": true } -->
　　元祐元年春正月庚寅朔诏改元　承议郎守起居舍人邢恕甞教高公绘上书乞尊礼朱太妃为高氏异日之福太皇太后呼公绘问曰汝不识字谁为汝作此书公绘不敢讳言者又论恕游歴权贵不自检慎甲午谪恕以本官权发遣随州时恕已除中书舍人于是罢其新命并绌之于外【李焘曰恕教公绘上书据邵伯温辨诬邢恕之孙绎作其祖父言行録云钦成皇后为皇太妃自山陵回御药呉靖方窥伺宣仁意防以太妃过失为献谓随灵驾曽发笑韩绛以故相留守西京亲至境上迎迓引见皇太妃纳拜殊不为礼亦无慰劳之言公闻之朝路与宣仁犹子公绘相遇因及此公曰太妃昔则先帝之妃今乃主上之母小人间谍渐不可长公绘矍然遂密奏疏以为宜加尊礼仍引语切直过当不止如公所言宣仁览之讶公绘太讦知公绘与公素厚前此公绘屡有密奏太母无不欣纳往往以为得之于公也直遣人诘曰谁教汝为之莫是邢某与汝做来若不实说即根治公绘迫急即吐实云入防时邢某实不知臣自为之然邢某之意亦如此韩缜微闻之因而媒孽无所不至刘拯缜客也乃入劄言公闗与政事交游执政遂以为名罢中书舍人以本官知随州温公即有简与公曰和叔此行出于意外光居政府不能为和叔别白负愧诚深葢以中京有交游执政之言恐益为和叔累故也其后明堂前两月温公检公被责一宗文字欲将上辨白诸公劝之以为不若待至赦后而赦前两日温公薨矣时吕公亦在政府与温公意合而林希素忌公其弟旦方为言官初旦事温公欲为省郎未及白用希荐于韩乃为工部员外郎遂除殿中侍御史恐公遂还朝乃于赦后未开假日入疏论公曰吕公着素与邢某厚善今来既经明堂公着必须复引邢某还朝乞未得令还自是申公避嫌不复敢言然希旦亦不为公论所容未几兄弟相继逐去时申公方盛旦既犯申公众论不与非特为公也绎所载如此葢多妄言姑附见】　甲辰王岩叟奏自冬不雪今涉春矣旱暵为灾变异甚大陛下于天下之大害朝中之大奸已悟而复疑将防而又止大害莫如青苗免役之法阴困生民茶盐之法流毒数路大奸莫如蔡确之阴邪险刻章惇之谗欺狠戾陛下乃容而留之此天心之所以未祐也　以集贤校理黄亷为戸部郎中先是亷提举河东路保甲凡六年司马光闲居往来河洛间闻其治状吕公着亦言河东军与边民德之遂有是除　丁未诏回赐高丽王鞍马服带器币有加　罢陜西河东元丰四年后凡縁军兴增置官局辛亥朱光庭言蔡确章惇韩缜不恭不忠不耻议论政事之际惇明目张胆肆为辩说力行丑诋确则外示不校中实同欲阳为尊贤阴为助邪缜则毎当议论亦不扶正唯务拱黙为自安计愿罢去确等柄任别进忠贤以辅圣治不报　癸丑太皇太后躬诣中太一宫集禧观祈　丙辰太皇太后诏曰原庙之立所从来久矣前日神宗皇帝初即祠宫并建寝殿以崇严祖考其孝可谓至矣今神宗既已升祔于故事当营馆御以奉神灵而宫垣之东密接民里欲加开展则惧成烦扰欲采缙绅之议皆合帝后为一殿则虑无以称神宗钦奉祖考之意闻治隆殿后有园池以后殿推之本留以待未亡人也可即其地立神宗原庙吾万嵗之后当从英宗皇帝于治隆上以宁神明中以成吾子之志下以安臣民之心不亦善乎　帝幸相国寺祈　时新法多所厘革独免役青苗将官之法犹在而西戎之议未决司马光以疾谒告凡十有三旬不能出叹曰四患未除吾死不瞑目矣乃力疾移书三省曰今法度宜先更张者莫如免役钱光见欲具疏奏闻若降至三省望诸公协力赞成又手书与吕公着曰光自病以来以身付医以家事付愚子惟国事未有所托今以属晦叔矣中书舍人范百禄言于光曰熈宁免役法行百禄为咸平县开封罢遣衙前数百人民皆欣幸其后有司求羡余务刻剥乃以法为病今第减助苗钱额以寛民力可也光不聴　二月辛酉以河决大名坏民田艰食者众诏安抚使韩绛询访赈济　乙丑命蔡确提举修神宗实録以邓温伯陆佃并为修撰官林希曾肇并为检讨官　诏权罢修河放诸路兵夫　司马光奏免役之法有五害旧日上戸充役有所陪备然年满之后却得休息今则年年出钱钱数多于往日陪备者其害一也旧日下戸元不充役今来一例出钱其害二也旧日所差皆土著良民今召募四方浮浪之人作公人则曲法受赃主官物则侵欺盗用一旦事发挈家亡去其害三也农民所有不过谷帛与力今曰我不用汝力输我钱我自雇人若遇凶年则不免卖庄田牛具桑柘以求钱纳官其害四也提举常平司惟务多敛役钱广积寛剩希求进用其害五也为今之计莫若降勅应天下免役钱一切并罢其诸色役人并依熈宁以前旧法定差惟衙前一役最号重难向有破家产者朝廷为此始议作助役法今衙前陪备既少当不至破家若犹虑力难独任即乞依旧于官戸僧道寺观单丁女戸有屋业者并令随贫富等第出助役钱遇衙前重难差遣即行支给然役人利害四方不能齐同乞指挥降诸路转运司下诸州县限五日内县具利害申州州限一月申转运司司类聚限一季奏闻委执政官参详施行是日三省枢密院同进呈得防依奏　丁夘诏侍从各举堪任监司者二人举非其人有罚　韩维言光禄大夫致仕范镇在仁宗朝首开建储之议而镇未甞以语人人亦莫为言者故恩赏独不及镇伏望圣慈特降明诏褒显厥功于是具以镇十九疏上之己巳拜镇端明殿学士仍以其子平西县令百揆为宣德郎　庚午禁边民与夏人为市　辛未以侍御史刘挚为御史中丞　诏起居舍人依旧制不分记言动　武威郡王栋戬卒以其养子阿里库为河西军节度使封宁塞郡公阿里库颇峻刑杀其下不遑宁诏饬以推广恩信副朝廷所以封立前人所以付与之意　司马光奏复差役法既得防知开封府蔡京即用五日限令两县差一千余人充役亟诣东府白光光喜曰使人人如待制何患法之不行乎议者谓京但希望风防茍欲媚光非其实也　癸酉以监察御史王岩叟为左司谏　右司谏苏辙始供职上言帝王之治必先正风俗风俗既正中人以下皆自勉于为善风俗一败中人以上皆自弃而为恶邪正盛衰之源未有不始于此昔真宗奬用正人孙奭戚纶田锡王禹偁之徒既以谏诤显名忠良之士相继而起其耄期厌事丁谓乘间将窃国命而风俗已成无与同恶谋未及发旋即流放仁宗仁厚是非之论一付台谏孔道辅范仲淹欧阳修余靖之流以言事相高时执政大臣岂皆尽贤然畏忌人言不敢妄作一有不善言者即至随即屏去故虽人主寛厚而朝廷之间无大过失及先帝嗣位执政大臣变易祖宗法度惟有吕诲范镇等明言其失二人既已得罪台谏有以一言及之者皆纷然逐去由是风俗大败臣愿陛下永惟邪正盛衰之渐始于台谏修其官则聴其言言有不当随事行谴使风俗一定忠言日至则太平之治可立而待也　甲戌御迩英阁侍读韩维言陛下仁孝发于天性每行见昆虫蝼蚁辄避而过之且勅左右勿践履此亦仁术也臣愿陛下推此心以及百姓则天下幸甚　司马光言复行差役之初州县不能不少有烦扰伏望朝廷执之坚如金石虽小小利害未周不妨徐为改更勿以人言轻坏利民良法章惇取光所奏凡疎畧未尽者枚数而驳奏之又甞与同列争曰保甲保马一日不罢则有一日之害如役法者熈宁初以雇代差行之太速故有今弊今复以差代雇当详议熟讲庶几可行而限止五日其弊将益甚矣吕公着言光所建明大意已善其间不无疎畧惇言出于不平之气専欲求胜不顾朝廷大体乞选差近臣三四人専切详定闻奏　庚辰夏国遣使来贡　辛巳宝文阁待制刑部侍郎蹇周辅坐变湖南盐法抑勒骚扰落职知和州　苏轼言于司马光曰差役免役各有利害免役之害聚敛于上而下有钱荒之患差役之害民常在官不得専力于农而吏胥縁以为奸此二害轻重葢畧等矣光曰于君何如轼曰法相因则事易成事有渐则民不惊三代之法兵农为一至秦始分为二及唐中叶尽变府兵为长征卒自是以来民不知兵兵不知农农出谷帛以养兵兵出性命以卫农天下便之虽圣人复起不能易也今免役之法实大类此公欲骤罢免役而行差役正如罢长征而复民兵葢未易也光不以为然初差役行于祖宗之世法久多弊编戸充役不习官府吏虐使之多致破产而狭乡之民或有不得休息者免役使民以戸高下出钱而无执役之苦但行法者不循上意于雇役实费之外取钱过多民遂以病光为相知免役之害而不知其利欲一切以差役代之轼独以实告而光不恱轼又陈于政事堂光色忿然轼曰昔韩魏公刺陜西义勇公为谏官争之甚力韩公不乐公亦不顾轼甞闻公道其详岂今日作相不许轼尽言耶光笑而谢之范纯仁与光素厚谓光曰治道去其太甚者可也差役一事尤当熟讲而缓行不然滋为民病且宰相职在求人变法非所先也愿公虚心以延众论不必谋自已出谋自已出则謟谀得乘间迎合矣设议或难回则可先行之一路以观其究竟光不从持之益坚纯仁叹曰是使人不得言尔若欲媚公以为容恱何如少年合安石以速富贵哉光居政府凡王安石吕恵卿所建新法刬革畧尽或谓光曰熈丰旧臣多憸巧小人它日有以父子义间上则祸作矣光正色曰天若祚宋必无此事卫尉丞毕仲游遗光书曰昔王安石以兴作之说动先帝而患财不足也故凡政之可得民财者无不举葢散青苗置市易敛役钱变盐法者事也而欲兴作患不足者情也茍未能杜其兴作之情而徒欲禁其散敛变置之法是以百说而百不行今遂废青苗罢市易蠲役钱去盐法凡号为利而伤民者一扫而更之则向来用事于新法者必不喜矣不喜之人必不但曰不可废罢蠲去必操不足之情言不足之事以动上意虽致石而使聴之犹将动也如是则废罢蠲去者皆可复行矣为今之策当大举天下之计深明出入之数以诸路所积之钱粟一归地官使经费可支二十年之用数年之间又将十倍于今日使天子晓然知天下之余于财也则不足之论不得陈于前然后新法可永罢而无敢议复者矣昔安石之居位也中外莫非其人故其法能行今欲救前日之敝而左右侍从职司使者十有七八皆安石之徒虽起二三旧臣用六七君子然累百之中存其十数乌在其势之可为也势未可为而欲为之则青苗虽废将复散况未废乎市易虽罢且复置况未罢乎役钱盐法亦莫不然以此救前日之敝如人久病而少间其父子兄弟喜见顔色而未敢贺者以其病之犹在也光得书耸然后竟如其虑　闰月己丑朔王岩叟入对言祖宗遗戒不可用炎人如赵普范质冦准李沆王曾王旦韩琦富弼张知白鲁宗道薛奎皆中原人张洎丁谓章得象王安石蔡确章惇吕恵卿张璪皆炎人小则为身谋大则害于国帝曰为是旧臣岩叟曰孰非旧臣帝曰近日颇旱岩叟曰以圣德如此无致灾变之理惟政府有此人所以致旱也　庚寅尚书左仆射蔡确罢山陵使事毕确犹偃蹇于位于是刘挚王岩叟孙觉苏轼朱光庭弹章交上十数确浸不自安遂连表乞解机务表词有曰收拔当世之耆老以陪辅王室蠲省有司之烦碎以慰安民心严边备以杜二虏之窥觎走轺传以察逺方之疲瘵明法令之美意以扬先帝之恵泽厉公平之一道以合众志之异同其言高自矜伐孙觉苏辙愈不平复上疏论之辙疏曰自法行以来民力困敝海内愁怨先帝晩年寝疾弥留灼知前事之失亲发德音将洗心自新以合天意而此志不遂奄弃万国天下闻之知前日弊事皆先帝之所欲改思慕圣德继之以泣是以皇帝践阼圣母临政奉承遗防罢道洛废市易损青苗止助役寛保甲免买马放修城池之役复茶盐鐡之旧黜呉居厚吕孝亷宋用臣贾青王子京张诚一吕嘉问蹇周辅等命令所至细民鼓舞相贺今小臣既经罢黜至于大臣则因而任之臣窃惑矣确所上表虽外逼人言若欲求退而论功攘善实图自安所云收拔当世之耆艾以陪辅王室臣谓当世之耆艾乃确昔日之所抑逺者也所云蠲省有司之烦碎以慰安民心臣谓有司之烦碎乃确昔日之所创造者也此二事皆确为政无状以累先帝之明非陛下卓然独见谁能行此确不自引咎反以为功则是确等所造之恶皆归先帝而陛下所行之善皆归于确也时司马光吕公着进用蠲除烦苛确言皆已所建白公论益不容太皇太后犹不忍遽斥至是始罢为观文殿学士知陈州寻改亳州　以门下侍郎司马光为尚书左仆射兼门下侍郎光以疾方赐告不能入谢帝遣閤门副使赍告印至其家赐之光辞疾稍间将起视事诏免朝觐许以肩舆三日一入都堂或门下尚书省光不敢当曰不见君不可以视事诏光肩舆至内东门子康扶入对小殿且命无拜光惶恐请对延和殿诏许乘肩舆至崇政殿垂帘日引对余依前降指挥光入对再拜遂退而视事王安石时已病弟安礼以邸吏状示安石安石曰司马十二丈作相矣怅然者久之　诏韩维吕大防孙永范纯仁详定役法以闻从吕公着言也　壬辰以尚书左丞吕公着为门下侍郎　命司马光提举编修神宗实録　丙申诏提举官累年积蓄尽桩作常平仓钱物委提防刑狱交割主管依旧常平仓法　丁酉王岩叟入对言求治不可太急太急则奸人有以迎意进说又奏乞察贤不贤而去留之若贤者留不贤者亦留则贤者耻而不乐为用又奏两宫垂帘杜絶内降太皇太后曰此事必无不须忧也　刘挚言保甲罢教臣窃有私忧过计者夫乡野之民其性易于转习今之保甲衣必华细食必酒肉固已变其向者布麻粗粝之习矣羣聚而笑喧奋臂而矜勇固已移其椎鲁劳苦之习矣臣愚以为宜有法以敛制之凡保甲之技艺强弱高下州县皆有等籍今按取优等愿为兵者刺以为本州禁军自余中下等亦依近制募充弓手手力耆戸长之役苏辙言河北之民喜为剽刼近嵗创为保甲驱之使离南亩教之使习凶器今虽已罢而弓刀之手不可以复执锄酒肉之口不可以复茹蔬既无所归势必为盗臣愿于元丰库或内藏库乞钱三十万贯为招军例物选文武臣僚有才干者各一二人分往河北于保甲中招其强勇精悍者为禁军随其人才以定军分上为先帝收恩于既往下为社稷消患于未萌　刘挚言知枢密院章惇素无才行近者差役之复乃三省同枢密进呈惇果有所见当即敷陈讲画今勅命宣布始退而横议惇非不知此法之是与非也葢宁负朝廷而不忍负王安石欲存面目以见安石而已　甲辰刘挚言臣伏见戸部尚书曾布在熈宁初王安石托以腹心故其政皆出于布之谋其法皆造于布之手臣时为御史曾以此告之先帝曰大臣误朝廷而大臣所用者误大臣葢指布辈也　朱光庭奏今日庙堂之上司马光未出唯有吕公着一人忠朴可倚其余皆奸邪伏望圣慈早进范纯仁庶得贤者在位同心一德以辅圣政　以西京国子监教授程頥为校书郎用王岩叟荐也　诏英州编管人郑侠特放逐便仍除落罪名尚书吏部先次注旧官与合入差遣从监察御史孙升左司谏苏辙所奏也　辛亥章惇罢司马光吕公着改更弊事惇与蔡确在位窥伺得失惇尤以谑侮困光台谏交章疏其罪恶请黜之未报己而惇复与光前争论喧悖至曰它日安能奉陪吃剑太皇太后怒于是刘挚奏言惇佻薄险悍謟事王安石以边事欺罔朝廷遂得进用及安石补外又倾附吕恵卿当时号为入室之人随时反覆物论贱之夤縁至于执政以强市两浙民田及寄语台官等事为言路所击而先帝益薄其为人黜之未几复为蔡确所引以至今日夫去恶莫如尽陛下既去确而今尚留惇非朝廷之利乞付臣章于三省正其横议害政彊愎慢上之罪显然绌之可也王岩叟奏言惇亷隅不修无大臣体每闻纵肆猖狂为俳谐俚语侵侮同列谏官孙觉甞论边事不合惇意而惇肆言于人曰议者可斩中外闻之无不骇愕自古未甞有大臣敢出此语胁谏官者陛下诏求直言而惇斥上书人为不逞之徒其意不欲陛下广聪明也陛下登用老成旧德而惇亦指为不逞之徒其意不喜陛下用正人也今复于前争役法辞气不逊陵上侮下败羣乱众真小人之杰葢见陛下用司马光作相躁忿忌嫉有不乐朝廷之心所以如此伏乞罢免以慰天下之望帝曰深知卿言惇遂罢为正议大夫知汝州　甲寅诏侍从御史国子司业各举经明行修可为学官者二人　乙夘以同知枢密院事安焘知枢密院事试吏部尚书范纯仁同知枢密院事王岩叟言安焘资材阘茸器识闇昧旧位且非所据况可冠洪枢颛兵柄所有画黄谨缴进其范纯仁除命伏乞分为别勅行下苏辙孙觉刘挚亦相继论焘无一善可称不当骤迁高位　罢诸州常平管勾官　丁巳安焘辞免新命勅黄付王岩叟书读岩叟又封还　诏放免内外市易钱并坊场浄利钱又诏已前积欠免役钱与减放一半己未王岩叟言陛下用范纯仁虽骤何故无一人有言葢赏贤也一进安焘则谏官御史交章论奏葢非公望所与也臣两次论驳窃闻已有指挥门下省更不送给事中书读令疾速施行臣位可夺也而守官之志不可夺身可忘也而爱君之心不可忘陛下既重改成命则愿别差官权给事中以全孤臣之守　庚申刘挚言安焘范纯仁告命不由给事中直付所司陛下自隳典宪使人何所守乎不报　详定役法所言乞下诸路除衙前外诸色役人只依见用人数定差官戸僧道寺观单丁女戸出钱助役指挥勿行从之王安石闻朝廷变其法夷然不以为意及闻罢助役复差役愕然失声曰亦罢至此乎良久曰此法终不可罢也　司马光言取士之道当以德行为先文学为后就文学之中又当以经术为先辞采为后为今日计莫若依先朝成法合明经进士为一科立周易尚书毛诗周礼仪礼礼记春秋孝经论语为九经令天下学官依注疏讲说学者博观诸家自择短长各从所好春秋止用左氏传其公羊谷梁陆淳等说并为诸家孟子止为诸子更不试大义应举者聴自占习三经以上多少随意皆须习孝经论语光以奏藁示范纯仁纯仁答光曰孟子恐不可轻且朝廷欲求众人之长而元宰先之似非明夷莅众之义不若清心以俟众论可者从之不可更俟诸贤议之如此则逸而易成有害亦可改矣光欣然纳之　戊辰苏辙言陛下用司马光为相而使韩缜以屠沽之行与之同列以臣度之不过一年缜之邪计必行邪党必胜光不获罪而去则必引疾而避矣去嵗虏使入朝见缜在位相顾反唇微笑缜举祖宗七百里之地无故与之闻契丹地界之谋出于耶律用正今以为相虏以辟国七百里而相用正朝廷以蹙国七百里而相缜臣愚所未谕也庚午以吏部侍郎李常为戸部尚书常文士少吏干
