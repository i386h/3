<!-- { "loadSidebar": true } -->
　　广源与万亿共为五库僧格请营之禁中以贮币帛九月癸未朔荧惑犯天江　南台御史中丞刘宣自杀时行省丞相防固岱悍戾纵恣常虑台臣纠劾其罪而尤畏宣日遣人入建康侦伺台中违失台臣皆惮之恳求自解惟宣屹不为动固岱益忌之因罗织宣罪逮系其子于狱又令人妄言宣沮壊钱谷事闻遂遣使置狱行省鞫治之宣及御史六人俱就逮既登舟行省以车船列兵卫驱廹之至则分异各处不使往来宣不胜愤遂自刭于舟中始宣将行以一缄付从子自诚令勿啓视宣死视其书云触怒大臣诬构成罪岂能与经断小人交口辩讼屈膝为容于怨家之前身为台臣义不受辱当自引决但不获以身徇国为恨耳呜呼天乎实鉴此心且别有公文言防固岱罪状后得其藁涂注勾抹辞句难辨前治书侍御史霍肃为叙次其文读者悲愤宣既引决行省白于朝以为宣知罪重自杀前后构成其事者郎中张斯立也宣忠义节操为世所重闻者莫不嗟悼延祐中从子自持上宣行实御史台以闻制赠御史中丞諡忠宪　壬辰帝至自上都　癸夘置徴理司专治合追财谷以甘肃行省参政图烈扬阿签省呉诚并为徴理使自立尚书省凡仓库诸司无不钩考先摘委六部官至是僧格复以为不专请置徴理司日以理算为事毫分缕析入仓库者无不破产及当更代人皆弃家而避之　庚戌太医院新编本草成　冬十月庚申遣使钩考诸路钱谷僧格言湖广钱谷已责平章约苏穆尔自首偿矣他省欺盗者必多乞以省院台官实都王巨济阿萨尔何荣祖扎尔固齐图固勒李佑吉丁戎益崔彧燕真安祐巴延等十二人理算江淮江西福建四川甘肃安西六省每省各二人特给印章与之理算之间宜给兵以备使令且以为卫帝皆从之僧格尝奏上都留守司钱谷多失实召留守拉固尔贺仁杰廷辩仁杰曰臣汉人不能禁吏戢奸致钱谷耗损臣之罪拉固尔曰臣为长印在臣手事未有不关白而能行者臣之罪帝曰以爵让人者有之未有争引咎归己者其置勿问　丙寅赐瀛国公赵防钞百锭　湖广省言左右江口溪洞蛮獠置四总管府统州县洞百六十而所调官畏惮瘴疠多不敢赴请以汉人为逹噜噶齐军官为民职杂土人用之就拟尔佳萨哈等七十四人以闻从之　大同民李伯祥苏永福八人以谋逆伏诛　庚午海都犯边　丙子始造铁罗圏甲　遣瀛国公赵防学佛法于土番　己卯诏免儒戸杂徭　僧格请令集贤院诸司分道钩考江南郡学田所入羡余贮之集贤院以给多才艺者从之　十一月壬午巩昌路荐饥免田租之半仍以钞三千锭赈其贫者　丁亥以山东按察使何荣祖为中书省参知政事　修国子监以居胄子　禁有分地臣私役富室为柴米戸及赋外杂徭栁州民黄徳清叛潮州民蔡猛等拒杀官军并伏诛己亥命李思衍为礼部侍郎充国信使以鄂诺为兵部郎中副之同使安南诏谕陈日烜亲身入朝否则必再加兵　时谀佞之徒讽大都民史吉等请为僧格立石颂德帝曰民欲立则立之仍以告僧格使其喜也于是翰林制文题曰王公辅政之碑　辛丑马八儿国遣使来朝初帝遣荆湖占城行省参政伊德黙色使马八儿国取佛鉢舍利浮海阻风行一年乃至得其良医善药遂与其国人来贡方物又以私钱购紫檀木殿材并献之尝侍帝于浴室问汝逾海者凡几对曰臣四逾海矣帝悯其劳遥授江淮行尚书省左丞行泉府太卿　甲辰僧格以总制院统西蕃诸司军民钱谷事体甚重宜有以崇之奏改为宣政院秩从一品用三台银印帝从之命僧格以本官兼宣城使领功德司使事　十二月丁巳海都兵犯边巴图约苏图迎击死之　先是安图将兵临边为锡里济所执一军皆没至是巴琳来归从者凡三百九十人赐钞万二千五百一十三锭　辛未僧格言分地之臣例以贫乏为辞希觊赐与财非天坠地出皆取于民茍不慎其出入恐国用不足帝曰自今不当给者汝即画之当给者宜覆奏朕自处之　乙亥湖头贼张治囝掠泉州免泉州今嵗田租　丙子伊苏布哈以实勒们叛甘肃行省官合兵讨之皆自缚请罪独实勒们以其属西走追获之以归于京师　是嵗汴梁路阳武襄邑太康通许杞考城陈留等县陈颍二州河决凡二十二所漂荡麦禾房舍委宣慰司督本路差夫修治　有小吏诬告漕司刘献盗仓粟僧格方事聚敛众阿其意锻链枉服刑部尚书伊埒济噜海曰刑部天下持平今辇毂之下漕臣以寃死何以正四方乎即以实闻以是忤僧格出为江东道宣慰使在官务兴学诸生有俊秀者抜而用之为政严明豪民猾吏缩手不敢犯然亦无所刑戮而治　初皇孙抚军于北诏以图图尔哈从追纳延余党于哈拉衮之地诛叛王乌塔噶尽降其众至是诸王伊扎尔为叛王和尔郭斯所攻遣使告急复从皇孙移师援之败诸乌尔呼还至哈拉衮山夜渡格哷勒河败叛王哈坦尽得辽左诸部置东路万戸府帝多其功以伊扎尔女弟托伦妻之　召江淮行省参政董文用为御史中丞文用至曰中丞不当理细务吾当先举贤才乃举胡只遹王恽雷膺荆幼纪许楫孔从道十余人为按察使徐掞魏初为行台中丞当时以为极选僧格恩宠方盛自近戚贵人见之皆屏息逊避文用以旧臣任中丞独不附之僧格令人风文用颂己功于帝前文用不答僧格又自谓文用曰百司皆具食于丞相府矣文用又不答防朔方军兴粮糗粗备而诛求愈急文用谓僧格曰民急矣外难未解而内伐其根本丞相宜思之于是逺迩盗贼蠭起文用持外相所上盗贼之目谓僧格曰百姓岂不欲生飬安乐哉急法暴敛使至此耳御史台所以救政事之不及丞相当助之不当抑之也御史台不得行则民无所赴愬民无所赴愬而政日乱将不止于台事之不行也忤其意益深乃摭拾台事百端文用日与辨论不为屈于是具奏僧格奸状诏报文用语宻而外人不知也僧格日诬谮文用于帝曰在朝惟董文用戅傲不听令沮挠尚书省请痛治其罪帝曰彼御史之职也何罪之有且文用端谨朕所素知汝善视之迁大司农时欲夺民田为屯田文用固执不可复迁翰林学士承防　福建行省管如徳将防如江南求人材尚书留梦炎以谢枋得荐枋得遗书梦炎曰江南人材未有如今日之可耻春秋以下之人物本不足道今求一瑕吕饴甥程婴杵臼厮飬卒不可得也纣之亡也以八百国之精兵不敢抗二子之正论武王太公凛凛无所容急以兴灭继絶谢天下殷之后遂与周并立使三监淮夷不叛武庚必不死殷命必不黜夫女真之待二帝亦惨矣而我宋今年遣使祈请明年遣使问安王伦一市井无頼狎邪小人谓梓宫可还太后可归终则二事皆符其言今一王伦且无之则江南无人材可见也吾年六十余矣所欠一死耳岂复有他志哉终不行
