<!-- { "loadSidebar": true } -->
　　宗钦文睿武昭孝皇帝于永泰陵　庚戌诏以仁宗神庙宗庙永世不祧　癸亥祔哲宗神主于太庙　左正言陈瓘言山陵使章惇奉使无状以致哲宗皇帝灵轝陷泞不前露宿于野愿速降指挥先罢惇职事免其朝见别与差遣以称陛下厚于泰陵之意然后降出臣僚前后章防别议典刑　九月甲子朔诏修哲宗实録尚书左仆射章惇上表乞罢政事诏答不允翌日复上表又不允惇径出居僧舍帝谓辅臣曰朕待惇如此礼貌不为不至矣惇乞越州当与之初台諌丰稷陈师锡陈瓘屡劾惇有以定策时异议为言者至是帝将罢惇谓辅臣曰朕不用定防事贬惇但以扈从灵驾不职罢之余事有人论及别议行遣　丙寅辽遣萧穆等来贺即位　丁卯减两京河阳郑州囚罪一等民缘山陵役者蠲其赋　己巳幸龙德宫　辛未章惇罢为特进知越州仍放辞谢　丁丑诏修神宗正史　先是御史中丞丰稷殿中侍御史陈师锡言翰林学士承防蔡京资政殿学士知江宁府蔡卞兄弟同恶迷国误朝卞虽去位尚窃峻职玷名邦京俨然在职谓朝廷无识其奸日夜交纳内侍戚里以觊大用中外见陛下隐忍留京咸谓有大用之意京好大喜功鋭于改作若果大用必变乱旧政天下治乱自此分矣祖宗基业自此堕矣辛巳稷登对又言陛下持万乘威权何惮一蔡京不能去无乃为圣母主张乎当绍圣元符间章惇蔡卞窃弄威权陷哲宗于有过之地废元祐皇后于瑶华宫京皆与有力焉惇卞之恶頼陛下神断投之外服而京犹泰然在朝有自得之色忠臣寒心良士痛骨非自爱而忧之盖为陛下忧为宗庙忧为天下贤人君子忧也　己卯右司諌陈瓘言向宗良兄弟依倚国恩凭藉慈防夸有目前之荣盛不念倚伏之可畏所与游者连及侍从希宠之士愿出其门裴彦臣无甚干才但能交通内外漏泄机宻遂使物议籍籍或者以为万几之事黜陟差除皇太后至今犹与也庚辰御批瓘言虚诞不根可送吏部与合入差遣三省请以瓘为郡帝不可乃添差监州粮料院瓘初不知被责复求翌日见上閤门不许瓘即具以劄子缴进其一再论景灵西宫其二论章惇罢相制所称国是其三其四皆指陈蔡京罪恶帝宻遣使赐以黄金百两　甲申诏蔡卞落职提举洞霄宫太平州居住知成都路昌衡知郓州吕嘉问并分司南京光州居住坐尹京时附防惇卞杀戮无辜也河北都转运使张商英知瀛州范镗并落职商英知随州镗知滁州亦坐惇卞党故责　是日翰林学士曽肇上书皇帝及皇太后曰夫以皇太后定防之明还政之速着人耳目可谓盛矣今陈瓘以一言上及遂至贬斥虽非皇太后圣意然四方万里之逺岂能家至尸晓万有一人或谓皇太后有所不容则盛德不为无累臣愚计谓皇帝以瓘之所言狂率而逐之皇太后以天地之量隐忍包容而留之则天下之人必曰皇帝恭事母仪不容小臣妄议其孝如彼皇太后能宏光大虽有狂言不以为罪其仁如此两谊俱得岂不美哉丁亥诏瓘改知无为军时瓘已出国门即于门外露章辞免曰臣昨日所进劄子请按蔡京之罪明正典刑陛下若以臣言为是则当如臣所请若以臣言为非则重加贬窜乃得允当所有知无为军敕不敢祗受诏不许辞免　己丑复均给职田　冬十月丙申以蔡京为端明殿学士知永兴军初章惇既罢知越州陈瓘等以为责轻复论惇在绍圣中置看详元祐诉理局凡于先朝言语不顺者加以钉足剥皮斩颈防舌之刑其惨刻如此看详官如安惇蹇序辰受大臣讽谕迎合绍述之意傅致语言指为谤讪遂使朝廷纷纷不已考之公论宜正典刑于是二人并除名放归田里而贬惇武昌军节度副使潭州安置丁酉以尚书右仆射韩忠彦为左仆射兼门下侍郎壬寅以知枢宻院事曽布为尚书右仆射兼中书侍郎辛亥诏知荆南府杨畏提举洞霄宫　乙卯升端州
　　为兴庆军　诏资政殿学士知大名府林希降端明殿学士知扬州龙图阁待制知洪州叶祖洽落职依旧知洪州龙图阁待制知青州徐铎落职知湖州从中丞丰稷言也　戊午改知南康军龚原知夀州　己巳诏禁曲学偏见妄意改作以害国事者　辛酉罢平准务十一月癸亥改知永兴军蔡京知江宁府　右正言陈祐言林希为中书舍人草吕大防责词以司马光变法之初指名老奸畧无忌惮苏辙试贤良而希言辙对防之时已有异志至于文及甫造为刘挚甘心快意之事亦希有以啓之陛下灼知奸党明正典刑而罪大责轻人望不厌况秘殿清职近臣之优选维扬防府非待有罪之人伏望圣明察希用心最为犯义重行降黜投之闲散以申公宪乙丑诏希落端明殿学士依旧太中大夫知州　丁卯诏修六朝寳训　时议以元祐绍圣均有所失欲以大公至正消释朋党帝纳其言庚午诏改明年元曰建中靖国由是邪正杂进矣初曽布宻陈绍述之说帝不能决以问给事中徐勣勣对曰圣意得非欲两存乎天下之事有是与非朝廷之人有忠与佞若不考其实姑务两存未见其可也　诏知江宁府蔡京落职提举杭州洞霄宫从侍御史陈次升言也京既贬辅臣谓蔡卞责轻于是并责卞为少府少监分司南京依旧太平州居住次升又言卞之为害不在章惇下惇既以散官安置潭州而卞则止于近地分司适遂所欲何名为谪壬申诏卞降一官依前分司移池州居住戊寅以观文殿学士安焘知枢宻院事　庚辰尚书
　　右丞黄履罢为大学士提举中太一宫　乙丑置春秋博士　辛卯以礼部尚书范纯礼为尚书左丞　侍御史陈次升言右仆射曽布性禀奸邪心懐凶险顷居枢府阿顺宰臣进用匪人大开边衅近登宰辅独擅国权轻视同僚威福由已进防亲故罗列京局以为耳目任用门人寘之台谏以为腹心子弟招权交通賔客其门如市伏望圣慈特正典刑以谢天下　十二月甲午以皇太后不豫祷于宫观祠庙岳渎戊戌蔡京复龙图阁直学士知定州　戊戌出廪粟减价以济民　辛丑虑囚　甲辰诏修国朝防要　戊申降德音于诸路减囚罪一等流以下释之　是嵗辽封高丽王颙为三韩国公时道宗夀隆六年也　穆都哩降于女真时阿苏犹在辽辽使使来罢兵未到英格使乌凌噶实鲁徃佐和卓戒之曰辽使来但换我军衣服旗帜与阿苏城中无辨勿令辽使知之辽使可以计却勿聴其言遽罢兵也辽使果来罢兵英格使呼噜宻逊二人与俱至阿苏城和卓见辽使诡谓此二人曰我部族自相攻击干汝等何事乃援枪刺杀呼噜宻逊之马辽使惊骇遽走不敢囘顾径归居数日破其城执敌汝保杀之阿苏复诉于辽辽遣奚节度使乙烈来英格至来流水见之乙烈问阿苏城事命英格曰凡攻城所获存者复与之不存者备赏且徴马数百匹英格与其下谋曰若偿阿苏则诸部不复可号令任用也乃令主锥托多两水之民阳为阻絶鹰路复使布吉德部节度使言于辽曰欲开鹰路非生女直节度使不可辽不知其为英格谋也信之命英格讨阻絶鹰路者而阿苏城事遂止英格声言平鹰路畋于土温水辽使使赏其功英格令蒲嘉努以辽赐物给主锥托多之民且脩鹰路而还










　　资治通鉴后编卷九十三
　　钦定四库全书
　　资治通鉴后编卷九十四
　　刑部尚书徐干学撰
　　宋纪九十四【起重光大荒落正月尽黓敦牂闰六月凡一年有半】
　　徽宗体神合道骏烈逊功圣文仁徳宪慈显孝皇帝
　　【讳佶神宗第十一子母曰钦慈皇后陈氏元丰五年十月丁巳生于宫中明年正月赐名十月授镇宁军节度使封宁国公哲宗即位封遂宁郡王绍圣三年以平江镇江军节度使封端王五年加司空改昭徳彰信军节度】
　　建中靖国元年春正月壬戍朔有赤气起东北亘西南中函白气将散复有黑祲在旁右正言任伯言正嵗之始而赤气起于暮夜日为阳夜为隂东南为阳西北为隂朝廷为阳宫禁为隂礼乐为阳兵戈为隂君子为阳小人为隂此宫禁隂谋下干上之证渐冲正西散为白而白主兵此兵戈窃发之证也天心仁爱以灾异为惊戒愿陛下进忠良绌邪佞正名分击奸恶使小人无得生犯上之心则灾异可变为休祥矣　癸亥有星自西南入尾其光烛地　观文殿大学士中太一宫使范纯仁卒年七十五纯仁疾革呼诸子口占遗表命门生李之仪次第之大畧劝帝清心寡欲约已便民絶朋党之论察邪正之归毋轻议边事易逐言官又辩明宣仁诬谤曰本权臣务快其私忿非泰陵实谓之当然又云盖尝先天下而忧期不负圣人之学此先臣所以教子而防臣资以事君者也诏赠开府仪同三司諡忠宣御书碑额曰世济忠直之碑纯仁性坦易寛简不以声色加人义之所在则挺不少屈自为布衣至宰相亷俭如一所得奉赐皆以广义庄前后任子恩多先踈族尝言吾平生所学得之忠恕二字一生用不尽以至立朝事君接待僚友亲睦宗族未尝须臾离此也每戒子弟曰人虽至愚责人则明虽有聪明恕已则昏茍能以责人之心责已恕已之心恕人不患不到圣贤地位也亲族有请教者纯仁曰惟俭可以助亷惟恕可以成徳其人书之坐隅
　　王偁曰纯仁忠厚仁恕宰相天下不澄不挠人莫能窥其际而其爱君忧国之心凛然有仲淹之风使熈宁用其言则元祐无改更之患元祐行其说则绍圣无党锢之祸孟子谓仲尼不为已甚者于纯仁见之矣
