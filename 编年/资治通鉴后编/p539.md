<!-- { "loadSidebar": true } -->
　　至正十七年秋七月丙子徐逹率兵攻常熟张士徳出挑战先锋赵徳胜麾兵而进擒士徳送建康遂徇望亭甘露无锡诸寨皆下之【考异明太祖实録既书擒张九六于丙申之七月故于丁酉七月常熟之役但云获马及舟降其兵而不复有擒士徳之文及考实録辨证曰一望虞山一怅然楚公曽此将楼船间闗百战捐躯地慷慨孤忠骂冦年填海欲衔精卫石驱狼愿假祖龙鞭至今父老犹垂泪花落春城泣杜鹃右陈基夷白集诗也所称楚公谓张士徳元迨封士徳为楚国公故有是称也实録云士徳以丙申七月被擒而太祖御制武寜神道碑亦首载其事今基舟中望虞山之诗则以为楚公身将楼船百战捐躯之地此所谓传闻异辞矣基身在士徳幕中是诗作于癸卯二月渡淮之日不当为无稽之言而丰碑国史简册昭然又岂宜有错误哉今年辑开国功臣事畧于宋文宪銮坡后集得梁国赵武桓公神道碑云丁酉六月戊辰取江隂秋七月丙子攻常熟张士徳出挑战公麾兵而进士徳就防士徳士诚之弟也遂征望亭甘露无锡诸寨以武桓之碑观之则基之诗为有徴矣又曰实録七月擒张九六十月士诚遣孙君夀请和刘辰国初事迹以为士徳母痛其子故也然士诚既以失弟而耸惧其母又以痛子而请和士诚之遗书何以了不置喙髙皇帝之复书则曰攻围常州生擒张汤二将使其时士徳既擒又何以匿而不言但及张汤二将耶实録之误明矣又曰元史丙申七月士诚兵陷杭州杨旺扎勒击败之陶九成辍耕録纪杭州之役士徳与王与敬偕往以诸书互考之则士徳陷杭在七月其败归平江当在八月安得有常州被擒之事又曰元史顺帝纪及达实特穆尔传张士诚为书请降达实特穆尔承制令周伯琦抚谕之诏以士诚为太尉士徳为淮南行省平章政事时士徳已为大明兵所擒此丁酉八月事也若士徳丙申七月就擒则去士诚纳欵已一嵗余矣安得有平章政事之授耶又曰元史记丁酉嵗士诚屡为杨旺扎勒所败然后乞降士徳之被擒在七月而元之招谕在八月则士徳被擒时归欵之事已定矣实録谓我欲留士徳以诱士诚士徳间遗书士诚俾降元以谋我故诛之国史既误记士徳被擒于前而不欲泯其主谋降元之事故曲为之辞非事实也士徳被擒之事断以赵武桓碑为正予又考天潢玉牒云丁酉六月取江隂州攻常熟获张士诚弟士徳以归皇明本纪云明年复破其兵于宜兴湖桥擒其弟张九六并获其战船马疋皆与武桓碑相合湖桥在虞山西北通福山港为舟师入江要地故士徳被擒于此基由琴川次福山港舟中望虞山至今可想见其处本纪曰宜兴传写之譌也又曰实録于取常熟下脱士徳就缚之事则以丙申误记于前故也然此事所以传譌者盖亦有故丙申七月既擒张汤二将军十一月又擒其枭将张徳用兵之际羽书交驰奏报错互流传既乆即圣祖制碑之日亦止据一时功状书之未及是正耳按诸说剖析精详实録之误无疑今削去丙申七月张九六之事而特书于此其文则据赵武桓碑修入】士徳骁鸷有谋士诚陷诸郡士徳力居多及是被擒士诚为之防气　己夘御史大夫特哩特穆尔奏续集风宪宏纲　庚辰江南兵取徽州路元帅胡大海等既克绩溪遂进兵攻徽州守将元帅帕克斯巴哈及建徳路万户吴讷等拒战大海击败之抜其城讷与守臣阿噜辉李克膺等退守遂安县大海引兵追及于白际岭复撃败之讷自杀属县次第皆下　戊子以李稷为御史中丞　己丑义兵黄军万户田丰叛入红军陷济宁路分省右丞特勒们遁义兵万户孟本周攻之丰败走本周还守济宁　甲午监察御史特尔黙色刘杰言疆域日蹙兵律不严陜西汴梁淮颍山东之冦有窥伺燕赵之志宜俯询大臣共图克复之宜预定守备之防不报　丙申江南元帅胡大海进攻婺源江浙参政杨旺扎勒率兵十万欲复徽州大海还师与战于城下大败之杀其镇抚吕才旺扎勒遁去　是月立四方献言详定使司　归徳府知府林茂万户时公权叛以城降于贼归徳及曹州俱陷　八月癸丑刘福通兵陷大名路遂自曹濮陷卫辉路博啰特穆尔与万户方托克托出兵击之　是月帝至自上都　张士徳至建康江南平章以礼待之士徳不食不语【据俞本记事録】其母痛之诫令士诚嵗餽建康粮十万石布一万疋永为盟信平章不许士徳以身絷事无所成间遗士诚书俾降元以图建康【据刘辰国初事迹】遂不食而死【考异辩证曰实録载士徳被诛而刘辰国初事迹云不食而死今攷陈基祭文云能厉声骂贼而不能食不义之食则以为不食而死者是也今从之】　张士诚使前江南行台中丞曼济哈雅为书请降于江浙丞相达实特穆尔辞多不逊杨旺扎勒欲纳之丞相不可曰我昔在淮南甞招安士诚知其反覆其降不可信士诚使者往返讫无就乃遣其伪隆平太守周仁亲诣江浙省堂具陈自愿休兵息民之意旺扎勒固劝纳降乃许之士诚始要王爵丞相不许又请爵为三公丞相曰三公非有司所定今我虽便宜行事然不敢专也旺扎勒又力以为请丞相虽外为正辞然实幸其降又恐拂旺扎勒意遂授士诚太尉士徳淮南行省平章政事士信同知行枢宻院事改隆平府复为平江路士诚迁居府治虽奉正朔而甲兵钱谷皆自据如故朝廷顾以招安士诚为达实特穆尔功诏加太尉后闻士徳之死追封楚国公而以士信为江淮平章政事　初达实特穆尔假周伯琦行省参政招谕张士诚及是已降除伯琦同知太常礼仪院事士诚留之未行拜左丞士诚为造第宅于乗鱼桥厚其廪给伯琦日与诸文士以文墨流连因亦忘归【采元史及平吴録】　九月癸酉朔婺源州元帅汪同与守将特穆尔巴哈不协以总管王起宗黟县万户叶茂祁门元帅马国宝降于江南丙戌江浙平章夏章等亦降于江南丙子以御史大夫娄达实为中书平章政事　丙戌江南广翼元帅费子贤率兵攻武康与守将潘万户战斩首百余级遂下之　甲午泽州陵川县陷县尹张辅死之　戊戌台哈巴哈复大名路并所属州县　辛丑诏中书右丞额森巴哈御史中丞成遵奉使宣抚彰徳大名广平东昌东平曹濮等处奬厉将帅　是月命知枢宻院事努都尔噶加太尉总诸军守御东昌时田丰据济濮率众来冦撃走之　倪文俊谋杀其主徐夀辉不果自汉阳奔黄州夀辉将陈友谅袭杀之友谅沔阳玉沙县人本姓谢祖千一赘于陈遂从其姓世业渔友谅姿貌丰伟甞为县吏不乐会夀辉与文俊等起兵友谅慨然往从之文俊用为簿书掾佐文俊攻陷诸州郡有功遂用领兵为元帅及文俊迎夀辉居汉阳而专其政柄友谅心不平至是友谅袭杀文俊并其众自称宣慰使寻为平章政事　闰月癸夘有飞星如盂青色光烛地尾约长尺余起自王良没于句陈　监察御史多尔济等劾奏知枢宻院事哈喇巴图鲁失陷所守郡县诏正其罪　乙丑潞州陷丙寅贼攻冀宁察罕特穆尔遣兵撃走之　赵普胜同青军两道攻安庆淮南行省右丞余阙拒战月余贼竟败走安庆倚小孤山为藩蔽命义兵元帅胡巴延统水军戍焉冬十月壬戌陈友谅自上游直小孤山巴延与战四日夜不胜趣安庆贼追至山口镇癸亥遂薄城下阙遣兵扼于观音桥俄饶州祝冦攻西门阙撃斩之其兵乃退　壬申江南中翼大元帅常遇春率廖永安等自铜陵进攻池州永安去城十里而军遇春及吴国宝率舟师抵城下合攻之自辰至已破其北门遂入其城执元帅洪某斩之擒别将魏夀徐天麟等官军败走薄暮复以战船数百艘来逆战复大败之遂克池州　甲申江南行省平章阅军于大通江遂命元帅缪大亨率兵攻扬州路克之青军元帅张眀鉴以其众降先是至正十五年眀鉴聚众淮西以青布为号名青军人呼为一片瓦其党张监骁勇善用枪又号长枪军暴悍专事剽掠由含山全椒转掠六合天长至扬州人皆苦之时镇南王博啰布哈镇扬州招降眀鉴等以为濠泗义兵元帅俾驻扬州分屯守御乆之眀鉴等以食尽复谋作乱説镇南王曰朝廷逺隔事势未可知今城中粮乏众无所托命殿下世祖孙当正大位为我辈主出兵南攻以通粮道救饥窘不然人心必变祸将不测镇南王仰天哭曰汝不知大义若如汝言我何面目见世祖于宗庙耶麾其众使退明鉴等不从呼噪而起因逐镇南王而据其城镇南王走淮安为赵君用所杀眀鉴等凶暴益甚屠城中居民以为食至是兵大败不支乃出降得其众数万战马二千余匹置淮海翼元帅府命元帅张徳麟耿再成守之改扬州路为淮海府以李徳林知府事按籍城中居民仅存十八家徳林以旧城虚旷难守乃截城西南隅筑而守之　戊戌曹州贼入太行山达实巴图鲁与知枢宻院事达里玛实哩以兵讨曹州贼官军败溃达里玛实哩死之　是月静江路山崩地陷大水　闗中贼散走南山者出自兴元陷秦陇据巩昌有窥鳯翔之志察罕特穆尔即分兵入守鳯翔而遣谍者诱贼围其城贼果来围之厚数十重察罕特穆尔自将铁骑昼夜驰二百里往赴比去城里所分军张左右翼掩撃之城中军亦开门鼓噪而出内外合撃呼声动天地贼大溃自相践蹂斩首数万级伏尸百余里余党皆遁还闗中悉定　十一月辛丑山东道宣慰使董霄复请令江淮等处各枝官军分布连珠营寨于隘口屯驻守御且广屯田以足军食从之汾州桃杏花　壬寅贼侵壶闗察罕特穆尔兵大破
