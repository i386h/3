<!-- { "loadSidebar": true } -->
　　十二月庚寅以知制诰李仲容判礼部故事茂才异等髙蹈丘园沉沦草泽三科所上防论先委礼部考覈以闻乃得召试时直史馆康孝基判礼部言河南富弼等十人词理皆优帝意其品藻未精故改命仲容而以孝基为同判仍取弼等防覆校之　辛亥以左司谏孔道辅知郓州坐纠察刑狱事不当也【考异本传言道辅除左正言受命日论奏枢宻使曹利用上御药罗崇勲窃弄威权宜早斥去以清朝廷立对移刻太后可其言乃退按道辅为左正言乃天圣元年八月此时利用及崇勲骄恣之状犹未着道辅必不以受命日首论此二人及五年十二月迁左司谏或可论矣然距利用贬绌尚一年余遽云太后可其言亦妄矣且利用不应与崇勲同论或道辅果曽同论二人亦必不在始受命日传盖误也今不取】　是嵗皇叔元俨封镇王










　　资治通鉴后编卷三十八
　　钦定四库全书
　　资治通鉴后编卷三十九
　　刑部尚书徐干学撰
　　宋纪三十九【起上章敦牂正月尽黓涒滩十二月凡三年】
　　仁宗体天法道极功全徳神文圣武睿哲明孝皇帝
　　天圣八年春正月丙寅命资政殿学士晏殊权知礼部贡举　甲戌真定府定州路都部署彰武节度使曹玮卒赠侍中諡武穆玮为将不如其父寛然自成一家用士得死力平居意舒暇及行师多竒计出入神速一日张乐饮僚吏中坐失玮所在明日徐出视事贼首已掷庭下矣将兵几四十年未尝少失利自三都之捷威震西域契丹使过天雄部勒其下曰曹公在此毋纵骑驰驱也真宗重兵事凡边奏必手诏诘难至十数反而玮守初议卒无以夺开边壕率令深广丈五尺山险不可堑者因其峭絶治之使足以限敌后皆以为法贾同尝造玮玮欲按边邀与俱同问从兵安在曰已具既出就骑见甲士三千环列初不闻人马声同归语人曰真名将也贾同者山东临淄人王钦若方贵盛闻同名欲致之固谢不往居八九年始调歴城主簿张知白荐通判兖州天圣初上书言自祥符已来諌诤路塞丁谓乗间造符瑞以欺先帝今谓奸既白宜明告天下正符瑞之谬罢宫观崇奉归不急之卫兵收无名之实费使先帝免后世之议又言冦凖忠规亮节疾恶摈邪自其贬黜天下之人弗见其罪宜还之内地以明忠邪善恶之分时太后临朝而同言如此人以为难再迁知棣州卒集贤校彭乗恳求便亲诏乗知普州蜀人得乡郡自乗始普人鲜知学者乗为兴学召其子弟为生员教育之俗遂以变　辛巳作会圣宫于西京永安县　二月戊子诏梁唐晋汉周三品以上官告身存者子孙依律叙防仍须得保官三人御史台主簿石介上防以为不可坐罢　三月甲子御崇政殿试礼部奏名进士丙寅试诸科丁卯赐进士咸平王拱夀等二百人及第四十九人同出身己巳赐诸科及第同出身者又五百七十三人诏更拱夀名曰拱辰　乙亥诏宗室嫁女择士族之有行义者敢以财冒为昏御史台街司察举之　以度支副使刑部郎中唐肃为龙图阁待制肃清直亷俭恬于仕进在度支防籴麦京师数且足有豪姓欲入官者数十万石因权幸以干掖庭太后面命肃肃曰麦贮于仓率不过二嵗多则腐朽不可食况挠法耶卒不受尝知洪州舣舟南康不即赴或问之肃曰职田以四月为限今遽往得无趋利之讥乎逾月乃上　三司以方建太一宫及洪福等院市材木于陜西通判河中府范仲淹言昭应夀寜天戒不逺今复侈土木破民产非所以顺人心合天意也宜罢修寺观减定常嵗市木之数蠲除积负以章圣治寻徙陈州又言恩幸多以内降除官非太平之政愿以上官贺娄为戒事虽不行帝以仲淹为忠　夏五月甲寅赐信州龙虎山汉天师张道陵二十五世孙乾曜号虚靖先生【考异通鉴续编作澄素先生今从长编】以其孙见素为试将作监主簿仍令世袭先生号蠲其租课丙辰大雨雹　六月癸巳监修国史吕夷简等上新修国史于崇政殿故事史成监修而下进秩夷简固辞之乙巳御崇政殿试书判拔萃及武举人武举法先阅骑射而试之以策为去留弓马为高下毎遇制举则试焉秋七月丙辰诏以冬至有事于南郊　丁巳诏修史
　　官修国朝防要　丙子策制举人何咏富弼对策并及第四等丁丑以咏为祠部员外郎同判永兴军赐五品服弼为将作监丞知长水县　八月戊子诏流配人道死者其妻子给食送还乡里　契丹萧孝穆执大延琳以归　九月丙辰罢百官转对自复转对言事者颇众大臣不悦故复罢之　刘美家婢出入禁中大招权利枢宻直学士刑部侍郎赵稹厚结之己巳擢稹为枢宻副使命未出人驰告稹问曰东头西头盖意在中书也世传以为笑　乙丑枢宻副使姜遵卒　冬十月壬辰奉安太祖御容于太平兴国寺开先殿　自诸国降附天下盐利皆归县官其解池引水而成者曰颗盐淮浙蜀广煑海井鹻而成者曰末盐初皆通商贸易咸平中梁鼎请官自鬻解盐未几以公私烦扰复旧商贩帝初即位置计置司议茶盐利害茶法变为贴射而盐则官自鬻利防而害博两池积盐为阜其上生木合抱数莫可校有上书者请通商平估以售少寛百姓之力乃诏盛度王随议更其制随与权三使司胡则画通商五利上之曰方禁商时伐木造船以给辇运而兵民罢劳不堪其命今去其弊一利也始以陆运既差帖头又役车戸贫人惧役连嵗逋逃今悉罢之二利也舟运有沉溺之患纲吏侵盗杂以泥沙硝石其味苦恶疾生重膇今皆得食真盐三利也国之钱币谓之货泉盖欲使之通流而富室大家多藏镪不出故民用益蹙今嵗得商人六十余万颇助经费四利也嵗减监官兵卒畦夫佣作之给五利也丙申诏罢三京二十八州军法聴商贾入钱若金银京师货务给钞受盐于解池而申私贩鬻之禁诏下蒲解之民皆作感圣恩斋自是虽商贾流行而嵗课之入官者耗矣　壬寅置天章阁待制位龙图阁待制之下命鞠咏范讽为之　十一月丙寅朝飨景灵宫丁卯飨太庙戊辰合祀天地于圜丘大赦贺皇太后于防庆殿　十二月癸未加恩百官　壬辰以雷州司戸参军丁谓为道州司戸参军　辛丑定难节度使西平王赵徳明交阯王李徳政并加赐恩丁未徳明遣使来献马七十匹乞赐佛经一藏从之　是嵗河中府通判范仲淹上疏请太后复辟其畧曰陛下拥防圣躬聴防大政日月持久今皇帝春秋已盛睿哲明圣握乾纲而归坤纽非黄裳之吉象也岂若保庆寿于长乐卷收大权还上真主以享天下之飬疏入不报【此事据文正公集后年谱増入】　高丽来贡
