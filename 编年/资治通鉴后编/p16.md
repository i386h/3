<!-- { "loadSidebar": true } -->
　　寿春凡八年嵗得租课量入为用未尝有所诛求民颇安之所部邑令以罪停其録事史幕僚白令不先谘府请按之审琦曰五代以来诸侯强横令宰不得専县事今天下治平我忝守藩维而部内宰能斥去黠吏诚可赏也何按之有　辛亥以处士酸枣王昭素为国子博士致仕昭素少笃学有志行着易论三十三篇学者多从之游帝闻其名召见便殿时年已七十余帝问曰何以不仕昭素谢不能令讲乾卦至九五飞龙在天敛容曰此爻正当陛下今日之事引援证据因示风谏微防帝甚恱问以治世养身之术昭素曰治世莫若爱民养身莫若寡欲帝爱其语书于屏风间留月余数求归故有是命年八十九卒于家【攷异李焘曰本传言为李穆所荐按穆开宝五年始召为太子中允此时方以洋州通判免官家居则荐昭素者非穆也僧文莹湘山録亦言穆荐又言对太宗皆悮宝训言即授左拾遗与正史实録不同今不取】　乙未幸宰相赵普第视疾夏四月辛未朔日有食之　己夘诏三司诸路两税折料物非土地所宜者勿得抑配　五月丁未禁京城民畜兵器　秋七月壬寅诏民诉水旱灾伤者夏不得过四月秋不得过七月　壬子诏曰吏贠猥多难以求治奉禄鲜薄未可责亷与其冗员而重费不若省官而益奉西川管内州县官宜以口数为率差减其员旧奉月増给五千天下州县官宜依西川例省减员数　丙寅唐中书侍郎韩熙载卒初唐主以熙载尽忠能直言欲用为相而熙载任情弃礼后房妓妾数十人多出外舍私侍宾客唐主以此难之俄被劾左迁右庶子分司南都熙载尽斥诸妓单车就道且上表求哀唐主喜留之寻复其位已而诸妓稍稍复还唐主曰吾亦无如之何矣及卒唐主叹曰吾终不能得熙载为相也乃手书赠熙载平章事熙载无余财棺椁衣衾皆唐主赐之【攷异据徐集熙载卒于此年七月二十七日丙寅江南野録载熙载事颇不雅驯今取五代史九国志增饰之】八月庚寅以隰州刺史李谦溥为济州团练使谦溥在隰州十年敌人不敢犯其境有招收将刘进者勇力絶人谦溥抚之甚厚常往来境上以少击众北汉人患之为蜡丸书以间进佯遗其书道中晋州节度使赵赞得之以闻帝令械进送阙下谦溥召诘其事进伏于庭请死谦溥曰我以举宗四十口保汝矣即上言进为北汉人所恶此乃反间也奏至帝悟遽释之赐以禁军都校戎帐服具进感激愿击贼自効　帝尝命有司为洺州防御使郭进治第凡防堂悉用防瓦有司言惟亲王公主始得用此帝怒曰郭进控扼西山逾十年使我无北顾忧我视进岂减儿女耶亟往督役无妄言帝宠异将帅类此故能得其死力【进以建隆元年初为西山巡检至今十一年矣因附见此事未必政在此年也】　唐主复作书谕南汉主鋹归欵中国遣给事中龚慎仪往使鋹得书大怒遂囚慎仪驿书答唐主甚不逊唐主以其书来上帝始决意伐之九月己亥朔以潭州防御使潘美为贺州道行营兵马都部署朗州团练使尹崇珂副之道州刺史王继勲为行营马军都监仍遣使发诸州兵赴贺州城下【攷异李焘曰旧録载命潘美等在八月二十二日辛夘今从新録本纪防要】　辽北院枢密使萧思温为盗所杀辛丑得国舅萧哈济及哈里杀思温状皆伏诛流其弟绅都于黄龙府寻亦杀之　甲辰诏西京鳯翔雄耀等州周文成康三王秦始皇汉髙文景武元成哀七帝后魏孝文西魏文帝后周太祖唐髙祖太宗中宗肃宗代宗徳顺文武宣懿僖昭诸帝凡二十七陵尝被盗发者令有司备法服常服各一袭具棺重葬所在长吏致祭先是南汉旧将多以谗死宗室剪灭殆尽掌兵惟宦者数辈城壁壕隍俱饰为宫馆池沼楼舰器甲辄腐败不治及我师次白霞贺州刺史陈守忠遣使告急内外震恐南汉主遣龚澄枢驰驿往贺州宣慰时士卒久在边多贫乏闻澄枢至以为必加赏赉而澄枢惶惧乗轻舸遁归是月癸丑我师围贺州南汉主召大臣议皆请以潘崇彻将兵御之崇彻自罢兵柄常怏怏于是辞以目疾南汉主怒曰何须崇彻伍彦柔独无方畧耶遂使彦柔将兵来援戊午我师闻彦柔至退二十里潜以竒兵伏南乡岸彦柔夜泊南乡迟明挟弹登岸据胡床指挥而伏兵卒起彦柔众大乱死者十七人禽彦柔斩之枭其首以示城中城中人犹坚守弗下随军转运使王明言于潘美曰援兵将至当击之诸将颇犹豫明乃率所部防送辎重卒百余人丁夫数千畚锸皆作堙其堑直抵城门城中人大惧开门以纳遂克贺州【攷异按长编言十月十二日庚辰克贺州奏始到京故本纪及实録并书于十月据刘鋹传王师九月圉贺州寻克之十月乃攻昭州又十国纪年克贺州乃九月二十一日己未也又按宋史九月丁夘潘美等败南汉军万众于富州下之十月庚辰克贺州今攷其月日前后参错故不载克富州事】潘美等督战舰声言顺流趋广州南汉主忧迫计无所出乃加潘崇彻为内太师马步军都统领众三万屯贺江防我师径趋昭州崇彻但拥众自保而已　冬十月我师破南汉开建寨杀数千人擒其将靳晖昭州刺史田行稠弃城遁桂州刺史李承珪亦奔还遂取昭州桂州　帝览桂阳监嵗入白金数谓宰相曰山泽之利虽多颇闻采纳不易十一月乙巳诏减旧额三分之一以寛民力　初辽聚六万骑寇定州命判四方馆事田钦祚领兵三千御之帝谓钦祚曰彼众我寡但背城列阵以待之敌至即战勿与追逐钦祚与敌战于满城敌骑小却乗胜至遂城钦祚马中流矢而踣骑士王超以马授钦祚军复振自旦至晡杀伤甚众夜入保遂城敌围之数日钦祚度城中粮少整兵开南门突围一角出是夕至保寨军中不亡一矢北边传言三千打六万癸亥防奏至帝喜谓左右曰敌数犯边我以二十疋绢购一敌人首其精兵不过十万人止费我二百万匹绢则敌尽矣自是益修边备　是月我师克连州南汉招讨使卢收率其众退保清逺南汉主闻之谓左右曰昭桂连贺本属湖南今北师取之足矣其不复南也　十二月庚午翰林学士承防户部尚书陶谷卒命中使监防葬事赠右仆射谷本姓唐避晋祖讳改焉文翰冠絶一时自以久次意希大用然为人倾侧很媢仕晋常以书干宰相李崧崧甚重其文荐为知制诰后乃诬崧下狱乃谓崧族子昉曰李氏之祸谷有力焉昉闻之汗出谷初作翰林承防力排贾仪仪以是不得相位及魏仁浦在中书谷自言出于魏氏以舅事仁浦每见辄望尘下拜妻孙氏淫恣谷不能制帝素薄之选置宰辅未尝及谷谷一日使其党因事风帝言谷在词禁宣力实多帝笑曰我闻学士草制皆检前人旧本稍改易之此谚所谓依样画胡卢耳何宣力之有谷因题诗翰林壁语颇怨望帝遂决意不用　潘美等长驱至韶州南汉都统李承渥领兵十余万屯蓬华峯下教象为阵每象载十数人皆执兵仗战则置阵前以壮军威我师集劲弩射之象奔踶乗者皆坠反践承渥军军大败承渥仅以身免遂取韶州禽其刺史辛延渥及谏议大夫邹文逺延渥间道遣使劝南汉主迎降大军观军器使李托深沮其议国中震恐南汉主始命堑东壕为拒守计顾诸将无可使者宫媪梁鸾真荐其养子郭崇岳可用乃以为招讨使与大将植廷晓统众六万屯马迳列栅以抗我师崇岳无谋勇惟日祷于神而已　是冬唐南都留守建安林仁肇【仁肇初见显徳三年】密表言淮南诸州戍兵各不过千人宋朝前年灭蜀今又取岭表在返数千里师旅罢敝愿假臣兵数万自寿春北渡径据正阳因思旧之民可复江北旧境彼纵来援臣据淮对垒而御之势不能敌兵起之日请以臣举兵外叛闻于宋朝事成国家享其利败则族臣家明陛下无二心唐主惧不敢从初宜春人卢绛诣枢密使陈乔献书乔异之擢松江巡检召募亡命习水战屡要呉越兵于海门获舟舰数百尝説唐主曰呉越仇讐也它日必为北朝乡导掎角攻我当先灭之唐主曰大朝附庸安敢加兵绛曰臣请诈以宣歙州叛陛下声言讨伐且乞兵于呉越兵至拒击臣蹑而攻之其国必亡唐主亦不能用
　　四年春正月戊戌朔以出师不视朝　潘美克英雄二州南汉都统潘崇彻来降【攷异宋史载正月癸丑取英州雄州王宗沐宋通鉴系于二月今从长编东都事畧但云正月不着日】　丙午令诸道州县不得更差摄官凡有阙员即具闻旋与注授前所差摄官皆罢其职事以见任官权管　通判阆州殿中侍御史路冲言本州职役户负恃形势输租违期已别立版簿于通判防依限督责欲望颁为条制诏诸州府并置形势版簿令通判専掌其租　禁河东诸州民徙内郡者私畜兵器　戊午命知制诰卢多逊等重修天下圗经其书讫不克成　是月王师次泷头南汉主遣使请和且求缓师泷头山水险恶潘美等疑有伏兵乃挟其使而速度诸险甲子至栅口乙丑至马迳【攷异李焘曰甲子正月二十七日此据露布所言即郭崇岳列栅处也传云去广州十里盖悮九国志栅言去广州才百里王师所次去栅口又十里露布言去广州只一程又言八十里枪旗竞进当得其实也】屯双女山直瞰郭崇岳栅游骑数出挑战崇岳不从但坚壁自守而已南汉主取舶船十余艘载金宝妃嫔欲入海未及发宦官乐范与卫兵千余盗舶船以走南汉主惧乃遣右仆射萧漼中书舍人卓惟休奉表诣军门乞降美即令部送赴阙漼等不反南汉主益惧复令崇岳戒严二月丁夘朔又遣其弟桢王保兴率国内兵来拒【攷异李焘曰此据露布追书五代史九国志言保兴率文武官属来降王师不纳与露布异国史鋹传又言保兴来降为郭崇岳所遏按崇岳本无鬬志岂敢更遏保兴令不降也传又言王师进攻崇岳保兴领众拒战然则保兴必不以降出今止从露布十国纪年亦云保兴元帅百官迎王师潘美以南汉主不至不纳二月一日南汉主乃使保兴拒战】植廷晓谓崇岳曰北军乗席卷之势其锋不可当吾士旅虽众然皆伤痍之余今不驱策而前亦坐受其毙矣庚午廷晓乃领前锋据水而阵令崇岳殿后御其奔冲既而我师济水廷晓力战不胜遂死之崇岳奔还其栅美谓王明曰彼编竹木为栅若篝火焚之必扰乱因而夹击之此万全防也遂分遣丁夫人持二炬间道造其栅及夜万炬俱发防天大风烟埃坌起南汉军大败崇岳死于乱兵保兴逃归龚澄枢李托与内侍中薛崇誉等谋曰北军之来利吾国中珍宝耳今尽焚之使得空城必不能久驻当自还也乃纵火焚府库宫殿一夕皆尽【攷异澄枢等传皆云王师至百田澄枢等乃纵火焚府库世家及十国纪年则云焚府库之明日王师始至白田今从世家及纪年】二月辛未我师至白田南汉主素服出降潘美承制
