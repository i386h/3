<!-- { "loadSidebar": true } -->
　　往讨之不利移文索辰澧沅民间弩士三千行省平章哈喇哈逊以民弗习战强之徒伤吾民弗许右丞图克呼噜曰兵贵训练乃可用也汉军不习弩因蛮攻蛮古人所利遂与之果以此获胜　湖广平章政事库哩济苏荐前永州判官乌古逊泽才堪将帅以行省员外即从征海南黎黎人平军还上功授广西两江道宣慰司副使佥都元帅府事两江荒逺瘴疠与百夷接不知礼法泽作司规三十有二章以渐为教其民遵守之又省廐置二十二所以纾民力嵗饥上言蠲其田租发象州贺州官粟三千五百石以赈饥者既发乃上其事时行省平章哈喇哈逊察其心诚爱民不以专擅罪之邕管徼外蛮数为冦泽循行并徼得阨塞处布画逺迩募民伉健者四千六百余户置雷留那扶十屯列营堡以守之陂水垦田筑八堨以节潴泄得稻田若干顷嵗収糓为军储边民赖之　湖广行院副使刘国杰拔象山寨黄胜许挺身走交趾擒其妻子杀之国杰三以书责交趾交趾竟匿不与师还尽取贼巢地为屯田募度逺诸獞人耕之以为两江蔽障后蛮人谓屯为省地莫敢犯者诏遣使即军中以玉带赐之国杰入朝帝谓朝臣曰湖广重地惟刘二霸都足以镇此他人不能也命无迁他官　西僧请以金银币帛祠其神帝难之平章政事布呼宻曰彼佛以去贪为宝奈何为此遂弗与或言京师蒙古人宜与汉人间处以制不虞布呼宻曰新民乍迁犹未宁居若复纷更必致失业此盖奸人欲擅货易之利交结近幸借为纳忠之説耳乃图写国中贵人第宅已与民居犬牙相制之状上之而止有谮旺扎勒徇私者帝以问布呼宻对曰旺扎勒与臣俱待罪中书岂得专行且备位宰辅人或发其隂私宜使面质明示责降若内怀猜疑非人主至公之道也言者果屈帝怒命左右批其頬而出之是日苦寒解所御黒貂裘以赐帝每顾侍臣称塞咥防之能布呼宻从容问其故帝曰彼事宪宗常隂资朕财用布呼宻曰是所谓为人臣怀二心者今有以内府财物私结亲王陛下以为若何帝急挥以手曰卿止朕失言　海北元帅色彻肯赃利事觉行省檄乌古逊泽验治泽驰至雷州尽发其奸赃纵所掠男女四百余口牛数千头金银器物称是海北之民室家相庆御史台言乌古逊泽奉使知大体如汲长孺为将计万全如赵充国可属大任诏擢为海北海南亷访使故例圭田至秋乃入租后遂计月受之泽视事三月民输租计米五百石泽曰夫子有言事君者先其事后其食吾莅政日浅而受禄四倍非情所安量食而入余悉委学官给诸生以劝业常曰士非俭无以养亷非亷无以养德身一布袍数年妻子朴素无华人皆言之泽不以为意也雷州地近海潮汐齧其东南陂塘鹻农病焉而西北广衍平袤宜为陂塘泽行视城隂曰三溪徒走海而不以灌溉此史起所以薄西门豹也乃教民浚故湖筑大堤堨三溪潴之为斗门七隄堨六以制其赢耗酾为渠二十有四以达其转输渠皆支别为挿设守视者时其啓闭计得良田数千顷濒海广泻并为膏土民歌之曰舄卤为田兮孙父之教渠之泱泱兮长我秔稻自今有年兮无旱无涝
　　三十年春正月乙丑敕福建无进鹘　丙寅命中书汰冗员凡省内外官府二百五十五所总六百六十九员戊辰诏边境无事令本军屯耕以食　甲戌河南河
　　北行省平章巴延言扬州古岱所立屯田为田四万余顷官种外宜聴民耕垦扬州盐转运一司设三重官府宜削去盐司止留管勾襄阳旧食京兆盐以水陆难易计之莫若改食扬州蔡州去汴梁地逺宜陞散府以颍息信阳光州隶之诏皆从其议　罢纳苏喇丹摩哩所立鱼盐局　乙亥諡皇太子曰明孝　淮西道宣慰使昻库尔敛军钞六百锭银四百五十两马二匹壬午敕省台及扎尔和齐鞫问　是月前中书右丞相安图卒年四十九雨木氷三日帝震悼曰人言丞相病朕固弗信果丧予良弼诏大臣监防丧事大德中赠太师追封东平王諡忠宪碑曰开国元勲命世大臣之碑子乌德尔器度达袭长宿卫父没凡赗赙之物一无所受以素车朴马归其先茔　史弼征哇以上年十二月将五千人合诸军发泉州风急涛涌舟掀簸士卒皆数日不能食过七洲洋万里石塘歴交趾占城界是月入混沌大洋至橄榄等山驻兵伐木造小船以入弼与伊德黙色高兴议分军水陆并进伊德黙色将水军兴将步军防于八节涧时哇与隣国葛郎搆怨哇主哈只葛达那加刺已为葛郎所杀其壻土罕必阇耶攻葛郎不胜闻弼等至遣使以其国山川户口及葛郎国地图迎降求救弼与诸将进击葛郎兵大破之葛郎主走归其国弼遂与兴等进攻之至荅哈城葛郎兵十余万迎敌战自旦至午葛郎兵败入城自守遂围之葛郎主出降并取其妻子官属以归土罕必阇耶乞归易降表具贡礼入朝弼与伊德黙色许之高兴言哇虽降倘中变与葛郎合则孤军悬絶事不可测弗聴遂遣万户二人以兵防送土罕必阇耶果于道杀二人以叛乗军还夹路攘夺弼自断后且战且行行三百里得登舟歴六十八日夜始达泉州士卒死者三千余人有司数其俘获金宝香布等直五十余万　二月己丑从阿喇卜丹燕公楠之请以嘉木喇勒智子宣政院使安巴为江浙行省左丞寻以南人深怨其父诏罢之　高丽国王王睶请改名昛从之　减河南江浙海运米四十万石中书省添设检校二员　免大都今嵗公赋　丙申
