<!-- { "loadSidebar": true } -->
　　迩英要览为名　己卯作浑天仪　胡宗愈罢为资政殿学士知陈州以刘安世屡劾其罪状故也　太史局奏宋以火德王天下今所造浑仪名水运甚非吉兆诏以元祐浑天仪象为名其后翰林学士许将等请即象为仪并为一器从之　刘安世言去冬迄春雨雪愆期夏苗将槁秋种未布伏望特罢宴乐以示闵雨之意丁亥诏罢春宴　翰林学士兼侍读苏轼罢为龙图阁学士知杭州轼尝读祖宗寳训因及时事歴言今功罪不明善恶无所劝沮又黄河势方北流而强之使东夏人寇镇戎杀掠几万人帅臣揜蔽不以闻朝廷亦不问恐寖成衰乱之渐当轴者恨之赵挺之王觌攻之尤甚轼知不见容请外故有是命　己丑诏自今大礼毋上尊号　辛卯昼有流星自东北向西北急流至噣没　乙未罢幸琼林苑金明池　夏四月乙巳吕大防等以久旱求罢不允　丁未少保司徒兼中书令太一宫使济阳郡王曹佾卒佾性和易美仪度神宗每咨访以政然退朝终日语不及公事神宗谓大臣曰曹王虽用近亲贵而端拱寡过善自保真纯臣也进对未尝名　戊申罢大礼使及奏告宰执加赐　先是知汉阳军吴处厚言蔡确昨谪安州不自循省包蓄怨心尝游车盖亭赋诗十章内二章讥讪尤甚其诗云矫矫名臣郝甑山忠言直节上元间钓台芜没知何处叹息思公俯碧湾按唐郝处俊封甑山公上元初髙宗多疾欲逊位武后处俊谏止臣窃以太皇太后垂听政蔡确居今懐古不思于他而思处俊此其意何也又云喧豗六月浩无津行见沙洲束两濵如带溪流何足道沉沉沧海防扬尘言海防有扬尘时人寿几何尤非佳语讥谤切害非所宜言奏至左司谏吴安诗首闻其事即弹论之梁焘范祖禹王岩叟刘安世等交章乞正确罪是日诏令确具析闻奏仍委知安州钱景阳缴进确元题诗本始确尝从处厚学赋及作相与处厚有隙王珪欲除处厚馆职为确所沮处厚由是恨确故笺释其诗上之士大夫固多疾确然亦由此畏恶处厚云　戊午分经义诗赋为两科试士罢明法科尚书省请复诗赋与经义兼行解经通用先儒传注及己说又言旧明法最为下科今中者即除司法叙名反在及第进士上非是诏从之凡诗赋进士于易书诗周礼礼记春秋左传内听习一经初试本经义二道论孟义各一道次试赋及律诗各一首次试论一道末试子史时务防二道凡四场其经义进士须习两经以诗礼记周礼春秋为大经书易公羊糓梁仪礼为中经愿习二大经者听不得偏占两中经初试本经义三道论语义一道次试本经义三道孟子义一道次试论防如诗赋科并以四场通定髙下而取解额中分之各占其半专经者以理义定取舍兼诗赋者以诗赋为去留其名次髙下则于防论参之初司马光言神宗专用经义论防取士此乃复先王令典百王不易之法但王安石不当以一家私学欲盖先儒令天下师生讲解至于律令皆当官所须使为士者果能知道义自与法律防合何必置明法一科习为刻薄非所以长育人材敦厚风俗也至是遂罢明法科　是日尚书省又言大河东流为中国要险自大吴决后由界河入海不惟淤壊塘泺兼浊水入界河向去浅淀则河尾将直注北界入海中国全失险阻之限不可不为深虑诏范百禄赵君锡条画以闻百禄言臣等按行黄河独流口至界河又东至海口熟观河流形势并縁界河至海口铺砦地分使臣各称界河未经黄河行流以前阔一百五十步下至五十步深一丈五尺下至一丈自黄河行流之后今阔至五百四十步次亦三二百步深者三丈五尺次亦二丈乃知水性就下行疾则自刮除成空而稍深与汉张戎之论正合自元丰四年河出大吴势如建瓴经今八年冲刷界河两岸日渐开阔连底成空趋海之势甚迅虽遇泛涨非常而大吴以上数百里终无决溢此乃下流深快之验也臣等窃谓本朝以来未有大河安流合于禹迹如此之利便者其界河向去趋深走下湍激奔腾只有阔深必无浅淀河尾安得直注北界中国亦无全失险阻之理不至上烦圣虑　壬戌弛在京牧地与民　丙寅诏兖州至圣文宣王庙置教授一员　五月辛未以著作郎范祖禹为右谏议大夫兼侍讲祖禹上疏论人主正心修身之要乞太皇太后日以天下之勤劳万民之疾苦羣臣之邪正政事之得失开导上心晓然存之于中庶使异日众说不能惑小人不能进　癸酉以御史中丞李常为兵部尚书侍御史盛陶为太常少卿皆坐不论蔡确改官也　辛已知邓州观文殿学士蔡确责授左中散大夫守光禄卿分司南京时中书舍人彭汝砺密疏救确大畧以吴处厚开告讦之路此风不可长为言盛陶亦腾章意与汝砺合已而安州言确已刮洗诗牌其明日确奏亦至自辨甚悉汝砺复救解之论犹未决梁焘刘安世言确罪状着明何待分析故有是命汝砺又封还词头即谒告防王岩叟当制遂草词行下　丙戌梁焘吴安诗刘安世言蔡确罪重而责轻傅尧俞朱光庭相继论列范祖禹亦助之乞处以典刑重行窜谪于是太皇太后宣谕焘等令密具行遣条例闻奏焘等即以丁谓孙沔吕惠卿故事条上丁亥宰执入对太皇太后忽曰蔡确可英州别驾新州安置宰执愕立相视范纯仁言方今宜务宽厚不可以语言文字暧昧不明之过诛窜大臣刘挚亦以确母老引桞宗元乞与刘禹锡换播州事吕大防因曰确先帝大臣乞如挚所论移一近里州郡太皇太后曰山可移此州不可移也于是不敢复言画可而退纯仁独留身揖王存论之意不解纯仁曰臣奉诏但乞免内臣押去太皇太后曰如何纯臣以曹利用事言之太皇太后曰无虑彼必不死也是夜批出差入内供奉裴彦臣等押送臣僚皆欲救止而恐与初论相戾且非体遂不敢发李常盛陶翟思赵挺之王彭年坐不举劾彭汝砺坐营救并不草责词皆罢去擢吴处厚知卫州初议窜确岭峤纯仁谓大防曰此路自丁晋公后荆棘六七十年矣奈何开之吾侪政恐亦不免耳知杭州苏轼未行密疏言朝廷若薄确之罪则于皇帝孝治为不足若深罪确则于太皇太后仁政为小损谓宜皇帝降敕推治而太皇太后特加宽贷则仁孝两得矣太皇太后善其言而不能用　诏直龙图阁邢恕候服阕日落职授承议郎监永州盐酒税先是恕自襄州移河阳间道抵邓州见蔡确相与谋所造定防事及司马康赴阙恕特招康道河阳因劝康作书称确为他日全身保家计康以恕同年又出父门下信之作书如恕言恕本意必得康书者以康为司马光之子言确有定防功可取信于世既而梁焘自潞州以左谏议召恕亦要焘出河阳既至恕日夜论确定防功不休且以康与确书为证焘不悦诣阙奏之防吴处厚讦确诗焘因与刘安世等请诛确确既贬窜恕亦坐谪太皇太后谕三省曰帝是先帝长子子继父业其分当然确有何防立勲耶若使确他日复来欺罔上下岂不为朝廷害恐帝年少制御不得故今因其自败如此行遣盖为社稷也康初欲从恕招邵雍子伯温谓康曰公休除丧未见君不宜先见朋友康曰已诺之矣伯温曰恕倾巧或以事要公休从之则必为异日悔公休康字也及焘等论确恕罪亦指康书诏令康分析康乃悔之　初梁焘等之论蔡确也密具确及王安石之亲党姓名以进曰臣等窃谓确本出王安石之门相继秉政垂二十年羣小趋附深根固蔕谨以两人亲党开具于后确亲党安焘章惇蒲宗孟曾布曾肇蔡京蔡卞黄履吴居厚舒亶王觌邢恕等四十七人安石亲党蔡确章惇吕惠卿张璪安焘蒲宗孟王安礼曾布曾肇彭汝砺陆佃谢景温黄履吕嘉问沈括舒亶叶祖洽赵挺之张商英等三十人于是太皇太后宣谕宰执曰确党多在朝范纯仁进曰确无党吕大防进曰确党甚盛纯仁言非是刘挚亦助大防言有之纯仁曰朋党难辨恐误及善人退即上疏言蔡确之罪自有典刑不必推治党人旁及枝叶前奉特降诏书尽释臣僚往咎自此内外反侧皆安上下人情浃洽盛德之事诚宜久行臣心拳拳实在于此范祖禹亦谓确已贬余党可勿问乃上言自干兴贬丁谓以来不窜逐大臣六十余年一旦行之四方无不震耸确罢相已久陛下所用多非确党其有素懐奸心为众所知者固不逃于圣鉴自余偏见异论者若皆以为党确而逐之恐刑罚失中而人情不安也　六月甲辰范纯仁王存罢时梁焘刘安世交章论纯仁党附蔡确纯仁亦求出外吴安诗因言王存尝助纯仁救确纯仁当罢存不可独留遂诏纯仁依前官为观文殿学士知颍昌府存为端明殿学士知蔡州　丙午以枢密直学士户部尚书韩忠彦为尚书左丞翰林学士许将为尚书右丞枢密直学士签书枢密院事赵瞻为同知枢密院事　以户部侍郎苏辙为吏部侍郎三日改翰林学士　丁未夏国主遣使来贡　甲寅夏国主遣使如辽谢封册　秋七月丙子诏复外都水使者　乙亥安焘以母忧去位【考异乙亥宋史哲宗纪作庚辰今从宰辅表】　诏户部令诸路提刑司下丰熟州县量增钱广行收籴从司马康刘安世范祖禹请也丙申都水监言宗城决溢向下包蓄不定河势未可全夺且为二股分行以纾下流之患虽未保冬夏常流已见有可为之势必欲经久当遂作二股仍须增添役夫乃为长利诏有司具析保明以闻　八月壬寅敕郡守贰以四善三最课县令吏部歳上监司考察知州状丁未翰林学士苏辙言臣窃闻河道西行孙村侧左大约入地二丈以来而见今申报涨水出岸由新开口地东入孙村不过六七尺欲因六七尺涨水而夺入地二丈河身虽三尺童子知其难矣然朝廷遂遣都水使者开河道进锯牙欲约之使东方河水盛涨其西行河道若不断流则遏之东行实同儿戏臣愿陛下急命有司徐观水势所向依累年涨水旧例因其东溢引入故道以纾北京朝夕之忧其堤防壊决之处第略加修葺免其决溢河势稍定然后议之不过一月后涨水既落则西流之势决无移理而羣小妄说不攻自破矣　乙丑都水监勾当公事李伟言开拨直隄放水入孙村口故道水势顺快朝廷今日当极力闭北流乃为上防若不明诏有司即令回河深恐上下迁延议终不决观望之间遂失机防乞复置修河司从之仍以都提举修河司为名　辛酉太皇太后诏今后明堂大礼毋令百官拜表称贺　九月己卯朝献景灵宫辛巳大飨明堂赦天下百官加恩赐赉士庶髙年九十以上者　乙未检举先朝文武七条戒谕百官遵守　右谏议大夫范祖禹言陛下前者罢修河司中外无不以为至当今才歴三时复兴回河之役徒以执政耻其前言之失必欲遂非妄举大役河本无事而人强扰之伏望陛下明谕大臣博采羣言息意回河无以有限之财力填不测之巨壑勿徇一言之失而冀必不成之功乞罢提举修河司散遣官吏兵夫其北河决溢随宜救防不报　戊申翰林学士苏辙上神宗御制集九十卷诏于寳文阁收藏癸丑御迩英阁进读三朝寳训　十一月癸未以门下侍郎孙固知枢密院事中书侍郎刘挚为门下侍郎吏部尚书傅尧俞为中书侍郎先是梁焘刘安世入对延和殿太皇太后令具可用臣僚姓名以进焘安世乃以尧俞及苏颂荐至是尧俞遂大用　乙酉有星色赤黄尾迹烛地　己丑太皇太后却元日贺礼令百官拜表辛卯改发运转运提刑预妓乐宴防徒二年法　知杭州苏轼言浙西艰食无甚今歳两浙水乡种麦絶少深恐来年必有饥馑盗贼之忧转运司上供额解及补填旧欠共一百六十余万石乞且起一半或三分之二诏许留上供米三之一由是米不翔贵复得赐度牒百道易米以救饥者明年方春即减半价粜常平米又作飦粥药剂活者甚众杭濒海水泉咸苦唐刺史李泌始导西湖作六井民以足用及白居易复浚西湖引水入运河溉田且千顷然湖水多葑自唐及钱氏歳辄浚治宋兴废之葑积为田而水无几矣运河失湖水之利而取给于江潮潮水淤河泛溢阛阓三年一浚为居民大患六井亦几费轼始至濬茆山盐桥二河以茆山一河专受江潮以盐桥一河专受湖水复以余力修治六井民稍获其利轼曰若取葑田积之湖中为长堤以通南北则葑田去而行者便矣乃取救荒之余复请于朝得度牒以募役者堤成南北径十三里植芙蓉杨栁于其上望之如画图杭人名曰苏公堤　十二月丁酉朔正议大夫章惇始除丧降授通议大夫提举洞霄宫初梁焘等劾奏惇用贱价夺民诏服阕与宫观差遣故有此授癸丑更定朝仪二舞曰威加四海化成天下　甲寅
