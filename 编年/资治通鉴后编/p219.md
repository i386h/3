<!-- { "loadSidebar": true } -->
　　六年春正月辛亥诏奉禧祖为太庙始祖迁顺祖神主藏夹室孟夏祀感生帝以僖祖配先是中书奏请议僖祖神主祧迁下两制详议元绛等言自古受命之主既以功徳享有天下皆推其本统以尊事其祖商周以契稷有功于唐虞之际故谓之祖有功若祖必有功则夏后氏何以郊鲧乎今太祖受命之初立亲庙自僖祖始僖祖以上世数既不可复得而知则僖祖之为始祖无疑矣傥谓僖祖不当比契稷为始祖是使天下之人不复知尊祖而子孙得以有功加其祖考也请以僖祖为始祖之庙庶合先王礼意翰林学士韩维言昔先王既有天下迹基业之所由起奉以为太祖所以推功美重本始也太祖皇帝孝养仁圣睿智神武兵不血刄坐靖大乱子孙遵业万世防泽功徳卓然为宋太祖无可议者僖祖虽为髙祖然仰迹功业未见所因上寻世系又不知其所始若以所事稷契奉之窃恐于古无考而于今有所未安也天章阁待制孙固请特为僖祖立室禘祫之日以僖祖权居东向之位以伸其尊由太祖而下亲尽迭毁之主皆藏诸僖祖室是时韩琦还判相州闻之叹曰此议足以传不朽矣礼官章衡等请以僖祖为别庙苏祝请以僖祖祔景灵宫帝以固议问王安石安石曰为祖立别庙自古无此礼姜嫄所以有别庙者盖姜嫄禖神也以先妣故盛其礼与歌舞皆序于先祖之上不然则周不为喾庙而立姜嫄者何也帝遂以安石论姜嫄之言为然诏依绛等议　二月辛卯夏人寇秦州都廵检使刘惟吉败之　丙申永昌陵上宫东门火王韶复河州获木征妻子　壬寅韩绛自许州徙知
　　大名府　三月己酉诏赠熈河死事将田琼礼宾使録其子三人孙一人　庚戌置经义局修诗书周礼三经义命王安石提举吕恵卿王雱同修撰帝欲召程颢预其事安石不可乃止　辛亥试明经诸科　丙辰司天监言四月朔日当食九分诏自丁巳避殿减膳降天下囚罪一等流以下释之　己未诏诸路学官并委中书选京官朝官选人或举充又诏诸路择举人最多州军依五路法各置教授一员　壬戌御集英殿赐奏名进士明经诸科余忠以下及第出身同出身同学究出身总五百九十六人赐及第进士钱三千缗诸科七百缗为期集费　丁卯宰相上表请复膳不许　诏进士诸科并试明法注官　戊辰置诸路提防刑狱司检法官各一员从吕恵卿请也　庚午封李干徳为交阯郡王夏四月甲戌朔日当食云隂不见宰臣进贺以为圣
　　徳所感乞御殿复膳从之　乙亥以期集院为律学置教授四员公试习律令生员义三道习防案生员一道刑名五事至七事私试义二道案一道刑名五事至三事命官举人皆得入学习律令　戊寅知桂州沈起乞自今本路有邉事止申经畧司专委处置及具以闻从之自王安石用事锐意开邉知邕州萧注喜言兵羡王韶等获高位乃上疏言交阯虽奉朝贡实包祸心失今不取必为后忧防交人为占城所败或言其余众不满万可计日以取诏即以注知桂州经畧之注入朝帝问攻取之防注复以为难时起为度支判官言南交小丑无不可取之理乃以起代注起迎合安石遂一意事攻击交阯始贰　乙酉熈河经畧司上河州得功将卒王安石白帝士气自此益振帝曰古人谓举事则才自练此言是也安石曰举事则才者出不才者困此不才者所以不乐举事也　甲午定齐徐等州保甲　戊戌裁定在京吏禄　己亥文彦博罢市易司既立至果实亦官监卖彦博以为损国体敛民怨致华岳山崩为帝极言之且曰衣冠之家罔利于市搢绅清议尚所不容岂有堂堂大国皇皇求利而天意有不示警者乎王安石曰华山之变殆天意为小人发市易之起自为细民乆困以抑兼并尔于官何利焉先是韩绛与安石协力排彦博毎议事绛多面沮之又置审官西院以夺其权彦博内不平坚求补外帝遣中使召入押赴枢宻院者数矣彦博辄归卧帝又面谕之乃复视事至是求去益力遂以守司徒兼侍中河东节度使判河阳　是月始置疏濬黄河司先是有选人李公义者献鐡龙爪扬泥车法以濬河其法用鐡数斤为爪形以绳系舟尾而沉之水篙工急櫂乘流相继而下一再过水已深数尺宦官黄懐信以为可用而患其太防王安石请令懐信公义同议増损乃别置濬川杷其法以巨木长八尺齿长二尺列于木下如杷状以石压之两旁系大绳两端矴大船相距八十歩各用滑车绞之去来挠荡泥沙已又移船而濬或谓水深则杷不能及底虽数徃来无益浅则齿碍泥沙曵之不动卒乃反齿向上而曵之人皆知不可用惟安石善其法使懐信先试之以濬二股又谋凿直河数里以观其效且言于帝曰开直河则水势分其不可开者以近河每开数尺即见水不容施功耳今第见水即以杷濬之水当随杷改趋直河茍置数千杷则诸河浅淀皆非所患歳可省开濬之费防百千万帝曰果尔甚善闻河北小军垒当起夫五千计合境之丁仅及此数一夫至用钱八缗故欧阳修尝谓开河如放火与其劳人不如勿开王安石曰劳人以除害所谓毒天下而民从之者帝乃许春首兴工而赏懐信以度僧牒十五道公义与堂除以杷法下北京令都大提举大名府界金隄范子渊与通判知县共试验之皆言不可用防子渊以事至京师安石问其故子渊意附防遽曰法诚善第同官议不合耳安石大恱至是乃置濬河司将自卫州濬至海口以子渊为都大提举公义为之属五月癸卯朔湖北蛮向永晤舒光银以其地来降　戊申诏兴水利凡创水硙碾碓有妨灌溉民田者以违制论不以赦原官司容纵亦如之【考异宋史本纪系八月戊申今从长编】乙丑诏京东路察士人有行义者以闻　以泸夷叛诏遣中书检正官熊本为梓防察访司得以便宜措置诸夷事　六月丁丑提举在京市易务奏三班借职张吉甫为上界勾当公事吉甫辞以见为李璋指使方在降谪一旦舍去义所不安帝叹曰十室之邑必有忠信吉甫虽小人陈义甚高贤于李清臣逺矣可遂其志初韩绛宣抚清臣从辟防绛无成功被贬清臣规自全多毁绛故帝薄之　辛巳提举司天监陈绎等言本监测验簿气朔差互而崇天厯气后天明天厯朔后天其失皆置元不当未可考正浮漏浑仪亦各有舛戾诏卫朴别造厯与旧厯比校疎宻其浮漏浑仪令依新样制造司天别测验以闻　王雱言今天下甲胄弓弩以千万计而无一坚利者莫若更制其法敛数州之所作而聚以为一若今钱监之比择知工之臣使典其职且募良工为匠师从之己亥知军器监总内外军器之政以吕惠卿判监事军器旧领于三司胄案至是按唐令置监而废胄案焉　己丑中书以劝课栽桑之法奏御帝曰农桑衣食之本宜以劝民然民不敢自力者正为州县约此以为赀升其户等耳旧有条禁可申明之遂以其法下诸路每嵗二月终防检栽及十分者有赏不及七分者有罚　是月知南康军营道周敦頥卒初因舅郑向任为分寜主簿有狱乆不决敦頥至一讯立辨邑人惊曰老吏不如也调南安司理有囚法不当死转运使王逵欲深治之敦頥力与辨逵不聴敦頥委手板将弃官去曰如此尚可仕乎杀人以媚人吾不为也逵悟囚得释调桂阳令改知南昌富家大姓黠吏恶少不独以得罪为忧而且以污秽善政为耻累迁至广东转运判官施设未竟而病作遂求知南康以归至是卒敦頥信古好义以名节自砥砺奉已甚约俸禄尽以周宗族宾友其家饘粥或不给而亦旷然不以为意黄庭坚称其人品最高胷懐洒落如光风霁月亷扵取名而鋭于求志薄于徼福而厚于得民菲于奉身而燕及防嫠陋于希世而尚友千古不由师傅黙契道体尝着太极图説明天理之根源究万物之终始又着通书四十篇发明太极之蕴序者谓其言约而道大文质而义精得孔孟之本原大有功于学者为南安司理时通判程珦以其学为知道使二子颢頥徃与之逰敦頥每令寻孔顔乐处所乐何事颢尝曰自再见周茂叔后吟风弄月以归有吾与防也之意侯师圣学于頥未悟因见敦頥敦頥留与对榻夜谈越三日乃还頥惊异之曰非从周茂叔来邪其善开发人如此敦頥雅有高趣尤乐佳山水既至南康即筑室于莲花峰下前有溪合于湓江取营道所居濓溪以名之学者称为濓溪先生　秋七月乙巳诏京西淮南两浙江西荆湖六路各置一铸钱监江南荆湖南路以十五万缗余以十万缗为额　己酉祷雨甲寅録在京囚死罪以下降一等杖罪释之　丁巳诏防邉吏杀熟户以邀赏者戮之　乙丑分河北为东西路大名开徳河间三府沧冀博棣莫雄霸徳滨恩清十一州徳清保顺永静保安保定五军为东路真定中山信徳庆源四府相濬懐卫洺深磁祁保九州天威北平安肃永寜广信顺安六军为西路　丙寅夜西北有声如硙　八月命检正中书刑房公事沈括辟官相度两浙水利帝谓王安石等曰此事必可行否安石曰括乃土人习知其利害性亦谨宻宜不妄举帝曰事当审计无如郏亶妄作中道而止为害不细也丁丑括奏言浙西诸州水患乆不疏障隄防川渎多皆湮废今若一出民力必难成功乞下司农贷官钱募民兴役从之　甲申罢简州嵗贡绵防　甲午赐熈河泾原军士特支钱戊戌复比闾族党之法　九月壬寅置两浙和籴仓
　　立敛散法　戊申诏兴水利　辛亥御崇政殿防武举初枢宻院修武举法不能答防者答兵书墨义王安石曰武举而试墨义何异学究诵书不晓理者无补于事先王收勇力之士皆属于车右者欲以备御侮之用则记诵何所施帝从之至是始防试焉　戊午岷州首领木令征以其城降初王韶既复河州防降羗叛韶囘军击之吐蕃木征以其间据河州韶进破诃诺木藏城穿露骨山南入洮州境道陿隘释马徒行日至六七木征留其党守河州自将尾官军韶力战破走之河州复平进攻宕州防之通洮山路木令征闻先声遂以城降韶入岷州于是叠洮二州羌酋皆相继诣军中以城聴命军行凡五十四日涉千八百里得州五斩首数千级获牛羊马以万计是役也人皆传韶已全师覆没及奏防帝乃大喜进韶左谏议大夫端明殿学士王安石谓韶谋中机防故所至皆防云　戊辰收免行钱先是京师百物有行官司所须俱以责办下逮贫民负贩类有赔折吕嘉问请约诸行利入厚薄令纳钱以赋吏禄与免行户祗应而禁中卖买百货并下杂买塲务仍置市司估物低昻凡内外官司欲占物价则取办焉至是遂行之　冬十月辛未章惇击南江蛮平之初湖北蛮向永晤舒光银等各以其地归顺独田氏有元猛者颇桀骜难制惇遣左侍禁李资招谕之资褊宕无谋防慢夷獠为懿州蛮所杀惇遂进兵破懿州南江州峒悉平　驸马都尉马敦礼乞立春秋学官不许帝谓王安石曰卿尝以春秋自鲁史亡其义不可考故未置学官敦礼好学不倦第未知此意耳彼但读春秋而不读传春秋未易通也　辛巳以复熈河洮岷叠宕等州御紫宸殿受羣臣贺觧所服玉带赐王安石安石固辞曰陛下防王韶于疎逺之中恢复一方臣与二三执政奉承圣防而已不敢独当此赐帝又谕防曰羣疑方作朕亦欲中止非卿助朕此功不成安石乃受赐　甲申朝献景灵宫丙戌赈两浙江淮饥　壬辰行折二钱　丁酉遣使
