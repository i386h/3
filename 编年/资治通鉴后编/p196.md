<!-- { "loadSidebar": true } -->
　　书编排文字孙固为诸王府侍讲颍王好学不倦一日出新录韩非子属府僚雠校永曰韩非险薄刻核其书背六经之防愿无留意王曰録此备藏书之数非所好也　壬子以龙图阁直学士兼侍讲卢士宗知青州士宗入辞上谓曰朕素知卿忠纯之操岂当乆处于外因命再对及见论知人安民之要愿守祖宗之法无数变也【考异士宗再对墨史有之朱史削去今仍附见】　甲寅吕公着编仁宗御集成一百卷以进上御延和殿服鞾袍观之两府皆侍以翰林学士冯京为南郊仪仗使阙御史中丞故也即日更命给事中天章阁待制彭思永权御史中丞　十一月庚午朝飨景灵宫辛未飨太庙壬申祀天地于圜丘以太祖配大赦先是百官习仪尚书省赐酒食郎官王易知醉饱呕吐御史前劾失仪及是宰相韩琦以闻上曰已赦罪矣琦言故事失仪不以赦原上曰失仪薄罚也然使士大夫以酒食得过难施面目矣卒赦之十二月甲辰夏国主谅祚使人来贺正旦丁未使人来贺圣夀节司马光言窃见近年以来谅祚虽外遣使人称臣奉贡而内蓄奸谋窥伺边境隂以官爵金帛招诱中国不逞之人及熟户蕃部闻其亡命叛去及潜与交通者已为不少而朝廷不能一一尽知也其熟户蕃部有违拒不从者谅祚辄发兵马公行杀掠弓箭手有住在沿边者谅祚皆迫逐使入内地边臣坐视不能救援遂使其余熟户皆畏惮凶威怨愤中国人人各有离叛之心及朝廷遣使责问则谅祚拒而不纳纵有所答皆侮慢欺冒之辞朝廷亦隠忍含容不复致诘谅祚又数虚声以惊动边鄙而将帅之臣率多懦怯别无才谋以折冲御侮只知多聚兵马以自衞其身一路有警则三路皆耸尽抽腹内州军下畨兵士置在麾下使之虚食粮草数月之后寂无影响然后遣来未及休息忽闻有警又复回去如此往还疲于道路臣虽愚驽不习边事窃私意料之谅祚所以依旧遣使称臣奉贡者一则利于每嵗所赐金帛二十余万二则利于入京贩易三则欲朝廷不为之备其所招诱不逞之人者欲以来访中国虚实之事平居则用为谋主入寇则用为乡导也其所以诱脇熟户迫逐弓箭手者其意以为东方客军皆不足畏唯熟户弓箭手生长极边勇悍善鬭若先事剪去则边人失其所恃入寇之时可以通行无碍也其所以数扬虚声惊动边鄙者欲使中国之兵疲于奔命耗散诸蕃公私贫困既而边吏习以为常不复设备然后乗虚入寇也臣谓朝廷宜宵衣旰食以为深忧而但见其遣使奉贡即以为臣节未亏得其侮玩之语以为恭顺得其欺慢之语以为诚实盖朝廷非不知其本心且欲其未发止求目前之暂安不顾异时之深患臣日夜思之不胜愤悒伏望陛下于边鄙之事常留圣心特降诏书明谕中外应文武臣寮有乆歴边任或曾经战阵知军中利害及外国情伪者并许上书自言陛下勿以其官职之疎贱及文辞之鄙恶一一省覧择其理道稍长者皆赐召对从容访问以治兵御戎之防则处置自得其宜矣　郊祀既毕侍御史知杂事吕诲复申前议乞早正濮安懿王崇奉之礼且言今佞人进説惑乱宸聴中书遂非执守邪论当有以发明经义解释羣疑臣欲乞中防下枢宻院及后来进任两制臣寮同共详定典礼以正是非乆而不决非所以示至公于天下也诲寻进对延和殿开陈恳切前后凡七奏不从因乞免台职补外又四奏亦不从遂劾韩琦曰永昭陵土未干玉几遗音犹在乃琦遽欲追崇濮王使陛下厚所生而薄所继隆小宗而絶大宗言者论辨半年琦犹遂非不为改正中外愤郁万口一词愿黜居外藩以慰士论【考异李焘曰濮王申陈以诲劾琦疏附三年正月二十七日后又疏斥不忠者五并及颍府寮友不用正人颇与此异此据诲章奏冯洁已御史台记亦以此为第六疏疏与申陈所载并同然疏称濮议半年不决则恐不当在明年且明年诲已累章弹欧阳修不应后章全不及修今来参酌附此年末更须考详不知直道之难行自谓孤忠之可进按集乃甲辰冬乞罢相表甲辰治平元年也】















　　资治通鉴后编卷七十三
　　钦定四库全书
　　资治通鉴后编卷七十四
　　刑部尚书徐干学撰
　　宋纪七十四【起柔兆敦牂正月尽十二月凡一年】
　　英宗体干应厯隆功盛徳宪文肃武睿圣宣孝皇帝
