<!-- { "loadSidebar": true } -->
　　至正十六年春正月壬午朔改福建宣慰使司都元帅府为福建行中书省　是日张士诚弟士徳陷常熟州时江隂羣盗互相吞啖江宗三朱英分党戕杀宗三将入城杀英时英就招安为判官州之僚佐无如之何遂申白江浙行省云朱英谋反省差元帅观孙压境观孙利其货贿逗遛不进英乗间挈家逃去过江求救于士诚仍质妻子借兵复仇士诚初亦疑惑英盛陈江南土地之广钱粮之多子女玉帛之富士诚乃遣士徳率髙邮兵由通州渡江入福山港遂陷常熟【是年正月壬午陷常熟据秘阁元政要朱英事采辍耕録】　丁酉太保鼎珠以病辞职不允　庚戌中书左丞相哈玛尔罢先是哈玛尔既相以前进西僧为耻告其父图噜曰我兄弟位宰辅宜导人主以正今图噜特穆尔专以淫亵媚上天下士大夫必讥笑我有何面目见人我将除之且上日昏暗何以治天下皇太子年长聪明过人不若立之为帝而奉上为太上皇其妹闻之归告其夫图噜特穆尔图噜特穆尔恐太子为帝则已必先诛即以闻于帝然不敢斥言淫亵事第曰哈玛尔谓陛下年老故耳帝大惊曰朕头未白齿未落遽谓我老耶帝即与图噜特穆尔谋去其兄弟遂罢哈玛尔辛亥御史大夫锡锡亦罢以绰斯戬为御史大夫复以鼎珠为中书右丞相　是月蓟州地震　倪文俊建伪都于汉阳迎徐夀辉居之　二月壬子朔张士徳陷平江路据之【考异士诚陷平江元史本纪月而不日今从明太祖实録】江南自兵兴以来官军死锋镝乡村农夫荐罹饥馑投充壮丁生不习兵乌合瓦解江浙行省丞相达实特穆尔得便宜行事陞漕运万户托音为参政统领官军民义捍御境上平江达噜噶齐六十病亡陞松江府达噜噶齐哈斯克实为平江达噜噶齐领兵出战除都水庸田使贡师泰为平江总管廵守城池吴江境上止有元帅王与敬官军一战而杀死者过半残兵千余欲走入城城中闭门不纳退屯嘉兴与敬淮西人也张士徳众才三四千人长驱而前直造北门弓不发矢剑不接刄明旦縁城而上遂陷平江路刦掠奸杀惨不忍言托音匿俞家园自刎不死游兵杀之哈斯克实于境外闻城破自溺死贡师泰领义兵出战力不敌亦怀印绶遁变姓名匿迹于海濵既而昆山嘉定崇明州相继来降维扬苏昌龄避乱居吴门士徳用为参谋称曰苏学士毁承天寺佛像为王宫改平江路为隆平府设省院六部百司凡寺观庵院豪门巨室将士争占而居了无虚者【采辍耕録及元史贡师泰传乐郊私语等书修】入时义军府参谋杨椿守齐门淮兵奄至众皆不知所为椿独谓冦不足畏明日城且陷椿犹跃马呼其子若有所指授追者及之遂并遇害椿妻求得其尸于张香桥亦自经死椿蜀之眉山人徙居吴中教授强起就小职卒举家殉义云嘉定州倅奉印降贼州吏尤鼎臣沮之为其将所絷且诱以官鼎臣抗不受杖百锢于家【采张文蔚杨参谋诔及王逢梧溪集吴寛家藏集】　癸丑图噜特穆尔辞职不允绰斯戬効奏哈玛尔及其弟锡锡等罪恶帝曰哈玛尔兄弟虽有罪然侍朕日乆与朕弟额琳沁巴勒皇帝实同乳且缓其罚令出征自效丙辰右丞相鼎珠及平章政事僧格实哩复言其罪恶不已乃命其兄弟出城受诏贬哈玛尔惠州安置锡锡肇州安置比行俱杖死初额森特穆尔就贬籍其家赀以赐哈玛尔及是籍哈玛尔家而所得之库藏尚封识未啓时中外皆谓帝怒其譛托克托兄弟之故而不知有易主之谋实坐不轨之罪也哈玛尔之死距托克托遇鸩才数十日人皆快之　平江既陷嘉兴为藩镇喉舌有司告急驿使不絶于道江浙丞相达实特穆尔兵少防无所出檄苖军帅杨旺扎勒来守嘉兴旺扎勒取道自杭以兵劫丞相陞本省参知政事丞相遂填募民入粟空名告身予之【采辍耕録】　乙丑禁销毁贩卖铜钱丙寅命翰林国史院太常礼仪院拟皇后竒氏三代
　　諡号王爵　己夘命集贤直学士杨俊民致祭曲阜孔子庙仍葺其殿宇　王与敬抵嘉兴苖军帅参政杨旺扎勒欲杀之与敬遂往松江谋结水寨于淀山诸湖令上户供给其军名曰守御实欲恋倡妇董儿也达噜噶齐巴图特穆尔知府崔思诚皆与之不协防浙省又命元帅特古斯等提兵镇守二帅抗衡不相下己亥夜与敬率万户戴列孙等自西门放火鼓噪而叛官僚溃散捡括金帛自与敬以下人口辎重皆出西门乙巳旺扎勒部将萧亮员成等率苖军突至与敬遂北出通波塘而去投降张士诚子女玉帛悉为苖军所有民亦持梃相逐列孙等死者过半苖在松江一月火不絶截人耳鼻掠妇女劫货财官庾粟四十万皆籍为已有居民两遭锋镝死者填街塞巷水为之不流【据农田余话修入】　常州豪侠黄贵甫间道归欵张士徳许为内应冦至不战而城陷改常州路为毘陵郡士徳之围常州也万户府知事刘良以援兵不至命其子毅赍蜡书浮江间道抵江浙行省求救毅未及还城已陷良独不屈阖门赴水死者十余人【采农田余话及秘阁元政要】　常遇春攻官军于采石以竒兵分其势而以正兵与之合战战则出竒兵之纵火焚其连舰大破之曼济哈雅仅以身免自是扼江之势遂衰　三月辛巳朔朱元璋率诸军取集庆自太平水陆并进数至江宁镇攻破陈兆先营擒兆先尽降其众得兵三万六千人择其骁勇五百人置麾下五百人者多疑惧不自安元璋觉其意是日令入宿卫环榻而寝悉屏旧人于外独留冯国用一人侍卧榻傍元璋解甲安寝达旦疑惧者始安　壬午徐夀辉复冦襄阳　癸未台臣言系官牧马草地俱为权豪所占今后除规运总管府见种外余尽取勘令大司农召募耕垦嵗收租课以资国用从之　丁亥以今秋出师诏和买马六万匹　先是集庆甞有警湖广平章阿噜辉将苖军来援事平还镇扬州而阿噜辉御军无纪律苖蛮素犷悍日事杀虏莫能治俄而苖军杀阿噜辉以叛集庆之援遂絶人心益震恐且仓库无积蓄计未知所出于是民乃愿为兵以自守行台御史大夫福夀因下令民多赀者皆助粮饷激厉士卒为完守计朝廷知其劳数赏赉焉至是太平兵大集冯国用率五百人先登陷阵败官军于蒋山直抵城下诸军防栅竞进遂围之福夀数督兵出战多败于是尽闭诸城门独开东门以通出入而兵力实不能支庚寅城破福夀犹督兵巷战兵溃乃独据胡牀坐鳯凰台下指麾左右更欲拒战或劝之去叱之曰吾为国家重臣城存则生城破则死尚安往哉达噜噶齐塔纳达实见其独坐若有所为者从问所决因留弗去俄而乱兵四集福寿遂遇害塔纳达实亦死之又同时死者有治书侍御史贺方晋宁人以文学名事闻赠福寿江浙行省左丞相追封卫国公諡忠肃　朱元璋之取集庆也克城之日曼济哈雅走投张士诚水寨元帅康茂才等各率众降凡得军民五十余万元璋入城召官吏父老谕之曰元失其政所在纷扰生民涂炭吾率众至此为民除害耳汝等各守旧业无怀疑惧贤人君子有能相从立功者吾礼用之旧政有不便者吾除之于是城中军民皆喜悦更相庆慰嘉福寿之忠为棺衾以礼之改集庆路为应天府置天兴建康翼统军大元帅府以廖永安为统军元帅命赵忠为兴国翼元帅以守太平得儒士夏煜孙炎杨宪等十余人皆録用之癸巳张士诚自髙邮徙居隆平宫于承天寺万嵗阁
　　服御器用皆拟乗舆改至正十六年为天祐三年国号大周厯曰明时自称周王设学士员开文馆以隂阳术人李行素为丞相弟士徳为平章蒋辉为右丞潘元明为左丞史文炳同知枢宻院事其郡州县正官郡称太守州称通守县仍曰尹同知称府丞知事曰从事余则损益而已士诚以吴民多艰牧字者非才悉选而更张之自令丞簿尉以及録事録判同日命十有一人各赐衣二袭马一匹粟若干石肥羜防酒有差【采秘阁元政要吴寛平吴録及杨基送张府判诗序】　初孙防奉使抵髙邮士诚不迎诏既入城拘防于他室欲降之防诟斥不絶及士诚徙平江防与士诚部将张茂先谋遣人约镇南王克日进兵复髙邮语泄遂遇害　丙申倪文俊陷常徳路总兵官按达拉遁　丁酉立行枢宻于杭州命江浙行省左丞相达实特穆尔兼知行枢宻院事节制诸军省院等官并聴调遣凡赏功罚罪招降讨逆许以便宜行事　是日建康兵取镇江路朱元璋既定集庆欲发兵取镇江虑诸将不戢士卒为民患遂召诸将数以常纵军士之过欲寘之法李善长营救乃免于是命徐达为大将军率诸将浮江东下戒之曰吾自起兵未甞妄杀今尔等当体吾心戒戢士卒城下之日毋焚掠杀戮有犯令者处以军法纵者罚无赦达等顿首受命进兵攻镇江翌日而克之苖军元帅旺扎勒出走守将叚武平章鼎鼎战死逹等自仁和门入号令严肃城中晏然遂分兵徇金坛丹阳下之改镇江路为江淮府命徐达汤和为统军元帅镇守其地　戊申方国珍复降以为海道漕运万户其兄国璋为衢州路总管并兼防御海道事　是月有两日相荡　夏四月辛亥以中书平章政事绰斯戬为左丞相　壬子张士诚将赵打虎陷湖州【考异士诚陷湖州元史本纪与松江常州并系是年之二月今从明太祖实録】改湖州路为吴兴郡【据辍耕録】是月帝如上都　张士诚将史文炳率兵自湖入
　　古浦塘破淀湖栅舳舻相衔旌旗蔽日苖军一矢不发夜中遁去松江遂陷士诚即令文炳镇松江【采辍耕録】　五月丙申倪文俊陷澧州路　乙巳贼冦辰州守将和尚以乡兵击败之　六月乙夘建康兵取广徳路改为广兴府以邓愈守之　壬申建康降人陈保二诱执詹李二将降于张士诚保二常州奔牛坝人聚众以黄帕首号黄包头军镇江既下遂来降至是复叛　乙亥朱元璋遣儒士杨宪通好于张士诚书略曰近闻足下兵由通州遂有吴郡昔隗嚣据天水以称雄今足下据姑苏以自王吾深为足下喜吾与足下东西境也睦邻守国保境息民古人所贵吾甚慕焉自今以后通使往来毋惑于交构之言以生邉衅士诚得书以比已于隗嚣不悦留宪不遣　是月彰徳李实如黄阏先是童謡云李生黄民皆无家　雷州地大震　杨旺扎勒以数万众屯嘉兴先锋吕才以七千众屯王江泾商旅不行军容严肃张士徳遂不敢取道嘉兴乃自平望乌墩直捣杭州江浙丞相达实特穆尔恃旺扎勒兵强漫不为备冦至城遂陷达实特穆尔遁平章政事左荅努色尔战死居民黄仲起妻朱氏惧为贼所辱与其女临安奴俱缢死妾冯氏见其母子已死叹曰我生何为徒受辱耳亦自缢死既而仲起弟妻蔡氏抱幼子元童与乳母汤氏亦皆缢死丞相遁入富阳旺扎勒乃以苗军及官军分为三路蒋英从大麻塘栖董旺从硖石长安身率刘震朱诚从海盐黄湾而进吕才吕升屯守嘉兴士徳知旺扎勒分路而来遂应接不暇一败于臯亭再败于谢村三败于夹城巷贼水从徳清陆从海盐遁去遂复杭州达实特穆尔乃还【考异元史顺帝纪及明太祖实録皆不言陷杭之将为士徳今据辍耕録乐郊私语补入】董搏霄勦平北沙庙湾沙浦等砦寻进兵泗州不利
