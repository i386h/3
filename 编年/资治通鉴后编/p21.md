<!-- { "loadSidebar": true } -->
　　先拔芜湖又克当涂遂屯采石矶　甲子监修国史薛居正等上所修五代史百五十卷明日上谓宰相曰昨观新史见梁太祖暴乱丑秽之迹乃至如此宜其旋被贼虐也　丁夘曺彬等败江南二万余众于采石生擒马步军副部署杨收兵马都监孙震等又获战马三百余匹初江南无战马朝廷每嵗赐百匹至是驱为先锋以拒我师既获之验其印记皆朝廷所赐者　十一月癸未选大宁节度使李从善麾下及江南水军凡一千三百余人为禁旅号曰归圣【攷异按宋史云黥李从善部下及江南水军一千三百九十人为归化军今从杨仲良长编纪事本末】　诏移石牌镇浮梁于采石矶系缆三日而成不差尺寸大兵过之如履平地初为浮梁国主闻之以语张洎洎对曰载籍以来无有此事此必不成国主曰吾亦谓此儿戏耳于是遣镇海节度使郑彦华督水军万人天徳都虞杜真领步军万人同御我师将行国主诫之曰两军水陆相济无不防矣【彦华见显徳三年】　戊子呉越王俶遣使修贡谢招抚制置之命也并上江南国主所遗书其畧云今日无我明日岂有君明天子一旦易地酬勲王亦大梁一布衣耳　己丑知汉阳军李恕败江南鄂州水军三千余人获战舰四十余艘　甲午曺彬等败江南兵于新寨【攷异作新竹砦今从杨氏长编纪事本末】获战舰三十艘郑彦华杜真与我师遇真以所部先战彦华拥兵不救真众大败　辽涿州刺史耶律琮致书于权知雄州孙全兴其畧云两朝初无纤隙若交驰一介之使显布二君之心用息疲民长为邻国不亦休哉辛丑全兴以琮书来上帝命全兴答书许修好焉　十二月金陵始戒严下令去开宝之号公私记籍但称甲戌嵗益募民为兵民以财及粟献者官爵之　丁未汉阳兵马监押甯光祚败鄂州水军于江北岸　呉越王俶率兵围常州　己酉曺彬败江南军于白鹭洲　癸亥呉越兵拔利城砦　丙寅曺彬等破江南兵于新林港口　庚午北汉寇晋州守臣武守琦败之于洪洞　辛未呉越王俶败江南兵于常州北境上开宝八年春正月丙子权知池州樊若水败江南兵四千人于州界　初曺彬等师未出帝命王明为黄州刺史密授方畧明既视事亟修葺城垒训练士卒至是以明为池州至岳州江路巡检战棹都部署辛巳明遣兵马都监武守谦等渡江败江南兵于武昌拔樊山寨是日行营左厢战棹都监田钦祚破江南兵于溧水江南都统李雄谓诸子曰吾必死于国难尔曺勉之父子八人皆没于阵　乙酉帝御长春殿谓宰相曰古之为君鲜能正身自致无过之地朕常夙夜畏惧防非窒欲庶几以徳化人之义如唐太宗受人谏疏直诋其失曽不愧耻岂若不为之而使天下无间言哉为臣者或不终名节陷于不义盖忠信之薄而获福亦鲜斯可戒矣庚寅曺彬等进攻金陵行营马军都指挥使李汉琼率所部渡淮南取巨舰实以葭苇顺风纵火攻其水寨拔之初次秦淮江南兵水陆十余万背城而阵时舟楫未具潘美率所部先济大兵随之江南军大败江南复出兵将泝流夺采石浮梁美旋击破之　癸巳命京西转运使李符益调荆湖军食赴金陵城下　二月权知潭州朱洞遣兵马钤辖石曦败江南兵于袁州西界　癸丑曺彬等败江南兵于白鹭洲乙卯拔升州闗城守陴者皆遁入其内城　甲子知扬州侯陟败江南兵于宣化镇　丁夘以知制诰王祐权知贡举知制诰扈防左补阙梁周翰秘书丞雷徳骧并权同知贡举权同知贡举始此　戊辰帝御讲武殿覆试王祐等所奏合格举人王式等因语之曰向者登科名级多为势家所取塞孤贫之路今朕躬亲临试以可否进退尽革前矣式等皆顿首谢于是内出诗赋题试之得进士王嗣宗以下三十人诸科纪自成等三十四人江南进士林松雷说试不中格以其间道来归并赐三传出身　三月尚食供膳有虱縁食器旁帝性寛仁多恕谓左右曰勿令掌膳者知帝尝读尧典叹曰尧舜之世四凶之罪止从投窜何近代宪纲之密耶盖有意于措刑也故自二年至今诏所贷死罪凡四千一百八人　乙亥权知庐州邢琪领兵渡江至宣州界攻拔义安寨　庚寅曺彬等败江南兵于江中　壬寅遣中使王继恩领兵数千人赴江南　己亥辽使克实克慎思以书讲和　夏四月教坊使卫徳仁以老乞外官且援同光故事求领郡帝曰用伶人为刺史此庄宗失政岂可效之宰相拟上州司马帝曰上佐乃士人所处资望甚优亦不可轻授此辈但当于乐部迁转尔乃命为太常寺大乐署令　王明败江南兵于江州界　呉越兵围常州刺史禹万城距守大将金成礼刼万城以其城降　壬戍幸都亭驿临汴观飞江兵乗刀鱼船习水战　曺彬等败江南兵于秦淮北　五月壬申朔以呉越国王钱俶守太师尚书令益食邑　甲申呉越王俶言江隂宁逺军及松江诸寨皆降　丁酉王明破江南兵于武昌　初陈乔张洎为江南国主谋请所在坚壁以老吾师吾师入其境国主弗忧也日于后苑引僧道诵经讲易不防政事军书告急非徐元楀等皆莫得通师傅城下累月国主犹不知时宿将皆前死神卫统军都指挥使皇甫继勲者晖之子也【晖初见干祐六年】年尚少国主委以兵柄继勲素贵骄初无効死意但欲国主速降而口不敢发每与众云北军强劲谁能敌之闻兵败则喜见顔色曰吾固知其不胜也偏禆有募敢死士欲夜出营邀我师者继勲鞭其背而拘之由是众情愤怒一日国主自出巡城见吾师列栅城外旌旗满野知为左右所蔽始惊惧乃收继勲付狱杀之军士争脔割其肉顷刻都尽继勲既诛凡兵机处分皆自澄心堂宣出实洎等専之也于是遣使召神卫军都虞朱令赟以上江兵入援令赟拥十万众屯湖口请将请乗江涨速下令赟曰我今进前敌人必反据我后战而防可也不防粮道且絶奈何乃以书召南都留守柴克贞使代镇湖口克贞以病迁延不行令赟亦不敢进国主累促之令赟不从　诏以岭表之俗疾不呼医自皇化攸及始知方药商人赍生药度岭者勿算　六月辛酉前鳯翔节度使太师兼中书令魏王符彦卿卒辍三日朝官给葬事彦卿武勇有谋善用兵辽人自阳城之败尤畏彦卿或马疾不饮龁必唾而咒曰是岂有符王耶初契丹灭晋北归耶律德光母问其左右曰符彦卿安在或对曰在徐州母曰不以彦卿来何失策之甚也　甲子彗出栁长四丈晨见东方西南指凡八十三日乃灭　癸卯曺彬等败江南兵于城下　秋七月辛未朔日有食之　初江南防书累至邸吏督李从镒入贺潘慎修以为国且亡当待罪何贺也自是羣臣称庆从镒即奉表请罪帝嘉其得礼遣中使慰抚供帐牢饩悉从优给壬午复命李穆送从镒还国手诏促国主来降且令诸将缓攻以待之　左司员外郎权知州侯陟受赇不法为部下所讼追赴京师陟素善参知政事卢多逊私遣人求哀时金陵未拔帝以南土卑湿方秋暑军中多疾疫议令曺彬等退屯广陵休士马以为后圗多逊争不能得防陟新从广陵来知金陵危蹙多逊教令上急变言江南事陟时被病帝令皇城卒掖入见即大言江南平在朝夕陛下奈何欲罢兵愿急取之臣若悮陛下愿夷三族帝屏左右召升殿问状遽寝前议赦陟罪不治八月甲辰复以陟判吏部流内铨【或云已发诏罢兵因陟言始命追还盖悮也时方有此议尔】　癸亥丁徳裕言败江南军于润州城下　九月壬申帝狩近郊逐兔马蹶坠地因引佩刀刺马杀之既而悔之曰吾为天下主轻事畋猎又何罪马哉自是遂不复猎　我师初起江南国主以京口要害擢素所亲任侍卫都虞刘澄为润州留后临行谓曰卿未合离孤孤亦难与卿别但此行非卿不可澄涕泣辞归尽辇金玉以往谓人曰此皆前后所赐今当散此以图勲业国主闻之喜及吴越兵初至营垒未成左右请出兵掩之澄不肯国主寻命凌波都虞卢绛引所部舟师八千来救时澄已通降欵徐谓绛曰闲者言都城受围日乆若都城不守守此何为绛亦知城终陷遂溃围而出戊寅澄帅将吏开门请降润州平绛闻金陵危甚乃趣宣州日夕酣饮为乐或劝赴难皆不答　初李从镒至江南谕帝防国主欲出降陈乔张洎广陈符命以为金汤之固未易取也北军旦夕当自退国主乃止李穆既还帝复命诸将进兵及润州平外围愈急始谋遣使入贡求缓兵道士周惟简常以冠褐侍讲周易累官至虞部郎中致仕于是张洎荐惟简有逺畧可以谈笑弭兵锋复召为给事中与修文馆学士承防徐铉同使京师时国主方督朱令赟举湖口兵入援谓铉曰汝既行即当止上江援兵勿令东下曰臣此行未必能排难解纷城中所恃者援兵尔奈何止之国主曰方求和好而复召兵于汝岂不危乎铉曰要以社稷为计置臣于度外耳国主泣下又以惟简雅素髙尚不近荣利亲冩十数纸题冩奏目令惟简乗间求哀欲谢政养病冬十月己亥朔曺彬等遣使送及惟简赴阙铉居江南以名臣自负其来也欲以口舌驰说存其国于是大臣亦先白帝言博学有才辨宜有以待之帝笑曰第去非尔所知也既而铉入朝仰而大言曰李煜无罪陛下师出无名帝徐召之升殿使毕其说曰煜以小事大如子事父未有过失奈何见伐其说累数百言帝曰尔谓父子为两家可乎铉不能对惟简寻以奏目进帝览之谓曰尔主所言我一不能晓帝虽不为缓兵然所以待铉等皆如未举兵时壬寅铉等辞归江南【攷异按实録徐同惟简凡再至京师故五代史及谈苑太祖对辞有不同今以五代史所载附之初见时谈苑所载附之后见时上初答惟简但云不晓尔主所言后遂诘责之初犹以理折后乃直加威怒其事势或当然也】　辛亥诏郡国令佐察民有孝弟力田竒才异行或文武可用者遣诣阙　丁巳遣使修洛阳宫室帝始谋西幸也　江南国复遣使贡银五万两绢五万匹乞缓师　朱令赟自湖口以众入援号十五万缚木为筏长百余丈战舰大者容千人顺流而下将焚采石浮梁王明屯独树口遣其子驰骑入奏帝密遣使令明于州浦间多立长木若帆樯之状以疑之令赟独乗大航髙十余重上建大将旗幡至皖口行营步军都指挥使刘遇聚兵急攻之令赟势蹙因纵火距鬭防北风甚火反及之其众悉溃己未生擒令赟及战棹都虞王晖等获兵仗数万金陵独恃此援由是孤城愈危蹙矣【攷异本纪及刘遇传皆云禽令赟于皖口王明传乃云小孤山江南野録又云虎踞洲未知孰是今从本纪及刘遇传】　监察御史刘蟠性清介寡合颇任数设诈以卜人主之遇蟠时领染院乙丑车驾临幸蟠伺上将至辄衣短后衣芒屩持梃以督役头蓬不治遽出迎谒帝以为能勤其官赐钱二十万　十一月徐铉及周惟简还江南未几国主复遣入奏辛未对于便殿铉言李煜事大之礼甚恭徒以被病未任朝谒非敢拒诏也乞缓兵以全一邦之命其言甚切至帝与反覆数四声气愈厉帝怒因按劒谓铉曰不须多言江南亦有何罪但天下一家卧榻之侧岂容他人鼾睡乎铉皇恐而退帝复诘责惟简甚惧乃言臣本居山野非有仕进意李煜强遣臣来耳臣素闻终南山多灵药他日愿得栖隠帝怜而许之仍各厚赐遣还　庚辰王明言败江南兵于湖口　先是曺彬等列三寨攻城潘美居其北以圗来上帝视之指北寨谓使者曰此宜深沟自固江南人必夜出兵来寇尔亟去语曺彬等并力速成之不然将为所乗矣赐使者食且召枢密使楚昭辅草诏令徙置战棹以防他变使者食已即行彬等承命自督丁夫掘堑堑成丙戍江南人果夜出兵五千袭北寨人持一炬鼓噪而进彬等纵其至乃徐击之皆歼焉又获其将帅佩符印者凡十数人　我师围金陵自春徂冬居民樵采路絶曺彬终欲降之累遣人告国主曰此月二十七日城必破矣宜蚤为之所国主不得已约先令其子清源郡公仲防入朝既而久不出彬日遣人督之且曰郎君不须逺适若到寨即四面罢攻矣国主终惑左右之言但报云仲防趣装未办宫中宴饯未毕二十七乃可出也彬又遣人告曰即二十六日出亦无及矣国主不聴先是帝数遣使者谕彬以勿伤城中人若犹困鬭李煜一门切无加害于是彬忽称疾不视事诸将皆来问疾彬曰余疾非药石所愈须诸公共为信誓破城日不妄杀一人则彬之病愈矣诸将许诺乃相与焚香为誓翼日彬即称愈　乙未金陵城陷将军卨彦马诚信及弟承俊帅壮士巷战而死勤政殿学士豫章钟蒨朝服坐于家乱兵至举族就死不去初陈乔张洎同建不降之议事急又相要以同死社稷然洎实无死志于是擕妻子及槖装入止宫中引乔同见国主乔曰臣负陛下愿加显戮若中朝有所诘责请以臣为辞国主曰歴数已尽卿死无益也乔曰纵不杀臣何面目见士人乎遂自经死洎曰臣与乔共掌枢务国亡当俱死又念陛下入朝谁与陛下辨明此事所以不死者将有待也【攷异张洎传言洎与陈乔同升阁乔自经死洎视乔气絶乃下而谈苑载乔缢于视事防洎犹不知国史盖因九国志陈乔传所云恐九国志未可信也洎既已背约不死亦何待乔气絶乃下閤乎谈苑又言国主求乔不得或告洎以为乔已北降明年乃得乔尸按此则所云升閤者谬甚矣大抵城破时洎与乔犹同见国主请如前约乔遂死而洎不死耳洎固不能死所以同见国主者度国主必不许其死也】彬整军成列至其宫城国主乃奉表纳降与其羣臣迎拜于门先见潘美设拜美答之次欲拜彬彬先使人语之曰介胄在身拜不敢答即选精卒千人守其门外令曰有欲入者一切拒之始国主令积薪宫中自言若社稷失守则尽室赴火死及见彬彬慰安之且谕以归朝俸赐有限费用至广当厚自赍装既为有司所籍一物不可复得矣因复遣煜入宫惟意所欲取梁迥田钦祚等谏曰茍有不虞咎将谁执彬但笑而不答迥等力争不已彬曰煜素无断今已降必不能自引决可亡虑也又遣五百人为辇载辎重煜方愤叹国亡无意蓄财所携极鲜颇以黄金分赐近臣彬既入金陵申严禁暴之令士大夫保全者甚众仍大搜于军无得匿人妻子仓廪府库委转运使许仲宣按籍检视彬一不问师旋舟中惟圗籍衣衾而已　十二月己亥朔江南防书至凡得州十九军三县一百有八户六十五万五千六十有五羣臣皆称贺帝泣谓左右曰宇县分割民受其祸攻城之际必有横罹锋刃者此实可哀也即诏出米十万石赈城中饥民　辛丑赦江南管内州县常赦所不原者伪署文武官吏见厘务者并仍其旧　令太子洗马河东吕祥诣金陵籍李煜所藏圗书送阙下　己未以恩赦侯刘鋹为左监门卫上将军改封彭城郡公　户部贠外郎知制诰王祐判门下省与判吏部流内铨侯陟不协陟所注拟祐多驳正陟诉于卢多逊多逊初为学士隂倾宰相赵普累讽祐助己祐不聴多逊不恱癸亥祐坐陟事黜为镇国行军司马【攷异司马光日记云祐坐以百口保大名节度使符彦卿非跋扈逆上意故贬盖悮也开宝三年彦卿已徙鳯翔祐贬时彦卿死矣】　先是帝尝召呉越进奏使任知果令谕防于其王俶曰元帅克毗陵有大功竢平江南可暂来与朕相见以慰延想即当复还不久留也朕三执圭币以见上帝岂食言乎崔仁冀亦告俶曰主上英武所向无敌今天下事势已可知保族全民防之上也俶深然之　甲子辽遣耶律乌珍来贺正旦　丁卯俶请以长春节朝觐许之
