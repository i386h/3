<!-- { "loadSidebar": true } -->












　　资治通鉴后编卷七十六
　　钦定四库全书
　　资治通鉴后编卷七十七
　　刑部尚书徐干学撰
　　宋纪七十七【起屠维作噩七月尽十二月凡六月】
　　神宗体元显道法古立宪帝徳王功英文烈武钦仁圣孝皇帝
　　熈寜二年秋七月乙丑朔日有食之云隂不见　戊辰夏国主遣使诣辽谢封册　初知同州赵尚寛知唐州髙赋知齐州王广渊皆条奏置义仓事知陈留县苏涓亦言臣劝谕百姓立义仓以备水旱因条上措置事义仓自庆厯中罢帝善其法将复之防王安石主青苗己巳言于帝曰民有余粟乃使之输官非良法也乃止庚午诏御史中丞举可为御史者不限官髙卑赵抃争之弗得于是侍御史知杂事刘述言旧制举御史官须中行员外郎至太常博士资任须实厯通判又必翰林诸学士与本台丞杂互举盖众议佥同则各务尽心不容有偏蔽私爱之患今専委中丞则爱憎在于一己茍非其人将受权臣属托自立党援不附己者得以媒糵中伤其弊不一夫变更法度重事也今止参知二人同书劄子且宰相富弼暂谒告曾公亮已入朝台官今不阙人何至急疾如此愿收还前防俟弼出与公亮同议然后行之弗聴述湖州人也　甲戌太保凤翔雄武军节度使东平郡王允弼卒帝临哭之恸允弼镇恭懿王元偓之子也性端重时然后言诸宫增置学官允弼己贵犹日至讲席延伴读官读孟子一节领宗正三十年与濮安懿王共事相友爱为宗属推敬　辛巳立淮浙江湖六路均输法条例司言天下财用无余典领之官拘于弊法内外不相知盈虚不相补诸路上供嵗有常数丰年便道可以多致而不能赢年俭物贵难于供亿而不敢不足逺方有倍蓰之输中都有半价之鬻徒使富商大贾乘公私之急以擅轻重敛散之权今发运使实总六路赋入其职以制置茶盐矾酒税为事军储国用多所仰给宜假以钱货资其用度周知六路财赋之有无而移用之凡籴买税敛上供之物皆得徙贵就贱用近易逺令预知中都帑藏年支见在之定数所当供办者得以从便变易蓄买以待上令稍收轻重敛散之权归之公上而制其有无以便转输省劳费去重敛寛农民庻几国用可足民财不匮诏本司具条例以闻而以发运使薛向领均输平凖事赐内藏钱五百万缗上供米三百万石时议者虑其为扰多言不便帝弗聴向既董其事乃请设置官属从之　壬午赈恤被水州军仍蠲竹木税及酒课　癸未帝谓辅臣曰人君不可怠于政朕非乐为劳苦盖思少壮精神可惜欲乘时有为以济生灵至于兵乃圣人之大权所以安天下但不可轻用非独杀人心所弗忍亦恐天道不祐也　诏自今文臣换右职须实有谋勇曾著绩效即得取防　甲申日下有五色云　帝御资政殿因语及选任知州未得善法曰朕每思祖宗百战得天下今以一州生灵付之庸人常痛心疾首卿等谓如何则可文彦博奏以为责在监司宜得至公之人可任按察吕公弼曰朝廷能择诸司长官及十八路监司则无不济矣　乙丑韩琦等上仁宗实録二百卷曾公亮等上英宗实録三十卷八月侍御史刘琦监察御史里行钱顗等言薛向小人假以货泉任其变易纵有所入不免夺商贾之利条例司检详文字苏辙言昔汉武外事四夷内兴宫室财用匮竭力不能支用贾人桑羊之説买贱卖贵谓之均输虽曰民不加赋而国用饶足然法术不正吏縁为奸掊克日深民受其病孝昭既立学者争排其说霍光顺民所欲从而予之天下归心遂以无事今此论复兴众口纷然皆谓其患必甚于汉何者方今聚敛之臣材智方畧未见有桑羊比而朝廷破坏规矩解纵绳墨使得驰骋自由惟利是嗜其害必有不可胜言者矣权开封府推官苏轼亦言均输徙贵就贱用近易逺然广置官属多出缗钱豪商大贾皆疑而不敢动以为虽不明言贩卖既已许之变易而不与商贾争利未之闻也夫商贾之事曲折难行其买也先期而予钱其卖也后期而取直多方相济委曲相通倍称之息由此而得今先设官置吏簿书廪禄为费已厚非良不售非贿不行是官买之价比民必贵及其卖也弊复如前商贾之利何縁而得朝廷不知虑此乃捐五百万缗钱予之此钱一出恐不可复纵使其间薄有所获而征商之额所损必多矣帝方惑于王安石言皆不行乃进向天章阁待制遣太常少卿罗拯以手诏赐向曰政事之先理财为急朕托卿以东南赋入皆得消息敛散之而卿忠诚内固能备举职业导扬朕意底于成绩朕甚嘉之览奏虑流言致惑朕心匪石岂易转也卿其济之以彊终之以不倦以称朕意然均输法讫亦不能成　癸卯侍御史刘琦贬监处州盐酒务监察御史里行钱顗贬监衢州盐税王安石争谋杀自首之律逾年不决先是诏临时奏聴勅裁安石又言律意因犯杀伤而自首得免所因之罪仍从故杀伤法若已杀从故杀法则为首者必死不须奏裁为从者自有编敕奏裁之文不须复立新制时文彦博以下皆主司马光议唐介数与安石争论于帝前介曰此法天下皆以为不可首独曾公亮王安石以为可首安石曰以为不可首者皆朋党也至是帝卒用安石言敕自今并以去年七月诏书从事侍御史知杂事兼判刑部刘述率同列丁讽王师元封敕还中书者再安石白帝令开封府推官王克臣劾述罪于是述率琦顗共上疏曰安石执政以来未逾数月中外人情嚣然胥动盖以专肆胸臆轻易宪度无忌惮之心故也陛下任贤求治常若饥渴故置安石政府必欲致时如唐虞而反操管商权诈之术规以取媚遂与陈升之合谋侵三司利柄取为己功开局设官用八人分行天下惊骇物聴动摇人心去年因许遵妄议按问自首之法安石任一偏之见改立新议以害天下大公章辟光献岐邸迁外之说疎间骨肉罪不容诛吕诲等连章论奏乞加窜逐陛下欲许其请安石独进瞽言荧惑圣聴陛下以为爱已隐忍不行先朝所立制度自宜世守勿失乃欲事事更张废而不用安石自应举厯官尊尚尧舜之道以倡率学者故士心归向靡不称贤陛下闻而知之遂正位公府遭时得君如此之专乃首建财利之议务为容悦言行乖戾一至于此刚狠自任则又甚焉奸诈专权之人岂宜处之庙堂以乱国纪愿早罢逐以慰安天下元元之心曾公亮位居丞弼不能竭忠许国反有畏避之意隂自结援以固宠乆妨贤路亦宜斥免赵抃则括囊拱手但务依违大臣事君岂当如是疏上安石奏贬琦顗司马光上疏曰臣闻孔子曰守道不如守官孟子曰有言责者不得其言则去此古今通义人臣之大节也彼谋杀己伤许令自首天下皆知其非朝廷既违众议而行之又罪守官之臣臣恐天下将以言为戒也琦顗所坐不过疎直乞还其本资以靖羣聴不报殿中侍御史孙昌龄素附安石顗将出台于众中责昌龄曰平日士大夫未尝知君名徒以昔官金陵奴事王安石宛转荐君得为御史亦当少思报国奈何专欲附防以求美官顗今当逺窜君自谓得策我视君犬彘之不若也即拂衣上马去昌龄不得已亦言王克臣阿奉当权欺蔽聪明乙巳贬昌龄通判蕲州顗后自衢徙秀家贫母老至丐贷亲旧以给朝晡怡然无谪官之色苏轼遗以诗有乌府先生铁作肝之句世因目为铁肝御史丙午同知谏院范纯仁罢初纯仁自陜西转运副使
