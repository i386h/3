<!-- { "loadSidebar": true } -->
　　兼提举便籴粮草当河北大水民乏食诏辍太仓米六十万斛以振之向以为北人不便食秔且漕路回逺不时至请出本司米四十万石以代之向任便籴凡四年粮草石束以千计者凡六百　诏三司使副体量在省判官才否以闻从知谏院陈旭言也　戊戌以昭徳军节度使知并州厐籍为观文殿大学士户部侍郎知青州初司马光建议筑堡籍檄麟州如光议及郭防等败没诏侍御史张伯玉按鞫籍匿光初所陈事故光得以去官免责而籍为御史劾奏由是罢节度使光不自安守阙三上书乞独坐其罪不报　殿中丞国子监直讲孙复治春秋不惑传注其言简易眀于诸侯大夫功罪以考时之盛衰而推见王道之治乱得经之本义为多旣被疾枢宻使韩琦言于上选书吏给纸札命其门人祖无檡即家録之得书十五卷藏秘阁特官其一子复卒又赐钱十万复恶胡瑗之为人在太学常相避瑗治经不如复而教养诸生过之　先是王洙侍迩英阁讲周礼至三年大比大考州里以赞卿大夫废兴帝曰古者选士如此今率四五嵗一下诏故士有抑而不得进者为今之计孰若裁其数而屡举也下有司议咸请易以间嵗之法则无滞才之叹荐举数既减半主司易以详较得士必精十二月戊申诏自今间嵗贡举进士诸科悉解旧额之半又别置明经科旧置说书举今罢之其不还乡里而寓户他州以应选者严其法每秋赋自县令佐察行义保任之上于州州长贰复审察得实然后上本道使者类试已保任而后有缺行则州县皆坐罪若省试而文纰谬坐元考官又用孙抃奏诸州解试额多而中程少者不必足额　癸丑诏大臣所举馆职自今令中书籍记姓名在官员数稍少即选文行为众所推者与试其考校无得假借等第从知谏院陈旭言也　辛亥立内降闗白二府法　己巳契丹太皇太后萧氏殂













　　资治通鉴后编卷六十五
<史部,编年类,资治通鉴后编>
　　钦定四库全书
　　资治通鉴后编卷六十六
　　刑部尚书徐干学撰
　　宋纪六十六【起嘉祐着雍掩茂正月尽屠维大渊献四月凡一年有四月】
　　仁宗体天法道极功全徳神文圣武睿哲明孝皇帝
　　嘉祐三年春正月己卯以福州进士陈烈为安州司户参军烈性介僻笃于孝友庆厯初尝预乡荐黜于礼部遂不复践屋从学者常数百人天章阁待制曹頴叔知福州荐之授试校书郎本州州学教授于是翰林学士欧阳脩又荐之故有是命烈皆辞不受　甲申封江夏民妻张氏为旌徳县君表其墓曰烈女初里中恶少谢师乞过其家持刀逼张欲与为乱曰从我则全不从则死张大骂曰庸奴可死不可他也至以刃断其喉犹能走禽师乞以告邻人事闻特褒异之　二月癸卯契丹遣林牙萧福延来告丧帝为发哀于东内门幄殿百官进名奉慰辍视朝七日先是太常博士吴及既除丧擢秘书阁校理乙巳改右正言谏院供职上疏请择宗室子以备储副弭觊觎之心属天下之望既而又言开寳诏书内侍臣年三十无养父者听养一子为嗣并以名上宣徽院违者扺死比年此禁益弛夭絶人理隂累圣嗣愿诏大臣明示旧制上顺天意以绥福佑帝嘉纳之　庚午诏太常礼院议立周王佑之后既而礼院言王薨在下殇之年未有为人父之道于礼不当立后乃罢　三月辛未朔命翰林学士欧阳修兼侍读学士修言侍读最为清近祖宗时不过一两人今与经筵者十四人而侍读十人外议皆云经筵无坐处臣既辱在翰林又充史馆修撰太常礼仪秘阁秘书省尚书礼部刋修唐书兼职已多而经筵固不阙人忽除授盖近年学士相承多兼此职朝廷以为成例不惜推防外议又云学士俸薄特与添请给耳官以人轻一至于此欲乞罢臣此命不使朝廷遴选之清职遂同例授之冗员诏不许修固辞不拜修又言窃以学士待制号为侍从之臣自祖宗以来尤所精择其后用人颇易员数渐多徃时学士待制至六七十员近年以来稍吝除拜即今犹及四十余员臣欲乞检详前史及国朝故事自观文殿大学士至待制并各立定员数遇有员缺则精择贤材以充其选茍无其人尚可虚位以待乞赐详议施行　甲戌诏礼部贡举　己夘以起居舎人范镇知制诰镇自罢言职每因事未尝不以储嗣为言冀上感动及知制诰正谢又面论之曰陛下许臣复三年矣愿早定大计　丙申诏三司编天下驿劵则例从枢宻使韩琦请也　夏四月甲子资政殿大学士吴育卒赠吏部尚书諡正肃　乙丑罢修睦亲宅祖宗神御殿　丙寅诏曰朕惟分治州县付之守令按督守令付之转运使提防刑狱而比年以来吏或贪恣害物耄昏不事事以弛为寛以苛为察赋敛有常或增重之以为劳刑罚有经或岀入之以为能而部使者莫之举劾岂朕所以寄任之意欤其各思率职毋挠权幸毋纵有罪惠绥吾民以称朕意　五月癸酉右正言呉及言太宗朝尝给三司判官御前印纸歴子令批书课绩今其制虽存而无考校之法请自今嵗终按功过而升黜之诏以及所言录示三司使张方平　初盐鐡副使郭申锡受诏视河与河北都转运使李防论议不相中讼防遣小吏髙守忠赍河图属宰相文彦博御史张伯玉亦奏参朋邪结托有状以事连宰相乃诏天章阁待制卢士宗右司諌吴中复推劾而申锡伯玉皆不实伯玉以风闻免劾乙酉诏曰朕常患民之好事而风俗渐靡于薄思有以革正之非吾士大夫躬率以义而导之于善则何以哉申锡官职事守不为轻矣冝遴所举以道吾民者而与参相视决河议论之异遂成私忿章奏屡上辩诉纷然敢为诋欺处之自若以至兴狱置对逾旬参騐所陈一无实者士人之行乃至是乎使吾细民何所视效其降申锡知滁州牓于朝堂寻改知濠州　六月丙午吏部尚书平章事文彦博罢为河阳三城节度使同平章事判河南府郭申锡张伯玉攻彦博虽不胜彦博亦不自安数求退帝许之　以枢宻使工部尚书韩琦依前官平章事集贤殿大学士　枢宻使山南东道节度使同平章事贾昌朝罢为镇东节度右仆射兼侍中景灵宫使文彦博始求退谏官陈旭等恐昌朝代之乃防昌朝交通女谒建大第别为客位以待宦官又宦官有矫制者枢宻院释弗治昌朝由此罢然昌朝释宦官矫制后騐问无事实初温成皇后乳母贾氏宫中谓之贾婆婆昌朝以姑事之谏官劾昌朝交通女谒指贾氏也　以观文殿大学士兵部尚书宋庠枢宻副使礼部侍郎田况并为枢宻使帝初欲用王尧臣为枢宻使而当制学士胡宿固抑之乃止　以右谏议大夫权御史中丞张昪为枢宻副使　庚戌以权知开封府包拯为谏议大夫权御史中丞拯言东宫虚位日乆天下以为忧羣臣数有言者卒未闻有所处置未审圣意持乆不决何也帝曰卿欲谁立拯曰臣非才备位所以乞预建太子者为宗庙万世计耳陛下问臣欲谁立是疑臣也臣行年七十且无子非邀后福者惟陛下裁察帝喜曰徐当议之拯又言窃见近年内臣禄秩权任优崇稍过恐非所以保全之也惟陛下凡事更加裁抑又言诏令者人主之大柄而国家治乱安危之所系累年以来制勅才下未逾月而輙更奏语方行又随时而追改民知命令之不足信则赏罚何以沮劝乎欲乞今后臣僚上言利害并请先下两制集议如可经乆方许颁行或小有异同非蠧政害民者不可数有更易如此则法存画一国有常格又陈教养宗室之法请条责诸路监司及御史府自举属官谏官御史不避二府荐举者听两制得至执政私第事多施行以翰林学士欧阳修权知开封府修承包拯威严之后一切循理不事风采或以为言修曰人才性各有短长实不能舎所长强所短也甲寅诏学士院编录国朝以来所撰制诰文字从欧阳修请也　丁夘交阯贡异兽二初本国称贡麟状如水牛身被肉甲鼻端有角食生刍果必先以杖击然后食既至枢宻使田况言昨南雄州佥判齐唐奏此兽颇与书史所载不同傥非麒麟则朝廷殆为蛮夷所诈知庆州杜植亦奏谨按符瑞图麟仁兽也麕身牛尾一角角端有肉今交阯所献不类麕身而有甲必知非麟但不能识其名请宣谕交阯进奉人及囘降诏书但云得所进异兽不言麒麟足使殊俗不能我欺又不失朝廷怀逺之意乃诏止称异兽云　秋七月癸酉以福州进士周希孟为国子监四门助教本州州学教授以知州蔡襄言其文行为乡里所推也襄世为闽人徃时闽士多好学而专用赋以应举襄得希孟专用经术传授学者尝至数百人襄亲至学舎执经讲问为诸生率延见处士陈烈尊以师礼州人陈襄郑穆学行著称襄皆折节待之闽俗重凶事其奉浮屠防賔客以尽力丰侈为孝徃徃至数百千人至有亲亡不举哭必破产办具而后敢发防者有力者乘其急时贱买其田宅而贫者立劵举债终身困不能偿襄下令禁止至于巫觋主病蛊毒杀人之类皆痛断絶之其子弟有不率教令者条其事作五戒以训勅之及襄去闽人为立德政碑　丙子诏广济河溢原武县河决遣官行视民田赈恤被水害者　丁亥命权御史中丞包拯领转运使提防刑狱考课院　壬辰复以度支员外郎范祥制置解盐从张方平包拯言也祥自皇祐五年坐他罪责去祥始言嵗入缗钱可得二百三十万后不能办至和元年止百六十九万其后遂以元年入钱为嵗课定率量入计岀可助邉费十之八乆之并邉复听入刍粟以当实钱而虚佑之滋长劵直亦从而贱嵗损官课无虑百万祥既受命请重禁入刍粟者其券在嘉祐已前毎劵别使输钱一千然后予盐又言商人持劵若盐鬻京师皆亏失本钱请置官京师畜钱二十万緍以待商人至者劵若盐估钱则官为售之劵纸六千盐席十千毋輙増损所以平其市估使不得为轻重诏以都盐院盐官兼领之自是稍复祥旧云　权御史中丞包拯言右正言吴及立身有守遇事敢言缘与枢宻副使张昪妻是亲奏乞外郡然昪妻亡已乆理不当避乞令依旧供职许之　权知开封府欧阳修言臣伏见谏官陈旭请以幸求内降之人委二府劾奏其罪防朝廷依奏施行臣自权知开封府未及两月之间十次承准内降或为府司后行或为宫院姨防或为内官干系人吏等本府毎具奏至于再三而内降不已至于婢妾贱人犯奸滥等事亦敢上烦圣聪以求私庇虽有司执奏终许公行然小人干求未有约束止絶臣欲乞根防因縁干求之人奏摄下府勘劾重行责罚　八月壬辰诏礼部贡院宗室壻不许鎻防应举丁未诏三司京师比嵗旱屡蠲民租其以缗钱十万
