<!-- { "loadSidebar": true } -->
　　祭之免贼所过州县田赋一年死事科徭二年贡举人免解至礼部不预奏名者亦以名闻　乙酉以孙沔余靖并为给事中仍诏靖留屯邕州经制余党处置毕乃还桂州狄青常问沔何以败贼沔曰使贼出上计取其宝聚退守巢穴则当徐图之据邕州以拒我师犹为中计若恃胜求战此计最下然贼有轻我心必出下计将成禽耳已而果然沔与青夜谋幄中昼则惟青治事附贼者多诛杀沔请与青分治所免释数百人青既先还沔留治后事青始受命数请骑兵又命军中制长刀巨斧人谓南方地形不便骑兵而刀斧非所用青竟用骑兵破贼贼皆翳大盾翼两标置阵甚坚矢石不可动竟頼刀斧杂短兵搏撃阵乃破人皆谓不及也　广南东西湖南江西路安抚副使入内押班石全斌及閤门祗狄谘右侍禁狄咏并进官谘咏皆青子也诏学士院撰祭文以祭没阵军校仍别为文祭孙节赐青敦教坊第一区　丙戌诏广西都监萧注等追捕侬智髙丁亥下徳音减江西湖南繋囚罪一等徒以下释之丁壮馈运广南军须者减夏税之半仍免差徭一年　戊子诏文武官遇南郊得奏荐子孙而年老无子孙者听奏期亲一人从知谏院李兊请也　贷知邕州宋克隆死除名杖脊刺配沙门岛溪洞都巡检刘荘除名杖脊刺配福建牢城賔州推官权通判王方灵山县主簿权推官杨徳言并除名免杖刺配河南本城永不録用坐侬贼再至弃城也断勅既下其日大雹帝急遣中使追敕已不及人亦颇闵之　乙未诏大宗正司宗室有能习诗赋文词者以名闻后二日又诏通经者差官试騐虑其专尚华藻不留意典籍也　赠荆湖北路都监孙节为忠武军留后封其妻王氏为仁夀郡君赐冠帔官其子二人从子三人给诸司副使俸终丧　三月庚戌右龙武大将军克悚上拟试诗赋论十卷且请随举人赴殿试帝曰宗子好学亦朝廷美事也令学士院召试三题既中等迁左卫大将军　古渭州距秦州三百里道经哑儿峡邉臣屡欲城之朝廷以艰于馈饷不许陜西转运使范祥既议解盐通商骤加擢用狃于功利张昪未至祥权领州事遽请修筑未得报辄自兴役蕃部惊扰青唐族羌攻破广吴岭堡围哑儿峡寨杀官军千余人　辛酉赐进士安陆郑獬等及第出身同出身壬戌赐诸科及第出身　丙寅赐特奏名进士诸科与广南特奏名出身及试衔文学长史　夏四月庚子朔陕西转运使度支员外郎范祥降为屯田员外郎知唐州坐擅兴古渭之役也议者谓责祥太轻云　命陕西转运使李参专制置解盐代范祥也时参为陕西转运使阅五年矣自军兴诸路经畧司多贷三司钱以佐军谓之随军钱军罢乃偿参权庆州钩考得所贷八万缗悉偿之遂废其库又戍兵多而食苦不足参视民阙乏时令自隐度糓麦之入预贷以官钱糓麦熟则偿谓之青苖钱数年兵食常有余其后青苖法盖取诸此朝廷患入中法嵗费増广参请立飞钱于邉郡以平估籴权罢入申比参之法行省货钱以千万计　壬申狄青还朝置酒垂拱殿　庚寅御崇政殿令蕃落骑兵布阵如归仁铺破贼之势观其驰逐击刺等第推赏仍以拱圣马三百补其阙都大提举教阅阵法右班殿直张玉迁内殿承制　枢宻直学士给事中孙沔还自岭南帝问劳解所服御带赐之壬午命知杭州沔自请也　庚寅诏毋得连用太宗真宗旧名　甲午命参知政事刘沆梁适监议大乐　枢宻使户部侍郎高若讷罢为尚书左丞观文殿学士　帝复欲用狄青为枢宻使同平章事宰臣厐籍曰昔太祖时慕容延钊将兵一举得荆南湖南之地方数千里兵不血刃不过迁官加爵邑锡金帛不用为枢宻使曹彬平江南禽李煜欲求使相太祖不与曰今西有汾晋北有幽蓟汝为使相那肯复为朕死战耶赐钱二十万贯而已祖宗重名器如山岳轻金帛如粪壤此陛下所当法也青奉陛下威灵殄戮凶丑克称圣心诚可褒赏然方于延钊与彬之功不逮逺矣若遂用为枢宻使同平章事则青名位已极万一他日更立大功欲以何官赏之且枢宻使高若讷无过若何罢之不若且与移镇加检校官多赐金帛亦足以酬青功也帝曰向者谏官御史言若讷举胡恢书石经恢狂险无行又若讷前导者殴人致死何谓无过籍曰今之庻僚举选人充京官未迁官者犹不坐况若讷大臣举恢以本官书石经未尝有所迁也奈何以此解其枢务哉若讷居马上前导去之里余不幸殴人致死若讷寻执之以付开封正其法若讷何罪且谏官御史上言之时陛下既已赦之矣今乃追举以为罪无乃不可乎参知政事梁适曰王则止据贝州一城文彦博攻而拔之还为宰相侬智高扰广南两路青讨而平之为枢宻使何足为过哉籍曰贝州之赏当时论者已嫌其太厚然彦博为参知政事若宰相有阙次补亦当为之况有功乎又国朝文臣为宰相出入无常武臣为枢宻使非有大过不可罢也且臣不欲青为枢宻使者非徒为国家惜名器亦欲保全青之功名耳青起于行伍前擢为枢宻副使中外咸以为国朝未有此今青立大功言者方息若又赏之太过是复召众言也争之累日帝乃从之曰然则更与其诸子官如何籍曰昔卫青有功四子皆封侯此固有前世之比无伤也帝既从籍言后数日两府奏事帝顾籍笑曰卿前日商量除青官深合事宜为虑逺矣是时适以若讷为枢宻使位在已上宰相有缺若讷当次补青武臣虽为枢宻使不妨已涂辙故于帝前争之既不得退甚不怿乃宻为奏言狄青功大赏薄无以劝后又宻使人以帝前之语告青又使人语入内押班石全彬使于禁中自讼其功及言青与孙沔褒赏太薄适许为外助帝既日日闻之不能无信于是两府进对帝忽谓籍曰平南之功前者赏之太薄今以狄青为枢宻使孙沔为副石全彬先给观察使俸更俟一年除观察使高若讷迁一官加近上学士置之经筵召张尧佐归宣徽院声色俱厉籍错愕对曰容臣等退至中书商议明日再奏帝曰勿往中书只于殿门閤内议之朕坐于此以俟籍乃与同列议于殿门閤内具奏皆如圣防复入对帝容色乃和因诏军国大政边防重事前殿退请对后殿先一日具所陈以闻故事枢宻使罢必学士院降制及罢若讷止命舎人草词后遂为例丙午诏判河阳宣徽南院使张尧佐归院供职丁未
　　以枢宻直学士给事中知杭州孙沔为枢宻副使沔行至南京召还以给事中知桂州余靖为工部侍郎时御史梁蒨数言靖赏薄孙沔既与狄青继践二府故靖亦加秩　戊申诏曰闻诸路转运使多掊克于民以官钱为羡余入助三司经费又高估夏秋诸物抑人户输见钱并宜禁绝之时三司尝责诸道羡余淮南转运使张瓌独上金九钱三司怒移文诋之甚急瓌以赋数民贫为对卒不能夺　翰林学士承防王拱辰言奉诏详定大乐比臣至局钟磬已成窃縁律有长短磬有大小黄钟九寸最长其气阳其象土其正声为宫爲诸律之首葢君德之象不可并也今十二钟磬一以黄钟为率与古为异臣亦尝询阮逸胡瑗等皆言依律大小则声不能谐故臣窃有疑请下详定大乐所更稽古义参定之辛丑知谏院李兑言曩者紫宸殿阅太常新乐议者
　　以钟之形制未中律度遂斥而不用复诏近侍详定窃闻崇文院聚议而王拱辰欲更前史之义王洙不从语言往复殆至諠哗夫乐之道广大防妙非知音入神岂可轻议阮逸罪废之人安能通眀述作之事务为异説欲规防赏朝廷制乐数年当国赋匮乏之时烦费甚广器既成矣又欲改为虽命两府大臣监议然未能裁定其当请以新成钟磬与祖宗旧乐参校其声但取谐和近雅者合用之洙既与瑗逸更造钟磬而无形制容受之别又数劝帝用新乐于南郊而议者多以为非后亦不复用　癸亥御史中丞王举正罢为观文殿学士知通进银台司兼门下封駮事初狄青迁枢宻使举正力争之既不能得因请解言职帝称其得风宪体遣使就第赐白金三百两而有是命　以翰林学士知制诰孙抃权御史中丞抃性笃厚寡言质畧无威仪虽乆处显要循循罕所建明及制下諌官韩绛论奏抃非纠绳才不可任风宪抃即手疏曰臣观方今士人趋进者多亷退者少以善求事为精神以能讦人为风采捷给若啬夫者谓之有议论刻深若酷吏者谓之有政事谏官所谓才者无乃谓是乎若然臣诚不能也帝察其言趣令视事且命知审官院抃辞以任言责不当兼事局乃止甲子诏谏官御史上章论事毋或朋比以中伤善良六月辛未还曹利用所籍乐游坊第初帝闵利用死
　　非辜既赐諡立碑至是又以其第还之　乙亥御紫宸殿奏太常寺新定大安之乐召辅臣至省府馆阁官预观之仍观宗庙祭器赐详定官器币有差　壬午右武卫大将军宗谔上治原十五卷降诏奨谕宗谔允宁子也　丙戌新修集禧观成初防灵观火更名曰集禧即旧址西偏复建一殿共祀五岳名曰奉神殿盖取真宗常着奉神述也　壬辰诏诸路转运使上供斛斗依时估收市之毋得抑配人户仍停考课赏罚之制先是三司与发运司谋聚敛奏诸路转运使上供不足者皆行责降有余则加陞擢由是贪进者竞为诛剥民不堪命帝闻之特降是诏天下称庆　甲午赠邕州司户参军孔宗旦为太子中允知袁州祖无泽始以宗旦死事闻故也　乙未诏河北荐饥转运使察州县长吏能招辑劳来者上其状不称职者举劾之　秋七月壬寅诏以冬至有事于南郊　乙巳诏荆湖北路民因灾伤所贷常平仓米免偿　己酉诏曰朕思得贤才故开荐举之路虚心纳用皦然勿疑而比年以来率多缪滥或人材庸下而褒引乖实或宿负丑愆而亟请湔洗或职任疎逺而推授过重考其心迹非衒鬻崇私何以臻此不知而言兹曰蔽知而言之兹曰罔以此事上予何赖焉自今所举非其人者其令御史台弹奏当寘于法见任监司以上毋得论荐【防要云嘉祐六年正月御史台乞申明此诏本台毎于嵗首举行】庚戌帝谓辅臣曰顷闻诸州军常于夏秋之际先奏时霑足田稼登茂后或灾伤遂不敢奏致使民税不得蠲除甚非长吏爱民之意宜申饬之　戊午诏太常定諡毋为溢美　庚申以荘宅副使赵滋权并代钤辖初滋授定州路驻泊都监常因给军食同列言粟不善滋叱之曰尔欲以是怒众邪使众有一言当先斩尔以徇韩琦闻而壮之以为真将帅材滋有是命从琦所奏也閠月戊辰朔诏内侍省自今内侍供奉官至黄门以
