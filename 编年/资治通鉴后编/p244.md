<!-- { "loadSidebar": true } -->
　　元祐元年秋七月丙辰朔诏罢试补学官法令尚书侍郎左右司郎中学士待制两省御史台官国子司业各举二人　丁巳置检法官　辛酉立十科举士法旧制铨注有格槩拘以法法可以制平而不可以择才故令内外官皆得荐举其后被举者既多除吏愈难神宗乃革去内外举官法但用吏部审官院选格及帝即位王岩叟言自罢羣举而用选格可以见功过而不可以见人才于是不得已而用其平日之所信故有踏逐申差之目踏逐实荐举而不与同罪且选才荐能而谓之踏逐非雅名也况委人以权而不容举其所知岂为通术遂复内外举官法司马光奏曰为政得人则治然人之才或长于此而短于彼虽臯夔稷契各守一官中人安可求备故孔子以四科论士汉室以数路得人若指瑕揜善则朝无可用之人茍随器指任则世无可弃之士臣备位宰相职当选官而识短见狭士有恬退滞淹或孤寒遗逸岂能周知若专引知识则嫌于私若止循资序未必皆才莫如使在位达官各举所知然后克叶至公野无遗贤矣欲乞朝廷设十科举士一曰行义纯固可为师表科【有官无官人皆可举】二曰节操方正可备献纳科【举有官人】三曰智勇过人可备将帅科【举文武有官人】四曰公正聪明可备监司科【举知州以上资序】五曰经术精通可备讲读科【有官无官人皆可举】六曰学问该博可备顾问科【同上】七曰文章典丽可备著述科【同上】八曰善听狱讼尽公得实科【举有官人】九曰善治财赋公私俱便科【同上】十曰练习法令能断请谳科【同上】应执事官自尚书至给舍谏议寄禄官自开府仪同三司至大中大夫带职自观文殿大学士至待制每歳须于十科中举三人仍具状保任中书置籍记之异时有事需材即按籍视其所尝被举科格随事试之有劳又着之籍内外官阙取尝试有效者随科授职所赐告命仍具举主姓名其人任官无状坐以缪举之罪庶几人人重慎所举得才诏从之　乙丑夏国主秉常卒年三十六伪諡康靖皇帝庙号惠宗墓号献陵子干顺即位　上官均奏乞尚书省事类分轻重某事闗尚书某事闗二丞某事闗仆射从之　刘挚言乃者朝廷患免役之下诏改复差法而法至今不能成朝廷患常平之并用旧制施行曾未累月复变为青苗之法其后又下诏切责首议之臣而敛散之事至今行之如初此二者大事也而反覆二三尚何以使天下信从且改之易之诚是耶君子犹以为反令况改易未必是徒以暴过举于天下则曷若谨之于始乎　庚午夏国遣使来贺坤成节　八月辛卯诏复常平旧法罢青苗钱初范纯仁以国用不足请再立常平钱糓敛散出息之法朝廷用其言司马光方以疾在告不与也已而台谏其言其非皆不报光寻具劄子言先朝散青苗本为利民并取情愿后提举官速要见功务求多散今禁抑配则无害也苏轼奏曰熈宁之法未尝不禁抑配而其为害也至此民家量入为出虽贫亦足若令分外得钱则费用自广今许人情愿是为设法罔民使快一时非理之用而不虑后日催纳之患非良法也防王岩叟朱光庭王觌等交章乞罢青苗光始大悟力疾入朝于前奏曰是何奸邪劝陛下复行此事纯仁失色却立不敢言太皇太后从之即诏常平依旧法青苗钱更不支俵除旧欠二分之息元支本钱验见欠多少分料次随二税输纳太皇太后谕辅臣曰台谏官言近日除授多有不当光曰朝廷既令臣僚各举所知必且试用待其不职然后罢黜亦可并坐举者吕公着曰举官虽委人亦须执政审察人材光曰自来执政止于举到人中取其所善者用之韩维曰光所言非是直信举者之言不先审察待其不职而罚之甚失义理公着曰近除用多失亦由限以资格光曰资格亦不可少维曰资格但可施于叙迁若升擢人材岂可拘资格耶　壬辰封弟偲为祁国公　丁酉司马光以疾作先出都堂遂谒告自是不复入朝　癸卯以通直郎崇政殿说书程頥兼权判登闻鼓院　九月丙辰朔尚书左仆射兼门下侍郎司马光卒太皇太后哭之恸帝亦感涕不已明堂礼毕皆临奠赠太师温国公諡文正官其亲族十人御篆表其墓道曰忠清粹德之碑光居洛阳十五年天下以为真宰相田夫野老皆号为司马相公妇人孺子亦知其为君实也及为门下侍郎苏轼自登州召还縁道人相聚号呼曰寄谢司马相公毋去朝廷厚自爱以活我光在相位辽夏使至必问光起居宋使往亦如之辽人敕其边吏曰中国相司马矣切毋生事开边隙光自见言行计从欲以身徇社稷躬亲庶务不舍昼夜賔客见其体羸举诸葛亮食少事烦以为戒光曰死生命也为之益力病革不复自觉谆谆如梦中语然皆朝廷天下事也既没其家得遗奏八纸皆手札论当世要务百姓闻其丧罢市而往吊鬻衣而致奠巷哭而过车盖以万千数京师民画其像刻印鬻之家置一本饮食必祝焉四方皆遣人求之京师时画工有致富者及归葬陜州四方来防者数万人哭之如哭其私亲光孝友忠信恭俭正直居处有法动作有礼自少至老语未尝妄自言吾无过人者但平生所为未尝有不可对人言者耳诚心自然天下信之陜洛间皆化其德光于物澹然无所好于学无所不通唯不喜释老曰其微言不能出吾书其诞吾不信也苏轼尝论光所以感人心动天地者而蔽以二言曰诚曰一君子以为笃论　己未朝献景灵宫辛酉大享明堂以神宗配　程頥在经筵多用古礼苏轼谓其不近人情深疾之每加玩侮方司马光之卒也明堂降赦臣僚称贺讫两省官欲往奠光頥不可曰子于是日哭则不歌坐客有难之者曰孔子言哭则不歌不言歌则不哭轼曰此乃枉死市叔孙通所制礼也众皆大笑遂成嫌隙　刘挚言伏见左仆射司马光薨逝缙绅闾巷之人罔不为之哀叹唯是奸邪之党丑正恶直之徒相与窃喜盖小人鞅鞅不快于新政日夜窥伺常幸有非意之变善治不能成今其臆度谓陛下既失光之助则前日求治之志必稍变懈遂可以乘便投隙荧惑动摇此其所以喜也今大本已定惟陛下益加之意终始如一而已庙堂之上必有能如光之事君者臣实惧陛下悼光之没谓谁助我者而意稍有间则邪谋隂计或起而乘之此臣所以私忧也今日之命相实系天下之安危伏望陛下谨考歴选得其人而任之以厌公议丁邜以中书舍人苏轼为翰林学士知制诰　诏诸路坊郭第五等以上及单丁女户寺观第三等以上旧纳免役钱并与减放五分余皆全放仍自元祐二年始己邜张璪罢为光禄大夫资政殿学士知郑州台谏交章论璪凡十数太皇太后宣谕王岩叟曰明堂大礼后璪必退至是乃引疾请外竟从优礼罢去　孙升奏祖宗之用人如赵普王旦韩琦此三人者文章学问不见于世然观其德业器识功烈治行近世辅相未有其比而王安石为一代文宗进居大任施设之方一出于私智由是言之则辅佐经纶之业不在乎文章学问也今苏轼之学中外所服然德业器识有所不足为翰林学士可谓极其任矣若或辅佐经纶则愿陛下以王安石为戒世讥其失言　冬十月丙戌改封孔子后为奉圣公鸿胪卿孔宗翰言孔子后自汉以来有褒成奉圣宗圣之号至于国朝益加崇礼真宗东封临幸赐子孙世袭公爵本为侍祠然兼领他官不在故郡于名为不正乞自今袭封之人使终身在乡里诏改衍圣公为奉圣公不预他职增给庙学田百顷供祭祀外许均赡族人赐国子监书置教授一员以训其子弟　庚寅太白昼见　壬辰夏人来告哀诏自元丰四年用兵所得城砦待归我永乐所陷人民当尽画以给还遣穆衍张楙往吊祭　乙巳赐范镇诏曰夫有德君子以精神折冲譬之麟鳯能服猛鸷朕虚懐前席以致诸老非敢必以事诿也茍得黄发之叟皤然在位则朝廷尊严奸宄消伏卿虽笃老乃心王室毋惮数舎之劳以副中外之望已降勅落致仕除兼侍读诏书到日可即赴阙　己酉宗正寺丞王巩奏宗正寺条例玉牒十年一进修玉牒官以学士典领自熈宁中范镇等一进之后神宗玉牒至今未修仙源类谱自庆厯八年张方平进书之后仅五十年并无成书请更立法玉牒二年一具草缴进类谱亦如之候及十年类聚修纂从之　刘挚言太学条例独可按据旧条考其乖戾泰甚者删去之若乃髙濶以慕古新竒以变常非徒无补而又有害乞罢修学制所止责学官正録以上将见行条制去留修定挚言慕古变常盖指程頥也頥大槩以为学校礼义相先之地而月使之争殊非教养之道请改试为课有所未至则学官召而教之更不考定髙下置尊贤堂以延天下道德之士镌解额以去利诱省繁文以专委任励绳检以厚风教及置待賔吏师斋立观光法凡数十条辄为礼部疏駮頥亦自辨理然朝廷讫不行　十一月乙卯礼部言将来冬至节命妇贺坤成节例改牋为表从之程頥建言神宗丧未除节序变迁时思方切恐失居丧之礼无以风化天下乞改贺为慰不从　戊午以尚书左丞吕大防为中书侍郎御史中丞刘挚为尚书右丞自张璪罢中书侍郎久未补人吕公着言吕大防忠实可任大事退而上表曰检防官制以前中书宰臣二员参知政事二员今虽分三省事多同呈然机务之本并在中书臣多病早衰难以独当机务伏望早赐选用中书一员庶不致瘝旷帝又以手札问公着曰卿前日言刘挚可执政縁未作尚书恐无此例欲且除尚书公着奏国朝自中丞入二府者如贾昌朝张昪赵槩冯京等其例甚多帝从其言挚遂自中丞入辅　以傅尧俞为御史中丞仍兼侍读　先是河决大名诏袐书监张问相度河北水事又以王令图领都水同往丙子问奏臣至滑州决口相视迎阳埽至大小吴水势低下旧河淤仰故道难复请于南乐大名埽开直河并签河分引水势入孙村口以解北京向下水患令图亦以为然于是减水河之议复起防北京留守韩绛奏引河近府非是诏问别相视　戊寅以起居郎苏辙起居舎人曾肇并为中书舍人肇仍充实録院修撰王岩叟言肇天资甚陋人望至卑早乘其兄布朋附王安石擅权用事朝廷美爵如取于家故肇因縁得窃馆职素无吏能而擢领都司殊昧史材而委修实録凡八上章皆不听　朝廷起范镇欲授以门下侍郎镇雅不欲起又移书问其从孙祖禹祖禹亦劝止之镇大喜曰是吾心也凡吾所欲为者司马君实已为之何用复出也遂固辞表曰六十三而求去盖已引年七十九而复来岂云中礼卒不起命提举崇福宫数月告老以银青光禄大夫致仕　御史中丞傅尧俞初视事与侍御史王岩叟同入对帝谕尧俞曰用卿作中丞不由执政以卿公正不避权贵如朝政阙失卿等当极言之　三省奏立经义词赋两科从之诏府界三路保甲人户五等以下地土不及二十畆
