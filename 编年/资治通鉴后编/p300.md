<!-- { "loadSidebar": true } -->
　　议和亦遣人来求赂宰相以勤王兵大至拘其使而不与尼玛哈怒乃分兵陷忻代折可求以麟府兵刘光世以鄜延兵援河东皆为所败遂围太原月余不能下适平阳义军叛去攻陷威胜军遂引金人入南北闗陷隆徳府知府张确通判赵伯臻司録张彦遹死之确邠州宜禄人初徽宗即位应诏上书言十事乞诛大奸退小人进贤能开禁锢起老成擢忠鲠息边事修大徳广言路容直諌及守隆徳闻金人南下表言河东天下根本无河东岂特秦不可守汴亦不可都矣若得秦兵十万人犹足以抗敌书累上不报金兵至确乗城固守敌知城中无备谕使降确曰确守土臣当以死报国头可断腰不可屈也乃战而死敌次高平朝廷震惧命统制官郝怀将兵一万屯河阳扼太行琅车之险寻以种师道为河北宣抚使驻滑州以姚古为制置使总兵援太原以种师中为制置副使援中山河间诸郡　赠右正言陈瓘为右諌议大夫　甲寅侍御史孙觌言蔡京四任宰相前后二十年挟继志述事之名建蠧国害民之政祖宗法度废弛防尽托丰亨豫大之説倡穷奢极侈之风而公私蓄积扫荡无余立御笔之限以隂坏封駮之法置曲学之科以杜塞諌争之路汲引羣小充满要涂禁锢忠良悉为朋党闺门混浊父子喧争厮役肆为横行媵妾封至大国欺君罔上挟数任情书传所记老奸巨恶未有如京比者上皇屡因人言灼见奸状凡四罢免而凶焰益肆覆出为恶怨气充塞上干隂阳人心携离上下解体于是敌人乗虚鼓行如蹈无人之境陛下赫然威断贬斥王黼等大正典刑如京之恶岂可独贷又言方王师之北伐也童贯蔡攸为宣抚提数十万之师挫于残敌淹留弥嵗卒买空城乃以恢定故疆冒受非常之宠萧后纳欵其使韩昉见贯攸于军中卑辞折衷欲损嵗币以复旧好此安危之机也乃叱昉使去昉大呼于庭告以必败今数州之地悉非我有而国用民力从而竭矣迨金人结好则又招纳叛亡反覆卖国造怨结祸使敌人因以借口前年秋贯以重兵屯太原欲取云中之地卒无尺寸功去年冬贯复出太原金人犯塞贯实促之攸见边报警急贯遁逃以还谩不经意玩兵纵敌以至于此迨敌人长驱震惊都邑贯攸一旦擕金帛尽室逺去曽无同国休戚之意贯攸之罪上通于天愿陛下早正典刑以为乱臣贼子之戒诏责授京守秘书监分司南京致仕河南府居住贯左衞上将军致仕池州居住攸太中大夫提举亳州明道宫　丙辰有二添星一出张宿入浊没一出北河入轸　辛酉梁方平坐弃河津伏诛　门下侍郎王孝迪罢命给事中王云等使金　乙丑御殿复膳　丙寅下哀痛之诏于陜西河东　童贯等从道君南幸闻都城受围乃止东南邮传及勤王之师道路借借言贯等为变朝廷议遣聂昌为发运使往图之李纲曰使昌所图果成震惊太上此忧在陛下万一不果是数人者挟太上于东南求剑南一道陛下将何以处之莫若罢昌之行请于太上去此数人自可不劳而定帝从之　三月丁夘朔遣徽猷閤侍制宋焕奉表道君皇帝行宫诏侍从言事　诏非三省枢宻使所奉防诸司不许奉行罢川路嵗所遣使戊辰李棁罢为鸿庆宫使　己亥张邦昌罢为中太
　　一宫使　以徐处仁为太宰兼门下侍郎唐恪为中书侍郎翰林学士何防为尚书右丞御史中丞许翰同知枢宻院事帝尝召处仁问割三镇是否处仁言不当弃与吴敏议合敏荐处仁可相遂拜太宰时进见者多论宣和间事恪言于帝曰革当以渐宜择今日之所急者先之而言者不顾大体至毛举前事以快一时之愤岂不伤太上之心哉京攸贯黼之徒既从窜斥姑可已矣他日边事既定然后白太上请下之诏与天下共弃之谁曰不可帝曰卿论甚善为朕作诏书以此意布告在位　庚午签书枢宻院事宇文虚中罢知青州以言者劾其议和之罪也　癸酉命赵野为道君皇帝行宫奉迎使　丙子改撷景园为宁徳宫録司马光后　壬午诏曰朕承道君皇帝付托之重十有四日金人之师已及都城大臣建言捐金帛割土地可以纾祸頼宗社之灵守备弗缺久乃退师而金人要盟终弗可保今肃王渡河北去未还尼雅满深入南陷隆徳未至三镇先败元约及所过残破州县杀掠士女朕夙夜追咎何痛如之已诏元主和议李邦彦奉使许地李棁李邺郑望之悉行罢黜又诏种师道姚古种师中往援三镇朕惟祖宗之地尺寸不可与人且保塞陵寝所在誓当固守不忍陷三镇二十州之民以偷顷刻之安与民同心永保疆土播告中外使知朕意乃劄与三镇帅臣　种师中以兵渡河上言尼玛哈在泽州臣欲由邢相间防出上党其不意当可以逞朝廷疑不用斡里雅布犯中山河间两镇皆固守不下师中因进兵以逼之斡里雅布遂出境　癸未遣李纲迎道君皇帝于南京以徐处仁为礼仪使时用事者言道君将复辟于镇江人情危骇既而太上皇后先还或谓后将由端门直入禁中内侍軰颇劝帝严备帝不从既而道君还至南京以书问改革政事之故且召吴敏李纲或虑道君意不可测纲曰此无他不过欲知朝廷事耳纲诣行宫具道皇帝圣孝思慕请陛下早还京师道君询近日都城攻围守御次序具以实对道君曰敌退师方在河何不邀击纲曰以肃邸在敌中故道君曰为宗社计岂复论此因及行宫止递角等事纲曰当时恐金人知行宫所在非有他也因言皇帝每得诘问之诏辄忧惧不食臣窃譬之家长出而强冦至子弟之任家事者不得不从宜措置长者但当以其能保田园大计而慰劳之茍诛及细故则为子弟者何所逃其责耶皇帝传位之初适当强敌入冦不得不小有变更陛下回銮臣谓宜有以大慰皇帝之心勿问细故可也道君感悟出玉带金鱼象简赐纲且曰卿捍守宗社有大功若能调和父子间使无疑阻当遂垂名青史纲还具言道君意帝始释然　乙酉迎道君皇帝于宜春苑太后入居宁徳宫　丙戌知中山府詹度为资政殿大学士知太原府张孝纯知河间府陈遘并为资政殿学士知泽州高世由直龙圗阁赏城守之劳也　丁亥朝于宁徳宫诏扈从行宫官吏还京日优加赏典除有罪之人迫于公议已行遣外余令台諌勿复用前事紏言　庚寅姚古复隆徳府辛夘复威胜军壬辰有流星出紫微垣　甲午以戸部侍郎钱盖为
　　陜西制置使　监察御史胡舜陟言陛下践阼之初放朱勔于田里天下称颂然典刑未正士论借借诏勔安置广南籍没其财产　命陈东初品官赐同进士出身东辞不拜而归　乙未诏金归朝官民未发遣者止之左司諌陈公辅奏乞窜逐蔡京以慰天下公议制京
　　责授崇信军节度副使徳安府安置子攸前去省侍夏四月戊戌夏人陷镇威城摄知城事朱昭阖门死之昭府谷人也初金尼玛哈遣使夏国许割天徳云内金肃河清四军及武州等八馆之地约攻麟州以牵河东之势夏人遂渡河取四军八馆之地因攻镇威城昭力战而败乃尽杀其妻子纳尸井中复帅士搏战死城遂陷既而金固绅以数万骑阳为出猎奄至天徳逼逐夏人悉夺有其地夏人请和金人执其使　己亥道君皇帝至自南京帝迎于都门道君将至宰执进迎奉仪注耿南仲议欲屏道君左右车驾乃进李纲言天下之理诚与疑明与闇而已自诚明推之可至于尧舜自疑闇推之其患有不可胜言者耿南仲不以尧舜之道辅陛下乃闇而多疑南仲怫然曰臣适见左司谏陈公辅乃为李纲结士民伏阙者乞下御史置对帝愕然纲曰臣与南仲所论国事也南仲乃为此言愿以公辅事下吏因求去帝不允　壬寅朝于龙徳宫　癸夘立长子谌为皇太子　以耿南仲为门下侍郎　乙巳置春秋博士　戊申置详议司于尚书省讨论祖宗法度　己酉干龙节羣臣上夀于紫宸殿　庚戌门下侍郎赵野罢壬子知应天府杜充改知隆徳府　金斡里雅布遣贾
