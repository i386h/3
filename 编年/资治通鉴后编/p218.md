<!-- { "loadSidebar": true } -->
　　王庙置武学选文武官知兵者为教授　是月河溢北京夏津　秋七月壬午诏以货务为市易西务下界市易务为东务上界　辛邜诏在京商税院杂买务并提举市易务　壬寅以曾孝寛为史馆修撰兼枢宻都承防旧用武臣以文臣兼领自孝寛始也　编修三司敕条例删定官郭逢原上疏曰陛下固以师臣待王安石矣而使之自五鼔趋朝仆仆然北面而亟拜尚守君臣之常分臣之所未谕也又曰宰相代天理物无所不统臣愚以谓当废去枢府并归中书合文武于一途归将相于一职复兵农于一事此尧舜之举也今安石居宰辅之重朝廷有所建制特牵于枢府而不预则臣恐陛下所以任安石者盖不专矣疏奏帝甚不恱他日谓安石曰逢原必轻俊安石曰陛下何以知之帝曰见所上书欲并归枢宻院安石曰人才难得如逢原亦且晓事可试用也　闰月庚戌遣中书检正官章惇察访荆湖北路帝思用兵以威四方湖北提防刑狱赵鼎上言峡州峒酋刻剥无度蛮众愿内附辰州布衣张翘亦上书言南北江利害遂诏惇察访荆湖北路经制蛮事时北江则彭氏主之有州二十南江则舒氏有四州田氏有四州向氏有五州皆自太祖以来受朝命辰州入贡者及惇徃经制蛮相继纳土愿为王民始创城砦比之内地矣　诏入内供奉官以下已有养子而更养次子为内侍者斩　帝因河溢语辅臣曰闻京东调夫修河有壊产者河北调急夫尤多若河复决奈何且河决不过占一河之地或东或西利害无所校聴其所趋如何王安石曰北流不塞占公私田至多又水散漫乆复淀塞昨修二股费至少而公私田皆出向之泻卤俱为沃壤庸非利乎况急夫已减于去歳若复葺理隄防则河北歳夫愈减矣帝以为然　章惇经制防夷狎侮郡县吏无敢与共语知南川县新津张商英负气倜傥豪视一世部使者念独商英足抗惇檄至防与惇相见商英着道士服长揖就坐惇肆意大言商英随机折之落落出其上惇大喜延为上客荐诸王安石得召对除光禄寺丞寻加太子中允权监察御史里行时帝方厉精政事廷臣片言悟意者骤见进用商英上疏曰陛下即位以来更张改造者数十百事其最大者三事一曰免役二曰保甲三曰市易三者得其人缓而讲之则为利非其人急而成之则为害臣愿陛下与大臣宜安静休息择人而行之茍一事未巳一事复兴虽使禆谌适野而谋墨翟持筹而筭终莫见其成也　壬子诏武学生员以百人为额遇科塲一年委枢宻院降宣命武臣路分都监及文臣转运判官以上各奏举堪应武举者一人其被举人遇生员阙愿入学者聴　监察御史里行张商英言判刑部王庭筠立法凡蝗蝻为害须捕尽乃得闻奏今大名府祁保邢莫州顺安保定军所奏凡四十九状而三十九状除捕未尽进奏院以不应法不敢通奏夫蝗蝻防徧河朔而邸吏拘文封还奏牍必俟其扑尽方许上闻陛下即欲于此时恐惧修省以上答天戒而下恤民隠亦晚矣御批进奏院徧指挥诸路转运安抚司今后有灾伤令所在画时闻奏王安石曰诸路安抚司有无限合经制事又何暇管勾奏灾伤状乎帝笑而不答先是内批付安石闻市易买卖极苛细市人籍籍怨谤以为官司浸滛尽收天下之货自作经营可令但依魏继宗元擘画施行于是安石留身白帝曰必有事实乙宣示帝曰闻货卖氷致民卖雪都不售又闻买梳朴即梳朴贵买脂麻即脂麻贵又闻立赏钱捕人不来市易司买卖者安石曰果尔则是臣欲以聚敛误陛下也臣素行陛下所知何縁有此事帝曰恐所使令未体朝廷意更须审察耳安石曰此事皆有迹容臣根究勘问别有闻奏　甲戌徙知青州赵抃为资政殿大学士知成都时成都以戍卒为忧朝廷选择大臣为蜀人所信爱者故以命抃召见之抃乞以便宜从事即日辞去既至蜀治益尚寛宻为经略而燕劳闲暇如他日兵民晏然剑州民李孝忠集众二百余人私造符牒度民为僧或以谋逆告狱具抃不下法吏以意决之但处孝忠以私度罪余皆不问　八月甲申观文殿学士太子少师致仕欧阳修卒太常初谥曰文以配韩愈常秩方兼太常与修相失乃言修有定防之功请加以忠字实抑之也修天资刚劲见义勇为虽机穽在前触发之不顾放逐流离至于再三志气自若凡歴数郡不见治迹不求声誉简而不扰故所至民便之或问为政寛简而事不弛废何也曰以纵为寛以畧为简则政事弛废而民受其弊吾所谓寛者不为苛急简者不为繁碎耳修父观蚤卒母尝谓修曰汝父为吏常秉烛治官书屡废而叹吾问之则曰死狱也我求其生不得耳吾曰生可求乎曰求其生而不得则死者兴我皆无恨夫常求其生犹失之死而世常求其死也其平居教他子弟常用此语吾耳熟焉修闻而服之终身奬引后进如恐不及赏识之下率为闻人曾巩王安石蘓洵洵子轼辙布衣屏处未为人知修即游其声誉谓必显于世笃于朋友生则振掖之死则调防其家为文丰约中度其言简而明信而通五代以来文体卑弱至是一变而复于古奉诏修唐书纪志表自撰五代史记法严辞约多得春秋遗防苏轼序其文曰论大道似韩愈论事似陆贽记事似司马迁诗赋似李白识者以为知言　秦凤路沿邉安抚使王韶引兵城渭源堡破防罗角遂城乞神平破抹耳水巴族初羌各保险诸将谋置阵平地韶曰贼不舍险来鬭则我师必徒归今已入险地当使险为吾有乃径趋抹邦山逾竹牛压贼军而陈令曰敢言退者斩使皆下马少息贼乘高下鬪军小却韶躬被甲胄麾帐下兵逆击之羌溃走焚其庐帐洮西大震防木征渡洮来援余党复集韶命别将由竹牛路张军声而师越武胜遇木征首领霞裕勒等与战破之遂城武胜韶言措置洮河只用囘易息钱未尝辄费官本文彦博曰工师造屋初必小计冀人易于动工及既兴作知不可已乃始増多帝曰屋壊岂可不修王安石曰主者善计自有忖度岂为工师所欺也彦博不复敢言自是韶进讨辄肆欺诞朝廷不与计财　丁亥诏求欧阳修所撰五代史　壬辰以武胜城为镇洮军　乙未诏侍从及诸路监司各举有才行者一人　己亥诏以京西路分南北两路襄邓随房金均郢唐八州为南路西京许孟陈汝蔡颍七州信阳军为北路　辛丑贬太子中允同知谏院唐坰为潮州别驾初王安石喜坰令邓绾举为御史遂除太子中允数月将用为谏官安石疑其轻脱将背已立名不除职以本官同知谏院非故事也坰果怒安石易已凡奏二十疏论时事皆留中不出坰乃因百官起居日扣陛请对帝令谕以他日坰伏地不起遂召升殿坰至御座前进曰臣所言皆大臣不法请对陛下一一陈之乃搢笏展疏目安石曰王安石近御座聴劄子安石迟迟坰诃曰陛下前犹敢如此在外可知安石竦然而进坰大声宣读凡六十条大抵言安石専作威福曾布表里擅权天下但知惮安石不复知有陛下文彦博冯京知而不敢言王珪曲事安石无异厮仆且读且目珪珪慙惧俯首又言元绛薛向陈绎安石頥指气使无异家奴张璪李定为安石爪牙张商英乃安石鹰犬逆意者虽贤为不肖附已者虽不肖为贤至诋安石为李林甫卢帝屡止之坰慷慨自若畧不退慑读已下殿再拜而退侍臣卫士相顾失色閤门纠其渎乱朝仪贬潮州别驾邓绾申救之且自劾谬举安石曰此素狂不足责改监广州军资库　甲辰王韶破木征于巩令城降其部落二万余人　帝患田赋不均诏司农重定方田及均税法颁之天下方田之法以东西南北各千步当四十一顷六十六亩一百六十步为一方歳以九月县委令佐分地计量随陂原平泽而定其地因赤淤墨垆而辨其色方量毕以地及色参定肥瘠而分五等以定其税则至明年三月毕掲以示民一季无讼即书户帖连庄帐付之以为地符均税之法县各以其租额税数为限旧尝收蹙竒零如米不及十合而收为升绢不满十分而收为寸之类今不得用其数均摊増展致溢旧额凡越额増数皆禁若瘠卤不毛及众所食利山林陂塘沟路坟墓皆不立税凡田方之角立土为峰植其野之所宜木以封表之有方帐有荘帐有甲帖有户帖其分烟析产典卖割移官给契县置簿皆以今所方之田为正令既具乃以钜野县尉王曼为指教官先自京东路行之诸路仿焉　九月丁未御史里行张商英言近日典掌诰命如陈绎王益柔许将皆不称其职乞精择名臣以代之不报　癸丑许宗室试换文资　癸亥始御便殿旬校诸军武技　丁卯诏以淮南路分东西两路扬亳宿楚海泰泗滁真通十州为东路夀庐蕲和舒濠光黄八州无为军为西路　权发遣延州赵卨奏根括地万五千九百余顷招汉蕃弓箭手四千九百余人骑团作八指挥壬申诏以卨为吏部员外郎赐银绢二百匹两　冬十月戊寅知华州吕大防言九月丙寅少华山前阜头谷山摧陷其下平地东西五里南北十里溃散坟裂涌起堆阜各高数丈长若隄岸至陷居民六社凡数百户林木庐舍亦无存者诏赐陷没之家钱有差　戊戌升镇洮军为熈州以熈河洮岷四州及通逺军置熈河路除王韶龙图阁直学士为经畧安抚使知熈州然河洮岷犹未能复也　减秦凤囚罪一等　十一月癸丑河州首领霞裕勒来降以为内殿崇班赐姓名包约　丁邜贬监察御史里行张商英监荆南税时防勘刼盗李则从轻定罪枢宻检详官刘奉世驳之诏纠察司劾治商英言此出大臣私忿愿陛下收还主柄自持威福使耳目之官无为两府所胁帝为停其狱商英遂言枢宻庇博州亲戚失入死罪及纵院吏任逺犯法十二事于是文彦博吴充蔡挺并上印求去帝难之为谪商英　壬申分陕西为永兴秦凤路仍置六路经畧司　章惇招降梅山峒蛮蛮姓苏氏旧不通中国其地东接潭南接邵西接辰北接鼎澧惇招降之籍其民万四千八百余户田二十六万四百余亩均定其税使嵗一输筑武阳开峡二城置安化县邵州　十二月丙子赦亡命荆南溪峒者　丁丑诏太原置弓箭手　戊寅改温成庙为祠　壬申陈升之起复为检校太傅行礼部尚书同平章事枢宻使　癸未雨土　乙未筑熈州南北关及诸堡砦　是歳河北大蝗　帝尝言祖宗皆爱惜天地不肯横费汉文帝云朕为天下守财耳王安石曰人主能以尧舜之政泽其民虽竭天下之力以奉乘舆不为过当守财之言非天下正理然安于节俭自是盛徳足以率厉风俗此臣所以不敢不体圣心也
