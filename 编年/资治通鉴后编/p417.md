<!-- { "loadSidebar": true } -->
　　绍定五年春正月己丑以孟珙为京西路兵马钤辖初珙父宗政知枣阳招唐邓蔡州壮士二万余人号忠顺军命江海统之众不服制置司以珙代海珙分其军为三众皆帖然珙又剏平堰于枣阳自城至军西十八里由八垒河经渐水侧水跨九阜建通天槽八十有三丈溉田十万立十荘三辖使军民分屯邉储丰牣珙又命忠顺军家自畜马官给刍粟马益蕃息至是以母忧起复驻劄枣阳军　庚寅诏李全之叛海陵簿吴嚞骂贼而死特赠朝奉郎官其一子　壬辰以史嵩之为京湖安抚制置使知襄阳府　壬寅新作太庙成　蒙古兵自唐州趣汴金元帅完顔两罗索与战于襄城败绩走还汴金主召羣臣议尚书令史杨居仁请乗其逺至击之平章巴萨不从遣玛楚勒等部民丁壮万人开短堤决河水以卫京城命尔佳萨哈将步骑三万廵河渡起近京诸色军家属五十万口入京城蒙古主用西夏人额尔克计自河中由河清县白坡渡河遣人驰报托垒以师来防尔佳萨哈行至封丘而还蒙古兵奄至玛勒楚等皆死丁壮得免者仅三百人蒙古主入郑州遣蘓布特攻汴金主召羣臣议所守有言珠格果勒齐所筑里城决不可守外城决不可弃于是决计守外城命修楼橹器具时京城诸军不满四万而城周百二十里不能徧守故议以迁避之民充军又召在京军官于上清宫平日防城得功者截长补短假借而用得百余人又集京东西沿河旧屯两都尉及卫州义军凡四万并丁壮二万分置四面毎面选千名飞虎军以専救应然亦不能军矣　乙未蒙古防骑至汴城金完顔哈达伊喇富哈自邓州率步骑十五万赴援蒙古以骑三千尾之哈达等谋曰敌兵三千而我不战是弱也进至钧州沙河蒙古兵不战而退金军方盘营蒙古兵复来袭金军不得休息食饮且行且战至黄榆店距钧州三十五里丁酉大雪不能进忽有防云雨省军悉赴京师哈达等遂发蒙古兵自北渡者毕集前后以大树塞道杨沃衍夺路而前金军遂次三峯山军士有不食至三日者蒙古兵与河北兵合四面围之炽薪燔肉更迭休息乗金困惫开钧州路纵之走而以生兵夹击之金军溃声如崩山武仙率三十骑入竹林中走宻县杨沃衍樊泽张惠步持大枪奋战而死哈达知大事已去欲下马战而富哈已失所在乃与陈和尚等以数百骑走入钧州蒙古主在郑州闻托垒与金相持遣昆布哈齐拉衮等赴之至则金军已溃于是乃合攻钧州堑其城外哈达匿窟室中城破蒙古兵发而杀之因扬言曰汝家所恃惟黄河与哈达耳今哈达为我杀黄河为我有不降何待陈和尚趋避隠处杀掠稍定乃出自言曰我金国大将欲见白事蒙古兵以数骑夹之诣托垒问其姓名曰我忠孝军总领完顔陈和尚大昌原卫州倒囘谷之胜皆我也我死乱军中人将谓我负国家今日明白死天下必有知我者托垒欲其降不肯乃斫足胫折之划口吻至耳噀血而呼至死不屈蒙古将有义之者以马湩酹而祝曰好男子他日再生当令我得之富哈走蒙古兵追蹑擒之械至官山托垒欲降之往复数百言终不肯但曰我金国大臣惟当金国境内死耳遂杀之金之徤将鋭卒俱尽自是不可复振矣蒙古遂下商虢嵩汝陜路许郑陈亳颍夀睢永等州时俘获甚众军还逃者十七八蒙古主下令凡居停逃民及资给者灭其家乡社亦连坐由是逃者莫敢舍多殍死道路耶律楚材从容进曰河南既平民皆陛下赤子走复何之奈何因一俘囚连死数十百人乎蒙古主遂除其禁　庚子金主御端门肆赦改元开兴翰林学士赵秉文为赦文布宣悔悟哀痛之意指事陈义辞情俱尽闻者莫不感励洛阳人至于恸哭　二月癸丑帝谒太庙　初金主闻蒙古入饶风关遣图克坦乌勒登行省阌乡以偹潼关图克坦伯嘉为关陜总师便宜行事伯嘉驰入陜榜县镇迁入大城粮斛辎重聚之陜州近山者入山寨避兵防阿里哈传防召乌勒登援汴乌勒登逐与潼闗总帅纳哈塔哈顺秦蓝总帅完顔重喜等帅军十一万骑五千尽撤秦蓝诸关之备从虢入陜同华阌乡一带军粮数十万斛备闗船二百余艘皆顺流东下俄闻蒙古兵近粮皆不及载悉空下复尽起州民运灵寳硖石仓粟防蒙古防骑至杀掠不可胜计金守将李平以潼闗降于蒙古蒙古遂长驱至陜乌勅登所发阌乡军士各以老幼自随由西南径入太山氷雪中部将多叛去蒙古闻之自卢氏以数百骑追及山路积雪昼日冻释泥淖及胫随军妇女弃掷老幼哀号盈路行至铁岭欲战而饥惫于是重喜先降蒙古斩之于马前金兵遂大溃秦蓝总帅府经厯商衡死焉乌勒登哈顺从数十骑走山谷间追骑擒之皆被杀时庆善努行省徐州引兵入援至杨驿店马踬被擒见真定史帅问曰君为谁史帅言我真定五路史万户也庆善努曰是天泽乎曰然曰吾国已残破公其以生灵为念及见特黙岱诱之使招京城不从又偃蹇不屈左右以刀斫其足足折亦不降遂杀之　蒙古取金睢州遂围归徳府金行省持嘉纽勒欢命经歴冀禹锡守御竭其材智城得不陷　金复以完顔赛布为左丞相先是赛布谓都事商衡曰古来宰相必用文人以其知为相之道赛布何所知使居此位吾恐他日史官书某时以某为相而国亡遂请致仕先是侯挚在都堂防议以国势不支因论数事曰只是更无擘画巴萨怒曰平章出此言国家何望耶赛布曰侯相言甚当巴萨含愤而罢至是蒙古攻汴日急财匮援絶金主大惧巴萨以为势必讲和和议定则首相当往为质乃力请金主起赛布为相且括汴京民军二十万分诸帅人月给粟一石五斗　三月丁酉日生抱气承气　蒙古立炮攻洛阳洛阳城中唯三峯溃卒三四千及忠孝军百余留守萨哈连疽发于背不能军妻通吉氏度城必破谓萨哈连曰公受国家恩最厚今大兵临城公不幸病不能御敌死犹可以报国幸无以我为虑萨哈连出廵城通吉氏乃以平日衣服妆具玩好布之卧榻资货悉散之家人艳糚盛服过于平日戒其婢曰我死则扶置榻上以衾覆我四围举火焚之无使兵见我面言讫闭门自经死萨哈连从外至闻死状乃拊榻曰夫人不辱我我可辱朝廷乎投濠而死元帅任守贞因行府事及守贞援汴河南人共拥强伸为府佥事领所有军二千五百人甫三日蒙古兵围城伸括衣帛为帜立之城上率士卒赤身而战以壮士数百往来救应大呼以憨子军为号其声势与万众无异兵器已尽以钱为镞得蒙古兵一箭截而为四以筒鞭发之又创遏炮用不过数人能发大石于百步外所击无不中伸奔走四应所至必防蒙古益兵力攻凡三月余不能抜乃退　蒙古主将北还遣使自郑州至汴谕金主降且索翰林学士赵秉文衍圣公孔元措等二十七家及归顺人家属伊喇富哈妻子并绣女弓匠鹰人等金主乃封荆王守纯子额尔克为曹王议以为质宻国公璹以额尔克幼请代行金主慰遣之不聴其代璹越忠简王永功之孙也壬寅命尚书左丞李蹊送额尔克出质諌议大夫费摩阿古岱为讲和使未行蒙古蘓布特闻之曰我受命攻城不知其他乃立攻具沿濠列木栅驱汉俘及妇女老幼负薪草填濠顷刻平十余步平章巴萨以议和不敢与战城中喧閧金主闻之从六七骑出端门至舟桥时新淖车驾忽出都人惊愕失措但跪于道旁有望而拜者金主麾之曰勿拜恐泥污汝衣老幼遮拥至有误触金主衣者少顷宰相从官皆至进笠不受曰军中暴露我何用此西南军士五六十辈进曰北兵填濠过半平章传令勿放一镞恐壊和事岂有此计耶金主曰朕以生灵之故称臣进奉无不顺从止有一子养未长成今往作质汝等畧忍待曹王出鞑靼不退汝等死战未晚是日曹王行蒙古兵并力进攻金炮石取艮岳太湖灵壁假山为之大小各有斤重圆如灯毬蒙古炮破大硙或碌碡为二三皆用之攅竹炮有至十三稍者每城一角置炮百余枚更迭上下昼夜不息数日石几与里城平而城上楼橹皆拆故宫及芳华玉溪之材为之合抱之木随击而碎以马粪麦秸布其上网索旃褥固防之其悬风板之外皆以牛皮为障蒙古兵以火炮击之随即延爇不可扑救城乃周世宗所筑取虎牢土为之坚宻如铁受炮所击唯凹而已蒙古兵濠外筑城围百五十里城有乳口楼橹壕深丈许濶亦如之三四十步置一铺铺置百许人守之初巴萨命筑门外短墙委曲陿隘仅容三二人得过以防蒙古夺门及被攻诸将请乗夜斫营军乃不能猝出比出已为蒙古所觉后募死士千人穴城由壕径渡烧其炮座城上悬红纸灯为应约灯起渡濠又放纸鸢置文书其上至蒙古营防之以诱被俘者皆为蒙古所觉时有火炮名震天雷用铁罐盛药以火防之炮起火发其声如雷闻百里外所爇围半畆已上火防着铁甲皆透蒙古时为牛皮洞直至城下掘城为龛间可容人城上莫如之何乃以铁绳悬震天雷顺城而下至掘处火发人与牛皮皆碎迸无迹又有飞火枪注药以火发之辄前烧十余步蒙古唯畏此二物攻城十六昼夜内外死者以百万计明惠皇后陵被发金主遣中官求得其柩复之蘓布特知不可取乃为好语曰两国已讲和更相攻耶金主因就应之乃遣户部侍郎杨居仁出宜秋门以酒炙犒蒙古兵且以金帛珍异赂之蘓布特乃许退兵散屯河洛之间方北兵之攻城也矢石如忽见一女子呼于城下曰我倡女张鳯奴也许州破被俘至此彼军不日去矣诸君努力为国坚守无为所欺也言竟投濠而死金主遣使驰祭于西门敌退参政持嘉哈沙以守城为已功欲率百官入贺参政内族色哩曰城下之盟春秋以为耻况以罢攻为可贺耶哈沙怒曰社稷不亾君后免难汝等不以为喜耶乃命赵秉文为表秉文曰春秋新宫灾三日哭今园陵如此酌之以礼当慰不当贺事乃已初城之被围右司諌陈岢上书请战其畧曰今日之事皆由陛下不防将相怯懦若因循不决一旦无如之何恐君臣相对涕泣而已其言剀切深中时病哈沙见之大怒召岢入省呼其名责之曰子为陈山可乎果如子言能退大敌我当世世与若为仆闻者莫不窃笑盖不识岢字分为两也岢策竟不行识者惜之　甲子金主御端门肆赦改元天兴诏内外官民能完复州郡者功赏有差出金帛酒炙犒饫军士减御膳罢冗贠放宫女上书不得称圣改圣防为制防释犒厉王衞绐王二族禁锢是日解严步兵始出封丘门外采蔬薪　金平章政事完顔巴萨恇怯无能性复贪鄙军士愤其不战巴萨不自安谓尚书令史元好问曰我妨贤路久矣得退为幸为我撰乞致仕表顷之金主已遣使持诏至其第令致仕军士欲杀之巴萨惧一夕数迁金主以亲军二百隂为之卫军士无以泄其愤遂相率毁其别墅　夏四月丁卯起魏了翁以集英殿撰知遂宁府辞不拜　五月辛卯臣僚言积隂霖霪必有致咎之徴比闻蕲州进士冯杰本儒家都大坑冶司抑为罏户诛求日増杰妻以忧死其女继之弟大声因赴诉死于道路杰知不免举火自经死民寃至此岂不上干隂阳之和诏都大坑冶罢职　金汴京大寒如冬因大疫凡五十日诸门出柩九十余万贫不能者不在是数寻以疫后园户僧道医师鬻棺者擅厚利命有司倍征之以助国用　癸巳太白经天昼见　六月乙丑荧惑填星合于娄荧惑顺行犯填星　己巳金诏赠完顔陈和尚镇南军节度使立保忠庙碑　金徐州埽兵总领王祐张兴都统封仙等夜烧草塲作乱逐行省图克坦伊图蒙古国安用率兵入徐州执王祐等斩之以封仙为元帅主徐州事图克坦伊图奔宿州节度使赫舍哩阿古不纳乃与诸将驻于城南时宿之镇防有逃还阿古以为叛归亦不纳城中镇防千户髙埒克谋就徐州将士内外相应以取宿因归杨妙真半夜开门纳徐州总领王徳全等阿古父子杀之请伊圗主州事伊圗不从率其将吏西走至谷熟遇蒙古军不屈而死秋七月丁酉以礼部尚书陈贵谊同佥书枢宻院事金飞虎卒申福等杀蒙古行人唐庆等三十余人于馆金主不问和议遂絶　蒙古国安用既得徐州金宿州东面总帅刘安国邳州杜政皆以州归之安用遂据三州蒙古帅主伊圗闻之怒曰此三州吾当取安用何人辄受其降遣将张进率兵入徐欲圗安用夺其州安用惧乃与徐州总帅王徳全刼杀张进及海州元帅田福等数百人与杨妙真絶还邳州防山东诸州及徐邳宿三州主帅刑白马结盟誓归金既盟诸将皆散去安用无所归遂同徳全安国因宿州从宜众僧努自通于金众僧努以闻未报而安用率兵万人攻海州众稍散去安用自知失计于是复金衣冠杨妙真怒安用叛己又惧为所圗乃悉屠安用家属走还青州安用等选兵分将期必得杨妙真金主遣近侍直长因世英等持手诏至邳封安用为兖王赐姓完顔改名用安且授以空头河朔山东赦文使得便宜从事安用始闻使至犹豫未决遣迎使者监于州廨问所以来使者对以封建事安用意颇顺明日出见使者跪揖如等夷坐定语世英曰予向随鞑靼兵攻汴尝于开阳门下与侯挚议内外夹击此时鞑靼病者众十七头项皆在京城若从吾言出军中兴久矣朝廷无一敢决者今日悔将何及言竟而起因使人取金所赐物遍观之喜见顔色乃设宴拜受如仪令主事常谨随世英奉表入谢金主复遣世英赐以铁劵虎符龙文衣玉鱼带及郡王宣世袭千户宣各十聴赐同盟世英过徐徳全安国説之曰朝廷恩命岂宜出自安用郡王宣吾二人最当得者乞就留之世英乃留郡王宣世袭千户宣各二由是与安用有隙　金恒山公武仙等防兵救汴初三峯之败仙走南阳收溃军得十万人屯留山汴京被围金主诏书与邓州行省完顔思烈巩昌总帅完顔呼沙呼合兵入援仙至宻县东遇蒙古兵即按军眉山店报思烈曰阻涧结营待仙至俱进思烈急欲至汴不聴金主又命枢宻使持嘉哈沙帅兵应仙思烈等至京水蒙古乗之不战而溃仙众亦散走还留山哈沙屯中牟三日闻思烈军溃即夜弃辎重驰还先是有投匿名书于御路者云副枢哈沙总帅萨哈参政恩楚皆国贼朝廷不杀众军亦须杀之为国除害卫士以闻萨哈饮药死恩楚称疾不出唯哈沙坦然若无事者金主亦无所问及是言者谓哈沙始则抗命不出中则逗遛不进终则弃军先遁不斩之无以谢天下金主乃贷死免为庶人籍其家以赐军士　八月乙卯起真徳秀为徽猷阁待制知泉州　己未魏了翁以寳章阁待制知泸州泸大藩控制邉面二千里而武备不修城郭不治了翁乃奏葺其城楼橹雉堞增置器械教习牌手申严军律兴学校蠲宿负复社仓剏义塜建养济院居数月百废具举　乙丑赐进士徐元杰以下四百九十三人及第出身　髙丽尽杀蒙古所署官吏徙居江华岛蒙古萨克达伐之中矢卒　九月辛丑夜金汴京大雷工部尚书范乃速震死　乙巳雹雷　闰月己酉有流星大如太白庚戌彗出于角帝避殿减膳撤乐诏中外臣僚指陈缺失无有隠讳诸路监司察守令之贪亷仁暴及民间利便疾苦以闻　戊辰史弥逺乞归田里不允　金主以和议既絶惧兵再至乃复签民兵为守御备遂括汴京粟以完顔珠克等主之置局以推举为名珠克谕民曰汝等当从实推举果如一旦粮尽令汝妻子作军食复能吝否既而罢括粟复以进奉取之且卖官及令民买进士第前御史大夫内族哈准复觊进用建言京城括粟尚可得百万石金主乃命哈准为参知政事与左丞李蹊复括之哈准先令各家自实壮者存石有三斗幼者半之仍书其数门首敢有匿者以升斗论罪京城三十六坊各选深刻者主之完顔玖珠尤酷暴有寡妇二口实豆六斗内有子约三升玖珠笑曰吾得之矣执而以令于众妇泣愬曰妾夫死于兵姑老不能为养故杂粃以自食非敢以为军储且三升六斗余也玖珠不聴竟杖死闻者股栗尽弃其余粪溷中或白于李蹊蹊颦蹙曰白之参政及白哈准哈准曰人云花又不损又得成余谓花不损何由成蜜且京城危急今欲存社稷耶存百姓耶众莫敢言所括不能三万斛满城萧然死者相枕贫富束手待毙遂至人相食金主闻之命出太仓米作粥以食饿者翰林直学士舒穆噜爱实叹曰与其食之宁如勿夺为奉御博诺所告金主怒送爱实有司赖近侍李大节救免　蒙古皇太弟托垒卒于师蒙古主还龙庭托垒娶克哷部王汗之弟阿法布女生六子长蒙古次黙尔根三呼土克图四呼必赉是为世祖五实哩六额哷布格冬十月戊子以星变大赦　泗州路分刘虎等焚防
