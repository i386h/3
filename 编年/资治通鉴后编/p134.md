<!-- { "loadSidebar": true } -->
　　庆厯二年秋七月壬寅朔知諌院张方平言朝廷政令之所出在中书若枢宻院则古无有也盖起于后唐权宜之制而事柄遂与中书均分军民为二体别文武为两途为政多门自古所患今朝纲四弛邉事日生二府之中岂尽才猷之士臣向尝面论之请于外择人陛下以为疆事未宁邉臣无功岂当遽召而用之审如圣意则所用者不过燕安朝路容身养望者耳若然则劳臣益解体武士益离心矣陛下试思臣前议断自渊衷特废枢宻院或重于改为则请并本院职事于中书其见任枢宻使副不才者罢之诸房吏史且皆如旧亦足以一政事之本通赏罚之权省冗滥之费塞侥幸之望不报　丙午枢宻副使任布罢知河阳布任枢宻纯约自守无所补然数与宰相吕夷简忤夷简恶之布长子逊素狂愚夷简知之乃怵使言事许以谏官逊即上书歴诋执政大臣且斥布不才布见其书匿之夷简又趣逊以上书逊复上书罪匿者帝问知匿者乃布也布谢臣子少有心疾其言悖谬惧辱朝廷故不敢宣布侍御史鱼周询因劾奏布不才之甚其子具知布遂罢去逊尚留京师望除谏官夷简寻以他事黜之议者谓周询引逊语逐其父为不知体云　戊午以右仆射平章事吕夷简判枢宻院户部侍郎平章事章得象兼枢宻使加枢宻使晏殊同平章事初富弼建议宰相兼权枢宻使帝曰军国之务当悉归中书枢宻非古官然未欲遽废故止令中书同议枢宻院事及张方平请废枢宻院帝乃追用弼议特降制命夷简判院事而得象兼使殊加同平章事使如故　初富弼张茂实以结昏及增嵗币二事往报契丹惟所择弼等至刘六符言北朝皇帝坚欲割地弼曰此必志在败盟假此为名南朝有横戈相待耳六符曰若南朝坚执则事安得济弼曰北朝无故求割地南朝不即发兵拒却而遣使好辞更议嫁女益歳币犹不従此岂南朝坚执乎及见契丹主弼曰两朝人主父子继好垂四十年一旦忽求割地何也契丹主曰南朝违约塞雁门增塘水治城隍籍民兵此何意也羣臣竞请举兵而寡人以为不若遣使求闗南故地求而不得举兵未晚也弼曰北朝忘章圣皇帝之大徳乎澶渊之役茍従诸将言北兵无得脱者且北朝与中国通好则人主专其利而臣下无所获若用兵则利归臣下而人主任其祸故劝用兵者皆为其身谋非国计也契丹主惊曰何谓也弼曰晋高祖欺天叛君求助于北末帝昏乱神人弃之是时中国狭小上下离叛故契丹全师独克虽卤获金币充牣诸臣之家而壮士健马物故太半此谁任其祸者今中国提封万里所在精兵以万计法令修明上下一心北朝欲用兵能保其必胜乎曰不能弼曰胜负未可知就使其胜所亡士马羣臣当之欤抑人主当之欤若通好不絶歳币尽归人主羣臣何利焉契丹主大悟首者久之【考异李焘曰自北朝忘章圣皇帝之大徳以下至此并据神宗实録朱本盖朱本用苏轼所作神道碑墨本乃无之范纯仁行状及弼奉使语録亦无神道碑必有所据不知墨本何故不载此也按奉使必有别録弼前奉使未见别録恐神道碑朱史所载弼语在别録当考求之】弼又曰塞雁门者以备元昊也塘水始于何承矩事在通好前地卑水聚势不得不增城隍皆修旧民兵亦旧籍特补其阙耳非违约也契丹主曰微卿言不知其详然寡人所欲得者祖宗故地耳弼曰晋高祖以卢龙一道赂契丹周世宗复伐取关南皆异代事宋兴已九十年若各欲求异代故地岂北朝之利乎契丹主无言徐曰元昊称藩尚主南朝伐之不先告我何也弼曰北朝向伐高丽黑水岂尝报南朝乎天子令臣致意于陛下曰向不知元昊与弟通姻以其负恩扰边故讨之而弟有烦言今击之则伤兄弟之情不击则不忍坐视吏民之死不知弟何以处之契丹主顾其臣北语良久乃曰元昊为冦岂可使南朝不击乎既退六符谓弼曰吾主耻受金帛坚欲十县如何弼曰南朝皇帝尝言朕为人子孙岂敢妄以祖宗故地与人昔澶渊白刃相向章圣尚不与昭圣关南岂今日而割地乎且北朝欲得十县不过利其租赋耳今以金帛代之亦足坐资国用朕念两国生民不欲使之肝脑涂地不爱金帛以徇北朝之欲若北朝必欲得地是志在背盟弃好朕独能避用兵耶澶渊之盟天地神只实共临之今北朝先发兵端过不在朕天地鬼神其可欺乎六符谓其介曰南朝皇帝存心如此大善当共奏使两主意通翌日契丹主召弼同猎引弼马自近问所欲言弼曰南朝惟欲欢好之久耳契丹主曰我得地则欢好可久弼曰南朝皇帝遣臣闻于陛下曰北朝欲得祖宗故地南朝亦岂失祖宗故地耶且北朝既以得地为荣则南朝必以失地为辱矣兄弟之国岂可使一荣一辱哉朕非忘燕蓟旧封亦安可复理此事正应彼此自谕耳退而六符谓弼曰皇帝闻公荣辱之言意甚感悟然金帛必不欲取惟结昏可议耳弼曰结昏易以生衅况夫妇情好难必人命修短或异则所托不坚不若增金帛之便也六符曰南朝皇帝必自有女弼曰帝女才四歳成昏须在十余年后虽允宁女成昏亦在四五年后今欲释目前之疑岂可待哉弼揣契丹欲昏意在多得金帛因曰南朝嫁公主故事资送不过十万缗耳由是契丹结昏之意缓且谕弼还弼曰二议未决安敢徒还愿留毕议契丹主曰竢卿再至当择一事受之宜遂以誓书来也弼还奏复授弼吏部郎中枢宻直学士又辞不受癸亥弼与茂实再以二事往于是吕夷简传帝防令弼草答契丹书并誓书凡为国书二誓书三议昏则无金帛若契丹能令夏国复纳欵则歳增金帛二十万否则十万弼奏于誓书内增三事一两界塘淀毋得开展二各不得无故添屯兵马三不得停留逃亡诸色人弼因请録副以行中使夜赍誓书五函并副追及弼于武强授之弼行至乐寿自念所增三事皆契丹前约万一书词异同则彼必疑吾事败矣乃宻啓副封观之果如所料即奏疏待报又遣其属宋诚蔡挺诣中书白执政帝欲知北事亟召挺对便殿乃诏弼三事但可口陈弼知此谋必执政欲变己所与北朝初议者乃以礼物属茂实疾驰至京师日欲晡叩閤门求对閤门吏拘以旧制当先进名对仍翌日弼责之遂急奏得入见曰执政固为此欲致臣于死臣死不足惜奈国事何帝急召吕夷简等问之夷简従容曰此误耳当改正弼语益侵夷简晏殊言夷简决不为此直恐误耳弼怒曰殊奸邪党夷简以欺陛下遂诏王拱辰易书其夕弼宿学士院明日乃行八月甲申白气贯北斗　戊子出内藏库缗钱十万修北京行宫时任中师奏行宫大抵摧圯请更修之帝令创修寝殿及角楼余皆完补而已其自京至徳清军行宫馆驿廨舍亦量加葺治　九月辛丑朔以太常博士阳翟孙甫为秘阁校理枢宻副使杜衍所荐也初衍守京兆辟甫知府司録事吏职纎末皆倚办甫曰待我以此可以去矣衍闻之不复以小事属甫衍与语必引经以对言天下贤俊歴评其才性所长衍曰吾辟属官乃得益友尝监益州交子务转运使以伪造交子多犯法欲废不用甫曰交子可以伪造铁钱可以私铸有犯私铸钱可废乎但严治之不当以小害废大利交子卒不废　初命吕夷简判枢宻院事既宣制黄雾四塞霾风终日朝论甚喧防知政事王举正言二府体均判名太重不可不避也右正言田况复以为言夷简亦不敢当丙午改兼枢宻使　陜西转运司言近添就粮兵士七万人粮赐几三百万缗乞加详议诏三司擘划以闻知谏院张方平请选择近臣分使诸道就诸边臣与之深议所以丰财啬用守备经逺之计即如防边骑兵计畜一骑可以赡卒五人西戎出善马地形险隘我骑诚不得与较也多留马军既不足用徒费刍茭今方北备契丹乃是用骑之地乞以陜西新土兵多换马军东归一以省闗中之挽输一以备河北之战守　富弼张茂实以八月乙未至契丹翌日引弼等见契丹主契丹主曰姻事使南朝骨肉睽离或公主与梁王不相悦固不若歳增金帛但须于誓书中加一献字乃可弼曰献字乃下奉上之辞非可施于敌国况南朝为兄岂有兄献于弟耶契丹主曰南朝以厚币遗我是惧我也献字何惜若我拥兵而南得无悔乎弼曰南朝皇帝重惜生灵故致币帛以代干戈非惧北朝也今陛下忽发此言正欲弃絶旧好以必不可冀相要耳则南朝亦何暇顾生灵哉契丹主曰改为纳字如何弼曰亦不可契丹主曰誓书何在取二十万者来弼既与之契丹主曰卿无固执我若拥兵南下岂不祸乃国乎弼曰陛下用兵能保其必胜否契丹主曰胜未可必纳字自古有之卿何惜焉弼曰自古惟唐高祖借兵于突厥故臣事之当时所遗或称献纳亦不可知其后颉利为太宗所擒岂复更有此礼契丹主黙然见弼词色俱厉度不可夺曰我自遣使与南朝皇帝议之弼退而与刘六符言指帐前高山曰此尚可逾若欲献纳二字则如天不可得而升也使臣颈可断此议决不敢诺于是契丹主留所许歳增金帛二十万誓书复遣耶律仁先刘六符赍其国誓书以来仍求纳字二十万誓书葢明着令夏国纳欵事契丹主不悦欲令弼改之弼不可契丹亦卒不报其事于誓书但于国书中叙述之是月乙巳弼等还至雄州诏即以弼为接伴使有朝廷合先知者急置以闻弼奏曰彼求献纳二字臣既以死拒之其气折矣不可复许然朝廷竟従晏殊议许称纳字弼不预也　乙丑契丹使耶律仁先【考异契丹国志辽史宋通鉴长编东都事畧通鉴续编皆作耶律仁先惟宋史作耶律仁起柯维骐宋史新编因之今不从】刘六符入见以誓书来【誓书曰维重熙十一年歳次壬午八月壬申朔二十九日庚子弟大契丹皇帝谨致书于兄大宋皇帝阙下来书云谨按景徳元年十二月七日章圣皇帝与昭圣皇帝誓曰共遵成约防守欢盟以风土之仪物备军旅之费用每嵗以绢二十万疋银一十万两更不差使臣专往北朝只令三司差人般送至雄州交割防边州军各守疆界两地人戸不得交侵或有盗贼逋逃彼此勿令停匿至于陇亩稼穑南北勿縦骚扰所有两朝城池并各依旧存守淘壕全葺一切如常即不得创筑城隍开决河道誓书之外一无所求各务协心庶同悠久自此保安黎庶谨守封疆质于天地神祗告于宗庙社稷子孙共守之无穷有渝此盟不克享国昭昭天监其当殛之昭圣皇帝复答云孤虽不才敢遵此约谨当告于天地誓之子孙神明具知呜呼此盟可改后嗣何述切以两朝修睦三纪于此边鄙用宁干戈载偃追懐先约炳若日星今绵禩已深敦好如故如闗南县邑本朝守惧难依従别纳金币之仪用代赋税之物毎年増绢一十万疋银一十万两前来银绢般至雄州白沟交割两界塘淀已前开畎者并依旧外自今已后不得添展其见堤堰水口逐时决泄壅塞量差兵夫取便修叠疏导非时霖潦别至大段涨溢并不在闗报之限南朝河北防边州军北朝自古北口以南防边军民除见管数目依常教阅无故不得大段添屯兵马如有事故添屯即令逐州军移牒闗报两界所属之处其自来乗例更替及本路移易不在闗报之限两界逃走作过诸色人并依光朝誓书外更不得似日前停留容縦恭惟二圣威灵在天顾兹纂承各当遵奉共循大体无介小嫌且夫守约为信善邻为义二者缺一防以守国皇天厚地实闻此盟文藏宗庙副在有司余并依景徳统和两朝誓书顾惟不徳务敦大信茍有大信必如前誓】时契丹实固惜盟好特为虚声以动中国中国方困西兵宰相吕夷简等持之不坚许与过厚遂为无穷之害契丹既歳得金帛五十万因勒碑纪功擢刘六符极汉官之贵子孙重于国中　闰月庚辰复命右正言知制诰富弼为吏部郎中枢宻直学士弼又固辞先是吕夷简当国人莫敢抗弼既数论事侵之夷简恨甚因荐弼使契丹变易国书欲因事罪之馆阁校勘欧阳修上书引顔真卿使李希烈事乞留弼不报而弼受命不少辞自初奉使闻一女卒再奉使闻一男生皆不顾而行得家书不发而焚之曰徒乱人意耳　壬午以太子中允通判秦州尹洙直集贤院洙上奏命令数更恩宠过溢赐予不节词甚切直　癸巳泾原副都部署葛懐敏与元昊战没于定川寨先是元昊声言入寇是月辛未朔王防命懐敏将兵御之己卯至瓦亭寨遣本寨都监许思纯环庆都监刘贺以蕃兵五千余人为左翼天圣寨主张贵为殿后戊子进屯五谷口知镇戎军曹英泾原路都监赵珣西路都巡检李良臣孟渊皆自山外来防防边都巡检使向进刘湛为先锋赵瑜緫竒兵为援及大军次安边寨给刍秣未絶懐敏即离军夜至开逺堡北一里而舍庚寅领大军自镇戎军西南又先引从骑百余以前走马承受赵政以为距贼近不可轻进懐敏乃少止晚趣养马城曹英及泾原都监李知和王保王文镇戎都监李岳西路都巡检使赵璘等分兵屯镇戎城西六里夜则入城自守凡三日至是亦趣养马城见懐敏闻元昊徙军新壕外乃议质明掩袭赵珣谓懐敏曰贼逺来利速战其众数倍锐甚为今之计宜依马栏城市栅扼贼归路固守镇戎以便饷道竢其衰击之可必胜不然必为贼所屠懐敏不听命诸将分四路趣定川寨刘湛向进出西水口赵珣出莲华堡曹英李知和出刘璠堡懐敏出定西堡既而知和与英督军夜发辛卯刘湛向进行次赵福新堡遇贼战不胜保向家峡而赵珣曹英李良臣孟渊等将趣定川懐敏且令援赵福堡未行谍言贼已屯边壕上复召珣等入定川防李知和麾下蕃落将报贼五千人列定川寨北顷之王文李知和定川寨主郭纶又报已拔栅逾壕懐敏命赵珣与其子宗晟先行日几午懐敏入保定川寨贼毁版桥断其归路别为二十四道以过军环围之又絶定川水泉上流以饥渴其众刘贺帅蕃兵鬭于河西不胜余众溃去懐敏为中军屯寨门东偏曹英等阵东北隅贼自褊江三叶燮防出四面俱至先以鋭兵冲中军不动回击曹英防黒风自东北起部伍相失阵遂扰士卒攀城堞争入英面被流矢仆壕中懐敏所部兵见之亦奔骇懐敏为众所拥蹂躙几死舆至瓮城久之乃苏懐敏选士据门桥挥手刀以拒入门者赵珣等拥刀斧手前鬭及以骑军四合御贼贼众稍郤然大军无鬭志赵珣累驰入劝懐敏还军中是夕贼聚火围城四隅临西北謼曰尔得非部署防上防阵圗者邪尔固能军乃入我围中今将何往夜四鼓懐敏召诸将计议莫知所出遂谋结阵走镇戎军赵珣请自笼竿城往曰彼无险且出贼不意众不従及旦懐敏束马东南驰行二里许至长城壕路已断周围之懐敏及诸将曹英等十六人皆遇害【考异宋史云诸将死者十四人今从长编】军士九千四百余人马六百余疋悉陷于贼懐敏子宗晟与郭京等还保定川贼长驱直抵渭州幅贠六七百里焚荡庐舍屠掠居民而去自刘平败于延州任福败于镇戎葛懐敏败于渭州贼声益震然所以复守巢穴者葢鄜延路屯兵六万八千环庆路五万泾原路七万秦鳯路二万七千有以牵制其势故也　戊戌诏河北都转运司防边安抚司今契丹再议和好其告谕居民诸科徭悉罢之　冬十月丙午以右正言知制诰富弼为翰林学士弼言于帝曰增金币与契丹和非臣本志特以朝廷方讨元昊未暇与北方角故不敢以死争耳功于何有而遽敢受赏乎愿陛下益修武备无忘国耻卒辞不拜契丹既复修和好有忌弼功高妄指他事谮弼奉使不了乞斩于都市者帝虽不听而弼深畏恐故每迁官辄力辞云【考异谗谤者不知果何人据魏泰杂録则王拱辰盖尝毁弼于上前然不见它书未敢决信】　己酉以鄜延钤辖王信为本路部署鄜延都监狄青为泾原都监兼知原州左藏库副使景泰为本路钤辖兼知镇戎军皆赏其破贼功也后三日信及青各兼本路经畧安抚招讨副使【考异信青并兼本路经畧安抚副使实録在辛亥百官表在壬子今附此】　知秦州韩尝奏本路兵备素少请益军马朝廷以诸处未可抽那诏详度以闻奏曰自逆昊冦扰西鄙于陜西防民为弓手以助守有警则赴集无事则归农武艺废而不修禁约轻而易犯至有雇人应名更相为代官中了不可别每遇上州防托多结众逃避以此州郡徒有人数若倚以战适足败事臣谓防刺土兵自是祖宗旧法今或只刺手背及充保毅弓箭手名目终与民不殊请黥为禁军人给刺面钱二千无用例物诏従请简陜西弓手悉刺面充保捷指挥仍给例物凡刺保捷军一百八十五指挥　癸丑赠泾原路副都部署葛懐敏为镇西军节度使兼太尉諡忠隠子宗晟等皆迁官妻王氏为河内郡夫人泾原钤辖曹英以下十六人并赠官有差懐敏通时事善候人情故多以才荐之及用为将而刚愎轻率昧于应变遂至覆军　甲寅以翰林学士王尧臣为泾原路安抚使内侍副都知蓝元用副之始尧臣还自陕西请先备泾原弗聴及葛懐敏败帝乃思其言故复遣尧臣往于是前所格议多见施行复任韩范仲淹为统帅实自尧臣发之　以河东都转运使文彦博知渭州兼泾原路都部署经畧安抚防边招讨使　丙辰知制诰梁适报使契丹　戊午发定州禁军二万二千人屯泾原庚申诏恤将校阵亡其妻女无依者养之宫中　丙
