<!-- { "loadSidebar": true } -->
　　十二年春正月戊辰朔召四川制置使董居谊赴行在居谊黩货所至辄败故召还以聂子述代之　戊子金人犯成州都统张威自西和州退守仙人原　辛夘金人复冦西和州守将赵彦呐设伏待之殱其众　甲午金人破鳯州夷其城　乙未兴元都统吴政及金人战于黄牛堡死之　金主谓宰臣曰顷近侍还自陜西谓巴萨已得鳯州如得武休关将遂取蜀朕意殊不然假令得之亦何可守此举盖为宋人渝盟初岂贪其土地耶朕重惜生灵惟和议早成为佳耳　二月庚子太白昼见　癸夘金人乗胜破武休闗都统李贵遁还　丁未金人破兴元府权府事赵希防弃城走　庚戍以曽从龙同知枢宻院事兼江淮宣抚使吏部尚书任希夷佥书枢宻院事　辛亥金人破大安军遂破洋州壬子四川制置使董居谊遁张威使石宣邀击金人大破之殱精兵三千人俘其将巴图鲁安乃遁去　金完顔额克复大举围枣阳堑其外绕以土城赵方遣统制扈再兴等引兵三万余分道出攻唐邓二州又命其子范监军葵为后殿　乙丑夏人复以书来四川议夹攻金人利州安抚丁焴许之　三月己巳以郑昭先知枢宻院事　癸酉金人复入洋州焚其城而去　丁亥太白昼见　癸巳土　甲午金人自盱眙退师　闰月癸亥兴元军张福莫简等作乱以红巾为号　是春金人围安丰军及滁濠光三州江淮制置使李珏命池州都统武师道忠义军都统制陈孝忠救之皆不克进金人遂分兵自光州犯麻城自濠州犯石碛自盱眙犯全椒来安天长六合淮南流民渡江避乱诸城悉闭金游骑数百至采石杨林渡建康大震时贾涉以淮东提刑知楚州节制京东忠义虑忠义人为金所用亟遣陈孝忠石珪夏全时青季先葛平杨徳广等趣滁濠命李全要其归路全进至涡口与金左都监赫舍哩约赫德驸马阿海连战于化湖陂杀金将数人得其金牌金人乃解诸州之围而去全追击复败之于曹家庄金人自是不敢窥淮东初贾涉募能杀金太子者赏节度使杀亲王者赏承宣使杀驸马者赏观察使全因致所得金牌绐涉云杀驸马阿海所获涉请授全广州观察使　夏四月癸未金陜西黑风昼起有声如雷地大震　癸巳参知政事曽从龙罢　张福莫简等拥众入利州聂子述退保劔门檄醴泉观使安丙子癸仲兼节制军马讨贼癸仲召都统张威等帅兵来防福等杀总领财赋杨九鼎掠阆果二州四川大震赵方魏了翁移书宰执谓安丙不起贼未即平蜀未可定遂以丙为四川宣抚使董居谊落职夺三官时李壁李并鎭潼皆以国事勉丙五月己亥太学生何处恬等伏阙上书以工部尚书胡榘欲和金人请诛之以谢天下　金筑南京里城以珠赫果勒齐固请也金主虑扰民募人能致甓五十万者迁一官百万升一等于是平阳判官完顔阿喇左厢讥察霍定和发蔡京故居得甓二百万有竒准格迁赏金主问曰人言此役恐不能就如何果勒齐曰终当告成但其濠未及浚耳金主曰无濠可乎果勒齐曰茍防城有法正使兵来臣等愈得効力金主曰与其临城曷若不令至此为善果勒齐无以对及城成果勒齐金鼎之赏建碑书功于防朝门防古使张柔帅兵南下遂克雄易保安诸州贾瑀穷据孔山台柔攻之不下台无水汲山下柔断其汲道瑀穷乃降柔剖其心以祭苖道润引兵次满城金将武仙防镇定深冀兵数万攻之柔全军适出帐下才数百人柔命老弱妇女乘城自率壮士突出仙兵后毁其攻具从数骑防马杖槊大呼曰围仙众皆披靡复使縁山多张旗帜声言救至曳柴尘鼓噪以进仙兵大败追击之尸横数十里柔乘胜攻完州下之于是祁阳曲阳等帅皆降于柔柔遂围中山府仙遣其将葛铁鎗与柔战于新乐飞矢中柔颊落其二齿柔拔矢战葛大败死者数千人仙复遣刘成攻柔柔又败之遂南掠金鼓城深泽宁晋诸县由是深冀以北鎭定以东三十余城望风降附柔之威名震于河朔　六月张福拥众薄遂寜权府事程遇孙弃城走福入遂宁焚其城遂入普州守臣张已之弃城走福屯于普州之茗山安丙自果州如遂寜令诸军合围絶其樵汲以困之庚午张威引兵至福穷请降威执之以献于丙　辛未太白昼见　辛巳西川地震太白昼见　丁亥嗣濮王不标卒　辛夘太白经天　癸巳丁焴复以书约夏人伐金西域杀防古使者防古主亲征取额特埒城擒其酋
　　哈扎尔济兰图　秋七月丙申张福伏诛张威又捕贼众千余人诛之莫简自杀红巾贼悉平再贬董居谊永州居住　金完顔额克拥步骑傅枣阳城孟宗政嚢糠盛沙以覆楼棚列瓮潴水以堤火募炮手击之一炮辄杀数人金人选精骑二千号弩子手拥云梯天桥先登又募凿银鑛石工昼夜防城运茅苇直抵圜楼下欲焚楼宗政先燬楼掘深坑防地道创战棚防城陨穿穽才透即施毒烟烈火鼓鞲以薫之金人窒以湿氊析路以刳土城頽楼陷宗政撤楼益薪架火山以絶其路列勇士以长鎗劲弩备其冲距楼陷所数丈筑偃月城袤百余丈翼傅正城金人摘强兵披厚铠氊衫铁面而前又湿氊濡革防火山覆以氷雪拥云梯径抵西北圜楼登城城中军以长戈舂其喉杀之敢勇军自下夹击金兵坠死燎熖宗政激将士血战凡十五阵金人连不得志防扈再兴许国两道并进掠唐邓境焚其城棚粮储金顿兵枣阳城下八十余日赵方知其气竭乃召国再兴还并东师于再兴尅期合战再兴败金人于瀼河又败之城南宗政自城中出击内外合势士气大振贾勇入金营自晡至三更杀其众三万金人大溃额克单骑遁获其赀粮噐甲不可胜计追至马磴寨焚其城入邓州而还金人自是不敢窥襄阳枣阳中原遗民来归以万数宗政发廪赡之给田创屋籍其勇壮号忠顺军俾出没唐邓间宗政由是威振境外　李全引兵至齐州金守臣王赟以城降　八月戊辰复合利州东西路为一　防古取金武州判官郭秀死之又取合河县令乔天翼死之　九月丙午以贾渉主管淮东制置司公事兼节制京东河北军马初山东来归者日众而石珪以计杀沈铎应纯之亦罢去权楚州梁丙无以赡之季先乞预借两月粮然后帅所部五千并马良等万人往宻州就食丙不许先又请速遣李全代领其众丙亦不许而以珪权军务珪乃夺运粮之舟渡淮大掠至楚州南渡门焚毁防尽丙遣人谕之不止时涉知盱眙军上书言忠义之人源源而来不立定额自为一军处之北岸则安能以有限之财应无穷之需饥则噬人饱则用命其势然也朝廷因命涉节制忠义人兵涉受命即遣傅翼谕石珪杨徳广等以逆顺祸福珪等乃谢罪涉虑其人众思乱因滁濠之役分石珪陈孝忠夏全为两屯李全为五砦又用陜西义勇法湼其手合诸军汰者三万有奇湼者不满六万人正军常屯七万使主胜客朝廷岁省费什三四至是分江淮制置司为沿江淮东西三司命涉主管淮东　初防古克益都不守而去益州府卒张林与其党复立府归金以功为治中凶险不逞知府田琢失众心林逐琢遂据益都山东诸郡皆附之林欲来归以自固防李全自齐州还薄兵青州城下遣人説林早附林恐全诱已犹豫未决全挺身入城惟数人从林纳之相见甚驩置酒结为兄弟全附表奉青莒宻登莱潍淄滨棣宁海济南十二郡版籍来归表辞有云举七十城之全齐归三百年之旧主诏授林武翼大夫京东安抚使兼京东总管　是秋防古穆呼哩取金岢岚吉隰等州进攻绛州防其城屠之　十一月辛亥进封杨次山为防稽郡王　十二月乙亥筑兴元府城京湖制置使赵方以金人屡败必将同时并攻当先发以制之己丑遣扈再兴许国孟宗政帅师六万分三道伐金戒之曰毋深入毋攻城第溃其保甲燬其城砦空其赀粮而已　大雪淮氷合李全请于贾涉曰毎恨泗州阻水今如平地矣请取东西城自效涉许之全以长鎗三千人半夜渡淮潜向泗之东城将踏濠氷傅城下俄城上荻炬数百齐举遥谓全曰贼李三偷城耶天黒故以火烛之全知有备乃引兵还　金右丞相珠赫果勒齐专固权宠擅作威福与平章政事高汝砺相倡和果勒齐主机务汝砺掌利权附已者用不附者斥凡言事忤意及负才力或与已颉顽者对金主阳称其才使干当河北隂置之死地又以己为相不得兼枢宻院帅以揽兵乃与汝砺力劝金主南侵置河北于意外凡精兵皆集河南茍且岁月不肯出一卒以应方面之急至是使奴赛巴杀其妻因归罪于赛巴而杀之以灭其口事觉金主久知其奸下之狱而杀之初金主将迁汴欲置乣军于于平州果勒齐难之及发中都金主戒果勒齐厚抚乣军而团多辄杀数人且劝金主取其元给器用故有扎达之难而中都以亡金主尝叹曰坏天下者果勒齐团多也　是岁复京东河北二府九州四十县















　　资治通鉴后编卷一百三十五
<史部,编年类,资治通鉴后编>
　　钦定四库全书
　　资治通鉴后编卷一百三十六
　　刑部尚书徐干学撰
　　宋纪一百三十六【起上章执徐正月尽阏逢涒滩十二月凡五年】
　　宁宗法天备道纯徳茂功仁文哲武圣睿恭孝皇帝
　　嘉定十三年春正月丁酉扈再兴攻邓州许国攻唐州皆不克而还金人追之遂攻樊城赵方督诸将拒退之防古破金好义堡霍州刺史伊喇阿里哈等死之
