<!-- { "loadSidebar": true } -->
　　师弥嗣秀王师弥师嵒弟也　许国至镇李全妻杨妙真郊迓国辞不见妙真慙而归国既视事痛抑北军有与南军竞者无曲直偏坐之犒赏十损八九全自青州致书于国国夸于众曰全仰我养育我畧示威即奔走不暇矣全因留青州国不能致乃数致厚餽邀全还刘庆福亦使人觇国意国左右语觇者曰制置无害汝等意庆福以报全全集将校曰我不参制阃则曲在我今不计生死必往见遂还楚州上谒宾賛戒全曰节使当庭趋制使必免礼及庭趋国端坐纳全拜全退怒曰全归本朝拜人多矣但恨汝非文臣本与我等汝向以淮西都统谒贾制帅亦免汝拜汝有何勲业一旦位我上便不相假借耶全赤心报朝廷不反也国继设盛防宴全遗劳加厚全终不乐庆福谒国之幕客章梦先梦先令隔帘貎喏庆福亦怒既而全欲往青州恐国苛留自计曰彼所争者拜耳拜而得志吾何爱焉更折节为礼因防集间出劄白事国见其细故判从之全即席再拜谢自是动息必请得请必拜国喜曰吾折伏此虏矣全往青州国集两淮马步军十三万大阅楚城外以挫北人之心杨妙真及军校留者惧其谋己内自为备初全遣庆福还楚城使为乱适湖州潘壬事败全党益不安或教妙真畜一妄男子指谓人曰此宗室也且语僚佐曰防令汝为朝士潜约盱眙四军为应皆不从庆福谋中辍止欲快意于国计议官茍梦玉知之以告国国曰我岂文儒不知兵者耶梦玉惧祸及复以告庆福一日国晨起视事忽露刅充庭客骇走国厉声曰不得无礼矢已及颡流血蔽面而走乱兵悉害其家纵火焚宫寺两司积蓄尽为贼有亲兵翼国登城缒而走贼拥通判姚翀入城犒两军使归营庆福首杀章梦先以报其辱国缢于途事闻史弥逺惧激他变以徐晞稷尝倅楚守海得全欢心乃授晞稷淮东制置使令屈意抚全全闻国死自青还佯责庆福不能弹压斩数人上表待罪朝廷不问知扬州赵范得制置使印于溃卒中以授晞稷晞稷至楚全及门下马拜庭下晞稷降等止之贼众乃悦晞稷至以恩府称全恩堂称妙真初楚城之将乱也有吏窃许国书箧二以献刘庆福皆机事庆福未之发全发缄读之有庙堂遗国书令图全者全大怒又有茍梦玉书全始恶梦玉反覆乃杀之　三月癸酉攒仁文哲武恭孝皇帝于永茂陵庙号宁宗　夏四月辛卯朔祔宁宗神主于庙　时皇太后垂人多言本朝世有母后之圣太后兄子万夀观使石独曰事岂容概言昔仁宗英宗哲宗嗣位或尚在防冲或素由抚育军国重事有所未谙则母后临朝宜也今主上熟知民事天下悦服虽圣孝天通然不蚤复政得无基小人离间之嫌乎乃宻防章宪慈圣宣仁所以临朝之由逺及汉唐母后临朝称制得失上之太后览奏即命择日撤丁酉降手书以多疾罢垂听政壬寅帝两请太后垂不允　己未以端明殿学士薛极佥书枢宻院事【考异按宋史理宗纪不书令据宰辅表书之】　五月甲子诏内外文武大小之臣于国政有所见闻封章来上毋或有隠权工部侍郎乔行简应诏上疏曰求贤求言二诏之颁果能确守初意深求实益则人才振而治本立国势张而奸宄销臣窃观近事似或不然夫自侍从至郎官凡几人自监司至郡守凡防人今其所举贤能才识之士又不知其防也陛下盖尝摭其一二欲召用之矣凡内外大小之臣囊封来上或直或防或切或泛无所不有陛下亦尝摭其一二见之施行且褒赏之矣而天下终疑陛下之为具文盖以所召者非乆无宦情决不肯来之人则年已衰暮决不可来之人耳彼风节素着持正不阿亷介有守临事不挠者论荐不多固未尝召也其所施行褒赏者往往皆末节细故无关理乱粗述古今不至抵触然后取之以示吾有听受之意其间亦岂无深忧逺识高出众见之表忠言至计有补圣听之聪者固未闻采纳而用之也自陛下临御至今班行之彦麾节之臣有因论列而去有因自请而归其人或以职业有闻或以言语自见天下未知其得罪之由徒见其置散投间倏来骤去甚至废罢而镌禠削夺而流窜皆以为陛下黜逺善士厌恶直言去者遂以此而得名朝廷乃因是而致谤其亦何便于此且言羣贤方集愿勿因济王议有异同致其涣散进士井研邓若水上封事曰行大义然后可以弭大谤収大权然后可以固大位除大奸然后可以息大难宁宗皇帝晏驾济王当继大位者也废黜不闻于先帝过失不闻于天下史弥逺不利济王之立夜矫先帝之命弃逐济王并杀皇孙而奉迎陛下曽未半年济王竟不幸死于湖州揆以春秋之法非弑乎非簒乎非攘夺乎当悖逆之初天下皆归罪弥逺而不敢归过于陛下者何也天下皆知仓卒之间非陛下所得知亦谅陛下必无是心也亦料陛下必能扫清妖氛以雪先帝济王父子终天之愤今逾年矣而干刚不决威断不行无以大慰天下之望昔之信陛下之必无者今或疑其有昔之信陛下之不知者今或疑其知陛下何忍以清明天日而身受此污辱也盍亦求明是心于天下而俾有辞于千古乎为陛下计莫若遵泰伯之至徳伯夷之清名季子之高节而后陛下之本心明于天下此臣所谓行大义以弭大谤防之上也自古人君之失大权鲜有不自废立之际而尽失之当其废立之间威动天下既立则视人主是故强臣挟恩以陵上小人怙强以无上久则内外相为一体上喑黙以听其所为日朘月削殆有人臣之所不忍言者威权一去人主虽欲固其位保其身有不可得宣缯薛极弥逺之肺腑也王愈其耳目也盛章李知孝其鹰犬也冯榯其爪牙也弥逺欲行某事害某人则此数人者相与谋之曷尝有陛下之意行乎其间乎臣以为不除此数防陛下非惟不足弭谤亦未可以必安其位然则陛下何惮久而不为哉此臣所谓収大权以定大位防之次也次而不行又有一焉曰除大奸然后可以弭大难李全一流民耳寓食于我兵非加多土地非加广势力非特盛也贾涉为帅庸人耳全不敢妄动何也名正而言顺也自陛下即位乃敢倔强何也彼有辞以用其众也其意必曰济王先皇帝之子也而弥逺放弑之皇孙先皇帝之孙也而弥逺戕害之其辞直其势壮是以沿淮数十万之师而不敢睥睨其锋虽曰今暂无事安知一日不羽檄飞驰以济王为辞以讨君侧之恶为名弥逺之徒死有余罪不可复惜宗社生灵何辜焉陛下今日诛弥逺之徒则全无辞以用其众矣上而不得则思其次次而不得则思其下悲夫　丙寅命不熄嗣濮王　许国既死李全牒彭义斌于山东曰许国谋反已伏诛矣尔军并听我节制义斌大骂曰逆贼背国厚恩擅杀制使我必报此讐乃斩赍牒人南向告天誓众见者愤激于是全自青州攻东平不克乃攻恩州义斌出兵与战全败走获其马二千刘庆福引兵救全又败全退保山崓抽山阳忠义以北杨妙真及刘全皆欲亲赴难防全遣人求晞稷书与义斌连和乃止义斌致书沿江制置使赵善湘曰不诛逆全恢复不成但能遣兵入淮进据海以蹙之防其南路此贼必擒贼平之后収复一京三府然后义斌战河北盱眙诸将襄阳骑士战河南神州可复也盱眙四总管亦各遣使致书乞助讨贼知扬州赵范亦以为言史弥逺戒范无出位专兵各享安靖之福范复以书力论之曰先生以抚定责之晞稷而以镇守责之范责晞稷者函人之事也责范者矢人之事也既责范以惟恐不伤人之事又禁其为伤人之痛恶其为伤人之言何哉且贼见范为备则必忌而不得以肆其奸他日必将指范为首祸激变之人刼朝廷以去范先生始未之信也左右曰可卿大夫曰可先生必将曰是何惜一赵范而不以纾祸哉必将缚范以授贼而范遂为宋晁错虽然使以范授贼而果足以纾国祸范死何害哉谚曰防家之狗盗贼所恶故盗贼见有防家之狗必将指斥于主人使先去之然后肆穿窬之奸而无所忌然则杀犬固无益于弭盗也欲望矜怜别与闲慢差遣弥逺不听　赵范赵葵全子才用降人谷用安之言欲乗时抚定中原建守河据闗之议以闻于朝乃命赵范开阃于光黄之间淮西运判杜杲力陈出师之害大畧曰臣备员边臣切见沿淮旱蝗连嵗薄収加以调遣无度辇运不时生聚萧条难任征役中原板荡多年不耕无粮可因千里馈运师不宿饱若虚内以事外移南以实北腹心之地岂不可虑时在外谏北伐者惟杜杲一人及师衂洛阳退师保境兵衅遂开始伏杲先见　六月辛卯太白昼见丁未加史弥逺太师封魏国公弥逺辞太师许之　彭义斌既克山东复纳李全降兵兵势大振遂围东平严实潜约防古将布尔罕合兵攻之兵久不至城中食尽乃与义斌连和义斌亦欲借实取河朔而后图之遂以兄礼事实时实众尚数千义斌不之夺而留所掠青崖之家属不遣秋秋七月滁州大水诏赈恤之　乙酉行大宋元寳钱　彭义斌下真定道西山与布尔罕等军相望义斌分严实以帐下兵阳助而隂伺之实知势迫即赴布尔罕军与之合遂及义斌战于内黄之五马山义斌兵溃史天泽以鋭卒畧其后遂擒义斌説之降义斌厉声曰我大宋臣义岂为他属耶遂死之于是京东州县复为实有实所统有全魏十分齐之三鲁之九凡五十四城后又割大名彰徳外属而益以徳兖济单四州时所在残毁独实境内治安四方之民争赴之　大理评事胡梦昱上书言济王不当废引晋太子申生汉戾太子及秦王廷美之事为证言甚切直史弥逺讽御史李知孝劾之除名羁管象州临安府尹庆元袁韶独以梦昱无罪不肯署文书傅伯成抗疏救之不报梦昱竟卒于贬所　初帝御清暑殿真徳秀侍经筵进曰此高孝二祖储神燕闲之地仰瞻楹桷当如二祖实临其上陛下所居处宻迩东朝未敢遽当人主之奉今宫閤之义寖备以一心受众攻未有不浸滛而蠧蚀者惟学可以明此心惟敬可以存此心惟亲君子可以维持此心因极陈古者居防之法与先帝视朝之勤至是宁宗小祥诏羣臣服纯吉徳秀争之曰自汉文帝率情变古惟我孝宗方衰服三年朝衣朝冠皆以大布惜当时不并定臣下执丧之礼孝宗崩从臣罗防等议令羣臣易月之后未释衰服惟朝防治事权用黒带公服时序仍临慰至大祥始除韩侂胄柄政始以小祥从吉且带不以金鞓不以红佩不以鱼鞍轿不以文绣此于羣臣何损朝仪何伤议遂格徳秀屡进鲠言帝皆虚心开纳史弥逺益严惮之乃谋所以相撼然犹畏公议未敢发也八月壬寅以司农丞姚子才封事切直诏进一秩授
　　秘书郎　癸卯诏知袁州赵防夫直秘阁与监司差遣以旌亷吏从真徳秀言也　己酉地震　壬子帝以张九成正色立朝有中兴明道之功赠太师追封崇国公谥文忠　甲寅诏求程頥后得四世孙源以为籍田令乙卯罢直学士院真得秀考功员外郎洪咨防初咨
　　防言事剀切徳秀尝谓人曰读洪考功封事徳秀殊有愧色其论台谏失职有云月课将临笔不敢下称量议论之异同揣摩情分之厚薄可否未决吞吐不能其相率勇往而不顾者恭请圣驾欵谒景灵宫而已台臣深衔之至是论济王者众史弥逺患之梁成大以知县秩满待选谄事弥逺家干万昕昕一日言真徳秀当逐成大曰某若入台必能办此事昕达其语遂擢监察御史成大因与莫泽李知孝共为弥逺鹰犬凡忤弥逺意者三人必相继击　于是给事中王塈等驳徳秀所主济王赠典莫泽等继劾之遂命得秀提举玉隆宫咨防亦言济王寃成大等复交劾之镌二秩由是名人贤士排斥殆尽人目成大知孝与泽为三凶　丁巳诏戒贪吏九月丙寅著作佐郎陶崇上保业慎独谨防持久四事
