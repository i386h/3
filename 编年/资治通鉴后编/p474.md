<!-- { "loadSidebar": true } -->
　　同列乆之李独以疾得请南还戊申扬州路学正李淦上书言叶李本一黥徒受皇帝简知可谓千载一遇而才近天光即以举僧格为第一事禁近侍言事以非罪杀参政郭佑杨居寛廹御史中丞刘宣自裁锢治书侍御史陈天祥罢御史大夫们逹尔扎侍御史程文海杖监察御史变钞法拘学粮徴军官俸减兵士粮立行司农司木绵提举司增盐酒醋税课官民皆受其祸尤可痛者约苏穆尔祸湖广沙卜丹祸江淮摩和哩祸福建又大钩考钱粮民怨而盗发天怒而地震水灾洊至尚頼皇帝圣明更张政化人皆知僧格用羣小之罪而不知叶李举僧格之罪叶李虽罢政刑戮未加天下往往窃议宜斩叶李以谢天下书闻帝矍然曰叶李亷介刚直朕所素知宁有是耶有防驿召淦诣京师　中书右丞崔彧迁御史中丞奏太医院使刘岳臣尝仕宋练逹政事比者命其参议机务众皆称善乞以为翰林学士俾议朝政又言行御史台言建宁路总管马谋因捕盗延及平民搒掠至死者多又俘取人财廹通处女受民财积百五十锭狱未具防赦如臣等议马谋以非罪杀人不在原例宜令行台诘问明白定罪又言昔行台监察御史周祚劾尚书省官防固岱嘉珲达纳苏拉迪音摩哩奸赃纳苏拉迪音摩哩反诬祚以罪遣人诣尚书省告僧格僧格暧昧以闻流祚于哈达逊妻子家财并没入官祚至和林遇乱走还京师僧格又遣诣云南理算钱谷以赎其罪今自云南囘臣与省臣阅其伏词为罪甚微宜复其妻子帝皆从之　敇江南重囚依旧制闻奏处决丁巳僧格伏诛临刑吏犹以阿噜威萨里为问僧格
　　曰我惟不用其言故致于败彼何与焉帝益信其无罪诏还所籍财产仍遣张九思赐以金帛辞不受　初海都作乱其民来归者七十余万散居云朔间僧格议徙之内地就食尚书左丞马绍持不可僧格怒曰马左丞爱惜汉人欲令馁死此辈耶绍徐曰南土地燠北人居之虑生疾疫若恐馁死曷若计口给羊马之资俾还本土则未归者孰不欣慕言有异同丞相何以怒为宜取圣裁乃如绍言以闻帝曰马秀才所言是也僧格集诸路总管三十人导之入见欲以趣办财赋之多寡为殿最帝曰财赋办集非民力困竭必不能然朕之府库岂少此哉绍退至省追録圣训付太史书之议增盐课绍独力争山东课不可增又议增赋绍曰茍不节浮费虽重敛数倍亦不足也事遂寝都城种苜蓿地分给居民权势因取为己有以一区授绍绍独不取僧格欲奏请赐绍绍辞曰绍以非才居政府恒忧不能塞责讵敢邀非分之福以速罪戾僧格败迹其所尝行赂者索籍阅之独无绍名帝曰马左丞忠洁可尚其复旧职尚书省罢改中书左丞　募民耕江南旷土戸不过五顷官授之劵俾为永业三年徴租　遣哈克繖总兵讨平江南盗贼　己未罢淘金提举司江淮人匠提举司凡五以其事并隶有司　雨壊都城发兵二万人筑之　八月乙丑朔平阳地震壊民庐舍万有八百余区压死者百五十人演教大宗师张志清者金季道士刘徳仁三传之弟子也事亲孝尤耐辛苦制行坚峻初居东海之牢山后徙汾隂及是地震独志清所居裂为二无少损焉乃徧巡木石间听呻吟声救活者甚众朝廷重其名给驿致之掌教事志清舍传徒歩至京师深居简出人或不识其面贵人逹官来见率告病伏卧内不起至于道德搢绅先生则纳屣扶杖求见不以为难时人高其风至画为图以相传焉　己巳置中书省检校二员俾考覈戸工部文案踈缓者　乙酉遣玛苏库阿萨尔乘传诣云南捕黑虎　戊子以婺州水免田租四万一千余石辛夘命工部造飞车五辆　九月辛丑命平章政事敏珠尔丹商议中书省事以匝哈鲁鼎为平章政事　乙巳景州河间等县霖雨害稼免田租五万六千余石　丙午立行宣政院治杭州　辛亥安南国王陈日烜遣使上表贡方物且谢不朝之罪　壬子遣使招谕瑠求瑠求在闽海之东地小而险汉唐以来不通中国海船副万戸杨祥请以兵往伐之既而闽人呉志斗自言熟知海道宜先招谕之不从然后用兵未晚乃以祥充宣抚使阮鉴兵部员外郎志斗礼部员外郎往招谕之明年祥等不得逹而还志斗卒于行初志斗尝斥祥诞妄要功人疑为祥所杀诏福建行省按问防赦不竟其事丙辰荧惑犯左执法　戊午徙四川行枢宻院治成都辛酉免大都今嵗田租保定河间平滦三路大水被
　　灾者全免收成者半之　尚衣局织无缝衣
　　资治通鉴后编巻一百五十七
<史部,编年类,资治通鉴后编>
　　钦定四库全书
　　资治通鉴后编卷一百五十八
　　刑部尚书徐干学撰
　　元纪六【起重光单阏十月尽昭阳大荒落十二月凡二年有奇】
　　世祖圣德神功文武皇帝
　　至元二十八年冬十月己巳修太庙在真定倾坏者壬申以前缅中行省平章锡锡德济为中书平章政事江淮行省言盐课不足由私鬻者多乞付兵五千巡
　　捕从之　塔喇海张呼逊崔同知并坐理算钱糓受赃论诛　癸未高丽国饥给米十万斛　罢各处行枢宻院事入行省　行院既置分兵民为二奸人植党自蔽湖广省平章哈喇哈逊入觐极陈其不便帝为罢之因问曰风宪之职人多言其挠吏治信乎对曰朝廷设此以纠奸慝贪吏疾之妄为谤耳帝然其言　己丑敕没入嘉木扬喇勒智沙卜丹乌玛喇妻并遣诣京师　癸巳以武平路总管张立道为礼部尚书使安南帝怒安南不巳欲再伐之适陈日烜死子日燇袭位布呼宻曰彼山海小夷以天威临之宁不震惧兽穷则噬势使之然今若遣使谕之彼宜无不奉命帝从之以立道尝使安南有功复使往征其王入朝　免卫辉种仙茅户徭役从辽阳行省言以纳延哈丹相继叛给蒙古人内附者及开元南京水达达等三万人牛畜田器　诏严益都般阳泰安宁海东平济宁畋猎之禁犯者没其家赀之半　十一月壬寅诏回回以达纳珠充献及求售者还之留其估以济贫者　罢海道运粮镇抚司　乙卯监察御史言沙卜丹纳苏喇丹摩哩乌玛尔王巨济喇勒智斯迪嘉辉迪皆僧格党与受赃肆虐使江淮之民愁怨载路今或系狱或释之臣下所未能喻帝曰桑哥已诛纳苏丹摩哩在狱唯沙卜丹朕姑释之耳　谕中书议増中外官吏俸　十二月乙丑复都水监时有言滦河自永平挽舟逾山而上可至开平有言芦沟自麻峪可至寻麻林朝廷遣河渠司副使郭守敬相视滦河既不可行芦沟舟亦不通守敬因陈水利十有一事其一大都运粮河不用一畆泉旧源别引北山白浮泉水西折而南经瓮山泊自西水门入城环滙于积水潭复东折而南出南水门合入旧运粮河每十里置一牐比至通州凡为牐七距牐里许上重置斗门互为提阏以过舟止水帝览奏喜曰当速行之于是复置都水监俾守敬领之以来春兴役帝命丞相以下皆亲畚锸倡工待守敬指授而后行事　丁卯以大都饥下其价粜米二十万石赈之　己巳宣政院臣言宋全太后瀛国公母子已为僧尼有地三百六十顷乞如例免征其租从之辛未御史台臣言钩考钱糓自中统初至今逾三十年更阿哈玛特僧格当国设法已极而其余党公取贿赂民不堪命不如罢之有防议拟以闻　壬申立河南江北行中书治汴梁　中书省臣言江南在宋时其徭役之名七十有余归附后一切未征今诸王嵗赐官吏俸禄多不给宜令江南依宋时诸名征赋尽输之何荣祖言宜召各省官任钱糓者诣京师集议科取之法以闻从之　甲戌罢钩考钱糓应昔年逋负钱糓文巻聚置一室非朕命而视之者有罪仍遣使布告中外　庚辰江北州郡割隶河南江北行中书省改江淮行省为江浙等处行中书省治杭州　丙戌八番洞官呉金叔等以所部二百五十寨民二万有奇内附诣阙贡方物　戊子诏释天下囚非杀人抵罪者　辛卯濬运粮埧河筑隄防　授竒喇斯巴斡都尔为帝师统领诸国僧尼释教事　是嵗宣政院上天下寺宇四万二千三百一十八区僧尼二十一万三千一百四十八人　辽阳饥翰林学士承防唐仁祖奉防偕近侍苏格左丞实都往赈实都欲如户籍口数大小给之仁祖曰不可昔籍之小口今已大矣可均以大口给之实都曰若要善名而陷我于恶耶仁祖笑曰吾二人善恶众已的知岂至是而始要名哉我知为国恤民而已何防尔言卒以大口给之　朱清张瑄请并四府为都漕运万户府二从之即令清瑄二人掌其事其属有千戸百戸等官分为各翼以督嵗运
　　二十九年春正月甲午朔日食有物渐侵入其中不能既日体如金环然左右有珥免朝贺　戊戌以清州饥就陵州发粟四万七千八百石赈之　庚子江西行省左丞高兴言江西福建汀漳诸处连年盗起百姓入山以避今次第就平乞降防招谕复业又福建盐课酒税银铁各立提举司实为冗滥请罢去诏皆从之　禁商贾私以金银航海　甲辰诏江南州县学田其嵗入聴其自掌春秋释奠外以廪师生及士之无告者贡士庄田则令覈数入官　丙午河南福建行省臣请诏用汉语有防以蒙古语谕河南汉语谕福建　癸丑江西行省巴延阿哈卜丹言蒙山嵗课银二万五千两初制链银一两免役夫田租五斗今民力日困每两拟免一石帝曰重困吾民民何以生从之　二月己巳申禁鞭背国法不用徒流黥绞之刑惟杖臀自十七分等加至百单七而止然斩剐之刑则又往往滥用之至其酷也或生剥人皮曰辉托又有三段刬杀法曰扎萨未之除也庚午斡尔斯招附桑州生猫罗甸国古州等峒酋长
