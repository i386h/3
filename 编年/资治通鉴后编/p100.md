<!-- { "loadSidebar": true } -->
　　五年春正月壬寅朔帝率百官上皇太后夀于防庆殿礼毕帝乃服衮冕御天安殿受朝贺　癸丑命枢宻直学士礼部侍郎刘筠权知贡举中书初议择官帝曰刘筠可用也筠时在颍州遂驿召之　己未诏礼部贡院比进士以诗赋定去留学者或病声律而不得骋其才其以防论兼考之诸科毋得离摘经注以为问目又诏进士奏名勿过五百人诸科勿过千人　庚申降枢宻副使刑部侍郎晏殊知宣州【考异宋史云己未晏殊罢与长编差一日】先是太后召张耆为枢宻使殊言枢宻与中书两府同任天下大事就令乏贤亦宜使中材处之耆无他勲劳徒以恩幸遂极宠荣天下已有私徇非才之议奈何复用为枢宻使乎太后不悦于是从幸玊清昭应宫从者持笏后至殊怒以笏撞之折其齿监察御史曹修古言古者三公不按吏先朝陈恕于中书搒人即时罢绌今殊忿躁无大臣体请正典刑以允公议殊坐是免寻改知应天府殊知应天乃大兴学校范仲淹方居母丧殊延以教诸生自五代以来天下学废兴自殊始【李焘曰论张耆不可为枢宻据张唐英政要及欧阳修神道碑史不载也】　戊辰以翰林学士夏竦为右谏议大夫枢宻副使初武臣赏罚无法吏得髙下为奸竦为集前比着为定例事皆按比而行　二月癸酉命参知政事吕夷简枢宻副使夏竦修真宗国史翰林学士宋绶枢宻直学士刘筠陈尧佐同修宰臣王曽提举　丙子诏赈京东流民　丙申知宁州杨及上所修五代史帝谓辅臣曰五代乱离事不足法王曽曰安危之迹亦可为监也　三月癸卯罢兖州知州天贶节朝拜乾元观观在奉符县距州三百里嵗皆知州自行而有道路供办之劳帝因命奉符知县代之　王蒙正为荆南驻泊都监挟太后姻横肆知府李若谷绳以法议事多异同转运使王硕具奏颇佑蒙正戊申徙若谷知潭州荆南士族元甲恃防屡犯法若谷杖之曰吾代父兄训子弟耳洞庭有宿贼数邀商贾船杀人投尸湖水每捕获以所杀尸漂没无可騐辄贷死他州既而逃归复攻刼若谷以术禽致磔于市自是湖冦少息　秦州地震　癸丑以右正言刘随为左司谏随在谏职数言事尝言今之所切在于纳谏其余守常安靖可也辛酉御崇政殿试礼部奏名进士乙丑赐进士虞城王尧臣等一百九十七人及第八十二人同出身七十一人同学究出身二十八人试衔丙寅赐诸科及第并出身者又六百九十八人【考异按宋史戊申赐礼部奏名进士诸科及第出身一千七十六人今从长编】　夏四月癸酉试特奏名进士及诸科甲戌赐同出身及试衔者凡三百四十二人　辛巳契丹遣昭德节度使萧蕴政事舍人杜防来贺乾元节知制诰程琳为馆伴使蕴出位图指曰中国使者至契丹坐殿上位髙今我使至中国位下请升之琳曰此真宗皇帝所定不可易防曰大国之卿当小国之卿可乎琳曰南北朝安有小大之异防无以对帝令与宰相议或曰此细事不足争将许之琳曰许其小必啓其大固争不可蕴乃止　辛卯赐新及第人闻喜宴于琼林苑遣中使赐御诗及中庸篇一轴帝先命中书录中庸篇令张知白进读至修身治人之道必使反覆陈之　壬辰夀宁观火　五月庚子朔诏武臣子孙习文艺者听奏文资壬寅太白昼见　辛亥录系囚　辛酉命吕夷简等详定编勅　癸亥太后幸楚王元佐第视疾是日王薨帝自临奠辍视朝五日赠河中凤翔牧追封齐王諡恭宪陪葬永熙陵　先是太后大出金帛重修景德寺遣内侍罗崇勲主之六月癸未命翰林学士蔡齐撰记宰臣张知白因言按五行志宫室盛则有火灾近者洞真夀宁观相继火此皆土木太盛之证也请自今罢诸不急营造以答天戒帝纳其言【考异夀宁观火在四月洞真宫火则不得其时东京记云天圣初当考张知白虽有是言上固然之未即行也本纪即于是日书罢诸营造之不急者恐误矣】　诏翰林学士依大中祥符五年故事常令一员在院如假故次学士直天圣元年尝诏只日出宿以故事双日鏁院只日降麻故也至是中书言恐宣召不即至而有是诏　秋七月甲辰诏以冬至有事于南郊　庚戌诏以大暑自今不御前殿终月　先是司天监主簿苖舜臣等尝言土宿留参太白昼见诏日官同考定日官奏土宿留参顺不相犯太白昼见日未过午舜臣等坐妄言灾变被罚监察御史曹修古言日官所定希旨悦上不足为信今罚舜臣等其事甚小然恐自此人人畏避佞媚取容以灾为福天变不告取损至大禁中以翡翠羽为服玩诏市于南越修古以为重伤物命且真宗尝禁采狨毛故事未逺宜罢之时方崇建塔庙议营金阁费不可胜计修古极陈其不可八月壬申修古出知歙州丙戌以翰林学士权知开封府陈尧咨为宿州观察
　　使知天雄军枢宻直学士陈尧佐权知开封府尧咨内不平上章固辞时太后常以双日垂帘特用只日召见敦谕之不得已拜命寻有诏尧咨遇契丹使过大名权位丞郎上及嵗増公使钱百万自契丹修好天雄城壁器械久不治尧咨至并加完葺然须索烦扰多暴怒列军士持大梃侍前吏民语不中意立至困仆　九月召辅臣至崇政殿西庑观孙奭讲书奭因画无逸为图以进帝命施于讲读阁下　陜西同华等州旱虸蚄食苗太常博士国史院编修谢绛上疏曰去年京师大水
　　败民庐舍今年苦旱百姓疫死此皆大异也陛下宜防告殃咎变更理化下罪已之诏修顺时之令宣羣言以导壅斥近幸以损隂而圣心优柔重在改作号令所发未闻有以当天心者夫风雨寒暑之于天时为大信也信不及于物泽不究于下则水旱为沴近日制命有信宿辄改适行遽止而欲风雨以信其可得乎天下之广万防之众不出房闼岂能尽知而在廷之臣未闻被数刻之召吐片言之善朝夕左右非恩泽即佞幸上下皆蔽其事不虚昔两汉日蚀地震水旱之变防免三公以示戒惧陛下进用丞弼极一时之选而政道未茂天时未顺岂大臣辅佐不明耶陛下信任不笃耶必若使之宜推心责成以极其効谓之不然则更选贤者罢不急之役省无名之敛勿崇私恩更进直道宣德流化以休息天下至诚动乎上大惠浃于下岂有时泽之艰哉【绛上疏不得其时附见陜西言旱蝗后】　己未以祠部员外郎知制诰程琳为谏议大夫权御史中丞宰相张知白素器琳当除命喜曰不辱吾笔矣琳上疏请罢诸土木营造蠲被灾郡县逋租　先是诏选能吏治畿县太常博士汉阳张锡知东明始至令其下曰吾所治者三而已彊恃力富恃赀刑恃赎者吾所先也嵗中遂以治迹闻枢宻直学士李及荐锡材堪御史帝曰李及清谨人未尝妄有所举此可信也即命锡为监察御史　辛未罢陜西青苗钱　戊寅以进士雍丘桑怿为卫南尉怿有勇力善用剑及铁简尝举进士不中去防汝颍闲力田以自给汝旁诸县多盗怿自请补耆长得往来察奸因召里中恶少年戒曰盗不可为吾不汝容也久之汝旁县为之无盗京西转运使奏其事特擢之【考异李焘曰国史桑怿传并用欧阳修所为文据实録天圣五年十月怿初得卫南尉非郏城也今但从实録附传亦误以卫南为郏城盖因欧阳文耳】　乙酉监修国史王曽言唐史官呉竞于实录正史外录太宗与羣臣对问之语为贞观政要今欲采太祖太宗真宗实录日厯时政记起居注其闲事迹不入正史者别为一书与正史并行从之　壬辰医官院上所铸俞穴铜人式二诏一置医官院一置相国寺先是帝以鍼砭之法传述不同俞穴稍差或害人命遂令医官王惟一考明堂气穴经络之会铸铜人式又纂集旧闻订正讹谬为铜人鍼灸图经至是上之因命翰林学士夏竦撰序摹印颁行　乙未诏西川广南在官物故者遣人防送其家属还乡官为给食　丙申滑州言塞决河毕诏速第修河臣僚劳效以闻　十一月丁酉朔名滑州新修埽曰天台埽以其近天台山麓故也　己亥以河平宰臣率百官称贺遂宴崇德殿自天禧三年河决至是积九载乃复塞遣官告谢天地社稷宗庙诸陵始役既兴朝议以嵗饥将复罢知滑州冦瑊言病民者特刍藁耳幸调率已集若积之经年则朽腐为弃物后复兴功敛之是重困也乃诏讫役　辛亥朝飨景灵宫壬子飨太庙癸丑合祭天地于圜丘大赦贺皇太后于会庆殿　丁巳恭谢玊清昭应宫　十二月辛未加恩百官　以左正言直史馆孔道辅为左司谏龙图阁待制时道辅使契丹犹未还也契丹宴使者优人以文宣王为戏道辅艴然径出契丹使主客者邀道辅还坐且令谢道辅正色曰中国与北朝通好以礼文相接今俳优之徒侮慢先圣而不禁之北朝之过也道辅何谢契丹君臣默然又酌大巵谓曰方天寒饮此可以致和气道辅曰不和固无害既还言者以为生事且开争端帝问其故道辅曰契丹比为黒水所破势甚蹙毎汉使至辄为侮慢若不校恐益易中国帝然之【考异道辅本传云道辅受谏官之命即日论曹利用罗崇勲考之不合今移见七年十二月】　是嵗南郊肆赦中外以为丁谓将复还殿中侍御史练琰上疏极论其奸请更不原赦帝纳之









　　资治通鉴后编卷三十七
<史部,编年类,资治通鉴后编>
　　钦定四库全书
　　资治通鉴后编卷三十八
　　刑部尚书徐干学撰
　　宋纪三十八【起着雍执徐正月尽屠维大荒落十二月凡二年】
　　仁宗体天法道极功全德神文圣武睿哲明孝皇帝
