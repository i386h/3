<!-- { "loadSidebar": true } -->
　　二十四年春正月戊辰浚河西务漕渠　丙戌以程鹏飞为中书右丞阿里为中书左丞　丁亥以布顔哈雅参知政事　发新附军千人从阿巴齐讨安南　复改江浙行省为江淮行省　辛夘诏发江淮江西湖广三省防古汉劵军七万人船五百艘云南兵六千人海外四州黎兵万五千命海道运粮万戸张文虎费拱辰陶大明运粮十七万石分道以进置征交趾行省鄂啰齐平章政事乌玛喇樊楫参知政事总之并受镇南王即制　二月壬辰朔遣使持香币诣龙虎閤皁三茅设醮召天师张宗演赴阙　甲午畋于近郊　乙未以敏珠尔丹为平章政事　甲辰以范文虎为中书右丞商议枢宻院事　壬子中书省臣言自正旦至二月中旬费钞五十万锭臣等兼总财赋自今侍臣奏请赐赉乞令臣等预议帝曰此朕所当虑仍谕伊实特穆尔伊彻察尔知之　戊午以赵与芮子孟桂袭平原郡公　宗王纳延遣使徴东道兵谕实哩特穆尔毋辄发初纳延镇辽东北京宣慰使伊埒萨哈勒察其有异志必反宻请备之帝素然其言故有是谕　闰月癸亥敕春秋二仲月上丙日祀帝尧祠　西京等处管课官玛哈穆特自言嵗以西京平阳太原课程额外羡钱市马駞千输官而实盗官钱市之按问有迹伏诛　乙丑复立尚书省以僧格特穆尔并为平章政事阿噜威萨里为右丞叶李为左丞马绍参知政事是月帝畋于近郊召敏珠尔丹特穆尔杨居厚等与叶李程文海赵孟頫论钞法敏珠尔丹言自制国用使司改尚书省颇有成效今仍分两省为便诏从之安图谏曰臣力不能回天但乞不用僧格别选贤者犹或不至虐民误国不听阿噜威萨里虽与僧格同事然数切诤之惟以亷正自持　业李固辞左丞之命言论臣资格未宜遽至此帝曰商起伊尹周举太公岂循资格耶尚书系天下轻重朕以烦卿卿其勿辞赐大小车各一许乗小车入禁中仍给扶升殿　辛未以复置尚书省诏天下除行省与中书议行余并听尚书省从便以闻诏赵孟頫所草也帝览之喜曰得朕心之所欲言者矣　初太宗设总教国子之官逮至元初以许衡为祭酒而侍臣子弟就学者才十余人衡既去教益废而学舍未建师生寓居民舍司业耶律有尚屡以为言至是乃立国子监设监丞博士助教增广弟子员至百二十人古汉人各半官给纸劄饮食遂以有尚为祭酒有尚前后五居国学其立教以义理为本以恭敬为先凡文辞小技缀缉雕刻足以破裂圣人之大道者皆屏黜之是以诸生知趋正学崇正道以经术为尊以躬行为务悉为成德逹材之士大抵其教法壹遵衡之旧而勤谨有加儒风为之丕振　设江南各路儒学提举司时江南诸县各置教谕二人又用廷臣议诸道各置提举司设提举儒学二人统诸路府州县学祭祀钱粮之事学校已废而复兴实叶李之言有以导之也乙酉镇南王托欢徙镇南京　范文虎改尚书右丞
　　商议枢宻院事　改行中书省为行尚书省六部为尚书六部　以吏部尚书实都为尚书省参知政事　庚寅帝如上都　札尔古齐哈喇哈逊等言去嵗録囚南京济南两路应死者已一百九十人若总校诸路为数必多宜遣人分道行刑帝曰囚非羣羊岂可遽杀耶宜悉配隶淘金　三月甲午行至元钞僧格以交钞及中统元寳行之既乆物重钞轻遂建议更造至元钞行之自一贯至五十文凡十有一等毎一贯文视中统钞五贯文子母相权要在新者无冗旧者无废凡嵗赐周乏饷军皆以中统钞为准时诏集百官于刑部议法赵孟頫亦与焉众欲计至元钞二百贯赃满者死孟頫曰始造钞时以银为本虚实相权今二十余年间轻重相去至数十倍故改中统为至元又二十年后至元钞必复如中统使民计钞抵法疑于太重古者以米绢民生所须谓之二实银钱与二物相权谓之二虚四者为直虽升降有时终不大相逺也以绢计赃最为适中况钞乃宋时所创施于边郡金人袭而用之皆出于不得已乃欲以此断人死命似不足深取也或以孟頫年少初自南方来讥国法不便意颇不平责之曰今朝廷行至元钞故犯法者以是计赃论罪汝以为非岂欲沮格至元钞耶孟頫曰法者人命所系议有重轻则人不得其死矣孟頫奉诏与议不敢不言今中统钞虚故改至元钞谓至元钞终无虚时岂有是理公不揆于理欲以势相陵可乎其人有愧色　丙辰命都水监开汶泗水以逹京师　汴梁河水泛溢役夫七千修完故隄












　　资治通鉴后编巻一百五十五
　　钦定四库全书
　　资治通鉴后编巻一百五十六
　　刑部尚书徐干学撰
　　元纪四【起彊圉大渊献四月尽屠维赤奋若六月凡二年有竒】
　　世祖圣德神功文武皇帝
　　至元二十四年夏四月宗王纳延反诸王纳雅等皆应之帝问侍卫士阿实克布哈计将安出对曰臣愚以为莫若先安抚诸王乃行天讨则叛者势自孤矣帝曰善卿试为朕行之阿实克布哈即北説纳雅曰大王闻纳延反耶曰不知也曰闻大王等皆欲为纳延外应今纳延既自归矣是独大王与主上抗幸主上圣明亦知非大王意置之不问然二三大臣不能无惑大王何不往见上自陈为万全计纳雅悦许之于是诸王之谋皆解阿实克布哈还报帝乃议亲征命徴兵辽阳以千戸帅实保齐之众从行阿实克布哈以大同兴和两郡当车驾所经有惟台岭者数十里无居民请诏有司作室岭中徙邑民百戸居之割境内实保齐牧地使耕种以自飬帝从之阿实克布哈既领实保齐帝复欲尽徙兴和桃山数十村之民以其地为实保齐牧地阿实克布哈固请存三千戸以给鹰食帝皆听纳民德之饮食必祭实保齐鹰房之执役者毎岁以所飬海青获头鵞者赏黄金一锭头鵞天鵞也以首得之又重过三十余斤且以进御膳故曰头【实保齐解据辍耕録修入】　五月己亥遣额森传防谕北京等处宣慰司凡隶纳延所部者禁其往来毋令乘马持弓矢壬寅诛御史台吏王良弼僧格尝奉防检覈中书省
　　事凡校出亏欠钞四千七百七十锭昏钞一千三百四十五锭平章敏珠尔丹即自伏参政杨居寛微自辩以为实掌铨选钱谷非所专僧格令左右拳其面因问曰既典选事果无黜陟失当者乎寻亦引伏参议贝降以下凡钩考违惰耗失等事及参议王巨济尝言新钞不便忤防各欵伏遣参政实都奏闻帝令丞相安图与僧格共议且谕毋令敏珠尔丹等他日得以胁问诬伏为辞此辈固狡狯人也数日僧格又奏鞫中书参政郭佑多所逋负尸位不言以疾为托臣谓中书之务隳惰如此汝力不能及何不告之防古大臣故殴辱之今已欵服帝命穷诘之良弼尝与人言尚书钩校中书不遗余力他日我曹得发尚书奸利其诛籍无难僧格闻之捕良弼鞫问欵服谓此曹诽谤不诛无以惩后遂诛良弼籍其家又有呉德者尝为江宁县逹噜噶齐求仕不遂私与人非议时政且言尚书今日覈正中书之他日复为中书所覈汝独不死也耶或以告僧格亟捕德按问杀之没其妻子入官　用僧格言置上海福州两万戸府以维制沙卜丹乌玛喇等海运船戸工两部各增尚书二员　帝自将征纳延发上都括江南僧道马匹诏范文虎将卫军五百镇平滦以竒彻为亲军都指挥使伊逊岱尔右卫签事王通副之　壬子行尚书省平章政事高丽国王王暙请益兵征纳延以五百人赴之　六月庚申朔百官以职守不得从征纳延愿献马以给卫士壬戌帝至萨勒都喇之地纳延率所部六万逼行在而阵遣左丞李庭等将汉军用汉法以战既而纳延之党金嘉努塔布岱拥众号十万进逼乘舆帝亲麾诸军围之纳延坚壁不出司农卿特尔格曰彼众我寡当以疑退之于是帝张曲盖据胡牀坐特尔格进酒塔布岱按兵觇之不敢进李庭曰彼至夜当遁耳乃引壮士十余人持火炮夜入其阵炮果自溃散帝问何以知之庭曰其兵虽多而无纪律见车驾驻此而不战必疑有大军继之是以知其将遁遂命庭将汉军御史大夫伊实特穆尔将防古军并进追至实勒们林擒纳延以献遂伏诛　潞州人靳德进读书能通大义尤精于星厯之学所言休咎辄应时用天象以进规谏多所禆益累迁秘书监掌司天事及是从征纳延揆度日时率中机防诸将欲勦絶其党德进独陈天道好生请缓师以待其降帝嘉纳之　李庭之讨纳延也将校多用国人或其亲昵立马相向语辄释仗不战逡廵退郤帝患之叶李宻啓曰兵贵竒不贵众临敌当以计取彼既亲昵谁肯尽力徒费陛下粮饷四方转输甚劳臣请用汉军列前步战而聨大车断其后以示死鬭彼尝玩我必不设备我以大众踣之无不胜矣帝用其谋果奏防自是益竒李每罢朝必召见论事　诏以叶李为御史中丞商议中书省事李辞曰臣本羇旅荷眷知使备顾问固当竭尽愚衷御史台总察中外机务臣愚不足当此任且臣昔窜瘴乡素染足疾比嵗尤剧帝笑曰卿足艰于行心岂不可行耶李固辞得许因叩首谢曰臣今虽不居是职然御史台天子耳目常行事务可以呈省至若监察御史奏防西南两台咨禀事关军国利及生民宜令便宜闻奏以广视听不应一一拘律遂成文具臣请诏台臣言事各许实封幸甚又曰宪臣以绳愆纠缪为职茍不自检于击搏何有其有贪惏败度之人宜付法司增条科罪以惩欺罔制曰可由是台宪得实封言事　帝初欲大用赵孟頫议者难之是月授孟頫兵部郎中兵部总天下诸驿时使客饮食之费几十倍于前吏无以供给强取于民不胜其扰遂请于中书增钞给之至元钞法滞澁不能行诏遣尚书刘宣与孟頫驰驿至江南问行省丞相慢令之罪凡左右司官及诸路官则径笞之孟頫受命而行比还不笞一人僧格大以为谴时有王虎臣者言平江路总管赵全不法即命虎臣往按之叶李执奏不宜遣虎臣帝不听孟頫进曰赵全固当问然虎臣前守此郡多强买人田纵宾客为奸利全数与争虎臣怨之往必将陷全事纵得实人亦不能无疑帝悟乃遣他使僧格钟初鸣时即坐省中六曹后至者则笞之孟頫偶后至断事官遽引孟頫受笞孟頫入诉于都堂叶李曰古者刑不上大夫所以飬其亷耻教之节义且辱士大夫是辱朝廷也僧格亟慰孟頫使出自是所笞惟曹史以下他日行东御墙外道险孟頫马跌堕于河僧格闻之言于帝移筑御墙稍西二丈许帝闻孟頫素贫赐钞五十锭　秋七月癸巳纳延余党犯咸平辽东道宣慰使达实从皇子阿雅噶齐合兵出沈州进讨初帝命达实领军一万与皇子阿雅噶齐同力备御纳延女真硕达勒达官民与纳延连结达实遂弃妻子与麾下十二骑直抵建州距咸平千五百里与纳延党达春巴图鲁等合战两中流矢继知其党特尔格彻尔等欲袭皇子乃以数十人退战千余人扈从皇子渡辽水纳延军来袭达实转鬭而前射其酋特古勒德尔堕马死追兵乃退遂军懿州州老幼千余人焚香罗拜道傍泣曰非宣慰公吾属无遗种矣达实军至辽西罴山北小龙泊得叛酋实达尔台卢全等纳欵书期而不至达实即遣将讨擒之又获其党王特尔格复与齐达勒大王等战破之将士欲俘掠达实一切禁止与签院罕札监司托克托台追纳延余党北至金山悉平之　丁酉州匠官以犬毛制如西锦者以献授匠官知州　戊戌枢宻省奏签征缅行省事萨哈勒哈雅言比至缅国谕其王赴阙彼言邻番数叛未易即行拟遣使奉表赍土贡入觐癸丑日晕连环白虹贯之　八月乙丑帝至自上都以图们岱尔为都元帅将四川兵五千赴缅省仍令
