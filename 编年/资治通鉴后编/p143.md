<!-- { "loadSidebar": true } -->
　　知州冯载本是武人不识事体便为祥瑞以媚朝廷臣谓前世号称太平者须是四海晏然万物得所方今西人叛逆北敌骄悖加以西则泸戎南则湖岭无一处无事而又内则百姓困盗贼纵横以臣视之乃是四海骚然万物失所实未见太平之象若是木文不伪实是天生则亦有深意盖其文止曰太平之道明得其道则太平失其道则危乱也臣顷见太平州曽进芝草今又进瑞木窃虑四方相效争造妖妄其所进瑞木伏乞勿示臣僚仍速诏天下告以四海困方当责已凡有竒兽异禽草木之类并不得进献从之　是岁河北降赤雪河东地震五六日不止　韩琦至陜西属岁大饥羣盗啸聚商虢之郊张海郭邈山与邵兴等合琦遣属官乗传赍宣抚司牓收集散军谕以免罪归所属仍召谢云行等将防邉土兵入山捕张海等邵兴以无援窜入兴洋界被杀张海等相继殱衂擒捕余党殆尽是冬大旱河中同华等十余州军物价翔贵饥民相率东徙琦即选官分诣州县发省仓以赈之奏差提防刑狱许宗夀专切往来提举蒲华同三州所活凡二百五十四万余人他州称是时民力乆困琦乃蠲赋役察官吏能否者陞黜之又以兵数虽多而杂以疲老耗用度选禁军不堪征战者停放一万二千余人　契丹改政事省为中书省
　　四年春正月戊辰诏罢修水洛城从韩琦奏也　庚午京城雪寒诏三司减价出薪米以济之　辛未降天章阁待制权知鳯翔府滕宗谅知虢州职如故并代副部署张亢为本路钤辖宗谅及亢皆置狱邠州狱未具而有是命从参知政事范仲淹言也先是仲淹力辩宗谅亢等非有大过乞免下狱及是又言燕度勘到滕宗谅所用钱数分明并无侵欺入已张亢借公用钱买物事未发前已还纳讫又因移任借却公用银却留钱物准还皆无欺隠之情宗谅及亢由是得免重劾　壬申西蕃磨氊角入贡　乙亥荆王元俨薨元俨生而颖悟太宗尤所钟爱不欲令早出宫年二十始出就封故宫中呼为二子太保广颡丰颐资质严毅不可犯性谨约寡欲喜儒学好文词兼善书法帝以十二岁即位章献皇太后制朝事自以属尊望重恐为太后所忌深自晦宻及太后崩帝亲政益加尊宠凡有请报可王必自书谢牍尝问翊善王涣曰元昊平未对曰未也曰如此安用宰相闻者畏其言及病帝忧形于色亲至卧内手调药屏人语久之所献多忠言赐白金五千两辞不受帝为嗟泣临终惟戒诸子以孝友及薨赠天策上将军徐兖二州牧燕王諡恭肃诏取墨迹及所赋诗分颁辅臣余藏秘阁　丙戌诏自今臣僚毋得以奏荐恩泽及所授命为亲属乞赐科名及转官升陟入通判以上差遣其亲属尝降官降差遣亦毋得乞以恩泽牵复若因累而为别更名奏防者重坐之　辛卯太常礼院上新修太常新礼四十卷庆厯祀仪六十三卷赐提举贾昌朝编修孙祖徳等刀剑噐币有差　二月丙申遣内侍赍奉宸库银三万两下陜西博籴糓麦以济饥民　欧阳修言臣计西贼无故而请和者不止与契丹通谋共困中国兼欲诈谋欵我并力以吞唃厮啰摩旃瞎旃诸族地大力盛然后东向以攻中国耳今若未见有他计拒其来和则当赐以诏书言唃厮啰等皆受朝廷官爵父子为国藩臣今若讲和则不得攻此数族贼闻此言必难听约用此为说自可拒絶臣所以区区愿未和者盖知不和患轻易为处置和后患大不可枝梧此天下安危大计臣不敢不极言也　辛丑权御史中丞王拱辰言滕宗谅在邉盗用公使钱不俟具狱止削一官所坐太轻臣明日更不敢入朝乞赐责降一小郡以戒妄言监察御史里行李京又言近闻兴元府西县奏滕宗谅差兵士以驴车四十两载茶三百余笼出引逐处不得収税宗谅职在近侍而乱法太甚宜夺职以惩贪墨之人壬寅知光化军韩纲除名英州编管兵马监押许士
　　从追三官舒州编管坐弃城也　谏官欧阳修等言风闻朝廷近降指挥与诸路转运使令体量州县官吏酷虐军民者臣谓光化兵变虽因韩纲自致然兵亦素骄处置之间须合中道韩纲自当行法骄兵亦合讨除今若明行号令偏约官吏则骄兵増气转更生心长吏畏避无由行事伏乞速降指挥与诸路转运使令宻切禀行不得漏泄　广西宜州蛮区希范作乱希范思恩人狡黠颇知书尝举进士试礼部景祐末与其叔正辞应募从官军讨安化州叛蛮既而希范撃登闻鼓求録用事下宜州知州冯伸已言其妄编管全州正辞亦尝自言其功不报二人皆觖望希范后趣遁归与正辞率其族人及白崖山酋蒙赶荔波洞蛮谋为乱择日杀牛建坛祭天神推蒙赶为帝正辞为奉天开运建国桂王希范神武定国令公桂州牧以区丕绩为宰相余皆伪立名号补署四十余人前月丙子率众五百破环州刼州印焚其积聚以环州为武成军癸卯事闻诏转运钤辖司亟发兵捕撃之　乙巳以上清宫田园邸店赐国子监　戊申遣入内供奉官王昭明徃宜州召募勇敢人入洞捕撃蛮贼　徙知虢州滕宗谅知岳州用中丞王拱辰言也己酉宣拱辰赴台谕曰言事官第自振职勿以朝廷未行为沮已而辄请解去以取直名自今有当言者宜力陈无避拱辰顿首谢　甲寅罢陜西四路都部署经畧安抚招讨使复置逐路都部署【考异宋史作都总管】经畧安抚招讨使从韩琦议也以郑戬为永兴军都部署兼知永兴军初命戬知永兴军仍兼四路都部署谏官欧阳修言戬虽名都部署而诸路自各有将又其大事不令专制必禀朝廷假如邉将有大事先禀于戬又禀于朝廷朝廷议定下戬戬始下于防邉只此一端自足败事且大事戬既不专小事又不由戬则部署一职虚名可废若小事一一问戬则四路去永兴皆数百里其塞栅逺者及千里使戬一一处分合宜尚有迟缓之失万一耳目不及处置失宜则为害不细臣欲乞落其虚名只求坐镇长安抚民临政以为闗中之重而使四路各责其将则名体皆顺处置合宜从之【考异郑戬罢四路部署实録正史皆云韩所议据欧阳修誎疏则初移戬知永兴尚兼四路后乃改命必縁修此疏但实録正史都不详耳】　丙辰御迎阳门召辅臣观画其画皆前代帝王美恶之迹可为规戒者因命天章阁侍讲曽公亮讲毛诗王洙读祖宗圣政録翰林侍读学士丁度读前汉书数刻乃罢　诏天章阁侍讲曽公亮删定审官三班院流内铨条贯从范仲淹请也









　　资治通鉴后编卷五十四
<史部,编年类,资治通鉴后编>
　　钦定四库全书
　　资治通鉴后编卷五十五
　　刑部尚书徐干学撰
　　宋纪五十五【起阏逢涒滩三月尽七月凡五月】
　　仁宗体天法道极功全徳神文圣武睿哲明孝皇帝
　　庆歴四年三月乙丑以殿中侍御史防稽王丝为荆湖南路体量安抚提举捉贼代张庚也　谏官欧阳修言江淮之民上被天灾下苦盗贼内应省司之重敛外遭转运之诛求比于他方被苦尤甚今若不加存防将来继以凶荒则饥民之与疲怨者相呼而起其患害不比王伦等偶然狂叛之贼也臣谓民怨已久民疲可哀因其困时宜速施惠伏望圣慈特遣一二使臣分诣江淮名山祈祷雨泽仍下转运司并州县各令具逐处亢旱次第奏闻及一面多方擘画赈济穷民无至失时以生后患丙寅遣内侍诣两浙江淮祠庙祈雨　丁卯以天章阁侍讲杨安国为直龙圗阁崇政殿说书赵师民为天章阁侍讲并赐三品服初帝谓辅臣曰安国师民乆侍经筵其行义淳质乃先朝崔遵度之比因褒擢之己巳以职方贠外郎同判豋闻鼓院张尧佐提防开封府诸县镇公事谏官余靖言外议皆云尧佐识见浅近依托后宫之势已得内降指挥改赐章服又从内批与省府差遣大臣依违不能坚执遂与府界提防外议籍借如此窃恐上累圣徳若陛下必欲爱之不若与有职田一近郡足以表陛下屈已从公之徳于尧佐资叙亦无所损也又言尧佐修媛之世父进用不宜太遽顷者郭后之祸起于杨尚不可不监帝曰朕岂以女谒进人亦因臣僚论荐而后用如物议不允当更授以一郡帝虽有此言尧佐竟不出　癸酉祠部郎中集贤校理钱仙芝决配沙门岛坐知秀州受枉法赃罪当死特贷之前两浙转运使王琪降知婺州两浙转运使邵饰降知洪州并坐按发仙芝在谏官奏劾之后也　甲戍命盐鐡副使鱼周询宫苑使周惟徳徃陜西同都转运使程戡相度铸钱及修水洛城利害以闻先是韩琦以修水洛城为不便奏罢之郑戬固请终役琦还自陜西戬罢四路都部署改知永兴又极言城水洛之便役不可罢命刘沪董士亷督役如故知渭州尹洙及泾原副都部署狄青相继论列以为修城有害无利议者纷纷不决故遣周询等行视戬初命泾原都监许迁将兵为修城之援及戬罢统四路洙亟召迁还又檄沪士亷罢役且召沪士亷蕃部皆遮止沪士亷等请自备财力修城沪士亷亦以属户既集官物无所付又恐违蕃部意别生他变日増版趣役洙再召之不从洙亟命瓦亭寨都监张忠徃代沪又不受洙怒命青领兵廵邉追沪士亷欲以违节度斩之青械二人送徳顺军狱时周询等犹未至也蕃部遂惊争収积聚杀吏民为乱又诣周询等诉周询等具奏诏释沪士亷令卒城之
　　吕中曰城水洛之役当以郑戬刘沪之言为是而韩琦尹洙之言为非以韩魏谙练西戎知取横山之便而不知城水洛之便亦犹赵普能与太祖收藩镇兵权而异时复以夏台之地赐保恩也
