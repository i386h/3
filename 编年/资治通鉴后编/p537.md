<!-- { "loadSidebar": true } -->
　　贼乘胜东下断我军粮道乃囘军屯北沙粮且絶与贼死战凡七昼夜贼败走夺贼船七十余乃得渡淮保泗州时方暑湖水溢诸营皆避去而霄独守孤城贼环绕数十里攻之抟霄坐城上遣偏将以骑士由西门突出贼后约曰旗一麾即还既而旗动骑士还步卒自城中出夹击之贼大败然贼砦犹阻西行之路乃结阵而往翼以竒兵转战数十合军始得至海宁　初礼部尚书致仕婺源汪泽民寓居宣州时贼数来犯江东廉访使道通雅重泽民日就之询守御计城得无虞至是长枪军索诺木等叛来冦城或劝泽民去泽民曰我虽无官守故受国厚恩临危爱死非臣子节留不去凡战鬭筹画多泽民参决之累败贼兵既而贼益众城陷泽民为所执使之降大骂不屈遂遇害事闻赠江浙行省左丞追封谯郡公諡文节泽民宋端明殿学士藻之七世孙也　秋七月己夘朔宋置江南等处行中书省治应天府以左副元帅朱元璋为江南行省平章政事得承制封拜时龙鳯二年也【考异明太祖实録于是日书云诸将奉上为吴国公此国史之饰辞也实録辩证曰是时置江南行中书省亳都陞上为行省平章己亥五月陞行省左丞相辛丑正月乃为吴国公俞本记事録次第载之甚详据辛丑十一月叶子竒上书于孙炎有曰丞相以雄杰之才绍开中兴之运而壬寅冬航海之使犹赍行省平章宣命则丙申之未闻吴国断可知矣汉髙未王巴蜀不改沛公之称光武初徇昆阳但循太常之号帝王之兴岂以区区封爵早晚为重轻哉史臣于是为无识矣其説良是然明祖为创业之主而叶书以为绍开中兴之运者何哉盖为小明王言之也韩山童初起诈称宋徽宗八世孙故国号曰宋叶书所以有中兴之语也而明祖之开府江南为龙鳯之所拜除益明矣国史推崇本朝于太祖臣宋之事悉为刬削无一字见于实録凡有官爵称号皆以为羣下所尊奉然他书尚有可考实録辩证最详且覈今掇其数条具列如左一曰陶学士事迹载令防付陶安者凡二俱称皇帝圣防吴王令防其授黄州知府则龙鳯十年十二月某日皆在甲辰年学士集甲辰十月七日发枞阳诗自注云时迁往桐城旧县又记龙鳯甲辰秋九月千秋节亦在桐城观此则甲辰之嵗陈友谅业已败死金陵势极其盛而陶安除官之制尚称皇帝圣防吴王令防则前此之拜除皆以龙鳯纪年可知矣安得而尽没之乎辩证又曰黄伯生撰诚意伯行状云中书设御座奉小明王以正月朔旦行礼公骂曰彼牧防耳奉之何为遂不拜实録及本传皆不载此事是时上方奉龙鳯正朔承制行事文成不应孟浪若此或云在癸夘克安丰之后于事理为近刘辰国初事迹云□士诚攻安丰上将救之刘基谏曰不应轻出若救出来发付何处此则文成不奉龙鳯之本谋也观此则其事益明使太祖不奉龙鳯正朔则中书何为设御座使小明王不为太祖所事之主则救出何难发付形迹显然而国史尽没其实何以为实録辩证又曰方孝孺代宋濓撰越国公新庙碑用龙鳯纪年盖甲辰嵗太祖为吴王时作也首称皇帝手秉黄屯兵和阳其为尊称我太祖明矣又云夏四月又从王破宣城所谓王者指吴王即我太祖也不称帝不称上而称王纪实之词也时本称耶今皆不可考矣若所云皇帝手秉黄屯兵和阳则洪武改元革除龙鳯之后史家追改之断非旧文家有旧版逊志斋文集摩挲此一行楮墨糢糊剞□之痕迹宛然二百年来改窜之遗迹犹可想见也观此则越国庙碑与陶安令防皆在甲辰而并用龙鳯纪年虽欲讳之安得而讳之明之续通鉴者于元纪称我太祖大明兵目顺帝曰元主官军曰元兵此臣子推崇本朝之体宜尔也今则不可用矣故于明祖之开府直书小明王之命而前此但称姓名后此则称平章朱某陞丞相则称丞相某及为吴国公吴王则爵而不名著其渐也顺帝仍曰帝其兵曰官军而明将则曰江南将明兵曰江南兵以当时尚未有大明之号也羣雄但称其姓名或斥之曰贼曰伪而韩林儿独称小明王者以明祖所事特优之也每年明祖事首见之下辄缀云时宋龙鳯某年信以传信不敢没也】是月秦从龙应聘而至从龙洛阳人初仕为校官累迁江南行台侍御史防兵乱避居镇江元璋命徐达访之达下镇江得从龙还报元璋喜即命朱文正以白金文绮往聘之既至元璋亲至龙江迎之以入时平章即故御史台为府乃居从龙于西华门外事无大小皆与之谋从龙尽言无隠每以笔书漆简问答甚宻左右无知之者平章呼为先生而不名　渤海杨乘甞为江浙行省左右司员外郎坐事免官寓居松江士诚遣其党张经往招之乘日与客痛饮无一言客问盍行乎乘曰乘以小吏致身显官有死而已尚何行之有经促其行愈急乘命其子具牲醴告祖祢迨暮起行后园圃顾西日晴好慨然曰晚节如是足矣夜分乃整衣冠自经死　张士诚以舟师攻镇江江南统军元帅徐达等御之平章使谕达曰张士诚起负贩谲诈多端今来冦镇江是其交已变当速出军攻毘陵先机进取沮其诈谋达乃帅师攻常州进薄其垒且请益师于是复遣兵三万往助之达军城西北汤和军城北张彪军城东南士诚遣数万众来援达乃去城十八里设伏以待之仍命总管王均用率铁骑为竒兵达亲督师与战于龙潭锋既交均用以铁骑横冲其阵阵乱敌退走遇伏遂大败擒其将张汤二将军【考异太祖实録于是战云士诚弟九六遇伏马蹶为先锋刁国寳王虎子所获九六即士徳又云上欲留士徳以诱致士诚士徳间遗书士诚俾降元以谋我乃诛之辩证以为士徳被获在丁酉七月攻常熟之时而是役士徳不与焉今从辨证张九六事皆削而不书辩证详见至正十七年】　八月己酉朔张士诚将江通海降于江南　丙辰奉元路判官王渊等以义兵复商州　庚午平章以诸将虐取陈保二赀致叛且攻常州乆不下命自元帅徐达以下皆降一官以书责之曰虐降致叛老师无功此吾所以责将军其勉思补过否则罚无赦　是日倪文俊陷衡州路元帅甄崇福战死　甲戌彗见于张色青白指西南长尺余至十二月戊午始灭　是月帝至自上都　黄河决山东大水　张士诚将史文炳以水师数万攻嘉兴杨旺扎勒以大军四伏使小舟数十百艘饵之贼樯艣蔽天排江而下追至杉青东西岸多积苇以待适南风大作岸上举火贼舟焚燎至四十里不止死者甚众遂舍舟登陆进逼城下战于东堰大破之斩首万七千级俘者数千张士信以伏水遁还然旺扎勒凶肆掠人货财妇女部曲骄横民间謡曰死不怨泰州张生不谢寳庆杨【采乐郊私语贼将谓史文炳据秘阁元政要】　九月戊寅朔江南平章如江淮府入城先谒孔子庙遣儒士告谕乡邑劝耕桑筑城开堑命总管徐忠置金山水寨以遏南北冦兵遂还寻改江淮府为镇江府　庚辰汝颍贼李武崔徳等破潼闗参知政事舒噜杰战死　壬午豫王阿喇特纳实哩同知枢宻院事鼎珠引兵复潼闗河南平章伯嘉努以兵守之丙申潼闗复陷伯嘉努兵溃豫王复以兵取之李武崔徳败走　戊戌贼陷陜州及虢州　诏以太尉纳琳复为江南行台御史大夫迁行台治绍兴　贼既防陜虢断殽函之路势欲趣秦晋知枢宻院事达实巴图鲁方节制河南军调兵部尚书察罕特穆尔与李思齐往攻之察罕特穆尔即鼓行而西夜抜殽陵立栅交口陜州城阻山带河险且固而贼转南山粟给食以坚守攻之猝不可抜察罕特穆尔乃焚马矢营中如炊烟状以疑贼而夜提兵抜灵寳城守既备贼始觉不敢动即渡河陷平陆掠安邑蹂晋南鄙察罕特穆尔追袭之蹙之以铁骑贼囘扼下阳津赴水死者甚众相持数月贼势穷皆遁溃以功陞签河北行枢宻院事　冬十月丁未大名路有星如火从东南流芒尾如曵篲堕地有声火焰蓬勃乆之乃息化为石青黒色光莹形如狗头其断处如新割者有司以闻太史验视云天狗也命藏于库　戊申张士诚以兵败于常州遣其下孙君夀奉书至江南请和言既纳保二又拘杨宪遣兵来逼咎实自贻愿与讲和以解困阨嵗输粮二十万石黄金五百两白金三百觔以为犒军之费江南平章复书云尔既知过归使餽粮即当班师不隳前好且曰大丈夫举事当赤心相示浮言夸辞吾甚厌之士诚得书不报　镇南王退驻淮安赵君用自泗州来冦乙丑城陷淮东亷访使禇巴哈死之镇南王被执逾月不屈与其妃皆赴水死【考异镇南王与妃俱死据王逢诗序修入实録辩证曰元史诸书皆云冦陷淮安而不记为何冦观实録及王逢诗序则其为赵君用明矣君用以丙申冬陷淮安以丁酉冬据淮称王其失淮奔益都当在戌亥间耳今从辨证直书赵君用】初巴哈为副使与判官刘甲扞御淮安甲守韩信城势相掎角巴哈寻上章劾总兵者逗挠之罪朝廷録其功陞亷访使甲有智勇与贼战輙胜贼惮之号曰刘铁头巴哈颇頼之总兵者怒其劾已乃檄甲别将兵击贼欲以困巴哈甲去韩信城陷贼因掘堑围淮安刍饷路絶元帅呉徳琇运米万斛入河为贼所掠攻围日急总兵者屯下邳按兵不出遣使十九辈告急皆不应城中饿者仆道上即取啗之草木螺蛤鱼蛙燕乌及鞾皮韂革箱败弓之筋皆尽而后父子夫妇老穉更相食撤屋为薪人多露处坊陌生荆棘力既尽城陷巴哈犹据西门力鬬中伤见执为贼所脔次子宝格冒刄防之亦见杀巴哈隰州石楼人守淮安五年殆数十百战精忠大节人比之张廵朝廷闻之赠巴哈翰林学士承防追封卫国公諡忠肃先是同签淮南行枢宻院事董搏霄建议于朝曰淮安为南北襟喉江淮要冲其地一失两淮皆未易保援救淮安诚为急务今日之计莫若于黄河上下并濒淮海之地及南自沭阳北抵沂莒赣榆诸州县布连珠营每三十里设一总砦就三十里中又设一小砦使烽堠相望而廵逻往来遇贼则并力野战无事则屯种而食然后进有援退有守此善战者所以常为不可胜以待敌之可胜也又言海宁一境不通舟楫军粮惟可陆运而凡濒淮海之地人民屡经盗贼宜加存抚权令军人搬运其陆运之方每人行十步三十六人可行一里三百六十人可行一十里三千六百人可行一百里每人负米四斗以夹布囊盛之用印封识人不息肩米不着地排列成行日行五百囘计路二十八里轻行一十四里重行一十四里日可运米二百石每运给米一升可供二万人此百里一日运粮之术也又言江淮多流移之人并安东海宁沭阳赣榆等州县俱废其民壮者已尽为兵老幼无所依归者宜置军民防御司择军官才堪牧守者使居其职而籍其民以屯故地练兵积谷且耕且战内全山东完固之邦外捍淮海出没之冦而后恢复可图也时不能用淮安卒陷于贼　十一月张士诚将诱江南长兴新附义兵七千人叛降于彼因挟之以攻徐达汤和垒壬午逹勒兵与战常遇春廖永安胡大海内外夹击大破之擒其将张徳余军奔入城士诚复遣其将吕珍驰入常州督兵拒守达复进师围之　丁亥流星大如酒杯色青白尾迹约长五尺余光明烛地起自东北东南行没于近浊有声如雷　刘福通遣将分畧河南山东河北大书旗聨云虎贲三千直抵幽燕之地龙飞九五重开大宋之天逺迩传闻京师大震【据秘阁元政要】　是月河南陷亷访副使温普遁徙河南亷访司于沂州又于沂州置分枢宻院以兵马指挥使司隶之　江浙行省平章政事布延特穆尔卒于池州布延特穆尔持身亷介人不敢干以私其为将所过不受餽遗宴犒民不知有兵性至孝幼养于叔父阿珠事之如亲父常乗花马时称为花马平章　十二月庚申河南行省平章达实巴图鲁大破刘福通兵于太康先是朝廷遣脱欢来督兵达实巴图鲁父子亲与刘福通对敌自己至酉大战数合达实巴图鲁坠马博啰特穆尔扶令上马先还自持弓矢连发以毙追者夜三更步囘营中已而率大军进逼陈留攻取夹河刘福通寨是日次髙柴店距太康三十里夜二鼓贼五百余骑来劫以有备亟遁火而追之比晓督陈力战自寅至已四门皆陷壮士縁城入其郛斩首数万擒伪将军张敏孙韩等九人杀伪丞相王罗二人太康悉平遣博啰特穆尔告防京师帝赐劳内殿王其先臣二世拜河南行省左丞相仍兼知枢宻院事守御汴梁弟实勒们云南行省左丞子博啰特穆尔四川行省左丞将校僚属赏爵有差　是月倪文俊陷岳州路杀威顺王子岱特穆尔　湖广参政额森特穆尔与左江义兵万戸邓祖胜合兵复衡州　宁国路长枪元帅谢国玺冦江南广兴府元帅邓愈击败之擒其总管武世荣获兵千余人　是嵗诏沿海州县为贼所残掠者免田租三年　河南行省左丞相台哈巴哈驻军南阳嵩汝等州叛民皆降军势大振　陜西行台监察御史李尚防上闗中形胜急论凡十有二事　命大司农司屯种雄霸二州以给京师号京粮为浙西被陷海运不通故也　平江湖州陷义兵元帅方嘉努以所部军屯杭城之北闗钩结同党相煽为恶劫掠财货白昼杀人民以为患江浙行省平章庆通言于其丞相达实特穆尔曰我师无律何以克敌必斩方嘉努乃可出师丞相遂与庆通入其军斩首以徇民大悦既而苖军帅杨旺扎勒以其军守杭城丞相遂承制授以本省右丞而旺扎勒益以功自骄因求娶庆通女庆通初不许时苖军势甚张丞相方倚以为重强为主婚庆通不得已以女与之　广西苖军五万从元帅阿尔斯兰沿江下抵庐州淮东都　元帅余阙移文谓苖蛮不当使之窥中国诏阿尔斯兰还军苖军有暴于境者即收杀之凛凛莫敢犯时羣盗环布四外阙居其中左提右挈屹为江淮一保障论功拜江淮行省参政仍守安庆通道于江右商旅四集池州赵普胜帅众攻城连战三日败去未防又至相拒二旬始退怀宁县达噜噶齐伯嘉努战死普胜本巢湖水军降于徐夀辉骁勇善用双刀号为双刀赵云
