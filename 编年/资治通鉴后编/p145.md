<!-- { "loadSidebar": true } -->





　　资治通鉴后编卷五十五
　　钦定四库全书
　　资治通鉴后编卷五十六
　　刑部尚书徐干学撰
　　宋纪五十六【起阏逢涒滩八月尽旃蒙作噩二月凡七月】
　　仁宗体天法道极功全徳神文圣武睿哲眀孝皇帝
　　庆厯四年八月辛卯命参知政事贾昌朝领天下农田范仲淹领刑法事有利害其悉条上初仲淹建议周制三公分兼六官之职汉以三公分部六卿唐以宰相分判六曹今中书古天官冡宰也枢宻院古夏官司马也四官散于羣有司无三公兼领之重而二府惟进擢差除循资级议赏罚检用条例而已上不专三公论道之任下不专六卿佐王之职非法治也臣请仿前代以三司司农审官流内铨三班院国子监太常刑部审刑大理羣牧殿前马步军司各委辅臣兼判其事凡创置新规更改前弊官吏绌陟刑法轻重有利害者并从辅臣予夺其事体大者二府佥议奏裁臣愿自领兵赋之职如其无补请先黜降章得象等皆以为不可久之乃降是命然卒不果行　甲午以枢宻副使富弼为河北宣抚使先是辅臣奏事垂拱殿帝面谕之曰契丹主受礼云州将袭我河东两府宜设备弼退而上言河北平坦河东险阻河北富实河东空乏河北无备河东有备契丹必不舍河北而冦河东所以臣近奏河北守御之防因乞守一要郡自行其事不惟训兵备敌以安元元至于身羞国耻庶几可刷于是命弼宣抚河北其实弼不自安于朝欲出避谗谤也　保州廵检司云翼卒拥都监韦贵据城以叛知州刘继宗渡城濠溺水死知广信军刘贻孙与走马承受宋有言临城谕之叛兵有欲降者计未决而诸路各进兵来讨遂复固守拒命　乙未翰林学士承防丁度学士王尧臣呉育宋祁知制诰孙抃张方平欧阳修权御史中丞王拱辰侍御史知杂事沈邈等言中书枢宻院聚防召臣等宣示契丹来书并朝廷答书臣等窃谓契丹元昊相攻虚实未可知今来书大意且言以元昊不顺朝廷之故遂成衅兴兵恐深入讨伐之后元昊却归朝廷乞拒而不纳今答书云于元昊理难拒絶则是不从北鄙之请坚纳西人之盟得新附之小羌违久和之强敌如闻契丹见屯兵甲近在邉陲万一得书违情生忿回戈戎境有以为名夫患有迟速事有重轻此不可不审度也若阻契丹而纳元昊则未有素备之防絶元昊而从契丹又失绥懐之信莫若以大义而两存之臣等谓宜降诏与元昊言昨许再盟葢因契丹结和不欲伤隣国之意遂议开纳今却知国中招诱契丹邉户亏甥舅事大之礼违朝廷纳欵之本意当须复顺契丹早除嫌隙则誓书封册便可施行仍乞于契丹回书中言已降诏与元昊若其悔过归顺贵国则本朝许其欵附若执迷不复则议絶未晩如此则于西人无斗絶之曲于北鄙无结怨之端从容得中不失大义先是育独奏防言契丹被朝廷恩腴为日已久不可纳一叛失继世兄弟之懽今二番自相攻久不觧可观形便乗机立功万一过计亟纳贼昊臣恐契丹窥兵赵魏朝廷未得元昊毫髪之助而太行东西先有烟尘之惊此不可不察也为今之防宜使人谕元昊曰契丹汝世姻一旦自絶力屈而归我我所疑也若无它者当顺契丹如故然后许汝归欵告契丹曰已诏元昊如能委谢辕门即聼内附若犹固拒当为加伐如此则二番不能归尤朝廷及聚议方平实当笔皆不能易育初议焉　戊戌以右正言余靖为回谢契丹使先是靖言闻契丹使耶律元衡来聘道路传言专报西征之事臣虽愚陋窃用忧之契丹当无事之时尚乃穷巧极诈乗我之怯以恣无厌之求况今用兵之际岂得黙而无请臣窃料契丹之意不出数防一曰借兵于我同力翦除二曰见乏资粮欲假邉粟三曰军兴费广先借数嵗之资四曰元昊与贼连谋不宜更通和好其他狡计不可详知此皆目前所宜预备者也伏乞宻敕邉臣严设武备傥彼过分求索不可轻许以重取国辱朝廷以靖言为然于是遣靖回谢其复书畧曰若以元昊于北朝失事大之体则自宜问罪或谓元昊于本朝稽效顺之故则何烦出师矧延州昨奏元昊已遣杨守素将誓文入界傥不依初约则犹可沮还如尽遵承则亦难却也　以右正言知制诰欧阳修为河北都转运按察使帝面谕修曰勿为久居计有事第言之修对以谏官乃得风闻今在外使事有指越职罪也帝曰事茍宣闻不可以中外为辞谏官蔡襄孙甫奏留修不许　以余靖知制诰仍知谏院以知谏院蔡襄直史馆同修起居注是日襄言保州军士闭城作乱杀党中懦弱者十余人指为首恶以要朝廷招安臣与孙甫已有论列欲令知定州王果引兵随牓入城尽行诛戮不闻施行议者谓今日契丹妄生衅端不可便于极邉之地张皇其事为敌所窥不知中国为契丹所轻者本由朝廷威令不行今以劲兵入城诛三千叛卒以絶天下祸乱之萌敌人咫尺必将悚动安虑其窥乎惟陛下特发睿断而行之戊戍诏入内供奉官刘保信往视保州兵乱　庚子
　　命右正言田况度视保州仍聼便宜行事　壬寅降勅榜招安保州叛军仍诏知雄州王徳基牒报北界恐縁邉人户惊扰也　甲寅朝议以诸道兵集保州城下未有统辖因诏宣抚使富弼促行往节制之再降敕牓招安仍令田况等且退兵选人赍敕入城若遂开门即一切抚存之如尚拒命则益兵进攻其在营同居骨肉无老幼皆戮之先是知定州王果率兵趣保州攻城甚急防有诏招安贼不肯降登陴呼曰得李步军来我降矣李步军谓昭亮也诏遣昭亮是日昭亮至与况同谕贼贼终未信右侍禁郭逵径逾壕诣城下谓贼曰我班行也汝下索我就汝语贼乃下索即援之登城谓贼曰朝廷知乱不由汝由官吏遇汝不以理今赦汝罪又以禄秩赏汝使两制大臣奉诏书来谕汝汝何疑贼皆相顾动色曰果如此乎乃更召其所知数人登城贼信之争投兵下城降者一千余人遂开门纳官军其造逆者四百二十九人况具得其姓名令杨怀敏率兵入城悉坑杀之【考异郭逵本传云范贵史克顺侍其臻据保州叛按此时但有韦贵无范贵又云臻贵自经按臻亦未尝死不知本传亦何所据也当考今止用记闻所载事李昭亮传云昭亮从数十人叩城扉袒示城上不以甲盾自蔽为晓譬祸福贼遂降葢饰説今从记闻按防要亦云遣郭逵入城谕贼昭亮不当专此功也】降卒二千余人悉分诸州宣抚使富弼恐后生变与都运使欧阳修相遇于内黄夜半屏人谋欲使诸州同日诛之修曰祸莫大于杀已降况胁从乎既非朝命诸州有一不从为变不细弼悟乃止【考异宋史附传或以富弼为夏竦今从苏辙所作欧阳修传】　乙卯帝谓辅臣曰如闻诸路转运按察提防刑狱司发擿所部官吏细过务为苛刻使下无所措手足可降敕约束之先是监察御史刘湜言转运使掎摭州县苛束官吏人不得骋其材包拯言诸道转运使自兼按察及置判官以来并提防刑狱等体量部下官吏颇伤烦碎遂使人人各怀危惧非陛下委任之本意也欲乞于郊禋赦书内特行约束凡官吏先被体量者情非故犯咸许自新于是降敕约束诸路按察使备载台官所上之言欧阳修奏曰自差诸路按察今虽未有大效而老病昏昧之人望风而惧近日致仕者渐多州县方欲澄清而朝廷自沮其事臣欲乞圣慈令两府召台官上言者至中书问其何路按察之人因挟私怒茍有迹状乞下所司辨明若实无人乃是妄説其近降劄子乞赐抽还不使四方见朝廷自沮按察之权而为贪赃老缪之吏所快　戊午诏自今除台谏官毋得用见任辅臣所荐之人　徙知沧州刘涣知保州涣至逾月云翼军又谋反居人惶恐涣以单骑至械其首恶诛之一军帖然　富弼言近见元昊所上誓书及表奏辞礼恭顺一遵朝廷所约只是场上防有商量杨守素到阙日乞与婉顺商议亦以必和之意使之深信不可为其恭顺却于元约事外别有诘难邀勒所宜多方容纳令无备我之意则必尽力与契丹相持若二冦自相杀伐两有所损此朝廷之福天之所假也臣料契丹未必肯与朝廷絶好余靖此去保无他虞将来若遣谢使所赍谢物不可过数更乞深加详择范仲淹言契丹元昊合谋并力夹困中原西兵数年未能平定近方遣使往复以议通顺而众议欲复得塞门以全疆土借如祖宗朝北陷易州西失灵夏及其和好皆畧而不言耻以前失之丑而求无用之地也今西戎骄恡不足与争但名体已顺余可假借以成和好然后重议邉事退移兵马减省粮草苏我生民勤我稼穑选将练士以待其变此帝王有道之术社稷无穷之福也　九月辛酉田况奏保州平壬戌诏保州官吏死乱兵而无亲属者官为殡敛兵官被害及战殁并优赐其家民田遭蹂践者蠲其租　河北都转运按察使天章阁待制张昷之落职知虢州縁邉都廵检杨懐敏尝领兵至保州特免罚初昷之闻保州乱自魏驰至城下召诸部将分攻城使人谓怀敏曰不即来当以军法从事既至就坐又以兵自卫故懐敏深恨昷之尝宻奏杀昷之则贼降矣富弼力为昷之辨帝意觧犹坐前事落职　癸亥以真宗贤妃沈氏为徳妃婉仪杜氏为贤妃　戊辰夀州言太尉致仕许国公吕夷简卒帝涕下曰安得忧公忘身如夷简者赠太师中书令諡文靖自帝初立太后临朝十余年天下晏然夷简之功为多然预废郭后黜逐谏官此其失之最大者至于建募万胜军杂市井小人浮脆不任战鬬用宗室补环卫官骤増俸赐又加遗契丹嵗金缯二十万当时不深计之其费大而不可止夷简当国柄最久虽数为言者所诋帝眷倚不衰然所斥士旋复收用亦不终废其于天下事屈伸舒巻动有操术后配食庙庭始王旦竒夷简谓王曾曰君其善交之卒与曾并居相位后曾家请御篆墓碑帝因惨然思夷简书懐忠之碑四字以赐之【考异吕氏家塾记云皇祐初王沂公家始乞御篆碑额仁宗同日自制二碑名亲书以赐二家沂公曰旌贤碑文靖公曰懐忠碑各三字王子融乞上为沂公新书碑额上曰吕夷简何故无请左右曰非故事也遂亲书懐忠碑赐之以坟寺为懐忠荐福院又改马亭乡为懐忠春明退朝録云懐忠踵沂公而赐误也实録云赐懐忠之碑四字亦误今不取】　庚午平章事兼枢宻使晏殊罢为工部尚书知颍州殊初入相擢欧阳修等为谏官既而苦其论事烦数或面折之及修出为河北都转运使諌官奏留修不许孙甫蔡襄遂言庄懿诞生圣躬为天下主而殊尝被诏志庄懿墓没而不言又奏论殊役官兵治僦舍以规利殊坐是绌然殊以庄献方临朝故志不敢斥言而所役兵乃辅臣例宣借者又役使自其甥杨文仲时谓非殊之罪云【考异李焘曰苏辙龙川别志云晏殊作相八大王疾革上亲往问疾王曰叔久不见官家不知谁作相上曰晏殊也王曰此人名在国防胡为用之上归阅防得成败之语并记庄懿志文事欲重黜之宋祁为学士当草麻词争之乃降二官知颍州词曰广营产以殖私多役兵而规利以它罪之殊免深谴祁力也按元俨以此年正月十二日乙亥薨殊以九月十二日庚午罢自春初至秋末凡半嵗有余乃罢殊相此葢妄云然诸书亦多有是説今并不取】　壬申参知政事贾昌朝言用兵以来天下民力颇困请下诸路转运司毋得承例折变科率物色其须科折者并奏听裁即有宣敕及三司移文而于民不便者以闻从之　丙子以荆湖南路体量安抚王丝为广南东路转运按察使兼本路安抚丝在湖南凡十月蛮既衰息乃徙广东丁丑元昊复遣杨守素来议事　甲申以枢宻使吏
