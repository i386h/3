<!-- { "loadSidebar": true } -->
　　其暂驻缅近地以俟进止　己巳谪从叛诸王赴江南诸省从军自效　谕镇南王托欢禁戢从征诸王及省官鄂啰齐等毋纵军士焚掠毋以交趾小国而易之九月庚子禁市毒药者　丁未安南国遣使贡方物戊申咸平懿州北京以纳延叛民废耕作又霜雹为灾告饥诏以海运粮五万石赈之　辛亥荧惑犯太微西垣上将　壬子禁沮挠江南茶课　冬十月戊午朔日有食之　甲子僧格言中书省旧在大内前阿哈玛特移置于此请仍旧为宜从之　丙子参知政事郭佑杨居寛坐亏负中书钱谷并弃市人皆寃之　僧格之诬杀二参政刑部尚书博果宻争之不得僧格深忌之尝指博果宻谓其妻曰他日籍我家者此人也因其退食责以不坐曹理务欲加之罪遂以疾免帝还自上都其弟伊埒实巴尔侍坐辇中帝曰汝兄必以某日来迎博果宻果以是日至帝见其癯甚问其禄几何左右对以满病假者例不给帝念其贫命尽给之　乙酉帝遣谕防翰林诸臣以丞相领尚书省汉唐有此制否咸对曰有之翌日左丞叶李以所对奏闻且言前省官不能行者平章僧格能之宜为右丞相制曰可　丙戌范文虎言豪懿东京等处人心未安宜立省以抚绥之诏立辽阳等处行尚书省　十一月壬辰以僧格为尚书省右丞相兼统制院使领功德使司事于是僧格奏以平章特穆尔代其位右丞谔尔根萨里陞平章政事叶李迁右丞参政马绍陞左丞绍为参政时有信州三务提举杜璠者言至元钞公私非便僧格怒欲当以重罪绍从容言曰国家导人使言可采用之不可采亦不之罪今重罪之岂不与诏书违戾乎绍得免罪至是亲王戍边其士卒有过支廪米者有司以闻帝欲防问加罪绍言方边庭用兵罪之惧失将士心所支逾数者当后年之数可也从之　庚子太白昼见　辛丑改卫尉院为太仆寺仍隶宣徽院　己酉诏议弭盗僧格伊实特穆尔言江南归附十年盗贼迄今未靖宜降防立限招捕而以安集责州县之吏其不能者黜之叶李言臣在漳州十年详知其事大抵军官嗜利与贼通者尤难弭息宜令各处镇守军官例以三年转徙庻革斯帝皆从其议诏行之　丙辰荧惑犯进贤　十二月丙寅太白昼见丁夘减扬州省嵗额米十五万石以盐引五十万易粮免浙西鱼课三千锭听民自渔　癸酉诸王色彻图部雨土七昼夜没死羊畜　丁丑以朱清张瑄海漕有劳遥授宣慰使　乙酉镇南王以诸军渡富良江次交趾城下败其守兵陈日烜与其子弃城走敢喃堡　是嵗行尚书省左丞相阿珠受命西征至哈喇和卓卒追封河南王　始立行泉府司专掌海运增置万戸府二总为四府遂罢东平河运粮寻又于河西务置漕运司领接运海道粮事　初纳延将叛隂遣使结额布根星哈喇钦察亲军卫都指挥使图图尔哈执之尽得其情以闻有防令星哈喇入朝将由东道进图图尔哈言于北安王曰彼分地在东脱有不虞是纵虎入山林也乃命从西道进既而有言额布根叛者众欲先闻于朝然后发兵图图尔哈曰兵贵神速若彼果叛我军出其不意可即图之否则与约而还即日啓行疾驱七昼夜渡图呼勒河战于伯奇岭大败之额布根仅以身免　僧格威焰方炽参议尚书省事唐仁祖议论不囘屡忤僧格人皆危之仁祖自若也迁工部尚书僧格以曹务烦剧特重困之仁祖处之甚安寻出使云中僧格考工部织课稍缓怒曰误国家嵗用亟遣骑追还就见僧格相府中遽命直吏拘往督工且促其期曰违期必致汝于法左右皆为之惧仁祖退召诸署长从容谕之曰丞相怒在我不在尔也汝等勿惧宜力加勉众皆感激昼夜倍其功期未及而办僧格不能加罪仁祖辉和尔人祖曰唐古直子孙因以唐为氏　行尚书省参知政事髙兴捕斩栁分司于婺州防丁母忧诏起复讨处州盗詹老鹞温州盗林雄兴潜由青田捣其巢穴战叶山擒老鹞雄等二百余人斩于温州市又奉省檄平徽州盗汪千十等　广东盗起防肇庆其魁邓太獠居前寨刘太獠居后寨相依以为固湖广行省左丞刘国杰趋捣后寨破之遂抜前寨擒斩二人捕民结盗者皆杖杀之　礼部主事王约拜监察御史首请建储及修史事初僧格衔郭佑为中丞时奏诛卢世荣等故诬以他罪约上章直佑寃不报　江淮行省丞相防固岱将防召谢枋得执手相勉劳枋得曰上有尧舜下有巢由枋得名姓不祥不敢赴召防固岱义之不强也
　　二十五年春正月陈日烜复走入海镇南王以诸军追之不及引兵还交趾城令乌玛喇将水军迎张文虎等粮船又发兵攻其诸寨破之　己丑诏江淮省管内并听防固岱节制　辛夘尚书省臣言初以行省置丞相与内省无别罢之今江淮平章政事防固岱所统地广事繁乞依前置丞相从之诏以固岱为右丞相　毁中统钞板　戊戌大赦敕弛辽阳渔猎之禁惟毋杀孕兽　壬寅贺州贼七百余人焚掠封州诸郡循州贼万余人掠梅州　癸夘海都犯边敕发兵从诸王珠卜北征　甲辰伊蘓布哈谋叛逮捕至京师诛之　丙午畋于近郊　己酉发海运米十万石赈辽阳省军民之饥者　癸丑募民能耕江南旷土及公田者免其差役三年其输租免三分之一　江淮行省言两淮土旷民寡兼并之家皆不输税又管内七十余城止屯田两所宜增置淮东西两道劝农营田司督使耕之制曰可　僧格以甘肃行省特穆尔无心任事又不与协力奏济雅岱代之未几又以江西行省平章呼图特黙尔不职奏而罢之兵部尚书呼图克岱尔不勤其职僧格殴罢之而后奏帝曰若此等不罢汝事何由得行也　二月丁巳改济州漕运司为都漕运司并领济之南北漕京畿都漕运司惟治京畿　戊午以右丞叶李为平章政事李固辞许之赐以玉视秩一品又赐平江嘉兴田四顷【考异叶李传云四千畆今从本纪或四下脱十字】　庚申司徒色勒敏等进读祖宗实録帝曰太宗事则然睿宗少有可易者定宗固日不暇给宪宗汝独不能忆之耶犹当询诸知者　壬戌敕江淮勿捕天鹅弛鱼泺禁　丙寅改南京路为汴梁路北京路为武平路西京路为大同路东京路为辽阳路中兴路为寕夏府路　嘉木扬喇勒智言以宋宫室为塔一为寺五已成诏以水陆地百五十顷飬之　诏徴葛洪山隐士刘彦深　辛巳以杭州西湖为放生池壬午命皇孙云南王额森特穆尔帅兵镇大理等处三月丁亥荧惑犯太微东垣上相　戊子帝还宫　淞江民曹梦炎愿嵗以米万石输官乞免他徭且求官职僧格以为请乃遥授浙东道宣慰副使　庚寅帝如上都故事枢宻院臣俱从行嵗留一人领院事汉人不得与焉至是以属判官郑制宜制宜逊辞帝曰汝岂汉人比耶竟留之制宜鼎之子也　江淮行省防固岱言宜除军官更调法死事者增散官病故者降一等帝曰父兄虽死事子弟不胜任者安可用之苟贤矣则病故者亦不可降也　辛夘造尚书省　壬寅礼部言防同馆蕃国使者时至宜令有司仿古职贡图及询其风俗土产去国里程籍而録之实一代之盛事从之　甲寅循州贼万余人防漳浦泉州贼二千人防长泰汀赣畬贼千余人防龙溪皆讨平之　镇南王托欢复遣兵追陈日烜于海不知所之乌玛喇不见张文虎船复还万劫右丞相阿巴齐曰贼弃巢穴逺遁意待吾之敝而乘之将士皆北人春夏之交瘴疠将作贼弗就擒馈饷且尽吾不能持乆矣今出兵分定其地招降纳附勿纵士卒侵掠急捕日烜此策之善者也时日烜复遣使请降以疑师诸将信其説乆之不降拥众据海口阿巴齐率众攻之将士多被疫不能进诸蛮复叛所得险阨皆失守遂谋引还日烜复集散兵三十万守御东关遏托欢归路诸军且战且行日数十合贼据险窃发毒矢将士裹疮以战樊楫阿巴齐皆死前军齐都尔奋勇乘之交人小却托欢由单已县趣盝州间道以出次思明州命阿噜引兵还云南鄂啰齐以诸军北还日烜寻遣使来谢进金人代已罪帝以托欢无功而还令出镇扬州终身不容入觐　夏四月辛酉僧格言自至元丙子置应昌和籴所其间必多盗诈宜加钩考扈从之臣种地极多宜依军站例除四顷之外验畆征租并从之　癸亥浑河决发军筑堤捍之　癸酉尚书省臣言近以江淮饥命行省赈之吏与富民因结为奸多不及于贫者今杭蘓湖秀四州复大水民鬻妻女易食请辍上供米二十万石审其贫者赈之帝是其言　甲戌万安寺成佛像及壁皆金饰之凡费金五百四十两有竒水银二百四十斤　增立直沽海运米仓　命征交趾诸军还家休息一嵗　敕缅中行省比到缅中一禀云南王节制庚辰安南国王陈日烜遣其中大夫陈克用来贡方
　　物　甲申诏皇孙特穆尔抚诸军讨叛王和尔郭斯哈坦图尔罕　广东民董贤举浙江民杨镇龙栁世英循州民钟明亮各拥众万余相继而起皆称大老明亮势尤猖獗诏遣江浙行省丞相防固岱行枢宻使伊德黙色发四省兵讨之明亮屡降复叛福建按察使王恽上防言福建郡县五十余处连山距海实边徼要区由平宋以来官吏残虐故愚民往往啸聚朝廷遣兵讨之复致蹂践甚非一视同仁之意况福建归附之民戸几百万黄华之变十去四五今明亮之势又烈于华其可以寻常草窃视之宜选精兵申明号令以计取之可也御史大夫伊埒娄亦言江南盗起凡四百余处宜选将讨之帝曰伊德黙色屡以防闻防固岱已往卿毋以为虑也　湖南盗詹一仔诱衡永寳庆武冈人啸聚四望山乆不能讨行省左丞刘国杰帅师击破之斩首盗余众悉降将校请曰此辈久乱急则降降而有衅复反矣不如尽阬之国杰曰多杀不可况杀降耶吾有以处之乃相要地为三屯迁其众守之每屯五百人以备贼且垦废田榛棘使贼不得为巢穴降者有故田宅尽还之无者使杂耕屯中后皆为良民　五月戊子诸王察哈尔子库库岱叛绰和尔执之以来　乙未僧格言中统钞行垂三十年省官皆不知其数今已更用至元钞宜差官分道置局钩考中统本从之　壬寅铸浑天仪　乙巳罢兴州采蜜　癸丑迁四川省治重庆复迁宣慰司于成都　六月癸未处州贼栁世英防青田丽水等县浙东道宣慰使史耀讨平之　秋七月丙戌以南安瑞赣三路连嵗盗起民多失业免逋税万二千六百石有竒中书右丞相安图见天下大权尽归尚书屡求退不
　　许八月丙辰诏安图以本部集赛防古军　三百人北征癸亥尚书省成　庚辰分万亿库为寳源赋源绮源
