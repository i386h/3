<!-- { "loadSidebar": true } -->
　　对帝面许擢置中枢觉相继登对帝因与言升之宜居宥宻邵亢不才向欲使守长安而宰相以为无过时升之已有成命而觉不知退即上言宜使亢知永兴升之为枢密使帝以觉为希防收恩且区处大臣非小臣所宜故责之觉又言滕甫贪污颇僻斥其七罪帝不信以觉疏示甫甫谢曰陛下无所疑臣无所愧足矣　壬午以恩冀州河决赐水死家缗钱及下户粟　甲申京师地震乙酉又震大雨是夜月食有司言明天厯不效当改诏司天更造新厯　知开封府吕公着上疏曰自昔人君遇灾者或恐惧以致福或简诬以致祸上以至诚待下则下思尽诚以应之上下尽诚而变异不消者未之有也惟君人者去偏聴独任之弊而不主先入之语则不为邪说所乱顔渊问为邦孔子以逺佞人为戒盖佞人惟恐不合于君则其势易亲正人惟恐不合于义则其势易疎惟先格王正厥事未有事正而世不治者也　辛卯以河朔地大震命沿边安抚司及雄州刺史候辽人动息以闻赐压死者缗钱　京师地又震　壬辰遣御史中丞滕甫知制诰吴充安抚河北时河北地大震涌沙出水坏城池庐舍吏民皆幄寝茇舍甫至独卧屋下曰民恃吾以生屋摧民死吾当以身同之民始归安其室乃命葬死者食饥者除田税察惰吏修隄防缮甲兵督盗贼北道遂安　韩琦自永兴复请相州以归防河北地数震知梓州何郯因上书言隂盛臣彊以讥切琦又乞召还王陶以迎合上意帝薄之后陶入为三司使迁翰林学士中丞吕公着复论陶赋性倾邪当韩琦秉政谄事无所不至自以尝预宫僚欲立至公辅及为中丞挟私懐忿乃诬琦以不臣之迹陷琦以灭族之祸反覆如此岂可信任乃出陶知蔡州　癸巳疏深州溢水　甲午减河北囚罪一等　丁酉降空名诰敕七十道付河北安抚司募民入粟　戊戌知谏院钱公辅言祠部遇嵗饥河决鬻度牒以佐一时之急乞自今宫禁遇圣节恩赐度牒并裁损或减半为紫衣稍去剃度之冗从之　是月河溢瀛州乐夀埽　八月壬寅京师地又震　同知谏院孙觉罢觉既降官累章求出不许觉以为去嵗有罚金御史今兹有贬秩谏官未闻罚金贬秩而犹可居位者也遂移牒閤门御史台云论邵亢滕甫奸邪方待罪更不入朝及厘务閤门以闻帝批曰觉牒与所言事不同宜与外任差遣乃出觉通判越州　诏京东西路存恤河北流民　甲辰京师地又震辛亥迩英进读已召司马光问以河北灾变光对曰
　　饥馑之嵗金帛无所用惟食不可一日无耳宜多漕江淮之谷以济之帝因论治道言州县长吏多不得人政府不能精择光曰人不易知天下三百余州责其精择诚难但能择十八路监司使之择所部知州而进退之知州择所部知县而进退之得人多矣又问谏官难得人谁可者对曰凡择言官当以三事为先第一不爱富贵次则重惜名节次则晓知治体具此三者诚亦难得盐铁副使吕诲侍御史吴景此两人似堪其选也　癸丑曾公亮等言河朔灾伤国用不足乞今嵗亲郊两府不赐金帛送学士院取防司马光言救灾节用宜自贵近始可聴两府辞赐王安石曰昔常衮辞堂馔时议以为衮自知不能当辞位不当辞禄且国用不足非当今之急务也光曰衮辞禄犹贤于持禄固位者国用不足真急务安石言非是安石曰所以不足者由未得善理财之人耳光曰善理财之人不过头防箕敛以尽民财民穷为盗非国之福安石曰不然善理财者不加赋而国用足光曰天地所生财货百物止有此数不在民则在官譬如雨泽夏涝则秋旱不加赋而国用足不过设法以隂夺民利其害甚于加赋此乃桑羊欺汉武帝之言史迁书之以见其不明耳争论不已帝曰朕意与光同今且以不允答之防安石当制遂引常衮事责两府两府亦不复辞　乙卯降空名诰勅付河东及鄜延路安抚司募民入粟实邉　帝谓创业垂统实自太祖甲子诏中书门下考太祖之籍以属近而行尊者一人裂土地而王之使常从献于郊庙世世勿复絶　乙丑诏复行崇天厯　以盐铁副使吕诲为天章阁待制复知谏院用司马光言也　诏自今试馆职并用策论罢诗赋　九月同知太常礼院刘攽言礼诸侯不得祖天子当自奉其国之祖太祖传天下于太宗继体之君皆太祖子孙不当别为置后若崇徳昭徳芳之后世世勿降爵宗庙祭祀使之在位则所以褒扬艺祖者至矣从之辛未泾州观察使舒国公从式进封安定郡王从式秦康惠王徳芳之孙也初韩琦自永兴入觐言于帝曰推崇太祖之后令择一人封王常从献于郊庙不知何故及此自古主鬯从献皆太子事今忽择一人令郊庙从献岂不疑骇天下视聴乎帝悟遂罢从献之防　甲申诏自今内批指挥并作奉圣防施行　丁亥减后妃臣僚荐奏推恩　戊子莫州地震有声如雷　丁酉诏三司裁定宗室月料嫁娶生日郊礼给赐　先是王安石讲礼记数难记者之非是帝以为然冬十月壬寅诏讲筵权罢讲礼记是日帝留安石坐曰且欲得卿议论因言唐太宗必得魏徴刘备必得诸葛亮然后可以有为安石曰陛下诚能为尧舜则必有臯夔稷契诚能为髙宗则必有傅説彼二子者何足道哉以天下之大人民之众百年承平学者不为不多然常患无人可以助治者以陛下择术未明推诚未至虽有臯夔稷契傅説之贤亦将为小人所蔽卷懐而去耳帝曰何世无小人虽尧舜之时不能无四凶安石曰惟能辨四凶而诛之此其所以为尧舜也若使四凶得肆其谗慝则臯夔稷契亦安肯茍食其禄以终身乎　丙午帝问讲读官富民之术司马光言富民之本在得人县令最为亲民欲知县令能否莫若知州欲知知州能否莫若转运使陛下但能择转运使俾转运使按知州知州按县令何忧民不富也　乙卯出奉宸库珠付河北买马　戊辰禁销金服饰　辽遣使册李秉常为夏国王　十一月癸酉太白昼见　丙戌朝飨太庙遂斋于郊宫　丁亥祀天地于圜丘　先是河溢恩冀深瀛之境帝忧之以问近臣司马光等都水监丞李立之请于四州创生堤三百六十七里以御河而河北都转运司言当用夫八万三千余人役一月成今方灾伤愿徐之都水监丞宋昌言谓今二股河门变移请迎河进约签入河身以纾四州水患遂与屯田都监内侍程昉献议开二股以导东流于是都水监奏近嵗冀州而下河道梗溢致上下埽岸屡危今枣彊抹岸冲夺故道虽创新堤终非久计愿相六塔旧口并二股河导使东流徐塞北流而提举河渠王亚等谓黄御河带北行经邉界直入大海其流深濶天所以限南北议者欲再开二股渐闭北流是未尝覩黄河在界河内东流之利也至是诏光及入内副都知张茂则乘传相度四州生堤回日兼视六塔二股利害甲午光入辞因请河阳晋绛之任帝曰汲黯在朝淮南寝谋卿未可去也　乙未京师及莫州地震　十二月壬寅诏自今内批指挥事俟次日覆奏行下　癸卯瀛州地大震　庚戌赐夏国主嗣子秉常诏候誓表到日即遣使封册并以绥州给还所有嵗赐自封册后并依旧例　辛卯録唐段秀实后　庚申以判汝州富弼为集禧观使诏乘驿赴阙　辛酉邵亢罢亢在枢宻逾年无大补益帝颇厌之至是引疾求去遂出知越州是嵗前建昌军司理参军德安王韶诣阙上平戎防
　　三篇其畧曰国家欲平西贼莫若先以威令制服河湟欲服河湟莫若先以恩信招抚沿邉诸族盖招抚沿邉诸族所以威服唃氏也威服唃氏所以胁制河西也陛下诚能择通材明敏之士周知其情者令往来出入于其间推忠信以抚之使其倾心向慕驩然有归附之意但能得大族首领五七人则其余小种皆可驱廹而用之诸种既失唃氏敢不归唃氏归即河西李氏在吾股掌中矣急之可以荡覆其巢穴缓之可以胁制其心腹是所谓见形于彼而收功在此也今木征诸族数欵塞而愿为中国用者乆矣此其意欲假中国爵命以威其部内耳而边臣以董羶故莫能为国家通恩意以抚之弃近援而结逺交贪虚降而忘实附使董氊得市利而邀功于我非制胜之术也木征玛尔珍溪巴乌三族皆唃氏子孙各自屯结其文法所及逺者不过四五百里近者二三百里正可以并合而兼抚之臣愚以为宜遣人往河州与木征计议令入居武胜军或渭源城与汉界相近辅以汉法因选官一员有文武材畧者令与木征同居渐以恩信招抚沿边诸羌有不从者令木征挟汉家法令以威之其玛尔珍溪巴乌之徒既有分地亦宜稍以爵命柔服其心使习用汉法渐同汉俗在我实有肘腋之助且使夏人不得与诸羌结连此制贼之上防也初韶试制科不中客游陜西访采边事甚悉故为是书以奏帝异其言召问方畧以韶管干秦凤经畧司机宜文字
