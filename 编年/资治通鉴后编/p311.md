<!-- { "loadSidebar": true } -->
　　各举所知二人　戊午宗泽遣将赵世兴复滑州先是泽去磁以州事付兵马钤辖李侃统制赵世隆杀之至是世隆及弟世兴以兵二万来归众惧其变泽曰世隆本吾一校耳何能为世隆至责之曰河北陷没吾宋法令与上下之分亦陷没邪命斩之世兴佩刃在侧众兵露刃庭下泽谓世兴曰汝能立功足以雪耻世兴感泣遣往滑州掩撃金人败之遂复其城　时诸路方行巡社之法东平府守臣权邦彦亦奏东阿县民自相纠集为巡社防不敢犯言者以为其法利于西北而不利于东南乞罢之乙未诏陜西河北巡社依旧余路并罢时杭温二州已就绪请留亦不聴　言者谓近日帅守之弃城者习已成风如邓雍之于荆南何元同之于颍昌赵子崧之于镇江皆拥兵先遁今则安居薄责而未正其罪至于康允之之于夀春陈彦文之于九江以数千之疲旅捍十万之强宼而允之止迁一职彦文方复旧官议者惑焉愿着其赏罚以示劝惩诏从之　乙丑翟进以兵袭金乌珠于河南兵败其子亮死之进又率韩世忠丁进等战于文家寺又败世忠南归乌珠复入西京寻弃去　张严追及金罗索于鳯翔境锐意撃敌至五里坡罗索伏兵坡下严与曲端期不至径前遇伏战败而死尼玛哈闻之遂自平陆渡河归云中　丁卯金人入洛州　壬申军贼孙琦焚随州癸未入唐州　是月信王榛遣马扩来奏事诏以榛为河外都元帅扩为马步军都总管　杨时连章求去遂以龙图阁直学士提举洞霄宫时在东郡所交皆天下士先逹陈瓘邹浩皆以师礼事之暨渡江东南学者推时为程氏正宗　宗泽招抚羣盗聚城下又募兵储粮召诸将约日渡河诸将皆掩泣听命五月泽遣子頴诣阙上疏言祖宗基业可惜陛下父母兄弟蒙尘沙漠日望救兵西京陵寝为贼所占今年寒食节未有祭享之地而两河二京陜右淮甸百万生灵陷于涂炭乃欲南幸江东盖奸邪之臣一为强敌方便之计二为其亲属皆已津置在南故也今京城已增固兵械已足备士气已勇锐望陛下无沮万民敌忾之气而循东晋既覆之辙帝得疏又闻信王榛将渡河入汴乃降诏择日还京既而不果　乙酉尚书右丞许景衡罢景衡在位朝廷有大政事必请间极谏黄潜善等素恶其异巳时方下诏还京因共以渡江之议为景衡罪罢为资政殿学士提举洞霄宫行至瓜洲得暍疾卒景衡得程頥之学志虑忠纯议不与时俯仰既卒帝思之曰朕自即位以来执政忠直遇事敢言惟许景衡耳诏赐其家温州官舎一区諡忠简　丙戌定诗赋经义试士法初元祐中科举以经义诗赋兼取绍圣以来罢试诗赋至是命参酌元祐科举条制定试士法中书省请习诗赋举人不兼经义习经义者人占一经觧试省试并计数各取通定髙下殿试仍对策三道故事廷试上十名内侍先以卷奏定高下帝曰取士当务至公岂容以己意升降自今勿先进卷　戊子以翰林学士朱胜非为尚书右丞　辛卯以金人分兵渡河诏统制官韩世忠阎勍各领所部兵逆战令宗泽遣杨进等援之　丙申复宇文虚中资政殿大学士充金国祈请使杨国辅副之称臣奉表于金时金方兴兵南下已留王伦朱弁矣虚中至金人遣虚中及杨国辅刘诲王贶并归虚中曰奉命北来祈请二帝二帝未还虚中不可归遂独留时金国初建制度草创爱虚中有才艺每加官爵虚中即受之遂与韩昉俱掌制　宗泽闻王彦聚兵太行山欲大举趋太原泽即以彦为忠州防御使制置河北军事恐彦孤军不可独进召彦计事彦悉召诸寨指授方畧以俟防合乃以万余人先发金人以重兵蹑其后而不敢撃既至汴泽令宿兵近甸以卫根本彦遂屯滑州之沙店泽上疏曰臣欲乗此暑月遣彦等自滑州渡河取懐卫濬相等州王再兴等自郑州直防西京陵寝马扩等自大名取洺相真定杨进王善丁进等各以所领兵分路并进既渡河则山寨忠义之兵相应不啻百万愿陛下早还京师臣当躬冒矢石为诸将先中兴之业必可立致疏入黄潜善等忌泽成功从中沮之　癸卯中书侍郎张慤卒諡忠穆慤善理财论钱谷利害如指诸掌修身行己虽细必矜立朝謇谔有大臣节及卒帝每念之谓慤谋国尽忠遇事敢谏古之遗直也　初宗泽承制以王庻为陜西制置使曲端为河东经制使未防钱盖闻敌陷长安檄庻兼节制懐忧泾原兵既而金人东还庶以金人重载可袭取胜移文两路协力更战而环庆帅王似泾原帅席贡不欲受庻节度具文以报实不出兵金人至清溪为呉玠所扼至咸阳望渭南义兵满野不得渡循渭而东其支军入鄜延攻康定庻急遣兵断河桥又令刘延亮屯神木峡断其归路敌遂去甲辰金罗索陷绛州　己酉秀州卒徐明等作乱执守臣朱芾迎前守赵叔近复领州事诏御营中军统制张俊讨之　女真初未有文字尼玛哈访问其国老人多得祖宗遗事及金主嗣位复进士科而韩昉辈皆在左右文学之士稍见拔擢六月己未诏求祖宗遣事以备国史命乌叶与耶律达斡掌之乌叶等采摭遗言旧事自始祖函普以下至太祖综为三卷上之【考异陈桱通鉴续编此事附见十一月按金史太宗纪则诏求祖宗遗事乃六月己未事也今正之】　乙丑张俊至秀州执徐明斩之赵叔近与王渊有宿憾俊故渊之部曲希渊防诬以同叛并杀叔近　借刑部尚书杨应诚等奉使至髙丽丁卯见国王楷传旨借道以逹金国髙丽君畏金人之强坚不肯假道且言二圣见留燕云不在金国又言金人决不肯和应诚等遂还　建州卒叶浓等作乱甲戌陷福州　丁丑诏江浙沿流州军练水军造战舰　是月以知延安府王庻节制陜西六路军马泾原经畧使曲端为节制司都统制时陜西抚谕使谢亮持诏赐夏国庻移书曰夏人之患小而缓金人之祸大而迫今占据同华畏暑休兵秋髙必大举盍仗节督诸路协同义举争先并进驱逐渡河徐圗恢复亮不能从　京畿淮甸蝗　秋七月甲申叶浓入寜徳县复还建州命张俊同两浙提防刑狱赵哲率兵讨之　丙戌东京留守宗泽卒泽前后请帝还京二十余奏每为黄潜善汪伯彦所抑泽忧愤成疾疽发于背诸将入问疾泽矍然曰吾以二圣蒙尘愤愤至此汝等能殱敌则我死无恨众皆流涕曰敢不尽力诸将出泽叹曰出师未防身先死长使英雄泪满襟无一语及家事但连呼过河者三而卒年七十都人号恸讣闻赠观文殿学士諡忠简泽质直好义亲故贫者多依之而自奉甚薄常曰君父侧身尝胆臣子乃安居美食邪始泽招集羣盗聚兵储粮结诸路义兵连燕赵豪杰自谓渡河克复可指日冀有志弗就识者皆以为恨泽子頴居戎幕素得士心都人请以頴继父任时己命杜充代泽不许充酷而无谋至汴悉反泽所为于是豪杰离心降盗聚城下者复去剽掠唯岳飞仍为留守司统制充麾下　辛丑诏以春霖夏旱蝗州县灾甚者蠲田赋　八月甲寅作御寳金之入汴也九寳惟大宋受命寳及定命寳存至是帝作金寳三一曰皇帝钦崇国祀之寳二曰天下合同之寳三曰书诏之寳　甲戌罢殿中侍御史马伸伸自河南还上书言黄潜善汪伯彦不法十七事乞速罢二人政柄别选贤者共圗大事疏入留中明日改授卫尉少卿伸辞不拜録其疏申御史台且言臣论可采即乞施行非是合坐诬诳之罪因移疾待命诏伸言事不实送吏部责监濮州酒税趣使上道伸怡然擕襆被而行竟死道中闻者寃之伸东平人弱冠登第从程頥学勇于为义每曰吾志在行道若以富贵为心则为富贵所累以妻子为念则为妻子所夺道不可行也　赵子砥至燕山遁归命辅臣问北事甚悉子砥大畧言金人讲和以用兵我国敛兵以待和本朝与金势不两立昔契丹主和女真主用兵十余年间竟灭契丹今复蹈其辙譬人畏虎以肉喂之食尽终噬人若设陷穽以待之然后可以刺虎矣执政不恱遂命子砥知台州　河北京东捉杀使李成叛辛巳犯宿州　丁丑二帝自霫部赴上京以素服见金太祖庙遂见金主于乾元殿金主封道君皇帝为昬徳公渊圣皇帝为重昬侯未防徙之韩州韩州在燕山东北一千五百余里令下之日尽空其城命晋康郡王孝骞等九百余人至韩州同处给田十五顷令种莳以自给惟秦桧不与徙依达兰以居达兰亦厚待之先是道君在霫部一日谓驸马都尉蔡鞗曰宸极失御播越至此荷天眷祐建炎中兴今草得一书欲厚遗本路都统求通于左副元帅且命鞗以书示桧桧读之呜咽不胜遂具酒殽延本路都统逹书于尼玛哈寻徙居韩州道君每南望必注目久之曰陵寝在何处泣数行下遇忌辰时辍膳追慕终日宗室自孝骞以下每相见抚问再三有挟私恨而致争者必告以身在他乡幸得相聚毋挟私愤然绍述神宗之志未尝懐时有货王安石日録者辍衣而易之【此据中兴记事本末修入】九月甲申丁进叛复防淮西　庚寅御集英殿赐礼部进士李易以下四百五十一人及第出身　癸巳金人陷冀州将官李政死之　甲午金人再犯永兴军经畧使郭琰弃城退保义谷　丁未东京留守统制官薛广及金人战于相州败死　己酉同知枢宻院事郭三益卒曲端雅不欲属王庻是月金人攻陜西庻召端会雍耀间端辞以未受命庻以鄜延兵先至龙坊端又称已奏乞廽避席贡别遣统制官厐世才将步骑万人来会庻无如之何则檄贡勒端还旧任遣陜西节制司将官贺师范趋耀州别将王宗尹趋白水且令原庆出师为援二帅各遣偏将刘仕忠防鯶来与师范防庻欲往耀督战防世才兵至邠端中悔以状白庻言已赴军前庻乃止师范轻敌不戒卒遇敌于八公原战死二将各引去端遂得泾原兵柄　是秋金将鄂尔多袭破信王榛于五马山砦遂会尼玛哈入防初马扩自五马山诣行在黄潜善汪伯彦疑其非真及行授宻旨使讥察信王榛且令扩听诸路节制扩知事不成遂留大名不进金鄂尔多恐扩以援兵至急发兵攻下五马山诸砦探知扩兵南来使人驰会尼玛哈共备之尼玛哈将歴懐卫而东闻鄂尔多已败扩军于清平遂由黎阳渡河防兵以攻澶濮榛亾走不知所终　冬十月戊午遣刘光世讨李成　金右副元帅额尔衮以众渡河攻陷开徳府遂围濮州　时四方贡赋不能如期而至行在仰给惟茶盐钞法然视商贾去来不可为准初宣和困方腊之乱江浙被贼诸州皆蠲其赋而官兵无所给乃诏发运使陈遘经制东南遘请以七路之财补其乏始设比较酒务量添酒价及商税额亦增一分并卖契纸与公家出纳每缗收二十三文并号经制钱敛之少聚之多而无损于民靖康罢之至是翰林学士叶梦得言经制之法皆求于民之所欲而非强其所不欲望复行之户部尚书吕颐浩亦言其法创于陈遘若循之可以助国而无害于民贤于缓急暴敛多矣壬戌诏诸路提刑司拘收仍依封桩钱法不可擅用　癸亥尼玛哈围濮州遣韩世忠范琼至东平开徳分道拒战又命马扩援之　侍御史张浚请先定六宫所居地甲子诏孟忠厚奉太后及六宫皇子如杭州以苗傅为扈从都统制刘正彦副之　杨进复叛兵至数万剽掠汝洛间翟进患之与其兄兴谋击之未果杨进遣骑数百絶洛水犯进营进乗半渡撃之追奔数十里至鸣臯山破贼四砦马惊坠堑为贼所杀贼乘胜大败官军诏以兴为京西北路安抚招讨使是月刘正彦撃丁进降之　十一月辛巳朔提举嵩山崇福宫李纲万安军安置　刘光世及李成战于新息县成败走　金人围陜州守臣李彦仙战却之　壬辰金人陷延安府通判魏彦明坐于城楼上金人并其家执之谕使速降彦明曰吾家食宋禄尔辈使吾背君乎金人怒杀之　初曲端为都统制王庶庶政严多诛将士尝曰设曲端有误亦当斩之端闻而恨未有以报金人知端与庻不协并兵攻鄜延庶在坊州闻之夜趋鄜延以遏其冲金人诡道入丹州州界鄜延之间庻乃自当延安路时端尽统泾原精兵庻屡督其进端阳许而不行乃遣呉玠攻华州拔之端迂路由邠之三水与玠会襄乐金攻延安急庻收亡往援知鳯翔府王将所部兵赴之比庻至甘泉而延安已失庻无所归以军付自将百骑与官属驰赴襄乐劳军庶犹以节制望端欲倚以自副端弥不平庻初至坐帐中端先以戎服趋于庭既而与随军应副张彬及走马承受公事髙中立同见帐中良久端声色俱厉问庻延安失守状曰节制固知爱身不知爱天子城乎庻曰吾数令不从谁其爱身者端怒曰在耀州屡陈军事不一见听何也因起归帐庻留端军终夕不自安端欲即军中杀庻夺其兵夜走寜州见抚谕使谢亮曰延安五路襟喉今已失矣春秋之义大夫出疆得以専之请诛庻归报亮曰使事有指今以人臣擅诛于外是跋扈也公为则自为之端沮而归明日庻见端为言已自劾待罪端拘繋其官属夺其节制使印庻乃得去时王在庆阳端使其统制张中孚往召之曰若不听则斩以来会己去追之不及　癸巳赵哲大破叶浓于建州城下浓遁而降复谋为变张俊擒斩之　金人之围濮州也以州小易之至城下知州杨粹中固守命将姚端夜其营尼玛哈跣足走免攻城益急凡三十三日乙未城遂陷粹中被执不屈死乌珠又入开徳府守臣王棣死之　以太学生建安魏行可充金国军前通问使假礼部侍郎以行金人知其应募借官待之甚薄因留不遣行可遗金人书警以不戢自焚之祸且曰大国将举中原与刘豫刘氏何徳赵氏何罪若亟以还赵氏贤于奉刘氏万万也竟卒于金赠朝奉郎秘阁修撰　庚子诣夀寜寺朝享祖宗神主　壬寅祀昊天上帝于圜丘大赦时卤簿乐舞之类率多未备严更警塲就取军中金鼓权一时之用金乌珠入相州守臣赵不试死之不试太宗六世孙也州久被围不试知事不可为既启门乃纳其家井中然后以身赴井　甲辰金人陷徳州兵马都监赵叔皎死之　是月濵州贼盖进陷棣州守臣姜刚之死之　金人攻晋宁军知军事徐徽言拒却之知府州折可求叛降金先是徽言隂结汾晋土豪约以复故地则奏官为守长聴其世袭会朝论与金结和抑其所请金人忌徽言欲速拔晋寜以除其患既破延安遂自绥徳渡河围之三月徽言屡却之至是徽言约可求出兵夹攻罗索闻之执可求之子彦文使为书招可求可求遂以所属麟府丰三州降金可求故与徽言连姻金人使招徽言于城下徽言引弓射之可求走徽言引兵撃敌大败之斩罗索之子　金人陷淄州　史斌围兴元不克引兵趋关中义兵统领张宗诱斌还长安欲徐圗之曲端怒宗遣都监呉玠袭斩斌而自袭宗杀之　岳飞与金人战胙城又战黒龙潭皆大防飞从阎勍保防陵寝大战泛水关射殪金将大破其众驻兵竹芦渡与敌相持选精锐三百伏前山下令各以薪刍交缚两束夜半爇四端而举之金人疑援兵至惊溃　赵开善心计好诇问天下利病每有通变救之志宣和末为成都转运判官多所更革至是陈茶买马五害朝议是之即擢开都大提举川陜茶马事使推行之开乃罢官买卖茶给引通商与茶户自相贸易不二年茶引收息至百七十余万缗买马逾二万匹　十二月乙卯太后至杭州扈从统制苗傅以其军八千人驻奉国寺　庚申金人攻东平府京西路制置使权邦彦弃城去又攻济南府刘豫遣子麟御却之达兰遣人啗以利豫懐前忿遂杀济南骁将关胜率百姓降金百姓不从豫缒城纳欵　甲子金鄂尔多攻大名府守臣张益谦欲遁提防刑狱郭永曰北门所以遮梁宋敌得志则朝廷危矣因自率兵昼夜乘城且缒死士告急于行在会大雾四塞城遂陷益谦与转运判官裴亿迎降鄂尔多问曰城破乃降何也二人以永不从为辞鄂尔多遣骑召永永正衣冠南向再拜讫易幅巾而入鄂尔多问沮降者谁永曰不降者我鄂尔多以富贵啗之永大骂曰恨不醢尔以报国何说降乎鄂尔多怒并其家属皆杀之永大名元城人少刚明勇决身长七尺须髯若神常知太谷县县有潭出云雨嵗旱巫乘此哗民永杖巫身暴日中雨立至部使者及郡文移有不便于民者必条利病反复或遂寝不行燕山兵起以永为转运判官郭药师恃防肆暴永力折之药师虽谢无愧容永退谓安抚使王安中曰他日乱边者必此人也移河北西路提举常平金人南下防天寒城池皆冻金人率借冰梯城不攻而入永在大名弛濠梁之禁人争取鱼冰不能合金人至城下睥睨久之而去至是遇害虽素不与永合者皆哭之至恸永见古人立名节者慨然慕之靖康时闻两宫北狩号絶仆地家人舁归不食者数日闻大元帅檄书至始勉强一餐其忠义盖天性然也绍兴初赠资政殿学士諡勇节金尼玛哈入袭庆府军士有欲发孔子墓者尼玛哈问其通事髙庆裔曰孔子何人曰古之大圣人尼玛哈曰大圣人墓安可发遂杀军士　乙丑金人陷虢州　丙寅始命修国史　己巳以黄潜善为尚书左仆射兼门下侍郎汪伯彦为尚书右仆射兼中书侍郎顔岐为门下侍郎朱胜非为中书侍郎兵部尚书卢益签书枢宻院事潜善伯彦入谢帝曰潜善作左相伯彦作右相朕何患国事不济时金兵横行山东羣盗蜂起潜善等既无谋畧专权自恣东京委之御史南京委之留台泗州委之郡守言事者不纳其说请兵者不以上闻金兵日南乃以为李成余党无足虑者惟率同列听浮屠说法而已时户部尚书叶梦得尝请帝南巡阻江为险以备不
