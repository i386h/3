<!-- { "loadSidebar": true } -->
　　卒戒其子曰吾事数朝无功徳及人勿请諡及立碑以重吾过也　二月丙子诏沿河十七州各置河隄判官一员　庚寅以端明殿学士兵部侍郎刘熙古守本官防知政事　帝既平广南渐欲经理江南因郑王从善入贡遂留之国主大惧是月始损制度下令称教改中书门下省为左右内史府尚书省为司会府其余官称多所更定宫殿悉除去鸱吻　闰月壬辰权知贡举扈防奏合格进士安守亮等十一人诸科十七人帝召对于讲武殿始下诏放牓新制也　癸巳以江南进奉使李从善为泰宁节度使赐第京师国主虽外示畏服修藩臣之礼而内实缮甲兵隂为战守计帝使从善致书风国主入朝国主不从但増嵗贡而已南都留守兼侍中林仁肈有威名朝廷忌之赂其侍者窃取仁肈画像悬之别室引江南使者观之问何人使者曰林仁肈也曰仁肈将来降先持此为信又指空馆曰将以此赐仁肈国主不知其间鸩杀仁肈　初平岭南命太子中允周仁俊知琼州【以儋崖振万安属焉】帝谓宰相曰遐荒炎瘴不必别命正官且令仁俊择伪官因其俗治之辛卯仁俊列上骆崇璨等四人帝曰各授检校官俾知州事徐观其效可也【以四州属琼管乃四年四月事】　先是岭南民有逋赋者或县吏代输或于兼并之家假贷则皆纳其妻子以质三月甲申知容州毋守素表其事诏所在严禁之　夏四月帝按岭南圗籍州县多而户口少命知广州潘美及转运使王明度其地理并省以便民于是前后所废州十六县四十九　丙午遣使检视水灾田　五月丙寅诏废岭南道媚川都选其少壮者为静江军老弱者聴自便仍禁民不得以采珠为业先是刘鋹于海门镇募兵能采珠者二千人号媚川都凡采珠必系石于足腰絙而没焉深或至五百尺溺死者甚众鋹所居栋宇皆饰以玳瑁珠翠穷极侈靡及为我师所焚潘美等于煨烬中得所余诸珍宝以献且言采珠危苦之状帝亟命小黄门持示宰相速降诏罢之　辛未河大决澶州濮阳县壬申命颍州团练使曺翰往塞之翰辞于便殿帝谓曰霖雨不止又闻河决朕信宿以来焚香祷天若天灾流行愿在朕躬勿施于民翰顿首拜曰昔宋景公诸侯耳一发善言灾星退舍今陛下忧及兆民恳祷如是固宜上感天心必不为灾也癸酉帝又谓宰相曰霖雨不止朕日夜焦劳得非时政有阙耶赵普对曰陛下临御以来忧勤庶务有必去闻善必行至于苦雨为灾乃是臣等失职帝曰掖庭幽闭者众昨令徧籍后宫凡三百八十余人【考异后宫三百八十余人宝训作不及三百愿归者得百名宝训及本纪作五十余人未知孰是姑从长编】因告谕愿归其家者具以情言得百名悉厚赐遣之矣普等称万嵗
　　富弼曰太祖方尚俭徳后宫之数不及三百数日霖雨尚虑幽闭所致遽出五十余人以谢灾谴此圣人之至徳也
　　河决大名府朝城县河南北诸州皆大水　陜州民范义超周显徳中以私怨杀同里常古真家十二人古真年少脱走得免至是擒义超诉于官有司引赦当原帝曰岂有杀一家十二人而可以赦论乎命斩之　六月戊子朔徙崖州于振州遂废振州　庚寅河决阳武县汴水决郑州宋州　丁酉诏沿河民田有为水害者有司具闻除租　戊申发诸州兵士及丁夫凡五万人塞决河命曺翰防其役未几河所决皆塞是月下诏曰近者澶濮等数州霖雨荐降洪河为患朕以屡经决溢重困黎元每阅前书详究经渎至若夏后所载但言导河至海随山濬川未尝闻力制湍流广营髙岸自战国専利堙塞故道小以防大私而害公九河之制遂隳歴代之患弗弭凡搢绅多士草泽之伦有素习河渠之书深知疏道之防者并许诣阙上书附驿条奏朕当亲览用其所长时东鲁逸人田告着纂禹元经十二篇帝闻之召见询以治水之道善其对将授以官告固辞父年老求归奉养诏从之　先是女真寇白沙塞畧官马三匹民百二十八口既而遣使以马来贡诏止之至是首领复来贡言己令部落送先所掳民及马诏切责其前寇畧之罪而嘉其效顺之意放还贡马使者　秋七月己未朔右拾遗张恂坐赃弃市　甲申永庆公主出降右卫将军驸马都尉魏咸信咸信仁浦子也公主尝衣贴绣铺翠襦入宫中帝见之谓主曰汝当以此与我自今勿复为此饰主笑曰此所用翠羽几何帝曰不然主家服此宫闱戚里必相效京城翠羽价髙小民逐利展转贩易伤生寖广实汝之由汝生长富贵当念惜福岂可造此恶业之端主慙谢又尝因侍坐与皇后同言曰官家作天子日久岂不能用黄金装肩舆乗以出入帝笑曰我以四海之富宫殿悉饰金银力亦可办但念我为百姓守财耳岂可妄用古称以一人治天下不以天下奉一人茍以自奉养为意百姓何仰哉【攷异谈苑载此事以为魏国长公主按魏国太宗第九女也当太祖时固未尝封不当云主家恐有差悮而此事实魏咸信言之因附见公主出降之后】　三司言仓储月给止及明年二月请分屯田诸军尽率民船以资江淮漕运帝大怒召权判三司楚昭辅切责之曰国无九年之蓄曰不足尔不素为计度今仓储垂尽乃请分屯田兵括率民船以给馈运是可卒致乎且设尔安用茍有所阙必罪尔以谢众昭辅惧罪诣开封府见皇弟光义乞于上前解释稍寛其罪使得尽力营办光义许之昭辅出光义问押牙永城陈从信对曰从信尝游楚泗间见粮运停阻者良由舟人之食日歴州县勘给故多凝滞若自起发即计日并支往复皆可责其程限又楚泗间运米入船至京师辇米入仓宜速备运卒皆令即时出纳如此每运可减数十日楚泗至京千里旧定八十日一运一嵗三运今若去淹留之虚日则嵗可増一运矣又闻三司欲籍民船若不许则无以责办若尽取用之则冬中京师薪炭殆絶不若募其船之坚实者令运粮其损败者任民载樵薪则公私俱济今市中米贵官乃定价斗钱七十商贾闻之以其不获利无敢载至京师者虽富人所储亦隠匿不粜是以米益贵而民将馁殍也光义然之明日具告帝悉从其言由是事集昭辅亦免责焉【攷异陈从信传曰事在开宝三年秋宝训云在二年按楚昭辅权判三司实四年五月安得三年秋已有此事今载于五年秋庶免抵牾冬十月江淮米十万石至京师即是从信之防行也】先是大理正内黄李符知归州转运司制置有不合理者符即上言帝嘉之秩满归阙帝以京西诸州钱币不登八月癸巳命符知京西南面转运事书李符到处似朕亲行八字赐之令揭于大旗常以自随符前后条奏便宜凡百余条其四十八事皆施行着于令　九月丁巳朔日有食之　枢密使李崇矩与宰相赵普厚相交结以其女妻普子承宗帝闻之不喜故事宰相枢密使对长春殿同止庐中帝始令分异之有郑伸者客崇矩门下十年崇矩知其险诐无行待之渐薄伸怨恨击登闻鼓告崇矩受太原人席羲叟黄金私托翰林学士扈与羲叟甲科引军器库使刘审琼为证帝大怒召审琼诘问审琼具言其诬帝怒稍解癸酉崇矩罢为镇国节度使赐伸同进士出身酸枣县主簿后伸死其母贫饿诣崇矩子继昌乞匄家人竞前诟逐继昌独召见与白金百两时称继昌长者　禁象器物天文圗谶七曜厯太乙雷公六壬遁甲等不得藏于私家有者并送官　冬十月戊戍诏边逺官嵗才三周即与除代所司专阅其籍勿使逾时　是月运江淮米十万石至京师皆汴蔡两河公私船所载也　十一月癸亥禁释道私习天文地理　己巳诏诸道举人自今并于本贯州府取解不得更称寄应　十二月乙酉朔祈雪　己亥畋近郊开封尹光义暴疾遂如其第视之　乙夘大雨雪　是嵗大饥　初帝问赵普曰儒臣有武干者何人普以知彭州左补阙辛仲甫对乃徙仲甫为四川兵马都监于是召见面试射帝曰汝见王明乎朕已用为刺史汝颇忠淳若公勤不懈不日亦当为牧伯也仲甫顿首谢帝因谓普曰五代方镇残虐民受其祸朕今选儒臣干事者百余分治大藩纵皆贪浊亦未及武臣一人也既而有司命仲甫检视民田帝曰此县令职耳即令吏部铨择官代之仲甫在彭州日州少种树暑无所休仲甫课民栽栁防行路郡人徳之名为补阙栁












　　资治通鉴后编卷六
<史部,编年类,资治通鉴后编>
　　钦定四库全书
　　资治通鉴后编卷七
　　刑部尚书徐干学撰
　　宋纪七【起昭阳作噩正月尽旃防大渊献十二月凡二年】
　　太祖啓运立极英武睿文神徳圣功至明大孝皇帝
　　开宝六年春二月丙辰朔棣州兵马殿直傅延翰谋反伏诛　丙申曺州饥漕太仓米二万石赈之　是月髙丽王王昭卒子伷立　三月乙夘朔房州言周郑王殂帝素服发哀辍视朝十日諡曰恭帝命还葬庆陵之侧号顺陵　辛酉新及第进士宋凖等十人诸科二十八人诣讲武殿谢帝以进士武济川三传刘睿材质最陋应对失次绌去之时翰林学士李昉权知贡举济川昉乡人也帝颇不恱防进士徐士亷等击登闻鼓诉昉用情取舍非当帝以问翰林学士卢多逊多逊曰颇亦闻之帝乃令贡院籍终塲下第者姓名得三百六十人癸酉召见择其一百九十五人并凖以下及士亷等各赐纸札别试诗赋命殿中侍御史李莹左司员外郎侯陟等为考官乙亥帝御讲武殿亲阅之得进士二十六人士亷与焉五经四人开元礼七人三礼三十八人三传二十六人三史三人学究十八人明法五人皆赐及第又赐凖钱二十万以张宴防责昉为太常少卿考官右赞善大夫杨可法等皆坐责自兹殿试为常式　试朝臣死王事者子陆坦等赐进士出身　壬午以教船池为讲武池闗河为恵民河五丈河为广济河　禁铜钱不得入畨界及越江海至化外　夏四月乙酉诏诸州考试官今长吏精选僚属才学公正者充知贡举与考试官同看详义卷定其通否即驳放不得优假虚至终塲申禁私荐属举人募告者其赏有差举人勒还本贯重役永不得入科塲　辛丑翰林学士卢多逊等上所修开宝通礼二百卷义纂一百卷并付有司施行　是日遣卢多逊为江南生辰国信使多逊至江南得其臣主欢心及还檥舟宣化口使人白国主曰朝廷重修天下圗经史馆独阙江东诸州愿各求一本以归国主亟令缮冩与之于是江南十九州形势屯戍逺近户口多寡多逊尽得之归即言江南衰弱可取状帝嘉其谋始有意大用　戊申诏参知政事薛居正监修梁后唐晋汉周五代史　知制诰王祐等上重定神农本草二十卷帝制序摹印颁天下　先是江南饥诏谕江南国主借船漕湖南米麦以赈之辛亥国主遣使修贡谢恩　命钱文敏知泸州召见帝谓曰泸州近蛮獠尤宜抚绥闻知州郭思齐监军郭重进擅敛不法卿为朕鞫之茍有一毫侵民朕必不赦
　　富弼曰祖宗忧恤天下泸州去京师四千一百里至僻逺其差知州必尽自处分盖忧民恤物不限逺近故延接臣下亦无所间也
　　五月癸丑帝知堂吏擅中权多为奸赃欲更用士人而有司所选终不及数遂召旧任者刘仲华等四人面加戒励令复故嵗满无过与上县令稍有愆咎重置其罚枢密副使沈义伦居第卑陋处之宴如时贵要多冒
　　禁市巨木秦陇间以营私宅及李守信受诏市木以盗官钱败皆自啓于帝前义伦亦尝市木为母营佛舍因奏其事帝笑谓义伦曰尔非逾矩者知居第尚不葺因遣中使按圗督工匠五百人为治之义伦私告使者愿得制度狭小使者以闻帝亦不违其志　庚申参知政事刘熙古以户部尚书致仕　己巳交州刺史丁琏遣使入贡诏以琏为静海军节度使安南都防交阯郡王武宁节度使髙继冲卒　辛未女真侵辽边杀辽都
