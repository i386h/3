<!-- { "loadSidebar": true } -->
　　巴延总百官以聴兵马司请日出鸣晨钟日入鸣昏钟以防变故巴延呵之曰汝将为贼耶其一如平日适有盗内府银者宰执以其幸赦而盗欲诛之巴延曰何时无盗今以谁命而诛之人皆服其有识　乙亥灵驾发引葬起辇谷从诸帝陵　御史中丞崔彧得传国玺献之时穆呼哩曽孙硕德已死而贫其妻出玉玺一鬻之或以告彧召秘书杨桓辩其文曰受命于天既寿永昌此歴代传国玺也太妃出以徧示羣臣丞相以下次第上寿庆曰神宝之出实当宫车晏驾之后此乃天意属于皇太孙也乃遣右丞张九思赍授之　夏四月皇太孙自北邉南还执政皆迎于上都之北皇太孙至上都宗室诸王毕防定策之际伊实特穆尔起谓晋王哈喇岱曰宫车晏驾已逾三月神器不可久虚宗祧不可乏主畴昔储闱符玺既有所归王为宗盟之长奚俟而不言哈喇岱遽曰皇帝践阼愿北面事之于是宗亲合辞劝进伊实特穆尔复坐曰大事已定吾死且无憾甲午皇太孙即位于大安阁诸王有违言巴延握剑立殿陛陈祖宗寳训宣扬顾命述所以立皇太孙之意辞色俱厉诸王股栗趋殿下拜乃下诏曰朕惟太祖圣武皇帝受天明命肇造区夏圣圣相承光熈前绪迨我先皇帝体元居正以来然后典章文物大备临御三十五年薄海内外防不臣属宏规逺略厚泽深仁有以衍皇元万世无疆之祚我昭考早正储位德盛功隆天不假年四海觖望顾惟眇质仰荷先皇帝殊眷往嵗之夏亲授皇太子宝付以抚军之任今春宫车逺驭奄弃臣民乃有宗藩昆弟之贤戚畹官僚之旧谓祖训不可以违神器不可以旷体承先皇帝夙昔付托之意合辞推戴诚切意坚朕勉徇所请于四月十四日即皇帝位可大赦天下尚念先朝庶政悉有成规惟慎奉行防敢失坠更赖祖亲勲戚左右忠良各尽乃诚以辅台德布告逺迩咸使闻知　诏除大都上都两路差税一年其余减丁地税粮十分之三系官逋欠一切蠲免民户逃亡者差税皆除之　追尊皇考曰文惠明孝皇帝庙号裕宗祔于太庙尊太母元妃鸿吉哩氏曰皇太后改所居旧太子府为隆福宫　丙午中书右丞相旺扎勒及文武百官议上大行皇帝尊諡壬寅始为坛于都城南七里甲辰遣司徒乌德岱平章政事布呼宻左丞张九思率百官请諡于南郊　中书右司员外郎王约上疏言二十二事又请中书去繁文一取信于行省一责成于六部帝嘉纳之调兵部郎中　五月壬子始开醮祠于寿宁宫祭太阳太嵗火土等星于司天台　戊午遣摄太尉臣乌德岱奉册上尊諡曰圣德神功文武皇帝庙号世祖国诸尊称曰薛禅皇帝是日并上先皇后鸿吉哩氏尊諡曰昭睿顺圣皇后　庚申祭紫防星于云仙台　伊实特穆尔进秩太师赐以上方玉带宝服还镇北邉　己巳诏各处转运司官欺隠奸诈为人所讼者聴亷访司即时追问其案牍仍旧例于嵗终检之　壬申御史台臣言内外官府増置愈多在京食禄者万人在外尤众理宜减倂命与中书议之　诏议増官吏禄　乙亥以扎实知枢宻院事　戊寅封皇姑高丽王王昛妃为安平公主　以伊尔岱为太师巴延为太傅伊彻察喇为太保　禁诸司豪夺盐船递运官物僧道权势之家私匿盗贩　六月庚辰朔日有食之　辛巳御史台臣言名分之重无逾宰相惟事业显著者可以当之不可轻授亷访司官嵗以五月分按所属次年正月还司职官犯赃敕授者聴总司议宣授者上闻其本司声迹不佳者代之受赂者依旧例比诸人加重帝曰其与中书同议　壬辰以特穆尔复为平章政事　诸王阿济吉部伊苏福屡叛伏诛　乙未以世祖皇后裕宗諡号播告天下免所在本年包银俸钞及内郡地税江淮以南夏税之半　己亥以乳保劳封完顔巴延为冀国公妻何氏为冀国夫人　初宋端明殿学士佥书枢宻院事家铉翁来使世祖欲官之不受遂安置河间以春秋教授弟子数为诸生谈及宋兴亡之故辄流涕太息至是年逾八十辛丑诏赐号处士放还乡里锡予金币皆不受寻卒　甲辰诏翰林国史院修世祖实録以旺扎勒监修国史　初世祖不豫命翰林学士承防董文用以其诸子入见文用辞曰臣蒙国厚恩死无以报臣之子何能为命至再三终不以见及崩太后命文用从帝于上都既即位巡狩彻巴尔之地文用曰先帝新弃天下陛下巡狩不以时还无以慰安元元宜趣还京师且臣闻人君犹北辰然居其所而众星共之不在勤逺畧也帝悟即日可其奏是行也帝每召入帐中问先朝故事文用亦盛言先帝虚心纳贤开国经世之务谈説或至夜半至是修先帝实録诏除文用知制诰兼修国史文用于祖宗世系功德近戚将相家世勲绩皆记忆贯穿史馆有所考究质问文用应之无遗失焉　戊申诏宗藩内外官吏人等咸聴丞相旺扎勒约来时巴延以太録军国重事依前知枢宻院事旺扎勒忌之巴延语旺扎勒曰幸送我两美酒与诸王饮于宫前余非所知也　秋七月壬戌诏中外崇奉孔子　癸亥行枢宻院伊德黙色程鹏飞各加平章政事中书省臣言枢宻之臣不宜重与相衔帝命以军职尊崇者授之　辛未中书省臣言向御史台劾右丞阿里尝与阿哈玛特同恶论罪抵死幸得原免不当任以执政臣谓阿里得罪之后能自警省乞令执政如故从之　癸酉诏新除陜西行省平章布呼宻仍为中书平章政事初世祖崩时布呼宻以中书平章得预顾命丞相旺扎勒以其年位在下深忌之帝知其故慰劳之曰卿先朝腹心惟朝夕启沃匡朕不逮庶无负先皇帝付托之重廷议大事多采其言太后亦以布呼宻先朝旧臣礼貌甚至河南守臣献嘉禾大臣欲奏以为瑞布呼宻语之曰汝部内所产尽然耶惟此数茎耶曰惟此数茎尔布呼宻曰若如此既无益于民又何足为瑞遂罢遣之西僧为佛事请释罪人祈福谓之图噜喇豪民犯法者皆贿赂之以求免有杀主杀夫者西僧请被以帝后御服乘黄犊出宫门释之云可得福布呼宻曰人伦者王政之本风化之基岂可容其乱法如是帝责丞相曰朕戒使无使布呼宻知今闻其言朕甚愧之使人谓布呼宻曰卿且休矣朕今从卿言然自是以为故事有奴告主者主被诛诏即以其所居官与之布呼宻言若此必大坏天下之风俗使人情愈薄无复上下之分矣帝悟为追废前命丞相以下多不合奏以为陜西行省平章政事太后闻之使谓帝曰布呼宻朝廷正人先皇帝所付托岂可出之于外耶帝复留之竟以同列多异议称疾不出　甲戌达噜噶齐言诸王之下有罪者不闻于朝辄自决遣诏禁治之　八月庚辰太白昼见　戊子初祀社稷用堂上乐嵗以为常己丑濬通惠河拨军士屯守淀山湖太湖为浙西巨浸上受杭湖诸山之水潴蓄之余分滙为淀山湖东流入海世祖末年江浙行省参政按达拉言此湖在宋时委官差军守之湖旁余地不许侵占常疏其壅塞以泄水势今既无人管领遂为势豪絶水筑隄绕湖为田湖狭不足潴蓄每遇霖潦泛溢为害昨本省官防古岱等兴言疏治因受曹总管金尔济张参议潘应武等相继建言识者咸以为便臣等议此事可行无疑世祖曰利益美事举行已晚其行之既而平章特尔格言委官相视计用夫十二万百日可毕昨奏军民共役今民丁数多不须调军世祖曰有损有益咸令均齐毋自疑惑其均科之至是特尔格又奏太湖淀山湖昨尝奏过先帝差倩民夫二十万疏掘已毕今诸港日受两潮渐致沙涨若不依旧宋例令军屯守必致坐隳成功臣等议淀山湖围田赋粮二万石就以募民夫四千调军士四千与同屯守立都水防田使司职掌収捕海贼修治河渠围田命巴延察尔暨枢宻院议毕闻奏于是枢宻院臣言尝奏请与殿帅范文虎及朱清张瑄辈与省官集议朱张云宋时屯守河道用手号军大处千人小处不下三四百巡检司管领文虎言差夫四千非动揺四十万户不可若令五千军屯守就委万户一员提调事或可行臣亦以为然与都水巡防万户职名俾行院从之　九月壬子圣诞节帝驻跸三部落受诸王百官贺　丁巳太白昼见　冬十月戊寅帝至自上都　辛巳江浙行省臣言陛下即位之初诏蠲今嵗田租十分之三然江南与江北异贫者佃富人之田嵗输其租今所蠲特及田主其佃民输租如故则是恩及富室而不被于贫民也宜令佃民当输田主者亦如所蠲之数从之　辽阳行省所属九处大水民饥或起为盗贼命赈恤之　江西行省臣言银场嵗办万一千两而未尝及数民不能堪命自今从实办之不为额　朱清张瑄从海道嵗运粮百万石乙未以京畿所储充足诏止运三十万石辛丑帝谕右丞阿里参政梁德珪曰中书职务卿等皆怀怠心朕在上都令还伊德黙色已没财产任明里巴哈皆至今未行又不约束吏曹使选人留滞桑哥虽奸邪然僚属惮其威政事无不立决卿等其约束曹属有不事事者笞之仍以朕意谕右丞相旺扎勒　壬寅缅国遣使贡驯象十　初黔中诸蛮酋既内附复叛又巴洞何世雄犯澧州泊崖洞田万顷楠木洞孟再师犯辰州朝廷尝讨降之升泊崖为施溶州以万顷知州事已而复叛攻之不能下帝即位大赦并赦万顷等亦不降乃命湖广行枢宻副使刘国杰率兵讨之国杰驰至辰进攻明溪贼鲁万丑拥众自上流而下千户崔忠百户马孙儿战死是月进兵桑木溪万丑复以千人拒战撃却之明日万丑倍众来攻国杰鼓之百户李旺率死士陷阵众军齐奋贼败遂破其巢焚之进攻施溶部将田荣祖请曰施溶万顷之腹心石农次三羊峰其左右臂也宜先断其臂而后腹心乃可攻国杰曰甚善麾诸军攻石农次贼不能支弃寨遁遂拔施溶擒万顷斩之复穷捕其党攀崖缘木而进凡千余里　十一月丁未朔帝朝皇太后于隆福宫上玉册玉宝　京师犯赃罪者三百人庚戌命事无疑者准世祖所定十三等例决之辛亥中书省臣言国赋嵗有常数先帝尝曰凡赐与虽有朕命中书其斟酌之由是嵗务节约常有赢余今诸王藩戚费耗繁重存钞止一百十六万二千余锭而来防诸王尚多恐无以给乞俟其还部臣等斟酌定拟以闻从之　湖广江西及江淮行省以军民不相统壹屡请罢行枢宻院帝问于巴延时已属疾张目对曰内而省院各置为宜外而军民分隶不便帝是之壬子诏罢三处行枢宻院以其事归行省　丁巳以巴延察尔参议中书省事其兄巴延言曰臣叨平章政事兄弟宜相嫌避帝曰兄平章于上弟参议于下何所嫌也　甲子以湖南道宣慰使何玮为中书参知政事时省臣凡十一人玮言于帝曰古者一相専任贤也今宰执员冗政出多门转相猜忌请损之不从　罢海北海南市舶提举司　癸酉诏改明年为元贞元年　十二月太傅知枢宻院事巴延卒巴延深沉有谋略善断将二十万众伐宋如将一人诸将仰之若神明事毕还朝归装惟衣被而已未尝言功及卒赠太师追封淮安王諡忠武戊戌禁侵扰农桑者　庚子用帝师哈喇彻巴斡尔嘉尔奏释京师大辟三十人杖以下百人　前集贤学士兼领太史院事杨恭懿卒恭懿家居十余年凡三召皆不行卒年七十
　　成宗钦明广孝皇帝
　　【讳特穆尔世祖之孙裕宗真金第三子也母曰徽仁裕圣皇后鸿吉哩氏至元二年九月庚子生二十四年诸王纳延反世祖自将讨平之其后哈丹复叛命帝往征之哈丹败亡三十年六月乙巳受皇太子宝抚军于北边】
