<!-- { "loadSidebar": true } -->
　　元贞元年春正月癸丑以太仆卿济尔哈朗为御史大夫　壬戌以国忌即大圣寿万安寺饭僧七万　癸亥诏道家复行金箓科范　以云南行省左丞杨炎龙为中书左丞　以行枢宻院既罢赐行中省长官虎符领其军　庚午以江浙行省平章阿喇卜丹为参知政事饶州路达噜噶齐阿勒呼木治中赵良不法佥江东亷
　　访司事昔班季让受金纵之事觉昔班自杀杖季让除名仍没其财产奴婢之半　甲戌有飞书妄言朱清张瑄有异图者诏中外慰勉之　乙亥追封皇国舅阿齐诺延为济宁王諡忠武　召大司农丞姚燧为翰林学士修世祖实録初置检阅官究覈故事燧与侍读高道凝总裁之燧枢弟之子也　二月丁丑翰林学士承防留梦炎告老帝以其在先朝言无所厚赐遣之薛应旂曰宋亡陈宜中为相遁去占城不返已无天理民彞矣顾又有留梦炎者为宋状元宰相俛首事元甘心臣仆每为世祖所鄙而恬然窃其豢养曽狗彘之不若宋称节义最多乃复有此类焉所谓乱臣贼子无代无之岂科目不足以得人哉
　　丁亥江南行省平章额森巴哈言斡玛噜有两夷未附金齿亦叛服不常乞调兵六千镇抚金齿置驿入缅从之　丁酉帝如上都　癸卯以吕天麟为参知政事立云州银场都提举司　中书省臣言近者阿哈玛特僧格怙势卖官不别能否止凭解由选调由是选法大坏宜令亷访司体覆以闻省台选官覈实定其殿最以明黜陟其亷访司官亦令省台同选为宜从之　以醮延春阁赐天师张与棣宗师张留孙真人张志等十三人玉圭各一制宝玉五方佛冠赐帝师　三月乙巳朔安南世子陈日燇遣使上表慰国哀又上书谢寛贳恩幷献方物　壬子禁来朝官敛所属俸　戊午中书省臣言枢宻院御史台例应奏举官属其余诸司不宜奏请今皆请之非便诏自今已后専令中书拟奏　以东作方殷罢诸不急营造惟帝师塔及张法师宫不罢壬戌地震　夏四月辛巳妖人蒙虫僭拟及其党十三人皆伏诛　庚寅封乳母杨氏为赵国安翼夫人　庚子立掌谒司掌皇太后宝以宦者为之　癸卯设各路隂阳教授仍禁隂阳人不得游于诸王驸马之门　闰月丙午为皇太后建佛寺于五台山以前工部尚书纳济为将作院使董其役　己未罢打捕鹰房总管府及司籍周用薄敛等库徽州路银各处盐场仍免大都今嵗田租　庚申河南行省亏两淮盐钞千锭遣官往鞫命随其罪之轻重治之陜西行省山东都转运司并有增羡盐钞各赐衣以旌其能　南人洪幼学上封事妄言五运笞而遣之　壬戌达吉固哈苏以不法伏诛诏禁抽分市舶货而匿其精细者　是月兰州上下
　　三百余里河清三日　帝以京师米贵益广世祖之制设三十肆发米七万余石粜之其后每年増粜多至四十万石行之既乆多为豪强巧取乃令有司籍贫民户数验口给之减赈粜之直三分之一每嵗亦不下二十余万石　五月庚辰诏各省止存儒学提举司一余悉罢之　庚辰陞江南诸县为州以户为差戸四万五万者为下州五万至十万为中州下州官五员中州六员凡为中州二十八下州十五又以连州户不及额降路为州　辛巳罢行大司农司　甲申诏自元贞元年五月以前逋欠钱粮者皆罢征　丙申以满达为佥书枢宻院事满达太傅巴延子也皇太后言巴延尽心王室欲令代其父知枢宻院帝以其年尚少故有是命　六月戊申歴城县大清河水溢坏民居　壬子诏辽阳省进海东青鹘二十四驿每驿给牛六头使者食米五石鹰食羊五口又狗递十二驿每户给钞十锭　甲寅翰林学士承防董文用等进世祖实録　乙卯敕凡上封事者命中书省发缄视之然后以闻　是月陜西旱饥行省右丞许扆议发廪赈之同列以未经奏请不可扆曰民为邦本今饥馁若此必俟命下无及矣擅发之罪吾当任之遂发粟赈贷　辰澧地接溪峒宋尝选民立屯免其繇役使御之在澧者曰隘丁在辰者曰寨兵宋亡皆废湖广行省平章刘国杰既平田万顷乃悉复其制又经画茶陵衡郴道桂阳凡广东江西盗所出入之地南北三千里置戌三十有八分屯将士以守之由是东尽交广西亘黔中地周湖广四境皆有屯戌制度周宻诸蛮不能复冦盗贼遂息是月入朝赐玉带锦衣弓矢台臣言国杰在军中每以家赀赏将士帝命倍偿之部曲有功者各迁官　秋七月乙亥诏江南地税输钞丁丑御史台臣言内地盗贼窃发者众皆由国家赦
　　宥所致乞命中书立为条格督责所属期至尽灭制曰可　乙卯诏申饬中外有儒吏兼通者各路举之亷访司每道嵗贡二人省台委官立法考试中程者用之所贡不公罪其举者　职官坐赃论断再犯者加二等仓库官吏盗所守钱粮一贯以下笞之至十贯杖之二十贯加一等一百二十贯徒一年每三十贯加半年二百四十贯徒三年满三百贯者死计赃以至元钞为则戊戌朱永福边珍裕以妖言伏诛　壬寅诏易江南诸路天庆观为妙观毁所奉宋太祖神主　八月壬子宋故谘议参军谢翺卒翺性好佳山水徧游浙东诸胜晚如杭娶遗民刘氏女至是以肺疾卒文天祥死时年四十七翺亦四十七云翺无子友人方鳯呉思齐冯桂芳翁登等为卜兆于子陵台南买山而葬焉表曰粤谢翺墓初翺以朋友道丧尽呉越无挂剑者思合同志氏名作许剑録勒诸石未就鳯等复为建许剑亭于墓右从翺志也　九月甲戌帝至自上都　乙亥用帝师奏释大辟三人杖以下四十七人　己卯罢四川淘金户四千还其元籍罪初献言者　丁亥哇遣使来献方物　壬辰湖州司狱郭玘诉浙西亷访司佥事张孝思多取廪饩孝思系玘于狱行台令监察御史杨仁往鞫而行省平章特穆尔逮孝思至省讯问又令其属官与仁同鞫玘事仁不从行台以闻诏省台遣官鞫问既引服皆杖之　冬十月癸卯有事于太庙中书省臣言去嵗世祖皇后裕宗祔庙以绫代玉册今玉册玉宝成请纳诸各室帝曰亲享之礼祖宗未尝行之其奉册以来朕躬祝之命献官迎导入庙　甲寅中书省御史台臣言江浙平章明里巴哈陈台宪非便事臣等议乞自今监察御史亷访司有所按覈州县官与本路同鞫路官与宣慰司同鞫宣慰司官与行省同鞫制曰可　十一月甲戌太白经天　戊戌诏江浙行省括漏官田及检覈富强被役之户　太师伊实特穆尔因议边事入朝两宫赐宴如家人礼赐其妻图固勒宴服及他珍宝是月以疾卒大德中追封广平王諡贞宪　十二月丙辰荆南僧普招等伪撰佛书有不道语伏诛　伊实岱之军因李璮乱去山东其元驻之地为人所垦嵗乆
　　成业争讼不已甲子命别以境内荒田给之正军五顷余丁二顷已满数者不给　减海运脚价钞一贯计每石六贯五百文着为令　丁卯禁诸王辄召有司官吏时诸王小薛等部曲率恣横扰民驸马满济勒台私杀有罪有司官吏辄被号召至是诏令非奉防毋辄加罪是嵗立巴延特氏为皇后驸马托里森之女也　集贤学士阎复上疏言京师宜首建宣圣庙学定用释奠雅乐从之又言曲阜守冢户昨有司倂入民籍宜复之其后诏赐孔林洒扫二十八户祀田五千畆皆复之请也行台御史及浙西宪司劾江浙行省平章不法者十
　　七事制遣侍御史尚文往诘之左验明着犹力争不服文以上闻平章乃言御史违制取防防镇军数帝命省台大臣杂议咸曰平章勲臣之后所犯者轻事宜宥御史取防军数法当死文抗言平章罪状明白不受簿责无人臣礼其罪非轻御史纠事之官因兵卒争愬责其帅如旧均役情无害法即有罪亦轻廷辩数四与省台入奏帝意始悟平章御史各杖遣之　穆呼哩曽孙托克托萨满之子也幼失怙其母博啰海笃意教之稍长直宿卫世祖复亲诲导尤以嗜酒为戒既冠仪观甚伟喜与儒士语每闻一善言善行若获拱璧终身识之不忘从世祖征纳延擐甲率家奴数十人疾驰击之众皆披靡不敢前世祖望见之大加嗟赏顾谓近臣曰萨满不幸早死托克托幼朕抚而教之常恐其不立今能如此萨满可谓有子矣遂亲解佩刀及所乘马赐之由是深加器重得预闻机宻之事帝即位以来宠顾尤笃常侍禁闼出入惟谨退语家人曰我昔亲承先帝训饬令毋嗜饮今未能絶也岂有为人知过而不能改者乎自今以往家人有以酒至吾前者即痛惩之帝闻之喜曰扎拉尔吉如托克托者无几今能刚制于酒真可大用矣即拜上都留守通政院使虎贲卫亲军都指挥使政令严肃克修其职　南士有陈利便请搜括田赋者执政欲从之参议中书省事王构与平章何荣祖共言其不可辨之甚力得不行
　　二年春正月己卯诏江南毋捕天鹅　上思州叛贼黄胜许攻剽水口思光寨湖广行省调兵撃破之获其党黄法安等贼遁入上牙六罗　丙戌安西王傅特尔齐托特穆尔等复请立王相府帝曰去嵗阿南达已尝面陈朕以世祖定制谕之今复奏请岂欲以四川京兆悉为彼有耶赋税军站皆朝廷所司今姑从汝请置王相府惟行王傅事　太白昼见　己丑以御史中丞都齐为御史大夫　御史台臣言汉人为同寮者尝为奸人捃摭其罪由是不敢尽言请于近侍锡保齐舒固尔齐中择人用之帝曰安用此曹其选汉人识达事体者为之甲午授嗣汉三十八代天师张与材太素凝神广道
　　真人管领江南诸路道教　二月己亥朔中书省臣言陛下自御极以来所赐诸王公主驸马勲臣为数不轻向之所储散之殆尽今继请者尚多臣等乞甄别贫匮及赴邉者赐之其余宜悉止从之　庚申自六盘山至黄河立屯田置军万人　丙寅以大都留守司达噜噶齐段贞为中书平章政事时布呼宻称疾不出帝召至便殿谓曰朕知卿疾之故以卿不能从人人亦不能从卿也欲以段贞代卿如何布呼宻曰贞实胜臣乃拜布呼宻平章军国重事辞曰是职也国朝惟史天泽尝为之臣不敢当制去重字而以贞代为平章政事　三月壬申罢太原平阳路酿进葡萄酒其葡萄园民恃为业者皆还之　癸酉实都言晋王斡玛喇多尔岱言伊勒噜皆有异图诏枢宻院鞫之无验帝命言晋王者死言伊勒噜者谪从军自效　丙子帝如上都　丁丑以完顔邦义纳拉迪音刘季安妄议朝政杖之徒二年籍其家财之半　夏五月戊辰朔免两都徭役　辛未安西王遣使来告贫乏帝语之曰世祖以分赉之难尝有圣训阿南达亦知之矣若言贫乏岂独汝耶去嵗赐钞二十万锭又给以粮今与则诸王以为不均不与则汝言人多饥死其给粮万石择贫者赈之　甲戌诏民间马牛羊百取其一羊不满百者亦取之惟色目人及数乃取庚辰土畨叛杀掠阶州军民遣托克托防诸王特穆尔
　　巴哈济勒等合兵讨之　庚寅罢四川马湖进独本葱丁酉伊勒黙色进紫檀赐钞四千锭　六月己亥御
　　史台臣言官吏受赂初既辞伏继以审覈而有司徇情致令异辞者乞加等论罪从之　丙午安南遣人招诱叛贼黄胜许胜许遁入其国　甲寅降官吏受赃条格凡十有三等南台御史大夫阿喇卜丹言立法贵轻重得宜使民不至易犯今所降条格除枉法外其不枉法者自二十两以下罪与受一分者同科似轻重少偏不聴　丙寅诏行省行台凡朱清张瑄有所陈列毋辄止之　秋七月癸酉诏云南福建官吏满任者给驿以归壬午括巴延阿珠阿里哈雅等所据江南田及权豪
