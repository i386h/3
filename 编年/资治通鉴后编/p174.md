<!-- { "loadSidebar": true } -->











　　资治通鉴后编卷六十四
　　钦定四库全书
　　资治通鉴后编卷六十五
　　刑部尚书徐干学撰
　　宗纪六十五【起柔兆涒滩正月尽疆圉作噩十二月凡二年】
　　仁宗体天法道极功全德神文圣武睿哲明孝皇帝
　　嘉祐元年春正月甲寅朔帝御大庆殿受朝前一夕大雪帝在禁跣足祷天及旦而霁百官就列帝暴感风冠冕欹侧左右或以指抉帝口出涎乃小愈趣行礼而罢　戊午宴契丹使者于紫宸殿宰相文彦博奉觞诣御榻上夀帝顾曰不乐邪彦博知帝有疾错愕无以对然尚能终宴己未契丹使者入辞置酒紫宸殿使者入至庭中帝疾呼曰趣召使者升殿朕防不相见语言无次左右知帝疾作扶入禁中彦博以上防谕契丹使者云昨夕宫中饮酒稍多今不能亲临宴遣大臣就驿赐宴仍授国书彦博与两府俟于殿阁乆之召入内副都知史志聪邓保吉等问上至禁中起居状志聪等对以禁中事严宻不敢泄彦博怒叱之曰主上暴得疾系宗社安危惟君軰得出入禁闼乃不令宰相知天子起居欲何为耶自今疾势小有増损必一一白仍命引至中书取军令状志聪等素谨愿皆听命及皇城诸门白当下鎻志聪曰汝自白宰相我不任受其军令由是禁中事宰相无不知者庚申诣内东门小殿问起居帝自禁中大呼而出曰皇后与张茂则谋大逆语极纷错宫人扶持者皆随帝而出谓彦博等曰相公且为天子肆赦消灾彦博等退始议降赦茂则内侍也帝素不之喜闻帝语即自缢左右救解不死彦博召茂则责之曰天子有疾谵语耳何遽如是汝若死使中宫何所自容耶戒令常侍上左右无得輙离皇后以是亦不敢趣至帝前诸女皆幼福康公主稍长时已病心初不知帝之有疾侍帝侧者惟十閤宫人而已帝既不能省事两府但相与议定称诏行之两府谋以帝躬不宁欲留宿禁中而无名辛酉彦博与富弼建议设醮祈福于大庆殿两府监之昼夜焚香设幄宿于殿之西庑史志聪等白故事两府无留宿殿中者彦博曰今日何论故事也近臣祷于在京寺观天下长吏祷于岳渎诸祠　壬戌帝疾小间暂出御崇政殿以安众心　癸亥两府求诣寝殿见帝史志聪难之富弼责之曰宰相安可一日不见天子志聪等不敢违是日两府始入福宁殿卧内奏事两制近臣日诣内东门问起居百官五日一入　甲子大赦蠲被灾田租及倚阁税　戊辰罢上元张灯自是帝神思浸清宁然不能语辅臣奏事大抵首肯而已　辛未命辅臣祷天地宗庙社稷壬申罢醮两府始分番归第不归者各宿于其府知开封府王素尝夜叩宫门求见执政白事彦博曰此际宫门何可夜开诘旦素入白有禁卒告都虞欲为变者欲收捕治状彦博曰如此则张皇惊众乃召殿前都指挥使许怀德问曰都虞某甲者何如人怀德曰在军职中最为良谨彦博曰可保乎曰然彦博曰此卒必有怨于彼故诬之耳当亟诛之以靖众众以为然时富弼以疾谒告彦博请刘沆判状尾斩于军门彦博初欲自判王尧臣揑其膝彦博因请沆判之及帝疾愈沆譛彦博曰陛下违豫时彦博斩告反者彦博以沆判呈帝帝意乃解【考异苏颂作孙抃行状云禁门不开防旬日虽执政大臣不得进见但通名于内东门起居抃率同列谓宰相不宜坐待宰相因抃言乃扣阍入禁中按上以元日不安初七日宰相即入禁中此云禁门防旬日不开误也今不取富弼责史志聪此据范纯仁行状弼以疾在告王尧臣揑文彦博膝皆从司马光记闻弼责志聪记闻亦有之记闻又载枢宻使王德用开便门入中书彦博执守门亲事官送开封府挞之明日谓同列曰悔不斩守门者天子违豫禁中门户岂得妄开乎恐此事亦未必然若然则两府安得无隙今不取】　是月大雨雪　氷　二月甲午诏两制以上日问于内东门余皆罢之　甲辰帝疾愈御延和殿丙午宰臣率百官拜表称贺　三月丁巳诏礼部贡举　辛未司天监言自至和元年五月客星晨出东方守天关至是没　闰月癸未朔以枢宻副使王尧臣为户部侍郎参知政事参知政事程戡为户部侍郎枢宻副使以戡与文彦博姻家故也　诏閤门自今前后殿间日视事　卒卯以翰林学士王洙为翰林侍读学士兼侍讲学士出知制诰刘敞知扬州敞王尧臣姑子洙尧臣从父尧臣执政两人皆避亲也知谏院范镇言洙在太常坏陛下礼乐为学士时进不由道资性奸回恐终累尧臣章六上卒不报　镇安节度使同平章事程琳既归本镇上书言臣虽老尚能为国守边未报得疾遽卒丁酉赠中书令諡文简琳为人敏厉严深长于政事章献时尝上武后临朝圗外人莫知帝后于迩英讲读谓近臣曰琳心行不佳盖指此也然琳卒大用议者谓帝性寛厚无宿怒云　夏四月壬子朔六防河复决　召知郑州曾公亮为翰林学士兼侍读学士公亮治郡有能名盗贼悉窜他境至外户不闭民呼为曾开门　己夘以右司谏知制诰贾黯知陈州以父疾自请也寻改许州　五月甲申诏以九月于大庆殿行躬谢之礼就支南郊赏给　初左千牛卫大将军宗实幼养于宫中帝及皇后鞠视如子既出还第问劳赏赐不绝诸宗室莫得比及帝得疾不视朝中外忧恐宰相文彦博刘沆富弼劝早立嗣帝可之参知政事王尧臣之弟纯臣为王府官数与尧臣言宗实之贤尧臣以告彦博等彦博等亦知宗实帝意所属乃定议乞立宗实为嗣既具藁未及进而帝疾有瘳其事中辍【考异李焘曰至和议立嗣诸家各有记述要当以龙川别志为得实葢彦博等私议英宗当立已曾具奏但未及上耳其诏草亦非伪也葢当日羣臣预为此奏可即降诏事不容缓其理势亦当耳今国史及文氏私记皆云已奏诏草则恐未然今从别志止称奏议不载诏草更俟考详别志乃云事在嘉祐二年且谓韩琦与彦博弼同为宰相则误今不取】　知谏院范镇上疏曰方陛下不豫时海内皇皇莫知所为陛下独以祖宗后裔为念是为宗庙之虑至深且明也昔太祖舍其子而立太宗天下之大公也真宗以周王薨养宗子于宫中天下之大虑也愿陛下以太祖之心行真宗故事防近属之尤贤者优其礼秩置之左右与圗天下事以系亿兆人心疏奏文彦博使提防开封府界诸县公事蔡挺问镇何所言镇以实对明日挺谓镇曰言如是事何不与执政谋镇曰镇自分必死乃敢言若谋之执政或以为不可岂得中辍乎　以龙圗阁直学士夏安期知延州州东北阻山无城敌骑尝乘之安期至即命大筑城方暑诸将白士卒有怨言安期益广计数百步令其下曰敢有一言动众者斩躬自督役不逾月而就延袤六里　六月辛亥朔诏双日不御殿伏终如旧　殿中侍御史赵抃上疏曰今上有谪见之文下有妖言之俗天其或者以陛下皇嗣未立人心未有所系垂厥祥异明白丁宁警诫陛下意欲陛下深思远圗亟有所为而然也愿陛下思所以答谪见妖星之警诫思所以固三圣百载之基业思所以安中外臣庻之忧惑思所以破奸雄隂贼之窥觎断宸衷发天意择用宗室贤子弟或教育宫闱或封建任使左右以良士辅以正人盘石维城根本深固惟陛下以至公而裁择焉　癸亥中丞张昪等言臣等累次奏乞许台谏官依例上殿闻已降付中书至今逾月未防施行乃是执政大臣不欲臣等进对故为沮遏伏望陛下指挥中书许令台谏官上殿臣等必不敢以细事务上烦圣听寻有诏许中丞上殿　庚午集贤校理通判并州司马光上疏曰储贰者天下之根本根本未定则众心未安陛下好学多闻且以前古之事迹之治乱安危之机何尝不由继嗣哉葢得其人则治不得其人则乱分先定则安不先定则危得失之机间不容髪朝廷至大至急之务孰先于此而陛下晏然不以为忧羣臣爱身莫以为言此臣所以日夜痛心疾首防其身之疎贱而不顾鼎镬之罪也夫细民之家有百金之寳犹择亲戚可信任者使谨守之况天下之大乎今陛下未有皇嗣人心忧危伏望断自圣志遴选宗室之中聪明刚正孝友仁慈者使摄居储贰之位以俟皇嗣之生退居藩服傥未欲然且使之辅政或典宿衞或尹京邑亦足以镇安天下之心帝在位乆国嗣未立及不豫天下寒心而莫敢言惟谏官范镇者发其议光闻而继之又与镇书言此大事不言则已言一出岂可复反顾愿公以死争之于是镇言之益力　时京师自五月大雨不止水冒安上门门关折坏官私庐舎数万区城中系栰渡人命辅臣分行诸门而诸路亦奏江河决溢河北尤甚民多流亡令所在赈救之水始发马军都指挥使范恪受诏障朱雀门知开封府王素违诏止之曰方上不豫军民庐舎多覆压奈何障门以惑众且使后来者不入耶知谏院范镇言臣伏见诸路州郡俱奏水灾京师积雨社稷坛壝辄坏平原出水冲折都门以至宰臣领徒监总堤役其为灾变可谓大矣伏乞陛下问大臣灾变所起之因及所以消伏之术仍诏两制台阁常参官极言得失陛下躬亲裁择以塞天变　己卯诏羣臣实封言时政阙失范镇又言曰简宗庙不祷祠废祭祀逆天时则水不润下陛下恭事天地神祗肃祀祖宗山川之祠防不秩举至于号令必顺天时然而上天出此变者葢晓谕陛下以简宗庙也宗庙以承承为重故古先帝王即位之始必有副贰以重宗庙也陛下即位以来虚副贰之位三十五年矣臣近奏择宗子贤者优其礼数试之以政系天下人心竢有圣嗣复遣还邸及今两月余而不决此天变所以发也伏惟陛下深念宗庙之重必有副贰以臣前一章降付执政大臣速为裁定以塞天变　秋七月辛巳朔诏三司开封府台谏官审刑院复上殿奏事仍日引一班自上不豫惟二府得奏事至是始引对羣臣　乙酉诏京东西荆湖北路转运使提防刑狱公事分行赈贷水灾州军若荡漂庐舎听于寺院及官屋寓止仍遣官体量放今年税其已倚阁者勿复检覆　丙戌赐河北路诸州军因水灾而徙他处者米人五斗其压溺死者父母妻赐钱三千余二千文彦博富弼等之共议建储未尝与西府谋也枢宻
