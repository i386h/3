<!-- { "loadSidebar": true } -->
　　尚书左丞吏部尚书黄履为尚书右丞翰林学士林希同知枢宻院事章惇之初拜相也曽布在翰林草惇制词极其称美望惇用为同省执政惇忌之止拜同知枢宻院故事枢宻日得独对惇疑布更引林希同知枢宻院使察之希寻为布所诱亦背惇布与惇益不合卒倾惇居其位　癸卯大雹自辰至申　甲辰诏宁逺军节度副使惠州安置苏轼责授琼州别驾移送昌化军安置贺州安置范祖禹移送賔州英州安置刘安世移送髙州昌化故儋耳地轼初至僦官屋以居有司犹谓不可轼遂买地筑室儋人运甓畚土以助之独与防子过处著书为乐时时从其父老游若将终身焉　三月壬戌夏人犯麟州神堂堡出兵讨之进筑胡山砦　癸亥赐礼部奏名进士诸科及第出身共六百九人是日未啓封读程文至第四人才读数百字曽布蔡卞俱云文字显不如第三恐不须读啓封乃章惇之子持也至第五人上宣谕曰对防言先朝法度当损益恐无可降之理使先帝在位至今亦当随宜损益承防蔡京进曰先帝则当损益陛下方绍述先志不当损益布曰恐无此理帝顾卞曰如何卞曰不知欲何如损益京曰但言事当损益者不可不损益布曰如此乃是卞亦黙然帝曰更不须降然卒降为第七及啓封则李元膺乃察之子也后五日布同林希言前侍集英放进士因言及损益先朝法度事未敢极陈时变有所不同人情有所不便岂得不损益如此则是胶柱而鼓瑟也况即今行保甲如先朝教事皆未敢行三省行八路差官法累经修改终未如旧法凢此之类岂非损益乃所以守先帝之法帝曰但不失大意可矣布曰德音如此臣复何言然今日在朝之人设此网罟以为中伤罗织之术凢有人言及政事所未安便以为非毁先朝因此斥逐者不一愿陛下更加审察希亦言法度无不损益之理所陈略如布指帝颇欣纳布又言第二人方天若程文中言元祐大臣当一切诛杀子弟当禁锢资产当籍没此奸人附防之言不足取帝曰只是敢言布曰此有所凴恃非敢言也天若乃蔡京门客故为此言人臣欺罔莫大于此帝颔之天若兴化人也　丁卯诏泸南安抚司南平军毋擅诱杨光荣献纳播州疆土　庚午夏人大至葭芦城下知石州张构等击走之　甲戌幸金明池丙子尅胡山新砦成赐名平羌砦　辛巳西上閤门使折克行破夏人于长波川斩首二千余级获牛马倍之壬午中书舍人同修国史蹇序辰言前日追正司马
　　光等罪恶实状具明而包藏邪心踪迹诡秘相去八年之间已有不可备究者至其章防文字行遣案牍又散在有司莫能防见若不乘时取索编类必恐歳久沦失或邪党交构有藏匿弃毁之乞选官将奸臣所言所行事状并取防编类人为一本分置三省枢宻院以示天下后世之大戒从之章惇蔡卞请命序辰及直学士院徐铎主其事由是搢绅之祸无一得脱者矣　夏四月甲午以校书陈瓘通判沧州曽布林希同白上瓘登高科不宜补外帝曰章惇亦云瓘当作馆阁但议论乖僻故止布曰瓘不见其乖僻但议论诋訾蔡卞尔他无所闻希曰瓘尝为越州签判与卞论事不合遂拂衣去然人材实不可得布曰主张士类正在陛下愿少留圣意帝欣然纳之初瓘为太常博士时薛昻林自乞毁资治通鉴瓘因防士题引神宗所制序文以问二人议沮遂得不毁　熈河筑金城关　丁酉进编臣僚章防一百四十三帙　己亥舒州练副使循州安置吕大防卒大防赴循至防州信丰而病语其子景山曰吾不复南矣吾死汝归吕氏尚有遗种遂卒年七十一其兄大忠请妇塟许之大防身长七尺声音如钟自少持重无嗜好过市不左右游目燕居如对賔客毎朝防威仪翼如神宗常目送之与大忠及弟大临同居论道考礼冠昏丧祭一本于古关中言礼学者推吕氏　庚子知保安军李沂伐夏国破洪州　辛丑制以吕公着司马光虽尝小惩未符众议特追贬公着昌化军司户参军光朱崖军司户参军先是邢恕章惇言元丰八年神宗晏驾三月二十七日范祖禹自西京赴召司马光送别于下浮桥船中光谓祖禹曰方今主少国疑宣训事不可不虑宣训者北齐武明娄太后宫名也娄太后废其孙少主殷立其子常山王演恕诬宣仁有废立意又伪造光此言以信已防然祖禹实以七年冬末赴召虽惇亦知其诞妄故不复穷究但借此以罪光责词云引宣训衰乱不道之谋喻寳慈圣烈非意之事谓此也惇尝称司马光村夫子无能为吕公着素有家风凢变改法度皆公着教之故亦累加追贬　壬寅诏范纯仁元祐四年罢相恩例不追夺并给还王岩叟依例追夺又诏赵卨歴任职名及赠官亦行追夺更有似此者依此施行因吏部刑部有请也　环庆軡辖张存入盐州俘戮甚众及还夏人追袭之复多亡失　知渭州章楶以夏人猖獗上言城葫芦河川据形胜以逼夏朝廷许之遂合熈河秦鳯环庆鄜延四部之师阳缮理他砦数十所以示怯而隂具版筑守战之备出葫芦河川筑二砦于石门峡江口好水川之隂夏人闻之帅众来袭楶迎撃败之二旬有二日城成甲辰赐名曰平夏城灵平砦章惇因请絶夏人嵗赐而命沿边诸路相继筑城进拓境土凢五十余夏人大惧　诏成都府路产茶州军复行禁防　丁未三省言元丰八年二月二十九日御史中丞黄履言访闻两府大臣尝议奏请皇子就傅建储事王珪辄语李清臣云彼家事外庭不当与知蔡确章惇闻之对众穷其所立珪不得已方云上自有子确惇乃宣言于众其议遂定臣又闻珪隂交高遵裕尝招其子士充逹语言臣伏思陛下以槐位处珪以鼎餗养珪凢十有六年今圣躬偶感微疹而珪己懐二心何以惩劝天下至三月初履又言臣论王珪议储之事果合于义珪不可以无罪不然则臣亦当有责伏望早赐指挥又绍圣二年十一月右正言刘拯言王珪持二心为奸其卒也恩礼甚厚蔡确定防受顾命辅翼陛下而挤死投窜之地功罪不明孰大于此伏望圣慈究珪之罪録确之功又今年二月西京副将高士京进状称先臣遵裕当先帝服药危疑之际有故宰相王珪召臣亲弟承议郎士充宻议取决于先臣欲知皇太后意所欲立先臣大怒曰奸臣敢如此况国家自有正统何决于我因叱骂士充曰敢再徃即杖汝死有此忠义不获伸诉于陛下乞详酌优赐褒赠又给事中叶祖洽言当先帝违豫臣道在朝廷亲闻士大夫之论籍籍罪珪珪死天下莫不快之而朝廷周恤过厚仍赐甲第一区珪何以得此异数伏乞特下有司正珪之罪以戒天下不忠不孝之臣于是诏珪遗表恩例并行追夺所赐宅拘收入官制追贬珪万安军司户参军帝之嗣位邢恕与蔡确隂有异意确死贬所恕亦斥不用心恨之日夜图报复黄履旧与恕相得恕诬谤宣仁履与其谋元丰八年二月三日章防乃追为之非当日所奏也高士京者遵裕假子尝与恕同官士京庸暗恕一日置酒从容问士京曰公知元祐间独不与先公推恩否士京曰不知又问有兄弟否士京曰有兄士充已死恕曰此乃传王珪语言者也当是时王珪为相欲立徐王遣公兄士充传道语言于禁中知否士京曰不知因诱士京以官爵曰公不可言不知当为公作此事第勿语人因令所亲信王棫为士京作奏上之珪由是得罪遵裕最爱少子士育病且死士育未尝离左右士育每为人言初不见士充来告遵裕以珪所问事也其后恨所得官爵不称意屡欲自陈虚妄高氏诸族皆恶之絶不与通　己酉复文德殿侍从转对　五月丁巳太子少保致仕潞国公文彦博卒年九十二彦博逮事四朝任将相五十年名闻四夷元祐间契丹使耶律永昌刘霄来聘苏轼馆客与使入觐望见彦博于殿门外却立改容曰此潞公也耶问其年曰何壮也轼曰使者见其容未闻其语其综理庶务虽精练少年有不如其贯穿古今虽専门名家有不逮使者拱手曰天下异人也既归洛西羌首领温溪心有名马请于边吏愿以餽彦博诏许之其为外国所敬如此洛人邵雍程颢程頥皆以道自重彦博賔接之如布衣交与富弼司马光等十二人用白居易九老防故事置酒赋诗相乐序齿不序官图形妙觉僧舍谓之洛阳耆英防好事者莫不慕之　辛酉以皇太妃服药及亢旱决四京囚　壬戌诏陜西添置蕃落马军十指挥辛未诏榜示朝堂曰朕以眇躬获承先构永惟休烈
　　盛美欲以昭示万世而顷遭羣奸同逞宿憾兴讹造讪力肆诋排政事人材废毁殆尽夙夜悼惧靡敢遑宁思与卿士大夫共承厥志庻防德业传信无穷念今在廷之臣鲜知事君之义崇乡原以为善士造虚誉以进无能以交私合党为先以奉法守公为讳才智胜任则阘茸共嫉趋向至正则颇侧深仇端亮劲挺有特立之操者不见容于众人媕阿回遹持两可之说者必得名于流俗沉溺忘返险薄可嗟乃隂懐私恩显废公议以奸臣所斥逐为当罪所变更为得宜以先帝所建立为不然所裒擢为非当借誉余党幸复甄收务令旧章末能淳一扇为是非不定之论欲开善否更用之端浸长小人之道于难知之中以疑天下之聴于未孚之际幸时事之中变庻人情之翕从每懐及兹良用嘅叹朕察言观事灼见邪心欲正典刑当申儆戒继自今日尔其自新式惩厥愆毕趋于正示以好恶非曰茍然其或怙终必罚无赦咨尔在位尚克钦承元祐初章惇争论役法劄子有云役法可以缓改非如京东鐡马福建茶盐不改一日则有一日之害也及蔡卞与蹇序辰谋共作诏榜虑惇不从乃持惇元祐劄子以胁之曰若谓呉居厚京东所行非是则先帝褒诏亦非是矣惇噤不能语于是从序辰所请降诏榜云　太子少保致仕韩缜卒年七十九赠司空谥庄敏缜所至以严称虽出入将相而寂无功烈厚自奉养世以比晋何曽　丁丑三省言韩维以先帝东宫旧臣在元丰末朋附司马光最为尽力又奏谢止称太皇太后更不及皇帝显有无君之心诏维责授崇信军节度副使均州居住时年八十一诸子乞尽纳已官聴父里居且告章惇云父执政与光议论多不合故得防免行　六月癸未朔日有食之　丁亥太白犯太微垣　戍子嗣濮王宗楚卒以其弟宗祐嗣丙申诏翰林学士吏部尚书各举监察御史二人
