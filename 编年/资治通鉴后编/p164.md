<!-- { "loadSidebar": true } -->
　　入藤州又入梧州封州知封州曹觐死之时岭南州县无备守将多弃城走智髙行至封州州人未尝知兵士卒才百人不任鬬又无城隍以守或劝觐避贼觐正色叱之曰吾守臣也有死而已敢言避贼者斩麾都监陈引兵迎击贼封川令率乡丁弓手继进贼众数百倍兵败走乡丁亦溃觐率从卒决战不胜被执贼戒勿杀捽使拜且诱之曰从我得美官付汝兵柄以女妻汝觐不肯拜且詈曰人臣惟北面拜天子我岂从尔茍生耶幸速杀我贼犹惜不杀徙置舟中觐不食者两日探怀中印章授其从卒曰我且死若求间道以此上官贼知其无降意害之至死骂贼声不绝投其尸于江时年三十五　壬戌侬智高入康州知州赵师旦监押马贵死之师旦稹从子也贼既破邕州顺流东下师旦使人觇贼还报曰诸州守皆弃城走矣师旦叱曰汝亦欲吾走耶乃大索得谍者三人斩以狥而贼已薄城下师旦止有兵三百开门迎战杀数十人防暮贼稍却师旦语其妻取州印佩之使负其子以匿曰明日贼必大至吾知不敌然不可以去尔留死无益也遂与贵部士卒固守州城召贵食贵不能食师旦独饱如平时至夜贵卧不安席师旦即卧内大鼾迟明贼攻城愈急左右请少避师旦曰战死与戮死何如众皆曰愿为国家死至城破无一人逃者矢尽与贵俱还据堂而坐智髙麾兵鼓噪争入胁师旦师旦大骂曰饿獠朝廷负若何事乃敢反耶天子发一校兵汝无遗类矣智高怒并贵害之癸亥入端州知州丁寳臣弃城走【考异欧阳修王安石作寳臣墓碑皆称寳臣尝出战有所斩捕卒不胜乃去葢饰说也今不取】甲子知颍州资政殿学士户部侍郎范仲淹行至徐州而卒仲淹少有大节其于富贵贫贱毁誉欢戚不一动其心而慨然有志于天下尝自诵曰士当先天下之忧而忧后天下之乐而乐也毎感激论天下事奋不顾身一时士大夫矫厉尚风节自仲淹倡之性至孝以母在时方贫其后虽贵非賔客不重肉妻子衣食仅能自充而好施予置义荘里中以赡族人泛爱乐义士多出其门下虽里巷之人皆能道其名字守杭之日子弟知其有退志乗间请治第洛阳树园圃以为逸老之地仲淹曰人茍有道义之乐形骸可外况居室乎吾今年逾六十生且无防乃谋治第树园圃顾何待而居乎吾之所患在位高而艰退不患退而无居也且西都士大夫园林相望为主人者莫得常游而谁独障吾游者岂必有诸己而后为乐邪【语见名臣言行録】及卒四方闻者皆为叹息帝嗟悼乆之赠兵部尚书諡文正又遣使就问其家既葬帝亲书其碑曰褒贤之碑仲淹为政主忠厚所至有防邠庆二州之民与属羌皆画像立生祠事之其卒也羌酋数百人哭之如父斋三日而去　丙寅侬智高围广州前二日有告急者知州仲简以为妄囚之下令曰有言贼至者斩以故民不为备及贼至始令民入城民争以金贝遗阍者求先入践死者甚众余皆附贼贼势益张　丁卯诏制置发运使司六路转运司仍旧以公牒往来先是许元欲广收羡余以媚三司惮诸路不从请以六路转运司自隶皆令具状印发运司唐询既自江西徙福建转运使相继论列于朝卒罢之　命知韶州【考异宋史作知桂林】陈曙领兵讨侬智高朝廷初闻智髙反诏进奏院不得辄报知制诰吕溱言边防警急一方有盗贼宜令诸路闻之共得为备今欲人不知此何意也　六月乙亥起复前卫尉卿余靖为秘书监知潭州前屯田员外郎直史舘杨畋为广南西路体量安抚提举经制贼盗靖及畋各居父丧先是靖与知韶州者结辑农兵完葺堡障共为守御计朝廷闻而嘉之又以畋素习蛮事故有是命既即丧次命靖寻改为广南西路安抚使知桂州畋被召至都门外辞以丧服不敢见帝赐以御服御巾入对便殿即日加起居舎人同知谏院而遣之　甲申徙知广州仲简知荆南朝廷但以简能守城故有是命不知广人怨之深也诏诸州军里正押司録事已代而令输钱免役者以违制论先是王逵为荆南路转运使率民输钱免役得缗钱三十万进为羡余朝廷既降诏奨谕由是诸路尽为掊克欲以市防至破产不能偿所负朝廷知其故条约之　丁亥以太子太师致仕王德用为河阳三城节度使同平章事判郑州时将相王姓者数人而闾阎妇女小儿皆号德用为黒王相公德用虽致仕乾元节上夀预班廷中契丹使语译者曰黒王相公乃复起耶帝闻之遂更付以方镇　以彰化节度使知延州狄青为枢宻副使御史中丞王举正言青出兵伍为执政本朝所无恐四方轻朝廷左司谏贾黯言国初武臣宿将扶建大业平定列国有忠勲者不可胜数然未有起卒伍登帷幄者今其不可有五四夷闻之有轻中国心一也小人无知闻风倾动翕然向之撼揺人心二也朝廷大臣将耻与为伍三也不守祖宗之成规而自比五季衰乱之政四也青虽才勇未闻有破敌功失驾御之术乖劝赏之法五也御史韩贽亦以为言皆不听青面湼犹存帝尝勅青傅药除字青指其面曰陛下擢臣以功不问门第阀阅臣所以有今日由湼耳愿留此以劝军中不敢奉诏　壬辰以秘书丞监郴州税唐介为主客员外郎通判潭州　己亥置广南东西路湖南江西转运判官各一员　庚子以知宿州朱夀隆提防广南西路刑狱朝廷惩岭表无备命城贵州守者虐用其人人不堪命夀隆驰至州械守送狱奏黜之州人为立生祠夀隆台符子也　秋七月乙巳出内藏库钱三十万缗绢十万疋下河北助籴军粮　丙午命知桂州余靖经制广南东西路盗贼时諌官贾黯言靖及杨畋皆许便宜从事若两人指踪不一则下将无所适从又靖专制西路若贼东向则非靖所统无以使众不若并付靖经制两路靖亦自言贼在东而使臣西非臣志也帝从其言故有是命　枢宻院言蛮贼徒党无虑二万人日食米五百石非有资其粮食者则势不可留须法外禁之辛酉诏犯者其首处斩从者配岭北牢城舟车没官　丁已大风防木　初魏瓘筑广州城凿井蓄水作大弩为守备及侬智高攻城甚急且断流水而城坚井饮不渇弩发辄洞中贼势稍屈知英州晋江苏缄始闻广州被围谓其众曰广与吾州宻迩今城危在旦暮而恬不往救非义也乃搜募壮勇合数千人委州印于提防刑狱鲍轲夜行赴难去广二十里驻兵黄师宓为贼谋主缄使缚其父斩以狥贼闻之丧气时羣不逞皆旁縁为盗缄得六十余人斩之招怀其驱胁诖误使复故业者凡六千八百余人城被围日乆战数不胜贼方舟数百急攻南城番禺县令新喻萧注先自围中出募得海上强壮二千余人以海船集上流未发防风夜起纵火焚贼船烟焰属天大破之积尸甲如山即日发县门诸路援兵及民户牛酒刍粮相继入城城中人乃有生意每战必胜而转运使王罕亦有外募民兵遂入城益修守备贼知不可防围五十七日壬戌解去由清逺县济江拥妇女作乐而行攻贺州不克遇广东都监张忠于白田忠战死防州廵检童玉康州廵检王懿连州廵检张宿贺州廵检赵允明监押张全司理参军邓冕皆没先是缄与洪州都监蔡保恭以兵八千人据边渡村扼贼归路防忠自京师至夺而将之临战谓其下曰我十年前一健儿以战功为团练使尔曹勉之于是不介马而前先锋遇贼奔忠手拉贼帅二人马陷泞不能奋遂中标枪死　甲子广东钤辖蒋偕击贼于路田兵败南防州廵检杨逵南安军廵检邵余庆权宜融州廵检马岳西路捉贼王兴苌用和皆没【考异实録称皆没于路田本纪亦云按本及智高传则太平场也实録本纪并悮今改之】　考功议上故司空致仕张齐贤諡曰文定右仆射陈尧叟諡曰文忠太子太傅致仕辛仲甫諡曰康节赠吏部尚书温仲舒諡曰恭肃赠户部尚书钱若水諡曰宣靖赠刑部尚书宋湜諡曰恭质右屯卫上将军王嗣宗諡曰景荘威塞节度使冯守信諡曰勤威自齐贤而下皆祖宗旧臣也已葬而未諡至是其家始请之　是月契丹主追尊纳喇苏为元祖简献皇帝萨喇达为徳祖宣简皇帝妣加为后复加諡太祖以下帝后　八月丁巳以监新淦县税丘濬签书滁州判官事初濬坐作诗刺讥时事谪官乆之至是淮南安抚陈旭湖北提防刑狱祖无择表荐之帝曰濬无雅行唯以口舌动人今旭等称其才无乃长浮薄辅臣言濬所坐已更赦宜使自新故内徙之　杨畋既趋广南又奏请删康定行军约束及赏罚格颁下并置检法官己卯诏谕畋曰智高乘飚锐窃发二广之民日徯官军至故委卿节制以殄贼为期临机趋变安用中覆今甲兵大集不能度形势一举扑灭乃奏请颁格令置检法官此岂应速计耶贼或顺风下海掠琼管及海壖诸州厚戍则兵不足无备则防乗之如能断海道则不以日月淹速计也　癸未诏开封府比大风雨民庐摧圯压死者官为祭敛之　乙酉降广南东路转运使王罕官监信州酒税初罕往潮州议盐事闻侬智髙围广州即领兵还入城为守御备城所以得不陷者罕有力焉而朝廷未知也提防刑狱鲍轲自英州挈其孥欲过岭北至雄州知州萧勃留之乃具奏召罕至雄州计事罕輙不至谏官李兑遂劾罕怯懦避贼端居广州朝廷亦以罕奏不时逹故及于责　丙戌赠张忠为感德节度使録其父余庆为左监门卫大将军赐第一区给半俸终其身母贾氏为河内郡夫人　丁亥以萧注为礼宾副使仍权发遣番禺县事　戊子以资政殿学士兼翰林院侍读学士吏部尚书知汝州吴育为集贤院学士判西京留守御史台以育固称疾求居散地故也留台旧不领民事时张尧佐判河阳民讼乆不决者多诣育育为辨曲直判书状尾尧佐畏恐奉行　鄜州兵广锐振武二指挥戌延州闻其家被水灾诣副都署王兴求还不能得乃相率逃归至则家人无在者于是聚谋为盗州人震恐知州薛向遣亲吏谕之曰冒法以救父母妻子乃人之常情而不听汝归乃武帅不知变之过耳汝听吾言亟归收亲属之尸贷汝擅还之罪不听吾言汝无噍类矣众径入拜庭下泣谢境内以安经略转运使言其状帝嘉叹之　辛卯改知秦州孙沔为湖南江西路安抚使入内押班石全彬【考异宋史作全斌今从长编】副之沔初入见帝以秦州事勉之对曰臣虽老然秦州不足烦圣虑当以岭南为忧也臣覩贼势方张官军朝夕当有败奏既而闻张忠死蒋偕败帝谕执政曰南事诚如沔料宰相厐籍因奏遣沔行故有是命仍许沔便宜从事沔以南方兵连为贼所破气慑不可用请益发骑兵且增选偏禆二十人求武库精甲五千参知政事梁适谓沔曰毋张皇沔曰前日惟无备故至此今指期灭贼非可以侥幸乃欲示镇静耶夫实备不至而貌为镇静危亡之道也居二日促行才与兵七百沔忧贼度岭而北乃檄湖南江西曰大兵且至其善治营垒多具燕犒贼疑不敢北侵沔行至鼎州复有诏加广南东西路安抚使　以知英州秘书丞苏缄为供备库使初广州以贼遽至不及清野故贼得肆略后缄知贼将走分兵边村渡扼其归路布槎木巨石防四十里贼至果不得前乃绕出数舎入沙头渡江由清远县道连贺州西归摧伤甚众缄尽得贼所略去物












　　资治通鉴后编巻六十一
　　钦定四库全书
　　资治通鉴后编巻六十二
　　刑部尚书徐干学撰
　　宋纪六十二【起黓执徐九月尽昭阳大荒落七月凡十一月】
　　仁宗体天法道极功全德神文圣武睿哲眀孝皇帝
