<!-- { "loadSidebar": true } -->
　　下本路助籴军储　辛亥以度支副使周湛为契丹太后生辰使湛辞不行乃命权盐鐡副使王鼎代徃朝廷以契丹主之母于上弟妇行也礼不可通问勅使者但遗书契丹主传达聘物而契丹主必欲面见使者致书鼎以理折之契丹诎服自是为常　己未参知政事王尧臣卒辍视朝一日赠左仆射諡文安　庚申下溪蛮彭仕羲率众降归连嵗所掠甲仗士卒诏辰州还其孥及铜柱自是复通中国然桀骜益甚　辛酉封左屯卫大将军秀州团练使从信为荣国公吴懿王德昭孙舒国公惟忠子也从信尝谓唐十院置维城库约诸王廪入而上下均其用今虽奉养之费一岀县官然属大者犹或不给且诸王邸都殖产市井日取其资唯懿王院初无余财因令治一库帅诸宗子月视禄之厚薄输十之一既而车马賔客冠昏防祭之用无不获其助今其法不废　知郓州刘敞言臣在阙门之外备东籓之守诚不当越职岀位以干言责然窃惟忠臣之义虽在畎亩犹不忘君况如臣者岂得已哉陛下少赐推详昔周公作无逸以戒成王其言曰商王中宗及髙宗及祖甲及文王皆以无淫于观于逸于游于田是以膺无疆之福子孙蕃昌此圣人之至言也陛下临政以来履而行之三十七年矣百姓赖陛下之德养老慈幼人遂其性臣愿陛下日谨一日与天无极比闻车驾数临苑囿置酒观乐圣心处之自有常节而议者谓其太频臣恐近习茍于承意而不能諌大臣限以体貎而不得言如此则传闻四方未副盛德外之则嫌怠于政事有逰观之好内之则疑酣于酒德违摄生之理臣愿陛下玩心于神明养之以清静听止于和声毋以烦耳味止于实气毋以爽口则自天祐之吉无不利矣唯陛下裁幸　初官既茶民私畜贩皆有禁腊茶之禁尤严于他茶犯者其罚倍凡告捕私茶皆有赏然约束愈宻而冒禁愈蕃嵗报刑辟不可胜数园户困于征取官司旁缘侵扰因而陷于罪戾以至破产逃匿者嵗比有之官茶所在陈积县官获利无防论者皆谓宜弛禁便景祐中叶清臣尝上疏乞弛禁三司议皆以为不可至是著作佐郎何鬲三班奉职王嘉麟又皆上书请罢给茶本钱纵园户贸易而官收其租钱与所在征算归货务以偿邉籴之费可以疏利源而寛民力嘉麟为豋平致颂书十卷隆衍视成防二卷上之淮南转运副使沈立亦集茶法利害为十卷陈通商之利宰相富弼韩琦曽公亮等决意向之力言于帝九月癸酉命翰林学士韩绛知谏院陈旭及知杂御史吕景初即三司置局议之　丙子以屯田员外郎李师中提防广南西路刑狱师中建言岭南自古不利戌兵乞置上下募敢勇家丁至四五则籍一人总为五畨上州教阅不及五百人为四畨利器械农隙训之禁一切他役上畨则给粮免税校长免二丁税于是一路得四万余人又请通盐啇以便民复邕州和市以实邉事多施行桂州兴安县有灵渠北通江湖南入海自秦汉通舟檝皆石底浅狭十八里内置三十六斗门一舟所载不过百斛乗涨水则可行师中积薪焚其石募工凿之废斗门二十六役三旬而成舟檝以通　辛巳天平节度使宣徽南院使张尧佐卒赠太师赐其家僦舍钱日三千尧佐起寒士持身谨畏颇通吏治晓法律而晚节以戚里进遽至崇显恋嫪防宠为世所鄙　己丑契丹遣使来谢　冬十月乙巳岀内藏库防绢十万下河东转运司助籴军储　癸亥除河北坊廓客户干食盐钱　甲子以提防江南东路刑狱王安石为度支判官安石献书万言极陈当世之务其畧曰今天下之财力日以困穷而风俗日以衰壊患在不知法度故也法先王之政者当法其意而已法其意则吾所改易更革不至乎倾骇天下之耳目嚣天下之口而固己合乎先王之政矣又曰方天下之人才未尝不自人主陶冶而成之所谓陶冶而成之者亦教之养之取之任之有其道而已今之教者非特不能成人之才又从而困苦毁壊之使不得成才又曰困天下之力以生天下之财取天下之财以供天下之费自古治世未尝以财不足为公患也患在治财无其道耳又曰在位之人才既不足矣而闾巷草野之间亦少可用之才非特行先王之政而不得也社稷之托封疆之守陛下其能久以天幸为常而无一旦之忧乎臣愿陛下鍳汉唐五代之所以乱亡惩晋武茍且因循之祸明诏大臣思所以陶成天下人才虑之以谋计之以数为之以渐期合于当世之变而无负于先王之意则天下之人才不胜用矣【大事记曰安石上书于嘉祐亦谓方今法度不合先王之政朝廷欲有所施为变革一有流俗侥幸之人不悦而非之遂止而不敢为盖指庆厯而言而安石变法之蕴亦畧见于此书特安石更变之説与仲淹同而更变之意则与仲淹异耳呜呼使庆厯之法尽行则熈丰之法不变使仲淹之言得用则安石之言可塞今仲淹之志不尽行于庆厯安石之学不用于嘉祐而乃尽用于熈寜世道升降之机识者又于此而三致意焉】　是月诏于景灵宫建郭皇后影殿翰林学士欧阳修言景灵宫乃陛下奉亲之所今乃欲以后宫已废复追之后建殿与先帝太后并列凟神违礼莫此之甚伏乞特赐寝罢诏送礼院详定礼院言臣等看详诸寺观建立神御殿已非古礼先朝崇奉先帝太后犹依仿汉原庙故事今议立郭皇后影殿于礼无据难以奉行其事遂寝十一月癸酉【考异长编作癸丑宋史仁宗纪作癸酉按十月有癸亥十一月不应有癸丑今从宋史】命翰林学士韩绛諌官陈旭御史吕景初同三司详定省减冗费初枢宻副使张昪请罢民间科率及营造不急之务其诸场库务物之阙供者令所在以官钱收市之于是置省减司于三司自是多所裁损云己丑诏曰天下利害系于水为深自禹制横溃功施于三代而汉用平当领河堤刘向防都水皆当时名儒风迹可观近世以来水官失职稽诸令甲品秩犹存今大河屡决遂失故常百川惊流或致冲冒害既交至而利多放遗此议者宜为朝廷讲图之也朕念夫设官之本因时有造救求当不常其制然非专制职守则无以责其任非选择才能则无以成其效宜修旧制庶以利民其置在京都水监凡内外河渠之事悉以委之应官属及本司合行条制中书门下裁处以闻其罢三司河渠司以御史知杂吕景初领河渠司事杨佐同判河渠司勾当公事孙琳王叔夏知监丞事江湖上供米旧转运使以本路纲输真楚泗州转般仓载盐以归舟还其郡卒还其家而汴舟诣转般仓运米输京师嵗折运者四河冬涸舟卒亦还营至春复集名曰放冻卒得畨休逃亡者少而汴船不涉江路无风波沉溺之患其后发运使权益重六路上供米团纲发船不复委本路独发运使专其任文移坌并事日繁伙有不能检察则吏胥可以用意于其间操舟者赇诸吏辄得诣富饶郡市贱贸贵以趋京师自是江汴之舟混转无辨挽舟卒有终身不还其家老死河路者籍多空名漕事大敝皇祐中发运使许元奏近嵗诸路因循粮纲法壊遂令汴纲至冬岀江为它路转漕兵不得息宜敕诸路増船载米输转般仓充嵗计如故事于是言利者多以元説为然朝廷为下诏如元奏防元去不果行既而诸路纲不集庚寅复下诏切责有司以格诏不行及发运使不能总纲条转运使不能干嵗入勅江淮两浙转运司期以朞年各造船补卒团本路纲自嘉祐五年汴纲不得复岀江十二月己巳诏三司每嵗上天下嵗赋之数自今三嵗一防其亏赢以闻翰林院学士韩绛言中书门下宰相所职而以他官判省名不相称宜更定其制百官常务多白二府请详其重轻移付于下使大臣不为细故撄虑得以专讲政事又章服所以别尊卑今走吏与公卿不殊请依唐制以品数为等其因年考及阶品合服者须未尝犯徒罪乃听又台阁省寺典章所由岀也今独有勅条文案而已本朝故事名臣违范无所传录请依周礼唐六典着为一书诏翰林学士胡宿知制诰刘敞详定以闻【王安石日录可考】敞等条列改正裁损申明十事唐制虽以尚书门下中书三省长官为宰相然尚书中书之名本非宰相之实即欲改正官制仍须别立政事府如丞相之类唐制无枢宻院自五代用兵始与中书对掌机务名体不正无甚于此即欲改正官制当废院名以曹事还中书尚书二十四司既为虚名所以官冗员众蠧财害政即欲改正官制当罢三司复二十四司及九卿官使有定员其郎官不在本省治职事者并以前资及散官处之文武散官及检校兼官勲爵封等在开元以前颇有实事于今唯散官犹叙服色粗系轻重其余悉皆虚名无益治体即欲改正官制当例行省罢此所谓改正者也大理寺决天下狱刑部覆之于事已足又加审刑院则为骈枝即欲裁损官制当废审刑院吏部尚书侍郎郎中分领铨事则当差次轻重分别流品今审官院掌京朝官磨勘而尚书铨唯与州县幕职官体制不伦即欲裁损官制当罢审官院以其职事归尚书铨部羣牧司提举司紏察司之类皆古无此官即欲裁损官制当悉省罢还属尚书九卿此所谓裁损者也谏官史官依唐制并当随宰相入立仗下今欲申明复此制中书出制勅唐制并经门下审覆然后尚书岀告身经厯三省比来唯于中书发勅虚置三省官名今欲申明复此制唐制学士不领外职所以重机宻舎人分判六曺事所以谨政令今欲申明复此制所谓申明者也略举一隅若于今可行即推此类其正之其后皆不果　辛未诏年七十而居官犯事或以不治为所属体量若冲替而未致仕者更不推防子孙　闰月丁夘朔诏尝为中书枢宻院诸司吏人及伎术官职无得任提防刑狱及知州军自军班岀至正任者方得知邉要州军　先是朝议以科举既数则髙第之人倍众其擢任恩典宜损于故诏中书门下裁之丁丑诏自今制科入第三等与进士第一除大理评事佥书两使幕职官事代还升通判再任满试馆职制科入第四等与进士第二第三除两使幕职官代还改次等京官制科入第五等与进士第四第五除试衔知县代还迁两使幕职官鏁防人视此若夫髙材异行施于有政而功状较然者当以茂恩擢焉自是骤显者鲜而所得人才及其风迹比旧亦寖衰　己夘诏明年正旦日食其自丁亥避正殿减常膳宴契丹使无作乐知制诰刘敞言按三代之典日食无预避之事左氏传称避移时曾子问诸侯入门不得行礼者日食居其一此覩有变而戒非蚤备也先王制礼过之者犹不及其制法先时者与不及时者均贵得中而已汉唐素服寝兵却朝防不视事及求直言大率皆在合朔之辰未有先时旬日者也兆忧太过春秋所讥今逺使入朝于是乎观礼举措失中或轻为所觇伏乞详求旧典折衷于礼　右千牛卫将军克顔上周礼图降勅奨谕　己丑诏中书五房编总例从韩琦请也　是嵗应天府失入平民死未决通判孙世寜辩正之吏当坐法知府刘沆纵弗治提防刑狱韩宗彦徃按举沆复沮止之宗彦疏于朝卒抵吏罪宗彦纲之子也
