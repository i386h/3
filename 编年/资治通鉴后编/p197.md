<!-- { "loadSidebar": true } -->
　　治平三年春正月壬申以翰林学士知制诰范镇为翰林侍读学士知陈州初镇草韩琦迁官制称引周公霍光谏官吕诲驳之于是琦表求去位镇批答曰周公之不之鲁欲天下之一乎周上以镇不当引圣人比宰相欲罢镇内职执政因谕镇令自请外而有是命【李焘曰或云镇与欧阳修雅相善及议濮王追崇事首忤修意修乗间为上言镇以周公待则是以孺子待陛下也镇坐此出】上于制诰多亲阅有不中理必使改之尝谓执政曰此人君谟训岂可褒贬失实也先是知制诰韩维奏事便殿尝言人君好恶当明见赏刑以示天下使人知所避就则风俗可移又言思虑不能全无过差假如陛下误有处分改之则足以彰纳善从谏之美及镇补外维言镇诚有罪自可明正典刑若其所失止在文字当函容以全近臣体貌陛下前黜钱公辅中外以为太重今又黜镇而众莫知其所谓臣恐自此各懐疑惧莫敢为陛下尽忠者矣　癸酉契丹改国号曰大辽　乙亥宣徽南院使武安节度使程戡卒戡守延州凡六年安重习事治不近名然不为言者所与初延州夹河为两城雉堞卑薄尝为夏贼攻围登九州台下瞰城中戡调兵夫大增筑之后以为利横山酋豪怨谅祚欲以属叛取灵夏来求兵为援戡言豺虎非其相则未易取也痈疽非其自溃则未易攻也谅祚乆悖慢当乗此聴许以蛮夷攻蛮夷中国之利也防帝不豫大臣重生事遂寝不报自以年过七十告老章凡十数上终弗聴遣中使赍手诏问劳赐茶药黄金乃再上章曰臣老疾剧矣髙奴屯劲兵为要地岂养病所耶还至邓城卒赠太尉諡康穆　辛巳以端明殿学士知徐州张方平为翰林学士承防初上谓执政学士独王珪能为诏余多不称职因问方平文学如何欧阳修对曰方平亦有文学但挟邪不直曾公亮以为不闻其挟邪赵槩又以为无迹故卒命之上尝问治道体要方平以简易诚明为对上不觉前席曰朕昔奉朝请望侍从大臣以谓皆天下选人今多不然闻学士之言始知有人矣御史吕大防言窃闻参知政事赵槩举张方平钱明逸乞加显用传播之初实惊物聴方平明逸皆以制防登科早列侍从不闻有嘉猷善状着于时论而出领事任所至不治岂足以谋谟庙堂之上经纶天下之务哉窃以槩备位辅臣与国一体不能昌言公论进贤退不肖而牵于私旧引非其人失大臣忧国致君之道伏望出臣此章下槩问状以惩不恪　命翰林学士冯京修撰仁宗实録　壬午罢三司推勘官初诏三司举京朝官一人专领推勘事至是三司奏以为不便罢之然议者不以罢之为便也【嘉祐五年置】　工部员外郎兼侍御史知杂事吕诲与侍御史范纯仁监察御史里行吕大防合奏曰伏见参知政事欧阳修首开邪议以枉道悦人主以近利负先帝将陷陛下于过举龙图阁直学士司马光亦上疏请罢追崇之议皆不报诲等论列不已而中书亦以劄子自辩于上上意不能不向中书然未即下诏也执政乃相与宻议欲令皇太后下手书尊濮安懿王为皇夫人为后皇帝称亲又令上下诏谦让不受尊号但称亲即园立庙以示非上意且欲为异日推崇之渐丙子中书奏事垂拱殿时韩琦以祠祭致斋上特遣中使召与共议既退外间言濮王已议定称皇欧阳修手为诏草二通一纳上前日中太后果遣中使赍实封文书至中书执政相视而笑诲等闻之即纳缴御史告勅居家待罪乞早赐黜责上以御宝封告勅遣内侍陈守清趣诲等令赴台供职诲等以所言不用虽受告勅犹居家待罪　丁丑中书奏事上又遣中使召韩琦同议即降勅称准皇太后手书濮安懿王谯国太夫人王氏襄国太夫人韩氏仙游县君任氏可令皇帝称亲仍尊濮安懿王为濮安懿皇谯国襄国仙游并称后又降勅称上手诏朕面奉皇太后慈防已降手书如前朕以方承大统惧徳不胜称亲之礼谨遵慈训追崇之典岂易克当且欲以茔为园即园立庙俾王子孙主奉祠事皇太后谅兹诚恳即赐允从又诏濮安懿王子瀛州防御使岐国公宗朴服阕除节度观察留后改封濮国公主奉濮王祀事吕诲等闭门待罪屡上疏乞早赐黜谪庚辰吕诲等又奏臣等本以欧阳修首启邪议诖误圣心韩琦等依违附防不早辨正累具弹奏乞行朝典近覩皇太后手书追崇之典并用哀桓衰世故事乃与政府元议相符中外之论皆以为韩琦宻与中官苏利涉髙居简往来交结上惑母后有此指挥盖欲归过至尊自掩其恶卖弄之迹欲盖而彰欺君负国乃致如此首议之臣安得不诛臣等待罪于家屡防诏防促令供职而踧踖未敢承命以此故也若必使臣等就职则当合班庭争以救朝廷之失虽陛下容纳直言为天下所闻而臣等不能早悟明主之罪益深重矣岂可复居言路为耳目之官哉区区之心有死无二惟陛下留神聴纳上令中书降劄子趣使赴台供职而诲等缴还劄子并后所奏九状申中书坚辞台职是日诏避濮安懿王名下一字置濮安懿王园令一人以使大臣为之募兵二百人以奉园为额又令河南置栢子户五十人命带御器械王世宁权发遣户部判官张徽度濮安懿王园庙地图上皆从中书所请也　壬午诏罢尚书省集议濮安懿王典礼中书进呈吕诲等所申奏状上问执政当如何韩琦对曰臣等忠邪陛下所知欧阳修曰御史以为理难并立若以臣等为有罪即当留御史若以臣等为无罪则取圣防上犹豫乆之乃令出御史既而曰不宜责之太重也于是诲罢侍御史知杂事以工部员外郎知蕲州范纯仁以侍御史通判安州吕大防落监察御史里行以太常博士知休寜县故事知杂御史解官皆有诰词时知制诰韩维当直又兼领通进银台司门下封駮事执政恐维缴词不肯草制及封駮勅命遂径以勅送吕诲等家仍以累不遵禀圣防赴台供职为诲等罪维言罢黜御史事闗政体而不使有司预闻纪纲之失无甚于此宜追还诲等勅命田银台司使臣得申议论以正官法又言诲等能审论守职国之忠臣计其用心不过欲陛下尽如先王之法而止耳士大夫贪固宠利厚赏严罚犹恐此风不变而复内牵邪説贬斥正人自此陛下耳目益壅蔽矣又求对极论其失请追还前勅令百官详议以尽人情复召诲等还任旧职以全政体皆不从是日诏翰林学士知制诰御史中丞知杂各举御史两人以起居舍人同知諌院傅尧俞兼侍御史知杂事　司马光言窃闻吕诲范纯仁吕大防因言濮王典礼事尽被责降中外闻之无不骇愕臣观此三人忠亮刚正忧公忘家求诸羣臣罕见其比今一旦以言事太切尽从窜斥臣窃为朝廷惜之臣闻人君所以安荣者莫大于得人心今陛下徇政府一二人之情违举朝公议尊崇濮王过于礼制天下之人已知陛下为仁宗后志意不专怅然失望今又取言事之臣羣辈逐之臣恐累于圣徳所损不细闾里之间腹非窃叹者多矣伏望圣慈亟令诲等还台供职不则且为之别改近地一官亦可以少慰外人之心也吕公着言吕诲等以论事过当并从责降闻命之始物论腾沸皆云陛下自即位以来纳善从谏之风未形于天下今诲等又全台被黜窃恐义士钳口忠臣解体且自古人君纳谏则兴拒諌则亡兴亡之机不可不审臣愿陛下以天地之量包荒含垢特追诲等勅命令依旧供职则天下幸甚二月乙酉朔白虹贯日　命殿中丞苏轼直史馆上在藩邸闻轼名欲以唐故事召入翰林知制诰韩琦曰苏轼远大之器也他日自当为天下用要在朝廷培养之使天下之士莫不畏慕然后取而用之则人人无复异辞矣今骤用之恐天下之士未必皆以为然适足累之也上曰知制诰既未可与修起居注可乎琦曰记注与制诰为邻未可遽授不若于馆阁中择近上贴职与之且请召试上曰未知其能否故试如苏轼有不能耶琦言不可乃试而命之他日欧阳修具以告轼轼曰韩公可谓爱人以徳矣　乙巳颍王府翊善邵亢奏皇子颍王天质早茂婣媾及期方陛下即位之初而元嗣克家之日推之于礼莫重于斯臣伏见国朝亲王聘纳虽开宝通礼具有旧仪而因循未尝施行欲乞下太常礼院博采旧典修撰颍王聘纳仪范其故事非礼者悉罢之诏礼院详定礼院奏请如会要故事从之　三月丁巳赐羣臣御筵于诸园苑　庚申彗星辰见于壁长七尺许　辛酉起居舍人同知諌院尧俞侍御史赵鼎赵瞻自契丹使归以常与吕诲言濮王事家居待罪而尧俞辞新除侍御史知杂事告牒不受稽首上前曰臣初建言在诲前今诲等逐而臣独进不敢就职上数谕留尧俞等尧俞等终求去乃以尧俞知和州鼎通判淄州瞻通判汾州司马光言比圣恩宣谕濮王称亲事云此事朕不欲称假使只称濮王与仙游县君有何不可臣乃知陛下至公初无过厚于私亲之意直为政府所误以致外议纷纷必谓旦夕下诏罢去亲名其已出台官当别有除改见任台官亦优加抚谕使之就职今忽闻尧俞等三人相继皆出中外之人无不惊愕此政府欲闭塞来者使皆不敢言然后得专秉大权逞其胸臆耳伏望陛下特发宸防召还尧俞等下诏更不称亲如此则可以立使天下愤懑之气化为欢欣诽谤之语更为讴歌矣不从光遂奏请与尧俞等同责因家居待罪又奏陛下即位之年臣已曾上疏预戒追尊之事及过仁宗大祥臣即与尧俞诣政府白以为人后者不得顾私亲之义当两制礼官共议时臣又独为众人手撰奏草若治其罪臣当为首其吕诲等系后来论列既防谴逐如臣者岂宜容恕纵陛下至仁特加保庇臣能不愧于心乎有诏促光赴经筵供职光又奏乞早赐降黜凡四奏卒不从壬戌以屯田员外郎签书江宁节度判官事孙昌龄
