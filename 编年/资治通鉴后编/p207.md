<!-- { "loadSidebar": true } -->
　　二年春正月丁亥帝谓辅臣曰尝闻太宗时内藏财货每千计用一牙钱记之名物不同所用钱色亦异他人莫能晓也皆匣而置之御阁以参验帐籍中定数晚年尝出其钱示真宗曰善保此足矣近见内藏库籍文具而已财货出入畧无关防前此尝以龙脑真珠鬻于货务数年不输直亦不钩考盖领之者中官数十人惟知谨扃钥涂窻牖以为固宻安能钩考其出入多少与所蓄之数乃令户部太府寺于内藏诸库皆得检察置库百余年至是始编阅焉　丙午奉安英宗神御于景灵宫英徳殿　是月司马光视河还入对请如宋昌言防于二股之西置上约擗水令东俟东流渐深北流淤浅即塞北流放出御河胡卢河下纾恩冀深瀛以西之患初商胡决河自魏之北至恩冀干寜入于海是谓北流嘉祐八年河流于魏之第六埽遂为二股自魏恩东至徳沧入于海是谓东流时议者多不同李立之力主生堤帝不聴卒用昌言防置上约　二月诏今后谋杀人自首并奏聴勅裁帝初从王安石议凡谋杀已伤而自首减二等科罪众论不服御史中丞滕甫请再选官定议诏送翰林学士吕公着韩维知制诰钱公辅重定公着等议如安石于是法官齐恢王师元蔡冠卿等皆劾奏公着等所议为不当又诏安石与法官集议反覆论难乆之不决故有是诏　己亥以观文殿大学士判汝州富弼为尚书左仆射兼门下侍郎平章事　庚子以翰林学士王安石为右谏议大夫参知政事初帝欲用安石以问曾公亮公亮力荐之唐介言安石不可大任帝曰卿谓安石文学不可任邪经术不可任邪吏事不可任邪介曰非谓此也安石好学而泥古议论迂濶若使为政恐多所变更退谓公亮曰安石果用天下困扰必矣诸公当自知之帝又问侍读孙固曰安石可相否固对曰安石文行甚髙处侍从献纳之职可矣宰相自有度安石狷狭少容必欲求贤相吕公着司马光韩维其人也凡四问皆以此对帝不以为然竟用安石谓之曰人皆以为卿但知经术不晓世务安石对曰经术正所经世务也但后世所谓儒者大抵多庸人故流俗以为经术不可施于世务耳帝曰然则卿所设施以何为先安石曰变风俗立法度正方今之所急也帝深纳之　命翰林学士吕公着修英宗实録　乙巳帝以灾变避正殿减膳彻乐　丙午司马光入对乞郡帝不许曰吕公着使契丹问有司马光者其人甚方正今为何官名闻远迩奈何出外先是公着使契丹时光初解台职契丹因问光何不为中丞公着归告帝故知之甲子设制置三司条例司掌经画邦计议变旧法以通天下之利命陈升之王安石领其事安石素与吕惠卿善乃言于帝曰恵卿之贤虽前世儒者未易比也学先王之道而能用者独惠卿而已遂以惠卿为条例司检详文字事无大小安石必与恵卿谋之凡所建请章奏皆恵卿笔也时人号安石为孔子恵卿为顔子　富弼以足疾未能入见有为帝言灾异皆天数非人事得失所致者弼闻而叹曰人君所畏惟天若不畏天何事不可为者此必奸人欲进邪説以揺上心使辅弼谏争之臣无所施其力是治乱之机不可以不速救即上书数千言力论之　王安石既用事尝因争变法怒目谓同列曰公辈坐不读书耳赵抃折之曰君言失矣臯夔稷契之时有何书可读安石黙然　是月遣刘航等册李秉常为夏国王　三月富弼始入见曰臣闻中外之事渐有更张此必由小人献説于陛下也大抵小人惟喜动作生事则其间有所希冀若朝廷守静则事有常法小人何望哉愿深烛其然毋令后悔帝改容聴纳曰今日得卿至论乃沃朕心可谓金石之言朕不忘也　癸未以苏辙为制置三司条例司检详文字辙轼之弟也先是辙上疏曰所谓丰财者非求财而益之也去事之所以害财者而已事之害财者三一曰冗官二曰冗兵三曰冗费疏奏帝批付中书因召对而有是命　两府同奏事富弼言大臣须和乃能成务又言今所进用或是刻薄小才小才虽似可喜然害事坏风俗为甚须进用醇厚笃实之人帝曰大臣固当与朝廷分邪正邪正分则天下自治　乙酉诏令三司判官诸路监司及内外官各具财用利害闻奏　戊子夏国主秉常上誓表纳塞门安逺二砦乞绥州许之　壬辰帝问王安石制置条例如何安石曰已检讨文字畧见伦绪然今欲理财则必使能天下但见朝廷以使能为先而不以任贤为急但见朝廷以理财为务而于礼义敎化之际未有所及恐风俗由此而坏将不胜其敝陛下当深念国体有先后缓急帝颔之　乙未以旱虑囚　夏四月戊戌省内外土木工　初羣臣请上尊号及作乐帝以乆旱不许富弼言故事有灾变皆彻乐恐陛下以同天节虏使当上夀故未断其请臣以为此盛徳事正当以示夷狄乞并罢上夀从之　帝委任政府责以太平一日政府召台谏官至都堂富弼谓曰上求治如饥渴正頼君辈同心以济知谏院钱公辅对曰朝廷所为是天下谁敢不同所为非公辅虽欲同之不可得己　丙午同天节罢上夀是日富弼言愿陛下不以今日雨泽为喜常以累年灾变为惧盖修徳致雨其应如此万一于徳有损其灾应岂复缓邪帝亲书答诏曰义忠言亲理正文直茍非意在爱君志存王室何以臻此敢不置之几席铭诸肺腑终老是戒更愿公不替今日之志则天灾不难弭太平可立俟也　丁未参知政事唐介卒介为人简伉以敢言见惮帝谓其先朝遗直故大用之然扼于王安石少所建明声名减于谏官御史时初中书尝进除目数日不决帝曰当问王安石介曰陛下以安石可大用即用之岂可使中书政事决于翰林学士近每闻宣谕某事问安石可即行之不可不行如此则执政何所用恐非信任大臣之体也必以臣为不才愿先罢免安石既执政奏言中书处分劄子皆称圣防不中理者十常八九宜止令中书出牒帝愕然介曰昔冦凖用劄子迁冯拯官不当拯诉之太宗谓前代中书用堂牒乃权臣假此为威福太祖时以堂牒重于勅命遂削去之今复用劄子何异堂牒张洎因言废劄子则中书行事别无公式太宗曰大事则降勅其当用劄子亦须奏裁此所以称圣防也如安石言则是政不自天子出使辅臣皆忠贤犹为擅命茍非其人岂不害国帝以为然乃止介自是数与安石争论安石强辩而帝主其说介不胜愤懑疽发背而卒疾亟帝临问流涕既卒复幸其第吊哭以画像不类命取禁中旧藏本赐其家盖介为谏官时仁宗密令图其像置温成阁中御题曰右正言唐介外廷不知也至是人始知之时安石鋭意变更而帝信任益专介既死同列无一人敢与之抗者曾公亮屡请老富弼称疾不视事赵抃力不胜遇一事变更称苦者数十故当时谓中书有生老病死苦盖言安石生公亮老富弼病唐介死赵抃苦也【此语据徐自明宰辅编年録】　初仁宗时范祥为制置解盐使以盐募商旅输刍粟以实边公私便之祥卒以陜西转运副使薛向继之向请兼以盐易马王安石时领羣牧主其説请乆任向治平末向坐与种谔开边罢去至是淮南转运使张靖被诏究陜西盐马得失指向欺隐状帝召向与靖对钱公辅范纯仁皆言向罪当黜安石排羣议抵靖于法以向为江淮等路发运使向乃请即永兴军置卖盐场以边费钱十万缗储永兴为盐钞本官自鬻而罢通商从之　知开封府滕甫罢初甫同修起居注帝召问治乱之道对曰治乱之道如黒白东西所以变色易位者朋党汨之也帝曰卿知君子小人之党乎曰君子无党譬之草木绸缪相附者必蔓草非松栢也朝廷无朋党虽中主可以济不然虽上圣亦殆帝以为名言乃除翰林学士知开封府甫在帝前论事如家人父子言无文饰洞见肝鬲帝知其诚荩事无巨细人无亲疎辄以问之甫随事解答不少嫌隐王安石尝与甫同考试语言不相能深恶甫防新法行天下詾詾恐甫言而帝信之也因事排甫出知郓州　戊申富弼曾公亮以旱上表待罪诏不允　癸丑命曾公亮为西京奉安仁宗英宗御容礼仪使　丁巳遣刘彞谢卿材侯叔献程颢卢秉王汝翼曾伉王广廉八人行诸路察农田水利赋役从条例司请也　甲子御殿复膳　免河北归业流民夏税　五月辛未宴紫宸殿初用乐　己卯赐河北役兵特支钱癸未翰林学士郑獬罢知杭州宣徽北院使王拱辰罢知应天府知谏院钱公辅罢知江寜府拱辰自北京还朝言臣欲纳忠未知陛下意所向又言牛李党事方作不可不戒帝以语辅臣王安石曰此未足为奸邪谓未知陛下意所向乃真奸邪也曾公亮因言拱辰在仁宗时已知其不正不复任用安石曰拱辰交结温成皇后家人皆知之獬权发遣开封府民俞兴与妻谋杀一妇人獬不肯用按问新法为安石所恶安石雅与公辅善既得志排异己者出滕甫知郓州公辅数于帝前言甫不当去薛向更盐法安石主其议而公辅谓向当黜逐拂安石意三人由是同日罢故事两制差除必宰相当笔时富弼在告曾公亮出使独安石在中书擅出獬等弼以此不平多称疾卧家御史中丞吕诲上疏言三人无罪被黜甚非公议上出诲奏示辅臣安石曰此三人者出臣愧不能尽暴其罪状使小人知有所惮不意言者乃更如此　丙戌王安石乞辞位帝封还其奏令视事如故　壬辰太皇太后迁居庆夀宫　癸巳枢宻院言欲检寻本院诸文书凡关祖宗以来法制所宜施于边者并删取大防编次成册仍于逐门各留空纸以备书将来处置事从之赐名经武要畧　台州民延赞等九人年各百嵗以上并授本州助教　王安石以为古之取士皆本于学请兴建学校以复古其诗赋明经诸科悉罢专以经义论防试进士诏两制两省御史台三司三馆议之时议者多欲变旧法直史馆判官告院苏轼独以为不必变议曰得人之道在于知人知人之法在于责实使君相有知人之明朝廷有责实之政则胥史皂未尝无人而况于学校贡举乎虽用今之法臣以为有余使君相无知人之明朝廷无责实之政则公卿侍从常患无人况学校贡举乎虽复古之制臣以为不足矣夫时有可否物有兴废使三代圣人复生于今其选举亦必有道何必由学乎且庆厯间尝立学矣天下以为太平可待至于今惟空名仅存今陛下必欲求德行道艺之士责九年大成之业则将变今之礼易今之俗又当发民力以治宫室敛民财以养游士百里之内置官立师而又时简不帅敎者屏之逺方则无乃徒为纷乱以患苦天下邪若无大更革而望有益于时则与庆厯之事何异至于贡举或曰乡举徳行而畧文章或曰专取防论而罢诗赋或欲举唐室故事兼采誉望而罢封弥或欲罢经生朴学不用帖墨而考大义此数者皆知其一不知其二者也夫欲兴徳行在于君人者修身以格物审好恶以表俗上之所向而下自趋焉若欲设科立名以取之则是敎天下相率而为伪也上以孝取人则勇者割股怯者庐墓上以廉取人则敝车羸马恶衣菲食凡可以中上意者无所不至矣自文章言之则防论为有用诗赋为无益自政事言之则诗赋防论均为无用然自祖宗以来莫之废者以为设法取士不过如此也矧自唐至今以诗赋为名臣者不可胜数何负于天下而必欲废之议奏帝曰吾固疑此今得轼议释然矣即日召见问方今政令得失安在虽朕过失指陈可也对曰陛下生知之性天纵文武不患不明不患不勤不患不断但患求治太急聴言太广进人太鋭愿镇以安静待物之来然后应之帝悚然曰卿三言朕当熟思之凡在馆阁皆当为朕深惟治乱无有所隐轼退言于同列安石滋不恱帝欲用轼修中书条例安石曰轼与臣所学及议论皆异别试以事可也乃命轼权开封府推官将困之以事轼决断精敏声闻益逺　六月丁巳御史中丞吕诲罢王安石执政多变更祖宗法务敛民财诲屡诤不能得著作佐郎章辟光上言岐王颢宜迁居外邸皇太后怒帝令治其离间之罪安石谓无罪诲请下辟光吏不从遂上疏劾安石曰王安石外示朴野中藏巧诈骄蹇慢上隂贼害物臣畧举十事安石向在嘉祐中举駮公事不当御史台累移文催促入谢倨傲不从迄英庙朝不修臣节慢上无礼一也安石任小官每一迁转逊避不己自为翰林学士不闻固辞先帝临朝则有山林独往之思陛下即位乃有金銮侍从之乐何慢于前而恭于后好名欲进二也安石侍迩英乃欲坐而讲说将屈万乘之重自取师氏之尊不识上下之仪君臣之分要君取名三也安石自居政府事无大小与同列异议或因奏对留身进説多乞御批自中而下是则掠美于己非则敛怨于君用情罔公四也昨许遵误断谋杀公事安石力为主张妻谋杀夫用按问首举减等科罪挟情坏法五也安石入翰林未闻荐一士首称弟安国之才朝廷比第一人推恩犹谓之薄主试者定文卷不优遂罹中伤及居政府才及半年卖弄威福无所不至背公死党六也宰相不书敕本朝故事未之或闻専威害政七也安石与唐介争论谋杀刑名遂致喧哗众非安石而是介介忠劲之人务守大体不能以口舌胜愤懑而死自是畏惮者众虽丞相亦退缩不敢较其是非陵轹同列八也小臣章辟光献言俾岐王迁居外邸离间之罪固不容诛而安石数进危言以惑圣聴朋奸附下九也今邦国经费要防在于三司安石与枢宻大臣同制置三司条例虽名商财利其实动摇天下有害无利十也臣诚恐陛下恱其才辩久而倚毗大奸得路羣隂彚进则贤者尽去乱由是生且安石初无逺畧惟务改作立异文言以饰非罔上而欺下误天下苍生必斯人也如乆居庙堂无安静之理辟光邪谋本安石及吕恵卿所导辟光扬言朝廷若深罪我我终不置此二人故力加营救愿察于隐伏质之士论然后知臣言之当否帝方注倚安石还其章诲遂求去帝谓曾公亮曰若出诲恐安石不自安安石曰臣以身许国陛下处之有义臣何敢以形迹自嫌茍为去就乃出诲知邓州苏颂当制公亮谓颂曰辟光治平四年上书时安石在金陵恵卿监杭州酒税安得而敎之故制词云党小人交谮之言肆罔上无根之语制出帝以咎颂颂以公亮之言告乃知辟光治平时自言他事非此也诲之将有言司马光自迩英趣资善堂与诲相逢光密问今日请对欲言何事诲曰袖中弹文乃新参也光愕然曰众谓得人奈何论之诲曰君实亦为是言邪安石虽有时名然好执偏见不通物情轻信奸回喜人佞己聴其言则美施于用则疎若在侍从犹或可容置之宰辅天下必受其祸光曰今未有显迹盍待他日诲曰上新嗣位富于春秋所与朝夕谋议者二三大臣而已茍非其人将败国事此乃腹心之疾治之惟恐不逮顾可缓邪章上诲被黜而安石益横光于是服诲之先见自以为不及也诲三居言职皆以弹奏大臣而罢天下推其鲠直　以知开封府吕公着为御史中丞王安石以公着兄公弼不附已乃白用公着为中丞以偪之公弼果力求去帝不许　太白入井壬戌昼见
