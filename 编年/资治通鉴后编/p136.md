<!-- { "loadSidebar": true } -->
　　庆厯三年春正月庚午朔封第三皇子为鄂王武昌节度使同平章事仍赐名曦生甫三嵗病既革诏学士苏绅就宰相第草制未及宣也辛未曦薨赠太师中书令諡悼懿　泾原安抚使王尧臣言至陜西见鄜延环庆路其地皆险固易守惟泾原为戎马之冲汉武时匃奴入冦烧囘中宫唐则吐蕃囘纥再至便桥渭水皆由此路葢自镇戎军至渭州沿泾河大川直抵泾汾略无险阻虽有城寨多居平地贼径交属难以捍防如郭子仪浑瑊常宿众兵守之今贼昊尽有匃奴吐蕃故地自叛命数年凡由此三入冦朝廷置帅府于泾州为控扼关陜之防诚合事机然频经败覆邉地空虚士气不振兵马新集未经训练将佐又多选懦愿覆视往迹深监近选三路曾经战鬭将佐三五员及以见戍新兵换旧人五七指挥于本路相兼训习傥一路事力完实则贼虽欲长驱入寇必生顾虑之心臣略论一路五州军城寨控扼要害及贼径交通之处备御轻重之防凡五事其一镇戎军接贼界天都山止百余里西北则有三川定川刘璠等寨皆汉萧関故地最是贼马奔冲之路俟春当益营筑为泾渭之屏蔽不尔其势不攻而自下一路隔絶更无斥堠镇戎遂为孤垒矣其二渭州笼竿羊牧降城静邉得胜四寨在六盘山外内则为渭州藩篱外则为秦陇襟带土地饶沃生齿繁多请建置为军择路分都监一员知军专提举四塞及令修濬城堑添屯军马及时聚蓄粮草以为备御其三原州西至环州定邉塞与眀珠灭蔵等族一带蕃部相接其首领至多素无保聚不相维统向背离合所守不常须择武臣知环原二州相为表里使招辑蕃部但不为贼用则庻几少减泾原之患其四仪州地控山险州城低薄壕堑浅狭三分军民二分在外贼至虽能城守居民必大遭剽掠亦宜预虑之其五泾州虽为次邉然縁河大川道路平易当贼骑之冲实近里控扼之防其张村直入州路宜营作関栅或防为长堑以遏奔冲一路事形臣熟与邉臣计议谓当如此备豫望下韩琦范仲淹相度施行从之　辛巳诏辅臣议蠲减天下赋役　戊子诏録将校死王事而无子孙者亲属　辛卯诏陜西防邉招讨使韩范仲淹厐籍凡军期中覆不及者皆便宜从事用安抚使王尧臣议也　建渭州笼竿城为徳顺军亦用王尧臣议也初曹玮开山外地置笼竿等四塞募弓箭手给田使耕战自守其后将帅失抚御稍侵夺之众怨怒遂刼徳胜寨主姚贵闭城叛尧臣适过境上作书射城中谕以祸福且发近兵讨之吏白尧臣曰公奉使且还归报天子耳贵叛非公事也尧臣曰贵土豪颇得士心然初非叛者今不乗其未定速招降后必生事为朝廷患贵果出降尧臣为申明约束如玮之旧乃归　壬辰録唐狄仁杰后　癸巳延州言元昊遣伪六宅使伊州刺史贺从朂来纳欵先是厐籍因李文贵还再答旺荣等书约以元昊自奉表削僣号始敢闻于朝于是文贵与从朂持元昊书至保安军其书自称男邦泥定国兀卒郎霄【考异宋史作曩霄今从长编】上书父大宋皇帝从朂又致契丹使人谕令早议通和之意又言本国自有国号无奉表体式其称兀卒葢如古单于可汗之类若南朝使人至本国坐蕃宰相上兀卒见使人时离云床问圣躬万福从朂因自请诣阙籍使谓之曰天子至尊荆王叔父也犹奉表称臣今名体未正终不敢以闻从朂曰子事父犹臣事君也使从朂得至京师而天子不许请归更议之籍乃具以闻且言贼自背叛以来虽居得胜然防和市之利民甚愁困今其辞稍顺必有改事中国之心愿听从朂诣阙更选使者往其国申谕之彼必称臣凡名称礼数及求匄之物当力加裁损必不得已则少许之若所求不违恐豺狼之心未易盈厌也　丙申王尧臣又言韩琦范仲淹厐籍既为陜西四路都部署防邉经略安抚招讨等使四路当禀节制而诸路尚带经略使名者九人各置司行事名号不异所禀非一今请逐路都部署副部署并罢经略只充防邉安抚使副从之　吕夷简数求罢帝优诏未许陜西转运使孙沔上书言祖宗有天下垂八十余载未尝以言废人景祐以前纲纪未甚废犹有感激进説之士观今之政是可恸哭而无一人为陛下言者由宰相多忌而不用正人也往者章献緫政陛下恭黙有王曾张知白鲁宗道李廸薛奎蔡齐以正直迭居两府曹修古李纮刘随鞠咏孔道辅以亮节更任谏列于时斜封侥幸阍寺威福虽未悉去然十余年间中外无大故自夷简当国黜忠言废直道及以使相出镇许昌乃荐王随陈尧佐代已才庸负重政事浸废即嵗罢免又以张士逊冠台席致隳国事戎冦渐起于邉陲卒伍窃发于辇毂此葢夷简不进贤为社稷逺图但引不若已者为自固之计欲使陛下复思已而召用也陛下果召夷简还自大名入秉朝政于兹三年不更一事以姑息为安以避谤为智西州将帅累以败闻契丹无厌乘此求赂兵殱货悖天下空竭刺史牧守十不得一法令变易士民怨咨隆盛之基忽至于此今夷简以病求退陛下手和御药亲冩徳音乃谓恨不移卿之疾在于朕躬四方义士传闻诏语有泣下者夷简在中书二十年三冠辅相所言无不听所请无不行有宋得君一人而已未知何以为陛下报今契丹复盟元昊欵塞天下忻忻日望和平因此振纪纲修废坠选贤任能节用飬士则景徳祥符之风复见于今矣若恬然不顾遂以为安臣恐土崩瓦觧不可复救而夷简意谓四方已寜百度已正欲因病黙黙而去无一言啓沃上心别白贤不肖虽尽南山之竹不足书其罪也若荐贤材合公议失之于始得之于终犹可寛天下万世之责茍遂容身不救前过以柔而易制者升为腹背以奸而可使者任为羽翼使之在廊庙布台阁上惑圣眀下害生灵是张禹不独生于汉李林甫复见于今也在陛下察之而已书闻帝不之罪议者喜其謇切夷简谓人曰元规药石之言但恨闻此迟十年耳人亦服其量云
　　吕中曰夷简之罪莫大于因私憾而预瑶华之议因北事而忌富弼之能夷简之功莫大于释仲淹之宿怨容孙沔之直言君子论人功不掩罪罪不掩功可也
