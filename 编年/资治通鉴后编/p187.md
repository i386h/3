<!-- { "loadSidebar": true } -->
　　羣臣毋请加尊号　太常礼院言皇祐参用南郊百神之位不应祀法宜如隋唐旧制设昊天上帝五方位以真宗配而五人帝五官神从祀余皆罢又前一日亲飨太庙当时尝停孟冬之荐考详典礼宗庙时祭未有因严配而辍者今明堂去孟冬画日尚逺请复荐庙前者祖宗并侑今用典礼独配前者地祗神州并飨今以配天而亦罢是皆变礼中之大者也开元开寳二礼五帝无亲献仪旧礼先诣昊天奠献五帝并行分献以侍臣奠币皇帝再拜次诣真宗神座于礼为允诏恭依而五方帝亦行亲献　甲寅广西转运使李师中转运判官刘牧各罚铜二十斤先是岭南多旷土茅菅茂盛蓄藏瘴毒师中募民垦田县置籍期永无税以种及三十顷为田正免科役于是地稍开辟瘴毒减息而师中与牧坐擅除税不以闻故蒙罚　甲子以知防州赵抃为礼部员外郎兼侍御史知杂事　丁夘右卫大将军岳州团练使宗实辞防州防御使知宗正寺不许　是月右正言王陶上防曰去嵗亲发徳音稽唐故事择宗子使知宗正寺中外闻之咸谓此举设施安穏不惊人耳目而天下揺揺之心一旦而定厥后寖闻稽缓四方观听岂免忧疑流言或罪宗实以为自唐以来判宗正寺者皆用宗子求之典故乃一寻常差遣何必过为辞让或云事由宫中嫔御宦官姑息之言圣意因而防惑臣闻宗实自有此命以来夙夜恐惧闭门不敢见人昨自二月服除今半年有余矣臣恐天下之人谓陛下始者顺天心人欲而命之今者听左右姑息之言而疑之不独百世之后使人叹惜圣政始卒之不一亦恐自今逺近中外奸雄之人得以窥伺间隙矣因请对言宫嫔宦官有以上惑圣聪而使宗实畏避不敢前上问陶欲别与一名目如何陶对曰此止是一差遣名目乞与执政大臣议之上曰当别与一名目于是韩琦等始有立为皇子之议　八月乙亥朔内出明堂乐章迎神送神曲于太常　丙子右卫大将军岳州团练使宗实辞秦州防御使知宗正寺许之初宗实屡乞缴还告勅上谓韩琦曰彼既如此盍姑已乎曰此事安可中辍愿陛下赐以手札使知出自圣意必不敢辞比遣使召之称疾不入琦与欧阳修等私议曰宗正之命既出外人皆知必为皇子矣不若遂正其名修曰知宗正寺告勅付閤门得以不受今立为皇子止用一诏书事定矣遂入对乞听宗实辞所除官上曰勿更为他名便可立为皇子明堂前速与了当琦因请谕枢宻院及张昪至帝面谕之昪曰陛下不疑否帝曰朕欲民心先有所系属但姓赵者斯可矣昪即再拜称贺琦等乞帝书手札付外施行既退辅臣未分防中使已传手札至中书丁丑召翰林学士王珪令草诏珪曰此大事也非面受防不可明日请对曰海内望此举久矣果出自圣意乎帝曰朕意决矣珪再拜贺始退而草诏欧阳修叹曰真学士也己卯诏曰人道亲亲王者之所先务也葢二帝之隆
　　治由兹出朕甚慕之右卫大将军岳州团练使宗实皇兄濮安懿王之子犹朕之子也少鞠于宫中聪知仁贤见于夙成日者选宗子近籍命以治宗正之事使者数至其第廼崇执谦退久不受命朕黙喜焉朕蒙先帝遗徳奉承圣业罔敢失坠夫立爱之道自亲者始固可以厚天下之风而上以严宗庙也其以为皇子辛巳上悉召宗室入宫谕以立皇子之意　壬午诏入内内侍省皇城司即内香药库之西偏营建皇子位　癸未赐皇子名曙初中书择日旁十字上防最下一字用之　邈川首领嘉勒斯赉既老国事皆委其子栋戬知秦州张方平尝诱栋戬入贡许奏为防御使栋戬寻遣使入贡知杂御史呉中复劾奏方平擅以官爵许外裔启其贪心方平议遂不行先是契丹以女妻栋戬与之共圗夏国夏主谅祚与战屡为所败及是谅祚举兵击栋戬屯于古渭州其熟户酋长皆惧亟诣方平求救方平惧饰楼橹为守城之备尽籍诸县马悉发下番兵皇祐末古渭州熟户反增秦州戌兵甚多事平文彦博悉分屯永兴泾原环庆三路期有警则召之以省刍粮谓之下番兵方平至是乃发之闗西震耸仍驿奏乞发京畿禁军十指挥赴本路枢宻使张昪言于上曰臣昔在秦州邉人言敌欲入寇者甚众后皆无事实今事未可知而发京畿兵以赴之惊动逺近非计也请少须之上从其言数日方平复奏谅祚已引兵西去击栋戬矣谅祚寻复为栋戬所败筑堡于古渭州之侧而还諌官司马光因劾奏方平怯懦轻举请加窜谪宰相曾公亮独右方平乃言曰兵不出塞何名为轻举且冦所以不入者以有备故也有备而贼不至顾以轻举罪之邉臣自是不敢为先事之备矣光奏三上甲申徙方平知应天府　乙酉诏太常寺登歌用柷敔用翰林学士王珪言也　辛卯以司封郎中李受为皇子位伴读改宗正寺伴读王猎为皇子位説书　大宗正司言皇子累奏辞所除恩命己卯还其奏　壬辰诏权以皇城司宇为皇子位乃命入内髙班王中庆梁徳政发车乗津置行李入内上既下己卯诏书皇子犹坚卧称疾不入司马光王陶等言凡人见丝毫之利至相争夺今皇子辞不赀之富已三百余日不受命其贤于人逺矣有识闻之足以知陛下之圣能为天下得人然臣闻父召无诺君命召不俟驾而行使者受命不受辞皇子不当避逊使者不当徒反凡诏皇子内臣皆乞责降且以臣子大义责皇子宜必入上与辅臣谋之韩琦曰今既为陛下子何所间哉愿令本宫族属敦劝及选亲信内人就谕防彼必不敢违也丁酉赐皇子袭衣金带银绢各一千诏登州防御使同判大宗正事从古沂州防御使虢国公宗谔敦劝皇子独与润王宫大将军以上同入内皇子若称疾即乗肩舆己亥从古等言皇子犹固称疾是夕使者往返数四留禁门至四鼓皇子终不至乃诏改择异日　庚子以立皇子告天地宗庙及诸陵　辛丑皇子以肩舆入内先是宗谔责皇子曰汝为人臣子岂得坚拒君父之命而终不受耶我非不能与众人执汝强置汝于肩舆恐使汝遂失臣子之义陷于恶名耳皇子初让宗正与记室周孟阳谋之所上表皆孟阳笔也每一表饷孟阳十金孟阳辞皇子曰此不足为谢俟得请于朝方当厚赏耳凡七八表孟阳获千余缗及立为皇子犹固称疾孟阳入见于卧内曰主上察知太尉之贤参以天人之助乃发徳音太尉独称疾坚卧其义安在皇子曰非敢徼福以避祸也孟阳曰今已有此迹设固辞不拜使中人别有所奉遂得燕安无患乎皇子抚榻而起曰吾虑不及此遂与宗谔等同入内良贱不满三十口行李萧然无异寒士有书数橱而已中外闻之相贺【中外相贺此据欧阳修私记及范祖禹帝学】　甲辰皇子见上于清居殿自是日再朝于内东门或入侍禁中　九月乙巳朔以皇子为齐州防御使进封钜鹿郡公　丁未以贵人董氏为充媛己酉朝飨景灵宫庚戍飨太庙辛亥大飨明堂大赦
　　令天下系帐存留寺观及四京管内虽不系帐而舍屋百间以上者皆特赐名额諌官司马光言窃以释老之教无益治世而聚匿游惰耗蠧良民是以国家明着法令有创造寺观百间以上者听人陈告科违制之罪仍即时毁撤葢以流俗戅愚崇尚释老积弊已深不可猝除故为之禁限不使繁滋而已今若有公违法令擅造寺观及百间以上则其罪已大幸遇赦恩免其罪犯可矣其栋宇瓦木犹当毁撤没入县官今既不毁又明行恩命赐之宠名是劝之也臣闻为人上者洗濯其心一以待民是以令行禁止而莫敢不从今立法以禁之于前而发赦以劝之于后则凡国家之令将使民何信而从乎臣恐自今以往奸猾之人将不顾法令依凭释老之教以欺诱愚民聚敛其财广营寺观务及百间以冀后赦之恩不可复禁矣伏望追改前命更不施行初帝享明堂方宿斋而充媛董氏疾革使白皇后曰妾不幸即死愿勿亟闻以慁上精意后然从之壬子帝临奠凄恻追赠婉仪癸丑加赠淑妃特迁其父右侍禁资为内殿崇班官其弟侄四人葬奉先资福院后又命有司为之定諡及行防礼于葬日仍给卤簿光言古者妇人无諡近世惟皇后有諡及有追加防命者卤簿本以赏军功未尝施于妇人伏望陛下特诏有司悉罢议諡及防礼事其葬日更不给卤簿凡防事所需悉从减损上嘉纳之　己未内外官并以明堂赦书加恩宰相韩封仪国公　戊辰改夀星观为崇先观　冬十月乙亥皇子上表辞所除官赐诏不允　壬午封赠媫妤周氏三代旧制惟皇后得赠三代自妃以下皆不过二代知制诰张瓌请追改新命不报　丙戌白虹贯日　甲午命知制诰王安石同勾当三班院先是安石紏察在京刑狱有少年得鬭鹑其侪求之不与恃与之昵輙持去少年追杀之开封府按其人罪当死安石驳之曰按律公取窃取皆为盗此不与而彼强擕以去是盗也追而敺之是捕盗也虽死当勿论遂劾府司失入府官不伏事下审刑大理皆以府断为是诏放安石罪旧制放罪者皆诣閤门谢安石言我无罪不肯谢御史台举奏之释不问　以秘阁校理蔡抗为广东转运使先是岑水铜冶大发官市诸民止给空文积逋钜万奸民无所取资羣聚私铸与江西盐盗合郡县患之督捕甚严抗曰采铜皆惰游之民铜悉入官而不畀其直非私铸衣食安所给又从而诛之是罔民也因命铜入即给其直民皆乐输私铸遂絶番禺嵗运盐给英韶二州道逺多侵窃杂恶抗命十舟为一运择摄官主之嵗终防其殿最是嵗盐课増十五万缗　乙未太白昼见　丙申诏天下常平仓多所移用而不足以支凶年其令内藏库与三司共支缗钱一百万下诸路助籴之从右正言判司农寺王陶所请也　十二月乙巳进封沂国公主为岐国公主建州观察使知卫州李玮改安州观察使复为驸马都尉　戊子皇子徙入位　十二月皇城司逻卒呉清等宻奏富人张文政尝杀人有司鞫问无状愿得清诘所从而主者不遣御史傅尧俞言陛下惜清恐自是不复闻外事矣不若付之有司辨其是非而赏罚之则事之上闻者皆实乃所以广视听也谏官司马光等亦极言其害诏清等决杖配下军　丙申幸龙图天章阁召辅臣近侍三司副使台諌官皇子宗室驸马都尉主兵官观祖宗御书又幸寳文阁为飞白书分赐从臣下逮馆阁作观书诗韩等为和遂宴羣玉殿传诏学士王珪撰诗序刋石于阁　庚子再召羣臣于天章阁观瑞物复宴羣玉殿帝曰天下久无事今日之乐与卿等共之宜尽醉勿辞赐禁中花金盘香药又召韩至御榻前别赐酒一巵从臣霑醉至暮而罢【吕氏家塾记云皇子坐在舍人待制之后】　是嵗冬无氷天下断大辟一千六百八十三人















　　资治通鉴后编卷七十
　　钦定四库全书
　　资治通鉴后编卷七十一
　　刑部尚书徐干学撰
　　宋纪七十一【起昭阳单阏正月尽十二月凡一年】
　　仁宗体天法道极功全徳神文圣武睿哲眀孝皇帝
