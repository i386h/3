<!-- { "loadSidebar": true } -->
　　释之遂入广州【攷异东都事畧丁亥克广州宋史己丑潘美克广州今从长编】俘其宗室官属九十七人与南汉主皆縻于龙徳宫保兴初匿民间后乃获之有阉人百余辈盛服请见美曰是椓人多矣吾奉诏伐罪正为此等命悉斩之美以露布告防己丑至京师【李焘曰按露布当是行营所作而扈防传乃云禽刘鋹防草露布称防召对滋福殿赐金紫则似追为之矣】庚寅羣臣称贺遂赐宴凡得州六十县二百十四户十七万二百六十三【攷异新旧録州县户数与本纪不同今从本纪】辛卯赦广南管内州县常赦所不原者伪署官并仍旧无名赋敛咸蠲除之　前帝以令尉捕贼先定日限其已被批罚者或遂絶意追捕乃诏自今虽限外获贼者令有司备书于籍以除其罚但不得叙为勤绩其累经殿降法当停免者不用此制　三月丙申诏岭南有买人男女为奴婢转佣利者并放免伪政有害于民者具以闻除之　右监门卫将军赵玭以罪勒归私第不胜忿恚一日伺赵普入朝于马前斥普短帝闻之召玭及普面质其事玭大言诋普贩木规利先是秦陇大木官禁私贩普尝遣亲吏往市屋材联巨筏至京师治第吏因之窃于都下贸易故玭以为言帝怒促閤门集百官将下制逐普诏问太子太师王溥等普当得何罪溥附閤门使奏云玭诬罔大臣帝意顿解反诘责玭命武士挝之御史鞫于殿庭普力营救帝乃特寛其罚谪汝州牙校　壬申命潘美尹崇琦同知广州以儋崖振万安等四州琼州令广州择官分知州事　潘美遣使部送刘鋹及其宗党官属献于京师鋹至公安邸吏厐师进迎谒学士贡徳昭侍鋹鋹因问师进何人徳昭曰本国人也鋹曰何为在此徳昭曰髙皇帝居藩日嵗贡大朝辎重皆歴荆州乃令师进置邸于此造车乗以给餽运耳鋹叹曰我在位十四年未尝闻此言今日始知祖宗山河大朝境土也因泣下久之既至舍玉津园帝遣防知政事吕余庆问反覆及焚府库之罪鋹归罪于龚澄枢李托薛崇誉帝复遣使问澄枢等皆俛首不对伪谏议大夫王珪谓托曰昔在广州机务并尔辈所専火又自内中起今尚欲推过何人遂唾而批其颊澄枢等乃引伏五月乙未朔有司以帛系鋹及其官属先献太庙太社帝御明徳门遣摄刑部尚书卢多逊宣诏责鋹鋹对曰臣年十六僣伪号澄枢等皆先臣旧人每事臣不得自由在国时臣是臣下澄枢是国主对讫伏地待罪帝命摄大理卿髙继申引澄枢托崇誉斩于千秋门外释鋹罪并其弟保兴及官属各赐以冠带器币鞍马寻以保兴为左监门卫率府率初议献俘之礼朝臣莫能知乃遣使就问吏部尚书张昭昭卧病口占以授使者咸服其该博遂用之　以王明为秘书少监领韶州刺史广南诸州转运使大兵南伐明知转运事岭道险絶不通舟车但以丁夫负荷糗粮数万仰给无阙每下郡邑必先收其版籍固守仓库颇亦防预军画帝嘉其功故擢用焉　初帝使军器库使楚昭辅钩校左藏库金帛数日而毕条对称防至是授左骁卫大将军权判三司　辛丑宴刘鋹于崇徳殿【攷异宋史太祖纪云大宴于大明殿鋹预焉事系乙未献俘之下今从长编】　六月辛未命司农少卿李继芳祭南海刘鋹先尊海神为昭明帝庙为聪正宫其衣饰以龙鳯诏削去帝号及宫名易以一品之服　壬申初置市舶司于广州　诏御史中丞刘温叟中书舍人李昉重定开元礼以国朝沿革制度附属之【攷异李焘曰是日丙子初命修书而实録本纪遂言乃以书来上恐悮也六年书乃成】初帝征晋阳命密州防御使马仁瑀率众巡边至上谷渔阳辽人素闻其名不敢出因纵兵大掠而还明年羣盗周弼等起兖州诏仁瑀掩击仁瑀领帐下十数人入泰山擒弼尽获其党庚辰徙仁瑀为瀛州防御使仁瑀兄子因醉误杀平民系狱当死民家愿以过失伤论仁瑀曰我为长吏而兄子杀人此乃恃势恣横非过失也岂敢以私亲而乱国法哉遂论如律　壬午以刘鋹为右千牛卫大将军员外置封恩赦侯俸外别给钱五万米麦五十斛鋹体质丰硕眉目俱竦性絶巧有口辨尝自以珠结鞍勒为戏龙之状以献帝赏其精妙给钱百五十万偿其直因谓左右曰鋹好工巧习以成性倘能移于治国岂至灭亡哉鋹在国时多置酖毒臣下一日从帝幸讲武池从官未集鋹先至诏赐巵酒鋹疑之奉杯泣曰臣承祖父基业违拒朝廷劳王师致讨罪固当诛陛下既待臣以不死愿为大梁布衣观太平之盛未敢饮此酒帝笑曰朕推心置人腹安有此事命取鋹酒自饮之别酌以赐鋹鋹大惭顿首谢【攷异李焘曰鋹献鞍辔实録在五年五月今移入】　帝既平广南欲行报谢之礼秋七月甲午朔诏以冬至有事于南郊　乙未御史中丞刘温叟卒温叟为中丞十二年屡求解职帝难其代终不许及被病帝知其贫遣中使就赐器币温叟性重厚方正好古执礼事继母以孝闻父名岳非侍宴终身不聴乐开封尹光义闻其清介尝遣府吏赍钱五百千遗之温叟不敢却贮防事西舍中令府吏封识乃去明年重午复送黍角纨扇所遣吏即前送钱者视西舍封识宛然还以告光义曰我餽犹不受况他人乎乃命辇归府中他日光义侍宴论当世名节士具道温叟辞钱事帝叹赏久之温叟既卒帝难其继曰必得纯厚如温叟者乃可乃命太子宾客边光范兼判御史台事居半嵗始真为中丞　丙申诏广南诸州受民租皆用省斗每一石外别输二升为雀鼠耗先是刘鋹私制大量重敛于民凡输一石乃为一石八斗转运使王明上言故革之　内侍养子多争财起讼戊午诏自今年满三十无父者始聴养子仍以其名上宣徽院违者抵死　建武节度使判棣州何继筠来朝癸亥卒于京师帝亲临其丧流涕谓左右曰继筠捍边有功朕不蚤授藩镇者虑其数竒耳今领旄钺未几果至沦没岂不哀哉即命中使防丧事令以平生所佩劒及甲胄同葬继筠深沉有智畧与士卒同甘苦得其死力居北边前后二十年善揣知敌情屡以少击众辽人畏伏多画像祠之　八月甲申羣臣奉表请加尊号曰兴化成功至再讫不允　冬十月癸亥朔日有食之　己巳诏伪作黄金者弃市　知邕州范旻奏刘鋹时白配民物十数事辛巳悉命除之邕州俗尚淫祀被病者不敢治疗但益杀鸡豚徼福于淫昏之旻下令禁止出俸钱市药物亲为和合民有病则给之获愈者千计会南汉所署知广州官邓存忠刼土人二万众攻围州城七十余日旻屡出与战矢集于胸犹力疾督战贼遂小却旻创甚乃坚壁固守遣使间道求援于广州前后十五辈始得达援兵至围解旻疾未平诏令肩舆归阙所过僦丁夫官给其直旻质之子也　董元吉知英州月余受赃至七十余万帝以岭表初平欲惩掊克之吏特诏弃市甲申诏两京诸道自十月后犯强窃盗不得预郊祀赦所在长吏当告谕下民无令冒法自后将郊祀必申明此诏【攷异李焘曰宝训载王旦言太宗时每议郊祀皆前下诏又虑强盗恃恩犯法乃诏不以赦原而史馆日厯并言窃盗窃盗情轻不可与强盗同科今立刑法志宜在酌中而史官执称不改日厯旧文真宗曰当如何书旦曰止可言强盗上曰理虽如此然不可辄改当从史官议庶几传信今刑法志所书实用真宗圣语云】　右补阙梁周翰上疏言陛下再郊上帝必覃赦宥臣以天下至大其间有庆泽所未及节文所未该者宜推而广之方今赋入至多加以科变之物名品非一调发供输不无重困且西蜀淮南荆潭桂广之地皆已为王土陛下诚能以三方所得之利减诸道租赋之入则庶乎徳泽均而民力寛矣帝嘉纳之周翰尝监绫锦院杖锦工过差为所诉帝怒甚召周翰切责将亦杖之周翰自言臣负天下才名受杖不雅帝乃止帝初识周翰父彦温于军中以周翰有文辞欲用为知制诰天平节度使石守信入朝帝语及之守信与彦温善微露其言周翰遽上表谢帝不喜其命遂寝　丙戍诏岭南诸州刘鋹日烦苛赋敛并除之民为兵者释其籍流亡者招诱复业　十一月癸巳朔江南国主煜遣其弟郑王从善来朝贺于是始去唐号改印文为江南国主印赐诏乞呼名从之先是国主以银五万两遗宰相赵普普告于帝帝曰此不可不受但以书答谢少赂其使者可也普叩头辞让帝曰大国之体不可自为削弱当使之勿测及从善入觐常赐外密赉白金如遗普之数江南君臣闻之皆震骇服帝伟度他日帝因出忽幸普第时呉越王俶方遣使遗普书及海物十瓶列庑下防车驾卒至普亟出迎弗及屏也帝顾问何物普以实对帝曰海物必佳即命啓之皆满贮子金也普惶恐顿首谢曰臣实未发书若知此当奏闻而却之帝笑曰但受之无害彼谓国家事皆由汝书生耳【李焘曰二事不知的在何时谈苑云开寳中李煜赂普记闻呉越事不记年嵗与煜事相类故并书于从善入贡之后】　丙申呉越王俶遣其子镇海镇东节度使惟濬来贡　庚戍诏曰取才之道盖非一端近诸道摄官悉令罢去又虑荐更民政或着吏能者雷同遐弃良可惜也宜悉令有司按其歴任经三摄无旷败即以名闻受伪署者不在此限　河决澶州东滙于郓濮壊民田帝怒官吏不时上言遣使按鞫庚戌通判司封郎中博兴姚恕坐弃市知州左校卫大将军杜审肇免归私第恕初为开封府判官谒宰相赵普防普宴客阍者不即通恕怒而去普亟使人谢焉恕遂去不顾普由是憾恕及帝为审肇择佐贰普即请恕居澶州几二年竟坐法诛投其尸于河　戊午亲飨太庙始用绣衣卤簿　己未合祭天地于南郊大赦蠲开宝元年以前逋租　初帝择孟昶亲军习兵马者百余辈为川班内殿直廪赐优给与御马直等至是郊礼毕行赏帝以御马直扈从特命増给钱人五千而川班内殿直不得如例乃相率击登闻鼓陈乞帝怒遣中使谕曰朕之所与即为恩泽又安有例哉命斩其妄诉者四十余人余悉配许州遂废其班时内臣有左飞龙使李承进者逮事后唐帝问曰庄宗以英武定中原享国不久何也承进曰庄宗好畋猎务姑息将士每出次近郊禁兵卫卒必控马首告儿郎辈寒冷望与救接庄宗即随其所欲给之盖威令不行赏赉无节也帝抚髀叹曰二十年夹河战争得天下不能用军法约束此辈纵其无厌之求以兹临御诚为儿戏朕今抚养士卒固不吝爵赏茍犯吾法惟有劒耳
　　五年春正月丁酉禁铁铸浮屠与佛像及人物之无用者虑愚民毁农器以徼福也　前郓州卢县尉鄢陵许永年七十有五诣匦言父琼年九十九长兄年八十一次兄年七十九乞近地一官以就养庚子召见琼于便殿问以近事琼歴歴能记因厚赐之即授永鄢陵县令乙巳罢襄州嵗贡鱼　吏部尚书致仕陈国公张昭
