<!-- { "loadSidebar": true } -->
　　八年春正月戊戌帝不豫　甲辰赦天下　乙巳命辅臣代祷景灵宫　乙夘分遣羣臣祷于天地宗庙社稷自帝不豫后三省枢密院日诣寝阁问疾至是疾小瘳手书谕王珪等自今可间日入问　二月辛巳开宝寺贡院火丁亥命礼部鎻试别所　癸巳帝大渐迁御福宁殿三省枢密院入问见帝于榻前王珪言去冬甞奉圣防皇子延安郡王来春出阁愿早建东宫凡三奏帝三顾微首肯而已又乞皇太后权同聴政候康复日依旧帝亦顾视首肯珪等乃出先是蔡确虑上复用吕公着及司马光则必夺己相乃与邢恕谋为固位计恕雅与皇太后侄高公绘公纪游帝初寝疾恕密问公绘公绘具言疾可忧状恕闻此更起邪谋确甞遣恕邀二人二人辞不往明日又遣人招置东府确曰宜往见邢职方既见恕曰家有桃着白花可愈人主疾其说出道藏幸枉一观入中庭则红桃花也惊曰白花安在恕执二人手曰右相令布腹心上疾未损延安郡王幼冲宜早定议雍曹皆贤王也二人复惊曰此何言君欲祸我家耶急趋出恕计不行反谓雍王颢有觊觎心皇太后将舍延安郡王而立之王珪实主其事与内殿承制致仕王棫共造诬谤棫开封人甞从高遵裕掌机宜于泾原倾巧士也故恕因之又知确与珪素不相能欲借此以陷珪他日亟问确曰上起居状比何如确曰疾向安将择日御殿恕微哂曰上疾再作失音直视闻禁中已别有处分首相外为之主公为次相独不知耶一日片纸下以某为嗣则公未知死所矣公自度有功德在朝廷乎天下士大夫素归心乎确竦然曰然则计将安出恕曰延安郡王今春出阁上去冬固有成言羣臣莫不知公盍以问疾率同列俱入亟于上前白发其端若东宫因公言而早建千秋万嵗后公安如泰山矣确深然之恕又曰此事当畧设备今与平时不同庶可以自表见其曲折第告子厚余人弗使知子厚章惇字也确谢谓恕曰和叔见子厚具言之惇许诺遂与确定议仍约知开封府蔡京以其日领壮士待变于外廷谓曰大臣共议建储若有异议者当以壮士入斩之是日三省枢密院俱入问疾初亦未敢及建储事既退乃于枢密院南防共议之确惇屡以语迫珪幸其小持异即首诛之珪口吃连称是字数声徐曰上自有子复何议确惇顾无如珪何寻复入奏得请俱出逢雍曹二王于殿前惇厉声曰已得防立延安郡王为皇太子矣柰何雍王曰天下幸甚已而禁中按堵如故确等邪谋虽不得逞其踪迹诡秘亦莫辨诘各自谓有定策功事久语闻卒为朝廷大祸其实本恕发之　三月甲午朔执政诣内东门入问候皇太后垂帘皇子立外太后谕珪等皇子清俊好学已诵论语七卷畧不好弄止是学书自皇帝服药手写佛经三卷祈福因出所写经示珪等书字极端谨珪等拜贺遂宣制立为皇太子改名煦仍令有司择日备礼册命又诏应军国事并皇太后权同处分候康复日依旧【李焘曰元丰末年建储事诸家异论绍兴史官既别加考定専取元祐旧文固得本实矣第恨其弗详今参取诸书稍增益之推原后来致祸如彼惨毒葢由王珪任首相不早建白立太子致蔡确章惇蔡京等得乘隙造谤而萌芽则自邢恕发之其令京领刽子入内庭确惇此时亦必有他说绐珪故珪不以为疑然开封知府何与朝廷事此政坐珪愚闇耳若珪能即拒絶既无疑似之迹则横祸又何从而来疑似之迹当时不过如此其后浸淫转加增饰遂有宣训事粉昆事黄履疏高士京书至蔡懋宣和间劄子用诬讪文字托名御制极矣诚可为痛哭也非建炎初圣主觉悟果防明辨则朝廷之祸岂有极乎此事既存真实仍悉取异说附见于后庶观者晓然究其真实谬妄小人情状无所遁逃亦犹孟子必着许行杨墨等语不用埽除絶灭之也哲宗新録宣仁圣烈皇后传云先是元丰七年三月大宴中宫延安郡王侍立王珪率百官贺及陞殿神宗又谕王与珪等相见复分班再拜称谢是冬谕辅臣曰明年建储以司马光吕公着为师保神宗弥留后勅中人梁惟简曰今汝归制一黄袍十嵗儿可衣者密怀以来葢为上仓猝践祚之备神宗太母所以属意于上者确然先定无芥疑邢恕倾危士也少游光公着间蔡确得师保语求所以结二公者而深交恕要后侄光州团綀使公绘等二人辞不往明日又遣人招置东府确曰宜往见邢舍人恕曰家有桃着白华可愈人主疾其说出道藏幸留一观入中庭红桃华也惊曰白华安在恕执二人手曰右相令布腹心上疾未损延安幼冲宜早定议岐嘉皆贤王也公绘等惧曰君欲祸我家径去已而恕反谓后与王珪为表里欲舍延安而立其子颢赖已及惇确得无变确使山陵韩缜帘前具陈恕等所以语太后者使还之日暴其奸再贬知随州寻窜新州刘挚拜左仆射恕坐党与谪监永州酒税新録载建储事具此确贬新州恕责永州皆元祐四年五月事挚拜左仆射乃六年二月事不知新録何故相连书之恕除起居舍人在元丰八年七月二十四日方神宗寝疾时恕但为职方员外郎公绘公纪迁团练使在哲宗即位后此时但为刺史耳新録稍似抵牾今改之赵子崧云余既书元丰末命绍兴二年四月避地浔江偶司谏韩璜叔夏谪监浔州盐税暇日语及因借得其父文若记庄敏丞相作枢密长时神宗服药日久韩一日语张璪曰上服药日久建储如何璪曰子厚多言试说与看韩乃语章惇惇曰此议甚好二相亦以为然约集议于密阮南防屏人留笔砚一副纸数幅就坐久之皆无语韩视王珪曰今日之议立延安郡王为太子延安郡王去年上已令侍宴出见羣臣又有防四月一日出阁此事何故都无一言珪云诸公之议亦珪之意也别有何疑张璪推笔砚纸与章惇令于纸上写立延安郡王为皇太子来日至寝门召内臣张茂则云今日奏事欲立延安郡王为皇太子茂则令于御榻前设案珪将所书纸铺在案上奏欲立延安郡王为皇太子时神宗风不能语但惨怛久之众皆久立未敢复言时太妃亦在帐中露半面国婆婆抱上坐顷之再奏国婆婆云圣意已允王珪问茂则太后在甚处太后自云在此中茂则令内臣张太后在下云相公等立得这孩儿便好这孩儿直是孝自官家服药只是吃素写经内出经两卷一卷延寿经一卷消灾经逐卷后题云延安郡王臣某奉为皇帝服药日久写某经一卷愿早康复自内宫人抱出哲庙哲庙裹防子着衫带立于帘外诸公环侍久之无他语遂宣制施行后神宗上仙宣遗制立皇太子内外忻戴初无异闻已上韩氏手録不敢増损一字案子崧所书与伯温辨诬所载并同辨诬具注在三月甲午朔】　乙未赦天下遣官告于天地宗庙社稷诸陵丁酉皇太后命吏部尚书曾孝寛为册立皇太子礼仪使　戊戍帝崩于福宁殿年三十有八宰臣王珪读遗制皇太子即皇帝位尊皇太后为太皇太后皇后为皇太后德妃朱氏为皇太妃应军国事并太皇太后权同处分依章献明肃皇后故事帝天性孝友其入事两宫必侍立终日虽寒暑不变亲爱二弟无纎毫之间终帝之世乃出居外第总揽万几小大必亲御殿决事或日昃不暇食侍臣有以为言者帝曰朕享天下之奉非喜劳恶逸诚欲以此勤报之耳将定官制独处閤中考求沿革一年而成人皆不知每当用兵或终夜不寝边奏络绎手札处画号令诸将授以成算谦冲退托去华务实终身不受尊号时承平日久事多舒缓帝厉精图治欲一振其弊又以祖宗志吞幽蓟灵武而数败兵奋然将雪数世之耻王安石遂以富强之谋进而青苗保甲均输市易水利诸法一时并兴天下骚然痛哭流涕者接踵而至帝终不觉寤方废逐元老摈斥谏士行之不疑祖宗之良法美意变坏几尽而邪佞日进人心日离驯致靖康之祸　己亥赦天下常赦所不原者　遣使告哀于辽　白虹贯日　庚子命宰臣王珪为山陵使甲寅以羣臣固请始同太皇太后聴政帝甫十嵗临
　　朝庄严左右仆御莫能窥其喜愠　己未赐叔雍王颢曹王頵赞拜不名令中外避太皇太后父遵甫名　诏边事稍重者枢密院与三省同议以进　庚申进封尚书左仆射郇国公王珪为岐国公雍王颢为扬王曹王頵为荆王并加太保进封弟宁国公佶为遂宁郡王仪国公佖为大宁郡王成国公俣为咸宁郡王和国公似为普宁郡王以高密郡王宗晟汉东郡王宗瑗华原郡王宗愈安康郡王宗隠建安郡王宗绰并为开府仪同三司太师潞国公文彦博为司徒济阳郡王曹佾为太保特进王安石为司空余进秩赐致仕服带银帛有差秘书省正字范祖禹上疏论丧服之制曰先王制礼
　　君服同于父皆斩衰三年葢恐为人臣者不以父事其君此所以管乎人情也自汉以来不惟人臣无服而人君遂不为三年之丧惟国朝自祖宗以来外廷虽用易月之制而宫中实行三年之服且易月之制所以难改者以人君自不为服也今君服己如古典而臣下犹依汉制是以大行在殡百官有司皆已复其故常容貌衣服无异于行路之人岂人之性如此其薄哉由上不为之制礼也今羣臣虽易月而人主实行丧故十二日而小祥朞而又小祥二十四日而大祥再朞而又大祥小祥大祥不可以有二也既以日为之又以月为之此礼之无据者也古者再朞而大祥中月而禫禫者祭之名非服之色也今乃为之惨服三日然后禫此礼之不经者也既除服至葬而又服之祔庙后即吉才八月而遽纯吉无所不佩此又礼之无渐者也易月之制因袭已久不可复追宜令羣臣朝服正如今日而未除衰至朞而服之渐除其重者再朞而又服之乃释衰其余则君服斯服可也至于禫不必为之服惟未纯吉以至于祥然后无所不佩则三年之制畧如古矣诏礼官详议礼部尚书韩忠彦等言朝廷典礼时世异宜不必循古且先王恤典节文甚多必欲循古又非特如所言而已今既不能尽用则当循祖宗故事及先帝遗制诏从其议司马光入临卫士见光皆以手加额曰此司马相公
