<!-- { "loadSidebar": true } -->
　　先是金有都提控毕资伦者为邉将所获囚于镇江土狱胁诱百端终不肯降至此已十四年矣及闻金主自经叹曰吾无所望矣容吾一祭吾君乃降耳主者信之为屠牛羊设祭镇江南岸资伦祭毕伏地大哭投江而死闻者义之　戊辰史嵩之露布告金亾以陈蔡西北地分属蒙古蒙古命刘福为河南道总管嵩之遣郭春按循故壤诣奉先县汛扫祖宗诸陵孟珙还屯襄阳江海还屯信阳王旻戍随州王安国守枣阳蒋成守光化杨恢守钧州并益兵饬备经理屯田于唐邓　金穆延乌勅登行省于息州与诸将帅日以酣歌为乐军士淫纵蔡州破与富珠哩中罗索爪尔佳紏珠等送欵请降为金主发丧设祭且諡曰昭宗州民因奉乌勒登为丞相中罗索为平章举城南迁遂焚楼橹蒙古望见火起追及于罗山自万户以下凡七百人皆被杀　二月辛未御史洪咨防言陛下亲政之始斥逐李知孝梁成大天下固已快之其余謟事权奸党私防上倡淫黩货罪大罚轻者尚在仕籍诏俱削秩罢祠　丁亥诏端平元年正月以前诸命官贬窜物故者许令归　是月蒙古入徐州金完顔用安自杀　三月己酉以贾似道为籍田令似道涉子贾贵妃弟也少落魄为防博不事操行以防补嘉兴司仓帝以贵妃故累擢至大常丞益恃宠不检日纵防诸妓家夜即燕逰湖上不返帝尝夜凭髙望西湖中灯火异常时语左右曰此必似道也明日询之果然使京尹史岩之戒之岩之对曰似道虽有少年气习然其才可大用也　辛酉诏遣太常寺主簿朱祖閤门祗候林拓诣洛阳省谒八陵　夏四月辛未诏遣朱复之诣八陵相度修奉以荆襄兵五千防之未至西京谍报敌骑且至兵不敢进使者潜偕数骑星驰而往礼毕遽还诸陵无恙与否不可究诘也　史嵩之遣使以孟珙所获金哀宗遗骨献于临安时相侈大其事洪咨防曰此朽骨耳函之以大理寺可也第当以金亡告九庙归诸祖宗徳泽况与大敌为邻抱虎枕蛟事变叵测顾可侈因人之获使邉臣论功朝臣颂徳且陛下知慕崇政受俘之元祐独不鍳端门受降之崇宁乎帝虽颔之不悉从也丙戌备礼告于太庙藏金哀宗骨于大理狱库加孟珙带御器械江海以下论功行赏有差知临安府薛琼问张天纲曰有何面目到此天纲曰国之兴亡何代无之我金之亡比汝二帝何如琼叱之明日奏其语帝召天纲问曰汝真不畏死耶天纲对曰大丈夫患死之不中节耳何畏之有因祈死不已帝不聴初有司令天纲供状必欲书金主为虏主天纲曰杀即杀焉用状为有司不能屈聴其所供天纲但书故主而已闻者怜之后莫知其所终【考异薛鉴既云史嵩之以所获金哀宗遗骨献于临安又云复以完顔守绪骨来献按守绪即哀宗也或云守绪疑是承麟按宋史理宗纪孟珙传元史太宗纪及陈桱通鉴续编但言得哀宗之骨不及承麟明系薛氏之谬盖以哀宗完顔守绪为二人也】　监察御史王遂言史嵩之本不知兵矜功自侈谋身诡秘欺君误国留之襄阳一日则有一日之忧不报洪咨防亦言残金虽灭邻国方强益严守备犹恐不逮岂可动色相贺涣然解体以重方来之忧帝嘉纳之　丁酉臣僚言江淮荆襄诸路都大提防坑冶吴渊恃才贪虐籍人家赀以数百万计其弟潜违道干誉引用匪类诏并落职放罢　五月庚子观文殿大学士致仕薛极卒　左司郎官李宗勉面对言四事守公道以悦人心行实政以兴治功谨命令以一观聴明赏罚以示劝惩次言楮弊愿诏有司始自乗舆宫掖下至百司庶府覈其冗蠧者节之嵗省十万则十万之楮可捐嵗省百万则百万之楮可捐也行之既久捐之益多钱楮相当所至流转则操吾赢缩之柄不在楮矣拜监察御史时方谋出师汴洛宗勉言今朝廷安恬无异于常时士卒未精鋭资粮未充衍器械未犀利城壁未缮修于斯时也守御犹不可而况进取乎借曰今日得蔡明日得海又明日得宿亳然得之者未必可守万一含怒蓄忿变生仓猝将何以济臣之所陈岂曰外患终不可平土宇终不可复哉亦欲量力以有为相时而后动耳愿诏大臣爱日力以修内治合人谋以严邉防节冗费以裕邦财招强勇以壮国势仍饬沿邉将帅毋好虚名而受实害左控右扼勿失机先则以逸待劳以主御客庶可保其无虞若使本根壮固士马精强观衅而动用兵未晚也　召前江东提防刑狱徐侨为太常少卿趣入觐手疏数千言皆感愤剀切上劘主阙下逮羣臣分别黒白无所回隠帝数慰谕之顾见其衣履垢敝愀然谓曰卿可谓清贫侨对曰臣不贫陛下廼贫耳帝曰朕何为贫侨曰陛下国本未建疆宇日蹙权幸用事将帅非材旱蝗相仍盗贼并起经用无艺帑藏空虚民困于横敛军怨于掊克羣臣养交而天子孤立国势阽危而陛下不悟臣不贫陛下乃贫耳又言今女谒阉宦相为嚢槖诞为二防以处国膏肓而执政大臣又无和缓之术陛下此之不虑而耽乐是从世有扁鹊将望见而却走矣时贵妃阎氏方有宠而内侍董宋臣表里用事故侨论及之帝为之改容太息明日手诏罢邉帅之尤无状者申警羣臣以朋党为之戒命有司裁节中外浮费赐侨金帛甚厚侨固辞不受　乙夘召魏了翁赴阙丙寅诏黄干李燔李道传陈宓楼昉徐宣胡梦昱等皆阨于权奸而各行其志没齿无怨其赐谥复官仍録用其子以旌忠义戴埜复元资以励士风　建阳县盗发众数千人焚刼邵武麻沙长平　金武仙奔泽州戌兵杀之　六月戊辰朔郑清之等进奏选徳殿柱有金书六字曰毋不敬思无邪帝曰此座右铭也　庚午荧惑填星合于胃　戊寅以乔行简知枢宻院事资政殿学士曽从龙参知政事大中大夫郑性之佥书枢宻院事先是性之入对言陛下大开言路以通壅蔽心茍爱君谁不欲言言不切直何能感动譬如积水乆壅一决其势必盛其声必激故言者多则易于取厌言之激则难于乐受若少有厌倦动于辞色则谗謟乗间或不自知矣愿陛下明诏百辟涤去旧汚一以清白相师权之所在势所必趋恐惧戒谨尤防其防以保终誉毋招谤议则朝纲肃而国体尊矣　太常少卿徐侨侍讲开陈友爱大义帝悟己夘诏复巴陵县公竑官爵有司检视墓域以时致祭仍存恤其家时竑妻吴氏自请为尼特赐号慧净法空大师绍兴府月给衣资緍钱侨又请从祀周惇頥程颢程頥张载朱熹以赵汝愚侑食宁宗帝皆聴纳　召许应龙为礼部郎官初应龙知潮州盗陈三枪起贑州出没江西闽广间与钟全相结势甚炽枢宻陈韡帅江西任应龙讨捕应龙调水军土兵分扼要害防桥开堑斩木塞途谕统领领官齐敏曰兵法攻瑕今钟全残冦将尽而陈三枪势方猖獗若先破钟则陈不战禽矣敏如其言于是诸冦皆平至是召入对帝谓之曰卿治潮有声与李宗勉治台齐名应龙顿首曰民无不可化顾牧民者如何耳迁国子司业徐侨议学校差职欲先誉望应龙以为不若资格资格一定则侥幸之门杜而造请之风息矣侨然之　辛巳诏赠史弥资政殿大学士諡忠宣　荧惑犯填星　戊子日晕不匝生格气　癸巳史嵩之进兵部尚书赵范赵葵欲乗时抚定中原建守河据闗收复三京之议朝臣多以为未可独郑清之力主其説乃命赵范移司黄州刻日进兵范叅议官邱岳曰方兴之敌新盟而退气盛锋鋭宁肯捐所得以与人耶我师若往彼必突至非惟进退失据开衅致兵必自此始且千里长驱以争空城得之当勤餽饷后必悔之范不聴史嵩之亦言荆襄方尔饥馑未可兴师杜杲复陈守境之利出师之害乔行简时在告上疏曰方今境内之民困于州县之贪刻阨于势家之兼并饥寒之氓常欲乗时而报怨茶盐之冦常欲伺间而窃发萧墙之忧凛未可保万一兵兴于外缀于强敌而不得休潢池赤子复有如江闽东浙之事其将奈何夫民至愚而不可忽内郡武备单弱民之所素易也往时江闽东浙之冦皆借邉兵以制之今此曹犹多窜伏山谷窥伺田里彼知朝廷方有事于北方其势不能以相及宁不动其奸心臣恐北方未可圗而南方已先骚动矣愿坚持圣意定为国论以絶纷纷之説皆不聴　淮西总领吴潜又告执政论用兵复河南不可轻易以为金人既灭与北为邻法当以和为形以守为实以战为应自荆防首纳空城合兵攻蔡兵事一开调度寝广百姓狼狈死者枕藉使生灵肝脑涂地得城不过荆榛之区获俘不过暧昧之骨而吾之内地荼毒如此邉臣误国之罪不待言矣闻有进恢复之画者其筭可谓俊杰然取之若易守之实难征行之具何所取资民穷不堪激而为变内郡率为盗贼矣今日之事岂容轻议　诏知庐州全子才合淮西兵万人赴汴时汴京都尉李伯渊李琦李贱奴等为崔立所侮谋杀之及闻子才军至伯渊等以书约降而阳与立谋备御之策伯渊夜烧封邱门以警动立立殊不安一夕百卧起比明伯渊等约立视火立从苑秀折希顔等数骑往既还伯渊送之仓卒中就马上抱立立顾曰汝欲杀我耶伯渊曰杀汝何伤即出匕首横刺之立坠马死伏兵起元帅萨哈杀苑秀折希顔后至亦被杀伯渊繋立尸马尾至内前号于众曰立杀害刼夺烝淫暴虐大逆不道古今无有当杀之否万口齐应曰寸斩之未称也乃枭立首望承天门祭哀宗伯渊以下军民皆恸或剖其心生噉之以三尸挂阙前槐树上树忽抜人谓树有灵亦厌其为所污云　全子才次于汴赵葵自滁州以淮西兵五万取泗州由泗趋汴以防之葵谓子才曰我辈始谋据闗守河今已抵汴半月不急攻洛阳潼闗何待耶子才以粮饷未集对葵督促益急乃檄铃辖范用吉樊辛季先胡显等提兵万三千命淮西制置司机宜文字徐敏子为监军先令西上又命杨谊以庐州强弩军万五千继之各给五日粮　秋七月徐敏子启行遣和州宁淮军正将张迪以二百人趣洛阳迪至城下城中寂然无应者至晚有民庶三百余家登城投降迪与敏子遂帅众入城蒙古主闻之遣国王齐拉衮引兵南下时汴隄决水潦泛溢粮运不继所复州郡皆空城无兵食可因敏子入洛之明日军食已竭乃采蒿和麫作饼而食之杨谊至洛东三十里方散坐蓐食忽见数里外有立黄红凉繖者众方骇异而蒙古伏兵突起深蒿中师遂大溃为蒙古拥入洛水死者无数谊仅以身免是晚有溃卒奔告于洛曰杨谊一军已冲散今蒙古兵据北岸矣在洛之师皆夺气　八月朔旦蒙古兵至洛阳下立砦徐敏子与战胜负相当士卒乏粮因杀马而食敏子等不能留乃班师赵葵全子才在汴亦以史嵩之不致餽蒙古兵又决黄河寸金淀之水以灌官军官军多溺死遂皆引师南还　甲戌朱扬祖林拓以八陵圗上进帝问诸陵相去几何及陵前涧水新复扬祖悉以对帝忍涕太息久之初扬祖等行至襄阳防谍报蒙古哨骑已及孟津陜府潼闗河南皆增屯戍设伏兵又闻淮阃刻日进师众畏不前孟珙曰淮东之师由淮西遡汴非甸余不达吾选精骑疾驰不十日可竣事逮师至东京吾已归矣于是珙与二使昼夜兼行至陵下奉宣御表成礼而还　是月权知邵武军王埜讨平建阳盗　九月壬寅赵范以入洛之师败绩上表劾赵葵全子才轻遣偏师复西京赵楷刘子澄参賛失计师退无律致后阵覆败诏赵葵削一秩措置河南京东营田邉备全子才削一秩措置唐邓息州营田邉备刘子澄赵楷并削秩放罢又言杨谊一军之败皆由徐敏子范用吉怠于赴援致不能支诏用吉降武翼郎徐敏子削秩放罢杨谊削四秩勒停自效　己酉真徳秀言权臣防上讲筵官亦传防其言今承其有当虑者五事并及泉漳冦盗盐法之帝嘉纳之　诏进士何霆编类朱熹解注文字有补经筵授上文学　京湖制置使史嵩之罢以赵范代之　冬十月召真徳秀为翰林学士魏了翁直学士院时江淮有进取潼闗黄河之议徳秀上封事曰移江淮甲兵以守无用之空城运江淮金糓以治不耕之废壤富庶之效未期根本之立见惟陛下审之重之进户部尚书入见帝谓曰卿去国十年毎切思贤徳秀以大学衍义进因言于帝曰天之所助者顺人之所助者信陛下欲祈天永命唯存乎敬而已敬者徳之聚仪狄之酒南威之色盘防弋射之娱禽兽狗马之玩有一于此皆足害敬今天之厌乱久矣陛下傥能敬徳以迓续休命中原终为吾有若徒以力求之而不反其本天意难测臣实忧之魏了翁入对首乞明君子小人之辨以为进退人物之本以杜奸邪窥伺之端次论故相十失犹存次及修身齐家选宗贤建内小学等皆切于上躬者他如和议不可信北军不可保军实财用不可恃凡十余端复口奏利害昼漏下四十刻而退帝皆嘉纳之　辛夘参知政事兼同知枢宻院事致仕陈贵谊卒　孟珙留襄阳招中原精鋭之士万五千余人分屯漅北樊城新野唐邓间以备蒙古名镇北军十一月壬子诏以襄阳府驻劄御前忠卫军为名命珙兼领之　壬戌太白经天　十二月己夘蒙古遣王檝来责败盟辛夘遣邹伸之李复礼乔仕安刘漙报谢自是河淮之间无宁息之日矣
