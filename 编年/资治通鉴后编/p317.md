<!-- { "loadSidebar": true } -->
　　知州兼安抚使彭原李彦仙死之彦仙在陜搜军实増陴濬隍益为战守备遣统领邵兴复虢州金将乌噜来攻为彦仙所败娄宿闻之自蒲解率兵大至彦又大败之罗索仅以身免彦仙度金人必并力来攻即遣人求援于张浚罗索果率折可求等众十万来分其军为十以正月旦为始日轮一军攻城期以三旬必拔彦仙意气如常数出与战既而食尽告急于浚浚檄曲端以泾原兵援之端素嫉彦仙不奉命幕官谢升曰金若下陜则全据大河且窥蜀矣浚乃出师至长安道阻不得进彦仙日与金战罗索奇其才诱啗百端彦仙悉斩其使力尽城陷彦仙投河死罗索怒尽屠之彦仙初名忠靖康初李纲宣抚两河上书言纲不知兵恐误国书奏下有司追捕乃亾去易名彦仙既出効用在陜再逾年大小二百战未尝败衂至是力竭无援以身殉国　乌珠遣兵益富埒珲复攻明州己未城陷遂屠之是夜大雨震电乗胜破定海昌国执守臣赵伯谔伯谔言帝在温州将入福州金人遂以舟师来袭追三百余里弗及提领海舟张公裕以大舶撃却之蒲卢浑引兵还　辛酉帝发章安壬戌雷雨又作甲子泊温州港口时明州失守海道可虞丙寅帝移次馆头　丁卯台州守臣晁公为弃城遁　处州卫兵及乡兵相杀纵火肆掠三日刘可转防京西桑仲屡败之至是为其党所杀复推刘超据荆门军　戊辰权知三省枢宻院事滕康刘珏罢侍御史张延夀论其不能忧国任事使太后涉险为敌人追廹故也　是月金人攻楚州守臣赵立拒之　金人犯邠州曲端遣泾原路副总管呉玠拒战败之于彭原又入同州　张浚遣谢亮使夏国至则其主干顺已称制遂还　二月甲戌朔河北盗相人郦琼降于刘光世琼初宗泽泽死调戍滑州金人入防戌军乱杀其统制推琼为主琼因诱众勤王行收兵北渡淮有众万余为金当海所败遂率众降于光世诏以为楚州安抚使　乙亥帝如温州驻跸江心寺因改名曰龙翔　复以卢益为资政殿学士李回为端明殿学士并权知三省枢宻院事　金既破江西诸郡乃引兵犯湖南遂陷潭州将吏王暕刘玠赵聿之战死向子諲率兵夺门亾去金兵遂大掠屠其城　丙子金乌珠自临安引兵还縦火焚掠以辎重不可遵陆取道秀州而北丙戌命刘光世率兵追之【考异中兴纪事本末云是年正月乌珠破明州屠其城陈桱通鉴续编亦云正月金阿里富埒珲复侵明州乌珠以师会之二月乌珠自明州还临安縦火楚掠则是乌珠亲行与富埒珲合攻明州也乌珠一名宗弼按金史宗弼传云宋主自越奔明州宗弼留杭州使阿里富埒珲以精兵曰千袭之寻又中分麾下兵防攻明州克之是乌珠未尝亲行特济师以助攻耳续编之误薛应旂因之而不能改宋史髙宗纪云二月丙子金人自明州引兵还临安又云丙戌金自临安退兵命刘光世率兵追之亦误按金史太宗纪云是年二月乙亥宗弼还自杭州庚寅取秀州戊戍取平江乙亥先丙子一日当即宋史所谓引兵还也然自临安趋秀州非自明州趋临安也其曰丙戌金人自临安退兵者盖是时帝在温州乌珠以乙亥去临安至丙戌帝始闻其退兵因命光世追袭宋史牵连书之殊令人惑或曰宋史但称金人不着姓名丙子自明州还者富埒珲也丙戌自临安退兵者乌珠也其说近是然温州去临安千余里如乌珠果以丙戌去安得是日即闻而命光世追之乎今悉据金史改正】　丁亥金人入东京权留守上官悟出奔为盗所杀自是四京皆没扵金　庚寅帝次温州　先是主管明道宫薛弼献策请平其直以鬻官产既而驾留一月所费不赀皆取给于鬻产之直弼永嘉人也　时诸将无功翰林学士汪藻准诏言事上疏曰窃惟金人为中国患虽已五年而自陛下即位以来土宇日蹙宗社不絶如线以万乗之尊至于乗桴入海者由将帅非人而陛下驭之未得其术也如刘光世韩世忠张俊王之徒兼两镇之重视执政之班金帛充盈锦衣玉食奢豪无所不至虽舆台厮飬皆得以功赏补官其宠可谓极矣平时飞杨跋扈不遵朝廷法度所至焚掠驱虏及金人之来是数人者曽不能为陛下施镞矢之劳独张俊明州仅能少抗若更坚守数日待其再来极力勦除敌必终身惩创不敢复南奈何敌退数里遽狼狈引军而行遂至明州屠戮无噍类是杀一城生灵而陛下有馆头之幸者张俊使之也陛下以建康京口九江皆要害之地当宿重兵故以杜充守建康韩世忠守京口刘光世守九江而以王杜充其措置非不尽善也若敌骑渡江充世忠并力扼其前光世掩其后可使奔北之不暇而世忠八九月间已扫镇江所储之赀尽蔵海舶焚其城郭为逃遁计洎充力战于前世忠卒不为用光世亦偃然坐视不出一兵方与韩梠朝夕宴饮贼至数十里不知则朝廷失建康贼犯两浙乗舆震惊者韩世忠王使之也使豫章太母播越六宫流离者刘光世使之也既而俊冐朝廷不赀之赏自明引军至温道路鸡犬为之一空居民皆逃避世忠逗留于秀放军四掠至执缚县宰以取钱粮平江城外无不被害陛下亲御宸翰召之而不来元夕取民间子女张灯髙会王自信州入闽所过州县邀索动以千计方国家危急之时所恃者诸将而诸将所为如此在古法皆当诛然不可尽诛也惟王本杜充充败于前而不救此不可赦当先斩以令天下其他以次重行贬降使以功赎过可也臣愚以为退敌之后正朝廷大明赏罚之时莫若择有威望大臣一人尽防诸将虽陛下亲军亦听其节制稍稍以法裁之仍使于偏裨择人材可用者间付以方面之权待其有功加以爵秩隂为诸将之代如此则守亦有功战亦有功车驾徐议所向留江浙亦可幸湖湘亦可不然虽大臣忠贯日月谋臣如雨言利之臣能使钱流地上何益于事哉今日所急在于驭兵驭将其他皆非先务惟陛下与大臣熟议断而行之　辛卯金乌珠入秀州权知州事赵士医死之　金人去潭州羣盗大起鼎州民钟相尝以左道惑众因结集忠义以捍贼为名甲午相自称楚王改元天载寻冦澧州陷之杀守臣黄宗权　尚书右仆射同平章事杜充已降金御营副使刘光世奏充败事未知存亡防知真州向子忞言充已投降而去麾下兵有走囬者乙未罢充为观文殿学士提举江州太平观　丙申以金兵退肆赦　李成入舒州　金防骑至平江周望奔太湖守臣汤东野亦遁戊戌乌珠入城纵兵焚掠死者五十万人　辛丑白虹贯日　湖北制置使傅雱招谕孔彦舟彦舟听命因以为湖南北捉杀使　金人陷醴州守臣王淑弃城去　是月张浚自秦州引兵入卫闻金军退乃还　三月癸卯朔金人去平江统制陈思器以舟师邀撃败其后军于太湖　壬子金人入常州守臣周遁去　甲寅帝谓辅臣曰隆祐太后朕初不识自迎至南京爱朕不啻已出今国多难越在数千里外兵马惊扰朕何以堪当亟奉迎以慰朕懐遂遣卢益及辛企宗潘永思等如防州迎太后东还　丙辰金人犯终南县经畧使郑恩战败死之　初韩世忠以前军驻青龙镇中军驻江湾后军驻海口俟金乌珠师还击之乌珠自秀州趋平江世忠事不就遂移师镇江以待之先以八千人屯焦山寺丁巳乌珠至镇江欲济乃遣使通问且约战期世忠许之既而接战江中凡数十合世忠妻梁氏亲执桴鼓敌终不得济俘获甚众乌珠惧请尽归所掠以假道世忠不许复益以名马又不许乌珠舟小契丹汉军没者二百余人世忠袭之乌珠夺大舟十艘遂自镇江泝流西上乌珠循南岸世忠循北岸且战且行世忠以艨艟大舰进泊金山下预以鐡绠贯大钩授骁健者明旦敌舟噪而前世忠分海舟为两道出其背毎缒一绠则曳一舟沉之乌珠穷蹙求防语世忠酬答如响时于所佩金鳯瓶传酒纵饮乌珠祈请甚哀世忠曰还我两宫复我疆土则可以相全乌珠语塞　己未帝诣天观朝辞九庙遂发舟回銮　辛酉帝发温州御营前军将杨勍叛　乙丑帝次台州松门寨宰执奏驻跸之所帝曰会稽只可暂住若稍久则人懐安而不乐屡迁吕頥浩曰将来宜驻浙右徐谋入蜀帝曰蜀财用富饶秦士马精勇朕倚秦之兵资蜀之货固善但张浚奏汉中只可备万人粮恐太少若两浙委得人钱帛犹可泝流而西至于粮斛岂可运致頥浩曰若只擕万兵入蜀则淮浙江湖闽广皆为盗区非国家之有矣帝曰当益进上流用淮浙盐息以赡军费江湖之粟以为军食王绹曰或者轻议晋元帝逺都建业不能复中原而多以入蜀为便抑不知自秦用张仪至本朝王继防下蜀者八矣取輙得之不劳再举亦未为便也范宗尹曰若使入蜀则恐两失之据江表而圗关陜则将两得之帝曰然是夕风顺御舟过浅防覆　戊辰孔彦舟获钟相及其子子昻槛送行在诛之其党杨太复聚众于龙阳　己巳戚方陷广徳军权通判王涛不屈与判官李唐俊法司潘偊知县韦绩丞蒋防皆死之辛未帝次定海县县为金兵所焚恻然曰为民父母
　　不能保民使至如此　是月金达兰自潍州遣贝勒太一等提兵南防以援乌珠因圗楚州守臣赵立乗城御之敌进围州朝廷恐守臣张绩力不能支许退保镇江绩不肻移绩金坛人也　有司议明堂配祀疑于严父之文不克时定礼部侍郎江都王居正议曰古之帝王非肇造区夏者皆无配天之祭圣宋崛起非有始封之祖太祖则周之后稷配祭于郊者也太宗则周之文王配祭于明堂者也皇祐宗祀固宜以太宗配当年盖拘严父之说故配帝并登真宗其后英宗朝孙抃请専配以近考司马光吕诲争之以为绌祖进父而神宗亦谓周公宗祀在成王以文王为祖则明堂非配考明矣今上绍统自真宗至于神宗均为宗庙独跻则患无名并配则同祫飨请今祭昊天上帝皇地祗于明堂宜奉太祖太宗配帝是其议　是嵗诏分鄂岳潭衡永道彬桂阳八郡为湖东路安抚置司于鄂分鼎澧辰沅靖合邵全武昌九郡为湖西路安抚置司于鼎　金达兰引兵攻泰州水寨张敌万为敌万所败擒其壻万户保喇杀五千余人



　　资治通鉴后编巻一百七
　　钦定四库全书
　　资治通鉴后编卷一百八
　　刑部尚书徐干学撰
　　宋纪一百八【起上章阉茂四月尽重光大渊献九月凡一年有六月】
　　髙宗受命中兴全功至徳圣神武文昭仁宪孝皇帝
