<!-- { "loadSidebar": true } -->







　　资治通鉴后编巻一百七十五
　　钦定四库全书
　　资治通鉴后编巻一百七十六
　　刑部尚书徐干学撰
　　元纪二十四【起阏逢敦牂五月尽旃防协洽十二月凡二年】
　　顺帝
　　至正十四年春正月甲子朔汴梁城东汴河冰皆成五色花草如绘画三日方解　乙丑荧惑犯嵗星　丁丑帝谓托克托曰朕尝作多斯格尔好事迎白伞盖游皇城实为天下生灵之故今命喇玛选僧一百八人仍作多斯格尔好事凡所用物官自给之毋扰于民　二月立镇江水军万户府命江浙行省右丞福嘉里领之　诏河南淮南两省并立义兵万户府　遣吏部侍郎贡师泰和籴于浙西时江浙兵起京师食不足故命师泰和籴得粮百万石　建清河大夀元忠国寺以江浙废寺田归之　三月癸亥朔日有食之　己巳廷试进士六十二人赐薛朝晤牛继志等及第出身有差　壬申以皇太子行幸和买驼马　丙子颍州陷　是月中书定拟义兵立功者权任军职事平授以民职从之　诏和买马于北邉以供军用凡有马之家十匹内和买二匹每匹给钞一十锭　是春大凡八十余日羣龙穴地而出者无数识者知为天发杀机也　夏四月癸巳朔汾州介休县地震泉涌　是月帝如上都　造过街塔于卢沟桥　五月甲子安丰正阳贼围庐州　是月诏修砌北廵所经色泽岭黑石头河西沿山道路创建龙门等处石桥　皇太子徙居宸徳殿命有司修葺之立南阳邓州等处毛萌芦义兵万戸府募土人为军免其差役令讨贼自効因其乡人自相团结号毛葫芦故以名之　募宁夏善射者及各处囘囘珠赫殷富者赴京师从军　郭子兴以镇抚朱元璋为总管率兵攻全椒县克之　六月辛夘朔张士诚防扬州丙申达实特穆尔以兵讨士诚败绩诸军皆溃诏江浙行省参政福嘉里防达实特穆尔复进兵讨之　己酉彭早住赵君用陷盱眙县庚戌陷泗州官军皆溃命刑部尚书阿噜于海宁州等处募兵讨泗州【考异国初羣雄事略曰元史载盱眙之陷不指名为何兵而繋于张士诚防扬州之下以故平吴録诸书皆云士诚攻扬州寻陷盱眙及泗州按是时士诚方起髙邮攻扬州其兵岂能遽及盱眙今攷俞本记事録其为濠兵无疑也洪武实録于甲午七月克滁阳之下书曰未逾月彭早住赵君用邀上将兵守盱泗滁阳王庙碑亦云彭赵东屯泗州则知陷盱泗者彭赵之兵也其説最确今从之】　秋七月甲子潞州襄垣县大风防木偃禾是月汾州孝义县地震　八月冀宁路榆次县桃李华帝至自上都　江西行省左丞相额琳沁巴勒以疾卒
