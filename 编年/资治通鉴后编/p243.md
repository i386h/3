<!-- { "loadSidebar": true } -->
　　不免货交以取利又所收不补所费请结絶见在物货画日更不收买从之　司谏王觌言先帝令常平钱斛存留一半遇谷贵减市价出粜成熟时增市价收籴务在平谷价而己郡县之吏妄意朝廷之法惟急于为利故于青苗新令则竞务力行于粜籴旧条则仅同虚设伏望朝廷罢散青苗钱行旧常平仓法以成先帝之素志　丙午王岩叟朱光庭苏辙王觌言吕恵卿责授分司南京不足以蔽其罪臣等岂不知降四官落一职为分司在常人不为轻典乎葢以尧之四凶鲁之少正夘既非常人不当复用常法治也　戊申吏部尚书孙永等议神宗辅相之臣有若富弼秉心直亮操术闳逺歴事三世计安宗社以配神宗庙庭实为宜称诏从之初议或欲以王安石或欲以呉充太常少卿鲜于侁曰勲德第一惟富弼耳　庚戍太白昼见　辛亥吕恵卿责授建宁军节度副使本州安置不得佥书公事从王岩叟等四人所奏也苏轼草制词曰吕恵卿以斗筲之才挟穿窬之智謟事宰辅同升庙堂乐祸而贪功好兵而喜杀以聚敛为仁义以法律为诗书首建青苗次行助役均输之政自同商贾手实之祸下及鸡豚茍可蠧国以害民率皆攘臂而称首先皇帝求贤若不及从善如转圜始以帝尧之仁姑试伯鲧终然孔子之圣不信宰予发其宿奸谪之辅郡尚疑改过稍畀重权复陈罔上之言继有砀山之贬反覆教戒恶心不悛躁轻矫诬德音犹在始与知已共为欺君喜则摩足以相欢怒则反目以相噬连起大狱发其私书党与交攻几半天下奸赃狼籍横被江东至其复用之年始倡西戎之隙妄出新意变乱旧章力引狂生之谋驯致永乐之祸兴言及此流涕何追迨予践阼之初首发安边之诏假我号令成汝诈谋不图涣汗之文止为疑贼之具迷国不道从古罕闻尚寛两观之诛薄示三苗之窜天下传诵称快焉　甲寅诏曰先帝讲求法度爱物仁民而搢绅之间不能推原本意或妄生边事或连起犴狱久乃知弊此羣言所以未息朝廷所以惩革也整饬风俗修振纪纲葢不得已况罪显者已正恶钜者已斥则宜荡涤隠疵濶畧细故应今日以前有涉此事状者一切不问言者勿复弹劾有司毋得施行各俾自新同归美俗始邓绾谪滁州言者未巳太皇太后因欲下诏慰存反侧吕公着以为宜然遂从之或谓公着曰今除恶不尽将遗患他日公着曰治道去太甚耳文景之世网漏吞舟且人才实难宜使自新岂宜使自弃邪　复置通利军　乙夘程頥上疏曰今讲读官共五人四人皆兼要职独臣不领别官近差修国子监条制是亦兼也乃无一人専职辅导者执政之意葢惜人材不欲使之闲尔又以为虽兼他职不妨讲读此尤不思之甚也今夫钟怒而击之则武悲而击之则哀诚意之感然也告于人亦如是古人所以斋戒而告君者何为也臣前后两得进讲未甞敢不宿斋戒潜思存诚觊感动于上心若使营于职事纷其思虑待至上前然后善其辞说徒以颊舌感人不亦浅乎今诸臣所兼皆要官若未能遽罢且乞免臣修国子监条例俾臣夙夜精思竭诚専在辅导頥一日讲顔子不改其乐既毕文义乃复言曰陋巷之士仁义在躬人主崇高奉养备极茍不知学安能不为富贵所移且顔子王佐才也而箪食瓢饮季氏鲁国蠧也而富于周公鲁君用舍如此非后世之监乎文彦博吕公着等入侍闻其讲说辄相与叹曰真侍讲也彦博对帝恭甚或谓頥曰君之倨视潞公如何頥曰潞公三朝大臣事幼主不得不恭頥以布衣为上师傅其敢不自重此頥与潞公所以不同也【此据宋名臣言行録】执政有欲用为谏官者頥以书谢曰公知射乎执弓于此发而多中人皆以为善射一日使羿立其旁道以彀率不从羿且从而去之矣从则戾其故习而失多中之功故不若处羿于无事之地则羿得尽言而用舍羿不恤也頥才非羿也然闻羿之道矣虑其害公之多中也【此据伊川文集】　是月夏国主遣讹啰聿来求兰州米脂等五砦司马光言此乃边鄙安危之机不可不察灵夏之役本由我起新开数砦皆是彼田今既许其内附若靳而不与彼必曰新天子即位我卑辞厚礼以事中国庶几归我侵疆今犹不许则是恭顺无益不若以武力取之小则上书悖慢大则攻陷新城当此之时不得已而与之其为国家耻无乃甚于今日乎羣臣犹有见小忘大守近遗逺惜此无用之地者愿决圣心为兆民计时异议者众唯文彦博与光合太皇太后将许之光又欲并弃熈河安焘固争之曰自灵武而东皆中国故地先帝有此武功今无故弃之岂不取轻于外夷耶邢恕亦言此非细事当访之边人光乃召礼部员外郎前通判河州孙路问之路挟舆地图示光曰自通逺至熈州才通一径熈之北已接夏境今自北闗濒大河城兰州然后可以扞蔽若捐以予敌一道危矣光乃止













　　资治通鉴后编卷八十七
　　钦定四库全书
　　资治通鉴后编卷八十八
　　刑部尚书徐干学撰
　　宋纪八十八【起柔兆摄提格七月尽着雍执徐六月凡二年】
　　哲宗宪元继道显德定功钦文睿武齐圣昭孝皇帝
