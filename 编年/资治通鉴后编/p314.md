<!-- { "loadSidebar": true } -->
　　节度左右都统制张俊为镇西军节度右军都统制凡勤王寮属将佐各进官有差　乙卯大赦举行仁宗法度应嘉祐条制与今不同者自官制役法外赏格从重条约从寛罢上供不急之物元祐石刻党人官职防数追复未尽者令其家自陈许中外直言　丁巳禁内侍干预朝政不得与主兵官交通及馈遗假贷借役禁军外官非亲戚亦不得往还违者处以军法　张浚荐朝奉大夫赵鼎鼎见浚言曰隆祐复辟其功甚大当检累朝卷帘故事推恩其家是日遂以孟忠厚为寜逺军节度醴泉观使鼎除司勲员外郎　庚申重正三省官名自元丰肇建三省皆不置官长以左右仆射兼两省侍郎二相既分班进呈首相遂不复与朝廷议论元祐初司马光以为不便乃请令合班奏事分省治事至是从吕頥浩之言诏左右仆射并同中书门下平章事改中书门下侍郎为参知政事省尚书左右丞三省始合为一以李邴改参知政事　潘良贵自考功郎迁左司郎中吕頥浩谓良贵曰旦夕相引入两省良贵正色对曰亲老方欲乞外两省官非良贵可为也退语人曰宰相进退一世人才以为贤耶自当擢用何可握手宻语先示私恩若士大夫受其牢笼又何以立朝即日乞补外遂出知严州　丁卯帝发杭州留郑防卫太后　韩世忠言苗傅刘正彦拥精兵距瓯闽甚迩倘成巢穴卒未可灭帝以世忠为江浙制置使与刘光世追讨之　壬申立魏国公旉为皇太子　是月西北贼薛庆据髙邮军　金娄室取鄜坊二州　五月戊寅朔帝次常州张浚谓中兴当自关陜始虑金人或先入陜蜀则东南不可保因慷慨请行诏浚为宣抚处置使以川陜京西湖南北路之听便宜黜陟与沿江襄汉守臣议储蓄以待临幸帝问浚大计浚请身任川陜之事置幕府于秦州别遣大臣与韩世忠镇淮东令吕頥浩防跸来武昌为趋陜之计复以张俊刘光世与秦州相首尾帝然之初张浚宣抚川陜之议未决监登闻检院汪若海曰天下者常山蛇势也秦蜀为首东南为尾中原为脊今以东南为首安能起天下之脊哉将圗恢复必在川陜浚大恱遂决此意季陵论任浚太专忤旨落职予祠　庚辰苗傅统领官张翼斩王钧用马柔吉降　辛巳帝次镇江谓宰执曰张慤古之遗直陈东诛死可念二人皆郡境已令有司置祭更议恤其家　癸未以翰林学士滕康同签书枢宻院事　中书舎人张忞入对甲申帝谓吕頥浩曰忞谓朕即位以来无纎毫之失自古人君不能无过患不能改耳忞谄谀如此岂可置之从班于是诏忞奉祠而去　乙酉帝至江宁驻跸神霄宫改府为建康起复朝散郎洪皓为金国通问使遗尼玛哈书愿去尊号用金正朔比于藩臣时所在盗梗皓艰难百端得逹太原留一年遣至云中尼玛哈军前尼玛哈廹皓使仕刘豫皓曰万里衔命不得奉两宫南归恨力不能磔逆豫忍事之耶留亦死不即豫亦死不愿偷生于草间愿就鼎镬无悔尼玛哈怒将杀之旁一校曰此真忠臣也目止剑士为皓跽请得流逓冷山遂依左监军悟室以居为之教子　己丑韩世忠追讨苗傅刘正彦自衢信进至浦城之鱼梁驿与贼遇世忠步走挺戈而前贼望见咋曰此韩将军也皆惊溃遂擒正彦王徳亦执苗瑀傅亡入建阳　张浚抚谕薛庆于髙邮为庆所留乙未浚罢　以御营前军统制王为淮南招抚使　己亥苗傅裨将江池杀苗翊降于江浙制置使周望　建阳县人张标执苗傅献于世忠以傅及刘正彦等悉械送行在下狱帝手书忠勇二字掲旗以赐世忠辛丑张浚还自髙邮复知枢宻院事　杨进居鸣皋
　　山北京西安抚使翟兴与子琮帅乡兵时出扰之进惧是月弃辎重南走兴邀撃于鲁山进中流矢死其党复推刘可拒官军　六月己酉吕頥浩张浚以久雨恒隂皆谢罪求去帝诏郎官以上言阙政司勲员外郎赵鼎上疏曰自熈寜间王安石用事变祖宗之法而民始病假辟国之谋造生边患兴理财之政穷困民力设虚无之学败壊人材至崇寜初蔡京托绍述之名尽祖安石之政凡今日之患始于安石成于蔡京今安石犹配享神宗而京之党未除时政之阙莫大于此帝从之遂罢安石配享以司马光配　王善攻淮寜府不克转防宿州统领王冠败之　乙卯命恤死事者家且録其后丙辰刘光世招安苗傅将韩隽　戊午命江淮南引塘泺开畎浍以阻金兵　庚申皇太后至建康府　辛酉下诏以四失罪己一曰昧经邦之大畧二曰昧戡乱之逺圗三曰无绥人之徳四曰失驭臣之柄仍榜朝堂遍谕天下使知朕悔过之意中丞张守上疏曰陛下处宫室之安则思二帝母后穹庐毳幕之居享膳羞之奉则思二帝母后膻肉酪浆之味服细暖之衣则思二帝母后穷边絶塞之寒享嫔御之适则思二帝母后谁为之尊礼思之又思兢兢业业圣心不倦而天不为之助顺者万无是理今罪己之诏数下而天未悔祸实有所未至耳　丁卯右司谏袁植请诛黄潜善汪伯彦及失守者权邦彦等九人诏以朕方念咎责己岂可尽罪臣下植虽敢言然导朕以杀人此非美事吕頥浩滕康从而和之遂罢植知池州　以赵鼎为右司諌　甲戌移御行宫　先是御史中丞张守尝论頥浩难以专任而张浚不宜西去帝不恱是日除守礼部侍郎以中书舎人范宗尹代其任时殿中侍御史王庭秀亦论頥浩除拟不公诏庭秀罢职予郡于是右正言建阳吕祉言今日縁论大臣移一言官明日縁论大臣罢一言官则后日大臣行事有失谁敢复言者愿陛下以言章示大臣使之自省置身无过之地庻两全之如或不悛黜之何惜乙亥谕中外以廹近防秋请太后率宗室奉神主入
