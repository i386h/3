<!-- { "loadSidebar": true } -->
　　行自是终谅闇皆赐茶而已　丁夘诏羣臣当上殿者令如故　戊辰百官请大行皇帝諡于南郊　初契丹兴宗母萧氏爱少子宗元欲以为嗣兴宗之重熈二十三年王拱辰报聘兴宗尝为拱辰言之其眀年兴宗殂长子洪基嗣立改元清宁尊萧氏曰太皇太后以宗元为皇太叔清宁三年萧氏殂宗元怙宠益骄恣与其相某谋作乱及相以贪暴黜宗元惧谋愈急洪基知其谋阴为之备是月戊午宗元从契丹主猎于凉淀契丹主让宗元先行宗元不可洪基先行依山而左宗元子楚王洪孝性阴狠兴宗尝言其目有反相前二嵗説其父诈称疾俟车驾临问乃行弑逆计卒不遂至是乃以其党四百余人诱胁弩手军直犯行宫射契丹主伤臂又伤马马仆太师某下马掖其主使乘已马御前都防检萧福美引兵与洪孝战射杀之契丹主兵与宗元战宗元不胜而遁南趣幽州一日行五百里明日自杀燕京留守耶律明与宗元通谋闻其败领奚兵入城授甲欲应之副留守某将汉兵距焉防使者以金牌至遂禽斩明陈王萧孝友等皆坐诛先遣来使者数人悉宗元之党也过白沟并以槛车载去诛之独萧福延以兄福美有功得免时清寜九年也【考异李焘曰此据司马光日记其称相某及太师某副留守某皆不得其名故也当考今按辽史宗元作重元洪孝作尼噜古而道宗纪书此事重元党有陈六萧呼图克等凡九人其诛逆有功则南院枢宻使许王仁先知北院枢宻院事赵王耶律乙辛南府宰相萧唐古北院宣徽使萧韩嘉努北院枢宻副使萧惟信敦睦宫使耶律良等也长编所谓某某者终不得其名姑仍旧余文则参用辽史】　八月庚辰王珪议上大行皇帝諡曰神文圣武眀孝庙号仁宗　辛巳诏军头司引见公事如故司马光言人君之职有三而已量材而授官一也度功而加赏二也审罪而刑罚三也材有短长故官有能否功有髙下故赏有厚薄罪有小大故罚有轻重此三者人君所当用心也臣伏见国家旧制百司细事如三司鞭一胥吏开封府补一厢镇之类往往皆须奏闻崇政殿所引公事有军人武艺国马刍秣之类皆躬亲阅视此盖国初权时之制施于今日颇伤烦碎陛下龙兴抚运圣政维新臣愚以为冝令中书枢宻院检详中外百司自来公事须申奏取旨及后殿所引公事其间不系大体非人君所冝躬亲者悉从简省委之有司陛下养性安身专念人君之三职足以法天地之易简致虞舜之无为天下幸甚　九月庚戍诏以皇子位为兴庆宫旣而知谏院吕诲言唐有此宫名改曰庆宁辛亥以皇子光国公仲鍼为忠武节度使同平章事淮阳郡王改赐名顼乐安郡公仲紏为眀州观察使祁国公赐名颢大宁郡公仲恪为耀州观察使鄠国公赐名頵　戊午上仁宗諡册于福宁殿　己未永昌郡夫人翁氏削一资翁氏位有私身韩虫儿者自言尝汲水仁宗见小龙纒其汲而出左右皆莫见因召幸焉留其金钏以为验仍遗之物虫儿遂有娠于是逾十月不产按问皆虫儿之诈得金钏于佛阁土中乃虫儿自埋之也太后以谕辅臣命杖虫儿配尼寺为长髪而翁氏坐贬辅臣皆请诛虫儿太后曰置虫儿于尼寺所以释中外之疑也若诛虫儿则不知者必谓虫儿实生子矣【考异李焘曰欧阳修私记载此事尤详独以虫儿乃宫正仰摇真之私身与司马光记不同今从日记】　壬戍以皇子位伴读王陶为淮阳郡王府翊善皇子位説书孙思恭为侍讲太子中允集贤校理兼史馆检讨韩维为太常丞充记室参军陶等请王受拜不许吕诲言王今未出阁当且设师友不冝遂置僚属臣欲朝廷先正陶等名位名位旣正则礼分自安况王年已长当早令出阁开府建官翊善侍讲自为僚属于事体即无不顺【此据吕诲奏议】　帝旣视朝前后殿而于听事犹持谦抑御史中丞王畴上疏曰庙社拥佑陛下起居平安临朝以时仅逾半载而未闻开发听断徳音遏塞人情缺然臣屡尝论奏愿陛下拨去疑贰日与二府讲评国论眀示可否而迄今言动寂寥中外未有所传此葢议论之臣辞情浅狭不能仰寤君听伏望思太祖太宗艰难取天下之劳真宗仁宗忧勤守太平之力勉于听决大政以慰母后之慈勿为疑贰谦抑自使盛徳闇然不光也　冬十月仁宗于昭陵　乙未以左司郎中知制诰张瓌为左谏议大夫以瓌在先朝尝建言密定储副特録其功也　十一月乙亥虞主至自山陵皇太后迎奠于琼林苑太后乘大安舆辇如肩舆而差大无扇筤不鸣鞭侍衞皆减章献之半所过起居者或呼万嵗庚子虞于集英殿先是五虞皆在途及是六虞犹用在途之礼上不亲祭知制诰祖无择知谏院司马光奏请亲虞御史中丞王畴亦以为言下礼院详议谓冝如无择等奏乃诏翌日亲虞旣而上不豫卒令宗正卿摄事光即奏臣昨言虞祭者孝子之事非臣下所得摄陛下幸听臣言命有司设亲祭之礼而今复不出在列之臣无不愕然自失且昨有司不为陛下设亲祭之礼犹可谓有司之失若今日之事则咎将谁归此皆由臣惷愚以彰陛下之过也臣闻易曰不逺复无祗悔元吉伏望陛下来日虽圣体小有不康亦当勉强亲祭以解中外之惑然上竟以疾故讫九虞不能出也　甲辰上亲祭虞主而不哭名曰卒哭旧无卒哭之礼于是用吕夏卿议始行之　丙午祔仁宗主于太庙庙乐曰大仁之乐以王曽吕夷简曹玮配享庙庭己酉减东西二京罪囚一等免山陵役户及灵驾所过民租　庚戌诏州军长吏举精于医术者令赴阙　辛亥契丹遣萧素等来贺即位　甲寅赐太常少卿孔叔瞻金紫叔瞻监裁造务以劳当迁上不欲以卿监赏管库之劳故有是赐自是以为例　是月司马光上皇太后疏曰昔汉眀徳马皇后无子眀帝使养贾贵人之子炟以为太子且谓之曰人不必生子但患爱养不至耳后于是尽心抚育劳悴过于所生及眀帝崩太子即位是为章帝章帝亦孝性淳笃母子慈爱终始无芥之间前史载之以为美谈恭惟仁宗皇帝忧继嗣之不立念宗庙之至重以皇帝仁孝聪眀选擢宗室之中使承大统不幸践阼数日遽婴疾疹虽殿下抚视之慈无所不至然医工不精药石未效窃闻向日疾势稍増举措语言不能自择左右之人一一上闻致殿下以此之故不能堪忍两宫之间微相责望羣心忧骇不寒而栗方今仁宗新弃四海皇帝乆疾未平天下之势危于累卵惟恃两宫和睦以自安如天覆而地载也岂可效常人之家事语言细故有丝毫之隙以为宗庙社禝之忧哉臣用是日夜焦心陨涕侧足累息宁前死而尽言不敢幸生而塞黙也伏以皇帝内则仁宗同堂兄之子外则殿下之外甥壻自童防之嵗殿下鞠育于宫中天下至亲何以过此又仁宗立以为皇子殿下岂可不以仁宗之故特加爱念包容其过失邪况皇帝在藩邸之时以至践阼之初孝谨温仁动由礼法此殿下所亲见而眀知也茍非疾疹乱其本性安得有此过失哉今殿下虽日夕忧劳徒自困苦终何所益以臣愚见莫若精择医工一二人以治皇帝之疾旬月之间察其进退有效则加之以重赏无效则威之以严刑未愈之间但冝深戒左右谨于侍衞其举措语言有不合常度者皆不得以闻庶几不増殿下之忧愤殿下惟寛释圣虑和神养气以安靖国家纪纲海内俟天地垂佑圣躬痊复然后举治平之业以授之不亦美乎光又以疏谏帝曰诗云父兮生我母兮鞠我抚我畜我长我育我顾我复我出入腹我欲报之徳昊天防极然则父母之恩不独以其生己也抚畜长育居其大半陛下自龆齓之年为太后所鞠育恩亦至矣又况今日为仁宗皇帝之嗣承海内之大业乎臣谓陛下宜夙兴夜寐昬定晨省亲奉甘旨承顺顔色无异于事濮王与夫人之时也近者道路之言颇异于是纷纷籍籍深可骇愕臣窃惟陛下孝恭之性着于平昔岂一旦遽肯变更葢向者圣体未安之时举动言语或有差失不能自省而外人讹传妄为増饰必无事实然此等议论岂可使天下闻之也周书曰小人怨汝詈汝则皇自钦徳古人有言曰御寒莫如重裘止谤莫如自修陛下疾疹未平固无如之何既愈之后伏望陛下亲诣皇太后阁克己自责以谢前失温恭朝夕侍养左右先意承志动无违礼使大孝之美纯粹光显过于未豋大位之时如此则上下感悦宗社永安今日道路妄传之言何能为损也吕诲上皇太后书言汉马皇后鞠养章帝劳瘁过于所生母子慈爱始终无芥之隙章帝终为贤主史册书美世逺益光臣伏愿殿下循修以为法度念先帝之顾托体圣躬之忧危宫下间言不可不察并以书劝帝尽孝道亲药物开陈切至多人所难言又乞蚤建储贰以固本根以絶闚觎慰安人心方帝疾甚时云为多乖错往往触忤太后太后不能堪左右谗间者或阴有废立之议昭陵旣复土韩琦归自陵下太后遣中使持一封文书付琦琦启之则帝所冩歌词并宫中过失事琦即对使者焚毁令复奏曰太后每説官家心神未宁语言举动不中节何足怪也及进对帘前太后呜咽流涕具道所以且曰老身殆无所容须相公作主琦曰此病故耳病已必不然子疾母可不容之乎太后不怿欧阳修继言曰太后事先帝数十年仁徳着于天下昔温成之宠太后处之裕如今母子之问反不能容耶太后意稍和修又言曰先帝在位嵗久徳泽在人故一日晏驾天下奉戴嗣君无一人敢异同者今太后深居房闼臣等五六书生尔若非先帝遗意天下谁肯听从太后黙然他日琦等见帝帝曰太后待我无恩琦对曰自古圣帝眀王不为少矣然独称舜为大孝岂其余尽不孝耶父母慈爱而子孝此常事亲之道惟父母不慈而子不失孝乃为可称政恐陛下事太后未至耳父母岂有不慈者哉帝大感悟自是亦不复言太后短矣【考异李焘曰按韩琦家传谓焚歌词时琦在陵下恐不然别録称琦在中书今畧加删润其他则据苏辙龙川别志但别志云大臣有不预立皇子者阴进废立之计旣不出主名深恐必无之或当时宦官軰私有此议非大臣也如家传所载太后问昌邑王亦竟不知何人为太后言此今辄改为左右谗间者庶不失事实别志又云欧阳修独见帝按家传则云韩琦独见其劝帝尽礼于太后语意畧同今改为琦等共云云或得其事之实也】先是十月辅臣请如干兴故事只日召侍臣讲读上曰当俟祔庙毕择日开经筵寻有诏直须来春司马光以为学者帝王首务不宜用寒暑废上纳其言十二月己巳始御延英阁召侍读侍讲讲论语读史记吕公着讲学而时习之曰説命云人求多闻时惟建事学于古训乃有获然则人君之学当观自古圣贤之君如尧舜禹汤文武之所用心以求治天下国家之要道非若博士诸生治章句解训诂而已又曰自天子至于庶人皆须朋友讲习然士之学者以得朋为难故有朋自逺方来则以为乐至于王人之学则力可以致当世之贤者使之朝夕燕见讲劝于左右又以左右之贤者为未足于是虚心延访以求诸滞淹则怀道抱徳之士皆不逺千里而至此天子之友朋自逺方来者也其乐亦大矣又曰在下而不见知于上者多矣然在上者亦有未见知于下者也故古之人君令有未孚人心有未服则反身修徳而不以愠怒加之如舜之诞敷文徳文王之皇自敬徳也刘敞读史记至尧授舜以天下因陈説曰舜至侧微尧越四岳禅之以位天地享之百姓戴之非有他道惟其孝友之徳光于上下耳二人辞气眀畅上竦体改容知其以义理讽也左右属听者皆动色即日传其语于外旣退王珪谓敞曰公直言至此乎太后闻之亦大喜【刘敞事据行状附见】　乙亥淮阳王顼出阁王辞两宫悲泣不自胜太后亦泣慰谕遣之自是日再入朝　以仁宗御书藏宝文阁命翰林学士王珪撰记立石　庚辰命翰林学士王珪贾黯范镇撰仁宗实録集贤校理宋敏求直秘阁吕夏卿秘阁校理韩维兼充检官入内廷知任守忠管勾敏求时知亳州特召用之
