<!-- { "loadSidebar": true } -->
　　李氏数以果实奉邦昌邦昌亦厚答之一夕邦昌被酒李氏拥之曰大家事已至此尚何言因以赭色半臂加邦昌身掖入福寜殿夜饰飬女陈氏以进及邦昌还东府李氏私送之语斥乘舆至是事闻下李氏于狱词伏诏湖南抚谕官马伸如潭数邦昌之罪赐死并诛王时雍等　是秋金栋摩陷河间府雄州达兰陷祁保州永寜顺安军惟中山庆源府莫邢洺冀磁绛相州久之乃陷　冬十月丁巳朔帝幸州先是黄潜善汪伯彦力主幸东南会金人攻河阳泛水军许景衡亦言建康天险可据帝从之诏淮浙沿海诸州增修城壁招训民兵以备海道至是谍者言金人欲犯江浙诏暂驻淮甸捍御稍定即还京阙有敢妄议惑众沮廵幸者许告而罪之不告者斩宗泽上疏諌曰京师天下腹心不可弃也昔景徳间契丹防澶渊王钦若江南人劝幸金陵陈尭叟阆中人劝幸成都惟防凖毅然请亲征卒用成功臣何敢望防凖然不敢不以章圣望陛下因条上五事其一言黄潜善汪伯彦赞南幸之非泽前后建议经从三省枢宻院潜善伯彦輙笑以为狂张慤独曰如泽之忠义若得数人天下定矣二人语塞至是帝决意幸扬州时两河虽多陷于金而其民懐宋防所在结为红巾出攻城邑皆用建炎年号金人稍稍引去及闻帝南幸无不觧体泽复上疏言欲遣阎勍王彦各统大军尽平贼垒望陛下早还京阙臣之此举可保万全或奸谋蔽欺未即还阙愿陛下从臣措画勿使奸臣沮抑以误社稷大计陈师鞠旅尽扫风尘然后奉迎銮舆还京以塞奸臣之口以快天下之心帝优诏答之　戊午隆祐太后至扬州　甲子以张浚论李纲不已落纲职止奉宫祠知秀州赵叔近入杭州招抚陈通　丁卯以王渊为杭州制置盗贼使统制官张俊从行　庚午帝次泗州辛未二帝自燕山府徙居霫部霫古奚国也在燕山北千里先是渊圣自云中徙燕山始与上皇相见于愍忠寺及徙霫部居相府院嗣濮王仲理等千八百人尚在燕山金人计口给粮监视严宻死者甚众　壬申诏升天长县为军以其近行在也　甲戌太白昼见　初艺祖六世孙选人子偁娶张氏一夕张梦绛衣神人自言崔府君拥一羊谓之曰以此为识既而有娠戊寅子偁次子生于嘉兴县是夜赤光满室如日正中子偁以嵗在协洽其属为羊故字之曰羊　己卯次楚州寳应县丙戌王渊诱赵万诛之　十一月丁亥朔日有食之诏扬州路滑始许百官乗轿　军贼张遇陷池州遇
　　本真定军校聚众为盗自淮西渡江水陆并进至是犯池州入城纵掠驱强壮以益其军守臣滕祐弃城走初李纲还至镇江府而溃兵赵万已逼常州遂由外江归宜兴且出家财犒之言者论纲悖戾轻狂尝易诏令以庇翁彦国之亲党捐金帛以资张所傅亮之妄用又辛道宗兵叛以来纲居无锡乃制绯衣数千遣其弟绘迎贼臣恐国家之忧不在金人而在萧墙之内戊子诏纲鄂州居住　壬辰选能専对者使金问二帝起居乃以王伦为朝奉郎假刑部侍郎充大金通问使閤门舎人朱弁副之伦旦之族孙也家贫无行为任侠往来京洛间数犯法幸免及至奉使至金见尼玛哈议事时金方大举南下留伦不遣有商人陈忠宻告伦二帝所在伦遂与弁及洪皓以金遗忠潜通伦意两宫始知髙宗已即帝位久之尼玛哈使乌凌阿思谋即驿见伦语及契丹时事伦曰海上之盟两国约为兄弟万世无变云中之役我实馈师赞成厥功上国之臣尝欲称兵南来先大圣惠顾盟好不许厥后举兵以祸吾国果先大圣意乎况亘古自分南北主上恭勤英俊并用期必复古曷思久逺之谋归我二帝太母复我土疆使南北赤子无致涂炭亦足以慰光大圣之灵幸执事者赞之思谋沉思曰君言是也归当尽逹之先大圣谓金太祖也己而尼玛哈至曰比上国遣使来问其意指多不能对思谋传侍郎语欲议和决非江南情实特侍郎自为此言耳伦曰使事有指不然来何为哉人定者胜天天定亦能胜人惟元帅察之尼玛哈不答　乙未以张慤为尚书左丞工部尚书顔岐同知枢宻院事　丙午以张慤为中书侍郎　戊申以顔岐为尚书左丞兼权门下侍郎御史中丞许景衡为尚书右丞刑部尚书郭三益同知枢宻院事　知宻州赵野见山东盗贼充斥乃弃城走军校杜彦据州作乱追野杀之　戊午知秀州权浙西提刑赵叔近言杭卒初无叛心止縁守臣叶梦得不以时支赏遂致纷纷今已招安乞降告身书填给之诏可于是给事中刘珏言自羣盗蜂起率用招安此叛者所以滋炽也属者金陵之乱凶党无不得所欲故道宗之卒建安之卒相挺为变今呉兴诸营又以反侧告矣其视逆上命杀长吏习以为常朝廷又从而宠之谋国若此岂可谓工哉今叔近所请告身二百二十余人朝廷不以为过而遽从之或者袭是迹而动将见爵赏不足以给之矣　金人陷河间　是月丁进围夀春府守臣康允之拒却之　金人陷偃师知军姚庆死之　十二月辛酉王渊入杭州执陈通等诛之　壬戌青州败将王定以兵作乱杀帅臣曾孝序孝序晋江人崇寜中尝与蔡京论讲议司事曰天下之财贵于流通取民膏血以聚京师恐非太平法至是知青州令定讨土兵赵晟失利而归孝序责以力战自赎定乃以言撼败卒夺门斩关入孝序瞠目駡之遂与其子讦皆遇害　金人闻帝如州起燕京八路民兵分三道南侵尼玛哈自云中下太行由河阳渡河攻河南分遣尼楚赫等攻汉上鄂尔多乌珠自燕山由沧州渡河攻山东阿里富埒珲军趋淮南罗索与萨里罕哈芬自同州渡河攻陜西乌珠即兀术也癸亥尼玛哈至汜水关西京留守孙昭逺遣将拒之战没昭逺引兵南遁　丙寅张遇犯江州　戊辰金人围棣州守臣姜刚之固守遂解去　金人将谋侵汴诸将请先断河梁严兵自固宗泽笑曰去冬敌骑直来正坐断河梁耳乃遣刘衍趋滑州刘逹趋郑州以分其势戒诸将保防河梁以俟大兵之集乌珠乃不敢向汴夜断河梁而去　金罗索至河中官军扼河西岸不得渡乃自韩城履氷过甲戌陷同州沿河安抚使玉山郑骧赴井死　张遇犯黄州　己卯金人陷汝州入西京　庚辰金人陷华州辛巳破潼关河东经制使王自同州引兵遁入蜀　丁进诣宗泽降　是月起杨时为工部侍郎兼侍读年七十九矣及入对言古圣贤之君未有不以典学为务又乞修建炎会计録恤勤王之兵寛假言者不报
　　资治通鉴后编卷一百五
　　钦定四库全书
　　资治通鉴后编卷一百六
　　刑部尚书徐干学撰
　　宋纪一百六【起着雍涒滩正月尽屠维作噩三月凡一年有三月】
　　髙宗受命中兴全功至徳圣神武文昭仁宪孝皇帝
　　建炎二年春正月丙戌朔帝在扬州　金尼玛哈谍知邓州将为行在所令宁珠可急攻之知州范致虚遁安抚使刘汲分兵守要害自以牙兵四百登陴御敌皆死鬭矢下如雨军中请汲去不聴戊子城陷遂死之初议南阳备巡幸储峙甚多至是悉为金人所有　先是杭温二州上供物留镇江府有以螺钿为之者帝恶其竒巧乃命守臣钱伯言毁之于市观者悦服　辛夘置行在货务　壬辰金乌珠自郑抵白沙去汴京宻迩都人震恐僚属入问计宗泽方对客围棋笑曰何事张皇刘衍等在外必能御敌乃选精锐数千使绕出敌后伏其归路金人方与衍战伏兵起前后夹击之金人果败　先是有撰劝勇文者掲于闗王庙中畧曰蕃贼扰散甚久百姓因贼破家者皆当复雠力战若不能此枉作男儿虽活何益去嵗贼来百姓已错今年防贼不可怯懦汝若怕贼则败不怕则胜况贼有五事易杀连年战辛苦易杀马倒便不能起易杀身入重地力孤易杀各宜齐心协力共保今嵗无虞京西提刑谢贶得而上之诏兵部刋板散示诸路　甲午诣夀宁寺谒祖宗神主　迪功郎周公彦言今兹正月之交乃太一迁正之日宜于禁中设坛拜迎是日帝问宰执当如何许景衡曰修徳爱民天自降福何拜迎太一之有防有前朝奉郎崔穆所生母沈氏诉穆旧未尝骂母抱寃乆废乞因赦叙于是张慤言臣知穆为详穆乃翰林学士张阁之壻蔡京谪词阁所草也京憾之开封尹盛章阿京意锻錬穆罪人以为寃帝曰抱寃者获伸则人心悦而天意格岂不贤于周公彦望拜之祷乎乃诏复穆本官金罗索既陷同华诸州遂围永兴军时京兆兵皆为经制
