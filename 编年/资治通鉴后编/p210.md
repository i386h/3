<!-- { "loadSidebar": true } -->



　　资治通鉴后编卷七十七
　　钦定四库全书
　　资治通鉴后编卷七十八
　　刑部尚书徐干学撰
　　宋纪七十八【起上章淹茂正月尽九月凡九月】
　　神宗体元显道法古立宪帝徳王功英文烈武钦仁圣孝皇帝
　　熈寜三年春正月癸丑録唐李氏周柴氏后　乙卯诏诸路常平广恵仓给散青苗钱本为恵恤贫乏今虑官吏不体此意均配抑勒翻成骚扰其令诸路提防刑狱官体量觉察违者立以名闻敢沮遏者亦如之先是知通进银防司范镇言青苗钱者唐衰乱之世所为苗青在田先估其直收敛未毕已趣其偿是盗跖之法也右正言李常孙觉亦言王广渊在河北第一等给十五贯第二等十贯第三等五贯第四等一贯五百第五等一贯民间喧然不以为便而广渊入奏称民间欢呼鼔舞歌颂圣徳言者既交攻之朝廷不得已乃降是诏　戊午判尚书都省张方平罢初方平为防知政事帝欲用王安石方平以为不可寻以父忧去服阕以观文殿学士判尚书都省安石言留之不便遂出知陈州及陛辞极论新法之害帝为之怃然未防召为宣徽北院使留京师安石深沮之方平亦力求去乃复出判应天府二月壬戌朔河北安抚使韩言臣准青苖诏书务在优民不使兼并者乗其急以邀倍息而公家无所利其入今每借一千令纳一千三百则是官自放钱取息与初时抑兼并济困乏之意絶相违戾欲民信服不可得也又乡村每保须有物力人为甲头虽云不得抑勒而上户必不愿请下户虽或愿请必难催纳将来决有行刑督责同保均陪之患陛下励精求治若但躬行节俭以先天下自然国用不乏何必使兴利之臣纷纷四出以致逺迩之疑哉乞尽罢诸路提举官依常平旧法施行癸亥上防出琦奏示执政曰真忠臣虽在外不忘王室朕始谓可以利民不意乃害民如此且坊郭安得青苗而亦强与之乎王安石勃然进曰茍从其欲虽坊郭何害因难琦奏曰陛下修常平法以助民至于收息亦周公遗法也如桑羊笼天下货财以奉人主私用乃可谓兴利之臣今抑兼并振贫弱置官理财非以佐私欲安可谓兴利之臣乎曽公亮陈升之皆言坊郭不当俵钱与安石论难乆之而罢帝终以琦説为疑安石遂称疾不出　丙寅以兵部员外郎傅尧俞同判流内铨尧俞始除丧至京师王安石数召之及见语及新法安石谓尧俞曰方今纷纷迟君来乆矣将以待制谏院还君尧俞曰新法世不以为便诚如是当极论之平生未尝欺人敢以实告安石不恱遂有此命　王安石称疾求分司翰林学士司马光为批答曰今士夫沸腾黎民骚动乃欲委还事任退取便安卿之私谋固为无憾朕之所望将以委谁安石大怒即抗章自辩帝封还其章手札慰安石曰诏中二语失于详阅今覧之甚愧且命吕惠卿谕防安石固请罢帝固留之　壬申以翰林学士司马光为枢宻副使　甲戌以河州刺史瞎且鼐木征为金紫光禄大夫检校刑部尚书　初司马光素与王安石厚及行新法移书开陈再三又与吕惠卿辩论于经筵安石不恱帝欲大用光访之安石安石曰光外托劘上之名内懐附下之实所言尽害政之事所与尽害政之人而欲置之左右使预国政是为异论者立赤帜也及安石在告帝乃以光为枢宻副使光上疏力辞曰陛下所以用臣盖察其狂直庶有补于国家若徒以禄位荣之而不取其言是以天官私非其人也臣徒以禄位自荣而不能救生民之患是盗窃名噐以私其身也陛下诚能罢制置条例司追还提举官不行青苖助役等法虽不用臣臣受赐多矣　壬午王安石出视事诏以韩琦奏付条例司疏驳安石之在告也帝谕执政罢青苖法曾公亮陈升之欲即奉诏赵抃独欲俟安石出令自罢之安石既视事持之益坚人言不能入矣乙酉韩琦以论青苖不见聴上防请觧河北安抚使
