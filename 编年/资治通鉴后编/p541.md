<!-- { "loadSidebar": true } -->
　　十八年春正月丙午赵普胜陈友谅等陷安庆淮南行省右丞余阙死之贼之来攻也初自东门登城阙简死士撃却之已而并军攻东西二门又撃却之贼恚甚乃树栅起飞楼复来攻我阙分命诸将各以兵扞贼昼夜不得息贼益生兵来攻是日普胜军东门友谅军西门饶州祝冦军南门羣盗四面蚁集外无一甲之援西门势尤急阙身当之徒步提戈为士卒先士卒号哭止之挥戈愈力仍分麾下将督三门之兵自以孤军血战斩首无算而阙亦被十余创日中城陷火起阙知不可为引刀自刭堕清水塘中妻伊伯氏子德生女福童皆赴井死同时死者守臣韩建一家被害建方卧疾骂贼不屈贼执之以去不知所终城中民相率登城楼自捐其梯曰宁俱死此誓不从贼焚死者以千计其知名者万户李宗可纪守仁陈彬金承宗元帅府都事特穆尔巴哈万户府经厯段桂芳千户和硕巴哈新李卢廷玉葛延龄丘许元琰奏差乌德羙百户黄寅孙安庆推官黄图噜岱经厯杨恒知事余中怀宁尹陈巨济凡十八人阙号令严信与下同甘苦然稍有违令即斩以徇甞病不视事将士皆吁天求以身代阙强衣冠而出当出战矢石乱下如士以盾蔽阙阙却之曰汝辈亦有命何蔽我为故人争用命稍暇即注周易帅诸生谒郡学防讲立军士门外以聴使知尊君亲上之义有古良将风烈或欲挽之入翰林阙以国步危蹙辞不往遂死于安庆赠淮南江北行省平章追封豳国公諡忠宣议者谓自兵兴以来死节之臣阙与褚巴哈为第一　庚戌张士诚兵攻常州江南守将汤和撃败之获卒数百人　江南行枢宻院判邓愈遣部将王弼等攻婺源州兵至城西与守将特穆尔巴哈战自旦至日昃杀伤五百余人不下乙夘【考异元史顺帝纪作庚戌今从明太祖实録】分兵为三道并进遂抜其城特穆尔巴哈死之士卒皆降凡三千余人复遣万户朱国宝攻髙河垒克之　乙丑大风起自西北益都土门万嵗碑仆而碎　丙寅田丰陷东平路　丁夘知枢宻院事布朗吉达与毛贵战于好石桥官军败绩走济南　是月诏达实巴图尔子博啰特穆尔为河南行省平章政事总领其父元管军马　诏察罕特穆尔屯陜西李思齐屯鳯翔　二月己巳朔议团结西山寨大小十一处以为保障命中书右丞达实特穆尔左丞乌古逊良桢等总行提调设万夫长千夫长百夫长编立牌甲分守要害互相防应　毛贵陷清沧二州遂据长芦镇　中书省臣奏以陜西军旅事剧去京师道逺供费艰难请就陜西印造寳钞为便从之遂分户部寳钞府等官置局印造仍命诸路拨降钞本畀平准行用库倒易昬币布于民间　癸酉毛贵陷济南路守将阿达战死毛贵立賔兴院选用故官以姬宗周等分守诸路又于莱州立三百六十屯田每屯相去三十里造大车百辆以挽运粮储官民田十止收三分冬则陆运夏则水运　董霄将赴长芦谓人曰我去济南必不可保至是济南果陷霄方驻兵南皮县之魏家庄适有使者奉诏拜霄河南行省右丞甫拜命毛贵兵已至而营垒犹未完诸将谓霄曰贼至当如何霄曰我受命至此当以死报国耳因抜剑督兵以战而贼众突至霄前捽而问曰汝为谁霄曰我董老爷也众刺杀之无血惟见有白气冲天是日昂霄亦死之事闻赠霄河南行省平章政事追封魏国公諡忠定昂霄礼部尚书追封陇西郡侯諡忠毅霄早以儒生起家輙为能吏防天下大乱乃复以武功自奋其才畧有大过人者而当时用之不能尽其才君子惜之　乙亥江南以吴祯为天兴翼副元帅使与其兄良守江隂时江隂兵不满五千而其地与张士诚接境良兄弟训练士卒严为警备屯田以给军饷敌不敢犯民甚頼之　江南行省平章命元帅康茂才为营田使谕之曰比因兵乱隄防頽圮民废耕耨故设营田司以修筑隄防专掌水利今军务殷繁用度为急理财之道莫先于农春作方兴虑旱潦不时有妨农事故命尔此职分廵各处俾髙无患干卑不病潦务在蓄泄得宜大抵设官为民非以病民若但使有司增饰馆舍迎送奔走所至纷扰无益于民而反害之即非委任之意　山东贼渐逼京畿辛巳诏以台哈巴哈为中书右丞相总兵讨之　壬午田丰复陷济宁路甲戌辉州陷丙戍努都尔噶闻田丰逼近东昌弃城走城遂陷　丁亥察罕特穆尔调兵复泾州平凉保巩昌　庚寅王士诚自益都犯怀庆路守将周全撃败之　丁酉兴元路陷　三月己亥朔日色如血　加右丞相绰斯戬太保　庚子毛贵陷般阳路　辛丑大同路夜黒气蔽西方有声如雷少顷东北方有云如火交射中天遍地俱见火空中有兵戈之声　癸夘王士诚陷晋宁路总管杜赛音巴哈死之　己酉刘福通遣兵犯卫辉河南行省平章博啰特穆尔撃走之进克濮州　庚戌毛贵陷蓟州征四方兵入卫诏察罕特穆尔以兵屯涿州察罕特穆尔即留兵戍清湫义谷屯潼闗塞南山口以备他盗而自将精锐往赴召　毛贵率众由河间趣直沽乙夘遂犯漷州至枣林已而畧栁林蹂畿甸枢宻副使达国珍战死人心大骇在廷之臣或劝乗舆北廵以避之或劝迁都闗陜众议纷然独左丞相太平执不可帝乃命同知枢宻院事刘哈喇巴哈以兵拒之战于栁林官军大防贼退走京师乃安　江南行省平章命提刑按察司签事分廵郡县録囚凡笞罪者释之杖者减半重囚杖七十其有者免征武将征讨有过者皆宥之左右或言去年释罪囚今年又从末减用法太寛则人不畏法无以为治平章曰自防乱以来民初离创残以归于我正当抚绥之况其间有一时误犯者宁可尽法乎大抵治狱以寛厚为本而刑新国则宜用轻典若执而不变非时措之道也　丙辰江南兵取建徳路先是邓愈朱文忠胡大海率兵由昱岭闗进攻建徳道出遂安长枪元帅余子贞以兵来拒愈等撃败之追至淳安降其众三千余人遂安守将洪某率兵五千援淳安大海与之战擒将士四百余人由是直抵建徳参政巴哈院判庆寿等皆遁父老何良辅等以城降改建徳路为严州府　以周全为湖广行省参知政事统鄂啰等军移镇嵩州白龙寨　丁巳田丰陷益都路　察罕特穆尔之赴召涿州而曹濮贼方分道逾太行焚上党掠晋冀陷云中鴈门上郡烽火数千里复大掠而南察罕特穆尔留御之先遣兵伏南山阻隘而自勒重兵屯闻喜绛州贼果出南山纵伏兵横撃之贼皆弃辎重走山谷遂分兵屯泽州塞碗子城屯上党塞吾儿谷屯并州塞井陉口以杜太行诸道贼屡至守将数血战撃却之河东悉定进陜西行省右丞兼行台侍御史同知河南行枢宻院事于是朝廷乃诏察罕特穆尔守御闗陜晋冀镇抚汉沔荆襄便宜行事察罕特穆尔益务练兵训农以平定四方为已责　夏四月己巳朔赵普胜自枞阳冦池州陷之执江南守将赵忠　庚午江浙行省左丞杨旺扎勒以舟师攻徽州江南将胡大海等撃败之丁丑旺扎勒又攻建徳江南将朱文忠撃败之旺扎勒遁去　甲申陈友谅陷龙兴路省臣道通和尼齐弃城遁　壬午田丰陷广平路大掠退保东昌诏令元帅方托克托以兵复广平　癸未以诸处防音屡至诏颁军民事宜十一条　甲午陈友谅遣部将王奉国陷瑞州路　是月帝如上都　察罕特穆尔李思齐防宣慰使张良弼郎中郭择善宣慰同知拜特穆尔平章政事鼎珠总帅汪长生努各以所部兵讨李喜喜于巩昌李喜喜败入蜀察罕特穆尔驻清湫李思齐驻斜坡张良弼驻秦州郭择善驻崇信拜特穆尔驻通渭鼎珠驻临洮各自除路府州县官征纳军需李思齐张良弼同谋袭杀拜特穆尔分总其兵思齐寻又杀郭择善　五月戊戌朔以方国珍为江浙行省左丞兼海道运粮万户察罕特穆尔遣其将以兵复冀宁　刘福通攻汴梁壬寅守将竹贞弃城遁福通遂入城立宫阙自安丰迎其主小明王居之以为都　陈友谅遣部将康泰邵琮邓克明等以兵冦邵武路　庚戌陈友谅陷吉安路　癸丑监察御史敏珠尔海七十等纠劾太保中书右丞相台哈巴哈乙夘诏削台哈巴哈官爵安置盖州初台哈巴哈奉命讨贼既渡河即上疏以谓贼势张甚军行宜以粮饷为先昔汉韩信行军萧何餽粮方今措置无如丞相太平者如令太平至军中供给事乃可济不然兵不能进矣其意实衔太平欲其至军中即害之也时参知政事布延特穆尔张晋等分省山东二人者甞劾寿通不进兵台哈台哈至则以其餽运不前断遣之又以知枢宻院事旺扎勒特穆尔为右丞之日甞劾其非亦加以失误专制之罪擅改其官征至军欲害之事闻廷议喧然而左丞相太平与台哈巴哈乆有隙会其疏来上以其欲害已也遂讽御史劾其缓师拒命之罪而于帝前力排之于是下削夺之诏以知枢宻院事乌兰哈达代总其兵仍命乌兰哈达节制河北诸军河南行省平章政事周全节制河南诸军　辛酉陈友谅兵陷抚州路　是月山东地震天白毛　六月戊辰朔台哈巴哈伏诛台哈巴哈闻有诏夜驰诣刘哈喇巴哈求救解刘哈喇巴哈者台哈巴哈故部将也以破贼累有功拜淮南行省平章政事时驻兵保定见台哈巴哈来因张乐大宴举酒慷慨言曰丞相国家柱石有大勲劳如此天子终不害丞相是必为防言所间我当往见上白之丞相毋忧也即走至京见太平太平问其来何故哈喇巴哈具以告太平曰台哈巴哈大逆不道今诏已下尔乃敢妄言耶不审处祸将及尔矣哈喇巴哈闻太平言噤不能发太平度台哈巴哈必在哈喇巴哈所即语之曰尔能致台哈巴哈以来吾以尔见上尔功不细矣哈喇巴哈因许之太平乃引入见帝赐赉良渥初哈喇巴哈之事台哈巴哈也与倪晦者同在幕下台哈巴哈每委倪晦而哈喇巴哈计多阻不行哈喇巴哈心常以为怨及是知事已不可解还缚台哈巴哈父子送京师未至皆杀之于路　察罕特穆尔调呼喇齐闗保同守潞州拜察罕特穆尔陜西行省平章政事便宜行事　癸酉江南左副都指挥使朱文忠率兵攻浦江县下之县之感徳乡有郑氏者自宋聚族同居至元中旌表为义门复其家至是家众避兵山谷间文忠访得之悉送还家禁兵士无侵犯　江南中翼左副元帅谢再兴等率兵畧石埭县与陈友谅兵遇撃败之擒其将钱清等三人　庚辰关先生破头潘等陷辽州呼喇齐以兵撃走之关先生等遂陷晋宁路城中死者十二三郡人乔彛性髙介有守一时名称籍甚至是整冠衣聚妻子家有大井彛坐其上令妻子婢辈循次投井中而已随赴之贼首王士诚使人即彛家邀致之至则彛死矣贼平赠彛临汾县尹赐諡纯洁有张嵓起者汾州人也甞用荐者征为国子助教居一嵗免归贼去晋宁复陷汾州嵓起与妻亦赴井死晋宁人王佐为贼所获欲降之佐诟詈不辍亦遇害　乙酉命左丞相太平督诸军守御京城便宜行事　甲午张士诚兵冦常熟县江南守将廖永安与战于福山港大破之　穆尔固实者宁夏人也登进士第除绍兴路録事司达噜噶齐防江南行台移治绍兴檄穆尔固实为行台镇抚乃大募民兵为守御计与舒穆噜宜孙夹攻处州山贼遂平之擢江东亷访司经厯仍留绍兴以兵卫台治时浙东西郡县多残破独穆尔固实保障绍兴境内晏然民爱之如父母江浙省臣乃承制授行枢宻院判官分院治绍兴及是方国珍遣兵侵据绍兴属县穆尔固实曰国珍本海贼今既降为大官而复来害吾民可乎欲率兵往问罪先遣部将黄中取上虞中还将益兵时朝廷方倚重国珍资其舟以运粮而御史大夫拜珠格尔与国珍素通贿赂情好甚厚愤穆尔固实擅举兵且恐生事即使人召至私第计事至则命左右以铁锤挝杀之断其头掷厠溷中民闻之无不恸哭黄中乃率其众复讐尽杀拜珠格尔家人及台府官员掾史独留拜珠格尔不杀以告于张士诚乃遣其将以兵守绍兴拜珠格尔寻迁行宣政院使监察御史珍通纠言拜珠格尔隂害帅臣防致激变宜寘诸严刑诏削其官爵安置湖州而已　秋七月丁酉朔河南行省平章政事周全据怀庆路以叛附于刘福通时察罕特穆尔驻军洛阳遣拜特穆尔以兵守碗子城周全来战拜特穆尔为其所杀全遂尽驱怀庆民渡河入汴梁　庚子廖永安败张士诚于狼山获其战舰而还　丁未布朗吉达以兵复般阳路已而复陷　癸丑有贼兵犯京城刑部郎中巴哈守西门夜开门撃退之　丙辰江南总管胡通海等袭破九华山寨时寨首鲍万户有众二千据险自固四面设礌石机弩兵不能进通海乃引兵潜由磴道攀援鱼贯而上因风纵火燔其寨遂克之　己未刘福通遣周全引兵攻洛阳守将登城以大义责全全愧谢退兵福通杀之全之攻洛阳也察罕特穆尔以竒兵出宜阳而自将精骑发新安来援防贼已退因追至虎牢塞诸险而还　是月京师大水蝗民大饥　是月江南行省右丞郭天爵谋害平章事觉平章杀之天爵天叙之弟也【采俞本记事録】　八月丁夘朔江浙行省平章萨木坦巴勒讨饶州贪财玩冦乆而无功遂妄称迁职福建行省至福建为亷访签事般若特穆尔所劾拘之兴化路　庚辰陈友谅兵陷建昌路　辛巳义兵万户王信以滕州叛降于毛贵　己丑张士诚兵防江隂江南守将吴良撃走之俘获其士马辎重江浙行省丞相达实特穆尔隂约张士诚以兵攻杨旺扎勒旺扎勒仓卒不及备遂自杀其众皆溃旺扎勒筑营德胜堰周围三四里子女玉帛皆在焉用法深刻任意立威而邓子文金希伊王彦良之徒又悉邪佞轻佻左右交煽丞相深恶之张士诚素欲图旺扎勒遣其部将史文炳往杭州谒旺扎勒相见甚欢文炳大设宴盛陈乌银器皿嵌金铁鞍之类尽以遗旺扎勒自是约为兄弟及士诚与丞相合谋文炳率众围旺扎勒营旺扎勒遣吏致牲酒为可怜之意曰愿少须臾无死得以底里上露文炳报不可旺扎勒乘城拒战十日而力尽遂悉杀所有妇女自经以死其弟巴延亦自杀唯平章庆通女以先往富阳得免文炳解衣裹旺扎勒尸瘗祭之其后追封旺扎勒潭国公諡忠愍巴延衡国公諡忠烈旺扎勒部将员成等欲为报讐遣苖军元帅台哈巴哈奉书纳欵于江南且言其部将李福等三万余人在桐庐皆愿效顺江南行省平章乃命朱文忠往抚之【参用辍耕録及叶玘挽杨左丞诗序】
