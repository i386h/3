<!-- { "loadSidebar": true } -->
　　其王封布达实哩本名祯巴延特穆尔本名祺时国王王昕无道祯之庶子也立三年遇鸩卒国人请立祯弟祺遂从之【此事据髙丽史修入】　是月刘福通陷汝寜府及息州光州众至十万徐夀辉陷蕲水县及黄州路　冬十月戊寅荧惑犯太防垣　癸未命知枢宻院事老章以兵同额森特穆尔讨河南妖冦　己丑荧惑犯嵗星　辛卯立中书分省于济寜　癸卯以宗王神保克复睢寜虹县有功赐金带一从征者赏银有差　丙午荧惑犯左执法　是月天黑子于饶州大如黍菽　徐夀辉据蕲水为都国号天完僣称皇帝建元曰治平以邹普胜为太师　十一月己酉有星孛于西方见于娄胃昴毕之间　壬子中书省臣言河南陜西腹里诸路供给繁重调兵讨贼正当春首耕作之时恐农民不能安于田畆守令有失劝课宜委通晓农事官员分道巡视督勒守令亲诣乡都省谕农民依时播种务要人尽其力地尽其利其有曽经盗贼水患供给之处贫民不能自备牛种者所在有司给之仍令总兵官禁止屯驻军马毋得踏践以致农事废弛从之　以资正院使多尔济巴勒为中书平章政事多尔济巴勒首言治国之道纲常为重前西台御史张桓仗节死义不污于冦宜首旌之以劝来者又言宜守荆襄湖广以絶后患又数论祖宗之用兵匪专于杀人盖必有其道焉今倡乱者止数人顾乃尽坐中华之民为畔逆岂足以服人心其言颇忤丞相托克托意时托克托倚信左司郎中汝中柏员外郎巴克特穆尔两人因擅权用事而多尔济巴勒正色立朝无所附丽适陜州危急因出为陜西行台御史大夫　工部尚书总治河防使贾鲁以四月二十二日鸠工七月疏凿成八月决水故河九月舟楫通行是月水土工毕河复故道南汇于淮又东入于海帝遣贵臣报祭河伯召鲁还京师鲁以河平图献帝适览台臣奏疏请褒托克托治河之绩次论鲁功超拜荣禄大夫集贤大学士赏赉金帛都水监并有司官有功者三十七员皆陞迁其职敕翰林承防欧阳制河平碑以旌托克托劳绩具载鲁功且宣付史馆并赠鲁先臣三世赐托克托世袭达喇罕之号仍赐淮安路为其食邑既撰河平碑又自以为司马迁班固记河渠沟洫仅载治水之道不言其方使后世任斯事者无所考则乃从鲁访问方畧及询过客质吏牍作至正河防记欲使来世罹河患者按而求之其畧曰治河一也有疏有濬有塞三者异焉酾河之流因而导之谓之疏去河之淤因而深之谓之濬抑河之暴因而扼之谓之塞疏濬之别有四曰生地曰故道曰河身曰减水河生地有直有纡因直而凿之可就故道故道有髙有卑髙者平之以趋卑髙卑相就则髙不壅卑不潴虑夫壅生溃潴生堙也河身者水虽通行身有广狭狭难受水水益悍故狭者以计辟之广难为岸岸善崩故广者以计御之减水河者水放旷则以制其狂水隳突则以杀其怒治隄一也有创筑修筑补筑之名有刺水隄有截河隄有防岸隄有缕水隄有石船隄治埽一也有岸埽水埽有龙尾栏头马头等埽其为埽台及推巻牵制薶挂之法有用土用石用铁用草用木用杙用絙之方塞河一也有缺口有豁口有龙口缺口者已成川豁口者旧甞为水所豁水退则口下于隄水涨则溢出于口龙口者水之所防自新河入故道之潨也又曰决河势大南北广四百余步中流深三丈余益以秋涨水多故河十之八两河争流近故河口水刷岸北行洄漩湍激难以下埽且埽行或迟恐水尽涌入决河因淤故河前功遂隳鲁乃精思障水入故河之方以九月七日癸丑逆流排大船二十七艘前后连以大桅或长桩用大蔴索竹絙绞缚缀为方舟又用大蔴索竹絙将船身缴绕上下令牢不可破乃以铁猫于上流硾之水中又以竹絙絶长七八百尺者系两岸大橛上每絙硾二舟或三舟使不得下船腹畧铺散草满贮小石以合子板钉合之复以埽宻布合子板上或二重或三重以大蔴索缚之急复缚横木三道于头桅皆以索维之用竹编笆夹以草石立之桅前约长丈余名曰水帘桅复以木榰拄使帘不偃仆然后选水工便捷者毎船各二人执斧凿立船首尾岸上捶鼓为号鼓鸣一时齐凿须叟舟穴水入舟沉遏决河水怒溢故河水暴増即重树水帘令后复布小埽土牛白阑长稍杂以草土等物随宜填垜以继之石船下诣实地出水基址渐髙复卷大埽以压之前船势畧定寻用前法沉余船以竟后功昬晓百刻役夫分番甚劳无少间断鲁甞有言水工之功视土工之功为难中流之功视河濵之功为难决河口视中流又难北岸之功视南岸为难用物之效草虽至柔柔能狎水水渍之生泥泥与草并力重如碇然维持夹辅缆索之功居多盖由鲁习知河事故其功之所就如此是役也朝廷不惜重费不吝髙爵为民辟害托克托能体上意不惮焦劳不恤浮议为国拯民鲁能竭其心思智计之功乘其精神胆气之壮不惜劬瘁不畏讥评以报君相知人之眀宜悉书之使职史氏者有所考证也十二月己卯立河防提举司隶行都水监　丁酉命托克托于淮安立诸路打捕鹰房民匠钱粮总管府　辛丑额森特穆尔复上蔡县擒韩咬儿等送京师訹之是月太白屡经天　是嵗盗起汝颍已而蔓延于江浙江西之饶信徽宣铅山广徳浙西之常湖建徳所在不守江浙行省平章庆通分遣僚佐往督师旅曽不逾时以次克复既乃令长吏按视民数凡诖误者悉置不问招徕流离俾安故业发官粟以振之省治燬于兵则拓其故址俾之一新募贫民为工役而偿之以钱杭民赖以存活者尤众　蕲黄贼造船北岸鋭意南攻九江居下流实江东西襟喉之地江州路总管李黼治城壕修噐械募丁壮分守要害且上攻守之策于江西行省请兵屯江北以扼贼冲不报黼叹曰吾不知死所矣乃独椎牛飨士激忠义以作其气数日之间纪纲粗立　庐州盗起淮西亷访使陈思谦言于宣让王特穆尔巴哈曰承平日久民不知兵王以帝室之胄镇抚淮甸岂得坐视思谦愿与王戮力殄灭且王府属集赛人等数亦不少必有能摧锋陷阵者惟王图之王曰此吾责也但鞍马器械未备何能御敌思谦括官民马置兵甲不日而集分道并进遂禽渠贼庐州平既而颍冦将渡淮思谦又言于王曰颍冦东侵亟调芍陂屯卒用之王曰非奉诏不敢调思谦言非常之变理宜从权擅发之罪思谦坐之王感其言从之其侄立本为屯田万户召语曰吾祖宗以忠义传家汝之职乃我先人力战所致今国家有难汝当身先士卒以图报效庶无负朝廷也寻召入为集贤侍讲学士修定国律　济寜路总管董搏霄奉防从江浙平章教化进征安丰兵至合肥定林站遇贼大破之时朱皋固始贼复猖獗军少不足以分讨有大山民砦及芍陂屯田军搏霄皆奬劳而约束之遂得障蔽朱皋我军屯朱家寺贼至追杀之乃遣进士程眀仲往谕贼中招徕者千二百家因悉知其虚实夜缚浮桥于淝水既渡贼始觉贼众数万据磵南我军渡者辄为其所败搏霄乃麾骑士别渡浅滩袭贼后贼曰东南向与骑士迎敌霄忽跃马渡磵扬言于众曰贼已败诸军皆渡一鼓而击之贼大败亟追杀之相借以死者二十五里遂复安丰霄磁州人由国子生释褐　方国珍兵起江浙行省檄前沿海上副万户实玛宜孙守温州宜孙即起任其事已而闽冦犯处州复檄宜孙以兵平之以功陞浙东宣慰副使分府于台州顷之处之属县山冦并起宜孙复奉省檄往讨之至则筑处州城为御敌计宜孙性警敏嗜学问其先辽之迪烈糺人也太傅阿噜图出守和林卒
