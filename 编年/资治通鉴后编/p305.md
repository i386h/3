<!-- { "loadSidebar": true } -->
　　由南薰门入居尚书令防　丁酉金人奉册寳立张邦昌百官防于尚书省邦昌泣即上马至西府门佯为昬愦欲仆立马少苏复号恸导至宣徳门西阙下入幕次复恸金人持御衣红繖来设于次外邦昌出次步至御街褥位望金国拜舞跪受册畧曰咨尔张邦昌宜即皇帝位国号大楚都金陵邦昌御红还次讫金人揖上马出门百官引导如仪邦昌步入自宣徳门由大庆殿至文徳殿前进辇却弗御歩升殿于御牀西侧别置一椅坐受军员等贺讫文武合班邦昌乃起立遣閤门传云本为生灵非敢窃位传令勿拜王时雍等恳奏复传防云如不防听从即当归避时雍率百官遽拜邦昌但东面拱立閤门宣賛舎人吴革耻屈节异姓率内亲事官数百人皆先杀其妻孥焚所居举义兵东门外范琼诈与合谋令悉弃兵仗乃从后袭之杀百余人执革胁以从逆革骂不絶口引颈受刃顔色不变并其子杀之又擒斩十余人是日风霾日晕无光百官惨沮邦昌亦变色唯时雍及吴幵莫俦范琼等欣然以为有佐命功邦昌心不安拜官皆加权字大抵往来议事者幵俦也逼逐上皇以下者时雍秉哲也胁惧都人者范琼也遂皆擢用邦昌见百官称予手诏曰手书虽不改元而百官文移必去年号权签书枢宻院事吕好问所行文书称靖康二年百官犹未以帝礼事邦昌唯时雍毎言事称臣启陛下又劝邦昌坐紫宸垂拱殿以见金使好问争之乃止时雍复议肆赦好问曰四壁之外皆非我有将谁赦耶乃但赦城中而选郎官为四方宻谕使　乙巳张邦昌往青城见二帅致谢且面议七事一乞不毁赵氏陵庙二乞免取金帛三乞存留楼橹四乞俟江宁府修缮毕三年内迁都五乞五曰班师六乞以帝为号称大楚帝七乞借金银犒赏皆许之又请归冯澥曹辅路允迪孙觌张谭世勣汪藻康执权元当可沈晦黄夏卿邓肃郭仲荀太学六局官秘书省官亦从之唯何防孙傅张叔夜秦桧司马朴等令举家北迁　癸丑金人归冯澥等且令权止根括金帛　丁巳张邦昌率百官诣南薫门五岳观内望军前遥辞二帝邦昌恸哭百官军民皆哭有号絶不能止者是曰道君皇帝北狩宁徳皇后及诸亲王妃嫔以下皆行斡里雅布军防送由滑州路进发　戊午金兵下城尽絶我兵分四壁屯守张邦昌诣金营辞服赭袍张红繖所过起居并如常仪从行者王时雍徐秉哲吴幵莫俦　夏四月庚申朔大风吹石折木车驾北狩皇后皇太子偕行尼玛哈军防送由郑州路进发凡法驾卤簿皇后以下车辂卤簿冠服礼器法物大乐教坊乐器祭器八寳九鼎圭璧浑天仪铜人刻漏古器景灵宫供器太清楼秘阁三馆书天下州府图及官吏内人内侍技艺工匠倡优府库畜积为之一空初金人将还议留兵以衞邦昌吕好问曰南北异宜恐北兵不习风土必不相安金人曰留一孛堇统之可也好问曰孛堇贵人有如触发致病则负罪益深金人乃不留兵而去宗泽在衞闻二帝北狩即提军趋滑走黎阳至大名欲径渡河据金人归路邀还二帝而勤王之兵卒无一至者遂不果　辛酉北风大起苦寒甲子张邦昌迎元祐皇后于私第入居延福宫吕好
　　问谓邦昌曰相公真欲立耶抑姑塞敌意而徐为之图耶邦昌曰是何言也好问曰相公知中国人情所向乎特畏女真兵威耳女真既去能保如今日乎大元帅在外元祐皇后在内此殆天意盍亟还政可转祸为福且省中非人臣所处宜寓直殿庐毋令衞士夹陛敌所遗袍带非戎人在弗服车驾未还所下文书不当称圣防为今计者当迎元祐皇后请康王早正大位庶获保全邦昌以为然乃迎元祐皇后入延福宫尊为宋太后其册文有曰尚念宋氏之初首崇西宫之礼盖用太祖即位迎周太后入西宫故事识者有以觇邦昌之意非真为赵氏也　郭京自都城走沿路称撒豆成兵假幻惑众至襄阳有众千余屯洞山寺欲立宗室为帝钱盖王襄及张思正等止之不从防有自汴来者具説京欺罔事思正囚京刺杀之　丙寅张邦昌遣其甥吴何及王舅韦渊同赍书于康王大畧言臣封府库以待臣所以不死者以君王之在外也王召何等饮以酒赐予良厚丁夘谢克家以邦昌之命赍玉玺至大元帅府其篆
　　文曰大宋受命之寳耿南仲汪伯彦等引克家捧寳跪进王谦拒再三恸哭不受命伯彦司之　监察御史马伸上书请张邦昌易服归省庶事禀取太后命令而后行仍速迎奉康王归京庶防中外释疑转祸为福且曰如以伸言为不然即先次就戮伸有死而已必不敢辅相公为宋朝叛臣也邦昌读其书气沮戊辰降手书请元祐皇后垂帘听政以俟复辟书既下中外犬悦追回诸路赦文并毁所立宋太后手书不用　元祐皇后遣尚书左丞冯澥为奉迎使权尚书右丞李回副之持诏往济州迎康王王览书命移檄诸道帅臣具言张邦昌恭顺之意以未得至京已至者毋辄入　庚午太后御内东门小殿垂帘听政张邦昌以太宰退处资善堂羣臣诣祥曦殿起居太后毕邦昌服紫袍独班归两府幕次自僣位号至是凡三十三日　壬申在京文武百官上表康王劝进宗泽亦以状申请王不许　甲戌太后手书告天下曰比以敌国兴师都城失守祲纒宫阙既二帝之防尘祸及宗祊思三灵之改卜众恐中原之无统姑令旧弼以临朝扶九庙之倾危免一城之惨酷乃以衰癃之质起于闲废之中迎至宫闱进加位号举钦圣已还之典成靖康欲复之心永言运数之屯坐视家邦之覆抚躬独在流涕何从缅惟艺祖之开基实自高穹之眷命歴年二百人不知兵传序九君世无失徳虽举族有北辕之衅而敷天同左袒之心乃眷贤王越居近服己徇羣臣之请俾膺神器之归繇康邸之旧藩嗣宋朝之大统汉家之厄十世宜光武之中兴献公之子九人唯重耳之尚在兹为天意夫岂人谋尚期中外之协心同定安危之至计庶臻小愒渐厎丕平用敷告于多方其深明于吾志太常少卿汪藻所草也　乙亥以资政殿学士路允迪为奉请车驾进发使右諌议大夫范宗尹副之　戊辰康王次新兴店辛巳次单州壬午次虞城县张邦昌言谢克家回恭闻车驾自有合办舆服仪物之属百官有司各以其职并宜发赴南京以俟册礼毕遂建朝廷以出号令从之　癸未康王次应天府甲申诣鸿庆宫谒三殿御容哭移时翼日王时雍徐秉哲奉乘舆服御至南京乙酉张邦昌继至伏地恸哭王抚慰之
　　资治通鉴后编卷一百四
　　钦定四库全书
　　资治通鉴后编卷一百五
　　刑部尚书徐干学撰
　　宋纪一百五【起疆圉协洽五月尽十二月凡八月】
　　高宗受命中兴全功至德圣神武文昭仁宪孝皇帝【讳构徽宗第九子母曰显仁皇后韦氏大观二年五月乙巳生帝于大内赤光照室八月赐名授建武军节度使检校太尉封蜀国公三年封广平郡王宣和三年进封康王资性朗悟博学彊记日诵千余言挽弓至一石五斗钦宗立改元靖康人拆其字谓十二月立康王也金兵犯阙奉使军前意气闲暇斡里雅布疑非亲王遂更请肃王为质帝始得还八月被命再使军前议和卒不赴留相州闰十一月钦宗诏拜帝为兵马大元帅开府相州二年四月钦宗北狩张邦昌奉元祐皇后垂帘听政命帝嗣大统帝次南京百官数上表劝进乃许之】
　　建炎元年五月庚寅朔康王登坛受命毕恸哭遥谢二帝遂即皇帝位于应天府治诏改元诏曰亹亹万几难以一日而旷位皇皇四海讵可三月而无君又曰圣人何以加孝朕每懐问寝之思天子必有所尊朕欲捄在原之急嗟我文武之列若时忠义之家不食而哭秦廷士当勇于报国左袒而为刘氏人咸乐于爱君期一徳而一心伫立功而立事同徯两宫之复终圗万世之安大赦张邦昌及应干供奉金国之人一切不问命西
　　京留守司修奉祖宗陵寝罢天下神霄宫住散青苗钱应死节及殁于王事者并推防奉使未还者禄其家一年中外臣庶许言民间疾苦虽诋讦亦不加罪从臣监司郡守访求文武才畧出伦之士虽布衣亦听举蔡京童观王黼朱勔李彦孟昌龄梁师成谭稹及其子孙见流窜者更不收叙以徽猷阁直学士黄潜善为中书侍郎显谟阁直学士汪伯彦同知枢宻院事元祐皇后在东京是日撤帘　辛卯遥尊靖康皇帝为孝慈渊圣皇帝元祐皇后为元祐太后　诏宣仁圣烈皇后保祐哲庙有大功而奸臣进言仰诬盛徳着于史牒以欺后世可令国史院据实而修播告天下　壬辰帝问宰执何以处张邦昌黄潜善等曰邦昌罪在不贷然为金人所胁不得已而从权今自归惟陛下所处帝曰朕欲驭以王爵异时金人有词使邦昌具书报之言天下不忘赵氏而归寳避位之意于是以邦昌为太保奉国军节度使同安郡王五日一赴都堂参决大事帝即命潜善等募忠信能专对之士奉使通和除国书外令邦昌更作书与金人早遣使行　癸巳遥尊母韦贤妃为宣和皇后遥立嘉国夫人邢氏为皇后　门下侍郎耿南仲罢为观文殿学士提举杭州洞霄宫已而言者论其主和谤国罪诏落职　甲午召李纲为尚书右仆射兼中书侍郎初渊圣悟和议之非除纲资政殿大学士领开封府事纲行次长沙被命即帅湖南勤王师入援未至而京城失守至是召拜右相趣赴行在中丞顔岐奏曰张邦昌为金人所喜虽已为三公郡王更宜加同章事増重其礼李纲为金人所恶虽己命相宜及其未至罢之章五上帝曰如朕之立恐亦非金人所喜岐语塞而退岐又遣人封其章示纲觊沮其来右諌议大夫范宗尹论纲名浮于实有震主之威帝亦不听汪伯彦黄潜善自谓有攀附之势拟必为相及召纲于外二人不恱遂与纲忤　罢诸盗及民兵之为统制者简其士马五军　乙未帝恭谢于鸿庆宫以生辰为天申节　诏吏部尚书王时雍罢为提举玉局观以言者论其不臣之罪也　尚书右丞冯澥罢知潼川府寻落职提举玉局观以兵部尚书吕好问为尚书右丞初元祐太后遣好问奉手书诣应天帝劳之曰宗庙获全卿之力也至是除右丞兼门下侍郎　时金主起燕云上中京辽东西长春平州凡八路民兵于诸万户分防两河于是挞不也屯河间韶合屯真定马五屯平阳银朱屯太原娄宿屯河中而雄霸岚宪泽潞诸州皆有万户分屯至是金蒙哥进据磁相诏统制官马忠张换将所部兵五千人自防冀趣河间以袭之　丙申前签书枢宻院事曹辅卒辅从二帝留金寻归至是卒诏厚恤其家　时王渊杨惟忠以河北兵刘光世以陜西兵张浚苗传以帅府及降盗兵皆在行朝不相统一乃置御营司主行幸总齐军政　丁酉命黄潜善兼御营使汪伯彦副之而以王渊为都统制刘光世提举一行事务韩世忠为左军统制张俊为前军统制杨惟忠主管殿前公事　王时雍黄州安置　命统制官薛广张琼率所部六千人防河北山水砦义兵共复磁相　戊戌以礼部侍郎谢克家为翰林学士北道副总管顔岐为御史中丞　赠吏部侍郎李若水观文殿学士諡忠愍　翰林学士莫俦承防呉幵皆奉祠去　己亥召太学生陈东赴行在初江宁府禁卒周徳等叛执知府宇文粹中杀官吏
