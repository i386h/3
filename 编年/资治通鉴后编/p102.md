<!-- { "loadSidebar": true } -->
　　七年春正月癸卯枢宻使曹利用罢判邓州初太后临朝中人贵戚稍能轩轾为祸福而利用以勲旧自居不卹也凡内降恩力持不予左右多怨太后亦严惮利用称为侍中而不名内侍罗崇勲得罪太后使利用召崇勲戒敕之利用去崇勲冠帻诟斥良久崇勲耻恨会利用从子汭为赵州兵马监押而州民赵德崇诣阙告汭不法事奏上崇勲方侍自请往按治乃诏龙图阁待制王博文监察御史崔暨与崇勲鞫汭于真定府遂罢利用枢密使利用既受命请对不许而崇勲等穷采其狱汭坐被酒衣黄衣令人呼万嵗且傅致汭辞云利用实教之帝以问执政皆顾望未有对者张士逊进曰此独不肖子为之利用大臣宜不知状太后大怒将并逐士逊而王曽亦为利用解太后曰卿尝言利用横肆今何解也曽曰利用恃恩素骄臣故每以理折之今加以大恶则非臣所知也太后意少释丙辰贬利用为左千卫上将军知随州法寺议汭当斩诏杖杀汭母妻俱论如法先是馆阁校勘彭乗尝预钓鱼故事帝未得鱼侍臣虽先得不敢举竿及帝得鱼左右以红丝网承之既而乗同列有得鱼欲举竿者左右止之曰侍中未得鱼学士竿未可举也利用后得鱼左右复以红丝网承之利用弗禁乗出谓人曰曹公权位如此不以逼近自嫌而安于僭礼其能久乎无何利用败利用尝辟太常博士夏人司马池为羣牧判官池辞不就朝廷固授之利用委池括大臣所负马价池曰令行自上公所负尚多不先输何以趣他人利用惊曰吏绐我已输矣亟命送官数日而诸负者皆入利用贬其党畏罪从而毁短者甚众池独飏言称利用之枉朝廷卒不问　二月庚申朔礼部侍郎参知政事鲁宗道卒太后临朝宗道屡有献替尝问唐武后何如主对曰唐之罪人也防危社稷后黙然时有小臣方仲弓上言请立刘氏七庙者太后以问辅臣众不敢对宗道曰若立刘氏七庙如嗣君何太后将同帝幸慈孝寺欲以大安辇先行宗道曰夫死从子妇人之道也太后遽命辇后乗舆时执政多任子于馆阁读书宗道曰馆阁育天下英才岂纨袴子弟得以恩泽处耶吾子诚幼已任京官终不使慁国恩也曹利用恃权骄横宗道屡折之于帝前自贵戚用事者莫不惮之目为鱼头参政因其姓且言骨鲠也在政府七年务裁抑侥幸不以名器私人疾剧帝临问赐白金三千两既卒皇太后临奠之赠兵部尚书初太常议諡曰刚简复改为简肃议者以为肃不若刚为得其实也【考异王子融作王曽言行録及百一编毁短宗道殊甚然他书莫不称宗道刚简可畏恐子融所云或出私意耳今不尽取】　丙寅礼部尚书平章事张士逊罢为刑部尚书知江宁府士逊得宰相曹利用荐之也利用长枢宻凭宠自恣士逊居其闲无所可否时人目之为和鼓利用得罪士逊营救之利用既斥士逊随亦罢帝以士逊东宫旧臣故加秩而遣之　以参知政事吕夷简同中书门下平章事始王曽荐夷简为相久不用士逊将免曽因对言太后不相夷简以臣度圣意不欲其班枢宻使张耆上耳耆一赤脚健儿岂容妨贤至此太后曰吾无此意行用之矣于是卒相夷简以代士逊【考异此据魏泰杂记然泰所云请即宣召学士草麻则恐不然盖张知白曽荐夷简不用而用士逊及士逊将罢曽复荐夷简太后因用之何必如是怱促且不类曽平日举动故不取】　丁卯以枢宻副使夏竦参知政事翰林学士权知开封府陈尧佐为枢密副使右谏议大夫权三司使事薛奎参知政事奎入谢帝谕奎曰先帝常以卿为可任今用卿先帝意也初奎知开封府时真宗数宴大臣有沾醉者奎谏曰陛下宜励精万防而简宴幸今天下诚无事然宴乐无度大臣数被酒失仪非所以重朝廷也真宗深纳之　初曹利用领景灵宫使尝私贷宫中公使钱而未还至是法寺奏利用当除名癸酉再贬利用为崇信节度副使房州安置仍命内侍杨懐敏防送之没所赐第有司籍利用家赀得水精杯盘十副有老贾人识之曰此丁侍中故物也吏阅视旧牍果如所言时朝廷以利用尝所荐擢者多领兵守边欲悉罢去之殿中侍御史鞠咏请一切毋治以安反侧诏从咏言【考异李焘曰曹侍中利用因侄汭聚无赖不轨狱既具有司欲尽劾交结利用者时憸人幸其便隂以文武四十余人讽之俾深治仁宗察之急出手诏其文武臣僚内有先曽与曹利用交涉往还曽被荐举尝亲昵之人并不得节外根问其中虽有涉汭之事者恐或诖误亦不得深行鍜链其仁卹至此是年圣算方二十此僧文莹所録也其事不见于实録正史然鞠咏请勿治利用所荐擢领兵者不知其从违按此则咏言必从矣今但借此用记咏言余仍削而不着】　乙亥召知永兴军王曙为御史中丞　诏以朝廷事简中书枢宻院听午后五刻出　癸巳募民入粟以赈河北　宦者多恶曹利用必欲致之死闰月杨懐敏防送利用行至襄阳驿懐敏不肯前且以语逼之利用素刚遂自经死懐敏乃奏利用暴卒始契丹深入冦朝廷方厌兵第忧不就盟顾于聘赂无所爱而利用以小官奉使敢任大事力靳其数于国有劳既富贵负恃己功性又悍梗少通力裁侥幸而其亲旧亦有因縁以进者故及于祸然其在朝廷忠荩有守始终不为屈抑死非其罪天下寃之后其家请居邓州帝恻然从之且命利用子内殿崇班渊监本州税【考异李焘曰曹渊监邓州税恐自有时当考景祐二年四月始听利用诸子还京师十月以旧第赐之一一还利用子孙】　戊申禁京城剙造寺观时都人厌土木之劳及诏下人情甚喜　壬子诏复制举从夏竦请也于是増损旧名曰贤良方正能直言极谏科博通坟典明于教化科才识兼茂明于体用科详明吏理可使从政科识洞韬略运筹决胜科军谋宏逺材任边寄科凡六以待京朝官之被举及应选者又置书判拔萃科以待选人之应书者又置髙蹈丘园科沉沦草泽科茂材异等科以待布衣之被举应书者又置武举以待方略智勇之士其法皆先上艺业于有司有司较之然后试秘阁中格然后天子亲防之若武举则仍阅其骑射焉　癸丑置理检使以御史中丞为之其登闻检院匦函改为检匣如指陈军国大事时政得失并投检匣令画时进入常事五日一进其称寃滥枉屈而检院鼓院不为进者并许诣理检使审问以闻时上封者言自至道三年废理检院而朝廷得失天下寃枉浸不能自达会帝读唐史见匦函故事与近臣言之夏竦因请复置使领帝从其议乙卯始命御史中丞王曙兼理检使　三月戊寅帝谓辅臣曰王钦若久在政府察其所为真奸邪也王曽曰钦若与丁谓林特陈彭年刘承珪时号为五鬼其奸邪险陂之迹诚如圣谕　祠部员外郎秘阁校理陈诂知祥符县治严急吏欲动朝廷以罪诂乃空一县逃去太后果怒而诂妻宰相吕夷简妹也执政以嫌不敢辨事下枢密院副使陈尧佐独曰罪诂则奸吏得计后谁复绳吏者诂由是获免徙知开封县诂辞乃命权判吏部南曹　庚辰诏自今召试人令学士舍人院试赋诗如旧制以近嵗所试论防其文汗漫难考也　河北转运司言契丹嵗大饥民流过界河帝谓辅臣曰虽境外皆吾赤子也可不赈救之乃诏转运司分送唐邓襄汝州处以闲田所过州县给食人二升　癸未诏百官转对极言时政阙失如旧仪在外者实封以闻【景德二年四月诏群臣转对不知何时罢今又复之】　羣牧判官武城厐籍因转对言旧制不以国马假臣下重武备也枢宻院以带甲马二借内侍杨懐敏羣牧覆奏乃赐一马三日乃复借之数日而复罢枢密掌机命反覆如此平时百官奏事上前不自批章止得送中书枢宻院葢防偏请以啓幸门近嵗传宣内降寖多于旧臣恐法度自是隳也　羣牧判官司马池因转对言唐制诏书出有不便者门下省得以封还今门下虽有封驳之名而诏书一切自中书以下非所以防过举也时内侍皇甫继明等三人给事太后閤兼领估马自言估马有羡利乞迁官事下羣牧司阅实无羡利明方用事自制置使以下皆欲附会为奏池独不可吏曰三中贵人不可忤也池不听继明等怒甚会除开封府推官勅至閤门为继明党所沮罢乃以屯田员外郎出知耀州　甲申上封者言天下茶盐课亏请更议其法帝以问三司使冦瑊瑊曰议者未知其要耳河北入中兵食皆仰给于商旅若官尽其利则商旅不行而边民困于餽运茶法岂可数更帝然之京师自三月朔不止丙戌遣官祈晴帝因谓辅臣曰昨令视四郊而麦已损腐此必政事未当天心也古者大辟外州三覆奏京师五覆奏葢重人命如此其戒有司审狱议罪毋或枉滥又曰赦不欲数然舍是无以召和气夏四月庚寅赦天下免河北被水民赋租　辛卯南平王李公蕴卒其子德政遣人来告以为交阯郡王追封公蕴南越王　五月己未朔诏礼部贡举庚甲诏曰朕试天下之士以言观其趋向而比来流风之弊至于会稡小说磔裂前言竞为浮夸靡曼之文无益治道非所以望于诸生也礼部其申饬学者务明先圣之道以称朕意焉　甲子帝问王曽曰羣臣请对多求进者何也曽曰惟陛下抑奔竞崇静退则庶防有难进之风矣帝然之　己巳诏以新令及附令颁天下始命官删定编敕议者以唐令有与本朝事异者亦命官修定成三十卷有司又取咸平仪制令及制度约束之在敕其罪名轻者五百余条悉附令后号曰附令敕　甲辰诏应举人自今在京有职事无职事已罢未赴并听于国子监开封府取解外任者听于别州仍先取防文臣许两应武臣止一　丁未大雨震电玉清昭应宫灾翌日太后对辅臣泣曰先帝力成此宫一夕延燎殆尽犹幸一二小殿存耳枢密副使范雍度太后有兴葺意乃抗言曰不若尽燔之也先朝以此竭天下之力遽为灰烬岂出人意如用其所存又将葺之则民不堪命非所以祗天戒也宰相王曽吕夷简亦助雍言夷简又推洪范灾异以谏太后黙然　太庙斋郎苏舜钦诣登闻鼓院上疏曰今嵗自春徂夏霖雨隂晦农田被菑者十九臣以为任用失人政令多违赏罚弗中之所召也天之降灾欲悟陛下而大臣归咎于刑狱之滥陛下听之故肆赦天下以为禳救如此则是杀人者不死伤人者不抵罪而欲以合天意也古者防决滞讼以平水旱不闻用赦故赦下之后隂霾及今前志曰积隂生阳阳生火灾见焉乗夏之气发泄于玉清宫震雨杂下烈焰四起楼观万叠数刻而尽非慢于火备乃天之垂戒也陛下当降服减膳避正寝责躬罪已下哀痛之诏罢非业之作拯失职之民察辅弼及左右无裨国体者罢之窃防威权者去之念政刑之失收刍荛之论庶防可以变灾为祜浃日之闲未闻为此而将计工役以图修复都下之人闻者骇惑聚首横议咸谓非宜皆曰章圣皇帝勤俭十余年天下富庶帑府流行乃作斯宫及其毕工海内虚竭陛下即位未及十年数遭水旱虽征赋咸入而百姓困乏若大兴土木则费用不知纪极财力耗于内百姓劳于下内耗下劳何以为国况天灾之已违之是欲竞天无省己之意逆天不祥安已难任欲祈厚贶其可得乎今为陛下计莫若采吉士去佞人修德以勤至治使百姓足给而征税寛减则可以谢天意而安民情矣舜钦时年二十一易简之孙耆之子也　甲寅门下侍郎兼吏部尚书平章事王曽罢为吏部尚书知兖州始太后受尊号册将御大安殿曽执不可及长宁节上夀止供张别殿太后左右姻家稍通请谒曽多所裁正太后滋不悦会玉清昭应宫灾曽以使领不严累表待罪乃罢相出守寻改青州　是月河北大水壊澶州浮桥　初玉清昭应宫灾太后怒守卫者不谨悉下御史狱欲诛之中丞王曙上言昔鲁桓僖宫灾孔子以为桓僖亲尽当毁者也辽东髙庙及髙园便殿灾董仲舒以为髙庙不当居陵旁故灾魏崇华殿灾髙堂隆以台榭宫室为戒宜罢之勿治文帝不听明年复灾今所建宫非应经义灾变之来若有警者愿除其地罢诸祷祠以应天变而右司谏范讽亦言此实天灾不当置狱穷治监察御史张锡言若反以罪人恐重贻天灾言者既众帝及太后皆感悟遂薄守卫者罪议者尚疑将复修宫讽又言山木已尽人力已竭虽复修必不成臣知朝廷亦不为此其如疑天下何愿诏示四方使明知之秋七月癸亥以玉清昭应宫灾遣官告诸陵己巳下诏以不复修宫之意谕天下改长生崇夀殿为万夀观　乙酉罢辅臣所领诸宫观使名从吕夷简等之请也　八月丁亥朔日有食之　诏曰先帝患吏廪不给而洁防者亡以劝故并锡之公田嵗月浸深侵牟滋长狱讼数起反以害人重失先帝之意其罢天下职田官收其入以所直均给之仍委三司别为条约　辛卯枢宻使张耆改山南东道节度使参知政事夏竦复为枢宻副使枢宻副使陈尧佐改参知政事竦与夷简不相悦故以尧佐易之又以御史中丞王曙为工部侍郎参知政事　己亥诏命官犯正入已赃者自今毋使亲民　九月壬午徙知青州李迪知河南府迪朝京师太后语迪曰卿昔者不欲吾预国事今日吾保养天子至此卿以为何如迪对曰臣受先帝厚恩今日见天子明盛诚不知太后圣德乃至此太后亦喜　冬十月壬寅阅虎翼武骑卒习战　丙午京师地震　诏知州军文武升朝官嵗举判官主簿尉堪县令者各一人转运使副不限以数先是流内铨引选人朝辞有老耄者授县令帝谓宰臣曰县令之职有民有社一邑刑政重轻皆得自专若非其人为害不细虽逺方僻郡尤当择人宣朝廷德意此辈皆昏耄使之临民必有贪墨疲懦之弊会有上言乞奏举以充县令乃降是诏　丁未诏淮南江浙荆湖制置发运使奏计京师毋以土物馈要近官先是钟离瑾因奏计多载奇花怪石纳禁中且赂权贵殿中侍御史鞠咏右司谏刘随皆劾瑾请付御史台治帝面谕瑾亟还所部于是又下此诏　契丹自神册以来辽东无酤盐麴之征冯休韩绍勲相继为户部使始以燕法绳之民不堪命会燕荐饥户部副使王嘉猷计造船使其民谙海事者漕粟以振之水路艰险多至覆没鞭扑搒掠民怨思乱东京舍利军详稳大延琳因之为变遂囚留守萧孝先及其妻南阳公主杀韩绍勲王嘉猷等以快众愤僣号兴辽改元天庆副留守王道平逾城走谒契丹主于黒岭告变契丹主征诸道兵命南京留守燕王萧孝穆为都统以讨之大延琳婴城固守　十一月癸亥冬至帝率百官上皇太后夀于会庆殿乃御天安殿受朝秘阁校理范仲淹奏疏言天子无北面之仪若奉亲于内自有家人礼顾乃与百官同列亏君体损主威不可为后世法疏入不报晏殊初荐仲淹为馆职闻之大惧召仲淹诘以狂率邀名且将累荐者仲淹正色抗言曰仲淹前辱公举每惧不称以为知己羞不意今日反以忠直获罪门下殊不能答仲淹退又作书遗殊申理前奏不少屈殊卒愧谢焉仲淹又疏请皇太后还政亦不报遂乞补外寻出为河中府通判【考异欧阳修作仲淹神道碑云太后将以至日大会前殿上率百官为夀仲淹言之其事遂已按仲淹疏入不报上夀会庆殿未尝已也岂修谓止在便殿不在前殿为听仲淹之言乎然张供别殿实自王曽执奏非由仲淹矣修盖误今不取富弼作仲淹墓碑亦云疏奏遂罢上夀仪然后颇不怿寻出为河中府通判弼亦误今但取其出倅河中府附见于此僧文莹以为仲淹时任右司谏太后先遣中使谕令勿言此妄也今不取】庚午诏毎遇南郊大礼録周世宗从孙一人班行
