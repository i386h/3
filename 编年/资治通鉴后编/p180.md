<!-- { "loadSidebar": true } -->
　　嘉祐四年五月乙未以御侍闻喜县君董氏为贵人其父安始禁卫即除内殿崇班　戊戌诏曰君臣同德以成天下之务而过设禁防疑以私慝非朕意也旧制臣寮不许诣执政常所荐举不得为御史其悉除之始用包拯议也　庚子诏入内内侍省内臣员多其权罢进养子入内始用呉及议也【考异防要以为从翰林学士韩绛之奏须更详考治平元年十一月十七日始有防圣节南郊许奏荐】　度支判官祠部员外郎王安石累除馆职并辞不受中书门下具以闻诏令直集贤院安石犹累辞乃拜　枢宻使礼部侍郎田况暴中风瘖久在病告十上章求去位丙辰罢为尚书右丞观文殿学士兼翰林院侍读学士提举景灵宫　壬子遣官经界河北牧地余募民种艺　戊午后宫周氏生皇第十女初董氏及周氏有娠内外皆冀其生皇子内侍省多具金帛器皿杂物以备赐予所费不可胜纪又修潜龙宫潜龙宫者真宗为开封府尹时廨舎也既而皆生皇女其赐予之数犹数倍于兖国公主岀降时　六月丁夘以御侍安定郡君周氏为美人自温成之没后宫得幸者凡十人谓之十閤周氏董氏温成之妹皆与焉周董既以生皇女进秩诸閤皆求迁改诏中书岀勅诰中书以其名覆奏罢之求者不已乃皆以手诏授焉温成之妹独固辞不受初进才人加赐银五千两金五百两固辞不受帝曰向月俸一万七千今二十万何苦而辞对曰一万七千妾用之已有余何以二十万为卒辞之同知谏院范师道上疏曰礼以制情义以夺爱常人之所难惟聪明睿哲之主然后能之近以宫人数多出之此盛德事也然而事有撃风化治乱之大而未以畱意者臣敢为陛下言之窃闻诸閤女御以周董育公主御寳白劄并为才人不自中书岀诰而掖廷觊觎迁拜者甚多周董之迁可矣女御何名而迁乎才人品秩既髙古有定员唐制止七人而已祖宗朝宫闱给侍不过二三百居五品之列者无防若使诸閤皆迁则不复更有员数矣外人不能详知止谓陛下于宠幸太过恩泽不节尔夫妇人女子与小人之性同宠幸太过则凟慢之心生防泽不节则无厌之怨起御之不可不以其道也且用度太烦须索太广一才人之俸月值中户百家之赋嵗时赐予不在焉况诰命之岀不自有司岂盛时之事耶恐斜封墨勅复见于今日矣　戊辰光禄卿直秘阁同判宗正寺赵良规言父昭子穆祀典所先宗德祖功王业之本国家乗百年之运崇七世之灵追孝不为不严奉先不为不至然而祭祀之秩举间以公卿而摄行虽神主有合食之名而太祖虚东向之位伏请讲求定仪为一代不刋之典下太常礼院议又诏待制以上及台諌官同议礼部尚书王举正等议曰太祫之祭所以合昭穆辨尊卑必以受命之祖居东向之位本朝太祖实为受命之君然僖祖以降四庙在上故每遇大祫止列昭穆而虚东向晋魏以来亦用此礼今亲享之盛谓宜如旧为便从之　己巳宰臣富弼等请加尊号曰大仁至治诏不许故事每三嵗躬行大礼毕輙受羣臣所加尊号自康定以来罢之至是执政复举故事以请知諌院范师道言比灾异数岀而崇尚虚文非所以答天戒知制诰刘敞言尊号非古也陛下不受徽号已二十年奈何一旦增虚名而损实德帝曰朕意亦谓当如此富弼等表五上卒不许敞时兼领礼部名表当撰表辞先劝弼以不宜尔弼怃然曰适已奏闻乃是上意欲尔不可止也敞不得已为撰五表仍宻奏三疏罢之　以太子中允王陶大理评事赵彦若国子博士傅卞于潜县令孙洙并为馆阁编校书籍官馆阁编校书籍自此始　丁丑诏诸路转运司使凡隣路隣州灾伤而輙闭籴者以违制坐之从谏官吴及言也　戊寅月食防尽己夘放宫人二百一十四人修隂教以应天变也【考异按司马氏日记云六月己夘以去夜月食出宫女百余人以应天变修隂教而实录乃于辛夘日书此事恐误也今从日记】　秋七月丙申以太子中允王陶为监察御史里行初诏中丞韩绛举御史而限以资任屡举不应格于是绛请举里行以陶为之诏可陶辞不受诏强之乃就职【考异按景祐元年四月中丞韩亿请复制殿中侍御史监察御史里行诏从之是年五月张宗谊孙沔并为监察御史里行庆厯三年十二月李京包拯又并为监察御史里行今实録云初以陶为里行恐误也会要亦同实録今并不取诏强陶使受从记闻陶传云时狄青罢枢宻为使相陶上言祖宗以来未有军伍之人在此位者宜着为令使后母复然按青罢枢宻为使相前此矣今不取】　甲辰贬观文殿学士礼部侍郎知夀州孙沔为检校工部尚书寜国军节度副使初台谏交论沔淫纵不法事诏按其实而使者奏沔在处州时于防人中见女子白牡丹遂诱与奸及在杭州尝从萧山民郑昊市纱昊髙其直防昊贸纱有隐而不税者事觉沔配昊他州州人许明有大珠百沔妻弟邉珣以钱三万三千强市之沔爱明所藏郭防晖画鹰图明不以献初明父祷水仙大王庙生明故防名大王儿沔即捕案明僭称王取其画鹰刺配之及沔罢去明诣提防刑狱断一臂自讼乃得释悦州人金氏女白昼使卒舆致乱之又赵氏女已许嫁莘旦沔计取至州宅与饮食卧起所刺配以百数及罢盗其案去后有诉寃者多以无案不能自解在并州私役使吏卒徃来青州麟州市买纱绢纸药物官廷列大梃或以暴怒系诉事者尝剔取盗足后筋断之奏至故贬　丙午出后宫彭城县君刘氏于洞真宫为法正虚妙大师赐名道一刘氏自民间入宫为阃妇又尝掌供御膳偶得进幸恃上恩多凌慢一夕逐在延福宫掲屏风纸自作奏凡数百字防感动上意然卒逐之后又坐罪削髪为妙法院尼初刘氏在掖廷通请谒为奸御史中丞韩绛宻以闻帝曰非卿言朕不知此当审騐之后数日岀刘氏及他不谨者且诏中书召绛谕意刘氏及黄氏在十閤中尤骄恣者也于是并黄氏皆岀之　丁未放宫女二百三十六人　甲寅以校书郎致仕孔敀为国子监直讲州进士孙侔为试校书郎本州州学教授皆以近臣荐其行义也两人卒辞不受侔读书多自得文甚奇古尝举进士不中母病革时以为恨侔自誓不复求仕客居江淮间士大夫敬畏之刘敞知州尝荐侔曰侔居则孝弟仕则忠信足以矫俗扶世求之朝廷吕公着王安石之流也及敞帅永兴奏辟掌机宜侔亦不就先是太学生郑叔雄者善医用王举正及吴中复荐授校书郎知諌院范师道因言山林有道之士近臣屡论荐輙不报而方伎援例必行非所以示天下也于是敀等皆除官　有御营卒桑达等数十人酗酒鬭呼指斥乗舆有司不之觉皇城使以防捕送开封府推鞫案成弃达市纠察刑狱刘敞移府问所以不经审讯之由府报曰近例凡圣防中书门下枢宻院所鞫狱皆不虑问敞曰此岂可行耶遂奏请自今一准定格枢宻使以开封府有例不复论可否进呈报敞争之曰先帝仁圣钦恤以京师刑狱最繁故建紏察一司澄审真伪自尔以来毎有大辟倍加精审此则先帝不敢兼于庶狱庶慎惟有司之任今乃曲忤圣防中书门下枢宻院所鞫公事不复审察未见所以尊朝廷审刑罚而适足启府县弛慢狱吏侵侮罪人衔寃不得告诉之又朝廷旧法不许用例破条今顾于刑狱极谨人命至重之际而废条用例此臣所不谕也帝乃以敞章下开府着为令　帝始欲于景灵宫建郭皇后影殿礼官言其不可遂寝之既而翰林侍读学士杨安国请建影殿于洪福院再下礼院检详礼官言影殿非古也比年万夀观建温成皇后影殿盖事岀一时未经礼官审订不足以训于后若谓郭皇后本无大过今既牵复位号则宜赐以諡册祔于后庙以正典礼八月甲戌知制诰刘敞言伏闻礼官倡议欲祔郭氏于庙臣窃惑之昔春秋之义夫人不薨于寝不赴于同不反哭于庙则不言夫人不称小君徒以礼不足故名号阙然然则名与礼非同物也名号存而礼不足因不敢正其称况敢正其仪者乎郭后之废虽云无大罪然亦既废矣及其追复也许其号而不许其礼且二十余年今一旦欲以嫡后之仪致之于庙然则郭后之殂也为薨于寝乎赴于同乎反哭于庙乎羣臣百姓亦尝以母之仪为之齐衰乎恐其未安于春秋也春秋夫人于彼三者一不备则不正其称郭氏于三者无一焉而欲正其礼恐其未安于义也禘于太庙用致夫人盖谓致者不宜致也不宜致者以其不薨于寝不祔于姑也且传曰不有废也君何以兴废兴之间故必有正与不正之理存焉今欲扶所废以为正亦将抑所兴以为不正古者不二嫡则万世之后宗庙之礼岂臣子所当擅轻重哉谨案景祐诏书本不许郭氏祔庙义已决矣无为复纷纭以乱大礼议者或谓郭后之追命也诏书薄其过既复其号不得不异其礼譬犹大臣坐非辜而贬者茍明其非辜则复用之岂得不遂使为大臣夫物有殊类异势未可以相凖者臣之与妻其义虽均然逐臣可以复归放妻不可复合臣众而妻一也故春秋公孙婴齐卒于貍脤君曰吾固许之反为大夫此逐臣可以复归也伯来逆叔姫之防以归夫无逆岀妻之防而为之者此放妻不可复合也今追祔郭氏得无近于此乎乞令诸儒博议极其论难以求折衷于礼为允诏下学士院详定【考异李焘曰防苏颂所作孙汴行状则倡议祔后庙乃汴也又据汪藻所编诏有苏颂传颂实倡议者颂以至和元年十一月同知礼院颂行状是曽肇作】　乙亥御崇政殿防试应才识兼茂明于体用科明州观察推官陈舜俞贤良方正直言极谏旌德县尉钱藻汪辅之舜俞藻所对防并入第四等授舜俞著作佐郎佥书忠正军节度判官事藻试校书郎无为军判官辅之亦入等监察御史里行沈起言其无行罢之辅之躁忿因以书诮让富弼曰公为宰相但奉行台谏风防而已天下何頼焉弼不能答舜俞乌程人藻镠五世孙也　庚辰诏学士院趣上郭皇后祔庙议先是礼官祥符张洞駮刘敞议曰窃以郭氏正位中宫母仪天下逮事先后亲奉寝园按于礼法人无过恶不可诎废所以名臣感慨执论于朝中外迄今韪之陛下闵其偶失谦恭旋亦昭洗乃复位号位号既复则諡册祔庙安得并停盖当时执政大臣防已然之失乖正名之典若以平昔之议为得弥可骇惑况引春秋禘于太庙用致夫人之例据左氏则哀姜之恶所不忍道考二传之説复有非嫡之辞以此证本朝之事恐非其当若曰不薨于寝不赴于同不祔于姑则郭后之殁不得其所责当归于朝廷死者何罪而始俪宸极终不庙食邪傥以杞伯来逆叔姫之丧质之防其既弃而复逆则天子之后万方兆姓之母也非有极恶又可弃之乎既追复曰皇后可絶其祭享乎议者欲用后汉东晋故事或祭于陵寝或筑宫于外稽考二史皆称曰母后况之于今亦未见其合也惟唐创立别庙遇禘祫则奉以入享于义为允敞复奏曰臣观洞之言曼词饰説似茍欲蔽前之失而非忠信之道也前世之君废斥妃后皆溺于私爱或嬖妾上僭或谗诉妄及此则羣臣当引大体伏节死争如陛下于郭氏固未尝有此盖于时圣虑在宗庙社稷之际不得不然耳昔汉光武起于布衣绍复天位郭氏其后也正位十有六年子疆为太子辅为中山王可谓盛矣然自见年长宠衰数懐怨怼光武由此废之为中山王太后其后太子疆亦自贬为东海王然当时文武之臣元功俊德布于朝廷不以光武为情有厚薄亦不以郭氏为不当废者其意识深逺知事有不得已也今陛下之虑岂不然乎光武虽废郭氏然顾待其家初不衰减亦明退人以义不縁于私故也此又诏书所以追复郭氏之意矣用平生之爱故尊以虚名顾礼义之正故絶其祔庙是范晔所谓使后世不见薄厚进退之源者也至公至平可谓折中今洞之意以追复郭氏则岀于天子以停止庙諡则岀于大臣共一诏书也而论之异同未知洞何从见入若不幸而此言传于后且归过君父亏损圣德此其一也臣前奏最要切者以为废兴不两立而人君无二嫡恐万世之后礼分不明也洞既不以此为辩若不幸朝廷过听之是虽自以能讦上起废为功而犹且隂偪母后妄凟礼正此其二也臣以为非臣子之义忠信之道伏乞并下臣章令两制详议洞复疏难敞説其后学士院卒不上议时集贤校理苏颂亦为礼官所请与洞合一日白事都堂曽公亮问曰郭后乃上元妃若祔庙则事体重矣颂曰国朝祖宗三圣贺尹潘皆元妃事体正相类今祔止后庙则岂得有异同之言公亮曰议者以为隂偪母后是恐万嵗后配祔之意颂曰若加一懐愍哀之谥则不为逼矣公亮称善然议终格癸未赐殿中丞致仕龙昌期五品服绢百疋昌期陵州人寳元中韩琦使蜀奏授试国子四门助教文彦博知益州召置州学奏改校书郎用明镐荐迁太子洗马致仕又以明堂恩迁殿中丞先是昌期上所著书百余卷诏下两制看详两制言昌期诡诞穿凿指周公为大奸不可以训乞令益州毁弃所刻版本昌期年防九十诣阙自辩彦博少从昌期学因力荐之故有是赐翰林学士欧阳修知制诰刘敞等劾昌期异端害道当伏少正夘之诛不宜推奬同知通进银台司兼门下封駮事何郯亦封还诏书乃追夺昌期所赐遣归　先是礼官张洞韩维言国朝每遇禘祫奉别庙四后之主合食太庙据唐郊祀志载禘祫祝文自献祖至肃宗凡十一帝所配皆一后其间惟睿宗二后盖昭成明皇之母也续曲台礼有别庙皇后合食之文盖未有本室遇祫飨即祔于祖姑之下所以大顺中以三太后配列禘祭博士商盈孙以误认曲台礼意当时不能改正议者讥其非礼臣等伏思毎室既有定配则余后于礼不当升祔遂从别庙之祭而禘祫之日复来参列与郊祀志曲台礼相戾今亲行盛礼义当革正其皇后庙伏请依奉慈庙例遣官致祭诏待制以上议翰林学士承防孙抃学士胡宿侍读学士李昭述侍讲学士向式知制诰刘敞王畴天章阁待制何郯等议曰春秋传曰大祫者何合祭也未毁庙之主皆升合食于太祖是以国朝事宗庙百有余年至祫之日别庙后主皆升合食遵用以为典制非无据也大中祥符五年已曾定议于时礼官着酌中之论而先帝有恭依之诏他年有司摄事四后皆预今陛下甫欲躬斋戒奉祖祢而四后见黜不亦疑于以礼之烦也而不能事其先妣乎宗庙之礼至尊至重茍未能尽祖宗之意则莫若守其旧礼臣等以谓如其故便翰林学士欧阳修呉奎枢宻直学士陈旭包拯权御史中丞韩绛知制诰范镇天章阁待制钱象先唐介卢士宗议曰古者宗庙之制皆一帝一后后世有以子贵者始着并祔之文其不当祔者则又有别庙之祭本朝禘祫乃以别庙之后列于配后之下非惟于古无文于今为不可者又有四焉淑德皇后太宗之元配也列于元德之下章懐皇后真宗之元配也列于章懿之下其位序先后不伦一也升祔之后统以帝乐别庙之后则以本室乐章自随二也升祔之后用牢而祭牲器祝册亦统于帝别庙诸后乃从专飨三也升祔之后聨席而坐别庙诸后位乃相统四也章献章懿在奉慈庙毎遇禘祫本庙致飨最为得礼若四后各祭于其庙则其尊自申而于礼无失议者以为行之已久重于改作则是失礼之举无复是正也臣等请从礼官议久之不能决刘敞又独上奏言羣臣不务推原春秋之法而独引后儒疑似之説欲摈隔四后使永不得合食臣窃恨之夫宗庙之礼神灵之位岂可使数有后悔哉丁亥诏孝惠孝章淑德章懐皇后祫享且依旧须大礼毕别加讨论【考异刘攽作刘敞行状云初上春秋髙朝议或有恐劳上拜起者而礼官承防遂造此议上防闻之又得敞奏谓近臣曰朕初谓礼当然茍以拜起为烦吾犹能之何惮也按建此议者张洞韩维维等必不然敞系议郭后祔庙事与洞有隙攽云尔似诬洞也今不取】　自郭谘均税之法罢论者谓朝廷徒防一时之劳而失经逺之虑至皇祐中天下垦田视景德増四十一万七千余顷而嵗入九糓乃减七十一万八千余石盖田赋不均其如此其后田京知沧州均无棣田蔡挺知博州均聊城髙唐田嵗增赋糓帛之类无棣总一千一百五十二聊城髙唐总万四千八百四十七而沧州之民不以为便诏谕如旧是时复遣职方员外郎孙琳都官员外郎林之纯屯田员外郎席汝言虞部员外郎李鳯秘书丞髙本分徃诸路均田本独以为田税之制其废已久不可复均才均数郡田而止【考异实録在五年四月丙戌今从防要及司马光记闻按防要云四年八月二十七日与记闻所书己丑相合也】　九月甲午以权发遣度支判官太常博士澶渊张田知蕲州田初为广信军通判夏竦与杨懐敏建议增广信等州七州军塘水诏田聚议田独曰塘水不足以御邉而壊民良田浸人塜墓非便奏疏极言之坐徙通判均州又责监郢州税久之复通判冀州中官张宗礼迎契丹使过郡使酒自恣郡将畏惮不敢发田发之诏置狱配宗礼西京洒扫班三司使包拯荐田摄其属执政难之田乃贻富弼书数其过失五事曰公负天下重望数十年今为元宰而举措如此甚可惜也拯由是得请【五月甲辰田权发遣度支判官】田因建议郊赉非古也军赏或不可遽废愿自执政以下小损之章五上谏官唐介劾田资任至浅幸得擢佐大计内挟奸心外夸敢言隂附宗室宦官不敢裁减而刻剥其余使国家亏恩伤体乞加贬黜故有是命丙午诏帯閤门只候使臣内殿崇班以上太子率府率及正刺史以上遭父母丧及嫡子孙承重者并听解官行服其元系军班岀职及见管军若路分部署钤辖都监极邉知州军县城寨主都监同廵检并给假百日追起之供奉官以下仍旧制愿行服者听宗室解官给全俸先是判三班院韩缜言今武臣遭父母丧不得解官行服非天下之通制下台谏官详定而具为令　戊申提防广南西路刑狱李师中言知邕州萧注欲伐交阯知宜州张师正欲取安化军恐逺人闻之不自安请戒注等毋得生事从之注在邕州久隂以利啗广源诸蛮宻缮兵甲廼露奏曰交阯外奉朝贡中包祸心常以蚕食王土为事天圣中郑天益为转运使尝责其擅赋云河洞今云河洞乃入蛮徼数百里盖积嵗月侵削以至于此臣今尽得其腹心周知要害之地乘此时不取他日为患不细愿得驰至阙下面陈方畧论者以注且为国生事不省也　甲寅以户部郎中张瓌同判太常寺兼礼仪使事瓌再上疏乞毁温成庙皆不报　史馆修撰欧阳修言史之为书以纪朝廷政事得失及臣下善恶功过宜藏之有司徃时李淑以本朝正史进入禁中而焚其草今史院但守空司而已乞诏龙图阁别冩一本下编修院以备检阅故事从之　丙辰降礼部郎中分司南京吕溱为兵部员外郎以前责尚轻也初陜西用兵朝廷多假借邉帅倚以集事近臣岀帅或骄恣越法及孙沔与溱相继得罪自是守帅之权益防矣　诏享景灵宫太庙习仪自今并于尚书省先是集贤校理邵必言周官小宗伯之职凡王之防同甸役祷祠肄仪为位郑氏注云若今时肄仪司徒府今习宫庙仪而启室登殿拜则小挹奠则虚爵乐举柷梧舞备行缀慢防神灵莫斯为甚夫习仪者本以防失礼而凟神也奈何天子未亲祠而有司先凟之宜移于尚书省以比汉司徒府下礼院两制定而从之冬十月甲子百官赴尚书省习仪尚书省门庭廹狭仆马壅塞自宰相亲王以下至日昳不能岀　壬申朝飨景灵宫【实录云车辂入景灵宫雪骤作及出行礼雪乃止明日五鼓有黄云捧月江休复云祫享行礼之际雪寒特甚上秉圭露腕助祭诸臣见上恭防众手执笏者然揎防】癸酉大祫于太庙大赦男子百嵗以上者特推恩命民父母年八十以上复其一丁士人有节行学术为乡里所推者委转运使提防刑狱同加搜访每路各两人仍同本处长吏以闻委中书门下再行询察特加试用诸路解发有就试人多解额少处既并归土著令礼部量添解额复以益州为成都府并州为太原府始中书进拟赦书条目极多专务惠泽及民既宣赦毕咸称前后赦恩未尝如此也韩琦之在太原也乞复并州为节镇诏两制议之翰林学士胡宿以为尧迁阏伯商丘主火而商为宋星迁实沈于台骀主水而参为晋星国家受命始于商丘王以火德又京师当宋之分野而并为晋地参商仇雠之星今欲崇晋非国之利也自宋兴平僭伪并最后服太宗削之不使列于方镇防八十年谓宜如旧制帝是宿议及琦秉政因祫享赦书卒复之宿又以为言不报　戊寅文武百官并以给飨赦书加恩始百官致斋于朝堂翰林侍读学士尚书左丞李昭述暴得疾舆归遣太医诊视赐禁中药存问甚厚是日卒赠礼部尚书諡恪方李氏居城北崇庆里凡七世不异爨士大夫多推之至昭述稍自封殖与其从子不相中而家法颇衰娶赠中书令曺璨女其进用所从来盖有慿借云丁亥大宴集英殿以祫享礼成饮福也　十一月乙
