<!-- { "loadSidebar": true } -->
　　治忽在躬夙夜兢兢上思有以奉天命下念所以修政事之统愧不敏明未烛厥理夫辟言路通上下之志欲治之主所同趣也其布告内外文武羣臣若朕知见思虑之所未及至于朝之阙政国之要务边防戎事之得失郡县民情之利害各令直言抗疏以闻无有所隠言若适用亦以得人观其器能当从甄擢惟尔文武其各体朕兹令之非徒也　御史中丞王陶言臣奉诏别举台官缘有才行可举之人多以资浅不应敕文欲乞许举三任以上知县资序人为御史里行从之先是陶乞复用吕大防郭源明执政以为意欲逼已不悦　工部郎中知制诰王安石既除丧诏令赴阙安石屡引疾乞分司上语辅臣曰安石歴先帝朝累召不起或以为不恭今召又不至果病耶有所要耶曾公亮对曰安石文学器业时之全徳宜膺大用累召不起必以疾病不敢欺罔呉奎曰臣尝与安石同领羣牧备见其防前自用所为迂阔万一用之必紊乱纲纪上未审奎重言之癸卯诏安石知江宁府众谓安石必辞龙图阁直学士韩维言臣今日闻除王安石知江宁府窃以为非所以致安石也何则安石知道守正不为利动其于出处大节料已素定于心必不妄发安石乆病不朝今若才除大郡即起视事则是安石偃蹇君命以要自便臣固知安石之不肯为也所可致者惟有一事即陛下向所宣谕亦臣向所开陈者是也若人君始初践阼慨然想见贤者与图天下之治孰不愿効其忠伸其道哉使安石甚病而愚则已若不至此必翻然而来矣议者以为安石可以渐致而不可以猝召是不知安石者之言惟贤者可以义动而不可以计取陛下断而行之母以前议为疑则天下幸甚【李焘曰韩维论王安石据维奏议具载之足明安石进退失据也】已而诏到安石即诣府视事不复辞也学士院言屯田员外郎夏倚雄武节度推官章惇诗赋中等诏以倚为江南路西路转运判官惇为著作佐郎　甲辰诏诸路帅臣及副总管或有移易可依庆厯故事中书枢宻院参议　以龙图阁直学士知蔡州吕公着龙图阁直学士兼侍讲司马光并为翰林学士光累奏固辞不许上面谕光曰古之君子或学而不文或文而不学惟董仲舒扬雄兼之卿有文学尚何辞光曰臣不能为四六上曰如两汉制诏可也光曰本朝故事不可上曰卿能举进士髙等而不能为四六何耶光趋出上遣内侍至閤门强光受告光拜而不受趣光入谢光入至庭中犹固辞诏以告置光懐中光不得已乃受他日上问王陶曰公着及光为学士当否陶曰二人者臣尝论荐矣用人如此天下何忧不治　丙午以屯田员外郎刘攽著作佐郎王存为馆阁校勘太常丞张公裕殿中丞李常为秘阁校勘著作佐郎胡宗愈为集贤校理并以召试学士院诗赋入等也攽试入优等故事当除直馆又员外郎例不为校勘而攽素与王陶有隙陶及待御史苏寀共排之故才得馆阁校勘攽敞之弟也　夏四月以殿中丞唐淑问为监察御史里行帝谕曰朕以家世用卿卿当谨家法人臣病外交隂附卿宜自结主知比言者尚抉剔细故以为能浊乱人聪明无益也论事必务大体乃为称职淑问介子也　庚戌请大行皇帝諡于南郊召还陜西宣抚使判渭州郭逵同签书枢宻院事御
　　史中丞王陶言韩琦引逵二府至用太祖出师故事刧制人主琦必有奸言惑乱圣聪愿罢逵为渭州帝不可曰逵先帝所用今遽罢之是章先帝任人之失也　先是御史台以状申中书云检防皇祐编勅常朝日轮宰臣一员押班近据引賛官称宰臣更不赴窃虑此编勅仪制别有冲替伏乞明降指挥中书不报中丞王陶因以状白宰相又不报乙卯陶遂劾奏韩曾公亮不押常朝班至谓跋扈引霍光梁冀专恣事为谕甲子公亮上表待罪帝以陶章示奏曰臣非跋扈者陛下遣一小黄门至则可缚臣以去矣帝为之动而陶连奏不已帝以问知制诰滕甫甫曰宰相固有罪然指为跋扈则臣以为欺天陷人矣丙寅帝徙陶为翰林学士司马光权御史中丞两易其任丁卯光入对言自顷宰相权重今陶以论宰相罢则中丞不可复为臣愿俟宰相押班然后就职许之时光中丞诰已进入而王陶学士之命中书独持之不下戊辰呉奎赵槩面对坚请黜陶于外帝不许复请授羣牧使许之既而直批送中书以陶为翰林学士时宰相琦方在告不出奎即具奏言闰月以来寒暄不节暴风屡作今兹时雨愆亢螟螣孶生过不在他一王陶而已昔唐徳宗疑大臣信羣小斥陆贽而以裴延龄等为腹心天下称为防主今陶挟持旧恩排抑端良如韩琦曾公亮不押班事盖以向来相承非由二臣始废今若又行内批除陶翰林学士则是因其过恶更获美迁天下待陛下为何如主哉陶不黜陛下无以责内外大臣展布四体已已奎遂称疾求罢帝封奎劄子以示陶陶复劾奎附宰相欺天下六罪侍御史呉申呉景奏乞留陶依旧供职并劾奎有无君之心数其五罪帝以手札赐知制诰邵亢趣进入陶学士诰亢遂言御史中丞职在弹劾隂阳不和咎由执政奎所言颠倒失大臣体帝由是有逐奎意龙图阁直学士韩维言宰相跋扈王法所当诛也陶言是宰相安得无罪陶言非则安得罢台职而已今为翰林学士是迁也愿廷对羣臣使是非两判庚午帝批付中书王陶呉申呉景过毁大臣陶出知陈州申景各罚铜二十斤呉奎位执政而弹劾中丞以手诏为内批三日不下其罢知青州帝语张方平曰奎罢当以卿代方平辞且言韩琦乆在告奎免必不复起琦勲在王室愿陛下复奎位手诏谕琦以全始终之分司马光言奎名望素重今为陶罢奎恐大臣皆不自安纷纷引去陛下初即位于四方观聴非宜辛未公亮入对亦请留奎帝许之壬申召奎对延和殿慰劳之使复位曰成王岂不疑周公耶奎既复位邵亢更以为言帝手札谕亢曰此无他欲起坚卧者耳盖指琦也初王陶事琦甚谨琦深器之东宫始建英宗命以蔡抗为詹事琦固荐陶文彦博私谓琦盍止用抗不从及帝即位颇不悦大臣之专陶料必多所易置欲自规重位故视琦如仇力攻之彦博谓琦曰颇记除詹事时否琦大愧曰见事之晚真宜受挞陶既至陈州谢表诋宰相不已中书拟再贬光言陶诚有罪然陛下欲广言路屈已爱陶而宰相独不能容乎乃止罢诸州嵗贡饮食果药凡四十三州七十种　癸酉诏陜西河东经畧转运司察主兵臣僚怯懦老病者以闻中丞司马光上疏论修身之要三曰仁曰明曰武治
