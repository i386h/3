<!-- { "loadSidebar": true } -->
　　咸平二年六月丁巳宰臣监修国史李沆等上重修太祖实録五十卷帝览之降诏嘉奬赏赐有差　戊午枢密使兼侍中曹彬卒帝临其丧哭之恸赠中书令追封济阳郡王諡武惠彬性仁恕清谨逊言恭色博览强记善谈论被服雅同儒者尤疎财未尝聚蓄伐二国秋毫无所取位兼将相不以等威自异造其门者皆为揖客不名下吏每白事不冠不见其为藩帅遇朝士于途必引车避之过市则戒驺御不令传呼北征之失律也赵昌言表请行军法及昌言知延州还因事被劾不得入见彬在宥宻遽为帝请乃许朝谒彬归休闭閤门无杂賔保功名守法度近代良将称为第一　秘书丞何亮初通判永兴军诏与转运使陈纬同徃灵州经度屯田及还乞召对因上安边书曰臣窃料今之议边事者不出三途以灵武居絶塞之外宜废之以休中国飞挽之费一也轻议兴师深入穷追二也厚之以恩守之以信姑息而羁縻之三也而臣以为灵武逺隔塞外有飞挽之劳无毫髪之利然地方千里表里山河水甘土厚草木茂盛真牧放耕战之地一旦舍之以资戎狄则以豺狼之心据广饶之地以梗中国此戎狄之患未可量者一也自环庆至灵武仅千里西域戎狄剖分为二故地隘势弱不能为中国之大患如舍灵武则西域戎狄合而为一此戎狄之患未可量者二也冀之北土马之所生自契丹猖狂之后无疋马南来备征带甲之骑独取于西戎之西偏如舍灵武复使西戎合而为一夏贼桀黠服从诸戎俾秦泾仪渭之西北戎人复不得货马于边郡则未知中国战马从何而来此戎狄之患未可量者三也若夫深入穷追则夏贼度势不能抵必奔遁絶漠王师食尽不能久留师退而贼复扰边此轻议兴师之不利者一也防至而不战则边郡被其害防至而战则边郡之兵不足以当戎狄之众此轻议兴师之不利者二也清逺西北曰旱海盖灵武要害之路而白马二将奔败之地也如王师薄伐无功而还则夏贼必据要害之路以阻絶河西粮道此轻议兴师之不利者三也自国家有事于西戎闗右之民未能息肩而一旦薄伐无功河西路阻则必干运飞挽大兴征讨以通粮道疲民重困盗贼多有此轻议兴师之不利者四也若示恩信姑息而羁縻之则戎狄豺狼贪惏无厌虽存臣事之名终多反覆之志必将服从诸戎为中国大患此不可一也自白马二将奔败之后夏贼得志择灵武山川之险而分据之侵河外膏腴之地而垦辟之逼近城池意在吞噬譬犹伏虎见便则动如国家止以恩信羁縻之则一朝之患卒然而作此不可二也夫以三患四不利二不可为防边之画既未见其可则在臣愚虑不出二防自清逺至灵武有溥乐有耀徳盖水草之地为河西之粮道而悉有古城之迹存焉夏贼西掠诸戎则此其要害之路故每扬言曰朝廷如修溥乐城我必力争如以修防清逺为名而时纳修城创宇之具延环清逺多积军储且以数嵗渐计之使民无所伤而贼不能知一旦兴师数万以城溥乐朝发清逺日未中而至其师则战士三居其一以备防也役卒三居其二以荷器具而赍军储也计城之功不过十日而使战士自赍三日粮则城毕功而食有余矣又曰国家之城溥乐也必潜师于延环清逺以观贼之变宜分环州清逺为二道一道傍山而北军于贼之后一道过长岭直趋溥乐军于贼之前而使城溥乐之兵军其中贼以溥乐孤军悉众来防而卒然三军鼎峙则其心骇矣又令延州之师入其境敺其畜产俘其老弱而空其巢穴灵武之众收河外之地复贺兰之境杜三山之口以断其奔路则其众虽坚铁石之心必起携贰之志其将虽有孙呉之术必无制胜之方而独使保吉桀黠志在决战能无败乎破而擒之此万世之功也　令秘书省正字邵焕于秘阁读书从其请也秘阁读书自焕始焕以童子得官时年十二睦州人　癸酉都官郎中刘防叟上言曰陛下已周谅闇方勤万务伏望愈崇俭徳谨守前规无自矜能勿作奢纵厚三军之赐轻万姓之徭使化育被于生灵声教加于夷夏且万国已观其始惟陛下慎守其终思鲜克之言戒性习之渐日谨一日虽休勿休则天下幸甚帝嘉纳之召试学士院命以本官直史馆　秋七月帝闻契丹将入防甲申以马步军都虞候傅潜为镇定髙阳闗行营都部署富州刺史张昭允为都钤辖　宰相张齐贤请给外任官职田诏三馆秘阁检讨故事申定其制以官庄及逺年逃田充悉免其税　乙丑以横海军节度使王显为枢密使　甲辰帝幸国子监召学官崔偓佺讲尚书大禹谟还幸崇文院登秘阁观太宗圣制墨迹恻怆久之赐秘书监祭酒以下器币偓佺頥正弟也　丙午置翰林侍读学士以兵部侍郎杨徽之戸部侍郎夏侯峤工部郎中李文仲为之置翰林侍讲学士以国子祭酒邢昺为之初太宗命文仲为翰林侍读寓直禁中以备顾问然名秩未崇上奉承先志特建此职择老儒旧德以充其选班秩次翰林学士禄赐如之设直庐于秘阁侍读更直侍讲长上日给尚食珍膳夜则迭宿令中使刘崇超日具当宿官名于内东门进入自是多召对询访或至中夕焉　是月帝谕宰臣令冩録内外官歴任功过编册进内其该恩复用者别编以备观覧
　　富弼曰人君劳于求治天下百官至众非可一日尽见故须籍记善恶纳之禁中闲燕之际得以周知其材行预备差遣应猝可求也
