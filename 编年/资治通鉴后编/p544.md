<!-- { "loadSidebar": true } -->
　　文逊秦友谅攻无为州取之　察罕特穆尔谍知汴梁城中食且尽乃与诸将阎思孝李克彛呼勒齐等议各分门而攻戊寅夜将士鼓勇登城斩关而入遂拔之刘福通奉其主小明王从数百骑出东门遁走仍据安丰获伪后及贼妻子数万伪官五千符玺印章宝货无筭全居民二十万军无所私市不易肆不旬日河南悉定献捷京师以功拜河南行省平章政事兼知河南行枢密院事陜西行台御史中丞仍便宜行事诏告天下察罕特穆尔既定河南乃以兵分镇关陜荆襄河洛江淮而重兵屯太行营垒旌旗相望数千里日修车船缮兵甲务农积谷训练士卒谋大举以复山东　己卯蝗自河北飞渡汴梁食田禾一空　九月癸巳以中书平章政事特里特穆尔为陜西行省左丞相便宜行事　江南奉国上将军徐达佥院张德胜率兵自无为州登陆夜至浮山寨击赵普胜部将胡总管败之于青山追至潜山界陈友谅遣参政郭泰渡沙河逆战德胜复大破之斩郭泰遂克潜山县命詹元帅守之　乙未陈友谅杀其将赵普胜初友谅既忌普胜又有言普胜欲归江南者及是愤潜山之败友谅益欲杀普胜乃诈以防军为期自至安庆图之普胜不虞友谅之图已闻其至具烧羊出迎于鴈汊登舟见友谅友谅遂执而杀之并其军　乙巳以湖南北浙东西四道亷访司之地皆陷诏任其所便之地置司　丙午夜白虹贯天　丁未江南兵取衢州路时同佥常遇春围城两月余攻击无虚日枢密院判张斌度不能守密遣其下诣遇春约降是夕斌潜出小西门迎大军入城宋巴延巴哈不知其降犹督兵拒战俄而城中火起遇春等入城众遂溃总管冯浩赴水死宋巴延已哈及院判多尼等被执改衢州路为龙游府　甲寅江南遣博士夏煜授方国珍福建行省平章参政国珉佥枢密分院事各给符印仍以所部兵马城守俟命征讨煜至庆元国珍欲不受业已降欲受之又恐见制乃诈称疾但受平章印告老不任职遇使者亦颇倨惟国珉开院署事　自中原防乱江南漕久不通至是河南始平乃遣兵部尚书巴延特穆尔户部尚书曹履亨以御酒龙衣赐张士诚征海运粮巴延等至杭州传诏令方国珍具舟以运而达实特穆尔总督其事既而士诚虑国珍载粟不入京国珍又恐士诚掣其舟乘虚袭已互相猜疑巴延往来开谕二人乃奉诏【据吴寛平呉録】　冬十月庚申朔诏京师十一门皆筑瓮城造吊桥　以方国珍为江浙行省平章政事　壬申江南元帅俞廷玉率兵攻安庆不克卒于军廷玉佥院通海父也　张士诚兵犯江隂江南守将呉良遣万户聂贵蔡显率众间道出无锡三山絶其后士诚兵遁去张士信既受江浙行省平章政事之命乃大发浙西诸郡民筑杭州城分为三番以一月更代皆裹粮远役而督事长吏复借之酷敛鞭朴棰楚死者相望自七月兴工至是月始毕僚属立碑以纪其功比之南仲山甫识者嗤之【据元史及乐郊私语修入】　初嘉兴通判缪思恭当张士信来攻杨旺扎勒命典火攻官军大捷及是城杭州士信檄思恭统所属工徒就役欲乘此僇辱之俾治西北面数十百丈思恭毎作则先人止则后众劳来督罚殊得众心视他所筑倍坚好士信亦无奈何一日巡工至其所日已暮而工犹未辍士信曰日入而息何独劳民如此思恭曰平章礼絶百司犹日夕敬共王事况小民敢偷余晷士信曰此人口利如锥何怪杉青闸畔烈烈偪人思恭曰今幸太尉革面国家借此得成奬顺之典若念杉青之役犹恨不力纵逸平章耳士信曰别驾好将息言及杉青犹使人肉跳不止【采乐郊私语】　十一月壬寅江南兵取处州路初经畧使李国凤至浙东承制拜实茂伊逊为江浙行省参知政事以守处州江南丞相既定宁越即命耿再成驻兵缙云之黄龙山谋取处州至是佥院胡大海帅师入境伊逊遣元帅叶琛屯桃花岭参谋林彬祖屯葛渡镇抚陈仲贤照磨陈安屯樊岭元帅胡深守龙泉以拒敌久之右司郎中刘基弃官而归伊逊无可与谋者将士怠弛皆无鬭志【考异元史顺帝纪取处州在癸卯今从明太祖实録又实録于此下云胡深叛伊逊间道来降具言处州兵弱易取胡大海闻之大喜云云钱氏辨证曰按神道碑与行述深出见大海在克处州之后而实録则以为深间道来降乃献谋取处州此大异也以实録本传考之似当从碑与行述胡公受实茂公国士之遇既解甲内附而又献谋以取处州此穿窬小人之为而谓君子为之乎苏伯衡撰缪美列传云己亥十一月美从胡公击处州军据矾岭其地险隘众莫利先登美率敢死士持梃鱼贯奋击夺其壁以入我师守将石抹参政弃城而窜分兵畧定浮云得元帅叶琛使谕元帅胡深深乃出降然则深之降在处州既下实茂弃城之后彰彰矣实茂既遁深不得已来降岂有背实茂来降复献计取处之事哉此可以证实録一时之譌白仲渊千载之诬矣今从钱説据碑传修入不用实録】大海乃出军扺樊岭与再成合攻之连抜桃花岭葛渡二砦进薄城下宜孙战败弃城走将士皆溃散遂克处州胡大海部将缪美分兵畧定诸县得叶琛使谕胡深曰丞相天授也士之欲立功名者不以此时自附将谁与僇力且去年尔之众战而大败今年我之师不战而胜则天意亦可见矣与其阻险偷生旦夕何如改图可以保富贵也深然之乃出降龙泉庆元皆平【叶琛谕降胡深事据苏伯衡所撰缪美列传修入】　戊申陈友谅兵陷杉关　十二月甲子张士诚以分水县之败复遣其将陆元帅等据新城三溪结寨数出寇掠江南元帅何世明击破之斩陆元帅以下千余人分水兵溃去自是士诚不敢窥严婺　戊辰江南丞相命佥院常遇春帅师攻杭州杭民尚奢侈无蓄积时城门闭三月余越数日米既尽糟糠亦与米价等又数日糟糠亦尽以油车糠饼捣屑啖之至有合家沈于水者城中之人饥死十六七【采辍耕録】　知枢密院事乌兰哈岱领台哈巴哈军其所部托克托与弟巴克勒穆尔时保辽州乌兰哈岱屯孟州是月与察罕特穆尔部将巴布斯等交兵已而乌兰哈岱独引达勒达军还京师托克托等乃从察罕特穆尔　先是陈友谅破龙兴其伪主徐夀辉欲徙居之友谅恐其来不利于已遣人止其行夀辉不得已而止至是夀辉复欲往友谅仍遣人止之夀辉不听引兵发汉阳行次江州友谅阳遣使岀迎而隂伏兵于城西门外夀辉既入门闭伏发尽杀其部属以江州为都奉夀辉居之友谅自称汉王立王府于西门外置官属自此事权一归于友谅夀辉但拥虚位而已　上都宫阙既废是岁以后帝不复时巡　帝在位久而皇太子春秋日盛军国之事皆其所临决皇后竒氏乃谋内禅遣资政院使巴布哈谕意于丞相太平太平不答皇后又召太平至宫中举酒申前意太平终依违而已太子欲去之知枢密院事努尔噶闻而叹曰善人国之纪也茍去之国将何赖乎数于帝前左右之故太子之志不得逞防努尔噶卒太子遂决意去太平以中书左丞成遵及参知政事赵中皆太平所用两人去则太平之党孤于是监察御史玛珠僧格实哩承望风旨嗾寳坁县尹邓守礼弟子初等诬告遵中与参议萧庸等六人皆受赃太子命御史台大宗正府等官杂问之锻链使成狱遵等皆杖死中外寃之太平知势不可留数以疾辞位后数年御史台臣辩明遵等诬枉诏给还所授宣敕　初江南行台御史大夫纳琳赴召由海道入朝扺黑水洋阻风而还至是复由海道趣直沽山东俞寳率战舰断粮道纳琳命其子安安及同舟人拒之破其众于海口遂扺京师帝遣使劳以上尊皇太子亦馈酒脯而纳琳感疾日亟卒于通州年七十有九　京师有鸱鸮百羣夜鸣至晓连月乃止居庸关子规啼【二事据庚申外史修入】　钱清盐司防稽杨维桢迁江西儒学提举未上値兵乱避地杭州张士诚闻其名欲见之维桢谢不往复书斥其所用之人其畧曰阁下乘乱起兵首倡大顺以奬王室淮呉之人万口一辞以阁下之所为有今日不可及者四兵不嗜杀一也闻善言则拜二也俭于自奉三也厚给吏禄而奸贪必诛四也此东南豪杰望阁下之可与有为者也然贤人失职四民失业者尚不少也吾惟阁下有可畏者又不止是动民力以摇邦本用吏术以括田租铨于私人不承制岀纳国廪不输受降人不疑任忠臣而复贰也六者之中有其一二可以丧邦阁下不可以不省也况为阁下之将帅者有生之心无死之志矣为阁下之守令者有奉上之道无恤下之政矣为阁下之亲族姻党者无禄养之法有行位之权矣有假佞以为忠者有托诈以为直者有饰贪虐以为亷良者阁下信佞为忠则臣有靳尚者用矣信诈为直则臣有赵高者用矣信贪虐为亷良则蹠蹻者进随夷者退矣又有某绣使拜虏而乞生某太守望敌而先退阁下礼之为好人养之为大老则死节之人少卖国之人来矣是非一谬黑白俱紊天下何自而治乎及观阁下左右参议赞密者未见其破切政病规进阁下于远大之域者使阁下有可为之时有可乘之势而讫无有成之效其故何也为阁下计者少而为身谋者多也阁下身犯六畏衅隙多端不有内变必有外祸不待智者而后知也阁下狃于小安而无长虑东南豪杰又何望乎仆既老且病爵禄不干于阁下惟以东南切望于阁下幸采而行之毋蹈羣小误人之域则小伯可以为钱镠大伯可以为晋重耳齐小白也否则麋鹿复上姑苏台始忆杨维子之言于乎晚矣众恶其切直目为狂生时四境日蹙朝廷方倚达实特穆尔为保障而纳贿不已维桢上书讽之由是不合久之乃徙居松江【采贝阙杨铁崖传】
　　二十年春正月己丑朔察罕特穆尔请以巩县改立军州万戸府招民屯种从之　御史大夫乐迪斯中丞纠珠奏今后各处从宜行事官员毋得隂挟私讐明为举索辄将风宪官吏擅自迁除侵扰行事沮坏台纲从之己亥夏煜自庆元还建康言方国珍奸诈状非兵威
