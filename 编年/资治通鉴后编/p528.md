<!-- { "loadSidebar": true } -->
　　从夀辉起兵为元帅人称欧道人至是引兵掠江西诸郡县攻破袁州焚室庐掠人民以去令别将守之　三月乙巳朔追封太师忠王玛扎尔岱为徳王　丁未徐夀辉将许甲攻衡州洞官黄安抚败之　徐夀辉将陶九陷瑞州总管禹苏福万户张岳击败之　壬子河南左丞相台哈巴哈克复南阳等处　癸丑中书省臣请行纳粟补官之令凡各处士庶果能为国宣力自备粮米供给军储者照依定拟地方实授常选流官依例陞转封廕及已除茶盐钱糓官有能再备钱粮供给军储者验见授品级改授常流从之　甲子徐夀辉将项普畧防饶州路遂陷徽州信州时官军多疲懦不能拒所在无赖子乘间窃发不旬日众辄数万皆短衣草屦齿木为杷削竹为枪截绯帛为巾襦弥野皆赤饶州守臣魏中立闻之大惊即率丁壮分塞险要戒守备俄而贼至达噜噶齐马来出战不能发一矢贼愈偪中立以义兵击郤之已而贼复合遂为所执以红衣被其身中立叱之须髯尽张信州总管于大本以土兵备御贼又陷其城而执之并送蕲水夀辉欲使从已二人皆大骂不屈遂被害中立济南人大本宻州人也　丁卯以出征马少出币帛各二十万匹于迤北万户千户所易马　戊辰诏南人有才学者依世祖旧制中书省枢宻院御史台皆用之于是吏部郎中宣城贡师泰翰林直学士饶州周伯琦同擢监察御史南士复居省台自此始　中书省臣言张理献言饶州徳兴三处胆水浸铁可以成铜宜即其地各立铜冶场直寳泉提举司以张理就为铜冶官从之　是月方国珍复刼其党下海浙东道宣慰使都元帅台哈巴哈发兵扼黄岩之澄江而遣义士王大用抵国珍示约信使之来归国珍益疑拘大用不遣以小舸二百突海门入州港犯马鞍诸山台哈巴哈语众曰吾以书生登显要诚虑负所学今守海隅贼甫招徕又复为变君辈助我撃之其克则汝众功也不克则我尽死以报国耳众皆踊跃愿行时国珍戚党陈仲达往来计议陈其可降状台哈巴哈率部众张受降旗乘湖而前船触沙不能行垂与国珍遇呼仲达申前议仲达目动气索台哈巴哈觉其心异手斩之即前搏贼船射死五人贼跃入船复斫死一人贼举槊来刺辄斫折之贼羣至欲抱持过国珍船台哈巴哈瞠目叱之脱起夺贼刀又杀二人贼攅槊刺之中颈死犹植立不仆投其尸海中年四十九僮名抱琴及临海尉李辅徳千户齐毕义士张君璧皆死之后三年追赠江浙行省平章政事封魏国公諡忠介立庙台州赐额曰崇节台哈巴哈尚气节不随俗浮况太平为奸臣劾去相位台哈巴哈独饯送都门外太平曰公且止勿以我累公台哈巴哈曰士为知已死寜畏祸耶后虽为时相摈斥人莫不韪之　诏定军民官不守城池之罪　陇西地震百余日城郭頺移陵谷迁变定西防州静寜庄浪尤甚防州公宇中墙崩获弩五百余张长者丈余短者九尺人莫能挽改定西为安定州防州为防寜州　朱元璋歴游光固汝颍诸州﨑岖三载仍归皇觉寺居久之寺为乱兵所焚僧皆逃散元璋亦出避兵不知所向防有故人自乱离中以书来招曰今四方兵起人无寜居非田野间所能自保也盍从我以自全元璋览毕即焚之数日复有来告曰前日人以书招公旁有知者欲觉其事公宜审祸福决去就是时萨哩巴哈率兵欲来复濠城惮不敢进惟日掠良民为盗以徼赏民皆恟恟相扇动元璋恐不免于难乃诣伽蓝卜珓问避乱不吉即守故又不吉因祝曰岂欲予从雄倡义乎果大吉复自念从雄非易事祝曰盍许我以避兵投之珓跃而立始知神意必欲从雄也【考异太祖实録辨证曰从实録则太祖忧乱避兵祷于伽蓝神固守旬月而后有相招廹胁之事以皇陵碑及御制文集考之则先有相招迫胁之事而后祷于神也今依后説次卜珓于相招之后】闰月甲戌朔抵濠城入门门者疑为谍执之欲加害人以告郭子兴子兴亲驰活之【太祖实録辨证曰滁阳王庙碑云为门者所执将欲加害王亲驰活之实録云人以告子兴子兴遣人追至亲驰之与遣人其缓急则有问矣庙碑为太祖亲藁以授张来仪者实録不据此何也今从钱説用庙碑】见状貌竒伟问所以来具告之故子兴喜遂留置左右寻命长九夫常召与谋事久之甚见亲爱凡有攻讨即命以往往辄胜子兴由是兵益盛初宿州人马公与子兴为刎颈交马公卒以季女属子兴子兴因抚为己女至是欲以妻元璋与其妾张氏谋张氏曰吾意亦如此今天下乱君举大事正当收集豪杰一旦彼为他人所亲谁与共功业者子兴意遂决乃以女妻元璋即孝慈马皇后也【考异子兴妾张氏实録以为其妻辨证曰滁阳王夫人张氏次夫人亦张氏据张来仪庙碑初劝滁阳馆髙帝于贰室者次夫人也滁阳被械携二子从髙帝告彭大者亦次夫人也厥后女为上妃生三王二公主人知滁阳能识真主于鱼服之中不知皆次夫人启之也滁阳夫人生三子皆与髙帝不协而次夫人独能知髙帝且以其子相托当滁阳信谗疑忌髙帝忧虞疾疢之时其所以周旋侧陋解释惎间又可知矣髙帝亲藁滁阳事实盖亦深着次夫人之功而实録但云子兴夫人张氏尽没其实大失髙帝之意余故表而出之今从改书其妾张氏】　　乙酉徐夀辉将陈普文陷吉安路乡民罗明逺起义兵复之　立淮南江北等处行中书省治扬州　丁酉湖广行省参政特杰以湖南兵复岳州　是月诏江西行省左丞相左达纳实哩淮南行省平章政事辉和尔巴哈江浙行省左丞左达纳实哩湖广行省平章政事额森特穆尔四川行省平章政事巴实呼图及江南行台御史大夫纳琳与江浙行省官并以便宜行事　陜西行台御史大夫多尔济巴勒行至中途闻商州陷武闗不守即轻骑昼夜兼程至奉元而贼已至鸿门吏白涓日署事不许曰贼势若此尚何顾隂阳拘忌哉即就署省台素以举措为嫌不相聚论事多尔济巴勒曰多事如此恶得以常例论乃与行省平章多托约五日一防集寻有防命与多托同讨贼即督诸军复商州乃修筑奉元城垒募民为兵出库所藏银为大钱射而中的者赏之由是人皆为精兵金商义兵以兽皮为矢房状如瓠号毛葫芦军甚精锐列其功以闻赐敕书褒奬之由是其军遂盛而国家获其用金州由兴元鳯翔达奉元道里回逺乃开义谷创置七驿路近以便时御史大夫额森特穆尔驻兵沙河军中夜惊额森特穆尔尽弃军资器械收散卒北奔汴梁时文济王在城头遥谓之曰汝为大将见贼不杀而自溃吾将劾汝此城必不容汝也遂离城南四十里朱仙镇屯焉【文济王事据庚申外史修入】朝廷以其不习兵诏别将代之额森特穆尔径归昏夜入城明日仍为御史大夫西台监察御史防古噜哈雅范文等十二人劾其丧师辱国之罪多尔济巴勒当署字顾谓左右曰吾其为平章湖广矣奏上丞相托克托怒果左迁多尔济巴勒而御史十二人皆谪为各路添设佐贰官多尔济巴勒赴湖广闗中人遮道涕泣曰生我者公也何遽去我而不留乎多尔济巴勒慰遣之不听乃从间道得出　夏四月癸卯朔日有食之江西临川贼邓忠陷建昌路　乙卯特杰及万户陶梦祯复武昌汉阳寻再陷　丙辰江西宜黄贼涂佑与邵武建寜贼应必逹等攻陷邵武路总管吴谙达巴哈以兵讨之千户魏淳用计擒佑必逹复其城　贼自邵武间道偪福寜州知州霑化王巴延乃与监州阿萨图喇募壮兵五万分扼险阻贼至杨梅岭立栅巴延与其子驰破之贼帅王善俄拥众直压州西门胥皆解散
　　巴延麾下唯白梃市儿数百人巴延射贼不复反顾贼以长枪桩马马仆遂见执善説巴延从已仍领州巴延诃善曰我天子命官不幸失守义当死肯从汝反乎善怒叱左右搤以跪弗屈遂殴之巴延嚼舌出血噀善面骂曰反贼杀即杀何以殴为吾民天民也汝不可害大丞相统百万之师亲讨叛逆汝辈将无遗种矣贼又执阿萨图喇至善厉声责其拒鬭噤不能对巴延复唾善曰我杀贼何言拒耶我死当为神以杀汝言讫挺颈受刄颈断涌白液如乳暴尸数日色不变州人哭声连巷贼等杀阿萨图喇欲释相官之相詈曰吾与汝不共戴天恨不寸斩汝我受汝官耶贼杀之相妻潘氏挈二女为贼所获亦骂贼母子同死　甲子翰林学士承防欧阳以湖广行省右丞致仕赐玉带及钞一百锭给全俸终其身　是月帝如上都　永怀县贼陷桂阳　四川行省平章纠珠以兵复归州进攻峡州与峡州总管赵余褫大破贼兵诛贼将李太素等遂平之　诏天下完城郭筑隄防　五月戊寅命龙虎山张嗣徳为三十九代天师给印章　命江南行台御史大夫纳琳给宣敕与台州民陈子由杨恕卿赵士正戴甲令其集民丁夹攻方国珍　己邜四川行省平章纠珠复中兴路参政实达巴图噜请自攻襄阳许之进次荆门时贼十万官军止三千余遂用宋廷杰计招募襄阳官吏及土豪避兵者得义丁二万徧排部伍申其约束行至蛮河贼守要害兵不得渡即令屈万户率竒兵间道出其后首尾夹攻贼大败追至襄阳城南大战生擒其伪将三十人腰斩之贼自是闭门不敢出实达巴图噜乃相视形势内列八翼包络襄城外置八营军岘山楚山以截其援自以中军四千据虎头山以瞰城中署从征人李复为南漳县尹黎可举为宜城县尹拊循其民以赋军馈城中之民受围日久夜半二人缒城叩营门具告虚实愿为内应实达巴图噜与之定约以五月朔日四更攻城授之宻号而去至期民埀绳以引官军先登者近十人时贼船百余艘在城北隂募善水者凿其底天将眀城破贼巷战不胜走就船船坏皆溺水死伪将王权领千骑而走遇伏兵被擒襄阳遂平　庚辰监察御史萨萨特穆尔等言河南诸处羣盗辄引亡宋故号以为口实宜以瀛国公子和尚赵完普及亲属徙沙州安置禁勿与人交通从之　癸未建昌民戴良起乡兵克复建昌路　六月丙寅红巾周伯顔陷道州　是月大名路旱蝗饥民七十余万口给钞十万锭赈之　中兴路松滋县水暴涨漂民舍千余家溺死七百人





　　资治通鉴后编卷一百七十四
　　钦定四库全书
　　资治通鉴后编卷一百七十五
　　刑部尚书徐干学撰
　　元纪二十三【起黓执徐七月尽昭阳大荒落十二月凡一年有竒】
　　顺帝
