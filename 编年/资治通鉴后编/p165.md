<!-- { "loadSidebar": true } -->
　　皇祐四年九月戊申侬智髙杀广南钤辖蒋偕于贺州太平场荘宅副使何宗左右侍禁张达三班奉职唐岘皆没偕始受命讨贼驰驿十七日至广州城下入城数知州仲简曰君留兵自守不袭贼又纵部兵馘平民以幸赏可斩也简曰安有团练使欲斩侍从官偕曰斩诸侯剑在吾手何论侍从左右解之乃止及贼去广州杨畋檄偕焚储粮退保韶州军次贺州贼夜入其营袭杀之偕举动轻肆卒以此败　山南东道节度使同平章事贾昌朝初除母丧乙卯召赴迩英阁讲乾卦帝曰将相侍讲天下盛事昌朝稽首谢寻命昌朝判许州将行诏讲读官饯于资善堂　丙辰降广南东西路体量安抚经制盗贼杨畋知鄂州同体量安抚经制盗贼曹修为荆南都监广南东路钤辖兼捉杀蛮贼蒋偕为潭州都监初畋与修闻侬智髙徙军沙头将济江即命偕弃英州焚储粮乃召内殿承制丌赟岑宗闵閤门祗候开封王从政退保韶州仍移文御史台及谏院故并责之时偕死既九日矣　马步军副都指挥使耀州观察使周美卒车驾临奠辍视朝一日赠忠武节度使諡忠毅自陜西用兵诸将多不利美前后十余战平族帐二百焚寨二十四招种落内附者十一族复故城堡甚众在军中所得俸禄赏赐多分其戯下有余悉以飨劳之及卒家无余赀　丁巳命知桂州余靖提举广南东路兵甲经制贼盗　己未赠岭南诸州死事者官有差知封州曹觐为太常少卿知康州赵师旦为光禄少卿始师旦甞知江山县断治出已吏不能得民一钱弃物道上人无敢取及是丧过江山江山之人哭祭于路络绎数百里不絶康州人立庙祭之及田瑜安抚广南亦为觐立庙封州　庚申侬智髙破昭州知州柳应辰弃城广西钤辖王正伦与贼鬬于馆门驿死之閤门祗王从政三班奉职徐守一借职文海皆被害州之山有数穴可容数百人民闻贼至走匿其中悉为贼所焚贼始至从政骂贼不絶口至以汤沃之终不屈而死　辛酉以太常博士韩绛为右正言帝面谕曰卿朕所选用凡所言事不宜沽激当存朝廷事体务令可行毋使朕为不听谏者绛前使江南所寛减财力赈救全活十数事创为五则以均衙役斥陂湖利夺其锢者予贫民罢信州盐运趣发运司以时输送宣州守贪暴不法收以付狱州人相贺使还称防故有是命　癸亥诏外官有所陈事并附逓闻朝廷毋得申御史台时州郡多以状申御史台欲其缴奏而必行之　杨畋曹修经制蛮事师久无功改命孙沔及余靖等帝犹以为忧或言侬智髙欲得邕桂七州节度使即降枢宻副使梁适曰若尔岭外非朝廷有矣帝问宰相厐籍谁可将者籍荐枢宻副使狄青青亦上表请行翌日入对自言臣起行伍非战伐无以报国愿得蕃落骑数百益以禁兵羁贼首致阙下帝壮其言庚午改宣徽南院使荆湖南北路宣抚使提举广南东西路经制盗贼事初欲用入内都知任守忠为青副谏官李兊言唐失其政以宦者观军容致主将掣肘是不足法遂罢守忠　冬十月甲戌殿中丞胡瑗落致仕为光禄寺丞国子监直讲同议大乐　丙子诏鄜延环庆泾原路择蕃落广锐军曽经战鬬者各五千人仍逐路遣使臣一员押赴广南行营从狄青请也青言贼便于乘髙履险步兵力不能抗故毎战必败愿得西边蕃落兵自从或谓南方非骑兵所宜枢宻使髙若讷言蕃落善射耐艰苦上下山如平地乘瘴未发时疾驰破之必胜之道也青卒用骑兵破贼　丁丑侬智髙入賔州知州程东美弃城　己卯降空名宣头头子各一百道锦袄子金银带各二百下狄青以备赏军功　兵部郎中天章阁待制仲简落职知筠州　庚辰狄青辞置酒垂拱殿青既行帝谓辅臣曰青有威名贼必畏其来左右使令非青亲信者不可虽饮食卧起皆宜防窃发因驰使以戒之　辛巳内降手诏付狄青应避贼在山林者速招令复业其乘贼势为盗但非杀人及贼所胁从能逃归者并释其罪已甞刺面令取字给公凭自便若为人所杀而冒称贼首级令识验给钱米赒之其被焚刼者权免户下差役见役仍寛与假使营葺室居凡城壁尝经焚毁若初无城及虽有城而不固并加完筑器甲朽不可用者缮治之右正言韩绛言狄青武人不可独任帝以问厐籍籍曰青起行伍若用文臣副之必为所制而号令不专不如不遣乃诏广南将佐皆禀青节制若孙沔余靖分路讨击亦各听沔等指挥甲申侬智髙复入邕州知州宋克隆弃城克隆承贼践蹂之后不能营葺守备颇纵士卒下诸山寨杀逃民诈为获贼一级赏钱十千又诈给亲兵帖以为甞有功及智髙再至克隆无以御贼遂遁去　庚寅帝谓辅臣曰比日上封言政事得失者少岂非言路壅塞所致乎其下閤门通进银台司登闻理检院进奏院自今州县奏请及臣僚表防毋得辄有阻留　甲午诏比有军卒邀车驾进状而卫士失呵止者其贷之帝初幸景灵宫既登辇因戒卫士今嵗天下举人皆集京师如有投诉者勿呵止之及军卒进状卫士亦不之禁有司欲论罪帝具以其事语辅臣而贷之　十一月壬寅朔日有食之先是以知制诰何中立知秦州谏官御史皆言中立
