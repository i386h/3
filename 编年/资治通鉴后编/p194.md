<!-- { "loadSidebar": true } -->





　　资治通鉴后编卷七十二
　　钦定四库全书
　　资治通鉴后编卷七十三
　　刑部尚书徐干学撰
　　宋纪七十三【起旃防大荒落正月尽十二月凡一年】
　　英宗体干应厯隆功盛徳宪文肃武睿圣宣孝皇帝
　　治平二年春正月丁卯诏夏国主谅祚自今泾原秦鳯路熟户及弓箭手地分不可更行侵扰始朝廷遣王无忌赍诏责谅祚谅祚迁延弗受诏而因其贺正使荔茂先附表自言起兵之由归罪于我边吏辞多非实故复以诏戒谕焉谅祚终弗聴　以编排中书诸房文字王广渊直集贤院上在藩邸广渊因上左右时君卿献其所为文及书札上爱其才故特命以此知谏院司马光言广渊虽薄有文艺其余更无所长于士大夫间好奔竞善进取乡以初任通判排编中书文字二年之间堂除知舒州荐绅己相与指目为侥幸今既留不行又骤加美职安得不取外朝怪惑陛下方莅政之初欲简拔天下贤才寘诸不次之位以率厉羣臣而执事之臣不能称陛下之意前此用皮公弼权发遣三司判官今又用广渊直集贤院将何以使天下之人尚亷耻之节崇敦厚之风乎光凡再论列讫不报　癸酉参知政事欧阳修言谅祚猖狂渐违誓约朝廷御备之计先在择人而自庆厯罢兵以来当时经用旧人唯户部侍郎致仕孙沔尚在沔守环庆养练士卒招抚蕃夷恩信最着今虽七十闻其心力不衰虽中间曾以罪废然弃瑕使过政是用人之术欲乞朝廷察访特加奬用庻于人才难得之时可备一方之寄诏以沔为资政殿学士知河中府　礼院奏请自今文武臣薨卒当辍朝者皆辍闻丧之明日从之　丁丑赐许蔡二州钱钞十万贯令和籴以救饥民仍命驾部员外郎李希逸提举　壬午命供备库副使孟渊等十九人往开封府界及京东西淮南路募兵司马光言近闻朝廷于在京及诸路广招禁军其灾伤之处又招饥民以充厢军臣愚以为国家患在兵不精不患不多夫兵少而精则衣粮易供公私充足一人可以当十遇敌必能取胜兵多而不精则衣粮难赡公私困匮十人不足当一遇敌必致败亡此利害之明如白黒不为难知也庆歴中西边用兵朝廷广加召募近嵗又累次大防厢军以补禁军之数兵不为少矣何苦更欲召募此盖边鄙之臣无他材畧但求添兵在朝之臣又恐所给之兵不副所求他日边事或败归咎于己是以不顾国之匮乏只知召募取其虚数不论疲软无所施用此羣臣容身保位茍且目前之术非为朝廷深谋远虑经乆之画也臣愿陛下速降指挥应在京及诸路并宜罢招禁军但选择将帅训练旧有之兵以备御四夷不患不足其灾伤之处州县不得妄招饥民以充厢军但据所有斗斛救济农民俟向去稍丰使各复旧业则天下幸甚　甲申以太常博士集贤校理邵亢为直史馆颍王府翊善同判司农寺令于皇子两位供职帝尝召对羣玉殿访以世务曰学士真国器也二月辛丑以三司使给事中蔡襄为端明殿学士礼部侍郎知杭州初上自濮邸立为皇子中外无间言既即位以服药故皇太后垂帘聴政尝为中书言先帝既立皇子宦官宫妾争相荧惑而近臣中亦有异议者乃一二知名人也中书不敢问其姓名但唯唯而退己而外人遂云襄尝有论议然莫知虚实上闻而疑之数问襄如何人一日因其请朝假变色谓中书曰三司掌天下钱谷事务繁多而襄十日之中在假者四五何不别用人韩琦等共奏三司事无缺失罢之无名今更求一材识名望过襄者亦未有欧阳修又奏襄母年八十余多病襄但请朝假不趂起居耳日髙后即入省亦不废事然每奏事语及三司上未尝不变色及谅祚攻扰泾原上遂督中书以边事将兴军须未备三司当早择人等初尚挥解继知上意不回因奏待襄陈乞可以除移初传者多端或云上入宫后亲见奏牍至是因襄请罢琦遂质于上上曰内中不见文字然在庆宁即已闻之琦曰事出暧昩若虚实未明乞更审察茍令襄以飞语获罪则今后小人可以倾陷善人难立矣曾公亮曰京师从来喜为谤议一人造虚众人传之便以为实前世以疑似之言害陷忠良者非惟臣下被祸兼与国家为患修曰陛下以为此事果有否上曰虽不见其文字亦安能保其必无修曰疑似之谤不唯无迹可寻就令迹状分明犹须更辨真伪先朝夏竦欲害富弼令其婢学石介字体乆之学成乃伪作介为弼撰废立诏草赖仁宗圣明弼得保全臣至和初免丧至阙下小人有嫉忌臣者伪撰臣乞沙汰内官奏藁传布中外内臣无不切齿判铨才六日为杨永徳所谗以差船事罢知同州亦赖仁宗保全寻知其无罪遂却留住至今以此而言就令有文字犹须更辨真伪况无迹状陛下幸不致疑及公亮又各进説上曰造谤者因何不及他人遂命襄出守以龙图阁学士工部侍郎吕公弼权三司使至和初公弼为羣牧使帝在藩邸尝得赐马给使吏以马不善求易之公弼曰此朝廷近亲且有素望宜避嫌不可许至是公弼奏事帝曰朕往在宫中卿不欲与朕易马是时朕固已知卿矣公弼顿首谢帝又曰卿继蔡襄为使襄主计诉讼不以时决颇多留事卿何以处之公弼知帝不悦襄对曰襄勤于事未尝有旷失恐言者妄耳帝益以公弼为长者　癸卯枢宻副使礼部侍郎王畴卒帝甚悼惜之临哭赐白金三千两赠兵部尚书諡忠简畴性介特励风操喜言朝廷事然于时不能无顾望其贰枢府才五十五日　丙午降陜西转运使光禄卿陈述古为少府监知忻州坐权知渭州日擅移泾原副总管刘几权知鳯翔并劾几罪按问多失实故也　赐礼部奏合格进士明经诸科鄱阳彭汝砺等三百六十一人及第出身甲辰大风昼冥丁未録囚　丁巳翰林学士王珪等奏准诏详定礼院及同知礼院吕夏卿禘祫异议请如礼院所议今年十月祫明年四月禘如夏卿所议罢今年腊祭从之　以翰林学士中书人贾黯为给事中权御史中丞时周孟阳王广渊以藩邸之旧数召对黯言俊乂满朝未有一被召者独召亲旧一二人示天下以不广请如太宗故事召侍从馆阁之臣以备顾问帝尝从容谓黯曰朕欲用人少可任者黯对天下未尝乏人顾所用如何耳退而上五事一知人之明二养育以渐三材不求备四以类荐举五择取自代以礼部郎中兼御史知杂事龚鼎臣为集贤殿修撰
