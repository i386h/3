<!-- { "loadSidebar": true } -->
　　一百八十人为额　诏广南经蛮防所践而民逃未复者限一年复业仍免两料催科及蠲其徭役三年从体量安抚周沆所奏也先是民避贼多弃田里逺去吏以常法满半载不还者听他人占佃沆曰是岂可以凶年逃租役者同科乃奏延期一年已占佃仍夺还之贫者官贷以种粮初帝诏沆广南地恶非贼所至处不必往沆曰逺民新罹荼毒当布宣天子德泽遂遍行州县辛未徙知青州文彦博知秦州知秦州张昪知青州时方城古渭州昪议不合故也御史中丞孙抃言朝廷昨者筑城境外众蕃之心已皆不安今又特命旧相临边事异常例是必转増疑虑或生他变闻知永兴军晏殊秩将满不若遣镇闗中兼制秦鳯事宜庻蕃部不至惊扰在于国体实为至便　壬申户部侍郎平章事厐籍罢以本官知郓州初齐州学究皇甫渊获贼法当得赏钱渊上书愿易一官道士赵清贶者籍甥也始为渊白籍而与堂吏共受渊赂渊数诣待漏院自言籍乃勒渊归齐州有小吏告清贶等受赂事籍即捕送开封府清贶及堂吏皆坐賍刺配岭外行至许州死谏官韩绛言籍隂讽府杖杀清贶以灭口又言事当付枢宻院不当中书自行故罢之然谓籍隂讽开封覆之无实也　以判大名府陈执中为吏部尚书平章事昭文馆大学士监修国史给事中参知政事梁适为礼部侍郎平章事集贤院大学士　甲戌赠秘书监致仕胡旦为工部侍郎仍赐其家钱三十万令襄州为营葬事知州项城马寻言旦家贫乆不克葬故防之寻以明习法律称其在襄州防歳饥或羣入富家掠囷粟狱吏鞫以强盗寻曰此脱死耳其情与强盗异奏得减死论遂着为例　乙亥诏诸路知州军武臣并须与僚属参议公事毋得专决仍令安抚转运提防刑狱司常检察之　丙子以集贤校理李中师为淮南转运使中师入辞帝谓曰比闻诸路转运使多献羡余以希进然遇灾伤不免暴取于民此朕所不取也其戒之　出内藏库缗钱十万防绢二十万绵十万下河北助籴军储　庚辰秦鳯路言总管刘焕等破蕃部斩首二千余级　戊子诏礼部贡院自今诸科举人终场问大义十道毎道举科首一两句为问能以本经注疏对而加以文辞润色发明之者为上或不指明义理而但引注疏备者次之并为通若引注疏及六分者为粗不识本义或连引他经而文意乖戾章句絶断者为不通并以四通为合格九经止问大义不须注疏全备其九经场数并各减二场仍不问兼经又诏开封府国子监进士自今毎一百人解十五人其试官亲嫌令府监互相送若两处俱有亲嫌即送别头　己丑诏古渭寨修城卒权给保捷请给仍以蕃官左班殿直　讷结凌戬为本地分廵检月俸钱五千一年能弹压蕃部即与除顺州刺史凌戬世居古渭宻迩夏境夏人牧牛羊于境上凌戬掠取之夏人怒欲攻之凌戬惧力不敌因献其地兾得戍兵以敌夏人范祥欲立竒功亟往城之凌戬先世跨有九谷后浸衰仅保三谷余悉为他族所据青唐族最强据其盐井日获利可市马八疋凌戬白祥此本我地亦乞汉家取之祥又多夺诸族地以招弓箭手故青唐及诸族皆怒举兵叛祥既坐责绌张昪请弃古渭勿城夏人复来言古渭州本我地今朝廷置州于彼违誓诏帝遣傅求制置粮草专度其利害求言今弃勿城夏人必据其地更为秦州患且已得而弃之非所以强国威按凌戬祖父皆受汉官其地非夏人所有明甚但当更名古渭寨不为州以应誓诏耳即召青唐等族酋谕以朝廷今筑城实为汝诸族守卫而汝叛何也皆言官夺我盐井及地我无以为生求曰今不取汝盐井及地则如何皆喜听命遂罢兵求乃割其地四分之二以畀青唐等族卒城古渭始加凌戬以爵秩
　　资治通鉴后编卷六十二
　　钦定四库全书
　　资治通鉴后编卷六十三
　　刑部尚书徐干学撰
　　宋纪六十三【起昭阳大荒落八月尽阏逄敦牂十月凡一年有三月】
　　仁宗体天法道极功全德神文圣武睿哲眀孝皇帝
　　皇祐五年八月丁酉朔诏民诉灾伤而监司不受者听州军以状闻　丁未以通判潭州唐介为殿中侍御史里行知复州　戊申以知秦州文彦博为忠武节度使知永兴军兼秦鳯路兵马事始用孙抃言也　傅求言古渭寨方发兵戌守不宜更易主将己酉命知青州张昪复知秦州　庚申以知复州唐介为殿中侍御史充言事御史遣内侍赍勑告赐之介贬斥不二嵗复召议者谓天子优容言事之臣近古未有也　辛酉防试贤良方正能直言极谏太常寺太祝赵彦若彦若所对疎濶下有司考不中等而罢之先是制举就秘阁试者凡十八人有司独取彦若于是又被黜去议者谓宰相陈执中不由科第以进故隂风有司专抑儒士非彦若实不能也　壬戌诏今后每遇南郊以太祖太宗真宗并配　九月庚午以东上閤门使钱晦知河中府帝戒曰陜西兵方解民困久矣卿为朕爱抚无纵酒作乐使人谓为贵戚子弟晦顿首谢　乙酉御崇政殿召近臣宗室台谏官省府推判官观新乐先是钟磬之音未洽古法诏中书门下集两制及太常礼官与知钟律者考定其当议者各安所习乆而不决乃命诸家各作钟律以献亲临视之然古者黄钟为万事根本故尺量权衡皆起于黄钟至隋用累黍为尺而制律容受卒不能合及平陈得古乐遂用之唐兴因其声以制乐其器无法而其声犹不失于古五代之乱大乐沦散王朴始用尺定律而声与噐皆失之故太祖患其声髙特减一律至是又减半然太常乐比唐声犹髙五律比今燕乐髙三律帝虽勤劳制作未能得其当者有司失之于以尺生律也庚寅以国子监直讲胡瑗为大理寺丞复勒停人阮
　　逸为户部员外郎并以制钟律成特迁之　壬辰罢三司提举司勾当公事官从宰臣陈执中所奏也【康定元年十二月置】　冬十月丙申朔日有食之　戊戌徐州録事参军路盛追一官勒停盛马毙怒廐人刍秣失时杖之令抱石立五昼夜又杖之大理寺断杖八十私罪帝以盛所为苛暴贵畜而贱人特贬之　判大宗正司允譲言宗室生子须五嵗然后赐名受官毋得依长子例不限年从之　壬子作镇国神室　丙辰御延和殿召辅臣观指南车　丁巳以殿中侍御史唐介为工部员外郎直集贤院介始入见无一言及迁谪帝曰闻卿迁谪以来未尝有私书至京师可谓不易所守介顿首谢后数论得失因言于帝曰臣继今言不行必将固争争之急防更坐黜是臣重累陛下愿听解言职许之御史中丞孙抃奏留介或补谏署不报寻以为开封府判官　丁巳诏以蝗旱令监司谕亲民官上民间利害　甲子避神寳名改镇国军为镇潼军　十一月丁卯朝享景灵宫戊辰享太庙奉慈庙己巳合祭天地于圜丘大赦　先是张方平言王畿赋敛之重于是诏开封府诸县两税务于元额上减三分永为定式　丁丑加恩百官戊子放天下逋负　庚寅罢荆湖南路江南西路广南东西路转运判官　十二月丁酉广西安抚使言捕获侬智髙母阿侬及智髙弟智光子继宗继封诏防送京师阿侬有智谋智髙攻陷城邑多用其防僭号皇太后天资惨毒嗜小儿毎食必杀小儿智髙败走阿侬入保特磨依其夫侬夏卿収残众约三千余人习骑战复欲入冦余靖督部吏黄汾黄献珪石鉴进士呉舜举发峒兵入特磨掩袭并智髙弟子皆获之　庚子张方平加翰林侍读学士知秦州代张昪也初昪命部署刘涣讨叛羌涣逗遛不进昪奏以郭恩代之恩既多所斩馘涣疾恩出已上遂诬奏恩所杀皆老稚朝廷疑焉故罢昪而遣方平往帅亦徙涣泾原方平力辞曰涣与昪有阶级今互言而两罢帅不可训也昪以故得不罢寻命方平知滑州　癸丑诏入内内侍省都知押班非年五十以上歴任无賍私罪勿除　戊午诏曰转运之职本以澄清官吏绥抚人民岂特事诛求以剥下乎有能尽嵗入以致増盈者留为本路移用毋得进羡余务寛民力以称朕懐　庚申以太常博士兴国呉中复为监察御史里行用中丞孙抃荐也中复尝知犍为县有善政抃未始识其面即奏为台属或问之抃曰昔人耻为呈身御史今岂荐识面台官也【考异张唐英政要以为仁宗亲问然政要多误今不取】　辛酉契丹贺正旦使请观庙乐而归帝以问宰相陈执中曰乐非祠享不作请以是告之枢宻副使孙沔曰此可告而未能止也当告之曰庙乐之作以祖有功宗有德而歌咏之也使者能留与吾祭则可观帝从之使者乃退初贾昌朝建议汉唐都雍置辅郡内翼京师国朝都汴而近京诸郡皆属他道制度不称王畿请析京东之曺州京西之陈许郑滑州并开封府总四十二县为京畿帝纳之壬戌诏以曹陈许郑滑五州为辅郡畿内置京畿转运使五州各増钤辖一员曹州更増都监一员留屯兵三千人以时敎阅若出戌即于开封府近县或邻州徙兵足之以王贽为枢宻直学士京畿水陆计度转运使　左司諌贾黯建言臣尝读隋史见所谓立民社义仓者取之以时而藏之于民下足以备凶灾而上实无所利焉愿仿隋制诏天下州军遇年谷丰熟立法劝课畜积以备菑即下其説司农寺且命李兊与黯合议以闻乃下诸路度可否而以为可行者才四路余或谓赋税之外两重供输或谓恐招盗贼或谓已有常平足以赡给或谓置仓烦扰于是黯复上奏一一辨之然当时牵于众论终不果行
