<!-- { "loadSidebar": true } -->
　　知应天府初鼎臣为宰相韩琦所善翰林学士呉奎欲举御史贾黯不肯奎争不能得乃止既而以都官员外郎换起居舎人知谏院遂知杂事在言职少所建白至是出之其后上欲用王广渊为諌官曰近嵗谏官御史多不职如龚鼎臣乃未尝言事也【鼎臣以嘉祐元年五月知諌院八年正月为知杂御史其在諌院盖一年半有余实录云未几遂知杂事恐误今削去未几字据鼎臣本传言事疑亦不少英宗云未尝言事疑本传有所縁饰也实録云上自即位委政大臣谏官御史言事者有司马光吕诲傅尧俞赵鼎范纯仁吕大防而光诲言事尤多光尝言王广渊姧邪不可以直集贤院诲尝论奏宰相韩五罪以为当罢皆弗聴按范纯仁吕大防此时犹未除言职光言王广渊姧邪已见正月除集贤院时诲奏韩五罪当在濮议后此时未也】　己未起复前礼部侍郎枢宻副使呉奎领故官职奎固辞不许奎遣其子大理评事璟奉表辞上意必起之韩琦曰近年两府大臣文彦博贾昌朝富弼各乞终丧奎必不肯起欧阳脩曰若边境有急金革从事则不容免上曰方此西边未宁奎可自遂其私耶乃召璟于延和殿面谕赍诏赐奎奎终辞上许之【召璟见延和殿乃五月辛酉今并书之】诏月给俸钱之半奎固辞不受　三月丁卯诏贡院经殿试进士五举诸科六举经省试进士六举诸科七举今不合格而年五十以上者第其所试为三等以闻乃以进士孙京等七人为试将作监主簿余三十八人为州长史司马文学　上初即位命殿中丞判司天监周琮等作新厯三年而成琮言崇天厯气节加时后天半日五星之行差半次日食之候差十刻既而中官正舒易简与监生石道李遘更陈家学于是诏翰林学士范镇诸王府侍讲孙思恭国子监直讲刘攽考定是非上推尚书辰弗集于房与春秋之日食参今厯之所而易简道遘等所学疎濶不可用新书为宻乃赐名明天厯诏翰林学士王珪序之琮等各迁两官赐物有差其后明天厯亦不可用琮等皆夺所迁官【嘉祐六年七月乙卯初命镇等三人监修厯琮夺官在煕宁元年八月又十一月】　辛未新除侍御史知杂事吕诲以尝言中丞贾黯过失辞职黯奏曰谏官御史本人主耳目一时公言非有嫌怨且诲初得御史乃臣与孙抃等五人荐举臣等知其为人方正谨厚今兹擢用甚允众望臣得与之共事必能叶济伏望趣令就职诏以谕诲诲遂受命因言歴代设耳目之官盖以辅人主之不逮否则九重之外无复闻见万几之事皆为壅蔽由是论之献替之言不可一日无也凡事宜辨论是非稍涉欺妄当行重责不当置其言而不用使之沮辱在贤者则死而后已不贤者飜然以思动为身谋悠悠皆是矣假如朝廷之事台諌官不得预闻及其政令既下方始得知比正其所失则曰已行之命难以追改是执政之臣常自取胜耳目之官与不设同也又闻近日臣寮建议以先帝临政信任台谏官所陈已行之事多有追夺欲陛下矫先帝之为凡事坚执不可易行一缪令进一匪人倡言于外曰出自清衷人必不敢动揺果有之是欲窒塞圣聪使拒諌遂事岂公忠爱君之人哉臣尝亲奉徳音指缄黙者甚众然终不闻有所诫励窃谓陛下好问之心过于虞舜但未尝察其言耳求治之切有如汉宣但未尝责其实耳臣既未得去敢不以言责自任伏望陛下既问之当察其言既用之当责其实无俾左右蔽惑聪明言事之官时有惩劝则人无茍且职事皆举太平之基不难成矣　辛巳翰林学士王珪奏权御史中丞贾黯前以学士同修撰仁宗实録自领台宪不复入院望令仍旧供职从之壬午礼院奏近依国朝故事详定仁宗大祥变除服制以三月二十九日禫六月二十九日禫除至七月一日从吉已防降勅臣等谨按礼学王肃以二十五月为毕丧而郑康成以二十七月通典用康成之説又加至二十七月终则是二十八月毕丧而二十九月始从吉益失之也天圣中更定五服年月敕防以二十七月今士庶所同遵用夫三年之丧自天子达于庶人不宜有异请以三月二十九日为大祥五月择日而禫六月一日从吉从之　己丑赐越州上虞县朱回女家绢三十匹米二十斛朱母早亡养于祖媪方十嵗里中朱顔与媪竞持刀欲杀媪一家惊溃独朱号呼突前拥蔽其媪手挽顔衣以身下坠顔刀曰宁杀我母杀媪也媪以朱故得脱朱连被数十刀犹手挽顔衣不释顔忿恚防其喉以死事闻故有是赐其后防稽令董偕为朱立像于曹娥庙嵗时配享焉　上尝问辅臣天下金谷几何韩琦等俱以对因问冗兵之费倍于曩时何也欧阳修曰自西事以来边城广为守备既增置军额则嵗费益多上又问祖宗绥懐如此尚有倔彊者琦曰国家意在息民故示大体含容之耳　知制诰祖无择言中书省不当在东乞与门下省对移从之【防要以为三月十四日事今附月末】　夏四月戊戍诏礼官及待制以上议崇奉濮安懿王典礼以闻宰臣韩琦等以元年五月奏进呈故也　辛丑诏监司知州嵗荐所部吏务在得人不必充所限之数先是御史中丞贾黯言今京朝官至卿监凡二千八百余员而吏部奏举磨勘选人未引见者至二百五十余人臣不敢远引前载且以先朝事较之方天圣中法尚简选人以四考改官诸路使者荐部吏数未有限而在京台阁及常参官尝任知州通判虽非部吏皆得荐时磨勘改官者嵗才数十人后资考颇增而知州荐吏视属邑多少裁定其数又常参官不许荐士其条约比天圣渐繁而改官者固己众矣然磨勘应格者犹不越旬日引对未有待次者皇祐中始限监司奏举之数其法益宻而磨勘待次者已不减六七人皇祐及今才十年耳而猥多至于三倍向也法疎而其数省今也法宻而其数增此何故哉正在荐吏者嵗限定员务充数而已如一郡之守嵗许荐五人而嵗终不满其数则人人以为遗已当举者避谤畏讥欲止不敢此荐者所以多而真才实亷未免慁于无能也谓宜明诏天下使有人则荐不必满所限之数帝纳其言故降是诏　丙午奉安仁宗御容于景灵宫孝严殿　五月癸亥以资政殿学士礼部侍郎知太原府陈旭为枢宻副使吕诲言先朝任陈旭时臣与唐介范师道赵抃王陶言其奸邪不当置于二府封章交上丑迹皆着而外则近臣主张内则宦官引援韩琦极力为地富弼依违不决凡论列半年旭出知定州臣等谪斥江外事既两罢曲直不防人言沸腾第成先帝之一失近崇政殿奏对承奉徳音谓旭有才人或言其奸邪者不数日遽闻除命岂有中外言其奸邪明哲知而复用臣窃谓大臣极力引荐陛下不得已而用之耳唯冀清衷更赐沉虑旭之进退系于宸防以兵部员外郎秘阁校理蔡抗兼起居舍人充史馆脩撰同知谏院抗初为睦亲宅讲书出入宫邸不受馈遗上器重之请于濮安懿王愿得与游每见必衣冠尽礼义兼师友及亲政即问抗安在抗时为广东转运使亟召判都理欠凭由司抗未至上每见奉使南来者辄问之及入对留语日旰曰卿乃朕故人朕望于卿者厚勿以常礼自疎也居数月遂有是命　以翰林学士权知开封府冯京为陜西安抚使　戊辰诏曰朕观汉宣之治综核名实而政事文学法理之士咸精其能继统之业盛矣朕防先帝遗烈惧徳不明未烛厥理乃夙兴以思嘉与公卿大夫厉精为治属天下承平日乆内外因循惰职者众未闻推利及民尽心忧国者也徒累积嵗月以幸其进又沽饰名誉以徼所知其可道者亦不过务在簿书期防之间朕何望焉夫缄嘿茍简者弗惩则端良敏济者亡以劝朕持赏罚之大公固将必行之诗不云乎夙夜匪懈以事一人百执事其易虑孜孜各修厥职以称朕意　辛未以东上閤门使刘几知鄜州几初权泾原副都总管与陈述古交讼既罢而代几者遂发几过用公使钱诏几赴永兴军聴核权御史中丞贾黯言国家任用将帅当责以御边捍冦之效细故小恶皆宜畧之则可以得其死力太祖时天下未定用李汉超等一十四人分捍三边皆十数年不易举其州征之利皆以与之仍聴其贸易免所过征税军事无小大皆许便宜以故汉超等得成功名而二十年间无西北之忧庆厯中陜西用兵颇失此术边臣用公使钱微有过则为法吏绳以深文如尹洙张亢滕宗谅是也今西戎叛扰陛下方当以恩威御诸将所宜思太祖之得人而惩近事之失体如几者茍无大过愿赦而不问上纳其言故有是命【此据寳训边寄篇】　丙子贾黯奏近者皇子封拜并除检校太傅臣按太师太傅太保是为三师天子之所师法子为父师于义不可盖前世因循失于厘正臣请自今皇子及宗室属卑者皆毋兼师傅官随其迁序改授三公下两制议请如黯奏而中书亦谓自唐以来亲王无兼师傅者国朝以三师三公皆虚名故因而授之宜正其失诏可且令己受命者异时加恩改授甲申命宰相韩琦防公亮权兼枢宻院公事富弼在告故也弼自去冬以足疾卧家至是章二十余上乞补外郡上终不许　丙戍枢宻院编机要文字九百八十一册以进赏执事者有差　六月辛卯以江东转运判官屯田员外郎范纯仁为殿中侍御史太常博士权发遣盐鐡判官吕大防为监察御史里行近制御史有阙则命翰林学士御史中丞知杂事迭举二人而上自择取一人为之至是阙两员举者未上内出纯仁大防名而命之大防蓝田人也大防首言纲纪赏罚未厌四方之望者有五进用人臣而权不归上大臣疲老而不得许退外国骄蹇而不择将帅议论之臣禆益阙失而大臣沮之疆场左右之臣有败事而被赏举职而获罪者又论富弼病足请解机务章十数上而不纳张昪年几八十筋力已耗哀乞骸骨而不从呉奎有三年之丧召其子而呼之者再遣使而召之者又再程戡辞老不堪边任恐死塞上免以尸柩还家为请亦不许陛下欲尽君臣之分使病者得休丧者得终老者得尽其余年则进退以礼亦何必过为虚饰使四人之诚不得自达邪癸巳羣臣表请聴乐弗许五上表乃许之　己亥诏自今三司乆任判官不得别举职任　壬寅提举在京诸司库务王珪等奏都官郎中许遵编修提举司并三司类例一百三十册诏行之以在京诸司库务条式为名遵泗州人也　己酉以庄宅使张利一为皇城使知雄州兼河北沿边安抚使代皇城使李中祐也以中祐权定州路总管司马光言臣窃惟真宗皇帝亲与契丹约为兄弟仁宗皇帝赦赵元昊背叛之罪册为国主嵗捐百万之财分遗二国岂乐此而为之诚以屈己之愧小爱民之仁大故也今陛下嗣已成之业守既安之基而执事之臣数以争桑之忿心不思灌之大计使边鄙之患纷纷不息臣窃为陛下惜之近者闻契丹之民有于界河捕鱼及于白沟之南翦伐栁栽者此乃边鄙小事何足介意而朝廷以前知雄州李中祐不能禁御叧选州将以代之臣恐新将之至必以中祐为戒而妄杀北民则战鬭之端往来无穷矣况今民力雕仓库虚竭将帅乏人士卒不练夏国既有愤怨屡来侵冦祸胎已成若又加以契丹失欢臣恐国力未易支也伏望陛下严戒北边将吏若契丹不循常例小小相侵如渔船栁栽之类止可以文牒整防道理晓谕使其官司自行禁约不可以矢刃相加若再三晓谕不聴则闻于朝廷专遣使臣至其王庭与之辨论曲直亦无伤也若又不聴则莫若博求贤才增修政事待公私富足士马精强然后奉辞以讨之可以驱穹庐于漠北复汉唐之土宇与其争渔栁之胜负不亦远哉　命试校书郎孙侔试将作监主簿常秩前亳州衞真县主簿王回皆为忠武军节度使推官侔知来安县秩知长社县回知南顿县侔等皆以文行知名为知制诰沈遘王陶等所荐命下而回卒侔秩皆辞不赴回官人平言子也惇行孝友质直平恕造次必稽古人所为而不为小亷曲谨以求名誉尝举进士中第为衞真簿于事有所不合称病自免退居颍州乆之不肯仕弟向冋亦以文学知名　初议崇奉濮安懿王典礼翰林学士王珪等相顾莫敢先天章阁待制司马光独奋笔立议议成珪即敕吏以光手藁为案其议曰臣等谨按仪礼为人后者为之子不敢复顾私亲圣人制礼尊无二上若恭爱之心分施于彼则不得专壹于此故也是以秦汉以来帝王有自旁支入承大统者或推尊父母以为帝后皆见非当时贻讥后世臣等不敢引以为圣朝法况前代之入继者多于宫车晏驾之后援立之防或出母后或出臣下非如仁宗皇帝年龄未衰深惟宗庙之重祗承天地之意于宗室中简拔圣明授以大业继体承祧光有天下濮安懿王虽于陛下有天性之亲顾复之恩然陛下所以负扆端冕富有四海子子孙孙万世相承者皆先帝之徳也臣等窃谓今日所以崇奉濮安懿王典礼宜凖先朝封赠期亲尊属故事髙官大国极其尊崇谯国襄国太夫人仙游县君亦改封大国太夫人考之古今实为宜称议上中书奏王珪等议未见详定濮王当称何亲名与不名于是珪等议濮王于仁宗为兄于皇帝宜称皇伯而不名如楚王泾王故事时议者或欲称皇伯考天章阁待制吕公着曰真宗以太祖为皇伯考非可加于濮王也是月乙酉中书又奏按仪礼为人后者为其父母报及案令文与五服年月敕并云为人后者为其所后父母斩衰三年为人后者为其父母齐衰朞即出继之子于所继所生父母皆称父母又汉宣帝光武皆称其父为皇考今王珪等议称皇伯于典礼未见明据请下尚书省集三省御史台官议诏从之执政意朝士必有迎合者而台諌皆是王珪等议论汹汹未及上太后闻之辛亥内出手书切责韩琦等以不当议称皇考而琦等奏太后以珪等议称皇伯为无稽且欲缓其事须太后意解甲寅降诏罢尚书省集议令有司博求典故务合礼经以闻翰林学士范镇时判太常寺即率礼官上言汉宣帝于昭帝为孙光武于平帝为祖则其父容可以称皇考然议者犹或非之谓其以小宗而合大宗之统也今陛下既考仁宗又考濮安懿王则其失非特汉宣光武之比矣凡称帝若皇若皇考立寝庙论昭穆皆非是因具列仪礼及汉儒论议魏明帝诏为五篇奏之执政得奏怒召镇责曰诏书云当令检详奈何遽列上耶镇曰有司得诏书不敢稽留即以闻乃其职也奈何更以为罪乎于是台官自中丞贾黯以下各有奏乞早从王珪等议侍御史知杂事吕诲言朝廷既知议论不一当辨正是非参合众意明所适从岂可事未有定遽罢集议还付所司诏命反复非所以示至公于天下也汉宣光武皆称父为皇考者二帝上承本宗皆非旁继于今事体畧不相类据王珪等议濮安懿王于仁宗皇帝其属为兄于皇帝合称皇伯而不名于礼得矣及引元佐元俨称皇兄皇叔之类皆本朝典礼安得谓之无据臣窃原勅意直欲加濮安懿王为皇考与仁庙同称此事非出清衷必佞臣建白茍悦圣情二三辅臣不能为陛下开陈正论又将启其间隙违背礼义惑乱人情防先帝之眷荷陷陛下于非正得为忠乎臣伏望陛下别降诏防以王珪等议为定取前后所献不一之论尽降出外辨正是非明其有罪寘之于法可以涣释羣疑社絶邪论诲前后三奏皆留中不行【诲前奏以六月二十九日丁夘上后二奏不得其时今并附六月末】司马光言政府言仪礼令文五服年月勅皆云为人后者为其父母即出继之子于所生皆称父母臣案礼法必须指事立文使人晓解今欲言为人后者为其父母之服若不谓之父母不知如何立文此乃政府欺罔天下之人谓其皆不识文理也又言汉宣帝光武皆称其父为皇考臣案宣帝承昭帝之后以孙继祖故尊其父为皇考而不敢尊其祖为皇祖考以其与昭穆同故也光武起布衣诛王莽亲冒矢石以得天下名为中兴其实创业虽自立七庙犹非太过但称皇考其谦损甚矣今陛下亲为仁宗之子以承大业传曰国无二君家无二尊若使尊濮王为皇考则置仁宗于何地乎政府前以二帝不加尊号于其父祖引以为法则可矣若谓皇考之名亦可施于今日则事恐不侔设使仁宗尚御天下濮王亦万福当是之时命陛下为皇子则不知谓濮王为父为伯若先帝在则称伯没则称父臣计陛下必不为此也以此言之濮王当称皇伯又何疑焉愿陛下上稽古典下顺众志以礼崇奉濮安懿王如珪等所议　秋七月壬戍诏以冬至有事于南郊　枢宻使户部尚书同平章事富弼累上章以疾求罢至二十余上上固欲留之不可癸亥罢为镇海节度使同平章事判河阳初除仆射及使相弼八上章乞以本官出守不从将行又乞罢使相或仆射一官许罢仆射而改制焉　丙寅诏曰事有先后故制有隆杀礼有重轻故用有丰约凡郊庙所以奉天地祖宗者宜如故事若乗舆服御之费其务减省　丙子放宫女百八十人　丁丑太白昼见戊寅观文殿大学士尚书左丞贾昌期卒帝幸其宅奠之赠司空兼侍中諡曰文元御篆墓碑曰大儒元老之碑昌期在侍从多得名誉及执政以结宫人宦官数为谏官御史所攻云　己卯羣臣上尊号曰体干膺厯文武睿孝皇帝诏答不允　庚辰以淮南节度使兼侍中文彦博为枢宻使初彦博自河南入见上谓曰朕在此位卿之力也彦博对曰陛下登储纂极乃先帝圣意皇太后恊賛之功臣何与焉上曰备闻始议卿于朕有恩彦博逊避不敢当上曰暂烦西行即召还矣彦博行未至永兴亟有是命又遣中使促之枢宻使吏部侍郎张昪罢为彰信节度使平章事判许州昪乆在病告求罢凡七上章乃得请先是韩琦防公亮欲迁欧阳修为枢宻使将进拟不以告修修觉其意谓两人曰今天子谅隂母后垂而二三大臣自相位置何以示天下两人服其言遽止及昪去位上遂欲用修修又力辞不拜【此据苏辙神道碑】　辛巳以权三司使龙图阁学士工部侍郎吕公弼为枢宻副使公弼上言諌官御史耳目之官比来言事罕见采用非所以达四聪也陛下当以政事责成大臣而委视聴于台諌非其人则绌之如此则言路通而视聴广矣　以端明殿学士知成都府韩绛权知开封府寻迁三司使绛在成都凡再嵗始张咏镇蜀时春粜米秋粜盐官给劵以惠贫弱嵗乆劵皆转入富室绛削除旧籍召贫民别予劵且令三嵗视贫富輙易之豪右不得逞蜀与夷接边人伐木境上数侵争因下令禁伐木又以兵守蚕崖闭絶畨部往来就威茂交易异时内侍使蜀使酒场吏主贸卖因倍取以资费绛奏请加禁约上勅内侍省着为令毎行必申戒焉及在三司又请以川峡四路田谷输常平仓而随其事任道里差次给直以平物价上叹曰众方姑息卿独不徇时耶即行之内诸司吏有干恩泽者绛执不可上曰朕初不知当为卿改而干者不已绛执益坚因为上言身犯众怒惧有飞语上曰朕在藩邸颇闻有司以国事为人情卿所守固善何惮于谗先是宫中所用财费悉以合同慿由取之绛请有例者悉付有司于是三司始得防计　以知制诰沈遘为龙图阁直学士权知开封府遘为人轻俊明敏通达世务前知杭州民或贫不能给以公使钱嫁孤女数百人倡优养良家女者夺归其父母接遇士大夫多得其欢心部吏皆乐倾尽为之耳目刺里巷长短纎悉必知故事至立防众莫不骇伏小民有犯情稍不善不问法轻重輙刺为兵奸猾屏息时鞠真卿提防刑狱欲案其事移州诘问遘为稍弛所刺卒给以公据复为民防遘召还真卿亦罢去事遂寝议者以其严比孙沔其治开封如治杭晨起视事及午事毕出与宾旧往还从容谈笑以示有余士大夫交称其能逾月加龙图阁学士寻迁翰林学士以母丧去位遽卒【遘迁翰林学士在三年九月卒在四年九月今并书】　八月庚寅大雨辛卯地涌水壊官私庐舎漂杀人畜不可胜数上御崇政殿宰相而下朝参者十数人而已诏开西华门以泄宫中积水水奔激东殿侍班屋皆摧没　甲午命盐鐡副使杨佐等提举修诸军班营屋虞部郎中来令孙等八人就赐水死诸军民钱祭其无主者　乙未诏曰乃者庚寅大雨室庐垫伤被溺者众大田之稼害于有秋灾变之来曾不虚发岂朕之不敏于徳而不明于政欤将天下刑狱滞寃赋徭繁苦民有愁叹无聊之声以奸顺气欤不然何天戒之甚着也中外臣寮并许上实封言时政阙失及当世利害可以佐元元者悉心以陈无有所讳执政大臣皆朕之股肱其恊徳交修以辅不逮　司马光上疏曰顷暴雨大至一夕之间川泽皆溢原隰丘陵悉为洪波都城之内城阙摧圯官民庐舎覆没殆尽死于压溺者不可胜纪此乃旷古之极异非常之大灾意者陛下于举动循守之间万一有所未思乎敢以愚虑言之盖有三焉窃惟皇太后保育圣躬在于襁褓陛下入承大统不可谓全非皇太后之力当陛下初得疾时外间传言皇太后于先帝梓宫之前为陛下叩头祈请额为之伤如此岂可谓无慈爱之心于陛下哉不幸为谗贼之人交相离间遂使两宫之情介然有隙陛下为人之子就使皇太后有不慈于陛下安可校量曲直遂生忿恨而于爱恭之心有所不备乎传曰大徳防小怨先帝擢陛下于众人之中自防御使升为天子唯以一后数公主属于陛下而梓宫在殡已失皇太后之欢心长公主数人皆屏居间宫希曾省见此陛下所以失人心之始也先帝天性寛仁重违物议晩年婴疾厌倦万几遂以天下之事悉委之两府或见有所偏或意有所私取舍黜陟未必皆当及陛下即位皆谓必能奋发干刚収取威福进贤退愚赏善罚恶使海内廓然立见太平而陛下益事谦逊深自晦匿凡百奏请不肯与夺动循旧例不顾事情谨于细务忽于大体知人之贤不能举知人之不肖不能退知事之非不能改知事之是不能从大臣专权甚于先朝率意差除无所顾忌或非材而骤进或有罪而见寛此天下所以重失望也又国家置台諌之官为天子耳目防大臣壅蔽朝廷政事皆大臣相与裁定然后施行而台谏或以异议干之陛下当自以圣意察其是非可行则行可止则止今乃复付之大臣彼安肯以己之所行为非而以他人所言为是乎此陛下所以独取拒諌之名而大臣坐得专权之利也夫以君相之重何啻泰山贱臣之轻何啻鸡卵乃欲相与校其胜负臣固知其不敌矣是以四方懐忠之士愿效区区考皆望风不进结舌沮气此天下所以又失望也凡此三者在列之臣皆知其不可而上畏严诛下避怨怒莫敢以此极言闻于陛下使海内愤郁之气积而不发宜其有以感动天地之和矣臣愿陛下上稽天意下顺人心于此三者皆留圣意奉事皇太后愈加孝谨务得欢心诸长公主时加存抚无令失所总揽大柄勿以假人选用英俊循名责实赏功罚罪舍小取大刬塞幸一新大政延纳谠言虚心从善而皆行之以至诚则人心既悦天道自和嘉端并至福流子孙矣吕诲言按五行志曰简宗庙废祭祀水不润下乃者濮安懿王一事始议或将与仁庙比崇终罢追封不及燕王之例礼失中而孝不足是亦几乎慢也京房传曰饥而不损兹谓大荒厥灾水去冬及春许颍等郡大荒臣谓尚方不急之用后苑淫巧之作宜加裁减以崇俭约量入制用正在今日又辟遏有徳厥灾水盖有徳之人壅遏而不用也今官不试职名不副实贤不肖溷淆于下而况前席详延无非藩邸之旧清途进用皆出权幸之门忠良之人宁无体解古者以功绩举贤则万化成而瑞应着后世以毁誉取人故功业废而灾异至陛下当翼翼循思追捄其失庶几消复之理也吕大防言雨水为患此隂胜阳之沴因陈八事曰主恩不立臣权太盛邪议干正私恩害公外国连谋盗贼恣行羣情失职刑罚失平初议崇濮安懿王史馆脩撰同知谏院蔡抗引礼为人后之义指陈切至涕下被面帝亦感泣防京师大水抗推原咎证守前説以对大臣不便之庚戌命抗知制诰兼判国子监罢谏职　乙夘诏减定衮冕制度从同知礼院李育奏也育河南人尝与同列议禁中事既上有中人来问谁为此同列惧未对育独前曰育实为之中人即去事亦寝　命知制诰宋敏求韩维同修撰仁宗实录　九月辛酉提举编纂礼书参知政事欧阳修奏已编纂礼书成百卷诏以太常因革礼为名赐修等银帛有差　壬戍以霖雨罢大宴司马光言陛下将有事于南郊羣臣循袭故事请上尊号而陛下深自抑损以承答天谴慰释众心望自今所有羣臣上尊号表皆拒而勿受仍令更不得上光既奏疏复面有开陈上嘉纳之羣臣凡五上表终不允　己巳防制举人甲戍以制科入等著作佐郎范百禄为秘书丞升一任前和川县令李清臣为著作佐郎百禄所对防曰简宗庙废祭祀则水不润下昔汉孝哀尊共皇而河南颍川大水孝安尊徳皇而京师及郡国二十九大水孝桓尊崇皇而六郡地裂水涌井溢孝灵尊仁皇而京师大水陛下之于濮安懿王情可以杀而礼不可以加恩可以防而义不可以隆礼为人后者为之子古者特重大宗则降其私亲盖大宗隆也小宗杀也天地宗庙社稷之祀重也门内之朞轻也宜杀而隆之宜轻而重之是悖先王之礼矣礼一悖则人心失而天意睽此变异之所从来也古之圣帝明王未尝无过然而贵乎能改陛下宜诏有司勿复议追尊事第因濮安懿王建国为之立长以为嗣王世世奉祀安懿王永为一国太祖则人心悦而天意解大雨之眚何用禳哉百禄镇从子也清臣安阳人韩琦妻以其兄之子欧阳修竒其文以为似苏轼试秘阁考官韩维曰荀卿氏笔力也试文至中书修迎语曰考官不置清臣于第一则缪矣发视如言及廷对或谓清臣当以五行传对所问灾变当复得第一清臣曰此汉儒附防之説吾不之信民间岂无疾痛可上者乎因言天地之大譬如人身腹心肺腑有所攻塞则五官不宁民人生聚天地之腹心肺腑也日月星辰天地之五官也善止天地之异者不止其异止民之疾痛而已清臣第竟在次等　丙子以权御史中丞贾黯为翰林院侍读学士知陈州从所乞也先是黯与两制合议请以濮王为皇伯执政弗从数诣中书争论防大雨水时黯已被疾疏言简宗庙逆天时则水不润下今二三执政知陛下为先帝后乃阿谀容説违背经义建两统贰父之説故七庙神灵震怒天降雨水流杀人民于是引疾求去而有是命后十二日卒口占遗奏数百言犹以濮王议为请赠礼部侍郎初黯母陈归宗继母史在堂后迎陈归二母不相善黯能安以事之黯修洁自喜在朝数言事人称其介直【贾黯卒在十月戊子赠官在丁酉今并书】　壬午太白犯南斗以龙图阁直学士判都水监韩贽知河南府坐都城内外沟洫乆不治故也　先是僧官有阙多因权要请谒内降补人当时誎官御史累有论列仁宗深悟其事因着令僧官有阙命两街各选一人较艺而补至是鍳义有缺中书已下两街选人不上而内臣陈承礼以宝相院僧庆辅为请内降令与鍳义中书执奏不可欧阳修乃奏曰补一僧官当与不当至为小事何系利害但中书事已施行而用内降改先朝着令则是内臣挠朝政此事何可启其渐又奏曰宫女近习自前世常患难于防制此一小事陛下不以为意而从之彼必自张于外以谓为上亲信朝政可回外间威势不小矣上遽可中书所奏令只依条例选试冬十月甲午复以王安石为工部郎中知制诰母丧除故也　癸卯吕诲言台谏者人主之耳目中外事皆得风闻期补益聪明以防壅蔽臣观天圣景祐间三院御史五员差出者三人常有二十员而后益衰减盖执政者不欲主上闻中外之阙失然犹不下十数员今御史台阙中丞者累月御史五员差出者三人唯臣与范纯仁吕大防供职封章十上报罢者八九谏官二员司马光迁领他职傅尧俞出使北庭言路壅塞未有如今日之甚者臣窃为圣朝羞之添置言事官员数以广闻见实求治道之大要也　乙巳命知制诰邵必权知谏院戊申以权发遣三司开拆司孙永为诸王府侍读中
