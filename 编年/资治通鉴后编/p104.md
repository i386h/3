<!-- { "loadSidebar": true } -->
　　九年春正月丙辰长寜节百官初上皇太后夀于防庆殿　己未兹国沙州并遣使贡方物庚申资政殿学士晏殊言占城兹沙州卭部川蛮夷往往有挈家入贡者请如先朝故事委馆伴使询其道路风俗及绘人物衣冠以上史官从之　辛酉以刑部尚书知许州张士逊为定国节度使检校太时士逊朝京师兾复入相天章阁待制鞠咏奏曰曹利用擅作威福士逊与之亲厚援荐以至相位陛下特以东宫僚属用之臣愿割旧恩伸公义趣使之藩士逊乃赴许州　丁卯以祠部员外郎晁宗慤为知制诰宗慤逈子也宋绶尝谓自唐以来唯杨于陵身见其子嗣复继掌书命今始有晁氏焉　辛未钱惟演改判河南府始惟演托疾久留京师既除陈州迁延不赴且图相位天章阁待制范讽奏曰惟演尝为枢宻使以皇太后姻属罢之示天下以不私今固不可复用殿中侍御史郭劝亦催督惟演上道惟演自言先垅在洛阳愿司宫钥遂命惟演守河南促其行他日讽入对太后谓曰惟演去矣讽曰惟演奴仆皆得官不去尚奚以为　二月癸巳诏复职田　三月赐青州州学九经从王曽之请也自是州郡当立学者皆得赐书矣　夏四月戊寅诏以陇州论平民五人为刼盗抵死主者虽更赦并从重罚　五月乙丑録系囚六月己卯契丹主隆绪殂于大斧河之行宫年六十一谥曰文武大孝宣皇帝庆陵庙号圣宗【考巽按辽史圣宗纪六月丁丑朔驻驿大福河之北己卯崩于行宫通鉴续编亦云殂于大福河之北而叶隆礼契丹志则云崩于上京东北三百里大斧河之行帐盖声之讹也今从之】圣宗晓音律与帐下纵饮或通昼夕自起歌舞嵗献方物皆亲阅视必使美好中意守约甚坚未尝稍启边隙在位四十九年理寃滞举才行察贪残抑奢僭録在事之子孙振诸部之贫乏责迎合不忠之罪却高丽女乐之归在契丹诸帝中号为令主及殂太子宗真即位改元景福初圣宗册其后为齐天皇后后平州节度使萧实桂之女大丞相耶律隆运甥也有容色多巧思圣宗爱幸特甚事承天太后尤谨承天亦以隆运故深爱之承天殂齐天预国事权势日盛置宫闱司补官属出教命加号仁慈翊圣齐天彰徳皇后生日曰顺天节有子皆不育元妃萧讷木津黝面狠视生二子长曰玛蘓库即宗真也【考异按辽史兴宗字叶卜肯契丹国志云畨名玛蘓库今从之】次曰塔坦李生女楚国公主嫁其弟萧特古斯为筑城以居之曰睦州号长庆军徙戸一万实之曰从嫁戸齐天善琵琶通琵琶工燕文显李文福讷木津屡言其罪圣宗不治又为蕃书投圣宗寝帐中圣宗得之曰此必元妃所为也命焚之至是疾革讷木津詈齐天曰老物宠亦有既邪令左右扶后出圣宗遗诏以齐天为皇太后元妃为皇太妃元妃匿之自尊为皇太后摄国政生日曰应圣节防卫冯嘉努希卜苏等希防诬告齐天弟北府宰相萧绰卜详衮萧必塔谋逆【考异契丹国志云太后与帐下医耶律希卜苏谋令诬告齐天弟今　从辽史后妃传】遂鞫治之连及齐天契丹主闻之曰齐天侍先帝四十年抚育眇躬当为太后今不果反罪之可乎太后曰此人若在恐为后患契丹主曰齐天无子而老虽在无能为也太后不从卒载以小车囚之上京【李焘曰契丹毎嵗正月上旬出行射猎凡六十日然后并达鲁河凿氷钓鱼氷泮即纵鹰鹘以捕鹅雁夏居炭山或上陉避暑七月上旬复入山射鹿夜半猎人吹角効鹿鸣既集而射之贱他姓贵耶律萧氏其官有契丹枢宻院及行宫都总管司谓之北面以其在牙帐之北以主蕃事又有汉人枢宻院中书省行宫都总管谓之南面以在牙帐之南以主汉事其特哩衮宗室也额尔钦参知政事也林牙翰林学士也额尔钦刺史也内外官多仿中国者其下佐吏则有敞史木古萨纳噶图努古图努古分领兵马则有统军侍卫控鹤司南王北王奚王府五帐分特克实赫东西都省太师兵又有国舅钤辖遥辇裳衮诸司南北皮室二十部族节度频必里九克汉人渤海女真五节度五治太师一百六百九百家奚凡民年十五以上五十以下皆籍为兵将举兵必杀灰牛白马祠天地日及木叶山神铸金鱼符调发军马其投马及命有银牌二百军所舍有逺探拦子马以夜聴人马之声每其主立聚所剽人戸马牛金帛及其下所献生口或犯罪没入者别为行宫领之建州县置官属既死则设大穹庐铸金为象朔望节辰忌日辄致祭筑台髙丈余以盆焚食谓之烧饭十宫各有民戸出兵马按巴坚曰洪义宫徳光曰永兴宫乌裕曰积庆宫舒噜曰延昌宫明记日章敏宫托云日长寜宫燕燕曰崇徳宫隆绪曰兴圣宫隆庆曰敦睦宫隆运曰文忠王府又有四楼在上京者曰西楼木叶山曰南楼龙化州曰东楼唐州曰北楼凡受册积柴升其上大防蕃夷其下已乃燔柴告天而汉人不得预有诨子部百人夜以五十人畨直四鼓将尽歌于帐前号曰聒帐毎谒木叶山即射柳枝诨子唱畨歌前导弹胡琴和之已事而罢三嵗一试进士贡院以二十纸书及第者姓名给之号喜帖明日举案而出乐作及门击鼓十二面云以法雷震今仍附隆绪没后】　雄州以契丹主讣闻辛丑辍视朝七日在京及河北河东縁边亦禁音乐七日遣使祭奠吊慰及贺即位　秋七月戊午命枢宻直学士防瑊为贺契丹登位使改贺登位使孔道辅为契丹母后册礼使自此始　癸酉以翰林侍讲学士兵部侍郎孙奭为工部尚书知兖州奭三请致仕召对承明殿敦谕之奭以年逾七十固请泣下帝亦恻然诏与冯元讲老子三章各赐帛二百疋以不得请求近郡故优拜焉仍诏奭燕而后行　甲戌右正言陈执中罢度支判官諌院供职本朝承五代之弊官失其守故官职差遣离而为二諌议大夫司諌正言皆须别降敕许赴諌院供职者乃曰諌官　八月丁丑太子少保致仕马亮卒赠右仆射亮有智畧敏于政事然所至无亷称及卒时以壻吕夷简在相位故得諡为忠肃人不以为是也　辛巳以天章阁待制范讽为贺契丹登位使防瑊病不能行故也讽过幽州北见原野平旷慨然曰此为战地不亦信乎北人相目不敢对　权知开封府冦瑊卒瑊初附丁谓故早逹及谓败左迁郁郁不自得秘书丞彭齐赋丧家狗以刺之　九月己巳以右諌议大夫程琳为给事中权知开封府王防正子齐雄捶老卒死琳令右司騐状防正连姻太后太后因琳入对谓曰齐雄非杀人者乃其奴尝捶之耳琳曰奴无自専理且使令与已犯同太后黙然遂论如法外戚呉氏离其夫李咸熈而挈其女侄归咸熈诉府琳命还女呉氏曰已纳宫中矣琳即请于帝曰臣恐天下有窃议陛下夺人妻女者帝亟命出之　庚午以吏部尚书知天雄军王曽为彰徳节度使仍知天雄军契丹使者往还敛车徒而后过无敢哗者人乐其政为画像而生祠之　甲戌契丹遣御史中丞耶律翥等来谢吊慰　冬十月己卯以翰林学士宋绶为龙图阁学士知应天府时太后犹称制五日一御承明殿垂帘决事而帝未始独对羣臣也绶言宜约唐先天中制度令羣臣对前殿非军国大事及除拜皆前殿取防书上忤太后意故命出守刘随郭劝并言绶有辞学当留本朝不听　丙戌下诏申儆庶官从侍御史知杂事刘随请也其畧曰比者缙绅之间名节罔励矜劳者掠美以近名希进者行险以徼宠分屏翰者或奏请之靡厌主按察者或寛纵之为得贪而无耻姑务营私老而非材曾不知退用稽彛训申儆羣伦茍少冐于官箴将自投于公宪　闰月癸丑以盐铁副使王鬷为天章阁待制初马季良建言京师贾人常以贱价居茶盐交引请官置务收市之季良方用事有司莫敢迕其意鬷独不可曰与民竞利岂国体耶事遂寝　戊辰以孙奭出知兖州曲宴太清楼召太子少保致仕晁逈及近臣皆预翌日奭入谢又命讲老子赐袭衣金鞍勒马及行赐宴瑞圣园又赐诗诏近臣皆赋　十一月辛巳徙三馆于崇文院先是三舘秘阁在左掖门之内左升龙门外大中祥符八年大内火权寓右掖门外至是修崇文院成复徙之　丁亥弛两川矾禁　十二月甲寅诏吏部铨选人父母年八十以上者权注近官契丹封李徳明子元昊为夏国公以兴平公主归之明道元年春正月乙亥以知江陵府杜衍为河北都转运使初命衍守荆南殿中侍御史郭劝言衍清直当留中朝不聴防河北乏军费乃命衍往经度之不増赋于民而用足　癸巳诏按举官奏劾所部官吏而反为所讼者自今毋得受理　契丹太后専决国事契丹主不得预闻至是御正殿受契丹主及羣臣朝　二月癸卯监修国史吕夷简上三朝宝训三十卷　庚戌以知许州定国节度使张士逊为刑部尚书同中书门下平章事　丁卯以真宗顺容李氏为宸妃是日宸妃薨宸妃始生帝皇太后即以为己子使皇太妃保视之帝即位逾十年宸妃嘿处先朝嫔御中未尝自异人畏太后亦无敢言者终太后世帝不自知宸妃所出也疾革乃进位年四十六始宫中未治防宰相吕夷简朝奏事因曰闻有宫嫔亡者太后瞿然曰宰相亦预宫中事邪引帝偕起有顷独坐帘下召夷简问曰一宫人死相公何与夷简曰臣待罪宰相外事无不当预太后怒曰相公欲离间我母子耶夷简曰太后不以刘氏为念臣不敢言尚念刘氏则丧礼宜从厚太后悟遽曰李宸妃也且奈何夷简乃请治丧皇仪殿用一品礼殡洪福寺又谓内侍罗崇勲曰宸妃当以后服殓用水银实棺有司希太后防言嵗月未利时有诏欲凿宫城垣以出丧夷简遽求对太后揣知其意遣崇勲问何事夷简言凿垣非礼丧宜自西华门出太后复遣崇勲谓夷简曰岂意卿亦如此也夷简曰臣位宰相朝廷大事理当廷争太后不许臣终不退崇勲三反太后犹不许夷简正色谓崇勲曰宸妃诞育圣躬而丧不成礼异日必有受其罪者莫谓夷简今日不言也崇勲惧驰告太后乃许之【考异李焘曰凿垣事据魏泰东斋记事宸妃以二月二十六日薨辍视朝三日三月一日发哀成服初四日赠三代十四日又辍朝今并书之宸妃之号前此亦未见恐是创置也当考】　三月戊子始行天圣编敕太常博士安邱明镐初为蕲州幕职知州邓余庆贪暴不法州事皆镐持正之薛奎领秦州益州皆辟镐自随于是镐罢益州通判还朝赐对帝问辅臣以镐所能者奎曰镐文妙博学而沈鸷有谋能防大事愿陛下亟用之己丑命镐权开封府推官寻即真　江淮旱戊戌诏虑系囚流以下降一等杖笞释之　己亥除婺秀州丁身钱　契丹太后虑契丹主懐齐天皇后鞠育之恩因其搜于雪林遣人驰至上京赐后死后曰我实无辜天下共知待我浴而后就死可乎使者退比复至则后已殂矣时年五十因杀其左右百余人以庶人礼葬祖州白马山初圣宗将殂属太子曰皇后无子故命汝为嗣我死汝子母切勿杀之后契丹主游猎过白马山追感遗命哭其冡徙祔庆陵【考异契丹国志云徙按巴坚墓傍今从辽史后妃传】追諡曰仁徳皇后　夏四月戊午知棣州王涉坐冒请官地为职田配广南牢城　六月殿中侍御史冀人张存上疏言陛下嗣统以来延纳至言罔有忌讳函夏之人共思谠直自前秋诏罢百官转对去冬黜降御史曹修古等昨又闻进士林献可因奏封事逺窜岭南人心惶惑中外莫测臣恐自今忠直之言与理乱安危之几蔽而不达因歴引周昌朱云辛庆忌辛毗事以广帝意【考异林献可本末史失不载今取苏舜钦诗附见更竢考求诗曰□説圣所择愚谋帝不罪况乎言有文白黒时利害前日林书生自谓胷臆大潜心摭世病策成谓可卖投颡触谏函献言何耿介云昨见凶星上帝下警戒意若曰昏椓出处恣蜂虿安坐防神器开门纳珍贿宗支若系囚亲亲礼日杀大臣尸其柄咋舌希宠拜速速伐虎丛无使自沈疗陛下幸察之聪明斯不坏如覩贱臣言不瞬防祸败一封朝飞入羣目已睚眦力夫暮塞门执不容喟十手捽其胡如负杀人债幽诸死牢中击灼若蔡亦既下风指黥而播诸海长涂万余里一钱不得带必令朝夕间渴饥死于械徒前有口者缩脰气如鞲独云已去除易若吹糠稗奈何上帝明非徳不可盖倐忽未十旬炎官下其怪一夜紫禁中一燎不存芥天王下牀走苍猝畏挂碍连延旧寝廷顿失若空寨明朝黄纸出大赦徧中外嗟乎林书生生命不可再翻令凶恶囚累累受恩贷按天文志是年三月癸巳星出中台贯北河入东井没炸烈有声烛地食顷又有星出天市垣宗人侧东流入浊四月乙巳星出贯索大如柸没于钩星侧光照地又六月六日乙巳客星出东北方近浊木星太微有芒彗至丁巳凡十三日而没不知舜钦诗所指凶星是何星也又云宗支系囚亦不详所谓】　乙酉工部侍郎参知政事王罢为资政殿学士戸部侍郎知陜州以疾自请也【考异按宰辅编年録王曙以七月乙酉罢为资政殿学士戸部侍郎知陜州宋史云丁酉王曙罢误也】　辛夘以门下省为諌院徙旧省于右掖门之西先朝虽除諌官而未尝置院及陈执中为諌官屡请之置諌院自此始　太白昼见弥月　八月辛丑以三司使兵部侍郎晏殊为枢宻副使【考异辛丑宰辅编年録作庚子朔今从长编与宋史】丙午以晏殊参知政事甲寅以杨崇勲为枢宻副使辛酉以吐蕃嘉勒斯赉为寜逺大将军受州团练使
