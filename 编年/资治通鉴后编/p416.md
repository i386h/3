<!-- { "loadSidebar": true } -->
　　安城杀贼万计焚二千余家城中哭声震天五月丙戌朔淮安五城俱破斩首数千烧砦栅万余家淮北贼归赴援舟师击之焚其水栅夷五城余址贼始惧王旻赵必胜全子才等移砦西门与贼大战又破之全妻杨妙真谓郑衍徳等曰二十年梨花枪天下无敌手今事势已去撑拄不行汝等未降者以我在故尔今我欲归老涟水汝等请降可乎众曰诺翼日妙真遂絶淮而去其党即遣冯垍等纳欵军门赵范许之淮安遂平诸将皆望不次抜擢或言于史弥逺弥逺曰譬如养鹰饥则依人饱则飏去曹彬下江南太祖犹不肯以使相与之况今遑戍未撤警报时闻若诸一一遂其所求志得意满猝有缓急孰肯效死赏遂不行　杨妙真构浮桥于楚州之北就蒙古帅索隆噶图乞师为李全报讐金人觇知之以为北兵果能渡淮淮与河南跬步间耳乃使完顔哈达伊喇富哈戍滶河口时八里荘民叛逐守将而纳之金金以八里荘为镇淮府　六月己未诏魏了翁真徳秀尤焴尤爚并叙复官职祠禄　国安用从杨妙真走山东降于蒙古蒙古以为都元帅行省山东金降人李昌国言于蒙古托垒曰金迁汴将二十年其所恃以安者潼闗黄河耳若出寳鸡以侵汉中不一月可达唐邓大事集矣托垒然之白于蒙古主蒙古主乃防诸将期以明年正月合南北军攻汴遣托垒先趣寳鸡蘓巴尔罕来假道淮东以趣河南且请以兵防之秋七月蘓巴尔罕至沔州青野原统制张宣杀之托垒闻蘓巴尔罕死曰宋自食言背盟弃好今日之事曲直有归矣己丑日生承气　庚戌参知政事葛洪罢知绍兴府洪初从吕祖谦学在政府賛讨李全援王素諌仁宗却王徳用进女事以止备嫔御杜范称其侃侃守正有大臣风　有流星大如太白　八月辛酉诏洪咨防叙复官职祠禄　蒙古托垒分骑兵三万入大散关攻破鳯州径趣华阳屠洋州攻武休开生山截焦崖出武休东南遂围兴元军民散走死于沙窝者数十万分军而西西军由别路入沔州取大安军路开鱼鳖山撤屋为筏渡嘉陵江入关堡并江趣葭萌畧地至西水县破城砦百四十而还东军屯于兴元洋州之间以趣饶风闗　蒙古始立中书省改侍从官名以耶律楚材为中书令时蒙古主至云中诸路咸进廪借及金帛陈于庭蒙古主笑曰卿何使钱币流入如此即自授以中书印俾领其事事无巨细一以委之楚材奏请诸路州县长吏専理民事万户府専总军政课税所専掌钱谷各不相统摄着为令又举镇海纽赫重山为左右丞相与之同事权贵不得志燕京路长官舒穆噜咸徳布激怒皇叔额哲使奏楚材用南朝旧人恐有异志不宜重用因诬构百端必欲寘于死地镇海纽赫重山等惧让楚材曰何为强更张必有今日事楚材曰立朝廷以来毎事皆我自为诸公何预焉若果获罪我自当之蒙古主察额哲之诬逐其使者已而咸徳布为人所诉帝命楚材鞫治楚材奏曰此人倨傲故易招谤今方有事南方他日治之未晚也蒙古主私谓近侍曰楚材不校私讐真寛厚长者汝曹当效之　蒙古主以髙丽杀使者命彻尔台率师讨之取四十余城髙丽王防遣其弟懐安公请降彻尔台承制设官分镇其地乃还　九月丙戌夜临安火延及太庙三省六部御史台秘书省玉牒所俱燬惟丞相史弥逺府独全以殿帅冯榯率卫卒力救之也帝素服减膳彻乐宰执降官封一等太常少卿度正以宗庙之制未合于古为二説以献其一则用朱熹之议其一则因本朝庙制而参以熹之议自西徂东为一列毎室之后为一室以藏祧庙之主如僖祖庙以次祧主则藏之昭居左穆居右后世穆之祧主藏太祖庙昭之祧主藏太宗庙仁宗为百世不迁之宗后世昭之祧主则藏之髙宗为百世不迁之宗后世穆之祧主则藏之室之前为両室三年祫享则帷帐羃之通为一室尽出诸庙主及祧庙主并为一列合食其上往者此庙为一室凡遇祫享合祭于室名为合享而实未尝合享今増此三室后有藏祧主之所前有祖宗合食之地于本朝之制初无更革而颇已得三年大祫之义编管官李心传亦上疏言宜举行之诏两省侍从台諌集议遂求直言籍田令徐清叟上疏乞为济王置后以和异气帝不省校书郎蒋重珍疏曰臣顷进本心外物界限之説盖欲陛下亲揽大柄不退托于人尽破恩私求无媿于己傥以富贵之私视之一言一动不防其私则是以天下生灵社稷宗庙之事为轻而以一身冨贵之所从来为重不惟上负天命与先帝圣母至于公卿百执事之所以望陛下者亦不如此也昔周勃今日握玺授文帝是夜即以宋昌领南北军霍光今年定策立宣帝而明年稽首归政今临御八年未闻有所作为进退人才兴废政事天下皆曰此丞相意一时恩怨虽归庙堂异日治乱实在陛下焉有为天之子为人之主而自朝廷达于天下皆言相而不言君哉天之所以火宗庙火都城者殆以此臣所痛心者九庙至重事如生存而彻小涂火不防于火之未至宰相之居华屋广袤而焦头烂额独全于火之未然亦足以见人心陷溺知有权势不知有君父矣他有变故何所倚仗陛下自视不亦孤乎昔史浩两入相才五月或九月即罢孝宗之报功宁有穷已顾如此其亟何哉保全功臣之道可厚以富贵不可久以权也贠外郎吴潜上防论致灾之由曰愿陛下斋戒修省恐惧对越菲衣恶食必使国人信之毋徒减膳而已疎损声色必使天下孚之毋徒彻乐而已阉官之窃弄威福者勿亲女宠之根萌祸患者勿昵使皇天后土三军百姓知陛下有忧畏之心然后明诏二三大臣和竭虑力改辙收召贤哲选用忠良毋并进君子小人以为包荒毋兼容邪説正论以为皇极庶防天意可回易乱为治矣　丙申金慈圣皇太后温都氏殂慈圣太后仁圣太后之姊金主之母也本姓王氏赐姓温都氏后性端严颇达古今金主已立为太子有过尚切责之及即位始免榎楚一日宫中就食尚器有玉盌楪三一奉太后二奉帝及中宫荆王守纯母真妃厐氏则以玛瑙器进食后见之怒召主者责曰谁令汝妄生分别荆王母岂卑我儿妇耶是后宫中奉真妃有加或告守纯谋不轨下狱议已决金主言于后后曰汝止一兄奈何以谗言害之章宗杀伯与叔享年不永皇嗣又絶汝何为效之耶趣赦出使来见我金主起后立待守纯至涕泣慰抚之金主尝宠一宫人欲立为后后恶其防贱固命出之金主不得已放之出官防检萨哈连教金主骑鞠后戒之曰汝为人臣当辅主以正顾乃教之戏耶再有闻必大杖汝矣比年小防文士有奏赋颂以圣徳中兴为言者后闻不悦曰帝年少气鋭无惧心则骄怠生今幸一胜何等中兴而若辈谄之如是至是殂于慈圣宫遗命园陵制度务从俭约汴京迎朔门外荘献太子墓之西諡明惠皇后　甲辰流星昼陨　蒙古主兵围河中急金佥枢草火额克元帅板子额克惧军力不足截故城之半以守蒙古筑松楼髙二百尺下瞰城中土山地穴百道并进昼夜力战楼橹俱尽白战又半月力竭城陷草火额克犹亲抟战数十合始被擒就死板子额克以败卒三千夺船走阌乡初板子额克在鳯翔为监战奉御陆尔所制有隙及改河中总帅同赴召陆尔遂譛额克奉防防秋畏怯违避金主信之至是怒其不能死节因杖杀之两额克皆内族一得贼好以草火烧之一尝误呼宫中牙牌为板子时人因以别之金自南渡后内侍之权尤重盖宣宗喜用其人以为耳目伺察百官故奉御辇采访民间号行路御史或得一二事入奏之即抵罪又方面之柄虽委将帅复差一奉御在军中号曰监战毎临机制变多为所牵制遇敌辄先奔故师多丧败以至亾国
　　史臣曰草火额克力战而死板子额克亦力战不死于阵而死于刑论者以为近侍先入之言夫以御监军既掣之肘又信其谗以杀人金失政刑矣唐之亾坐以近侍监军金蹈其辙哀哉
　　冬十月甲子以余天锡为户部侍郎兼知临安府浙西安抚使　戊寅以李埴为四川制置使知成都府赵彦呐副之知兴元府初彦呐治西和五年安丙以为可用待之甚厚崔与之代丙独谓彦呐大言无实必误国事不可付以邉阃朝廷不从至是竟以为副　蒙古以髙丽杀使者着古遣兵伐之　十一月乙酉诏忠义总管田遂力战而死赠官加封立庙　蒙古托垒攻防饶风闗由金州而东将趣汴京民皆入保城堡险阻以避之金主召宰执台諌入议皆曰北军冐万里之险歴二年之久方入武休其劳苦已极为吾计者以兵屯睢郑昌武归徳及京畿诸县以大将守洛阳潼闗懐孟等处严兵备之京师积粮数百万斛令河南州郡坚壁清野彼欲攻不能欲战不得师老食尽不击自归矣金主太息曰南渡二十年所在之民破田宅鬻妻子以养军士今敌至不能迎战徒欲自保京城虽存何以为国天下其谓我何朕思之熟矣存亾有天命惟不负吾民可也乃诏诸将屯襄邓十二月完顔哈达伊喇布哈帅诸军入邓州陈和尚杨沃衍武仙兵皆防之遂出屯顺阳戊辰蒙古兵渡汉江哈达布哈召诸将议曰由光化截江与战及纵之渡而后战孰是张惠安徳穆皆曰截江便纵之渡则我腹空虚必为所溃布哈不从丙子蒙古兵毕渡哈达布哈始进至禹山分据地势列步卒于山前骑士于山后蒙古兵至大帅以两小旗前导来观观竟不前阵散如鴈翅转山出金骑兵之后分三队而来哈达曰今日之势未可战也俄而蒙古骑兵突前金兵不得不战短兵接三合蒙古少却其在西者望布哈亲军绕甲骑后而突之金富察鼎珠力战始退哈达曰彼众号三万而辎重居其一今相持二三日彼不得食吾乗其郤而摧之必胜矣布哈曰江路已絶黄河不水彼入重地将安归乎何以速为遂不逐明日蒙古兵忽不见己卯逻骑还始知在光化对岸枣林中昼作食夜不下马望林中往来不五六十步而四日不闻音响庚辰哈达布哈议入邓州就粮辰已间到林后蒙古忽至哈达布哈迎战交绥之际蒙古以百骑邀辎重而去金兵防不成列逮夜二鼓哈达布哈乃入邓州城惧军士迷路鸣钟招之哈达布哈隠其败以大防闻百官表贺诸相置酒省中左丞李蹊且喜且泣曰非今日之防生灵之祸可胜言哉于是民保城壁者皆散还乡社不数日蒙古防骑突至多被俘获






　　资治通鉴后编卷一百三十八
<史部,编年类,资治通鉴后编>
　　钦定四库全书
　　资治通鉴后编卷一百三十九
　　刑部尚书徐干学撰
　　宋纪一百三十九【起黓执徐正月尽昭阳大荒落三月凡一年有三月】理宗建道备徳大功复兴烈文仁武圣明安孝皇帝
