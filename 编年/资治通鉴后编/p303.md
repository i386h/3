<!-- { "loadSidebar": true } -->
　　者谓汾之南有回牛岭险峻如壁可以控扼乃命将以兵数千人屯险要朝廷又遣刘琬统众驻平阳以扞北边然国用乏竭仓廪不足士之守回牛者日给豌豆二升或陈麦而已士笑曰军食如此而使我战乎金人领鋭师攻岭于山上仰望官兵曰彼若以矢石自上而下吾曹病矣为之奈何徘徊未敢进俄而官军溃防遂越岭至平阳琬领兵遁去城遂陷官吏皆缒而出已而威胜隆徳泽州皆陷　庚申日有两珥攻背气　侍御史胡舜陟请援中山不省　辛酉检校少傅镇洮军节度使种师道卒　十一月甲子康王入辞帝赐以玉带抚慰甚厚王出城北权留定林院冠服礼物成而行丙寅夏人陷怀徳军知军事刘铨通判杜翊世死之初经畧使席贡牒铨知怀徳军铨捧檄即日就道夏人素闻铨名乃屯兵绵亘数十里而围之铨昼夜修战守之备贼百计攻城铨悉以术破之后矢尽粮絶铨度力不支乃同翊世聚焚府库环牙兵为三匝出战谯门中官军殱焉翊世同妻张氏义不受辱遂火其室举家死于烈焰中翊世自缢死铨欲自裁已为敌所束缚金将遣人置之别室将官之铨骂曰死耳我顾肯降贼耶我若不死决不贷汝遂遇害籍谭稹家　康王未行而车辂至长垣为金人所却王遂不行戊辰王云至自金军言事势中变必欲得三镇不然则进取汴都中外大骇康王复入门罢冯澥为太子賔客己巳集百官议三镇于延和殿各给笔札文武分列廊庑凡百余人惟梅执礼孙傅吕好问洪刍秦桧陈国材等三十六人言不可与自范宗尹以下七十人皆欲与之宗尹言最切至伏地流涕乞与之以纾祸已而黄门持宗尹章防示众曰朝廷有定议不得异论防李若水归自尼玛哈军恸哭于庭必欲从其请何防初主不与及退谓唐恪曰三镇之地割之则伤河外之情不割则太原真定失矣不若任之但饬守备以待恪唯唯梅执礼建议清野寻召孙傅及执礼入对议遂定　庚午诏河北河东京畿清野令流民得占官舎寺观以居　辛未有流星如杯　壬申禁京师民以浮言相动者　金尼玛哈自太原趋汴官吏弃城走者逺近相望癸酉至河外宣抚使折彦质领兵十二万与之对垒时签书枢宻院事李回以万骑防河亦至河上贼发数十骑来觇回报其帅曰南兵亦盛未可轻渡或欲整兵俟战有罗索大王者曰南兵虽多不足畏也与之战则胜负未可知不若加以虚声尽取战鼓击之达旦以观其变众以为然黎明河上之师悉溃遂长驱而南甲戌敌众悉渡知河阳燕英西道总管王襄皆弃城走永安军郑州并降于金斡里雅布屯兵庆源城下欲为攻城之计宣抚使范讷统兵五万守滑濬以扞之斡里雅布知有备乃由恩州古榆渡趋大名王云固请康王往使乙亥命云副康王再使斡里雅布军许割三镇并奉衮冕车辂以行仍尊金主为皇叔上尊号十八字　丙子王及之同金使王汭来言军已至西京不复请三镇直欲画河为界陛对殊不逊有奸臣辅闇主之语上下汹惧即许之且以两府二人行唐恪既书敕何防大骇曰不奉三镇之诏而从画河之命何也防不肻书因请罢是日金人由汜水闗渡河京西提刑许高河北提刑许亢各统兵防洛口望风而溃京师闻之杜门清野诏百官疾速上城遣冯澥李若水使尼玛哈军行至中牟守河兵相惊以为金兵至左右谋取间道去澥问何如若水曰戌兵畏敌而溃奈何效之今正有死尔敢言退者斩若水屡附奏言和议必不可谐乞申饬守备下哀痛诏徴兵于四方　丁丑何防罢为开封尹以尚书左丞陈过庭为中书侍郎兵部尚书孙傅为尚书左丞命成忠郎郭京领选六甲正兵所孙傅因读丘濬感事诗有郭京杨适刘无忌之语于市人中访得无忌于龙衞中得京好事者言京能施六甲法可以生擒金二帅而扫荡无余其法用七千七百七十七人朝廷深信不疑命以官赐金帛数万使自募兵无问枝艺能否但择年命合六甲者所得皆市井浮惰旬日而足敌攻益急京谈笑自如云择日出兵三日可致太平直袭击至隂山乃止傅与何防尤尊信之或谓傅曰自古未闻以此成功者正或听之姑少付以兵俟有尺寸功乃稍进任今委之太过惧必为国家羞傅怒曰京殆为时而生敌中微无不知者幸君与言若告他人将坐沮师之罪揖使出又有刘孝竭等募众或称六丁力士或称北斗神兵或称天阙大将大率效京所为识者危之　王云耿延僖高世则等从康王出城云白王曰京城楼橹天下所无然真定城高防一倍金人使云等坐观不移时破之此虽楼橹如画亦不足恃也王不荅行次长垣百姓喧呼遮道至顶盆焚香乞起兵扼贼不宜北去　戊寅进龙徳宫婉容韦氏为贤妃　康王构为安国安武军节度使　是曰康王发长垣至滑州庚辰至相州壬午磁州守臣宗泽迎谒曰肃王一去不返今敌又诡辞以致大王其兵已迫复去何益愿勿行先是王云奉使过磁相劝两郡撤近城民舎运粟入保为清野之计民怨之及王次磁出谒嘉应神祠云在后百姓遮道諌王勿北去厉声指云曰清野之人真奸细也王出庙行民噪执云杀之时斡里雅布军济河游奕日至磁城下踪迹王所在知相州汪伯彦亟以帛书请王如相躬服櫜鞬部兵以迎于河上王令韩公裔访得间道潜师夜发磁人无一知者迟明至相劳伯彦曰他日见上当首以京兆荐公由是受知议者以为是役也云不死王必至金无复还理汤隂人岳飞少负气节家贫力学尤好左氏春秋孙吴兵法有神力能挽弓三百斤弩八石学射于周同尽其术同死朔望设祭于其家刘韐宣抚镇定募敢战士飞与焉屡擒剧贼至是因刘浩以见王以为承信郎遣斡里雅布杨天吉王汭等来议割地欲以黄河为界帝许之汭又请报使须亲信大臣帝命耿南仲以老辞改命聂昌以亲辞陈过庭曰主忧臣辱愿效死帝为挥泪太息而怒南仲昌固遣南仲使河北斡里雅布军昌使河北尼玛哈军昌言两河之人忠义勇劲万一为所执死不瞑目矣行至绛绛人果坚壁拒之昌持诏抵城下缒而登钤辖赵子清麾众杀昌抉其目而脔之初南仲与吴幵坚请割地以成和好故朝廷战守之备皆罢致金师日逼至是与金使王汭偕至衞州衞乡兵欲杀汭汭脱去南仲遂走相州以帝防谕康王起河北兵入衞京师因连署募兵榜掲之人情始安　甲申以孙傅同知枢宻院事御史中丞曹辅签书枢宻院事　斗星不见　以京兆府路安抚使范致虚为陜西五路宣抚使令督勤王兵入援　乙酉斡里雅布军至城下屯于刘家寺初种师道闻真定太原皆陷檄召西南两道兵赴阙防师道卒唐恪耿南仲专务议和乃止两道兵毋得妄动遂防归及冦傅城四方兵无一人至者城中唯七万人于是殿前司以京城诸营兵万人分作五军以备缓急救防前军屯顺天门左军中军屯五岳观姚弋仲统之右军屯上清宫后军屯景阳门辛承宗统之又以五万七千人分四壁守御遣使以蜡书间行出闗召兵并约康王及河北守将来援多为金逻兵所获　丁亥大风发屋折木　签书枢宻院事李回罢　戊子金人攻通津门范琼出兵焚其寨己丑南道都总管张叔夜将兵勤王至玉津园帝御南薫门见之军容甚整以叔夜为延康殿学士时唐恪计无所出宻言于帝曰唐自天寳而后屡失而复兴者以天子在外可以号召四方也今宜举景徳故事留太子居守而幸西洛连据秦雍领天下兵亲征以图兴复帝将从之领开封府何防入见引苏轼所论谓周之失计未有如东迁之甚者帝翻然而改以足顿地曰今当以死守社稷及叔夜入对亦言贼锋甚鋭愿如明皇之避禄山暂诣襄阳以圗幸雍帝不答斡里雅布遣刘晏来要帝出盟　庚寅幸东壁劳军　诏三省长官名悉依元丰旧制以领开封府何防为门下侍郎　閠月壬辰朔金人攻善利门统制姚友仲御之　唐恪从帝巡城人欲击之因求去罢为中太一宫使以门下侍郎何防为尚书左仆射兼中书侍郎　癸巳京师苦寒用日者言借土牛迎春　都人杀东壁统制官辛亢宗　罢民乘城代以保甲　金尼玛哈军自河阳来防至城下　甲午驿召李纲为资政殿大学士领开封府　金人陷怀州知州霍安国死之安国被围扞御不遗力鼎澧兵亦至相与共守力尽城乃陷将官王美投濠死尼玛哈引安国以下分为四行问不降者为谁安国曰守臣霍安国也问余人通判林渊钤辖张彭年都监赵士詝张谌于潜鼎澧将沈敦张行中及队将五人同辞对曰渊等与知州一体皆不肯降尼玛哈令引于东北乡望其国拜皆不屈乃解衣面缚杀十三人而释其余安国一门无噍类　时雨雪交作帝被甲登城以御膳赐士卒易火饭以进人皆感涕敌攻通津门数百人缒城御之焚其炮架五鵞车二　乙未金人入青城攻朝阳门　冯澥至自金军时澥与李若水至怀州金使萧庆等挟与俱还　丙申幸宣化门帝乘马行泥淖中民皆感泣张叔夜数战有功帝如安上门召见拜资政殿学士东道总管胡直孺将兵入衞与金人遇于拱州兵败被执遂陷拱州　丁酉赤气亘天　金人初至即力攻东壁刘延庆练边事措置颇有法遇夜即城下积草数百爇之以惊时有议置九牛炮者虽硙磨皆可施于东壁用之尝碎其云梯诏封防国大将军贼知东壁不可攻于是过南壁以洞子自蔽运薪土实防龙河河水遂涸以冯澥为尚书左丞　戊戌殿前副都指挥使王宗濋率牙兵千余下城与贼战统制官高师旦死之　己亥诏毁艮岳为炮石贼复于防龙河叠桥取道姚弋仲选鋭卒下临分布弩炮又于城上缚虚棚士众山立箭下如桥不能寸进乃弃去益造火梯云梯偏桥撞竿鵞车洞子诸攻城之具　庚子命张叔夜签书枢宻院事将兵入城　贼攻宣化门姚友仲御之　是曰幸东壁金人复遣萧庆等来贷粮且议和　辛丑金人攻南壁杀伤相当　壬寅诏河北守臣尽起军民兵倍道入援　癸夘幸安肃门至朝阳门敌箭及驾前旗下令军士三百余人缒城出战杀贼数百复缒而上命以官者数十人贼筑望台度高百尺下觇城中以飞火炮燔楼橹将士严警备旋即缮治又造云梯施大轮以革冒之乗罅推以叩垒将士出钩竿拄之使不得进近则以钩矛取之发火焚梯敌数引却复用鵞车洞子攻北城军士射以九牛弩一发而贯三人诏募人焚敌炮架鵞车洞子及八分者白身授团练使余以次授赏张叔夜闻南壁飞石击楼橹与范琼分麾下兵袭敌营欲燔其炮架遥见铁骑军士不克阵而奔自相蹈借溺隍死者以千数甲辰大雨雪　金人陷亳州　遣间使召诸道兵勤王乙巳大寒士卒噤战不能执兵有僵仆者帝在禁中
　　徒跣祈晴　丙午雨木冰　丁未始避正殿　戊申金人过登天桥来攻通津门　时勤王兵不至城中兵可用者唯衞士三万然亦十失五六因时令挑战以示敢敌金人复来言不须帝出城请亲王及何防往议诏越王往将行而尼玛哈以兵来迓王乃止于是金人宣言失信再遣使来趣亲王出盟己酉遣冯澥曹辅与宗室仲温士使金军请和既至尼玛哈即遣还不与交一语　命康王构为河北兵马大元帅殿中侍御史胡唐老言康王奉使至磁为士民所留乃天意也乞就拜为大元帅俾率天下兵入援何防以为然宻草诏藁上之帝令募死士得秦仔刘定等四人遣持蜡诏如相州拜王为大元帅陈遘为元帅宗泽汪伯彦副元帅使尽河北兵速入衞辟官行事并从便宜仔定至相于顶髪中出诏王读之呜咽军民感动　辛亥金人复遣使来议和要亲王出盟　壬子复遣曹辅冯澥及仲温士使金营癸丑仲温士还云金人须亲王并何防至军前金人攻通津宣化门范琼以一人出战渡河氷裂没
