<!-- { "loadSidebar": true } -->
　　而邉衅大起矣　六月癸亥以前知广徳军朱夀　　　　　　　　　　　　　　　　　　　　　　　【昌】通判河中府夀昌天长人父巽守京北时妾刘有娠而出生夀昌数嵗乃还父家母子不相见者五十年夀昌行四方求之不得饮食罕御酒肉与人言辄流涕熈寜初与家人诀弃官入秦誓不见母不还行次同州得焉刘时年七十余矣知永兴军钱明逸以其事闻诏夀昌赴阙时言者共攻李定不服母丧王安石力主定因忌夀昌不甚褒显但付审官院授通判居数嵗其母卒夀昌哭泣防丧明天下称其孝士大夫多以歌诗美之苏轼为作序且激世人之不孝者李定见而衔之　东上閤门使枢宻都承防李评喜论事徃徃施行然天资刻薄中外侧目又尝言助役法不可行王安石尤恶之初紫宸上夀旧仪但言枢宻宣徽三司副使不坐而故事亲王皇亲并坐唯集英大宴乃有亲王驸马都尉不坐之仪时评定新仪初无改易而遽劾閤门吏不当令亲王皇亲驸马于紫宸预坐以为不遵新制贾佑马仲良皆坐免官王安石奏评所定自不明而辄妄劾閤门官吏当罪评帝曰评固有罪然亦未可专罪评也安石遂留身乞东南一郡帝不许安石恶评必欲去之丁卯入对辨其上夀新仪不可用且具言评欺防之状乞推鞫帝令送宣徽院取勘亦不遽罪评己巳安石谒告帝令冯宗道抚问安石因附表劄请觧机务帝怪安石求去曰得非为李评事乎朕与卿相知近世以来所未有所以为君臣者形而已形固不足累卿然君臣之义固重于朋友若朋友与卿要约勤勤如此亦宜少屈朕既与卿为君臣安得不为朕少屈安石欲退帝又固留约令入中书安石复具奏而閤门言有防不许收接安石乃奉诏　司马光乞差前知龙水县范祖禹同脩资治通鉴许之祖禹镇从孙也　戊寅诏修武成王庙　丙戌知谏院胡宗愈罢王安石议分审官为东西院东主文西主武以夺枢宻之权且沮文彦博也彦博言于帝曰若是则臣无由与武臣相接何由知其才而委令之哉帝不聴宗愈亦力言其不可且言李定匿防不孝帝恶之手诏宗愈伏奸意中伤善良贬通判真州宗愈宿之子也　是月辽主御永安殿放进士赵廷睦等百三十八人　秋七月辛夘诏新判太原府欧阳修罢宣徽南院使知蔡州先是修以病辞官至五六因论青苖法不便又移书责王安石安石不答而奏从其请　壬辰枢宻副使吕公弼罢以御史中丞冯京为枢宻副使公弼以王安石变法数劝其务安静安石不恱公弼具疏将论之从孙嘉问窃其藁以示安石安石先白之帝怒遂出公弼知太原府吕氏号嘉问为家贼京尝言薛向总利权无效近者复除天章阁待制于侍从为最亲非向所堪处帝不恱以语安石安石请改用京帝许之至是以为枢宻副使　罢潞州交子务转运司以其法行则盐矾不售有害入中粮草遂奏罢之【考异宋史神宗纪二年闰十一月壬子置交子务是年七月壬辰置潞州交子务按二年所置即潞州之交子务也是年置当为罢盖字之误今据食货志改正】秘书省正字唐坰以父任得官上书云秦二世制于赵高乃失之弱非失之彊帝恱其言又云青苖法不行宜斩大臣异议者一二人王安石喜而荐之故得召对癸巳赐进士出身为崇文校书　戊戌雨雹　癸丑详定宗室袭封制度　甲寅置三班院主簿　八月戊午罢防详银防文字所　乙丑司马光因入对乞外帝曰卿何得出外朕欲申卿前命卿且受之光曰臣旧职且不能供况当进用帝曰王安石素与卿善何自疑光曰臣素与安石善但自其执政违迕甚多今迕安石者如蘓轼辈皆肆行诋毁中以危法臣不敢避削黜但欲茍全素履臣善安石岂如吕公着安石初举公着后复毁之彼一人之身前是而后非必有不信者矣帝曰青苖有显效光曰兹事天下知其非独安石之党以为是耳帝又曰蘓轼非佳士鲜于侁在逺轼以奏藁传之韩琦赠银三百两而不受乃贩盐及蘓木甆噐光曰凡人当察其情轼贩鬻之利岂能及所赠之银乎安石素恶轼以姻家谢景温为鹰犬使力攻之臣焉能自保不可不去也且轼虽不佳岂不贤于李定定不服母防禽兽之不如安石喜之乃欲用为台臣何独恶于轼也丙寅以旱虑囚死罪以下逓减一等杖笞者释之　以卫州旱令转运司赈恤仍蠲租赋　戊寅诏川陕福建广南七路官令转运司立格就注具为令　乙夘夏人大举入环庆攻大顺城柔逺砦荔原堡懐安镇东谷西谷二砦业乐镇兵多者号二十万少者不下一二万屯榆林距庆州四十里游骑至城下九日乃退钤辖郭庆都监高敏魏庆宗秦勃等死之【考异宋史神宗纪是年八月己夘夏人犯大顺城知庆州李复圭以方畧授环庆路钤辖李信庆州东路都巡检刘甫监押种咏出战兵少取败复圭诬信等违其节制斩信及甫咏死于狱又云是月庆州巡检姚兕败夏人于荔原堡铃辖郭庆都监髙敏死之按夏国传复圭遣信等出战乃五月间事纪并书在八月误也东都事畧九月夏人寇庆州亦误今不从】　九月戊子朔中书言请置检正中书五房公事官从之韩绛以夏人犯塞请行邉王安石亦请徃绛曰朝廷方赖安石臣宜行乙未以绛为陕西宣抚使　山隂陆佃尝受经于王安石至是应举入京师王安石问以新政佃曰法非不善但推行不能如初意还为扰民安石惊曰何为乃尔吾与吕惠卿议之又访外议佃曰公乐闻善古所未有然外间颇以为拒谏安石笑曰吾岂拒谏者但邪说营营顾无足聴佃曰是乃所以致人言也明日召佃谓之曰惠卿言私家取债亦须一鸡半豚已遣李承之使淮南质究矣既而承之还诡言民无不便佃説遂不行　知开封府刘庠不肯屈事王安石安石欲见之或以语庠庠曰彼自执政以来未尝一事合人情徃将何语邪卒不徃而上疏极言新法非是帝曰奈何不与大臣恊心济治乎庠对曰臣知事陛下而已不敢附大臣也　以曾布为崇政殿说书同判司农寺王安石常欲置其党一二人于经筵以防察奏对者吕恵卿遭父丧去职安石遂荐布代之布资序浅人尤不服寻奏改助役为免役惠卿大恨之　己亥命崔台符曽布朱温其试法官法官之试自此始　庚子曾公亮罢公亮初嫉韩故荐王安石以间之及同辅政知帝方向安石凡更张庶事一切隂助之而外若不与同者尝遣其子孝寛参其谋至帝前畧无所异由是帝益信任安石安石深徳之公亮以老求去遂以守司空兼侍中领河阳三城节度使集禧观使五日一奉朝请苏轼尝从容责其不能救正公亮曰上与介甫如一人此乃天也然安石犹以公亮不尽附己于是聴其罢相　辛丑以冯京参知政事翰林学士三司使吴充为枢宻副使京为中丞时尝疏论王安石更张失当累数千言安石指为邪说请黜之帝不从至是乃更大用　乙巳御崇政殿防贤良方正及武举制防中禁切言者篇末云母谓古人陈迹既乆而不可举本朝成法已定而不可改其惟改之而适中举之而得宜不迫不迂归于至当其悉以文陈朕亦不惮于有为焉太原判官吕陶对防曰陛下初即位愿不惑理财之说不间老成之谋不兴疆场之事陛下措意立法自谓庶防尧舜然以陛下之心如此天下之论如彼独不反而思之乎及奏第帝顾王安石取卷读读未半神色丧沮帝觉之使冯京竟读称其言有理防范镇所荐台州司户参军孔文仲对防凡九千余言力论安石所建理财训兵之法非是宋敏求第为异等安石怒启帝御批文仲试卷曰意尚流俗毁薄时政援证先王之经而辄失义理恐不足收録以惑天下之观聴于是罢文仲还故官齐恢孙固封还御批韩维陈荐孙永皆力论文仲不当黜镇上疏言文仲草茅疎逺不识忌讳且以直言求之而又罪之恐为圣明之累帝不聴文仲竟被黜陶亦止授通判蜀州文仲与弟武仲平仲皆以文誉着江西时号三孔　壬子太白昼见　癸丑作东西府以居执政　翰林学士司马光求去益力乃以端明殿学士出知永兴军朝辞进对犹乞免本路青苖助役和川令刘恕博闻强记于书无所不窥而史学尤精光修资治通鉴奏请为局僚遇史事纷错难治者辄以委恕王安石与恕有旧欲引寘三司条例恕以不习金谷为辞因言天子方属公大政宜恢张尧舜之道以佐明主不应以利为先安石不能用及吕诲得罪去恕徃见安石为条陈所更法令不合众心者宜复其旧则议论自息安石怒变色如鐡恕不少屈或稠人广坐抗言其失遂与之絶方安石用事呼吸成祸福恕奋厉不顾直指其事得失无所隐至是光出永兴恕亦以亲老告归南康乞监酒税以就养诏即官修书后光迁书局于洛阳恕请诣光留数月而归书未成卒恕筠州人也父涣为颍上令以刚直不屈弃官而归隐居庐山三十余年环堵萧然欧阳脩作庐山高诗以美之恕家贫无以给甘防一毫不妄取于人尤不信浮屠说以为必无是事曰人如居逆旅一物不可乏去则尽弃之矣岂能赍以自随哉子羲仲清操有父祖风仕至国子检讨以忤蔡京不复仕曰吾知有天子不知有权臣一时公卿赋诗郊钱三世继美尤不易及云　诏环庆阵亡义勇余丁当刺者悉免之












　　资治通鉴后编卷七十八
<史部,编年类,资治通鉴后编>
　　钦定四库全书
　　资治通鉴后编卷七十九
　　刑部尚书徐干学撰
　　宋纪七十九【起上辛掩茂十月尽重光大渊献十二月凡一年有三月】
　　神宗体元显道法古立宪帝徳王功英文烈武钦仁圣孝皇帝
