<!-- { "loadSidebar": true } -->










　　资治通鉴后编卷七十九
　　钦定四库全书
　　资治通鉴后编卷八十
　　刑部尚书徐干学撰
　　宋纪八十【起黓困敦正月尽昭阳赤奋若十二月凡二年】
　　神宗体元显道法古立宪帝徳王功英文烈武钦仁圣孝皇帝
　　熈寜五年春正月己丑诏聴降羌归国　己亥置京城逻卒察谤议时政者收罪之　辛丑司天监灵防郎尤瑛言天乆隂星失度宜罢免王安石上以瑛状付中书安石遂谒告冯京等进呈送英州编管诏刺配英州牢城安石翌日乃出　二月以两浙水赐谷十万石赈之仍募民兴水利　癸亥太白昼见　丙寅以知郑州吕公弼为宣徽南院使龙图阁直学士知渭州蔡挺为枢宻副使挺在渭州籍禁兵悉还府不使有隠占建勤武堂轮诸将五日以教阅队伍金鼔之法甚备储劲卒于行间遇用竒则别为一队出战甲兵整习常若寇至时土兵有阙诏募三千人挺奏土兵不必补当以泾渭仪原四州义勇分五畨畨三千人防秋以八月十五日上九月罢防春以正月十五日上三月罢周而复始比之募土兵省费多矣从之歳省粟帛钱缗十三万有竒挺又括并邉生地冐耕田千八百顷募人佃种以益邉储取邉民阑市蕃部田八千顷以给弓箭手养马镇戎军壕外有土山挺因险筑砦乘髙四望觇贼徃来开膏腴之地二千顷募弓箭手三千耕守赐名熈寜砦谍告夏人数万集胡卢河挺出竒兵迎击之遂溃遣四将分路追讨破其七族夏人复犯诸砦环庆兵不能御挺遣张玉以万人徃觧其围庆州军变关中大挺讨平之帝曰庆卒为乱不至猖獗泾原之力也进龙圗直学士至是遂有此命帝问挺泾原训兵之法召部将按于崇政殿善之下以为诸路法挺为人有智计多诡谲自以有劳乆畱邉郁郁不得志寓意词曲有应念玉关人老之句中使至则使优伶歌之以达于禁掖帝闻而闵之故有是拜　三月甲午南平王李日尊卒子干徳嗣日尊公蕴之孙也既死干徳防母黎氏燕燕太妃与宦者李若吉同主国事讣至遣使吊赠　戊戌判汝州富弼致仕弼至汝两月即上言新法臣所不晓不可以治郡愿归洛养疾许之弼虽家居朝廷有大利害知无不言帝虽不尽用而眷礼不衰王安石尝有所建明帝却之曰富弼手疏称老臣无所告诉但仰屋窃叹者即当至矣其敬之如此　丙午行市易法自王韶倡为縁邉市易之説王安石善之以为与汉平凖法同可以制物低昻而均通之遂用草泽魏继宗议以内藏库钱帛置市易务于京师凡货之可市及滞于民而不售者平其价市之愿以易官物者聴以抵当物力多少均分赊请相度立限嵗出息二分纳还以户部判官吕嘉问为提举嘉问上建置十三条其一云兼并之家较固取利令市易务觉察申三司按置以法帝削去此条御史刘孝孙言于此见陛下寛仁爱民之至安石曰孝孙称颂此事以为圣政臣愚窃谓此乃圣政之阙也自是诸州上供藨席黄芦之类悉令计直从民愿者市之以给用寻改在京市易务为都提举市易司秦凤两浙滁州成都广州郓州六市易司皆焉【考异陈瓘论王安石日録所载熈寜中奏对语多不实其言曰神考不欲于律外立较固之条可谓仁厚爱民之意刘孝孙将顺圣美不为过也日録但为显掦吕嘉问故不以御批为是不以孝孙为然于是造神考之言曰若设法倾之则兼并不能为害又撰对上之言曰若不能明立法令但设法相倾即是纸铺孙家所为纸铺孙家为是百姓制百姓不得故止如此岂有为天下主乃只如纸铺孙家所为何以谓之人主呜呼设法相倾之语谓之不诬可乎纸铺孙家之语谓之不诋可乎按帝既减去较固之条岂更欲设法相倾其诬帝明甚若纸铺孙家之语陵悖防嫚无复人臣礼削而不録可也】羣牧使李肃之知永兴军帝戒令绥抚一路肃之曰自是朝廷以常平助役扰州县耳帝不恱　夏四月庚戌朔立殿前马步军春秋校试殿最法　己未括闲田知定州滕元发言河北州县近山谷处民间各有弓箭社及猎射人习惯便利与诸边无异乞下本道逐州县并令募诸色公人及城郭乡村百姓有武勇愿习弓箭者自为之社毎嵗之春长吏就阅试之北人劲悍缓急可用从之元发即甫也以避高鲁王讳改字为名　丁卯二股河成深十尺广四百尺方浚河则稍障其决水至是水入于河而决口亦塞　五月辛巳以古渭砦为通逺军帝志复河陇防定州驻泊都监张守约请以古渭为军根本陇右帝从之以王韶知军事行教阅法诏宗室非袒免亲者许应举初试黜其不成文理者余令覆试累覆试不中者亦量才擢用　庚寅以青唐大首领包顺为西头供奉官　辛卯王安石以王韶书进呈韶言已拓地千二百里招附三十余万口帝与安石论人有才不可置之闲处因言汉武亦能用人安石曰武帝所见下故所用将帅止卫霍辈至天下户口减半然亦不能灭匃奴帝曰武帝自为多欲耳安石曰欲亦不能害政如齐桓公亦多欲矣而注厝方略不失为霸于天下能用人故也帝曰汉武至不仁以一马之故劳师万里侯者七十余人视人命若草芥所以户口减半也人命至重天地之大徳曰生岂可如此　壬辰以赵尚寛等前守唐州辟田疏水有功増秩以劝天下　丙午太白昼见　行保马法王安石始建此议文彦博吴充以为不便安石持论益坚乃诏开封府界诸县保甲愿牧马者聴仍令以陕西五路义勇保甲愿养马者户一匹物力高愿养二匹者聴皆以监牧见马给之或官与其直令自市先行于开封府及陕西五路府界无过三千匹五路无过五千匹袭逐盗贼外乘越三百里者有禁歳一阅其肥瘠死病者补偿在府界者免体量萆二百五十束加给以钱布在五路者歳免折变縁纳钱三等以上十户为一保四等以下十户为一社以待病毙补偿者保户马死保户独偿社户马死社户半偿之其后遂徧行于诸路　六月壬子司空兼侍中河阳三城节度使判永兴军曾公亮以太傅致仕　癸亥诏分经义论防为四场以试进士　丙寅作京城门铜鱼符枢宻院言仁宗时尝建武学乞复之乙亥诏于武成
