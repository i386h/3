<!-- { "loadSidebar": true } -->
　　宗山陵依干兴例蠲其半余聴渐还　命入内都知任守忠权户部副使张焘提举三司修造案勾当公事张徽作仁宗神御殿于景灵宫西园殿成名曰孝严别殿曰寕真焘因请图干兴文武大臣于殿壁绘像自此始京师赋麴于酒戸有常籍无论售与不售或至破产以偿焘请废嵗额严禁令随所用麴多寡以售自是课增数倍尝与三司使议铸钱事帝诘难皆不能对焘徐开陈帝是之既退令左右记姓名焘亢兄子也　司马光言窃闻近日陛下圣体甚安奉事皇太后昏定晨省未尝废阙非独羣臣百姓之福乃宗庙社稷之福也陛下既为仁宗之后皇太后即陛下之母今濮王既没陛下平生孝养未尽之心不施之于皇太后将何所用哉今陛下己能奉养如礼而臣复区区进言者诚欲陛下始终无倦外尽其恭内尽其爱使孝徳日新以叶天下之望而已若万一有无识小人以细末之事离间陛下母子不顾国家倾覆之忧而欲自营一身之利者愿陛下付之有司明正其罪使天下晓然皆知陛下圣明仁孝不负大恩而谗佞不能间也光又言窃见祖宗之时闲居无事尝召侍从近臣与之从容讲论至于文武朝士使臣选人凡得进见者往往召之使前亲加访问所以然者一则欲使下情上通无所壅蔽一则欲知其人能否才器所任也今陛下圣质英睿得于天纵然与当世士大夫未甚相接民间情伪未甚尽知臣谓宜诏侍从近臣每日轮一员直资善堂夜则宿于崇文院以备非时宣召其余羣臣进见及奏事者亦望稍解严重细加访问以开广聪明禆益大政他日光进对又言皇太后母也陛下子也皇太后母仪天下已三十年陛下新自藩邸入承大统万一两宫有隙陛下以为谁逆谁顺谁得谁失又仁宗恩徳在民藏于骨髓陛下受其大业而无以报之将何以慰天下之望凡人主所以保国家者以有威福之柄也今陛下即位将近朞年而朝廷政事除拜赏罚一切委之大臣未尝询访事之本末察其是非有所予夺臣恐上下之人习以为常威福之柄寖有所移则虽有四海之业将何以自固凡此利害之明有如白黒取舍之易有如反掌陛下今日回意易虑犹为未晩若固守所见终无变更臣恐日月寖乆衅隙愈深不可复合威权已去不可复収后虽悔之亦无及已光寻以言不用恳求外补帝令宰臣宣谕曰卿所言事略皆施行且供谏职未须求出光复奏臣乡所言欲陛下以事濮王之礼事皇太后又欲陛下延访羣臣躬亲政事若不能行此二者臣虽日侍丹扆有何所益陛下若奉养之礼日增月益访求治道勤劳不倦使慈母欢欣于上百姓安乐于下则臣虽在远方亦犹在陛下之侧也　吕诲言臣闻近日圣体平复中外均庆而万几之事未闻亲决议者谓陛下避让有所待焉果如是恐未为顺敢不为陛下委细陈之且以两汉而下母后临朝者众皆嗣君冲幼亲为辅翊并坐帘帏之下专其聴防幼君既长故有复辟之议今日之事有异于是先帝拔陛下于宗族之中以贤且长付托之意正为今日也当陛下违豫之时非皇太后内辅则政无所寄大臣建防于国忠也然而陛下临朝御前殿百官朝罢两府大臣方至内东门是纲领柄权皆在于手陛下自未专决何所待也臣伏望宸衷感悟无以此为念唯内勤孝养率中宫尽礼则妇姑之情相接母子之爱益亲躬脩政务操持威福日与近臣讲求治道事无过举体斯为顺自然皇太后慰安恩意无间燕适深宫优游清净含饴弄孙不复闗政岂非皇太后之心耶诲遂言于皇太后曰恭以殿下保祐圣子积三十年辅翊又逾期嵗寰宇宁泰庙社安固慈恩至矣圣功大矣然以万几浩繁殿下劳身焦思曾未少休非所以燕怡福夀之本也况皇帝躬亲治事勤励如此在于圣虑应已慰安臣愚以谓东殿帘帏宜五七日一御咨询大臣无俾旷事庶少均暇逸于翊政之道亦无所损　夏四月辛未诏以河北州县官吏补义勇不足令转运司劾治都转运使赵抃请以嵗尽为限不足乃劾治诏从之其河灾州军令以渐补初抃至大名时贾昌期以故相守魏抃欲按视府库昌期遣其属来告曰前此监司未有按视吾藏者公虽欲举职恐事无比奈何抃曰舍大名则列郡不服矣即往视之昌期初不説及是官吏以募义勇不足当坐者八百余人抃奏请寛之坐者得免而募亦随足昌期乃媿服　丁丑权御史中丞王畴上疏请车驾行幸以安人心于是执政及谏官相继有请上曰当与太后议之韩琦以白太后太后曰上疾新愈恐未可出琦曰上意亦自谓可出矣太后曰今素仗皆未具更少须琦曰此细事不难办也乃诏有司择日以闻　先是司马光言前代帝王升遐后宫下陈者尽放之出宫还其亲戚所以遂物情重人世省浮费远嫌疑也窃惟先帝恭俭寡欲清约执礼后宫侍左右承宠渥者至少而享国日乆嵗增月积掖庭之间冗食颇众陛下以哀恤之初未忍散遣今山陵祔庙大礼俱毕臣愚谓宜举前代故事应先帝后宫非御幸有子及位号稍贵并职掌文字之人其余皆给与糚奁放遣出外各令归其亲戚或使任便适人书之史册亦圣朝一美事也癸未放宫人三百三十五人　甲申御迩英阁上谕内侍任守忠曰方日永讲读官乆侍对未食必劳倦自今视事毕不俟进食即御经筵故事讲读毕拜而退上命毋拜后遂以为常上自即位感疾至是犹未全安每不喜进药吕公着讲论语子之所慎斋战疾因言人之疾病常在乎饮食起居之间况于人君任大守重固当节嗜欲远声色近医药为宗社自爱不可不谨上纳其言为之俯首动容　司马光言伏见权御史中丞王畴建言乞陛下循真宗故事幸诸寺观祈雨朝廷虽从其请而讲议选日已逾旬浃至今车驾未出众论狐疑皆云事将中辍臣愚以为车驾暂出近在京城之内亦何必拘瞽史之言选防时日伏望陛下防自圣心于一两日间车驾早出为民祈雨以副中外颙颙之望甲午祈雨于相国大清寺醴泉观帝乆不豫至是士庶瞻望驩呼相庆　己亥诏自今水旱命官祷于九宫贵神从胡宿言也　丁未命天章阁待制吕公着同修起居注邵必编集仁宗御制　戊申皇太后出手书付中书还政先是上疾稍愈自去年秋即间日御前后殿视朝聴政两府每退朝入内东门小殿覆奏太后如初韩琦欲还政天子而御宝在太后所乃因帝祈雨还令御宝更不入太后阁尝一日取十余事禀上上裁决如流悉皆乆当琦退与同列相贺因谓曾公亮等曰昭陵复土即合求退顾上体未平迁延至今上聴防不倦如此诚天下大庆琦当于帘前先白太后请一乡郡须公等賛成之于是诣东殿覆奏上所裁决十余事太后每事称善同列既退独留遂白太后求去太后曰相公安可求退我当居深宫却每日在此甚非得已曰前代如马邓之贤不免贪恋权势今太后便能复辟诚马邓所不及因再拜称贺且言台谏亦有章疏乞太后还政未审决取何日撤帘太后遽起即厉声命仪銮司撤帘帘既落犹于御屏后微见太后衣也【考异李焘曰太后还政撤帘事据蔡氏直笔邵氏见闻録并参取韩家传及王岩叟别录其家传所载太后不乐还政等语皆亏损圣徳且非事实今并削去直笔误云告枢相文彦博亦不取】嘉祐初琦与富弼同相或中书有疑事往往私与枢宻院谋之自弼使枢宻非得防令两府合议者琦未尝询于弼也弼颇不怿及太后还政遽撤东殿帘帷弼大惊谓人曰弼备位辅佐他事固不敢预闻此事韩公独不能与弼共之耶或以咎琦琦曰此事当如出太后意安可显言于众弼自是怨琦益深【考异李焘曰冨弼怨韩琦事据司马氏记闻邵氏见闻录称富弼谓韩公欲致弼于族灭之地恐弼初无此言也】　庚戍上始日御前后殿如故　御史中丞王畴上疏请诏二府大臣讲求所以尊崇母后之礼若朝廷严奉之体与嵗时朔望之仪车服承衞之等威百司供拟之制度他时尊称之美号外家延赏之恩典凡可以称奉亲之意者皆宜优异章大以发扬母后之功烈则孝徳昭于天下矣帝从之即日诏中书枢宻院参议尊崇皇太后仪范以闻　辛亥上问执政积弊甚众何以裁救富弼对曰须以渐厘改又问以寛为治如何呉奎对曰圣人治人固以寛然不可以无节又问前代宗室弼对曰唐时名臣多出宗室奎曰祖宗时宗室皆近亲然初授止于殿直侍禁供奉官不如今之过也朝廷必为无穷计当有所裁损　壬子诏皇太后令称圣防出入唯不鸣鞭他仪衞如章献明肃太后故事有所取索本閤使臣録圣防付所司其属中书枢宻院使臣申状皆覆奏即施行　丙辰上皇太后宫殿名曰慈夀加宣徽北院保平节度使判郓州曹佾同平章事初议除拜上以问宰相韩琦琦曰陛下推恩元舅非私外戚也以问枢宻使富弼弼对如遂降制而太后持其制弗下上固请乆之乃许【考异李焘曰司马光记闻载韩维説慈夀将归政颖王谓维及孙思恭曰慈夀欲为曹佾求使相二人不应王竟使王陶逹意于政府果得之按实録佾制下太后犹持之不知求使相果太后意否当考】　学士院奏详定改律勅官文书与御名同者凡二十字余令依此以音义改避从之　壬戌以帝康复命辅臣谢天地宗庙社稷及宫观　癸亥宰臣韩等奏请尊礼濮安懿王及谯国太夫人王氏襄国太夫人韩氏仙游县君任氏诏须大祥后议之　司马光上皇太后疏曰窃闻道路之言近日皇帝与皇后奉事殿下恭懃之礼甚加于往时而殿下遇之太严接之太简或时进见语言相接不过数句须臾之间已复遣去如此母子之恩如何得达妇姑之礼如何得施推其本原盖由皇帝遇疾之际宫省之内必有谗邪之人造饰语言互相间谍一则欲诈效小忠以结殿下之知侥求利禄二则自知过失素多畏嗣君之严有所不容三则欲窃弄权柄恶长君聪明使己不得自恣是以日夜闚觇掇拾丝毫之失无不纳于殿下之耳殿下虽至聪哲不能无疑虽至仁慈不能无怒皇帝以刚健之性屈于众口无以自伸能不愤悒遂使两宫之间介然相失乆而不解流闻于外朝野之士有敢窃议其是非者深可惜也今殿下濬发慈防卓然远览举天下之政归之皇帝此乃宗庙之灵生民之福然臣窃料谗邪之人心如沸汤愈不自安力谋离间臣愿殿下深察其情勿复聴纳远斥其人勿置左右使两宫之欢一皆如旧则殿下坐享孝养眉夀无疆国家乂安名誉光美矣　闰月癸酉步军都虞端州防御使知雄州赵滋卒赠遂州观察使滋在雄州六年契丹惮之北尝大饥旧米出塞不得过三斗滋曰彼亦吾民也令出米无所禁边人徳之驭军严战卒旧不服役滋役使如厢兵莫敢有言缮治城壁楼橹至于簿书米盐皆有条法性尤防谨月得公使酒不以入家然傲愎自誉此其短也　戊寅上问执政唐明皇治致太平末年何以至此富弼对曰明皇初平内乱励精求理委政得人所以治安末年任非其人遂致祸乱人主惟在择人决不可使姧人当国事也呉奎曰明皇用王忠嗣统制万里可矣安禄山之桀黠亦令统制万里安得不兆乱乎上皆以为然　己丑以御史中丞王畴为翰林学士召枢宻直学士吏部郎中知瀛州唐介为右諌议大夫权御史中丞上面谕介曰卿在先朝有直声今出自朕选非由左右言也先是翰林学士冯京数请解开封府事补外上问辅臣曰京曷为求去韩琦曰京领府事颇乆必以繁剧故求去耳又问京为人何如琦曰京在开封府嵗余处事无过又问贾黯何如人欧阳脩曰黯为人刚直但思虑或有不至耳琦因言羣臣邪正皆陛下所知至于进退实系天下利害惟陛下以此为先不可不察也上然之　夏六月己亥进封皇子忠武节度使同平章事淮阳郡王顼为颍王仍令所司择日备礼册命增置宗室学官诏大宗正教授有不职者察举以闻癸卯贡院奏准皇祐四年诏娶宗室女补官者不得
