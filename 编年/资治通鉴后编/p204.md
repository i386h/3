<!-- { "loadSidebar": true } -->
　　易威明山郭逵曰询庸人也于事何所轻重受之则不得不还明山恐自是蕃酋无复敢向化矣是月逵诇得杀杨定等首领姓名谍告将斩之于境以谢罪逵曰是且枭死囚以绐我报曰必执李崇贵韩道喜来夏人言杀之矣逵命以二人状貌物色诘问夏情得乃锢而献之　夏国主谅祚殂年二十一伪諡昭英皇帝庙号毅宗安陵子秉常即位时年七嵗梁太后摄政　是月韩至永兴初薛向郭逵等议欲存绥州诏度其可否奏贼今已诱杀杨定等绥州不可弃也及谅祚病死其子秉常方幼因奏当此变故尤非弃绥之时文彦博吕公弼耻于中变督促弃绥如初亦条陈不已帝遣入内押班王昭明赍手诏访利害复具奏言绥不可弃乃诏如议　是嵗观文殿学士太子少师致仕胡宿卒宿为人清谨忠实内刚外和临事重慎不辄发发即不可回尤顾惜大体其笃行自励至于贵达常如布衣时　辽南京旱蝗














　　资治通鉴后编卷七十五
<史部,编年类,资治通鉴后编>
　　钦定四库全书
　　资治通鉴后编卷七十六
　　刑部尚书徐干学撰
　　宋纪七十六【起着雍涒滩正月尽屠维作噩六月凡一年有半】
　　神宗体元显道法古立宪帝徳王功英文烈武钦仁圣孝皇帝【名顼英宗长子母曰宣仁圣烈皇后髙氏庆厯八年四月戊寅生于濮王宫祥光照室羣防吐五色气成云八月赐名仲鍼授率府副率三迁至右千牛卫将军嘉祐八年侍英宗入居庆寜宫英宗即位授安州观察使封光国公帝天性好学请问至日晏忘食英宗尝遣内侍止之帝正衣冠拱手虽大暑未尝用扇是年九月加忠武军节度使同中书门下平章事封淮阳郡王改今名治平元年进封颍王十二月壬寅立为皇太子】
　　熈寜元年春正月甲戌朔日有食之　诏改元　复命武臣同提防刑狱　丁丑以旱减天下囚罪一等杖以下释之　壬午令州县掩暴骸　丁亥命宰臣极言阙失　庚寅御殿复膳　壬辰幸寺观祈雨　参知政事赵槩数以老求去丙申罢知徐州槩秉心和平与人无怨恶在官如不能言然隂以利物者为多时议比之刘寛娄师徳　以三司使唐介参知政事帝问司马光曰唐介参预何如光曰介素有刚劲之名外人甚喜故事执政坐待漏院宰相省阅所进文书同列不得闻介谓曾公亮曰身在政府而事不预知上或有所问何辞以对乃与同视后遂以为常　丁酉诏修英宗实録　壬寅诏太学增置外舍生百员初太学置内舍生二百员官为给食至是待次盖百余人谏官以为言故有是诏二月辛亥令诸路每季以雨雪闻　乙卯以孔宗愿
　　子若防为新泰县主簿袭封衍圣公　初言者交论种谔擅兴边事诏系长安狱谔乃悉焚当路所与简牍置对无一语罣人惟自引伏丙辰贬谔秩四等安置随州司马光进读资治通鉴至蘓秦约六国从事帝曰蘓
