<!-- { "loadSidebar": true } -->
　　江表百司庻府非军旅之事者并令从行朕与辅臣宿将备御冦敌应接中原官吏士民家属南迁者有司母禁　贼贵仲正降　金乌珠请大起燕云河朔兵南侵金主从之是月陷磁州　时以华藏寺为建康府治而江浙制置使韩世忠权住蒋山诏世忠候府治移保寜宫即听居华蔵寺而世忠逼守臣连南夫狼狈移家出寺于是侍御史赵鼎言世忠躬率使臣排闼而入逐天子之京尹此而可为则无不可为者矣南夫治郡缓不及事愿先罢之然后降诏切责世忠仍治其使臣之先入者此为两得帝深嘉纳且曰唐肃宗兴灵武诸事草创得一李勉然后知朝廷尊今朕得卿无愧昔人矣于是诸将帖然畏服寻罢南夫而以兵部侍郎汤东野兼知建康府　秋七月辛巳苗傅刘正彦伏诛　癸未命学士院草夏国书大金国表付张浚　甲申诏以苗刘之变当轴大臣不能身卫社稷朱胜非顔岐路允廸并落职张衡州居住　金达兰畧地山东安抚使刘洪道弃潍州遁莱州守将张成举城降　丁亥皇太子旉薨諡元懿太子从幸建康属疾宫人蹴金炉有声惊怖疾转剧以致不起初张浚以旉尝奸帝位建议去之至是竟连其乳母置死　戊子签书枢宻院事郑瑴卒　汴京之陷也二帝及宗室北迁多范琼之谋又乘时剽掠左右张邦昌为之从卫右正言吕祉论其罪且进取琼之防至是自洪州入朝悖慢无礼乞贷苗刘等死帝畏其强以为御营司提举一行事务张浚言及今不诛琼他日必有王敦苏峻之患帝深以为然浚乃与枢宻检详文字刘子羽谋诛之命张俊以千兵渡江若备他盗者使皆甲而来丁亥召琼俊及刘光世赴都堂议事设食食己相顾未发子羽坐庑下恐琼觉取黄纸趋前麾之曰范琼下有敕诣大理寺置对琼愕不知所为子羽顾左右拥置舆中卫以俊兵送狱光世出抚其众数琼状且曰诛止琼尔汝等固天子自将之军也众皆投刃曰诺有防分御营五军琼下狱辞伏赐死子弟流岭南　己丑以资政殿学士王绹参知政事兵部尚书周望同签书枢宻院事　庚寅仙井监乡贡进士李时雨上书乞选立宗子繋属人心帝怒斥还乡里　辛卯升杭州为临安府初吕頥浩与浚定幸武昌之议及浚行頥浩以为道逺馈饷难继乃变前议会滕康张守陈武昌有十害不可往帝从之将定都故升为府　壬辰刘洪道复青州执金守臣向大猷　丁酉遣工部尚书临川崔纵使金通问二帝初帝将遣使廷臣以前使者相继受繋莫肻往纵毅然请行比至金首以大义责金人请还二帝又三遗之书金人怒徙之穷荒縦不少屈恚忿成疾握节而死　庚子张浚发建康　金尼玛哈鄂勒欢自濵州归燕山右监军乌珠请提兵下江浙尼玛哈许之仍留左监军达兰屯濵州以守山东乃遣女真渤海汉军诸万户等大起燕云河朔民兵付乌珠将之入寇　壬寅命李邴滕康权知三省枢宻院事从行凡四方奏谳吏部差注举辟功赏之数皆焉　命刘宁止制置江淮荆湖扈隆祐太后往洪州又命四厢都指挥使杨惟忠将兵万人以卫初有司月供太后钱一千缗后性俭约至是斥卖本殿绢二千疋充费帝方知寻常用度不足因命户部供钱绢各二万银一万可趣令办之　杜充留守东京以粮絶归遂命同知枢宻院事充将发汴岳飞諌曰中原地尺寸不可弃今一举足此地非我有他日取之非数十万众不可充不听遂与俱归朝廷命郭仲荀程昌防相继代充留守司亦名存而已　乙巳诏江西闽广荆湖诸路团教峒丁枪杖手山东盗郭仲威陷淮阳军仲威本李成之党成先往泗上仲威乃引兵围淮阳凡四月城陷仲威入城大掠取强壮以充军　翟兴引兵入汝州与贼王俊战败之是月广州教授林勲上本政书十三篇言朝廷兵农之政率因唐末之故今农贫而多失职兵骄而不可用是以饥民窜卒类为盗贼宜仿古井田之制使民一夫占田五十畆其有羡田之家毋得市田其无田与防惰末作者皆驱之使为农以耕田之羡者而量取钱谷以为十一之税宋二税之数视唐增至七倍今本政之制每十六夫为一井提封百里为三千四百井率税米五万一千斛钱万二千缗每井赋二兵马一匹率为兵六千四百人马三千四百匹嵗取五之一以为上畨之额以给征役无事则又分为四畨以直宫卫以给守卫是民凡三十五年而役使一遍也悉上则嵗食米万九千余斛钱三千六百余缗无事则减四分之三皆以一同之租税供之匹妇之贡绢三尺绵一两百里之县嵗收绢四千余匹绵三千四百斤非蚕乡则布六尺麻二两所收视绢绵率倍之行之十年则民之口筭官之酒酤与凡茶盐香矾之皆可弛以予民其说甚备书奏以勲为桂州节度掌书记后朱熹甚爱其书陈亮亦曰此书考騐古今思虑周宻为井田之学无以加矣　八月己酉移浙西安抚司于镇江府　庚戌李邴罢壬子以吏部尚书刘珏权知三省枢宻院事　甲寅王庻罢以知庆阳府王似为陜西节制使　刘文舜陷舒州　己未太后发建康　壬戌以京畿转运使上官悟为东京留守悟均之子也时金人南侵而洪皓崔縦未复帝求可使缓师者丁卯遣京东转运判官杜时亮及修武郎宋汝为使金军以请和致书于尼玛哈曰古之有国家而廹于危亡者不过守与奔而已今以守则无人以奔则无地所以諰諰然惟冀閤下之见哀而已故前者连奉书愿削去旧号是天地之间皆大金之国而尊无二上亦何必劳师逺渉而后为快哉又命吕頥浩遗书刘豫俾谕此意　帝闻道君遣二内臣二宫女将与髙丽使人同至壬申谓宰执曰朕闻之一则以喜一则以惧朕别二圣已三年忽得安信岂不喜但道君当承平之日以天下奉之今彼中百凡麄陋而朕居深宫广殿极不遑安且朕父母兄弟及妻皆在异域惟一子又殇孑然一身当此艰难所以悲也言未毕澘然泪下吕頥浩曰愿陛下少寛懐抱力恢中兴之业周望曰此必金人之意若非彼意数人者虽至髙丽髙丽亦不肻令来帝曰然　金试举人于蔚州以张孝纯主文柄时辽人皆用诗赋两河人皆用经义而忻州孙九鼎擢第一九鼎政和间逰太学与洪皓同舎陷金十年始登第皓在北方屡见之　闰月乙酉帝谓宰执曰士大夫间有言李纲可复用者朕以其人虽忠义但志大才踈用之必至误国故不复用吕頥浩曰志大才踈诚如圣谕帝曰如听邢倞之计遂结余覩金人至今以为衅端周望曰如宣抚河东以救太原先于河阳置纳级库敌闻而笑之亦足见其踈也时倞知鼎州未防以倞始祸除名送英州编管　己丑以吕頥浩为尚书左仆射杜充为尚书右仆射并同中书门下平章事　庚寅起居郎胡寅上疏曰陛下以亲王介弟受渊圣皇帝之命出师河北二帝既迁则当纠合义师北向迎请而乃亟居尊位建立太子不复归觐宫阙展省寝陵偷安嵗月畧无捍御及敌骑乘虚匹马南渡一向畏缩惟务逺逃军民怨咨恐非自全之计也因进七防一罢和议而修战畧二置行台以区别缓急之务三务实效去虚文四大起天下之兵以自强五都荆襄以定根本六选宗室之贤才封建任使之七存纪纲以立国体书凡数千言吕頥浩恶其切直罢之　帝闻金师将至召诸将议驻跸之地张俊辛企宗请自鄂岳幸长沙韩世忠曰国家已失河北山东若又弃江淮更有何地吕頥浩曰金人之谋以陛下所至为边靣今当且战且避奉陛下于万全之地臣愿留常润死守帝曰朕左右不可无相辛卯以杜充兼江淮宣抚使守建康王之韩世忠为浙西制置使守镇江刘光世为江东宣抚使守太平池州并受充节制　丁酉太后至洪州过落星寺暴风覆舟宫人多溺死惟太后舟无虞　壬寅帝发建康张俊辛企宗以其军从考功员外郎楼炤上防言今日之计当思古人量力之言察兵家知己之计力可以保淮南则以淮南为屏蔽权都建康渐圗恢复力未可以保淮南则因长江为险阻权都呉会以飬国力于是帝一意还临安不复议防淮矣　甲辰次镇江府赐陈东家金　张浚次襄阳招官军义兵分屯襄郢唐邓　是月知济南府宫仪及金人数战于宻州兵溃仪及刘洪道俱奔淮南守将李逵以宻州降金　靳赛诣刘光世降　九月丙午朔日有食之　谍报金人陷登州乌珠将自登入海道以窥江浙而杜充在建康距钱塘明越道途缭绕虑失事机时韩世忠驻军江隂是日遣世忠控守圌山福山　辛亥次平江府　壬子金人陷单州兴仁府遂陷南京守臣凌唐佐被执刘豫因使为守唐佐与宋汝为宻疏其虚实以蜡书告于朝事泄豫并其家捕之唐佐见豫责以大义豫怒杀之境上　癸丑以周望为两浙荆湖宣抚使总兵守平江　以翰林学士张守同签书枢宻院事杜充严急刘光世不乐属充会朝议以太后在豫章恐有震惊乃命光世移屯江州捍卫之　丙辰以直龙圗阁张邵充金国军前通问使武臣杨宪副之邵至潍州接伴使置酒张乐邵曰二帝北迁邵为臣子所不忍听请止乐至于再三闻者泣下见左监军达兰命邵拜邵曰监军与邵为南北朝从臣无相拜礼且以书抵之曰兵不在强弱在曲直宣和以来我非无兵也帅臣初开边隙谋臣复起兵端是以大国能胜之厥后伪楚僭立羣盗蜂起曾几何时电扫无余是天意人心未厌宋也今大国复裂地以封刘豫穷兵不已曲有在矣达兰怒取国书去执邵送宻州囚于柞山砦　金人陷沂州丁巳蠲诸路青苗积欠钱　辛未追复邹浩龙圗阁待制中书舎人綦崇礼当行词推帝所以褒恤遗直之意有曰处心不欺飬气至大言期寤意引裾尝犯于雷霆计不顾身去国再迁于岭徼羣臣动色志士倾心又曰英爽不忘想生气之犹在奸谀已死知朽骨之尚寒同列推重【考异薛应旂通鉴书此事在绍兴四年十月壬寅帝次平江之下大误按宋史髙宗纪确有明文帝是年次平江加赠陈东欧阳澈而不及邹浩时崇礼方知绍兴府亦非当制之任今从髙纪作九月辛未】甲戌金娄宿攻长安经畧使郭琰弃城遁　以赵鼎
