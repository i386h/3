<!-- { "loadSidebar": true } -->
　　学士冯元为编官直史馆宋祁为检讨官既而祁言皇太后谒庙非后世法乃止撰籍田记　帝始召宋绶将大用之为张士逊所沮丁丑以绶为翰林侍读学士兼龙图阁学士判都省　六月甲午朔日有食之　壬寅録周世宗及高季兴李煜孟昶刘继元刘鋹后　辛亥太子少傅致仕孙奭卒帝谓张士逊曰朕方欲召奭还而奭遂死矣嗟惜久之罢朝一日赠左仆射諡曰宣奭以醇徳奥学劝讲禁中二十余年朝廷典礼俱属讨论必取前代中正合彛法事类而陈之故政府奉行无疑当真宗封禅时举朝皆歌诵盛徳奭独正言諌诤不少阿比晚节勇退优游里中始终全徳近世少俦性方重事亲笃孝父亡舐其面以代颒疾甚徙正寝屏婢妾谓其子瑜曰无令我死妇人之手也　初以钱惟演议下礼院礼院言夏商以来父昭子穆皆有配坐毎室一帝一后礼之正仪开元肃明皇后始有并祔惟演引唐武宗母韦太后祔穆宗本朝孝明孝章祔太祖故事按穆宗惟以韦太后配太祖未尝以孝章配伏寻先帝以懿徳配飨太宗及明徳园陵礼毕遂得升祔元徳自追尊后凡十七年始克升配今庄穆着位长秋祔食真宗斯为正礼庄献母仪天下与明徳例同若从古礼止应祀后庙庄懿帝母之尊与元徳例同若便升祔似非先帝慎重之意况前代无同日并祔之文惟上裁之诏都省与礼院议皆以为庄穆位崇中壸与懿徳有异己祔真庙自协一帝一后之文庄献辅政十年庄懿诞育圣躬徳莫与并退就后庙未厌众心按周礼大司乐职奏夷则歌小吕以飨先妣者姜嫄也帝喾之妃后稷之母特立庙而祭谓之閟宫宜于太庙外别立新庙奉安二后神主同殿异室嵗时荐飨用太庙仪别立庙名自为乐曲以崇世飨忌前一日不御正殿百官奉慰着之甲令诏从之己未命权知开封府程琳内侍副都知阎文应度地营建新庙秋七月丁五诏知富平县事张年増秩再任以其治行风告天下　癸未降知永兴军陈尧佐知庐州为狂人王文吉所诬也尧佐罢政过郑文吉挟故怨告尧佐谋反帝遣中官讯问复以属御史台中丞范讽夜半被防诘旦得其诬状上之尧佐犹坐是左降时复有诬諌官隂附宗室者宰相张士逊置二奏帝前且言憸人诬陷良善以揺朝廷若一开奸萌臣亦不能自保帝悟寘大吉于法诬諌官事亦寝【时孙祖徳知谏院范仲淹为左司諌不知宗室谓谁当考】　先是右司諌范仲淹以江淮京东灾伤请遣使循行未报仲淹请问曰宫掖中半日不食当如何今数路艰食安可置而不恤甲申命仲淹安抚江淮所至开仓廪赈乏絶禁淫祀奏蠲庐舒折役茶江东丁口盐钱饥民有食乌昧草者撷草进御请示六宫贵戚以戒侈心又陈八事其一曰祖宗时江淮馈运至少而养六军又取天下今东南漕米嵗六百万石至于府库财帛皆出于民加之饥年艰食如此愿下各有司取祖宗嵗用之数校之则奢俭可见矣其二曰国家太平垂三十年暴敛未除滥赏未革近年赦宥既频赏给复厚聚于艰难散于容易愿推求典礼无数肆赦推赏且祖宗欲复幽蓟故谨内藏务先丰财庶于行师之时不扰于下今横为隳费或有急难将何以济其三曰天之生物有时而国家用之无度天下安得不困江淮两浙诸路嵗有馈粮于租税外复又入籴计东南数路不下二三百万石故虽丰年谷价亦高官以伤财民且乏食至于造舟之费及馈运兵未给受赏与毎嵗又五七百万缗故郡国之民率不暇给商贾无还禆贩失业在京榷务课程日削国家以馈运数广谓之有偹然冗兵冗吏游惰工作充塞京都臣至淮南道逢羸兵自言三十人自潭州挽新船至无为军在道逃死止存六人去湖南犹四千余里六人者比还本州尚未知全活乃知馈运之患不止伤财其害人如此今宜销冗兵削冗吏禁游惰减工作既省京师用度然后减江淮馈运租税上供之外可罢髙价入籴则东南嵗省官钱数百万缗或上京实府库或就在所给还商旅商旅通行则货务所入渐广国用不乏东南罢籴则米价不起商人既通则入中之法可以兼行矣其四曰国家重兵悉在京师而军食仰于度支则所养之兵不可不精也禁军代回五十以上不任披带者降为畿内及陈许等处近下禁军一卒之费嵗不下百千万人则百万缗矣七十嵗乃放停乡园改易骨肉沦谢羸老者归复何托是未停之前大蠧国用既废之后复伤物情请下所司禁军选不堪披带者与本乡州军别立就粮指挥至彼有田园骨肉许之归农则羸老之人亦不至失所矣其五曰防边市马嵗几百万缗罢之则絶戎人行之则困中国今马至京师宜多鬻于民间假其刍牧或有边用一呼可集又重税以禁江淮小马勿使至近里州军则西北之马可行外慰戎心内为武备且减刍秣以亿万计其六曰江淮发运使嵗漕六百余纲省员殿侍并以嵗劳改班行若国家稍节用度则可减纲运酬奬之人其七曰百司流外日以増冗诸舘人吏宜一归崇文院而罢招置三五年可去其半其余并移补诸司其八曰真州建长芦寺役兵之粮已四万斛栋宇像塑金碧之资又三十万缗施之于民可以寛重敛施之于士可以増厚禄施之于兵可以拓旧疆矣自今愿常以土木之劳为戒上嘉纳之【考异仲淹正传云上捄敝十事而不载事目今从附及奏议所上止八事不知正传何据也今不取】　戊子诏以蝗旱去尊号睿圣文武四字仍令中外直言阙政　先是帝遣曹琮如契丹告哀章得象致物八月甲午朔契丹使耶律寿宁等来祭奠吊慰　丙申以太常丞永新刘沆直集贤院沆前同判舒州庄献太后建资圣浮屠内侍张懐信挟诏命督役严急州将至移疾不敢出沆奏罢懐信归　赠工部员外郎曹修古为右諌议大夫修古鲠直有风节当庄献时权幸用事人人顾望畏忌而修古遇事辄言无所回挠初论马季良钱暧忤太后防贬同判杭州未行改知兴化军卒于官贫不能归宾佐赙钱五十万季女泣白其母曰奈何以是累吾先人也卒拒不纳帝思修古忠故优赠之仍赐其家钱二十万修古无子録其壻刘勲为试将作监主簿　壬寅名庄献明肃太后庄懿太后新庙曰奉慈　癸夘诏凡除转运使及藩镇边郡守臣自今并许上殿奏事　甲辰诏中外毋避庄献明肃太后父讳壬子宰臣张士逊等言比诸道旱蝗请用汉故事册免防赐诏不许今陛下既减损尊名愿各降官一等以塞天异帝慰勉之　丁巳置端明殿学士以翰林侍读学士宋绶为之　三司言自籍田后继有赏赍用度不足请假于内藏库庚申出缗钱百万赐之帝谓张士逊曰国家钱本无内外盖以经费耳自是嵗歉或调发则出内藏以济之　九月丙寅崇信节度使同平章事判河南府钱惟演罢还本镇初惟演欲为自安计首建二后并配议既与刘美为亲又为其子暧娶郭皇后妹至是又欲与庄懿太后族为婚御史中丞范讽劾奏惟演擅议宗庙又言惟演在庄献时权宠太盛且与后族连姻请行降绌帝不聴讽袖告身对曰陛下不聴臣言臣今奉使山陵而惟演守河南臣朝暮忧刺客愿纳此不敢复为御史中丞矣帝不得已可之讽乃趋出丁夘复夺暧一官聴随惟演行诸子皆补外州监当　甲戌幸洪福院临庄懿太后梓宫丙子壬午临如之　丁丑诏国忌日罢佛像前设神御　壬午庄献明肃皇太后灵驾发引帝顾辅臣曰朕欲亲行执绋之礼以申孝心乃引绋行哭出皇仪殿门礼官固请而止遣奠正阳门外遂诣洪福院服素纱幞头淡黄衫从官常服黒带奉引庄懿太后梓宫遣奠廷中皆改衰服奉辞随梓宫攀号不已左右固请止帝泣曰劬劳之恩终身何所报乎步送至院西南隅仗转乃还　冬十月知諌院孙祖徳言防国节度使兼侍中张耆建楼于私第下瞰社稷祠坛请毁撤之诏可　丁酉祔庄献明肃皇太后庄懿皇太后于永定陵　甲辰诏两川嵗贡绫锦罗绮之属以三之二易为防绢供军须时帝富于春秋左右欲以巧自媚后苑珠玊之工颇盛殿中侍御史厐籍言今螽螟为灾民忧转死北有耶律西有拓拔陛下安得不以俭约为师奢靡为戒重惜国费以徇民之急帝深纳其言己酉祔庄献明肃太后庄懿太后主于奉慈庙　辛亥帝谕辅臣曰近嵗进士所试诗赋多浮华而学古者或不得以自进宜令有司兼以策论取之　以司封员外郎秘阁校理呉遵路为开封府推官始庄献太后称制遵路条奏十余事语皆切直忤太后意出知常州遵路至常即令转市呉中米以备嵗俭已而果大乏食民赖以济自他郡流至者亦十全八九范仲淹按抚淮南荐遵路为郡得古人之风乞以遵路救灾事迹颁诸州为法并付史馆遵路淑子也　癸丑下徳音降东西京囚罪一等徒以下释之縁二太后陵应奉民戸免租赋科役有差　戊午张士逊罢为左仆射判河南府枢宻使杨崇勲罢为河南三城节度使同平章事判许州先事天下蝗旱仍见士逊居首相不能有所建明帝颇复思吕夷简及百官诣洪福院上庄献太后谥册退而奉慰士逊乃过崇勲园饮酒日中不至羣臣离立以俟御史中丞范讽劾奏之遂与崇勲俱罢　以判陈州吕夷简同平章事知河南府王曙充枢宻使佥书枢宻院事王徳用为枢宻副使端明殿学士刑部侍郎宋绶参知政事权三司使蔡齐为枢宻副使　庚申诏自今毎日御前殿视事帝即位之初尚循真宗晚年故事惟只日御殿至是始复旧制　自唐以来民计田谕赋外増取他物复析为赋谓之杂变亦谓之防纳名品烦细官司嵗附帐籍并縁侵扰民以为患帝既躬耕籍田因诏三司防纳物以类并合于是三司请悉除诸名品并为一物夏秋嵗入第分麄细二色百姓便之　十一月癸亥朔礼部侍郎参知政事薛奎罢为资政殿学士戸部侍郎判都省始庄献崩二府大臣皆罢去奎独留帝且倚以为相而奎得喘疾数辞位有诏免朝谒视事如故又数赐告还第乆之乃罢　以龙图阁待制孔道辅为右諌议大夫权御史中丞　诏増宗室俸　乙丑追册美人张氏为皇后　甲戌赠冦凖中书令复莱国公其壻屯田员外郎张子皋复直史馆仍令赍诏赐其家祭酹之戊寅以大理评事刘涣为右正言初涣上防庄献太
