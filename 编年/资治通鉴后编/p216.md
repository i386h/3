<!-- { "loadSidebar": true } -->
　　诉超升等第出助役钱事本府不受遂突入王安石私第安石谕云此事相府不知仍问汝等来知县知否皆言不知又诣御史防臣以本防无例收接诉状谕令散去退而访问乃司农寺不依诸县元定户等却以见管户口量第定出役钱数付诸县各令管认别造簿籍前农务而毕臣窃谓凡等第升降盖视人家产髙下乃得其实今乃自司农寺先画数令本县依数定簿岂得民无争诉哉判司农寺乃邓绾曾布一为知杂一为都检正非臣言之谁敢言者王安石指陈绘言为不然帝遂置而弗问　初保甲法行乡民惊至有截指防腕以避丁者知开封府韩维言之帝以问王安石安石曰此固未可知就令有之亦不足怪为天下者如止欲任民情所愿而已则何必立君而为之建官置吏也大抵保甲法不特除盗固可渐习为兵且省财费惟陛下果防不恤人言以行之安石由此益恶维帝欲命维为御史中丞维以兄绛居政府力辞安石因言维善附流俗以非上所建立乞允其请防文彦博求去帝曰宻院事剧当除韩维佐卿明日维奏事殿中以言不用力请外帝曰卿东宫旧人当留辅政维对曰使臣言得行胜于富贵若縁攀附旧恩以进非臣之愿也遂出知襄州　六月丁巳河北饥民为盗者减死刺配　戊午监察御史衷行东光刘挚上疏曰君子小人之分在义利而已小人才非不足用特心之所向不在乎义故希赏之志每在事先奉公之心每在事后陛下有劝农之意今变而为烦陛下有均役之意今倚以为聚敛其爱君忧国者皆无以容于其间今天下有喜于敢为之论有乐于无事之论彼以此为流俗此以彼为乱常畏义者以进取为可耻嗜利者以守道为无能此风寖长汉唐之党祸必起矣愿陛下虚心平聴审察好恶收过与不及之俗使归于大中之道挚初除御史未及陛对即奏论亳州狱起小人意在倾富弼以市进今弼已得罪愿少寛之又言程昉开漳河调发猝迫人不堪命赵子防擅升畿县等使纳役钱县民日数千人遮诉宰相亰师喧然何以示四方张靓王廷老擅增两浙役钱督赋严急人情嗟怨此皆欲以羡余希赏愿行显责明朝廷本无聚敛之意及入见帝面赐褒谕因问卿从学王安石耶安石极称卿器识对曰臣东北人少孤独学不识安石也退即上是疏安石不恱　庚申羣臣三上尊号曰绍天法古文武仁孝帝不许　甲子知青州欧阳修以太子少师观文殿学士致仕修以风节自持既连被污蔑年六十即乞谢事及守青州上疏请止散青苖钱王安石恶之修求归益切冯京请留之安石曰修善附流俗以韩为社稷臣如此人在一郡则壊一郡在朝廷则壊朝廷留之何用帝以为然时贤士多引去以避安石杨绘上疏言老成人不可不惜今旧臣告归或屏于外者悉皆未老范镇年六十有三吕诲五十有八欧阳修六十有五而致仕富弼六十有八而引疾司马光王陶皆五十而求散地陛下可不思其故耶　甲戌富弼坐沮格青苖落使相以佐仆射徙判汝州王安石曰弼虽谪犹不失富贵昔鲧以方命殛共工以象恭流弼兼二罪止夺使相何由沮奸帝不答弼行过应天谓判府张方平曰人固难知方平曰谓王安石乎亦岂难知者方平顷知皇祐贡举或称安石文学辟以考校既至院中之事皆欲纷更方平恶其为人檄之使出自是未尝与语也弼有愧色盖弼亦素善安石云　秋七月辛邜北亰新堤第四等五埽决漂溺馆陶永济清阳以北遣内侍都知张茂则乗驿相视　甲子赈恤两浙水灾　丁酉贬监察御史里行刘挚监衡州盐仓御史中丞杨绘罢为翰林侍读学士挚上疏论率钱助役有十害防绘亦言其不便前后凡四奏又论提刑赵子防怒知东明县贾蕃不禁遏县民使讼助役事摭以他故下蕃于狱而自鞫之是希王安石意防而陷无辜于法也挚亦言子几捃摭贾蕃欲箝天下之口乞按其罪安石大怒使知谏院张璪取绘挚所论作十难以诘之璪辞不为判司农寺曾布请为之既作十难且劾绘挚欺诞懐向背诏下其疏于绘挚使各分析以闻绘惧谢罪挚奋然曰为人臣岂可压于权势使天子不知利害之实即条对所难以伸其説曰助役敛钱之法有大臣及御史主之于内有大臣亲党为监司提举官行之于诸路其势甚易矣然旷日弥年终未有定论者为不顺乎民心也臣待罪言责采士民之説以闻职也今乃遽令分析交口相直无乃辱陛下耳目之任乎谓有向背则臣所向者义所背者利所向者君父所背者权臣愿以臣章并司农奏宣示百官考定当否不报明日复上疏曰陛下夙夜励精以亲庶政而天下未至于治安者谁致之耶陛下即位以来注意责成以望太平而自以太平为已任得君専政者是也二三年间开阖动揺举天地之内无一民一物得安其所者盖自青苖之议起而天下始有聚敛之疑青苖之议未允而均输之法行均输之法方扰而邉鄙之谋动邉鄙之祸未艾而漳河之役作漳河之害未平而助役之事兴至于水利则劳民而无功行淤田则费大而不效并省州县则诸路莫不强民以应令其议财则市井屠贩之人皆召至政事堂其征利则下至于厯日而官自鬻之推此而徃不可究言轻用名器混淆贤否忠厚老成者摈之为无能侠少儇辨者取之为可用守道忧国者斥之为流俗败常害民者称之为通变凡政府谋议经画独与一掾属决之然后落笔同列预闻反在其后故奔走乞丐之人其门如市今西夏之欵未入反侧之兵未安三邉疮痍流溃未定河北大旱诸路大水民劳财乏县官减耗圣上忧勤念治之时而政事如此皆大臣误陛下而大臣所用者误大臣也疏奏安石欲窜挚外帝不许但谪监仓绘寻出知郑州璪亦落职遣察访使徧行诸路促成役书　庚子诏宗室不得祀祖宗神御　丁未诏唐邓给流民田　八月癸丑朔遣官体量陕西差役新法及民间利害　甲寅诏郡县保甲与贼鬪死伤者给钱有差　庚申复春秋三传明经取士王安石初欲释春秋以行世而孙觉之经觧已出一见而忌之自知不能复出其右遂诋圣经至目为防烂朝报故贡举不以取士杨绘尝言当复安石不许至是帝特命复之　癸酉置洮河安抚司命王韶领其事初议取河湟自古渭寨接青唐武胜军应招纳蕃部市易募人营田等事韶悉主之遂至秦防诸将以蕃部俞龙珂在青唐最大渭源羌与夏人皆欲羁縻之议先致讨韶因按邉引数骑直抵其帐论以成败遂留宿明旦两种皆遣其豪随韶以东龙珂率其属十二万口内附既归朝自言平生闻包中丞朝廷忠臣乞赐姓包氏帝如其请赐姓包名顺　己卯以前旌徳县尉王雱为太子中允崇政殿説书雱安石子也为人剽悍隂刻无所顾忌性敏甚未冠已著书数万言年十三得秦卒言洮河事叹曰此可抚而有也使西夏得之则吾敌强而邉患博矣故安石力主王韶议初举进士调旌徳尉着防二十余篇极论天下事时安石执政所用多少年雱亦欲与选乃与父谋曰执政子虽不可预事而经筵可处安石欲帝知而自用乃以雱所作防镂板鬻于市遂传达于帝邓绾曽布又力荐之召见而有是命安石更张政事雱实导之常称商鞅为豪杰之士且言不诛异议者法不行安石与程颢语雱囚首跣足携妇人冠以出问父所言何事曰以新法数为人所阻故与程君议雱大言曰枭韩琦富弼之头于市则法行矣安石遽曰儿误矣颢曰方与参政论国事子弟不可预始退　是月河溢澶州曺村埽决镇寜佥判程颢方救防小吴相去百里州帅刘涣以事告急颢一夜驰至涣俟于河桥颢谓涣曰曹村决京城可虞臣子之分身可塞亦所当为请尽以厢兵见付事或不集公当亲率禁兵以继之涣义烈士也遂以本镇印授颢曰君自用之颢得印不暇入城省亲径走决堤谕士卒曰朝廷养尔辈正为缓急耳尔知曺村决则注京城乎吾与尔辈以身捍之众皆感激自効论者或以为势不可塞徒劳人耳颢命善泅者衔细防以度决口水方奔注达者百一卒引大索以济众两防并进昼夜不息数日而合　九月丙戌河决郓州　辛卯大飨明堂以英宗配赦天下内外官进秩有差　庚子夏国主秉常遣使入贡表乞绥州城愿依旧约诏答曰前已降诏更不令交塞门安逺二砦绥州亦不给还今复何议俟定界毕别进誓表囘颁誓诏恩赐如旧　癸卯増选人奉　鬻诸路坊场河渡募人承买收取其利歳得钱六百九十八万余缗谷帛九十七万石匹有竒　冬十月壬子朔罢差役法使民出钱募役　立选人及任子出官试律令法　丙辰置枢宻院检详官　以鲜于侁为利州转运副使初助役法行诏监司各定所部助役钱数利州路转运使李瑜欲定四十万侁时为判官争之曰利州民贫地瘠半此可矣瑜不从遂各为奏时诸路役书皆未就帝是侁议谕司农曽布使颁以为式因黜瑜而擢侁副使兼提举常平先是王安石居金陵有重名士大夫期以为相侁恶其沽激要君常语人曰是人若用必壊乱天下及安石用事侁乃上书论时政曰可为忧患者一可为太息者二其他逆治体而召民怨者不可概举其意专指安石安石怒毁短之帝称其有文学可用安石曰何以知之帝曰有章奏在安石乃不敢言既为副使部民不请青苖钱安石遣吏诘之侁曰青苖之法愿取则与民自不愿岂能强之哉蘓轼称侁上不害法中不废亲下不伤民以为三难　戊辰立太学生三舍法初国子生以京朝七品以上子孙应廕者为之太学生以八品以下子孙及庶人之俊异者为之试论防经义如进士法及帝即位尤垂意儒学自京师至郡县既皆有学嵗时月各有试程其艺能以差次升舍其最优者为上舍免发解及礼部试而特赐之第遂专以此取士又累増太学内舍生至九百人至是侍御史邓绾言国家治平百余年虽有国子监仅容释奠斋庖而生员无所容至于太学未尝营建止假锡庆院廊庑数十间生员才三百人请以锡庆院为太学仍修武成王庙为右学上以拟三王四代胶庠序学东西左右之制下则无后于汉唐生员学舍之盛乃诏尽以锡庆院及朝集院西庑建讲书堂斋舍直庐畧具自主判官外増置直讲为十员率二员共讲一经令中书遴选或主判官奏举厘生员为三等始入太学为外舍初不限员后定额七百人外舍升内舍员二百内舍升上舍员一百各执一经从所讲官受学月考试其业优等以次升上舍免发觧及礼部试召试赐第其正録学谕以上舍生为之经各二员学行卓异者主判直讲复荐于中书奏除官初蘓颂子嘉在太学国子监直讲顔复尝防问王莽后周变法事嘉极论其非擢优等苏液宻冩以示曽布曰此辈倡和非毁时政布大怒责张璪曰君以谏官判监学官与生徒非毁时政而竟不弹劾遂以告王安石安石大怒尽逐诸学官以李定常秩同判监选用学官非执政所喜者不与陆佃黎宗孟叶涛曽肇沈季良与选季良安石妹壻涛其侄壻佃门人肇布弟也佃等夜在安石斋授口义旦至学讲之无一语出已其设三舍盖亦欲引用其党也　壬申以西京国子监教授王安国为崇文院校书安国官满至京师帝以其兄安石故赐对帝曰卿学问通古今以汉文帝为何如主对曰三代以后未有也帝曰但恨其才不能立法更制尔对曰文帝自代来入未央宫定变俄顷恐无才者不能至用贾谊言待羣臣有节专务以徳化民海内兴于礼乐防至刑措则文帝加有才一等矣帝曰王猛佐符坚以蕞尔国而令必行今朕以天下之大不能使人何也曰猛教坚以峻刑致秦祚不传世今刻薄小人必有以是误陛下者诚専以尧舜三代为法则下岂有不从者乎又问卿兄秉政外论谓何曰恨知人不明聚敛太急尔帝不悦由是别无恩命止授崇文校书安国尝力谏安石以天下汹汹不乐新法皆归咎于兄恐为家祸安石不聴安国哭于影堂曰吾家灭门矣又尝责曽布以误惑丞相更变法令布曰足下人之子弟朝廷变法何预足下事安国勃然曰丞相吾兄也丞相之父吾父也丞相由汝之故杀身破家僇及先人发掘丘垄岂得不预我耶　丙子诏罪人配流遇冬者至仲春乃遣　十一月甲申诏蠲天下见欠贷粮总计米一百六十六万八千余石钱十一万七千余缗百姓闻诏莫不称庆　丁亥作中太一宫从司天冬官正周琮言也　壬寅开洪泽河达于淮十二月辛亥朔诏増赐国子监钱四千缗　戊午归夏俘　己未安定郡王从式卒　甲子封越国公世清为防稽郡王　丙寅省诸路厢军　乙亥崇义公柴咏致仕子若讷袭封　先是河溢卫州王供时新堤凡六埽而决者二下属恩冀贯御河奔冲为一帝忧之自秋迄冬数遣使经营议者争言导河之利张茂则等谓二股河地最下而旧防可因今堙塞者才三十余里若度河之湍浚而逆之又存清水镇河以析其势则悍者可囘决者可塞帝然之是月令河北转运司开修二股河上流并修塞第五埽决口镇寜河清卒于法不他役程昉为都水丞恃中人之势蔑视州郡欲尽取诸埽兵治二股河佥判程颢以法拒昉昉请于朝命以八百人与之天方大寒昉肆其虐用众逃而归州官晨集城门吏报河清兵溃归将入城皆相视畏昉欲弗纳颢曰彼逃死自归弗纳必为乱昉有言颢自当之即亲徃开门抚谕约归休三日复役众欢呼而入具以事上闻得不复遣后昉奏事过州见颢言甘而气慑既而扬言于众曰澶卒之变乃程中允诱之吾必诉于上同列以告颢笑曰彼方惮我何能为果不敢言
