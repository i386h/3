<!-- { "loadSidebar": true } -->
　　辛未安国相王旦罢【新纪】丁丑武三思武攸暨罢【新纪】立子二人为王【以本纪脩】三月甲申诏昭洗文明后破家者【以新纪脩】夏四月辛亥桓彦范为侍中袁恕己为中书令【以新纪脩】以方士郑普思为秘书监尚衣奉御叶静能为国子祭酒【以通鉴脩】丁卯魏元忠为卫尉卿同平章事【以通鉴脩】辛未敬晖为侍中甲戌魏元忠崔暐检校益府长史韦安石并为吏部尚书凉州都督唐休璟为辅国大将军同三品乙亥张柬之为中书令【以新纪通鉴脩】五月壬午迁武氏神主于崇恩庙乙酉立太庙社稷于东郊【新纪】甲午敬晖等五人罢为郡王寻出崔暐为梁州刺史【以吕祖谦标目脩】降河内王武懿宗等十二人爵为公【以通鉴脩】甲辰特进豆卢钦望唐休璟为左右仆射六月癸亥钦望共平章军国重事是后专拜仆射者不复为宰相【以新纪通鉴脩】韦安石为中书令魏元忠为侍中【新纪】秋七月辛巳太子賔客韦巨源同三品【以新纪脩】出张柬之为襄州刺史【以通鉴脩】追册妃赵氏为皇后【新纪】九月癸巳韦巨源罢【新纪】冬十月帝幸龙门猎于新安【新纪】辛未魏元忠为中书令【以新纪脩】十一月戊寅上帝后尊号【以吕祖谦标目修】己丑帝幸洛城南门观泼寒胡戏【以新纪修】壬寅则天大圣皇后崩废崇恩庙【以新纪通鉴修】
　　唐中宗皇帝神龙二年春正月戊寅吏部尚书李峤同三品【以新纪脩】闰正月丙午制公主开府【以吕祖谦标目修】出敬晖桓彦范袁恕己为诸州刺史【朱熹纲目】三月乙未礼部尚书韦巨源为刑部尚书同三品【以新纪修】丙申遣十道巡察使【新纪】
　　解题曰按防要通典贞观十八年遣十七道巡察二十年遣二十一人以六条巡察四方垂拱二年诸道巡察使科目四十四件神龙置一道二人再朞而代景云改按察使道各一人开元十年省十七年复置二十二年改置采访处置使
　　三月甲辰韦安石罢户部尚书苏瓌守侍中戊申唐休璟罢【以新纪修】庚戌杀光禄卿驸马都尉王同皎等【以新纪修】解题曰按新旧史列传武三思烝浊王室同皎恶之与张仲之祖延庆周璟李悛冉祖雍谋须武后灵驾发伏弩射杀三思防播州司兵参军宋之愻以外妹妻延庆延庆辞之愻固请乃成昏延庆不复疑故之愻子昙得其实之愻兄之问尝舍仲之家亦得其谋令昙宻语三思遣俊上急变且言同皎欲拥兵阙下废皇后帝殊不晓大怒斩同皎于都亭驿余见通鉴
　　大置员外官【以吕祖谦标目脩】夏四月杀处士韦月将黄门侍郎宋璟争之寻出为具州刺史【以通鉴脩】
　　解题曰范祖禹曰自古杀谏臣未有不亡国者中宗愚闇足以取亡而髙祖太宗德泽未逺人心天命未厌唐也故祸及其身而已矣事见通鉴
　　五月庚申合则天大圣皇后于干陵【以新纪通鉴脩】六月戊寅贬敬晖桓彦范袁恕己崔晖张柬之为逺州司马【以朱熹纲目修】秋七月戊申立卫王重俊为皇太子【以吕祖谦标目脩】丙寅魏元忠为右仆射兼中书令李峤守中书令【以新纪脩】流敬晖桓彦范袁恕己崔暐张柬之于远州武三思寻杀之【以吕祖谦标目脩】冬十月癸巳苏瓌为侍中【新纪】戊戌帝至自东都【以吕祖谦标目脩】十一月戊午流郑普思于儋州【以旧纪脩】十二月己卯突厥入冦灵武大总管沙咤忠义败于鸣沙【以新纪通鉴脩】
　　解题曰按元和郡县志神龙二年鸣沙为默啜所冦遂移县于废丰安城即今县治西枕黄河人马经此沙随有声故号【新史地理志咸亨以灵州故鸣沙县地置威州有鸣沙县今环州地也通典沙州炖煌有鸣沙山非此】
　　丙申魏元忠为左仆射【以新纪脩】时帝女安乐公主用事【以吕祖谦标目脩】
　　解题曰按新史列传公主私请废太子求为皇太女帝以问左仆射魏元忠元忠曰公主而为皇太女驸马都尉当何名主恚曰山东木彊安知礼阿母子尚为天子天子女有不可乎元忠固称不可自是语塞余见通鉴
　　唐中宗皇帝景龙元年春二月丙戌复武氏庙陵置韦氏庙陵【以通鉴脩】夏四月辛巳以公主妻吐蕃【以吕祖谦标目脩】六月丁卯朔日有食之【新纪】秋七月辛丑皇太子重俊与羽林大将军李多祚等诛武三思及其子崇训兵溃重俊等见杀【吕祖谦标目脩】
　　解题曰按新旧史列传元忠嫉三思专权用事思有以诛之防节愍太子起兵与闻其谋太子已诛三思引兵走阙下遇元忠子太仆少卿升于永安门胁使从战太子兵至武楼下多祚等犹豫不战元忠又持两端由是不克升为乱兵所杀帝以其尝有功且为髙宗武后素所礼置不问宗楚客纪处讷大怒固请夷其族不聴元忠不自安上政事及国封诏以特进齐国公致仕余见通鉴【唐书备阙孝和以韦氏专权与三思奸又欲加三思虎贲三百人欲为弑逆乃宻诏太子与多祚等诛三思及多祚被杀百官来朝反悲泣说太子枉杀三思赖韦后保护朕躬闻者莫不嗤笑】
　　八月丙戌上帝后尊号【以新纪脩】魏元忠罢寻贬死【以新纪通鉴修】九月丁酉吏部侍郎萧至忠为黄门侍郎兵部尚书宗楚客左卫将军纪处讷同三品【以新纪脩】庚子改元【以新旧纪脩】解题曰宋庠纪年通谱受尊号即位涉三年始改元云
　　辛亥韦巨源纪处讷为侍中苏瓌罢【以新纪脩】壬戌改羽林千骑为万骑【以旧纪脩】冬十月戊寅杀习艺馆内教苏安恒【新纪】壬午彗星出于西方【以新纪脩】十二月乙丑朔日有食之【以新纪脩】
　　唐中宗皇帝景龙二年春二月癸未有星陨于西南【新纪】三月丙辰朔方大总管张仁愿筑三受降城于河上【新纪】解题曰按新史地理志在丰州元和郡县志东城本汉云中郡地在胜州榆林县东北八里后属振武节度中城本汉五原郡有天德军西城汉朔方郡地在豊州西北八十里【李华张仁亶庙碑据河山翫其动静纳行旅归之袵席凭墉而望匹马单兵不匿形影虏由是械手足而刳腹心朝廷无草窃之虞天下减征役之半矣】
　　秋七月癸巳朔张仁愿同三品【以吕祖谦标目脩】冬十一月庚申西突厥突骑施酋婆葛犯塞杀使者癸未将军牛师奬战于火烧城败死安西陷以娑葛为可汗【以吕祖谦标目脩】解题曰按新史突厥传突骑施乌质勒西突厥别种贺鲁灭屯碎叶西北稍攻得碎叶居之谓碎叶川为大牙弓月城伊丽水为小牙其地东隣北突厥西诸胡东直西庭州神龙封怀德郡王其子娑葛袭封余见通鉴
　　是嵗皇后妃主昭容卖官行墨敕斜封【以新纪脩】
　　唐中宗皇帝景龙三年春二月己丑帝及后幸武门观宫女拔河为宫市【以新纪脩】壬寅韦巨源为左仆射同三品三月戊午宗楚客为中书令萧至忠为侍中太府卿韦嗣立守兵部尚书并同三品中书侍郎崔湜守兵部侍郎赵彦昭为中书侍郎同平章事戊寅礼部尚书韦温为太子少保同三品太常少卿郑愔守吏部侍郎同平章事【以新旧纪脩】夏五月出崔湜为襄州刺史郑愔江州司马【以新旧纪脩】秋七月丙辰娑葛降【以新纪脩】八月乙酉李峤同三品萧至忠为中书令特进韦安石为侍中【以新纪通鉴修】九月吏部尚书苏瓌为右仆射同三品【以新纪脩】冬十一月乙丑祀南郊皇后亚献【以新旧纪脩】甲戌豆卢钦望薨【以新旧纪脩】十二月壬辰唐休璟为太子少师同三品【以新纪脩】


　　大事记续编卷五十五
<史部,编年类,大事记续编>
　　钦定四库全书
　　大事记续编卷五十六　　　明　王祎　撰
　　唐睿宗皇帝景云元年春正月帝及后为微行【以新纪脩】三月以河源九曲予吐蕃【新纪】
　　解题曰按防要天宝十三载以黄河九曲置洮阳郡及神防军于临洮之西二百里置浇河郡及宛秀军于积石军之西百里以实河曲之地洮阳今洮州浇河城赵充国所筑在廓州达化县西
　　夏四月杀定州郎岌五月丁卯杀许州司兵燕钦融六月壬午皇后韦氏及安乐公主弑帝秘不发丧以温王重茂为皇太子征府兵屯京师韦温总知兵马刑部尚书裴谈工部尚书张锡同三品吏部尚书张嘉福中书侍郎岑羲吏部侍郎崔湜同平章事甲申发丧皇后自立为皇太后临朝摄政太子重茂即皇帝位改元唐隆安国相王为太尉封其子寿春郡王成器为王庚子临淄郡王隆基率万骑入北军诛韦氏及安乐公主等辛丑封隆基为平王朝邑尉刘幽求为中书舍人总苑监钟绍京为中书侍郎参知机务黄门侍郎李日知同三品绍京寻罢纪处讷韦温宗楚客张嘉福诸韦武党皆伏诛出萧至忠韦嗣立赵彦昭崔湜为诸州刺史平王隆基同三品甲辰相王旦即皇帝位废重茂为温王【以新旧纪传吕祖谦标目脩】
