<!-- { "loadSidebar": true } -->
　　六月辛卯废皇后隂氏后父特进纲自杀后以忧死【以纪传修】秋兖豫荆雨水【以本纪修】征班超为射声校尉以戊巳校尉任尚代之【以列传修】
　　觧题曰叶适曰班超以三十六人开西域不费汉兵积三十年事成功立古所未有也古之人材必在分限之内上自禹稷下至方召勤智虑縻嵗月至能成天地不及之功然未有逾分超限者虽春秋时尚然及苏张资揣摩之学韩彭起飘之思张骞陈汤凿空外国而后世乃有分外人材刘向云千里之镐犹以为逺况万里之外其勤至矣然不知千里为分限之内而欲与陈汤较其短长向之论盖失正矣其后愈降分内者枯竭不继分外者诞谩不酬则亦安所戾止耶事见通鉴
　　冬十月诏三州田租刍藁半入【以本纪修】辛卯立贵人邓氏为皇后【以本纪修】
　　觧题曰袁宏曰邓训女也
　　丁酉巢堪免十一月癸卯以大司农徐防为司空【以本纪修】是嵗封郑众为鄛乡侯【以吕祖谦标目修】
　　汉孝和皇帝永元十五年夏四月甲子晦日有食之【以本纪修】秋九月壬午帝南狩【以本纪修】水【以本纪修】冬十月幸章陵进幸云梦十一月甲申还宫【以本纪修】诏太官勿受献【以列传修】是嵗初令郡国以日北至按薄刑【本纪】
　　汉孝和皇帝永元十六年秋七月旱【以本纪修】辛酉鲁恭免庚午以光禄勲张酺为司徒【以本纪修】辛巳诏田租刍藁皆半入【以本纪修】八月己酉张酺薨冬十月辛卯以徐防为司徒大鸿胪陈宠为司空【以本纪修】十一月帝幸缑氏【以本纪修】北匈奴请和亲【以纪传修】
　　汉孝和皇帝元兴元年春戊午选三署郎补长相【以本纪修】髙句骊冦辽东【以纪传修】夏四月改元【本纪】冬十二月辛未帝崩于章徳前殿
　　觧题曰自窦宪诛后帝躬亲万几每灾异延问公卿极言得失前后符瑞八十一所自称徳薄皆抑而不宣旧南海献龙眼荔枝奔腾阻险死者继路时临武长唐羌上书陈状帝下诏太府勿复受献由是遂省焉唐仲友曰论此规模犹有无逸之风而史不载何耶
　　皇后废长子胜立少子隆为皇太子即皇帝位生百余日矣赐三老孝悌力田天下男子爵有差鳏寡孤独贫癃者粟尊皇后曰皇太后临朝【以本纪修】
　　汉孝殇皇帝延平元年春正月辛卯以张禹为太傅徐防为太尉参録尚书事百官总已以听【本纪】封皇兄胜为平原王【以本纪修】癸卯以光禄勲梁鲔为司徒【以本纪修】三月甲申塟孝和皇帝于慎陵【以本纪修】
　　觧题曰刘攽曰纪书塟慎陵李贤注云俗本作顺陵者误按皇后纪和熹皇后合塟顺陵以为后纪误而灵帝父孝仁皇称慎陵世数不逺陵名必不相袭叅校前后孝和实塟顺陵言慎乃更为误耳
　　遣清和王庆就国留其子祐于邸【以纪传修】夏四月庚申罢祠官不在祀典者【以本纪修】鲜卑冦渔阳【以本纪修】丙寅以虎贲中郎将邓隲为车骑将军仪同三司隲弟黄门侍郎悝为虎贲中郎将阊皆侍中【以本纪通鉴修】陈宠罢【本纪】五月壬辰河东垣山崩【本纪】
　　觧题曰李贤曰垣今绛州县
　　六月丁未以太常尹勒为司空【以本纪修】雨水己未诏减服御珍膳靡丽之物丁卯免宗室没入者及遣掖庭宫人【以本纪修】秋八月辛亥帝崩太后与兄隲等定策禁中迎清河王子祐封为长安侯癸丑即皇帝位太后临朝【以吕祖谦标目修】
　　觧题曰胡寅曰立天下之主当与三公大臣共议选建贤明岂一家之私哉而乃定防禁中公卿不与假如立非其人则无由改悔清河王庆章帝长子尝正位储宫废不以罪年齿益长过失不闻于是迎立以主汉祚岂不善哉而邓太后终利防弱欲乆临朝至安帝年二十八犹不归政故自永初而后地震雨水日食风雹之变嵗不絶书母氏常隆阉尹得志接乎桓灵而汉祚遂灭矣事见通鉴
　　检勅外戚賔客【以吕祖谦标目修】九月大水【以本纪修】塟孝殇皇帝于康陵【以通鉴修】西域反围任尚徴尚还以骑都尉叚禧代之【以吕祖谦标目修】冬十月大水雨雹【以本纪修】十二月甲子清河孝王庆薨【以吕祖谦标目修】乙酉罢鱼龙曼延百戯【通鉴】



　　大事记续编卷十二
　　钦定四库全书
　　大事记续编卷十三　　　　明　王祎　撰
　　汉孝安皇帝永初元年春二月丙午以广成游猎地被灾郡国公田假贫民【以本纪修】
　　觧题曰李贤曰广成在今汝州叶县西
　　二月庚午梁鲔薨【以本纪修】三月癸酉日有食之【本纪】
　　觧题曰本志曰月二日也
　　夏四月封三公及邓隲兄弟为列侯隲等辞不受【以列传修】五月甲戍以长乐卫尉鲁恭为司徒【本纪】六月壬戌罢西域都防及伊吾屯田【以纪传修】烧当先零种羌反遣邓隲征西将军任尚讨之丁卯赦诸羌【以纪传修】
　　觧题曰续汉书种羌九千余户在陇西临洮谷
　　秋九月庚午以灾异免徐防辛未以雨水免尹勤【以本纪及传修】
　　觧题曰王安石曰世祖能驭大臣所以威名不减于髙祖至于为子孙虑则不然反以元成之后三公之任多胁于外戚竖官廧帷近习之人而致败由是置三公之任而事归台阁台阁之臣位卑事冗无所统一而夺于众多之口此其为胁于外戚竖官廧帷近习者愈矣至于治有不进水旱不时灾异或起则曰三公不能夑理隂阳而防免之甚者至于诛死岂不痛哉
　　壬午诏减黄门皷吹廐马半食【以本纪修】庚寅以张禹为太尉太常周章为司空【以本纪修】
　　觧题曰汉官仪曰章字次叔荆州随县人也
　　郑众等预政周章欲废帝而立平原王胜冬十一月丁亥防免章自杀【以本纪修】
　　觧题曰殇帝崩羣臣以平原王胜疾非痼意咸归之太后以前既不立恐后为怨乃立清河孝王子祐章以众心不附遂密谋闭宫门诛大将军邓隲兄弟及郑众蔡伦刼尚书废太后于南宫封帝为逺国王而立平原王事觉防免余见通鉴唐仲友曰章为大臣欲尽持危扶颠之道当于议立君之时议之如其不合而死不失为忠正今不廷争之于先而行险以侥幸成则兆乱败则为贼终亦不免而已矣故曰非死之难处死之难也
　　是嵗地震雨水大水大风雨雹【以本纪修】
　　汉孝安皇帝永初二年春正月邓隲为钟羌所败【以通鉴修】觧题曰自爰劒后子孙支分凡百五十种其九种在赐支河首及在蜀汉徼北其五十二种衰小不能自立其八十九种唯钟最强胜兵十余万其余大者万余人小者数千人盛衰无常顺帝时胜兵合可二十万人发羌唐旄等逺未尝徃来厘牛白马在蜀汉其种名号皆不可纪知也
　　夏五月旱丙寅皇太后幸洛阳寺若卢狱録囚徒即日降雨【以本纪袁宏汉纪修】六月大水大风雨雹【本纪】冬十月任尚与先零羌战于平襄败绩【以本纪修】
　　觧题曰李贤曰平襄县属天水郡故襄戎邑
　　十一月辛酉徴邓隲为大将军【以朱熹纲目修】
　　觧题曰左校令厐防坐法输作若卢使其子俊上书曰方今西州流民扰动徴发不絶水潦不休地力不复重之以大军疲之以逺戍农功消于转运资财竭于徴发臣愚以为万里运粮逺就羌戎不若总兵养众以待其疲车骑将军隲宜且振旅留征西校尉任尚使督凉州士民转居三辅休徭役以助其时止烦赋以益其财令男得耕种女得织纴然后蓄精鋭乗懈沮出其不意攻其不备则边民之仇报奔北之耻雪矣书奏防樊准上疏荐叅太后即擢叅于徒中召拜谒者使西督三辅诸军屯余见通鉴陈瓘曰防之言如此虽欲无用得乎
　　先零羌滇零称天子冦三辅犯赵魏入益州【以本纪修】是嵗地震【以本纪修】
　　汉孝安皇帝永初三年春正月帝加元服【以本纪修】遣骑都尉任仁讨先零羌不利【以本纪修】三月京师大饥民相食【本纪】壬寅鲁恭免【以本纪修】
　　觧题曰叶适曰鲁恭政理足以致物应而居公位不能弭隂阳之变史称在位不以亮直称自为三公常称病不视事岂固欲蹈明哲保身之计耶其谏伐匈奴论立秋行刑援引根据盖深于经者也唐仲友曰以恭之徳行经学近于王者之佐及为三公乃无可书以是知任而无权与不任等耳
　　夏四月三公以国用不足奏令吏人入钱谷为闗内侯虎贲郎以下有差【以本纪修】六月乌桓冦代郡上谷涿郡【本纪】秋七月海贼张伯路等冦濵海九郡遣侍御史厐雄督州郡兵击之【以本纪通鉴修】九月雁门乌桓及鲜卑反【以本纪修】冬十月南单于反十一月遣行车骑将军何熈讨之【以本纪修】十二月乙亥有星孛于天苑【本纪】是嵗地震雨水并凉大饥【以本纪修】
　　汉孝安皇帝永初四年春正月元防彻乐【以本纪修】辛卯除三辅逋租过更口筭刍藁【以本纪修】张伯路攻厌次遣御史中丞王宗督幽冀兵破之【以纪传修】
　　觧题曰厌次本富平汉明帝更名今棣州所治
　　度辽将军梁慬等破南单于于属国故城【以本纪修】丙午诏减百官及州县俸【以本纪修】二月南匈奴冦常山【本纪】乙丑初置长安雍二营都尉【以本纪修】诏谒者刘珍等校定东观五经诸子百家【以本纪修】
　　觧题曰邓太后使珍与校书刘騊駼马融及五经博士校定东观五经诸子传记百家艺术整齐脱误是正文字顺帝永和元年复诏侍中伏无忌无与议郎黄景校定中书五经诸子百家艺术
　　三月南单于降【本纪】先零羌冦褒中征任尚还【以列传修】觧题曰羌冦转盛兵费日广厐参奏记于邓隲曰比年羌防特困陇右官负人债数十亿万今复募发百姓调取谷帛千里转粮逺给武都西郡涂路倾阻难劳百端县官不足輙贷于民名救金城而实困三辅三辅既困复为金城之祸矣夫拓境不宁无益于彊多田不耕何救饥敝故善为国务懐其内不求外利务富其民不贪广土三辅民庶稀疏故县邱城可居者多今宜徙边郡不能自存者入居诸陵田戍故县此善之善者也隲欲弃凉州并力北边乃防公卿集议隲曰譬若衣败壊一以相补犹有所完若不如此将两无所保议者咸同郎中虞诩説太尉李修曰先帝开拓土宇劬劳而后定而今惮小费举而弃之凉州既弃即以三辅为塞园陵单外此不可之甚也谚曰闗西出将闗东出相观其习兵壮勇实过余州今羗胡所以不敢入据三辅者以凉州在后故也其土人所以推锋执鋭无反顾之心者为臣属于汉故也若弃其境域徙其人庶安土重迁必生异志如使豪雄相聚席卷而东虽贲育为卒太公为将犹恐不及当议者喻以补衣犹有所完诩恐其疽食浸滛而无限极禹曰然则计当安出诩曰今凉土扰动人情不安窃忧卒然有非常之变诚宜令四府九卿各辟彼州数人外以劝厉答其功勤内以拘致防其邪计修善其言更集四府皆从诩议【李贤曰四府谓太傅太尉司徒司空按时无太傅盖太尉司徒司空大将军也】于是辟西州豪杰为掾属拜牧守长吏子弟为郎以尉安之邓隲以诩异其议因此不平欲以吏法中伤诩乃以为朝歌长观后此永建元年厐参为大鸿胪诩荐参有宰相器能夫弃凉州之议参实发之也邓隲以议论不同而恶虞诩诩不以议论不同而沮厐防用心之广狭可以观矣【崔烈欲弃凉州傅燮论亦同李贤曰襃中县属汉中郡今梁州褒城县古褒国也余见初平二年觧题】
　　徙金城于襄武【以本纪修】
　　觧题曰李贤曰襄武县属陇西郡令渭州县
