<!-- { "loadSidebar": true } -->
　　解题曰陈自武帝霸先至后主叔宝五世凡三十三年王凝问于王通曰元经书陈亡而具五国何也曰江东中国之旧也衣冠礼乐之所就也永嘉之后江东贵焉而卒不贵无人也齐梁陈于是乎不与其为国也及其亡也君子犹怀之故书曰晋宋齐梁陈亡具五以归其国且言其国亡也呜呼弃先王之礼乐以至是乎凝曰晋宋亡国久矣今具之何谓也曰晋衣冠文物之旧君子不欲其先亡宋尝有树晋之功有复中国之志亦不欲其先亡也故具齐梁以归其国也其未亡则君子夺其国焉曰中国之礼乐安在其已亡则君子予其国焉曰犹我中国之遗人也观通之抑扬感嘅其志亦可悲也已
　　二月丙申置乡正里长【以本纪修】陈湘州刺史岳阳王叔慎起兵败死【以吕祖谦标目修】遣柱国韦洸安抚岭外降之【以隋纪修】解题曰安抚之名始于此
　　平建康城于石头城置蒋州【以吕祖谦标目修】夏四月己亥帝幸骊山劳还师乙巳献俘太庙赏赐将士故陈境内给复十年余州免租赋一年己未流孔范王瑳等于边以江总为上开府仪同三司陈都督鲁广达死之【以通鉴修】解题曰胡寅曰孔范等亡陈之臣也帝既知之当戮之江南以谢三吴之人既贷其死又置诸边刑寛而义不类矣江总身为宰相惟以诗酒陪从邪慝盖孔宁仪父之徒楚子不杀仲尼所非者也乃宠以爵禄是训臣子败人家国而无后忧也岂不惜哉事见通鉴
　　秦王俊为杨州总管四十四州军事【以通鉴修】壬戌诏寝兵【以吕祖谦标目修】六月吏部苏威为右仆射闰月以荆州总管杨素为纳言【以本纪修】秋七月羣臣请封禅弗许【以本纪修】冬十二月诏太常牛参定雅乐【以本纪修】
　　隋高祖文皇帝开皇十年春二月庚申帝幸并州夏四月至自并州【以本纪修】出李德林为湖州刺史【以吕祖谦标目修】五月乙未诏军人悉属州县【以本纪吕祖谦标目修】
　　解题曰按本纪诏曰魏末丧乱寓县分役车岁动未遑休息兵士军人权置坊府南征北伐居处无定家无完堵地罕苞桑恒为流寓之人竟无乡里之号朕甚愍之凡是军人可悉属州县垦田籍帐一与民同军府统领宜依旧式罢山东河南及北方縁边之地新置军府叶适曰按李繁家传载苏绰初置府兵与此利害优苦殊不同然诏文乃当时实事盖绰虽创始而地狭民寡加以长征不归故未能尽行其説至平陈后乃修完成法尔
　　六月辛酉制民年五十免役収庸【以本纪修】秋七月癸卯杨素为内史令【以本纪修】冬十一月辛卯帝幸国学【以本纪修】有事于南郊【本纪】江南盗起遣杨素讨平之【以本纪及吕祖谦标目修】并州总管晋王广为扬州总管秦王俊为并州总管【以通鉴修】畨禺夷反给事郎裴矩讨平之高凉洗氏置幕府【以通鉴及吕祖谦标目修】
　　隋高祖文皇帝开皇十一年春二月丙子以临颍令刘旷为莒州刺史【以本纪修】辛巳晦日有食之【以本纪修】秋八月壬申杀弟滕王瓒【以通鉴修】
　　解题曰按列传瓒见高祖执政羣情未一恐为家祸阴有图高祖之计余见大建十二年周天元帝殂解题
　　上柱国沛达公郑译卒【以纪传修】
　　隋高祖文皇帝开皇十二年秋七月乙巳苏威免官爵礼部尚书卢恺除名【以本纪及吕祖谦标目修】有事于太庙【本纪】壬申晦日有食之【以本纪修】八月甲戌制死罪令大理覆治【以本纪通鉴修】冬十二月乙酉杨素为右仆射与高颎专掌朝政【以吕祖谦标目修】免右领军大将军贺若弼官【以吕祖谦标目修】府藏皆满免河东北功调减田租一年【以通鉴修】
　　解题曰李焘曰古今之富者莫如隋而所以卒为隋祸者亦惟其富尔夫帝王之所谓富而教之者岂曰盈其仓廪则羣黎百姓徧为尔德也哉惟在布大利于天下而吾无所私焉使斯民安居乐业养生丧死而无憾相与从事于孝弟忠信之际则吾之礼乐刑政可以四达而不悖矣高祖躬履俭约而户口日滋此固致富之道始高祖疾山东之巧伪重谪其正长而开相纠之科以出齐民隐户于是丁口益增而高颎复为输籍法使豪强不能以容其奸此隋之所以富也君臣方自以为得计而不知其恶殆与贼虐者无异高祖在位虽省徭寛赋然取之者固已深而推以予之者盖未数数然也不然何天之于隋遽泯然弃而不知耶
　　遣使均田【以朱熹纲目修】
　　隋高祖文皇帝开皇十三年春正月壬戌帝幸岐州二月作仁寿宫三月至自岐州【以本纪及吕祖谦标目修】禁藏谶纬【以本纪修】
　　解题曰按列传著作郎王邵表言符命又引民间歌謡引图书谶纬依约符命捃摭佛经撰皇灵感书三十卷奏之上令宣示天下劭集诸州朝集使焚香而读之上益喜赏赐优洽其所令反其所好而民不从其是之谓矣事见通鉴
　　秋七月戊辰晦日有食之【以本纪修】
　　隋高祖文皇帝开皇十四年夏四月乙丑行新乐【以本纪修】六月丁卯给公卿以下职田【以本纪及吕祖谦标目修】秋七月乙未以苏威为纳言【以吕祖谦标目修】关中大旱帝幸洛阳【以本纪修】
　　解题曰李焘曰古者三年耕而后有一年之储九年耕而后有三年之储以三十年之通制国用则虽有凶旱水溢民无菜色今隋之为隋仅十余年而粟帛之入至于仓廪府库已无所容然而一有天灾则关中之民至于屑豆杂糠而食流离迁徙救死不暇然则隋之所谓富者独其仓廪府库而余食遗货之在天下者殆无几尔为富不仁谅其然矣事见通鉴
　　冬闰十月甲寅诏给北齐梁陈祭祀器物【以本纪修】齐州刺史卢贲除名【以本给通鉴修】羣臣请封禅十二月乙未帝东狩【以本纪通鉴修】
　　隋高祖文皇帝开皇十五年春正月壬戌帝幸齐州庚午以岁旱谢咎泰山【以本纪及稽古録修】二月丙辰収天下兵器【以本纪修】三月乙未至自东方【以本纪修】丁亥帝幸仁寿宫【以本纪修】解题曰通鉴考异隋书北史皆曰宫成上令高颎前视奏称颇伤绮丽大损人丁帝不悦杨素惧即于北门啓独孤后曰帝王法有离宫别馆今天下太平造一宫何足损费后以此理谕上上乃解今从唐书然唐书所载不如隋史北史为得其实事见通鉴
　　夏六月庚寅焚相州所贡绫文布于朝堂【以朱熹纲目修】秋七月戊寅至自仁寿宫【以本纪修】冬十月戊子以吏部尚书韦世康为荆州总管与并杨益州为四总管【以通鉴及吕祖谦标目修】十一月辛酉帝幸温汤乙丑还宫【以本纪修】十二月戊子勅盗边粮一升皆斩【以本纪修】己丑诏文武官四考受代【以本纪修】汴州刺史令狐熙考绩为天下最赐帛旌之【以通鉴修】隋高祖文皇帝开皇十六年夏六月甲午制工商不得仕进【以通鉴修】秋八月丙戌诏死罪三覆奏【以通鉴修】
　　解题曰刑者侀也成也一成而不可变故君子尽心焉文帝初有隋国遂定新律尽除魏周苛刻以从寛简初令死罪大理覆治又令死罪三奏然后行刑诚得古帝王好生恶杀之意矣然盗边粮一升以上者皆斩一钱以上者弃市则虽三奏而后行亦何补哉
　　冬十月帝幸长春宫十一月还以公主妻吐谷浑可汗【以通鉴修】
　　隋高祖文皇帝开皇十七年春二月癸未遣太平公史万岁讨南宁羌平之【以本纪修】帝幸仁寿宫【以通鉴修】桂州俚帅反遣兵讨平之以令狐熙为桂州总管【以本纪及吕祖谦标目修】三月丙辰诏诸司得于律外杖属官【以通鉴目録修】令盗一钱以上弃市【以通鉴及吕祖谦标目修】夏四月戊寅颁张胄厯【以本纪修】秋七月桂州人反遣右武侯大将军虞庆则讨平之【以本纪修】丁亥并州总管秦王俊免【以本纪及吕祖谦标目修】以宗女公主妻突厥突利可汗【以通鉴目録修】九月帝至自仁寿宫【以通鉴修】冬十二月杀虞庆则【以本纪修】
　　隋高祖文皇帝开皇十八年春正月辛丑诏江南民船长三丈者入官【以本纪修】二月高丽冦辽西乙巳遣汉王谅讨之遇疫秋九月己丑师还【以本纪及吕祖谦标目修】
　　解题曰隋伐高丽始于此
　　冬十二月置离宫于仁寿宫道上【以本纪修】南宁羌复反史万岁坐除名【以通鉴修】
　　隋高祖文皇帝开皇十九年春二月遣汉王谅为元帅三道伐突厥都蓝可汗都蓝与达头可汗袭突利破之夏四月突利来降诸军大破突厥兵【以通鉴修】六月杀凉州总管王丗则【以通鉴修】秋八月高颎除名【以纪传修】九月乙丑以太常卿牛为吏部尚书【以本纪修】
　　解题曰按通典开皇七年制诸州岁贡三人工商不得入仕十八年又诏京官五品以上及总管刺史并以志行修谨清平干济二科举人牛为吏部尚书高搆为侍郎最为称职当时尚书举其大者侍郎铨其小者则六品以下官吏咸吏部所掌自一命以上之官州郡无复辟署矣【自北齐以来州郡僚佐已多为吏部所授至隋一切归省司】杜佑曰文帝素非学术盗有天下不欲权分罢州郡之辟废乡里之举内外二命悉归吏曹才厠班列皆由执政则执政参吏部之职吏部总州郡之权罔征体国推诚代天理物之本意是故铨综失叙受任多滥岂有万里封域九流丛凑论材授职仰成吏曹以俄顷之周旋定材行之优劣求其无失不亦谬欤尔后有司尊贤之道先于文华辩论之方择于书判所以阅佐号为倒拔征词同乎射覆置循资之格立选数之制压例示其定限平配絶其逾涯或糊名考覈或十铨分掌茍济其末不澄其源诚宜详酌古今拯勘刓实为大政可不务乎
　　冬十月甲午以突利为啓民可汗处之五原遣杨素等击都蓝可汗十二月都蓝为其下所杀达头立为步迦可汗【以吕祖谦标目修】
　　隋高祖文皇帝开皇二十年夏四月壬戌突厥步迦可汗犯塞晋王广等击之太平公史万岁大破之【以本纪修】六月丁丑秦王俊以忧薨废其国【以吕祖谦标目及朱熹纲目修】晋王广结杨素赞帝废立冬十月乙丑废太子勇及其诸子为庶人己巳杀左卫大将军元旻等素又谮杀史万岁十一月戊子立广为皇太子天下地震【以本纪修】禁毁佛天尊及神像【以朱熹纲目修】
　　隋高祖文皇帝仁寿元年正月乙酉朔改元【以本纪修】杨素苏威为左右仆射【以本纪修】二月乙卯朔日有食之【以本纪修】夏六月废太学四门及州县学前殿内将军刘谏不听【以吕祖谦标目修】冬遣杨素击突厥【以通鉴修】
　　隋高祖文皇帝仁寿二年春三月杨素大破步迦可汗【以通鉴修】秋七月征蜀王秀还【以列传修】八月己巳皇后独孤氏崩【以本纪修】
