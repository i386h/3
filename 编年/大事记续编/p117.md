<!-- { "loadSidebar": true } -->
　　解题曰发丁男百余万筑长城西距榆林【胜州为榆林郡兰州河南有大小榆谷唐置榆林军若自胜州至紫河太近此榆林盖兰州也】东至紫河【隋地里志紫河在定襄郡大利东西相距千余里定襄忻州也通典金河在榆林郡与紫塞河自马邑善阳县界流入】一旬而罢死者十五六至明年秋又发丁男十余万筑长城自榆谷而东大业杂记长城北边自昆仑塞【肃州有昆仑山】以东有居延【甘州删丹有居延海路博德所筑遮虏障也】五原【丰州或曰九原】鸡鹿【水经注朔方郡浑窳县北有路出鸡鹿塞后汉窦宪耿秉出朔方鸡鹿塞】高阙【水经注河水出朔方郡窳浑县故城东道迳高阙南史记赵武灵自代并阴山下至高阙为塞山下有长城长城之际连山刺天其山中断两岸双阙自阙北至荒中阙口有城跨山结势谓之高阙戍】渔阳【蓟州】鴈门【代州】楼烦【岚州】柳城【营州】西南又有龙勒【敦煌郡有汉龙勒县故地】总十塞并筑城置镇镇兵五百人【通典灵州懐逺县大业长城在县界河外】余见通鉴
　　丙子杀太常卿高颎礼部尚书宇文防光禄大夫贺若弼免苏威【以本纪吕祖谦标目修】八月帝厯云中乙酉幸突厥啓民可汗帐见高丽使者吏部侍郎裴矩请胁其王入朝壬寅至太原营晋阳宫九月己巳还东京【以皇极经世吕祖谦标目修】冬以裴矩为黄门侍郎使通西域【以吕祖谦标目修】
　　隋炀皇帝大业四年春正月己巳开永济渠自河通涿郡【以皇极经世修】
　　解题曰御河之役王通闻之曰人力尽矣按列传将兴辽东之役自洛口开渠达于郡以通运漕殿内丞阎毗董其役【元和郡县志魏武在淇水口为堰遏淇水合入白渠以开运漕白沟水本名白渠隋导为永济渠自黎阳入澶州临河县西北东北入魏州界永济渠南自汲郡引清淇二水入白沟入魏州洹水魏馆陶永济县阔一百七十尺深二丈四尺入临清县汉武时河决馆陶分为屯氏河东北入海此渠盖屯氏古渎今自恩冀仓州干宁军东北入潮河合流县东独流口入海西通于雄霸等州水路】
　　三月帝幸五原巡长城【本纪】夏四月营汾阳宫帝幸之【以本纪修】
　　解题曰按大业杂记勅于汾州北四十里临汾水起汾阳宫即管涔山汾河所出之地在岚州静乐县
　　秋七月辛巳筑长城【以通鉴修】翊卫大将军宇文述破吐谷浑郡县其地【以吕祖谦标目修】九月戊寅彗星见【以本纪修】冬十月将军薛世雄降伊吾城之【以吕祖谦标目修】
　　隋炀皇帝大业五年春正月丙子改东京为东都【以本纪修】突厥啓民可汗来朝【以通鉴修】癸未诏均田【以本纪修】戊子帝西还三月己巳自西京西狩夏五月击吐谷浑六月壬子至燕支山西域诸国来朝献地癸丑置西海河源鄯善且末等郡谪罪人戍之
　　解题曰燕支山即焉支山属凉州天宝县【唐杨炎燕支山神祠碑西北巨镇曰燕支本匈奴王庭昔汉武纳浑邪置武威张掖而山界二郡之间积高之势四向千里】按隋书地理志西海古伏俟城吐谷浑国都河源古赤水城鄯善古楼兰城且末古且末城通典汉武帝置西海郡在今酒泉郡【肃州】北千二百里又曰今西平郡【鄯州】之西张掖【甘州】酒泉郡之北隋置西海且末河源等郡
　　是时郡一百九十县一千二百五十五户八百九十万有竒隋氏之盛极于此矣【以本纪通鉴修】
　　解题曰杜佑曰后周静帝有户三百九十九万九百六十四至平陈得户五十万及是才十六七年直增四百八十万七千九百三十二炀帝承其全盛遂肆荒淫登极之初即建洛邑毎月役丁二百万人导洛至河及淮又引沁水达河北通涿郡筑长城东西千余里皆征百万余人丁男不充以妇人兼役而死者大半及亲征吐谷浑驻军青海遇雪士卒死者十二三又三驾征辽皆兴百余万众餽运者倍之又逆征数年之赋穷奢极侈举天下之人十九为盗贼身丧国灭实自取之
　　秋九月癸未帝还西京冬十一月丙子幸东都【以本纪通鉴修】是岁民部侍郎裴蕴奏令貌阅户口凡进丁二十四万三千新附口六十四万有竒【以通鉴吕祖谦标目修】
　　解题曰朱黼曰隋氏貌阅户口至大业初富庶之盛几汉元始而裴蕴献议犹以民间版籍脱漏户口诈增老小为言复令貌阅一人不实则官司解职纠得一丁令代赋役于是进丁二十四万有竒其以老癃为丁壮废疾为平人必矣唐世聚敛之臣多以括丁为急务民益无聊可不监哉事见通鉴
　　擢蕴御史大夫与宇文述裴矩内史侍郎虞世基参掌机密【以通鉴列传吕祖谦标目修】突厥啓民可汗死子始毕可汗立【以吕祖谦标目修】杀司隷大夫薛道衡【以吕祖谦标目修】
　　隋炀皇帝大业六年春正月丁丑以蕃酋毕集于端门街盛陈百戏【以本纪修】遣将破流求【以本纪修】二月乙卯诏旧五等爵非有功者除之【以本纪修】庚申以散乐配太常【以朱熹纲目修】三月癸亥帝幸江都宫以郡丞王世充领宫监【以吕祖谦标目修】冬十二月穿江南河【以吕祖谦标目修】
　　解题曰陆游曰京口至钱塘梁陈以来不通漕至隋始凿渠八百里皆阔十丈
　　是岁始令从驾者戎衣着紫绯緑袍【以吕祖谦标目修】
　　隋炀皇帝大业七年春二月乙亥帝御龙舟入通济渠夏四月庚午至临朔宫征天下兵防涿郡伐高丽【以通鉴修】解题曰按唐志临朔宫在幽州蓟县
　　秋山东河南大水【以本纪修】冬十月乙卯底柱崩拥河逆流【以本纪修】裴矩诱西突厥酋射匮逐处罗可汗十二月处罗来朝更号为曷娑那可汗常从巡幸【以吕祖谦标目修】羣盗起漳南窦建德举兵【以吕祖谦标目修】
　　解题曰漳南属今恩州厯亭县
　　隋炀皇帝大业八年春正月壬午伐高丽兵发凡一百十三万人【以吕祖谦标目修】三月围辽东城弗克夏六月右翊卫大将军来防儿水军败于平壤城秋七月左翊卫大将军宇文述等溃于萨水癸卯帝班师九月庚寅至东都冬十一月诸将除名【以本纪通鉴修】
　　解题曰平壤在安东府即汉辽东郡襄平城寰宇记以为即汉乐浪郡王险城非也自慕容皝来伐后徙国内城移都此城其地后汉时南北二千里至后魏才千余里至隋东西六千里萨水去平壤城三十里
　　是岁大旱疫【以本纪修】前御史大夫张衡伏诛【以吕祖谦标目修】隋炀皇帝大业九年春正月丁丑征天下兵募民为骁果集涿郡【以本纪及吕祖谦标目修】己亥命刑部尚书卫文升辅代王侑守西京【以通鉴修】二月复宇文述等官爵【以本纪修】三月丁丑城太兴【以本纪修】戊寅帝伐高丽命吏部尚书樊子盖辅越王侗守东都【以通鉴修】齐郡丞张须陀击羣盗破之【以吕祖谦标目修】夏四月庚午帝渡辽水遣宇文述等趣平壤【本纪通鉴】解题曰按水经寰宇记大辽水源出靺鞨西南山南流至安市入海小辽水出辽山西南入大辽水
　　六月乙巳礼部尚书杨感反于黎阳蒲山公李密説以防不从丙辰围东都庚午帝班师遣宇文述等讨感秋七月余杭刘元进起兵应感壬辰感趣潼关八月败死杀其党三万余人【以本纪通鉴吕祖谦标目修】
　　解题曰大业杂记樊子盖既斩裴防达官子弟募出征者并不敢入悉投感韩擒虎子世萼等十人观王子恭道虞世基子柔来防儿子渊裴蕴子爽郑善果子俨周罗防子仲隐蔺达通子世直等二十余人或父从驾子入贼受感重任帝在辽东城下闻事起曰感无帝王之量直欲乱朕天下耳又闻达官儿郎皆入贼益忧惧计无所出冬十月勅大理卿郑善果御史大夫裴蕴刑部侍郎滑仪等还东都与樊子盖推绳感徒党近逺连及杀三万余人枉死者大半僧尼道士及河南百姓被流徒者亦七八千人残酷之甚致四方骚动冦贼蜂起国家空虚虽屡出兵不能制敌卢明月起淮南杀守令江都赞治王世充讨平之王薄起青兖聚众长白频征不克厯山飞起河北四方结聚皆感之徒惧诛起而为贼余见通鉴叶适曰炀帝簒弑之事杨素终始左右之而祸乱之端乃发于感所谓寡助之至亲戚叛之大抵天下将乱之时人物气象自异如感李密皆功臣之子其少年意趣已自异常及人君失德政繁赋重人心已摇不计亲疎逺近皆得乘间而起感入黎阳取布为牟甲政与胜广挈干为旗相类胜广感密皆不足以乱天下而天下之乱由之而生要之天下之势不在瓦解而在土崩秦隋之亡皆土崩之势也【又曰密为感画三防邀天子归路上防也入关中防也取东都下防也所谓上防独可逼帝耳天下已乱安得遽定是不可用也入关之防感与密皆欲用而不可唐取而用之遂得天下下防终于不可用故感与密皆败】
　　闰九月帝幸博陵冬十月遣屯卫大将军吐万绪讨元进十二月王世充平之【以本纪通鉴及吕祖谦标目修】
　　解题曰博陵今博州章邱
　　是岁诏籍没为盗者家【以吕祖谦标目修】章邱杜伏威临济辅公祐举兵淮南【以吕祖谦标目修】
　　解题曰今济南属县有临济镇本汉朝阳县
　　隋炀皇帝大业十年春二月戊子诏征天下兵三月壬子帝幸涿郡秋七月癸丑次怀逺镇兵多不至甲子高丽请降八月己巳帝班师冬十月丁卯还东都己丑还西京【以本纪通鉴及吕祖谦标目修】
　　解题曰按新唐志营州有怀远守捉
　　十一月祀南郊帝不齐于次【以吕祖谦标目修】十二月帝幸东都【以本纪修】以张须陀为黜陟讨捕大使【以列传修】
　　隋炀皇帝大业十一年春正月增秘书省官百二十员【以本纪修】二月庚午城郡县亭坞【以通鉴修】三月丁酉族诛骁卫大将军李浑将作监李敏【以本纪通鉴修】己酉帝幸太原夏四月幸汾阳宫【以本纪修】以卫尉少卿唐公李渊为山西河东抚慰大使【以通鉴修】秋八月乙丑帝北巡癸酉突厥始毕可汗围帝于鴈门帝下令重赏格停伐高丽募兵赴难九月甲辰围解冬十月壬戌帝还东都减赏格仍议伐高丽【以本纪吕祖谦标目修】东海李子通据海陵【以吕祖谦标目修】城父朱粲掠汉南【以吕祖谦标目修】
　　解题曰城父亳州县
　　隋炀皇帝大业十二年　【楚帝林士太平元年】春正月作毗陵宫【以通鉴修】夏四月大业殿火【以通鉴修】五月丙戌日有食之既【以本纪脩】纳言蓟威除名【以列传脩】秋七月帝幸江都命越王伺与光禄大夫叚逹太府卿元文都揔留后事杀谏者建节尉任宗奉信郎崔民象王爱仁【以吕祖谦及通鉴标目脩】冬十月己丑许恭公宇文述卒以其子太仆少卿化及为屯卫将军【以吕祖谦标目脩】前东都法曺翟让为盗李宻归之譲杀荥阳通守张湏陀【以吕祖谦标目脩】十二月壬辰鄱阳林士称楚帝扵豫章改元【以吕祖谦标目脩】以骁卫将军唐公李渊为太原留守虎贲郎将王威虎牙郎将髙君雅副之【以吕祖谦标目脩】太仆卿杨义以破降河北贼数十万虞世基奏罢其兵侍御史韦云起劾世基裴蕴隐蔽盗贼坐左迁【以吕祖谦标目脩】贼将髙开道起兵扵燕【以吕祖谦标目脩】虎贲郎将罗艺起兵涿郡【以吕祖谦标目脩】
　　觧题曰隋涿郡即幽州
　　隋炀皇帝大业十三年
　　【隋恭皇帝侑义寕元年　　楚林士太平二年长乐王窦建徳丁丑元年　梁帝梁师都永隆元年
