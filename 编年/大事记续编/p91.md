<!-- { "loadSidebar": true } -->
　　解题曰按州郡志晋永嘉大乱流民过淮亦有过江在晋陵者郄鉴又徙流民之在淮南者于晋陵诸县其徙江南及留江北者并侨立郡县徐兖或治江南或治江北江北又立幽冀青幷四州义熈七年始分淮北为北徐淮南为徐州后又以幽冀合徐青并合兖永初二年加徐曰南徐而淮北曰徐元嘉八年以江北为南兖江南为南徐故南徐备有徐兖幽冀青并扬七州郡邑领南东海【今镇江扬常江隂之地】南琅琊【今属建康】晋陵【镇江平江常州江隂之地】义兴【常安吉江隂之地】南兰陵【属建康】南东莞【侨置】临淮【今属常州】淮陵【属常州】南趋城【属建康】南清河【侨置】南髙平【侨置】南平昌【侨置】南济隂【侨置】南濮阳【侨置】南泰山【侨置】南济阳【侨置】南鲁【侨置】郡十七
　　二月庚申宋主讨谢晦戊辰到彦之等大破晦军丙子宋主还晦寻伏诛【以本纪修】
　　解题曰按列传晦至江口到彦之已到彭城洲【在今岳州巴陵县东北】庾登之据巴陵畏懦不敢进防霖停军十五日乃攻萧欣于彭城洲中兵参军孔延秀率三千人进战甚力欣于阵后拥盾自卫又委军还船于是大败延秀又攻洲口栅陷之彦之退保隠圻【即隠矶水经江水自彭城矶东迳如山北注谓彭城矶北对隠矶江中有大石孤立按岳阳志江水又北东迳彭城口过临湘县】初晦与徐羡之傅亮谋为自全之计晦据上流而檀道济镇广陵各有彊兵以制朝廷羡之亮于中秉权可得持久及太祖将行诛王华之徒咸云道济不可信太祖曰道济止于胁从本非事主杀害之事又所不闗吾召而问之必异于是诏道济入朝授之以众委之西讨晦闻羡之等死谓道济必不独全及闻率众来上惶惧无计【晦初上表曰虽未知臣道济问推理即事不容独存又上表曰羡之亮横被酷害并及臣门虽未知道济存亡不容独免晦以为道济信死矣及闻其率众来上所以惶惧也】道济既至与彦之军合牵舰縁岸晦始见舰数不多轻之不即出战至晩因风防上前后连咽西人离阻无复鬭心台军至忌置洲尾【水经江水又东左得二夏浦郦注夏浦俗谓之西江口又东迳忌置山南山东即隠口浦江之右岸有城陵山按图经城陵山在岳州东北五十里又岳阳志江水迳城陵山下过道人矶与别港合则忌置洲葢与城陵山道人矶相迩也】列舰过江晦大军一时溃散余见通鉴
　　夏五月乙未宋南兖州刺史檀道济都督江州之江夏豫州四郡军事征南大将军江州刺史到彦之为南豫州刺史【以本纪修】六月宋以王华为中防军时宰相无常官尚书令仆中书监令侍中侍郎给事中凡帝所与论政事者皆要官当时号华与侍中刘湛王昙首殷景仁黄门侍郎谢微为五臣【以通鉴修】
　　解题曰按通典宋齐梁陈丞相相国多非常人臣之职或掌机密或录尚书或综朝权或筦朝政或为侍中或给事中或受顾命皆为宰相然中书机务之司不必他名亦为宰相其有侍中兼外官若王侍中兼内官若沈演之其例不少即非宰相并在当时委任而已又按列传上欲封昙首等防防集举酒劝之因拊御床曰此坐非卿兄弟无复今日时封诏已成出以示昙首昙首曰近日之事赖陛下英明速断故罪人斯戮臣等虽得仰凭天光效其毫露岂可因国之灾以为身幸陛下虽欲私臣当如直史何上不能夺余见通鉴胡寅曰易曰圣人之大寳曰位又曰崇髙莫大乎富贵此非以利言也中天下而立负黼扆而朝所谓天位也普天之下莫非王土非私富也天生民而立之君非私贵也以天徳居天位贵为天子而富有天下天地之常经古今之通义也王者之迹熄而正心诚意之学不于是乎由欲而灭理徇利而忘义以富贵寳位为己私于是位不为寳富贵不足以崇髙而人之大彝泯矣文帝拊床自庆一何其所见之褊而度量之隘乎昙首之对亦微足以警之矣
　　秋八月秦攻河西夏袭秦秦师还【以通鉴修】宋大旱蝗【以本纪修】九月魏攻夏蒲坂陜城冬十月丁巳魏主袭夏十一月壬午入统万城别将克蒲坂长安【以魏纪修】是嵗魏以漏户属郡县【以通鉴修】
　　【宋太祖文皇帝元嘉四年魏世祖太武皇帝始光四年　燕冯跋太平十九年秦乞伏炽磐建八年　凉沮渠防逊始十六年　夏赫连昌承光三年】春正月乙酉魏主还【以通鉴修】夏五月魏主伐夏【以魏纪修】宋王华卒【以本纪修】六月癸夘朔日有食之【以本纪修】甲辰夏主昌及魏战于城下军溃奔上邽乙巳魏取统万秋八月魏主还【以吕祖谦标目朱熹纲目修】九月丁酉夏安定降魏【以魏纪修】冬十一月魏封杨为南秦王【以朱熹纲目修】晋前彭泽令陶潜卒【以晋宋列传修】
　　解题曰按宋书列传陶潜字渊明或云渊明字元亮侃之曽孙少有髙趣甞着五栁先生以自况亲老家贫起为州祭酒不堪吏职少日自解归州召主簿不就躬耕自资遂抱羸疾江州刺史檀道济请候之谓曰贤者处世柰何自苦如此对曰潜也何敢望贤志不及也道济馈以粱肉麾而去之为彭泽令不以家累自随郡遣督邮至县吏曰应束带见之潜叹曰我不能为五斗米折腰向乡里小人即日解印绶去赋归去来以遂其志义熈末征著作佐郎不就潜弱年薄宦不防去就之迹自以曽祖晋世宰辅耻复屈身后代自宋武帝王业渐隆不复肯仕所着文章皆题年月义熈以前则书晋氏年号自永初以来唯云甲子而已卒号靖节先生
　　【宋太祖文皇帝元嘉五年魏世祖太武皇帝神防元年　燕冯跋太平二十年秦乞伏暮末永元年　凉沮渠蒙逊始十七年　夏赫连定胜光元年】春正月戊子宋大火【以本纪修】二月魏改元【以本纪修】
　　解题曰按灵证志时定州获白防故改元
　　夏主昌自平凉进攻安定兵败被擒其弟平原公定奔平凉即帝位改元魏兵追之三月败于马髦岭夏复取安定长安【以吕祖谦标目修】
　　解题曰马髦岭在今渭州平凉县西载记苻登奔平凉集遗众入马毛山元和郡县志寰宇记作马屯山字之讹也
　　夏五月秦王炽磐卒子暮末立改元【以吕祖谦标目修】宋王逊位降为卫将军开府【以本纪修】
　　解题曰按列传左光禄大夫范泰谓曰天下务广而权要难居卿兄弟盛满当深存谦挹彭城王帝之次弟宜征入朝共参朝政时旱灾未巳加以疾疫引咎逊位平陆令成粲与书曰周之宗盟异姓为后权轴之要任归二南彭城王道徳昭备上之懿弟所应推先本有退志由是固有陈请胡寅曰亲贤并用古今通义也然用亲故亦以贤为尚非専取其亲也取亲而不择贤晋之事可鉴矣义康吏能足称岂有道徳可居辅相之地耶泰粲忠于王宜劝使博求贤人与共天位乃猥以义恭为言于是乎志正而识近矣
　　六月河西围秦乐都秦请和乃还【以通鉴修】冬十一月乙未朔日有食之十二月河西复侵秦【以通鉴修】
　　【宋太祖文皇帝元嘉六年魏世祖太武皇帝神防二年　燕冯跋太平二十一年秦乞伏暮末永二年　凉沮渠逊承元年　夏赫连定胜光二年】春正月宋彭城
　　王义康都督扬南徐兖州军事司徒录尚书事平北将军徐州刺史抚军将军徐州刺史江夏王义恭为散常侍都督荆湘等八州军事荆州刺史【以吕祖谦标目修】解题曰按列传义恭涉猎文义而骄奢不节太祖与书诫之曰汝以弱冠便亲方任天下艰难国家事重虽曰守成实亦未易岂可不感寻王业深自砥砺思而后行开布诚心厝懐平当亲礼国士友接佳流识别贤愚鉴察邪正然后尽君子之心收小人之力汝性褊急性之所滞其欲必行意所不在从物回改此最事豁达大度汉祖之徳猜忌急魏武之累卫青遇士大夫以礼与小人有恩西门安于矫性齐美闗羽张飞任偏同弊深宜鉴此若事异今日嗣子幼蒙司徒便当周公之事汝不可不尽只顺之理尔时安危天下决汝二人耳汝一月日自用不可过三十万若能省此益美西楚殷旷常宜早起接对賔佐勿使留滞府舎住止计当无须改作凡讯狱多决当时难可逆虑此实为难讯前一二日取讯簿密与刘湛辈共详至讯日虚懐博尽慎无以喜怒加人能择善者而从之美自归已不可专意自决以矜独断之明也刑狱不可拥滞一月可再讯人有至诚所陈不可漏泄以负忠信之款也名器深宜慎惜不可妄以假人昵近爵赐尤应裁量吾于左右虽为少恩如闻外论不以为非声乐嬉游不宜令过蒲酒渔猎一切勿为供用奉身皆有节度竒服异器不宜兴长宜数引见佐吏非唯臣主自应相见不数则彼我不亲无因得尽人也观此书则元嘉之规模畧可见矣
　　三月丁巳宋立劭为皇太子【以吕祖谦标目修】夏四月魏命太常卿崔浩为国书【以通鉴修】庚寅魏主伐柔然【以魏纪修】
　　解题曰事见通鉴林之竒曰违众议而用人之防以决大事此诚天下之至难善用人之策则如晋武之于杜预魏太武之于崔浩隋文帝之于贺若弼不善用之则如晋显宗之于庾亮苻坚之于慕容垂晋出帝之于薛文遇
　　五月壬辰朔日有食之【本纪】河西伐秦六月秦败之【以通鉴修】魏大破柔然【以吕祖谦标目修】秋七月武都王杨卒其弟难当废其子保宗自立【以通鉴修】八月魏主击髙车降之冬十月徙柔然髙车降民于漠南【以吕祖谦标目修】十一月己丑朔日有食之不尽如钩星昼见【以纪志修】十二月河西吐谷浑遣使贡宋【以本纪修】
　　解题曰水经注阚骃十三州志广大坂在抱罕西北罕开在焉吐谷浑自燕厯隂山西驰而居于此
　　秦地震【以通鉴修】是嵗河西改元【以通鉴目録修】
　　解题曰通鉴目录是嵗河西王蒙逊改元承通鉴不书
　　【宋太祖文皇帝元嘉七年魏世祖太武皇帝神防三年　燕冯跋太平二十二年秦乞伏暮末永三年　凉沮渠蒙逊承二年　夏赫连定胜光三年】春三月戊子宋
　　遣将军到彦之王仲徳等自清水入河以伐魏【以宋魏本纪修】甲寅宋前军中领军殷景仁为领军将军【本纪】夏六月己夘宋以难当为武都王【以纪传修】秋七月宋到彦之至须昌魏摄碻磝滑台虎牢洛阳戍兵北渡彦之缘河屯守八月丙寅遣将渡河魏将军安颉破之【以吕祖谦标目修】解题曰须昌故城在今东平府须城县东三十里事见通鉴【碻磝在济州卢县北一里舆地广记卢县故城在郓州阳谷县西北】
　　九月燕王跋卒其弟司徒杀太子翼而自立【以吕祖谦标目修】甲辰魏主伐夏【以通鉴修】冬十月戊午宋铸四铢钱【本纪】丙子魏安颉取洛阳辛巳取虎牢【以吕祖谦标目修】秦王暮末逼于河西走保南安地入吐谷浑【以吕祖谦标目修】十一月己酉魏主围夏主定于鹑觚原【以通鉴修】
　　解题曰今泾州良原县本汉鹑觚县地古密国有白石原首起县西南三十里东下分为两原
　　壬辰宋遣檀道济督诸军北讨甲午魏军济河到彦之走【以吕祖谦标目修】
