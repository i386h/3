<!-- { "loadSidebar": true } -->
　　【梁太祖皇帝朱晃开平元年　晋王李克用岐王李茂贞淮南杨渥并天祐四年　蜀髙祖皇帝王建天复七年　楚王马殷　南平王髙季兴　吴越王钱镠岭南王刘隐　闽王王审知　契丹耶律安巴坚】解题曰欧阳修职方考曰唐之盛时虽名天下为十道而其势未分既其衰也置军节度号为方镇镇之大者连州十余小者犹兼三四故其兵骄则逐帅帅彊则叛上土地为其世有干戈起而相侵天下之势自兹而分自僖昭以来日益割裂梁初天下别为十南有吴浙荆湖闽汉西有岐蜀北有燕晋而朱氏所有七十八州以为梁庄宗初起并代取幽沧有州三十五其后又取梁魏博等十有六州合五十州以灭梁岐王称臣又得其州七同光破蜀已而复失惟得秦凤阶成四州而营平二州陷于契丹其增置之州一【明宗置寰州】合一百二十三州以为唐石氏入立献十有六州于契丹而得蜀金州又增置之州一【髙祖置威州】合一百九州以为晋刘氏之初秦凤阶成复入于蜀隠帝时增置之州一【解州】合一百六州以为汉郭氏代汉十州入于刘旻世宗取秦凤阶成瀛莫及淮南十四州又增置之州五【太宗置济州世宗置濵雄霸通四州】而废者三【兖州武州景州】合一百一十八州以为周宋兴因之此其大略也其余外属者彊弱相并不常其得失至于周末闽已先亡而存者七国自江以南二十一州为南唐自劒以南及山南西道四十六州为蜀自湖南北十州为楚自浙东西十三州为吴越自岭南北四十七州为南汉自太原以北十州为东汉而荆归峡三州为南平合中国所有二百六十八州而军不在焉
　　春三月梁遣将击幽州夏四月刘守光击却之守光因其父仁恭自称卢龙留后【以新唐书本纪修】壬戌梁王全忠更名晃甲子称皇帝戊辰改元废唐帝为济隂王迁之曹州
　　解题曰按新史六臣传唐哀帝逊位迁于梁遣中书侍郎同中书门下平章事张文蔚为册礼使礼部尚书苏循为副中书侍郎同中书门下平章事杨渉为押传国寳使翰林学士中书舍人张防为副御史大夫薛贻矩为押金寳使尚书左丞赵光逢为副甲子文蔚等自上源驿乘辂车导以金吾仗卫太常卤簿朝梁于金祥殿【五代防要东都大内内殿】王衮冕南面臣文蔚臣循奉册升殿进读已臣渉臣防奉传国玺臣贻矩臣光逢奉金寳以次升殿进读已降率文武百官北面舞蹈再拜贺呜呼唐之亡也贤人君子既与之共尽其余在者皆庸懦不肖倾险狯猾趋利卖国之徒也不然安能防耻忍辱于梁庭如此哉余见通鉴
　　以汴州为开封府曰东都以故东都为西都废京兆府为雍州【以吕祖谦标目修】
　　解题曰吴缜五代史纂误案职方考梁初改京兆府曰大安佑国军曰永平殊无以京兆为雍州之事与纪不同今按职方考有雍州范质五代通録亦云废京兆府为雍州非误也
　　辛未梁以马殷为楚王【朱熹纲目】梁追尊髙祖考妣已来为帝后【以通鉴修】梁作建昌院掌金谷【以通鉴修】
　　解题曰叶梦得曰宋之大内梁建昌宫本唐宣武节度治所晋号大寜宫今新城是也周世宗始展外罗城
　　晋岐淮南蜀用唐年号余皆臣于梁【以通鉴修】岐王茂贞开府【以通鉴修】五月丁丑朔梁以张文蔚杨渉为门下侍郎御史大夫薛贻矩为中书侍郎同平章事【以新纪通鉴脩】契丹主安巴坚遣使聘梁梁报之【以新纪通鉴脩】己卯梁以吴王镠为呉越王刘隐为大彭王癸未以权知荆南留后髙季兴为节度使【以通鉴修】壬辰梁遣保平节度使康怀贞会魏博攻晋潞州【以通鉴修】甲午废枢宻院入崇政院知院事敬翔为使【以吕祖谦标目修】农王渥遣兵攻楚六月楚大败之拔岳州【以通鉴修】晋王克用遣蕃汉都指挥使周徳威等救潞州【以吕祖谦标目修】甲寅梁平卢节度使韩建为司徒同平章事【以新纪通鉴修】秋七月甲午梁以刘守光为节度使【以通鉴修】解题曰于是知梁有子祸矣
　　八月丁巳梁遣亳州刺史李思安为潞州行营都统【以通鉴修】九月己亥蜀王建称皇帝【以吕祖谦标目修】冬十一月戊子刘守文降于梁【以通鉴修】
　　【梁太祖皇帝开平二年　唐庄宗皇帝李存朂岐王李茂贞淮南杨隆演并天祐五年　蜀髙祖皇帝武成元年　呉越王钱镠天寳元年　楚王马殷　南平王髙季兴　岭南刘隐　闽王王审知】春正月壬午蜀主建改元【以通鉴修】
　　解题曰宋庠纪年通谱武成本周明帝李希烈年号
　　辛卯晋王克用薨子存朂嗣位二月壬戌诛其振武节度使李克寜【以吕祖谦标目修】癸亥梁弑济隂王追諡曰唐哀皇帝【以吕祖谦标目修】三月壬申朔梁主如泽州壬午以匡国节度使刘知俊为潞州招讨使【以新纪通鉴修】蜀主建杀其养子太师王宗佶【以通鉴修】夏四月壬子梁主至自泽州【以新纪修】五月壬申晋王存朂大破康怀贞于夹寨归命州县举贤才黜贪残寛租赋抚孤穷伸寃滥禁奸盗练士卒【以吕祖谦标目修】
　　解题曰此晋王之初政也及志得之后则非复前日矣事见通鉴【胡寅曰丧不二事故春秋于背丧而即戎者皆深讥之惟其门庭之防存亡系焉然后从权制而无避此费誓所以得列于典谟命诰之后也若李存朂夹寨之战君子深有取者盖以梁师距晋阳百余里可谓危急之势矣使存朂执哀戚之常情忽国家之大计上党沦陷则晋阳不存又岂所以为孝是审缓急量轻重出竒制胜以走梁师然后霸基成矣】
　　晋王存朂承制封拜【以通鉴修】戊寅淮南左右牙指挥使张颢徐温弑农王渥其弟隆演立丁亥温杀颢专军府事【以吕祖谦标目修】戊戌梁立唐三庙【以新纪修】楚王殷取朗州永贞节度使雷彦恭奔淮南殷陷沣州【以吕祖谦标目脩】蜀岐晋攻梁雍州六月壬寅梁遣刘知俊拒之【以新纪通鉴修】己酉梁族诛金吾卫上将军王师范【以新纪通鉴修】丙辰梁刘知俊大破岐兵于幕谷晋蜀兵还【以通鉴脩】蜀立遂王元膺为太子【以通鉴修】秋七月壬辰梁封王审知为琅琊王【以十国纪年脩】李俨承制以杨隆演为淮南节度使东面都统农王【以通鉴脩】九月淮南将周本围苏州【以通鉴脩】晋攻梁晋州丁丑梁主如陜州以救之晋师退【以通鉴修】冬十月华原贼温韬发唐诸陵【以通鉴修】丁巳梁主至自陜州【以通鉴修】十一月梁定难节度使李思谏卒其子彛昌自为留后【以通鉴脩】吴越改元【以王厚之金石录脩】
　　解题曰按临安府崇化寺尊胜幢云天寳四年岁次辛未又明庆寺白伞盖陀罗尼幢云天寳五年太岁壬申吴越国女弟子建其发愿文序曰生忝霸朝则非唐天寳明矣盖梁以丁卯簒唐吴越犹用天祐年号次年则自建元矣癸酉岁后复用梁纪元故钱塘湖龙王庙碑云贞明二年建登圣寺磨崖龙徳元年建
　　【梁太祖皇帝开平三年　唐庄宗皇帝岐王李茂贞淮南杨隆演并天祐六年　蜀髙祖皇帝武成二年　吴越王钱镠天寳二年　楚王马殷　南平王髙季兴　南平王刘隠　闽王王审知】春正月甲戌梁迁于西都【以吕祖谦标目修】二月丁酉朔日有食之【通鉴】三月甲戌梁主如河中【以新纪通鉴脩】
　　解题曰徐无党曰以髙万兴降刘知俊兵攻鄜延故也
　　淮南徐温以其养子知诰治升州【以通鉴脩】夏四月庚子梁以王审知为闽王刘隐为南平王【以通鉴脩】辛亥呉越大破周本走之【以通鉴脩】五月己卯梁主至自河中【以新纪脩】刘守文以契丹吐谷浑兵攻刘守光见执【以通鉴脩】梁族诛佑国节度使王重师六月刘知俊执佑国节度使刘捍降于岐【以吕祖谦标目脩】
　　解题曰改佑国曰永平由刘捍之执也
　　庚戌梁遣兵讨刘知俊辛亥梁主如陜州乙卯知俊奔岐【以吕祖谦标目脩】抚州刺史危全讽攻洪州淮南遣周本救之【以通鉴脩】秋七月甲子梁以刘守光为燕王【以通鉴脩】乙亥梁主至自陜州【以新纪脩】庚辰周本大败危全讽于象牙潭擒之尽取江西【以通鉴脩】
　　解题曰王顔后唐烈祖开基志注象牙潭去洪州百余里
　　八月晋攻梁晋州弗克【以通鉴脩】冬十一月岐遣中书令刘知俊攻梁灵州梁攻岐邠寜以救之十二月知俊大败之于升平【以新纪通鉴脩】
　　觧题曰今坊州宜君县有升平镇即故县
　　【梁太祖皇帝开平四年　唐庄宗皇帝岐王李茂贞吴王杨隆演并天祐七年　蜀髙祖皇帝武成三年　呉越王钱镠天寳三年　楚王马殷　南平王髙季兴　南平王刘隐　闽王王审知】春二月岐王茂贞承制加农王隆演吴王【以通鉴脩】三月定难军乱杀李彜昌夏四月甲子梁以其族父仁福为节度使【以通鉴脩】五月癸丑邺王绍威卒梁以其子周翰为天雄留后【以通鉴脩】秋七月岐晋防邠泾兵攻梁夏州【以通鉴脩】八月梁以刘守光兼义昌节度使【以通鉴脩】
　　解题曰通鉴考异曰实录是岁五月以义昌留后刘继威为义昌节度使八月又云以守光兼义昌节度使不言置继威于何地或者复为留后不然守光兼幽沧节度使继威但为沧州节度使皆不可知今两存之
　　丙寅梁主如陜州辛未以镇国节度使杨师厚为招讨使救夏州【以新纪脩】
　　解题曰按旧史唐纪凤翔李茂贞邠州杨崇本皆遣使来会兵同讨灵夏帝令周徳威将兵万人西渡河以应之【余见通鉴职方考陜州唐曰保义梁改镇国后唐复保义】
　　呉越筑捍海石塘广杭州城【朱熹纲目】九月甲午梁主至自陜州【以新纪脩】冬十一月己丑梁以寜国节度使王景仁为招讨使屯魏州袭据赵深冀二州晋遣周徳威救赵【以新纪通鉴脩】
　　解题曰燕不救赵而晋救之则守光存朂所存较然可知矣事见通鉴【寜国宣州也时属杨隆演】
　　十二月蜀改明年元【以通鉴脩】
　　解题曰宋庠纪年通谱永平本汉明帝晋惠帝魏宣武李宻年号
　　晋王存朂救赵义武王处直会之【以通鉴脩】
　　【梁太祖皇帝干化元年　唐庄宗皇帝岐王李茂贞吴王杨隆演并天祐八年　蜀髙祖皇帝永平元年　呉越王钱镠天寳四年　楚王马殷　南平王髙季兴　南汉髙祖皇帝刘龚　闽王王审知】春正月丙戌朔日有食之【通鉴】丁亥晋王存朂大破王景仁于柏乡癸巳梁以杨师厚为北面招讨使己亥晋遣兵攻邢州二月己未存朂攻魏州不克而还【以通鉴脩】二月乙酉朔梁以罗周翰为节度使【以通鉴脩】丁亥南平王隐卒其弟岩立【以路振九国志脩】
　　解题曰僣伪诸国若奉正朔臣事于人则书卒不然则书薨
　　蜀伐岐岐攻梁长安寻退【以通鉴脩】夏四月岐攻兴元蜀击却之【以朱熹纲目脩】五月甲申朔梁改元【以新纪脩】
　　解题曰通鉴不书阙也
　　甲辰梁以刘岩为清海节度使【以通鉴脩】蜀主建如利州【以通鉴脩】秋八月甲子燕王守光称帝改元【以吕祖谦标目脩】
　　解题曰宋庠纪年通谱应天本朱泚年号
　　乙亥岐大败蜀兵于清泥岭围安逺军【以通鉴脩】九月庚子梁主如魏州【以新纪脩】蜀大破岐兵于安逺军【以通鉴脩】戊申燕攻易定十二月甲子晋攻燕以救易定【以通鉴脩】刘岩取楚容髙二州【以吕祖谦标目脩】
