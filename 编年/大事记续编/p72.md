<!-- { "loadSidebar": true } -->
　　解题曰顔师古注西汉当北地郡之北黄河之南程大昌曰河自盐泽西来达潼关凡四大折其初由积石而迳湟中则鄯兰也及至灵州遂转北而行凡千余里此河西岸即为凉肃甘沙北流千里而遥至九原豊州又转而东流豊州之东为胜州従州之东又转而南直至潼关上郡北地陇西朔方西河皆在三河之南故曰河南也上郡唐之宁鄜坊延丹绥也北地灵庆盐宥也陇西秦渭兰会河岷鄯也西河银川也朔方麟夏也事见通鉴
　　征苏峻不至十一月峻与镇西将军祖约反【以本纪修】解题曰苏辙曰王敦苏峻二衅皆王导之所不欲而刘隗庾亮不忍以速其变以隗亮为是耶敦峻之祸发不旋踵以导为是耶使人主终身含垢何以为国鲁自宣公政在季氏更三世至昭公不能忍将攻之子家羁曰舍民数世求以克事不可必也公不従而出隗亮之败则昭公之举也子产为郑国小而偪族大多宠子产患之有事伯石赂以其邑又使为卿以次己位郑乃少安及其政成大人之忠俭者従而予之泰侈者因而毙之逐丰卷戮子晢郑乃大治如导所为知赂伯石以全其始矣未知予忠俭毙泰侈以成其终也以为贤于隗亮则可以论子产则逺矣事见通鉴
　　十二月苏峻遣将陷姑孰防军将军庾亮为征讨大都督宣城内史桓彛与峻将战于芜湖败绩郗鉴遣其将赴难【以本纪修】
　　解题曰姑孰今太平府治当涂县芜湖县今亦太平按齐州郡志刘备谓孙权曰江东先有建业次有芜湖又献帝春秋备劝孙权据芜湖曰芜湖近濡湏亦佳后陆逊亦尝屯焉
　　晋显宗成皇帝咸和三年　【赵帝刘曜光初十一年成武皇帝玉衡十八年后赵明皇帝太和二年凉张骏建兴十六年】春正月温峤赴难军寻阳解题曰寻阳晋初治江北之寻阳在蕲州罗田县兰城温峤始移于湓城之南在今城西十五里亦汉寻阳梁萧大心因侯景乱移盆浦城以保险今江州德化县是也
　　丁未苏峻济横江二月庚戌卞壸战于西陵父子死之庾亮奔寻阳峻陷台城
　　解题曰按列传苏峻反左丞孔坦与司徒司马陶囘白王导曰及峻未至宜急断阜陵之界守江西当利口彼少我众一战决矣若峻未来可往逼其城今不先往峻必先至先人有夺人之功时不可失导然之庾亮以为峻脱径来是袭朝廷虚也故计不行峻率众万人乘风济自横江囘复谓亮曰峻知石头【徐锴方舆志楚灭越置金陵吴大帝改名石头城宋景和中修为长乐宫】有戌不敢直下【峻自横江登牛渚若顺流向石头则直下也】必向小丹南道歩【今当涂东北近新市有故丹县基与秼陵接壤即小丹】宜伏兵要之可一战而擒亮不従峻果由小丹经秼陵迷失道逢郡人执以为乡导时峻夜行甚无部分亮闻之深悔不従囘等之言峻据蒋陵【建康志吴大帝陵在蒋山之阳去城一十五里云西陵】覆舟山【在建康府北七里按苏峻济江然后登牛渚向小丹经秼陵军棱口据覆舟山通鉴先载峻至覆舟山然后载峻由小丹迷失道今畧加檃括】因风放火台省及诸营寺署一时荡尽遂陷宫城【宫城即台城本吴后苑城诸营寺署皆在其外】余见通鉴
　　丁巳峻以祖约为太尉尚书令西阳王羕为太宰自为骠骑将军与羕録尚书事【以本纪修】后赵改元【以吕祖谦标目修】解题曰宋庠纪年通谱太和本魏明帝年号
　　三月皇太后以忧崩【以本纪修】夏四月后赵陷南阳【以通鉴目録修】五月温峤以陶侃讨苏峻乙未峻迁帝于石头呉兴太守虞潭等起兵郗鉴会侃于茄子浦六月峻兵陷宣城桓彜死之侃筑白石垒使鉴还京口【以纪传通鉴修】
　　解题曰【世説新语陶公自上流来赴苏峻之难谓必戮庾公可以谢峻庾欲奔窜则不可欲会恐见执进退无计温劝庾诣陶曰卿但遥拜必无他我为卿保之庾従温言诣陶】侃与峤亮同赴京师戎卒六万旌旗七百余里钲鼔之声震于百里指石头次于蔡洲【在建康西南十余里卢循泊蔡洲刘裕喜曰贼落吾下也遂率兵逼之侯景攻台城裴之高率兵阵于蔡洲】侃屯查浦【在石头南上十里循犯建康刘裕栅石头断查浦以拒之】峤屯沙门浦余见通鉴茄子浦在建康西南十余里白石垒在建康北十五里苏峻湖在石头城正北垒在其东岸按建康实録诸军尽会石头城西北贼盛未即决战议于查浦筑垒监军李根固争曰查浦地下又在水南唯白石垒固修之灭贼之术也许之
　　后赵攻夀春秋七月祖约奔歴阳【以本纪修】后赵中山公虎攻蒲坂八月赵主曜击破之围石生于洛阳【以本纪修】解题曰按载记勒命石堪石聪及豫州刺史桃豹等各统见众会荥阳使石虎进据石门【水经注汉顺帝自汴口以东积石为堰通淮曰金堤灵帝又修石门以遏渠口济水与河浑涛东注桓温北伐将通之不果而还刘裕命刘遵考仍此渠而漕之始激湍东注而山崩壅塞于此十里更凿故渠通之】勒统歩骑四万趣金墉济自大堨【水经注勒出延津号是为灵昌津】顾谓徐光曰曜盛兵成皐关上策也阻洛水其次也坐守洛阳者成禽也诸军集成皐见曜无守军大悦举手指天又自指额曰天也乃卷甲防枚诡道兼路出于巩訾之间知曜陈其军十余万于城南弥悦谓左右曰可以贺我矣余见通鉴【陈亮曰古之料敌者若薛公之料黥布司马懿之料公孙渊石勒之料刘曜于谨之料萧绎多矣薛公明于料敌而不明于逆顺之理懿以弃城预走为渊之上计谨以席卷渡江为绎之上计皆言其甚不足畏也虽勿论可也若勒之策曜则有足言者矣成臯天下之险也使曜留万人围洛阳而身率劲兵以扼成臯则勒必不敢进进则乘高而撃之胜之必矣勒既不获进则洛阳失援曜因得优游而坐取之此所以为上计也若其阻洛水则勒亦未能进然而可设为疑兵而潜渡曜能应之则胜不能则败此所以为中计也】
　　九月戊申王导奔白石【以本纪修】陶侃欲归温峤止之庚午侃峤攻石头苏峻败死其弟逸领其众【以纪传修】
　　解题曰陶侃温峤未能破贼侃欲率众南还毛宝谓峤曰下官能留之乃往説侃曰公本应镇芜湖为南北势援前既已下势不可还且军政有进无退非直整齐三军示众必死而已亦谓退无所据终至灭亡往者杜弢非不强盛公竟灭之何至于峻独不可破耶贼亦畏死非皆勇徤公可试与宝兵使上岸断贼资粮出其不意使贼困蹙若宝不立效然后公去人心不恨侃然之宝烧峻句容湖孰积聚峻颇乏食侃遂留不去余见通鉴【句容县在建康府东舆地志湖孰县西北有方山非太平之姑孰也】
　　冬十一月后赵主勒救洛阳十二月己卯大败赵兵执赵主曜以归杀之【以本纪修】
　　晋显宗成皇帝咸和四年　【成武皇帝玉衡十九年后赵明皇帝太和三年凉张骏建兴十七年】春正月帝在石头苏逸将匡术以苑城降逸杀侍中钟雅右衞将军刘超【以本纪修】戊辰将军赵允遣兵败祖约约奔后赵【以本纪修】赵太子熙南阳王允奔上邽关中降后赵【以吕祖谦标目修】二月诸军克石头乙未苏逸伏诛杀西阳王羕时宫阙灰烬议欲迁都王导不可乃止
　　解题曰按晋书建康实録时宗庙宫室并为灰烬帝居止兰台甚卑陋欲宫建平园【苑城一名建平园】温峤议迁都豫章三呉之豪请都会稽二论纷纭未有所适王导曰建康古之金陵旧为帝里孙仲谋刘德俱言王者之宅古之帝王不必以丰俭移都茍宏衞文大帛之冠则无往不可若不绩其麻则乐土为墟矣且北冦游魂伺我之隙一旦示弱窜于蛮越求之望实惧非良计今宜镇之以静羣情自安由是峤等谋并不行余见通鉴苏轼曰春秋时楚大饥羣蛮叛之申息之北门不啓楚人谋徙于坂高蒍贾曰不可我能往防亦能往于是以秦人巴人灭庸而楚始大魏惠王畏秦迁于大梁楚昭王畏吴迁于鄀顷襄王畏秦迁于陈考烈王畏秦迁于夀春皆不复振有亡徴焉贤哉导也可谓能定大事矣
　　壬寅以湘州并荆州【以本纪修】三月壬子陶侃为太尉加都督交广宁州军事郗鉴为司空温峤为骠骑将军开府【以本纪修】庾亮为平西将军都督豫州扬州之宣城江西军事豫州刺史镇芜湖【以本纪修】
　　解题曰晋于是乎失刑矣
　　陶侃移镇巴陵【以吕祖谦标目修】夏四月乙未始安忠武公温峤卒平南军司刘为江州刺史【以纪传修】秋八月赵南阳王允趋长安九月后赵中山公虎大破之遂屠上邽尽灭刘氏蒲洪姚弋仲降之【以本纪吕祖谦标目修】
　　解题曰按载记始元海以怀帝永嘉四年僭位至曜三世凡二十七载以成帝咸和四年灭【宋庠曰刘氏五主十五年盖太子熙不在其数也】
　　冬十二月壬辰右将军郭黙杀刘允据江州陶侃率众讨之【以本纪修】
　　晋显宗成皇帝咸和五年　【赵明皇帝建平元年成武皇帝玉衡二十年凉张骏建兴十八年】春二月后赵王勒称大赵天王石虎为太尉中山王【以载记修】
　　解题曰后赵自是皆称赵
　　赵族诛祖约【以通鉴修】夏五月乙卯郭黙伏诛陶侃兼江州刺史镇武昌【以列传修】凉州张骏复收河南地【以吕祖谦标目修】六月初税田畆三升【本纪】赵以丁零翟斌为句町王【以载记修】秋八月赵王勒即帝位改元都临漳立其妻刘氏为皇后【以本纪载记修】
　　解题曰事见通鉴宋庠纪年通谱建平本汉哀帝年号水经注漳水对赵临漳宫按东魏始分邺置临漳县当勒时临漳即邺也然载记既载勒自襄国都临漳又载勒起明堂辟雍灵台于襄国亲授规模令任注张渐等监营邺宫盖勒虽营邺宫实居襄国也
　　赵入襄阳迁其民于樊城【以纪传修】九月造新宫缮苑城【以本纪修】
　　解题曰按建康实録注江左所筑但有宣阳门成帝始开陵阳等五门今谓六门也南最西广阳门次正中宣阳门对苑城门次最东开阳门东面最南清明门正东面建阳门正西面西明门东对建阳门即宫城大司马门前横街北面宫城无别门【按宫苑记建康宫城周囬八里濠濶五丈本吴后苑城晋成帝修为宫城南面最西广阳门正门宣阳门次东开阳门最东清明门东阳门最北建春门北面最东延喜门次西广莫门次西元武门最西大夏门西面最北西明门最南阊阖门实録止六门而宫苑记倍之实録又云宋元嘉二十五年新作闾阖广莫等门按石虎临江观兵广莫门此时已有广莫门则非止于六门而元凶劭闭守六门齐立六门都慉梁黯屯六门皆止言六门者盖六门为正余皆便门耳】
　　冬十月成防巴东【以通鉴修】张骏称臣于赵【以本纪修】时陶侃聘于赵【以载记修】
　　解题曰苏峻将冯铁杀侃子奔于石勒勒以为戌将侃告勒以故勒召而杀之侃之聘勒岂以此故耶然祖逖之在雍丘勒尝修其母墓与逖书求通使交市逖不报其书诚不忍忘君父之讐而外交也侃岂不知出此者哉事见通鉴
　　晋显宗成皇帝咸和六年　【赵明皇帝建平二年成武皇帝玉衡二十一年凉张骏建兴十九年】春三月壬戌朔日有食之【以本纪修】夏赵起明堂辟雍灵台【以通鉴修】秋七月成将李夀侵隂平武都杨难敌降之【以本纪修】九月赵营邺宫以洛阳为南都【以载记修】
　　晋显宗成皇帝咸和七年　【赵明皇帝建平三年成武皇帝玉衡二十二年凉张骏建兴二十年】夏四月赵戍襄阳【以本纪修】赵右仆射程遐中书令徐光请除中山王虎赵主勒不従命太子省尚书事【以通鉴修】
