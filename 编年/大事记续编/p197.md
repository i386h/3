<!-- { "loadSidebar": true } -->
　　五月辛巳朔日有食之【以通鉴脩】辛夘周以赵匡领忠武节度使【以通鉴脩】唐主更名景去帝号称国主用周正朔【以通鉴脩】
　　解题曰按南唐书南唐开国子监复有庐山国学其徒不下数百时废君如吴越弑主如南汉叛亲如闽楚乱臣贼子无国无之唯南唐兄弟辑睦君臣奠位此好儒之效也余见通鉴
　　秋七月丙戌周行刑统【以通鉴脩】
　　解题曰按六典注魏李悝集诸国刑书造法经六篇一盗法二贼法三囚法四捕法五杂法六具法商鞅改为律増相坐之法造参夷之诛大辟加凿颠抽胁镬亨车裂之制汉萧何加事律擅兴廐戸三篇谓之九章九律文帝除肉刑景帝定律武帝时张汤赵禹増律令条章宣帝时于定国删定成帝时律令烦多百余万言魏命陈羣为魏律十八篇増萧何律劫掠诈伪毁亡造劾系讯断狱请财惊事偿赋等九篇晋命贾充等増损为二十篇梁命蔡法度等増损为二十篇后魏孝文时定律凡八百三十二章北齐武成时赵郡王叡等造律成凡十二篇大抵采魏晋故事后周造律凡二十五篇比于齐律烦而不当宣帝广刑法要制为刑经圣制谓之法经隋开皇定律凡十二篇炀帝以律令犹重更制大业律十八篇一名例二衞宫三违制四请求五户六婚七擅兴八告劾九贼十盗十一鬬十二捕亡十三仓库十四廐牧十五关市十六杂十七诈伪十八断狱唐武徳定律令其篇目一准开皇之律贞观初又命厘正比古死刑殆除其半至宋建隆四年窦仪等进一名例二禁衞三职制四户婚五廐库六贼盗七鬬讼八诈伪九杂律十捕亡十一断狱大抵皆因乎周之旧也
　　八月辛巳南汉主晟薨子衞王鋹立改元【以吕祖谦标目脩】冬十月周均田【以吕祖谦标目脩】
　　解题曰朱熹曰周世宗可谓有天下之量矣事见通鉴
　　十二月己亥唐放宋齐丘【以吕祖谦标目脩】
　　【周世宗皇帝恭皇帝显徳六年　唐元宗皇帝显徳六年　南汉恩赦侯刘鋹大寳二年　蜀秦国公孟昶广政二十二年　东汉帝天防三年　南平王髙保融吴越淮海王钱俶　湖南周行逢　辽应厯九年】春正月周王朴正乐律【以吕祖谦标目脩】唐宋齐丘伏诛【以吕祖谦标目脩】
　　解题曰按南唐书宋齐邱陈觉李征古冯延鲁魏岑查文徽为一党孙晟常梦锡万严韩熈载江文蔚钟谟李徳明为一党余见通鉴
　　二月庚申周王朴卒【以吕祖谦标目脩】甲戌周主伐契丹夏四月壬辰取干宁军辛丑取益津癸夘取益津关瓦桥关淤口关降莫州五月乙巳降瀛州丙午议取幽州周主有疾乃止戊申取易州己酉以瓦桥关为雄州益津关为霸州甲戌周主至自雄州【以新纪通鉴脩】
　　解题曰按新史附录世宗北伐以保大军节度使田景咸为淤口关部署右神武统军李洪信为合流口部署前鳯翔节度使王晏为益津关部署侍衞亲军马步都虞候韩通为陆路都部署世宗自干宁军御龙舟楼船战舰首尾数十里至益津关降其守将而河路渐狭舟不能进乃舍舟陆行瓦桥淤口关瀛莫州守将皆迎降方下令进攻幽州世宗遇疾乃置雄州于瓦桥关霸州于益津关而还周师下三关瀛莫兵不血刃述律闻之谓其国人曰此本汉地今以还汉又何惜耶余见通鉴【徐无党曰世宗下三关瓦桥益津以建州及克淤口关止置寨故旧史实录皆阙不书遂不见取得时日今信安军是也】欧阳脩曰予读周日厯见世宗取瀛莫定三关兵不血刃而史官讥其以王者之师驰千里而袭人轻万乗之重于萑苇之间以侥幸一胜夫兵法决机因势有不可失之时世宗南平淮甸北伐契丹乗其胜威击其昏殆世徒见周师之出何速而不知述律有可取之机也是时述律以谓周之所取皆汉故地不足顾也然则十四州之故地皆可指麾而取矣不幸世宗遇疾功志不就然瀛莫三关遂得复为中国之人而十四州之俗至今陷于夷狄彼其为志岂不可惜而其功不亦壮哉
　　唐主景遣其子贡于周周主令其修守备【以吕祖谦标目脩】解题曰陆游曰司马光以为大邦畏其力小邦懐其徳是比之文王也是时世宗将有事燕晋其谋以为若南方有变虽不能为大害然北伐之师势亦不得不还故先思有以安江南之心又疲其力于大役使
　　不得动比北伐成功江南折【阙】　　　　谓之近于文王岂不过哉然世宗则诚竒谋【阙】
　　心之患不乗胜取吴蜀楚粤而举胜兵以取幽州【阙】平四方何足定哉甫得三关而以疾归则天
　　也其后中国先取蜀【阙】　江南吴越太原最后取幽州而兵已弊矣故虽得诸国而中国之势终弱然后知世宗之本谋为善也事见通鉴
　　癸未周立皇后符氏【以新纪通鉴脩】周立子宗训为梁王【以吕祖谦标目脩】周范质王溥参知枢宻院事枢宻使魏仁浦为中书门下平章事赵匡兼殿前都防检【以通鉴脩】癸巳周主荣殂梁王宗训即皇帝位【以通鉴新纪脩】
　　解题曰欧阳脩曰世宗五六年间取秦陇平淮右复三关威武之声震慑夷夏而方内延儒学文章之士考制度脩通礼定正乐议刑统其制作之法皆可施于后世其为人明达英果议论伟然即位之明年废天下佛寺三千三百三十六是时中国乏钱乃诏悉毁铜佛像以铸钱尝夜读书见元稹均田图叹曰此致治之本也乃诏颁其图法使吏民先习知之期以一嵗大均天下之田其规为岂小哉其伐南唐问宰相李谷以计防后克淮南出谷疏使学士陶谷为賛而盛似锦囊置之坐侧其英武之材可谓雄杰及其虚心聴纳用人不疑岂非所谓贤主哉
　　秋七月赵匡领归徳节度使【以通鉴脩】


　　大事记续编卷七十七
