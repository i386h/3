<!-- { "loadSidebar": true } -->
　　汉孝桓皇帝延熹元年
　　解题曰宋庠纪年通谱字説熹火炽也疑汉火徳义若延其熹盛以冠元又諡法有功安人曰熹故和熹后为諡又有熹平光熹之元或兼此义
　　夏五月甲戌晦日有食之太史令陈授陈其咎在梁冀冀杀之【以列传通鉴修】六月戊寅改元【以本纪修】秋七月黄琼免太常胡广为太尉【以本纪修】十二月南匈奴诸部叛与乌桓鲜卑寇邉以京兆尹陈为度辽将军请易守尉除并凉租赋一年使匈奴中郎将张奂讨匈奴破之梁冀譛徴还以尚书种暠代之自杀【以纪传修】
　　大事记续编卷十六
　　钦定四库全书
　　大事记续编卷十七　　　明　王祎　撰
　　汉孝桓皇帝延熹二年春二月鲜卑宼鴈门【本纪】三月复断刺史二千石行三年防【本纪】夏六月鲜卑寇辽东李膺破之【以本纪袁宏汉纪修】秋七月丙午皇后梁氏崩【本纪】梁冀谋为乱八月癸酉帝与中常侍单超等谋诛之丁丑御前殿使尚书令尹勲守省閤黄门令具瑗将虎贲等与司校尉张彪围冀第冀伏诛夷三族【以本纪修】
　　解题曰皇后崩帝因如厠独呼小黄门史唐衡问左右与外舍不相得者谁乎衡曰单超左悺前诣河南尹不疑礼敬小简不疑收其兄弟送洛阳狱二人诣门谢乃得解徐璜具瑗常私忿疾外舍放横口不敢道于是帝呼超悺入室谓曰梁将军兄弟专朝廹胁外内公卿以下从其风防今欲诛之于常侍意何如对曰诚国奸贼当诛日乆臣等弱劣未知圣意如何耳帝曰审然者常侍宻图之对曰图之不难但恐陛下腹中狐疑帝曰何疑乎于是更召璜瑗等五人遂定其议帝齧超臂出血为盟冀心疑超等乃使中黄门张恽入省宿以防其变具瑗吏收恽以輙自外入欲图不轨帝于是御前殿召诸尚书入发其事使尚书令尹勲持节勒丞郎以下【尚书左右丞侍郎也】皆操兵守省閤敛诸符节送省中使黄门令具瑗将左右廏驺虎贲羽林都候劒防士合千余人【中兴省约大廏但置一廏后又置友骏令廏别主乗舆御马武帝置期门平帝更名虎贲蔡质汉仪曰主虎贲千五百人汉官曰孝廉郎主羽林九百人左右都候主劒防士汉官曰右都候员吏二十二人卫士四百一十六人左都候员吏二十八人卫士三百八十三人蔡质汉仪曰宫中诸有劾奏罪左都候执防戏车送付诏狱】与司校尉张彪共围冀第使光禄勲袁旴持节收冀将军印绶徙封比景都乡侯余见通鉴七十年间去窦宪则郑众也翊济隂则孙程也诛梁冀则单超也三公不获预谋尚书无所効力权虽欲不归中官得乎
　　免胡广为庶人韩縯下狱斥卖梁氏财减天下税租之半壬午立皇后邓氏【以纪传修】
　　解题曰袁宏曰后即邓悉之姑悉禹之孙初后母宣起于微贱生后后适梁纪故后冒姓梁氏纪姊子孙夀冀之妻也进后入掖庭有宠恶梁姓之同改为亳氏后复姓邓氏
　　追废梁皇后陵为贵人封超等五人为县侯勲等七人为亭侯以大司农黄琼为太尉【以纪传修】初置秘书监官【本纪】尚书令陈蕃上疏荐处士徐穉姜肱袁闳韦着李昙徴以安车纁不至时又徴魏桓遂隠不出【以列传修】解题曰陈蕃上疏曰臣闻善人天地之纪政之所由也诗云思皇多士生此王国天生俊乂为陛下出当辅弼明时左右大业者也伏见处士豫章徐穉彭城姜肱汝南袁闳京兆韦着颍川李昙徳行纯备着于人听若使擢登三事协亮天工必能翼宣盛美增光日月矣徴之不至帝因问蕃曰穉闳着孰为后先对曰闳生公族闻道渐训着长于三辅礼义之俗所谓不扶自直不镂自雕至于穉者爰自江南卑薄之域而角立杰出宜当为先余见通鉴
　　封中常侍侯览等为侯白马令李云上书諌诏送黄门北寺狱五官掾杜众上书并下廷尉狱【以列传修】
　　解题曰李贤曰北寺狱名属黄门署即若卢狱也
　　冬十月壬申帝幸长安祠陵庙【以本纪修】十一月壬寅以单超为车骑将军【以本纪修】十二月还宫【本纪】烧当等八种羌寇陇右护羌校尉段颎追撃于罗亭破之【以本纪修】
　　解题曰李贤曰东观记曰追到积石山即与罗亭相近在今鄯州
　　处士黄宪卒【以列传修】
　　解题曰通鉴于安帝延光二年载王龚为汝南太守引进宪等因言其卒而通鉴纲目乃于是年遂书汝南黄宪卒则遽矣按荀淑周举名辈皆先于宪郭泰名辈后于宪淑年六十七与举俱卒于建和三年泰年四十一卒于建宁二年宪年四十八其终正在淑举之后泰之前又陈蕃为三公叹曰叔度若在吾不敢先佩印绶矣此延熹八年事今因蕃荐五处士并书之
　　汉孝桓皇帝延熹三年春正月丙申诏求李固后【以列传修】丙午单超卒【以本纪修】闰月烧当羌寇张掖段颎追撃于积石大破之【以本纪修】
　　解题曰李贤曰积石山在今鄯州龙支县南
　　大鸿胪陈蕃太常杨秉等上疏请李云罪坐免云与杜众皆死狱中【以纪传修】
　　解题曰李云之死本纪与杨秉传书于三年而李云传书于二年盖云上书在二年其死则在三年耳今据传书云上疏于前而据纪书云死于后庶不抵牾事见通鉴【云众下狱陈蕃杨秉沐茂上官资皆请之黄琼为太尉救之殊不甚力他日垂絶乃极论其寃岂琼平日所歉至是始不能忘耶】
　　夏五月甲戌汉中山崩【本纪】秋长沙零陵蛮反【以本纪通鉴修】冬十一月日南蛮降【以本纪修】勒姐羌围街段颎撃破之【本纪】解题曰李贤曰街县属金城郡
　　太山贼叛十二月遣中郎将宗资讨破之【以袁宏汉纪修】是嵗以议郎陈蕃为光禄勲杨秉为河南尹秉寻输作左校【以列传修】
　　汉孝桓皇帝延熹四年春正月辛酉南宫嘉徳殿火戊子丙署火【本纪】
　　解题曰李贤曰续汉志曰丙署长七人秩四百石黄绶宦者为之主中宫别处
　　二月壬辰武库火【本纪】三月黄琼免夏四月以太常刘矩为太尉【以本纪修】五月辛酉有星孛于心【以本纪修】丁夘原陵长夀门火【本纪】六月庚子岱山及博尤来山頽裂【本纪】
　　解题曰李贤曰博今博城县徂来山一名尤来
　　黄琼为司空【以本纪修】零吾羌与先零诸种寇三辅【以本纪修】秋七月减公卿以下俸貣王侯半租占卖闗内侯以下钱各有差【以本纪修】九月黄琼免【本纪】冬十月先零诸种羌寇并凉段颎讨之湟中义从叛颎坐徴输作左校十一月中郎将皇甫规破降之
　　解题曰湟中义从胡大月氏之别也在张掖酒泉地月氏王为冒顿所杀余种西逾葱岭其羸弱者南入山阻依诸羌与共婚姻霍去病西河地开湟中月氏来降与汉人错居虽依附县官而首施两端其大种有七胜兵合九千余人分在湟中及令居又数百户在张掖号曰义从胡中平元年反遂寇乱陇右
　　汉孝桓皇帝延熹五年春正月壬午南宫丙署火【本纪】三月沈氐羌寇张掖酒泉皇甫规讨降之【以纪传修】夏四月恭陵东阙火【本纪】虎贲掖门火【本纪】五月康陵园寝火【本纪】长沙零陵贼攻桂阳苍梧南海交阯【以本纪修】乙亥京师地震【本纪】中藏府丞禄署火【本纪】秋七月己未南宫承善闼火【本纪】乌吾羌寇汉阳陇西金城【本纪】
　　解题曰乌吾羌在陇西
　　冬十月武陵蛮寇江陵南郡太守李肃坐奔北伏诛以右校令度尚为荆州刺史辛丑以冯绲为车骑将军讨叛蛮降之【以本纪修】假公卿以下奉换王侯租以助军粮【以本纪修】十一月冯绲破叛蛮【以本纪修】滇那羌寇武威张掖酒泉【本纪】刘矩免太常杨秉为太尉【以吕祖谦标目修】徴皇甫规为议郎寻坐输作左校【以列传修】
　　汉孝桓皇帝延熹六年夏四月辛亥康陵东署火【本纪】五月鲜卑寇辽东属国【本纪】秋七月甲申平陵园寝火【以本纪修】武陵蛮复反太守陈奉讨降之八月冯绲免【以本纪修】冬十二月卫尉周景为司空与杨秉劾宦官子弟为牧守者五十余人天下肃然【以纪传修】以度辽将军皇甫规为使匈奴中郎将武威太守张奂为度辽将军【以列传修】以段颎为护羌校尉【以列传修】尚书朱穆卒【以列传修】
　　汉孝桓皇帝延熹七年春二月邟乡忠侯黄琼卒【以列传修】解题曰事见通鉴后魏崔光随时俛俯尝慕胡广黄琼之为人则琼亦广之流耳安能为国之轻重有无哉
　　秋度尚撃零陵桂阳贼及蛮夷大破平之【以本纪修】冬十月壬寅帝南狩幸章陵幸云梦而还【以本纪修】段颎撃煎当羌破之【以本纪修】十二月辛丑还宫【以本纪修】
　　汉孝桓皇帝延熹八年春正月遣中常侍左悺之苦县祠老子【本纪】勃海王悝谋反徙为廮陶王【以本纪修】丙申晦日有食之
　　解题曰按刘羲叟长厯正月丁夘朔本纪丙申晦之下三月之上有己酉癸亥合系之二月不书阙也今补之
　　二月千秋万嵗殿火【本纪】杨秉劾免中常侍侯览司校尉韩縯劾奏左悺悺自杀又奏贬中常侍具瑗为都乡侯宦官袭封者降为乡侯【以纪传修】
　　解题曰按袁宏汉纪书奏尚书诘掾曰设官分职各有司存三公统外御史察内今越奏左右何所依据其开公具对秉使对曰除君之恶惟力是视邓通失礼申屠嘉召而责让文帝从而请之汉故事三公鼎司无所不统尚书不能诘余见通鉴观尚书之问则后汉三公之失职可知兹光武诒谋之不臧也幸而秉能援古义以对不然岂不贻千万世之笑耶
　　癸亥皇后邓氏废以忧死【以纪传修】段颎撃牢姐羌破之【以本纪修】三月河南尹李膺廷尉冯绲大司农刘祐以治宦官输作左校【以列传修】夏四月甲寅安陵园寝火【本纪】丁巳壊诸房祀【以本纪袁宏汉纪修】
　　解题曰李贤曰房谓祠堂也王涣传曰时唯宻县存卓茂庙洛阳留王涣祠
　　壬戌河水清【以袁宏汉纪修】五月丙戌杨秉薨【以本纪修】贤良刘瑜上书以为议郎【以通鉴修】桂阳贼攻零陵遣中郎将度尚等击斩之【以本纪修】六月段颎撃煎当羌于湟中大破之【以本纪修】秋七月以太中大夫陈蕃为太尉【以本纪修】八月戊辰初税田畆钱【以本纪修】九月丁未京师地震【以本纪修】冬十月周景免【以本纪修】辛巳立贵人窦氏为皇后【本纪】
　　解题曰袁宏曰初宪之诛家属废为庶民武字防平少有学行生五男二女
　　十一月壬子徳阳殿西阁黄门北寺火【以本纪通鉴修】十二月使中常侍管霸之苦县祠老子【以本纪修】以李膺为司校尉【以列传修】
　　汉孝桓皇帝延熹九年春正月朔日有食之【以本纪修】三月癸巳京师有火光转行人惊噪【以本纪修】司豫州饥死者十四五【本纪】夏四月庚午河水清【以袁宏汉纪修】五月以太常胡广为司徒【以本纪修】六月南匈奴乌桓鲜卑宼縁邉九郡秋七月沈氐羌寇武威张掖以大司农张奂为护匈奴中郎将撃之【以纪传修】帝亲祠黄帝老子于濯龙宫用郊天乐【以本纪修】
　　解题曰后世列黄老于天帝其必自此始矣西域传桓帝数祀浮图老子百姓稍有奉者后遂转盛又襄楷传宫中立黄老浮屠之祠此道清虚贵尚无为或言老子入夷狄为浮屠浮屠不三宿桑下不欲乆生恩爱今陛下奈何欲如黄老乎
　　南阳太守成瑨太原太守刘瓆下狱死【以通鉴修】
