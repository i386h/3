<!-- { "loadSidebar": true } -->
　　晋孝恵皇帝元康五年夏四月彗星见于西方孛于奎至轩辕【以本纪修】六月东海雹深五尺【本纪】冬十月武库火十二月丙戌新作之【以本纪修】是歳大水【以本纪修】鲜卑拓跋氏分其国为三部【以举要歴补遗修】
　　晋孝恵皇帝元康六年春正月地震【以举要歴补遗修】张华为司空【以纪传修】夏匈奴羌胡俱反征西大将军梁王肜都督雍梁州军事秋八月氐帅齐万年称帝冬十一月遣将军周处等讨之【以纪传修】关中饥疫【以本纪修】十二月略阳氐杨茂搜还保仇池【以吕祖谦标目修】
　　解题曰仇池见梁天监五年东益州解题
　　是嵗以将军赵廞为益州刺史【以吕祖谦标目修】
　　解题曰此乱蜀之始也
　　晋孝恵皇帝元康七年春正月梁王肜逼周处攻齐万年癸丑战于六陌死之【以纪传修】
　　解题曰按列传时贼屯梁山周处攻万年于六陌盖近梁山符登自六陌以趋废桥魏元志发雍从六陌道将取高平亦此地也【梁山在京兆府奉天县】
　　秋七月雍梁旱疫【以本纪修】九月右仆射王戎为司徒时尚书令王衍河南尹乐广皆为清谈朝野慕之【以纪传修】解题曰宗书五行志元康中贵逰子弟相与为散髪祼身之饮对弄婢妾逆之者伤好非之者负讥希世之士耻不与焉盖胡翟侵中国之萌也岂徒伊川之民一被髪而祭者乎苏辙曰易曰形而上者谓之道形而下者谓之器礼与形皆器也孔子生于周末其言及于道盖寡非不能言谓道之不可以轻授人也夫道以无为体而入于羣有在仁而非仁在义而非义在礼而非礼在智而非智惟其非形器也故目不可以视而见耳不可以聴而知惟君子得之于心以之御物应变无方而不适其正则所谓时中也小人不知而窃其名与物相遇輙捐理而徇欲则所谓无忌惮也故孔子不以道与人其所以语人者必以礼非吝之也盖曰君子上达小人下达君子由礼以达其道则自得而不小人由礼以达其器则有守而不狂若规之以礼而不格然后导之刑辟而圣人之所以御物者尽矣魏晋虚无放荡之论盈于朝野何邓导其源阮籍父子涨其流而王衍兄弟卒以乱天下要其终皆以济邪佞成淫欲恶礼法之绳其奸故蔑弃礼法而以道自命小人便之君臣奢纵于上男女淫佚于下风俗大壊至于中原为墟而不悟相随渡江而此风不改世无孔孟使杨墨塞路而莫之辟悲夫事见通鉴【裴頠深患时俗放荡不遵儒术何晏阮籍素有高名于世口谈虚浮不遵礼法尸禄耽宠仕不事事至王衍之徒声誉大盛位高势重不以物务自婴遂相放效风俗陵迟乃着崇有之论以释其弊胡寅曰老庄之学见周末文胜人皆从事于仪物度数而不复有诚信为之主故欲扫除弊迹以趋乎本真而矫枉太过立言有失虚幽不切事情遂使末流遗畧礼法忽弃寔德浮防波荡其为世害更甚于文之灭质也故孔子曰中庸之为德其至矣乎夫物有形者也事有迹者也理则无形迹可窥而有小大长短轻重是非得失可揆者也无形迹可窥谓之有不可也有小大长短轻重是非得失可揆谓之无不可也何晏之论见于无遂以空为宗而遗失形而下者裴頠之论见于有遂以形器为执而遗失形而上者皆不知理之言也诚知理矣冝有则有乌能强之使无宜无则无乌能强之使有形器森列不足为空虚之累空虚寥廓未尝为形器之拘虽无思无为而天下之故未尝不应虽开物成务而寂然之易未尝有扰也此则圣人之正道也】
　　拓跋猗防西略降三十余国【以通鉴目録修】
　　晋孝恵皇帝元康八年秋九月大水【以本纪修】巴氐李特与略阳六流民入蜀【以吕祖谦标目修】
　　晋孝恵皇帝元康九年春正月将军孟观讨齐万年大破擒之太子洗马江统论徙戎不聴【以纪传修】
　　解题曰叶适曰江统徙戎论叙上世事虽畧已得其理叙两汉事极详不独汉魏人能为此议论者絶无而能知此本末者絶少也汉宣光魏武号为有识然皆身以戎狄之患遗后使其国尚未亡则子孙自当之盖天下利害国家大体思患预防非圣人不能也何去非曰晋之亡大率中原半为夷居元海匈奴也而居晋阳石勒羯人也而居上党姚氏羌也而居扶风符氏氐也而居临渭慕容鲜卑也而居昌黎种族日繁其居处饮食皆趋华矣而其桀暴贪悍乐鬭喜乱之志态则无时而变也是以元海一倡而并雍之胡乗时四起自长淮之北无复晋土而为战国者几二百年事见通鉴
　　成都王頴为平北将军镇邺河间王颙为镇西将军镇关中【以本纪修】夏六月贾模卒【以吕祖谦标目修】秋八月尚书裴頠为仆射【以本纪修】冬十一月甲子朔日有食之【以本纪修】十二月壬戌废太子遹为庶人【以本纪修】
　　解题曰叶适曰刘卞狂谋欲以子胁父而废其母此非权道之所许张华拒之是也及愍懐既废众怒集于贾后华于是时以人主命废后复太子以安人情此权道之所许也犹且安常袭故既不能去复不能谋坐视伦秀成其逆节大柄外移身既夷灭而国亡遂不可救可哀也夫事见通鉴
　　晋孝恵皇帝永康元年春正月癸亥朔改元【以本纪修】解题曰宋庠纪年通谱永康汉桓帝年号
　　西戎校尉司马阎纉上书讼故太子寃不省【以通鉴修】解题曰李遘曰纉讼太子之枉太孙立复上疏焉夫以恵帝之愚贾后之贼安能听言曰上听言人谁不敢言佳哉纉也是难能也其言欲使着令诸有废兴仓卒东宫兵马皆得辄严须録诣殿前面授口诏然后为信听其臣子得如邴吉拒诏书周昌不遣王田叔孟舒隠亲左右所以固储副安后嗣谅哉人主有喜怒宫掖多奸诈怒解而后悔诈行而后觉无及矣如纉岂一世之言万世之言也事见通鉴
　　三月尉氏血妖星见南方太白昼见中台星拆【以天文志修】杀故太子遹【以本纪修】夏四月辛夘朔日有食之【以本纪修】癸巳右军将军赵王伦废皇后贾氏为庶人杀张华裴頠等侍中贾谧及党与皆诛
　　解题曰伦矫诏三部司马中宫与贾谧等杀吾太子今使车骑入废中宫汝等皆当从命赐爵关中侯不从诛及三族众皆从之伦又矫诏开门夜入陈兵道南遣翊军校尉齐王冏将三部司马百人排閤而入华林令骆休为内应迎帝幸东堂遂废贾后为庶人幽之于建始殿余见通鉴【伦将篡位使左衞王舆前军司马稚等率甲士入殿譬喻三部司马示以威赏王舆反秀率宫兵七百余人自南掖门入宫中兵各守衞诸门三部为应于内舆斩孙秀等三部司马于宣化闼中斩孙弼成都王頴攻长沙王乂乂固守洛阳殿中诸将及三部司马疲于战守宻与左衞将军朱黙夜收乂别省东海王越以顷兴事多由殿省乃奏宿卫有侯爵者皆罢之时殿中武官皆封侯由是出者畧尽】
　　甲午伦自为都督中外军事相国侍中孙秀为中书令追复故太子遹己亥杀庶人贾氏五月己巳立临淮王臧为皇太孙秋八月中护军淮南王允讨伦不克见杀游击将军齐王冏为平东将军镇许昌伦自加九锡吏部尚书刘须止之不可【以纪传吕祖谦标目修】
　　解题曰伦加九锡加世子荂抚军将军领军将军馥镇军将军领护军将军防中军将军领右卫将军翊为侍中増相府兵为二万人与宿卫同又隠匿兵士众三万余见通鉴薛季宣曰晋武惩创魏氏内强宿衞领之贵戚外削州牧统于宗藩未几宗王横肆而宿衞散于私府禁卫单虚而州牧转为强镇是以关门无结草之固晋阳有屡举之甲欲强而反弱将削而滋大者何哉事不师古急于矫弊崇私废公而患生于所偏也
　　冬十一月甲子立皇后羊氏【以本纪修】诏徴赵廞廞反以李特等为爪牙十二月赵廞自称大都督益州牧【以本纪载记修】晋孝恵皇帝永宁元年
　　解题曰宋庠纪年通谱建始汉成帝年号
　　春正月以散骑常侍张轨为凉州刺史【以列传修】乙丑赵王伦自即帝位改元建始丙寅废帝为太上皇迁之金墉城废皇太孙臧为濮阳王孙秀为侍中中书监仪同三司癸酉杀臧【以纪传修】李特攻成都杀赵廞诏以梁州刺史罗尚为益州刺史【以纪传修】
　　解题曰此十六国乱之始也
　　三月镇东大将军齐王冏起兵讨伦征北大将军成都王頴征西大将军河间王颙等应之【以本纪修】闰月丙戌朔日有食之【以本纪修】自正月至于是月五星縦横无常【以通鉴修】夏四月成都王頴大破伦兵于溴水
　　解题曰按杜预左氏传注溴水出河内轵县东南至温入河水经注溴水南迳原城西春秋防于溴梁谓是水之梁也
　　辛酉左衞将军王舆等诛孙秀帝复位癸亥改元丁卯伦父子伏诛【以本纪修】成都王頴至己巳河间王颙至【以通鉴修】五月立防阳王尚为皇太孙【以本纪修】六月乙卯齐王冏至甲戌以冏为大司马如宣文辅魏故事成都王頴为大将军都督中外诸军録尚书事并加九锡河间王颙为侍中太尉頴辞九锡还邺【以纪传通鉴修】东莱王与王舆谋废齐王冏秋八月废防为庶人诛舆三族【以列传修】九月以李特及其弟流为将军罗尚逼遣流民皆归特冬十月特据广汉攻尚【以本纪纪载纪吕祖谦标目修】
　　晋孝恵皇帝太安元年
　　解题曰宋庠纪年通谱诛齐王故改元
　　春二月太孙尚薨【以通鉴目録修】夏四月彗星画见【以本纪修】五月李特自称大将军益州牧【以载纪修】癸卯以清河王遐子覃为皇太子【本纪】秋七月大水【以本纪修】八月广汉太守张防讨李特败死罗尚遣军击之亦败【以通鉴修】冬十月地震【本纪】十一月丙戌复置宁州【以吕祖谦标目修】河间王颙起兵攻齐王冏十二月骠骑将军长沙王乂杀冏改元乂为太尉都督中外军事朝政皆谘成都王頴【以本纪吕祖谦标目修】是嵗陈留王薨谥曰魏元皇帝【以通鉴修】
　　晋孝恵皇帝太安二年【成始祖皇帝李特建初元年】春正月李特据少城改元罗尚保太城二月袭特斩之李流领余众攻成都【以载记修】
　　解题曰宋庠纪年通谱建初汉成帝年号太城在城都府华阳县张仪所筑谓之仪城筑少城于其西成都县治也
　　夏五月义阳蛮张昌据江夏改元杀荆州都督新野王歆诏以荆州刺史刘都督荆州军事秋七月昌党石冰冦扬州据荆江扬豫徐五州境遣大都护陶侃讨昌八月走之【以吕祖谦标目修】
　　解题曰周端朝曰河南淮北诸郡不闻蛮扰魏晋始有之亦二汉末造所有也事见通鉴
　　河间王颙成都王頴起兵攻长沙王乂帝讨頴九月颙将张方大掠都城【以本纪修】
　　解题曰永宁之初洛中尚有锦帛四百万珠寳金银百余斛恵后北征荡隂反驾布衾两幅囊钱三千以为车驾之资而已余见通鉴
　　李流死李雄为大都督治郫城【以通鉴修】冬十月壬寅帝还宫戊申长沙王乂奉帝败成都王頴将陆机于建春门又攻张方败之【以纪传修】
　　解题曰宋敏求河南志都城十二门南面四门曰平昌门【汉之平城门】开阳门宣阳门【汉之小苑门】建阳门【汉之津门】东面三门曰清明门【汉之宣平门】东阳门【汉之中东门】建春门【汉之上东门一曰上升门】西面三门曰广阳门西明门阊阖门【汉之西门也】北面二门曰广莫门【汉之谷门】大夏门【汉之夏门】
　　十二月议郎周玘等起兵讨石氷【以列传修】闰月李雄攻罗尚走之入成都【以通鉴目録修】幽州都督王浚表鲜卑叚务勿尘为辽西公【以本纪修】
