<!-- { "loadSidebar": true } -->
　　解题曰欧阳修曰小雅曰赫赫宗周褒姒灭之是时幽王虽亡而太子立而诗人乃言灭之者以为文武之业于是荡尽东周虽在不复能兴矣其曰灭者甚疾之之辞也武氏之乱唐之宗室戕杀殆尽其贤士大夫不免者十八九以太宗之治其遗德余烈在人者未逺而几于遂絶其为恶岂一褒姒之比耶以太宗之明昧于知子废立之际不能自决卒用昬童髙宗溺爱袵席不戒履霜之渐而流毒天下贻祸邦家呜呼父子夫妇之间可谓难哉可不慎哉
　　丙午武承嗣罢【新纪】九月甲寅改元及服色官名以东都为神都【新纪】
　　解题曰此革命之渐也事见通鉴
　　己巳追尊武氏五世祖考妣裴炎諌不听【以本纪通鉴修】解题曰按新旧史列传武承嗣请立七庙及追王父祖炎諌曰太后天下母以盛德临朝当存至公不容追王祖考示自私且独不见吕氏之败乎太后曰吕氏之王权属生人今追崇先世存没殊迹安得同哉炎曰蔓草难图渐不可长太后不悦而止据此则止是追崇五世若立七庙之事犹以炎之言而止至天授元年乃立七庙于神都通鉴乃云太后不从则是并追崇五世亦不从也余见通鉴
　　丁丑柳州司马李敬业起兵于扬州冬十月甲申遣玉钤卫大将军李孝逸为扬州大总管拒之裴炎请皇太后反政坐下狱【以吕祖谦标目修】
　　解题曰按新史列传豫王虽为帝未尝省天下事炎谋乗太后出游龙门以兵执之还政天子防久雨太后不出而止余见通鉴
　　壬辰敬业克润州丙申杀裴炎侍中同三品刘齐贤贬刺史十一月敬业兵败于下阿走死【以吕祖谦标目修】
　　解题曰下阿谿在今髙邮军西北又谓平阿渡
　　十二月癸卯杀单于道安抚大使程务挺【以新纪通鉴修】解题曰按新史列传太后方怫忿一日召羣臣廷让曰朕于天下无负若等知之乎羣臣唯唯太后曰朕辅先帝逾三十年忧劳天下爵位富贵朕所与也天下安逸朕所养也先帝弃羣臣以社稷为托朕不敢爱身而知爱人今为戎首者皆将相何见负之遽且受遗老臣伉扈难制有若裴炎乎世将种能合亡命若徐敬业乎宿将善战若程务挺乎彼皆人豪不利于朕朕能戮之公等才有过彼早为之不然谨以事朕无诒天下笑羣臣顿首不敢仰视曰惟陛下命此正武氏箝制天下之术也通鉴谓其轻浅弃而不取余见通鉴
　　唐则天顺圣皇后武氏垂拱元年春正月丁未朔庐陵王出居于均州【以唐鉴修】改元【以新旧纪修】
　　解题曰唐史臣沈既济曰中宗以始年登大位季年复大业虽尊名中夺而天命未改是以首事表年昔鲁昭公之出春秋书其居曰公在干侯君虽失位不敢废也今请并太后纪合中宗纪每于嵗首必书中宗所居曰某年春正月皇帝在某太后某事改某制则纪称中宗而事述太后名不失正礼不违常矣按此盖朱熹所祖以为纲目者也然吕祖谦大事记之作无所褒贬若用既济之法而黜武氏是用褒贬也故每嵗正月惟书庐陵王皇太子居于某而表年则因史之旧文昔孔子作春秋而乱臣贼子惧其于弑君簒国之主皆不黜絶之岂以其盗而有之者莫大之罪不没其实所以着其大恶而不隐欤自司马迁班固皆作髙后纪吕氏虽非篡汉然盗执其国政遂不敢没其实岂其得春秋之意欤唐之旧史因之列武后于本纪盖其所从来逺矣宋庠纪年通谱徐敬业平故改元新旧史传春官尚书李思文诡言周书有垂拱天下治为受命之符后喜皆班示天下稍图革命
　　二月乙巳春官尚书武承嗣同三品【以新纪修】突厥冦边【以新纪修】三月丙辰迁庐陵王于房州【以朱熹纲目修】辛酉武承嗣罢【新纪】辛未颁垂拱格【新纪】制官民皆得自举【以朱熹纲目修】秋七月己酉文昌左丞魏同为鸾台侍郎同三品【以通鉴修】冬十一月癸卯天官尚书同三品韦待价为行军大总管撃突厥【以新纪修】时开告宻之门擢胡人索元礼为逰击将军于是周兴来俊臣之徒继起【以通鉴旧传修】
　　解题曰按新史列传徐敬业兵兴武后患之见大臣常切齿欲因大狱去异已元礼揣防即上书言急变召对擢逰撃将军则此事当在垂拱之初通鉴因作铜匦牵连书之若太缓今载于此
　　唐则天顺圣皇后武氏垂拱二年春正月庐陵王出居于房州【以唐鉴修】二月辛未朔日有食之【以新旧纪修】右卫大将军李孝逸左迁刺史【以通鉴修】三月戊申作铜匦【新纪】冬十月己巳有山出于新丰县【以新纪修】
　　唐则天顺圣皇后武氏垂拱三年春正月庐陵王出居于房州【以唐鉴修】闰正月丁卯封皇帝子四人为王【以旧纪修】夏五月庚午杀刘祎之【新纪】
　　解题曰胡寅曰祎之受知武氏位为宰相茍有所见面陈之可也况返政大议乎而与人言之是不知害成之戒也虽然不经凤阁鸾台何名为勅此则宰相之言也命令之出治乱安危系焉虽小事不可不谨况杀宰相乎是时与政者六七人无敢执议岂数使然耶抑人不能配三才而斡之也事见通鉴
　　秋七月丁卯冀州雌鸡化为雄【新纪】八月壬子魏同兼检校纳言【以新旧纪修】九月乙卯虢州人杨初成矫制迎庐陵王于房州不果见杀【以新纪朱熹纲目修】冬十二月壬辰韦待价为行军大总管击吐蕃罢监军御史【以新纪通鉴修】解题曰胡寅曰武后不置监军为可法矣自明皇肃代德宪皆不免此蔽贤良劝諌终莫肯囘用是见后智术之髙控勒四海奇才硕德皆不能出其笼络岂偶然哉事见通鉴
　　是嵗大饥【以新纪修】
　　唐则天顺圣皇后武氏垂拱四年春正月庐陵王出居于房州【以唐鉴修】甲子増七庙立髙祖太宗髙宗庙于神都【新纪】立崇先庙祀武氏【以朱熹纲目修】庚午毁乾元殿为明堂【以新纪通鉴修】夏四月戊戌杀太子通事舎人郝象贤【新纪】武承嗣献瑞石命曰寳图五月乙亥加尊号圣母神皇【以新旧纪修】解题曰甚矣武氏之似王莽也事见通鉴
　　六月丁亥朔日有食之【新纪】秋八月丙午博州刺史琅邪郡王冲起兵遣金吾卫大将军邱神勣拒之戊申冲死之庚戌豫州刺史越王贞起兵九月遣凤阁侍郎同平章事张光辅统诸军拒之贞死之杀韩王元嘉鲁王灵防范阳郡王蔼黄国公譔东莞郡公融及长乐公主【以新纪传及通鉴修】冬十一月辛酉杀济州刺史薛顗及其弟十二月乙酉杀霍王元轨江都郡王绪及殿中监裴承光大杀唐宗室防者流岭南【以新纪修】乙亥杀左台大夫同平章事骞味道【以新纪修】乙酉拜洛受图【新纪】辛亥改明堂为万象神宫僧薛怀义以功拜威卫大将军梁国公【以新纪通鉴修】唐则天顺圣皇后武氏永昌元年春正月庐陵王出居于房州【以唐鉴修】乙卯享于万象神宫改元【以新纪修】
　　解题曰宋庠纪年通谱瑞石文云圣后临人永昌帝业故改元
　　己未朗州雌鸡化为雄【新纪】二月尊考曰周忠孝太皇妣曰周忠孝太后【以新纪修】三月癸酉天官尚书武承嗣为纳言【以新纪修】夏四月甲辰杀江南郡王炜鄱阳公諲等宗室十二人【以新纪通鉴修】己酉杀天官侍郎邓挺【新纪】五月己巳以薛怀义为行军大总管伐突厥【以新纪通鉴修】秋七月丁巳流纪王慎于巴州【新纪】韦待价兵败于寅识迦河流绣州【以通鉴修】
　　解题曰按新纪垂拱三年十二月书待价为安息道行军大总管撃吐蕃旧纪于今年五月始书之通鉴考异曰实録垂拱三年十二月壬辰命待价撃吐蕃至永昌元年五月又云命待价撃吐蕃本传不云两曽将兵遂载于永昌元年今考旧纪及传皆云待价坐迟留不进若待价以五月出师七月而败谓之仓卒则可谓之迟留则不可盖待价实以三年出师至是以其迟留命其进撃旧史误于此年始书之尔
　　八月甲申杀内史张光辅及洛州司马弓嗣业乙未松州雌鸡化为雄辛丑杀陜州刺史郭正一九月庚戌杀恒山王承干之子厥【以新纪修】壬子以薛怀义为行军大总管伐突厥【以通鉴修】闰九月甲午杀魏同夏官侍郎崔詧冬十月戊午杀武威卫大将军黒齿常之鹰郎卫将军赵怀节己未杀嗣王璥等六人【以新纪通鉴修】
　　唐则天顺圣皇后武氏天授元年春正月庚辰朔庐陵王出居于房州【以唐鉴修】改元载初以十一月为正月十二月为臈月正月为一月【以新纪通鉴修】
　　解题曰将改国号故用周正与王莽之改商正同宋庠纪年通谱亲享明堂以建子为月故改元
　　改诏曰制【通鉴】乙未除唐宗室属籍【新纪】臈月杀刘齐贤【新纪】一月戊子左肃政大夫同三品王本立罢寻杀之【以新纪修】武承嗣同三品凤阁侍郎武攸宁为纳言【以新旧纪修】甲午流地官尚书同三品韦方质于儋州寻杀之【以通鉴脩】二月辛酉防贡士于廷【以吕祖谦标目修】
　　解题曰廷试贡士自此始胡寅曰汉防贤良非试之也延于大廷访以理道其事重矣若贡士既试于南宫而又试之殿庑是以南宫为不足信也故富弼请罢殿试其说甚当然未能焉则亦悦其名而未察其实尔况其事始于武后尤不可以不革也按新史选举志唐取士之科多因隋旧然其大要有三由学馆者曰生徒由州县者曰乡贡皆升于有司而进退之其科之目有秀才明经俊士进士明法明字明算一史三史开元礼道举童子而明经之别有五经三经二经学究一经三礼三传史科此嵗举之常选也其天子自诏者曰制举所以待非常之才焉【礼部贠外郎沈既济曰武太后参决大政与天子并太后颇涉文史永隆中始以文章选士太后君临天下二十余年公卿百辟无不以文章逹因循遐久浸以成风百余年间五尺童子耻不言文墨是以进士为士林华选忠贤隽彦咸出于是而桀奸无良者或有焉】
　　五月戊子杀春官尚书尚平章事范履氷【以新纪修】己亥杀梁郡公李孝逸【以新纪修】七月壬午杀豫章郡王亶以侯思止为游撃将军【以通鉴修】丁亥杀泽王上金许王素节寻又杀素节诸子【以新纪修】八月甲寅杀纳言裴居道癸亥杀尚书右丞张行廉【以新纪修】辛未杀安南郡王頴鄅国公昭及宗室十二人【以新纪修】杀庶人贤二子【以通鉴修】九月壬午改国号曰周改元
　　解题曰宋庠纪年通谱天授本刘获年号
　　乙酉加尊号曰圣神皇帝以皇帝为皇嗣赐姓武氏皇太子为皇孙丙戌立武氏七庙于神都并称帝后封伯父及兄弟之子为王堂兄为郡王【以新纪修】
　　解题曰新旧史列传承嗣元爽之子三思元庆之子兄弟之子也攸宁攸归攸望士让之孙懿宗嗣宗仁范士逸之孙攸暨士棱之孙堂侄也攸冝攸绪惟良之子载德仁范之子延基延秀承嗣之子崇训崇烈三思之子延晖延祚承业之子侄之子也又攸止重规皆从子也无所谓堂兄为郡王者旧纪书堂侄十二人为郡王新纪书堂兄当作堂兄弟之子为是
　　十月检校内史宗秦客贬遵化尉【以新纪修】辛未内史邢文伟贬刺史【以新纪修】改唐太庙为享德庙武氏七庙为太庙【新纪】以前秋官郎中徐有功为侍御史【以通鉴修】
