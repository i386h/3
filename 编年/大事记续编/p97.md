<!-- { "loadSidebar": true } -->
　　解题曰沙门统昙曜奏平齐户及诸民有能岁输谷六十斛入僧曹者即爲僧祗户粟爲僧祗粟至于俭岁赈给饥民又请民犯重罪及官奴以爲佛图戸以供诸寺扫洒岁兼营田输粟并许之于是僧祗戸粟及寺戸徧于州镇矣朱黼曰先王度地而授民料民以制食因口之多寡而赋之地故有夫井之定数因歳之登耗而给之食故有鬴钟之定法惟其品节剂量于细微之中故地无旷土民无失业自佛教入中国民之游惰者尽归沙门于是天下多不畊之人自魏显祖听民入粟爲僧祗戸于是天下有不耕之地听民之犯罪者得入爲浮屠戸于是天下有不得役使之人然昙曜始初输粟之请犹以遇凶歳即以赈给今虽凶歉不得而用也始初洒扫之请犹以民有重罪及没入官奴者今虽平民不得而止也流弊日甚可胜叹哉
　　六月魏立子宏爲皇太子【以魏纪修】宋杀车骑将军开府南豫州刺史庐江王祎【以纪传修】冬十月丁卯朔日有食之【以本纪修】十一月丁未魏复修好于宋【以通鉴修】十二月戊戌宋建安王休仁解杨州刺史【以吕祖谦标目修】宋置三巴校尉【以吕祖谦标目修】
　　【宋太宗明皇帝泰始六年　魏显宗献文皇帝皇兴四年】春正月乙亥宋制岁祀明堂间祀南郊【以本纪修】夏六月癸卯宋以镇南将军江州刺史王景文爲左仆射杨州刺史【以本纪修】秋九月柔然侵魏魏伐柔然大败之【以魏纪修】冬十月魏杀慕容白曜【以魏纪修宋太宗明皇帝泰始七年　　　魏髙祖孝文帝拓跋宏延兴元年】春二月戊戍宋分交广州置越州【以吕祖谦标目修】
　　解题曰按州郡志越州分交之合浦【属廉钦宜邕柳容高雷琼欝林南宁万安吉阳等州】宋寿【属钦州】广之临漳【属廉州】又新立百梁垅苏永宁安昌【属廉州】富昌南流【属容欝林二州】六郡
　　甲寅宋杀骠骑大将军南徐州刺史晋平王休祐【以吕祖谦标目修】夏五月戊午宋杀太尉领司徒建安王休仁【以吕祖谦标目修】
　　解题曰休仁爲计诛鉏孝武诸子至无遗育终亦不能自免而已矣事见通鉴
　　庚午宋以右仆射袁粲爲尚书令吏部尚书禇渊爲左朴射【以本纪修】宋杀太子屯骑校尉寿寂之【以吕祖谦标目修】秋七月乙丑宋杀车骑大将军江州刺史巴陵王休若以骠骑大将军桂阳王休范爲江州刺史【以吕祖谦标目修】宋杀前督豫州军事吴喜【以吕祖谦标目修】宋征萧道成爲散骑常侍【以通鉴修】八月丙午魏太子宏即皇帝位改元丁未尊魏主爲太上皇帝縂大政【以吕祖谦标目修】
　　【宋太宗明皇帝泰豫元年魏高祖孝文帝延兴二年】春正月甲寅朔宋改元【以本纪修】一月己丑宋杀中书监扬州刺史王景文【以本纪修】
　　解题曰苏轼曰明帝答景文诏曰有心于避祸不若无心于任运千仞之木既摧于斤斧一寸之草亦悴于践蹋晋将军毕万七战皆获死于牖下蜀将费祎从容坐谈毙于刺客故甘心于履危未必逢祸纵意于处安未必全福此言近于达者然明帝竟杀景文哀哉景文之死也手敕曰与卿周旋欲全卿门户故有此处分敕至景文与客棊棊竟敛子纳奁毕徐曰有诏见赐以死酒至未饮门生焦度在侧发酒覆地曰大丈夫安能坐受死州中文武足以一奋景文曰知卿至心若见念者爲我百口计乃作墨啓答敕致谢死生亦大矣而景文安之岂贪权窃国者乎明帝可谓不知人矣余见通鉴【明帝杀寿寂之吴喜王景文而不能杀萧道成休仁休若兄弟勦戮畧尽而不虑及休范天下事岂智术之所能尽哉】
　　夏四月己亥宋袁粲及护军将军禇渊右仆射刘勔荆州刺史蔡兴宗郢州刺史沈攸之受顾命渊荐萧道成爲右卫将军共掌机事宋主殂庚子太子昱即皇帝位乙巳以安成王凖爲扬州刺史【以吕祖谦标目修】
　　解题曰道成之自南兖被徴也尝以兵动虏逡巡而不至矣及在北兖被徴也又尝有骨肉相残祸难将兴方与卿等戮力之言矣使渊而不知是不智也知而荐之是不忠也天方厌刘氏厚其毒而降之罚于渊何尤哉事见通鉴【按齐书禇渊传渊爲丹阳与从弟炤同载出道逢太祖渊谓炤曰此非常人也出爲吴兴太祖饷物别渊又谓人曰此人材貌非常将来不可测也及顾命之际引太祖豫焉】
　　六月乙巳宋尊皇后曰皇太后立妃江氏爲皇后【以本纪修】秋闰七月甲辰宋鎭西将军沈攸之都督荆湘梁宁等八州军事荆州刺史【以吕祖谦标目修】
　　解题曰按州郡志宁州领建宁【宋黔叙二州长宁军及姚州之地】晋宁【叙州姚州之地】牂柯【黔珍靖三州及南平军】平蛮【思黔珍三州】夜郎【黔施珍融四州南平军】朱提【叙州长宁军】南广【叙州】建都【未详】西平【嶲州】西河阳【嶲州】东河阳【姚州】云南【叙州姚州】兴宁【叙州姚州之地】兴古【黔叙嶲州之地】梁水【叙黔二州】郡十五
　　八月戊午宋开府乐安宣穆公蔡兴宗卒【以吕祖谦标目修】冬十一月魏上皇击柔然【以魏纪修】己亥宋平西将军郢州刺史刘秉爲左仆射【以吕祖谦标目修】宋中书通事舍人阮佃夫加给事中辅国将军【以列传修】魏诏非天地宗庙社稷勿用牲【以通鉴修】
　　【宋苍梧王刘昱元徽元年魏高祖孝文帝延兴三年】春正月戊寅朔宋改元【以本纪修】二月吐谷浑寇魏夏四月戊申魏伐之【以魏纪修】秋七月魏诏河南六州戸收绢一匹绵一斤租三十石【以魏纪修】八月吐谷浑降魏【以魏纪修】冬十月武都王杨僧嗣卒从弟文度自立降魏【以通鉴修】十一月宋袁粲罢固辞起复【以纪传修】十二月癸卯朔日有食之【以本纪修】
　　【宋苍梧王元徽二年　　魏高祖孝文帝延兴四年】夏五月壬午宋太尉桂阳王休范反平南将军萧道成屯新亭壬辰休范攻之死其将攻朱雀桁镇军将军刘勔死之东府防丙申始平六六月庚子以道成爲中领军鎭南将军南兖州刺史【以吕祖谦标目修】
　　解题曰道成振旅凯入百姓縁道聚观曰全国家者此公也以道成爲中领军赏其功也道成之得兵权始于此而宋之基亦始于此余见通鉴南朝宫苑记朱雀门吴所立名大航门南临淮水北直对宣阳门去台城可七里晋咸和中改朱雀门【禇渊传载道成辞领军啓甚力彼其初犹有所退托未敢迳居之也】
　　郢州刺史晋熈王爕克寻阳【以本纪修】魏罢门房之诛【以吕祖谦标目修】魏不赦【以吕祖谦标目修】
　　【宋苍梧王元徽三年　　魏高祖孝文帝延兴五年】春三月宋以车骑将军张敬儿都督雍梁州军事雍州刺史【以吕祖谦标目修】秋七月宋以开府卫将军袁粲爲中书监开府领司徒中军将军禇渊爲尚书令【以本纪修】八月魏置河东盐官【以食货志修】
　　解题曰按魏书食货志河东郡盐池旧立官司以收税利是时罢之而民有富强者专擅其用贫弱者不得资益延兴末复立监司量其贵贱节其赋入公私兼利世宗即位政存寛简复罢其禁与百姓共之其国利所须别爲倐制取足而已自后豪贵之家复乘势占夺近池之民又輙障吝强弱相陵神初太师高阳王雍太傅清河王怿等奏绕池之民尉保光等擅自障禁取与自由贵贱任口请依先朝之诏禁之为便于是复置监官以监检焉其后更罢更立以至于永熈
　　【宋苍梧王元徽四年　　魏髙祖孝文帝承明元年】夏六月辛未魏皇太后冯氏弑太上皇壬申改元【以吕祖谦标目修】乙亥宋以左仆射刘秉爲中书令加萧道成左仆射【以吕祖谦标目修】戊寅魏尊皇太后曰太皇太后临朝称制諡太上皇献文皇帝【以魏纪修】秋七月戊子宋征北将军南徐州刺史建平王景素起兵乙未败死【以吕祖谦标目修】
　　【宋顺皇帝刘凖升明元年魏高祖孝文帝大和元年】春正月乙酉朔魏改元【以魏纪修】解题曰太和本魏明帝石勒晋海西公李势年号
　　夏四月宋南豫州刺史阮佃夫等谋废立甲戍伏诛【以纪传修】秋七月戊子宋萧道成弑其主追废爲苍梧王壬辰安成王凖即皇帝位改元【以吕祖谦标目修】甲午宋萧道成镇东府丙申自爲録尚书事袁粲爲中书监禇渊开府刘秉迁尚书令加中领军加沈攸之车骑大将军开府八月癸亥粲镇石头【以通鉴吕祖谦标目修】
　　解题曰按齐书列传髙祖坐东府高楼纪僧眞侍侧上曰诸将劝我诛袁刘我意不欲便耳袁刘在道成掌握中久矣事见通鉴
　　丙子魏诏工商皂有役者止本部丞【以本纪修】九月乙酉魏定律令【以本纪修】冬十月杨文度取仇池十二月魏击走之【以本纪修】宋沈攸之举兵讨萧道成【以吕祖谦标目修】壬申宋袁粲刘秉谋诛萧道成不克死之【以吕祖谦标目修】
　　解题曰按列传粲与萧道成禇渊刘秉入直平决万机时谓之四贵粲闲黙寡言不肯当事主书每往谘决或高咏对之时立一意则众莫能改好饮酒善吟讽独酌园庭以此自适居负南郭门无杂客及受遗当权四方辐凑闲居髙卧一无所接顺帝即位迁中书监司徒侍中如故时道成居东府使粲镇石头粲自以身受顾托不欲事二姓密有异图丹阳尹刘秉宋代宗室前湘州刺史王蕴太后兄子素好武事并虑不见容于道成皆与粲相结将帅黄回任候伯孙昙瓘王宜兴彭文之卜伯兴等并与粲合余见通鉴王师古曰沈攸之之讨道成以爲少帝昬狂宜与诸公密议共白太后下令废之柰何交结左右亲行弑逆其言当矣盖人臣弑逆之罪夫人皆得以讨之况受遗之大臣乎方道成召袁粲刘秉入议其心犹有所顾忌二子当正色明义而不爲凶所胁可也乃退缩畏沮拱手而付之道成及簒弑已成乃行茍简之计欲以一死报国所谓匹夫匹妇之爲谅也岂大臣之义哉
　　闰月乙未宋沈攸之攻郢州【以吕祖谦标目修】壬寅魏斩杨文度以杨文爲武都王【以本纪修】乙巳宋萧道成假黄屯新亭【以本纪修】
　　【宋顺皇帝升明二年　　魏髙祖孝文帝太和二年】春正月沈攸之众溃于郢张敬儿袭据江陵攸之自杀【以吕祖谦标目修】二月癸未宋萧道成自加太尉都督十六州军事卫将军禇渊爲中书监司空吏部郎王俭爲太尉长史【以纪传修】夏四月辛卯宋杀前郢州刺史黄回【以本纪修】五月魏禁皇族贵戚与非类昬偶【以魏纪修】六月丁酉宋以杨文爲武都王【以本纪修】秋八月乙未宋以散骑常侍中领军萧嶷爲江州刺史江州刺史萧赜爲领军将军【以吕祖谦标目修】九月乙巳朔日有食之【以本纪修】丙午宋萧道成自加太傅大都督中外军事加殊礼辞不受【以本纪修】冬十月壬寅宋立皇后谢氏【以本纪修】十二月宋尚书令王僧防奏补缀礼乐【以吕祖谦标目修】


　　大事记续编卷三十八
　　钦定四库全书
　　大事记续编卷三十九　　　明　王祎　撰
