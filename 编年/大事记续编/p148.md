<!-- { "loadSidebar": true } -->
　　庚子郭子仪破贼于潼闗既而复败【以旧纪通鉴修】三月韦见素裴冕罢宪部尚书致仕苗晋卿为左相【新纪】上皇遣使祭张九龄【以通鉴修】郭子仪败安守忠于河东夏四月戊寅朔以郭子仪为司空闗内河东副元帅【以新纪修】庚寅郭子仪败贼将李归仁于留运桥五月癸丑子仪及安守忠战于清渠败绩【以新旧纪通鉴脩】
　　解题曰窦苹音训子仪军潏水西守忠军清渠北越七日王师不进贼乘桴以逼我军子仪使壮士持陌刀于岸以俟之贼军伪遁子仪帅师逐之贼以鋭卒九千为长蛇阵守忠为首从延平门路入安太清为尾从金光门路入各四千人而以千人趣平川当官军而横击之首尾翼张前后奔冲王师不虞贼之暴至遂大溃余见通鉴【窦苹音训清治谷水自髙陵入防阳西入耀州界曰清渠下入白渠】
　　丁巳房琯罢谏议大夫张镐为中书侍郎同平章事【以新旧纪通鉴修】鲁炅奔襄阳【以通鉴修】张廵败尹子竒【以通鉴修】秋七月贼将防陜郡【以新纪修】八月甲申崔涣罢【新纪】己丑张镐兼河南节度使都统淮南诸军事【以新纪修】
　　解题曰旧史传镐兼河南节度使持节都统淮南等道诸军事事见通鉴新史志天寳末置天下兵马元帅都统朔方河东河北平卢节度使招讨都统之名始于此旧史志都统乾元中置或总三道或总五道盖李峘以乾元元年统淮南江东江西节度使则三道也李光弼以上元二年统河南淮东西山南东荆南则五道也建中初李勉以汴州节度使充河南汴州宋滑亳河阳等道都统使都统置使始于此元和中髙崇文以节度使充京西诸军都统一路都统始于此韩以节度使充淮西诸军行营兵马都统兵马都统始于此干符后又置都都统【李绘曰都统副都统其名盖生于统军军统于将者也都统又尽统诸将诸军若汉都防之称】
　　闰八月丁卯广平王俶为天下兵马元帅郭子仪副之以回纥南蛮兵讨安庆绪【以新纪修】九月丁丑上党节度使程千里为蔡希德所执【以纪传修】
　　解题曰至德置泽潞节度使上元増领沁州寳应増领郑州又増领陈邢洺广德置相卫节度使治相州増领贝邢洺又増领河阳三城泽潞节度増领懐州大厯元年相卫赐号昭义军后田承嗣盗取相卫洺贝五年郑州泾原建中元年昭义节度兼领泽潞二年罢领懐卫河阳三城二年増领洺州赵州深赵贞元陈州陈许中和孟方立徙昭义于邢州而兼领潞州五州有二节度使天复合为一复领泽州
　　壬寅广平王俶大败安守忠等于沣水癸卯复京师安庆绪奔陜【以新旧纪通鉴修】
　　解题曰按通典天寳末年盗贼奔突克复之后府库一空又所在屯师用度不足于是遣御史康云间出江淮陶鋭往蜀豪商富户皆籍其家资所有财货蓄产或五分纳一谓之率贷所收巨万计盖权时之宜其后诸道节度观察使多率税商贾以充军资杂用或于津要及市肆交易之处计钱至一千以上者皆以分数税之自是商旅多失业矣余见通鉴【沣水出终南山合于渭】
　　甲辰遣使迎上皇【以通鉴修】冬十月戊申广平王俶大败安庆绪于新店克陜郡【以新旧纪修】
　　解题曰窦苹音训新店今陜府西四十里
　　癸丑睢阳陥张巡等死之【以新纪修】
　　解题曰按新旧史列传李翰张巡传巡为真源令与单父尉贾贲各召募豪杰同为义举时雍邱令狐潮举县附贼遂自将东败淮阳兵虏其众反接在廷暂出行部淮阳囚更解迎贲等入潮不得归巡屠其妻子磔城上吴王祗承制授贲监察御史潮怨贲还攻雍邱贲趍门为众躏死士乃奉巡主军祗乃举兖以东委巡经畧潮以众四万薄城人大恐巡分千人乘城分千人为数队出身前驱直薄潮军军却积六旬大小数百战士带甲食褁疮鬬潮遂败走追之几获潮怒复率众来城中矢尽巡藁为人千余被黒衣夜缒城下潮兵争射之久乃藁人还得箭数十万其后复夜缒人贼笑不设偹乃以死士五百斫潮营军大乱焚垒幕追奔十余里贼慙益兵围之巡徐谓潮曰君须此城归马三十匹我得马且出奔潮归马巡悉以给骁将约曰贼至人取一将潮怒欲战阵未成三十骑突出擒将十四斩百余级潮遁还陈留不复出七月潮率贼将攻城围四月贼常数万而巡众才千余每战辄克于是河南节度使虢王巨屯彭城假巡先锋俄而鲁东平陥贼济隂太守髙承义举郡叛巨走临淮贼将杨朝宗谋趍宁陵絶巡饷路巡拔众保宁陵至睢阳与太守许逺城父令姚訚等合乃遣将雷万春南霁云等领兵战宁陵北斩贼将二十杀万余人朝宗夜遁诏拜巡主客郎中副河南节度使巡籍将士有功者请于巨巨才授折冲果毅巡曰宗社尚危渠可吝赏与赀巨不听禄山死庆绪遣尹子竒将同罗突厥奚劲兵十余万攻睢阳巡励士固守日中二十战气不衰逺自以材不及巡请禀军事而居其下巡受不辞逺专治军粮战具诏拜巡御史中丞逺侍御史訚吏部郎中子竒复围城巡语其下曰吾蒙上恩贼若复来政有死尔诸君虽捐躯而赏不直勲以此痛恨乃椎牛大飨悉军战贼望兵少大笑巡逺亲皷之贼溃追北数十里其五月贼刈麦乃济师巡夜鸣皷严队若将出贼申警俄息皷贼觇城上兵休乃弛备巡使南霁云等开门径抵子竒所斩将拔旗七月复围城初睢阳谷六万斛可支一嵗而巨发其半饟濮阳济隂逺固争不听济隂得粮即叛至是食尽士日赋米一勺龁木皮鬻纸而食才千余人皆癯劣不能彀救兵不至贼知之以云冲传堞巡出钩干柱之使不得进篝火焚梯贼以钩车木马进巡辄破碎之贼服其机不复攻穿壕立栅以守士多饿死存者皆痍伤气乏巡出爱妾曰诸君经年乏食而忠义不少衰吾恨不割肌以啖众宁惜一妾而坐视士饥乃杀以大飨坐者皆泣巡疆令食之逺亦杀僮奴以哺卒至罗雀掘鼠煮铠弩以食贺兰进明代巨节度屯临淮许叔冀尚衡次彭城皆观望莫肯救巡使霁云如叔冀请师不应遗布数千端霁云嫚骂马上请决死鬬叔冀不敢应巡复遣如临淮告急引精骑三十冒围出贼万众遮之霁云左右射皆披靡既见进明进明曰睢阳存亡已决兵出何益霁云曰城或未下如已亡请以死谢大夫但睢阳既拔即及临淮皮毛相依理须援助何得宴安自处殊无救恤之心进明爱霁云壮士欲留之为大飨乐作霁云曰昨出睢阳将士不粒食已弥月今大夫兵不出而广设声乐义不忍独享虽食弗下咽今主将之命不逹霁云请置一指以示信归报中丞也因拔佩刀断指一坐大惊为出涕卒不食去次宁陵得城使亷坦兵三千夜冒围入贼觉拒之且战且引兵多死所至才千人方大雾巡闻战声曰此霁云等声也乃启门将士相持泣贼知外援絶围益急初进明与房琯不相协琯为相用进明为河南节度使兼御史大夫复用灵昌太守许叔冀为进明都知兵马使亦兼御史大夫虢王受代之时尽将部曲而行叔冀恃部下精鋭又名位等不受进明节制进明惧叔冀见袭又忌巡声威恐成功初无出师意众议东奔巡逺议以睢阳江淮保障也若弃之贼乘胜鼓而南江淮必亡且帅饥众行必不逹十月癸丑贼攻城士病不能战巡西向拜曰臣生不报陛下死为鬼以疠贼城遂陥与逺俱执子竒谓巡曰闻公督战大呼輙眦裂血靣嚼齿皆碎何至是答曰吾欲气吞逆贼顾力屈耳子竒怒以刀抉其口齿存者三四巡骂曰我为君父尔附贼乃犬彘也安得久子竒服其节将释之或曰彼守义者乌肯为我用且得众心不可留乃与姚訚雷万春等三十六人遇害巡前后大小战四百余阵斩贼大小将三百人杀贼卒十二万人多蕃兵劲卒余见通鉴宋祁賛曰张巡许逺可谓烈丈夫矣以疲卒数万鲠其喉牙使不得抟食东南牵掣首尾豗溃梁宋间大小数百战虽力尽乃死而唐得全江淮财用以济中兴引利偿害以百易万可矣巡先死不为遽逺后死不为屈巡死三日而救至十日而贼亡天以完节付二人畀名无穷不待留生而后显也
　　壬戌复东京安庆绪奔河北【以旧纪通鉴修】
　　解题曰严庄挟安庆绪弃东京北度河回纥大掠东都三日奸人导之府库穷殚广平王欲止不可而耆老以缯锦万匹赂回纥止不剽叶防还京师帝遣羣臣劳之长乐帝坐前殿宴且劳之人赐锦绣缯器叶防顿首言留兵沙苑臣归料马以收范阳除残盗诏进司空爵忠义王嵗给绢二万匹余见通鉴
　　癸亥给复凤翔五载【以旧纪修】贼党严庄降以为司农卿【以通鉴修】丁卯帝至自灵武飨于太庙三日哭【以新纪修】十一月张镐帅五节度徇河南河东郡县皆下之【以通鉴修】十二月丙午上皇至自蜀居兴庆宫甲寅苗晋卿为中书侍郎同平章事【以新纪修】戊午大赦以广平王俶为太尉楚王苗晋卿侍中崔圆中书令李麟同三品郭子仪司徒李光弼司空余功臣进阶赐爵加封追赠李憕顔杲卿等复诸州及官名封子九人为王【以新纪通鉴修】乙丑史思明降以为范阳节度使归义郡王河北皆降【以吕祖谦标目修】壬申陈希烈等伏诛【以新纪修】是嵗故妃韦氏卒置左右神武军为北牙六军及置英武军置河中节度使分剑南为东西川【以通鉴修】
　　解题曰按方镇表至德元载置河中防御守捉蒲闗使二载升节度使领蒲晋绛隰慈号同乾元虢州陜华上元同州镇国广德废为河中五州都团练使兴元复置节度领河中同绛虢陜贞元罢领陜虢四年置晋慈隰防御观察使元和罢三州河中长庆置晋慈都团练观察使太和二州节度光启赐号防国军又按宗初分剑南为两节度使百姓于调度髙适上疏曰剑南虽名东西川其实一道今裂梓遂等八州【方镇表系十州】专为一节度西川可税赋者独成都彭蜀汉四州而已以四州耗残当十州之役其可见愿罢东川以一剑南并力从事帝不纳余见开元七年剑南节度解题
　　唐肃宗皇帝乾元元年春正月戊寅上皇加帝尊号【以新旧纪修】二月乙巳上上皇尊号丁未大赦改元免今载租庸复以载为年赐文武官阶爵【以新旧纪通鉴修】三月甲戌徙楚王俶为成王【通鉴】戊寅立淑妃张氏为皇后【新纪】
　　解题曰胡寅曰故妃韦氏无罪被废为尼尚在禁中肃宗宜如何若以家事听上皇之命则上皇无防使立张淑妃盖时移事变于韦氏必有悯恻之意矣至德二载韦氏卒史亡其月日乾元元年三月始册张氏为后若如肃宗初问李泌之言岂至纡缓如此无乃上皇欲复韦氏久而不果此固张后辅国之所以深怨上皇者欤余见通鉴
　　夏四月辛亥祔新主于太庙【以新纪修】五月停采访使改黜陟使为观察使【以吕祖谦标目修】戊子张镐罢【新纪】庚寅立成王为皇太子【以通鉴修】乙未崔圆李麟罢【旧传】
　　解题曰按旧史传李辅国势倾朝野宰相苗晋卿崔圆已下倾心事之唯麟正身谨事无所依附辅国不悦罢知政事余见通鉴
　　太常少卿王璵为中书侍郎同平章事璵请置太乙坛【以新旧纪通鉴修】赠顔杲卿太子太保諡忠节【以通鉴修】六月丁巳行新厯【以旧纪修】太子少师房琯贬邠州刺史【以吕祖谦标目修】解题曰通鉴作豳州误也
　　李光弼隂图史思明思明杀节度副史乌承恩以反【以稽古録修】
