<!-- { "loadSidebar": true } -->
　　解题曰窦苹音训嘉山属定州河洛春秋光弼顿军恒阳樵采往来难赵州司户包处遂曰昔秦赵争山先居者胜宜出有膂力者五万被甲两重陌刀各一东山髙峻先令五千上设伏后出二千人山东取粮贼追之奔山上伏兵与鼓一百面山上避贼百姓壮者亦与器械令随大军贼必围山城内出五万人将二人各领二万人一将于南靣一将于北门贼营在山东其军夜出去贼三十里行张左右翼以天晓合围每二十五人为队每队置旗二皷子一围落才合则动皷子然后于城东门出一万人布掌底陈山上亦击皷而下齐攻之光弼然此计乃出人取粮贼果来袭即奔山上依前计大破贼于嘉山余见通鉴
　　杨国忠逼哥舒翰进兵六月庚寅与贼将崔干祐战于灵寳西原大败翰降贼
　　解题曰王师古曰翰之败虽曰制于朝廷而明皇用国忠之计置翰于死地要之翰不能守所见以畏法而行殊不知行亦死不行亦死与其行而死以败国事不若不行而死以全百万之师为国家计也使李牧赵充国李忠嗣处之吾知其必不堕奸人术中以败国殄民矣事见通鉴【灵寳陜州县汉农县在西北故函谷闗】
　　乙未帝西幸丁酉次马嵬杨国忠及贵妃皆伏诛解题曰按新史列传安禄山反礼谋诛杨国忠阙下不果至马嵬卒诛之余见通鉴
　　留太子讨贼西京防陈希烈等降贼丙午次河池郡以剑南节度副大使崔圆为中书侍郎同平章事【以新旧纪通鉴吕祖谦标目修】戊申安禄山遣其将孙孝哲入长安【通鉴】太子自丰宁趍灵武【以新纪修】
　　解题曰庚戌次丰宁见大河之险将保之防大风回趍灵武余见通鉴【丰宁属灵州】
　　刘正臣袭范阳史思明击败之【以通鉴修】秋七月甲子帝次普安郡以宪部侍郎房琯为文部侍郎同平章事【以新纪修】解题曰普安宋隆庆府
　　太子亨即皇帝位于灵武尊皇帝为上皇天帝大赦改元御史中丞裴冕为中书侍郎同平章事【以新纪修】
　　解题曰往年宗尝欲使太子监国贵妃衘土请命而止今太子之东也又尝宣防传位特逡巡未敢受尔韦见素诸人懵不见事既无以启宗之断而裴冕辈急于富贵又未免陥太子于欲速之域他日永王璘之反未必不以是借口也事几一差使父父子子兄兄弟弟俱不得其正可不畏哉事见通鉴宋庠纪年通谱至德本陈长城公年号
　　丁卯上皇以太子为天下兵马元帅都统朔方河东河北平卢节度使永王璘盛王琦丰王珙皆为诸道节度惟璘之镇【以新纪通鉴修】
　　解题曰按司空图诗注云禄山见诏书令诸王分镇抚膺叹曰吾不得天下矣图当时必有所闻新史通鉴皆遗阙此语余见通鉴平卢见开元二年幽州节度使解题
　　安禄山杀妃主皇孙【以通鉴修】庚午上皇次巴西郡以太守崔涣为门下侍郎同平章事韦见素为左相【以新纪修】解题曰巴西今绵州
　　贼冦扶风太守兼防御使薛景仙击却之【以通鉴修】庚辰上皇次蜀郡【以新纪修】令狐潮围雍邱张廵大破之【以通鉴修】顔真卿为工部尚书兼御史大夫【以通鉴修】郭子仪李光弼将兵至灵武八月壬午朔以子仪为武部尚书灵武长史光弼为户部尚书北都留守并同平章事光弼杀侍御史崔众【以旧纪通鉴修】
　　解题曰按新旧史列传时节度王承业军政不修侍御史崔众主兵太原慢易承业光弼闻之素不平至是众交兵于光弼众素狂易见光弼长揖又不即交兵光弼怒收系之防中使至拜众御史中丞懐其勑问众所在光弼曰众有罪收系之矣中使以勅示光弼光弼曰今日祗斩侍御史若宣制命斩中丞若拜宰相亦斩宰相中使惧而还翌日斩众威振三军余见通鉴孙辅曰将帅专阃外之寄固当行法尚威以制服将士若天子所遣之使则非可以将士例待也当是时灵武初基将帅尽忠以奉王室尚虑不能起盛大之势安得为强横之态以轻朝廷也众骄慢信有罪矣曷不论奏乞行国法而遽以军法从事朝廷方擢其人乃坚拒王命何强横之甚也光弼功髙诸将晩以谗间大节防亏由不能去强横之态也
　　贼将逼雍丘张廵击破之【以通鉴修】己亥上皇命韦见素房琯崔涣奉皇帝册诣灵武【以新纪修】九月壬子史思明防赵郡常山【以通鉴修】以广平王俶为天下兵马元帅京兆李泌为侍谋军国元帅府长史【以通鉴修】遣使请兵回纥【以通鉴修】解题曰叶适曰禄山始乱起于仓猝虽极可畏然未至无可经营就使巴蜀奔播灵夏单弱若处置得宜年嵗自定无故増立诸节度使次徧满四方不知天下本何甞分裂而自作分裂借回纥诸蛮兵与禄山交鬭不知夷狄本未至侵凌而召其侵凌坐此二失百六十年与之始终禄山安能壊唐唐自壊尔事见通鉴
　　南诏陥越嶲【以通鉴修】冬十月辛巳朔日有食之癸未帝次彭原【以新纪修】
　　解题曰彭原今宁州
　　初令御史谏官言事不先白大夫宰相宰相分直政事笔【以新纪通鉴修】始鬻爵度僧尼【新纪】江淮租庸使第五琦加山南等五道支度使作盐法【以通鉴修】
　　解题曰按新史列传琦迁司金郎中兼侍御史诸道盐铁钱使盐铁名使自琦始余见通鉴
　　以房琯招讨西京【以新纪修】以贺兰进明为河南节度使【以吕祖谦标目修】甲申贼将令狐潮攻雍丘张廵大败之【以新纪修】房琯及贼将安守忠战于陈涛斜败绩【以通鉴修】
　　解题曰按新旧史列传琯分三军杨希文将南军自宜夀【即盩厔县】又刘悊将中军自武功入李光进将北军自奉天入琯身为中军先锋庚子次便桥【在咸阳西十里】辛丑中军北军遇贼陈涛斜【在咸阳县】战不利琯欲持重有所伺中人邢延恩促战故败琯用春秋战法以车二千乘缭营骑歩夹之贼顺风扬尘鼓噪牛皆震骇因纵火焚之人畜挠败杀四万余人存者数千而已癸卯琯又率南军即战复败希文悊并降贼余见通鉴
　　史思明陥河北顔真卿南走【以吕祖谦标目修】十一月戊午郭子仪以回纥兵击同罗部于榆林河破之【以通鉴修】
　　解题曰榆林河即胜州河也
　　遣崔涣宣慰江南知选举【以吕祖谦标目修】十二月甲辰遣山南东道岭南黔中江南西道节度都使永王璘朝于蜀遂反自江陵东下淮南节度使髙适淮南西道节度使来瑱江东节度使韦陟讨之废璘为庶人【以纪传脩】
　　解题曰山南见是年南阳节度使解题岭南元载升五府经略使为节度使领广韶循潮康泷端新封春勤罗潘髙思雷崖琼振儋万安藤治广州咸通分为东西道改曰岭南东道节度干宁号清海军黔中天寳十四载五溪经略使増领守捉使大厯四年置辰溪巫锦业都团练守捉观察处置使置辰州十二年置黔州经畧招讨观察使领黔施夷辰思费溆播南溱珍锦治黔州贞元増领奬溪元和领涪州大顺赐号武泰军节度光化溆州武贞节度又复徙治涪州江南西道至德置江东防御使治杭州乾元元年置浙江西道节度使领升润宣歙饶江苏常杭湖治升州寻徙苏州副使治杭州二年废置观察处置都团练守捉使治苏州上元徙治宣州罢领升州大厯元年罢领宣歙十四年合浙江东西道置都团练观察使以所管州西道建中二年合二道置节度使治润州寻号镇海军贞元三年分为二道复置都团练观察使领润江常苏杭湖睦治苏州四年江州江西大中复置镇海节度文德置忠国军节度使治湖州龙纪置杭州防御使景福元年杭州号武胜军防御使二年陞为都团练观察使寻废徙镇海节度使治杭州淮南至德元载置领扬楚滁和寿庐舒光蕲安黄申沔治扬州寻以光州淮西乾元沔州鄂岳寿州淮西永泰蕲黄鄂岳建中増领泗州四年置寿州团练使兴元罢领豪寿庐升寿州为都团练观察使领寿豪庐贞元淮南复领庐寿以泗州徐泗废寿州为团练使十六年置舒庐滁和都团练使淮南元和泗州武宁节度使十三年淮南増领光州长寿増领宿州大和宿州武宁咸通増领濠州十年濠州武宁天祐废舒庐滁和都团练使置光州防御使
　　张巡移守宁陵与睢阳太守许逺击贼大破之以巡为河南节度副使【以通鉴修】
　　解题曰宁陵宋州县
　　是嵗吐蕃陥威戎等军石堡等城【以吕祖谦标目修】岭南獠梁崇牵防容州【以新纪修】
　　唐肃宗皇帝至德二载春正月帝出居于彭原【以春秋修】上皇诰宪部尚书李麟同平章事遣崔圆赴彭原【以旧纪通鉴修】河西兵马使盖庭伦杀节度使周秘度支判官崔偁平之【以新纪通鉴修】安庆绪弑其父禄山称帝【以吕祖谦标目修】杀子建宁王倓【吕祖谦标目】张廵奔睢阳破贼将尹子竒【以吕祖谦标目修】刘正臣卒【以朱熹纲目修】二月戊子帝次凤翔陇右河西安西西域之兵皆防李泌请先取范阳不从【以新旧纪吕祖谦标目修】解题曰按新史列传李邺侯家传初帝从容问破贼期泌对曰贼掠金帛子女悉送范阳有茍得心渠能定中国耶华人为之用者独周势髙尚等数人余皆胁制偷合不出二年无冦矣陛下无欲速王者之师当务万全图久安肃宗曰何谓也曰逆胡将则史思明安守忠田干真阿史那承庆张志忠皆善战有谋今已令李光弼守太原出井陉郭子仪取冯翊入河东则思明志忠不敢离范阳常山守忠干真不敢离长安是以三地禁其四将随禄山者独承庆耳贼亦不能东南略地矣使子仪毋取华令贼得通闗中则北守范阳西救长安奔命数千里其精卒劲骑不逾年而我以逸待劳来避其锋去剪其疲以所徴之兵防扶风【帝幸凤翔盖用泌之策也】与太原朔方军共击之来春命建宁王为范阳节度大使北竝塞与光弼南北掎角以取范阳贼失巢穴当死河南诸将手帝然之既逹扶风旬日而安西北庭及大食宁逺诸国兵皆防江淮庸调亦至梁洋成都信使络绎长安人闻车驾至从贼中自拔而来日夜不絶泌请如前防收归檀南取范阳帝欲得长安曰战必胜攻必取何暇千里先事范阳乎泌曰必得两京则贼再强我再困且我所恃者碛西突骑西北诸戎耳若先取京师期必在春闗东早热马且病士皆思归不可以战贼得休养士徒必复南来此危道也莫若用于寒乡皆除巢穴使贼无所归帝曰朕切于晨昏之恋不能待此决矣复两京后当更图之余见通鉴【叶适曰肃宗之失不在于先复两京在于复两京之后耳朝廷之命勅于奄士忠臣义士挫于奸邪懐恩分树二帅之后唐事无可为者矣】
　　郭子仪取河东郡贼将蔡希德等围太原李光弼大破走之【以通鉴修】丁酉闗西节度兵马使郭英乂及安守忠战于武功败绩【以新纪修】安庆绪以史思明为范阳节度使【以列传通鉴修】
　　解题曰贾循既死禄山以牛廷介知范阳军事今庆绪更以廷介领安阳军而思明节度范阳以其有定河北之功也余见通鉴
　　戊戌庶人璘伏诛【以新纪修】
　　解题曰通鉴考异云新旧纪传实録唐厯皆不见璘败时在何地唯云璘进至当涂若在当涂不应登城望见瓜歩李白永王歌云龙盘虎踞帝王州帝子金陵访古邱似已据金陵但诸书别未有所见今按新旧传所载璘兵败于新丰【新丰在建康府】遂南奔鄱阳璘败在金陵显然陆势宗遗编録亦载永王璘于江宁将为逆而考异云然何邪事见通鉴
