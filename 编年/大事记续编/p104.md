<!-- { "loadSidebar": true } -->
　　解题曰懐荒民叛而沃野应之髙平民叛而秦州应之秀容民叛而和龙上谷定朔诸州相延而动卒使尔朱得之以为资其所由来者渐矣按地形志朔州领大安广宁神武太平附化五郡后并省隋地理志代公猗卢都代即朔州后魏为懐朔镇孝文于州北定襄故城置朔州齐天保六年于州西南四十七里置朔州八年移于马邑城即今城也广阳王渊北史避唐髙祖讳改作深按魏收书作渊而通鉴从北史今改从收书
　　秋七月魏行台常景破杜洛周别帅【以通鉴修】戊申鲜于阿胡陷魏平城【以吕祖谦标目修】梁遣頴州刺史元树及夏侯亶伐魏【以本纪修】八月癸巳贼帅元洪业杀鲜于脩礼以降魏贼党葛荣杀洪业而自立【以吕祖谦标目修】魏恒朔州都督尔朱荣袭取肆州【以吕祖谦标目修】九月辛亥葛荣杀魏都督章武王融自称天子国号齐改元又杀广阳王渊【以吕祖谦标目修】就德兴陷魏平州【以通鉴修】莫折念生降魏既而复反破六韩拔陵杀胡琛万俟丑奴并其众【以吕祖谦标目修】冬十一月辛巳魏寿阳降梁梁以夏侯亶为豫南豫二州刺史【以通鉴修】
　　解题曰按舆地志梁克寿春立淮南梁西汝阴武安四郡通典自齐永元陷后魏至是二十七年始复胡寅曰梁武三筑淮堰至是十年死者数十万人然后能取寿阳才得七万五千口是十年劳费以三四人而易一人其愚甚矣事见通鉴
　　杜洛周陷魏幽州执常景【以魏纪修】魏豫徴六年租调【以吕祖谦标目修】
　　解题曰王师古曰魏自北方诸镇选举既轻守令率以暴赋横敛为先故其乱相寻而不息魏之君臣不深推其本而欲恃力以求胜连岁征讨国用耗竭于是豫敛六年租调以给征讨之费甚至入市有税邸店有征既以重敛失六镇之心又恣虐取以重中土之怨是以手足之疾而使心腹俱受其蠧其亡不亦宜乎事见通鉴
　　【梁髙祖武皇帝大通元年　魏肃宗孝明皇帝孝昌三年】春正月乙丑梁徐勉为尚书仆射【以梁纪修】辛未魏葛荣陷殷州【以本纪修】
　　解题曰殷州统赵【宋属庆源真定中山三府】南赵【信德庆源二府】南钜鹿【庆源大名二府】三郡
　　莫折念生大败魏司空萧宝寅于泾州遂陷岐豳北华州宝寅免为庶人【以本纪修】
　　解题曰豳州领西北地【宋属庆阳府原环二州】赵兴【宁州】襄乐【庆阳延安二府宁州】三郡方舆记大统十四年分泾州新平县置南豳州废帝三年去南为豳州北华州领中部【延安府鄜坊二州】敷城【延安府鄜州】二郡通典魏置东泰州于鄜州后改北华州余见升平元年解题
　　辛卯梁谯州刺史湛僧智围魏东豫州司州刺史夏侯防取魏平静穆陵阴山关【以通鉴修】
　　解题曰按地形志东豫州治广陵即新蔡郡长陵县领汝南【蔡州】东新蔡【光蔡二州】新蔡【蔡州】弋阳【光州】长陵【蔡州】阳安【未详】六郡隋书地理志蔡州新息后魏置东豫州又魏书曹世表传世表行豫州刺史值萧衍将湛僧珞【即僧智】陷东豫州州民刘获郑辩反于州界朝廷以源子恭代世表为东南道行台率元显伯等讨之时贼众强断小殷关【颖昌府郾城县北有小溵水】诸将咸欲保城自固世表时患背肿舆病呼统军是云宝谓曰僧珞所以敢深入为冦者以辩获皆州民之望为之内应译知刘获移军欲迎僧珞去此八十里今出不意一战可破获破则僧珞自走乃简士马付宝暮出城比晓兵合一战破获僧珞退走元庆和传庆和东豫州刺史为梁将所攻举城降之梁书夏侯防传防司州刺史谯州刺史湛僧智围魏东豫州刺史元庆和于广陵入其郛【魏书地形志东豫州太和置治广陵城兴和分置豫州广陵郡领宋安光城安蛮新蔡汝南五县后省通鉴考异知其非南兖州之广陵但不明载其处耳】显伯率军赴援防自武阳【魏书地形志豫州襄城郡有武阳县隋书地理志蔡州西平县有故武阳县】防僧智断魏军归路防至遂请降显伯夜遁众军追斩获不可胜数诏以僧智领东豫镇广陵防引军屯安阳【魏书地形志汝南郡有安阳县隋地理志光州固始县有安阳郡】遣偏将屠楚城由是义阳北道遂与魏絶余见通鉴穆陵阴山关在黄州麻城县余见天监三年三关解题
　　二月莫折念生据魏潼关既而西走【以魏纪修】三月辛未梁主没身同泰寺【以皇极经世修】
　　解题曰南朝宫苑记同泰寺武帝造在武门内逼路东寺南门直对宫城大通门
　　甲戌梁改元【以梁纪修】
　　解题曰宋庠纪年通谱梁创同泰寺开大通门对之取反语以协同泰也改元符寺及门名也
　　秋七月魏相州刺史乐安王鍳降葛荣魏讨之八月丁未伏诛【以魏纪修】九月魏秦州杜粲杀莫折念生据其州【以魏纪修】魏将军元显伯救东豫州冬十月庚戌东豫州降梁显伯败走【以通鉴修】魏以卫将军讨虏大都督尔朱荣为车骑将军仪同三司【以本纪修】梁东宫直阁陈庆之取魏涡阳大败魏兵【以通鉴修】魏以中尉郦道元为关右大使甲寅征西将军雍州刺史开府西讨大都督萧宝寅杀之而反自称齐帝改元魏遣尚书仆射长孙稚为行台讨之【以魏纪修】十一月丁卯梁以防军萧渊藻为都督镇涡阳【以梁纪修】葛荣陷魏冀州十二月戊申杀刺史源子邕【以魏纪修】秦州杀杜粲以降魏【以魏纪修】
　　大事记续编卷四十一
　　钦定四库全书
　　大事记续编卷四十二　　　明　王祎　撰
　　【梁髙祖武皇帝大通二年　　　　魏敬宗孝庄皇帝元子攸永安元年】春正月杜洛周陷魏定瀛二州【以魏纪修】乙丑魏皇女生胡太后诈言皇子丙寅改元武泰【以吕祖谦标目修】丙子魏长孙稚克潼关宝寅败奔万俟丑奴魏以稚为雍州刺史【以魏纪吕祖谦标目修】二月葛荣杀杜洛周并其众【以吕祖谦标目修】魏主召并肆汾广恒云大都督尔朱荣兵以胁太后癸丑太后与郑俨弑之甲寅立皇女为帝既而立临洮王世子钊始生三岁【以吕祖谦标目修】
　　解题曰并州领太原【宋太原府汾州之地】上党【隆德平阳二府】乐平【太原府辽州平定军】襄垣【隆德府威胜军】乡【威胜军隆德府辽州之地】五郡汾州领西河【汾州威胜军之地】吐京【儑州】五城【平阳府临汾县西慈州吉乡县仵城镇之地】定阳【平阳府临汾县西慈州吉乡县】四郡云州领盛乐云中建安真兴【并太原府之地】四郡
　　三月癸未葛荣陷魏沧州【以魏纪修】魏尔朱荣举兵于晋阳夏四月戊戌立魏长乐王子攸为皇帝自为都督中外军事大将军开府尚书令领军将军太原王徐纥郑俨亡走庚子荣沉太后防主于河杀髙阳王雍以下二千余人辛丑入洛阳改元建义【以吕祖谦标目修】
　　解题曰汉之召董卓也卓兵不过三千人而汉以亡魏之召尔朱荣也荣兵不出万人而魏以亡是故太阿不可以授人也事见通鉴宋庠纪年通谱建义本乞伏国仁杨难当雍道晞年号
　　魏郢州降梁改为北司州【以梁纪修】魏太尉汝南王悦太傅相州刺史北海王颢奔梁【以梁纪修】魏北青南荆州降梁【以梁纪修】
　　解题曰南青州治国城北青州治东阳领齐【今属青密淄三州】北海【今属潍青莱三州】乐安【今属淄青二州】勃海【今属淄州】髙阳【今属密青二州】河间【今属河间中山二府】乐陵【今属青州】郡七
　　五月魏立肃宗嫔尔朱氏为后
　　解题曰按北史列传荣女先为明帝嫔荣欲立为后帝疑未决给事黄门侍郎祖莹曰晋文公在秦懐嬴入侍事有反经合义陛下独何疑焉上遂从之余见通鉴胡寅曰反经合道先儒释经者徃徃有此言反背也经常也既已背常安能合道乎或曰如舜不告汤放桀武王伐纣周公杀管叔仲尼出妻若此者非反经乎曰此圣人处事之变是之谓权权者犹衡之石焉进退前却与所悬之物轻重适等故虽权也乃所以为经也故权者道之中处也岂变诈乱伦之谓哉祖莹之言违道甚矣正家者治国之本初政者治乱之原魏子攸惑于邪説而不能辩于强臣而不能正早坠厥命于是乎在矣
　　辛酉尔朱荣还晋阳以太尉并州刺史上党王天穆录尚书事京畿大都督领军将军【以吕祖谦标目修】梁曹义宗围荆州癸未魏遣将军费穆救之【以通鉴修】六月魏邢杲反于北海自称汉王改元【以吕祖谦标目修】
　　解题曰北海宋潍州
　　秋七月万俟丑奴称天子改元【以通鉴修】八月魏泰山太守羊侃降梁【以魏纪通鉴修】
　　解题曰泰山宋袭庆府
　　葛荣围魏相州九月壬申尔朱荣讨擒之乙亥改元【以吕祖谦标目修】
　　解题曰宋庠纪年通谱魏比年三易号永安本孙休晋惠张寔沮渠蒙逊年号
　　辛巳魏尔朱荣自为大丞相都督河北畿外军事以城阳王徽为司徒【以吕祖谦标目修】冬十月丁亥葛荣伏诛【以吕祖谦标目修】梁以北海王颢为魏主遣将军陈庆之送之据铚城【以吕祖谦标目修】
　　解题曰通鉴考异梁魏纪皆云以颢为魏主唯颢传作魏王魏封刘昶为宋王萧宝寅为齐王萧詧为梁王皆俟得国然后使称帝若颢在南已称帝当行即位之礼盖王字与主字止欠一防故致缪误是不然若使之还北主魏虽以王主之可也纪书元颢元悦元法僧元贞皆书还北主魏及齐书载元悦及魏书元悦传皆然惟元显传书魏王通鉴疑防画之误安知非主字之误为王字乎今从本纪【铚城今亳州临涣县】
　　魏费穆获曹义宗【以本纪修】魏豫州降梁【以梁纪修】
　　解题曰豫州领汝南【宋蔡州之地】頴川【頴昌府】汝阳【淮宁頴昌二府蔡州之地】义阳【蔡州之地】新蔡【頴昌淮宁二府蔡光二州之地】初安【蔡州之地】襄城【蔡州之地】城阳【唐州之地】广陵【后省】郡九
　　十一月魏复取梁泰山【以通鉴修】戊寅魏以上党王天穆为大将军开府世袭并州刺史【以通鉴修】十二月魏韩楼据幽州反【以吕祖谦标目修】
　　【梁髙祖武皇帝中大通元年魏敬宗孝庄皇帝永安二年】春二月甲午魏主追尊考妣为帝后以髙祖为伯考【以通鉴修】夏四月梁陈庆之拔荣城魏北海王颢即皇帝位于睢阳改元孝基【以吕祖谦标目修】魏邢杲伏诛【以吕祖谦标目修】五月戊辰魏主颢克梁国大破上党王天穆甲戌魏主子攸奔河内丙子颢入洛阳改元建武
　　解题曰按梁史王规传陈庆之北侵陷洛阳百僚称庆规退曰可吊也又何贺焉道家有云非为功难成功难也昔桓温得而复失宋武竟无成功我孤军无援深入冦境将为乱阶俄见覆没余见通鉴【宋庠纪年通谱建武本汉光武晋惠帝元帝石虎慕容忠齐明帝年号】
　　费穆降六月诛之颢与陈庆之相忌閠月尔朱荣渡河颢走死庆之奔还庚午魏主入洛阳壬申荣自为天柱大将军甲戌以上党王天穆为太宰荣还晋阳【以吕祖谦标目魏纪传修】秋七月魏铸五铢钱【以魏纪修】魏巴州降梁【以吕祖谦标目修】九月癸巳梁主复没身同泰寺癸卯羣臣以钱一亿万奉赎【以皇极经世修】魏平韩楼【以吕祖谦标目修】万俟丑奴陷魏东秦州【以魏纪修】
　　解题曰东秦州见孝昌三年解题
　　冬十月己酉梁改元【以梁纪修】
　　解题曰宋庠纪年通谱大通加中字也
