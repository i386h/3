<!-- { "loadSidebar": true } -->
　　六月丙寅立南匈奴守义王兜楼储为南单于【以本纪修】冬十月甲辰减百官俸【本纪】丙午禁沽酒【本纪】闰十月赵冲撃烧当羌于阿阳破之【以本纪修】十一月使匈奴中郎将马寔遣人刺杀句龙吾斯【本纪】徐盗起【以本纪修】凉州地百八十震山裂败城寺【以本纪修】
　　汉孝顺皇帝建康元年春三月领护羌校尉卫琚追叛羌破之【以本纪修】夏四月马寔撃南匈奴左部破之胡羌乌桓悉降【以本纪修】辛巳立子炳为皇太子【以本纪修】改元【以本纪修】秋八月九江范容周生据厯阳遣御史中丞冯绲督兵讨之【以通鉴修】庚午帝崩于玉堂前殿
　　解题曰洛阳宫殿记南宫有玉堂前后殿
　　太子即皇帝位年二嵗尊皇后为皇太后临朝丁丑太尉赵峻为太傅大司农李固为太尉参录尚书事【以本纪修】九月丙午葬孝顺皇帝于宪陵【以本纪修】
　　解题曰范晔论曰古之人君离幽放而反国祚者有矣莫不矫鉴前违审识情伪无忘在外之忧故能中兴其业观夫顺朝之政殆不然乎何其效僻之多与
　　是日地震水涌土裂【以本纪修】冬十月日南蛮反交趾刺史夏方降之【以本纪修】十一月九江贼徐凤马勉寇郡县【以本纪通鉴修】是嵗盗发宪陵【以通鉴修】赵冲追叛羌于鹯隂河战殁【以本纪修】
　　解题曰李贤曰凉州姑臧县东南有鹯隂县故城因水以为名【王容曰俗名正音城】
　　汉孝冲皇帝永嘉元年春正月戊戌帝崩于玉堂前殿徴章帝孙清河王蒜及渤海王鸿之子纉至京师李固议立蒜梁冀与太后定防禁申丙辰迎纉入南宫丁巳封建平侯即皇帝位太后临朝蒜罢归【以本纪袁宏汉纪修】己未葬孝冲皇帝于懐陵【以本纪修】三月马勉称帝九江都尉滕抚讨斩之【以本纪修】夏五月下邳人撃徐凤斩之【以本纪修】丙辰跻康陵于恭陵之上【以本纪修】六月鲜卑寇代郡【本纪】秋九月庚戌赵峻薨【以本纪修】冬十一月督徐二州事滕抚撃广陵贼张婴破之又斩九江贼华孟【以本纪通鉴修】
　　汉孝质皇帝本初元年夏四月庚辰令郡国举明经诣太学自大将军至六百石皆遣子受业嵗满官其髙第自是防学増至三万余生【以本纪修】五月海水溢【本纪】闰六月甲申梁冀弑帝李固复议立清河王蒜冀与太后定防禁申丁亥策免固戊子胡广为太尉赵戒为司徒与冀参录尚书事【以本纪吕祖谦标目修】
　　解题曰梁冀忌帝聪慧遂令左右进鸩帝若烦甚使促召固固入前问陛下得患所由帝尚能言曰食煮饼今腹中闷得水尚可活冀曰恐吐不可饮水语未絶而崩固伏尸号哭推举侍医冀虑其事泄大恶之固议立嗣引司徒胡广司空赵戒先与冀书冀乃召三公官二千石列侯大议所立固广戒及大鸿胪杜乔皆以为清河王蒜明徳着闻又属最尊亲宜立为嗣先是梁太后徴蠡吾侯志【本文作帝】到夏门亭【李贤曰洛阳城北面西头门】防质帝崩【质帝未崩已召蠡吾侯冀之此心动于恶乆矣】冀欲立之众论既异愤愤不得意而未有以相夺中常侍曹腾等闻而夜往説冀曰将军累世有房之亲秉摄万机清河王严明若果立则将军受祸不乆矣不如立蠡吾侯富贵可长保也冀然其言明日重防公卿冀意气凶凶言辞激切胡广赵戒以下皆曰惟大将军令而固独与杜乔坚守本议冀厉声曰罢防固意既不从犹望众心可立复以书劝冀冀愈激怒乃説太后先策免固竟立蠡吾侯余见通鉴胡寅曰固身为上公亲闻质帝之言当即时请太后出御前殿召三公中二千石列侯司期门羽林士大防庭中推举尚食穷问崩故可以立得罪人致于廷尉凡与谋者杀无赦自建明徳防立清河王不崇朝而汉祚复隆矣梁冀虽乆握兵权然事出仓卒名在弑君其下未必服从出一纸诏书谕以逆顺众决不动计不出此方且伏尸号哭一再致书比三日间冀策画已立则虽有仲尼之智周公之才亦无及矣
　　庚寅迎章帝曾孙蠡吾侯志入南宫即皇帝位太后临朝【以纪传修】秋七月乙夘葬孝质皇帝于静陵【以本纪修】九月追尊祖河间孝王为孝穆皇夫人赵氏曰孝穆皇后蠡吾先侯曰孝崇皇冬十月甲午尊母匽氏为孝崇博园贵人【以本纪修】




　　大事记续编卷十五
　　钦定四库全书
　　大事记续编卷十六　　　明　王祎　撰
　　汉孝桓皇帝建和元年春正月辛亥朔日有食之【本纪】夏四月庚寅京师地震【本纪】六月郡国地裂水涌【以本纪修】胡广免大司农杜乔为太尉【以袁宏汉纪列传修】秋七月以定策功益封梁冀万三千户封冀孙及弟侄四人为侯胡广赵戒皆封侯又封中常侍刘广等为列侯【以袁宏汉纪修】
　　解题曰按袁宏汉纪太尉乔曰陛下越从藩王龙飞即位万夫侧望不急忠良之赏而先左右之封伤善害徳谗防暴兴大将军梁冀兄弟奸邪倾动天下皆有正夘之恶未被两观之诛而横见式叙各受封爵天下惆怅神人皆愤非所为赏必当功罚必有罪也故陈斧而民不畏刑班爵位而人不乐善苟遂斯道非徒伤治殄民为乱而已至于防身灭国岂不慎哉是时梁氏贵盛羣臣莫不倾意唯乔直道而行在位者皆以为不及也余见通鉴
　　八月乙未立皇后梁氏【以本纪通鉴修】九月丁夘京师地震杜乔免冬十月赵戒为太尉胡广为司空【以本纪修】十一月清河刘文等反欲立清河王蒜为天子事觉伏诛贬蒜为尉氏侯徙桂阳自杀李固杜乔被诬下狱死【以本纪修】解题曰按袁宏汉纪大将军长史吴祐伤固之枉与冀争之冀怒不从从事中郎马融主为冀作章表祐时左坐谓融曰李公之罪成于卿手李公若诛何面目见天下人冀怒而起乔固遂死狱中又按列传冀弟河南尹不疑好经书善待士冀疾之转为光禄勲南郡太守马融初除过谒不疑冀讽州郡以他事陷之髠钳徙朔方融自刺不殊余见通鉴融之自结于梁氏以为甚可依也而终不免于祸然则死于朔方孰若正色秉义不草固奏而死哉况祐申固之寃冀初不敢加害耶故为君子未必遽得祸为小人未必遽得福可以鉴矣余见通鉴
　　是嵗南单于兜楼储死伊陵尸逐就单于车儿立【以列传修】汉孝桓皇帝建和二年春正月甲子帝加元服【以本纪修】三月戊辰帝从皇太后幸梁冀府【以本纪修】白马羌寇广汉属国益州刺史率板楯蛮破之【以本纪修】
　　解题曰白马羌在广汉板楯蛮者髙祖发夷人伐三秦既定遣还巴中复其渠帅七姓不输租赋余户乃嵗入窦钱口四十世号为板楯蛮
　　夏四月丙子尊孝崇皇夫人马氏为孝崇园贵人【以本纪修】五月癸丑北宫徳阳殿及左掖门火帝幸南宫【以本纪及袁宏汉纪修】秋七月京师大水【本纪】
　　汉孝桓皇帝建和三年夏四月丁夘晦日有食之【以本纪修】六月乙夘地震宪陵寝屋【本纪】秋八月乙丑有星孛于天市【本纪】京师大水九月地震【以本纪修】郡国五山崩【以本纪修】冬十月赵戒免【以本纪修】是嵗前朗陵侯相荀淑卒【以朱熹纲目修】汉孝桓皇帝和平元年春正月甲子改元【以本纪修】己丑皇太后归政【以本纪通鉴修】二月甲寅皇太后梁氏崩【本纪】三月帝还居北宫【以本纪修】加封梁冀万户【以通鉴修】
　　解题曰农宰宣性佞邪上言大将军有周公之功今既封诸子则其妻宜为邑君封冀妻孙夀为襄城君人以梁冀为周公亦犹颂王莽之功徳也袁宏汉纪冀既贪放而纳赂遗承事左右宦者与之通为奸利【梁商以曹节等用事遣冀兄弟与为交友商号小心而犹若此况于冀乎】任其子弟賔客以为刺史二千石朱穆奏记曰大将军内有贵亲之固外有功业之重诚不可复枉道散财以事左右宦者选举刑赏有干典制輙率公卿诣朝堂按其罪咎则改节从训犹影响也今反越津逾序以大事小从其过言随其失行天下之事受其枉戾伤损财物壊乱纲纪左右近官并以私情干扰天下虽大而民无所容足也毒害流布日夜广逺愿大将军省废他事考按古今如不早悟舟中之人皆敌国也余见通鉴
　　夏五月庚辰尊博园贵人曰孝崇皇后【以本纪修】秋七月梓潼山崩【以本纪修】
　　解题曰李贤曰县属广汉郡今始州县有梓潼水
　　汉孝桓皇帝元嘉元年春正月朔梁冀带劒入省尚书张陵劾之诏以俸赎【以列传修】癸酉改元【以本纪修】以颍阳侯梁不疑为光禄勲襄邑侯梁允为河南尹【以列传修】夏四月己丑帝微行幸河南尹府舍是日大风拔木昼昏【以通鉴修】北匈奴寇伊吾【以列传修】秋七月武陵蛮叛【本纪】冬十月胡广致仕【以纪传修】十一月辛巳京师地震【本纪】闰月太常黄琼为司空【以本纪修】诏加梁冀殊礼増封十日一入平尚书事【以列传通鉴修】
　　解题曰帝欲褒崇冀使中朝二千石以上防议其礼特进胡广太常羊溥司校尉祝恬太中邉韶等咸称冀之勲徳其制度赉赏宜比周公锡之山川土田附庸黄琼建议曰冀前以亲迎之劳增邑三千又其子允亦加封赏昔周公辅相成王制礼化致太平是以大开土宇开地七百今诸侯以户邑为制不以里数为限冀可比邓禹食四县赏赐之差同于霍光朝廷从之余见通鉴叶适曰当时谓广虽无謇谔之风屡有补缺之益夫正议而不能力争故谓之无謇谔若自初回邪无复齐限则无可言矣
　　汉孝桓皇帝元嘉二年春正月西域长史王敬杀于窴王建国人攻敬杀之【以本纪及注修】秋七月庚辰日有食之【本纪】冬十月乙亥京师地震【本纪】十一月黄琼免十二月特进赵戒为司空【以本纪修】
　　汉孝桓皇帝永兴元年夏五月丙申改元【以本纪修】秋七月蝗河水溢百姓流亡数十万户冀州尤甚以侍御史朱穆为刺史宦者赵忠诉之坐徴输作左校太学生刘陶等数千人上书讼穆乃赦之【以列传修】冬十月太常胡广为太尉太仆黄琼为司徒赵戒免【以本纪修】是嵗武陵蛮降【以通鉴修】
　　汉孝桓皇帝永兴二年春二月辛丑复聴刺史二千石行三年防【以本纪通鉴修】
　　解题曰赵岐辟司空掾议二千石得去官为亲行服朝廷从之
　　癸夘京师地震【以本纪修】夏六月东海朐山崩【本纪】
　　解题曰李贤曰朐山在今海州朐山县南
　　乙夘封乳母子马初为列侯【以袁宏汉纪通鉴修】秋九月丁夘朔日有食之【本纪】胡广免黄琼为太尉【以本纪修】冬十一月泰山琅邪贼公孙举等反【以本纪修】
　　汉孝桓皇帝永夀元年春正月戊申改元【本纪】夏六月洛水溢【本纪】太常韩縯为司空【本纪】巴郡益州郡山崩【本纪】解题曰巴郡宋巴蓬果阆涪开达渠合忠万防【汉属巴郡南郡】州重庆府广安南平二军大宁监【汉属巴郡南郡】之地巴郡治涪州今重庆府巴东治鱼腹今防州巴西治阆中今阆州
　　秋南匈奴左薁鞬台耆且渠伯徳等叛安定属国都尉张奂讨降之【以列传通鉴修】
　　汉孝桓皇帝永夀二年秋七月鲜卑寇云中时檀石槐据匈奴故地东西万四千余里以故乌桓校尉李膺为度辽将军【以纪传修】公孙举等寇青兖徐三州遣中郎将段頴讨斩之【以本纪修】冬十二月京师地震【本纪】
　　汉孝桓皇帝永夀三年夏四月九真蛮叛都尉魏朗撃破之【以本纪修】闰五月庚辰晦日有食之【以志及本纪修】冬十一月韩縯为司徒【以本纪修】
