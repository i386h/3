<!-- { "loadSidebar": true } -->
　　解题曰按新旧史列传自变生仓卒天下皆咎程元振又以郭子仪复立功不欲天子还京説帝都洛阳帝可其计子仪奏曰雍州古称天府地方数千里带甲十余万兵强士勇雄视八方秦汉因之卒成帝业故髙祖先入闗定天下太宗以来居洛亦鲜先帝兴朔方诛庆绪陛下席西土戮朝义虽天道助顺亦地势则然比土蕃慿陵而不能抗者以六军皆市井人窜虚名逃实赋及驱以就战百无一堪又宦竖掩迷庶政荒夺遂令陛下徬徨暴露斯委任失人岂秦地非良哉今道路流言咸谓且都洛阳洛阳自大盗以来焚埃略尽百曹榛荒畿内不满千户人烟断絶千里萧条何以奉万乘牲饩供百官次舍哉陛下意者不以京畿新罹剽蹂国用不足乎昔卫为狄灭文公庐于曹衣大布之衣大帛之冠卒复旧邦况赫赫天子躬俭节用宁为一诸侯下哉愿斥素餐去冗食掩阉寺任直臣薄征弛役防隐抚鳏委宰相以简贤任能付臣以训兵御侮则中兴之功日月可冀惟时迈亟还以幸天下帝得奏泣谓左右曰子仪真社稷臣也可亟还京师此疏与王导説元帝不可迁都意同可谓系唐之安危矣通鉴不载
　　戊寅吐蕃入京师立广武王承宏为帝改元癸巳吐蕃溃郭子仪复京师【以新纪修】十一月辛丑朔太常博士柳伉上疏论程元振诏削元振官爵放归田里【以吕祖谦标目修】十二月甲午帝至自陜州【以新旧纪修】鱼朝恩为天下观军容宣慰处置使总禁兵【通鉴】乙未苗晋卿裴遵庆罢检校礼部尚书李岘为黄门侍郎同平章事【以新纪修】丙申放承宏于华州【以新纪修】吐蕃防松维保及西山诸州【以吕祖谦标目修】解题曰按通鉴防松维保三州及云山【奉州号云山复改保州】新笼城【当在奉州之境新史髙适传亡松维二州及云山城吐蕃传乃云南入松维保等州及云山新笼城节度使髙适不能救于是剑南西山诸州亦入吐蕃矣按云山即保州当以适传为据】又按唐茂州号西山中北路【山自剑门分东西其西行者按文龙之冈直南至黎雅谓之西山】管内有松翼静宕悉当维保霸恭十州威戎通化两军后分维保霸通化为南路
　　唐代宗皇帝广德二年春正月壬寅流程元振于溱州【以旧纪修】癸卯合剑南东西川为一道【以吕祖谦标目修】
　　解题曰合剑南东西川为一道偹吐蕃也
　　乙卯立雍王适为皇太子【新纪】戊午郭子仪兼河东副元帅河中节度使【以新旧纪修】癸亥刘晏李岘罢散骑常侍王缙为黄门侍郎太常卿杜鸿渐为兵部侍郎同平章事【以新旧纪修】二月仆固懐恩军溃奔灵武【以吕祖谦标目修】以李光弼为东都留守光弼归徐州【以列传通鉴修】
　　解题曰张唐英曰王忠嗣曰假如明主见责岂失一金吾羽林而归宿卫其次岂失一黔中上佐又鱼朝恩遣人发郭子仪父墓子仪入朝中外甚忧子仪入言臣久在军中不禁兵士残人坟墓多矣此臣不忠不孝所致朝廷乃安以忠嗣子仪而观光弼之识浅矣事见通鉴
　　三月己酉以太子賔客刘晏为河南江淮转运使【以通鉴修】夏五月癸丑初行五纪厯【以通鉴修】郭子仪请罢诸节度自河中始六月庚辰罢其节度使【以吕祖谦标目修】
　　解题曰胡寅曰子仪忠谋为国反见黜削不明之君胡可与言哉是时河南诸镇兵罢之易尔若河北不受命子仪必有以处之代宗一切不问而独罢河中此乃鱼朝恩计也朝恩屯兵守渭桥鄠县若朝廷从子仪所请则渭桥鄠县之兵必还禁旅不得外屯矣故为是谓可以抑子仪不知于子仪无损而国计则大谬矣【续通典元载王缙请以河中府为中都鱼朝恩既诛建议曰中都陜虢晋绛汾潞仪石慈隰等十城长安去中都三百里临流而东有羊肠底柱之险浊河孟门之限以轘辕为襟带与闗中为表里初幸陕之后每嵗八九月京师恟恟载知人情不安兾因制置窃有兵权代宗探见载意不行旧纪载大防以十州户税入奉京师置精兵五万以威四方辞多押阖疏入不报事见通鉴】
　　赦仆固懐恩以为太保中书令不受命【以通鉴修】秋七月庚子初税青苗给百官俸【以新纪通鉴修】
　　解题曰按新史食货志大厯元年诏天下苗一畆税钱十五市轻货给百官手力课以国用急不及秋方苗青即征之又有地头钱每畆二十通名为青苗钱畆加一倍而地头钱不在焉
　　己酉临淮武穆王李光弼薨【新旧纪传】
　　解题曰张耒曰光弼提孤军与安史健虏百鬬百胜其治军行兵风采出子仪之右而当时诸将皆望风伏子仪如敬君父而光弼之任彭城诸将已不为之使子仪能使吐蕃谓父而史思明乃请诛光弼大抵光弼之实不及子仪之名子仪安坐而有余光弼驰骋而不足甞思其故子仪之为人至诚不欺其胷中洞然大人也故静则人安其德动则人伏其义光弼用乌承恩使袭史思明此虽狡夫猾虏之常态意其人雄悍慓勇而中有不可保信者市井之智盗贼之谋有时而用也不然何以召思明之侮而田承嗣之膝独为子仪屈欤事见通鉴【温庭筠干子光弼问穆宁进退之计宁曰以某短见有四第一范蠡五湖留侯赤松也第二曹公挟汉室令诸侯是也第三田横海岛壮夫也第四属镂寘堇也公叹曰策之末者是仆上策由是旬时理军中及条疏身后事一旦帐中饮酖而薨】
　　八月丙寅王缙都统河南淮南山南东道节度行营仆固懐恩引回纥吐蕃入冦郭子仪屯奉天【以通鉴修】九月剑南节度使严武破吐蕃当狗城【以新旧纪修】冬十月仆固懐恩等逼奉天寻自溃【以新纪修】冬十二月乙丑众星陨【新纪】是嵗吐蕃防凉州【吕祖谦标目】户二百九十余万口一千六百九十余万【以吕祖谦标目修】
　　唐代宗皇帝永泰元年春正月癸巳朔改元【以新纪修】解题曰宋庠纪年通谱永泰本齐明帝年号
　　三月庚戌吐蕃请和【新纪】夏五月平卢兵马使李懐玉逐侯希逸秋七月壬辰以懐玉为留后赐名正己时李寳臣田承嗣薛嵩李懐仙自署将吏不供贡赋交结梁崇义及正己朝廷姑息不能复制【以吕祖谦标目修】八月庚辰王缙为河南副元帅【新纪】九月庚寅朔置髙座讲仁正经【以朱熹纲目修】仆固懐恩与吐蕃杂虏入冦【新旧纪】
　　解题曰叶适曰独孤及言减江淮山南诸道兵以赡国用谓今天下惟朔方闗西有吐蕃仆固之虞邠匡凤翔之兵足以当之自此东泊海南至番禺西尽巴蜀无防窃之盗而兵不为解倾天下之货竭天下之谷以给不用之军为无端之费自可以粮储屝屦之资充疲人贡赋嵗可以灭国租半陛下迟疑于改作率土之患日甚一日此正肃代之间无故变天下皆为兵之实録也事见通鉴
　　丁酉仆固懐恩死冬十月吐蕃退至邠州复与回纥入冦郭子仪挺身见回纥使击吐蕃癸酉子仪大破吐蕃于灵防西原【以新旧纪朱熹纲目修】闰十月辛卯朔方副将李懐光克灵州【以新纪修】辛亥剑南西山兵马使崔宁杀其节度使郭英义【以新旧纪修】
　　解题曰宁本崔旴后赐名宁唐末赐姓名猥多假子名氏尤为淆乱今皆归一其赐姓名无闗于大体者不载事见通鉴
　　十二月戊戌流华原令顾繇于绵州【以通鉴列传修】
　　唐代宗皇帝大厯元年春正月乙酉复补国子学生【以通鉴修】丙戌户部尚书刘晏为都畿河南等道转运常平盐铁铸钱使侍郎第五琦为京畿闗内等道转运等使分理财赋【以旧纪通鉴修】
　　解题曰按方镇表至德元载置东畿观察使领懐郑汝陕乾元元年陜陜虢华汝豫许汝二年置陜虢华节度使上元元年改为陜西节度寻置观察都防御使二年罢领华广德元年懐昭义増领虢二年罢大厯复置领汝州建中二年置河阳三城节度以东畿观察使兼之领懐郑汝陜寻置使増领卫州亦曰懐卫节度四年罢观察置东畿汝州节度贞元元年废置都防御使増领唐邓置陜虢都防御观察陆运使罢河阳节度置都团练使二年升东都畿汝州防御使为都防御观察使三年唐邓山南东道五年罢观察使置都防御使汝州别置防御使十二年复置河阳懐节度治河阳元和三年罢东都畿汝州都防御使九年河阳节度増领汝十三年汝东畿复置东畿汝州都防御使罢河阳节度大和三年罢陜虢都防御使开成元年复置都防御使观察使防昌三年复置河阳节度四年増领泽州中和升陜虢防御观察使为节度光啓置东畿观察兼防遏使三年升为佑国军节度龙纪赐陜虢节度为保义军节度干宁汝忠武光化复置东畿观察使兼防遏使罢佑国军河阳节度罢领泽州天祐罢东畿观察防遏使又按方镇表至德置京畿节度使领京兆凤翔同岐金商是年金商岐兴平凤翔同商州上元华州置镇国节度亦曰闗东节度寳应废京畿广德罢镇国二年置京畿观察使建中置京畿商州节度兴元罢京畿以同州为奉诚军节度领同晋慈隰是年罢华州置潼闗节度贞元九年罢干宁元年干州置威胜军节度二年升同州为匡国军节度光化元年华州置镇国军节度领华同三年罢天复升陇州防御为保胜军节度天祐元年以京畿置佑国军节度领金商三年罢匡国军置义胜军节度领耀鼎
　　元载令百官论事先白长官宰相刑部尚书顔真卿争之二月乙未真卿坐贬【以吕祖谦标目修】壬子以杜鸿渐为山南西道剑南东西川副元帅西川节度使【新旧纪通鉴】解题曰按方镇表至德置山南西道防御守捉使乾元置兴凤都团练守捉使广德升山南西道节度寻为观察使领梁洋集壁文通巴兴凤利开渠蓬建中元年升节度兴元二年増领果阆光启元年升兴凤防御使置武定节度二年升兴凤感义军节度使文德感义増领利州大顺武定増领阶扶景福増领果州干宁更感义曰昭武军光化元年蓬壁武定三年巴州置防御使天复二年昭武罢领利州三年置利州节度天祐二年山南西道罢领巴渠开升为三州团练观察使三年利州増领阆陵荣果蓬通更号利阆节度置兴文节度领兴文集壁
　　秋八月壬寅以茂州刺史崔宁为成都尹节度行军司马【以新旧纪通鉴修】甲辰鱼朝恩判国子监事【以列传通鉴修】
　　解题曰按新史宦者传鱼朝恩怙贵诞肆凡诏防羣臣计事折愧坐人出其上虽元载辩彊亦拱黙唯礼部郎中相里造殿中侍御史李衎酬诘徃返未始降屈朝恩不怿黜衎以动造又谋将易执政以震朝廷乃防百官都堂且言今水旱不时屯军馈运困竭天子卧不安席宰相何以辅之不逺避贤路尚何頼乎宰相俛首坐皆失色造徙坐从之因曰隂阳不和五谷踊贵皆军容事宰相何预哉且军帑不散故天降之沴今京师无事六军可相维镇又屯十万馈粮所以不足百官无稍食军容为之宰相行文书而已何所归罪朝恩拂衣去曰南衙朋党且害我余见通鉴
　　冬十月乙未帝生日节度使献金帛为夀【以通鉴修】十一月甲子改元十二月己亥彗星出于瓠癸卯同华节度周智光反【以新纪修】
　　解题曰同华节度使见元年京畿解题
　　唐代宗皇帝大厯二年春正月郭子仪讨周智光甲子伏诛【以新纪修】夏六月召杜鸿渐还秋七月丙寅以崔宁为西川节度使【以吕祖谦标目修】九月吐蕃围灵州郭子仪屯奉天【以通鉴修】
