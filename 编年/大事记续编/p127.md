<!-- { "loadSidebar": true } -->
　　解题曰按新旧史传颉利之亡其下或走薛延陀或入西域而来降者尚十余万诏议所宜咸言突厥扰中国久今天丧之非慕义自归请悉籍降俘内兖豫闲处使习耕织百万之众可化为齐人是中国有加户而漠北遂空也中书令温彦愽曰汉建武时置降匈奴于五原塞下全其部落得为捍蔽又不离土俗因而抚之若遣向河南则乖物性秘书监魏徴建言突厥世为中国仇今其来降当遣还河北彼鸟兽野心非我族类弱则伏强则叛其天性也且秦汉击取河南地为郡县者不欲使近中国也陞下奈何以河南居之降者十万若令数年孳息略倍近在畿内腹心疾也彦博曰天地养万物覆载全安之今突厥破灭余种归命不加哀怜而弃之非天地蒙覆之义臣谓处以河南彼世将怀德何叛之为徴曰魏时有胡落分处近郡晋已平呉郭钦江统劝武帝逐岀之不能用刘石之乱卒倾中夏陛下必欲引突厥居河南所谓养虎自遗患也彦愽曰圣人之道无所不通故曰有教无类彼以穷归我我收处内地将教以礼法职以耕农又选酋长入宿卫何患之防且光武置南单于卒无叛亡于是中书侍郎顔师古给事中杜楚客礼部侍郎李百药等皆劝帝不如使处河北树酋长俾统部落视地多少令不相臣国小权分终不得亢衡中国夏州都督窦静上封曰外裔僻处遐荒不可以刑法威不可以仁义教衣食仰给不务耕桑徒损有为之民以资无益之虏彼首邱之情未易忘也恐一旦变生犯我王畧莫如因其破亡之余加其无妄之福假以贤王之号妻以宗室之女分其土地析其部落使其权弱势分易为覊制此长辔逺御之道帝主彦愽语卒度朔方地自幽州属灵州建顺祐化长四州为都督府剖颉利故地左置定防都督右置云中都督二府统之擢豪酋为将军郎将者五百人奉朝请者且百员入长安自籍者数千户议者尤以为不便欲建突厥国于河外彦博又奏曰既以纳之无故遣去深为可惜与魏徴等争论数年不决其后突厥可汗弟结杜谋反帝始悔云余见通鉴唐仲友曰江统郭钦在晋朝最为有识彦愽儒者也猥以后汉事处降虏窦静外戚邉将乃能力争一书所言曲尽虏情与魏徴暗合太宗不用静言而徒嘉其忠可谓善善而不能用矣【郑寅曰朝议欲纳之河南者古兖豫之地彦愽所以谓遣向河南则乖物性也温魏争辨之河南者汉卫青所取河南之地唐灵夏豊州之间也师古等劝帝使处河北者亦对此河南而言故又谓之河外非十道之河北也】
　　丁亥萧瑀劾李靖御军无法赦而赏之【以吕祖谦标目修】六月乙夘修洛阳宫张素谏而止【以通鉴修】秋七月甲子朔日有食之【以新纪修】癸酉萧瑀罢【新纪】
　　解题曰按新旧史列传太宗即位瑀迁尚书左仆射封伦为右仆射伦素险诐与瑀商量将为可奏者至太宗前尽易之时房龄杜如晦新用事疎瑀日亲伦瑀不能平遂上封事论之而辞防寥落由是废于家未几复为左仆射坐不敬免岁余为晋州都督徴御史大夫与宰臣参议朝政瑀多辞辩毎有评议龄等不能抗然心知其是不用其言瑀弥怏怏龄魏徴温彦愽尝有防过瑀劾之而罪竟不问因此自失罢为太子少傅张唐英曰房杜贤相也经纶草昧以啓天下之业竭忠悉虑以成天下之务不以求备责人不以己长格物贞观之治诚有力焉而尚失于瑀岂瑀之褊忿议论之际以直气自豪而不能从容委曲详悉评议故房杜自以持天下之政耻其不能卑论忽有不容其説然二公才过于人虽不从一瑀无害为贤相后之执政者倘心知其是而不用其言则国家之政蔽而不通矣
　　八月诏定常服差等【以朱熹纲目修】
　　解题曰胡寅曰朝服当以正色绿近于青犹之可也恶紫夺朱而加于绯上可乎青者色之正也绿为间也而加于青上可乎必欲归诸正必则古昔师先王可也事见通鉴
　　甲寅李靖为右仆射【以新旧纪修】九月己夘帝幸陇州冬十月辛丑猎于贵泉谷甲辰猎于鱼龙川【以新旧纪修】
　　解题曰鱼龙川在陇州汧源县
　　十一月右卫大将军侯君集检校吏部尚书参预朝政【以纪传通鉴修】
　　解题曰按新纪君集为兵部尚书参预朝政新传君集先为兵部尚书后检校吏部尚书参预朝政通鉴从纪今从传
　　甲子帝至自陇州【以新纪修】十二月禁鞭囚背【以旧纪修】甲辰帝猎于鹿苑乙巳还宫【以新纪修】
　　解题曰寰宇记在雍州高陵县三辅黄图安陵有果园鹿苑此也
　　甲寅高昌王文泰入朝西域将入贡帝遣人迎之魏徴谏而止【以吕祖谦标目修】是歳大稔流散者咸归乡里米斗不过三四钱断死刑二十九人外户不闭行旅不赍粮【以旧纪及通鉴修】
　　解题曰按新旧史列传先是帝尝叹曰今大乱之后其难治乎魏徴曰大乱之易治譬犹饥人之易食也帝曰古不云善人为邦百年然后胜残去杀耶曰此不为圣哲论也圣哲之治其应如影响期月而可盖不其难封德彛曰三代之后浇诡日滋秦任法律汉杂霸道皆欲治不能非能治不欲徴书生好虚论徒乱国家不可听徴曰五帝三王不易民以教行帝道而帝行王道而王顾所行何如尔黄帝逐蚩尤七十战而胜其乱因致无为九黎乱德颛顼征之已克而治桀为乱汤放之纣无道武王伐之汤武身及太平若人渐浇诡不复返朴今当为鬼为魅尚安得而化哉德彛不能对然心以为不可帝纳之不疑至是天下大治蛮夷君长袭衣冠带刀宿卫东薄海南逾岭户阖不闭行旅不赍粮取给于道帝尝谓长孙无忌曰朕即位之初上书者或言人主必须威权独运不得委任羣下或欲耀兵慑服四夷唯魏徴劝朕偃革兴文布徳施惠中国既安逺人自服朕从其语天下大宁絶域君长皆来朝贡九夷重译相望于道此皆徴之力也胡寅曰一治一乱天地之大数也乱极人少则气厚而人淳治极人伙则气漓而人浇盖或三二百歳或五六百歳淳漓一变盈虚消息后世诚不及古逺矣若人之本心不可泯灭者则古犹今尔故可怀之以仁理之以义先之以敬譲示之以好恶魏徴有见于饥渇者易为饮食而无见于人心之未亡者故其效止是则无以进矣固不能使人人有士君子之器也今观元年闗中饥二年蝗三年大水帝勤而抚之盖以儆畏存心也至是而骄心啓矣所以明年有杀张蕴古之事也














　　大事记续编卷五十
　　钦定四库全书
　　大事记续编卷五十一　　　明　王祎　撰
　　唐太宗文武皇帝贞观五年春正月诏僧尼道士拜父母【吕祖谦标目修】癸酉帝猎于昆明池丙子还宫【以通鉴修】癸未朝集使请封禅弗许【以旧纪修】二月封弟五人子七人为王【以本纪修】夏五月乙丑以金帛赎隋人没于突厥者【以新纪修】秋八月甲辰遣使髙丽瘗隋人战亡者【以新纪修】戊申杀张蕴古【以新纪修】解题曰按旧史刑法志河南人李好德风疾瞀乱有妖妄之言诏按其事大理丞张蕴古奏好德癫病有征法不当坐治书侍御史权万纪劾蕴古贯相州好德兄厚德为刺史情在阿纵奏事不实太宗曰吾尝禁囚于狱内蕴古与之奕棊【统纪上将寛宥蕴古宻报其防仍引与博戯万纪奏劾之】今复阿纵好德是乱吾法也遂斩于东市既而悔之又交州都督卢祖尚以忤防斩于朝堂帝亦追悔下制凡决死刑虽令即杀仍三覆奏寻谓侍臣曰人命至重一死不可再生昔世充杀郑颋既悔追止不及今春府史取财不多朕怒杀之后亦寻悔皆由思不审也比来决囚虽三覆奏须防之间三奏便讫都未得思三奏何益自今以后冝一日中五覆奏又古者行刑君为彻乐减膳朕庭无常设之乐然对食即不啖酒肉且曹司断狱多据律文虽在可矜而不敢违法或恐有寃自今门下覆理有据法合死而情可宥者冝録状奏自是全活者甚众其五覆奏以决前一日二日决日又三覆奏惟犯恶逆者一覆奏而已着之于令
　　九月修九成宫及洛阳宫【以吕祖谦标目修】
　　解题曰将复修洛阳宫民部尚书戴胄上表谏曰比关中河北尽置军富室强丁并从戎旅重以九成作役余丁向尽去京二千里内先配司农将作假有遗余势何足纪乱离甫尔户口单弱一人就役举家便废籍军者督戎仗课役者责粮赍七月已来霖潦未止滨河南北田正洿下年之有无未可知壮者尽行赋调不给则帑藏虚矣洛阳宫殿足蔽风雨数年功毕亦谓非晩帝览奏罢役洛阳宫之修常以张素之谏而止今复修缮亦由骄心之萌也不然明年温彦博何以愿帝常如贞观初魏征亦以营缮微多为言耶【唐仲友曰太宗修九成宫以避暑也后世骊山兆于此】
　　冬十月议封建【通鉴】
