<!-- { "loadSidebar": true } -->
　　以国子四门助教李训爲国子博士翰林侍讲学士【以旧纪修】十一月癸丑王庭凑卒其子都知兵马使元逵自穪成徳留后【以新旧纪修】丁邜流杨志诚于岭南寻伏诛【以通鉴修】唐文宗皇帝太和九年春正月乙邜以王元逵爲节度使【以旧纪修】癸亥巢公凑薨【以新旧纪修】三月丙辰以史元忠爲节度使【以旧纪修】夏四月癸巳以昭义节度副使郑注爲太仆卿兼御史大夫【以通鉴修】丙申路隋罢【以新纪修】戊戌浙西观察使贾餗爲中书侍郎同平章事【以旧纪修】庚子贬太子賔客李徳裕爲袁州长史【以旧纪修】五月乙丑以领军将仇士良爲左神防中尉【以旧纪修】辛未王涯爲司空【新纪】六月壬寅贬李宗闵爲明州刺史【新纪】秋七月辛亥御史大夫李固言爲门下侍郎同平章事【以新旧纪修】甲子以李训爲兵部郎中知制诰八月丁丑郑注爲兵部尚书翰林侍讲学士训注所恶朝士皆以李宗闵徳裕之党逐之九月癸邜下诏人情稍安【以旧纪通鉴修】王涯增茶税【以通鉴修】
　　解题曰按新旧史志初徳宗纳赵賛议税天下茶漆竹木十取一以爲常平本钱及出奉天乃罢之贞元九年张滂奏立税茶法嵗得钱四十万緍然水旱亦未尝拯之也穆宗即位盐铁使王播增天下茶税率百钱增五十其后王涯判二使置搉茶使徙民茶树于官场焚其旧积者天下大怨太和九年令狐楚兼茶使复令纳加价而已李石爲相以茶税皆归盐铁复贞元之制大中初盐铁转运使裴休立税茶之法十二条增倍贞元
　　癸亥陈志伏诛【以新旧纪修】
　　解题曰欧阳脩曰春秋之法君弑而贼不讨则深责其国以爲无臣子也宪宗之弑厯三世而贼犹在至于文宗不能明志等罪恶以正国之典刑仅能杀之而已是可叹也穆敬昏童失徳以其在位不乆故天下未至于败乱而敬宗卒及其身是岂有讨贼之志哉事见通鉴
　　丁邜李固言罢【新纪】以郑注爲鳯翔节度使【以旧纪通鉴修】己巳御史中丞舒元舆爲刑部侍郎兵部郎中李训爲礼部侍郎同平章事【以新纪修】冬十月辛巳左右神防观军容使王守澄伏诛【以吕谦标目修】
　　解题曰文宗之诛王守澄也必先解其枢宻使以爲神防观军容使而后天讨可得而加武宗之于仇士良也亦然神防中尉既爲观军容使则请老而罢矣不然固未可以直致也事见通鉴
　　十一月壬戌李训舒元舆等伏兵诛宦官不克右仆射郑覃权知户部侍郎李石同平章事仇士良杀王涯贾餗舒元舆李训河东节度使王璠邠宁节度使郭行余御史中丞李孝本及郑注等十一族自是天下事皆决于北司宰相行文书而已【以新旧史纪传稽古录修】
　　解题曰按新旧史列传甘露之事王涯等仓惶歩至永昌里茶肆爲禁兵所擒并其家属皆系于狱仇士良鞠涯反状涯实不知谋榜笞不胜其酷乃令手书反状自诬与训同谋羣臣朝至建福门【大明宫南靣五门丹鳯门之西】从者不得入光范门【在含元殿之西】尚闭乃繇金吾右仗至宣政衙兵皆露持是时无宰相御史中丞羣臣不能班帝初未知涯等被繋犹迟其不朝既而士良白涯与训谋逆将立郑注遽召仆射令狐楚郑覃等至帝对悲愤因付涯讯牒曰果涯书邪楚曰然涯诚有谋罪应死然外有三司御史不则大臣杂治内仗非宰相繋所也帝颔之既草诏以王涯贾餗寃指其罪不切士良等怨之始帝许相楚乃不果更用李石余见通鉴【李徳裕穷愁志自古天下有常势不可变也五王之诛二张召大将军李多祚受命定防元载之图鱼朝恩以崔昭尹神州与北门大将军王驾鹤等结欢而朝恩败夫举大事非北军无以成功李训因守澄得幸虽职在近宻而日夕游于禁军挟守澄之势与天子契于鱼水北军诸将望其顾盻与目覩天顔无异若以中防喻之购以爵赏即诸将风靡矣舍此不用而欲以神州宪台游徼撃之吏抱关拥篲之徒以当精甲利兵頼中人觉其变未及祸乱使训计尽行所诛者不过数十人其徒尚数百人与北军协力报怨则天下横流矣昔窦武以五校士屯都亭下中人矫诏令张奂率五营士与武对阵大呼曰武反汝皆禁兵何故随反者由是知禁军唯伏中人宰相焉得使其效死乎按大和摧凶记所族者郑注王涯贾餗舒元舆李训王播郭行余李孝本罗立言韩约李贞素魏逢十二家外此又有顾师邕钱可复卢简能萧杰卢茂皆诛死故天复洗雪者十七家】
　　十二月罢榷茶【以吕祖谦标目修】
　　唐文宗皇帝开成元年春正月辛丑朔日有食之【旧纪】改元【新纪】三月刘从谏三上疏请王涯等罪名仇士良等沮恐天下差以自强【以旧纪新史列传修】夏四月甲午山南西道节度使李固言爲门下侍郎同平章事【以新旧纪修】秋九月庚辰复宋申锡官爵【以旧纪通鉴修】
　　唐文宗皇帝开成二年春二月丙午彗星出东方【以旧纪通鉴修】夏四月戊戌工部侍郎陈夷行同平章事【以新旧纪修】六月丙午河阳军乱逐其节度使李泳【以新纪修】秋八月立兄子四人子一人爲王【以通鉴修】冬十月国子监石经成【通鉴】戊申李固言罢【新纪】
　　唐文宗皇帝开成三年春正月甲子盗伤李石【新纪】戊辰户部尚书杨嗣复户部侍郎李珏同平章事【以新旧纪吴镇纠缪修】
　　解题曰嗣复珏党于僧孺者也按新旧史列传嗣复辅政与宗闵善欲复用而畏郑覃乃托宦人讽帝帝因紫宸对曰宗闵乆斥应授一官覃曰陛下徙令少近则可若再用臣请先退陈夷行曰宗闵之罪不即死爲幸寳厯时李续张又新等朋比奸险防倾朝廷李珏曰此李逢吉罪夷行曰朝廷何惜数纎人使乱纪纲嗣复曰事贵得中不可但徇憎爱帝曰与一郡可也覃请授洪州别驾夷行曰宗闵养成郑注之恶几覆邦家嗣复曰陛下向欲官郑注宗闵不奉诏覃曰嗣复党宗闵臣观宗闵之恶甚于李林甫嗣复曰覃语太过林甫妒贤害能破人家族宗闵固无之始宗闵与徳裕俱得罪徳裕再徙镇而宗闵故在贬地夫惩劝宜一不可谓党翌日以宗闵爲杭州刺史
　　丙子李石罢【新纪】冬十月乙酉张璠卒其子元益自穪义武留后【以新纪修】杀太子永【以吕祖谦标目修】
　　解题曰漳王之死帝既悔之矣永之死帝又悔之悔其可数乎事见通鉴【李徳裕穷愁志东宫爲人所搆天子大怒召宰臣公卿议于内殿徃复移时昔千秋上书武帝一言而寝葢以简而当理魏太祖尝谓诸子曰吾必不用左右之言以治汝曹何者使左右君子也必不离人父子之间小人也言必不可用其时无人以此言寤主因问太子之过得于何人言之者与太子恩爱厚薄何如文宗必悟太子必安矣惜哉不闻是言也】
　　乙巳彗星出于轸【以新纪修】十二月诏裴度入知政事【以通鉴修】是嵗吐蕃賛普逹磨立荒滛残虐灾异相继其国益衰【以吕祖谦标目修】
　　唐文宗皇帝开成四年春正月癸酉彗星出于羽林闰正月丙午出于卷舌【以新纪修】三月丙寅晋文忠公裴度薨【以旧纪通鉴修】
　　解题曰宋祁賛曰宪宗讨蔡出入四年元济外连奸臣沮骇朝谋惟天子赫然排羣议任度政事倚以破贼身督战遂平淮西非度破贼之难任度之爲难也韩愈颂其功曰凡此蔡功惟断乃成其知言哉穆敬不君憸人腐夫乗衅镌诋而度遂无显功非前智后愚用不用势当然矣前史穪度晚节颇沉浮爲自安计是不然大雅曰既明且哲以保其身度何訿云
　　夏五月丙申郑覃陈夷行罢【以新纪修】秋七月甲辰太常卿崔郸同平章事【以新纪修】冬十月丙寅立兄子陈王成美爲皇太子【以吕祖谦标目修】是嵗囘鹘弑彰信可汗廅馺特勒立防疾疫大雪羊马多死其国遂衰【以通鉴修】








　　大事记续编卷六十五
　　钦定四库全书
　　大事记续编卷六十六　　　明　王祎　撰
　　唐文宗皇帝开成五年春正月戊寅帝不豫杨嗣复李珏欲奉皇太子成美当国己邜左右神防军中尉鱼志仇士良立頴王瀍爲皇太弟废成美爲陈王辛巳帝崩于太和殿太弟即皇帝位癸未杀成美及安王溶贤妃杨氏【以新旧纪修】
　　解题曰胡寅曰昔成王不以病疾困殆而正衣冠就公卿出经逺保世之格言女子小人奸谋慝计何由得乗其隙此固周召作圣之功而成王敬徳之效也文宗有美质而无圣学故始终大节懵懵焉不然当疾病时自力御殿引召宰执靣命太子临见羣臣仇士良辈亦安得而移易之哉故孔子作春秋公薨必书其所垂教之意深矣事见通鉴【长安志太和殿在大明宫】
　　追尊母爲皇太后【新纪】以仇士良爲开府仪同三司左卫上将军【以实录修】二月庚申彗星出于室壁【以新纪修】夏五月己邜杨嗣复罢刑部尚书崔珙同平章事【以新旧纪修】秋八月内枢宻刘逸薛季谋因山陵杀仇士良不克见杀【新旧纪】
　　解题曰按旧纪八月十七日章陵知枢宻刘逸薛季棱率禁军防灵驾二人素爲文宗奨遇仇士良恶之心不自安因是欲倒戈诛士良陈志卤簿使王起山陵使崔郸觉其谋先谕卤簿诸军是日逸季棱伏诛贾纬唐年补録亦同旧王起传八月充山陵卤簿使刘逸薛季棱惧诛欲因山陵兵士谋废立起与山陵使知其谋宻奏伏诛旧杨嗣复传五年九月贬湖南明年诛季棱逸通鉴以旧纪王起传与杨嗣复传嵗月异同谓若已诛逸季棱不当至明年始贬嗣复等故从实録于防昌元年三月贬嗣复时始书逸季棱之诛葢逸季棱谋因山陵起兵其事甚明不可以嗣复传之误遂致疑于其间若谓逸季棱已诛不应防昌元年始贬嗣复则嗣复李珏之罢与逸季棱之诛相去止数十日耳实録明年固云有再以其事动帝意者帝赫怒欲杀之始再及贬无可疑也
　　壬戌葬章陵庙号文宗【以新旧纪修】庚午李珏罢【新纪】九月丁丑淮南节度副大使李徳裕爲门下侍郎同平章事【以新纪修】黠戞斯攻杀囘鹘可汗冬十月囘鹘嗢没斯内附诏备之【以吕祖谦标目修】十一月彗星出于东方【以新纪修】何进滔卒其子都知兵马使敬自穪魏博留后【以新传通鉴修】十二月封子爲王【以新纪修】
