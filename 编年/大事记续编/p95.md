<!-- { "loadSidebar": true } -->
　　解题曰按寰宇记太平州当涂县西南三十里有东梁西梁山宋孝武诏曰层岫云峙流间海岳天表象魏以旌国形仍以二山爲立阙故曰天门焉
　　初晋以扬州爲京畿谷帛所资皆出焉荆江爲重镇甲兵所聚皆在焉宋主恶其强癸未分扬州置东扬州分荆湘江豫州置郢州罢南蛮校尉【以本纪修】
　　解题曰按州郡志分扬州之防稽东阳新安永嘉临海五郡爲东扬州分荆州之江夏竟陵随武陵天门湘州之巴陵江州之武昌豫州之西阳又以南郡之州陵监利二县属巴陵立郢州
　　戊子宋省録尚书事【本纪】
　　解题曰大难甫夷外则置东扬郢州以夺扬荆江之势内则省録尚书事以削宰相之权岂亦有所惩戒而然乎
　　庚寅宋南郡王义宣伏诛【以吕祖谦标目修】秋七月丙申朔日有食之既【以本纪及志修】辛丑魏改元【以吕祖谦标目修】
　　【宋世祖孝武皇帝孝建二年魏高宗文成皇帝太安元年】春二月丙寅宋沈庆之以始兴公就第【以通鉴修】
　　解题曰庆之之请老盖亦畧窥孝武之所爲矣然竟亦不免于子业之世明哲保身岂易言哉事见通鉴
　　夏六月壬戌魏改元【以吕祖谦标目修】
　　解题曰宋庠纪年通谱太安本晋惠帝苻丕吕光年号
　　秋八月宋杀征虏将军雍州刺史武昌王浑【以本纪修】宋郊庙初设备乐【以通鉴修】冬十月宋江夏王义恭领扬州刺史【以本纪修】己未宋裁损王侯制度二十四条【以吕祖谦标目修宋世祖孝武皇帝孝建三年魏髙宗文成皇帝太安二年】春正月乙卯魏立贵人冯氏爲后【以吕祖谦标目修】二月丁巳魏立子宏爲太子【以吕祖谦标目修】秋七月丙子宋南兖州刺史西阳王子尚爲扬州刺史【以本纪修】
　　解题曰子尚子业之母弟也
　　冬十月丙午宋江夏王义恭爲太宰领司徒【以本纪修】十一月魏陇西王源贺请宥死刑轻者守边【以吕祖谦标目修】十二月宋移青州并镇厯城【以吕祖谦标目修】
　　【宋世祖孝武皇帝大明元年魏高宗文成皇帝太安三年】春正月辛亥朔宋改元【以本纪修】二月魏攻宋兖州寻退【以吕祖谦标目修】夏六月丁亥宋出丹阳尹顔竣爲东扬州刺史【以本纪修】秋八月甲辰宋以司空南徐州刺史竟陵王诞爲南兖州刺史太子詹事刘延孙爲南徐州刺史【以本纪修】
　　解题曰按列传先是髙祖遗诏京口要地去都密迩非宗室近戚不得居之延孙与帝室虽同彭城人由来不序昭穆不应有此授时竟陵王诞爲徐州上深相畏忌不欲使居京口迁之广陵与京口对岸欲使腹心爲徐州以防诞故以授延孙而与之合族余见通鉴【荆州居上流之重地广兵强资实兵甲居朝廷之半故高祖使诸子居之义庆以宗室令美故特有此授髙祖遗诏京口必择近戚而不以及踈族至于荆州虽近戚亦不得授必帝子然后居之则荆州地望又重于京口矣】
　　【宋世祖孝武皇帝大明二年魏高宗文成皇帝太安四年】春正月魏设酒禁増内外候官【以通鉴修】三月魏中书侍郎髙允爲中书令【以魏传通鉴修】夏六月戊寅宋吏部置尚书二人【以吕祖谦标目修】
　　解题曰帝又夺选部之权也
　　秋宋诏沙汰沙门寻寝【以吕祖谦标目修】八月丙戍宋杀中书令王僧逹【以本纪修】冬十月魏攻宋清口败退【以魏纪修】
　　解题曰水经注济水又北汶水注之戴延之所谓清口也郭縁生述征记清河首受洪水北流济或谓清即济也禹贡济东北防于汶今枯渠注巨泽北则清济与汶防也详见晋太宁二年泗口解题
　　十一月魏主伐柔然【以魏纪修】时宋主亲览朝政不任大臣委寄南台侍御史中书通事舍人戴法兴戴明宝等【以吕祖谦标目修】
　　【宋世祖孝武皇帝大明三年魏高宗文成皇帝太安五年】春二月乙卯宋扬州六郡爲王畿以东扬州爲扬州【以吕祖谦标目修】
　　解题曰按州郡志扬州管郡十既分五郡爲东扬州扬州止有丹杨吴郡吴兴淮南宣城五郡不知何以谓之六郡当攷
　　夏四月宋司空竟陵王诞反以沈庆之爲车骑大将军南兖州刺史讨之【以本纪修】
　　解题曰按宋史列传及后魏书列传诞表曰徃年元凶祸逆陛下入讨臣背凶赴顺可谓常节及丞相构难臧鲁恊从朝野怳忽咸懐忧惧陛下欲建百官羽仪星驰推奉臣前后固执方赐允俞社稷获全是谁之力右军宣简爰及武昌皆以无罪并遇枉酷时帝淫乱无度烝其母路氏顔竣恃旧每戱防之惭怒杀竣余见通鉴
　　五月宋杀顔竣【以列传修】秋七月宋竟陵王诞伏诛【以本纪修】解题曰按宋史列传上闻广陵平舆驾出宣阳门敕左右文武呌称万岁侍中蔡兴宗时陪辇帝顾曰卿独不呌兴宗从容正色答曰陛下今日政应涕泣行诛岂得军中皆称万岁帝不恱余见通鉴吕祖谦曰王子頽享五大夫乐及徧舞郑伯见虢叔曰哀乐失时殃咎必至郑伯享王乐备原伯曰郑伯效尤其亦将有咎子頽奸王之位固不应用此乐郑伯纳王之后正功成之时用之似未害而谓之效尤者盖子頽王之叔父初杀其叔岂宜用乐宋竟陵王败死武帝令左右皆呼万岁蔡兴宗正色言之盖此意也
　　九月宋筑上林苑【以本纪修】
　　【宋世祖孝武皇帝大明四年魏高宗文成皇帝和平元年】春正月甲子朔魏改元【以魏纪修】夏六月魏伐吐谷浑【以魏纪修】魏复置史官【以吕祖谦标目修】冬十月宋杀前庐陵内史周朗【以吕祖谦标目修】是岁宋征青兾二州刺史顔师伯爲侍中【以通鉴修】柔然攻髙昌灭沮渠氏【以吕祖谦标目修】
　　【宋世祖孝武皇帝大明五年魏高宗文成皇帝和平二年】夏四月丙午宋雍州刺史海陵王休茂反伏诛【以吕祖谦标目修】魏大旱复羣祀【以通鉴修】秋九月甲寅朔日有食之【以魏纪修】冬十二月甲戍宋制民戸岁输布四疋【以通鉴修】是岁宋诏士族杂昬者补将吏【以通鉴修宋世祖孝武皇帝大明六年魏高宗文成皇帝和平三年】春二月乙卯宋复百官禄【以本纪修】三月丁未宋杀前广陵太守沈怀文【以吕祖谦标目修】夏四月宋贵妃殷氏卒【以通鉴修】
　　解题曰按宋史列传南郡王义宣女也义宣败后帝密取之宠冠后宫假姓殷氏或云殷琰家人入义宣家义宣败入宫云事见通鉴
　　冬十月壬申宋塟殷贵妃【以吕祖谦标目修】是岁宋南徐州从事史祖冲之上新厯不果用【以厯志修】
　　解题曰叶适曰自蔡邕杜预用新术治厯至何承天祖冲之攷索愈精承天以月蚀之冲推日躔次冲之定古术之作在汉初周末所谓求详于未差之前盖刘歆班固所不能到也事见通鉴
　　【宋世祖孝武皇帝大明七年魏高宗文成皇帝和平四年】春正月庚寅宋以晋安王子勋爲前将军江州刺史【以本纪修】夏四月甲子宋诏非军陈不得专杀【以吕祖谦标目修】冬十二月辛丑魏制丧塟嫁娶条格【以魏纪修】己未宋江夏王义恭加尚书令【以通鉴修】时宋大脩宫室【以吕祖谦标目修】
　　【宋世祖孝武皇帝大明八年魏高宗文成皇帝和平五年】夏闰五月壬寅宋江夏王义恭领太尉【以通鉴修】庚申宋主殂太子子业即皇帝位江夏王义恭解尚书令加中书监骠骑大将军柳元景领尚书令辅政大事与沈庆之参决甲子义恭录尚书事元景开府【以吕祖谦标目修】秋七月庚戍宋尊皇太后曰太皇太后皇后曰皇太后乙卯罢孝建以来所改制度【以本纪修】宋江夏王义恭避事政归戴法兴等【以通鉴修】八月己丑宋皇太后殂【以本纪修】是歳宋青州移治东阳【以通鉴修】
　　【宋太宗明皇帝泰始元年　魏髙宗文成皇帝和平六年】春正月乙未朔宋改元永光【以吕祖谦标目修】
　　解题曰宋庠纪年通谱永光本汉元帝年号
　　二月庚寅宋更铸二铢钱【以本纪修】初魏世祖经营四方国颇虚耗重以内难髙宗与时消息怀集中外民心复安夏五月癸卯魏主殂甲辰太子即皇帝位尊皇后曰皇太后【以吕祖谦标目修】戊申魏车骑大将军乙浑杀司徒平原王陆丽等己酉自爲太尉录尚书事【以魏纪修】六月魏开酒禁【以本纪修】魏上諡曰文成皇帝庙号髙宗【以本纪修】秋七月癸巳魏乙浑自爲丞相【以魏纪修】八月魏塟金陵【以本纪修】辛酉宋杀越骑校尉戴法兴等癸酉杀江夏王义恭柳元景尚书仆射顔师伯等改元景和【以吕祖谦标目修】宋并东扬州于扬州【以吕祖谦标目修】九月辛丑宋杀南徐州刺史新安王子鸾【以本纪修】己酉宋主讨征北将军徐州刺史义阳王昶昶出奔魏【以吕祖谦标目修】甲寅宋以安西长史袁顗爲雍州刺史【本纪】宋听民私铸钱【以本纪修】冬十一月宋宁朔将军何迈谋立镇军将军江州刺史晋安王子勋【以纪传修】宋杀太尉沈庆之【以本纪修】壬寅宋立皇后路氏【以本纪修】宋主拘录诸父南豫州刺史湘东王彧等于殿内赐晋安王子勋死长史邓琬奉子勋反于寻阳【以本纪修】戊午宋主杀南平王铄三子彧弑之己未杀司徒扬州刺史豫章王子尚十二月癸亥骠骑大将军建安王休仁爲司徒尚书令扬州刺史丙寅彧即皇帝位改元【本纪】
　　解题曰宋庠纪年通谱泰始本晋武帝程道养年号
　　戊寅尊太皇太后爲崇宪皇太后立妃王氏爲皇后【以纪传吕祖谦标目修】
　　解题曰按后妃传晋武帝采汉魏之制置贵嫔夫人贵人是爲三夫人位视三公淑妃淑媛淑仪脩华脩容脩仪婕妤容华充华是爲九嫔位视九卿其余有美人才人中才人爵视千石以下至宋髙祖省二才人世祖省夫人脩华脩容置贵妃位比相国进贵嫔位比丞相贵人位比三司以爲三夫人又置昭仪昭容昭华以代脩华脩仪脩容又置中才人充衣以爲散位太宗省淑妃昭华中才人充衣复置脩华脩仪脩容才人良人又省贵人置贵姬以备三夫人之数又置昭华增淑容承徽列荣以淑媛淑仪淑容昭华昭仪昭容脩华脩仪脩容爲九嫔婕妤容华充华承徽列荣凡五职亚九嫔美人中才人才人三职爲散役其后拟外百官备位置内职【沈约论曰元嘉以降内职稍繁椒庭傍观千门万戸而滛妆怪饰变无穷自汉氏昭阳之轮奂魏室九华之昭曜曾不能槩其万一】
　　宋罢二铢钱禁鹅眼綖环钱【以通鉴修】宋雍郢荆州防稽皆应晋安王子勋【以朱熹纲目修】
　　【宋太宗明皇帝泰始二年　　　　魏显祖献文皇帝拓防天安元年】春正月己丑朔魏改元【以魏纪修】甲午宋建安王休仁都督征讨军事乙未子勋即皇帝位改元义嘉徐司豫青冀湘广梁益州皆应之兖州刺史殷孝祖赴建康遣都督前锋加抚军将军时吴郡吴兴义兴晋陵山阳并应子勋宋主分军讨寿阳防稽【以本纪吕祖谦标目修】
　　解题曰按州郡志广州领南海【宋广惠循二州肇庆府之地】苍梧【梧封昭藤四州之地】晋康【德庆府髙藤二州之地】新宁【肇庆德庆府新南思二州之地】永平【梧浔昭三州之地】海昌【属高州】宋熈【属肇庆府】宁浦【横州】晋兴【邕象横宾廉欝林六州之地】乐昌【肇庆府广横二州之地】郡十
　　壬子宋主弑崇宪皇太后【以宋书修】
