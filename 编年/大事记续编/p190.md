<!-- { "loadSidebar": true } -->
　　癸亥以康义诚为都招讨使义诚降从珂戊辰朱昭自杀京城巡检使安从进杀冯赟唐主奔衞州宣徽使孟汉琼降从珂从珂杀之【以新纪实录通鉴吕祖谦标目脩】唐兴元武定两镇降蜀【朱熹纲目】夏四月壬申从珂入洛阳癸酉监国废唐主从厚为鄂王乙亥从珂即皇帝位丁丑僦民屋直以赏军戊寅弑鄂王于衞州磁州刺史宋令询死之【以新纪通鉴实录脩】
　　解题曰按后唐实录少帝出奔于魏石敬瑭承诏赴阙相遇覃懐之东帝以敬瑭黙无所陈虞其有变因防于郡驿将不利于敬瑭左右觉之少主从骑百余人悉为敬瑭所擒少主知事不济以符玺授帝长恸而别敬瑭遣刺史王贽置少主公舍寻为潞王所害敬瑭后长以此愧其心焉欧阳脩曰安重诲区区独见潞王之祸而谋之不臧至于殒身赤族其隙自滋及愍帝之亡也穴于徽陵其土一垅路人见者皆为之悲使明宗有知其有愧于重诲矣胡寅曰欧阳脩死节死事传不及令询岂以其君微其事畧而遗之欤夫闵帝虽不为储副国固其国也所以不终者身乏股肱朝无桢榦年在防冲胡能有定乎令询不以其微而废君臣之义以死立志不事潞王虽王彦章裴约何以加哉事见通鉴
　　己夘唐石敬瑭入朝【以通鉴脩】辛巳蜀改元【以通鉴脩】唐散关以南皆入于蜀【以通鉴脩】乙酉唐改元【以新纪脩】戊子唐族诛康义诚朱昭冯赟【以实录脩】五月丙午唐端明殿学士韩昭为枢宻使庄宅使刘延朗为枢宻副使【以通鉴脩】
　　解题曰按新史列传初废帝起于鳯翔与共事者五人节度判官韩昭掌书记李专美牙将宋审防客将房暠而刘延朗为孔目官帝反使专美作檄书遣使驰告诸镇皆不应独陇州防御使相里金遣其判官薛文遇计事帝得文遇大喜而延朗调率城中民财以给军帝既立昭暠为枢宻使延朗为副使审防为侍衞步军都指挥使而薛文遇亦为枢宻直学士由是审防将兵专美文遇主谋议而昭暠及延朗掌机宻余见通鉴欧阳脩曰废帝之起所与图议者此五六人而已攷其逆顺之理虽有智者为之谋未必不败况如此五六人者哉
　　唐遣石敬瑭归河东【以通鉴脩】庚戌唐冯道罢以天雄节度使范延光为枢宻使【以新纪脩】唐以李从曮为鳯翔节度使【以通鉴脩】吴徐知询卒【以通鉴脩】六月唐立沛国夫人刘氏为皇后【新纪】
　　解题曰刘氏应州人也
　　秋七月甲子蜀主知祥薨丁夘太子昶即帝位【以吕祖谦标目脩】九月契丹冦唐【以新纪脩】冬十月唐李愚罢【以新纪脩】蜀杀武信节度使中书令判六军事李仁罕【通鉴】十一月徐知诰召其子璟还金陵为镇海宁国节度副大使次子牙内马部都指挥使景迁为左仆射辅政【以通鉴脩】十二月乙亥唐雄武节度使张延朗为中书侍郎同平章事【以通鉴脩唐潞王清泰二年　吴睿帝天祚元年　南汉髙祖皇帝大有八年　蜀秦国公孟昶明徳二年　闽帝王鏻永和元年　楚王马希范　南平王髙从诲　吴越王钱元瓘　契丹天显十年】春正月丙申朔闽改元【以通鉴脩】
　　解题曰宋庠纪年通谱永和本汉顺帝晋穆帝姚年号
　　二月唐以定难行军司马李彞殷权知军州事彞超寻卒以彞殷为节度使【以通鉴脩】三月辛丑唐忠武节度使赵延夀兼枢宻使【以新纪脩】夏四月唐韩昭加中书侍郎同平章事宣徽使刘延皓为枢宻使【以通鉴脩】五月契丹冦唐【以新纪脩】六月唐诏窃盗行极法【以通鉴脩】
　　解题曰刑统诸窃盗不得财笞五十一尺杖六十一疋加一等五疋徒一年五疋加一等五十疋加役流
　　秋七月唐武信节度使张敬达为北面副总管屯代州【以通鉴脩】九月丙申吴改元冬十月庚辰闽王继鹏弑其父鏻及后而即帝位更名昶【以吕祖谦标目脩】吴加徐知诰尚父大丞相大元帅齐王备殊礼辞尚父丞相殊礼不受【以通鉴脩】十二月唐以前匡国节度使冯道为司空【以通鉴脩】
　　解题曰按旧史职官志唐以来三公无职事自亲王不恒置于宰相为加官无单置者道在位带司空及罢镇未命官议者不练故事悉意行之言议纷然及就列无故事乃不就朝堂叙班两省官入就列方入宰相退踵后退刘煦罢相出入就列一与道同议者非之晋李鏻周窦贞固为司徒苏禹珪为司空遂以为例



　　大事记续编卷七十四
<史部,编年类,大事记续编>
　　钦定四库全书
　　大事记续编卷七十五　　　明　王祎　撰
　　【晋髙祖皇帝石敬瑭天福元年　吴睿帝天祚二年南汉髙祖皇帝大有九年　蜀秦国公孟昶明徳三年闽帝王昶通文元年　楚王马希范　南平王髙从诲　吴越王钱元瓘　契丹天显十一年】春三
　　月唐端明殿学士李崧吕琦请和契丹枢宻直学士薛文遇沮之【以通鉴脩】闽改元【以十国纪年脩】夏五月辛夘唐徙石敬瑭为天平节度使敬瑭反以建雄节度使张敬达为太原都招讨使义武节度使杨光逺副之【以新纪脩】壬子唐天雄捧圣都虞候张令昭逐节度使刘延皓六月甲戌以宣武节度使范延光为四面都招讨使【以新纪通鉴脩】秋七月唐杀石敬瑭子若弟【以通鉴脩】丁未唐张令昭伏诛【以新纪通鉴脩】石敬瑭称臣于契丹且请纳地以求救刘知逺谏不从【以通鉴脩】八月己未唐以范延光为天雄节度使【以通鉴脩】唐张敬逹围晋阳九月契丹主徳光救之辛丑败敬逹于汾曲遂围之于晋安戊申唐主从珂如河阳辛亥如懐州解题曰胡寅曰龙敏之防必可以解晋之围而唐之君臣不能用岂天固亡之先禠其魄乎事见通鉴
　　冬十月唐括马籍民兵十一月戊子以卢龙节度使赵徳钧为行营都统其子延夀及范延光为招讨使【以新纪通鉴脩】唐前坊州刺史刘景岩杀彰武节度使杨汉章自为留后【以通鉴脩】契丹立石敬瑭为皇帝国号晋晋主割幽蓟等十六州以赂之嵗输三十万疋
　　解题曰欧阳脩塞垣论曰汉唐之世东自辽海碣石榆关渔阳卢龙飞狐鴈门云中马邑定襄西抵五原朔方诸郡每匈奴犯境据险而出竒持重而待外冦晋髙祖以幽蓟山后诸郡为耶律之夀自沧海干宁雄霸顺安广信由中山距并代自兹关东无复关险故契丹奄有幽陵遂絶古北之隘径度常山陵猎全魏民不聊生矣事见通鉴昔辛有适伊川见被发而祭于野者曰不及百年此其戎乎而秦晋果迁陆浑之戎于伊川幽燕经安史之乱其人自视犹犬豕然终唐之世不复知有朝廷甚者称安史父子为四圣则虽未为夷狄已胥而为夷久矣此所以至石晋竟陷左衽至今数百年而未复也
　　己亥晋改元以河东掌书记桑维翰为翰林学士知枢宻使事军城都巡检使刘知逺为侍衞亲军都虞候客将景延广为步军都指挥使立晋国长公主为皇后闰月甲子杨光逺杀张敬达降契丹丙寅晋翰林学士承防赵莹为门下侍郎维翰为中书侍郎同平章事权枢宻使光逺为侍衞马步军都指挥使知逺为保义节度使侍衞马步军都虞候晋主契丹主至潞州赵徳钧父子降契丹执之契丹主还
　　解题曰按秦再兴洛中记异契丹主破团拍谷得赵延夀北归情甚狎宻复用之秉政晋祖患之潜遣使上表述赵父子事清泰于上党拥重兵窥翫神器清泰亡国不忠不孝天下所知请勿用戎主以示赵赵览讫曰晋主不欲令皇帝用臣者欲负皇帝之厚恩也戎主曰何也对曰臣在中原日掌枢机此辈方守外镇常为臣之所制中原土地河山人民甲马子女玉帛津梁要害内外帑藏舟车转输臣并知之恐皇帝用臣即为晋主之患也戎主甚悦乃曰卿在中原日所为之事我不能知自卿事我以来即未有过乃火其书曰我誓不疑汝赵再拜复命兼镇幽州后晋之灭皆赵賛而成之余见通鉴
　　丁丑唐主从珂至自懐州辛巳举室自焚死惟王淑妃许王从益免
　　解题曰后唐自庄宗同光元年称帝至废帝清泰三年亡凡十四年
　　晋主入洛阳甲申杀张延朗刘延皓刘延朗【以新纪通鉴脩】十二月乙酉朔晋主如河阳【以新纪脩】晋追废唐主从珂为庶人【以通鉴脩】丁亥晋冯道兼中书门下侍郎同平章事【以新纪脩】己丑晋曹州指挥使石重立杀刺史癸巳镇州牙将秘琼逐节度副使李彦珂【以新纪通鉴脩】辛丑唐安逺节度使卢文进奔吴【以通鉴脩】髙丽击破新罗百济东夷诸国皆附之【以吕祖谦标目脩】
　　【晋髙祖皇帝天福二年　南唐烈祖皇帝李升升元元年　南汉髙祖皇帝大有十年　闽帝王昶通文二年蜀秦国公孟昶明徳四年　楚王马希范　南平王髙从诲　吴越王钱元瓘　辽太宗皇帝耶律徳光防】
　　【同元年】春正月乙夘日有食之【通鉴】
　　解题曰通鉴目录曰本志正月乙夘朔晋正月甲寅朔盖用马重绩调元小厯五年而差通鉴考异又曰十国纪年蜀乙夘朔日食盖晋人避三朝日食改厯耳
　　晋以前招收指挥使安重荣为成徳节度使【以通鉴脩】晋范延光杀齐州防御使秘琼【以通鉴脩】戊寅晋兵部侍郎李崧为中书侍郎同平章事枢宻使【以新纪脩】三月庚辰晋主如汴州【以新纪脩】汉交州将皎公羡杀杨延艺而代之【以通鉴脩】夏五月晋追尊髙祖已下考妣为帝后【以通鉴脩】六月晋范延光反丁未以侍衞步军都指挥使杨光逺为魏府四面都部署东都巡检使张从賔副之从賔反遣奉国都指挥使侯益防圣都指挥使杜重威讨之从賔陷洛阳解题曰按新史列传髙祖取天下不顺常以此惭藩镇多务为姑息而藩镇之臣或不自安或心慕髙祖所为谓举事可成故在位七年而反者六起然皆不免也余见通鉴【反者范延光张从賔王晖李金全安从进安重荣也】
　　秋七月晋义成节度使符彦饶杀戍将侍衞马步军都指挥使白奉进甲寅戍将卢顺宻执彦饶诏杀之解题曰按新史列传范延光反白奉进以侍衞兵屯滑州兵士犯法奉进捕得五人其三人义成兵也并斩之彦饶怒明日奉进从数骑过彦饶谢不先告而杀彦饶曰军士各有部分义成兵卒岂公所得斩耶何无客主之礼也奉进怒曰军士犯法安有彼此且仆已谢过而公怒不息岂欲与延光同反耶拂衣而起彦饶不复留之其麾下大噪追奉进杀之彦饶不之止也已而屯驻军将马万等闻乱以兵擒彦饶送之京师遂以彦饶应延光反闻行至赤岗【秦宗权将张晊冦汴州屯北郊卢瑭屯万胜复徙就晊屯赤冈则赤冈盖在北郊也】髙祖使人杀之彦饶与晋初无衅隙以一旦之忿不能驭其军杀奉进已非其本意以反见诛非其罪也朱熹纲目书彦饶举兵反似与欧阳脩意异
　　乙夘晋以光逺为都招讨使辛酉重威克汜水关从賔走死【以新纪通鉴脩】晋安州将王晖杀节度使周瓌遣领军上将军李金全讨之晖寻伏诛【以新纪通鉴脩】冬十月甲申吴齐王徐诰废其主溥为让皇自称唐帝改元【以吕祖谦标目脩】解题曰杨行宻以景福元年为淮南节度使传三世而为徐诰所篡凡四十六年
　　十一月戊辰晋封吴越王元瓘为国王【以通鉴脩】十二月戊申蜀改明年元【以通鉴脩】
　　解题曰宋庠纪年通谱孟昶广政嗣位涉五年乃改元虽区区陋邦理均自郐然此之不省其何国之有
　　是嵗契丹改元国号大辽以赵延夀为枢宻使寻兼政事令【以吕祖谦标目脩】
