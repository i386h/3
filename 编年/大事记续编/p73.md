<!-- { "loadSidebar": true } -->
　　解题曰勒酒酣谓徐光曰朕方自古开基何等主也对曰陛丁神武筹略迈于汉高雄势卓超絶魏祖自三王以来无可比也其轩辕之亚乎勒笑曰人岂不自知卿言亦以太过朕若逢汉高当北面事之与韩彭竞鞭而争先耳脱遇光武当并驱于中原未知鹿死谁手大丈夫行事当礌礌落落如日月皎然终不能如曹孟德司马仲达欺他孤儿寡妇狐媚以取天下也朕当在二刘之间耳轩辕岂所拟乎余见通鉴胡寅曰勒谓遇高祖则与彭韩争先遇光武则并驱中原是以光武为韩彭之流乎高祖开四百年基业自后之虑付之平勃王陵勒肉未及冷妻子已不自保徐光乃谓其过于高祖主有侈心臣进防说其不长世也宜哉
　　秋陶侃遣子参军斌及南中郎将桓宣取襄阳【以本纪修】冬十一月壬子朔加陶侃大将军殊礼固辞【以通鉴修】十二月庚戌帝迁于新宫【以本纪修】
　　晋显宗成皇帝咸和八年　【赵明皇帝建平四年成武皇帝玉衡二十三年凉张骏建兴二十一年】春正月丙子赵遣使修好诏焚其币【以通鉴修】三月成陷宁州【以通鉴修】夏五月甲寅慕容廆卒六月子皝立【以吕祖谦标目修】秋七月戊辰赵主勒卒太子宏即帝位中山王虎杀程遐徐光石聪来降为虎所杀解题曰按列传石勒新死石虎专恣石聪及谯郡太守彭彪等各遣使请降侍中孔坦与聪书彭谯使至【通鉴赵将石聪及谯郡太守彭彪各遣使来降】知将军忿疾丑类翻然同举将军出自名族诞育洪胄遭世多故国倾家覆生离亲属假养异类【聪本晋人冐姓石氏】虽逼伪宠将亦何赖若谕纳往言宣之同盟率关右之众辅河南之卒申威赵魏为国前驱虽窦融之保河西黥布之去项羽比诸古今未足为谕今六军诫严水陆齐举熊罴踊跃龁噬争先自求多福惟将军图之朝廷遂不果北伐人皆怀恨余见通鉴【按石聪之降纪书于咸和八年孔坦传乃云咸康元年石聪冦历阳王导为大司马讨之请坦为司马聪等遣使来降坦与聪书月日差舛今姑取本传之书而存之】
　　八月虎自为丞相大单于魏王加九锡九月杀彭城王堪弑太后刘氏冬十月河东王生起兵关中遣使来降石朗起兵洛阳虎击生及朗俱斩之徙秦雍民及氐羌于关东以蒲洪居枋头姚弋仲居滠头督之【以通鉴吕祖谦标目修】
　　解题曰清河博州博平县有聂城晏子所谓聊摄者疑即此司马康通鉴释文谓滠水名在西阳按光州光山县古西阳界滠水出焉至汉阳军滠口入江康盖误以此为滠头也
　　慕容皝兄翰奔鲜卑段部闰月其弟仁据辽东【以朱熹纲目修】十二月石生将郭权据上邽来降【以本纪修】镇西大将军张骏遣従事张淳上表【以朱熹纲目修】
　　解题曰石勒僭号此骏所以臣勒也今勒死矣此骏之所以上表于晋也
　　甲午晋显宗成皇帝咸和九年【赵帝石延熙元年成武皇帝玉衡廿四年凉张骏建兴二十二年】春正月赵改元【以通鉴修】
　　解题曰宋庠纪年通谱延熙本刘禅年号
　　以郭权为镇西将军雍州刺史【以本纪修】二月丁卯以张骏为大将军【以本纪修】慕容翰以段兰攻栁城大破燕兵【以通鉴修】夏四月赵平郭权【以本纪修】
　　解题曰石勒之死石聪以谯城宗降晋救未至而聪诛石生石朗起兵洛关遣使来降晋不暇应而朗生诛权生之将也尝杀石挺而走虎兵矣生既失据权遂据上邽来降而京兆新平扶风冯翊北地皆为之响应当时陶侃拥强兵于荆州设为之应援声势聮属则权未遽亡也而晋曾不闻遣一禆一旅以应之使权竟毙于豪族之手惜哉蔡谟号为通达时务者其止庾亮之北向也曰虎一攻而防金墉再战而斩石生禽彭彪杀石聪灭郭权谟欲止亮可也而遂以此为石虎之能不防于誉贼矣乎事见通鉴
　　六月乙卯长沙桓公陶侃薨【以本纪修】
　　解题曰侃疾笃上表逊位曰臣欲为陛下西平李雄北吞石季龙是以遣母丘奥于巴东授桓宣于襄阳图良未叙于此长乖侃尝梦生八翼飞而上天见天门九重已登其八唯一门不得入阍者以杖击之因坠地折其左翼及寤左腋犹痛及都督八州据上流握强兵潜有窥窬之志毎思折翼之祥自抑而止【朱熹乞加封侃申状引刘义仲所撰赞曰侃有大功于晋读其书凛乎若见其唱义于武昌破石头斩苏峻何其壮也晋史书折翼事岂有是乎又引呉澥论曰苏峻之诛庾亮耻为侃屈侃后嗣零落而庾氏世总朝权其志一逞遂従而诬谤之秉史笔者有所畏所以旁见曲出以成其罪晋史诬侃以梦寐之祥以其难明故也使侃实怀异志则梦寐之祥正合自知他人安得而知之晋史未可据也】余见通鉴
　　丁卯成主雄卒太子班即帝位【以本纪修】大旱【以本纪修】辛未庾亮都督江荆等六州军州事江豫荆州刺史镇武昌【以吕祖谦标目修】秋八月以慕容皝为平州刺史辽东公【以载记修】冬十月成将军李越李期弑其主班期即帝位【以本纪修】十一月赵魏王虎废其主自称居摄天王寻弑及太后程氏弑秦主宏南阳王恢【以吕祖谦标目修】慕容皝克辽东【以通鉴修】
　　晋显宗成皇帝咸康元年　【赵武皇帝石虎建武元年成帝李期玉桓元年凉张骏建兴二十三年】春正月庚午朔帝加元服改元【以本纪修】成赵皆改元【以通鉴修】
　　解题曰宋庠纪年通谱建武本汉光武晋惠帝元帝年号
　　三月出侍中孔坦为廷尉【以通鉴修】赵王虎防历阳夏四月癸丑加王导大司马假黄钺都督中外军事寻解严【以本纪通鉴修】大旱【以通鉴修】秋九月赵迁于邺【以吕祖谦标目修】赵听其民事佛【以朱熹纲目修】
　　解题曰石虎倾心事佛图澄尊敬莫与为比百姓故多奉佛皆营造寺庙相竞出家虎下书料简著作郎王度奏曰佛外国之神非诸华所应奉汉代初传其道唯听西域人立寺都邑以奉其神汉人皆不得出家魏承汉制亦循前轨今可断赵人悉不听诣寺烧香礼拜其赵人为沙门者还服百姓虎下书曰朕生自邉戎忝君诸夏至于飨祀应従本俗佛是戎神所应兼奉其夷赵百姓乐事佛者特听之盖虎虽听其民事佛然犹以戎夷自居也而中国亦变于夷何哉
　　冬十月乙未朔日有食之【以本纪修】是岁张骏上疏请北伐【以通鉴修】
　　解题曰按列传骏遣参军麴防上疏曰晋室遭家不造宗庙有黍离之哀园林有殄废之痛普天咨嗟含气悲伤臣专命一方职在斧钺遐陬僻峤势极秦陇勒雄既死人怀反正谓季龙李期之命曾不崇朝而皆继凶逆鸱目有年是以臣前章恳切欲齐力时讨而陛下雍容江表坐观祸败怀目前之安替四祖之业驰檄布告徒设空文臣所以宵吟荒漠痛心长路者也且兆庶离主渐冉经世先老消落后生靡识怀君恋故日月告流虽时有尚义之士畏逼首领哀叹穷庐臣闻少康中兴由于一旅光武嗣汉众不盈百况以荆扬慓悍臣州突骑吞噬遗羯在于掌握哉愿陛下敷臣虑永念先绩勅司空鉴征西亮等泛舟江沔使首尾俱至也余见通鉴韩淲曰此言不见于晋之公卿大夫而见于割据自立之诸侯哀哉
　　晋显宗成皇帝咸康二年　【赵武皇帝建武二年成帝李期玉恒二年凉张骏建兴二十四年】春正月辛巳彗星见于奎【以本纪修】慕容皝诛慕容仁【以吕祖谦标目修】二月辛亥立皇后杜氏【以本纪修】冬十一月成取汉中【以吕祖谦标目修】十二月赵襄国大武殿邺东西宫成【以通鉴修】
　　晋显宗成皇帝咸康三年　【赵武皇帝建武三年成帝李期玉恒三年凉张骏建兴二十五年】春正月赵王虎称大赵天王【以通鉴修】辛卯立大学【以本纪修】
　　解题曰按宋礼志国子祭酒袁瓌太常冯怀上疏曰陛下以圣明临朝百官以防恭莅事朝野无虞江外静谧如之何泱泱之风邈然无闻洋洋之美坠于圣世乎疏奏帝有感焉由是议立国学征集生徒而世尚老庄莫肯用心儒训胡寅曰有天下国家者必建学非以是为美观也君子学道则立身事君不违乎义理小人闻孝弟之训亦将迁善逺罪不犯于有司此教养之所以为急务也老庄之言反经悖道以礼法不足尚事务不足理超然放旷以空虚相尚而不究其实子何以为孝臣何以为忠余无责矣东晋请建学校者惟戴邈与袁冯三君子恳恳言之而终不能革清谈之俗还孔孟之教任是责者其庾亮乎
　　秋七月赵杀其太子邃立子宣为太子【以载纪修】冬十月丁卯慕容皝称燕王十一月称藩于赵请伐段辽【以载纪修】晋显宗成皇帝咸康四年　【赵武皇帝建武四年　汉明文皇帝李夀汉兴元年凉张骏建兴二十六年　代高祖皇帝什翼犍建国元年】春三月赵王虎燕王皝
　　击段部虎抜令攴段辽走【以载纪修】
　　解题曰按载记列传辽左右长史刘羣卢谌崔悦等封其府库请降虎得公卿人士多杀之其见擢用者惟河东裴宪渤海石璞荥阳郑系頴川荀绰北地畅及羣悦谌等十余人而已【令攴故城在平州卢龙县】余见通鉴
　　夏四月成汉王夀废其主期自即帝位改国号汉改元五月弑期【以吕祖谦标目修】赵王虎围燕燕慕容恪大败之【以吕祖谦标目修】乙未王导为太傅中外大都督
　　解题曰叶梦得曰都督中外诸军事非僣叛自图者未尝付人惟王导以大司马为之贼退解大司马复转中外大都督虽谢安亦止为征讨大都督但总军之在行者也其后都督荆扬等十五州亦未尝加大都督也事见通鉴
　　郗鉴为太尉征西将军庾亮为司空导罢司徒拜丞相六月改元亮遥执朝权约鉴起兵废导鉴不听【以吕祖谦标目修】
　　解题曰时王导辅政主幼时艰务存大纲不拘细目委任赵贾宁等诸将并不奉法大臣患之陶侃尝欲起兵废导而郗鉴不从乃止至是亮又欲率众黜导又以咨鉴而鉴又不许亮与鉴牋曰昔于芜湖反覆谓彼罪虽重而时弊国危且令方岳道胜亦足有所镇压故共隠忍解释陶公自兹迄今曾无悛改主上自八九岁以及成人入则在宫人之手出则在武官小人读书无受音句顾问未尝遇君子秦政欲愚其黔首天下犹知不可况欲愚其主哉主之少也不登进贤哲以辅导圣躬春秋既盛冝复子明辟不稽首归政辅居师傅之尊多养无赖之士成人之主方受师臣之悖万乘之君寄坐上九亢龙之爻有位无人公与下官并荷托付之重大奸不扫何以见先帝于地下鉴久不许故其事得息余见通鉴庾亮据上流之势动欲起兵以废执政盖习见晋事而然耳当时赖有郗鉴弥缝其间不然则又一王敦苏峻王恭殷仲谌也亮谓导欲愚其主此加之罪之辞耳既并为辅相若欲养成君德自可荐进贤才朝夕切劘否则亦当申展情欵与导议之不此之图而谋动干戈果何理也
　　冬十一月代什翼犍即王位改元【以吕祖谦标目修】十二月段辽降燕【以通鉴修】
　　晋显宗成皇帝咸康五年　【赵武皇帝建武五年汉昭文皇帝汉兴二年凉张骏建兴二十七年代高祖皇帝建国二年】春三月取汉宁州【以吕祖谦标目修】将军毛宝为豫州刺史戍邾城夏四月庾亮请移镇石城不许【以通鉴修】
　　解题曰邾城在今黄州西北一百十二里呉赤乌四年城石城在今郢州
