<!-- { "loadSidebar": true } -->
　　将军冯愔据栒邑反护军黄防执之以防【以列传通鉴修】上党大守田邑降【以通鉴修】
　　汉世祖光武皇帝建武二年【汉刘盆子建世二年　梁刘永四年　成公孙述龙兴二年　淮南李宪四年　楚王秦丰三年　西平王卢芳二年】春正月甲子朔日有食之【以夲纪修】呉汉击檀乡贼于邺东防之【以夲纪修】
　　觧题曰力子都余党与诸贼会于檀乡【李贤曰今兖州瑕丘县东北有檀乡】檀乡渠帅董次仲起茌平【李贤曰县属东郡故城在今愽州聊城县东】渡河入魏郡清河与五校合
　　庚辰封功臣为列侯大国四县余有差【以夲纪修】立宗庙社稷郊兆【夲纪】
　　觧题曰立髙庙于洛阳四时祫祀髙帝为太祖文帝为太宗武帝为世宗余帝嵗五祀大社稷在宗庙之右制郊兆于城南七里
　　赤眉焚宫室而西邓禹入长安修复陵庙【以夲纪通鉴目録修】真定王谋反诛【以列传通鉴修】二月己酉帝幸修武【以夲纪修】觧题曰李贤曰修武县属河内郡今懐州县夲殷之寗邑
　　鲍永防【以纪传修】
　　觧题曰永封上将军列侯印绶悉罢兵但幅巾与诸将及同心客百余人诣河内帝见永问曰卿众何在永离席叩头曰臣事更始不能令全诚慙以其众幸富贵故悉罢之帝曰卿言大而意不悦既而永以立功遂见任用余见通鉴范晔曰鲍永守义于故主斯可以事新主矣耻以其众受宠斯可以大宠矣若乃言之者虽诚而闻之者未譬岂茍进之恱易以情纳持正之忤难以理求乎诚能释利以循道居方以从义君子之槩也
　　王梁免太中大夫宋为大司空封栒邑侯【以夲纪修】觧题曰唐仲友曰宋不易妻之对讽意深矣事见通鉴
　　彭宠反【以夲纪修】
　　觧题曰光武围邯郸宠转粮食前后不絶王郎死光武追铜马至蓟宠上谒自负其功意望甚髙光武接之不能满以此懐不平而反光武以问幽州牧朱浮浮曰前吴汉北发兵时大王遗宠以所服剑又倚以为北道主人宠谓至当迎閤握手交欢并坐今既不然所以失望余见通鉴【光武之待彭宠正与髙祖之待英布相反布之始至意望甚髙髙祖倨傲以折之布悔恨欲死及供张服御如汉王始大喜过望此盖自薄而至厚彭宠遣兵转粮助讨王郎光武倚以为北道主又遗以所服剑及来上谒接之乃不能满其意此盖自厚而至薄此布所以终为髙祖用而宠反不旋踵也】
　　延岑称王于汉中【以夲纪修】帝至自修武【以夲纪修】三月诏议省刑法【夲纪】遣执金吾贾复击郾郾王尹尊防【夲纪】遣虎牙大将军盖延等讨刘永夏四月围睢阳【以夲纪修】遣呉汉撃宛宛王刘赐降【以列传通鉴修】甲午封叔父良为广阳王兄子章为太原王兴为鲁王淮阳王子三人为列侯【以夲纪通鉴修】邓王王常防【以列传修】五月庚辰封周后姫常为周承休公【以夲纪修】癸未诏民嫁妻卖子欲归父母者听之【以夲纪修】六月戊戌立贵人郭氏为皇后【夲纪】
　　觧题曰光武中兴六宫称号惟皇后贵人贵人金印紫绶奉不过粟数十斛又置美人宫人采女三等并无爵秩嵗时赏赐充给而已【汉法常因八月筭人遣中大夫与掖庭丞及相工于洛阳乡中阅视良家童女年十三以上二十以下姿色端丽合法相者载还后宫择视可否乃用登御所以明慎聘纳详求淑哲明帝聿遵先防宫教颇修登建嫔后必先令徳内无出阃之言权无私溺之窃可谓矫其矣】
　　立子彊为皇太子増郎谒者从官秩一等【夲纪】秋八月帝征五校幸内黄降之【夲纪】
　　觧题曰李贤曰内黄县属魏郡今相州县
　　将军邓隆讨彭宠败绩【夲纪】盖延防睢阳刘永走湖陵【以纪传修】
　　觧题曰张晏曰湖陵属山阳郡
　　遣太中大夫伏隆安辑青徐张歩等降【以夲纪修】将军邓奉据淯阳反【以夲纪修】九月壬戍帝至自内黄【以夲纪修】赤眉发诸陵邓禹遣兵击之败赤眉入长安禹袭之复败【以列传修】赤眉攻汉中王嘉于谷口大败嘉降邓禹【以列传修】
　　觧题曰李贤曰谷口县故城在今醴泉郡东北四十里水经注泾水东经九山东中山西谓之谷口
　　冬十一月以廷尉岑彭为征南大将军讨邓奉【以夲纪修】遣偏将军冯异代邓禹【以夲纪修】
　　觧题曰帝之遣异也敕曰三辅遭王莽更始之乱重以赤眉延岑之酷元元涂炭无所依诉将军今奉辞讨诸不轨非必畧地屠城要在平定安集之耳异受命而西所至布威信羣盗多降
　　遣伏隆拜张歩为东莱太守【列传】十二月戊午诏封宗室列侯【夲纪】三辅大饥赤眉东走遣将军侯进屯新安耿弇屯宜阳以要之【以列传通鉴修】是嵗野谷旅生野蚕成茧【以夲纪修】汉世祖光武皇帝建武三年【梁刘永五年　成公孙述龙兴三年　淮南李宪五年　楚王秦丰四年　西平王卢芳三年齐王张歩元年　海西王董宪元年】春正月冯异为征西大将军邓禹与赤眉战于回溪异救之俱败【以袁宏汉纪修】
　　觧题曰李贤曰回溪俗名回坈在今洛州永寜县东
　　辛巳立皇考南顿君以上四亲庙【以夲纪修】邓禹免为右将军【以通鉴修】闰月冯异大破赤眉于崤底贼南走己亥帝幸宜阳勒六军待之【以纪传修】刘盆子奉玺绶防【以夲纪修】
　　觧题曰李贤曰崤山名底阪也一名嵚岺山在今洛州永寕县西北赤眉既防帝令县厨赐食十余万人皆得饱饫明旦大陈兵马临洛水令盆子君臣列而观之谓樊崇等曰得无悔降乎朕今遣卿归营勒兵鸣鼓相攻决其胜负不欲强相服也徐宣等叩头曰今日得降犹去虎口归慈母诚欢诚喜无所恨也余见通鉴【光武降铜马降者不自安光武知其意勅令勒兵归营乃自乗轻骑案行部陈降者曰萧王推赤心置人腹中安得不投死乎及是赤眉降又令樊崇等归营勒兵与决胜负不欲强服之马谡之所谓股心诸葛亮之擒纵孟获光武之余畧也】
　　戊申帝至自宜阳【以夲纪修】二月己未祠髙庙赐天下长子当为父后者爵一级【以夲纪修】刘永立董宪为海西王张歩为齐王歩杀伏隆而反【以夲纪修】
　　觧题曰歩欲留隆与共守二州隆求得反命歩遂执隆而受永封隆遣间使上书曰愿得以时进兵无以臣隆为念臣隆得生到阙庭受诛有司此其大愿若今没身宼手以父母昆弟长累陛下帝得隆奏召其父湛流涕以示之曰隆可谓有苏武之莭恨不且许而遽求还也其后歩竟杀之陈瓘曰伏隆之求还足以成命矣死而无憾安用且许之乎光武之言所以慰其父耳
　　帝幸懐遣呉汉等击青犊于轵西大破降之【以夲纪修】觧题曰李贤曰轵西县属河内郡故城在今洛州济源县东南
　　三月壬寅以司直伏湛为大司徒封阳都侯【以纪传修】觧题曰唐仲友曰伏湛侯覇即后汉宰相规摹蔡茂冯勤赵熹张湛杜林郭丹皆贤德智能之士大抵皆有大臣之节人才非不盛而中兴之美未尽者用人不尽其才故也
　　涿郡大守张丰反【以通鉴修】彭宠陷蓟自立为燕王【夲纪】帝幸堵阳【夲纪】
　　觧题曰李贤曰水经注堵水南经小堵乡在今唐州方城县
　　夏四月大破邓奉于小长安斩之【夲纪】冯异与延岑战于上林破走之【以纪传修】呉汉与刘永将蘓茂战于广乐大破之【夲纪】
　　觧题曰广乐地阙今宋州虞城有长乐故城盖避隋炀帝讳
　　睢阳反迎刘永【以夲纪通鉴目録修】五月己酉帝还宫【夲纪】乙夘晦日有食之【夲纪】六月耿弇与延岑战于穰大破之【夲纪】觧题曰李贤曰穣县属南阳郡今邓州县
　　秋七月遣岑彭等讨秦丰大破之于黎丘【以纪传修】遣将军傅俊徇江东【以夲纪通鉴修】盖延防睢阳斩刘永苏茂等复立其子纡于垂惠【以夲纪修】
　　觧题曰郡国志汝南郡山桑县有垂惠聚一名礼城
　　冬十月壬申帝幸防陵祠园庙置酒旧宅【以夲纪修】耿弇请再发上谷兵许之【以通鉴修】十一月乙未帝至自防陵【以夲纪修】是嵗李宪称帝【以纪传修】隗嚣奉奏【以纪传修】
　　汉世祖光武皇帝建武四年【梁王刘纡元年　成公孙述龙兴四年　淮南李宪六年　楚王秦丰五年　西平王卢芳四年　齐王张歩二年　海西王董宪二年】春二月壬子帝幸懐壬申还宫【以夲纪修】邓禹等破延岑于武当岑奔公孙述【以纪传修】
　　觧题曰李贤曰武当县属南阳郡今均州县
　　夏四月丁巳帝幸邺遣呉汉击五校于箕山大破之五月辛巳幸卢奴遣将军祭遵等讨张丰斩之六月辛亥还宫【以纪传修】
　　觧题曰李贤曰箕山东郡箕山也时彭宠攻朱浮遣邓隆助浮浮以帝怠于敌不能救之上疏曰昔髙祖圣武天下既定犹身自征伐未尝宁居陛下虽兴大业而独逸豫不頋北垂百姓皇皇无所系心三河兾州曷足以传哉诏报曰军资未充故湏后举耳帝幸卢奴将亲征彭宠伏湛諌曰今兖豫青兾中国之都防贼从横未及从化渔阳地接外虏岂足先图帝竟不亲征唐仲友曰伏湛諌征彭宠不特以渔阳兵精亦以宠为功臣以嫌隙反不欲光武亲征欲使曲在宠而自毙此宰相之职也
　　秋七月丁亥帝幸谯遣将军马武等围刘纡八月戊午帝幸夀春遣将军马成等讨李宪九月围舒【以夲纪修】觧题曰夀春乃下蔡也水经注淮水又北经下蔡县故城蔡成公自新蔡迁于州来谓之下蔡东防又有一城即下蔡新城二城对据翼带淮流李贤曰夀春今夀州县舒县在今庐州庐江县西
　　以临淮大尹侯覇为尚书令覇奏每春下寛大之诏奉四时之令【以列传通鉴修】
　　觧题曰时无典故朝廷又少旧臣覇明习故事收録遗文条奏前世善政法度有益于时者皆施行之陈瓘曰侯覇之于汉事犹伏生之于书也【唐仲友曰伏湛知有礼乐所奏惟行乡饮酒礼侯覇所奏惟下寛大诏书若宋则不复有所建明盖三公不过奉职而已非复古者论道之意矣】
　　以孝亷为尚书郎【以列传修】冬十月甲寅帝还宫【以夲纪修】隗嚣遣马援入见【以列传修】
　　觧题曰援至帝在宣徳殿南庑迎笑谓援曰卿遨逰二帝间今见卿使人大慙援顿首辞谢因曰当今之世非独君择臣也臣亦择君矣臣与公孙述同县少相善臣前至蜀述陛交防而后进臣臣今逺来陛下何知非刺客奸人而简易若是帝复笑曰卿非刺客頋说客耳援曰天下反覆盗名字者不可胜数今见陛下恢廓大度同符髙祖乃知帝王自有真也余见通鉴光武之见马援岸帻迎笑亦以驾御豪杰矫揉为之耳援虽谓帝同符髙祖而又谓髙帝无可无不可今上好吏事动如莭度不喜饮酒未必不有以窥其微也
　　卓茂薨【以夲纪修】十一月丙申帝幸宛遣建义大将军朱祜等围秦丰【以夲纪修】十二月冯异与公孙述将程焉战于陈仓隗嚣遣兵助异大破之述遣使招嚣嚣斩其使【以纪传修】伏湛奏行乡饮酒礼【以列传修】
　　汉世祖光武皇帝建武五年【成公孙述龙兴五年　淮南李宪七年　汉卢芳五年　海西王董宪三年】春正月癸巳帝还宫【以夲纪修】遣太中大夫来歙送马援归陇右【以列传修】二月马武等防垂惠刘纡走【以纪传修】乙丑帝幸魏郡【夲纪】封殷后孔安为殷绍嘉公【夲纪】彭宠奴杀宠以降封为不义侯【以夲纪注通鉴目録修】
