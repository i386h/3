<!-- { "loadSidebar": true } -->
　　【宋太祖文皇帝元嘉十五年魏世祖太武皇帝太延四年　凉沮渠牧犍永和六年】春三月癸未魏罢沙门年五十已下【以魏本纪修】冯遣使求迎于宋髙丽杀之【以吕祖谦标目修】秋七月魏主伐柔然【以魏纪传修】冬十一月丁夘朔日有食之【以通鉴修】十二月宋立史文儒四学【以通鉴修】宋主仁厚恭俭勤于为政百官乆于其职守宰皆六朞四境晏安户口蕃息后之言治者称元嘉焉【以通鉴修】
　　【宋太祖文皇帝元嘉十六年魏世祖太武皇帝太延五年　凉沮渠牧犍永和七年】春正月庚寅宋彭城王义康为大将军领司徒【以本纪修】三月杨保宗奔魏庚寅魏以为武都王守上邽【以魏纪修】夏六月甲辰魏主伐河西【以通鉴修】秋九月丙戌魏拔姑臧河西王牧犍降酒泉太守沮渠无讳奔炖煌【以吕祖谦标目修】解题曰按载记蒙逊以晋安帝隆安元年称州牧义熙八年僣位元嘉十年死子为魏所擒合三十九载而灭王容曰匈奴之后兴于晋末惟赫连沮渠至是灭矣五胡之后宋初尚有六国至是秦燕凉夏之地皆入于魏魏独盛矣
　　戊子柔然袭魏不克而还【以魏纪传修】冬十月癸亥魏张掖王秃髪保周叛【以魏纪修】十二月宋东宫置兵与羽林等【以通鉴修】
　　解题曰胡寅曰善养太子者使之近正人见正事闻正言凡异端诡道无自入焉否则汉武为戾园置博望苑而败矣太子之职舎问安侍膳守军监国余无事焉否则楚成为商臣置宫甲而败矣此二端前监甚明文帝皆犯之使太子延賔客盛兵卫是之于乱也薛季宣曰时北伐再败邑里萧条唯荆州尚存众卒十万帝深思所以制之乃更东宫之兵至与羽林相若不知一旦祸起于父子之间非独劭凶忍亦势之使然也事见通鉴
　　魏除田禁【以朱熹纲目修】魏以凉州索敞为中书博士常爽为河西右相时魏方尚武功贵游不以讲学为意敞勤于诱爽置馆教授儒风始振【以吕祖谦标目修】
　　【宋太祖文皇帝元嘉十七年　　魏世祖太武皇帝太平真君元年】春三月沮渠无讳陷魏酒泉遂冦张掖【以吕祖谦标目修】夏四月戊午朔日有食之【以纪】　六月魏改元【以魏纪修】
　　解题曰宋庠纪年通谱皇孙生故大赦改元
　　魏讨秃保周杀之【以通鉴修】秋七月丙申魏太后殂【通鉴】壬子宋皇后殂【以本纪修】八月甲申沮渠无讳降于魏【以通鉴修】冬十月戊午宋诛刘湛父子及其党八人
　　解题曰按列传湛所生母亡伏甲于室以待上临吊谋又泄竟弗之幸十月诏收付廷尉余见通鉴【刘湛等结党欲排废殷景仁司徒掾沈演之雅仗正义与湛等不同湛因谗之于义康甞因论事不合义康变色曰自今而后我不复相信演之与景仁素善尽心于朝廷太祖甚嘉之以为尚书吏部郎】
　　彭城王义康罢为江州刺史镇豫章司空征北将军开府南兖州刺史江夏王义恭为司徒录尚书事护军将军殷景仁为扬州刺史十一月癸丑景仁卒【以本纪举要厯补遗修】十二月宋后军长史范煜吏部郎沈演之为左右卫将军后将军司马庾炳之为吏部郎参机密【以列传修】解题曰按列传左卫将军范煜任参机密吏部尚书何尚之察其意趣异常白太祖宜出为广州若在内衅成不得不加鈇钺屡诛大臣有亏皇化上曰始诛刘湛等方欲超升后进煜事迹未彰便豫黜斥万方将谓卿等不能容才以我为信受谗说但使共知如此不忧致大变也余见通鉴程頥易传曰姤初六系于金柅贞吉有攸往见凶羸豕孚蹢躅姤隂始生而将长之卦制之当于其微而未盛之时豕隂躁之物虽羸而在下然其心常在乎蹢躅而消阳止之以金柅而又系之使不得进则吉使之进而往则害阳见凶矣晔之事是也
　　是嵗杨难当复称武都王【以吕祖谦标目修】
　　【宋太祖文皇帝元嘉十八年　　魏世祖太武皇帝太平真君二年】春正月癸夘魏以沮渠无讳为酒泉王【以通鉴目录修】甲辰宋彭城王义康都督江交广三州军事前龙骧参军扶令育諌赐死【以通鉴目录修】夏四月魏伐酒泉冬十一月庚子拔之【以魏纪修】杨难当冦蜀十二月宋遣梁秦二州刺史刘真道将军裴方明讨之【以吕祖谦标目修】
　　解题曰按州郡志梁州汉为益治广汉雒县魏立梁州治汉中江左于襄阳侨立李氏灭复旧谯縦刺史治魏兴纵灭治汉中苞中县元嘉十年治南郑领汉中【宋兴元府洋州之地】魏兴【金均二州之地】新兴【未详】新城【襄阳府房州之地】上庸【金房二州之地】晋寿【隆庆府利阆巴三州大安军之地】华阳【兴元府之地】新巴【利州之地】北巴西【未详】北隂平【侨置】南隂平【侨置】巴渠【达州之地】懐安【寄治州下】宋熈【利阆二州】白水【侨置】南上洛【均州之地】北上洛【金州之地】安康【金州之地】南宕渠【侨置】懐汉【未详】郡二十秦州晋治天水冀县孝武寄治襄阳安帝在南郑领武都略阳安固西京兆南太原南安冯翊陇西始平金城安定天水西扶风北扶风【并侨置】郡十四
　　【宋太祖文皇帝元嘉十九年　　魏世祖太武皇帝太平真君三年】春正月甲申魏主至道坛受符箓自是毎帝即位行之【以魏纪修】夏四月沮渠无讳据鄯善李暠孙寳据炖煌【以吕祖谦标目修】五月庚寅宋刘真道裴方明平仇池立扬保炽扬难当奔魏秋七月丙寅魏救之【以吕祖谦标目修】甲戌晦日有食之【本纪】九月沮渠无讳据髙昌宋封为河西王【以吕祖谦标目修】冬十月甲申柔然聘宋【以本纪修】十二月丙申宋诏兖州修孔子庙【以本纪修】魏封李寳为炖煌公【以魏纪修】宋雍州蛮叛【以通鉴修】
　　解题曰雍州晋孝武于襄阳侨立领襄阳【今襄阳府】南阳【邓唐二州】新野【襄阳邓州枣阳信阳之地】顺阳【属邓州】京兆【属襄阳】始平【属均州】扶风【襄阳光化之地】南上洛【侨置】河南【唐邓枣阳】广平【邓唐光化之地】义成【属襄阳】冯翊【属郢州荆门】南天水【属襄阳】建昌【未详】华山【属襄阳】北河南【属邓州】农【未详】郡十七【齐州郡志晋太元雍州刺史始督秦州未有刺史隆安二年郭铨始为梁南秦州刺史元兴荆州都督常督秦州梁州带南秦州义熈以氐王为北秦州刺史十四年置东秦州刺史永明郡国志秦州寄治南郑不曰南北元嘉计偕荆州都督常督二秦梁南秦一刺史是则志所载秦州为南秦氐为北秦】
　　魏杀尚书李顺【以列传修】
　　解题曰按魏书南史列传世祖将讨赫连昌谓崔浩曰朕前北征李顺献策数事实合经略大计今欲使总摄前驱之事卿以为如何浩曰顺智足周务然性果于去就不可専委乃止沮渠蒙逊内附世祖欲精简行人崔浩曰李顺即其人也以为太常策拜蒙逊使还世祖问蒙逊往复辞及其政得失顺曰蒙逊不复周矣既而蒙逊死宠待弥厚政之巨细无所不参浩恶之顺使凉州十有二返世祖称其能而蒙逊数与顺游晏颇有悖言恐顺泄之以金寳纳顺懐中故蒙逊罪衅不闻浩知之密言于世祖未之信太延三年顺复使凉州及还世祖问以将平河右计顺以民劳既久不可频动従之五年议征凉州顺以凉州乏水草与浩廷诤世祖从浩议及至姑臧甚丰水草世祖谓浩曰卿昔所言今果验矣浩曰臣之所言虚实皆如此类犹以宠旧未加其罪诏顺差次群臣赐以爵位顺颇受纳品第不平凉州人发其事浩又毁之云顺不忠若是反言臣谗之于陛下世祖大怒遂刑之于城西后数年浩诛世祖谓其从父弟孝伯曰卿兄虽误国朕意亦未便至此由浩譛毁朕忿遂盛杀卿兄者浩也
　　【宋太祖文皇帝元嘉二十年　　魏世祖太武皇帝太平真君四年】春二月魏取仇池【以吕祖谦标目修】夏四月魏杀杨保宗杨文徳自号仇池公【以魏纪修】六月庚寅魏复民赀赋三年【以魏纪修】秋七月癸丑宋以杨文徳为武都王【以本纪修】甲子宋杀前雍州刺史刘真道梁南秦二州刺史裴方明【以吕祖谦标目修】
　　解题曰按索虏魏主焘与太祖书曰彼前使裴方明取仇池既得疾其勇功不能容有臣如此尚杀之乌得与我校耶前日檀道济之死魏既有吴子辈不足惮之言今又杀裴方明以快敌人之心借曰藏匿金寳罪在不贷独无议功之法乎欲图中原乃先自废其人此所以召饮江之祸也事见通鉴
　　九月魏主袭柔然【以魏纪修】冬十一月宋将军姜道盛及杨文徳攻魏败绩【以本纪修】甲子魏诏太子晃总百揆功臣归第【以魏纪修】
　　甲申【宋太祖文皇帝元嘉二十一年　魏世祖太武皇帝太平真君五年】春正月戊申魏禁私养沙门巫觋【以魏纪修】庚戌魏诏王公已下子诣太学百工驺卒之子不听私立学校【以魏纪修】二月己丑宋江夏王义恭为太尉领司徒【以本纪修】夏六月宋大水【以宋书五行志修】沮渠无讳卒弟安周立【以通鉴目录修】魏罢胡神祀【以通鉴修】秋八月戊辰宋以征西大将军荆州刺史衡阳王义季为征北大将军开府南兖州刺史征北将军南徐州刺史南谯王义宣为车骑将军荆州刺史【以本纪修】魏伐吐谷浑其王奔白兰【以吕祖谦标目修】冬十月宋徙兖州镇须昌冀州镇厯下【以通鉴修】
　　解题曰今济南府厯城县齐厯下城也
　　是嵗李寳朝于魏魏留之【以通鉴修】
　　【宋太祖文皇帝元嘉二十二年　魏世祖太武皇帝太平真君六年】春正月辛夘朔宋始用元嘉厯【本纪】壬辰宋以抚军将军南豫州刺史武陵王骏为雍州刺史【以本纪修】
　　解题曰按本纪自晋江左以来襄阳未有皇子重镇时帝欲经略闗河故有此授列传二十三年何承天上表称去嵗三王出镇思振逺图则武陵南谯衡阳之出镇皆伐魏之张本也余见通鉴
　　二月魏诏中书以经义决疑狱【以本纪修】夏四月魏击吐谷浑【以魏纪修】魏伐鄯善【以魏纪修】六月戊子朔日有食之【通鉴目录】宋罢南豫州入豫州辛亥南豫州刺史南平王铄为豫州刺史【以本纪修】秋七月宋平羣蛮【以通鉴修】八月壬辰鄯善降魏西域复通【以吕祖谦标目修】吐谷浑王走据于阗【以吕祖谦标目修】九月魏卢冰胡葢呉反于杏城河东薛永宗聚众应之冬十一月庚午魏讨之【以吕祖谦标目修】魏掠宋青徐民以实河北【以吕祖谦标目修】癸未魏主西狩【以通鉴修】十二月乙未宋太子詹事范晔等谋反伏诛丁酉废彭城王义康为庶人徙安城【以吕祖谦标目修】是嵗宋始备郊庙之乐【以通鉴修】
　　【宋太祖文皇帝元嘉二十三年　魏世祖太武皇帝太平真君七年】春正月魏主平薛永宗二月丙戌至长安诸将大破葢呉宋救之【以通鉴修】宋遣交州兵讨林邑【以通鉴修】三月魏坑沙门【以吕祖谦标目修】
　　解题曰按释老志下诏曰昔汉荒君信惑邪伪妄假睡梦事胡妖鬼以乱天常自古九州之中无此也夸诞大言不本人情由是政教不行礼义大壊鬼道炽盛五服之内鞠为丘墟朕欲一切荡除胡神灭其踪迹问今胡神共言皆是前世汉人无赖子弟刘元真吕伯疆之徒乞胡之诞言用老庄之虚假附而益之皆非真实葢大奸之魁也余见通鉴及咸通十四年解题
