<!-- { "loadSidebar": true } -->
　　唐文宗皇帝太和元年春二月乙巳改元【以新旧纪修】三月壬戌王守澄爲右神防中尉【以旧纪修】夏五月戊辰罢宰臣奏事监搜【新纪】丙子以李同捷爲兖海节度使【以旧纪年表修】六月癸巳淮南节度使王播爲左仆射同平章事兼盐鐡转运使【以新旧纪修】秋七月癸酉庄陵庙号敬宗【以通鉴修】解题曰胡寅曰敬宗免崔发之死聴韦处厚而悟李绅宣慰李渤而擢刘栖楚纳李程而罢营殿赏防宴之谏而赐锦防闻瑶台之讽而宥李汉览夫丁之奏而禁度僧受丹扆之箴而优荅诏从北门之奏而寛量移用张仲方之説而减船费沮逢吉所引而伸李绛采言者所陈而礼裴度知洛宫荒废而罢东行凡此十余条方之徳宗岂不优哉其恶在于狎昵羣小好戱逰妄赐予而已然裴度无能改于其徳使至于遇弑何也曰帝之习爲不义其日已乆度固忠贤若伊尹告祖甲之道当有所不及况在位日浅耶
　　李同捷不受命八月庚子发诸道兵讨之【以通鉴修】
　　唐文宗皇帝太和二年春三月辛巳亲防制举昌平刘蕡对防以极言宦官黜【以吕祖谦标目修】
　　解题曰按新旧史列传及唐文粹蕡对防其畧曰春秋元者气之始也春者嵗之始也春秋以元加于嵗以春加于王明王者当奉若天道以谨其始也又举时以终嵗举月以终时春秋虽无事必书首月以存时明王者当奉若天道以谨其终也王者动作终始必法于天者以其运行不息也臣闻不宜忧而忧者国必衰宜忧而不忧者国必危陛下宜先忧者宫闱将变社稷将危天下将倾海内将乱此四者国家已然之兆故臣谓圣虑冝先及之春秋人君之道在体元以居正继故必书即位所以正其始也终必书所终之地所以正其终也春秋阍弑吴子余祭不书其君春秋讥其踈贤士昵刑人有不君之道陛下发正言履正道居正位近正人逺刀锯之贱亲骨鲠之直辅相得以専其任庻职得以守其官奈何以亵近五六人总天下大政外専陛下之命内窃陛下之权羣臣莫敢指其状天子不得制其心祸稔萧墙奸生帷幄臣恐曹节侯览复生于今日此宫闱将变也春秋定公元年春王不言正月者春秋以爲先君不得正其终则后君不得正其始故曰定无正也今忠贤无腹心之寄阍寺専废立之权防先帝不得正其终致陛下不得正其始皇储未建郊祀未修此社稷将危也春秋王子札杀邵伯毛伯两下相杀不书书者重其专王命也天之所授者在君君之所授者在命操其命而失之是不君也侵其命而专之是不臣也君不君臣不臣此天下所以将倾也春秋赵鞅以晋阳之兵叛入于晋书其归者以其能逐君侧之恶人以安其君故春秋善之今威柄陵夷藩臣跋扈或有不逹人臣之节首乱者以安君爲名不究春秋之微穪兵者以逐恶爲义则典刑不由天子征伐必自诸侯此海内之将乱也春秋晋狐射姑杀阳处父书防公杀之者以其君漏言也防公不能固隂重之机处父所以及残贼之祸夫上漏其情则下不敢尽意上泄其事则下不敢尽言今公卿大臣非不欲爲陛下言之虑陛下不能用也陛下既忽而不用必泄其言臣下既言而不行必婴其祸是以裴囘郁塞以须陛下感悟然后尽其啓沃陛下何不聴朝之余时御便殿召当世贤相老臣访持变扶危之谋求定倾捄乱之术塞隂邪之路屏亵狎之臣制侵陵迫胁之心复门户扫除之役戒其所宜戒忧其所宜忧既不得治其前当治于后既不得正其始当正其终矣昔秦之亡也失于强暴汉之亡也失于微弱强暴则贼臣畏死而害上微弱则奸臣窃权而震主伏见敬宗皇帝不虞亡秦之祸不剪其萌伏惟陛下深轸亡汉之忧以杜其渐今海内困穷处处流散饥者不得食寒者不得衣鳏寡孤独者不得存老防疾病者不得养加以国之权柄专在左右贪臣聚敛以固宠奸吏因縁而防法寃痛之声上达九天下流九泉鬼神怨怒隂阳愆错君门万里而不得告诉士人无所归化百姓无所归命官乱人贫盗贼并起土崩之势忧在旦夕昔汉元帝即位之初更制七十余事其心甚诚其穪甚美然而纪纲日紊国祚日衰奸宄日强黎元日困者以其不能择贤明而任之失其操柄也陛下诚能揭国权以归其相持兵柄以归其将去贪臣聚敛之政除奸吏因縁之害唯忠贤是近惟正直是用内宠便僻无所听焉选清慎之官择仁恵之长敏之以利煦之以和教之以孝慈之以徳义去耳目之塞通上下之情俾万国欢康兆民苏息则心无不达行无不孚矣法冝画一官宜正名今分外官中官之能立南司北司之局或犯禁于南则亡命于北或正刑于外则破律于中法出多门人无所措实由兵农势异而中外法殊也今夏官不知兵籍止于奉朝请六军不主兵事止于养勲阶军容合中官之政戎律附内臣之职首一戴武弁疾文吏如仇雠足一蹈军门视农夫如草芥谋不足以剪除凶逆而诈足以抑扬威福勇不足以镇卫社稷而暴足以侵轶里闾羁絏藩臣干陵宰辅隳裂王度汩乱朝经张武夫之威上以制君父假天子之命下以御英豪有藏奸观衅之心无伏节死难之义岂先王经文纬武之防邪是时第防官左散骑常侍冯宿太常少卿贾餗库部郎中厐严见蕡对嗟伏以爲过古晁董而畏中官眦睚不敢取士人读其辞至感槩流涕谏官御史交章论其直于时被选者二十有三人所言皆冗龊常务类得优调河南府叅军事李郃曰蕡逐我留吾顔其厚邪乃上防曰蕡所对敢空臆尽言又引春秋爲据汉魏以来无与蕡比有司以言渉讦忤不敢闻自诏书下万口籍籍诚恐忠良道穷纲纪遂絶况臣所对不及蕡逺甚乞囘臣所授以旌蕡直帝不纳始帝恭俭求治志除凶人然懦而不睿臣下畏祸不敢言故蕡对极陈晋防公杀阳处父以戒帝又引阍杀吴子隂賛帝决帝后与宋申锡谋诛王守澄不克守澄废帝弟漳王而斥申锡帝依违其间不敢主也贾餗王涯李训舒元舆位宰相以谋败皆爲中官夷其宗而宦者益横帝遂以忧崩
　　秋七月甲辰彗星出于右摄提【以新纪修】八月己巳王庭凑反九月甲午发隣道兵讨之【以旧纪通鉴修】冬十月癸酉窦易直罢【以新旧纪修】十二月乙丑魏行营兵作乱【以朱熹纲目修】壬申韦处厚薨戊寅兵部侍郎路隋爲中书侍郎同平章事【以新旧纪修】
　　唐文宗皇帝太和三年春正月丁亥平魏博乱兵【以新纪修】三月义武兵马使张璠自穪节度使诏从之【以新纪修】夏四月戊辰沧景节度使李祐克徳州李同捷伏诛【以吕祖谦标目修】六月甲戌魏博军乱杀史宪诚兵马使何进滔自穪留后秋八月辛亥割相卫澶三州相卫节度不受命壬子以进滔爲节度使【以新纪修】壬申赦王庭凑【新纪】甲戌吏部侍郎李宗闵同平章事【以新纪修】
　　解题曰宗闵僧孺之党也按韩愈猛虎行赠李宗闵注云宗闵初爲裴度所引后度荐徳裕相宗闵遂怨
　　九月辛巳命宦官毋得衣纱縠绫罗【以通鉴修】冬十一月禁献竒巧纎丽布帛【以通鉴修】南诏防嶲卭二州十二月南诏冦成都梓州【以新旧纪修】
　　唐文宗皇帝太和四年春正月戊子封子永爲王【以通鉴修】辛邜武昌节度使牛僧孺爲兵部尚书同平章事【以新旧纪修】
　　解题曰僧孺宗闵所荐也按方镇表乾元元置鄂岳沔都团练使治鄂州上元岳荆南永防陞爲观察使增领岳蕲黄大厯年罢建中置贞元十五年置安黄节度观察使治安州十九年赐号奉义军元和元年罢陞观察使爲武昌节度领安黄五年罢置鄂岳都团练观察使十三年增领申州寳厯省沔州大中元年复节度使二年罢四年复六年罢文徳复置
　　甲午王播薨【新纪】二月乙邜山南西道军乱害节度使李绛三月己邜节度使温造平之【以新旧纪修】
　　解题曰按裴度撰绛神道碑益部爲蛮防掠有诏发兵赴救既行而贼去不逺而军回监军杨叔元者惮公守正不可寄私因是遣间者迎劳回军言公将收责所募之帛令占着田畞瓦合之众信然遂相惊噪疾入爲乱部校请公且避凶锋之逼由他门止近县彼无宿恶偶爲所嗾少顷自定当可行公嶷然不受遂握节登城以至薨落新史取以传绛实録则云绛召诸卒以诏书谕而遣之发廪麦以赏众皆怏怏而退出垒门有请辞监军者而监军使杨叔元贪财怙宠素与绛隙至是因以赏薄激之散卒遂作乱似不如新史之有据
　　夏六月丁未以裴度爲司徒平章军国重事【新旧纪修】秋七月癸未尚书右丞宋申锡同平章事【以新旧纪修】九月壬午裴度罢【新纪】
　　唐文宗皇帝太和五年春正月庚申幽州卢龙军乱逐李载义兵马使杨志诚自穪留后【以新旧纪修】三月庚子宋申锡罢癸邜降漳王凑爲县公贬申锡开州司马【以吕祖谦标目修】夏四月己丑以杨志诚爲节度使【以旧纪修】秋九月吐蕃维州降西川节度使李徳裕据之牛僧孺请勿受【以吕祖谦标目修】
　　解题曰朱熹曰司马光以徳裕所言爲利僧孺所言爲义徳裕以利害言虽若爲利然意却在爲国僧孺所言虽义然却在济其己私且德裕既受其降矣虽义有未安亦须爲之区处乃送悉怛谋使得甘心焉果何爲也事见通鉴【维即威州上元后防吐蕃韦臯在蜀二十年不能复至是降而不受至大中末首领始内附】
　　唐文宗皇帝太和六年春正月壬子上尊号不受【以通鉴修】三月囘鹘可汗爲其下所杀从子胡特勒立【以通鉴修】夏六月戊寅右仆射王涯条流士庻衣服车马第舍之制事竞不行【以旧纪修】
　　解题曰按旧纪敕下后浮议沸腾杜悰于勅内条件易施行者寛其限事竟不行公议惜之明年册皇太子永降诏皇太子方从师傅授六经一二年后当令齿胄国庠以兴坠典宜令国子选名儒置五经博士各一人其公卿士族子弟明年已后不先入国学习业不在应明经进士限其进士举宜先试帖经并畧问大义取经义精通者放及第卿大夫者下人之所视逺方之所效若非恭俭克己廉贞任人而望其服从固不可得况朕不寳珠玉不御纎华逮于六宫皆务俭薄卿大夫得不叶朕此志率先兆人比年所颁制度皆约国家令式去其甚者稍谓得中而士大夫茍自便身安于习俗因循未革以至于今百官士族起今年十月其衣服舆马并宜凖太和六年十月七日勅如有故违重加黜责胡寅曰文宗清约俭素终始不变其可与爲善无疑矣而旦夕承弼之人无伊傅周召之业遂使其君有祖甲成王之质而懐周赧汉献之愤圣学不传岂细故哉
　　冬十月甲子立鲁王永爲皇太子【新纪】十二月乙丑牛僧孺罢【新纪】乙亥刘从谏入朝【以通鉴修】
　　唐文宗皇帝太和七年春正月甲午刘从谏同平章事遣归镇【以通鉴修】二月丙戌兵部尚书李徳裕同平章事【以新旧纪修】
　　解题曰僧孺罢则徳裕相矣
　　夏四月丙戌册囘鹘彰信可汗【以旧纪修】六月乙亥李宗闵罢【新纪】
　　解题曰徳裕相则宗闵罢矣
　　秋七月壬寅王涯同平章事兼度支盐鐡转运使【以通鉴修】八月庚寅诏诸王出閤进士停诗赋防复不行【以旧纪通鉴修】唐文宗皇帝太和八年春二月壬午朔日有食之【旧纪】秋九月辛亥彗星出于太微【以新纪修】冬十月辛巳卢龙兵马使史元忠逐杨志诚自爲留后【以通鉴修】庚寅山南西道节度使李宗闵爲中书侍郎同平章事甲午李徳裕罢【以新纪修】解题曰宗闵相则徳裕罢矣
