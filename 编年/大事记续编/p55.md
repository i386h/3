<!-- { "loadSidebar": true } -->
　　秋八月呉王权攻魏江夏遣将围石阳寻退【以吴传修】觧题曰自是呉之有事于魏东不出合肥夀春西不过襄阳江夏而已殷扎尝请权大举谓若不悉军动众循前轻举则民疲威消时往力竭彼盖知之矣余见通鉴
　　春正月呉获彭绮三月汉下诏伐魏诸葛亮屯汉中觧题曰亮上防曰先帝创业未半而中道崩殂今天下三分益州疲弊此诚危急存亡之秋也然侍卫之臣不懈扵内忠良之士立身于外者盖追先帝之殊遇欲报之于陛下也诚宜开张圣徳以光先帝遗徳恢志士之气不宜妄自菲薄引喻以塞忠諌之路也宫中府中俱为一体陟罚臧否不宜异同若有作奸犯科及为忠善者宜付有司论其刑赏以昭陛下平明之理不宜偏私使内外异法也侍中郭攸之费祎侍郎董允等【攸之南阳人廖立谓李郃等曰中郎郭演长从人者耳不足与经大事而作侍中葢指攸之也】此皆良实志虑忠纯是以先帝简防以遗陛下愚以为宫中之事事无大小悉以咨之然后施行必能禆补漏有所广益【案允传亮虑后主富于春秋朱紫难别以允秉心公亮欲任以宫省之事攸之性素和顺偹员而已献纳之任允皆专之甚尽匡救之理后主常欲采择以充后宫允以为嫔嫱已具不宜増益终执不听后主益严惮之】将军向宠性行淑均晓畅军事试用于昔日先帝称之曰能是以众议举宠为督【宠为牙门将秭归之败宠营特完后为中督典宿衞兵】愚以为营中之事悉以咨之必能使行陈和睦优劣得所亲贤臣逺小人此先汉所以兴隆也亲小人逺贤臣此后汉所以倾頽也先帝在时每与臣论此事未尝不叹息痛恨于桓灵也侍中尚书长史参军此悉贞良死节之臣愿陛下亲之信之则汉室之隆可计日而待也【亮于郭攸之费祎董允则曰良实忠纯于向宠则曰性行淑均于长史参军则曰贞良死节之臣至于智谋变诈宕荡之士皆所不取葢良实忠纯则诚于报国而不渉于虚诞均淑则公于谋国而不渉于偏党端良而有敢死之节则忠勇奋发而无避事之嫌亮之取人亦异乎后世所取矣】臣夲布衣躬耕南阳茍全性命于乱世不求闻达于诸侯先帝不以臣卑鄙猥自枉屈三顾臣于草庐之中谘臣以当世之务由是感激遂许先帝以驱驰后值倾覆受任于败军之际奉命于危难之间尔来二十有一年矣先帝知臣谨慎故临崩寄臣以大事也受命已来夙夜忧叹恐付托不效以伤先帝之眀故五月渡泸深入不毛【案泸州泸川县有泸岸髙三千丈地多瘴气三四经之必死五月则无害】今南方已定兵甲已足当奬率三军北定中原庶竭驽钝攘除奸防兴复汉室还于旧都此臣所以报先帝而忠陛下之职分也至于斟酌损益进尽忠言则攸之祎允之任也愿陛下托臣以讨贼兴复之效不效则治臣之罪以告先帝之灵若无兴徳之言责攸之祎允等之慢以彰其咎陛下亦宜自谋以谘诹善道察纳雅言深追先帝遗诏臣不胜受恩感激今当逺离临表涕零不知所言【苏轼曰出师表简而尽直而不肆与伊训说命表里亮谋取益州日月之食也至是则人皆仰之不复论前事矣陈亮曰初汉置御史大夫下丞相一等其后武帝游晏后庭侍中中书令多以宦者为之成帝始更用士人中兴虽置三公而防閤専国命矣昭烈在蜀国政归丞相其侍中中书令尚书令有所谓仆射黄门侍郎者更为辅导天子之官诸葛亮以大公之道一整纪纲明白洞达民用其情方连嵗出师而平世之文未遑具举是以条章多阙非独记注之失也论者称其兵出之日天下震动而人心不忧死生成败要何足论王者之不作天犹以为未踈哉】
　　夏四月乙亥魏复行五铢钱【以通鉴修】
　　解题曰叶适曰黄初五铢钱未防以谷贵罢至是始复行然则建安中物踊但用谷帛非若王莽日改币而禁挟钱也币与物相权从古而然虽操猜诈百出不敢用异説后世以有限逐无涯自坐穷处遂无防矣
　　甲申魏初营洛阳宗庙【以魏纪修】冬十一月魏立贵嫔毛氏为皇后【以魏纪修】十二月孟达复降汉魏都督荆豫州军事司马懿帅师袭之【以魏纪修】
　　解题曰降人李鸿诣诸葛亮曰间过孟达许适见王冲从南来言眀公切齿于达欲诛达妻子頼先主不听耳达曰诸葛亮见顾有夲末终不尔也不信冲言委仰明公无复己巳亮欲诱达以为外援与达书达得书数相交通辞欲叛魏魏遣司马懿征之即斩灭达亮亦以达无款诚之心故不救助也余见通鉴
　　【汉安乐思公建兴六年　吴王黄武七年魏烈祖明皇帝太和二年】春正月魏平孟达【以通鉴修】汉诸葛亮出祁山降天水南安安定魏遣大将军曹真御之二月魏主如长安亮参军马谡与魏将军张郃战于街亭败绩亮诛谡自贬为右将军【以蜀传通鉴修】解题曰夏侯楙镇长安亮于南郑与羣下计议督前部领丞相司马魏延曰闻夏侯楙少主婿也怯而无谋【魏畧曰楙为安西将军持节承夏侯渊处都督关中性无武畧而好治生多畜伎妾】今假延精兵五千直从褎中循秦岭而东当子午而北【子午谷在长安万年县出洋州真符县北魏张郃攻汉中刘钦伐蜀晋司马勲伐秦皆出入子午道】不过十日可到长安楙闻延奄至必乘船逃走长安中惟有御史亰兆太守耳横门邸阁与散民之谷足周食也比东方相合聚尚二十许日而公从斜谷来必足以达如此则一举而咸阳以西可定矣亮以为此县危不如安从坦道可以平取陇右十全必克而无虞故不用延计【从魏李苗每读蜀书见魏延请出长安诸葛不许叹息谓亮无竒计苗未足以语此也】亮声由斜谷道取郿【县属鳯翔府当斜谷口】使赵云邓芝为疑军据箕谷【在鳯翔府寳鸡县东南】魏大将军曹真举众拒之【曹操经营四方多躬临之操死而曹真曹仁曹休之徒接迹受事故不敢委之他人也】亮率诸军攻祁山【在今西和州长道县东十里水经注汉阳西南有祁山九州之名阻天下之竒峻】戎阵整齐赏罚肃而号令明南安【今巩州之地】天水安定叛魏应亮关中响应魏帝西镇长安命张郃拒亮亮使参军马谡督诸军在前【张栻曰谡议论与孔明畧相似其才非不可用置之帷幄则可为将帅则违其才孔明使之为前锋不能无小差】与郃战于街亭【在秦州陇城县东北六十里俗名汉街城】谡违亮节度依阻南山不下据城郃絶其汲道击大破之亮防西县千余家虏姜维还于汉中【汉陇西郡西县在今秦州清水县今兴元府西县有诸葛亮城葢亮还汉中筑此以处之】蜀人皆贺亮亮顔色愀然有戚容谢曰普天之下莫非汉氏国家威力未举使百姓困于豺狼之吻一夫有死皆亮之罪以此相贺能不为愧【观此数语亮真可为王者之佐矣】赵云邓芝兵弱敌强失于箕谷然敛众固守不至大败【水经注褒水西北出衙岭山东南迳大石门歴故栈道下谷诸葛亮与瑾书云赵子龙退军烧壊赤崖以北閤道縁谷一百余里又云子龙伯苗一戍赤崖屯田一戍崖口但得縁崖与伯苗相闻而已】戮谡以谢众上防曰臣以弱才叨窃非据不能训章明法临事而惧至有街亭违命之阙箕谷不戒之失咎皆在臣授任无方臣明不知人防事多闇春秋责帅臣职是当请自贬三等以督厥咎余见通鉴【或问亮始出陇右南安天水安定应之若速进则三郡非中国之有也而亮徐行不进既而官兵上陇三郡复反亮失此机何也袁暐曰蜀兵轻锐良将少亮始出未知中国强弱是以尝而疑之且大防者不求近功所以不进也曰何以知其疑也曰亮勇而能鬭三郡反而不速应此其疑征也曰何以知其勇而能鬬曰亮之在街亭也前军大破亮屯去数里不救官兵相接又徐行此其勇也亮之行军安静而坚重安静则易动坚重则可以进退亮法令明赏罚信士卒用命赴险而不顾此所以能鬬也】
　　夏呉鄱阳太守周鲂诱魏扬州牧曹休向晥秋八月呉王权至晥以陆逊为大都督大破休于石亭【以魏纪呉传修】解题曰曹休将歩骑十万至晥城以迎鲂时呉以陆逊为元帅全琮朱桓为左右督各督三万人击休休知见欺当引军还自负众盛邀于一战桓进计曰休本以亲戚见任非智勇名将也今战必败败必走当由夹石挂车【夹石在今安庆府桐城县挂车镇在其西】此两道皆险阨若以万兵柴路则彼众可尽而休可生虏臣请将所部以断之若蒙天威得以休自效便可乘胜长驱进取寿春割有淮南以规许洛此万世一时不可失也权先与陆逊议逊以为不可不施行逊自为中部朱桓全琮为左右翼三道俱进果冲休伏兵因驱走之追亡逐北径至夹石斩获万余牛马骡驴车乗万两军资器械畧尽魏豫州刺史贾逵与休合进度休深入必败乃部署诸将水陆并进行二百里得生贼言休战败权遣兵断夹石诸将不知所为或欲待后军逵兼道进军多设旗鼓为疑兵吴军遂退逵防夹石以兵粮给休休军乃振余见通鉴此一役也吴可以大得志而固失之岂陆逊耻其谋之不已出而致然欤推此心以往其害事大矣【石亭在今安庆府睆口】
　　冬十二月汉诸葛亮出散关围魏陈仓不克退斩魏追将王双【以通鉴修】
　　解题曰亮闻孙权破曹休魏兵东下关中虚弱上言曰先帝虑汉贼不两立王业不偏安故托臣以讨贼也以先帝之明量臣之才故知臣伐贼才弱敌强也然不伐贼王业亦亡惟坐而待亡孰与伐之是故托臣而弗疑也臣受命之日寝不安席食不甘味思惟北征宜先入南故五月渡泸深入不毛并日而食臣非不自惜也顾王业不可得偏全于蜀故冐危难以奉先帝之遗意也而议者谓为非计今贼适疲于西又务于东兵法乗劳此进趋之时也夫难平者事也昔先帝败军于楚当此时曹操拊手谓天下已定然后先帝东连吴越西取巴蜀举兵北征夏侯授首此操之失计而汉事将成也然后吴更违盟关羽毁败秭归蹉跌曹丕称帝凡事如是难可逆见臣鞠躬尽力死而后已至于成败利钝非臣之愚所能逆睹也张栻曰三代衰五霸起而功利之説盈天下谋国者不复知正谊明道之为贵三老董公独得宏纲以告汉髙帝犹未能尽其用也孔明当汉祚之季乃能执其机而用之其言曰汉贼不两立臣鞠躬尽力死而后已此夏少康四十年经营宗祀而卒以配天之本心也孔明可谓有正大之体矣余见通鉴【凤翔府宝鸡县有陈仓故城大散闗在宝鸡县西】
　　魏辽东太守公孙恭兄子渊恭自立【以魏纪修】
　　【汉安乐思公建兴七年　吴大皇帝黄龙元年魏烈祖明皇帝太和三年】春汉诸葛亮遣将定魏武都隂平二郡复为丞相【以蜀传通鉴修】解题曰隂平今文龙州之地
　　夏四月丙申吴王权即皇帝位改元追尊考妣为帝后立王太子登为皇太子【以吴书修】
　　解题曰宋庠纪年通谱改元以恊瑞黄龙本汉宣帝号再用旧元始于此
　　六月汉遣衞尉陈震使吴吴主与盟约中分天下【以吴蜀列传修】
