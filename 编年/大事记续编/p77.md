<!-- { "loadSidebar": true } -->
　　晋孝宗穆皇帝升平三年　【凉张靓建兴四十七年代高祖皇帝建国二十二年　燕景明皇帝元夀三年秦昭宣皇帝甘露元年】夏六月秦改元【以吕祖谦标目修】解题曰宋庠纪年通谱甘露汉宣帝魏高贵乡公吴孙皓年号时以甘露降安邑故改元
　　凉尚书仆射宋混杀都督中外军事张瓘请靓去凉王之号【以吕祖谦标目修】秋八月泰山太守诸葛攸击燕败绩冬十月遣谢万郄昙击燕昙病还万遁废为庶人许昌颍川谯郡皆入于燕【以通鉴修】
　　解题曰往年荀羡既败今年诸葛攸谢万又败则昔之以地来归者尚安系其心哉事见通鉴
　　十二月秦以仆射王猛为辅国将军司校尉仆射詹事侍中中书令领选如故【以举要厯补遗修】
　　晋孝宗穆皇帝升平四年　【凉张靓建兴四十八年代高祖皇帝建国二十三年　燕幽皇帝慕容暐建熙元年　秦昭宣皇帝甘露二年】春正月甲午燕主隽卒太子暐即帝位改元【以吕祖谦标目修】
　　解题曰按载记隽寝疾谓慕容恪曰吾疾惙然当恐不济脩短命也复何所恨但二冦未除景茂冲幼虑其未堪多难吾欲逺追宋宣以社稷属汝恪曰太子虽幼冲天縦聪圣必能胜残刑措不可以乱正统也隽怒曰兄弟之间岂虚饰也恪曰陛下若以臣堪荷天下之任者宁不能辅少主乎隽曰若汝行周公之事吾复何忧余见通鉴
　　二月燕以太原王恪为太宰专録朝政太师慕舆根伏诛【以吕祖谦标目修】三月燕以前平州刺史吴王垂都督河南军事镇蟸台【以载记通鉴修】
　　解题曰水经注司马彪郡国志睢阳县卢门亭城内续述征记逥道似蟸故谓之蟸非也按关尹子称宋景公登虎圏之台蟸台即虎圏台
　　秋八月辛丑朔日有食之既【以本纪修】桓温以谢安为征西司马【以通鉴修】
　　晋孝宗穆皇帝升平五年　【凉张靓升平五年　代高祖皇帝建国二十四年燕幽皇帝建熙二年秦昭宣皇帝甘露三年】　春二月燕河内太守吕防来
　　降三月太原王恪围之【以通鉴修】夏四月桓温镇宛使其弟黄门郎豁为建威将军督沔中七郡军事取许昌【以本纪修】凉都督中外军事宋混卒其弟澄为领军辅政【以吕祖谦标目修】五月丁巳帝崩于显阳殿
　　解题曰王容曰魏明帝青龙三年昭阳殿也避司马昭改元名
　　庚申琅邪王丕即皇帝位【以本纪修】秋七月戊午葬穆皇帝于永平陵庙号孝宗【以本纪修】燕克野王【以本纪修】九月戊申立妃王氏为皇后【以本纪修】凉司马张邕杀宋澄为中防军张天锡为中领军同辅政【以吕祖谦标目修】秦灭张平【以通鉴修】冬十月吕防复奔燕【以本纪修】十一月凉张天锡杀张邕为都督中外军事十二月凉用升平年号诏加张靓大都督西平公【以通鉴本纪修】
　　解题曰宋庠纪年通谱张轨传寔茂骏重华耀灵祚靓天锡晋传述其始末皆世袭州牧西平公之位元帝中兴江左而凉州但称愍帝建兴年号其门惟张祚簒僣改建兴四十二年为和平元年不及三周而被戕及靓立去帝制复称建兴至四十九年始奉穆帝升平正朔讫天锡不闻有改元事近世龚頴作厯运图述张氏年号张寔永安张茂永元张骏太元重华永乐靓太始天锡太清颇有伦贯询之诸儒或云出崔鸿十六国春秋疑张氏于国则私用已年通朝廷则明奉王厯而崔书卷帙多散乱莫得稽证永安孙休晋惠帝永元汉和帝太元孙权太始汉武帝和平汉桓帝年号
　　秦举孝悌廉直文学政事四科
　　解题曰此王景略之政也事见通鉴
　　晋哀皇帝隆和元年　【凉张靓升平六年　代高祖皇帝建国二十五年　燕幽皇帝建熙三年　秦昭宣皇帝甘露四年】春正月壬子改元【以本纪修】甲寅减田税畆收二升【本纪】二月辛未辅国将军吴国内史庾希为北中郎将徐兖二州刺史镇下邳龙骧将军袁真为西中郎将监豫司并冀四州军事豫州刺史镇汝南【以本纪修】燕吕防攻洛阳夏五月桓温遣兵救洛阳因请迁都不果行【以通鉴修】
　　解题曰永和之末温尝请都洛矣事既不行六年之间不知温之所以植根者何如而复有此议也此心以为有鸿鹄将至固宜其屡发而不中节也哉事见通鉴
　　秦王坚亲临太学【以通鉴修】
　　解题曰按崔鸿十六国春秋坚考学生经义优劣品而第之问难五经博士多不能对谓易博士王寔曰朕一月三临太学躬亲厉奬庶防周孔微言不由朕而坠汉之二武其可追乎寔曰自刘石之扰儒生罕有或存坟籍灭而莫纪经纶学废奄若秦皇陛下开庠序之美儒教之风化盛隆周垂馨千祀汉之二武焉足论哉自是每月一临太学【又三月甲子坚临太学谓博士卢壶曰经籍湮灭追踪汉初求书之术不可令典谟有阙也可令诸经训注悉通音义壶对曰诸经音义已备惟周官音义散落经注未有成师太常韦逞母宋氏传其父业今年八十有六而神爽无亏天其将以此母演发斯文使不坠于地坚大悦起堂于逞家使书生百二十人隔纱帏而受业】
　　冬十二月戊午朔日有食之【以本纪修】庾希退屯山阳袁真退屯夀阳【以本纪修】
　　晋哀皇帝兴宁元年　【凉张天锡一年　代高祖皇帝建国二十六年　燕幽皇帝建熙四年　秦昭宣皇帝甘露五年】春二月改元【以本纪修】夏四月燕陷荥阳【以本纪修】五月加桓温大司马都督中外诸军録尚书事假黄钺袁真都督司冀并州军事庾希都督青州军事【以本纪修】秋八月有星孛于角亢入天市【以本纪修】闰月凉张天锡弑其主靓而自立【以吕祖谦标目修】九月桓温帅师北伐【以本纪修】冬十一月汝南太守朱斌袭许昌克之【以本纪修】
　　甲子晋哀皇帝兴宁二年　【凉张天锡二年　代高祖皇帝建国二十七年　燕幽皇帝建熙五年　秦昭宣皇帝甘露六年】春三月庚戌朔大阅戸口令所在土断【以本纪修】辛未帝不豫皇太后复临朝【以本纪修】夏四月燕陷许昌汝南陈郡【以吕祖谦标目修】
　　解题曰慕容恪将取洛阳先遣人招纳土民逺近诸坞皆归之通鉴纲目既书燕陷许昌汝南陈郡又书燕陷河南诸城似为重复事见通鉴
　　五月戊辰以王述为尚书令衞将军征桓温为扬州牧秋八月温城赭圻而居之【以本纪修】秦杀故秦王生之弟汝南公腾【以通鉴修】
　　解题曰生以弑死故腾缪栁双庾武等皆嚣然有欲叛之心猛教坚以杀人为事所谓民不见徳惟戮是闻亦弗思之甚矣事见通鉴
　　九月秦诏非命士不得乘车马工商皂不得服金银锦綉【以载纪修】
　　解题曰此王景略之政也
　　晋哀皇帝兴宁三年　【凉张天锡三年　代高祖皇帝建国二十八年　燕幽皇帝建熙六年　秦宣昭皇帝建元元年】春正月庚申皇后王氏崩【以本纪修】桓温镇姑孰三月右将军桓豁监荆州扬州义城雍州京兆军事荆州刺史桓冲监江州荆州二郡豫州四郡军事南中郎将江州刺史【以本纪通鉴目録修】丙申帝崩于西堂丁酉琅邪王奕即皇帝位【以本纪修】秦改元【以吕祖谦标目修】
　　解题曰宋庠纪年通谱建元本汉武帝刘聪晋康帝年号
　　三月燕太原王恪吴王垂陷洛阳将军沈劲死之垂都督荆扬等州军事镇鲁阳【以本纪通鉴修】
　　解题曰按地理志南阳国有鲁阳县顔师古谓淮南子云鲁阳公与韩战日反三舎者也唐为汝州鲁山县
　　壬申葬哀皇帝于安平陵【以本纪修】夏六月戊子镇西将军建城襄公周抚卒以其子犍为太守楚为益州刺史【以通鉴修】秋七月壬子立妃庾氏为皇后【以通鉴修】冬十月秦淮南公幼反伏诛【以通鉴修】司马反十一月乙卯围成都桓温遣江夏相朱序救之【以本纪修】
　　晋海西公太和元年　【凉张天锡四年　代高祖皇帝建国二十九年　燕幽皇帝建熙六年　秦宣昭皇帝建元二年】春二月己丑以张天锡为大将军西平郡公【以本纪修】丙申以辅国将军宣城内史桓秘监梁益州军事【以本纪修】夏五月皇后庾氏崩【以本纪修】朱序周楚击司马斩之【以通鉴修】秋七月秦冦荆州【以本纪修】冬十月司徒会稽王昱为丞相録尚书事加殊礼【以通鉴修】凉张天锡告絶于秦【以通鉴修】燕陷兖州数郡【以本纪修】是岁改元【以本纪修】
　　解题曰晋纪不书改元通鉴因之宋庠纪年通谱太和本魏明帝石勒李势年号
　　晋海西公太和二年　【凉张天锡五年　代高祖皇帝建国三十年　燕幽皇帝建熙七年　秦昭宣皇帝建元三年】春正月庾希有罪出走【以纪传修】夏四月凉张天锡攻叛将李俨于抱罕秦将军王猛等败之取抱罕【以吕祖谦标目修】五月燕太原桓王恪卒【以载记修】
　　解题曰按载记范亨燕书恪临终暐亲临问以后事恪曰臣闻报恩莫大荐士版筑犹可而况国之懿藩吴王文武兼才管萧之亚陛下若任之以政国其少安不然臣恐二冦必有闚之计言终而死余见通鉴昔史鳅以不能进蘧伯玉而退弥子瑕故有身后之谏彼疎逺之臣诚有不能尽如其意者矣恪以叔父之尊居受遗之任非鳅比也知慕容评之庸琐则当退之而援垂以同任国事顾乃每事推评未尝专诀逮临絶然后惓惓以垂为言垂不用而燕亡矣吾恐恪之目终不得瞑于地下也余见通鉴
　　冬十月秦并州牧晋公栁秦州刺史赵公双洛州刺史魏公庾雍州刺史燕公武反秦遣兵讨之【以吕祖谦标目修】解题曰按地理志苻坚姚兴赫连勃勃并州并徙置河东
　　晋海西公太和三年　【凉张天锡六年　代高祖皇帝建国三十一年　燕幽皇帝建熙八年　秦昭宣皇帝建元四年】春二月秦魏公庾以陜城降燕请兵应接不纳【以吕祖谦标目修】
　　解题曰燕用慕容评自无久存之理然亦可谓失机矣事见通鉴【陜城在今陜州平陆县】
　　三月丁巳朔日有食之【以本纪修】秋七月秦诛赵公双燕公武九月诛晋公栁【以吕祖谦标目修】燕尚书仆射悦绾出防戸【以吕祖谦标目修】冬十二月秦诛魏公庾【以通鉴修】加桓温殊礼【以通鉴修】是岁以仇池公杨世为秦州刺史【通鉴】
