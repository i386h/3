<!-- { "loadSidebar": true } -->
　　解题曰按新史列传实録包胥河洛春秋李匡文幸蜀记杨国忠谋授禄山同中书门下平章事召还朝以贾循代为范阳节度使吕知诲代为平卢节度使杨光翽为河东节度使制未下帝使中官辅璆琳赐大柑因察非常禄山厚赂之还言无他帝遂不召未几事泄帝托他罪杀之自是始疑然禄山亦惧朝廷图己每使者至称疾不出严卫然后见黜陟使裴士淹行部至范阳再旬不见既而使武士挟引无复臣礼士淹宣诏还不敢言帝赐庆宗娶宗室女手诏禄山观礼辞疾甚献马三千疋驺靮自倍车三百乗乗三士因欲袭京师河南尹达奚珣极言无内驺兵诏可帝赐书曰为卿别治一汤可防十月朕待卿华清宫使至禄山踞牀曰天子安穏否乃送使者别馆使还言曰臣几死冬十一月反范阳诡言奉宻诏讨杨国忠腾榜郡县以髙尚严庄为谋主孙季哲髙邈张通儒为腹心以同罗契丹室韦等众号曰曳落河犹言健儿以范阳平卢河东忠檀蓟等众号曰父子军马步相兼十五万号二十万师行日六十里使贾循主留务吕知诲守平卢髙秀岩守大同燕老人扣马谏禄山使严庄好谓曰吾忧国之危非私也礼遣之因下令有沮军者夷三族凡七日反书闻帝方在华清宫中外失色车驾还京师斩庆宗赐其妻康死荣义郡主亦死下诏切责禄山许自归禄山答书慢甚叵可忍遣髙邈臧均以射生骑二千驰入太原刼取尹杨光翽杀之以张献诚守定州禄山谋逆十余年凡降蕃夷皆接以恩有不服者假兵胁制之所得士释缚给汤沐衣服或重译以达故蕃夷情伪悉得之邈最有谋劝禄山取李光弼为左司马不纳既而悔之忧见顔色久而曰史思明粗当之矣贼之未反邈为谋声进生口直取洛阳无杀光刿天下当未有知者不从何千年亦劝令髙秀岩以兵三万从大同取振武下朔方诱诸蕃取盐夏鄜坊使李归仁张通义以兵二万道云中取太原团弩士万五千人取蒲关以动闗中劝禄山自将兵五万梁河阳取洛阳使蔡希德贾循以兵二万絶海收淄青以揺江淮则天下无复事矣【汉吴王濞之反也吴臣田禄伯为大将军曰兵屯聚而西无他寄道难以立功臣愿得五万人别循江淮而上收淮南长沙入武闗与大王会此亦一竒也吴王不许吴少将桓将军曰吴多步兵步兵利险汉多车骑车骑利平地愿大王所过城不下直去疾西据洛阳武库食敖仓粟阻山河之险以令诸侯虽无入闗天下固已定矣大王徐行留下城邑汉车骑至驰入梁楚之郊事败矣王不用刘濞禄山以臣犯君天理不容人心不顺田禄伯桓将军髙邈何千年固不足以知此然使其谋或售则为汉唐之害又甚矣】时兵暴起铠仗皆穿朽钝折不可用持挺鬭弗能亢吏皆弃城还禁卫皆市井徒既授甲不能脱弓襡【弓衣音独】剑防【剑带必灭切】乃发左藏库缯帛大募兵余见通鉴
　　壬申诏以安西节度使封常清为范阳平卢节度使丙子帝还宫太仆卿安庆宗伏诛以九原太守郭子仪为朔方节度副大使卫尉卿张介然为河南节度使解题曰九原丰州按方镇表河南节度使至德置领陈留睢阳灵昌淮阳汝隂谯济隂濮阳淄川琅邪彭城临淮东海乾元元年废置汴州都防御使寻以滑濮青宻节度亳州淮西节度二年废都防御使置汴滑节度领滑濮汴曹宋又置河南节度领徐泗海亳颍以濮兖郓节度颍亳郑陈节度上元元年海青宻节度废二节度以徐泗汴宋曹淮西节度滑州滑卫节度宝应复置河南节度治汴州领汴宋曹徐颍兖郓濮大厯领泗州颍州泽潞节度十一年废曹兖郓濮徐淄青节度宋颍泗永平节度汴淮西节度建中置宋颍亳节度号宣武军兴元徙治汴州
　　丁丑金吾大将军髙仙芝为兵马副元帅屯陜禄山陷河北诸郡常山太守顔杲卿起兵讨贼十二月辛夘禄山陷陈留郡张介然死之壬辰制征朔方河西陇右兵癸巳禄山陷荥阳郡太守崔无诐死之丙申封常清与战于罂子谷败绩丁酉陷东京留守李憕御史中丞卢弈等死之髙仙芝退守潼关己亥顔杲卿杀贼将克赵钜鹿等十四郡
　　解题曰窦革音训罂子谷在汜水西赵宋庆源府钜鹿宋信德府也三辅记潼闗隋大业七年移闗于南北镇城门杭槛谷去旧闗四里余天授二年移近北临河为路开元十三年御制碑立于华岳祠前
　　癸夘杀常清仙芝以哥舒翰为兵马副元帅守潼闗解题曰李匡文幸蜀记人臣为元帅自哥舒翰郭子仪房琯李光弼始事见通鉴
　　禄山将郭秀岩冦振武子仪遣都知兵马使李光弼武锋使仆固怀恩等败之
　　解题曰宋祁曰杜牧称安思顺为朔方节度使时郭汾阳李临淮俱为牙门都将二人不相能虽同盘饮食常睇相视不交一言及汾阳代思顺临淮欲亡去计未决旬日诏临淮分半兵东出赵魏临淮入请曰一死固甘乞免妻子汾阳趍下持手上堂曰今国乱主迁非公不能东伐岂怀私忿时邪及别执手涕泣相勉以忠义讫平剧盗实二人之力知其心不叛知其心难也忿必见短知其材益难也唐仲友曰按顔真卿所作临淮碑言天宝十三载为安思顺朔方兵马使思顺请为婚辞不获免托疾罢官哥舒翰奏归京师十四年十一月禄山反明年正月起为河东节度使又按新书汾阳以十四载十一月以节度朔方临淮以十五载正月节度太原则杜牧所载汾阳代安思顺旬日复诏临淮持节诏至临淮入请死汾阳持手上堂曰今国乱主迁非事实也临淮居京师安有欲亡去事哥舒尚守潼闗安有主迁事汾阳临淮之命相去两月亦非旬日也按李言郭子仪荐其能诏持节河东节度碑言临淮以朔方马步八千人出土门则临淮入朔方军汾阳分之兵皆当时实有之李郭不相能亦当如牧之所载汾阳弃怨举能执手上堂及别执手涕泣相勉以忠义皆事实不如是无以为李郭也其曰欲亡去相免妻子者饰词也
　　济南太守李随单父尉贾贲平原太守顔真卿东平太守嗣吴王祗起兵讨贼
　　解题曰济南今济南路单父宋州县平原今德州也河朔尽陷独平原城守具备使司平参军李平驰奏宗始闻乱叹曰河北二十四郡无一忠臣耶及平至帝大喜谓左右曰朕不识真卿何如人所为乃若是余见通鉴苏轼曰古之任人无内外轻重之异唐开元天宝间重内轻外当时公卿名臣非以罪责不出守郡虽藩镇帅守以为不如寺监之僚佐故郡县多不得人禄山之乱河北皆降贼独有一顔真卿而明皇初不识也此重内轻外之弊不可不为鉴
　　贾循谋以范阳归国见杀【以实録新旧纪通鉴脩】











　　大事记续编卷五十八
<史部,编年类,大事记续编>
　　钦定四库全书
　　大事记续编卷五十九　　　明　王祎　撰
　　唐肃宗皇帝至德元载春正月乙卯安禄山称燕帝改元【以吕祖谦标目修】丙辰以李随为河南节度使【以通鉴修】壬戌贼将史思明陥常山顔杲卿死之邺广平等郡复防【以吕祖谦标目修】
　　解题曰禄山既反至藁城常山太守顔杲卿力不能拒与长史袁履谦往迎之禄山輙赐杲卿金紫质其子弟使仍守常山杲卿归途中指其衣谓履谦曰何为着此履谦悟其意乃隂与杲卿谋起兵讨禄山参军冯防前真定令贾深藁城尉崔安石郡人翟万德内邱丞张通幽等皆预谋遣人语太原尹王承业宻与相应防顔真卿自平原遣杲卿甥卢逖潜告杲卿欲连兵断禄山后路以缓其西入之谋于是杲卿以计擒贼将李钦凑髙邈何千年千年谓杲卿曰太守欲输力王室既善其始当慎其终此郡应兵乌合难以临敌宜深沟髙垒勿与争锋俟朔方军至并力齐进传檄赵魏断燕蓟腰膂彼贼成擒矣今且声言李光弼引步骑一万出井陉且张献诚方将五郡团结兵围饶阳宜使人説献诚云足下所将皆团练之人无坚甲利兵难以当山西劲卒彼必解围遁去此亦一竒也杲卿用其计献诚果遁去杲卿乃使人入饶阳城慰劳将士并徇诸郡云大军已下井陉朝夕当至先平河北诸郡先下者赏后至者诛河北响应者十七郡皆归朝廷兵合二十余万其附禄山者范阳卢龙宻云渔阳汲邺六郡而已至德元载杲卿使其子泉明贾深献李钦凑首及何千年髙邈于京师张通幽泣请曰通幽兄陥贼乞与泉明偕行以救宗族杲卿哀而许之至太原杲卿欲自托于承业乃教以留泉明等更其表自以为功而毁短杲卿别遣使献之杲卿起兵才八日守偹未完史思明蔡希德引兵至城下杲卿告急于承业承业既窃其功拥众不救杲卿昼夜拒战粮尽矢竭城遂陥杲卿及履谦皆被执王承业使至京师宗大喜拜承业为羽林大将军征杲卿为卫尉卿朝命未至而城已防杲卿至洛阳禄山数杲卿反罪杲卿瞠目骂曰汝本营州牧羊羯奴天子擢汝为三道节度使恩幸无比何负于汝而反我世为唐臣禄位皆唐有岂从汝反耶我为国讨贼恨不斩汝何谓反也臊羯狗何不速杀我禄山大怒并履谦等缚于中桥柱剐之二人比死骂不虚口顔氏一门死于刀锯者三十余人
　　癸亥李光弼为河东节度使甲子加哥舒翰左仆射同平章事【旧纪】
　　解题曰按新史志贞观八年仆射李靖三两日一至中书门下髙祖已后为宰相者必加同中书门下三品当时武帅得此者絶希今翰以左仆射同平章事盖责任方重故也及宪宗时王锷为河东节度使求兼宰相权德舆等执不可以为方镇宰相必有大忠若勲否则强不制者不得与之事乃止懿僖以后用以宠方镇虽桀贼奴材不问可以观世道矣事见通鉴
　　南阳太守鲁炅为南阳节度使【以新纪修】
　　解题曰是载置襄阳南阳防御使寻升南阳为节度使置兴平节度使领上洛安康武当房陵二载废升襄阳为山南东道节度领襄邓随唐安均房金商上元废兴平节度寳应金商京畿兴元置金商都防御使贞元元年邓州都畿三年山南东道领复州十年安州奉义元和十年置唐随邓节度治唐州十一年治随州十二年废还山南东道光启升金商都防御使为节度是年罢为昭信军防御使文德赐山南东道号忠义军光化升昭信军为节度天祐赐号戎昭军増领均房又更曰武定军三年忠义军复为山南东道废武定军均房山南东道
　　乙丑安禄山遣其子庆绪冦潼闗哥舒翰击却之【以旧纪修】二月李光弼取常山史思明救之败走【以通鉴修】真源令张廵守雍丘【通鉴】
　　解题曰真源亳州县
　　庚子贾贲与贼将令狐潮战死之三月廵败之【以新纪通鉴修】戊辰以灵昌太守嗣吴王祗为河南节度使【以通鉴修】壬午李光弼为范阳长史河北节度使【以旧纪修】加户部侍郎河北防御使顔真卿为采访使真卿克魏郡【以通鉴修】夏四月甲午郭子仪李光弼与史思明战于九门大败之庚子克赵郡【以新纪通鉴修】
　　解题曰九门常山郡县或曰土门
　　以平卢逰奕使刘正臣为节度使安东将王志为副大都防【以通鉴修】五月丁巳鲁炅溃于滍水以夷陵太守虢王巨为河南节度使【以新纪传修】
　　解题曰郑樵曰滍水出汝州鲁山县东过犫县故城北疑犫后来并入叶西北过定陵入于汝定陵頴昌府舞阳也
　　壬午郭子仪李光弼击史思明于嘉山大破之河北十余郡复降【以通鉴修】
