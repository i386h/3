<!-- { "loadSidebar": true } -->
　　解题曰按载记列传温率水军伐势次青衣【舆地广记云青衣水出卢山徼外东南流至龙游而与江合龙游居青衣水口非汉之青衣也然温之伐蜀至青衣留辎重于彭模而大军直指成都不应自雅之青衣而复囘彭山今龙游有青衣江青衣山青衣渡皆以青衣为名往往汉县之所统阔逺极青衣水之所至皆属焉耳余见汉安乐思公建兴十三年注】势大发兵拒守又遣李福与昝坚等数千人従山阳趣合水【嘉定甲志云青衣水従西来至城西与阳山江合名雅江又曰水疑即此】距温谓温従歩道而上诸将欲设伏于江南以待昝坚不従率诸军従江北鸳鸯碕【在叙州南溪县】向犍为【今眉州彭山县晋犍为郡治】温次彭模【水经注江水自武阳东至彭模水延岑入蜀军次是地亦谓之平模水曰外水在今彭山县】乃命叅军周楚孙盛守辎重自将歩卒直指成都李福及従兄权等攻彭模楚等御之福退走温又击权等三战三防贼众散自间道归成都【萧绎金楼子载温伐蜀之诗曰龙骧肃方泽虎啸出平臯其气盖吞李势矣】昝坚到犍为方知与温异道乃逥従沙头津渡及坚至温已造成都十里陌坚众自溃势悉众与温战于笮桥【去成都四里】势众大溃余见通鉴李特以惠帝太安元年起兵至此六世凡四十六年以穆帝永和三年灭晋三用师于蜀刘敬宣朱龄石皆以偏师往而温以元帅自行李氏之势非谯縦乍起之比故也敬宣扬声外水由势江进达黄浒无功而还龄石疑兵出内水中水自外水破彭模城舎船歩进遂平成都所歴大略与温相似但温五月而成功龄石八月而成功迟速异耳
　　林邑范文陷日南【以吕祖谦标目修】夏四月丁巳故汉将邓定等据成都【以通鉴修】赵伐凉凉以谢艾为军师将军大破之【以列传修】秋七月邓定立范贲为帝【以本纪修】八月戊午凉谢艾击赵将麻秋大败之【以本纪修】冬十月乙丑以张重华为大将军凉州刺史【以纪传修】
　　晋孝宗穆皇帝永和四年　【赵武皇帝建武十四年凉张重华建兴三十六年代高祖皇帝建国十一年　燕景昭皇帝慕容隽元平元年】秋八月赵太子宣杀太
　　尉秦公韬赵王虎杀之【以载记修】桓温为征西大将军开府【以本纪修】殷浩叅综朝权与桓温浸相疑贰【以通鉴修】秋九月丙申燕王皝卒【以本纪修】冬十一月燕世子隽立改元【以通鉴修】解题曰宋庠纪年通谱按后魏书称隽年号元平今检范亨燕书燕载记无元平之目元平本汉昭帝年号
　　十二月以蔡谟为侍中司徒固辞不拜【以通鉴修】
　　晋孝宗穆皇帝永和五年　【赵武皇帝太宁元年凉张重华建兴三十七年代高祖皇帝建国十二年燕景昭皇帝元平二年】春正月赵王虎即帝位改元【以吕祖谦标目修】赵高力督梁犊反攻下辨掠荥阳赵主虎以燕王斌为大都督破斩之【以载记修】夏四月平西将军益州刺史周抚击范贲斩之【以本纪修】封慕容隽为燕王【以本纪修】赵主虎以燕王斌为丞相録尚书事将军张豺为镇衞大将军受遗皇后使豺杀斌豺都督中外诸军録尚书事己巳虎卒太子世即帝位五月庚寅彭城王遵杀豺废世而自立遂弑世及太后沛王冲起兵于蓟遵遣都督中外军事冉闵擒之【以通鉴目録吕祖谦标目修】赵车骑大将军蒲洪来降【以通鉴修】六月桓温屯安陆遣诸将讨河北赵扬州刺史王浃以夀春降【以本纪修】秋七月禇裒为征讨大都督伐赵裒将王龛等败于代陂八月裒还【以纪传修】
　　解题曰按纪传载记后魏书列传石虎死子世嗣五月石遵废世而自立六月桓温屯安陆遣诸将经营北方遵扬州刺史王浃以夀阳降西中郎将陈逵进据夀春禇裒上表请伐之即日戒严直指泗口朝议以裒事任贵重不宜深入可先进偏师裒重陈遣前锋督防王頥之等径造彭城示以威信后遣督防麋嶷进军下邳贼即奔溃今宜速发以成声势于是除征讨大都督徐兖青扬豫五州诸军事裒率众三万径进彭城河朔士庶归降者日以千计裒抚纳之甚得其欢心遣督防王龛伐沛获伪相攴重郡中二千余人归降鲁郡五百余家亦建义请援裒遣龛李迈领鋭卒三千迎之裒次丁邳遵以李农为南讨大都督率骑二万来距龛次代陂为农所败死伤大半执龛送邺又杀迈龛裒之骁将三军防气乃引还陈逵闻之惧遂焚夀阳积聚毁城而还余见通鉴【后魏列传遵使李农领万余骑逆围龛于薛据地理志鲁郡有薛县代陂盖在薛也】
　　赵雍州豪杰遣使告晋建威将军梁州刺史司马赴之【以通鉴修】九月张重华称凉王【以朱熹纲目修】司马破赵长城璧冬十月还【以通鉴修】
　　解题曰水经注渭水东迳郿坞南董卓筑坞高与长安城等渭水之东水出南山洛谷北流迳长城西甘露二年蜀姜维出骆谷围长城即斯地也
　　十一月赵冉闵弑其主遵立义阳王鉴为帝闵自为大将军【以载纪修】秦雍流民推蒲洪为主赵以洪为征西大将军都督诸军事【以吕祖谦标目修】十二月己酉都乡元穆侯禇裒卒【以本纪修】赵新兴王祗举兵于襄国冉闵遣汝隂王琨讨之闵杀胡羯二十余万人【以通鉴修】













　　大事记续编卷二十九
<史部,编年类,大事记续编>
　　钦定四库全书
　　大事记续编卷三十　　　明　王祎　撰
　　晋孝宗穆皇帝永和六年　【赵帝石祗永宁元年　凉张重华建兴三十八年代高祖皇帝建国十三年　燕景昭皇帝元平三年　魏帝冉闵永兴元年】春正月赵冉闵更其国号曰衞改元青龙赵汝隂王琨等讨之大败闰二月闵弑其主鉴尽灭石氏自即帝位改元国号魏【以吕祖谦标目修】
　　解题曰事见通鉴按载记勒以成帝咸和三年僣立二主四子凡二十三年以永和五年灭宋庠纪年通谱青龙本魏明帝年号永兴本汉桓帝惠帝年号陈亮曰晋自元帝息心于一隅而胡羯鲜卑氐迭起中国无岁不寻干戈而江左卒亦不得一日宁然渊勒遂无遗种而愍怀之痛犹有所诿以自安也晋之植根本无可言者而江左诸臣若祖逖周访之徒皆有虎视河洛之意而桓温之师西至灞上东至枋头又于其间修陵寝于洛阳盖未尽置中国于度外也故刘裕竟能一平河洛而后晋亡百年之间其事既已如此而天地之正气固将有所发泄矣元魏起而承之孝文遂定都洛阳以修中国之衣冠礼乐而江左非复天命人心之所系矣是以一天下者卒在西北而不在东南天人之际岂不甚可畏哉
　　丁丑彗星见于亢【本纪】己丑中军将军殷浩都督扬豫徐兖青五州军事蒲洪都督河北军事其子健监征讨前锋军事洪自称三秦王改姓苻氏【以通鉴吕祖谦标目修】
　　解题曰李舜臣曰往年以燕王之号命慕容隽今年以信都襄国之号命蒲洪及其子健明年以高陵太原之号命姚弋仲及其子襄客主初不相通而但以方州遥授此曹窘于变故应时受命旋则背去苻健则自枋头以入关慕容隽则自蓟以入冀姚襄则自颍昌以入洛前日之愿受封爵者今皆起为敌国于关河许洛之间矣可胜叹哉事见通鉴
　　三月燕伐赵取幽州徙都蓟【以载记修】故赵将麻秋鸩杀苻洪苻健斩之【以本纪修】赵新兴王祗即帝位于襄国改元解题曰宋庠纪年通谱永宁本汉安帝晋惠帝年号
　　夏四月遣汝隂王琨伐魏【以吕祖谦标目修】五月取魏合肥【以本纪修】六月魏败赵兵【以通鉴修】秋七月段龛据广固称齐王【以通鉴修】
　　解题曰事见通鉴水经注浊水一名溷水出广固县为山东北流迳广固城城四周絶涧岨水深隍晏谟齐地记城曹嶷所筑有大涧甚广因之为固【曾肇青州南洋桥记青州治临淄晋曹嶷筑广固城刘裕平燕羊穆之筑东阳城即今治北城洋水出石膏山东北入钜定见班固书今石膏山距城二十五里水经谓之巨洋或曰朐弥今曰渠洱河与固説合今俗呼洋水有二曰南洋河今桥是也曰北洋河距北城若干里者是也】
　　八月故赵司马杜洪据长安自称晋征西将军苻健称晋征西大将军帅众入关【以举要厯补遗修】故赵统衞军张贺度等攻邺魏主闵大败之【以通鉴目録修】九月燕王隽循冀州【以载记修】冬十月杜洪出奔【以通鉴修】十一月魏主闵围襄国【以本纪修】十二月免蔡谟为庶人【以本纪修】
　　解题曰程逈曰孟子曰无罪而杀士则大夫可以去无罪而戮民则士可以徙若无罪而诛三公此亡国之证也纣杀比干是也桓温谓浩仪刑百揆亦过论也事见通鉴
　　晋孝宗穆皇帝永和七年　【赵帝石祗永宁二年　凉张重华建兴三十九年代高祖皇帝建国十四年　燕景昭皇帝元平四年魏帝冉闵永兴二年　秦景明皇帝苻健皇始元年】春正月丁酉日有食之【本纪】段龛来降【以本纪修】丙辰苻健即天王位国号秦改元【以载记修】魏主闵围襄国姚弋仲燕王隽遣兵救赵三月赵汝隂王琨会之闵大败而还赵遣其将刘显伐魏闵败之【以载记修】杜洪召司马夏四月与苻健战于五丈原败还【以本纪修】
　　解题曰往年出骆谷畏石苞王朗之众而还及苞朗退杜洪苻健各借晋名字以相图此勲进取之时也乃恬若不闻健入长安而苻氏国矣方始赴杜洪之招不亦晩乎其败宜也事见通鉴
　　赵刘显弑其主祗以降魏秋七月显复叛魏称帝【以载记修】八月魏豫州牧张遇及徐兖荆洛州皆来降【以本纪载记修】燕慕容恪取魏中山【以吕祖谦标目修】冬十一月姚弋仲遣使来降以为车骑将军督江北军事其子襄为平北将军都督并州军事【以本纪修】十二月辛未桓温北伐拜表輙行军次武昌会稽王昱谕之乃止【以纪传修】
　　晋孝宗穆皇帝永和八年　【凉张重华建兴四十年代高祖皇帝建国十五年燕景昭皇帝元玺元年　魏帝冉闵永兴三年　秦景明皇帝皇始二年】春正月辛卯朔
　　日有食之【以本纪修】秦王健即帝位【以吕祖谦标目修】杜洪为司马张琚所杀【以通鉴修】刘显攻常山魏主闵败之取襄国诛显【以吕祖谦标目修】赵汝隂王琨来奔斩之【以举要厯补遗修】
　　解题曰按载记季龙十三子五人为冉闵所杀八人自相残害琨至此又死于是石氏遂絶程逈曰石勒囚执天子妻辱妃主涂炭生灵石虎继之凶暴尤甚易曰积不善之家必有余殃琨当余殃之报其祸方兴晋氏斩之合天心也胡寅指以为敌彼贼也何敌之云又岂一人之惠怨乎哉事见通鉴
　　殷浩北伐中军将军王羲之谏止之不听
