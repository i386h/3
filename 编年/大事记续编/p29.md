<!-- { "loadSidebar": true } -->
　　戊午晦日有食之【夲纪】六月丙寅以大司农王敏为司徒【以夲纪修】秋七月徙淮阳王延为阜陵王食二县【以纪传修】是嵗北匈奴防云中【以夲纪修】济南王康坐谋不轨削五县【以列传修】觧题曰按夲传康在国不循法度交通賔客其后人上书告康招来州郡奸猾渔阳顔忠刘子产等又多遗缯帛案图书谋议不轨事下考有司举奏之显宗以亲亲故不忍穷竟其事但削祝柯隰隂东朝阳安徳西平昌五县建初八年肃宗复还所削地夲纪通鉴皆不载嵗月不可考建初元年杨终以广陵楚淮阳济南之狱徙者数万今因淮阳王之徙牵连书之【按郡国志祝柯隰隂安徳属平原郡李贤曰东朝阳在齐川临济县东西平昌今徳州般县】
　　汉显宗孝明皇帝永平十七年春二月王敏薨三月癸丑以汝南太守鲍昱为司徒【以夲纪修】甘露仍降树枝内附芝草生殿前五色爵翔集京师西南夷白狼等百余种奉贡【以夲纪修】班超执防勒王兠题立故王弟忠为王【以列传修】夏五月戊子公卿以帝威徳懐逺祥物显应奉觞上夀诏太常告宗庙赐民爵【以夲纪修】
　　觧题曰陈瓘曰中元有醴泉芝草甘露之瑞群臣请付太史光武谦而不许又郡国所上抑而不当所以训示子孙者如此故群臣举觞上夀帝自以虚薄不能致此策告宗庙归徳于髙祖光武虽出于徳性成以学术亦由取法于前人也事见通鉴
　　冬十一月遣窦固耿秉等出敦煌击西域破之于蒲类海遂入车师复置西域都防戊巳校尉【以夲纪修】
　　汉显宗孝明皇帝永平十八年夏六月己未有星孛于太微【以夲纪修】焉耆兹攻杀西域都护陈睦北匈奴及车师后王围戊巳校尉【以夲纪修】秋八月壬子帝崩于东宫前殿遗诏无起寝庙藏主于世祖庙便殿
　　觧题曰帝遗诏遵俭无起寝庙藏主于世祖庙更衣孝章不敢违以更衣有小别上尊号曰宗庙间祀于更衣四时合祭于世祖庙【李贤曰续汉书五年再殷祭三年一祫五年一禘四时正祭外有五月尝麦三伏立秋尝粢盛酎十月尝稲等谓之间祀更衣者非正处也园中有寝有便殿寝者陵上正殿便殿寝侧之别殿即更衣也】章帝遗诏如先帝故事和帝不敢违后帝承尊皆藏主于世祖庙积多无别是后宗但为陵庙之号朱熹曰胡宏论汉文之短防其失不在文帝而景帝当任其责子于不起寝庙之诏则以为明帝固不为无失然使章帝有魏颗之孝群臣有宋仲几楚子囊之忠则必不以一时之乱命壊千古之彛制况事体之轻重又非如三子所正者而已耶自是更魏晋隋唐其间非无奉先思孝之君据经守礼之臣而皆不能有所裁正其至使太祖之位下同孙子既无以见其为七庙之尊群庙之神则上厌祖考而不得自为一庙之主孝子顺孙之心宜亦有所不安于此矣
　　虎贲中郎将马廖受遗诏典门禁
　　觧题曰踵梁松故事也【陈瓘曰郎中令掌郎卫如三署郎及公卿大夫子弟皆与人主亲昵故属郎中令此犹有意至后汉别光禄勲为一司如五官中郎将左右中郎将羽林虎贲中郎将羽林监在外执防仪卫之人故以武属光禄太中中散諌议大夫议郎谒者仆射常侍谒者居中与人主谋议故以文属既以文属便为一司其后不惟不属光禄勲而已所谓諌议大夫者又别为门下省惟其地近言行所以权重至此耳】
　　太子即皇帝位尊皇后曰皇太后壬戌塟孝明皇帝于显节陵【以纪传及袁宏汉纪修】
　　觧题曰【杨衒之洛阳伽蓝记帝崩起只洹于陵上自后百姓冢上或作浮屠李贤曰帝王纪显节陵西北去洛阳三十七里】吕祖谦曰汉武汉明文物最盛当时封防山禅梁父登明堂立辟雍兴太学大畧相似然武帝过虽多而规模大明帝过虽少而规模狭武帝多欲知人善任使畧识君道政如夫子言卫灵公之无道而不防者也明帝恃其察慧以耳目擿发自重之士少立其朝人才逺不及武帝一时虽晏然而培飬根夲欠缺多矣幸而章帝以长者继之其病未见自此后所谓不任大臣者其病尽见一失而为外戚再失而为宦官汉遂以亡由光武明帝任明察未尝培养根夲所以西汉之后犹有东汉东汉之后虽诸葛孔明不能强民以思汉也
　　冬十月以赵熹为太傅牟融为太尉并録尚书事觧题曰録尚书事始此盖取纳于大麓之义谓其大録万几之政也
　　十一月戊戌以蜀郡太守第五伦为司空【以夲纪修】
　　觧题曰按袁宏汉纪上新即位伦以逺郡入为三公用清能也
　　诏征西将军耿秉屯酒泉遣酒泉太守叚彭救戊巳校尉耿恭【以夲纪修】甲辰晦日有食之【以夲纪修】十二月以马廖为卫尉黄门侍郎马防为中郎将黄门侍郎马光为越骑校尉【以列传修】尊孝明庙曰显宗【以夲纪修】
　　觧题曰东观书章帝赐东平王苍书曰先帝躬履九徳对于八政今廹遗诏诫不起寝庙臣子悲结佥以为虽祀于更衣犹宜有所宗之号以克配功徳公卿议驳今皆并送及太尉喜等奏上尊号曰显宗四时祫食于世祖庙奏武徳文始五行之舞苍上言孝文庙乐曰昭徳之舞孝武庙乐曰盛徳之舞不进与髙庙同乐孝明皇帝主在世祖庙当同乐盛徳之乐无所施如自立庙当作舞乐者不当与世祖庙盛徳之舞同名即不改作舞乐当进武徳之舞上报如王议
　　是嵗大旱
　　觧题曰大旱谷贵肃宗召司徒鲍昱问曰将何以消复灾青对曰陛下始践天位刑政未着如有失得何能致异但臣前在汝南典理楚事系者千余人恐未能尽当其罪大狱一起寃者过半又诸徙者骨肉离分孤魂不祀一人呼嗟王政为亏宜一切还诸徙家属蠲除禁锢死生获所和气可致帝纳其言校书郎杨终以为广陵楚淮阳济南之狱徙者万数又逺屯絶域吏民怨旷上疏曰永平以来仍连大狱有司穷考转相牵引家属徙邉加以北征匈奴西开三十六国转输烦费及逺屯伊吾楼兰车师戊巳民懐土思怨结邉域肃宗下其章第五伦亦同议牟融鲍昱以孝子无改父之道先帝所建不宜回异终复上书曰秦筑长城功役繁兴胡亥不革卒亡四海故孝元弃珠崖光武絶西域不以鳞介易我衣裳鲁文公毁泉台春秋讥之曰先祖为之已毁之不如勿居而已防公作三军昭公舍之君子大其复古以为不舍则有害于民也今伊吾之役楼兰之屯乆而未还非天意也帝从之陈瓘曰楚狱虽先朝已行之事改以便民所以为继志述事鲍昱敢言可谓忠矣章帝能聴可谓孝矣至于乆役逺输百姓愁困杨终之论正而不阿昱不论其当改与否而专谓先帝所建不宜回异是不以武王周公继志述事望其君而頋以孟荘子之不改为大也况楚狱亦先帝所行而北征西戍独不可改乎章帝从之其孝防矣昱之论可以少媿
　　诏勿兖豫徐州田租刍槀【以本纪修】














　　大事记续编卷十
<史部,编年类,大事记续编>
　　钦定四库全书
　　大事记续编卷十一　　　　明　王祎　撰
　　汉肃宗孝章皇帝建初元　春正月丙寅诏二千石劝农桑有司谨选举顺时令理寃狱【以本纪修】
　　觧题曰肃宗初承永平故事吏政尚严切尚书决事率近于重陈宠以帝新即位宜改前世苛俗乃上疏曰圣贤之政以刑罚为首　者断狱严明所以威惩奸慝奸慝既平必宜济之以寛陛下数诏羣僚崇晏晏而有司未悉奉承犹尚深刻断狱者急于篣格酷烈之痛执宪者烦于诋欺放滥之文夫为政犹张琴瑟大急者小絶宜隆先王之道荡涤烦苛之法全广至徳以奉天心帝敬纳宠言每事务于寛厚其后遂诏有司絶鉆钻诸惨酷之科【李贤曰鉆其炎反铁鋷也钻作唤反膑刑谓钻去其膑骨】觧妖恶之禁除文致之请谳五十余事叶适曰元帝改宣帝故事章和亦鍳明帝苛察而汉皆由此不振盖人主之徳不至而以政为寛宜其有弛缓之
　　叚彭击车师大破之二月耿恭还诏罢戊巳校尉都防官徴班超超更还踈勒【以吕祖谦标目録】三月甲寅山阳东平地震己巳诏举贤良方正直言极谏夏五月辛酉初举孝亷郎中补长相【以本纪修】秋七月辛亥诏以上林池籞田赋民【以本纪修】八月庚寅有星孛于天市【以本纪修】九月哀牢夷叛【以本纪修】冬十一月阜陵王延谋反贬为侯【以本纪修】南单于及乌桓击北匈奴大破之【以本纪修】
　　汉肃宗孝章皇帝建初二年春二月辛丑诏禁奢纵僣侈【以本纪修】甲辰罢伊吾庐屯兵【本纪】永昌越嶲益州兵讨哀牢平之【以本纪通鉴修】夏四月戊子诏还坐楚淮阳徙者四百余家【以本纪修】诏齐相省冰纨方空縠吹纶絮【以本纪修】
　　觧题曰李贤曰纨素也冰言色鲜防如冰释名曰縠绶也方空者纱薄如空也或曰空孔也纶似絮而细吹者言吹嘘可成亦纱也
　　帝欲封诸舅太后固止之【以通鉴修】六月烧当诸种反冦金城汉阳秋八月遣行车骑将军马防长水校尉耿恭讨之【以本纪修】
　　觧题曰城门校尉马防行车骑将军以长水校尉耿恭副将北军五校士及诸郡积射士征西羌第五伦上疏曰贵戚可封侯以富之不当职事以任之何者绳以法则伤恩私以亲则违宪伏闻马防今当西征臣以太后仁恩陛下至孝恐有纎芥难以意爱不省余见通鉴【北军京师重兵西京不轻调光武罢郡国材官建武十九年臧宫始将北军平原武自此始接踵于外矣】
　　冬十二月戊寅有星孛于紫宫【以本纪修】
　　汉肃宗孝章皇帝建初三年春正月己酉宗祀明堂登灵台【以本纪修】耿恭破诸羌降之坐忤马防防下狱免【以吕祖谦标目修】
　　觧题曰按袁宏汉纪恭到陇西上言宜令车骑将军防屯汉阳以为威重昔窦融懐集羌胡得其驩心子孙今乐闻窦氏前击白山卢水闻窦固至三日而兵合宜复奉大使又荐临邑侯刘复明畧卓异反以微过归国宜令复将乌桓兵由是忤于马防防令谒者李谭奏恭不忧军被诏怨望徴下狱免余见通鉴陈瓘曰耿恭有功无过以忤马防而免官第五伦谓贵戚不宜任以职事盖虑此矣
　　三月癸巳立贵人窦氏为皇后
　　觧题曰窦勲狱死而后其女非礼也
　　赐民爵孤寡癃贫粟【以本纪修】夏四月罢虖沱石臼河漕【以本纪修】
　　觧题曰永平中理虖沱石臼河从都虑至羊肠仓欲令通漕太原【西汉地里志注太原上交县緜蔓水至常山郡蒲吾县入虖沱河李贤曰石臼河在今定州唐县东后汉郡国志常山国蒲吾县注古今注永平十年作常山虖沱蒲吾渠通漕舡水经注汾阳故城积粟所在谓之羊肠仓在晋阳西北今岚州界羊肠阪是也】苦役连嵗无成转运所经三百八十九隘前后没溺死者不可胜筭拜邓训谒者使监领其事训考量括知大功难立是以上言遂罢其役余见通鉴
　　闰月班超击姑墨大破之【以本纪修】冬十二月丁酉以马防为车骑将军兼城门校尉【以本纪袁宏汉纪修】有司奏遣诸王归国不许【以列传修】
　　汉肃宗孝章皇帝建初四年春二月庚寅牟融薨【以本纪修】夏四月戊子立子庆为皇太子赐民爵孤寡癃贫粟辛卯封皇子二人为王【以本纪修】癸卯封马廖马防执金吾马光为侯五月丙辰廖等以特进就第【以列传通鉴修】甲戍以鲍昱为太尉南阳太守桓虞为司徒【以本纪修】六月癸丑皇太后马氏崩【本纪】冬十一月壬戍诏诸儒诸生防白虎观议五经同异帝亲称制临决【以本纪修】
