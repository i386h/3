<!-- { "loadSidebar": true } -->
　　二月癸未贬户部侍郎李绅爲端州司马【以旧纪通鉴修】解题曰绅李徳裕之党也按新旧史列传绅改户部侍郎李逢吉终欲防之绅族子虞有文学名隠居华阳时来省绅虞与柏耆程昔范善及耆爲拾遗虞以书求荐书悮达于绅绅痛诮之虞失望后至京师以绅所言逢吉奸邪傅防之语告逢吉逢吉大怒乃用张又新李续等计擢虞昔范与刘栖楚皆为拾遗以伺绅隙内结王守澄自助防敬宗立逢吉知绅失势可乘虑嗣君复用之使守澄从容奏言先帝始议立太子杜元頴李绅劝立深王独逢吉请立陛下而李续李虞助之帝虽冲年亦疑其事防逢吉奏李绅尝不利于陛下请逐之帝不能自执乃贬绅端州司马栖楚等怒得善地皆切齿惟韦处厚屡言绅枉折逢吉之奸天子亦稍开悟防禁中检防旧事得穆宗封书一箧发之得裴度元頴绅疏请立帝爲嗣帝感悟兴叹悉焚逢吉党所上谤书绅党得保全余见通鉴胡寅曰敬宗既得裴度李绅之疏则逢吉守澄诬防明白于是罢逢吉而相绅置守澄于法岂不伟哉然使绅诚有动揺之罪穆宗发觉治之可也敬宗既爲天子矣又何治焉今以逢吉谗绅谋不利于己则欲杀之得绅立己疏则嗟叹之是其喜怒皆私己而发不以公道行之此所以来防贼之口也
　　己亥尊皇太后爲太皇太后乙巳尊帝母王氏爲皇太后【以旧纪通鉴修】丁未帝幸中和殿击鞠自是游宴击鞠奏乐不可悉纪【以通鉴修】
　　夏四月丙申帝击鞠于清思殿染匠张韶作乱伏诛【以吕祖谦标目修】五月乙卯吏部侍郎李程户部侍郎窦易直同平章事【以新纪修】冬十一月庚申光陵庙号曰穆宗【以通鉴修】十二月韩愈卒【旧纪】
　　解题曰愈尝着原道一篇深明圣贤仁义道德之説以辟异端汉魏以来诸儒之论未有能及之者也其辞曰老子之小仁义非毁之也其见者小也坐井而观天曰天小非天小也彼以煦煦为仁孑孑为义其小之也则宜其所谓道道其所道非吾所谓道也其所谓徳徳其所徳非吾所谓德也凡吾所谓道徳云者合仁与义言之也天下之公言也老子之所谓道徳云者去仁与义言之也一人之私言也周道衰孔子没火于秦黄老于汉佛于晋宋齐梁魏隋之间其言道徳仁义者不入于杨则入于墨不入于墨则入于老不入于老则入于佛入于彼必出于此入者主之出者奴之入者附之出者污之噫后之人其欲闻仁义道德之説孰从而听之古之为民者四今之为民者六古之教者处其一今之教者处其三农之家一而食粟之家六工之家一而用器之家六贾之家一而资焉之家六奈之何民不穷且盗也古之时人之害多矣有圣人者立教之相生养之道为之君为之师驱其虫蛇禽兽而处之中土寒然后为之衣饥然后为之食木处而顚土处而病也然后为之宫室为之工以赡其器用为之贾以通其有无为之医药以济其夭死为之埋祭祀以长其恩爱为之礼以次其先后为之乐以宣其湮郁为之政以率其怠劝为之刑以锄其强梗相欺也为之符玺斗斛权衡以信之相夺也为之城郭甲兵以守之今其言曰圣人不死大盗不止剖斗折衡而民不争呜呼其亦不思而已矣如古之无圣人人之类防乆矣何也无羽毛鳞介以居寒热也无牙以争食也是故君者出令者也臣者行君之令而致之民者也民者出粟米麻丝作器皿通货财以事其上者也今其法曰必弃而君臣去而父子禁而相生养之道以求其所谓清净寂灭者呜呼其亦幸而出于三代之后不见黜于禹汤文武周公孔子也其亦不幸而不出于三代之前不见正于禹汤文武周公孔子也帝之于王其号虽殊其所以爲圣一也夏葛而冬裘渇饮而饥食其事虽殊其所以爲智一也今其言曰曷爲不爲太古之无事是亦责冬之裘者曰曷不爲葛之之易也责饥之食者曰曷不爲饮之之易也传曰古之欲明明徳于天下者先治其国欲治其国者先齐其家欲齐其家者先修其身欲修其身者先正其心欲正其心者先诚其意然则古之所谓正心而诚意者将以有爲也今也欲治其心而外国家天下灭其天常子焉而不父其父臣焉而不君其君民焉而不事其事孔子之作春秋也诸侯用夷礼则夷之夷而进于中国则中国之今也举夷狄之法而加之先王之教之上几何其不胥而爲夷也夫所谓先王之教者仁义道徳其文诗书易春秋其法礼乐刑政其民士农工商其位君臣父子师友賔主昆弟夫妇其服丝麻其居宫室其食粟米蔬菓鱼肉其爲道易明而其爲教易行也斯吾所谓道也非向所谓老与佛之道也尧以是传之舜舜以是传之禹禹以是传之汤汤以是传之文武周公文武周公传之孔子孔子传之孟轲轲之死不得其传焉荀与杨择焉而不精语焉而不详由周公而上上而爲君故其事行由周公而下下而爲臣故其说长然则如之何其可也曰不塞不流不止不行人其人火其书庐其居明先王之道以道之鳏寡孤独废疾者有养也其亦庻乎其可也宋程颢曰韩愈亦近世豪杰之士如原道中语虽不能无病痛然自孟子后能将大见识寻求者才见此人至如断曰孟氏醇乎醇荀与杨择焉而不精语焉而不详若无所见安能由千载之后见得若是之明也朱熹曰愈之于道知其用之周于万事而未知其体之具于吾之一心知其可行于天下而未知其本之当先于吾之一身也是以其言尝详于外而畧于内其志常极于逺大而其行未必能谨于细防虽知文与道有内外浅深之殊而终未能审其缓急轻重之序以决取舍虽知汲汲以行道济时抑邪与正爲事而或未免杂乎贪利慕禄之私此其见于文字中得失有不可掩者
　　是嵗回鹘崇徳可汗死弟曷萨特勒立【以通鉴脩】
　　唐敬宗皇帝寳厯元年春正月辛亥改元【以新旧纪修】乙卯牛僧孺罢【新纪】三月辛酉册回鹘昭礼可汗【朱熹纲目】夏四月癸巳上尊号【以新旧纪修】秋九月壬午刘悟卒其子从谏自称昭义留后【以新纪修】
　　解题曰实录从谏以金币赂当权者旧史列传李逢吉王守澄受其赂曲爲致请通鉴考异以事有无难眀故不取也
　　冬十一月立子爲王【以新纪修】
　　唐敬宗皇帝寳厯二年春二月丁未山南西道节度使裴度守司空同平章事【以新纪修】
　　解题曰僧孺罢则度相矣孙甫曰韦处厚爲郎官日尝爲裴度贬官李逢吉亦所深怨也处厚犯权臣之威称其所怨复不念已之隙力言其贤是公忠之性过人而益之以至明也事见通鉴
　　三月横海节度使李全畧卒其子同防自称留后【以吕祖谦标目修】夏四月戊申以刘从谏爲节度使【以旧纪修】五月卢龙军乱杀朱克融立其子延嗣爲节度使【以新纪修】六月遣使诣润州迎周息元【以朱熹纲目修】秋八月卢龙兵马使李载义杀朱延嗣自称留后防以爲节度使【以通鉴修】九月壬申李程罢【以新纪通鉴修】冬十一月甲申李逢吉罢【以新纪修】
　　解题曰度相则逢吉罢矣通鉴考异谓宰相之门何常无特所亲爱之士数引接询访得失其间忠邪溷殽固亦多矣其疎逺不得志者则从而怨疾之巧立名目以相机诮此乃古今常态非独逢吉之门有八关十六子也旧史逢吉传以爲有求于逢吉者必先经此八人纳赂无不如意亦恐未必然但逢吉之门险陂爲多耳刘栖楚敢与王承宗争事此乃正直之士何得爲侫邪之党哉此皆出于李让夷敬宗实录让夷徳裕之党而栖楚逢吉所善故深诋之考异此论若无区别而又以栖楚爲正直之士何也
　　十二月辛丑宦官刘克明弑帝立绛王悟壬寅枢宻使王守澄等诛克明杀绛王流道士赵归真于岭南乙丑奉江王涵即皇帝位更名昻【以吕祖谦标目修】
　　解题曰范祖禹曰裴度位上相安危所系君弑不讨贼君立不预谋二日之间宦者三易主而不关宰相唐之纲纪于是大壊以度之勲徳处之犹如此而况不贤者乎事见通鉴【新史裴度传帝崩定策诛刘克明等迎立江王刘克明传枢宻使王守澄等与宰相裴度共迎江王发左右神防及六军飞龙兵讨之与唐鉴不同】
　　戊申尊母萧氏爲皇太后王太后爲寳厯太后【以通鉴修】庚戌兵部侍郎韦处厚爲中书侍郎同平章事【以新旧纪修】解题曰按新旧史列传文宗勤于听政然浮于断决宰相奏事得请徃徃中变处厚当独论奏曰言不见纳宜先罢即趍下顿首帝矍然曰何至是处厚趍出帝复召问所欲言处厚对数百言又言裴度忠可乆任帝嘉纳之自是无复横议者胡寅曰人之性无有不善而材有愚明柔强之异知学以反之则无防于一偏之失矣文宗恭俭寛勤其质甚美年十有八正讲明道义增益徳慧之时裴韦二公宜敷求名儒寘之左右使得以二帝三王正心修身之学辅导啓沃使知义理之正忠邪之别是非可否之处先后缓急之序然后勉以有爲则虽愚亦明柔亦强矣植木而不培其根浚水而不自其源乃欲则效于章疏望治于颊舌不亦逺乎
　　庚申诏出宫人省乐工伎术纵鹰犬停贡纂组雕镂【以新纪修】
　　解题曰按旧史本纪诏曰朕以薄遭逢内难刷君父之仇耻摅亿兆之哀寃而股肱大臣羣卿庻士引义抗请至于再三以图宗社之安以荅华夷之望俯从众欲夙夜震惊思所以克己复礼脩政安人宵兴匪宁旰食劳虑夫俭过则酌之以礼文胜则矫之以质庻乎俗登太古道浃生灵仪刑家邦以化天下内庭宫人非职掌者放三千人任从所适长春宫斛斗诸物依前户部收管鄠县渼陂鳯翔府骆谷地还府县教坊乐官翰林待诏伎术官并緫监诸色职掌内冗员者共一千二百七十人并宜停废緫监中一百二十四人先属诸军并各归本司余七百三人勒纳牒身放归本管先供教坊衣粮一百分厢家及诸司新加衣粮三千分并宜停给五坊鹰鹞并解放今年新宣附食度支粮小儿一百人并停给别诏宣索纂组雕镂不在常贡内者并停度支盐鐡户部及州府百司应供宫禁年支一物以上并准贞元元额爲定先造供禁中床榻以金筐瑟瑟寳钿者悉宜停造东头御马坊毬塲宜却还龙武军其殿及亭子所司毁拆余舍赐本军应行从处张陈不得用花蜡结防华饰今年已来诸道所进音声女人各赐束帛放还城外坟墓先有开斸以备行幸处宜晓示百姓任其脩塞其大逆魁首苏佐明等二十八人并已处斩宗族籍没妖妄僧惟真道士赵归真等或假于卜筮或托以医方疑众挟邪已从流窜其情非奸恶迹渉诖误者一切不问帝在藩邸知两朝之积弊此时厘革并出宸衷士民相庆喜理道之复兴矣【帝以十二月乙已即位距下此诏十六日尔】


　　大事记续编卷六十四
<史部,编年类,大事记续编>
　　钦定四库全书
　　大事记续编卷六十五　　　明　王祎　撰
