<!-- { "loadSidebar": true } -->
　　汉孝哀皇帝元寿二年春正月匈奴单于乌孙大昆弥来朝【通鉴】三月壬辰晦日有食之【以天文志修】夏五月正三公官董贤为大司马孔光为大司徒彭宣为大司空封长平侯【以本纪修】
　　解题曰哀帝始以大司马居大司徒之上自是遂为故事故后汉百官志先太尉而后司徒徐防之徒由司徒而为太尉
　　六月戊午帝崩于未央宫【本纪】
　　解题曰苏辙曰哀帝在国好礼节俭知成帝权夺于王氏及即位収揽威柄朝廷竦然而傅太后僣窃名号复宠任幸臣虽欲贬损王氏而身既失德朝无重臣所以资之者多矣诗曰无竞维人四方其训之有觉德行四国顺之二者帝皆失之其若王氏何哉
　　太皇太后之未央宫収玺绶诏尚书发兵符节百官奏事中黄门期门兵皆属王莽董贤自杀庚申莽为大司马领尚书事【纪传稽古録】
　　解题曰太后遣使者驰召莽诏尚书诸发兵符节百官奏事中黄门期门兵皆属莽总政机収兵权也按后汉王闳传哀帝临崩以玺绶付董贤曰无妄以予人时国无嗣立内外悚惧闳白元后请夺之即带剑至宣德殿后闼举手叱贤曰宫车晏驾国嗣未立公受恩深重当俯伏号泣何事以持玺绶以待祸至耶贤知闳必死不敢拒之乃跪授玺绶闳驰上后朝廷壮之其事班固不载余见通鉴【百官表尚书符节令中黄门皆属少府期门兵属光禄勲三辅黄图未央宫有宣德殿闼宫中门也】
　　秋七月遣车骑将军安阳侯王舜等迎元帝孙中山王衎【以传纪修】贬皇太后为孝成皇后徙孝哀皇后于北宫【以本纪修】贬傅太后为定陶恭王母丁太后为丁姬【以列传修】何武及左将军公孙禄免孔乡侯傅晏等徙合浦遣武及王立就国八月废孝成皇后孝哀皇后为庶人皆自杀【以列传修】彭宣免就国【以列传修】戊午右将军王崇为大司空封扶平侯【以列传修】九月辛酉中山王即皇帝位谒高庙年九歳太皇太后临朝称制王莽秉政百官总已以听【以本纪修】孔光为帝太傅位四辅右将军马宫为大司徒封扶德侯【以列传修】冬十月壬寅葬义陵上諡曰孝哀皇帝【以史记修】汉孝平皇帝元始元年春正月益州塞外蛮夷献白雉羣臣言王莽功德比周公宜赐号安汉公赐民爵三月丙辰孔光为太师王舜为太保左将军甄丰为少傅封广阳侯居四辅奉车都尉甄邯封承阳侯莽为太傅干四辅之事号曰安汉公【以列传通鉴修】
　　解题曰叶适曰王莽秉政才四月而簒事已成盖承诸父之旧内外无非王氏之人故速防如此事见通鉴
　　立故东平王云太子开明为王故桃乡顷侯子成都为中山王封宣帝耳孙信等三十六人为列侯赐太仆王恽等二十五人爵关内侯置羲和官【以本纪百官表修】公卿奏言太皇太后不宜亲小事乃下诏令安汉公莽四辅平决州牧二千石茂才吏【以列传修】夏五月丁巳朔日有食之【本纪】六月拜帝母衞姬为中山孝王后赐帝舅衞寳衞爵关内侯封周公后公子寛为褒鲁侯孔子后孔均为褒成侯【以本纪恩泽侯表修】追諡孔子为褒成宣尼公【本纪】
　　解题曰魏了翁曰古者弟子之于师子孙之于祖父尊之而无以加也则称字以别之字之至贵汉初犹然而新莽不知仲尼之为尊也妄为作諡然宣尼之云未尝削其字也至追崇之典代増则以絫諡为重加封为贵矣
　　汉孝平皇帝元始二年春黄支国献犀牛【本纪】越嶲郡上黄龙游江中孔光等称安汉公莽功德比周公大司农孙寳斥之坐免官【列传】
　　解题曰吕祖谦曰使平帝廷臣皆如寳则汉何自而亡事见通鉴
　　三月癸酉王崇谢病免夏四月丁酉甄丰为大司空右将军孙建为左将军光禄勲甄邯为右将军【以吕祖谦标目修】绍封宗室及功臣后为王侯者百余人【朱熹通鉴纲目】郡国大旱蝗安汉公莽四辅三公卿大夫吏民皆献田宅以口赋贫民【本纪】光禄大夫龚胜大中大夫邴汉谢病归【以列传修】解题曰策曰惟元始二年六月庚寅光禄大夫大中大夫耆艾二人以老病罢太皇太后使谒者仆射策诏之赐帛及行道舎宿歳时羊酒衣衾皆如韩福故事余见通鉴
　　秋九月戊申晦日有食之【本纪】使谒者大司马掾四十四人持节行邉兵【本纪】颁四条于匈奴【以列传修】
　　汉孝平皇帝元始三年夏安汉公莽奏定车服制度吏民飬生送终嫁娶奴婢田宅器械之品郡国县乡立学校庠序置经师【以本纪修】安汉公莽子宇与帝外氏衞氏有谋宇下狱死尽灭衞氏支属杀章敬长公主红阳侯王立平阿侯王仁汜乡侯何武鲍宣等数百人【以纪传修】解题曰自寒浞之后以人臣而簒天子之位自莽始也后世易代往往皆师莽之所为莽诛除异已者曹操杀孔融司马氏杀夏侯嵇康刘裕杀谢混刘藩至白马而其祸极矣事见通鉴
　　汉孝平皇帝元始四年春正月郊祀高祖以配天宗祀孝文以配上帝【本纪】改殷绍嘉公曰宋公周承休公曰郑公【本纪】三月丁未立安汉公莽女王氏为皇后【以本纪修】解题曰班固賛外戚曰易着吉凶而言谦盈之效天地鬼神至于人道靡不同之夫女宠之兴繇至防而体至尊穷富贵而不以功此固道家所谓祸福之宗也自汉兴终于孝平外戚后庭色宠着闻二十有余人然其保位全家者唯文景武帝太后及卭成后四人而已至如史良娣王悼后许恭哀后身皆夭折不辜而家依托旧恩不敢纵恣是以能全其余大者夷灭小者放流呜呼鉴兹行事变亦备矣吕祖谦曰班固论外戚之成败深切着明然谓许史不敢纵恣亦诬矣杀萧望之盖寛饶皆是物也纵恣有大于此者乎余见通鉴
　　遣太仆王恽等八人行天下观风俗【以通鉴修】夏四月甲子皇后见高庙加安汉公莽号宰衡赐莽母号功显君子二人为列侯【以纪传修】
　　解题曰莽内媚事旁侧长御以下赂遗以千万数白尊太后姊妹为君皆食汤沐邑日夜共誉莽又知太后妇人厌居深宫中莽欲虞乐以市其权廼令太后四时车驾廵狩四郊所至属县輙施恩惠赐民钱帛牛酒歳以为常夫行媚于内而施赂于外愚弄其民而虞羿于田树之诈慝以取其国家此寒浞之所以簒夏也莽不学寒浞而事与之合岂凡簒弑者固同一术耶余见通鉴
　　孔光辞位诏毋朝十日一入省中【以列传修】秋立明堂辟雍灵台筑学舎万区立乐经益博士员徴天下通经异能之士【以纪传修】
　　解题曰应劭曰明堂所以正四时出教化明堂上圆下方八窻四达布政之宫在国之阳八窻法八风四达法四时九室法九州十二重法十二月三十六戸法三十六雨七十二牖法七十二风孝经曰宗祀文王于明堂以配上帝黄帝曰合宫有虞曰总章殷曰阳馆周曰明堂辟雍者象璧圜雍言以水象教化流行胡寅曰明堂辟雍灵台杂见于诗礼孝经孟子其制作之详不可闻然以理考之王者向明而治古之堂今之殿也故孝经以为宗祀之所孟子以为王政之堂然则是天子之外朝犹后世大朝防之正衙也若吕不青阳总章之制刘歆世室重屋之说岂可尽信乎灵台据诗与孟子而言亦燕游之所耳若辟雍则未有明言其义者独诗言于乐辟雍又曰镐京辟雍而已夫辟君也雍和也言人君有和德而天地之和应之天下之心服之也此二诗者亦言与民同乐建立都邑之事而己未遽及学校之政也况其上章又有皇王维辟之云哉王制记天子诸侯之学始有辟雍泮宫之名不知何所本而云泮水之诗亦未有以见其为学校者独取匪怒伊教之句以为证则末矣
　　徴能治河者【以通鉴修】
　　解题曰莽徴能治河者以百数长水校尉关并言河决率常于平原东郡左右其地形下而土防恶闻禹治河时本空此地以为水秦汉以来河决曹衞之域其南北不过百八十里者可空此地勿以为官亭民室大司马史张戎言水性就下行疾则自刮除成空而稍深河水重浊号为一石水而六斗泥民皆引水溉田故使河流迟贮淤而稍浅水暴至溢决而隄塞之稍益高于平地犹筑垣而居水也可各顺从其性毋复灌溉则水道自利矣御史韩牧以为可畧于禹九河处穿之纵不能为九但为四五宜有益大司空掾王横言河入勃海地高于韩牧所欲穿处往天尝连雨东北风海水溢西南出九河之地已为海所渐矣禹之行河水本从西山下东北去周谱定王五年河徙则今所行非禹之所穿也又秦攻魏决河灌其都决处遂大不可复补宜郤徙完平处更开空使縁西山足乘髙地而东北入海莽时但崇空语无施行者陈瓘曰并戎二防至今犹可施行也余见通鉴
　　尊孝宣庙为中宗孝元庙为高宗【本纪】分天下为十二州冬置西海郡【本纪】
　　解题曰西海今肃州之地后为吐谷浑都余见隋大业五年解题
　　梁王立徙汉中自杀【以本纪修】分京师置前辉光后承烈二郡更公卿大夫元士官名位次及十二州名分界【以本纪修】大风吹长安城东门瓦屋【以五行志修】
　　汉孝平皇帝元始五年春正月祫祭明堂诸侯王列侯宗室子徴助祭益戸赐爵秩金帛补吏有差【以本纪修】复南北郊三十余年间天地之祠凡五徙【以纪志修】
