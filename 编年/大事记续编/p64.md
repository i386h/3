<!-- { "loadSidebar": true } -->
　　解题曰初曾侍宴退而告其子遵等曰国家应天受禅创业垂统吾每宴见未尝闻经国逺图惟説平生常事非贻厥孙谋之兆也及身而已后嗣其殆乎此子孙之忧也【唐太宗答魏徴手诏人臣当进思竭诚退思补过将顺其美匡救其恶以共为治者也曾位公台名崇位重固当直辞正谏论道佐时乃退有后言进无廷诤以此为智不亦谬乎】
　　呉杀中书令张尚【以吴传修】冬十月吴人大佃晥城王浑遣兵破之【以本纪修】十一月甲申诏毋献竒技异服【以本纪修】辛卯以杜预为镇南大将军都督州军事钜平成侯羊祜卒【以纪传修】
　　解题曰按沈约宋书赞山涛举羊祜为太子太傅盖欲以后事委之而羊公短世余见通鉴以祜留贾充之事观之纵使其居杨骏之任亦乌能已晋之乱乎
　　晋世祖武皇帝咸宁五年【吴归命侯天纪三年】春正月树机能防凉州乙丑以司马督马隆为武威太守讨之【以纪传修】齐王攸请除匈奴左部帅任子刘渊不从防其父豹死以渊代之【以吕祖谦标目修】夏四月除部曲督以下质任【以本纪修】秋七月有星孛于紫宫【以本纪修】吴广州督将郭马等反八月遣兵讨之【以通鉴修】
　　解题曰广州统郡十南海【宋肇庆府广循潮梅新六州之地】临贺【静江府贺昭广封道五州之地】始安【静江府昭州之地】始兴【英德府连韶南雄广四州南安军之地】苍梧【肇庆德庆静江三府新梧藤封高昭浔亷南恩九州之地】郁林【邕浔贵賔郁林亷容横八州之地】桂林【融象栁宜賔五州之地】高凉【化高容南恩四州之地】高兴【南恩州之地】宁浦【横州之地】
　　吴以军师张悌为丞相【以郑樵年谱修】冬十月汲郡人得竹简小篆古书藏之秘府【以本纪修】
　　解题曰按杜预左氏后序云汲师春纯集左氏传卜筮事上下次第及其文义皆与左传同师春杪集者名也【项安世曰汲冢所藏竹书纪年盖亦古之爱竒之士私作小史纂辑闻见自为一家其起夏后氏而讫今王亦司马氏起皇帝讫今天子之意也其中间一节尽采左氏特以夏正改其时月耳此书既成藏之丘陵必有副在人间者意太史公父子尝见之故其措意本末甚相似而畧相反不然则文人机轴暗合亦其常也竹书尚人正故首夏正子长尊道家故首黄帝然至其论政则止于三王且谓汉当有夏则其所见亦自相若】
　　王濬杜预表请伐吴中书令张华赞之贾充等固争十一月大举代吴贾充假黄钺为大都督屯襄阳【以纪传修】十二月马隆大破树机能斩之【以纪传修】诏议省官吏兵【以吕祖谦标目修】





　　大事记续编卷二十四
<史部,编年类,大事记续编>
　　钦定四库全书
　　大事记续编卷二十五　　明　王祎　撰
　　晋世祖武皇帝太康元年春二月庚申龙骧将军王濬等克吴西陵甲戌杜预克江陵乙亥以濬都督梁益州军事贾充移屯项濬克武昌
　　解题曰项宋淮宁府项城县古项国也王濬之克武昌也贾充遣使表曰吴未可悉定方夏江淮下湿疾疫必起宜召诸军以为后图虽腰斩张华不足以谢天下华预平吴之防故充以为言中书监荀朂奏冝如充表帝不从【余见通鉴】陆防曰祸机乱萌伏于防识者逆见而力止之王猛之于秦是也投机之防转眄已移而常人闇于事机私忧过计冯道之于周是也至于贾充之沮伐吴何説哉盖自汉之季数十年间庸人习见南北分裂谓为故常赤壁之役以魏武之雄而大败涂地终身不敢南乡充之心盖窃料吴未可下因为先事之言以徼后日之福而不料天下之遂一也道不足道也若充与猛所谓差毫厘而缪千里者也
　　二月吴张悌与杨州刺史周浚战死之
　　解题曰按列传干宝晋纪王浑遣参军陈慎都尉张乔攻寻阳瀬乡【吴太子登镇武昌昼夜兼行到瀬乡自门即此地也】张悌孙震沈莹帅众三万济江围张乔于杨荷【今和州厯阳县北二十里】乔众才七千闭栅告降诸葛靓欲屠之悌曰强敌在前不宜先事其小且杀降不祥靓曰此等以救兵未至而力少故且伪降以缓我非来伏也因其无战心而尽坑之可以成三军之气若舍之而前必为后患悌不从与周浚成阵相对沈莹领丹阳鋭卒刀楯五千驰淮南军三冲不动退引众乱薛胜蒋班因其乱而乗之呉军土崩将帅不能止张乔又出其后大败吴军余见通鉴【按王浑传吴丞相张悌大将军孙震等率众数万指城阳浑遣司马孙畴杨州刺史周浚击破之临阵斩二将首虏七千八百级许嵩建康实録王浑周浚攻防江西屯戍后主使张悌诸葛靓等督沈莹孙震帅众渡江逆之围都尉张乔于杨荷与周浚等成阵相对吴军大败靓等収散兵走呼悌悌不肯退为乱兵所杀二月王浑周浚等进屯横江后主闻悌军没甚惧自选羽林精甲以配莹震等屯于板桥己未王濬直指建康司马佃率六军济自三山遣周浚张乔等破吴军于板桥莹等皆遇害按周浚张乔先破张悌沈莹等于杨荷后又破沈莹等于板桥故陈夀孙皓传书王浑斩丞相张悌丹杨太守沈莹等所在战克通鉴取襄阳记干寳晋记所载大畧与实录合但防本纪俱为周浚大败吴军于板桥获悌震莹等未免合两战为一三山在建康南二十里司马佃济自三山沈莹等御之板桥其军既败后主乃降】
　　壬寅濬至石头呉主皓降夏四月甲申封皓为归命侯解题曰吴自大帝黄武元年更四主有国五十九年自汉初平元年岁在庚午闗东兵起天下大乱分为三国凢九十一年至庚子而复一皇甫谧曰三帝鼎立不足方汉之二郡以二郡之民供三帝之用斯已勤矣又况三辅流民收于蜀郡江淮商旅募为吴卒而魏武制错役之法分离天下使人役户各居一方其离逖转徙之辈又何可胜言哉
　　乙酉改元遣使抚慰荆扬除吴苛政五月擢吴旧望将吏渡江者复十年百姓复二十年安东将军王浑表濬违节度有司请槛车徴濬帝弗许进浑爵为公以濬为辅国大将军封襄阳县侯余赏赐有差【以纪传通鉴及举要厯补遗修】解题曰成王濬之功者杜预也攘王濬之功者王浑也预于濬未就之功悬以许之浑于濬垂成之功必欲掩之人情之相逺也如此事见通鉴
　　秋九月庚寅贾充等请封禅弗许【以通鉴修】
　　解题曰【事见通鉴】计有功曰晋之祸始于武帝之怠荒怠荒故致奸防之祸奸防擅权故致宫阃之蛊宫闱用事故致藩王之变外失藩垣之固而疆场亡备则逺夷乘隙而祸起于夷狄内有交侵之警则悍将矜功而祸起于权臣自武帝平吴浸淫蔓衍至隋开皇而天下始一侈心一动而海内分裂者三百二十四年可不畏哉钱勰曰【晋武帝谓邹湛曰吾平天下而不封禅焚雉头裘行布衣礼夫不封禅以为不自满也焚雉头裘以为俭也行布衣礼以为孝也是数者皆区区可以自名而非天下之先务湛无经国之虑以为过汉文何不曰陛下以为不自满不如无去州郡之武备以为俭不如无纳吴宫人数千以为孝不如择贤嗣而使宗庙血食幸而感悟则山涛之论得行州郡之兵可复则虽永宁之后八王五胡之乱未至于一败涂地也呉宫之人可出羊车之防有所则治天下之志未荒也卫瓘之言见察昏弱之遂废则晋祚灵长未可量也湛不知为此专为逢迎牵合之语可为长太息也】
　　是岁以司所统置司州凡十九州【以地理志及通鉴修】
　　解题曰按晋地理志宋州郡志禹制九州兾兖青徐扬荆豫梁雍周以徐并青以梁并雍分兾为幽并汉立徐梁二州武帝南置交趾北置朔方改雍曰凉改梁曰益为十三州司三辅三河东京无朔方改交趾曰交州凡十二州司如故三国吴得荆交三州蜀得益州魏犹得九焉并司言之也吴分交为广魏平蜀分益为梁太康一统凢十六州后又分凉雍为秦荆扬为江益为宁幽为平而为二十矣凡增置郡国二十有三【荣阳上洛顿丘临淮东筦襄城汝隂长广寗昌黎新野随郡隂平义阳毗陵宣城南康晋安宁浦始平畧阳乐平南平】省司置司州别立梁秦宁平四州仍吴之广州凡十九州【司兾兖豫荆徐扬青幽平并雍梁秦凉益宁交广】郡国一百七十三【今计一百七十五元作七十三恐误仍呉所置二十五仍蜀所置十三仍魏所置二十一仍汉旧九十三置二十二】以为冠带之国尽有殷周之土今按司州统郡十二河南【宋河南河阳颍昌三府郑汝虢三州之地】荥阳【河阳河南开封三府郑州之地】农【河南府陜华虢三州之地】上洛【河南京兆二府商号二州之地】平阳【平阳河阳河中三府泽隰綘西慈四州之地】河东【河中河阳二府陜解綘三州之地】汲【河阳府卫懐濬相四州之地】河内【河阳府懐卫二州之地】广平【信德隆德二府洛磁二州之地】阳平【大名开德东平三府愽济二州之地】魏【大名开德二府相磁濬三州之地】顿邱【开德大名二府之地】通典司州治洛阳【河南府】兖治廪邱【濮阳郡雷泽县】豫治项兾治房子【赵郡县】并治晋青治临淄徐治彭城荆初治襄阳后治江陵杨初治夀春后治建业凉治武威分三辅为雍治京兆陇山之西为秦治上邽益治成都分巴汉之地为梁治南郑分云南为宁治云南幽治涿【范阳郡范阳县】辽东为平治昌黎【安东府】交治昌编【安南府】分合浦之北为广治畨禺
　　诏罢州郡兵刺史不领兵山涛諌不聴【以列传及通鉴目録修】解题曰叶适曰汉光晋武销兵本欲休息百姓而学者尤以其弛备致患然则左射貍首右射驺虞禆冕搢笏明堂耕籍此成周销兵节次也销兵未必非视其君思治进德何如耳不然则后世能不忘战者岂少耶事见通鉴
　　侍御史郭钦请徙羗胡于邉不听【以通鉴修】制户调之式【以食货志修】
　　解题曰武帝平吴之后制户调之式丁男之户岁输绢三匹緜三觔女及次丁男为户者半输邉郡或三分之二逺者三分之一夷人输賨户男子人占田七十亩女三十亩其外丁男课田五十亩丁女二十亩次丁男半之女则不课男年十六至六十为正丁十五至十三六十一至六十五为次丁十二已下六十六已上为老小不事其官品第一至于第九各以贵贱占田成帝始度百姓田取十分之一率亩税米三升哀帝减田租亩收二升孝武除度田收租之制公王以下口税三斛八年又增税米口五石【慕容皝以牧牛给贫家田苑中公收其八二分入私有牛而田苑中公収其七三分入私叅军封裕諌曰魏晋虽道消之世犹削百姓不至于七八持官牛田者官得六分百姓得四分私牛而官田者中分臣犹曰非明王之道而况增乎皝乃令苑囿悉罢以给百姓无田业者贫老各赐牛一头若乐取官牛垦官田者依魏晋法李雄赋男丁岁谷三斛女丁半之户调绢不过数丈绵数两】
　　晋世祖武皇帝太康二年春三月诏选孙皓宫人五千人入宫【以本纪修】冬十月鲜卑慕容渉归冦昌黎【以通鉴修】解题曰燕之先也
　　是岁扬州刺史移治秣陵【以吕祖谦标目修】
　　晋世祖武皇帝太康三年春正月丁丑朔帝亲祀南郊【以礼乐志修】
　　解题曰程逈曰周王冬至祀昊天上帝于圆丘鲁侯啓蛰而郊以祀五方帝武帝天子也从鲁人之祭之时非礼也
