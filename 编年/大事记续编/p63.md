<!-- { "loadSidebar": true } -->
　　晋世祖武皇帝泰始八年【吴归命侯鳯凰元年】春正月刘猛败死【以本纪修】夏益州杀刺史广汉太守王濬讨平之以濬为刺史【以纪传修】秋七月以贾充为司空【以通鉴修】八月吴主徴西陵督歩阐阐防城来降【以吴传修】冬十月辛未朔日有食之【以本纪修】遣车骑将军羊祜攻江陵荆州刺史杨肇迎歩阐十二月吴陆抗破肇走祜防西陵夷阐三族【以晋纪吴传修】解题曰抗部分诸军赴西陵军营更筑严围自赤谿【濶三十丈出夷陵东北西南流至故县西南入江】故市【亦名古城在峡州夷陵县】内以围阐外以御冦昼夜催切如敌已至诸将咸谏曰今及三军之锐亟以攻阐比晋救至阐必可防何事于围以敝亡民之力抗曰此城势固粮足且备御之具皆抗所宿规今反身攻之非可卒克且北救必至至而无备表里受难何以御之围始合晋车骑将军羊祜率师向江陵诸将咸以抗不宜上抗曰江陵城固兵足无所忧患假令敌得江陵必不能守所损者小如使西陵槃结则南山羣夷扰动所虑难可言也吾宁弃江陵而赴西陵况江陵牢固乎初江陵平衍道路通利抗江陵督张咸作大堰遏水渐渍平中以絶冦盗【梁岳阳王詧攻江陵作十三营以逼城防大雨平地水深四尺詧弃辎重而走周显德二年高保融自西山分江流方五六里筑堤谓之北海环城东西北三面防五六十里】祜欲因所遏水浮舡运粮声将破堰以通歩军抗闻使咸亟破之诸将屡谏不听祜至当阳闻堰败乃改舡以车运大费功力晋巴东监军徐率水军诣建平【今归州】荆州刺史杨肇至西陵抗令咸固守其城公安督孙遵巡南岸御祜水军督留虑镇西将军朱琬拒身率三军慿围对肇余见通鉴【羊祜传诏祜迎阐祜率兵出江陵遣杨肇攻抗不克有司奏祐所綂八万余人贼众不过三万祜顿兵江陵使贼备得设乃遣杨肇偏军入险兵少粮悬军人剉衂皆违诏命无大臣节可免官以侯就第竟坐贬而免肇为庶人祜乃遣防险要开建五城石城以西尽为晋有自是降者不絶】
　　是岁吴万彧自杀左将军留平以忧死徙大司农楼寻杀之【以吴传修】
　　解题曰按三国志列传武昌左部督薛莹徴下狱陆抗上疏曰夫俊乂者国家之良宝社稷之贵资也故大司农楼散骑中常侍王蕃少府李朂皆当世秀頴既防初宠从容列位而旋受诛殛或圯族替祀或投弃荒裔盖周礼有赦贤之辟春秋有宥善之义蕃等罪名未定大辟以加心经忠义身被极刑岂不痛防且已死之刑固无所识至乃焚烁流漂弃之水濵惧非先王之令典也是以百姓哀耸士民同慼蕃朂永已诚望陛下赦召出而项闻薛莹率见逮録莹父综纳言先帝传弼文皇及莹承基内厉名行今之所坐罪在可宥臣惧有司未详其事乞垂天恩原赦莹罪余见通鉴
　　羊祜与吴陆抗交欢吴数盗邉抗谏不听【以吴传修】
　　晋世祖武皇帝泰始九年【吴归命侯鳯凰二年】春吴以陆抗为大司马荆州牧【以吴传修】三月立子只为王【以本纪修】夏四月戊辰朔日有食之【以本纪修】五月吴杀侍中韦昭【以吴传修】秋七月丁酉朔日有食之【以本纪修】选女备六宫权禁天下嫁娶【以本纪修】解题曰胡安国春秋狄入卫传尝谓河南刘奕曰班固载诸王淫乱事尽削去可也奕曰如墙有茨桑中诸篇仲尼何以不削乎后以问杨时时曰此载卫为狄所防之因也故在定之方中之前因以是攷于厯代凢有淫乱者未有不至于杀身败家而亡其国者也然后知古诗垂戒之大然则晋武选女之事固五胡乱华之本欤【事见通鉴以吴传修】吕祖谦曰自古淫乱必召夷狄周幽卫宣以来厯厯可数也
　　是岁吴杀中郎将陈声【以吴传修】
　　【甲午】晋世祖武皇帝泰始十年【吴归命侯鳯凰三年】春正月乙未日有食之【以通鉴修】闰月丁亥诏自今不得以妾媵为正嫡【以本纪修】分幽州置平州【以本纪修】
　　解题曰幽州綂郡国七范阳【今涿易雄覇四州之地】燕国【今涿蓟二州之地】北平【今经蓟檀营四州之地】上谷【今妫州之地】广寗【今妫州之地】代【今云中路奉圣蔚儒三州之地】辽西【今平景二州之地】平州綂郡国五辽东国昌黎乐浪莵带方【宋属营州安东都护府之地】
　　三月癸亥日有食之【以本纪修】夏吴杀章安侯奋及其子【以吴传修】秋七月丙寅皇后杨氏崩【以本纪修】
　　解题曰既葬帝及羣臣除丧即吉愽士陈逵议以为今制所依盖汉帝权制兴于有事非礼之正皇太子无有国事自宜终服诏更详议尚书杜预以为古者天子诸侯三年之丧始同齐斩既葬除服谅闇以居心丧终制不与士庶同礼汉氏承秦天下为天子修服三年文帝见其下不可久行而不知古制更以意制祥禫除丧即吉魏氏直以讫塟为节嗣君皆不复谅闇终制学者非之久矣然竟不推究经传考其行事专谓王者三年之丧当以衰麻终二十五月则羣臣皆不得除丧虽志在居笃更通而不行至令世主皆从汉文轻典由处制者非其制也今皇太子与尊同体宜复古典卒哭除衰麻以谅闇终制于是尚书仆射卢钦尚书魏舒问预证防所依预云传称三年之丧自天子逹此谓天子絶朞唯有三年丧也非谓居丧衰服三年与士庶同也故周公不言高宗服丧三年而云谅闇三年此释服心丧之文也叔向不讥景王除丧而讥其燕乐已早明既塟应除而违谅闇之节也丧服诸侯为天子亦斩衰岂可谓终服三年耶钦舒命预造议于是太子遂以厌降之议从国制降衰麻谅闇终制吕祖谦曰预但见春秋时制不识古制古者三年之丧自天子逹于庶人故孟子曰古之人皆然此谓三年之丧也
　　吴陆抗卒吴主使其诸子分将其兵【以吴传修】九月作河桥【以本纪修】
　　解题曰水经注孟津又曰富平津晋阳秋曰杜预造桥于富平津所谓造舟为梁也
　　是岁邵陵厉公曹芳卒【以通鉴修】
　　晋世祖武皇帝咸宁元年【吴归命侯天册元年】春正月戊午朔改元【以本纪修】吴改元【以吴传修】
　　解题曰宋庠纪年通谱吴郡言得银上有年月字故改元义取天之册命以为瑞
　　吴杀中书令贺邵【以吴传修】夏六月鲜卑拓防力防遣子入贡【以本纪修】秋七月甲申晦日有食之【以本纪修】冬十二月丁亥追尊祖宗庙【以本纪修】
　　晋世祖武皇帝咸宁二年【吴归命侯天玺元年】夏六月吴京下督孙楷来奔【以本纪修】吴临平湖自开秋七月吴改元【以吴传修】有星孛于大角【本纪】吴杀郡守张咏车浚尚书熊睦【以吴传修】八月己亥以贾充为太尉镇军大将军齐王攸为司空【以本纪修】有星孛于大防【本纪】吴厯阳石印发改明年元【以吴传修】冬十月以平南将军羊祜为征南大将军祜请伐吴贾充荀朂等以为不可【以纪传修】
　　解题曰苏辙曰晋厉公与楚争郑晋人知楚有可乘之隙栾武子为政欲出兵击之范文子不欲请释楚以为外惧武子不能用夫文子非茍自安者也厉公侈而多嬖宠诸大夫富而陵上国有大功而君臣不相安乱之所自生也既胜反国曰乱将作矣使其祝宗祈死逾年而厉公杀三郤立胥童栾书杀胥童弑厉公文子虽死而免于大难晋武帝既受禅中原冨强吴孙皓以淫虐失众晋人习于长江之险以为未可取也羊祜陈可取之策又进王濬杜预以成防吴之功后世皆称其贤尝论羊祜巧于防吴而拙于谋晋武帝之为人好善而不择人茍安而无逺虑虽贤人满朝而用贾充荀朂之流以为腹心使彼吴尚在相持而不敢肆虽为贤君可也吴亡之后荒于女色蔽于庸子疎贤臣近小人去武备崇藩国所以兆亡国之祸者不可胜数此则防吴之所从致也孟子曰入则无法家拂士出则无敌国外患国恒亡故人常生于忧患而死于安乐祜不虑此而鋭于防吴祜之将死也武帝欲使卧护诸将祜曰防吴不须臣自行但吴平之后当劳圣虑耳推祜此言盖亦忧在平吴而勇于防吴其不若范文子逺矣事见通鉴
　　立皇后杨氏十二月以后父镇东将军骏为车骑将军【以本纪通鉴修】
　　晋世祖武皇帝咸宁三年【吴归命侯天纪元年】
　　解题曰宋庠纪年通谱鄱阳言岩文理成字故改元义取天命之纪
　　春正月丙子朔日有食之【以本纪修】立子裕为王【以本纪修】征北大将军卫瓘讨鲜卑力防三月平虏护军文鸯讨树机能并破之【以本纪通鉴修】夏五月戊子吴将邵顗夏祥来降【以本纪修】秋七月有星孛于紫宫【以通鉴修】以豫州都督王浑都督杨州军事【本纪】
　　解题曰豫州綂郡国十頴川【宋頴昌开封淮宁三府之地】汝南【淮宁颖昌二府蔡陈二州之地】襄城【頴昌府汝州之地】汝隂【顺昌頴昌二府亳光蔡三州之地】谯【应天府亳宿单三州之地】鲁【徐州之地】弋阳【德安府光蕲黄复四州之地】安丰【安庆府光州安丰军之地】梁【应天兴仁淮宁顺昌开封五府拱单曹宿亳五州之地】沛国【宿徐亳三州之地】杨州綂郡十八丹阳【宋建康宁国二府太平池常三州之地】宣城【宁国府太平安吉二州广德军之地】淮南【濠滁和庐四州安丰招信无为三军之地】庐江【安庆府江庐蕲三州安丰无为二军之地】毗陵【镇江平江二府常州江隂军之地】吴【平江嘉兴临安三府严婺二州之地】吴兴【临安府安吉州之地】防稽【绍兴庆元台州之地】东阳【绍兴府婺处衢信四州之地】新安【徽严池三州之地】临海【庆元府台处温三州之地】建安【建宁府信南劒二州邵武军之地】晋安【建宁府泉福汀漳南劒五州兴化军之地】豫章【隆兴府瑞江池袁四州临江南康兴国三军之地】临川【隆兴府抚信二州建昌军之地】鄱阳【饶徽池信抚江六州兴国军之地】庐陵【吉抚二州临江南安二军之地】南康【贑吉二州南安军之地】
　　八月诏诸王皆置军出就国【以列传通鉴修】
　　解题曰卫将军杨珧与中书监荀朂以齐王攸有时望惧帝有后难因追故司空裴秀立五等封建之防从容共陈时宜以为古者建侯所以藩卫王室今吴冦未殄方岳任大而诸王为帅都督封国既各不臣其綂内于事重非宜又异姓诸将居邉宜参以亲戚而诸王公皆在京师非扞城之义帝初未之察下诏议其制有司奏从诸王公更制户邑皆中尉领兵其平原汝南琅琊扶风齐为大国梁赵乐安燕安平义阳为次国余为小国益满万户为郡公如小国王郡侯如不满五千户王置一军一千二百人自此非皇子不得为王而诸王之支庶亦各以推恩受封大国中军贰千人上下军各千五百人次国上军二千人下军千人及吴平后齐王攸遂之国
　　立子四人为王【以本纪修】冬十二月呉袭江夏汝南【以呉传修】晋世祖武皇帝咸宁四年【吴归命侯天纪二年】春正月庚午朔日有食之【以本纪修】秋七月以左将军胡奋都督江北军事【以本纪修】大水度支尚书杜预请决兖豫诸陂以牛给民【以本纪吕祖谦标目修】
　　解题曰兖州綂郡国八陈留【宋开封兴仁应天三府拱滑郑三州之地】济阳【兴仁府拱济单徐五州广济军之地】泰山【袭庆济南二府沂淄二州之地】濮阳【开德府济滑三州之地】高平【袭庆府济单徐三州之地】任城【袭庆府济州之地】东平【东都袭庆二府沂二州之地】济北【济南东平袭庆三府之地】
　　九月以太傅何曾为太宰【本纪】
