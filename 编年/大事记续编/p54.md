<!-- { "loadSidebar": true } -->
　　解题曰太傅许靖安汉将军糜竺军师将军诸葛亮太常頼恭等上言今上无天子海内惶惶靡所式仰羣下前后上书者八百余人咸称述符瑞图防间黄龙见武阳赤水九日乃去又前围襄阳襄阳男子献玉玺衍濳汉水汉者髙祖本所起定天下之国号也大王袭先帝轨迹亦兴于汉中也【曹氏既主汉祚者舍先主奚属而羣臣劝防称说符瑞反覆详复俨如光武即位之时甚矣贻谋之不可不谨也】伏惟大王出自孝景皇帝中山靖王之胄夲枝百世宜即帝位以纂二祖绍嗣昭穆前部司马费诗上防曰殿下以曹操父子偪主位故乃覊旅万里纠合士众将以讨贼今大敌未克而自立恐人心疑惑昔髙祖与楚约先破秦者王及已入关犹逡巡不敢当况今殿下未出门庭耶由是忤指【时中夏人情未一闻备在蜀四方延颈而备锐意即真刘巴以为如此示天下不广且欲缓之与主簿雍茂諌备以他事杀茂吕祖谦曰费诗之议不达时变汉綂既絶昭烈安得不承之非髙祖之时比也】余见通鉴裴松之曰先主虽云出自孝景而世数悠逺昭穆难明既绍汉祚不知以何帝为元祖以立亲庙于时英贤作辅儒生在官宗庙制度必有宪章而载记阙略良可恨哉
　　孙权徙都武昌【以通鉴目録修】五月汉主立夫人吴氏为皇后子禅为皇太子【以蜀传修】
　　解题曰刘瑁纳后瑁死后寡居羣下劝先主聘后先主疑与瑁同族法正进曰论其亲踈何与晋文之于子圉乎于是纳为夫人习凿齿曰婚姻人伦之始王化之夲匹夫犹不可以无礼况人君乎晋文废礼行权以济其业非无故而违礼教者也先主无权事之偪而引前失以为譬非其君以尧舜之道者从之过矣
　　吴立子登为太子【以吴书修】
　　解题曰按吴立登为太子选置师傅铨简賔友于是诸葛恪张休顾谭陈表等入侍讲诗书出从骑射登与恪等或同舆而载或共帐而寐登为皇太子恪为左辅休为右弼谭为辅正表为翼正东宫号为多士史记楚子熊绎鲁公伯禽衞康叔子平齐太公子伋俱事成王权用诸葛张顾诸贤侍太子葢有得于三代之意矣余见通鉴
　　六月甲辰魏祀太祖于建始殿如家人礼【以魏传修】
　　解题曰以宗庙未成躬执馈奠如家人之礼
　　丁卯魏杀夫人甄氏【以通鉴修】戊辰晦日有食之魏诏勿劾三公【以魏纪修】汉车骑将军张飞为其下所杀【以蜀传修】秋七月汉主帅师击孙权权请和不许和以将军陆逊为大都督拒之【以通鉴修】魏筑凌云台【以通鉴修】八月孙权称臣于魏归于禁等丁巳魏封权为吴王加九锡【以通鉴目録修】
　　解题曰魏略孙权闻魏受禅备称帝乃呼问知星者已分野中星气何如遂有僣意而以位次尚少无以威众又欲先卑而后踞之为卑则可以假宠后踞则必致讨然后可以怒众众怒然后可以自大故深绝蜀而专事魏余见通鉴
　　吴城武昌【以吴传修】冬十月魏罢五铢钱【朱熹纲目】十一月魏遣使求香犀珠贝于吴【以吕祖谦标目修】时乌桓浸衰鲜卑强盛魏置防鲜卑乌桓二校尉【以吕祖谦标目修】
　　【汉昭烈皇帝章武二年　吴王黄武元年魏髙祖文皇帝黄初三年】春正月丙寅朔日有食之【魏纪】魏诏选士不限年【以通鉴目录修】二月魏复通西域【以吕祖谦标目修】汉主进军夷道猇亭使将军黄权督江北军【以蜀传修】
　　闰六月陆逊大破汉军汉主走呉以逊领荆州牧【以蜀呉传修】觧题曰逊遣将军李异谢旌等将三千人攻蜀将詹晏陈鳯异将水军旌歩兵断絶险要即破晏等生降得鳯文攻房陵太守邓辅南郷太守郭睦大破之秭归大姓文布邓凯等合夷兵数千人首尾西方逊复部旌讨破布凯前后斩获招纳凡数万计诸葛亮与尚书令法正好尚不同以公相取亮每竒正智术汉主将东征孙权臣多諌不从大军败绩还住白帝亮叹曰孝直若在则能制主上令不东行就复东行必不倾危矣余见通鉴朱熹曰先主东征孔眀畧不见之议论事败之后方追恨孝直之不在得君如孔眀犹有不能尽言者乎
　　秋八月黄权降魏【以通鉴修】九月甲午魏诏群臣不得奏事太后后族不得辅政【以魏纪修】十一月庚申晦日有食之春二月魏军还三月汉主召诸葛亮与尚书令李平受遗夏四月殂于永安宫五月太子禅即皇帝位尊皇后曰皇太后改元封亮为武乡侯领益州牧【以蜀传修】
　　解题曰先主病笃召亮于成都属以后事谓亮曰若嗣子可辅辅之如其不才君可自取亮涕泣曰臣敢不竭股肱之力效忠贞之节继之以死遗诏勑后主曰人五十不称夭年已六十有余何所复恨不复自伤但以卿兄弟为念勉之勿以恶小而为之勿以善小而不为惟贤惟徳能服于人汝父徳薄勿效之可读汉书礼记闲暇歴观诸子及六韬商君书【先主师友学问后世帝王鲜及然临终教太子读书之法不及论语经书其夲领欠阙多矣】益人意智闻丞相为写申韩管子六通【亮尝自比管乐其所学亦于此可见】已毕未送可自更求闻达临终呼鲁王与语吾亡之后汝兄弟父事丞相今卿与丞相共事而已亮上言于后主曰遗诏事惟太宗动容损益百寮发哀满三日除服到丧期复如礼其郡国太守相都尉县令长三日便除服臣请宣下奉行【永安宫在防州】余见通鉴【张拭曰亮之于学为未足者知有未至也知有未至则心为未尽未能尽其心则于天下之事物有所不能徧该而一以贯之也开国建后大事也而奉册所立者乃亡国之宗妇以日易月后世之大失也而冡宰所赞者乃因缪之礼兹可见其学之未至欤】陈夀评曰先主之强毅寛厚知人待士葢有髙祖之风英雄之气焉及其举国托孤于诸葛亮而心神无贰【叶适曰道得出司马迁不能过也】诚君臣之至公古今之盛轨也机权干略不逮魏武是以基宇亦狭然折而不挠终不为下者抑揆彼之量必不容己非唯竞利且以避害云尔又曰礼国君继体逾年改元而章武之三年则革称建兴考之古义体礼为违又国不置史注记无官是以行事多遗灾异靡书诸葛亮虽达于为政凡此之类犹有未周焉【胡寅曰或谓昭烈知禅不才不能保孔明之必与禅也故于临终正言兾亮徳已而不忍取呜呼可谓以小人之腹度君子之心矣徳磊磊落落与孔明兼君臣师友之契三代已还未见其比夫岂以欺诈相待如市道之为乎曹操名为英雄攷其心事乃真小人尔虽暴戻强伉杀人不忌至其病亡伊婴涕泣留连妾妇平生奸伪死乃尽见方之徳治命无一语及私其相去岂不逺哉徳天资既髙克己亦力其从郑康成卢植学问益多矣】
　　六月汉益州耆帅雍闿反【以通鉴修】秋九月汉尚书邓芝聘吴吴遂绝魏【以通鉴修】
　　解题曰亮遣使聘吴因结和亲遂为与国亮集曰是嵗魏司徒华歆司空王朗等各有书与亮陈天命人事欲使举国称藩亮不报书作正议曰世祖创迹旧基奋羸卒数千摧莽强旅四十余万于昆阳之郊夫据道讨淫不在众寡军诫曰万人必死横行天下昔轩辕整卒数万制四方定海内况以数十万之众据正道而临有罪可得干拟者哉余见通鉴
　　是嵗汉立妃张氏为皇后【以通鉴修】魏徴处士管宁为太中大夫不受【以魏传修】
　　【汉安乐思公建兴二年　吴王黄武三年魏髙祖文皇帝黄初五年】夏四月魏立太学【以举要厯补遗修】吴辅义中郎将张温聘汉【以吴传修】秋七月魏主如许昌八月以舟师伐吴九月至广陵而还【以魏纪吴传修】
　　解题曰魏文帝出广陵呉人临江孙权令赵达筭之达曰曹丕走矣然呉衰庚子计五十八年权曰今日之忧不暇及子孙观权此言岂有混一之志哉余见通鉴
　　吴杀尚书暨艶徐彪废张温【以通鉴修】
　　解题曰【暨音揭】将军骆统表理张温曰温洪雅之素英秀之徳文章之采论温才则可惜言罪则可恕权不纳余见通鉴宋祁曰曹操忌孔融崔琰杀之操之宇为弗裕矣孙权引杀融为比而斥虞翻诛张温权之量又下矣待贤少忌唯刘备为绰绰
　　冬十一月戊申晦日有食之【以通鉴修】
　　【汉安乐思公建兴三年　吴王黄武四年魏髙祖文皇帝黄初六年】春三月魏并州刺史梁习讨鲜卑轲比能大破之【以魏纪修】汉诸葛亮讨雍闿【以蜀传修】魏主为舟师夏五月戊申至谯【以魏纪通鉴修】六月吴以太常顾雍为丞相【以吴传修】
　　解题曰初权当置丞相众议归张昭权曰方今多事职大者责重非所以优之也孙邵卒百寮复举昭权曰孤岂为子布有爱顾丞相事烦而此公性刚所言不从怨咎将兴非所以益之也乃用雍余见通鉴陈亮曰昔吴起与田文论功至主少国疑大臣未亲百姓未附之际吴起屈焉桓王属大皇于张昭更以周瑜遗之后瑜驱驰于颠危之际昭遂废不用何哉江东虽定而国轻矣
　　秋七月诸葛亮平雍闿【以蜀传修】
　　解题曰益州永昌牂柯越嶲南中四郡皆平南中葢昔夷越之地滇濮句町夜郎榆叶桐师旧堂侯王国以十数益州故滇池国今姚州之地汉武帝置郡东汉明帝分置永昌郡古哀牢国也牂柯故且兰今珍承溱费西髙州之地汉武帝置郡越嶲今黎雅叙三州及姚嶲州之地汉武帝置郡亮平四郡改益州为建寕郡别立益州郡后改为晋宁郡分建宁越嶲置云南郡又分建宁牂柯置兴古郡事见通鉴【魏了翁曰泸水始于西南徼外吐蕃之地曲罗东下三百里又东注于三重泸又东为西泸水县又东北防孙水嶲水又北防大渡水其支分为朱提水若水芊官水渑水淹水咸防于越嶲郡之马湖县由东北至僰道县入江诸葛道所从出】
　　冬十月魏主至广陵而还【以魏纪修】十二月吴鄱阳贼彭绮反【以吴传修汉安乐思公建兴四年　吴王黄武五年魏高祖文皇帝黄初七年】夏四月魏杀治书执法鲍勋【以吕祖谦标目修】五月魏立子平原王叡为皇太子丙辰召中军大将军曹真镇军大将军陈群征东大将军曹休抚军大将军司马懿受遗辅政丁巳魏主殂太子叡即皇帝位尊皇太后曰太皇太后皇后曰皇太后追谥甄夫人曰文昭皇后【以魏纪修】
　　解题曰按晋书夲纪懿内忌而外寛猜忌多权变魏武察懿有防豪志闻有狼顾相欲騐之乃召使行前令反顾面正后而身不动因谓太子丕曰司马懿非人臣也必预汝家事太子素与懿善每相全佑故免懿于是勤于吏职夜以忘寝至于刍牧之间悉皆临履由是魏武意遂安余见通鉴天之祸败人之国家也岂人之所能为哉以魏武之猜防逆睹司马不臣之迹吚嘤以告其子而丕故忘之拥防全佑任之托孤于是懿窥伺间便忽起而搤其吭曹氏不血食矣味孟子反尔之言察老氏好还之戒天实为之于丕何尤哉【萧方三十国春秋魏武王为司空辟髙祖髙祖以汉祚将衰不欲屈节曹氏辞以风痹不能起居武王使往微伺之髙祖卧不动又遣亲信令史防服于髙祖门外树隂下息时七月七日髙祖曝书令史窃知与相闻求共饮避暑遂坐谈围棊杀鸡为饼令史还具说重辟之制行者曰若复不就便可収之髙祖惧而应命乃共谈军国之务尽日乃出又云髙祖辞以风痹不能起居曝书遇髙祖收书惟一婢见髙祖起惧言语泄漏张夫人乃手杀婢而白执爨焉今晋书帝纪列传夲此稍加櫽括夫惟婢见其起则不应为令史所知令史既知之则所见不止一婢自相抵牾懿齿少名防岂为异日防豪之地魏武何所见而遽惮之至此殆史臣及当时佞谀者夸其素美遂至千辞以述耳未必有此事也】
