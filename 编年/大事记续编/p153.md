<!-- { "loadSidebar": true } -->
　　唐代宗皇帝大厯十四年春二月癸未田承嗣卒其兄子悦自称魏博留后三月丁未淮西将李希烈逐李忠臣自称留后【以新纪修】夏五月辛酉帝崩于紫宸内殿【本纪】解题曰西内宣政殿北有紫宸门内有紫宸殿
　　癸亥太子适即皇帝位【以新旧纪修】闰月壬申贬中书舍人崔祐甫为河南少尹甲戌贬常衮为河南少尹以祐甫为门下侍郎同平章事【以新旧纪修】
　　解题曰按旧史列传杨绾卒无中书侍郎舍人崔祐甫领省事衮以同中书门下平章事兼综中书祐甫不能平累至忿竞遂令祐甫分知吏选事所拟官又多駮下代宗崩衮与礼官议礼为君斩衰三年汉文权制犹三十六日太宗遗诏亦三十六日羣臣不忍既葬而除及宗肃宗崩始变为二十七日遗诏虽曰吏人三日释服羣臣宜如皇帝服二十七日乃除祐甫曰遗诏朝臣庶人之别朝野中外何非天下凡百执事谁非吏职是皇帝宜二十七日而羣臣三日也衮曰公卿大臣膺受宠禄故宜异数今与黔首同信宿而除于尔安乎祐甫曰若遗诏何诏而可改孰不可改意气殊厉衮方入临遣从吏扶立殿墀上祐甫持之谓众曰臣哭君所有扶礼乎衮不胜怒乃劾祐甫率情变礼请贬潮州刺史德宗以为重改河南少尹初肃宗时天下事殷宰相更直堂事若休沐还第则听直者代署以闻是时郭子仪朱泚俱以平章事当署勅尾而不行宰相事衮如故事代署子仪泚入言祐甫不宜贬帝曰卿向何所言今云非耶二人对初不知帝以衮为欺罔是日羣臣直绖序立月华门外【六典大明宫宣政殿殿东廊日华门门东门下省西廊月华门门西中书省】即两换职祐甫至昭应徴还胡寅曰方丧三年短为二十七日矣而祐甫犹以为多祐甫非不忠不孝者特狃于遗诏而又通吏人于百执事则过矣自古未有以宰相为吏人者此强辩也遗诏从薄臣子从厚不亦可乎祐甫素恶常衮是故立异设若衮初为祐甫之説则祐甫拒之必如衮议盖徒以虚气加衮而不核义理之真也使其説可行则既相之后可以行矣而卒从衮岂非理有难乎
　　罢贡献不急者及梨园乐工【以吕祖谦标目修】甲申郭子仪为尚父太尉中书令罢其兵【以通鉴修】
　　解题曰按崔从续唐厯崔祐甫相以子仪年老久掌兵权其下偏禆皆已崇贵虑一旦子仪没而难相统摄遂罢子仪而命李懐光常谦光浑瑊分将其兵论者伏焉事见通鉴
　　丙戌禁言祥瑞丁亥出宫人放禽兽【以新旧纪修】
　　解题曰范祖禹曰德宗即位之初思致太平知天下厌代宗之政涤其烦秽决其底滞四海之内闻风震悚以为不世出之主也不数年而致大乱何哉烛理不明而所任非人求欲速之功役其独智而不本于人情故也孟子曰其进鋭者其退速其德宗之谓乎
　　戊子以李希烈为节度使【以通鉴修】京兆尹黎干伏诛【以吕祖谦标目修】吏部尚书刘晏判度支盐铁转运等使六月禁置寺观度僧尼【以吕祖谦标目修】封子弟九人为王【以新纪修】丙午诏六品以上清望官日二人待制【新纪】秋七月戊辰朔日有食之【以新旧纪修】罢酒【吕祖谦标目修】乙未以翰林学士张渉为散骑常侍【以通鉴修】甲辰道州司马杨炎为门下侍郎懐州刺史乔琳为御史大夫同平章事【以新旧纪修】
　　解题曰按通鉴考异曰崔祐甫与炎皆自门下迁中书是时中书在上也宪宗以后门下在上中书在下不知何时升改
　　乙巳遣使和吐蕃【以吕祖谦标目修】协律郎沈既济上选举议【以通鉴修】
　　解题曰舜端拱无为而其载在舜典言其所用之人惟九官而已盖置九官于朝廷之上使之择人以列于执事之中则天下举皆贤人非必在上之人一一以择之也陆贽请令防省长官各举其属沈既济欲使羣司长官宰臣进叙六品以下或僚佐之属许州府辟用或选用非公则吏部兵部得察而举之罪其私冒不慎举者此皆执要御繁之术为上者端拱无为而天下莫非贤人矣事见通鉴
　　冬十月丁酉朔吐蕃南诏入冦朱泚等败之【以新纪修】己酉葬元陵庙号代宗【以通鉴修】十一月壬午乔琳罢【新纪】十二月乙卯立子宣王诵为皇太子【新纪】丙寅晦日有食之【新纪】以大盈内库财赋归之左蔵【以吕祖谦标目修】
　　唐德宗皇帝建中元年春正月丁卯改元上尊号初定两税【以新旧纪修】
　　解题曰按新旧史志传防要大厯四年杨炎上疏曰初定令事租赋庸调法自开元承平久不为版籍人户寖溢隄防不禁丁口转死非旧名矣田畆移换非旧额矣贫富升降非旧第矣户部嵗以空文上之旧制戍邉者蠲其租庸六嵗免归宗事夷狄戍者多死邉将讳不以闻故贯籍不除天寳中王鉷为户口使以籍存而丁不在是隠课不出乃按旧籍除当免者积三十年责其租庸人苦无告至德兵起因以饥疠百役并作人戸凋耗军国之用仰给于度支转运二使四方征镇又自给于节度团练使赋敛之司数四莫相统摄朝廷不能覆诸使诸使不能覆诸州四方贡献悉入内库权臣猾吏因縁为奸重兵处皆厚自奉养生赋所入无几百姓竭膏血鬻亲爱输送无休息富人多丁率为官为僧以色役免贫人无所入则丁存是以地著者百不四五今请作両税法凡百役之费一钱之敛先度其数而赋于人量入制出户无主客以见居为簿人无丁中以贫富为差行商者在郡县税三十之一与居者均役居人之税秋夏两入之其租庸杂徭悉省而丁额不废田税租大厯十四年垦田之数为定嵗终以户赋増失进退长吏而以度支统之帝喜之使谕中外议者以租庸调行数百年不可轻改帝不听天下果利之旧户三百八十万五千使者按比得主户三百八十万客户三十万天下之民不土断而地着不更版籍而得其虚实嵗敛二千五十余万缗米四百万斛以供外钱九百五十余万斛缗米千六百余万斛以供京师税法既行民力未及寛而朱淊王武俊田悦叛用益不给陆贽论曰国家参考厯代之制法制均一虽欲转徙莫容其奸故人无揺心事有定制天寳季嵗兆庶云扰赋法隳于奉军执事者知弊之宜革而所作兼失其源知前之可从而所操不得其要旧患虽灭新沴复滋兵兴之后供亿不恒此时之弊非法弊也更扫庸调之成规创两税之新制分命使臣搜摘郡邑劾验簿书取大厯中科率钱谷数最多者以为定额先王之制赋入必以丁夫为本不以务穑増其税不以辍稼减其租则播种多不以植产厚其征不以流寓免其调则地着固不以饬励重其役不以窳怠蠲其资则功力勤如是然后能使人安其居尽其力两税惟以资产为宗不以丁身为本曽不寤资产之中有蔵于襟懐囊箧物虽贵而人莫能窥有积于场圃囤仓直虽轻而重以为富流通蕃息之货数虽寡而计日取赢庐舍器用之资价虽髙而终嵗无利一槩计估筭缗宜其失平长伪务轻赍而乐转徙者忻脱于徭役敦本业而树居产者每困于徴求请举其尤者防杂徴虚数以为恒规计奏一定有加无除一也新法既行旋属征讨国用不充复以供军每贯加徴二百二也定税之数皆计缗钱纳税之时多配绫绢往纳绢一匹当钱三千二三百今当钱一千五六百往输其一今过于二三也税物送至上都度支颁给羣司例皆増长本价抑使剥徴四也税法之重既无以拯之复有进奉宣索之繁尚在其外变徴役以召顾之目换科取以和市之名其为科抑特甚常徭五也大厯中非法赋敛急备供军之类既并收入两税后又并存六也田里荒芜户口减耗牧守罕尽申闻所司莫肯矜恤七也量土地之沃瘠计物产之少多伦比诸州定为两等州等下者每户取钱之数少州等髙者每户取钱之数多委观察使更于当今所取钱数之内均融处置务尽事宜既免扰人且不变法又曰凡国之赋税必量人之力任土之宜故赋入者惟布麻缯纩与百谷焉先王惧物之失平而人之交易难凖又立货泉之法节轻重之宜敛散驰张必由于是谷帛者人之所为也钱货者官之所为也国朝着令租出谷庸出绢调出缯绢布麻曷常有僸人铸钱而以钱为赋者也今两税但估资产为差便以钱谷定税临时折徴杂物每嵗色目颇殊惟计未得之利宜靡论供办之难易遂或増价以置其所无减价以卖其所有一増一损耗损已多宜令所司勘防州府初纳两税年绢布定估比类当年时价加贱减贵酌取其中总计合税之钱折为布帛之数依庸调旧制各随乡土所宜某州某年定出税布若干端定出税绢若干疋其有絁绵杂货亦随所出定名勿更计钱以为税数如此则土有常制人有常输为薄何益乎吕祖谦曰杨炎变租庸调但求一时之便不知古法自此变坏租庸调犹略有二代之意炎正以暴赋横敛名色之多皆在租庸调之外故举而均之二税二税之外不许诛求一钱炎能保后来之不诛求乎孟子言粟米之征租也布缕之征调也力役之征庸也自古源流如此古者或缓其二或缓其一至唐太宗则尽从而征之且如租庸调之外有暴赋横敛正以军兴窘急及暴君汚吏为之耳使贤君出无军兴之患去之不难也安可举旧法扫地而壊之乎大抵治财最不可者壊旧法也并省名目也名目既省则后来复置之易矣此作俑所以至今日也
　　刘晏罢钱谷皆归金仓部【以旧纪列传通鉴脩】二月癸卯以泾原节度使段秀实为司农卿癸亥朱泚兼泾原节度使【以旧纪通鉴脩】三月辛未张渉放归田里【以旧纪脩】
　　解题曰吕祖谦曰窦太后以魏其武安交通賔客卖弄权势谓儒者不可信而甘心于黄老之言德宗以张涉薛邕之赃败亦谓儒者不可信惑于宦官武将之説是以噎而废食以蹶而废行者也事见通鉴
　　癸巳以谏议大夫韩洄为户部侍郎判度支金部郎中杜佑权江淮水陆转运使如旧制【以吕祖谦标目修】
　　解题曰按新史佑传建中初上议曰咎繇作士今刑部尚书大理卿则二咎繇也垂作共工今工部尚书将作监则二垂也契作司徒今司徒户部尚书则二契也伯夷为秩宗令礼部尚书礼仪使则二伯夷也伯益为虞今虞部郎中都水使者则二伯益也伯冏为太仆今太仆卿驾部郎中尚辇奉御闲廐使则四伯冏也古天子六军汉前后左右将军四人今十二卫神策八军将军六十员汉置别驾随刺史巡察犹今观察使之有副也参军者参其府军事犹今节度判官也官名职务直迁易不同尔讵有事实哉神龙中置员外官二千人自是以为常天寳中编户九百余万帑蔵盈溢虽有浮费不足有忧今天下户比天寳三分之一就中浮寄又五之二安可不革且应权省别驾参军司马州县额内官约户置尉当罢者有行义在所以闻不省
　　夏四月乙未朔四镇北庭行军别驾刘文喜据泾州反寻伏诛【以新纪修】癸丑诏不受生日贡献【以旧纪通鉴修】六月甲午崔祐甫薨【吕祖谦标目】辛丑城奉天【以旧纪修】回纥顿莫贺杀登里可汗自立乙卯册为武义成功可汗【以通鉴修】秋七月杀忠州刺史刘晏【以吕祖谦标目修】
　　解题曰胡寅曰庾凖言刘晏与朱泚书书必可验也召兵拒命兵必可覈也遣公正御史往忠州鞫治如其不妄晏何辞焉一闻谗言乃命中使宻杀之非政刑矣故来瑱死于前而仆固懐恩叛刘晏死于后而田悦李正已以为惧由杀之不以其罪也事见通鉴
　　八月甲午振武留后张光晟杀回纥使者【以吕祖谦标目修】解题曰振武见开元九年朔方节度使解题
　　丁巳遥尊母沈氏为皇太后【以新纪修】冬十月左丞薛邕以贬连山尉州县始知畏【以吕祖谦标目修】
