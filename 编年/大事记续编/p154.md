<!-- { "loadSidebar": true } -->
　　唐德宗皇帝建中二年春正月戊辰李寳臣卒
　　解题曰按谷况燕南记李建中河朔记李寳臣末年唯纳妖妄之人争献图防称有尊位诈作朱草灵芝凿石上作名字又于后堂结坛塲清斋菜食置金杯玉斚银盘云甘露神酒自至又言天符下降将吏罔有谏者牒告州县知委妖妄者矫云不日当有天神持金箱玉印而至然后即大位天所授也四方不待征讨而定矣寳臣大悦多以金银罗锦异物赏之妖妄者自知虚伪恐事泄见诛共言相公宜服甘露灵芝草汤即天神降速遂于汤中着毒药饮毕失音三日而卒旧传亦以为然通鉴考异以为方士酖杀寳臣身在府中安能免死虽愚必不为此盖时人见寳臣曽饮其汤遇疾而死以为所酖耳然以寳臣平日狂妄之迹观之盖有此理未可断其为无此事也
　　寳臣子惟岳自称成德留后与田悦李正己反命朱防讨惟岳神策都虞候李晟河东节度使马燧昭义节度使李抱真等讨悦永平节度使李勉为汴滑等节度都统【以新纪吕祖谦标目修】
　　解题曰德宗之心未尝一日不在藩镇不胜其愤鋭于遣三将以出伐而朱泚之变则终身不敢复言藩镇文宗之心未尝一日不在宦官不胜其忿任训注以一决而生甘露之祸则终身不敢复言宦官永平节度使见乾元二年滑卫节度使解题余见通鉴
　　二月乙巳御史大夫卢为门下侍郎同平章事【以新纪修】解题曰范祖禹曰君子与小人莫不引其类而聚于朝人君得一贤者而相之为之相者举其类而进之后之进者亦举其类而继之是百姓被其泽数十年而未已也茍任小人其患亦然德宗既相卢而复引裴延龄以自助则其国可知相于建中之初而延龄用于正元之后是始终之以小人也故德宗之世贤人君子常阨穷而道不得行由小人彚进而不已也事见通鉴
　　移京西防秋兵九万余人戍闗东【以旧纪通鉴修】梁崇义反【以吕祖谦标目修】五月丙寅増商税为什一【以旧纪修】田悦攻临洺守将张伾破之【以新史藩镇传建中实録修】六月癸巳爵李希烈南平郡王汉南北兵马招讨使讨梁崇义【以旧纪修】辛丑汾阳忠武王郭子仪薨【以纪传修】秋七月以伊西北庭节度使李元忠为北庭大都防四镇留后郭昕为节度使安西大都护【以旧纪通鉴修】庚申杨炎罢前永平节度使张镒为中书侍郎同平章事【以新旧纪修】辛巳邠宁节度使李懐光兼朔方节度使【以通鉴修】癸未马燧李抱真大破田悦于临洺李正已卒其子纳自称平卢留后【以通鉴新纪修】梁崇义伏诛九月李纳防宋州【新纪】李惟岳将张孝忠以易定二州降以为成德节度使【以纪传修】冬十月乙未杨炎贬崖州司马寻杀之【以吕祖谦标目修】
　　解题曰孙甫曰杨炎懐元载私恩雠刘晏而害之诛之宜矣惜其诛之非公法也始炎譛晏附独孤妃欲立韩王德宗不察遽杀晏后以忠州叛罪之中外寃惜炎惧人言之多奏遣腹心使于四方言杀晏事本由君怒以解己罪德宗若下诏书述听防之过正炎之罪犹可明国常宪反擢用卢加炎他罪而杀之此岂公心哉君相逞私欲如是欲求免于乱难矣事见通鉴
　　癸卯祫于太庙献祖复东向【以新史礼志修】戊申李纳将以徐州降【以新纪修】
　　解题曰按新旧史列传李正己反将断江淮路令兵守埇桥涡口江淮进奉船泊涡下不敢过以张万福为濠州刺史驰至涡口立马岸上发进奉船淄青兵倚岸睥睨不敢动李洧以徐降地迫于防常困蹙不支李泌言东南漕自淮逹汴徐之埇桥为江淮津口今刺史甚少脱为纳所并以梗饷路是失江淮也请以张建封代之益与濠泗二州【梁载言十道志南北朝彭城为要害之地隋凿御河以米南控埇桥以扼梁泗厯古名镇莫重于斯韩子中曰埇桥镇在汴水上大和七年置宿州后移符离】
　　十一月辛丑宣武节度使刘佐等大破李纳田悦兵于徐州【以新纪通鉴修】
　　解题曰宣武节度使见天寳十四载河南节度使解题
　　唐德宗皇帝建中三年春正月马燧等大败田悦于洹水悦奔魏州攻之弗克【以吕祖谦标目修】
　　解题曰按新旧史纪传实録建中初黜陟使洪经纶谕河北闻悦养士七万輙下符罢其四万归田畆悦即奉命因大集将士激怒之曰而等籍军中久仰缣廪养父母妻子今罢去何恃而生众大哭悦乃悉出家赀给之各令还部自此魏人惑悦而怨朝廷【吕祖谦曰德宗初立李正己献钱三十万缗上欲受之则恐受欺却之则恐无辞崔祐甫请遣使劳其将士因以所献钱赐之使将士人人戴国恩诸道闻之知朝廷不重财货上从之而正己慙服田悦强梗未如正己洪经纶罢其四万人而人皆怨朝廷处之有其道则朝廷之恩施于淄青御之无其术则朝廷之怨结于河北】居无何言帝且表封李勉城汴州而李正己惧率兵万人屯曹州乃遣人説悦同叛悦因与梁崇义等连和以王侑扈防许士则为腹心邢曹俊孟希祐李长春符琇康愔为爪牙二年镇州李惟岳淄青李纳求袭节度不许悦为请不答遂合谋同叛时朝廷遣张孝忠等讨恒州悦将孟希祐等率众五千援之又遣康愔率众八千围邢州杨朝光以兵五千壁卢疃【在邯郸西北】絶昭义饷道悦自将兵数万继进又使朝光攻临洺【元和郡县志县属洺州本汉易阳县地】守将张伾伾固守食且尽赏赐不足乃饰爱女示众曰库廪竭矣愿以此女代赏士感泣请死战大破悦军【沈既济建中实録五月癸未众军大破田悦于临洺初悦攻临洺甚急诏发禁兵及太原之师救之不解守将张伾大破之德宗实録续唐厯皆本于此新史藩镇传亦云伾饰爱女愿以代赏士感泣请死战大破悦军诏河东河阳昭义救伾通鉴考异伹见癸未之防有众军字遂据谷况燕南记以为七月燧与抱真自潞府东下临洺大破悦但既济当时史官止书伾破贼而不及燧等不可以众军二字害意也况五月七月故自不同耶】诏河东马燧昭义李抱真神策兵马使李晟合军救之曹俊老而多智为贝州刺史悦未得志召问计安出对曰兵法十则攻今公以逆干顺势不敌也宜于口【窦苹音训潞州四十里入邢洺潞】置兵万人以遏西师则河北二十四州惟公所命今攻临洺粮竭卒老不见其可悦昵防希祐等皆訾短之故不听其言燧出口未过险移书抵悦示之好语悦谓燧畏之十一月【田悦传作七月按权德舆作燧行状在十月以后】师次邯郸【县在磁州东北】悦使至皆斩之朝光于临洺南双冈东列二栅以御燧燧率军营二垒间其夜东栅走燧进营狗明山【窦苹音训洺州永平县有聪明山狗山鲍钦止聪明山庙碑云永平县临洺镇祠临马鸣湾】悦计曰朝光坚栅不下万人未可以数日下且杀伤必众吾此必抜临洺飨士以战必胜术也即分恒州兵五千助朝光燧令大将李自良李奉国将骑兵合神策军于双冈御之戒曰令悦得过者斩燧乃推火车焚其栅斩朝光禽其将卢子昌斩首五千级虏八百余人居五日进军临洺悦悉军战燧以鋭士当之凡百余返士皆决死悦大败斩首万余级虏九百人得谷三十万斛悦夜遁邢州围亦觧三年正月悦求救于青恒兾李惟岳李纳合兵万三千人救悦裒散兵二万壁洹水【水经洹水出上党东过内黄县北东入白沟】淄青军其东恒兾军其西燧进屯邺奏请益兵诏河阳李芃以兵防次于漳悦遣将王光进以兵守长桥筑月城以为固燧乃于下流维车数百絶河戴土囊遏水而后度悦知燧食乏深壁不战燧令士赍十日粮进营仓口【水经注水出林虑县之仓石溪东北迳鲁班门又北合白水溪又东迳林虑县石门谷又注于苍溪水又北迳磻阳城北流注于漳水】与悦夹洹水而军造三桥逾洹日挑战悦不出隂伏万人将以掩燧燧令诸军夜半食光鸡鸣时鸣鼓角而潜师并洹趍魏州令曰闻贼至则止为阵又令百骑吹鼓角于后持火待军毕发匿其旁须悦众渡即焚桥军行十数里悦率淄青恒州歩骑四万余人乘风纵火噪而前燧令士无动除榛莽广百歩为场募勇士五千人阵而待比悦至火止气少衰乃纵兵击之悦军大败时神策昭义河阳军小却河东军胜诸军还鬭合击又大破之悦军走桥桥已焚众赴水死者不可计斩首二万级虏三千人淄青兵几殱抱真芃问曰粮少而深入何也燧曰粮少则速战兵法善于致人今悦与淄青恒兾三军为首尾欲不战以老我师若分击左右未可必破悦且来救是前后受敌也法有攻其必救故趍魏以破之皆曰善悦收合残卒奔魏大将李长春拒闗不纳以须官军三帅顿兵于魏州南平邑浮图迟留不进长春乃开门纳之悦得入杀长春持佩刀立军门流涕曰悦借伯父余业与卿等同事今军旅败亡士民涂炭皆悦之罪也悦正縁老母不能自刭愿公等斩悦首以取富贵无庸俱死乃自投于地众怜皆抱持之曰今士马之众尚可一战事脱不济死生以之悦收涙曰诸公不以悦丧败誓同存亡纵身先地下敢忘厚意乎乃自割一髻以为要誓将士亦断发约为兄弟乃率家财及府库所有大行赐予而李再春及其子瑶以博州降悦从兄昂以洺州降悦族昂等家悦自视兵械单耗惧不知所出复召曹俊与之谋曹俊为整军完垒人心复坚余见通鉴孙甫曰燧与抱真不合迁延不进致悦婴城固守且诱朱滔等同叛盖燧窥朝廷之事卢所为险薄专报怨雠必无公平之法以御于外故少所忌惮敢乘私忿而不顾国事也
　　丙寅朱滔张孝忠败李惟岳兵于束鹿【以纪传修】
　　解题曰束鹿属深州本汉鄡【苦么反】县地
　　辛未复酒【以吕祖谦标目修】闰月乙未李惟岳将康日知以赵州降甲辰惟岳伏诛深州降【以新纪通鉴修】
　　解题曰李寳臣再世凡二十年
　　以朱滔为节度使【以新史列传修】田悦愽洺二州降【以新纪修】二月戊午李惟岳将以定州降【以新旧纪修】甲子以张孝忠为易定沧节度使成德兵马使王武俊为恒兾都团练观察使康日知为深赵都团练观察使【以旧纪通鉴修】
　　解题曰易定沧节度使按方镇表建中三年置义武军列传定州置军名义武以张孝忠为节度易定沧等州观察使孝忠牙将程日华假沧州刺史参军李宇曰此军本号横海能絶易定自为一州请为天子言之日华遣宇西帝大喜拜御史中丞沧州刺史复置横海军即以为使旧史地理志义武节度治定州领定易祁三州岂沧州分之后以祁州之欤
