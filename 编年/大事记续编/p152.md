<!-- { "loadSidebar": true } -->
　　唐代宗皇帝大厯三年春二月庚子以后宫独孤氏为贵妃【通鉴】三月乙巳朔日有食之【新纪】夏四月崔宁入朝泸州刺史杨子琳入成都宁还镇【以通鉴修】五月乙卯追号齐王倓为皇帝【新纪】六月壬辰幽州兵马使朱希彩等杀李懐仙自为留后秋七月剑南留后崔寛克成都【以新纪修】八月吐蕃冦灵州【新纪】王缙兼河东节度使【新纪】九月士申郭子仪移屯奉天【以通鉴修】冬十一月以朱希彩为幽州卢龙节度使【以通鉴修】十二月己酉徙邠宁节度马璘为泾原节度使【以旧纪修】
　　解题曰按方镇表大厯三年置泾原节度使五年遥领郑頴十四年郑永平贞元领四镇北庭行军节度元和増领行渭州干宁号彰义军増领渭武
　　唐代宗皇帝大厯四年夏六月戊申王缙罢副元帅都统【新纪】
　　解题曰新纪广德二年王缙都统河南等道节度行营永泰元年王缙为河南副元帅通鉴载其为都统而为副元帅则不书至是年乃书缙表让副元帅何也
　　郭子仪兼邠宁节度使【列传】
　　解题曰按方镇表邠宁节度乾元置领邠宁庆泾原鄜坊丹延上元罢领鄜坊丹延大厯三年罢十四年复置邠宁庆节度大中五年増领武州光启号静难军
　　时元载患吐蕃故徙马璘以四镇北庭兵镇泾州子仪以朔方兵镇邠州未几议城原州移京西军戌之而移子仪于泾不从【以列传通鉴修】
　　解题曰按凌凖邠志初吐蕃既退诸侯入觐是时马公镇西川四镇兼邠宁李公军泽潞以防秋军盩厔元载使人讽诸将责己曰今中外未宁公执国柄有年矣安危大计一无所闻如之何载莞然曰安危系于大臣非独宰相也先王作兵置之四境所以御戎狄也今内地无虞朔方军在河中泽潞军在盩厔王畿之内岂假是耶必令损益须自此始郭李曰宰相但图之载曰今若徙四镇于泾朔方于邠泽潞于岐则三边有偹三贤之意何如三公曰惟所指挥三月诏马公领泾原寻以郑頴资之李公兼领山南犹以泽潞资之郭公兼领邠宁以河中资之朔方军自此大徙于邠郭公虽统数道军之精甲悉聚邠府其子弟分居蒲灵通鉴考异三年立此议四年子仪迁邠【按旧传璘徙泾州其士众赏自四镇北庭赴难中原侨居骤移将士董之因人心动揺导以为乱段秀实捕杀十余人于是迁泾州建中二年杨炎请城原州下泾州为具泾军恐曰吾曹始治于邠才置农桑地着之安才立城垒又教之塞外吾何罪而寘此乎刘文喜因人怨怒拒不奉诏命朱泚李懐光攻之别将刘海宾斩文喜首原州竟不能城由此言之此非易事也元载固虑不及此也】
　　秋九月吐蕃冦灵州【以通鉴修】冬十一月杜鸿渐罢丙子左仆射裴冕同平章事十二月戊戌冕薨【以新旧纪通鉴修】唐代宗皇帝大厯五年春三月癸酉鱼朝恩伏诛【以吕祖谦标目修】
　　解题曰李德裕穷愁志元载之图鱼朝恩也以崔昭尹神州俾昭日诣苑中以牢醴为朝恩馔因与北门大将军王驾鹤等结欢共筹隂计又按柳抗疏悉出内使诸州持神策兵付大臣及诛朝恩赦释其党与曰北军将士皆朕爪牙并宜仍旧勿有忧惧是北军未尝不可收也及以范希朝为神防京西行营节度使欲收其柄而不可得矣余见通鉴
　　己丑罢度支使以宰相领之亦罢诸道转运常平盐铁使【以旧纪通鉴修】夏四月庚子湖南兵马使臧玠杀其团练使崔灌【新纪】
　　解题曰按方镇表至德置衡州防御使领衡涪岳潭郴邵永道乾元元年罢领郴二年涪荆南岳鄂岳上元废广德置湖南都团练观察处置等使领衡潭邵永道中和升为钦化军节度光启改为武安以王缙为门下侍郎同平章事【以旧传通鉴修】彗星出于五车五月
　　己卯出于北方【以新纪修】冬以李泌为江西观察判官【以朱熹纲目修】
　　解题曰按方镇表乾元置洪吉都防御团练观察处置使领洪吉防抚袁上元増领信州广德更号江南西道建中升为节度贞元元年废置都团练观察使四年増领江咸通升镇南军节度干符废置江南西道观察使龙纪复镇南军节度
　　唐代宗皇帝大厯六年春三月容管经略使王翃擒梁崇牵平容州【以吕祖谦标目修】
　　解题曰按方镇表天寳置容管经略领容白禺牢绣党窦亷义欝林汤岩办平琴十四州乾元増都防御使上元升观察使建中元年増领顺藤二年省平琴元和办岭南岩桂管省汤咸通废以所管十一州邕管未几复干宁升宁逺军容州之防十七年矣至是始平事见通鉴
　　夏五月戊申杀殿中侍御史陆珽成都府司録李少良大理评事韦颂【以新纪修】秋八月丙子以浙西观察使李栖筠为御史大夫【以吕祖谦标目修】
　　解题曰按新史列传元载当国久益恣横代宗不能堪隂引刚鲠大臣自助欲收纲权以黜载防御史大夫敬括卒即召栖筠与河南尹张延赏择可为大夫者延赏先至遂代括防李少良陆珽等上书劾载隂事诏御史问状延赏称疾不敢鞫少良珽覆得罪死帝殊失望出延赏为淮南节度使拜栖筠为御史大夫始栖筠见帝敷奏明辩不阿附帝心善之故制自中授中外竦然余见通鉴
　　是嵗以尚书右丞韩滉为户部侍郎判度支【通鉴】
　　唐代宗皇帝大厯七年秋幽州卢龙将杀朱希彩经略副使朱泚自称留后冬十月辛未以泚为节度使【以新纪通鉴修】
　　唐代宗皇帝大厯八年春正月薛嵩卒其叔父防自为昭义留后【以通鉴修】
　　解题曰昭义见至德二年上党节度使解题相防志薛嵩统相卫邢洺治相州号昭义军田承嗣统贝博沧瀛治魏州赐军号天雄承嗣以诈力动朝廷又建其军为大都督府帅即授长史嵩死弟萼为裴志清所逐以众归承嗣于是相统于魏迁昭义军于潞州后又徙昭义于邢州河朔人号邢相曰东昭义潞曰西昭义余见通鉴
　　二月戊申司空田承嗣进太尉【以宰相表修】秋八月己未吐蕃冦灵州【以新纪通鉴修】朱泚遣其弟滔将兵防秋泾州【以新旧列传修】
　　解题曰按新旧史列传泚使滔将劲兵三千请率先诸军备塞安史后山东虽外臣顺实傲肆不庭泚首效欵帝嘉之持诏勒兵贯王城而出置酒开逺门饯之通鉴谓将五千精骑今从本传
　　九月壬午循州刺史哥舒晃杀岭南节度使吕崇贲以反【以新纪修】冬十月壬寅朔方兵马使浑瑊及吐蕃战于宜禄败绩马璘败吐蕃于潘原【以新纪通鉴修】
　　解题曰宜禄邠州县潘原泾州县旧史吐蕃传吐蕃之众自潘口东分为三道一趍陇州一趍汧阳之东一趍钓竿原
　　唐代宗皇帝大厯九年春三月永乐公主许适田承嗣之子华【以通鉴修】夏六月癸未胡僧不空卒赠司空肃国公【以通鉴修】秋九月朱泚入朝【以列传通鉴修】
　　唐代宗皇帝大厯十年春正月田承嗣诱昭义兵马使裴志清逐薛蕚承嗣防相州【以新纪通鉴修】朱泚请留以滔知幽州卢龙留后【以吕祖谦标目修】
　　解题曰按新史列传泚之来滔摄后务稍稍剪落泚牙角泚自知失权为滔所卖不得志乃请留京师帝因授滔节度留后分防秋兵使各有统河阳永平兵郭子仪统之决胜军【唐良臣赏为决胜军节度使当攷】杨猷兵【杨猷即杨子琳也以礼朗镇遏使擅举兵是年以为洮州刺史陇右节度兵马使】李抱玉主之淮南凤翔兵马璘主之汴宋淄青兵【实録有成德兵】泚主之【旧史本纪大厯九年四月诏诸道嵗有防秋兵马淮南四千人浙西三千人魏博四千人昭义二千人成德三千人山南东道三千人荆南二千人湖南三千人山南西道二千人剑南西川三千人东川二千人鄂兵一千五百人宣歙三千人其岭南浙东路逺往来増费各委本道每年取当使诸色杂钱每人计二十贯据合配防秋人数计钱数市轻货送上都以偹和籴今考开元十五年以吐蕃为患制令陇右道及诸军团兵五万六千人河西道及诸军团兵四万人又徴闗中兵万人集临洮朔方兵二万集会州防秋不过近就西北邉调发未及他道也至贞元中李泌对德宗谓嵗徴闗东卒戍京西者十七万人则又不胜其其扰矣】
　　癸丑田承嗣防洺州【以新纪修】乙卯崔宁大破吐蕃于西山【以新纪通鉴修】二月乙丑田承嗣防卫州【新纪】辛未封子十二人为王【以通鉴修】河阳军乱逐三城使常休明【新纪】三月甲午朔陜州军乱逐观察使李国清【以新纪修】夏四月贬田承嗣为永州刺史癸未遣河东节度使薛兼训及诸道兵讨之五月乙未磁州降【以新纪修】六月甲戌李寳臣及田承嗣战于冀州败之【以新纪修】秋九月吐蕃入冦凤翔节度使李抱玉及马璘败之【以新纪修】
　　解题曰按方镇表上元置兴凤陇节度建中号保义军贞元领临洮军使元和升陇右经略使为节度复旧名増领灵防良原崇信三镇大中四年领秦州五年陇州置防御使咸通秦州天雄军
　　冬十月辛酉朔日有食之【新纪】甲子昭义留后李承昭大破田承嗣兵于清水既而承嗣行反间李正己李寳臣遂不用命【以通鉴修】丙寅贵妃独孤氏薨丁卯追册为皇后【新纪】十一月丁酉瀛州降【以新纪修】丁未岭南节度使路嗣恭克广州哥舒晃伏诛【新纪】
　　唐代宗皇帝大厯十一年春正月辛亥崔宁奏大破吐蕃【以新纪通鉴修】二月赦田承嗣【以吕祖谦标目修】三月李栖筠卒【以新史列传修】
　　解题曰按新史列传帝比比欲召相惮载輙止然有进用皆宻访焉多所补助栖筠见帝依违不断亦内忧愤卒
　　夏五月汴宋都虞候李灵曜杀兵马使孟鍳六月戊午以灵曜为留后灵曜复反秋八月诏淮南节度使李忠臣等讨之冬十月田承嗣遣兵救之不克甲寅灵曜伏诛【以新旧纪列传修】
　　解题曰汴宋见天寳十四载河南节度使解题按方镇表淮西节度至德置领义阳【申州】弋阳【光州】颍川【许州】荥阳【郑州】汝南【蔡州】乾元元年増领陈頴亳别置豫许汝节度二年废陈頴亳陈郑是年复置领申光夀安沔蕲黄上元二年増领陈郑頴亳汴曹宋徐泗寻以亳滑卫徐兖郓寳应元年増领许隋唐郑州泽潞頴汴宋曹河南泗兖郓申蔡汝永秦沔蕲黄沔鄂大厯八年废蔡汝节度十一年増汴州十四年号淮宁军寻更号申光蔡节度汝东都汴永平兴元夀州别置观察使贞元元年唐东都许义成三年安山南东道元和十二年复为淮西节度十三年废十四年号彰义军大中置蔡州防御使中和升奉国军节度干宁増领申州
　　唐代宗皇帝大厯十二年春三月辛巳元载伏诛并杀其妻子贬王缙栝州刺史夏四月壬午太常卿杨绾为中书侍郎礼部侍郎常衮为门下侍郎同平章事【以新旧纪修】癸巳诏谏官献封事勿限时【新纪】己酉诏加京官俸解题曰按旧史本纪加京官料钱文官一千八百五十四员武官九百四十二员嵗加给一十五万六千贯并旧给凡二十六万贯余见通鉴
　　罢诸州团练守捉使定诸州兵官健团结【以通鉴及吕祖谦标目修】秋七月己巳杨绾薨【以列传通鉴修】九月庚午吐蕃冦坊州【新纪】冬十二月丁亥崔宁奏大破吐蕃【以新旧纪修】庚子朱泚兼陇右节度使【以通鉴修】
　　唐代宗皇帝大厯十三年春正月戊辰回纥冦并州【新纪】夏四月甲辰吐蕃冦灵州【新纪】
