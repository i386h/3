<!-- { "loadSidebar": true } -->
　　解题曰陈良曰建成为太子太宗为天防上将此正如承干为太子而泰为魏王时也太宗开天防府作文学馆学士逓宿阁下给珍膳访政事讨论文典此正如泰之即府置馆引学士卫尉供帐光禄给食时也太宗收人杰纳馆中卒以此攘建成之位泰亲太宗之子得无动心乎况日廪所入过于太子逺甚则泰岂肯甘心复为太子下故曰启泰之邪心者太宗也非泰之罪也事见通鉴
　　夏六月壬申以温彦博为右仆射太常卿杨师道为侍中魏征罢为特进知门下省事【以新旧纪修】己卯皇后长孙氏崩【以新旧纪修】秋八月禁上书告讦者【以朱熹纲目修】冬十二月萧瑀罢【新纪】黜治书御史权万纪【以吕祖谦标目修】是嵗定十道府兵之制【以吕祖谦标目修】
　　解题曰按防要关内置府二百六十一积兵士二十六万举关中之众以临四方又置折冲府二百八十通计旧府六百三十三河东府额亚于关中河北人多壮勇故不置府每嵗十二月以卫士帐上于兵部以俟征天下卫士六十万余见通鉴杜牧原十六卫曰贞观中内以十六卫蓄养戎臣外开折冲果毅府以储兵伍有事则戎臣提兵居外无事则放兵居内其居内也富贵恩泽以奉养其身所部之兵散舎诸府上府不越千二百人三时耕稼一时治武籍藏将府伍散田亩力解势破人人自爱虽有虽尤为帅亦不可使为乱耳及其居外也縁部之兵被檄乃来斧钺在前爵赏在后飃暴交椊岂暇异畧虽有虽尤为帅亦无由为叛也自贞观至开元百三十年间戎臣兵伍未始逆簒此圣人所以能柄统轻重制鄣表里圣术神算也开元末府兵内铲边兵外作戎臣兵伍湍奔矢徃内无一人矣尾大中干成燕偏重而天下掀然萌根烬然七圣旰食求欲除之且不能也由此观之戎臣兵伍岂可一日使出落铃键哉然为国者不能无兵居外则叛居内则簒使外不叛内不簒古今已还法术最长其置府立卫乎【李郛曰唐之府兵本无建立推行之法皆周隋之旧也周地狭止据所有之地尽籍为兵以与齐战及得齐河东频复増置以自助故关中最多而河东次之及平齐之后所置絶少以河南之重止置府于四郡河北山南皆止置于六郡而已隋既平陈自江南以至岭海百二十郡止于越潭各置一府广州二府贵州一府而已唐亦无大増损陆贽遂以为太宗居重驭轻之法唐史臣遂以为髙祖太宗之兵制皆不考之过也又曰周封建唐府兵皆以汉法考之乃通盖王畿之外不尽为侯国时有特封者则未封以前必有掌其地者计王朝命吏之在四方汉之守令固不少也但周官不明之言尔府兵止西北诸郡为多东方诸郡少则兵民之在郡国如汉车骑材官者必未尝废如江西宣润剑南之兵尚可考见】
　　唐太宗文武皇帝贞观十一年春正月作飞山宫【旧纪】房龄等定律令格敕【以吕祖谦标目修】
　　解题曰叶适曰太宗房杜诸公参酌轻重着为刑统之书人之情伪无不周法之比例无不该虽云古者议事以制不为刑辟子产铸刑书叔向非之然古今之变不同古者有礼乐之器庠序次第之法以教化天下不为刑辟惟恐民知争端后世治天下既与古不同则必着为成书使天下有所依据故古者不待刑书以为治后世必待刑书而后治可成刑统既成天下更不可易余见周显德五年解题
　　以孔子为先圣顔囘配【以吕祖谦标目修】二月甲子豫为山陵终制【朱熹纲目】帝幸洛阳宫壬午猎于鹿台岭【以新旧纪修】三月丙戌朔日有食之【以新旧纪修】丙午行新修五礼【以通鉴修】辛亥帝猎于广成泽癸丑还洛阳【以新纪修】羣臣请封禅帝使议之【以通鉴修】夏六月虞恭公温彦博薨【以新纪修】以宗室荆王元景功臣长孙无忌等世袭刺史【以通鉴目録修】秋七月癸未朔大雨谷洛溢诏百官言事废明德宫及飞山宫之圃院给遭水家【以新旧纪修】
　　解题曰中书侍郎岑文本封事言今虽亿兆乂安方隅宁谧既承丧乱之后又接凋弊之余户口减损尚多田畴垦辟犹少覆焘之恩着矣而疮疾未复德教之风被矣而资产屡空古人譬之种树年祀绵逺则枝叶扶疎若种之日浅根本未固一人摇之必致枯槁今之百姓颇类于此常加含养则日就养滋暂有征役则随而凋耗凋耗既甚人不聊生怨气充塞则离叛之心生矣此载于旧史新史不録
　　九月河溢【以新纪修】冬十一月辛卯帝幸怀州猎于济源麦山以故荆州都督武士彠女为才人
　　唐太宗文武皇帝贞观十二年春正月定氏族【以吕祖谦标目修】解题曰唐仲友曰古者重氏族故有同姓异姓庶姓之别奠世系辨昭穆史氏掌之岂容少有混淆自秦罢侯封而命氏别族之礼废自元魏有中原而华夷之姓杂然无辨唐承南北之弊氏族之书安得不作不幸遭许李挟艶后以焚信书至见目为勲格使太宗之美意不传可胜叹哉事见通鉴【郑樵曰隋唐而上官有簿状家有谱系选举必由于簿状婚姻必由于谱系歴代有图谱局置郎令史以掌之仍用儒者知探谱事凡百官族姓之有家状者则上之官官为考定详实藏于秘阁副在左户私书有滥则纠之以官籍官籍有阙则纠之以私书五季以来取士不问家世婚姻不问阀阅故其书散佚而不传】
　　二月癸亥帝如河北观砥柱乙亥猎于河滨【以新纪修】闰二月庚辰朔日有食之【新纪】丙戌帝还宫【以新纪修】秋七月癸酉吏部尚书髙士亷为右仆射【以新纪及皇极经世修】八月吐蕃冦松州以吏部尚书侯君集为大总管率三总管兵伐之【以新纪修】
　　解题曰吐蕃之祸始于此
　　九月辛亥濶水道行军总管牛进达败吐蕃于松州【以新纪修】癸酉以薛延陀真珠可汗二子为小可汗【以吕祖谦标目修】冬十月己卯帝猎于始平乙未还宫【新纪】十一月丁未初置武门飞骑【以通鉴修】是嵗西突厥分为两可汗【以吕祖谦标目修】
　　唐太宗文武皇帝贞观十三年春三月乙巳朔帝谒献陵丁未还宫【以新旧纪修】房龄为太子少师自领度支【以吕祖谦标目修】
　　解题曰太宗尝责房杜以求贤而不使之亲细务似得任相之道矣今龄之领度支无乃下行有司之职乎借曰制国用者冡宰之事而名之不正亦甚矣事见通鉴
　　永宁懿公王珪卒【以通鉴修】二月庚子停世封刺史【新纪】解题曰唐仲友曰太宗以诸王为都督刺史又欲世封功臣二事乃法制根本欲行周典当自是始惜乎羣臣不足以语此诸王守土遂良方以为非功臣世封无忌等自同于迁徙二事既无所成本末俱弱武氏得以谈笑簒之惜哉事见通鉴
　　夏四月戊寅帝幸九成宫甲申中郎将阿史那结社率犯御营伏诛【以新旧纪修】壬寅云阳火然【新纪】五月旱甲寅避殿诏五品以上言事减膳罢役理囚赈乏乃雨魏征上疏论十渐【以新旧纪传通鉴修】
　　解题曰按新史列传征上疏极言曰陛下贞观初清净寡欲今万里遣使市骏马访珍怪此不克终一渐也【犯旅獒之戒】贞观初护民之劳喣之如子不轻营为顷既奢肆思用人力乃曰百姓无事则易骄劳役则易使自古未有百姓逸乐而致倾败何有逆畏其骄而为劳役哉此不克终二渐也【犯无逸之戒】贞观初役已以利物比来纵欲以劳人虽忧人之言不絶于口而乐身之事实切于心此不克终三渐也【犯无逸之戒】贞观初亲君子逺小人比来轻亵小人礼重君子重君子恭而逺之轻小人狎而近之此不克终四渐也【犯立政之戒】贞观初不贵异物不作无益而今难得之货杂然并进玩好之作无时而息此不克终五渐也【犯旅獒之戒】贞观初求士如渴贤者所举即信而任之取其所长常恐不及比来由心好恶以众贤举而用以一人毁而弃虽积年任而信或一朝疑而斥此不克终六渐也【犯立政之戒】贞观初无田猎毕弋之好数年之后志不克固鹰犬之贡逺及四夷晨出夕返驰骋为乐此不克终七渐也【犯无逸之戒】贞观初遇下有礼羣情上达今外间奏事顔色不接间因所短诘其细过此不克终八渐也【犯太甲接下思恭之戒】贞观初孜孜治道常若不足比恃功业之大长傲纵欲无事兴兵问罪逺裔此不克终九渐也【犯说命干戈省躬之戒】贞观初频年霜旱畿内户口并就关外无一户亡去由矜育抚宁故死不擕贰比者疲于徭役关中尤甚脱有一谷不收恐不能如前日之帖泰此不克终十渐也【犯大禹本固邦寜之戒】疏奏帝曰朕今闻过矣愿改之以终善道有违此言当何施顔面与公相见哉乃以所上疏列为屏障朝夕见之兼録付史馆使知万世君臣之义唐仲友曰征之言条目虽多然不过修己用人听言安民四事而已蔼然如伊傅周召之戒其君大禹之训后世非虑之至忠之尽安能及此
　　六月丙申封弟为王【以新纪修】秋八月辛未朔日有食之【旧纪】遣突厥还碛南庚辰立阿史那思摩为可汗赐姓李【以吕祖谦标目修】
　　解题曰唐仲友曰思摩之立在延陀之后故突厥终见逼于延陀盖颉利之亡其下多走延陀若北庭早建则可以收抚散亡延陀既受唐号而思摩复立故劳口舌之谕而延陀终亦叛涣亦不蚤从魏征之过也事见通鉴
　　冬十月甲申帝还宫【以通鉴修】十一月辛亥杨思道为中书令戊辰尚书左丞刘洎为黄门侍郎参知政事【以新旧纪修】解题曰参知政事之名始此
　　十二月以侯君集为大总管伐髙昌【以吕祖谦标目修】己亥立皇子为王【以本纪修】壬辰猎于咸阳癸巳还宫
　　唐太宗文武皇帝贞观十四年春正月庚子令有司读时令【以新旧纪修】二月丁丑幸国子监时増筑学舎千二百间学生三千余员命祭酒孔頴达等撰五经正义【以新旧纪及通鉴修】
　　解题曰范祖禹曰古之教者家有塾党有庠遂有序国有学士修于家而后升于乡升于国达于天子其教之有素养之有渐升之有序故贤才不可胜用后世乡里之学废人君能教者不过聚天下之士而乌合于京师曜于一时而已非有教养之实也唐之儒学惟贞观开元为盛其所成就者则亦可覩矣孟子曰学所以明人伦也故有国者以为先然为学而不复三代之制亦未知其可也吕祖谦曰传注之学汉之诸儒专门名家以至魏晋梁隋全经固失然郑王肃之徒其说犹存犹有可见之美自孔頴达集众家之说为正义后之观经者但知有正义而诸儒之说无复存矣事见通鉴
　　壬午帝幸温汤辛卯还宫【以新纪修】秋八月庚午作襄城宫【新纪】
　　解题曰新史地志汝州临汝县有清暑宫在鸣臯山南即襄城宫
　　癸酉侯君集克髙昌擒其王九月以其地为西州乙卯置安西都护府魏征及黄门侍郎褚遂良諌不听唐地东极于海西至焉耆南尽林邑北抵大漠皆为州县【以吕祖谦标目修】
