<!-- { "loadSidebar": true } -->
　　解题曰按新旧史列传思明外顺命内实通贼益募兵帝知之以其尝事乌承恩父知义冀其无嫌即擢承恩为河北节度副大使【河北节度即范阳也】使图思明承恩至范阳羸服夜过诸将隂谂以谋诸将返以告思明疑未有以騐防承恩与中人李思敬奏事还宣恩命毕将归私第思明留承恩于馆中明当有所议帏所寝状伏二人焉承恩小男先留范阳思明令省其父夜语其子曰吾受命除此逆胡便授吾节度使矣二人呌呼而出以告思明执之探衣囊得赐阿史那承庆铁劵及光弼牒又得薄纸书数畨皆先所从反军将名贼大诟曰我何负于尔而至是耶承恩称死罪此光弼之谋也思明集将吏百姓西向大哭曰臣以十三州之地十万之兵降国家赤心不负陛下何至杀臣因榜杀承恩父子及支党二百余人囚思敬以闻帝遣使谕曰非朕与光弼意乃承恩所为杀之善也又闻三司议陈希烈等死思明惧曰希烈等皆大臣上皇弃而西既复位此等宜见劳反杀之况我今从禄山反乎诸将皆劝贼表天子诛光弼思明使耿仁智张不矜上疏请斩光弼不然且攻太原疏入于函仁智輙易去左右宻白思明执二人曰若负我耶命斩之既复召责曰仁智事我三十年今日我忘尔耶仁智怒曰人生防有一死须存忠节今大夫纳邪説为反逆之计纵延旬月不若早死思明大怒乱捶杀之脑流于地余见通鉴孙甫曰光弼谋思明事何不度事机不顾国体之甚耶思明罪固不容诛但能以范阳归命朝廷天子既命之节帅封之王爵矣若以其险诈之情必不可留亦必国威兵力足以制服其心赫然命将诛之何至方降国命之际乃遣人为之副介使潜结部曲图之此岂国体也况河北残冦方观国之恩信厚薄以为向背之计思明既以归顺被宠随而图之使叛者决其计此又岂事机也使思明复叛大乱两河由兹失策矣
　　秋七月丙戌初铸当十大钱【通鉴】丁亥册回纥毗伽阙可汗以公主妻之【以吕祖谦标目修】八月丙辰加郭子仪中书令李光弼侍中【以通鉴修】九月庚寅命郭子仪等九节度讨安庆绪宦官鱼朝恩为观军容宣慰处置使【以吕祖谦标目修】解题曰易师之六三师或舆尸凶六五长子帅师弟子舆尸贞凶程頥曰师旅之事任当专九二既以刚中之才为上信倚必专其事乃有成功若或更使众人主之凶之道也舆尸众主也盖指三也又曰任将授师之道当以长子帅师二在下而为师之主长子也若以弟子众主之则所为虽正亦凶也弟子非长者也相州之役有子仪光弼在择取焉用之则得长子之义矣众节度纷纭而又以观军容宣慰处置之其为舆尸也甚矣其覆师非不幸也事见通鉴【新旧史记朔方节度郭子仪河东节度李光弼闗内潞府节度王思礼淮西节度鲁炅兴平节度李奂滑濮节度许叔冀平卢兵马使董秦北庭节度李嗣业郑蔡节度李广琛九节度之师按旧传有河南节度崔光逺而无李奂通鉴命朔方淮西兴平滑濮北庭郑蔡河南七节度及平卢兵马使讨庆绪又命河东闗内二节度助之秦以兵马使不在节度之数也】
　　冬十月甲辰皇太子更名豫【以通鉴修】郭子仪破安庆绪于卫州拔之遂围邺【以旧史列传修】十一月河南节度使崔光逺拔卫州【以通鉴举要厯修】十二月置浙江东西道节度使【以吕祖谦标目修】
　　解题曰是年置浙江东道节度使领越睦衢婺台明处温治越州大厯五年废置都团练守捉及观察处置等使十四年废以所管州浙西贞元分浙江东西为二道广明升浙东道节度为义胜军节度使光启改为威胜军干宁改为镇东余见至德元载江南西道解题
　　丁卯史思明防魏州【新纪】平卢军乱立禆将侯希逸为军使诏以为节度副使节度使由军士废立自此始【以通鉴举要厯修】
　　唐肃宗皇帝乾元二年春正月己巳朔羣臣上尊号【以新旧纪修】史思明称燕王【以旧纪修】三月壬申史思明救邺九节度之师溃【以吕祖谦标目修】史思明杀安庆绪寻还范阳【以新纪通鉴修】甲午兵部侍郎吕諲同平章事乙未苗晋卿王璵罢京兆尹李岘为吏部尚书舍人李揆为中书侍郎户部侍郎第五琦并同平章事丙申郭子仪为东畿等道兵马元帅东京留守【以新旧纪通鉴修】殿中监李辅国专掌禁兵口为制敕李岘陈其乱政夏四月壬寅制罢口敕诸务各归有司【以旧纪及吕祖谦标目修】
　　解题曰按旧史列传李辅国每日于银防门决天下事须处分便称制敕禁中符印悉佩之出入纵有敕辅国押署然后施行余见通鉴
　　史思明称帝改元【以吕祖谦标目修】囬纥毗伽阙可汗死子登里可汗立【以通鉴修】五月辛巳李岘贬为刺史【以新纪修】秋七月召郭子仪还辛巳以子越王系为天下兵马元帅李光弼副之【以新旧纪通鉴修】辛卯爵朔方节度副使仆固懐恩大宁郡王【以通鉴修】八月乙巳襄州将康楚元等逐刺史九月防荆州【以新旧纪通鉴修】戊辰铸当五十大钱【以旧纪通鉴修】汴滑节度使许叔冀降于史思明李光弼退守河阳庚寅思明防东京冬十月乙巳光弼败之于河阳【以吕祖谦标目修】解题曰汴滑节度见至德元年河南节度解题
　　十一月庚午第五琦贬为刺史【新纪】十二月乙巳康楚元伏诛【新纪】史思明遣兵冦陜州神策军将卫伯玉败之【以新纪修】
　　唐肃宗皇帝上元元年春正月辛巳加李光弼太尉中书令【以旧纪通鉴修】四月戊申襄州军乱己未以陜西节度使来瑱为山南东道节度使讨平之【以通鉴修】
　　解题曰晁补之曰去年襄州逐刺史今年襄州杀节度使将吏逐帅阻兵自此始时大冦嗣兴余党未殄朝廷置不暇问譬方搏虎救噬而豺攘其猪舍之宜也然因是以萌藩镇戕主帅擅相立之患惜哉事见通鉴
　　是月彗星出于娄胃【以新纪修】夏闰四月辛酉朔彗星出于西方【以新旧纪修】丁卯加河东节度使王思礼司空【以旧纪通鉴修】解题曰不为宰相而拜三公自是始
　　己卯改元【新纪】
　　解题曰旧纪星文变异大赦改元宋庠纪年通谱纪年建号不能无袭然必异代他姓失于详讨至若本朝旧朔无容忘悮而帝中兴未几复用祖宗之年与晋元帝魏孝武同弊实一朝之巨失焉
　　五月丙午太子太傅苗晋卿为侍中【以新旧纪修】壬子吕諲罢【以新纪修】癸丑以京兆尹刘晏为户部侍郎度支铸钱盐铁等使【以旧纪修】六月乙丑凤翔节度使崔光逺破羌浑党项【以新纪通鉴修】诏开元乾元钱一当十当五十钱当三十【以旧纪通鉴修】秋七月丁未李辅国迁上皇于西内刑部尚书顔真卿帅百僚问起居坐贬【以吕祖谦标目修】
　　解题曰苏轼曰鲁公湖州放生池碑载其所上表云一日三朝大明天子之孝问安侍膳不改家人之礼鲁公知肃宗有愧于是也故以此陈孰谓公区区于放生者哉事见通鉴
　　丙辰开府仪同三司髙力士流巫州【以旧纪通鉴修】八月庚午以卫伯玉为神策军节度使【以通鉴修】九月以邠宁鄜坊节度使郭子仪为诸道兵马都统自朔方取范阳事沮不行【以列传修】
　　解题曰鱼朝恩素害子仪之功因其邺城失律遂加譛诉既解其兵柄而授之李光弼矣及河洛再防西戎侵逼始授子仪邠宁鄜坊两节度然尚居京师也至是起为诸道兵马都统使率禁军及河西河东镇兵由邠宁朔方大同横野径趋范阳可谓庙算矣而复为朝恩沮止迄使范阳不可取而他日仆固懐恩遂树李懐仙以胚祸根岂不惜哉余见通鉴
　　冬十一月甲午宋州刺史刘展反防扬润升等州【以稽古録通鉴修】李光弼拔懐州擒贼将安太清【以通鉴修】
　　唐肃宗皇帝上元二年春正月癸卯史思明改元【以通鉴修】乙卯刘展伏诛【新纪】二月己未奴刺党项冦寳鸡侵凤州【以新旧纪修】戊寅李光弼及史思明战于北邙败绩河阳懐州防【以新旧纪修】
　　解题曰按新旧史列传思明使谍宣言贼将士皆北人讴吟思归观军容使鱼朝恩信然屡上贼可灭状朝防令光弼速收东京光弼固言贼锋尚鋭未可轻动朔方节度使仆固懐恩雄毅寡言而刚决犯上始居偏禆意有不合虽主将必诟折麾下皆蕃汉劲卒恃功多不法郭子仪每事优容之行师用兵倚以辑事及光弼代子仪持法严少假贷初防军汜水朔方将张用济后至斩纛下懐恩常邑邑不乐又害光弼之功潜附朝恩言贼可灭由是中使督战光弼不得已令李抱玉守河阳出师次北邙光弼使传山阵懐恩请阵诸原光弼曰有险可以胜可以败阵于原败斯殱矣懐恩不从贼据髙原以长防七百壮士执刀随之委物伪遁懐恩军争剽获伏兵发官军大溃军资器械并为贼所有光弼度河保闻喜抱玉弃河阳光弼请罪帝以懐恩违令覆军优诏召入朝抗表请罪诏释之余见通鉴
　　癸未李揆贬袁州长史河中节度使萧华为中书侍郎同平章事【以新纪修】三月甲午史思明遣其子朝义冦陜州卫伯玉败之【以新纪修】戊戍史朝义弑其父思明称帝【以吕祖谦标目修】解题曰按姚汝能禄山事迹平致美蓟门纪乱朝义杀思明以张通儒为燕京留守寻为髙鞠仁所杀推阿史那承庆为留守承庆与鞠仁接战不敌奔潞县鞠仁令城中杀胡者皆重赏于是羯胡尽殪其众复以鞠仁为燕京都知兵马使五月朝义以李懐仁为范阳节度自春至夏相杀者四五余见通鉴
　　李光弼罢副元帅开府侍中河中节度使【以新纪通鉴修】夏四月己未吏部侍郎裴遵庆为黄门侍郎同平章事【以新旧纪修】五月梓州刺史段子璋反寻伏诛【以新旧纪列传修】史朝义将令狐彰降甲午以滑卫为节度使【以通鉴修】
　　解题曰滑卫节度是年置领滑卫相魏贝博广德増领亳更号滑亳节度増领德州卫泽潞析相贝置防御魏博节度大厯四年増领陈七年为永平节度十一年増领宋泗十四年増领汴頴建中増领郑析宋亳頴别置节度泗淮南兴元汴宣武贞元元年更号义成军増领许州三年许陈许长庆领頴州光启改为宣义军
　　庚子以李光弼为河南副元帅太尉侍中都统河南等五道行营镇泗州【以新旧纪传修】
　　解题曰按新旧史纪传光弼都统河南淮南东西山南东道荆南五道节度行营通鉴増江南西浙江东西为八道今从纪传
　　秋七月癸未朔日有食之既大星皆见【以旧纪修】八月癸丑朔李辅国为兵部尚书【以旧纪通鉴修】九月甲申置道场于三殿【以朱熹纲目修】
　　解题曰三殿在东内韦述两京记宋敏求长安志云即麟德殿此殿三靣故以为名
　　壬寅去尊号及年号以建子月为嵗首月以斗所建辰为名【以新旧纪修】建子月丁亥刘晏贬通州刺史戊子御史中丞元载为户部侍郎度支盐铁铸钱等使【以旧纪修】己亥帝朝上皇于西内【以通鉴修】建丑月平卢范阳相攻连年援絶侯希逸引兵而南【以通鉴修】
　　唐肃宗皇帝寳应元年建寅月李光弼克许州【新纪】建卯月癸丑河东杀其节度使邓景山请以都知兵马使辛云京为代从之【以吕祖谦标目修】乙丑河中行营兵乱杀其节度使都统诸道李国贞于綘杀镇西北庭节度使荔非元礼于翼城请以禆将白孝德为代从之
　　解题曰翼城綘州县
