<!-- { "loadSidebar": true } -->
　　十一月就德兴降魏【以吕祖谦标目修】十二月魏以第三镇酋长髙欢为晋州刺史【以魏传修】
　　【梁髙祖武皇帝中大通二年魏敬宗孝庄皇帝永安三年】春正月己丑魏复取巴州【以吕祖谦标目修】夏四月丁巳魏以太尉丹阳王萧赞都督齐济兖三州军事开府齐州刺史【以魏纪修】魏骠骑大将军尔朱天光左右大都督贺拔岳侯莫陈悦取安定万俟丑奴萧宝寅皆伏诛【以吕祖谦标目修】六月丁巳梁遣魏汝南王悦还北主魏【以梁纪修】秋七月魏以贺拔岳为泾州刺史侯莫陈悦为渭州刺史将军宇文泰行原州事【以通鉴修】九月长星见【以朱熹纲目修】魏尔朱荣上党王天穆至洛阳戊戌荣父子及天穆等皆伏诛己亥仆射尔朱世隆据北中城冬十月乙卯退走与车骑大将军仪同汾州刺史尔朱兆立行并州事长广王晔为皇帝改元建明三徐州刺史尔朱仲远亦起兵十二月甲辰兆陷洛阳执魏主子攸迁之于晋阳杀司徒临淮王彧等甲子弑魏主【以吕祖谦标目修】魏大将军尔朱兆使髙欢领六镇部众【以吕祖谦标目修】魏齐州乱萧赞走死【以朱熹纲目修】魏汝南王悦自东徐州南还【以通鉴修】
　　【梁髙祖武皇帝中大通三年魏节闵帝元恭普泰元年】春二月魏尚书令尔朱世隆废其主晔更立仪同广陵王恭改元庚午诏但称帝【以吕祖谦标目修】魏河北大使髙干邕袭据冀州迎髙欢【以魏纪通鉴修】三月癸酉魏封故主晔为东海王加尔朱兆十州都督世袭并州刺史封髙欢为勃海王徴之不至【以魏纪通鉴修】己丑魏以贺拔岳为岐州刺史侯莫陈悦为秦州刺史【以魏纪修】夏四月乙巳梁太子统卒五月丙申立晋安王纲为皇太子六月癸丑立统之子欢为豫章王誉为河东王詧为岳阳王【以梁纪修】庚申魏勃海王欢起兵讨尔朱氏【以吕祖谦标目修】秋七月魏太保尔朱世隆杀前太保杨椿夷其族【以魏纪修】冬十月壬寅魏勃海王欢立勃海太守元朗为皇帝改元中兴欢自为丞相都督中外诸军大将军录尚书事辛亥大破尔朱兆于广阿【以吕祖谦标目修】
　　解题曰按北齐书列传战于韩陵欢将中军髙敖曹将左军髙岳将右军中军败绩贼乗之岳以五百骑冲其前斛律敦收散卒蹑其后敖曹以千骑自栗园出横击兆军欢方得囘师表里奋击兆众大败是日微敖曹等髙祖几殆又后周书列传兆率铁骑陷阵出欢之后将乗其背而击之尔朱度律恶兆之骄悍惧其陵已勒兵不肯进贺拔胜以其擕贰遂率其麾下降于欢度律军以此先退遂大败余见通鉴【韩陵在相州安阳县东北十五里】
　　是岁魏南兖州降梁【以通鉴修】
　　【梁髙祖武皇帝中大通四年魏孝武皇帝元脩永熙元年】春正月梁立西丰侯正德为临贺王【以梁纪修】梁送魏汝南王悦入洛【以通鉴修】壬午魏勃海王欢取相州【以吕祖谦标目修】二月壬寅梁以太尉元法僧还北主魏【以梁纪修】梁扬州刺史邵陵王纶有罪免为庶人【以通鉴修】甲子魏勃海王欢自为大丞相柱国大将军太师【以魏纪修】三月丁丑魏主朗入邺【以魏纪修】闰月壬寅魏仪同尔朱世隆召尔朱兆大司马雍州刺史尔朱天光太宰徐州刺史尔朱仲远等攻邺壬戌勃海王欢大败之于韩陵夏四月世隆伏诛仲远奔梁【以魏纪吕祖谦标目修】魏贺拔岳侯莫陈悦宇文泰取长安【以吕祖谦标目修】魏勃海王欢入洛阳废其主恭又废其主朗于河阳戊子立仪同左仆射平阳王脩为皇帝改元太昌欢自为大丞相【以皇极经世吕祖谦标目修】魏征关西大行台贺拔岳为冀州刺史不至【以通鉴修】壬辰魏勃海王欢还邺【以魏纪修】魏尔朱天光伏诛【以通鉴修】五月魏封故主朗为安定郡王【以魏纪修】丙申魏弑其故主恭【以吕祖谦标目修】秋七月甲辰星陨如【南史梁纪】魏勃海王欢击尔朱兆走之遂据晋阳【以吕祖谦标目修】冬十一月甲辰魏弑其故主朗及晔【以魏纪修】十二月梁以元法僧为郢州刺史【以通鉴修】魏杀大司马汝南王悦【以魏纪修】魏改元【以魏纪修】
　　解题曰宋庠纪年通谱永兴本汉桓帝晋惠帝冉闵苻坚魏元明帝年号以同元明号寻改永熙
　　魏主纳勃海王欢女为后【以通鉴修】
　　【梁髙祖武皇帝中大通五年魏孝武皇帝永熙二年】春正月魏勃海王欢袭秀容尔朱兆伏诛【以吕祖谦标目修】魏罢行台【以吕祖谦标目修】己酉长星见【以梁纪修】魏侍中贺拔胜都督三荆等七州军事荆州刺史【以吕祖谦标目修】
　　解题曰三荆州者荆州北荆州东荆州也按魏书地形志荆州领南阳【宋属邓唐二州】顺阳【属邓州】新野【属襄阳府邓州】东恒州【属邓州】汉广【属唐州】襄城【属唐州】北清【属邓州】恒农【属邓州】八郡隋志所谓南阳郡旧置荆州者也北荆州领伊川【属河南府虢州】新城【属河南府】汝北【属汝州】三郡隋志所谓河南陆浑县襄城郡东魏置北荆州者也隋志又云淮安郡后魏置东荆州舂陵郡后魏置南荆州又通典释三荆谓北荆州东荆州荆州而南不与焉【十道志宿豫县魏置徐州改为东徐州复为东楚州周宣帝改泗州】
　　三月辛卯魏勃海王欢复为大行台【以吕祖谦标目修】魏骠骑大将军开府徐州刺史髙干邕伏诛大都督髙敖曹奔晋阳【以吕祖谦标目修】夏四月魏青州人杀胶州刺史五月东徐州人杀刺史降梁【以魏纪修】
　　解题曰胶州领东武【属密州】髙密【属密州】平昌【属潍密青三州】三郡
　　秋八月魏以贺拔岳都督雍华等二十州军事雍州刺史岳以行台左丞宇文泰为夏州刺史【以魏纪通鉴修】冬十二月魏贺拔胜冦梁雍州破沔阳【以吕祖谦标目修】魏勃海王欢遣使间贺拔岳侯莫陈悦【以吕祖谦标目修】
　　【梁髙祖武皇帝中大通六年魏孝武皇帝永熙三年东魏孝静皇帝元善见天平元年】春二月魏贺拔岳侯莫陈悦讨灵州刺史曹泥悦袭杀岳于河曲岳众迎宇文泰魏以泰为大都督三月泰引兵讨悦【以吕祖谦标目修】
　　解题曰唐武德中突厥牙帐在于河曲数十万骑将过原州今岳众散还平凉即此河曲也
　　夏四月癸丑朔日有食之【以魏志修】侯莫陈悦奔上邽自杀魏以宇文泰为骠骑大将军开府关西大都督承制【以吕祖谦标目修】六月魏勃海王欢反魏主以宇文泰兼仆射为大行台秋七月己丑魏主屯河桥戊申奔长安己酉欢入洛阳八月推司徒清河王亶为大司马承制决事魏主以泰为大将军雍州刺史尚书令欢追魏主九月取潼关还使行台侯景取荆州贺拔胜奔梁【以魏纪吕祖谦标目修】冬十月丙寅勃海王欢立清河世子善见为皇帝改元是为东魏魏始分为二【以吕祖谦标目北史齐纪修】
　　解题曰范祖禹曰拓跋氏乗后燕之衰蚕食并冀蹀血三十余年而国中略定其始也公卿方镇皆故部落酋长虽参用赵魏旧族徃徃以猜忌夷灭爵而无禄故吏多贪墨刑法峻急故人相残贼不贵礼义故士无风节货赂大行故俗尚倾夺迁洛之后稍用夏礼宣武柔弱孝明幼冲母后乱于内羣盗挠其外祸始于六镇衅成于尔朱国分为二而亡矣虽享国百余年典章制度内外风俗大抵与刘石慕容苻姚略同道武大武暴戾甚于聪虎孝文之彊不及苻坚其文章儒学之流既无足纪谋臣辩士将帅功名又不可希望前世【自道武元年至是一百四十九年】
　　丁卯梁以将军元庆和为骠骑大将军伐东魏【以本纪修】魏宇文泰克潼关进位大丞相【以通鉴修】丙子东魏迁邺勃海王欢还晋阳【以吕祖谦标目齐纪修】
　　解题曰相台志邺自苻丕失守慕容农入之以城广难固乃筑凤阳门大道之东为隔城自是残毁髙欢以城窄隘天平二年发众营新宫元象元年九月城邺二年魏帝徙御新宫即南城也东西六里南北八里六十歩凡十一门南靣三门东四门西四门四民辐辏里闾填溢有四百余坊其制度大扺取之洛阳邺自欢营之洋饰之奢侈徃徃甚于石赵胡寅曰迁国大事也必君与民皆不宁厥居然后迁然民情犹安土重迁也则必丁宁告谕使之晓然知安危大计寛其期日制其先后卫其道途饥馁盗贼之虞立其坊里巷曲屋庐之所不使之生怨嗟伤和气也魏都洛四十年以尔朱之暴初欲迁都见帝居之盛叹息而止而髙欢于三日之内逼逐四十余万户狼狈入邺虽躯牛羊犬豕不至若是烈也其不仁亦甚矣哉事见通鉴
　　十二月魏击曹泥【以通鉴修】闰十二月癸巳魏宇文泰弑其主脩立太宰南阳王宝炬【以吕祖谦标目修】是时魏取荆州东魏寻袭取之【以吕祖谦标目修】
　　【梁髙祖武皇帝大同元年　　　　　　　　　　魏文帝元宝炬大统元年东魏孝静皇帝天平二年】春正月戊申朔梁改元【以梁纪修】魏主宝炬即皇帝位改元【以魏纪周纪修】魏克灵州【以本纪修】己酉魏宇文泰自为都督中外军事大行台【以本纪修】魏主立妃乙弗氏为皇后子钦为皇太子【以通鉴修】己巳东魏勃海王欢自为相国加殊礼复辞不受【以魏纪齐纪修】二月戊戌梁司州刺史陈庆之伐东魏不利而还【以魏纪通鉴修】三月东魏平刘蠡升【以吕祖谦标目修】魏宇文泰为新制二十四条以著作郎苏绰为大行台左丞参典机密【以通鉴修】
　　解题曰泰与公卿徃昆明池观渔行至城西汉故仓池【水经注故渠与沉水枝渠防飞渠渐水入城东为仓池池在未央宫西中有引台】顾问左右莫有知者或曰苏绰博物多通请问之泰乃召绰具以状对泰大悦因问天地造化之始厯代兴亡之迹绰应对如流泰与绰并马徐行至池竟不设网罟而还遂留绰至夜问以治道泰卧而聼之于是指陈帝王之道兼述申韩之要【此正可见绰之学术通鉴删去此一语】泰乃起整衣危坐不觉膝之前席语遂达曙不厌余见通鉴
