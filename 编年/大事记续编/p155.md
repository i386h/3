<!-- { "loadSidebar": true } -->
　　夏四月戊午李纳德棣二州降【以新纪修】朱滔反【以旧纪修】解题曰按新史列传李惟岳拒命滔与张孝忠再破之束鹿取深州赐德棣二州康日知为深赵团练使滔失深州不平又请恒定七州所赋供军不许愈怨时马燧围田悦悦穷间滔与王武俊同叛滔姑子刘怦为涿州刺史以书谏曰司徒身节制太尉位宰相恩遇极矣今昌平有太尉乡司徒里不朽业也能以忠顺自将则无不济比忘上乐战不顾成败如安史者今复何有司徒图之无贻后悔滔不从连兵救悦又惧张孝忠之袭使怦壁险而军滔激其众曰士蹀血鬭既下坚城朝廷乃见夺奏赏不报君等疾趍破马燧以取赀粮可乎军中不应三号之乃曰幽人死于南者骸撑不掩痛藏心髓奈何复欲暴骨中野乎司徒兄弟受国宠士各蒙官赏愿安之不防其他滔罢潜杀不可共乱者数十人日知发其情天子以悦未下重起两冦即封滔通义郡王滔愈悖分兵与武俊屯赵州胁日知矫诏散其粮贮即引兵救悦次束鹿军大噪曰天子令司徒北还而南救赵宁有诏耶滔惧走匿传舍禆将蔡雄好谕士曰天子约取成德所得州县赐有功者抜深州者燕也本镇常苦无丝纩兾得深州以佐调率今顾不得又天子以帛赐有功士为马燧掠去今引而南非自为也军中悔谢复曰虽然司徒南行违诏书莫如还滔回次深州诛首变者二百人众惧乃率兵南壁宁晋【赵州县本廮陶县地】与武俊合事见通鉴范祖禹曰民皆有常性饥食渇饮以养其父母妻子而终其天年此人情之所欲也岂乐为叛而沉其族哉然自古治少而乱多由上失其道而民不知所从故奸权得以诡其众而用之也天寳以后幽蓟为反逆之区中国视之无异戎狄朱滔刼其民如此不得已而后从之亦足见其本非好乱也人君茍行仁政使民亲其长爱其上驱之为乱莫肯从也奸雄岂得而诈之哉【田承嗣几禽矣李正己寳臣沮挠而承嗣得以逋诛田悦势屈矣朱滔王武俊改计而悦终于不可下同恶相求如市贾焉况当时区画有未善者乎自是而河北乱根成矣】
　　甲子借商括质【以吕祖谦标目修】
　　解题曰按旧纪新志朱滔王武俊田悦合从而叛用益不给初太常博士韦都賔陈京请借富商钱大率每商留万贯余并入官不一二十大商则国用济矣杜佑曰合诸道用兵月费度支钱一百余万贯若获五百万贯才可支给数月乃以户部侍郎赵賛判度支代佑行借钱令约罢兵乃偿之京兆少尹韦祯长安令薛苹搜督甚峻人不胜鞭笞乃至自缢家若被盗然总京师豪人田宅奴婢之估裁得八十万缗又取僦樻纳质钱及粟麦粜于市者四取其一长安为罢市市民相率遮邀宰相哭诉卢疾驱而过韦祯乃请钱不及万缗粟麦不及五十斛者免而所获才二百万缗按杜佑所对谓今月费百万得五百万才足数月言其无益故罢祐而用賛新志乃云德宗以问度支杜佑以为军费裁支数月幸得商钱五百万缗可支半嵗乃以赵賛判官度支代佑借钱令似失其实
　　召朱泚还戊寅张镒罢为凤翔陇右节度使【以旧纪通鉴修】解题曰按崔延光奉天録泚在京师私第絶朝谒日给酒肉而已内侍一人监之通鉴不取者疑无是事尔攷之赵元一奉天録羣盗谋曰太尉朱泚久囚必生异志又泚伪赦亦云幽囚之中神器自至则非无是事也余见通鉴
　　五月丙寅増两税及盐钱乙巳杜佑罢以中书舍人赵賛为户部侍郎判度支【以旧纪修】六月辛巳王武俊反李懐光马燧等及田悦朱滔王武俊战于惬山败绩秋七月退保魏州【以新旧纪修】
　　解题曰惬山在今大名府大名县西汉成帝时王延世于此塞决河故曰惬山
　　癸巳停借商钱【以新旧纪修】八月置汴东西水陆运两税盐铁使【以旧纪通鉴修】辛酉以泾原留后姚令言为节度使【通鉴】九月癸巳税商货茶漆竹木冬十月丙辰吏部侍郎闗播为中书侍郎同平章事【以新旧纪修】十一月朱滔田悦王武俊李纳称王【以吕祖谦标目修】十二月丁丑李希烈自称天下兵马都元帅建兴王【通鉴】更造正元厯【以通鉴修】




　　大事记续编卷六十
<史部,编年类,大事记续编>
　　钦定四库全书
　　大事记续编卷六十一　　　明　王祎　撰
　　唐德宗皇帝建中四年春正月丁亥张镒及吐蕃尚结賛盟于清水【以新纪脩】庚寅李希烈防汝州甲午遣太子太师顔真卿宣慰之【以朱熹纲目脩】戊戌以龙武大将军哥舒曜爲东都汝州节度使讨李希烈二月丁卯复汝州【以新旧纪】

　　觧题曰东都汝州节度使见乾元二年东畿解题
　　三月戊寅江西节度使曹王臯败李希烈兵取黄蕲二州【以吕祖谦标目脩】夏四月命神防军使白志贞召募禁兵【以吕祖谦标目脩】庚申加李勉淮西招讨使哥舒曜副之【以通鉴脩】甲子京师地震【新纪】五月京师地震【新纪】六月庚戌税屋间架筭除陌钱【新纪】七月马璲为魏博澶相节度招讨使【新纪】秋八月丁未李希烈冦襄城【新纪】乙卯李希烈将以随州降【以新纪脩】发泾原诸道兵救襄城冬十月丁未泾原节度使姚令言作乱于京师戊申帝幸奉天令言等奉朱泚为帅庚戌段秀实欲诛泚不克死之【以新纪吕祖谦标目脩】
　　觧题曰李希烈围哥舒曜于襄城诏泾原节度使姚令言督镇兵五千东救曜泾师多携子弟而来望获厚赏及上路一无所赐次浐水诏京尹王栩犒军唯粝食菜餤众怒覆而不顾羣噪曰国家琼林大盈寳货如山尚何徃乃尽甲反旗而皷居人狼狈走窜乱兵呼勿走不夺汝商货僦质矣不税汝间架矣帝遣使者开谕贼已阵通化门杀使者帝遣普王姜公辅载金防慰抚贼薄丹凤门诏集六军无至者先是闗东河北战不利禁兵悉东卫士内空而神防军使白志真借市人兵听其居肆私取庸自入故遽迫皆不至余见通鉴范祖禹曰周公作立政以戒成王自左右常伯至于缀衣虎贲皆选忠良而勿以憸人晋悼公使弁纠御戎荀賔爲右使训诸御知义羣驺知礼故可用也至汉宿卫者犹以忠力之臣与公之子盖古之遗法也夫以天子之尊必使诸侯与天下之贤者共扞卫之训其徒旅使知礼义不如是不足以为国也后世茍简人君多疑宁与小人而不与君子德宗所任尤非其人至于变起京邑而无一卒之卫其后惩前之失委之宦者而其祸愈深夫聚天下不义之人使执利器而环天子之居不以付之忠贤之臣是以知后世人主之不尊国家之无法也【胡寅曰自大厯四年元载欲逺郭子仪自邠州徙马璘镇泾自河中徙子仪镇邠四镇北庭之兵刃覊旅劳弊重于迁徙遂谋作乱頼秀实处之有方众不敢动遂迁于泾然非所欲也及杨炎绍述载志筑原州城泾当为城具将士怒曰吾属始居邠州甫营耕桑地着即来屯泾披荆榛立军府今又投之塞外何罪至此于是刘文喜据州不受诏泾人之心可知矣抚之不至徒驱之以威力无怨之民犹不可使况役怨民而又犒以粝食菜餤哉】
　　辛亥以金吾卫大将军浑瑊爲行在都虞候【以吕祖谦标目脩】壬子凤翔将李楚琳杀张镒自爲节度使降朱泚【以旧纪通鉴脩】朱泚自称秦帝改元杀郡王王子王孙七十七人【以通鉴脩】癸丑李希烈防襄城【新纪】乙卯杀右仆射崔宁【以新纪脩】解题曰庾凖言刘晏与朱泚书怨望召兵拒命德宗不加按验既命中使宻杀之矣及王翃使康湛诈为崔宁遣朱泚书复匆匆杀之何以服人心乎事见通鉴
　　丁巳户部尚书萧复为吏部尚书吏部郎中刘从一为刑部侍郎翰林学士姜公辅为諌议大夫并同平章事【以新旧纪脩】朱泚围奉天浑瑊与邠宁兵马使韩游瓌拒之龙武大将军吕希倩将军髙重杰死之【以吕祖谦标目脩】十一月灵武留后杜希全渭北节度使李建徽等入援败于漠谷【以新旧纪通鉴脩】
　　解题曰灵武见开元九年朔方节度使觧题按方镇表渭北节度使上元置渭北郛坊节度使并领丹延永泰罢领丹延増领绥州丹延别置都团练使寻升为观察使大厯六年更名渭北节度使领丹延庆观察使十四年罢节度置都团练观察使建中四年复置渭北节度使寻罢置都团练观察防御使贞元复置渭北节度绥州银夏元和析丹州置防御使中和渭北号保大军増领翟州延州置保塞军光化更名宁塞后又更卫国军罢丹州防御卫国军又按漠谷水出醴州永夀县髙要山幕谷过武功奉天
　　李懐光及神防河北行营节度使李晟入援【以通鉴脩】癸巳李懐光败朱泚于醴泉泚遁懐光将入朝卢沮之以为中书令诸道兵马副元帅【以新旧纪脩】
　　解题曰醴泉县属醴州
　　翰林学士祠部贠外郎陆贽上防【以通鉴脩】
　　解题曰苏轼进贽奏议状曰贽才本王佐学为帝师论深切于事情言不离于道德智如子房而文则过辩如贾谊而术不疎上以格君心之非下以迪天下之志但其不幸仕不遇时德宗以苛刻为能而贽諌之以忠厚德宗以猜忌为术而贽劝之以推诚德宗好用兵而贽以销兵为先德宗吝用财而贽以散财为急至于用人听言之法治边取将之方罪已以収人心改过以应天道去小人以除民患惜名器以待有功如此之流未易悉数可谓进苦口之药石鍼害身之膏肓使德宗尽用其言则贞观可得而复
　　十二月壬戌贬卢白志贞赵賛为逺州司马【以旧纪修】李希烈陷汴郑二州称帝改元【以新旧纪列传修】
　　解题曰按通鉴考异谓希烈称帝实録旧希烈传顔真卿传皆无年月据奉天録幸天记及实録闰月庚午诏谓在兴元元年正月初今以新旧史列传攷之建中四年冬议改元加尊号陆贽奏僣帝者二竖则其时希烈已僣号矣不待至兴元也况新旧史皆载希烈入汴州僣号改元岂不可攷
　　癸酉闗播罢【以通鉴修】以李楚琳为节度使【以通鉴修】六军各置统军【以新旧官志修】
　　解题曰按新史兵志会要龙朔二年置左右羽林军开元二十七年析置左右龙武军以左右万骑营焉至德二载置左右神武军緫曰北衙六军新史官志左右羽林大将军各一人正三品将军各二人从三品左右龙武大将军各一人正二品綂军各一人正三品将军三人从三品左右神武大将军各一人正二品綂军各一人正二品将军三人从三品龙武神武军皆视羽林者也大将军犹正二品而羽林大将军乃正三品又无统军此史于大将军各一人之下缺正二品统军各一人八字显然【新史兵志及官志注以左右龙武神武神防号六军误也旧史官志羽林龙武神武谓之北衙六军会要贞元十四年始诏神防左右军置统军品秩同六年则神防不在六军之数明矣】
　　唐德宗皇帝兴元元年春正月癸酉朔下诏罪已大赦改元去圣神文武号复李希烈田悦王武俊李纳官爵罢间架垫陌钱竹木茶漆税人心大恱【以新旧纪修】朱泚更号汉【以吕祖谦标目修】王武俊田恱李纳去王号【以吕祖谦标目修】丙戌吏部侍郎卢翰为兵部侍郎同中书门下平章事【以新旧纪修】立琼林大盈库陆贽谏罢之【以吕祖谦标目修】戊子萧复出为山南等道宣慰安抚使【以新旧纪脩】辛卯以王武俊为恒冀深赵节度使【通鉴】庚子遣秘书监崔汉衡使吐蕃【以通鉴修】二月戊申赠段秀实太尉諡忠烈【以旧纪修】李晟会李懐光于陈涛斜既而移军东渭桥【以通鉴修】
