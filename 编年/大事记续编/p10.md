<!-- { "loadSidebar": true } -->
　　汉孝元皇帝永光五年春正月帝幸甘泉郊泰畤三月幸河东祠后土【以本纪修】秋颖川水【以本纪修】冬大猎于长杨【以本纪修】十二月乙酉毁太上皇孝惠帝寝庙园【以本纪修】河决清河【以沟洫志修】
　　解题曰自塞宣防后河复北决于馆陶【今大名府馆陶县】分为屯氏河【河水别出为屯氏河东北至章武入海顔师古曰隋误以为毛氏河】东北经魏郡清河信都勃海入海广深与大河等故因其自然不隄塞也此开通后馆陶东北四五郡虽时小被水害而兖州以南六郡无水忧地节中光禄大夫郭昌使行河北曲三所水流之势皆邪直贝丘县【属清河郡】恐水盛隄防不能禁乃各更穿渠直东经东郡界中不令北曲渠通利百姓安之永光五年河决清河灵鸣犊口而屯氏河絶魏郡宋大名开德隆德三府相磁濬洺四州之地勃海河间安得燕山三府沧霸清棣莫五州永静保定信安三军之地东郡滑濮博济四州济南东平大名开德兴仁信德六府之地【灵县属清河郡河水别出为鸣犊河东北至信都蓨县入屯氏河蓨音条】
　　汉孝元皇帝建昭元年
　　解题曰宋庠纪年通谱义取建立昭明之义
　　春正月戊辰陨石于梁【以五行志修】三月帝幸雍祠五畤【以本纪修】秋八月有白蛾羣飞蔽日【以本纪修】冬河间王元有罪迁房陵【本纪】罢孝文太后孝昭太后寝园【本纪】
　　汉孝元皇帝建昭二年春正月幸甘泉郊泰畤三月幸河东祠后土【以本纪修】益三河太守秩户十二万为大都【本纪】夏六月立子兴为信都王【以本纪修】郎中京房奏考功课吏法令公卿议之【以通鉴修】八月光禄勲匡衡为御史大夫【以百官表传修】闰月丁酉太皇太后上官氏崩【以本纪通鉴修】冬十一月齐楚地震大雪【本纪】御史中丞陈咸髠为城旦【以列传修】以京房为魏郡太守寻征下狱弃市【以本纪列传修】
　　解题曰永光建昭间西羌反日蚀乆青亡光阴雾不精房上疏所言屡中天子数召见问房对曰古帝王以功举贤则万化成瑞应着末世以毁誉取人故功业废而致灾异宜令百官各试其功灾异可息诏使作其事房奏考功课吏法【晋灼曰令丞尉治一县崇教化亡犯法者辄迁有盗贼满三日不觉则尉事也令觉之自除二尉负其二率相准如此法】上令公卿朝臣与房会议皆以房言烦碎不可许上意乡之时部刺史奏事京师上召见诸刺史令房晓以课事刺史复以为不可行唯御史大夫郑光禄大夫周堪初言不可后善之后上令房上弟子晓知考功课事者欲试用之房上中郎任良姚平愿以为刺史试考功法臣得通籍殿中为奏事以防壅蔽石显五鹿充宗皆疾房欲逺之建言宜试以房为魏郡太守得以考功法治郡房自请愿无属刺史得除用它郡人自第吏千石已下岁竟得乘传奏事天子许焉房自知数以论议为大臣所非内与石显五鹿充宗有隙不欲逺离左右及为太守忧惧未发上令阳平侯凤承制诏房止无乘传奏事房意愈恐去月余竟征下狱弃市余见通鉴胡寅曰君臣之交有浅深交深者圣人犹存不可则止之戒况交浅者乎房事元帝其交固浅陈考功法帝虽向之而公卿朝臣皆以为不可又欲上加亲信而不量帝之庸懦不可恃也亦难乎其免矣房学易不明其义徒以灾变占候为事此易之末也易曰不出户庭何谓也子曰乱之所生也言语以为阶君不密则失臣臣不密则失身房乃每道所对上语于人致石显之言得入又曰乐天知命故不忧房言灾变常中既去朝占曰涌水出道人当逐死知不免矣犹上疏以赵高斤石显冀上还已是不自信其术也故占候前知之学君子不贵焉惟明乎消息盈虚之理语默进退之机以不失乎时中则易之道也
　　汉孝元皇帝建昭五年夏六月甲辰扶阳共侯韦成薨【以本纪修】壬子晦日有食之不尽如钩【以五行志修】秋七月癸亥匡衡为丞相封乐安侯衞尉李延寿为御史大夫【以百官表列传修】冬使护西域骑尉甘延寿副校尉陈汤矫发屯田吏士西域胡兵袭击郅支单于于康居杀之【以本纪稽古录修】
　　汉孝元皇帝建昭四年春正月县郅支首藳街十日告祠郊庙羣臣上寿置酒【以本纪修】
　　解题曰晋灼曰藳街在长安城门内顔师古曰蛮夷邸在此街邸若今鸿胪客馆
　　夏四月诏遣谏大夫博士等二十一人循行天下【以本纪修】六月甲申中山王竟薨【本纪】蓝田地震山崩壅霸水安陵岸崩壅泾水逆流【以本纪修】
　　解题曰水经霸水从灞陵县西北流注渭水泾水出蓝田县蓝田谷又左合浐水厯白鹿原又北迳轵道上有霸桥又东迳新丰县东北迳霸城南又北合于渭汉地理志注泾水出安定郡泾阳县西东南至冯翊阳陵县入渭泾阳宋原州平高县阳陵宋京兆府高陵县
　　汉孝元皇帝建昭五年春三月赦天下【以本纪修】夏六月庚申复戾园【本纪】壬申晦日有食之【本纪】秋七月庚子复太上皇寝庙园原庙昭灵后武哀王昭哀后衞思后园【本纪】徙济阳王康为山阳王【以列传通鉴修】
　　解题曰山阳故梁国景帝中六年为山阳国武帝建武五年别为郡宋济州单州袭庆府之地
　　汉孝元皇帝竟宁元年
　　解题曰应劭曰单于愿保塞边竟得以安宁故以冠元顔师古曰应说读竟为境古字实同但此诏云边垂长无兵革之事竟者终极之言既无兵革中外安宁岂止境上依本字读义更通
　　春正月匈奴呼韩邪单于来朝请罢备塞吏卒郎中侯应陈十不可乃止【以本纪通鉴纲目修】皇太子冠赐列侯嗣子爵五大夫天下为父后者爵【以本纪修】三月丙寅以太子少傅张谭为御史大夫【以通鉴修】
　　解题曰石显见冯奉世父子为公卿着姓女又为昭仪在内心欲附之荐言昭仪兄谒者逡修敕宜侍帷幄天子召见欲以为侍中逡请间言显颛权天子大怒罢归郎官其后御史大夫阙羣臣比白举逡兄大鸿胪野王行能第一天子以问显显曰九卿无出野王者然野王亲昭仪兄臣恐后世必以陛下度越众贤私后宫亲以为三公上曰善吾不见是余见通鉴文帝贤皇后弟窦广国欲以为相曰恐天下以吾私广国与此政相类然天下终不以元帝为文帝者文帝断之自已而元帝出于石显也
　　癸未复孝惠皇帝寝庙园孝文太后孝昭太后寝园【本纪】以河南太守召信臣为少府【以列传修】夏封甘延寿为列侯赐陈汤爵关内侯【以纪传修】
　　解题曰初石显欲以姊妻甘延寿延寿不取及丞相御史亦恶其矫制汤素贪所卤获财物入塞多不法既至论功石显匡衡以为延寿汤擅兴师矫制幸得不诛如复加爵土则后奉使者争欲乘危儌幸生事于蛮夷议乆不决刘向上疏言宜除过勿治尊宠爵位以劝有功于是下诏赦延寿汤罪令公卿议封焉余见通鉴陈瓘曰莎车之事望之据所见若衡于郅支则不能无阿石显之嫌张耒曰汉公卿论陈汤斩郅支赏其守常不通者则曰是不当赏且开后奉使者乘危儌幸生事蛮夷而竒其功愤其为庸臣所诎者则称誉赞说宜尊宠以劝有功夫奋不顾身决计出竒以孤军取其单于之头枭之藳街自汉击匈奴以来未有能如此者而以一切矫制生事谓之有罪而赦之不使有尺寸之赏此天下皆知其不近人情然使朝廷遂厚赏之一不问其矫制则人臣不待命而有功者将得以要我故刘向之论善矣而未尽也夫所恶夫赏矫制而开后患者谓其功可以相踵而比肩者也阴山之北凡几单于自汉击匈奴独一陈汤得单于耳若裂地封汤而着之令曰有能矫制斩单于如陈汤者无罪而封侯吾意汉虽欲再赏一人焉虽数十年未有继也何遽有邀功生事之忧哉
　　帝欲废太子立山阳王康驸马都尉侍中史丹泣谏乃止【以列传通鉴纲目修】五月壬辰帝崩于未央宫【本纪】毁太上皇孝惠孝景皇帝庙罢孝文太后孝昭太后昭灵后武哀王昭哀后寝园【本纪】
