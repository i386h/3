<!-- { "loadSidebar": true } -->
　　解题曰蔡州吴房县元和改遂平县于栅南置
　　夏四月李光顔败淮西兵于郾城【以新纪通鉴修】五月辛酉李愬败淮西兵于张柴【以新纪修】丙子罢讨王承宗【吕祖谦标目修】秋七月裴度为门下侍郎同平章事兼彰义节度使淮西宣慰处置使户部侍郎崔羣为中书侍郎同平章事【以新旧纪修】
　　解题曰王师古曰宪宗削平藩方之志甚鋭裴度以辅相之任亲从事于矢石其意盖谓淮蔡既平则天下可以无事不知君心已移则始勤终怠其弊有不可胜言者方其罢李绛而召承璀则忠邪之涂已紊用皇甫镈而宠程异则聚敛之端已萌而度方以征伐自任本末内外之际岂尚有未思者乎方其初也承璀李巽用事志虑尝一偏矣杜黄裳李绛为相消息调伏卒使正人进用而邪佞以息此元和之所以治也度不知此晚岁见其怠荒始纂述用兵机畧来上冀以感悟之然则何益矣事见通鉴
