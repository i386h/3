<!-- { "loadSidebar": true } -->
　　解题曰按旧史力士传李林甫李适之盖嘉运韦坚杨慎矜王鉷安禄山安思顺髙仙芝因之而取将相髙位其余不可胜纪春宫呼为兄诸王公主呼阿翁驸马辈呼为爷新史列传李林甫牛仙客知帝惮幸东都乃赋粟助漕及用和籴法数年国用稍充力士侍帝曰我不出长安且十年海内无事朕将吐纳导引以天下事付林甫若何力士对曰天子顺动古制也赋粟充漕臣恐国无旬月蓄和籴不止则私藏竭逐末者众又天下柄不可假人威权既振孰敢议者帝不悦力士顿首自陈狂易语谬当死帝为置酒由是还内宅不复与事事见通鉴胡寅曰力士审能为明皇忠计者宻主张九龄而去李林甫佐佑王忠嗣而去安禄山可也既不能然反使安李因己以取将相他日虽有大柄假人拥兵太重之说亦安能回二人已成之势哉不谨于大而谨于小知所以保身而不知所以保国此固小人之常态但力士得誉于当时无疾之者故不可不辨
　　五月壬午加上尊号【以新旧纪脩】六月赐安禄山铁券【通鉴】甲辰以度支郎中杨国忠为给事中御史中丞判度支事王鉷加户部侍郎【以通鉴新旧传脩】
　　唐宗明皇帝天宝八载夏四月杀咸宁太守赵奉璋【以新纪脩】五月癸酉李林甫奏停折冲府上下鱼书【以通鉴脩】六月乙夘哥舒翰克石堡城【以吕祖谦标目脩】
　　解题曰石堡之陷八年矣至是乃复至德初又失之
　　闰六月丙寅帝谒太清宫加元皇帝号及诸帝后諡丁夘加上尊号【以新旧纪脩】始禘祫于太清宫【朱熹纲目】
　　唐宗明皇帝天宝九载春正月羣臣请封西岳许之既而闗中旱西岳祠灾乃罢【以朱熹纲目脩】夏五月乙夘爵安禄山东平郡王唐将帅封王自此始【以吕祖谦标目脩】秋八月安禄山兼河北采访处置使【以通鉴脩】
　　解题曰按理道要诀开元已来每道主兵处方有节度使别置度支营田使以给军须其按俗澄清又别有采访处置使更相检制各得竭尽因有节将立勲承宠朝廷嘉尚复务简省度支营田事务悉以兼之其后便为成规续又总采访之任所以外权日重成幽陵之凶势此事已罢五十余年固不可再复但如宝应永泰之际有事委租庸兼之不必明下制勅因事渐收外权
　　朔方军殴其判官癸亥贬节度使张齐邱为济隂太守【以通鉴目録脩】
　　解题曰自募丁壮长充边军而其弊见矣事见通鉴
　　冬十月得妙宝真符时所在争言符瑞【以吕祖谦标目脩】解题曰尹喜宅之符人固谓田同秀之所为也紫微山之符则按问而知其诈矣今妙宝真符殆亦前日之类尔而帝犹不之悟耶事见通鉴
　　安禄山诱杀奚契丹辛未入朝献俘【以吕祖谦标目脩】庚辰复张易之兄弟官爵【以通鉴脩】十二月髙仙芝诱虏石国王【以吕祖谦标目脩】南诏凤阁罗反【以吕祖谦标目脩】
　　唐宗明皇帝天宝十载春正月壬辰朝献太清宫癸巳朝享太庙甲午祀南郊【以新纪脩】丁酉李林甫兼朔方节度副大使【以新纪脩】二月丙辰安禄山兼河东节度使【以通鉴脩】夏四月壬午剑南节度使鲜于仲通讨南诏败绩复募兵击之【以吕祖谦标目脩】
　　解题曰天下之祸莫大于用兵成败而主不知汉武帝轮台之诏万里外如家人父子对面语所以行兵三十年而国不亡明皇丧师十万而国忠更以捷闻壅蔽如此宜其养成大祸也事见通鉴
　　秋七月髙仙芝击大食败绩【以吕祖谦标目脩】八月丙辰武库灾【新纪】安禄山击契丹大败【以吕祖谦标目脩】冬十一月杨国忠领剑南节度使【以旧纪通鉴目録脩】
　　唐宗明皇帝天宝十一载春安禄山欲夺朔方节度副使阿布思兵二月庚午阿布思叛【以新纪通鉴目録脩】三月乙巳改吏兵刑部为文武宪部【以朱熹纲目脩】夏四月乙酉户部郎中王焊京兆尹邢縡谋反伏诛丙戌杀御史大夫王鉷【以新纪脩】庚子以安思顺为朔方节度使【以通鉴脩】五月丙辰京兆尹杨国忠加御史大夫京畿采访等使【以通鉴脩】冬十一月乙夘李林甫薨庚申杨国忠为右相兼文部尚书【以新纪脩】
　　解题曰洪迈曰国忠为度支郎领十五余使至宰相领四十余使第署一字不能尽胥吏恣为奸欺新旧史皆不载其职案其拜相前衔云御史大夫判度支权知太府卿事兼蜀郡长史剑南节度支度营田等副大使本道兼山南西道采访处置使两京太府司农出纳监仓祠祭木炭宫市长春九成宫等使闗内道及京畿采访处置使拜右相兼吏部尚书集贤殿崇馆学士脩国史太清太微宫使余自所领又有管当租庸铸钱等使
　　唐宗明皇帝天宝十二载春正月杨国忠注选人于都堂一日而毕【以通鉴脩】
　　解题曰通典按格令内外官万八千八十五员而合入官自诸馆学生以降凡十二万余员其外文武贡士及应制挽郎辇脚军功使劳征辟奏荐神童陪位诸以亲防并艺术百司杂直或恩赐出身受职不为常员者不可悉类大率八九人争官一员余见通鉴
　　二月癸未追削李林甫官爵剖其棺【以通鉴脩】夏哥舒翰兼河西节度使秋八月爵哥舒翰东平郡王【以通鉴目録脩】解题曰理道要诀十载翰入朝制以其兵马使张濯为剑南节度副使节度使则宰相杨国忠领之濯官已至列卿诣翰第辞杖煞其不忌之甚亦凌上之渐矣
　　九月甲寅葛逻禄叶护擒阿布思【以新纪脩】
　　唐宗明皇帝天宝十三载春正月安禄山入朝加左仆射兼闲廏陇右羣牧等使兼总监事【以旧纪通鉴脩】二月壬申朝献太清宫加元皇帝号癸酉享太庙増祖宗諡甲戌加上尊号【以新纪脩】
　　解题曰崔鶠曰唐十八君其不加尊号者髙祖太宗睿宗文宗而已而开元天宝之间至六上尊号其臣之谀亦甚矣而明皇安受而不辞其播越流离非不幸也【汉光武诏天下上书不得言圣显宗曰先帝诏书禁人言圣自今有过称虚誉尚书宜抑而不省所以能成　建武永平之盛】事见通鉴
　　丁丑杨国忠为司空是日土【新纪】安禄山奏超加将士赏【以旧纪脩】
　　解题曰通典开元二十年以后邀功之将务恢封略以甘上心将欲荡灭奚契丹【信安王祎讨奚契丹】剪除蛮吐蕃丧师者失万而言一胜敌者获一而言万宠锡云极骄矜遂増哥舒翰统西方二师安禄山统东北三师践更之卒俱受官名郡县之积罄为禄秩于是骁将锐士善马精金空于京师萃于二统边陲势强既如此朝廷势弱又如彼奸人乗便乐祸觊欲胁之以善诱之以利禄山称兵内侮未必素畜凶谋地逼则势疑力侔则乱起事理然也【开元初每嵗边费约用钱二百万贯开元末已至一千万贯天宝末更加四五百万按兵部格破敌战功各有差等其授官千才一二天宝以后边帅怙宠便请授官易州遂成府坊州安台府别将果毅之类每一制则同授千余人其余可知虽在人间无白身者关辅及朔方河陇四十余郡河北三十余郡每郡官仓粟多者百万少不减五十万石给充行官禄暨天宝末无不罄矣】
　　三月哥舒翰复河源九曲寻置神防军【以新纪及吕祖谦标目脩】夏六月乙丑朔日有食之不尽如钩【以新纪脩】剑南节度留后李宓击南诏败死【以新纪脩】
　　解题曰胡寅曰杨国忠鲜于仲通开南诏之隙丧师几二十万髙仙芝击大食丧师三万安禄山讨奚契丹丧师六万前此杨思勗讨安南所杀十一万夫为天养人者天子之职也将帅杀之如此而明皇不知失职久矣其能免乎事见通鉴
　　秋八月丙戌陈希烈罢文部侍郎韦见素为武部尚书同平章事【以新纪脩】瀍洛水溢【新纪】九月扶风太守房琯言水灾坐贬【以吕祖谦标目脩】冬闰十月壬寅贬武部侍郎吉温为长史【以新史列传脩】
　　解题曰按旧史传明年温又坐赃七千匹及夺人口马奸秽事发贬端州髙要尉温止于始兴郡八月遣大理司直蒋琬鞠之死狱中初温之斥宗在华清宫谓朝臣曰吉温是酷吏子侄朕被人诳惑用之至此屡劝朕起刑狱以作威福朕不受其言今去矣卿等可安枕也余见通鉴
　　是嵗天下户九百余万口五千余万【以稽古録脩】
　　解题曰按理道要诀隋大业户仅九百万国家至天宝末百三十年图籍所收才如隋氏旧数唐之盛合逾西汉元始间而少三百万直以选授多在艺文才职相乖因习生弊亲簿领谓之浅俗务根本目以迂阔职事委于羣胥货财行于公府而至此也通典天宝中计帐户约有八百九十余万计租税庸调每嵗钱粟绢绵布约得五千二百二十余万端疋贯石【新史食货志扬州租调以钱岭南以米安南以丝益州罗防绫绢供春防江南以布代租】诸色资课及勾剥所获不在其中【据天寳中度支每嵗所入端疋贯石五千七百余万其资课及句剥等得四百六十余万新史食货志云太府卿杨崇礼句剥分铢】其度支嵗计粟则二千五百余万石布绢绵则二千七百余万端屯疋钱则二百余万贯自开元及天宝开拓边境多立功勲每嵗军用日増其费籴米粟则三百四十万疋段给衣则五百二十万别支计则二百一十万【开元以前每嵗夷戎所用不过百万贯自后经费日广以至于此】而锡赉之费不与焉其时钱谷之司唯务割制府藏虽丰闾阎困矣【尚书省度支总天下经费至德乾元之际置度支使永泰度支置态使以掌其外度支以掌其内建中初又置转运使复归度支分命黜陟使往诸道收户口及钱谷名数每嵗天下共敛三千余万贯其二千五十余万贯以供外费九百五十余万贯供京师税米麦共千六百余万石其二百余万石供京师千四百万石给外费】
　　唐宗明皇帝天宝十四载春二月辛亥安禄山请以蕃将代汉将从之
　　解题曰禄山表请蕃将三十三人代汉将帝许之同平章事韦见素不悦谓国忠曰禄山反状暴天下今又以蕃代汉难将作矣国忠不应见素曰知祸之牙不能防见患之形不能制焉用彼相明日当恳论之即入帝迎谕曰卿等有疑禄山意耶国忠见素趍下具陈禄山反状明甚诏复位因以禄山表置帝前乃出帝命中官袁思艺传诏曰此姑忍朕徐图之由是奉诏【宋巨幸蜀记曰自是见素数奏其凶状】窦苹曰禄山有精兵十万收西北良马纳之闲中而两都无谁何之夫禄山虽无反心其可已耶惜乎见素但争禄山之叛而不能告明皇以守备不脩外重太甚又以蕃代汉縦禄山不反贻后世子孙忧段秀实未甞言朱泚反而请完禁卫何害为明达君子哉若以知人反叛为明而不知经国之大闲是王衍识石勒贤于江统也余见通鉴
　　夏六月征禄山入朝不至冬十月庚寅帝幸华清宫十一月甲子禄山反使节度副使贾循守范阳平卢节度副使吕知诲守平卢乙丑袭杀太原尹杨光翽
