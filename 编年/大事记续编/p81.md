<!-- { "loadSidebar": true } -->
　　觧题曰石氏之乱殷浩尝北出许洛矣张遇一以许昌叛则师不能尺寸进苻氏之乱谢尝经畧中原矣张愿一据黎阳则逡廵而还淮隂盖晋之君臣夲无坚凝之志则失色于蜂虿而夺心于鸿鹄者皆是也欲求中原块土讵可得哉事见通鉴
　　西燕仆射慕容恒等杀叚随立慕容顗为王而东复见杀立冲之子瑶为帝改元尚书慕容永杀之立之子忠称帝于闻喜改元建武【以吕祖谦标目修】
　　觧题曰宋庠纪年通谱忠改元建武夲汉光武晋惠帝元帝石勒年号【闻喜今解州县】余见通鉴
　　夏四月后秦取长安【以吕祖谦标目修】代改称魏【吕祖谦标目】后秦王苌即帝位改元【以吕祖谦标目修】
　　觧题曰宋庠纪年通谱建初夲汉章帝李特年号余见通鉴
　　六月庚寅以前辅国将军杨亮为雍州刺史【以夲纪修】桓石民遣将取农【以通鉴修】西燕弑其主忠立太尉慕容永为河东王称藩于燕【以吕祖谦标目修】
　　觧题曰西燕一嵗而易六主乱亦甚矣事见通鉴
　　秋七月秦狄道长苻登取南安以登为南安王【以吕祖谦标目修】刘显迎故代王什翼犍之子窟咄以逼魏魏王珪北奔请救于燕【以吕祖谦标目修】冬十月吕光改元【以吕祖谦标目修】秦主丕攻燕王永大败于防陵丕奔东垣将军冯该斩之永据长子称帝改元【以吕祖谦标目修】
　　觧题曰防陵今平阳会县长子隆德府长子县
　　甲申海西公薨【以吕祖谦标目修】燕魏破拓防窟咄窟咄走死【以通鉴修】十一月秦南安王称帝改元【以吕祖谦标目修】
　　觧题曰宋庠纪年通谱太初夲汉武帝年号事见通鉴
　　十二月吕光自称凉州牧酒泉公【以通鉴修】
　　晋烈宗孝武皇帝太元十二年【燕成武皇帝建兴二年西燕帝慕容永中兴二年　后秦武昭皇帝建初二年　西秦乞伏国仁建义三年　凉王吕光太安二年　魏太祖道武皇帝登国二年　秦髙皇帝太初二年】春正月乙巳以谢为会稽内史龙骧将军豫州刺史朱序为青兖二州刺史镇淮隂【以纪传修】燕师济河【以通鉴修】二月燕大破张愿于瓮口青兖徐州县多降之【以吕祖谦标目修】
　　觧题曰瓮口在济南府禹城县
　　三月秦以乞伏国仁为苑川王【以通鉴修】秋七月燕魏防刘显【以吕祖谦标目修】八月辛巳立子徳宗为皇太子【以夲纪修】晋烈宗孝武皇帝太元十三年【燕成武皇帝建兴三年西燕帝慕容永中兴三年　后秦武昭皇帝建初三年　西秦乞伏干归太初元年　凉王吕光太安三年　魏太祖道武皇帝登国三年　秦髙皇帝太初三年】春正月康乐献武公谢卒【以通鉴修】二月翟辽称魏天王改元【以吕祖谦标目修】夏四月戊午征虏将军朱序都督司雍梁秦州军事雍州刺史戍洛阳【以通鉴修】五月翟辽徙滑防【以通鉴修】六月乞伏国仁卒弟干归自称河南王改元【以吕祖谦标目修】
　　觧题曰宋庠纪年通谱太初夲汉武帝苻登年号余见通鉴
　　秋八月魏使拓防仪使燕【以吕祖谦标目修】
　　晋烈宗孝武皇帝太元十四年【燕成武皇帝建兴四年西燕帝慕容永中兴四年　后秦武昭皇帝建初四年　西秦乞伏干归太初二年　梁王吕光麟嘉元年　秦髙皇帝太初四年魏太祖道武皇帝登国四年】春正月秦以河南王干归为金城王【以通】
　　【鉴修】二月吕光称三河王改元【以吕祖谦标目修】
　　觧题曰后汉西羗传羗爰剑亡入三河间李贤曰三河黄河赐支河湟河也宋庠纪年通谱时麟见金泽县光以为已瑞乃僣号称王改元麟嘉夲刘聪年号
　　夏四月翟辽防荥阳【以夲纪修】六月左将军桓石民卒秋七月以骠骑长史王忱都督荆益寕州军事荆州刺史【以通鉴修】
　　觧题曰按列传桓石民为荆州刺史桓石防为豫州刺史未尝更易也夲纪书荆州刺史桓石防卒误也余见通鉴【宋书州郡志荆州刺史陶侃治沌口王敦治武昌其后或还江陵或治夏口桓温治江陵桓冲居上明王忱还江陵不复移动】
　　八月后秦破秦军获其后毛氏【以吕祖谦标目修】冬侍中王国寳讽八座请进琅邪王道子丞相加殊礼帝大怒道子譛中书侍郎范寗出之【以通鉴修】
　　觧题曰帝威权已出雅有人君之量既而溺于酒色为长夜之饮醒日常少不亲万几太白连年昼见地震水旱为变者相属而傍无正人但与会稽王道子酣歌为务姏【武酣反】姆【莫候反】尼僧尤为亲防并窃弄其权凡所幸接皆出自小竪郡守长吏为道子所树立中书令王国寳性卑佞特所宠昵官以贿迁政刑谬乱又崇信浮屠之学用度奢侈下不堪命太元以后为长夜之宴蓬首昏目政事多阙左卫领营将军许荣上疏不省国寳讽八座啓以道子为丞相加殊礼防军将军车曰此乃成王所以尊周公也今主上当阳非成王之地相王在位岂得为周公乎乃称疾不署防奏帝大怒而甚嘉中书侍郎范寗甚被亲爱指斥朝士直言无讳国宝寗之甥也寗尤疾其阿防劝帝黜之国寳惧使陈郡袁恱之因尼妙音致书太子母陈淑媛説国宝忠谨宜见亲信帝知之托以他罪杀恱之国宝大惧遂因道子讃寗由是出为豫章太守余见通鉴
　　晋烈宗孝武皇帝太元十五年【燕成武皇帝建兴五年西燕帝慕容永中兴五年　后秦武昭皇帝建初五年　西秦乞伏干归太初三年　凉王吕光麟嘉二年　秦髙皇帝太初五年魏太祖道武皇帝登国五年】春正月西燕王永向洛阳朱序败之于
　　太行还击翟辽走之序还防阳【以举要歴补遗脩】二月辛巳中书令王恭都督青兖等五州军事青兖二州刺史【以夲纪修】觧题曰按王雅传帝以道子无社稷噐干乃选时望以为藩屏将擢王恭殷仲堪等先以访雅雅以恭等无当世之才不可大任乃从容曰王恭风神简贵志气方严既居外戚之重当亲贤之寄然其禀性峻隘无所包容执自是之操无守节之志仲堪虽谨于细行以文义著称亦无宏量且干畧不长若委以连率之重据形胜之地今四海无事足能守职若道不常隆必为乱阶帝以恭等为当时之望谓雅疾其胜已故不从二人皆被升用其后竟败有识之士称其知人余见通鉴雅当时所谓佞幸之人其议论乃如此
　　夏四月秦将军魏掲飞攻后秦杏城后秦主苌斩之【以通鉴修】
　　觧题曰姚苌在五胡中亦英雄之靡尔然其用兵亦有髣髴曹孟徳者符登进逼安定诸将劝苌疾战苌曰与穷防竞胜兵家之下吾将以计取之于是留其尚书令姚旻守安定夜袭登辎重于大界克之此亦孟徳袭乌巢辎重之意也魏掲飞率氐胡数万人攻姚当成于杏城镇东将军雷恶地应之攻姚汉得于李润苌潜军赴之苌众不满二千掲飞恶地众至数万氐胡赴之者首尾不絶苌每见一军至輙有喜色群下怪而问之苌曰今同相济皆来会集吾得乗胜席卷一举而覆其巢穴东北无复余也掲飞等以苌兵少尽众来攻苌固垒不战示之以弱潜遣子崇率骑数百出其不意以乗其后掲飞兵扰乱苌遣王超谭亮率歩骑击之斩掲飞及首级万余恶地请降是亦得于孟徳待马超韩遂等十部之意也苌以崛起之姿而能坐定闗河要亦非偶然而致此者事见通鉴
　　秋七月壬申有星孛于北河经太微入北斗八月戊戌入紫微乃防【以宋书五行志修】朱序遣刘牢之攻翟辽于滑防大败之张愿降【以纪传修】九月王国宝为中书令【以吕祖谦标目修】晋烈宗孝武皇帝太元十六年【燕成武皇帝建兴六年西燕帝慕容永中兴六年　后秦武昭皇帝建初六年　西秦乞伏干归太初四年　凉王吕光麟嘉三年　秦髙皇帝太初六年魏太祖道武皇帝登国五年】夏四月秦王登攻后秦五月后秦主苌
　　大破之【以通鉴修】六月燕赵王麟请摄魏王珪还朝不从秋七月珪遣其弟觚如燕燕留之魏与燕絶【以吕祖谦标目修】九月以右仆射王恂为左仆射太学愽士范之请赠殷浩黜桓温恂黜之为余杭令【以列传修】
　　觧题曰盖自简文父子继袭之后咸谓废昏立明当时议论无复以桓温为贼者此所以敢抗防以自陈也谢安王坦之軰方幸温之死而弥缝桓氏况敢正名定罪乎如恂者无青尔矣余见通鉴
　　冬十月魏王珪大破柔然徙其部于云中【以吕祖谦标目修】觧题曰柔然东胡之苗裔姓郁乆闾氏车鹿舍始自号柔然后魏太武以其无知状类于虫改其号为蠕蠕社防始并诸部西则焉耆东则朝鲜北穷瀚海南临大碛其常所会庭则敦煌张掖之北
　　翟辽卒子钊立改元【以吕祖谦标目修】匈奴刘卫辰攻魏十一月魏破灭之十二月其子勃勃奔薛于部【以吕祖谦标目修】晋烈宗孝武皇帝太元十七年【燕成武皇帝建兴七年西燕帝慕容永中兴七年　后秦武昭皇帝建初七年　西秦乞伏干归太初五年　凉王吕光麟嘉四年　秦髙皇帝太初七年魏太祖道武皇帝登国七年】夏五月丁夘朔日有食之【以夲纪修】六月燕
　　主垂击翟钊败之钊奔西燕【以夲纪载纪修】秋七月秦主登逼安定八月后秦主苌拒却之【以通鉴修】冬十月王忱卒【以夲纪修】朱序病免【以通鉴修】十一月癸酉黄门侍郎殷仲堪都督荆益寕州军事荆州刺史仲堪崇侍南郡公桓【以吕祖谦标目修】
　　觧题曰按世説新语王忱死西镇未定朝贵人人有望时仲堪虽居机要资名轻小人情未以方岳相许孝武欲防亲近腹心遂以殷为荆州诏未出王恂问殷曰陜西何故未有处分殷曰已有人王歴问公卿咸云非王自计才地必应在已复问非我耶殷曰亦似非其夜诏出用殷王语所亲曰岂有黄门郎而受如此任仲堪此举乃是国之亡徴余见通鉴
　　十二月清河李辽请脩兖州孔子庙不报【以朱熹纲目修】觧题曰胡寅曰辽谓事有如賖而实急者智足以及此矣晋朝合从其言而命之以学校之事辽必继有建明增光儒者武帝道子方与沙门逰异端惑心宜正论之不入也
　　晋烈宗孝武皇帝太元十八年【燕成武皇帝建兴八年西燕帝慕容永中兴八年　后秦武昭皇帝建初八年　西秦乞伏干归太初六年　凉王吕光麟嘉五年　秦髙皇帝太初八年魏太祖道武皇帝登国八年】夏六月秦丞相窦冲自称秦王改元元光
　　觧题曰宋庠纪年通谱冲改元元光夲汉武帝年号事见通鉴
　　秋七月秦主登讨冲后秦太子兴救之【以通鉴修】冬十一月燕主垂伐西燕【以通鉴修】十二月后秦主苌卒太子兴伐秦晋烈宗孝武皇帝太元十九年【燕成武皇帝建兴九年西燕帝慕容永中兴九年　后秦文桓皇帝姚兴皇初元年　西秦乞伏干归太初七年　凉吕光麟嘉六年　秦帝苻崇延初元年　魏太祖道武皇帝登国九年】春正月三河王光以秃髪乌孤为河西鲜卑大都统【以载纪修】夏四月秦主登与后秦战于废桥大败奔平原【以通鉴修】
　　觧题曰按载记苻登自六陌向废桥始平太守姚详据马嵬堡拒登始平马嵬皆在京兆府兴平县则废桥亦应在此事见通鉴
　　五月燕主垂与西燕主永战大破之取晋阳【以载纪修】后秦太子兴即帝位改元【以吕祖谦标目修】
　　觧题曰宋庠纪年通谱时败苻登故改元皇初余见通鉴
