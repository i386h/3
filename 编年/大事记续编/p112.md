<!-- { "loadSidebar": true } -->
　　陈临海王陈伯宗光大元年　后梁世宗皇帝天保六年周武皇帝天和二年　　　　齐后主天统三年】春正月癸酉朔日有食之【以周纪修】乙亥陈改元【以陈纪修】二月陈刘师知到仲举等谋出安成王顼不克见杀【以吕祖谦标目修】夏四月陈湘州刺史华皎叛附于周五月癸巳以丹阳尹吴明彻为湘州刺史与征南大将军淳于亮等讨之【以本纪修】六月周主尊母叱奴氏为皇太后【以通鉴修】辛巳齐咸阳武王斛律金卒【以吕祖谦标目修】秋七月戊申陈立子至泽为皇太子【以本纪修】九月周梁防华皎侵陈吴明彻大破之于沌口皎奔梁陈别将取周军于巴陵克周沔州【以吕祖谦标目修】
　　解题曰沌口汉阳府汉阳县界出江陵之建宁镇皆沌也
　　冬十一月戊戌朔日有食之【以周纪修】是时齐徙祖珽于光州【以通鉴修】
　　解题曰隋书地理志东邺郡旧置光州
　　【陈临海王光大二年　后梁世宗皇帝天保七年周武皇帝天和三年　齐后主天统四年】春正月己亥陈安成王顼自为太傅领司徒加殊礼【以本纪修】三月周纳突厥女阿史那氏为后【以通鉴修】戊午周燕文公于谨卒【以周纪通鉴修】陈吴明彻攻梁江陵寻退【以吕祖谦标目修】夏五月癸卯齐中书监和士开为右仆射【以通鉴修】六月丁卯彗星见【以本纪修】秋七月壬寅周隋公杨忠卒子坚袭爵【以通鉴修】解题曰隋之业基于此
　　八月齐周通和【以吕祖谦标目修】冬十一月壬辰朔日有食之【以周纪修】甲寅陈安成王顼废其主为临海王寻杀始兴王伯茂【以吕祖谦标目修】十二月辛未齐上皇殂齐主自晋阳还邺丙子尊太上皇后为太后【以齐纪修】
　　【陈高宗皇帝陈顼大建元年　后梁世宗皇帝天保八年周武皇帝天和四年　　　　齐后主天统五年】春正月甲午陈安成王顼即皇帝位改元立妃柳氏为皇后世子叔宝为太子【以纪传修】二月齐太尉赵郡王叡谋出和士开不克见杀士开为侍中左仆射【以吕祖谦标目修】夏齐以祖珽为海州刺史【以通鉴修】秋九月陈欧阳纥反冬十月辛未遣车骑将军章昭达讨之【以本纪修】十二月周齐王宪围齐宜阳【以周纪通鉴修】周陈复通好【以吕祖谦标目修】
　　【陈高宗宣皇帝大建二年　后梁世宗皇帝天保九年周武皇帝天和五年　　　齐后主武平元年】春正月乙酉朔齐改元【以北齐纪修】齐太傅斛律光屡破周军二月己巳以为右丞相并州刺史【以通鉴修】陈欧阳纥伏诛阳春太守冯仆母洗氏以功封石龙太夫人【以吕祖谦标目及朱熹纲目修】三月丙午陈太后殂【以本纪修】夏四月乙卯陈弑临海王【以陈纪修】
　　解题曰通鉴不书阙也
　　秋七月甲寅齐中领军和士开为尚书令淮阳王【以通鉴修】陈司空章昭达攻梁江陵周救之乃还【以通鉴修】九月齐立子恒为太子【以通鉴修】冬十月辛巳朔日有食之【以周纪修】十二月周平越巂【以吕祖谦标目修】齐筑汾北城周大司马齐公宪还救之【以周纪修】
　　【陈高宗宣皇帝大建三年　后梁中宗皇帝天保十年周武皇帝天和六年　　　齐后主武平二年】春二月壬寅齐録尚书事兰陵王长恭为太尉赵彦深为司空和士开録尚书事【以北齐纪修】夏四月戊寅朔日有食之【以周纪修】庚子周取齐宜阳等九城斛律光赴之【以周纪修】六月齐取周汾州【以齐纪修】秋七月庚午齐太保琅邪王俨杀和士开九月齐出赵彦深为兖州刺史以祖珽为侍中俨见杀【以吕祖谦标目修】冬十月齐主幽其太后胡氏【以吕祖谦标目修】十一月癸酉齐斛律光为左丞相【以通鉴修】
　　【陈高宗宣皇帝大建四年　后梁中宗皇帝天保十一年周武皇帝建德元年　　　齐后主武平三年】春正月齐并省尚书令领军大将军高阿那肱侍中领军韩长鸾女侍中陆令萱及子穆提婆用事二月己卯祖珽为左仆射【以通鉴齐纪修】
　　解题曰李百药曰甚哉齐末之嬖幸也盖书契以降未之有焉心利锥刀居台鼎之任智昏菽麦当机衡之重刑残阉宦苍头卢儿西域丑胡兹杂伎封王者接武开府者比肩非直独守弄臣且复多干朝政赐予之费帑藏以虚杼轴之资剥掠将尽纵鼎之祚卜世灵长属此淫昏无不亡之理齐运短促固其宜哉事见通鉴
　　三月癸卯朔日有食之【以周纪修】丙辰周宇文防及其子弟党与皆伏诛丁巳改元【以周纪修】夏四月庚寅周追尊略阳公为孝闵皇帝【以通鉴修】癸巳周立子赟为太子【以吕祖谦标目修】六月齐杀丞相咸阳王斛律光并其子弟【以齐纪及吕祖谦标目修】解题曰按韩凤传【即韩长鸾】祖珽曾与凤于后主前论事珽语凤云彊弓长矟容相推谢军国谋算何由得争凤云各出意见岂在文武优劣后主将诛斛律光【本文作明月】凤固执不从珽有谗言既诛光数日后主不与语余见通鉴
　　秋八月庚午齐废其后斛律氏以兰陵王长恭为大司徒戊子立昭仪胡氏为后【以齐纪修】九月庚子朔日有食之【以周纪修】冬十月甲午齐立昭仪穆氏为右后【以齐纪修】十一月周集东西诸军而赐之【以吕祖谦标目修】闰十二月辛丑齐废其后胡氏【以齐纪修】是岁突厥木杆可汗死弟佗鉢可汗立复分立东西二可汗【以吕祖谦标目修】
　　【陈高宗宣皇帝大建五年　后梁中宗皇帝天保十二年周武皇帝建德二年　　　齐后主武平四年】春正月戊寅齐高阿那肱録尚书事【以朱熹纲目修】二月乙巳齐立右后穆氏为皇后【以吕祖谦标目修】丙午齐祖珽奏置文林馆【以吕祖谦标目修】三月壬午陈遣将军吴明彻都督诸军伐齐【以本纪修】夏四月戊申齐兰陵王长恭为太保开府宜阳王赵彦深为司空【以通鉴修】辛酉陈吴明彻大破齐师于吕梁齐使侍中巴陵郡王王琳赴寿阳五月陈取齐庐江厯阳合肥【以本纪修】齐陆令萱等出祖珽为北徐州刺史【以吕祖谦标目修】齐杀兰陵王长恭【以吕祖谦标目修】六月庚戌陈取齐沐阳淮阳郡【以通鉴修】齐主游南苑杀从官六十人以高阿那肱为司徒【以本纪通鉴修】陈克齐泾合仁三州【以通鉴修】解题曰按通典扬州天长县齐于石梁置泾州隋书地理志彭城郡蕲县后齐置仁州
　　秋七月陈败齐师于巴蕲八月降山阳盱眙城九月甲子降阳平城甲戌降齐安城丙子克广陵城【以本纪通鉴修】解题曰隋书地理志黄州黄冈县后齐曰巴州
　　壬午周纳大将军杨坚女为太子赟妃【以吕祖谦标目修】冬十月辛丑齐侍中崔季舒等谏齐主如晋阳见杀【以纪传修】齐行台仆射皮景和救寿阳不进乙巳陈吴明彻攻拔之杀王琳景和走丙辰以明彻都督豫合等州军事豫州刺史十一月己丑克北徐州【以本纪修】十二月齐以高阿那肱为右丞相【以齐纪修】乙未齐谯城降陈复江北之地【以吕祖谦标目修】
　　【陈高宗宣皇帝大建六年　后梁中宗皇帝天保十三年周武皇帝建德三年　　　齐后主武平五年】春周进大冢宰齐公宪等十三人爵为王【以吕祖谦标目修】二月壬辰朔日有食之【以本纪修】齐朔州行台南安王思好反伏诛【以北齐纪修】三月癸酉周太后叱奴氏殂周主行三年之丧【以吕祖谦标目修】
　　解题曰胡寅曰自汉文短丧之后能断然行三年者惟晋武帝魏孝文周高祖可谓难得矣然春秋之义责备贤者晋武既为裴杜所惑行礼不备魏孝文之礼若备矣而服非所服周高祖衰麻苫块卒三年之制最为贤行然推明通丧止于五服之内不及羣臣非所以教天下着于君臣之义也而又在丧频出游幸无门庭之冦兴师伐隣皆礼所不得为者由高祖不学左右无稽古之臣以辅成之也事见通鉴
　　夏四月庚子彗星见【以本纪修】齐以婢冯氏为淑妃【以通鉴修】五月丙子周废佛道教淫祀【以吕祖谦标目修】六月壬子周更铸当十大布钱【以周纪修】戊午周立通道观【以周纪修】秋七月乙酉周大司徒卫王直反八月伏诛【以周纪修】
　　【陈高宗宣皇帝大建七年　后梁中宗皇帝天保十四年周武皇帝建德四年　　　齐后主武平六年】春二月丙戌朔日有食之【以周纪修】戊申陈克齐下邳等城【以通鉴修】三月周聘齐齐人畱之【以周纪传修】秋七月丁丑周主大举伐齐八月丁未拔河阴大城攻金墉不克九月乃有疾而还【以吕祖谦标目修】齐以赵彦深为司徒【以齐纪修】闰九月陈吴明彻攻彭城壬辰败齐师于吕梁【以本纪修】齐税关市舟车山泽盐铁店肆【以北齐纪修】
　　解题曰按隋志武平之后权幸并进赐予无限加之旱蝗国用转屈乃料六等富人调令出钱而给事黄门侍郎顔之推奏请立关市邸店之税开府邓长颙赞成之后主大悦于是以其所入供御府声色之费未几而亡邓长颙不足道也顔之推世之所谓儒者亦复逢君之恶他何责焉
　　冬十二月辛亥朔日有食之【以周纪修】
　　【陈高宗宣皇帝大建八年　后梁中宗皇帝天保十五年周武皇帝建德五年　　　齐后主隆化元年】春二月齐括杂户女未嫁者【以通鉴修】壬申陈开府吴明彻为司空【以本纪修】夏六月戊申朔日有食之【以周纪修】陈户部尚书江总为太子詹事【以吕祖谦标目修】庚申齐宜阳王赵彦深卒【以吕祖谦标目修】秋八月丁卯陈吴明彻为南兖州刺史【以通鉴修】齐主如晋阳【以通鉴修】冬十月己酉周主伐齐癸酉克晋州十一月还齐主攻晋州丁酉周主复伐齐十二月齐师溃齐主奔晋阳丁巳改元奔邺穆提婆降周陆令萱自杀戊午晋阳人立相国并州刺史安德王延宗为帝改元德昌辛酉周拔之【以周齐纪及吕祖谦标目修】









　　大事记续编卷四十四
　　钦定四库全书
　　大事记续编卷四十五　　　明　王祎　撰
　　【陈高宗宣皇帝大建九年　后梁中宗皇帝天保十六年周武皇帝建德六年　　　齐后主高恒承光元年】春正月乙亥朔齐主传位于太子恒改元甲午周主入邺乙未齐幼主传位于大丞相任城王湝父子将奔陈高阿那肱召周师追获之齐灭【以吕祖谦标目修】
　　解题曰北齐自文宣帝而至后主五世通幼主恒为六世凡二十八年按通典后魏起自阴山尽有中夏明帝正光以前时惟全盛户口之数比晋太康倍而余矣【晋太康平吴后大凡户二百四十五万九千八百今倍而余则户有五百余万矣】及尔朱之乱政移臣下遂分为东西二国战争不息官司文簿又多散弃今按旧史户三百三十七万五千三百六十八北齐承魏末丧乱虽开拓淮南而郡县褊小文宣暴虐而能委政宰辅十数年间亦称为理及为周所灭有户三百二万二千五百二十八口二千万六千八百八十
