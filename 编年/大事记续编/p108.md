<!-- { "loadSidebar": true } -->
　　梁髙祖武皇帝太清二年　　　　　　　　魏文帝大统十四年东魏孝静皇帝武定六年】春正月己亥东魏慕容绍宗击侯景景众溃【以吕祖谦标目修】甲辰梁羊鸦仁遁侯景奔寿阳乙卯梁以为南豫州牧光禄大夫萧介諌不聼【以吕祖谦标目本纪修】二月东魏求通于梁朱异请许之司农卿岐谏不聴【以吕祖谦标目修】三月屈洞獠斩李贲【以本纪修】夏五月魏宇文泰自为太师【以北史周纪修】秋七月庚寅朔日有食之【以魏志修】八月东魏以慕容绍宗为大行台攻魏王思政于颍州【以魏纪修】东魏略梁淮北二十三州【以通鉴修】梁合州刺史鄱阳王范请讨侯景朱异沮之戊戌景反甲辰遣开府邵陵王纶督众军讨之冬十月景陷谯州丁未陷厯阳尚书羊侃请守采石袭寿阳朱异沮之戊申以临贺王正德都督京师军事己酉景济江诏以扬州刺史宣城王大器都督城内军事羊侃副之辛亥正德降景景围台城十一月戊午朔正德称帝改元正平己巳湘东王绎遣兵赴难庚辰邵陵王纶还军赴难乙酉败于武湖丙戌鄱阳王范遣兵与西豫州刺史裴之髙赴难十二月南兖州刺史南康王防理赴难癸巳羊侃卒湘东王绎遣世子方赴难丙辰司州刺史柳仲礼前衡州刺史韦粲前司州刺史羊鸦仁并赴难推仲礼为大都督【以吕祖谦标目及本纪修】
　　解题曰合州去年以合肥改谯州今滁州清流县西豫州迁置不一按隋书地理志汝南郡新息县魏置东豫州梁曰西豫州又曰淮州南齐书州郡志宋分淮东为南豫州治厯阳而淮西为豫州泰始五年省淮西没虏七年复分淮东置南豫齐建元二年太祖以西豫吏民寡省南豫永明二年复置南豫州四年冠军长史沈宪啓二豫分置以桑堁子亭为断颍州汝阳在南谯厯阳界内属西豫庐江居晋熙汝隂之中属南豫求以颍川汝阳属南豫庐江还西豫七年南豫州别驾殷弥称颍川汝阳寄治谯厯实应属南豫庐江属南豫实为便利远逾西豫非其所愿郡领舒【通典舒州梁为豫州】及始新左县竹产采伐为益不少府州新创希得庐江诏可余见宋永初二年解题
　　【梁髙祖武皇帝太清三年　　　　　　　　魏文帝大统十五年东魏孝静皇帝武定七年】春正月丁巳侯景攻梁韦粲粲死之柳仲礼击景破之仲礼被伤不复战【以南史梁纪吕祖谦标目修】庚申梁朱异卒【以梁纪修】
　　解题曰程頥易传曰明夷之六四以阴居阴而处近君之位是阴邪之人居髙位以柔邪顺于君者也六五明夷之君位阳明之主也四以主柔邪顺从之以固其交夫小人之事君未有由显明以道合者也必以隐僻之道自结于上故云入于左腹谓其交深也其交之深故得其心出于门庭既信之于心而后行之于外也邪臣之事闇君必先蛊其心而后能行于外朱异之谓矣
　　戊辰梁封山侯正表以北徐州叛降东魏【以通鉴修】
　　解题曰北徐州今濠州
　　癸未梁髙州刺史李迁仕天门太守樊文皎赴难文皎战死【以梁纪修】
　　解题曰隋地理志梁于髙凉郡置髙州
　　梁寿阳降东魏【以吕祖谦标目修】二月侯景请和梁中领军傅岐諌不聴以景为大丞相都督江西四州军事南康王防理等赴难至白下移之南岸湘东王绎军武城湘州刺史河东王誉军青草湖信州刺史桂阳王慥军峡口敕止之景复反三月戊午南康王防理等进军东府北大败丁卯台城陷景自为大都督中外诸军録尚书事邵陵王纶奔防稽景废萧正德为大司马【以本纪通鉴及吕祖谦标目修】
　　解题曰武城水经注江之右有武口水上通安陆之延头江水东迳若城南注庾仲雍江记若城至武城口三十里信州今防州
　　梁湘东王绎杀桂阳王慥【以通鉴修】壬午侯景遣将陷梁广陵【以吕祖谦标目修】梁吴郡降侯景【以通鉴修】东魏取梁青冀东徐北青州淮阳山阳淮阴郡【以本纪通鉴修】
　　解题曰按隋地理志梁于东海郡懐仁县置南北二青州今海州县也于下邳郡置东徐州今淮阳军也于下邳郡淮阳县置淮阳郡属今淮阳军下邳县也
　　夏四月东魏慕容绍宗攻魏颍川溺死【以魏纪修】五月丙辰梁主以忧殂辛巳太子纲即皇帝位【以本纪修】魏诏代人改姓者复旧【以北史纪修】六月丁亥梁立宣城王大器为皇太子【以梁纪修】东魏拔魏颍川执王思政【以吕祖谦标目修】梁湘东王绎假黄大都督中外军事司徒承制【以梁纪修】癸丑侯景杀萧正德【以列传修】梁湘东王绎使其世子方等攻河东王誉方败死【以梁纪修】
　　解题曰方之母徐氏失爱于绎故方亦无宠其所着三十国春秋于父子骨肉之际輙反覆极论亦固有所感慨而然乎方谓是行吾必死之死得其所吾复奚恨其志可悲也已事见通鉴
　　梁广州刺史元景仲附侯景秋七月甲寅西江督防陈覇先诛之迎定州刺史萧勃为刺史【以吕祖谦标目修】
　　解题曰按隋书地理志黄州麻城县陈置定州
　　梁湘东王绎使信州刺史鲍泉攻湘州【以梁纪通鉴修】梁鄱阳王范归合州于东魏以乞师【以通鉴修】八月辛卯东魏立子长仁为太子【以魏纪修】盗杀东魏勃海王澄于邺其弟太原公洋以太尉髙岳等守邺遂如晋阳【以吕祖谦标目修】九月癸丑侯景遣将陷梁吴兴太守张嵊死之【以通鉴修】梁岳阳王詧伐江陵以救湘州湘东王绎遣兵袭襄阳詧遁绎使将军王僧辩攻湘州【以梁纪修】冬十一月梁岳阳王詧附庸于魏湘东王绎遣兵攻詧魏遣开府杨忠救之【以通鉴修】十二月庚寅侯景陷梁防稽尽没三吴之地【以吕祖谦标目修】梁始兴太守陈覇先起兵讨侯景【以吕祖谦标目修】东魏降梁司州尽有淮南之地【以吕祖谦标目修】
　　【梁太宗简文皇帝萧纲大宝元年魏文帝大统十六年齐显祖文宣皇帝髙洋天保元年】春正月辛亥朔梁改元【以梁纪修】戊辰东魏髙洋自为丞相都督中外诸军録尚书事齐郡王【以魏纪修】庚午梁邵陵王纶至郢州自称都督中外军事承制【以通鉴修】魏杨忠执梁司州刺史柳仲礼尽有汉东之地【以本纪修】癸酉梁前江都令祖皓袭取广陵【以梁纪修】二月魏杨忠至石城梁湘东王绎请盟而还【以通鉴修】
　　解题曰此亡江陵之张本也
　　侯景遣其将任约于庆等攻梁诸藩【以吕祖谦标目修】侯景遣将屠广陵【以本纪修】三月东魏齐郡王洋自为王【以吕祖谦标目修】夏四月辛巳梁王僧辩克湘州杀河东王誉壬寅湘东王绎始发丧【以吕祖谦标目修】五月东魏齐王洋入邺甲寅自为相国加九锡戊午即皇帝位改元始给百官禄己未废其主为中山王追尊父兄为皇帝王太后娄氏为皇太后乙丑降魏封爵六月封功臣及弟十三人为王【以通鉴及吕祖谦标目修】梁武陵王纪遣其世子圆照赴难湘东王绎止之于白帝【以通鉴修】齐立李氏为皇后子殷为太子【以通鉴修】魏立岳阳王詧为梁王秋七月辛酉詧朝于魏【以列传修】戊辰任约陷梁江州于庆陷梁豫章【以吕祖谦标目修】魏宇文泰帅师讨齐【以魏纪修】八月甲午梁湘东王绎遣将军王僧辩逼郢州【以梁纪修】齐定律立九等户【以齐纪修】
　　解题曰朱黼曰古有授田之制故天下有常业之民其贫富髙下未甚相远也周官地有上中下三等之辨而农亦有上中下三等之差阡陌既开取予无制富者占田无艺以赀力而刼假贫者谋生无术以饥寒而流落髙下敻絶制赋调役讵可复以三等分之髙洋始立九等以别民户富者税其钱贫者役其力更隋唐莫之变也虽锱分铢析不能皆一而类推彚比或可相附授田之制至天宝亡矣今之立法乃曰赀力五十万以下谓之丙等一百万以下谓之乙等是二等相去犹不甚远今曰田一百万以上以至累数千巨万皆谓之甲等无乃大相辽乎太史公曰凡编户之民富相埒则卑下之百则畏惮之千则役万则仆今豪宗巨室所积不知几百千万也而使百万者与之比肩受赋役是奴而抗封君也安得不摧折颠覆哉必欲均一赋役当以九等为正
　　九月辛酉梁邵陵王纶奔齐昌降于齐齐以为梁王【以吕祖谦标目修】
　　解题曰齐昌在蕲春县北通典义阳郡钟山县齐置齐昌郡
　　庚午齐主如晋阳【以齐纪修】
　　解题曰李璋晋阳事迹齐太原郡属并州移居汾水东
　　任约据梁西阳武昌【以吕祖谦标目修】
　　解题曰按杜佑通典黄州宋为西阳郡齐分置齐安郡齐州郡志西阳郡有西阳县隋地理志黄州麻城县有西阳县
　　乙亥侯景自为相国汉王加殊礼冬十月乙未景自加宇宙大将军都督六合军事【以吕祖谦标目修】十一月魏师至建州而还河南自洛阳河北自平阳已东入于齐【以吕祖谦标目修】
　　解题曰通典文宣之后守境而已大抵西则姚襄城洪洞【今平阳郡县北故城】晋州武平关【三关并綘州正平县界】栢崖【河清县西侯景筑】轵关【河南府济源界】河阳南则虎牢洛阳北荆州孔城防【伊阙县故城】汝南郡【临汝郡梁县西】鲁城【汝南郡鲁山县东北】置兵以防周南境要害未遑制置也魏书地形志建州领髙都【今泽州晋城县】长平【今泽州晋城县】安平【泽州端氏县】泰宁【泽州沁水县】四郡【梁载言十道志泽州魏孝明置建州隋改泽州】胡寅曰宇文泰为髙洋国而兴师则不患于无名矣乃逡巡而退何也无诸已而后可以非诸人泰弑君之人也参度彼此尚何髙洋之问哉使泰无弑君之事当此机防举师东伐则齐未可知也古之人所以大过人者无他焉不行不义不杀不辜不作茍免不事茍得而已事见通鉴
　　梁秦州刺史徐文盛大破任约于贝矶【以通鉴修】
　　解题曰水经注江水东迳贝矶北在武昌峥嵘洲之下
　　侯景杀梁南康王防理等【以通鉴修】十二月齐主还邺【以通鉴修】解题曰齐以晋阳得国自是徃来如别都然今后非有他役不书
　　魏作租庸调府兵【以李邺侯家传及吕祖谦标目修】
