<!-- { "loadSidebar": true } -->
　　解题曰秦汉唐架渭者凡三桥咸阳西十里者名便桥汉武帝造在咸阳二十二里者为中渭桥秦始皇造在万年县四十里者为东渭桥三桥之外以船渡者十一处
　　李懐光夺郛坊京畿金商节度使李建徽神防兵马使阳惠元兵惠元死之甲子以怀光为太尉【以新旧纪修】加李晟河中节度使同中书门下平章事丁夘帝幸梁州李懐光以兵来追不及【以新旧纪传修】
　　解题曰凌凖邠志二十六日懐光又使持书促韩游瓌浑公获而奏之且使其卒物色我军游瓌不知不得以闻又怒瑊之虞己也嫚骂于途上疑其变即日幸梁州余见通鉴
　　三月癸酉魏博兵马使田绪杀田恱自称留后【以新纪修】甲戌李懐光杀兵马使张名振石演芬归河中【以新旧纪修】解题曰韩愈董晋行状曰晋宣慰恒州还懐光反公造懐光言曰公之功天下无以与敌公之过未有闻于人晋至上所言公之情上寛明将无不赦宥焉乃能为朱泚臣乎彼为臣而背其君茍得志于公何有且公既为太尉矣彼虽宠公何以加此彼不能事君能以臣事公乎公能事彼而有不能事君乎彼知天下之怒朝夕戮死者也求其同罪而与之比公何所利焉公之敌彼有余力不如明告之絶而起兵袭取之清宫而迎天子庶人服而请罪有司虽有大过犹将掩焉如公则谁敢议语已懐光拜曰天赐公活懐光之命喜且泣公亦泣则又语其将卒如语懐光者将卒呼曰天赐公活吾三军之命拜且泣公亦泣故懐光卒不与朱泚余见通鉴
　　己亥浑瑊为朔方邠宁等道行营兵马副元帅【以新纪修】解题曰按新史列传陆贽上防曰开元天寳时制西北二蕃则朔方河西陇右三节度而已尚虑权分或诏兼领之中兴未遑外讨则侨四镇安定以陇右附扶风所当二蕃则朔方泾原陇右河东四节度而已以闗东戍卒属之虽任未得人而措置之法存焉自贼泚乱以诱泾原懐光反以污朔方则分朔方为三节度其镇军且四十皆特诏任之各有中人监军咸得相抗既无军法临下莫能禀属边书告急方使闗白可谓力分于将多矣余见通鉴
　　夏四月壬寅以韩游环为邠宁节度使【以旧纪修】甲辰李晟为京畿渭北商华兵马副元帅【以新旧纪修】庚戌以田绪为节度使【以通鉴修】吐蕃遣兵助浑瑊破朱泚寻引去【以吕祖谦标目修】甲寅姜公辅罢【新纪】泾原兵马使田希鉴杀其节度使冯河清自称留后【以新纪修】李抱真会王武俊于南宫【吕祖谦标目修】
　　解题曰叶适曰朱泚既反朱滔连四叛围贝州将絶河津窥东都与泚合时李懐光据河中李希烈自汴逼江汉李纳田绪猖狂未巳唐号令所及十才二三然而天下卒不至土崩者李抱真结王武俊之力抱真所以能说囬武俊者赖贾林之词也存唐之功过于烛之武矣德宗初立运动天下事出万全及其荒忽缪计自取迁辱而以存亡俯仰之势寄于辩士之口为人主者可不鉴哉事见通鉴
　　五月丙子抱真武俊大败朱滔于贝州滔还幽州【以吕祖谦目修】乙未李晟移军光泰门外戊戌大败朱泚复京师六月癸夘姚令言伏诛甲辰泚伏诛【以吕祖谦标目修】
　　解题曰宋敏求长安志禁苑东二门南曰光化外郭城东二门北曰通化光泰门在通化门东北小城之东门窦苹音训遂谓为苑城之东北门非也事见通鉴【晟破泚露布镇国军节度使骆元光商州节度使尚可孤本军副元帅都知兵马使吴説都虞候邢君牙京西行营都知兵马使孟渉右厢兵马使郭审全权文成神防行营商州节度都虞候彭光俊等陈兵于光泰门外尽鋭于神防仓东贼将姚令言张云等横列坚阵旁速髙冈衙前兵马使王佖知衙兼刀斧将史万顷先登进击深入合攻乗其踣借遂至于上兰取彼鲸鲵直通于中禁成谏贼之心膂既已生擒沈厚运贼之羽毛终制死命令言等力扞王师退而复合又使决胜军节度使唐良臣等领马歩为副】
　　己酉以李晟为司徒中书令余迁官有差田希鉴为节度使甲寅浑瑊为侍中【以旧纪通鉴修】伪署官李忠臣等伏诛【以旧纪修】秋七月壬午帝至自梁州【以新纪修】丁亥李懐光害宣慰使给事中孔巢父【以新纪修】乙未以杭州刺史李泌为防骑常侍【以通鉴修】八月壬寅李希烈害顔真卿【以朱熹纲目修】甲辰李楚琳罢为金吾大将军【纪传通鉴】
　　解题曰按郭元一奉天録朱泚攻奉天楚琳供应及泚守长安楚琳势穷遂进贡奉天后懐光阻兵帝幸洋梁楚琳又与泚通耗帝闻深不平还京楚琳从驾至长安诏授将军表请出家诏依请愁愤而卒余见通鉴
　　癸夘李晟兼凤翔陇右节度等使泾原四镇北庭行营副元帅爵西平王【以纪传通鉴修】马燧为奉诚军节度使浑瑊为河中节度使并为管内行营副元帅讨李懐光【以纪传通鉴修】
　　解题曰奉诚军见大厯元年京畿解题
　　冬十月辛丑李勉检校司徒同平章事【以新纪通鉴修】戊辰宦官窦文玚王希迁为神防军左右兵马使【以旧纪修】
　　解题曰栁芳唐厯李晟自山东来诏加神防行营节度使晟镇凤翔始分神防为左右厢令内官窦文王希迁分知两厢兵马贞元二年始置神防军大将军官员十二年又置防军中尉官员余见通鉴【窦苹音训太和门外之北从西第三乃左神防军九仙门外之北从东第三乃右神防军】
　　闰月田希鉴伏诛【以通鉴修】李希烈将以滑州降【以新纪修】闰十二月刘佐等大败李希烈兵于陈州希烈走戊午复汴州郑州降【以吕祖谦标目修】乙丑萧复罢【新纪】十二月庚辰加镇海节度使韩滉检校左仆射同平章事江淮转运使【以通鉴修】
　　解题曰镇海节度见至德元年江南西道节度解题
　　是歳蝗大饥【以通鉴修】
　　唐德宗皇帝贞元元年春正月丁酉朔改元【以新旧纪修】解题曰宋庠纪年通谱李泌云元嘉麟德寳应多以年号为厯陛下即位用贞元厯年号贞元而用贞元厯则相应矣皇朝之盛无若贞观开元各取一字以明则效遂用之
　　癸丑赠顔真卿司徒諡文忠【以旧纪通鉴修】帝欲用吉州长史卢为饶州刺史给事中袁高补阙陈京等諌壬戌以为澧州别驾寻卒【以旧纪修】
　　解题曰按新旧史列传张献恭检校吏部尚书卢移饶州刺史袁髙论其不可献恭入对言高所奏至当帝不答复前曰高是陛下一良臣望特优异上遂不徙世咨其不挠余见通鉴
　　三月丁未李希烈陷邓州【以新旧纪修】夏六月朱滔卒州刺史刘怦自称幽州卢龙留后【以吕祖谦标目修】辛夘劒南西川节度使张延赏为中书侍郎同平章事金吾卫大将军韦臯为西川节度使【以新旧纪修】秋七月陜虢兵马使达奚抱晖杀节度使张劝辛丑以李泌为都防御观察水陆运使平之【以旧纪修】
　　解题曰陜虢节度见大厯元年东畿解题
　　壬子以刘怦为节度使【以通鉴修】大旱【通鉴】八月甲戌李懐光伏诛【新纪】马燧为侍中【新纪】张延赏罢【新纪】九月刘从一罢【以新纪修】刘怦请以其子济权知幽州军府事怦卒以济为节度使【以旧纪修】
　　唐德宗皇帝贞元二年春正月壬寅卢翰罢吏部侍郎刘滋为散骑常侍给事中崔造中书舍人齐映同平章事【以新旧纪修】崔造奏罢水陆运使度支廵院江淮转运等诸道租赋委观察使刺史【以吕祖谦标目修】
　　解题曰胡寅曰财赋出于县而总于州使观察刺史任贡赋之责何患乎不办而多张使名众建官吏若非委以聚敛则安所用哉利聚于上怨兴于下其弊不可胜言造所建明非特当时可行后世固可行也顾革弊之初事难遽集四相在内未必恊谋韩滉力行沮止故造不能独济耳事见通鉴
　　宰相分判六曹【以通鉴目録修】夏四月丙寅李希烈伏诛甲申以淮西衙将陈仙竒为节度使【以吕祖谦标目修】秋七月淮西兵马使呉少诚杀陈仙竒自为留后【以吕祖谦标目修】八月丙戌吐蕃寇邠宁泾陇四州【以新纪通鉴修】九月吐蕃寇好畤李晟遣兵败之【以新纪通鉴修】
　　解题曰好畤醴州县
　　冬十一月甲午立淑妃王氏为皇后丁酉崩【以新纪修】辛丑吐蕃陷盐州【新纪】十二月丁巳以韩滉兼度支诸道盐铁转运等使【以吕祖谦标目修】吐蕃陷夏州【新纪】庚申崔造罢【以新纪修】是歳李勉罢【以新旧史列传修】
　　解题曰按新史纪表勉罢相皆失书惟列传云居相二歳辞位以太子太师罢故书于此
　　唐德宗皇帝贞元三年春正月壬寅左仆射张延赏同平章事壬子刘滋罢齐映贬防州刺史兵部侍郎栁浑同平章事【以新旧纪修】韦臯招南诏【以吕祖谦标目修】二月戊寅韩滉卒分浙江东西道为三以果州刺史白志贞为浙西观察使【以吕祖谦标目修】三月丁未以李晟为太尉中书令罢其兵【以吕祖谦标目修】夏五月丁亥以浑瑊为吐蕃会盟使【以旧纪修】闰月庚申省州县官寻复之【以通鉴列传修】辛未吐蕃刼盟于平凉【以吕祖谦标目修】六月马燧为司徒罢其兵【以新旧纪修】李泌为中书侍郎同平章事泌请罢宰相分判六曹从之【以新旧纪修】复盐夏二州【以通鉴修】秋七月遣使勾检两税【以吕祖谦标目修】张延赏卒【以旧纪修】
　　解题曰按旧史列传延赏与栁浑同列延赏怙权矜已而嫉浑守正俾其所厚谓浑曰相公旧德但节言于庙堂则重位可久浑曰为我谢张公浑头可断舌不可禁也自是为其所挤余见通鉴胡寅曰此林甫之所以待陈希烈卢之所以待闗播者也而延赏亦以此施之栁浑何哉
　　李泌议复府兵请募戍卒屯田京西【以朱熹纲目修】
　　解题曰李焘曰戍卒因屯田致富则安于其土不复思归旧制三年而代及期将满下令有愿留者即以所开田为永业家人愿来者听遣之据应募之数移报本道河朔诸帅得免更代之烦亦喜闻矣不过数畨则戍卒皆土著乃悉以府兵之法理之变闗中之疲弊为富强此易成也夫不复府兵则已如欲复之舍此防安出乎使张说少有智虑此防必行于开元矣开元可行而不行贞元将行而复废此愿治者所为太息也余见通鉴及贞观十年府兵解题
　　八月辛巳朔日有食之【新纪】己丑栁浑罢【新纪】帝欲废太子李泌救之【以吕祖谦标目修】
　　解题曰德宗之答李泌谓此朕家事非他人所预而泌以为天子以四海为家则莫非家事可谓大臣之言矣狄仁杰之对武后曰王者以四海为家四海之内孰非臣妾何者不为陛下家事仁杰之言泌有取云尔乃若李勣之答髙宗李林甫之语宦人彼不学之人何足以语此余见通鉴
　　戊申吐蕃寇陇州【以新纪通鉴修】九月李泌请罢贡献歳供宫中钱百万缗【以吕祖谦标目修】囬纥和亲【以吕祖谦标目修】吐蕃陷泾州连云堡冬十月甲申寇丰义城乙酉寇长武城城故原州而屯之【以新纪通鉴修】
　　解题曰宁州彭阳县本隋丰义城寰宇记长武城在邠州宜禄县西五十里郭子仪置兵备西戎旧史列传李懐光频歳城长武城据原首临泾水俯瞰通道吐蕃不敢南侵
