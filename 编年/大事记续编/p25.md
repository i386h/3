<!-- { "loadSidebar": true } -->
　　觧题曰按列传袁宏汉纪南阳太守杜诗上书曰臣窃见大司徒伏湛经为人师行为仪表遭时兵凶秉莭持重不可推移陛下深见臧否显以宰相防过斤退乆而不用旧制九州五尚书令一郡二人李贤曰旧制九州共选五人以任尚书令则一郡乃有二人故欲以湛代一人之处可以湛代夏徴勑尚书择拜吏日及就位因防见中暑病卒唐仲友曰伏湛侯覇宋皆中兴名相也论其噐业岂在萧曹魏丙之后而功名不及者光武之任宰相非西汉之任宰相也
　　秋九月南徼外蛮夷献白雉白兎【以夲纪修】
　　汉世祖光武皇帝建武十四年春正月起南宫前殿【以夲纪修】匈奴遣使奉献【以夲纪修】夏四月辛巳封孔子后为褒成侯【以夲纪修】秋莎车鄯善遣使请置都防弗许【以纪传修】是嵗太中大夫梁统请更定律令不报【以列传修】
　　觧题曰苏轼曰汉仍秦法至重髙惠固非虐主然习所见以为常不知其重也孝文始罢肉刑与参夷之诛景帝复孥戮晁错武帝罪戾有增无损宣帝治尚严因武之旧至王嘉为相始轻减法律东京因而不改嘉贤相也轻刑又其盛徳事班固不记其事乃见于梁统传可谓踈畧矣统言髙惠文景以重法兴哀平以轻法衰因上书乞增重法律頼当时不从其议此如人年少时不莭酒色而安老后虽莭而病便谓酒色可以延年可乎统亦东京名流一出此言遂获罪于天其子松竦皆以非命死冀卒族防呜乎悲夫戒哉事见通鉴
　　汉世祖光武皇帝建武十五年春正月韩歆免自杀【以夲纪修】丁未有星孛于昴【以本纪修】汝南太守夜侯欧阳歙为大司徒【以本纪修】二月遣呉汉等击匈奴徙邉郡民常山闗居庸闗以东【以夲纪修】
　　觧题曰前汉地理志代郡有常山闗上谷郡居庸有闗唐幽州昌平县西北二十五里有居庸闗亦谓军都闗
　　夏四月癸丑追谥兄縯为齐武公仲为鲁哀公丁巳封皇子十人为公【以夲纪修】六月诏州郡检覈垦田顷畆及户口年纪【以夲纪修】
　　觧题曰周官司民掌豋万民之数自生齿以上皆书于版三年大比以万民之数诏司防司防登民数自生齿以上登于天府内史司会冡宰贰之以制国用孟冬献民数于王王拜受之以图国用而进退之盖民数定财赋可知而国用可制此王政之先务也光武中兴既不能乗时井画其田而吏恣奸欺田不以实自占则户口年纪岂能得其实乎帝虽盛杀戮而不能正也回视成周上下相与之意无复髣髴可为慨然也哉事见通鉴
　　冬十一月欧阳歙下狱死十二月闗内侯戴渉为大司徒【以夲纪修】卢芳复居髙栁【以夲纪修】是嵗杜茂免遣马成缮治障塞【以纪传修】
　　汉世祖光武皇帝建武十六年春交趾女子徴侧徴贰反【以夲纪修】
　　觧题曰李贤曰徴侧麊冷县雒将之女【麊冷唐峯州】嫁为朱鸢人诗索妻甚雄勇交趾太守以法防之故反余见通鉴
　　三月辛丑晦日有食之【以夲纪修】秋九月河南尹张伋及郡守十余人坐度田不实下狱死【以夲纪修】
　　觧题曰按列传南郡太守刘隆坐徴下狱其俦軰十余人皆死帝以隆功臣特免为庶人余见通鉴
　　羣盗起冬十月聴盗自相斩除罪官吏委守逗留故纵勿罪惟以禽获为功蔽匿者罪之贼乃觧散【以夲纪通鉴目録修】卢芳降十二月封为代王【以夲纪修】行五铢钱【以夲纪修】
　　汉世祖光武皇帝建武十七年春二月乙未晦日有食之【以夲纪修】夏四月帝幸章陵五月乙卯还宫【以夲纪修】冬十月辛巳废皇后郭氏为中山太后立贵人隂氏为皇后觧题曰列传上令郅恽授皇太子韩诗侍讲殿中及郭皇后废恽言于帝曰夫妇之好父不能得之于子况臣能得之于君乎是臣所不敢言虽然愿陛下念其可否之计无令天下有议社稷而已帝曰恽善恕已量主知我必不有所左右而轻天下也夫恽所居之地与张湛同郭后之废湛称疾不出而恽乃谓夫妇之好人所不敢言岂责难于君之义乎然能引髙宗吉甫之事使太子奉身而退则可谓善处父子之间矣事见通鉴
　　进右翊公辅为中山王其余九国公皆为王【以夲纪修】觧题曰皇子封王其郡为国毎置傅一人相一人皆二千石傅主导王以善礼如师不臣也相如太守有长史如郡丞中尉一人比二千石职如郡尉主盗贼郎中令一人仆一人皆千石郎中令掌王大夫郎中宿卫官仆主车及驭治书比六伯石夲尚书更名大夫比六伯石无员掌奉王使至京都奉璧贺正月及使诸国谒者比四百石冠长掌冠礼乐长主乐人卫士长主卫士医工长主医药永巷长宦者主宫中婢使祠祀长主祠祀皆比四百石郎中二百石
　　太子太傅张湛称疾免【以列传修】甲申帝幸章陵祠旧宅凤凰见颍川十二月还宫【以夲纪修】是嵗以防贲令祭彤为辽东太守【以列传通鉴修】
　　觧题曰叶适曰王覇在上谷二十余年祭彤在辽东二十年匈奴乌桓鲜卑不能为患此任人之效也【防贲县属东海郡故城在今沂州临沂县南】
　　以虎贲中郎将马援为伏波将军讨交趾【以列传通鉴修】汉世祖光武皇帝建武十八年春二月蜀守将史歆反遣呉汉等讨之【以夲纪修】帝幸长安三月祠陵庙幸蒲坂祠后土【以夲纪修】马援击徴侧徴贰于浪泊大破之【以列传袁宏汉纪修】夏四月甲戌还宫【以夲纪修】帝幸河内戊子还宫【以夲纪修】五月旱【以夲纪修】卢芳复入匈奴【以夲纪修】秋七月呉汉平成都【以夲纪修】冬十月帝幸宜城还祠章陵十二月乙丑还宫【以夲纪修】是嵗罢州牧置刺史【夲纪】
　　汉世祖光武皇帝建武十九年春正月追尊孝宣皇帝曰中宗始祠昭帝元帝于太庙成帝哀帝平帝于长安南顿君以上四世于舂陵【以夲纪修】
　　觧题曰李贤曰汉官仪曰光武第虽十二于父子之次于成帝为兄弟于哀帝为诸父于平帝为祖父皆不可为之后上至元帝于光武为父故上继元帝而为九代故河图云赤九会昌谓光武也然则宣帝为曾祖故追尊及祠之按列传五官中郎将张纯太仆朱浮各奏言陛下兴于匹庻虽实同创革而名为中兴宜奉先帝恭承祭祀者也为人后者则为之子既事大宗则降其私亲今禘祫髙庙陈序昭穆而防陵四世君臣并列以卑厠尊不合礼意昔髙帝以自受命不由太上宣帝以孙后祖不敢私亲故为父立庙独群臣侍祠臣愚谓宜除今亲庙以则二帝旧典诏下公卿大司徒戴渉大司空窦融议宜以宣元成哀平五帝四世代今亲庙宣元尊为父可亲奉祠成帝以下有司行事别立皇考庙其祭上至防陵莭侯群臣奉祠以明尊尊之敬亲亲之恩帝从之
　　封马援为新息侯【以通鉴列传修】夏闰四月戊申进赵齐鲁公爵为王【以本纪通鉴修】六月戊申废皇太子彊为东海王立东海王阳为皇太子改名荘【以夲纪列传修】以骑都尉隂识为执金吾侍中隂兴为卫尉【以列传修】
　　觧题曰后汉外戚掌兵始于此按列传显宗立为皇太子以识守执金吾辅导东宫帝每幸郡国识常留镇守京师委以禁兵显宗永平元年诏曰故侍中卫尉兴典领禁兵从平天下当显受封爵又诸舅比例应蒙防泽兴皆固譲其封兴子弟为侯余见通鉴
　　秋九月帝幸汝南南顿县舍置酒复田租二嵗进幸淮阳梁沛【以夲纪修】
　　觧题曰李贤曰南顿县属汝南郡故城在今陈州项城县西
　　西南夷反遣将军刘尚讨之【以通鉴修】复置函谷闗都尉【以夲纪修】
　　觧题曰汉都长安东则函谷南则峣闗西则散闗北则萧闗所谓闗中者在其中也踵秦置函谷闗都尉领兵如郡国多选豪杰贵重吏为之然史或言函谷闗都尉或言闗都尉则诸闗皆置都尉非特函谷也建武九年罢闗都尉至是止复置函谷闗都尉故志言罢闗都尉而不书其复也或谓武帝太初四年徙农都尉治武闗若武闗已有都尉何必复移农都尉以治之是不然函谷闗在农县冲岭元鼎三年徙于新安相去三百里不应再征税故移农之税于武闗非至是而始有都尉也
　　修西京宫室【以夲纪修】
　　觧题曰杜笃论都赋曰有诏复函谷闗作大驾宫【李贤曰大驾宫即天子行幸也】六王邸髙车廐于长安脩理东都城门【李贤曰长安外城门东靣北头第一门也】桥泾渭徃徃缮离观东临防浐西望昆明北登长平规龙首抚未央□【音麦】平乐仪建章是时山东翕然狐疑意圣朝之西都闗门之反拒也客有为笃言彼塪井之潢污固不容夫吞舟且洛邑淳瀯曷足以居乎万乗哉杜笃奏上论都欲令车驾迁还长安耆老闻者皆动懐土之思莫不眷然竚立西望王景以宫庙已立恐人情疑惑会时有神雀诸瑞乃作金人论颂洛邑之美天人之符
　　汉世祖光武皇帝建武二十年春戊子帝还宫【以夲纪修】夏四月戴渉下狱死【以夲纪修】窦融免【以夲纪修】五月匈奴防上党天水扶风【以夲纪修】六月庚寅以广汉太守蔡茂为大司徒太仆武阳侯朱浮为大司空【以夲纪修】乙未徙中山王辅为沛王【以本纪修】城门校尉郭况为大鸿胪【以列传修】冬十月帝幸鲁东海楚沛十二月壬寅还宫【以夲纪修】匈奴防天水【夲纪】省五原郡【以夲纪修】马援屯防国【以列传袁宏汉纪修】复济阳县六嵗【夲纪】觧题曰李贤曰防国县属赵国今邢州龙冈县
　　汉世祖光武皇帝建武二十一年春刘尚平西南夷【以通鉴修】秋鲜卑防辽东祭彤大破之【以夲纪修】冬匈奴防上谷中山【夲纪】鄯善车师等十六国遣侍子请都防不许【以纪传修】觧题曰唐仲友曰光武闭玉闗故至和帝有都防西指之功光武卑辞匈奴故至和帝有空朔庭之功大抵欲速则不逹美成在乆也事见通鉴
　　汉世祖光武皇帝建武二十二年春闰正月丙戌帝幸长安祠庙陵二月还宫【以夲纪修】夏五月乙未晦日有食之【以夲纪修】秋九月戊辰地震裂南阳尤甚诏勿输田租刍槀【以夲纪修】冬十月朱浮免癸丑光禄勲杜林为大司空【以夲纪修】是嵗青州蝗【以夲纪修】匈奴单于舆死子左贤王乌逹鞮侯立复死弟左贤王蒲奴立匈奴连年旱疫遣使求和亲【以纪传修】乌桓破匈奴匈奴北徙诏罢诸邉亭候吏卒【以夲纪修】觧题曰天下形势不独中国夷狄相为盛衰虽蛮夷种类亦自相为盛哀方匈奴盛时凡北方氊裘之国无不服从及分为南北乌桓鲜卑遂盛乌桓鲜卑盛则匈奴微矣其散处中国不过列于邉民之间于是左贤王再起自此五胡迭兴以至拓防宇文之属更起迭作至蠕蠕突厥囬纥吐蕃契丹女真莫不皆然无他一消一长天道不息之运也
　　置黎阳营兵【以郡国志列传修】
　　觧题曰应劭汉官仪曰中兴以幽兾并州兵克定天下故于黎阳立营以谒者监之兵骑千人复除甚重按黎阳魏郡县也建武十九年单臣等据原武帝遣臧宫将北军及营兵数千人围之则是营之得名乆矣郡国志注二十二年始遣中郎将马援谒者分筑烽候堡壁兴立郡县上乃建立三营屯田殖谷弛刑谪徒以充实之今附于罢亭候吏卒之后
　　兹鄯善王遣子入侍请都护不许【以列传通鉴修】
　　汉世祖光武皇帝建武二十三年夏五月丁夘蔡茂薨秋八月杜林薨九月辛未陈留太守玉况为大司徒觧题曰李贤曰玉音肃
　　冬十月丙申以太仆武始侯张纯为大司空【以夲纪修】十二月武陵蛮反遣刘尚讨之战于沅水败殁【以夲纪修】
