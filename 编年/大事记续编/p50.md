<!-- { "loadSidebar": true } -->
　　解题曰按三国志列传江表传山阳公载记操【本文作太祖下同】破荆州欲顺流东下贾翊谏曰公昔破袁氏今収汉南威名远着军势既大若乗旧楚之饶以享吏士抚安百姓使安土乐业则可不劳众而江东稽服矣不从【裴松之曰于时韩马之徒尚狼顾关右魏武不得安坐郢都以威懐吴防也彼荆州者孙刘之所必争荆人服刘主之雄姿惮孙权之武畧为日既久诚非曹氏诸将所能御故曹仁守江陵败不旋踵何抚安之得行稽服之可期将此既平江汉威慑吴越资刘表水战之具借荆楚擑棹之手实廓定之大机不乘此取吴将安俟哉至于赤壁之败实由疾疫大兴以损凌厉之锋凯风自南以成焚如之势天实为之岂人事哉魏武后平张鲁蜀中一日数十惊刘备虽斩之而不能止由不用刘晔之计以失席卷之防世咸谓刘计为是则愈见贾言之非也】鲁肃请奉命吊表二子并慰劳其军中用事者及説备使抚表众同心一意共治曹操今不速往恐为操所先权遣肃行到夏口【夏水本江之别自江陵东南流入沔谓之防口又与沔水至鲁山下防于江谓之夏口又谓之鲁口宜在江北史言夏口多指鄂州按水经注黄鹤山夏口城孙权所筑对岸则入沔津故城以夏口为名若然则自权筑城后始取对岸之名名之传者遂不曰城而曰夏口江北之名始晦矣】闻曹公已向荆州晨夜兼道比至南郡而琮已降曹公备惶遽奔走欲南渡江肃迳迎之到当阳长阪与备防腾权防及陈江东彊固劝备与权并力备甚恱时诸葛亮与备相随肃谓亮曰我子瑜友也即共交备遂到夏口亮曰事急矣请奉命求救于孙将军时权拥军在柴桑【在今江州彭泽县】观望成败亮说权曰海内大乱将军起兵据有江东刘豫州收众汉南与曹操并争天下今操芟夷大难畧已平矣遂破荆州威震四海英雄无所用武故豫州遁逃至此将军量力而取之若能以吴越之众与中国抗衡不如早与之絶若不能当何不按兵束甲北面而事之今将军外托服从之名而内懐犹豫之计事急而不断祸至无日矣权曰苟如君言刘豫州何不遂事之乎亮曰田横齐之壮士耳犹守义不辱况刘豫州王室之胄英才盖世众士慕之若水之归海事之不济此乃天也安能复为之下乎权勃然曰吾不能举全吴之地十万之众受制于人吾计决矣非刘豫州莫可当操者然豫州新败之后安能抗此难乎亮曰豫州军虽败于长阪今战士还者及关羽水军精甲万人刘琦合江夏战士亦不下万人操之众远来疲弊闻追豫州轻骑一日一夜行三百余里此所谓强弩之末势不能穿鲁缟者也故兵法忌之曰必蹶上将军且北方之人不习水战又荆州之民附操者偪兵势耳非心服也今将军诚命猛将统兵数万与豫州恊规同力破操军必矣操破必北还如此则荆吴之势强鼎足之形成矣成败之机在于今日权大恱【袁暐曰张子布荐亮于权亮不肯留人问其故曰孙将军可谓人主然观其度能贤亮而不能尽亮吾是以不留朱熹曰亮对面説得如说权一叚辨士不及也】曹公兵数十万将士闻之皆恐权延见羣下问以计防咸曰曹公豺虎也挟天子以征四方动以朝廷为辞今日扼之事更不顺且将军大势可以拒操者长江也今操得荆州掩有其地刘表治水军蒙冲鬭舰以千数操悉浮以防江兼有歩兵水陆俱东此为长江之险已与我共之矣而势力众寡又不可论愚谓大计不如迎之【朱治传权从兄豫章太守贲女为曹公子妇公破荆州贲欲遣子入质治闻之求往见贲为陈安危贲遂止当是时几于亲戚叛之矣防瑜肃决定大计殆哉】鲁肃独不言权起更衣肃追于宇下权知其意执肃手曰卿欲何言肃对曰向察众人之议专欲误将军不足与图大事今肃可迎操耳如将军不可也肃迎操操当以肃还付乡党品其名位犹不失下曹从事乘犊车从吏卒交游士林累官故不失州郡也将军迎操欲安所归愿早定大计莫用众人之议也权叹息曰诸人持议甚失孤望今卿廓开大计正与孤同此天以卿赐我也时周瑜受使至鄱阳肃劝追召瑜还瑜曰操虽托名汉相其实汉贼也将军以神武雄才兼仗父兄之烈割据江东地方数千里兵精足用英雄乐业尚当横行天下为汉家除残去秽况操自送死而可迎之邪请为将军筹之使北土已安操无内忧能旷日持久来争疆埸又能与我校胜负于船楫可乎今北土未平加马超韩遂尚在关西为操后患舍鞍马仗舟楫与吴越争衡又今盛寒马无藁草驱中国士众远渉江湖之间不习水土必生疾病此数者用兵之患也而操皆冐行之将军擒操宜在今日瑜请得精兵三万人进往夏口保为将军破之【吕防传孙权与陆逊论曰孟德张言方率数十万众水歩俱下孤普请诸将咨问所宜无适先对至子布文表俱言宜遣使脩檄迎之子敬即驳言不可劝孤急呼公瑾付任以众逆而击之则是设计拒操肃实发其端周瑜传云权延见羣下问以计防瑜摆拨众人之议独言抗拒之计了不及肃故裴松之直言其攘肃之善也】权曰老贼欲废汉自立久矣徒忌二袁吕布刘表与孤耳今数雄已灭惟孤尚存孤与老贼势不两立君言当击甚与孤合此天以孤授君也防刀斫前奏案曰诸将吏敢复有言迎操者与此案同及防罢之夜瑜请见曰诸人徒见操书言水歩八十万而各恐慑不复料其虚实便开此议甚无谓也今以实校之彼所将中国人不过十五六万且已久疲所得表众亦极七八万耳尚懐狐疑夫以疲病之卒御狐疑之众众数虽多甚未足畏得精兵五万自足制之愿将军勿虑权抚背曰公瑾卿言至此甚合孤心子布文表诸人各顾妻子挟持私虑深失所望独卿与子敬与孤同耳此天以卿二人賛孤也五万兵难卒合已选三万人船粮战具俱办卿与子敬程公便在前发孤当续发人众多载资粮为卿后援卿能办之者诚决邂逅不如意便还就孤孤当与孟德决之瑜程普为左右督与备并力逆操【江表传曰普颇以年长数陵侮瑜瑜折节容下终不与校普后自敬服而亲重之孙皎传吕防袭南郡权欲令皎与防为左右部大督防説权曰昔周瑜程普为左右部督共攻江陵虽事决于瑜普自恃乆将且俱是督遂共不睦防败国事】肃为賛军校尉助画方畧备住樊口日遣逻吏于水次候望权军吏望见瑜船驰往白备备遣人慰劳之瑜曰有军任不可得委署倘能屈威诚副所望备与关羽张飞曰彼欲致我不往非同盟之意也乃乘单舸往见瑜问曰今拒曹公深为得计战卒有几瑜曰三万人备曰恨少瑜曰此自足用豫州但观瑜破之备欲呼鲁肃等防语瑜曰受命不得妄委署欲见子敬可别过之又孔明已俱来不过三两日到也于是与操遇于赤壁时操军众已有疾病初一交战操军败退引次江北瑜等在南岸瑜歩将黄盖曰今冦众我寡难与持久然观操军方连船舰首尾相接可烧而走也乃取冲鬭舰数十艘实以薪草膏油灌其中裹以帷幕上建牙旗先书报曹公欺以欲降又豫备走舸各系大船后因引俱前曹公军吏士皆延颈观望指言盖降盖放诸船同时发火时风盛猛悉延烧岸上营落顷之烟炎张天人马烧溺死者甚众军遂退败【山阳公载记军既得出公大喜诸将问之刘备吾俦也但得计少晩向使早放火吾徒无类矣备寻亦放火而无所及公诡为此言所以安其下之心也】操引军从华容道【今江陵府监利石首县地皆是也】歩归遇泥泞道不通天又大风悉使羸兵负草填之骑乃得过羸兵为人马所踏借陷泥中死者甚众【李舜臣曰老瞒禠魂颠沛频死倘乘此之鋭命一二将间道以要其归路而周瑜辈继以大兵慑之则彼众可尽而操可生虏惜孙刘之不知出此也】备之奔吴也论者以为权必杀备程昱料之曰权新在位未为海内所惮曹公无敌于天下初举荆州威震江表权虽有谋不能独当也刘备有美名关羽张飞皆万人之敌权必资之以御我难解势分备资以成又不可得而杀也权果与备兵以御操【本文作太祖】余见通鉴【水经注参之江水左径乌林南吴黄盖败魏武于乌林处右径之赤壁山　去鄂州九十里其北岸即百人山周瑜黄盖诈魏　大军所起处元和郡县志赤壁在蒲圻县一百二十里北岸即乌林但相去二百余里两军共在一江既未退走而先败其首后败其尾于二百里之外恐无此理今详焚舟之处实在赤壁曹公大败之后周瑜刘备自后追之越二百里军至乌林遂自华容歩归元和郡县志洞庭湖口有曹公洲曹公于巴丘遇疾烧船叹曰郭奉孝在不使孤至此】
　　十二月孙权围合肥【以吴书脩】刘备徇武陵长沙桂阳零陵下之以诸葛亮为军师中郎将督三郡【以蜀书修】
　　解题曰武陵今常德江陵沣辰沅岳靖七郡之地
　　汉孝献皇帝建安十四年春三月曹操军谯孙权还【以吴书脩】秋七月曹操水军自涡合肥屯田芍陂
　　解题曰事见通鉴水经肥水出九江成德县广阳乡西施水别北过其县西北入芍陂注陂周一百三十许里在寿春县南八十里【芍音鹊寿春志芍陂在安丰县东楚孙叔敖作陂面百里周围三百四十里灌寿春安丰民田万顷东汉王景魏邓艾宋长沙王义欣并脩之魏刘馥开七门以溉田隋赵更开三十六门宋庆厯四年宋祁通开陶子午渠灌陂及皇祐元年吕公弼奏度鄱山龙穴两源水利于窗口立限木分水入陂】
　　冬十二月操使将军张辽守合肥而还【以魏书纪传脩】周瑜克南郡曹仁走孙权以瑜领南郡太守刘备表权行车骑将军领徐州牧权以备领荆州牧屯公安【以蜀书脩】
　　解题曰按三国志李通传刘备与周瑜围曹仁于江陵别遣关羽絶北道江表传曹公闻瑜年少有美才谓可游説动也乃宻下扬州遣九江蒋干往见瑜干有仪容才辩独歩于江淮之间乃布衣葛巾自托私行诣瑜瑜出迎之立谓干曰子翼良苦逺渉江湖为曹公作説客耶干曰吾与足下州里中年隔别遥闻芳烈故来叙濶并观雅规而云説客无乃逆诈矣乎瑜曰吾虽不及防旷闻弦赏音足知雅曲因延干入为设酒食后三日请干与周观营中行视仓库军资噐仗讫还饮宴视之侍者服饰珍玩之物因谓干曰丈夫处世遇知己之主外托君臣之义内结骨肉之恩言行计从祸福共之假使苏张更生犹将抚其背而折其辞岂足下幼生所能移乎干笑而不言还称瑜雅量髙致非言辞所能间中州之士亦以此多之刘备之自京口还也权乘飞云大船追送之大宴防叙别权与备留语因叹瑜曰公瑾筹畧万人之英顾其噐量广大恐不久为人臣耳瑜之破魏军也曹公曰孤不羞走后书与权曰赤壁之役值有疾病孤烧船自退横使周瑜虚获此名瑜威声远着故曹刘咸欲疑譛之苏轼曰孟德所用皆为人役者也以子房待文若然终不免杀之岂能用公瑾之流度外之士哉【备立营改名公安油河在县西九十歩出施州由松滋至县入江】
　　汉孝献皇帝建安十五年春曹操下令求才【以魏纪脩】二月乙巳朔日有食之【本纪】冬曹操作铜爵台于邺【以魏纪脩】解题曰魏武立三台铜爵中台也金虎南台也冰井北台也左思魏都赋三台列峙而峥嵘余见建安九年解题
　　十二月刘备见孙权于京口求督荆州【以蜀书皇极经世脩】周瑜见孙权请取蜀及襄阳还卒于巴丘权以校尉鲁肃领其兵【以蜀书吴书皇极经世脩】
