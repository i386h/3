<!-- { "loadSidebar": true } -->
　　李万荣子兵马使乃自称宣武兵马使秋七月乙未以东都留守董晋为节度使丙申万荣卒乃伏诛【以新纪通鉴修】八月己未朔日有食之【以通鉴目録修】以田季安为节度使【以通鉴修】赵憬薨【以新纪修】九月丙午裴延龄卒【以通鉴修】冬十月甲戌諌议大夫崔损给事中赵崇儒同平章事【以新旧纪修】十一月乙未以右补阙韦渠牟为諌议大夫【以通鉴修】
　　唐德宗皇帝贞元十三年秋九月乙丑卢迈罢【新纪】冬十二月张建封入朝諌宫市弗听【以吕祖谦标目修】
　　唐德宗皇帝贞元十四年夏闰五月辛酉长武城军乱逐其使韩全义【新纪】秋七月壬申赵崇儒罢工部侍郎郑余庆为中书侍郎同平章事【以新纪修】八月初置神防统军【以通鉴修】九月吴少诚侵寿州【以通鉴修】己巳贬阳城为刺史【以朱熹纲目修】
　　唐德宗皇帝贞元十五年春二月丁丑宣武军节度使董晋薨乙酉宣武军乱杀其行军司马陆长源等宋州刺史刘全谅自称留后【以新纪通鉴修】以常州刺史李锜为浙西观察使诸道盐铁转运使【以吕祖谦标目修】己丑以刘全谅为节度使【以通鉴修】三月甲寅吴少诚陷唐州【以新纪修】秋八月乙未吴少诚寇陈许二州【以吕祖谦标目修】九月庚戌刘全谅卒兵马使韩自称宣武留后寻以为节度使【以新纪修】丙辰诏发十六道兵讨吴少诚【以通鉴修】冬十二月辛未咸宁忠武王浑瑊薨【以旧纪修】乙未诸道兵溃于小溵河【新纪】解题曰小溵河在颖昌府郾城县北
　　唐德宗皇帝贞元十六年春二月乙酉以夏绥节度使韩全义为蔡州招讨处置使【新纪】
　　解题曰夏绥节度使见开元八年朔方节度使解题
　　夏五月庚戌韩全义及吴少诚将战于广利原败绩【以新纪修】
　　解题曰窦苹音训广利城在溵水县之南
　　壬子张建封卒其子愔自称徐泗豪留后【以新旧纪修】秋七月吴少诚败韩全义于五楼【以通鉴修】
　　解题曰窦苹音训今商水东有五楼村
　　九月庚戌郑余庆贬郴州司马庚申太常卿齐抗为中书侍郎同平章事【新纪】冬十月戊子赦吴少诚【以吕祖谦标目修】唐德宗皇帝贞元十七年春二月大雹己亥霜戊申大雪震雹庚戌大雪雹夏五月壬戌朔日有食之【以新旧纪修】乙酉朔方邠宁庆节度使杨朝晟卒六月兵马使高固自称知军事【以新纪通鉴修】浙西崔善贞论宫市进奉盐铁之弊送李锜杀之【以通鉴修】
　　解题曰范祖禹曰德宗本恶崔善贞直言故使李锜甘心善贞之死非特以告锜也钳天下之口而长奸臣之威实德宗杀之是朝廷杀諌者非锜杀告者也事见通鉴【崔偃曰髙祖信皇甫无逸斩皇甫希仁太宗信房乔斩上变者天下是之明皇告者付安禄山德宗械崔善贞付李锜则祸乱相仍顾不异哉】
　　己酉以髙固为节度使【以通鉴修】丁巳王武俊卒其子成德节度副大使士贞自称留后秋七月辛巳以为节度使【以新纪通鉴修】己丑吐蕃陷麟州【通鉴】九月韦臯大破吐蕃冬十月庚子加臯中书令爵南康王【以通鉴修】
　　唐德宗皇帝贞元十八年秋七月乙亥罢正衙奏事【新纪】唐德宗皇帝贞元十九年春三月壬子淮南节度使杜佑检校司空同平章事【以新纪修】丁夘迁献懿二祖于德明兴圣庙【以朱熹纲目修】
　　解题曰按新史礼乐志唐兴以景帝为太祖而世近在三昭三穆之内至禘祫乃虚东向之位而太祖列于昭穆代宗祔宗肃宗而迁献祖懿祖于夹室于是太祖居第一室禘祫得东向而献懿不合食建中二年太学博士陈京请献懿立别庙至禘祫则享礼仪使顔真卿议曰太祖居百代不迁之尊而禘祫之时暂居昭穆屈己以奉祖宗乃引蔡谟议以献祖居东向而懿祖太祖以下左右为昭穆贞元十七年太常裴郁议以非是请下百寮议工部郎中张荐议与真卿同太子左庶子李嵘等七人曰献懿二祖宜藏夹室以合祭法逺庙为祧而坛墠有祷则祭无祷则止之义吏部郎中栁冕等十二人曰周礼有先公之祧迁主藏于后稷之庙又有先王之祧其迁主藏于文武之庙今懿献犹周先公也请筑别庙以居之司勲员外裴枢曰建石室于寝园以藏神主至禘祫之岁则祭之考功贠外郎陈京同官尉仲子陵皆曰迁神主于德明兴圣庙【李绘曰天寳元年诏追尊咎繇为德明皇帝凉武昭王为兴圣皇帝十年立庙欲迁献懿祔此庙者陈京建中二年奏议本意至此复申其説】京兆少尹韦武曰祫则献祖东向禘则太祖东向十一年左司郎中陆淳曰议者多矣一曰复太祖之正位二曰并列昭穆而虚东向三曰祫则献祖禘则太祖迭居东向而复正太祖之位为是然太祖复位则献懿之主宜有所归一曰藏诸夹室二曰置之别庙三曰迁于园寝四曰祔于兴圣唯祔于兴圣为是至十九年左仆射姚南仲等献议五十七封付都省集议户部尚书王绍等五十五人请迁懿祖祔兴圣庙议遂定由是太祖始复东向之位
　　乙亥司农卿李实兼京兆尹【以通鉴修】秋七月己未齐抗罢【新纪】自正月不至是月甲戌始【以新纪修】翰林待诏王伾王叔文侍太子翰林学士韦执谊等与之交结【以吕祖谦标目修】解题曰范祖禹曰古之教太子者必选天下之贤使与之共处左右前后皆正人也其后嗣犹或不能成德而小人之依德宗不能选贤以辅导东宫而惟使技艺博奕之人入侍岂不愚其子乎夫有十金之产者必欲其子守之有一命之爵者必欲其子继之此常人之情也而况天下至大祖业至重可不求贤以传其子而愚之乎诗曰其谁知之盖亦勿思昔之人君疑贤者导其子之为非而不疑于小人因之不教其子者亦不思而已矣事见通鉴
　　冬闰十月崔损卒十二月太常卿髙郢为中书侍郎吏部侍郎郑珣瑜为门下侍郎同平章事【以新纪修】贬监察御史韩愈为阳山令【以通鉴修】
　　解题曰按新旧史韩愈之贬皆以为论宫市事方崧卿云李翺所作行状但云为幸臣所恶皇甫湜神道碑亦止云闗中旱饥专政者恶之则非为宫市明矣公诗云或疑自上疏上疏岂其由是未必皆上疏之罪也又诗云伾文未揃崖州炽虽得赦宥常愁猜是其为叔文等所排明甚不知新旧史何以不取
　　唐德宗皇帝贞元二十年夏六月昭义节度使李长荣卒兵马使卢从史自立秋八月己未以为节度使【以吕祖谦标目修】





　　大事记续编卷六十一
　　钦定四库全书
　　大事记续编卷六十二　　　明　王祎　撰
　　唐顺宗皇帝永贞元年春正月癸巳帝崩于会宁殿丙申太子诵即皇帝位有疾【新旧纪通鉴修】
　　解题曰范祖禹曰先王于其即位也必以礼正其始于其将没也亦以礼正其终顾命之书所以为万世帝王之法也后世之君以富有天下为心惟恐失之大利所在天理灭焉故父子相疑以终事为讳以后嗣为忌是以继承之际鲜有能正其理者顺宗为太子二十余年既有壮子一旦病不能言而德宗亦寝疾弥留中外隔絶大臣不得闻知德宗既崩宦者犹有他议或太子幼弱储位未定几何而不乱也德宗将没不能召宰相而属以社稷储君废置繋于宦者次公等特以草诏得至禁中遂沮其谋不然几有赵髙之事后之人主可不鉴哉事见通鉴【宋敏求长安志会宁殿在大明宫】
　　二月癸夘始朝见百官【以新旧纪通鉴修】辛亥吏部郎中韦执谊为尚书左丞同平章事【以新纪通鉴修】辛酉李实贬【以通鉴修】壬戌以殿中丞王伾为散骑常侍蘓州司功参军王叔文为起居舍人翰林学士【以旧纪通鉴修】甲子大赦罢进奉宫市【吕祖谦标目修】乙丑罢盐铁使月进【新纪】三月辛未王伾为翰林学士【以通鉴修】壬申追陆贽郑余庆阳城等赴京师贽与城已卒寻赠贽兵部尚书諡曰宣城左散骑常侍【以韩愈实録修】以李锜为镇海节度使加杜祐度支诸道盐铁转运使王叔文副之【以通鉴修】以张愔为节度使【以通鉴修】癸巳立子广陵郡王纯为皇太子【以新纪修】夏四月壬寅立子弟二十一人为王【以新纪修】五月辛未以金吾大将军范希朝为神防京西行营节度使欲夺宦官兵柄不克【以新史兵志修】
　　解题曰叶适曰王叔文収宦者兵权不就韩愈着于实録方以为幸其曰六军百万虎与貔天子自将非他师一朝夺印付私党凛凛朝士何能为盖知目前之祸未知他日之祸也事见通鉴【韩虎曰范希朝虽为王叔文用将收宦者兵权宦者不能害也及刘从谏论仇士良终为身后之害宋白续通典左神防军六万二千四百四十二人马八千四十四匹在城三万四千三百九十二人外镇及采造二万九千六百三人京西北普润镇崇信城在凤翔府西北二百二十五里复改崇信军定平镇归化城定逺城永安城邰阳县等八镇二万六千一百十七人马一万二千一百六十六匹右神防军四万六千五百二十四人马五千九百五十一疋在城二万七千四十五人外镇及采造一万九千四百七十九人京西北奉天麟逰良原庆州镇怀逺城一万七千四百二十七人马四千七百八疋实録元和十五年十月制神防十二镇共十八万六千七百余广明元年田令孜充左右神防外八镇内八镇诸道兵马都指挥等使】
　　辛夘王叔文为户部侍郎【以通鉴修】六月癸丑韦臯表请太子监国【以朱熹纲目修】丁巳王叔文以母丧去位【以通鉴目録修】秋七月乙未皇太子权句当军国政事太常卿杜黄裳为门下侍郎金吾卫大将军袁滋为中书侍郎同平章事郑珣瑜髙郢罢【以新纪修】八月庚子帝自称太上皇辛丑徙居兴庆宫改元立良娣王氏为太上皇后【以新纪修】壬寅贬王伾开州司马王叔文渝州司户叔文寻伏诛【以通鉴修】乙巳太子纯即皇帝位【以新旧纪修】庚戌罢献祥瑞珍竒【以新纪修】癸丑南康忠武王韦臯薨行军司马刘辟自称西川留后己未以袁滋为劒南东西川山南西道安抚大使【以新纪通鉴修】并别库于正库【以吕祖谦标目修】癸亥尚书左丞郑余庆同平章事【通鉴】九月己巳罢教坊乐工正员官【新纪】己夘贬神防行军司马韩泰司封郎中韩晔员外郎栁宗元刘禹锡为诸州刺史【以旧纪修】冬十月丁酉贾耽薨【以旧纪修】戊戌袁滋罢为西川节度使【以通鉴修】己酉崇陵庙号德宗【以新旧纪修】
　　解题曰宋祁賛曰德宗猜忌刻薄以彊明自任耻见辱于正论而忘受欺于奸防故其疑萧复之轻已谓姜公辅为卖直而不能容用卢赵賛则至于败乱而终不悔及奉天之难深自惩艾遂行姑息之政由是朝廷益弱而藩镇愈彊至于唐亡其患以此
　　十一月迁髙宗主于西夹室【以通鉴目録修】壬申韦执谊贬崖州司马【以旧纪修】夏绥留后杨惠琳反【以新纪修】回鹘懐信可汗死遣使册其嗣为腾里録可汗【以列传通鉴修】十二月己酉以给事中刘辟为西川节度副使【以旧纪修】壬戌翰林学士郑絪同平章事【以新纪修】以考功郎中李吉甫为中书舎人员外郎裴洎为考功郎中并充翰林学士【以旧纪修】













　　大事记续编卷六十二
<史部,编年类,大事记续编>
　　钦定四库全书
　　大事记续编卷六十三　　　明　王祎　撰
　　唐宪宗皇帝元和元年春正月丙寅上上皇尊号【以通鉴修】丁夘改元【以新旧纪修】
