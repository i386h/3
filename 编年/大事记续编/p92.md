<!-- { "loadSidebar": true } -->
　　解题曰殿中将军垣护之随到彦之北伐彦之将回师防之为书諌曰残虏畏威望风奔迸八载侵地不战克复方当长驱朔漠穷扫遗丑况乃自送无假逺劳宜使竺灵秀速进滑台助朱脩之固守节下大军进拟河北则牢洛遗冦自然奔退昔人有连年攻战失众乏粮者犹张胆争前莫肯轻退况今青州丰穰济漕流通士马饱逸威力无损若空弃滑台坐防成业岂是朝廷受任之防彦之不纳余见通鉴李舜臣曰宋文帝大举北伐而魏人遽敛戍相避此岂其情也哉观崔浩欲纵使北来徐取于秋髙马肥之际而魏主亦欲躬自往击于冬寒地净之时此其谋甚不可忽也使彦之辈励兵秣马以攻为守东道冲冀西道指邺如此则敌常备我之不暇而何暇于攻哉列守河南东西二千里一处不过数千祗足为敌人之饵尔而谓之知兵可乎方魏之伐蠕蠕也其国人皆谓宋师南侵而舍之北伐此危道也当时既不知其虚及魏之伐赫连也其国人又谓宋师皆在河中若舍之西行则失山东矣又不能乘其隙魏人既举蠕蠕赫连旁无后忧然后致疾于我虽有智者不知所以为计矣
　　夏主定走保上邽魏取安定陇西【以吕祖谦标目魏纪修】辛丑魏攻滑台【以魏纪修】魏叔孙建都督冀青等四州军事【以通鉴修】己酉魏主围夏主定于鹑觚原【以通鉴修】十二月丁夘魏克夏平凉取关中【以魏纪修】宋到彦之王仲徳下狱免官【以通鉴修】宋王昙首卒【以列传修】
　　【宋太祖文皇帝元嘉八年魏世祖太武皇帝神防四年　燕冯大兴元年　秦乞伏暮末永四年　凉沮渠蒙逊义初元年　夏赫连定胜光四年】春正月壬午朔燕改元【以吕祖谦标目修】
　　解题曰宋庠纪年通谱太兴本晋元帝年号
　　宋檀道济救滑台丁酉大破魏师于夀张【以纪传修】
　　解题曰夀张今东平属县
　　夏取南安执秦王暮末以归杀之【以吕祖谦标目修】
　　解题曰按载记始国仁以晋太元十年僣位至暮末四世凡四十六载而灭【宋庠纪年通谱乞伏上距国仁通干归降姚兴复自立四十七年矣】
　　二月辛酉魏取滑台【以吕祖谦标目修】癸酉魏主还【以朱熹纲目修】宋檀道济军还丁丑青州刺史萧思话奔平昌【以本纪修】解题曰按宋书州郡志平昌郡魏文帝分城阳立今密州
　　夏六月夏主定击河西吐谷浑邀而执之【以吕祖谦标目修】闰七月魏请昏于宋自是聘使不絶【以吕祖谦标目修】宋抚军长史刘湛为太子詹事给事中参知政事【以吕祖谦标目修】秋九月庚申魏特进光禄大夫崔浩为司徒【以本纪修】癸亥魏以河西王蒙逊为凉王【以本纪修】
　　解题曰北凉自是称凉
　　壬申魏征世胄名士【以朱熹纲目吕祖谦标目修】
　　解题曰本纪诏曰顷方夏未宁戎车屡驾今二冦摧殄将偃武修文理废职举逸民拔起幽穷延登隽乂昧旦思求想遇师辅虽殷宗之梦版筑罔以加也访诸有司咸称范阳卢博陵崔绰赵郡李灵河间邢颖勃海髙允广平游雅太原张伟等皆贤隽之胄冠冕州邦皆羽仪之用诗不云乎鹤鸣于九皋声闻于天庶得其人任之政事共臻邕熈之化易曰我有好爵吾与尔縻之如之比隠迹衡门不耀名誉者尽敕州郡以礼发遣遂征等及州郡所遣至者数百人皆差次叙用明年髙允同征卢崔绰广甯燕崇常陟勃海髙毗李歆博陵许堪京兆杜铨韦阖赵郡李诜李灵李遐太原张伟范阳祖迈祖侃中山刘策常山许琛西河宋宣燕郡刘遐河间邢颖勃海高济雁门李熈广平游雅博陵崔建西河宋愔长乐潘天符杜熈中山张纲上谷张诞鴈门王道雅闵弼中山郎苗上谷侯辩赵郡吕季才
　　冬十月戊寅魏崔浩更定律令【以魏纪修】是嵗凉改元【以通鉴修】解题曰宋庠纪年通谱蒙逊受魏凉州牧凉王之号故改元
　　【宋太祖文皇帝元嘉九年魏世祖太武皇帝延和元年　燕冯大兴二年　凉沮渠蒙逊义和二年】春正月丙午魏尊保太后为皇太后立贵人赫连氏为皇后子晃为皇太子改元【以本纪修】
　　解题曰按魏书皇后传序太祖追尊祖妣皆从帝諡为皇后始立中宫余妾或称夫人多少无限然皆有品次世祖稍増左右昭仪及贵人椒房中式数等后庭渐已多矣又世祖髙宗缘保母劬劳之恩并极尊崇之义髙祖改定内官左右昭仪位视大司马三夫人视三公三嫔视三卿六嫔视六卿世妇视中大夫御女视元士后置女职以典内事内司视尚书令仆作司大监女侍中三官视二品监女尚书美人女史女贤人书史书女小书女五官视三品中才人供人中使女生才人恭使宫人视四品春衣女酒女飨女食奚官女奴视五品
　　二月壬申吐谷浑送故夏主定于魏魏杀之【以吕祖谦标目修】解题曰按晋书载记自勃勃至定凡二十有六载而亡【王容曰赫连三主二十五年匈奴左贤王刘毅之子渊兴于汾晋而右贤王去罕之孙刘虎亦兴于北方渊之后既衷而虎之后赫连勃勃浸盛至是亦灭矣】
　　夏六月戊寅宋彭城王义康改领扬州刺史【以本纪修】宋分青州置冀州【以吕祖谦标目修】吐谷浑王慕璝告捷于宋封为陇西王【以通鉴修】庚寅魏主伐燕【以魏本纪修】秋七月庚午宋以殷景仁为尚书仆射刘湛为领军将军【以本纪修】宋妖贼赵广反于蜀【以本纪修】魏主围燕和龙取十部九月乙夘还【以吕祖谦标目修】赵广推程道养为蜀王围成都【以吕祖谦标目修】解题曰程道养改元泰始宋庠纪年通谱泰始本晋武帝年号
　　冬十二月燕故太子崇以辽西降魏【以稽古录修】宋益州参军裴方明破赵广【以列传修】
　　解题曰益州领蜀【宋成都府简普彭三州懐安军之地】广汉【成都潼川二府汉彭二州懐安军之地】巴西【顺庆潼川二府阆巴蓬三州广安石泉二军之地】梓橦【隆庆潼川二府绵州石泉军之地】遂宁【遂宁府普汉二州之地】江阳【属眉州】懐宁【属成都府】宁蜀【潼川成都二府茂隆二州之地】越嶲【叙州嶲州之地】汶山【彭州永康军之地】南隂军【属汉州】犍为【嘉定绍熈崇庆三府叙眉资普隆五州长宁军之地】始康【属成都府】晋熈【汉州】晋原【崇庆嘉定二府黎卭雅三州永康军之地】宋宁【属成都府】安固【侨置】南汉中【属汉州】北隂平【属隆庆州】武都【属同庆府】新城【属潼川府】南新巴【侨置】南晋夀【属彭州】宋兴【属成都府】南宕渠【渠巴蓬达四州广安军之地】天水【侨置】东江阳【属绍熈府资泸昌三州长宁军富顺监之地】沈黎【黎州嶲州之地】郡二十九
　　【宋太祖文皇帝元嘉十年魏世祖太武皇帝延和二年　燕冯大兴三年　凉沮渠牧犍永和元年】春二月庚午魏封冯崇为辽西王【以魏本纪修】宋裴方明击程道养大败走之【以通鉴修】夏四月凉王蒙逊卒子牧犍立改元魏封为河西王【以吕祖谦标目修】五月宋裴方明军涪城赵广等奔散【以吕祖谦标目修】秋九月戊午魏封杨难当为南秦王冬十一月丁未杨难当陷汉中【以吕祖谦标目修】
　　解题曰杨难当改元建义宋庠纪年通谱建义本乞伏国仁年号汉中自晋建兴二年陷于李雄三十三年而复康宁元年陷于苻坚十三年而复义熈元年杨盛据之九年而复宋元嘉十年杨难当陷之未几而复梁天监四年元魏陷之三十一年而复承圣元年西魏复陷之厯陈而不能复
　　十二月宋前临川内史谢灵运伏诛【以列传修】
　　解题曰灵运家世为晋元勲屈身刘氏非其本心也观其诗云韩亡子房奋秦帝鲁连耻又临终作诗云龚胜无余生李业有终尽其意亦略可观矣广州之刑野史谓灵运舎司马协少子正寝酣笑不止文帝闻而之讽主者劾以渎货史皆没而不书余见通鉴
　　魏立徐州于外黄【以吕祖谦标目修】
　　解题曰外黄在今开封雍丘县东六十里
　　甲戌【宋太祖文皇帝元嘉十一年魏世祖太武皇帝延和三年　燕冯大兴四年凉沮渠牧犍永和二年】春二月丁夘魏寛徭赋【以魏本纪修】宋梁南秦
　　二州刺史萧思话破杨难当闰三月复汉中【以通鉴本纪修】魏杀赫连昌【以吕祖谦标目修】辛巳燕王称藩于魏【以朱熹纲目修】夏五月戊寅宋以沮渠牧犍为河西王【以本纪修】六月辛亥魏伐燕【以魏本纪修】
　　【宋太祖文皇帝元嘉十二年魏世祖太武皇帝太延元年　燕冯大兴五年　凉沮渠牧犍永和三年】春正月己未朔日有食之【以本纪修】燕王称藩于宋癸酉诏封之【以本纪修】甲申魏改元【以魏本纪修】夏四月宋加殷景仁中书令中防军【以通鉴修】六月戊申魏伐燕【以魏本纪修】宋大水赈恤禁酒【以南史本纪修】冬宋禁擅铸佛像造塔寺【以通鉴修】
　　【宋太祖文皇帝元嘉十三年魏世祖太武皇帝太延二年　燕冯大兴六年　凉沮渠牧犍永和四年】春宋徴司空檀道济三月己未并其诸子杀之【以吕祖谦标目修】
　　解题曰以讨谢晦之事观之文帝未必有杀道济之心杀之者刘湛也事见通鉴
　　魏伐燕【以吕祖谦标目修】杨难当称秦王改元【以吕祖谦标目修】夏五月乙夘燕王奔髙丽【以吕祖谦标目修】
　　解题曰跋以晋安帝义熈五年僣号至二世凡二十八载
　　秋七月魏伐杨难当九月走之【以吕祖谦标目修】
　　【宋太祖文皇帝元嘉十四年魏世祖太武皇帝太延三年　凉沮渠牧犍永和五年】夏四月赵广降宋【以通鉴修】二月己丑魏诏吏民得告守令罪【以魏本纪修】是嵗西域十六国朝贡于魏【以魏本纪修】
　　解题曰按三国志注西戎汉初开西域道时有三十六国后分为五十余建武以来更相吞灭今有二十従炖煌玉门闗入西域前有二道今有三道従玉门西出经婼羌转西越防岭经悬度入大月氏为南道従玉门西出发都防并回三陇沙北头经居卢仓従沙西井转西北过龙堆到故接兰转西诣兹至防岭为中道従玉门西北出经横坑辟三陇沙及龙堆出五船北到车师界戊巳校尉所治髙昌转西与中道合兹为新道后魏西域传散骑侍郎董琬髙明等出鄯善凡所经见及传闻太延中十六国分其地为四域自黄岭以东流沙以西为一域黄岭以西海曲以东为一域者舌以南月氏以北为一域两海之间水泽以南为一域内诸小渠长葢以百数其出西域本有二道后更为四出自玉门渡流沙西行二千里至鄯善为一道自玉门渡流沙北行二千二百里至车师为一道従莎车南行一百里至防岭防岭西一千三百里至伽倍为一道自莎车西南五百里防岭西南一千三百里至沙路为一道南史列传隋裴矩西域图记自炖煌至西海凡三道北道従伊吾经蒲类海铁勒部突厥可汗庭渡北流河至拂菻国达西海中道従髙昌焉耆兹疎勒度防岭又经防汗苏勒沙那国康国曹国何国安国穆国至波斯达西海南道从鄯善于阗朱俱波喝盘陀度防岭又经护密吐火罗挹□忛延漕国至北波罗门达西海
