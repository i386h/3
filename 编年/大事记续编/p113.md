<!-- { "loadSidebar": true } -->
　　二月齐任城王湝太宰广宁王孝珩起兵冀州周齐王宪擒之齐北朔州前长史迎定州刺史范阳王绍义起兵败奔突厥【以周纪及吕祖谦标目修】梁主朝周主于邺【以通鉴修】乙卯周主还【以周纪修】三月壬午周举山东明经干治者【以周纪修】夏四月戊申周以高纬为温公【以周纪修】六月周主东巡【通鉴】秋七月周举山东有才者【以周纪修】八月壬寅周颁权衡度量【以周纪修】周放杂户为民【以吕祖谦标目修】九月戊寅周制衣禁【以吕祖谦标目修】冬十月陈吴明彻攻周彭城戊午破徐州总管梁士彦【以本纪修】
　　解题曰按陈书列传高宗鋭意河南以为指麾可定通直散骑常侍蔡景厯谏称师老将骄不宜过穷逺畧高宗恶其沮众大怒又问五兵尚书毛喜曰我欲进兵彭汴于卿意如何对曰淮左新平边氓未乂周氏始吞齐国难与争锋岂宜以卒疲兵复加深入且弃舟檝之工践车骑之地去长就短非吾所便不若安民保境寝兵复约然后广募英竒顺时而动斯久长之术也不从余见通鉴叶适曰明彻初北出疑沮满朝后争取河南乃无以为不可盖畏怯于未形奋迅于已验常人之情无不然景厯之言非止小事乃江左三百年兴亡所系也
　　周族诛高纬杀穆提婆等【以吕祖谦标目修】
　　解题曰按北齐书纪传周武帝以提婆为柱国宜州刺史建国七年云将据州起兵与后主相应诛死高阿那肱至长安授大将军封公为隆州刺史大象末在蜀从王谦起兵诛死韩长鸾仕隋位终于陇州刺史
　　十一月周遣上大将军王轨救彭城【以周纪修】周稽胡反讨平之【以周纪修】
　　解题曰见魏孝明帝孝昌元年山胡解题
　　周减妃嫔之数【以周纪修】己亥晦日有食之【以周纪修】周初行刑书要制【以周纪修】十二月周徙幷州四万户于关中【以周纪修】齐北营州刺史高宝宁请高绍义称帝从之改元武平【以通鉴修】
　　解题曰宋庠纪年通谱武平乃其本朝武成帝之年再用之者将有意耶抑乱亡之无法耶
　　【陈高宗宣皇帝大建十年　后梁中宗皇帝天保十七年周武皇帝宣政元年】春二月周王轨据淮口吴明彻遁军溃见执【以陈周纪传修】解题曰按周史列传达奚长儒与王轨围明彻于吕梁陈援军至轨令长儒拒之长儒取车轮数百系以大石沈之清水连毂相次以待之舰碍轮不得进长儒纵竒兵大破之获明彻余见通鉴【清水见晋太宁二年泗口解题】叶适曰江左自刘裕后未有明彻之功所以能然者乗齐政乱也及齐灭而周人方鋭明彻不量时度力轻弃根本贪进无继岂惟已得复失败弃前功而南北两立之势自此不完不然叔宝未遽亡也
　　三月甲戌周主初服常冠【以周纪修】
　　解题曰胡寅曰周家纱襆此后世巾帻朝冠之所自始也纱襆既行诸冠渐废纱而用漆为两带上结两带后垂唐以来则然矣此四脚之变也其后则又以其垂者左右横之而其顶则起后平前方为六角稽之法象果何所则求之意义果何所据然而行之数百年莫有以为非也治天下莫大于礼必欲尽善其必放古而立制夫亦何独冠为然哉【沈括曰幞头一谓之四脚乃四带也亦谓之折上巾唐制唯人主得用硬脚晩唐方镇擅命始僭用硬脚】
　　壬辰周改元【以周纪修】夏四月壬子周令遭丧者听终制【以周纪修】五月己丑周主伐突厥有疾而还六月丁酉朔殂戊戌太子赟即皇帝位尊皇后为皇太后以吏部下大夫郑译为开府仪同大将军委以朝政甲子杀齐王宪闰月乙亥立妃杨氏为皇后秋七月壬戌以亳州总管杨坚为上柱国大司马【以通鉴及吕祖谦标目修】
　　解题曰唐勳级自武骑尉十二转而至上柱国前代皆为正官自宇文高齐日寻干戈始于正官外加勳官以宠军功后遂及文臣普加之
　　是岁周以太师蜀公尉迟迥为相州总管【以周纪修】周盐酒【以隋食货志修】
　　解题曰按隋食货志周末官置酒场収利盐池盐井皆禁百姓采用今载于孝静帝即位之初
　　【陈高宗宣皇帝大建十一年　后梁中宗皇帝天保十八年周孝静帝宇文阐大象元年】春正月癸巳周王始服汉衣冠改元大成置四辅【以周纪修】戊午周立子鲁王阐为太子【以吕祖谦标目修】二月周以洛阳为东京治洛阳宫【以周纪修】
　　解题曰按周书洛阳宫殿虽未成毕其规摹壮丽逾于汉魏逺矣
　　周主杀徐州总管王轨司卫上大夫宇文孝伯等【以吕祖谦标目修】周以赵王招女妻突厥【以吕祖谦标目修】辛巳周主传位于太子阐改元自称天元皇帝【以吕祖谦标目修】夏五月陈初用大货六铢钱【以陈纪修】周遣赵王招陈王纯越王盛代王达滕王逌之国【以吕祖谦标目修】秋七月周天元帝立四后【以周纪修】八月周行刑经圣制法益深矣【以周纪修】九月周遣大司空郧公韦孝寛为行军元帅侵陈【以吕祖谦标目修】
　　解题曰李绘曰晋作三军谋元帅虽有元帅之称而非官名元帅之名始于周事见通鉴
　　冬十月壬戌周复佛老像【以吕祖谦标目修】十一月周取陈寿阳黄城广陵【以周纪修】
　　解题曰江北要害在此三城故孝寛等三将自攻之取三城而江北举矣水经注柴水又东迳黄城西今黄州黄陂县
　　周铸当千钱与五行大布并行【以周纪修】十二月周初作乞寒胡戏【以周纪修】
　　解题曰通典乞寒者西蕃之乐也【唐张説谏曰挥水投泥失容斯甚裸体跳足盛德何观徐错方舆记庭州车师后王庭发汗胡国即古渠搜国高宗朝此国进发汗胡戏】
　　陈江北三州九郡之民还江南周取其地【以举要厯补遗修】解题曰江北之复仅六年尔而遽失之按周书列传初韦孝寛到淮南所在皆密送诚然彼五门尤为险要陈人若开放塘水即津济路絶孝寛遽令分据守之陈刺史吴文立果遣决堰已无及于是陈人退走江北悉平余见通鉴
　　【陈高宗宣皇帝大建十二年　后梁中宗皇帝天保十九年周孝静皇帝大象二年】春正月乙卯周税入市者人一钱【以吕祖谦标目修】三月周大司徒行军总管杞公亮反袭韦孝寛不克戊子伏诛【以周纪修】周天元帝立五后【以吕祖谦标目修】夏五月乙未周天元帝殂御正下大夫刘昉内史上大夫郑译等矫诏以前大疑杨坚总知中外兵马事御正中大夫顔之仪请召赵王招不克坚征赵陈越代滕五王丁未坚自为左丞相假黄钺以郑译为相府长史刘昉为司马内史下大夫高颎为司録行寛政罢入市税钱【以周纪传修】
　　解题曰按隋书列传郑译刘昉谋引高祖入受顾托既而译宣诏文武百官皆受高祖节度时顔之仪与宦者谋引大将军宇文仲辅政仲已至御座译知之遽率开府杨惠及刘昉皇甫绩柳裘俱入仲与之仪见译等愕然逡巡欲出高祖因执之周史列传宣帝崩文帝入禁中将总朝政令子勇召滕王瓒瓒素与帝不恊不从曰作隋国公恐不能保何乃更为族灭事邪余见通鉴【北史列传开皇中蔡王智积将葬尉太妃帝曰我有同生二弟并倚妇家势常憎嫉我医师边隐逐势言我后百日当病癞二弟私意喜以告父母父母泣谓我曰尔二弟大剧不能爱兄我因言一日有天下当改其姓为悖父母许我此言及母亡后二弟及妇又谗我言于晋公盖坚萌不轨之志久矣况假之以窃之机便耶】
　　六月庚申周复佛道二教【以吕祖谦标目修】周尉迟回起兵讨杨坚坚遣行军元帅韦孝寛将关中兵击之【以吕祖谦标目修】周杨坚杀毕王贤【以周纪修】突厥执高绍义送于周【以吕祖谦标目修】秋七月青州总管尉迟勤荥州刺史宇文胄皆应尉迟回周遣清河公杨素击胄丁未杨坚自加都督中外军事己酉郧州总管司马消难应尉迟回周以柱国王谊为行军元帅击之【以吕祖谦标目修】
　　解题曰隋书地理志荥阳郡汜水县后周置荥州郧州宋德安府
　　壬子周杨坚杀赵王招越王盛【以吕祖谦标目修】司马消难以九州八镇降陈【以本纪修】八月益州总管王谦举兵周以柱国梁睿为行军元帅击之【以吕祖谦标目修】庚午周韦孝寛破尉迟回于邺回死之【以周纪修】司马消难奔陈【以吕祖谦标目修】周
　　宇文胄败死【以通鉴修】九月周杨坚以其世子　　　　　　　　　　　　　　　　　　　　【勇】为洛州总管统旧齐之地【以通鉴修】壬子周杨坚自为大丞相【以周纪修】冬十月甲寅日有食之【以周纪修】周杨坚杀陈王纯【以吕祖谦标目修】周王谦败死【以吕祖谦标目修】十一月周郧襄公韦孝寛卒【以周纪修】十二月周诏诸改姓者悉复旧【以通鉴修】甲子周杨坚自为相国隋王加殊礼九锡【以周纪修】辛巳周隋王坚杀代王达滕王逌【以周纪修】






　　大事记续编卷四十五
　　钦定四库全书
　　大事记续编卷四十六　　　明　王祎　撰
　　【陈高宗宣皇帝大建十三年　后梁中宗皇帝天保二十年隋高祖文皇帝杨坚开皇元年】春正月壬午周改元大定【以周纪修】春二月甲子周隋王坚自称皇帝改元除周六官置三师三公省台寺府勳散官相国司马高颎为左仆射兼纳言相国内郎李德林为内史令乙丑追尊考妣为帝后丙寅立王后独孤氏为皇后世子勇为皇太子己巳废其主为介公寻灭宇文氏【以隋纪吕祖谦标目修】
　　解题曰叶适曰易周氏官仪依汉魏之旧簒位第一事也虽庸谄相遇知在扫灭前迹亦由茍慕虚名人情不顺有以使之矣胡寅曰虞庆则请除宇文氏非惟逢迎隋主忌克之心亦习闻前世风以为故常尔李德林正言而不见信者国移君废已无仗节死难之义而欲全彼破亡之宗宜隋主之忽其言也若乃以书生斥之云者猾胥险吏固疾儒士此则杨坚之本态也隋之所以亡国者有二焉一曰隋文以胥吏治国上曰独孤氏以妬忌治家如是而已余见通鉴
　　隋前开府仪同三司苏威为太子少保【以列传修】丁丑隋晋王广为幷州总管【以通鉴修】三月戊子隋上开府贺若弼为吴州总管和州刺史韩擒虎为庐州总管【以吕祖谦标目修】解题曰隋书地理志后周改南兖州为吴州
　　戊戌隋苏威兼纳言度支尚书与高颎参掌朝政威奏减简赋役【以吕祖谦标目修】夏四月隋放散乐禁杂戏【以隋纪修】五月隋弑介公【以吕祖谦标目修】秋八月吐谷浑冦隋凉州隋败之【以隋纪修】九月庚午陈取隋胡野【以吕祖谦标目修】
　　解题曰胡野在滁州来安县本纪作胡野通鉴作故野而明年正月又书归胡野可见其误
　　辛未隋蜀王秀为益州总管【以吕祖谦标目修】壬申隋遣高颎侵陈【以吕祖谦标目修】隋铸五铢钱悉禁古钱及私钱【以本纪修】隋上柱国郑译除名【以通鉴修】隋定律冬十月行之【以吕祖谦标目修】十一月隋聘陈【以隋纪修】是岁隋听民出家赋钱营佛像书【以朱熹纲目修】
　　解题曰韦述两京记曰隋文帝承周武之后大崇释氏以収人望
