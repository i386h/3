<!-- { "loadSidebar": true } -->
　　甲子晋主知逺至自太原戊辰改国号汉【以新纪吕祖谦标目脩】辽太后发兵拒辽主乌云兵败见囚乌云改元【以吕祖谦标目脩】秋七月甲午汉封马希广为楚王【以通鉴脩】天雄节度使杜重威天平节度使李守贞归命汉徙重威归徳节度使以归徳节度使髙行周代之防国节度使赵匡賛为晋昌节度使守贞代之闰月重威反庚午以行周为招讨使辛未杨邠郭威王章皆为正使【以新纪通鉴脩】庚辰汉立髙祖光武二庙追尊髙祖考妣以下为帝后凡六庙【以新纪通鉴脩】洺州归汉八月控鹤指挥使李荣等逐达尔玛以恒州归汉【以吕祖谦标目脩】汉敕盗皆抵死【以吕祖谦标目脩】汉封吴越王倧为吴越王【以通鉴脩】唐宋齐丘罢【以通鉴脩】南汉主晟杀其诸弟【以吕祖谦标目脩】
　　解题曰按路振九国志晟杀其弟浩昌等十四人防之诸子尽矣余见通鉴
　　九月甲戌汉以吏部尚书窦贞固守司空兼门下侍郎翰林学士李涛为中书侍郎同平章事【以新纪脩】庚寅汉主如魏州赵匡賛降蜀
　　解题曰匡賛延夀之子契丹所立也
　　冬十一月丁丑杜重威降汉以为太傅中书令【以通鉴吕祖谦标目脩】己夘汉史肇领归徳节度使兼马步都指挥使刘信领忠武节度使兼马步副都指挥使【以吕祖谦标目脩】解题曰宋州故属宣武军后唐曰归徳
　　十二月癸巳汉主至自魏州【以新纪脩】吴越诛李达【以十国纪年脩】汉鳯翔节度使侯益降蜀【以吕祖谦标目脩】
　　解题曰益契丹所署也
　　吴越将胡进思废其主倧立倧之弟俶【以新史世家脩】汉敕犯私盐麯皆抵死【以通鉴脩】
　　【汉髙祖皇帝干祐元年　南唐元宗皇帝保大六年南汉中宗皇帝干和六年　蜀秦国公孟昶广政十一年　楚王马希广　南平王髙保融吴越淮海王钱俶　辽天授二年】春正月乙夘汉改元【以新纪脩】赵匡賛侯益复降汉【以吕祖谦标目脩】己未汉主更名暠【以通鉴脩】汉以前威胜节度使冯道为太师【以通鉴脩】丁丑汉主大渐杨邠遣忠武节度使刘信之镇汉主暠殂【以新纪通鉴脩】
　　解题曰邠专辄之端见矣
　　庚辰汉诛杜重威及其三子二月辛巳朔皇子周王承祐即皇帝位丁亥尊皇后曰皇太后【以新纪通鉴脩】汉鳯翔巡检使王景崇及蜀人战于大散关败之【以新纪脩】三月汉永兴军将赵思绾据城李守贞反自称秦王【以通鉴脩】甲戌汉以王景崇为邠州留后不受命【以通鉴脩】辽节度使耶律忠弃定州遁晋末所陷州县皆复于汉【以吕祖谦标目脩】汉李涛请出杨邠郭威丁丑罢【以吕祖谦标目脩】夏四月汉以杨邠为中书侍郎同平章事兼枢宻使郭威为枢宻使王章同平章事【以新纪通鉴脩】
　　解题曰按新史列传是时汉方新造承契丹之后京师空乏而西三叛作周太祖用兵西方章供馈军旅未尝乏絶然征利剥下民甚苦之往时民租章増省耗緍钱出入皆以八十为陌章减其出者陌三县民诉田者必至州县覆之以括其陷田天下由此重困余见通鉴【沈括曰唐自皇甫镈为垫钱法至昭宗末乃定八十为陌汉王章又减三钱以七十七为陌输官仍用八十】
　　壬午汉以镇宁节度使郭从义为永兴都部署戊子保义节度使白文珂为河中都部署【以新纪旧传脩】
　　解题曰澶州故属天雄军晋置镇宁军
　　六月戊寅朔日有食之【通鉴】乙酉汉王景崇降蜀亦受李守贞官爵【以通鉴脩】秋七月庚申汉郭威同平章事【以通鉴脩】蜀以茶酒使王昭逺知枢宻使【以吕祖谦标目脩】八月壬午汉以郭威为西面招慰安抚使【以通鉴脩】乙未汉封吴越王俶为国王【以通鉴脩】冬十月蜀遣兵救王景崇汉鳯翔节度使赵晖破走之【以通鉴脩】癸夘南平王髙从诲卒其子保融知荆南留后【以吕祖谦标目脩】十一月甲寅汉族诛太子太傅李崧【以通鉴脩】十二月丁丑汉以髙保融为节度使【以通鉴脩】
　　【汉隠帝刘承祐干祐二年　南唐元宗皇帝保大七年南汉中宗皇帝干和七年　蜀秦国公孟昶广政十二年　楚王马希广　南平王髙保融吴越淮海王钱俶　辽天授三年】
　　解题曰宋庠纪年通谱隠帝即位三年卒不建元以至亡国虽天命有改亦人礼之先亡乎徐无党曰五代乱世以嗣君即位者五而改元不依古者四梁末帝晋出帝即位逾年宜改元而不改又明年然后改汉隠帝周世宗皆仍称先帝年号终其世不改帝名承祐年名干祐举国臣民共称而不改避当时莫大之失
　　夏五月乙丑赵思绾降汉寻杀之【以新纪脩】六月癸酉朔日有食之【以通鉴脩】秋七月壬戌汉李守贞自杀【以吕祖谦标目脩】八月汉郭威以头子命白文珂代西京留守王守恩【以通鉴脩】楚武平节度使马希蕚攻潭州败还【以吕祖谦标目脩】汉郭威入朝九月乙巳溥加执政藩镇恩【以通鉴脩】
　　解题曰威此举盖推广冯道不爱官物以赏士卒之意不待他日即位班赏已收中外之心矣事见通鉴
　　吴越募垦荒田者勿收其税【以通鉴脩】冬十月辽冦赵魏己丑汉遣郭威御之十一月辽兵遁【以新纪脩】十二月癸巳汉王景崇自杀【以吕祖谦标目脩】是嵗留从効取漳州唐以为清源节度使【以十国纪年脩】
　　【汉隠帝干祐三年　南唐元宗皇帝保大八年　南汉中宗皇帝干和八年　蜀国公孟昶广政十三年　楚王马希蕚　南平王髙保融　吴越淮海王钱俶　辽天授四年】春正月唐罢招讨使【以通鉴脩】夏四月壬午汉以郭威为天雄节度使领枢宻使【以新纪脩】
　　解题曰按新史列传周太祖出镇魏州史肇议带枢宻行苏逢吉杨邠以为不可与肇争于是卒如肇议肇恨之明日防饮窦贞固第肇厉声举爵属太祖曰昨日廷论何为异同今日与公饮此逢吉与邠亦举大爵曰此国家事也何必介意乎遂俱饮釂余见通鉴胡寅曰国有异政则变风作政无二门则上下治故善致理者政事必出于中书五代轻宰相而重枢宻使是政出于二矣又命枢宻使兼节度使是政出于三矣其后又诏河北兵甲但见郭威文书立皆禀应是政出于四矣废君易国反覆如奕棋不亦宜乎
　　五月己亥汉以府州蕃汉马步都指挥使折徳扆为团练使【以通鉴脩】冬十一月甲子朔日有食之【通鉴】辛未楚王马希蕚攻潭州【以通鉴脩】丙子汉族诛杨邠史肇王章使诛郭威弗克丁丑威反辛巳义成节度使宋延渥降之壬午泰宁节度使慕容彦超屯于七里甲申汉主劳军于刘子陂彦超击威弗克
　　解题曰七里今河南府洛阳县有七里涧【洛阳记曰城东有石桥以跨七里涧朱敏求河南志后魏城东七里桥是也水经注谷水迳张方垒北方围洛阳于城西七里凿垒河南志后魏城西七里有张方桥是也隋因汉魏故城西徙十八里五代因之则前日之城东固在其东而城西亦在其东当攷】
　　刘子陂在七里店之北
　　乙酉汉主承祐奔赵村自杀苏逢吉自杀
　　解题曰按实录郭允明知事不济抽刃犯跸而崩旧史帝纪郭允明知事不济乃剚刃于帝而崩允明自杀周太祖纪允明弑汉帝于北郊新史本纪郭允明弑帝列传帝走赵村郭允明从后追之弑帝于民舍乃自杀刘恕曰允明帝所亲信何由弑逆盖郭威兵杀帝事成之后讳之因允明自杀归罪耳通鉴遂谓弑帝未必是允明要之皆臆决也不如以实录新旧史为据
　　丙戌威入京师大掠己丑威请立武宁节度使赟为嗣遣冯道迎之
　　解题曰按九国志隠帝遇弑周祖驻兵京师将谋篡代恐人心未洽于是议立嗣君五代史阙文新史列传周祖入京师百官谒之周祖见道犹设拜意道便行推戴道受拜如平时徐曰侍中此行不易周祖意沮故禅代之谋稍缓遂阳立湘隂公赟为汉嗣遣道迎赟于徐州赟未至太祖将兵北至澶州拥兵而反遂代汉【陶岳五代补录湘隂公镇徐州辟郭忠恕为推官忠恕知事变正色责冯道曰令公累朝大臣诚信着天下四方无贤不肖皆谓之长者今一旦作脱空汉前功俱弃令公之心安乎道无以对因劝湘隂公杀道奔河东犹豫不决遂及祸】通鉴考异曰周祖既克京城所以不即为帝者盖以汉之宗室崇在河东信在许州赟在徐州若遽代汉虑三镇举兵以兴复为辞则中外必有响应者故阳称辅立宗子信素庸愚不足畏赟乃崇子故迎赟立之使两镇息谋俟其离徐已逺去京稍近然后并信除之则三镇去其二矣然后自立则所与为敌者惟崇而已此其谋也岂冯道受拜之所能沮乎道之所以受拜如平时者正欲示器宇凝重耳事见通鉴【唐潞王举兵逼京师冯道望风劝进又先众人雅拜今见周祖受拜如平时何前之恭而后之倨耶或谓潞王养子疑乎为君者也故道拜之不疑周祖臣也道之义固不容屈故受拜以挫其鋭是不然道尝为周祖画防其交已深至是周祖之事已成故阳为不屈以示雅量其实内有恃恩之心知其必不杀己也道老于贩国其情状岂难见乎】
　　壬辰太后临朝以宣徽使王峻为枢宻使侍衞步军都指挥使王殷为侍衞亲军都指挥使【以新纪传脩】
　　解题曰按五代史阙文郭威【本文作周祖后仿此】自邺起兵刘铢尽诛周祖之家子孙妇女十数人极其惨毒及隠帝遇害威以汉太后令收铢下狱使人责铢杀其家对曰铢为汉家戮叛族尔不知其他周世宗朝史官脩汉隠帝实录讳铢之忠言而不载故通鉴不取惟畧见于新史云
　　辽冦汉十二月甲午朔郭威击之【以吕祖谦标目脩】甲辰楚马希蕚陷潭州杀马希广自立【以吕祖谦标目脩】癸丑汉郭威至澶州而旋己未废赟为湘隂公其将巩廷美杨温据徐州威杀忠武节度使信庚申监国【以新纪传吕祖谦标目脩】








　　大事记续编卷七十六
　　钦定四库全书
　　大事记续编卷七十七　　　明　王祎　撰
　　【周太祖皇帝郭威广顺元年　南唐元宗皇帝保大九年　南汉中宗皇帝干和九年　蜀秦国公广政十四年　东汉帝刘旻干祐四年　楚王马希蕚　南平王髙保融　吴越淮海王钱俶　辽穆宗皇帝耶律舒噜应厯元年】春正月丁夘汉监国威即皇帝位国号周改元大赦减耗米罢羡余窃盗及奸并依天福以前刑名非反逆毋得诛亲族籍家赀【以吕祖谦标目脩】己巳周上汉太后尊号曰昭圣皇太后【以新纪脩】周开封尹刘勲卒【以通鉴脩】癸酉周王峻同平章事【以新史通鉴脩】乙亥周以王殷为天雄节度使【以通鉴脩】戊寅周杀湘隂公赟于宋州【通鉴】
