<!-- { "loadSidebar": true } -->
　　解题曰崔融对宪宗曰宗用姚崇宋璟张九龄韩休李元纮杜暹则理用李林甫杨国忠则乱人皆以天宝十五年禄山自范阳起兵是理乱分时臣以为开元二十四年罢贤相张九龄任奸臣李林甫理乱自此已分矣【按上美张守珪之功欲以为相张九龄谏宰相者代天理物非赏功之官也乃止牛仙客在河西实仓库脩器械上欲加尚书九龄曰尚书古之纳言惟旧相有德望者为之仙客河湟使典今骤居清要恐羞朝廷上黙然未几九龄罢政而仙客相矣夫相去才一年而人主之意向已转移如此他日虽思九龄之风度何益哉事见通鉴】
　　唐宗明皇帝开元二十五年春正月初置学博士【通鉴】三月河西节度副大使崔希逸袭吐蕃破之【以新纪脩】夏四月辛酉杀监察御史周子谅贬右丞相张九龄为刺史【以吕祖谦标目脩】
　　解题曰范祖禹曰古之杀谏臣者必亡其国明皇亲为之其大乱之兆乎开元之初谏者受赏及其末也而杀之非独此也始抑外戚焚珠玉诋神仙禁言祥瑞其终也惑女宠极奢侈求长生恱禨祥一人之身而相反如此由有所陷溺其心故也事见通鉴【通鉴考异曰栁宗元周君墓碣云有唐贞臣汝南周氏讳某字某天宝中有以谄谀至相位贤臣放退公为御史抗言以白其事得死于墀下宗元此碣虽无名字其事则子谅也云在天宝年微误】
　　乙丑废太子瑛鄂王瑶光王琚为庶人杀之【以新纪脩】五月癸未募丁壮长充边军【以吕祖谦标目脩】
　　解题曰按邺侯李泌家传唐旧制戍边者三年一代后以其劳于道路乃募吏住三年者赐物二十段开元中遂令诸军皆募谓之健儿李林甫又请诸军召募长征健儿以息山东兵士于是师不土著无家族之顾杀帅自擅之兆生矣事见通鉴
　　秋七月己夘大理寺奏断死刑五十八有鹊来巢百官表贺庚辰封李林甫牛仙客国公
　　解题曰范祖禹曰明皇一日杀三子而宰相以刑措受赏谗谀得志天理灭矣能无乱乎事见通鉴
　　九月壬申颁新脩律令格式【以通鉴旧纪脩】戊子行和籴法停江淮北河运【以旧纪通鉴修】冬十月广平文贞公宋璟卒【以通鉴脩】十二月丙午惠妃武氏薨追册为皇后【以新纪脩】是嵗初令庸调租皆输土物【以通鉴脩】
　　唐宗明皇帝开元二十六年春正月乙亥牛仙客为侍中【新纪】令天下州县里置学【以旧纪通鉴脩】壬辰李林甫兼陇右节度副大使二月乙夘牛仙客兼河东节度副大使【新纪】三月吐蕃冦河西崔希逸破之【新纪】夏五月乙酉李林甫兼河西节度副大使【新纪】六月庚子立忠王璵为皇太子【新纪】
　　解题曰孙甫曰太子瑛之废虽由武妃林甫亦张说之过也初忠王出见百官说有貌类太宗之言盖昭成方娠时说侍读东宫知其异事谓王当受天命故因事言之以广于众耳说事明皇情意至厚言从计行于忠王岂无宻议也使明皇之意已移嬖宠之言易入说无以逃其过矣事见通鉴
　　突骑施分为两可汗【以吕祖谦标目脩】秋九月丙午朔日有食之【以新旧纪脩】庚子益州长史王昱及吐蕃战于安戎城败绩【新纪】
　　解题曰安戎城后改平戎城在重庆府南
　　戊午册南诏蒙归义为云南王【以吕祖谦标目脩】
　　解题曰南诏本哀牢夷后乌蛮别种也其先渠帅有六自号六诏蒙舍诏在诸部南故称南诏居永昌姚州之间王都羊苴咩【苴侧加切咩宻夜切】城余见通鉴【地志自巂州清溪闗百一十里至达伏城西南经菁口防川四百三十里至河子镇城三十里渡泸水五百四十里至姚州九十里至外沴荡馆百里至佉龙驿六十里至云南城八十里至百崖城八十里至龙尾城四十里至羊苴咩城东南距安南水陆二千里八国志安南府至羊苴咩城五十二程】
　　是嵗作东西都道上行宫【以通鉴修】分左右羽林置龙武军【以通鉴脩】
　　唐宗明皇帝开元二十七年春二月己巳上尊号【以新纪脩】秋八月乙亥碛西节度使盖嘉运擒突骑施两可汗【以吕祖谦标目脩】甲申追諡孔子为文宣王【通鉴】冬十二月更定禘祫之制【以朱熹纲目脩】
　　唐宗明皇帝开元二十八年春二月始兴文献公张九龄卒【以通鉴脩】三月丁亥朔日有食之【以新纪脩】剑南节度使章仇兼琼克吐蕃安戎城【以新纪脩】冬十一月牛仙客罢朔方河东节度副大使【以新纪脩】是嵗两都米斛不满钱三百绢匹亦如之海内富安行万里不持寸兵【以吕祖谦标目脩】解题曰叶适曰史称宗始终之异性习相逺以开元治而天宝乱也开元不得言治但盛耳韩愈言髙祖太宗既除既治髙宗中睿休养生息至于宗受报收功极炽而丰物众地大蘖芽其间是唐人之论本以开元为盛不以为治也髙宗中睿六十年中父母骨肉相戕杀几尽存者性命如丝发尔宗以诸王杀韦后便超冢嫡以监国诛太平径擅天下家祸惨烈如此君臣皆以为功不以为畏也姚宋旧相止三数嵗自用李林甫遂至二十年盖宗以豪俊之资用人主利势享国既久盛极而衰正自当尔不得言始终异而性习逺也
　　唐宗明皇帝开元二十九年春正月丁酉立元皇帝庙【以新纪脩】夏五月求明道德经庄列文子者【以新纪脩】六月吐蕃入冦【以朱熹纲目脩】秋七月乙亥伊洛溢【以新旧纪脩】八月乙未特进羽林大将军平卢兵马使安禄山为营州都督平卢军使【以实録旧史脩】冬十月壬寅分北庭安西为二节度【以吕祖谦标目脩】十一月辛未宁王宪薨諡曰让皇帝【以吕祖谦标目脩】十二月乙巳吐蕃陷石堡城【以吕祖谦标目脩】
