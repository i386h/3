<!-- { "loadSidebar": true } -->
　　九月辛卯梁主讲老子于龙光殿【以梁纪修】冬十月魏遣柱国于谨等伐梁十一月谨及梁王詧围江陵城陷十二月辛未杀梁主以江陵资詧取其襄阳【以吕祖谦标目修】解题曰按后周书列传梁元帝嗣位于江陵外敦隣睦内懐异计荆州刺史长孙俭密陈攻取之谋于是徴俭入朝问其经畧对曰今江陵既在江北去我不远湘东即位已渉三年观其形势不欲东下骨肉相残民厌其毒荆州军资器械储积已久【此荆州言襄阳也】且兼弱攻昧武之善经国家既有蜀土若更平江汉收其贡赋以供军国天下不足定也太祖深然之乃令俭还州密为之备
　　梁王僧辩陈霸先奉江州刺史晋安王方智为太宰承制【以吕祖谦标目修】是岁魏加益州刺史尉迟逈六州承制【以通鉴修】
　　解题曰叶适曰梁树本根比宋齐为厚所以速亡者武帝纳侯景一失也元帝能克景而不归建康二失也王僧辩畏齐立贞阳侯陈霸先因之而起三失也或谓元帝猜嫌非继世之君其理则然然使即归旧都僧辩霸先当无异志而并获其用北人不能径渡必不身遭屠戮僧辩之心固不在梁若不以立君为举棊霸先虽奸凶无自而发梁祚尚可延也十年之间积三大失而国安有不亡者哉事见通鉴
　　【梁敬皇帝萧方智绍泰元年后梁中宗皇帝萧詧大定元年魏恭皇帝二年齐文宣皇帝天保六年】春正月梁王詧即皇帝位改元是为后梁立子岿为皇太子【以吕祖谦标目修】梁王琳救江陵不及遣兵伐后梁【以吕祖谦标目修】齐取梁郢州【以吕祖谦标目修】辛丑齐遣兵纳梁贞阳侯渊明【以通鉴修】二月梁晋安王至建康即梁王位以王僧辩为中书监録尚书都督中外军事加陈霸先征西大将军【以梁纪修】三月丙戌齐克梁东关王僧辩屯姑熟【以通鉴修】梁萧勃复据广州【以吕祖谦标目修】夏五月丙午梁王僧辩立萧渊明为帝改元天成以梁王方智为太子【以吕祖谦标目修】解题曰胡寅曰齐之纳萧渊明亦犹魏之立梁王詧也其视江南犹外府姑使为之主尔王僧辩执义不坚之人也事湘东临危而不救奉晋安有急而改图立身处国轻摇易变如此安得不为人所取耶事见通鉴
　　六月庚戌齐筑长城【以吕祖谦标目修】齐归梁郢州【以吕祖谦标目修】秋七月齐主自将伐柔然大破之【以齐纪修】梁王琳屯长沙【以吕祖谦标目修】齐使道士为沙门【以吕祖谦标目修】九月甲辰梁陈霸先袭杀王僧辩于石头冬十月己酉陈霸先奉方智即皇帝位改元称藩于齐以萧渊眀为司徒【以梁纪通鉴修】壬子梁陈霸先自为尚书令都督中外军事扬南徐二州刺史【以梁纪修】戊午梁主立妃王氏为皇后【以通鉴修】梁震州刺史杜龛攻将军陈蒨于长城义兴太守韦载应之辛未陈霸先讨之丙子谯秦二州刺史徐嗣徽降齐与南豫州刺史任约袭据石头十一月庚寅霸先还【以梁纪修】解题曰震州今湖州长城今湖州之长兴州据梁史列传徐嗣徽任约引齐兵据石头帝问计于韦载载曰齐若分兵先据二吴之路畧定东境则时事去矣今可急于淮南即侯景故垒筑城通东道转输别令轻兵絶其粮运使进无所虏退无所资则齐将之首旬日可致余见通鉴叶适曰当时为谋于急迫中反暇豫若此宜其不能立事也
　　齐杀太保清河王岳【以齐纪修】徐嗣徽徃采石十二月丙辰梁陈霸先破石头栅齐军至梁将军侯安都破之徐嗣徽等奔齐【以梁纪吕祖谦标目修】梁以晋安陈宝应为太守【以吕祖谦标目修】是岁魏降宗室诸王为公【以吕祖谦标目修】突厥灭柔然【以吕祖谦标目修】
　　【梁敬皇帝太平元年后梁中宗皇帝太定二年魏恭皇帝拓防廓三年齐文宣皇帝天保七年】春正月丁丑魏初行周礼建六官【以魏纪修】
　　解题曰按后周纪魏列传以宇文泰为太师大冡宰李弼为太傅大司徒赵贵为太保大宗伯独孤信为大司马于谨为大司冦侯莫陈崇为大司空初泰以汉魏官繁思革前大统中乃命苏绰卢辩依周礼改创其事寻亦置六官然撰次未成众务犹归台阁至是始毕乃行之宣帝嗣位事不师古官员班品随情变革于时虽行周礼内外众职又兼用秦汉等官其纪传内更有余官而不载者史之阙文也苏辙防问曰周官分建六职各帅其属以治百事仰以奉天地鬼神外以御诸侯四夷下以治士农工商至于草木鸟兽无不咸在宇文氏虽叅考其旧以命庶工而典籍亡逸不可究知其兵戎之官多设于六卿之外
　　梁陈蒨斩杜龛二月斩东扬州刺史张彪江州刺史侯瑱拒命【以吕祖谦标目修】癸亥齐徐嗣徽任约袭采石【以本纪修】三月丙子梁罢东扬州【以梁纪修】壬午梁诏杂用古今钱【以梁纪修】戊戌齐遣仪同萧轨等伐梁陈霸先遣兵破之于梁山齐师屯芜湖夏五月癸未梁太傅萧渊明卒六月乙卯霸先大败齐师于幕府山获萧轨徐嗣徽等【以本纪通鉴修】解题曰叶适曰晋宋相承四方之兵累鬭都下率常不支徐嗣徽任约引齐师五月再至数十里内尽为敌场危亡在眼中矣陈霸先决死鬭再败其众遂以得国后世专倚一江敌一得渡则鸟兽散甚者或未渡已望风惊溃何脆怯之甚也事见通鉴梁山即东西梁山幕府山在建康城北十里
　　梁王琳遣使如齐又如魏【以通鉴修】秋七月丙子梁陈霸先自为中书监司徒扬州刺史【以梁纪通鉴修】梁侯瑱降丁亥以为司空【以纪传修】
　　解题曰按陈书列传瑱趋湓城投其将焦僧度劝瑱以陈霸先有大量必能容己乃诣阙请罪霸先复其爵位余见通鉴
　　九月壬寅梁改元【以梁纪修】
　　解题曰宋庠纪年通谱太平孙亮冯跋柔然豆仑年号
　　梁陈霸先自为丞相録尚书事【以吕祖谦标目修】冬十月壬申梁王琳取江夏【以吕祖谦标目修】乙亥魏安定文公宇文泰卒丙子世子觉嗣为太师大冡宰镇同州【以吕祖谦标目修】解题曰按后周书北史泰【本文作周文】寛仁罕猜忌元氏戚属并保全之内外任使布于列职孝闵明武亦遵先志虽魏命已迁枝叶荣茂足逾于前代矣叶适曰自元伟已下十四人皆有大位于周与髙氏相絶矣
　　十一月梁徴王琳为司空辞不至【以通鉴修】壬子齐并省州郡【以吕祖谦标目修】十二月魏宇文觉自为周公【以吕祖谦标目修】梁临川周迪据郡【以吕祖谦标目修】齐筑长城【以朱熹纲目修】



　　大事记续编卷四十三
　　钦定四库全书
　　大事记续编卷四十四　　　　　明　王祎　撰
　　【陈高祖武皇帝陈霸先永定元年　后梁中宗皇帝大定三年周孝明皇帝宇文毓元年　　　　齐文宣皇帝天保八年】春正月辛丑魏周公觉自称天王废其主为宋公柱国宇文防为大司马【以吕祖谦标目修】二月庚午梁萧勃及前郢州刺史欧阳頠反遣将军周文育讨之【以吕祖谦标目修】丁亥周宇文防杀大冢宰赵贵免太保独孤信【以吕祖谦标目修】癸巳梁周文育擒欧阳頠萧勃寻伏诛【以吕祖谦标目修】周宇文防弑宋公諡曰恭皇帝【以吕祖谦标目修】三月甲辰梁以司空王琳为湘郢二州刺史【以吕祖谦标目修】己酉周宇文防杀柱国独孤信【以周纪修】夏四月己卯梁铸四柱钱丙申禁细钱【以本纪修】
　　解题曰洪遵泉志四柱钱面文上下有四柱左右有五铢二字
　　齐斛律金为右丞相尚书令常山王演为司空録尚书事长广王湛为尚书令【以通鉴修】梁以欧阳頠为衡州刺史平岭南【以吕祖谦标目修】五月梁王琳将攻陈霸先六月戊寅遣开府侯安都及周文育讨之【以吕祖谦标目修】秋八月丁卯周归故梁主绎之柩于王琳【以通鉴修】甲午梁陈霸先自为太傅加黄钺殊礼九月辛丑自为相国封陈公备九锡【以本纪及吕祖谦标目修】周宇文防废其主觉为洛阳公迎立岐州刺史寜都公毓甲子即天王位杀柱国大将军李逺【以吕祖谦标目修】
　　解题曰按周史列传晋公防废愍帝召羣臣议之户部中大夫薛端颇有同异防不悦出为蔡州刺史余见通鉴
　　冬十月戊辰陈公霸先自进王爵己亥即皇帝位改元废梁主为江阴王【以吕祖谦标目修】
　　解题曰诏曰礼陈杞宋诗咏二客弗臣之重厯代所敦其奉梁主为江阴王余见通鉴【吕祖谦曰振鹭之诗曰振鹭于飞于彼西雝我客戾止亦有斯容味其辞意其是二王之后来仪止可观初不见有可疑可疾者又曰在彼无恶在此无斁庶几夙夜以永终誉盖圣人动皆天理奉行天讨是以无恶无斁庶几终誉念念不忘后世如魏晋南北朝疑忌前代之子孙视之若蛇虺虎狼然必欲戕杀剪截俾无遗育此皆小见浅虑汨以私欲而不能动之以天故耳】
　　周弑畧阳公【以通鉴修】陈以给事黄门侍郎蔡景厯为秘书监兼中书通事舍人政事皆由中书省置二十一局以当尚书诸曹【以吕祖谦标目修】
　　解题曰通典魏晋重中书之官居喉舌之任则尚书之职稍以疎逺至梁陈举国机要悉在中书献纳之任又归门下尚书但听命受事而已事见通鉴
　　庚辰陈主设无遮大防亲膜拜【以通鉴修】
　　解题曰膜拜出穆天子传如今之礼拜一曰胡礼拜也
　　辛巳陈主追尊考妣为帝后立夫人章氏为皇后【以本纪修】梁王琳大败侯安都周文育擒之琳屯郢城遣将据江州【以吕祖谦标目修】是岁齐于长城内筑重城【以齐纪修】
　　【陈高祖武皇帝永定二年　后梁中宗皇帝大定四年周孝明皇帝二年　　　　齐文宣皇帝天保九年】春正月梁王琳屯白水浦乞师于齐【以通鉴修】
　　解题曰今江州东有白水港
　　陈以欧阳頠都督交广等州军事广州刺史【以吕祖谦标目修】周宇文防自为太师【以周纪修】二月齐北豫州刺史司马消难奔周【以通鉴修】齐纳梁永嘉王庄于王琳琳奉庄即梁帝位改元天啓【以吕祖谦标目修】
　　解题曰齐之纳萧庄也犹渊明之故也僧辩死而渊明卒王琳败而庄逃矣事见通鉴宋庠纪年通谱天啓本元法僧年号
　　夏四月乙丑陈弑江阴王追諡曰敬皇帝【以吕祖谦标目修】五月辛丑齐长广王湛録尚书事甲辰以前左仆射杨愔为尚书令【以齐纪修】六月乙丑齐主北巡立大都督府与尚书省分治众务【以吕祖谦标目修】秋八月侯安都周文育复归于陈【以通鉴修】梁王琳还湘州【以通鉴修】冬十一月齐减禄廪【以吕祖谦标目修】十二月齐杀永安王浚上党王涣【以齐纪修】后梁取长沙武陵南平郡【以吕祖谦标目修】
　　解题曰按隋地理志澧阳郡孱陵县旧置南平郡
　　【陈高祖武皇帝永定三年　后梁中宗皇帝大定五年周孝明皇帝武成元年　　齐文宣皇帝天保十年】春正月己酉周宇文防归政【以周纪修】周改都督军事为总管【以吕祖谦标目修】
　　解题曰通典有大都督都督隋并以为散官炀帝改大都督为校尉帅都督为旅帅都督为队正则都督之名微矣
　　夏闰四月戊子周更定新厯【以周纪通鉴修】齐杀右仆射高德政【以吕祖谦标目修】五月丙辰朔日有食之【以陈纪及通鉴目録修】齐主杀元氏七百余人【以北齐纪修】陈豫章内史熊昙朗杀周文育于军【以本纪修】六月丙午陈主殂召临川王蒨于南皖甲寅即皇帝位秋七月丙辰尊皇后为皇太后辛酉以司空侯瑱为太尉侯安都为司空【以陈纪修】
