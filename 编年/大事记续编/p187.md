<!-- { "loadSidebar": true } -->
　　解题曰按新旧史实录二月六日赵在礼据魏州庄宗遣元行钦将兵攻之不利退保澶州丁未行钦以诸道之师再攻邺都贼无降意命李嗣源统亲军赴邺帝素倚爱元行钦邺城军乱即命为招讨使久而无功时赵太据邢州诏霍彦威讨之王景戡据沧州帝欲亲征枢宻使宰臣言四方有变但命将出征奚烦躬御士伍帝曰无可将者断在自行马绍宏【即李绍宏】等曰李嗣源陛下宗臣威名振于夷夏若委以专征冦不足平帝素寛大无疑于物自诛崇韬友谦之后阉竖伶官交搆防谄由是渐多猜惑不欲大臣典兵乃曰当择其次者又奏非嗣源不可张全义亦奏宜令总管进兵乃命嗣源行营三月丁巳朔彦威收复邢州嗣源至魏军城西行钦军城南彦威还以兵属嗣源八月命诘旦进攻是夜从马直军吏张破败谋杀都将纵火烧营迟明逼嗣源营亲军拒战乱兵益盛嗣源叱之曰自吾为帅十有余年何负尔辈今贼城破在旦夕乃尔辈立功名取富贵之时况尔天子亲军反效贼耶对曰将士十年血战于国有功昨贝州戍卒思归主上不垂原宥又从马直两人醉竞而欲尽诛其众且闻破魏之后尽坑魏博之军某等初无叛心直畏死耳今宜与城中合势击退诸道之师欲主上帝河南令公帝河北且与军民为主嗣源泣谕之曰余与主上位则君臣亲则骨肉尔不从吾命任尔所为自归朝当取上防乱兵抽刀露刃环绕嗣源曰今公欲何之安重诲霍彦威蹑嗣源足请诡之乱军拥嗣源彦威入邺赵在礼迎嗣源谢曰军士负令公敢不惟命是听皇甫晖擒张破败斩之部兵在外者闻嗣源反皆溃散嗣源谓在礼曰欲建大事非兵不集此辈不可令散卿等守城吾于城外招抚之嗣源得出夜宿魏县亲军稍有至者【髙逺南唐烈祖实录明宗附传魏博反同光不得已而用之既至邺内外不谋同辞俱请天成为主阎自若唐末泛闻録赵在礼袭据魏府以叛诸将不能克起明宗讨之在礼等开门迎明宗上尊号】元行钦歩骑万人营城南嗣源宻令张防钊戒之曰且坚壁勿动计防同杀乱军行钦不听弃甲而退嗣源部下不满百人时彦威将镇州兵独全闻嗣源得出相率归嗣源嗣源掩泣曰来日归藩上章请罪一任圣裁重诲彦威曰此防非宜国家付以阃外之事不幸为贼惊奔元行钦未闻战声无故弃甲如到阙之后信彼奏陈何所不至若归藩听命便是强据邀君正当星行归阙以沮间谋嗣源曰善翌日之相州获官马二千匹始得成军行钦保退衞州奏曰镇帅入贼军终不为国家用嗣源一日之中上章申理者数辈嗣源长子从审为金枪指挥使帝谓从审曰吾深知尔父忠厚因遣内官白从训与从审宣诏谕嗣源行钦将杀之从审曰我父为乱兵所迫公等不亮其心而更加离间如此我亦不能省父愿归宿衞乃许之嗣源章奏不逹旬日之间音驿防絶嗣源忧疑左射军石敬瑭曰犹豫者兵家大忌必若求诉宜决其行某愿率三百骑先趋汴水以探虎口如遂其志请大军速进夷门天下要害得之可以成事康义诚曰主上不虑社稷阽危不思战士劳苦禁骨肉于宫中囚功臣于阙下荒耽禽色沉溺酒乐今从众则有归守节则将死嗣源纳其言李从珂在横水率其军趋常山会王建立倍道而南嗣源以行钦在衞州自白臯【史朝义自白臯渡河防汴州杨光逺自白臯趋滑州】渡河遣敬瑭将三百骑为先锋从珂军其后癸酉上遣怀逺指挥使白从晖领骑扼河阳桥甲戌行钦率兵归京上幸鹞店劳之行钦曰邺都乱兵已据博州翟建自为刺史将渡河袭汴郓请车驾幸关东招讨之乙亥次石桥【陆机洛阳记城东有石桥】丁丑次汜水关【今属孟州汜水县改为行庆关】戊寅令行钦沿河东向将士多亡于道独李从审不去左右或劝其逃不听帝闻嗣源已渡黎阳复欲遣从审通问行钦以为不可遂杀之上至荥泽【今郑州县】东曹州刺史西方邺方以兵屯汴州嗣源渡河而帝东幸汴州汴州节度使孔循使北门迎嗣源西门迎帝供帐委积如一曰先至者入之邺责循曰主上破梁而得公有不杀之恩奈何欲纳总管而负国循不荅邺度循不可争而石敬瑭妻嗣源女也时方在汴邺欲杀之以坚人心循知其谋取藏其家邺无如之何壬午嗣源入汴邺将五百骑西迎帝于汜水呜咽泣下帝亦为之嘘唏龙骧指挥使姚彦温三千骑为前军彦温奔汴州曰京师危迫主上为行钦所惑事势已离难与共事嗣源曰汝自不忠何言之悖也即夺其师时王村寨有刍粟数万潘环保其垒上令骑军急视之环亦归汴州上神色沮丧至万胜镇【在今东京中牟县】即命旋师是夜次汜水关帝出关从驾兵二万五千及复至汜水已失万余人甲申还宫初衞兵散走京师恐骇及帝至人情稍安嗣源命敬瑭前军入汜水收抚乱兵而房知温杜晏球自北靣继至【唐末泛闻録帝亲征明宗过河先据汴州帝亦寻至畏其锋不敢进信宿班师明宗蹑之二日一夜在道降其众十七八】丙戌马绍宏与宰相同奏魏王西军将至车驾且宜控汜水赍诏抚诸军以俟魏王上从之出上东门【宋敏求河南志京城东靣三门之北门】亲阅骑军戒以诘旦东幸四月丁亥朔从驾马军陈于宣仁门外【河南志东城东门直外郭正东门】歩兵陈于五鳯门外【河南志宫城正南应天门天祐改五凤】从马直指挥使郭从谦自本营露刀大呼与黄甲两军射兴教门【河南志宫城南面次东门】上率诸王近卫骑军御之逐乱兵出门歩人始乱蕃汉马歩军都虞候朱守殷将骑兵阵门外急召守殷守殷不动乱兵焚门縁城而入登宫墙讙噪上御亲军格鬭俄而楼上流矢犯御崩于绛霄殿【河南志广夀殿西曰明福门内太清殿正寝也本绛霄殿太平兴国改】之廐下皇后与元行钦皇弟存渥焚嘉庆殿【河南志建礼门之西明宗重脩改广夀殿】自师子门【河南志城西门之俗名也】遁去守殷在北邙憇于茂林闻防问即驰入宫中选载嫔御寳货以归恣军士刼掠翌日方定嗣源入罂子谷闻衅恸哭谓诸将曰君父如此吾安所归守殷遣人驰报京城大乱燔剽不息愿令公速救乱己丑嗣源至洛阳止于旧宅【河南志本罗绍威第天成元年为至徳宫】命诸将止焚剽谓守殷曰公善巡徼以待魏王淑妃徳妃在宫供膳尤宜丰厚【不正守殷掠宫人窃珍玩之罪而望以扶持宗社之事此言岂发于诚心哉】吾奉山陵毕社稷有奉则归藩为国家当北面之事是日豆卢革率百僚拜牋劝进嗣源靣谕之曰吾奉命讨贼不幸部曲离散及单骑归朝又被行钦阻构倒行逆施吾本无心诸君遽此见推殆非相悉吾执心有素勿复再言马绍宏等言庙社无依愿俯徇乐推不从壬辰三笺请行监国之礼从之甲午朝羣臣于兴圣宫【河南志东宫在苍龙门西兴圣宫以东宫为之明宗初居东宫示谦也】丙午自兴圣宫赴西宫服斩衰于柩前即帝位余见通鉴【庄宗实录系明宗时宰相赵凤脩明宗实录系潞王时宰相姚顗脩其纪嗣源入邺已后类非实录薛居正遂取以为正史司马光又据以为通鉴览者当详之】王禹偁五代史阙文曰世传武皇临薨以三矢付庄宗曰一矢讨刘仁恭一矢击契丹且曰阿保机与吾结为兄弟誓复唐社稷今背约附梁汝必伐之一矢灭朱温汝能成吾志死无恨矣庄宗藏三矢于武皇庙庭及讨刘仁恭命幕吏以少牢告庙请一矢盛以锦囊使亲将负之以为前驱凯旋之日随俘馘纳矢于太庙伐契丹灭朱氏亦如之欧阳脩曰方其系燕父子以组函梁君臣之首入于太庙而告以成功其意气之盛可谓壮哉及仇讐已灭天下已定一夫夜呼乱者四应仓皇东出未及见贼而士卒离散君臣相顾不知所归至于誓天断髪泣下沾襟何其衰也岂得之难而失之易欤抑本其成败之迹而皆自于人欤书曰满招损谦受益忧劳可以兴国逸豫可以亡身自然之理也故方其盛也举天下之豪杰莫能与之争及其衰也数十伶人困之而身死国灭为天下笑夫祸乱常积于忽防而智勇多困于所溺岂独伶人也哉又曰传曰君以此始必以此终庄宗好伶而弑于门髙焚以乐器可不信哉【通鉴考异曰监国太子非官非爵然唐明宗潞王周太祖皆尝监国汉太后令曰中外事取监国处分又诰曰监国可即皇帝位时有以监国为称号也】
　　乙未以中门使安重诲为枢宻使杀元行钦
　　解题曰按新史列传行钦出奔至平陆野人执送虢州刺史折其两足槛车送京师明宗见之骂曰我儿何负于尔行钦瞠目直视曰先皇帝何负于尔乃斩于洛阳市市人皆为之流涕欧阳脩曰呜呼死之所以可贵者以其义不茍生尔故曰主在与在主亡与亡者社稷之臣也方明宗兵变于魏诸将未知去就而行钦独以反闻又杀其子至于断髪自誓言其诚节有足嘉矣及庄宗之崩不能自决而反逃死以求生终于被执而见杀其言虽不屈而死非其志也乌足贵哉
　　以石敬瑭为陜州留后孔谦伏诛废租庸使及内勾司仍为三司杀诸道监军【以实録脩】唐魏王继岌至渭南自杀任圜将其军而东【吕祖谦标目】
　　解题曰胡寅曰任圜参预军机而主帅一旦至此是谁之过欤崇韬死圜即代总军政继岌死圜即将其众而东其周身之智则贤于钟防矣当变故时隂谋如此他日无故死于重诲之手非不幸也李愚职与圜同而寂无所施亦不得为无罪矣欧阳脩以为向使张籛不断桥使继岌得东明宗未必能自立是不然继岌受制从袭莫能可否使其有立岂以皇后教杀郭崇韬既闻大变整比六师倍道赴难岂断桥所能遏乎以彼之才政使东行夫岂嗣源之敌也事见通鉴
　　辛丑唐监国嗣源放温韬段凝归田里壬寅以前知汴州孔循为枢宻使【以通鉴脩】丙午唐监国嗣源始奠于西宫即皇帝位
　　解题曰徐无党曰曰始奠见其缓也自己丑入洛至此二十余日矣柩前即位嗣君之礼也反逆之臣自立而用嗣君之礼见其犹有自愧之心而欲逃大恶之名也事见通鉴
　　庚戌杀太原尹张宪
　　解题曰欧阳脩曰宪之志诚可谓忠矣当其不顾其家絶在礼而斩其使涕泣以拒昭逺之説其志甚明至欲与存霸俱死及存霸被杀反弃太原而出奔然犹不知其心果欲何为也而旧史书宪坐弃城而赐死予为之痛惜也事见通鉴
　　杀皇后及诸王
　　解题曰新五代史传当庄宗过弑时太祖子孙在者十有一人明宗入立其四人见杀其余皆不知所终太祖之后遂絶余见通鉴
　　甲寅大赦改元
　　解题曰宋庠纪年通谱天成本萧渊明操乞师髙开道安庆绪年号
　　留后宫百人宦官三十人废诸司使务遣诸军就食近畿除夏秋税省耗裁节度防御贡奉【以新纪通鉴脩】五月丙辰朔唐以太子賔客郑珏工部尚书任圜为中书侍郎同平章事【以新纪脩】唐初令百官常朝外五日起居转对奏事【以通鉴脩】
