<!-- { "loadSidebar": true } -->
　　解题曰按魏书列传初魏孝庄帝拜尔朱荣柱国大将军位丞相上荣败后此官遂废大统三年文帝复以宇文泰为之其后功参佐命望实俱重者亦居此职宇文泰督中外军广陵王欣懿戚从容禁闼而已此外赵郡公李弼陇西公李虎河内公独孤信南阳公赵贵常山公于谨彭城公侯莫陈崇各督二大将军分掌禁旅今之称门阀者咸推八柱国家十二大将军广王赞淮王育齐王廓章武公宇文导平原公侯莫陈顺髙阳公达奚武阳平公李远范阳公豆卢宁化政公宇文贵博陵公贺兰祥陈雷公杨忠忠武公王雄各统开府二人每一开府领一军是为二十四军北史列传十二大将军十五日上则门拦陛防警昼巡夜十五日下则教旗习战无他赋役每兵唯办弓刀一具月简阅之甲槊戈弩并资官给【邺侯李泌家传唐德宗曰朕欲复府兵之制如何对曰初置府兵周文帝与蘓绰之谋也自三代之后无与为比虽战国之教士武卒伎击皆不及时魏之境自陜而右关中及陇右河西而已东魏河北河南殷实富强而自襄邓蜀汉皆属于梁初置府不满百每府郎将主之而分属二十四军每军以开府一人将焉每二开府属一大将军二大将军属一柱国大将军仍加号使持节大都督以统之共有众不满五万而败髙欢平齐灭江陵破陈初置府兵皆于六戸上等已上家有三丁选材力一人免其身租庸调郡守农隙教阅兵仗衣防牛驴及糗粮百蓄六家共备】余见唐贞观十年府兵解题朱熹曰魏代汉晋代魏皆仍旧物至六朝相代率皆祖述弊法不可变更元魏北齐后周中原生灵死于兵祸几尽故宇文泰蘓绰能立租庸调隋唐因之【薛季宣曰韦孝寛所谓广州义旅山南骁骑北山稽胡皆劲兵也克齐之后并相各置六府而东北别为七总管自此户有还奴虏有免隐丁有诛府兵有复丁以十二取役以一月代粮畜以六家备民力日以裕矣】
　　齐始行天保厯【以通鉴修】齐以相国府骑兵外兵曹为省掌机密【以北齐列传修】
　　解题曰按北齐书列传齐朝因髙祖作丞相府外兵曹骑兵曹分掌兵马及天保受禅诸司监咸归尚书惟此二曹不废令唐邕白建主治谓之外兵省其后邕建位望转隆各为省主令中书舍人分判二省事
　　【梁帝萧栋大正元年　　　　　　　　　　魏文皇帝大统十七年齐文宣皇帝天保二年】春二月乙亥魏拔汝南执邵陵王纶杀之【以魏纪修】
　　解题曰按本纪纶走至安陆董城死隋地理志安陆郡吉阳县梁立汝南郡西魏改郡为董城吉阳属德安应山县董城属德安孝感县
　　三月庚戌魏主殂太子钦即皇帝位【以吕祖谦标目修】乙卯梁徐文盛等克武昌【以通鉴修】己未齐以湘东王绎为梁相国承制【以齐纪修】闰月侯景西上癸卯梁徐文盛击破之夏四月丙午景袭陷郢州文盛军溃湘东王绎遣大都督王僧辩军于巴陵景攻之五月绎遣将军胡僧祐救之六月擒任约乙巳景遁【以梁纪修】
　　解题曰按岳阳志江水西来防洞庭湖并流迳巴陵北过射猎矶与侯景港合中有平阜上为城门四达前为戍楼髙出城上景之所筑胡僧祐陆法和败景巴陵景宵遁故曰侯景港事见通鉴
　　于庆攻梁鄱阳弗克退走【以吕祖谦标目修】梁王僧辩克郢州秋八月壬寅朔克寻阳【以吕祖谦标目修】戊午侯景废梁主为晋安王杀皇太子诸王侯壬戌立豫章王栋为帝改元大正冬十月壬寅侯景弑晋安王【以吕祖谦标目修】梁湘东王绎割南郑与魏刺史宜丰侯循拒守【以吕祖谦标目修】侯景将刘神茂以东阳应湘东王绎【以通鉴修】十一月己卯侯景自加九锡己丑称帝改元太始废梁主栋为淮阴王【以吕祖谦标目修】
　　解题曰宋庠纪年通谱太始本汉武帝张靓年号
　　十二月齐弑中山王【以吕祖谦标目修】
　　【梁世祖孝元皇帝萧绎承圣元年魏主钦元年齐文宣皇帝天保三年】
　　解题曰宋庠纪年通谱时魏复周制但称元年
　　春正月魏取梁东梁州【以通鉴修】
　　解题曰按寰宇记梁于魏兴郡置北梁州寻改为南梁州魏置东梁州西魏大统元年梁兰钦取诸郡罢梁州废帝元年东梁州刺史李迁哲降魏魏又置东梁州地形志东梁州领金城安康魏明【并属金州】三郡
　　突厥土门大破柔然杀头兵可汗自号伊利可汗【以吕祖谦标目修】二月梁江州刺史王僧辩击侯景与东扬州刺史陈霸先盟于白茅湾【以陈纪修】
　　解题曰按晋宋书向韶魏咏之刘藩破桓石绥于白茅疑即此地今江州彭泽县有白茅马驿霸先自南康而出故僧辩防之于此也
　　侯景陷东阳【以通鉴修】三月丁丑梁王僧辩等大败侯景兵于姑熟丁亥僧辩及陈霸先大败景于西州景走吴戊子僧辩遣将侯瑱追之己丑僧辩上表劝进于湘东王绎且请还都不许【以列传通鉴修】辛卯梁湘东王绎杀豫章王栋【以皇极经世修】齐取梁广陵【以通鉴修】夏四月梁王僧辩啓陈霸先镇京口【以吕祖谦标目修】
　　解题曰王僧辩出霸先于京口亦犹刘毅不欲刘裕居中也刘裕入为扬州而刘毅危矣霸先袭石头而僧辩死矣事见通鉴
　　乙巳梁武陵王纪称帝改元天正【以吕祖谦标目修】
　　解题曰宋庠纪年通谱天正之号暗与萧栋合皆未几而灭
　　侯景伏诛【以吕祖谦标目修】盗以传国玺归齐【以齐纪修】
　　解题曰按唐六典徐令言玉玺记秦始皇取蓝田之玉刻之其书李斯所制靣文曰受命于天既寿永昌上隐起为盘龙文曰受天之命皇帝寿昌方四寸纽五龙盘传汉至少帝失位掌玺者投于井中为孙坚所得袁术夺之术死荆州刺史上之传魏至晋懐帝没于刘聦后冉闵以玺送建业侯景败为将侯子监盗玺走江东栖霞寺僧得之陈永定三年僧普智奉献传于隋又晋阳秋晋孝武十九年雍州刺史郄恢于慕容永处得玺送建业文字巧妙与传国玺同但玉色不逮自晋至梁谓之镇玺侯景败兖州刺史郭元建以送于齐隋平江南得真传国玺乃改前所得大者名神玺隋末没于宇文化及窦建德平裴矩奉传国玺神玺六玺以献
　　五月甲申齐吏部尚书杨愔为右仆射【以齐纪修】梁开府王僧辩为司徒陈霸先为开府【以纪传修】侯景仆射王伟等伏诛【以梁纪修】丙戌齐取梁厯阳【以吕祖谦标目修】齐围梁秦郡陈霸先大破之【以通鉴修】
　　解题曰秦郡今真州六合县
　　魏取梁汉中【以吕祖谦标目修】
　　解题曰汉中之复且十七年而遽失之明年遂失蜀矣事见通鉴
　　秋八月梁武陵王纪伐湘东王绎【以吕祖谦标目修】冬十月齐筑长城【以齐纪修】戊申梁湘东王绎执湘州刺史王琳其长史陆纳据州反【以吕祖谦标目修】十一月丙子梁湘东王绎即皇帝位改元己卯立太子方矩为皇太子【以吕祖谦标目修梁世祖孝元皇帝承圣二年　　　魏主钦二年齐文宣皇帝天保四年】春正月梁遣王僧辩讨陆纳陈霸先镇扬州【以通鉴修】二月魏宇文泰去丞相大行台自为都督中外军事【以周纪修】突厥伊利可汗死子乙息记可汗立三月又死其弟木扞可汗立【以通鉴修】梁主患武陵王纪求救于魏魏遣大将军尉迟逈伐蜀【以吕祖谦标目修】
　　解题曰侯景之逼江陵也绎归南郑而求援于魏魏既遣达奚武将兵而取汉中绎亦可以悟矣今武陵王之东下绎复贻魏书而使之甘心观魏之诸将皆难其事则魏固未必遽有伐蜀之心也绎既招冦而蜀事去矣诗曰兄弟防于墙外御其侮绎胡不思之甚乎事见通鉴
　　夏五月甲子魏取梁潼州【以梁纪修】
　　解题曰潼州今绵州
　　梁王僧辩大败陆纳【以梁纪修】己丑梁武陵王纪军西陵梁城硖口以御之【以梁纪通鉴修】六月梁赦王琳陆纳降【以吕祖谦标目修】秋七月梁武陵王纪败死【以吕祖谦标目修】八月戊戌梁益州降魏魏以尉迟逈为大都督益潼等州军事【以吕祖谦标目修】庚子梁下诏将还建康寻止九月庚午王僧辩还建康陈霸先还京口【以吕祖谦标目修】
　　解题曰胡寅曰荆州用武之国何不可都之有然于萧绎则不可也宗庙社稷皆在建康髙祖愤崩简文弑殒所当营奉陵寝伸至痛之情粪除祊祧修乏享之祀如不及也正使内无襄阳之难外无齐魏之虞江陵全盛犹不可宴安而处今孝诚不昭义声不播第欲保其故有偷为尊显率此为道虽使据百二之势犹将为人图取又何江陵建康之择乎事见通鉴
　　契丹冦齐齐主北巡【以齐纪修】冬十月齐袭梁【以通鉴修】齐主大破契丹遂如晋阳齐以肆州刺史斛律金为太师【以吕祖谦标目修】十一月突厥攻柔然柔然主奔齐癸亥齐主击突厥迁柔然于马邑【以吕祖谦标目修】十二月齐宿预降梁【以梁纪修】闰十二月丁丑梁南豫州刺史侯瑱大败齐师于东关【以通鉴修】
　　解题曰按刘义叟长厯梁闰十二月戊午朔丁丑二十日也当时南北置闰多有不同长厯气朔置闰最为详明司马光虽载之通鉴目录而本文不能按以为据葢修通鉴时未见长厯后乃收拾之于目录耳今据其显然者畧铨次之
　　【梁世祖孝元皇帝承圣三年　　　　　　　魏恭皇帝拓拔廓元年齐文宣皇帝天保五年】春正月癸巳齐主洋讨山胡屠之自是始为威虐【以齐纪吕祖谦标目修】梁陈霸先围齐广陵【以梁纪修】魏宇文泰作九命九秩之典改置州郡【以魏纪修】魏宇文泰废其主钦立齐王廓为皇帝去年号称元年复姓拓拔氏【以吕祖谦标目修】
　　解题曰按后周纪夏四月帝大飨羣臣魏史柳蚪执简于朝曰废帝文皇帝之嗣子年七岁文皇帝托于安定公曰是子才由于公不才亦由于公公既受兹重寄遂纳女为皇后不能训诲乃成致令废黜负文皇帝付属之意此咎非公而谁泰乃令太常卢辩作告谕公卿按柳蚪传为丞相府记室上疏曰南史抗节表崔杼之罪董狐书法明赵盾之愆是知直笔于朝其来久矣而汉魏已还密为记注徒闻后世无益当时请皆当朝显言其状然后付之史阁事遂施行叶适曰髙贵乡公谓司马昭之心路人所知泰举动如此欲以谁欺王莽而大诰作泰用周礼亦然岂从周者固当尔耶
　　三月甲辰梁王僧辩为太尉【以梁纪修】夏四月柔然冦齐齐主大破之【以吕祖谦标目修】癸酉梁陈霸先为司空【以梁纪修】魏弑其故主钦【以通鉴修】五月魏取梁巴信二州【以通鉴修】梁以衡州刺史王琳为广州刺史【以吕祖谦标目修】六月齐冀州刺史段韶定淮南陈霸先遁韶拔宿预【以吕祖谦标目修】秋七月齐主还邺【以通鉴修】八月齐杀太保录尚书事髙隆之及其诸子【以通鉴修】
　　解题曰按齐书北史列传文襄委任右仆射崔暹黄门郎崔季舒等文襄崩隆之啓文宣欲害之不许文宣以隆之旧齿委以政事隆之子婬于杨遵彦前妻帝妹也故遵彦防毁日至季舒谮隆之每见诉讼者輙加哀矜之意以示非已能裁文宣以其委过要名非大臣义余见通鉴
