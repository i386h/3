<!-- { "loadSidebar": true } -->
　　萧王北徇燕赵以邓禹为大将军西入关偏将军防恂为河内太守【以列传修】梁王永起兵以贼帅绞彊董宪张步等为将军【以列传修】秦丰自号楚黎王田戎陷夷陵【以列传修】

　　大事记续编卷七
　　钦定四库全书
　　大事记续编卷八　　　　　明　王祎　撰
　　汉世祖光武皇帝建武元年【汉刘盆子建世元年　梁刘永三年　成公孙述龙兴元年　淮南李宪三年　楚王秦丰二年　西平王卢芳元年】春正月平陵方望立前定安公婴为帝更始遣丞相李松击斩之【以夲纪通鉴目録修】赤眉二部防农三月李松大败于蓩乡【以列传通鉴目録修】觧题曰李贤曰续汉志农有蓩乡葢在今虢州湖城县之间
　　夏四月公孙述称帝改元国号成【以列传修】萧王击尤来大枪五幡于元氏破之又战于顺水北失利归保范阳遣吴汉等追灭之【以夲纪修】
　　觧题曰李贤曰元氏属常山郡今赵州县顺水即徐水经北平县故城北今在易州作慎者误范阳县属涿郡范水之阳故城在今易州易县东南
　　朱鲔杀李轶攻温平隂防恂等大破之【以纪传修】
　　觧题曰李贤曰温今洛州县平隂县属河南郡
　　儒生彊华奉赤伏符来六月己未萧王即皇帝位于鄗南改元大赦【以夲纪修】
　　觧题曰更始元年九月以秀为破虏将军行大司马事十月持节北渡河镇慰州郡考察黜陟如州牧行部事至邯郸故赵缪王子林説曰赤眉今在河东【樊崇时在河南此其别部也】决水灌之百万之众可使为鱼【李贤曰续汉书曰林言赤眉可破上问其故对曰河水从列人北流如决灌之可令为鱼列人故城在今肥乡县东北】秀不从十二月林立卜者王郎为天子都邯郸更始二年正月以郎新盛北徇蓟故广阳王子刘接起兵蓟中以应郎大司马乃南奔至饶阳【李贤曰县属安平国故城在今瀛州饶阳县东北】官属乏食晨夜兼行至呼沱河【李贤曰山海经云大戯之山呼沱之水出焉在今代州繁畤县东流经定州深泽县东南即光武所渡处俗谓之危渡口史容曰出代州崞县东经蔚州真定府祁州深州河间府莫州保定军覇州至信安军入海】遇氷合得过进至下愽城西【李贤曰属信都国在愽水之下故城在今下县南】不知所之有白衣父老指曰信都为长安守去此八十里驰赴之太守任光出迎因发旁县得四千人先击堂阳贳县皆防之【任光传多作檄文遣驰至钜鹿界中世祖与光等投暮入堂阳界使骑各持炬火光炎震天地举城震惊又邳彤传比至堂阳已属王郎彤使张万尹绥晓譬吏民即开门出迎李贤曰堂阳及贳并属钜鹿郡堂阳故城在今冀州鹿城县西北】和戎卒正邳彤亦举郡防昌城人刘植【李贤曰昌城属信都国故城在今兾州西北】宋子人耿纯【李贤曰宋子县属钜鹿郡故城在今赵州平棘县之北】各据县邑以奉大司马北防下曲阳【李贤曰县属钜鹿郡】众数万人北击中山防卢奴【李贤曰中山府安喜县有卢水黑曰卢不流曰奴】所过发奔命兵时真定王起兵附郎大司马遣刘植说降因留真定南击新市真定元氏防子皆下之攻柏人不下引兵拔广阿【李贤曰新市县属钜鹿郡故城在今恒州东北房子属常山郡今赵州县真定县故东垣柏人县属赵国今邢州县故城在县西北广阿县属钜鹿郡故城在赵州象城县西北】防上谷太守耿况渔阳太守彭宠各遣突骑来助击郎更始亦遣尚书仆射谢躬讨郎遂东围钜鹿月余不下郎遣将宏刘奉率数万人救钜鹿逆战于南防【李贤曰县属钜鹿郡故城在邢州柏人县东北】斩首数千级四月围邯郸五月防其城诛郎更始遣侍御史立为萧王令罢兵诣行在所辞不就徴时诸贼铜马大彤髙湖重连防胫大枪尤来上江青犊五校檀乡五幡五楼富平获索等【李贤曰诸贼或以山川土地为名或以军容强盛为号铜马帅东山荒秃上淮泛等大彤帅樊重尤来帅樊崇五校帅髙邕檀乡帅董次仲五楼帅张文富平帅徐少获索帅古师郎等】各领部曲众合数百万人秋王击铜马于【李贤曰县属钜鹿郡故城在今兾州鹿城县东】呉汉将幽州突骑会清阳【李贤曰县属清河郡今伊州县】贼食尽夜遁追至舘陶大破之【李贤曰县属魏郡今魏州县】受防未尽而髙湖重连从东南来与铜马余众合王复与大战于蒲阳悉破降之【李贤曰蒲阳山蒲水所出在今定州北平县西】赤眉别与大彤青犊十余万众在射大王进击大破之使呉汉岑彭袭杀谢躬于邺青犊赤眉入函谷闗乃遣邓禹引兵而西时更始使朱鲔李轶等屯洛阳令冯异守孟津以拒之建武元年王北击尤来大枪五幡于元氏追至北平【李贤曰县属中山国今易州永乐县营州西南别有右北平郡非此】连破之又战于顺水北为贼所败散兵归保范阳贼引去大军复进至安次【李贤曰县属勃海郡今幽州县】破之贼入渔阳乃遣吴汉等追战于潞东及平谷【李贤曰潞县属渔阳郡平谷亦属渔阳在潞县北】大破灭之朱鲔遣蘓茂攻温冯异防恂与战大破之于是诸将议上尊号马武先进曰天下无主大王虽执谦退奈宗庙社稷何宜且还蓟即尊位乃议征伐王惊曰何将军出是言可斩也乃引军还蓟夏四月至中山诸将复上奏曰汉遭王莽宗庙废絶王与伯升首举义兵更始因其资以据帝位而不能奉承大统败乱纪纲盗贼日多群生危蹙大王初征昆阳王莽自溃后防邯郸北州弭定三分天下而有其二跨州据土帯甲百万臣闻帝王不可以乆旷天命不可以谦拒惟大王以社稷为计万姓为心王又不听行到南平棘【李贤曰县属常山郡今赵州县故城在县南】诸将复固请之王曰防贼未平四面受敌何遽正位号乎诸将且出耿纯进言甚切至王曰吾将思之行至鄗【李贤曰今赵州髙邑县】先在长安时同舍生彊华自闗中奉赤伏符来群臣复奏命有司设坛场于鄗南千秋亭五成陌【李贤曰在今赵州柏乡县水经注曰亭有石坛碑】六月己未即位燔燎告天禋于六宗望于群神大赦天下此光武渡河北后即位前所歴也髙祖杀羽成功始即帝位光武未成功而遂即位者绍汉统系人心也自此以后凡赦不悉书
　　甲子邓禹击王匡于安邑大破之【以纪传修】
　　觧题曰李贤曰安邑县属河东郡今蒲州县
　　赤眉立宗室刘盆子为帝改元【以纪传修】
　　觧题曰赤眉军中祠城阳景王以求福助及樊崇欲立帝求军中景王后崇盖城阳人也余见通鉴
　　申屠建隗嚣劝更始避位与张卭等谋劫之归南阳更始斩建卭等距战嚣归天水更始奔新丰【以列传通鉴目録修】觧题曰按袁宏汉纪更始诸将惧赤眉至申屠建隗嚣共劝更始不应谋劫更始司马光通鉴考异不取而从范晔书范书隗嚣传流闻光武即位河北嚣即说更始归政于光武叔父良更始不听诸将欲劫更始东归嚣亦与通谋盖赤眉将至羣情震恐张卭廖湛軰以盗贼规模故欲东归申屠建隗嚣所见差髙故劝之避位及更始不从然后建嚣与卭等通谋耳余见通鉴
　　秋七月辛未邓禹为大司徒封鄼侯丁五以野王令王梁为大司空封武强侯壬午呉汉为大司马封舞阳侯【以纪传修】以平原太守伏湛为尚书【以列传袁宏汉纪修】
　　觧题曰按袁宏汉纪更始立湛为平原太守遭仓卒惊而湛独晏然教授如故俸禄分以赈乡里来客者百余家时郡中不安湛移书属县不得相侵凌天生蒸民为立君非乆乱也且飬老育幼以待真主门下督欲起兵湛即诛督示百姓又按列传光武即位知湛名儒旧臣欲令干任内职徴拜尚书使典定旧制
　　邓禹渡河【以列传修】
　　觧题曰禹渡汾隂河入夏阳更始中郎将左辅都尉公乗歙引其众十万与左冯翊兵共拒禹于衙【李贤曰县属左冯翊】禹复破走之【武帝元鼎四年置三辅都尉丞各一人地志左辅都尉治髙陵右辅都尉治郿不言京辅都尉所治者治长安也三辅之兵皆主之中尉令公乗歙以左辅兵拒禹而严夲以右辅兵围更始于髙陵也】
　　己亥帝幸懐遣建威大将军耿弇等屯五社津呉汉率十一将军围洛阳【以夲纪修】
　　觧题曰先屯五社津偹荥阳以东而后围洛阳秦汉以来形势所在光武盖熟之矣李贤曰懐县属河内郡在今懐州武陟县西水经曰巩县北五社津有山临河其穴潜通淮浦有渚谓之鲔渚
　　八月壬子祭社稷癸丑祠髙祖太宗世宗【以夲纪修】帝幸河阳【以夲纪修】李松赵萌攻王匡张卭于长安更始入之赤眉至髙陵匡卭防九月防长安更始奔髙陵【以纪传修】
　　觧题曰髙陵县属冯翊
　　封更始为淮阳王【以纪传修】甲申以前髙宻令卓茂为太傅封褒徳侯【以夲纪修】
　　觧题曰初茂与同县孔休陈留蔡勲安众刘宣楚国龚胜上党鲍宣六人同志不仕王莽时并名重当时诏曰夫名冠天下当受天下重赏盖光武尝为诸生受学故能发此论惜其不尊任三公故茂之事业他无闻焉余见通鉴
　　辛卯朱鲔防【以本纪修】冬十月癸丑帝幸洛阳都之【以夲纪皇极经世修】
　　觧题曰洛阳才下光武即入都之盖洛阳非若长安更始赤眉之燬荡此光武所以定都而不迁也宋敏求河南志洛阳即成周敬王之成周也蔡质汉典职仪曰南宫至北宫中央作大屋复道三道行天子从中道从官夹左右十歩一卫两宫相去七里
　　淮阳王防赤眉【以纪传通鉴修】邓禹屯栒邑【以列传通鉴修】
　　觧题曰蘓辙曰赤眉之乱光武欲急攻之禹欲缓取之议者见禹之败因以禹为失计是不然赤眉方强急之实难缓之为得逮其自败西走扶风而禹乗之犹能还兵败禹而况其未败也哉光武若审知如此聼禹坚守北道时出挠之而使别将挟持其东东西蹙之磨以岁月而赤眉成禽矣禹之败而西归也要冯异共攻异谓虏余众尚多难卒用兵破禹又不从而败由此观之禹夲计不失而帝不能用禹亦廹于君命而不能自固耳事见通鉴李贤曰栒邑县属右扶风故城在今豳州三水县东北
　　十一月帝幸懐【以夲纪修】梁王永称帝【以夲纪修】十二月丙戌帝至自懐【以夲纪修】赤眉杀淮阳王【以通鉴修】隗嚣自称西州上将军据陇右【以纪传修】
　　觧题曰按列传嚣天水成纪人也【李贤曰故城在今秦州陇城县西北】更始立崔广等推嚣为上将军击杀雍州牧安定大尹安定悉防长安诛王莽遂分徇陇西武都金城武威张掖酒泉敦煌皆下之其后嚣被徴及自长安再归天水则窦融据河西五郡嚣所有者天水【武帝分秦州置后改汉阳宋同庆府西和秦巩会四州天水军地】安定【泾渭原邠四州镇戎徳顺懐徳三军之地】陇西北地【庆阳府灵环塩寕宥五州之地】而已【此据纪传建武六年赦四郡吏人为嚣诖误者】余见通鉴
　　张掖属国都尉窦融自称五郡大将军据河西【以列传通鉴修】觧题曰按李贤注班勇传河西四郡盖金城张掖酒泉敦煌今称五郡者并武威言之也事见通鉴
　　卢芳诈称刘文伯据安定称西平王【以纪传修】
　　觧题曰芳安定三水人也【李贤曰续汉志三水县有左右谷故城在今江州安定县南】更始元年隗嚣等杀安定大尹王向降之二年更始徴嚣芳亦被徴为骑都尉使镇抚安定以西三年嚣亡归天水三水豪杰立芳为西平王匈奴立芳为汉帝将胡骑还入安定盖是时嚣未必能复取安定至建武五年芳都九原县掠有五原朔方云中定防鳫门然后隗嚣再取安定耳事见通鉴
