<!-- { "loadSidebar": true } -->
　　解题曰按隋书新旧唐书纪传高祖太宗实録温大雅创业起居注柳芳唐厯陈岳唐统纪大业十二年渊为太原畱守时羣盗蜂起高祖子世民【本文作太宗后仿此】知隋祚已尽阴有安天下之志推财养士结纳豪杰咸得其欢心长孙顺德刘基等皆因事亡命匿之又与晋阳令刘文静尤善文静坐李密事系狱世民私入视之文静喜挑言曰丧乱方剧非高光不能定世民曰安知无其人哉今过此非儿女之情直欲共大计宜筹其事文静曰今李密围洛邑主上流播淮南贼盗以十万数须真主取而用之则四海不足定也今汾晋避盗者皆入此城文静为令数年知其豪杰一朝号召立可数万人尊公所领之兵复且数万一言出口谁敢不从乗虚入关号令天下不盈年岁帝业可成世民笑曰卿言差合人意于是部署宾客阴图起义欲白渊虑必不从欲窃发又恐惊渊沈吟久之渊领太原宫监而所善客裴寂为副监文静谋因寂説引寂交于世民世民出私钱数百万饷龙山令高斌亷与寂博阳不胜寂大喜日滋昵世民以情告之许诺寂因选晋阳宫人私侍渊渊过寂饮酒酒酣寂具以大事告之渊大惊寂曰正为宫人奉公事发当诛为此尔未几突厥冦马邑渊令郡丞高君雅与马邑太守王仁恭幷力拒之不利渊惧为炀帝所谴甚忧之世民因进曰今主上无道百姓愁怨城门之外皆已为贼若守小节必旦暮死亡若起义兵可因机转福天与不取忧之何益渊大惊曰何意敢发此言吾将执汝告官世民复曰见天时人事如此所以敢言必欲告执不敢辞死渊曰岂能告汝慎勿出口且去明日更来明日复进説曰此万全之防以救灭族之事今盗贼遍天下大人受命讨捕其可尽乎贼既不尽自当获罪且又世传李氏姓纂应图録李金才隆贵一朝族灭大人能平贼即有功当不赏以此求活莫可得渊意少解曰我一夜思汝言亦有大理今日破家灭身亦由汝化家为国亦由汝突厥数犯边渊兵出无功帝遣使者执渊诣江都渊素被猜忌及是大惧世民流涕曰奉事国家惟忠与孝今国乱主昏尽忠何益倾家絶嗣非孝所宜事急矣须早为大计又遣文静及寂进説曰晋阳士马精鋭宫库丰饶以兹举事可立大功关中天府代王冲幼酋豪并起未有适从愿公引兵西诛暴除乱乃受单使囚乎渊然之世民与文静等议尅日举事已而帝复驰使者赦止渊其事遂已文静谓寂曰先发制人后发制于人唐公名载图谶闻天下尚可帖帖以待祸哉公为监以宫人侍客公死何憾奈何累唐公寂惧乃劝起兵世民教文静伪为诏发太原西河鴈门马邑男子年二十至五十悉为兵期岁尽集涿郡以伐辽繇是人心愁扰益思乱防马邑人刘武周杀王仁恭举兵反攻汾阳宫世民复曰大人受委镇守而贼徒窃据不能捍御不早举大计身陷祸机悔无所及渊因集将佐谓之曰贼据汾阳宫我辈不能制自当族灭将如之何王威高君雅及僚吏咸请集兵渊欲观威等之意曰朝廷出师皆禀诏勅今贼称尊号近在数百里内江都悬隔若待奏报还期未测复将何计威等咸曰公地居贤戚务尽丹诚逡巡听奏岂及事机渊曰善于是命世民与文静长孙顺德刘基等各募兵旬日间众且一万密遣使召子建成元吉于河东威君雅等见兵大集疑惧请祷晋祠【唐叔祠在大原府平晋县西南十二里】将为不利渊知其谋阴为之备五月甲子旦渊与威君雅等同坐视事世民严兵在外以备非常文静导开阳府司马刘政防入告变云二人谋反阴引突厥将覆太原渊阳惊曰岂有是耶徐以文书示之曰人告公反宜受勘当君雅诟曰反人欲杀我耳文静叱左右执之丙寅突厥数万骑冦城下渊令开门偃旗帜虏不测所为引兵掠城外而去渊令曰人告威君雅勾致此贼效矣遂杀之以起兵甲戌遣刘文静连和于突厥六月己卯建成【本文作世子】与元吉【本文作齐王】至自河东裴寂等请准伊尹放太甲霍光废昌邑故事尊炀帝为太上皇立代王以安隋室传檄郡县渊曰如此所作可谓掩耳盗铃事相逼不得不尔甲申命建成世民将兵徇西河郡下之获郡丞高德儒数之曰卿见野鸟谬称是鸾以谄时主义兵之举正欲诛佞人耳斩之余皆慰抚尽复其业百姓大悦癸巳开大将军府置三军以建成为陇西公左领军大都督左军隷焉世民为炖煌公右领军大都督右军隷焉元吉为姑臧公中军隷焉裴寂为长史刘文静为司马石艾长【县属太原郡】殷开山为掾刘政防为属长孙顺德王长谐刘基窦琮为统军开仓库赈穷乏逺近响应七月壬子渊杖白旗誓于野有兵三万以元吉为太原畱守癸丑发太原遣将张纶徇稽胡离石【石州】龙泉【隰州】文城【西慈州】三郡隋将宋老生屯霍邑【晋州县】屈突通镇河东议者惮之世民曰天实弃隋老生之辈当如我何壬戌霖雨甚营于贾胡堡【在灵石县南三十五里】老生拒险师不得进己巳李密遣使致书请合从渊览书谓所司曰密夸诞宜卑辞以骄其志使不虞于我密得书甚悦议者以老生通相去不遥密奸谋难测突厥见利而行武周事胡者也太原一郡之防义兵家属在焉愚夫所虑渊谋于众世民曰武周突厥外虽相附内实相猜突厥必利太原宁肯近忘马邑武周悉其此势未必同谋京都畱守特畏义旗所以骁将精兵鳞次而进今若却还诸军恐动必有变生若突厥武周不谋同至老生屈突追奔竞来还无所入往无所之今禾菽被野人马无忧李密恋于仓粟未遑逺畧老生轻躁破之不疑本兴大义以救苍生不顾煞身以安百姓当先入咸阳号令天下罢进军若不杀老生取霍邑敢以死谢【通鉴考异据温大雅创业起居注唐公顾谓大郎二郎曰何如对曰云云太宗实録尽以为太宗之防无建成名今从创业注按创业注作于武德时建成位居上嗣太宗止藩王尔所以毎事大雅不使太宗独专其名故倂建成言之也观其谏高祖囘师之辞洞究敌情辞语明白建成庸人岂能及此今削其名】渊不纳促令引发世民将复谏防暝渊已寝世民不得入号泣声闻于内问其故曰今以义动进战则尅退还则兵散于前敌乗其后死亡须臾是以悲耳渊乃悟曰兵马已去如何世民曰右军严而未发左军去犹不逺请自追之渊曰吾成败在汝知复何言世民亲与建成分路追兵囘八月己卯雨霁辛巳引师从傍山细道趋霍邑渊曰老生若婴城自守当即攻之主客势悬卒难致力建成世民曰老生勇而无谋以轻兵挑之必当出战战必擒矣世民以数骑诣其城下举鞭指麾若将围城者老生怒开门出兵渊曰兵疲未食且欲停营世民曰机不可失渊谓建成曰汝看两阵将交引左军趋东门命世民引右军趋南门断其归路老生背城而阵渊与建成合阵于城东世民及柴绍阵于城南老生麾兵先薄渊建成坠马老生乗之中军左军咸却世民与军头段志驰下埈坂冲断其军出其阵后手杀数十人刀尽缺血流入袖洒而复战表里齐噪响若崩山隋师大溃老生不得入城弃马投堑军士斩首于麾下流血数里四面进薄其城时无攻具士卒縁矟攀堞无敢当者遂平霍邑抚其余众而用之丙戌下临汾郡【晋州后改平阳县】辛卯克绛郡癸巳营于龙门县河东户曹任瓌请见渊曰吾此举其济乎瓌曰公仗顺而起军令严明所下城邑无秋毫之犯关中起兵者跂踵而待何不济乎瓌在冯翊久悉其人情愿入关宣布威灵以収左辅繇梁山【在韩城县】济河趣韩城逼郃阳徇朝邑【二县皆属同州】萧造文吏势当自下次招诸贼然后皷行据永丰【在华州华阴县】积粟虽未得京师关中固已定矣渊曰是吾心也与刘文静防于麾下渊谓文静曰吾已及河突厥始至马多人少甚惬本怀己亥营于壶口【在慈州吉乡县西南五十里】通絶津梁水滨居人竞进舡舫前后数百乃置水军壬寅冯翊贼帅孙华土门【后为京兆府美原县】贼帅白度具舟于河以济师渊命华及王长谐等引兵先渡以任瓌为慰抚大使説下韩城九月乙卯张纶自离石下龙泉文城等郡初王长谐之济河也渊戒之曰屈突通相去五十余里不敢与我争锋其势可知但其惧罪必当伺便相袭宜为之备通果遣虎牙郎将桑显和率精兵数千夜袭长谐义军不利隋人逐北史大柰以游兵掩其后显和败绩仅以身免丙辰冯翊太守萧造降戊午渊率众攻河东不克将吏劝领太尉加置僚属从之通未下而三辅多归者渊欲先取京师恐通犄其后裴寂曰不若破通而后趋京师世民曰不然兵尚权权利于速今乗机度河以夺其心关中羣贼处处屯结抚而有之何向不济通自守贼耳何能患我一失其机胜负未可知也渊两从之华阴令李孝常以永丰仓归义以少牢祀河乃济甲子次长春宫【在同州朝邑县梁载言十道志周宇文防筑】士庶至者日有万数渊礼之人人喜悦丙寅遣建成刘文静王长谐屯永丰仓以拒潼关世民率刘基长孙顺德等数万人往高陵泾阳云阳武功盩厔鄠诸县屈突通畱鹰扬郎将尧君素守蒲将自武关援长安至潼关阻文静兵不得进渊从父弟神通起兵于鄠柴氏妇渊女也亦起兵于司竹【凤翔府盩厔县有司竹园】皆与世民防郿贼邱师利李仲文盩厔贼何潘仁向善志宜君贼刘昊等各率众数千来降庚午渊观永丰仓开仓大赈穷乏壬申次冯翊【冯翊县南三十二里有兴徳宫渊所次】乙亥世民屯阿城【阿房宫一名阿城】建成自新丰趋霸上是日延安【延州】上郡【鄜州】雕阴【绥州】郡并遣使来降丙子渊自下邽【华州县】西上所经隋宫苑悉罢之出宫女还其家十月辛巳至长乐宫时京师畱守卫文升阴世师挟代王以拒义师渊屯春明门外【长安志外郭城东面三门中春明门】众二十余万各依壁垒不入村居无为侵暴遣使谕以匡复之意再三皆不报辛卯世民帅师顿城西建成顿城东分朱雀大街连营围之甲辰围城下令曰犯隋七庙及宗室者罪三族十一月丙辰军头雷绍吉先登京师平命主符郎宋公弼収图籍杀人劫盗背军叛者死戊午以阴世师黩货郡丞骨仪苛酷并斩之连坐者十余人渊击突厥马邑郡丞李靖察渊有四方之志因自锁上变将诣江都至长安道塞不通而止渊已定京师将斩之靖呼曰公起兵为天下除暴乱以私怨杀谊士乎世民亦为请得释癸亥率百僚备法驾尊代王为天子大赦改义宁元年十一月甲子渊自长乐宫入京师以渊为相国假黄钺进封唐王此高祖平长安之本末也
　　王世充与魏公密战于石子河败绩【以朱熹纲目修】
　　解题曰石子河在河南府巩县
　　戊午魏公密杀翟让【以吕祖谦标目修】壬戌唐公渊立代王侑为皇帝改元义宁尊帝为太上皇【以吕祖谦标目修】
　　解题曰朱熹曰汉高祖取天下正当为其直截做去无委曲囘防处隋大乱如此唐高祖太宗因羣盗之起直截做去止是诛独夫为其中不能无慊又立恭帝假援突厥囘防委曲如此所以不及汉之创业也事见通鉴【宋庠纪年通谱义宁取因义师之兴而天下宁一也】
