<!-- { "loadSidebar": true } -->
　　唐则天顺圣皇后武氏圣厯二年正月皇太子在东宫【以朱熹纲目脩】壬戌以皇嗣为相王【以新纪脩】甲子司卫卿张易之为控鹤监银青光禄大夫张昌宗为控鹤监内供奉【以通鉴脩】腊月戊子左肃政台中丞吉顼为天官侍郎右肃政台御史中丞魏元忠为凤阁侍郎并同平章事【以新纪通鉴脩】辛亥赐皇太子姓武氏【新纪】二月庚申武攸宁罢【以新纪脩】三月娄师德为纳言【新纪】四月吐蕃论赞婆降【以通鉴旧纪脩】壬辰魏元忠为天兵军大总管娄师德副之以备突厥【以新纪通鉴脩】八月娄师德薨【以吕祖谦标目脩】戊申武三思为内史【以新纪脩】唐则天顺圣皇后武氏久视元年正月皇太子在东宫【以朱熹纲目脩】戊午贬吉顼为琰州尉【新纪】壬申武三思罢【新纪】腊月丁酉狄仁杰为内史【新纪】一月作三阳宫【新纪】五月己酉朔日有食之【以新纪脩】癸丑改元罢天册金轮太圣号【以新旧纪脩】
　　解题曰宋庠纪年通谱疾平改元故取老子久视长生之语
　　六月改控鹤为奉宸府以张易之为令【以通鉴脩】闰七月丁酉吐蕃冦凉州陇右诸军大使唐休璟败之于洪源谷八月庚申魏元忠为陇右诸军大总管击吐蕃【以新纪脩】九月辛丑梁文惠公狄仁杰薨所荐荆州长史张柬之监察御史桓彦范秦州刺史敬晖等数十人【以吕祖谦标目脩】解题曰范仲淹曰商有三仁弗救其灭汉有四皓正于未夺呜呼武暴如火李寒如灰何心不随何力可囘我公哀伤拯天之亡逆长风而孤骞遡大川以独航金可革公不可革孰为乎刚地可动公不可动孰为乎方一朝感通羣隂披攘天子既臣而皇天下既周而唐七世发灵万年垂光噫非天下之至诚其孰能当余见通鉴
　　十月甲寅复唐正月【以新纪脩】
　　解题曰皇太子既在东宫所以用唐正月也
　　唐则天顺圣皇后武氏长安元年春正月皇太子在东宫【以朱熹纲目脩】丁丑改元大足【以新纪脩】
　　解题曰宋庠纪年通谱成州有大人之迹故改元大足
　　五月魏元忠为灵武道大总管以备突厥【以新纪脩】九月壬申杀皇太子子邵王重润等【以新纪脩】丙申以相王旦知左右羽林卫大将军事【以吕祖谦标目脩】十月壬寅如西京辛酉改元【以新纪脩】丙寅魏元忠同三品【新纪】十一月壬申武三思罢【新纪】戊寅改含元宫为大明宫【以吕祖谦标目脩】以主客郎中郭元振为凉州都督【以旧纪通鉴脩】
　　唐则天顺圣皇后武氏长安二年春正月皇太子在东宫【以朱熹纲目脩】乙酉设武举【朱熹纲目】突厥入冦【以旧纪脩】九月乙丑朔日有食之不尽如钩【以新纪脩】十月姚元崇同平章事【新纪】十一月命监察御史苏颋按覆来俊臣等所推狱雪免者甚众【以吕祖谦标目脩】十二月戊申置北庭都护府于庭州【以通鉴脩】
　　唐则天顺圣皇后武氏长安三年春正月皇太子在东宫【以朱熹纲目脩】三月壬戌朔日有食之【以新纪脩】七月壬寅正谏大夫朱敬则同平章事【以新纪脩】九月庚寅朔日有食之既【通鉴】
　　解题曰胡寅曰吕后末年日食既后恶之曰此为我也未几而卒武后至是日食再既明年亦卒日者至阳之精人君之表今乃为女主之应乎夫阳不竞而隂慝作理固然也今武氏反隂为阳居中履极掩唐虞之旧域颁正朔于八荒其气焰所感上致日星之变不亦宜乎
　　丁酉贬魏元忠为髙要尉【以新旧纪脩】十月丙寅如神都【以新纪脩】是嵗西突厥为突骑施所并【以吕祖谦标目脩】
　　唐则天顺圣皇后武氏长安四年春正月皇太子在东宫【以朱熹纲目脩】丁未毁三阳宫作兴泰宫【以通鉴新纪脩】二月壬申朱敬则罢【以新纪脩】三月出凤阁侍郎韦嗣立等二十人为刺史【以吕祖谦标目脩】六月辛酉姚崇罢【以新纪脩】乙丑天官侍郎崔暐为鸾台侍郎同平章事壬午相王府长史姚崇兼夏官尚书同三品【以新纪脩】十月辛酉姚崇为灵武道安抚大使崇举秋官侍郎张柬之甲戌柬之同平章事【以通鉴脩】
　　解题曰鼂补之曰按狄仁杰传则天尝问仁杰朕要一好汉任使仁杰曰岂非文士龌龊思得竒才用之以成天下之务乎则天曰此朕心也仁杰曰荆州长史张柬之其人虽老宰相才也乃召拜洛州司马它日又求贤仁杰曰前言张柬之未用也则天曰已迁矣仁杰曰臣荐宰相今为司马非用之也又迁为秋官侍郎竟召为相果兴复中宗而柬之传乃专言姚崇荐之以其时攷之仁杰初荐在荆州时再荐乃为秋官侍郎逮崇之荐时已在秋官矣或者则天闻仁杰之言已深知柬之因崇继荐遂至大用非崇一言便为相也又传曰仁杰所拔用至公卿者数十人崇自是仁杰荐用则天信重二人固自有间旧史未深攷尔余见通鉴【叶适曰柬之作相数月便能诛二张返正使其处仁杰地位必不如是迟缓也】
　　御史中丞宋璟请下张昌宗狱不从【以通鉴目録脩】






　　大事记续编卷五十四
　　钦定四库全书
　　大事记续编卷五十五　　　明　王祎　撰
　　唐中宗皇帝神龙元年
　　解题曰宋庠纪年通谱古者人君即位嵗中不改元所以申孝道逾年必改元所以正君统二者国体之本以礼为界虽圣哲愚乱皆勉企及中宗遭罹废黜中兴唐祚既逾年而不改武周之朔非无法之甚欤
　　春正月壬午朔皇太子在东宫【以朱熹纲目脩】改元癸卯麟台监张易之春官侍郎张昌宗谋作乱张柬之崔暐及羽林卫将军敬晖桓彦范司刑少卿袁恕己等率羽林兵入禁中诛之并其兄司礼少卿同休等洛州长史薛季昶请诛武三思不从甲辰皇太子监国袁恕己为凤阁侍郎同平章事丙午皇太子复位相王旦为安国相王太尉丁未迁武氏于上阳宫戊申上尊号曰则天大圣皇帝庚戌张柬之袁恕己同三品崔暐守内史敬晖为纳言桓彦范守纳言余官赏有差二月甲寅复国号唐郊庙百官服色皆如故以神都为东都北都为并州【以新旧纪通鉴脩】
　　解题曰按新旧唐书纪传栁芳唐厯实録则天不豫张易之昌宗恐后为皇太子所诛入阁侍疾潜图逆乱张柬之与桓彦范敬晖等建防将诛之柬之谓右羽林大将军李多祚曰将军居北门几何曰三十年曰将军贵宠当代非大帝恩乎多祚泣数行下曰死且不忘柬之曰今在东宫乃大帝子而嬖竖擅朝危逼宗社国家废兴在将军将军诚有意乎曰茍利国家惟相公处分不敢顾身及妻子因指天地以自誓遂定谋初柬之代扬元琰共乗舻江中私语外家革命元琰悲沸慷慨志在王室柬之执政引为右羽林将军谓曰江上之言君讵忘之今可以勉又以彦范敬晖李湛并为左右羽林将军委以禁兵易之等疑惧灵武大总管姚崇自屯所还遂参计议以武攸宜为羽林大将军易之乃安时太子于北门起居彦范晖因得谒见宻陈大计太子从之癸卯晖柬之彦范晖湛左威卫将军薛思行等率左右羽林兵及千骑【千骑后为万骑又为龙武军】五百余人讨易之昌宗令湛多祚太子典膳部王同皎就东宫迎太子至武门指麾将士太子拒不许同皎曰逆竖反道显肆不轨诸将与南衙执事刻期诛之须殿下到以系众望太子曰上方不豫得无不可乎同皎曰将相毁家族以安社稷奈何欲内之鼎镬乎太子自出谕之众乃止太子犹豫同皎即扶上马从至武门殿中监田归道押千骑宿卫武门晖等遣使就索千骑拒不与斩闗入斩易之等庑下湛率所部兵直至太后所寝长生殿环绕侍卫因奏臣等奉令诛逆臣易之昌宗恐漏大谋不获预奏顿首请归死后曰我于而父子不薄亦豫是耶后见中宗曰乃汝耶竖子诛可还宫彦范进曰太子今不可以归往天皇弃羣臣以爱子托陛下今久居东宫羣臣思天皇之德不血刃清内难此天意人事归李氏惟陛下传位万世不絶后乃卧不复言又令金吾将军收易之兄汴州刺史昌期司礼少卿同休从父弟通事舍人景雄悉斩之并枭首天津桥南士庶见者莫不相贺或脔割其肉一夕都尽袁恕己从相王统南衙兵【南衙者诸卫兵也时彦范等将北军故恕己统南衙兵】以备非常甲辰皇太子监国大赦天下恕己为鳯阁侍郎平章事乙巳传位皇太子丙午即皇帝位赦天下惟易之党与不在原限为周兴来俊臣所枉陷者咸令雪免内外文武官加两阶三品已上加爵二等入五品等特减三考相王拜太尉同凤阁鸾台三品公主加镇国太平公主丁未太后徙上阳宫【韦述两京记在皇城西南南临洛水西距糓水新史志在禁苑之东东接皇城之西南隅上元中置髙宗之季常居以聴政】戊申帝率百官上尊号曰则天大圣皇帝庚戌柬之为夏官尚书同凤阁鸾台三品晖为内史恕己同凤阁鸾台三品敬晖桓彦范为纳言李多祚封辽阳郡王同皎为右千牛将军琅邪郡公李湛为羽林大将军赵国公余封各有差余见通鉴孙甫曰旧史书武后传位于中宗盖史官讳其事也然彦范传书武三思以武后为彦范等所废常深愤怨是废之为实唐之天下髙祖太宗之天下也髙宗以子托后后夺其位僭窃大号毒流内外逾二十年不道至此若终身无祸何以垂戒于后况实废之安可讳也若以彦范等奉子而废母于事不顺是不达其理春秋庄公元年夫人孙于齐以悖乱之事去其氏而贬之春秋之法可见矣用春秋之法为唐贬絶罪人则可以垂戒于后矣
　　贬凤閤侍郎同平章事韦承庆为髙要尉流正谏大夫同平章事房融于髙州【以新纪通鉴脩】姚崇罢【以新纪脩】甲子复皇后韦氏赠其父贞上洛王【以吕祖谦标目脩】大赦【新纪】复宗室死于周者官爵【新纪】丙寅太子賔客武三思为司空同三品【以新纪脩】贬谯王重福为濮州刺史寻徙之均州【以通鉴脩】丁卯散骑常侍武攸暨为司徒【以新旧纪脩】
　　解题曰按新旧史列传二张之诛也张柬之勒兵景运门【长安志在东内京辅黄图西内太极宫宫城南面东畔第一门未知孰是防要外命妇朝参景运门放出】将遂夷诸武洛州长史薛季昶劝曰二凶虽诛产禄犹在请除之防日暮事遽彦范不欲广杀因曰三思机上肉尔留为天子借手季昶叹曰吾无死所矣朝邑尉刘幽求谓桓彦范敬晖曰三思尚存公辈终无地若不早图噬脐无及不从【按旧史薛季防敬晖传唐统纪唐厯狄梁公传皆以为张柬之敬晖不欲诛三思通鉴因之韩琬御史台记云张柬之勒兵于景运门将收诸武诛之彦范不従新史盖本此叶适乃云柬之等初不欲除三思止是薛季防有言不知新史何所据而云然是殆未深考也】事见通鉴
