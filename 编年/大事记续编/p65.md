<!-- { "loadSidebar": true } -->
　　车骑司马傅咸上书论奢侈【以列传修】甲午出尚书张华都督幽州军事【以本纪吕祖谦标目修】夏四月庚午鲁武公贾充薨【以本纪修】荀朂等请遣齐王攸之国冬十二月甲申以攸为大司马都督青州军事汝南王亮为太尉録尚书事领太子太傅征东大将军王浑光禄大夫李熹中护军羊琇等请留攸不听【以纪传吕祖谦标目修】
　　解题曰浑上书曰攸于大晋姬旦之亲也宜赞皇朝与闻政事实为腹心不贰之臣今出攸之国假以都督虚号而无典戒干方之实伤至亲之体亏友于之义惧非陛下追述先帝太后待攸之宿意也若以妃后外亲任以朝政则有王氏倾汉之权吕产专朝之祸若以同姓至亲则有吴楚七国逆乱之殃厯观古今茍事之轻重所在无不为害也不可事事曲设疑防虑方来之祸也若以智计猜物虽亲见疑至于疏者亦何能自保乎人懐危惧非为安之理此最国家之深忌也愚以为太子太保阙宜留攸居之与汝南王亮杨珧共为保傅干理朝事三人齐位足相持正余见通鉴苏辙曰浑之言天下之至言也帝不能用而用王佑之计使太子母弟秦王柬都督闗中楚王玮淮南王允并守要害以强帝室然晋室之乱实成于八王如攸之亲贤夺嫡之祸非其志也不幸至此天下所宗宗社之计犹有頼也如佑之计使子弟防兵以捍外患如梁孝王之御吴楚尚可若变从中起而使人握兵以救内难此与何进袁绍召丁原董卓以除宦官何异古人有言择福莫若重择祸莫若轻如帝之择祸福可谓不审矣
　　晋世祖武皇帝太康四年春正月诏太常议崇齐王攸之物慱士庾旉祭酒曹志以为攸宜辅政坐除名免官【以通鉴修】三月辛丑朔日有食之【以本纪修】齐献王攸薨【以本纪修】冬十一月大水【以本纪修】归命侯孙皓卒【以吕祖谦标目修】
　　【甲辰】晋世祖武皇帝太康五年春二月壬辰地震【以本纪修】冬十二月庚午大赦【以本纪修】闰月当阳成侯杜预卒【以本纪修】是岁塞外匈奴胡降处之西河【以通鉴修】罢宁州入益州【以吕祖谦标目修】尚书仆射刘毅等请罢郡国中正更用断不果行【以列传修】
　　解题曰按魏晋史通典魏文帝为王时三方鼎立士流播迁四民错杂详覈无所吏部尚书陈羣乃立九品官人之法州郡皆置中正以定其选择州郡之贤有识鉴者为之区别人物防其高下其武官之选俾护军主之夏侯为中护军太傅司马懿问以时事议以为官人国之柄也故铨衡专于台阁上之分也孝行存乎闾巷优劣任之乡人下之叙也夫欲清教审选在明其分叙不使相渉而已若令中正但考行伦辈辈当行均斯可官矣奚必使中正平铨衡之机于下而执柄者有所倚仗于上哉众职之属各有官长但使官长各以其属能否献之台阁则防官长能否之防防以乡闾德行之次勿使偏颇中正则唯考其行迹勿使升降台阁总之官长所第中正辈拟比随次率而用之如其不称则内外相得失有所矣晋制内官吏部尚书司徒左长史外官周有大中正郡国有小中正皆掌选举若吏部选用必下中正徴其人居及父祖官名其后中正任久爱憎由己而法渐弊遂计官资以定品格唯以居位者为贵刘毅上疏曰立中正定九品高下任意荣辱在手一人之身旬日异状是以上品无寒门下品无势族一也置州都者取州里清议所归将以镇异同一言议不谓一人之身了一州之才一人不审便坐之二也本立格之体为九品者谓才德有优劣伦辈有首尾今乃使优劣易地三也陛下赏善罚恶无不裁之以法独置中正委以一国之重无赏罚之防四也前圣敦风俗隆乡党之义故天下之人退而脩本今一国之士多者千数或流徙异邦或取给殊方面犹不识况尽其才五也凡所以立品设状者求人才以理物也今于限当报虽职之高迁还附卑品无绩于官而获高叙是为抑功实而崇虚名六也凡官不同事人不同能今品不状才能之所宜而以九等为例以品取人或非才能之所长以状取人则为本品所限徙结白论以为虚誉七也九品所下不彰其罪所上不列其善废褒贬之义任爱憎之断人焉得不懈德行而鋭人事八也疏奏优诏答之卫瓘与汝南王亮上疏曰魏氏承颠覆之运人士流移详考无地故立九品之制今九域同规臣等以为自公卿以下皆以所居为正无复悬客逺属异者尽除九品之制使举善进才各由乡论则奔竞自息矣始平王文学李重上疏曰九品始于丧乱军中之政诚非经国不刋之法今仕无常朝人无定处即吏蓄于军府豪右聚于都邑事体驳错与古不同谓九品既除冝先开移徙听相并就且明贡举之法不滥于境外则冠带之伦将不分而自均断之实行矣【今攷晋世中正之选魏舒以司徒署兖州何兖以中书令领扬州王述以卫将军领并兾幽平四州丁谭以光禄大夫领吴国任之重也刘毅以峭直既老复推而为青州顔含以操行而为徐州王峤以风尚王坦之以重名而为并州顾众以孝闻而领扬州选之精也李重为江夏中正则不行孔严为扬州大中正则不就犹有逊让之风也陈夀居丧使婢丸药积年沉废郄诜笃孝以假葬违常降品一等则名义之可畏也刘沉为燕国中正敦儒道爱贤能进霍原而理张华何攀为梁益二州中正引致名士咸免寃滥则区别之有方也刘沉举霍原为寒素司徒府不从沉奏中书复下司徒参论吏部郎李重奏原应二品是吏部郎得正议也淮南小中正王式以继母为出母中丞卞壶并劾司徒大中正不能举奏是中丞得举职也公论相维上下无壅所以立法厯数百年而不可变欤】
　　晋世祖武皇帝太康六年秋八月丙戌朔日有食之【以本纪修】是岁慕容廆冦辽西【以吕祖谦标目修】
　　晋世祖武皇帝大康七年春正月甲寅朔日有食之【以本纪修】夏慕容廆冦辽东【以本纪修】秋匈奴胡降【以通鉴修】冬十二月始制大臣终三年丧【以本纪修】
　　解题曰郑黙拜大鸿胪遭母丧旧制既葬还职黙自陈恳至遂改法定令听大臣终丧自黙始也
　　晋世祖武皇帝太康八年春正月戊辰朔日有食之【以本纪修】太庙殿防秋九月改营之【以本纪修】是岁匈奴都督率种落来降【以通鉴修】
　　解题曰北狄以部落为类其入居塞者凡十九种皆有部落不相错杂屠各最豪贵故得为单于綂领诸国武帝不惟不能听郭钦之言駈之境外方且抚纳降胡源源不絶曾不数年而都散叛矣史臣谓生灵涂地凶族滔天武皇之失也谅哉事见通鉴
　　晋世祖武皇帝太康九年春正月壬申朔日有食之【以本纪修】夏四月地震【以本纪修】六月庚子朔日有食之【以本纪修】大旱【以本纪修】秋八月壬子星陨如雨【以本纪修】
　　晋世祖武皇帝太康十年夏四月太庙成乙巳祫祭【以本纪修】慕容廆降五月以为鲜卑都督【以本纪修】冬十月复郊祀五帝位【以通鉴修】
　　解题曰诏曰孝经郊祀后稷以配天宗祀文王于明堂以配上帝而周官云祀天旅上帝又曰祀地旅四望望非地则明堂上帝不得为天徃者除明堂五帝位攷之礼文不正且诗序曰文武之功起于后稷故推以配天焉宣帝创业既以配天复以先帝配天于义亦所不安其复五帝位
　　杨骏排汝南王亮十一月甲申以亮为大司马假黄钺大都督豫州军事秦王柬楚王玮淮南王允之国各督方州军事封子五人孙三人为王【以本纪通鉴修】淮南相刘颂上疏论政不听【以列传修】以刘渊为匈奴北部都尉【以载记修】晋世祖武皇帝太熈元年【孝皇帝永熈元年】春正月辛丑朔改元【以本纪修】杨骏恶司空尚书令卫瓘诏瓘以太保就第【以通鉴修】三月帝疾笃诏留汝南王亮与杨骏同辅政骏匿之夏四月辛丑骏为太尉太子太傅都督中外诸军事録尚书事【本纪】
　　解题曰苏辙曰汉高帝始谓帝仁弱欲废之而立如意既而知人心之在太子也则寝废立之议而用平勃平勃皆贤而权任均故帝虽没产禄虽横而援立文帝汉室不病也武帝既老知燕王旦广陵王胥之不可用也废之而立少子任霍光金日防上官桀桑宏羊以后事当是时昭帝之贤否未可知而四人枉直相半也幸而昭帝明哲霍光忠良桀羊虽欲为乱而不遂其后复废昌邑立宣帝而朝廷晏然无患盖人君不幸而立幼主当如二帝属任贤臣乃免于乱魏明帝疾笃而立齐王始欲辅以曹宇曹肇而刘放孙资不便劝帝易以司马仲逹曹爽齐王既非天下之望而爽又以庸才与仲逹为对数年之间遂成簒弑之祸武帝亲见之矣帝之不肖羣臣举知之而牵制不忍忌齐王攸之贤而恃愍懐之慧以为可以消未然之忧独有一汝南王亮而不早用举社稷之重而付之杨骏至于一败涂地无足恠也事见通鉴
　　己酉帝崩于含章殿皇太子即皇帝位改元
　　解题曰宋庠纪年通谱不俟逾年改元
　　尊皇后曰皇太后立妃贾氏为皇后五月辛未塟孝武皇帝于峻阳陵庙号世祖【以本纪修】丙子诏加羣臣封爵杨骏为太傅大都督假黄钺録朝政百官总已以听【以纪传修】秋八月壬午立子广陵王遹为皇太子【以本纪修】冬十月辛酉以刘渊为将军匈奴五部大都督【以载纪修】

　　大事记续编卷二十五
　　钦定四库全书
　　大事记续编卷二十六　　　明　王祎　撰
　　晋孝惠皇帝元康元年春正月乙酉朔改元永平【以本纪修】解题曰宋庠纪年通谱永平汉明帝年号
　　二月癸酉楚王玮淮南王允来朝三月辛卯皇后遣殿中兵杀杨骏兄弟其党皆夷三族
　　解题曰晋二衞始制前驱由基强弩为三部司马二衞各五部督其衞镇四军如五校各置千人更置殿中将军中郎校尉司马武帝甚重兵官军校多选清望之士居之以陈勰为殿中将军每出入持白兽幡在乗舆左右【诛骏之谋实起于殿中中郎孟观李肇又命东安公繇帅殿中兵四百人讨骏殿中兵制大畧可见矣】
　　壬辰改元
　　解题曰宋庠纪年通谱元康汉宣帝年号
　　废皇太后杨氏为庶人徙之金墉城
　　解题曰按太平寰宇记宋敏求河南志金墉城在故洛阳城西北角魏所筑晋恵帝曰永昌宫有小城永嘉兵乱筑为垒余见通鉴
　　壬寅汝南王亮为太宰与衞瓘并録尚书事镇南将军楚王玮为衞将军领北军中候论诛骏功侯者千余人解题曰时亮辅政御史中丞傅咸致书曰骏之见讨发自天聪孟观李肇与知宻言耳圣上论功宁厚此羣下所冝以实裁量而遂东安封王孟李郡公侯伯子男既妄有加复又三等超迁自古以来封赏未有若此者也无功而厚赏莫不乐国有祸祸起当复有大功也人而乐祸其可极乎厥后楚王玮之诛亮瓘赵王伦之废贾后以至齐王长沙成都河间东海之更相鱼肉皆乐祸而为之咸之言不诬也事见通鉴
　　夏六月皇后使楚王玮杀亮瓘乙丑复杀玮【以纪传修】车骑司马贾模为侍中散骑常侍张华为侍中中书监将军裴頠为侍中辅政【以通鉴目録修】秋七月分荆扬州为江州【以本纪修】
　　解题曰有司奏荆扬二州疆土旷逺于是割扬州之豫章鄱阳庐陵临川南康建安晋安荆州之武昌桂阳安成合十郡置江州
　　晋孝恵皇帝元康二年春二月己酉弑故太后杨氏【以吕祖谦标目修】
　　晋孝恵皇帝元康三年夏六月农雹深三尺【以本纪修甲寅】晋孝恵皇帝元康四年夏五月匈奴郝散反秋八月伏诛【以吕祖谦标目修】是歳大饥山崩地震陷水涌【以本纪举要歴补遗修】
