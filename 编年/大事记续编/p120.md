<!-- { "loadSidebar": true } -->
　　甲子渊假黄钺大都督内外军事大丞相唐王己巳以子建成为世子世民为秦公元吉为齐公【以吕祖谦标目修】荥阳郡降李密【以通鉴修】十二月薛举遣其子仁杲围扶风秦公世民击败之【以本纪修】唐王渊以光禄大夫李孝恭为山南招慰大使破朱粲降三十余州【以唐纪吕祖谦标目修】屈突通降唐王渊招河东通守尧君素不下【以通鉴及吕祖谦标目修】王世充袭仓城魏公密大败之【以通鉴修】唐王渊遣丞相司马刘文静定新安以西云阳令詹俊等下巴蜀【以吕祖谦标目修】梁王铣袭取豫章林士保余干【以吕祖谦标目修】













　　大事记续编卷四十八
<史部,编年类,大事记续编>
　　钦定四库全书
　　大事记续编卷四十九　　　明　王祎　撰
　　唐高祖神尧皇帝武德元年【隋恭皇帝义宁二年　隋恭皇帝侗皇秦元年　楚林士太平三年　夏王窦建德五鳯元年　定杨刘武周天兴二年　梁梁师都永隆二年　梁萧铣鸣鳯二年　魏公李宻永平二年　秦薛举秦兴二年　凉帝李轨安乐元年　楚朱粲昌达元年　燕王高开道始兴元年】春正月丁未朔加唐王渊殊礼【以朱熹纲目修】魏公宻大败王世充取金墉【以吕祖谦标目修】戊辰唐王渊以世子建成秦公世民为左右元帅徇东都【以新旧纪修】
　　解题曰按新唐书百官志注高祖起兵置左右领军大都督及定京师置左右元帅太原道行军元帅西讨元帅皆亲王领之天寳末置天下兵马元帅都统朔方河东置诸军行营兵马都元帅兴元置副都统防昌置灵夏六道元帅黄巢之乱置行营都都统
　　二月己夘唐王渊遣使徇邓防【以新纪修】三月己酉唐王渊以齐公元吉为太原道行军元帅【以新纪及通鉴修】丙辰隋宇文化及等率骁果弑太上皇于江都右御卫将军独孤盛死之尽杀宗室外戚及虞世基裴蕴等化及自称大丞相立秦王浩为帝【以朱熹纲目修】戊辰唐王渊位相国加九锡不受【以吕祖谦标目修】
　　解题曰胡寅曰天道诚圣人亦诚人非生知安行必勉于思诚思而不息亦能学知而利行矣汤武之德不及尧舜而列于圣人者由此也故桀纣尚为君则臣之天命殛之则伐之固不虚为匡之之名而实为伐之之事也唐王惟不正名杨广为弑君父之贼而举兵故节目防多诡正并用兴王之术駮而不懿也夫殊礼固不可自加也前日都督丞相唐王之命果岀于恭帝耶能言汤武之言而不晤在己之多伪由不学之过也事见通鉴
　　壬申宇文化及江都西归【以吕祖谦标目修】呉兴太守沈法兴据丹阳【新纪】
　　解题曰呉兴郡宋安吉州也据地理志通典旧以乌程县置呉兴郡仁寿为湖州大业初废入余杭及呉郡而此云法兴为呉兴太守盖大业末复置史失书也今仍为湖州【王容曰乌程即呉兴郡治法兴为太守则既在乌程矣而司马光通鉴云比至乌程何也按旧史法兴传东阳贼帅楼世干举兵围郡城炀帝命法兴与太仆丞元祐讨之俄而化及弑逆法兴乃与祐部将孙士汉陈果仁执祐于坐号令逺近以诛化及为名发自东阳行収兵趋江都下余杭郡比至乌程精兵六万新史亦同此皆通鉴之阙也】
　　夏四月戊寅唐世子建成等军还【旧纪】萧铣称帝于江陵【以吕祖谦标目修】五月甲子唐王渊即皇帝位于太极殿遣刑部尚书萧造告天于南郊大赦改元【以通鉴及吕祖谦标目修】解题曰叶适曰天下有难取者有易取者自周衰天下分裂已六七百年正当欲合之时故先合于秦秦不足以受之而后合于汉故汉取之易西晋之后天下分裂又三四百年亦当欲合之时故先合于隋隋不足以受之而后合于唐故唐取之亦易若三国十六国皆是乘天下之始分所以难也要之分合之际皆天理也
　　定为土德色尚黄罢郡置州以太守为刺史【以吕祖谦标目修】解题曰按通典武徳改郡为州改太守为刺史加号持节后加号使持节诸军事而实无节【魏晋刺史兼总军戎若今采访节度使也隋以州亲民刺史如太守之职制置之制不详原本遂有持节诸军之虚称边荒三数百户小郡亦同此号无以别逺近小大之差轻重闲剧之异也】但颁铜鱼符而已天寳元年改州为郡刺史为太守自是州郡太守更相为名其实一也
　　隋越王侗即帝位于东都改元【以吕祖谦标目修】突厥来聘【以通鉴修】修律令置学校【以吕祖谦标目修】
　　解题曰隋文既一天下而废学校唐高祖草创之初而令郡县学置生员兴亡之迹于此判矣
　　六月甲戍朔秦公世民为尚书令裴寂为右仆射知政事刘文静为纳言司録窦威隋民部尚书萧瑀为内史令【以新纪通鉴修】己夘立四亲庙【以吕祖谦标目修】庚辰立世子建成为皇太子世民为秦王元吉为齐王宗室王者九人【以通鉴吕祖谦标目修】
　　解题曰孙甫曰立太子必以嫡长者使天下之心有所系以止争夺之患也行之平世固为常法若大公之世子不贤尚求圣人以传位况长子不贤次子贤乎安得局于常法也秦王功德海内属望其势可终为人臣乎建成无一可称但以年长使居贤子上至愚者知其不可也虽秦王以礼譲胡不虚其位以待天命之归况受禅之初天下未定何汲汲于立子也善乎宁王之言曰时平则先嫡长世难则归有功不易之论也
　　癸未秦主举冦泾州以秦王世民为西讨元帅【以新纪修】遣使招慰山东【以新纪修】置缘邉总管府【以吕祖谦标目修】乙酉废隋帝为国公而用其宗室【以朱熹纲目修】
　　解题曰范祖禹曰诗曰商之孙子其丽不亿上帝既命侯于周服侯服于周天命靡常武王数纣曰昬弃厥遗王父母不迪故致讨焉诛其罪人之身而立其子天下之公义也况其父兄宗族乎后世强臣篡夺除君之族而代其位以非道得之亦以非道失之易姓之祸如循一轨唐高祖始即位而录隋之子孙由汉以来最为忠厚其享国长世宜哉事见通鉴
　　丁酉以万年县法曹孙伏伽为治书侍御史【以吕祖谦标目修】解题曰范祖禹曰天下之势如人一身必气血周流无壅而后能存谏者使下情上通上意下达如气血周流于一身也故言路开则治言路塞则亡高祖鉴隋之所亡首辟言路可谓知所先务矣唐室之兴不亦宜乎事见通鉴
　　辛丑延安靖公窦威薨黄门侍郎陈叔达判纳言将作大匠窦抗兼纳言【以新纪修】宇文化及取黎阳隋主侗以魏公宻为太尉撃之秋七月宻败化及【以吕祖谦标目修】
　　解题曰窦苹音训曰宻既列炀帝之罪以彰义举天下莫不震动而反受侗官爵宜其败也事见通鉴
　　壬子元帅长史刘文静与秦主举战于浅水原大败秦王世民还长安举取高墌【以新纪及吕祖谦标目修】
　　解题曰元和郡县志浅水原即邠州宜禄县治所有故城在县北五里疑即高墌城
　　隋纳言王世充杀内史令元文都自为左仆射总督中外军事【以吕祖谦标目修】庚申废隋离宫【新纪】长乐主建德降河北郡县【以吕祖谦标目修】壬申刘文静除名【新纪】八月辛巳薛举卒其子仁杲即帝位己丑命秦王世民讨之【以新纪修】庚子追赠隋高颎贺若弼等【以新纪修】李轨降以为凉王【以通鉴修】九月始置军府【新纪】甲寅王世充击魏公宻于通济渠大败之宻来降【以通鉴修】
　　解题曰荀卿曰以诈遇诈巧拙有幸焉者其是之谓矣唐仲友曰世充毎捷必归功于下虏获尽以予士卒故人争为用宻骄不防士素无府库战胜无所赐予人心始离此胜负之分也事见通鉴
　　遣使如突厥突厥来报【以通鉴修】癸亥行戊寅厯【以本纪修】辛未追諡隋太上皇为炀帝【以旧纪修】宇文化及弑其主浩自称许帝于魏县改元【以吕祖谦标目修】冬十月壬申朔日有食之【本纪】以李宻为光禄卿上柱国【以列传修】庚辰以淮安王神通为山东安抚大使【以通鉴修】朱粲称楚帝改元【以通鉴修】丙戍王世充自为太尉尚书令【以通鉴修】窦抗罢【新纪】十一月乙巳凉王轨称帝改元【以吕祖谦标目修】秦王世民大败秦兵围折墌薛仁杲降寻伏诛【以吕祖谦标目修】
　　解题曰事见通鉴呉缜曰按高祖纪武德元年六月癸未薛举冦泾州秦王世民为西道元帅七月壬子刘文静及薛举战于泾州败绩八月辛巳薛举卒己丑秦王世民为西讨元帅以讨薛仁杲十一月己酉败薛仁杲执之然则举以六月癸未冦泾州至八月辛巳卒共五十九日今本纪乃云八月太宗疾间复屯于高墌城相持六十日已而举死参较高纪前后无与举相持及六十日之处似失考究通鉴不当以此为据【元和郡县志折墌故城在泾州保定县东十里】
　　以魏州魏徴为秘书丞安集山东徐世勣以黎阳降赐姓李【以通鉴修】
　　解题曰世勣初赐姓李后避太宗讳但称李勣
　　辛未遣李宻收抚山东【以朱熹纲目修】长乐王建德改元国号夏【以通鉴修】十一月壬申秦王世民为太尉陜东大行台【以旧纪修】癸酉西突厥曷娑那可汗自宇文化及所来降【以通鉴修】丙子蒲州人杀尧君素以降其将王行本拒守【以新纪通鉴目録修】癸未以罗艺为幽州总管【以通鉴修】庚子李宻反于桃林伏诛【以新纪修】
　　解题曰桃林陜州灵寳县治
　　高开道据渔阳自称燕王改元【以朱熹纲目修】以舞胡乐工为散骑侍郎礼部尚书李纲谏不听【以朱熹纲目修】
　　唐高祖神尧皇帝武德二年【隋恭皇帝皇泰二年　郑帝王世充开明元年　楚林士太平四年　夏王窦建德五鳯二年　定阳刘武周天兴三年　梁梁师都永隆三年　梁萧铣鸣鳯三年　凉李轨安乐二年　楚朱粲昌达二年　燕王高开道始兴二年　呉帝李子通明政元年　梁王沈法兴延康元年】春正月淮安王神通击宇文化及走之【以朱熹纲目修】甲子陈叔达兼纳言【新纪】二月乙酉初定租庸调法【新纪】令文武官终丧【新纪】丙戍州置宗师【以新旧纪修】丁酉夏王建德攻宇文化及于聊城斩之【以旧纪修】
　　解题曰聊城愽州县
　　闰二月朱粲降以为楚王【以新旧纪传修】甲辰帝第羣臣以李纲孙伏伽为第一【以通鉴修】宇文士及封德彛来降以士及为上仪同德彛为内史舎人【以通鉴修】甲寅夷陵郡丞许绍降以为峡州刺史【以吕祖谦标目修】突厥始毕可汗死其弟处罗可汗立【朱熹纲目】三月辛巳王世充自为相国郑王加九锡【以吕祖谦标目修】夏四月庚子齐王元吉及刘武周战于榆次败绩【以新纪修】
　　解题曰榆次太原属县
　　辛丑朱粲奔东都【以新纪通鉴修】郑王世充废其主侗自称帝改元【以新纪修】夏王建德立杨政道为郧公【以朱熹纲目修】五月凉将执其主轨以降轨寻伏诛【以新纪修】六月郑王世充弑其主侗諡曰恭皇帝【以新纪朱熹纲目修】戊戍立周公孔子庙于国子监【新纪】丁未刘武周防介州癸亥遣裴寂为行军总管讨之【以新纪修】
　　解题曰汾州介休县武徳曰介州贞观废
　　秋七月壬申初置十二军统闗内诸府【以旧纪修】
