<!-- { "loadSidebar": true } -->
　　解题曰按新旧史纪传世家实录刘恕十国纪年陆游南唐书自杨氏有吴【吴即南唐】嵗暮淮涸辄増戍以备侵轶监军吴廷绍以为无事徒费粮糗罢之清淮【清淮军即夀春府】节度使刘仁赡表陈不可罢未及行世宗显徳二年十一月乙未诏以宰臣李谷为淮南道行营都部署许州节度使王彦超为副侍衞马军都指挥使韩令坤以下十二将各带征将之号攻自夀州始报至唐上下失色仁赡独部分号令闲暇如平时唐以神武统军刘彦贞为北面都部署帅师三万赴夀州奉化节度使皇甫晖为应援使常州团练使姚鳯为应援都监帅师三万屯定逺唐召镇南军节度使宋齐丘入朝谋难齐丘请征诸郡兵屯淮泗以裨将有才畧者主之声言偏师敌人不测其实必难轻进春水时至粮道阻隔悬军日久自当遁去然后遣使请平庶可无大丧败议者不同遂止壬戌李谷奏先锋破贼于来逺镇【在安丰县西北四十五里谓之临頴口西正阳也】十二月甲戌奏破贼二千人于夀州己夘奏破贼千余人于山口镇【在夀春县东六十里】三年正月丁酉奏破贼于上窑【濠州涡口西南】戊戌发丁夫十万城京师庚子诏幸淮南以宣徽南院使向训权东京留守端明殿学士王朴为副壬寅发京师武平节度使王逵南面都统入淮南界先是李谷军城下晓夕攻击既而淮南援军大至乃与将佐谋曰贼舟防将及正阳【东正阳也】吾无水战之具才一桥梁不守则大军隔絶矣不如退守正阳【西正阳也】浮桥以俟銮辂诸将皆以为然遂焚粮草而退兵囘无复严整多失亡帝闻之遣侍衞都指挥使李重进率师赴之曰唐兵且至宜急击之谷又请大驾且驻陈颖以观贼势上不悦刘彦贞旌旗辎重数百里闻谷退军急追之仁赡以为不可彦贞不聴仁赡独按兵城守发战棹百艘泝淮而上且张断桥之势彦贞列阵而进比及正阳而重进先至壬寅率诸将渡桥与贼遇合势击之斩彦贞擒偏将咸师朗已下斩首万余级伏尸三十里获戈甲三十万降者三千人上大悦甲寅车驾至正阳以重进为淮南道都招讨使李谷判夀州行府事乙夘车驾渡淮丙辰营于淝水之阳移正阳浮桥于下蔡【頴州县】丁巳命赵匡【本文作今上后仿此】领兵赴濠州城下征宋亳陈颖徐宿许蔡等州丁夫数十万以攻城庚申耀兵城下壬戌匡奏破贼万余众于涡口【在濠州钟离县西九十里有唐大中濠州刺史充本州团练涡口两城等使侯固碑即荆山与涡口城也五代因之】斩兵马都监何延锡等获战船五十艘二月丙寅幸下蔡王逵上言入淮南界戊辰庐夀巡检使司超奏破贼三千人于盛唐【方舆志夀州县晋马头戍在县北】获都监髙弼景遣皇甫晖姚鳯守清流关【在滁州】上命匡倍道袭之晖等阵于山下将战匡领所部兵出山后乗之晖等走入滁州匡麾兵涉水逾城而入尽戮其党擒晖鳯以献景惧遣泗州牙将王知朗赍书至徐州称唐皇帝奉书于大周皇帝愿以兄事嵗献方物甲戌本州以闻不答戊寅命前邓州节度使侯章攻贼水寨己夘韩令坤袭扬州壬午景遣其臣钟谟李徳明奉表称臣为附庸之国嵗贡百万献犒军牛五百头酒二千石金银罗绮及衣带茶药诏吴越国王钱俶攻常宣二州以牵景韩令坤奏下扬州执副留守冯延鲁辛夘匡表伪天长军制置使耿谦降韩令坤言泰州降癸巳荆南言王逵为部将所杀遣人诣潭州请周行逢为帅三月丙申行光州刺史何超奏光州都监张承翰以城归顺行舒州刺史郭令图奏下舒州丁酉取和州丙午景遣司空孙晟等奉表进金银罗绮赏给将士茶绢等愿割濠夀泗楚光海六州之地乞罢攻讨庚戌吴越王俶言领兵入淮南界李徳明等见周师急攻夀春虑不能保乃奏云寛臣五日之诛容臣等往江南取本国表章尽献江北地上许其行赐景书曰必若尽淮甸之土地为大国之提封犹且逺图岂同迷复但存帝号何爽嵗寒倘坚事大之心终不迫人于险俟诸郡之悉来即大军之立罢又赐其将佐书徳明盛称世宗英武景不悦宋齐丘陈觉等皆以割地无益而徳明卖国以图利景斩徳明遣元帅齐王景逹与陈觉边镐许文稹帅兵趋夀春吴越陷常州之郭燕王冀遣龙武都虞侯柴克宏救常州壬子大败吴越兵夏四月甲子以侍衞亲军都指挥使归徳节度使李重进等为庐州都招讨使徐州节度使武行徳为濠州城下都部署世宗攻夀州围之数重以方舟载礮自淝河中流击其城又束巨竹数万竿上施版屋号为竹龙载甲士以攻之又决其水皆入于淝河攻之百端自正月至于四月不能下而嵗大暑霖弥旬周兵营寨水深数尺淮淝暴涨礮舟竹龙皆飘南岸为景兵所焚周兵多死己巳车驾发夀春乙亥驻跸于濠州城下齐王景逹由步济江距六合一舍而设栅居数日弃栅来迫我军匡击之贼兵大败己夘韩令坤奏败楚州万余众于湾头【在扬州东北十五里】殿前都指挥使张永徳言败贼于曲溪【在招信军之西】丙戌以向训为淮南节度使防江招讨使韩令坤为副丁亥车驾幸涡口景乗常州之捷遣陆孟俊迫泰州王师不守韩令坤欲弃扬州帝怒急遣张永徳帅亲兵援之又命赵匡领步骑二千屯六合惟留偏师数千守夀春命李重进总之俄而孟俊抵扬州令坤擒孟俊匡又败二万余人于六合五月壬辰以涡口为镇淮军戊戌发涡口乙夘至自淮南六月壬申赦淮南见禁罪人先时非理科配一切停罢步军都指挥使李继勲营于夀州之南攻贼垒贼自城中来攻破栅而入将士死者数百人攻具并为所焚李重进在东呰不能救时城坚未下师老于外加之暑毒粮运不继诸将欲退军匡自六合归过其城下为留旬日王师复振七月辛夘朔以周行逢为武平军节度使庚子李重进奏破贼千余人丁未武行徳奏破贼二千人向训班师囘夀春时江南贼盗充斥而舒蕲光和滁等州复为唐所据训上言欲抽扬州之师并力夀春上可之八月永徳奏破贼下蔡先是景遣其将林仁肇郭廷谓率水陆军夺浮梁以舟实薪刍乗风纵火永徳御之风势倒指贼众却因败冬十月癸酉李重进奏破贼盛唐壬午永徳言败贼下蔡甲申授赵匡定国军节度使殿前都指挥使先是永徳守下蔡素与重进不协一日乗醉大言重进潜蓄奸谋将校无不惊骇重进自夀阳去其部从直诣永徳帐下宴饮终日而去人情稍安景知之因宻令人赍蜡书遗重进重进以其书进呈世宗览之皆斥讟反间之言孙晟随驾到阙礼遇殊优毎召见问江南事但言唐畏陛下神武永保无二世宗怒晟前言失实十一月收晟下狱与其从者百余人皆诛之十二月壬申以张永徳为殿前都防检发陈蔡宋亳颖兖曹单等州工夫数万城下蔡戊子李重进奏破贼塌山【在紫金山之东】北四年正月丁未重进奏破贼五千人于夀州北先是朝廷所得州郡分兵镇守地湿时暑颇为敌窥伺继而李继勲以南呰失守重进抽军近外张从恩焦继勲屯镇淮军武行徳屯定逺县为淮军所袭皆披靡挫衂敌人复振齐王景逹遣许文稹朱元领军数万泝淮而上至紫金山设十余寨与城内烽火相应连延夹道抵夀春为运粮之路至是为重进所败二月向训奏破贼于黄蕃呰乙亥车驾发京师命右骁衞大将军王环率舟师数千以从乙酉至下蔡三月庚寅旦上率诸军击贼于紫金山赵匡击先锋呰一鼓破之余众保山寨攻之未下匡击紫金山北一呰破之初朱元恃功或违景逹节制监军使陈觉与元有隙屡表元不可信不宜付以兵柄景乃命杨守忠代之景逹檄元计事元欲自杀其客曰丈夫乃为妻子死耶遂举呰万余人降翌日尽陷诸呰获万余人许文稹边镐杨守忠皆被擒其余沿流东奔景逹遁归金陵是役也所丧四万人上率亲骑沿淮北岸追贼命诸将纵舟师顺流击之匡于淮南岸追击晡至镇淮军杀溺之外擒数千人夺舰粮船数百钱帛器仗不可胜数刘仁赡闻援兵既败计无所出但扼吭浩叹甲午城镇淮军仍构浮梁于淮戊戌授向训徐州节度使淮南行营都监屯镇淮军己亥复幸下蔡刘仁赡病甚已不知人其副使孙羽诈为仁赡书以城降戊申幸夀州城北世宗命舁仁赡至帐前嗟叹久之赐以玉带御马复使入城养疾庚戌移夀州于下蔡以故州为夀春县曲赦夀州辛亥仁赡为特进检校太尉兼中书令郓州节度使是日卒追封彭城郡王丙辰车驾发下蔡四月己巳至自下蔡五月癸巳李重进加检校太傅兼侍中向训为徐州节度使加检校太尉同平章事张永徳为澶州节度使检校太尉赵匡为滑州节度使加检校太保六月己未以钟谟为衞尉少卿十月前徐州节度使检校太师兼中书令武行徳为左衞上将军先是行徳屯定逺为冦所袭死者数百人帝惩偾军之咎故以环衞处之前河阳节度使李继勲为右衞大将军责南呰之败也壬申发京师十一月丙戌至濠州戊子亲破十八里滩呰在州东北淮水之中上令甲士数百人跨駞以济【今濠州西北十二里有乗龙洲在水中世宗乗駞濠人以为鬼乗龙故名】癸巳上亲率诸军攻贼垒夺关城【在东城之南以城外地髙故以关城防之今基迹尚存】破小呰焚战舰七十余斩首二千级进攻羊马城丙申夜濠州团练使郭廷谓上表愿请命于唐而后降辛丑帝率水陆军循淮而下癸夘大破贼于涡口斩首五千级降二千余人夺战船三百鼓行追奔昼夜不息江淮城栅所至皆下乙巳攻泗州十二月乙夘降戊午帝率众东下赵匡领兵南岸夹淮而进己未至清口【即清河口】追及贼且战且行鼓噪之声闻数十里辛酉至楚州西北大破贼众贼顺流而逸匡追之数十里擒应援使陈承昭以献获船三百余艘将士七千余人初帝之渡淮也无水战之备每遇贼战舰无如之何敌亦以此自负有轻我意帝即于京师集工徒脩作楼舰逾嵗得数百艘兼得江淮舟船令所获南军教北人水战未几舟师大备至是水陆克捷江南大震壬戌濠州归顺乙丑涟水归顺景駈扬州士庶渡江焚州郭而去丁丑泰州平五年正月乙酉诏韩令坤权知扬州丙戌取海州庚寅发楚州管内丁壮开鹤河【在淮安州城西南】以通运路壬辰取静海军【通州也】楚州未下乙巳亲攻丙午克之防御使张彦卿死之六军大掠军民死者万余人二月甲寅天长归顺戊午车驾发楚州丁夘诏城扬州乙亥司超奏破贼擒舒州刺史三月壬午朔幸泰州丁亥复幸广陵辛夘幸迎銮江口【在真州】初王师已临长江景大发舟师顺流至海口以扼苏杭之路上遣右神武统军宋延渥率战棹百艘袭之令殿前都虞候慕容延钊以骁骑缘岸而行至东防州【在今通州海中】与贼遇战于江中大破之丙申景遣其臣陈觉奉表贡方物请传位太子以国附庸觉覩楼船战棹已泊江岸以为自天而降愕然大骇时江北唯庐舒蕲黄未下世宗谓觉曰国主若能以江北之地尽归则朕亦不至穷兵黩武觉闻命忻然丁酉荆南髙保融奏舟船已至鄂州戊戌钱俶奏发战棹四百艘水军万七千人泊江岸请师期己亥景遣刘承遇上表称唐国主尽献江北郡县之未陷者鄂州汉阳【今汉阳军时为县】川【今汉川县】二县在江北亦献焉嵗输土贡数十万而乞海陵盐监南属不许庚子上报畧曰既能如此又复何求其常润一路及沿江兵掉已指挥抽退两浙荆湖湖南水陆兵士各合罢兵庐黄蕲三路将士亦抽近外候彼中起掲了毕交割许奉正朔罢兵而不许传位太子丙午景遣宰相冯延已献犒军银十万两绢十万疋钱十万贯茶五十万斤麦二十万石庚戌诏故淮南节度使杨行宻故升府节度使徐温各给守冢户应江南臣僚墓在江北者委长吏检校四月乙夘车驾发扬州壬申至自淮南五月唐去帝号称国主去交泰年号称显徳五年置进奏邸于汴都诏诸军将士等第优给行营将士殁于王事者各赠官子孙量才录用淮南及徐宿宋亳陈颖许蔡等州欠去年夏秋税并放辛夘以赵匡为忠武军节度使己酉以太府卿冯延鲁充江南国信使钟谟为副赐御衣玉带锦绮罗帛十万疋金器千两银器万两士卒俘于周者皆遣还凡五千七百五十人别赐书曰已下三司逐年支拨供军食盐二十万石【南唐书升元初括定民赋毎正米一斛别输三斗于官廪授盐二斤谓之盐米至是淮甸盐塲皆入周遂不支盐而输米为定式】又赐厯日一轴九月以延鲁为刑部侍郎谟为给事中并放归江南十月甲午遣许文稹边镐周廷构归江南初帝之南征也唐人大惧陈觉李征古皆齐丘门人因説景请委国事于齐丘景衘之及钟谟李徳明奉表至行在徳明复命説景割江北之地求和而觉征古等以为卖国请戮之景杀徳明钟谟徳明之党也及归谮齐丘等故齐丘等得罪齐丘归九华山觉等贬官寻害之四月乙夘车驾发扬州壬申至自淮南此世宗取江北之大畧也陆游论曰元宗举闽楚之师境内虚耗及契丹灭晋中原有隙可乗而南唐兵力国用弗支熟视而弗能出世以为恨不然唐有江淮比诸国地大力强人材众多若用其人乗闽楚昬乱一举而平之然后取吴越五岭成南北之势中原岂易动哉不幸诸将失律国势遂弱且陈觉冯延鲁軰用师闽楚犹丧败若北乡而争天下其祸可胜言哉
