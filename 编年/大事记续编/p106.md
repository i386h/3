<!-- { "loadSidebar": true } -->
　　夏四月魏元庆和攻东魏遣司徒髙敖曹等拒之【以通鉴修】解题曰按丘悦三国典略魏制曰逆贼髙欢初从尔朱荣入洛劝荣簒位罪一孝庄幽辱实欢之由无辞可反诈为建议罪二废杀建明罪三废杀中兴罪四废杀普泰罪五废杀汝南王罪六虽尊先帝然实轻凌举兵逼逐罪七先帝尝使舍人元士弼诣欢论事欢露髪袒体见士弼直问何物来士弼曰有勅欢曰何物勅取书裂之肆口恶骂罪八毁撤宫庙焚除塔寺户口百万驱拥北迁死者过半罪九烝孝庄皇后逼令为尼罪十取普泰皇后列在私房罪十一改嫁孝武皇后与彭城王更相拟以图废置罪十二髙干兄弟起义立勲欢忌其豪强密令诛杀帝不获已而从之欢见敖曹哭称其枉死罪十三兄事贺拔允令看额上有天子相否允不敢答由是害之罪十四武卫伊林先帝亲委欢收斩之罪十五欢上事天柱下承儿侄衔沥余血誓同生死乃背尔朱尽加诛灭罪十六从叔自南归国欢忌而杀之罪十七尚书崔孝芬辛雄等国家勲旧责以驾行不从一时屠害罪十八永熙中求并州城营起台殿诈云诱贼刘蠡升中防频抑终不肯停罪十九欢逐先帝之后扶清河王嫌其长大难制复废之立其防男犹忌清河寻行酖毒罪二十欢有莫大之罪未伏天诛朕将亲帅六军龚行薄伐丞相董兹戎律计日殱定勃海王自以爵位署其檄曰告宇文黑逆徒等汝拥逼乗舆远遁关陇予秉丹诚龚行天罚今遣相州刺史孙腾自潼关西入都督济州刺史窦泰为南靣都督前冀州刺史司徒公髙昻直截陇口前济州刺史蔡擕领鲁阳蛮兵从盐池西渡为西靣开府定州刺史十二州大行台侯景领四海雄豪为后军克十一月三十日大集西雍州余见通鉴
　　五月魏宇文泰自加柱国【以魏纪修】秋七月魏东益州降梁【以通鉴修】八月甲午东魏营新宫【以魏纪修】冬十一月丁酉梁侍中中卫将军徐勉卒【以吕祖谦标目修】梁北梁州刺史兰钦攻魏梁州降之【以梁纪修】
　　解题曰按通典天监二年失汉州四十二年始复今考之天监四年魏取汉州至是始三十一年通典误也隋书地理志及通典梁于普安郡【宋庆隆府】置南梁州复改为安州于西城郡【金州】置梁州寻改曰南梁州寰宇记梁于魏兴【金州】郡置北梁州寻改为南梁州西城即魏兴也兰钦称北梁州刺史其时未改为南梁州也又钦传云密敕钦向魏兴经南郑而寰宇记亦云钦克梁州复移治在南郑县尤明白也魏书地形志梁州领晋昌【宋属洋州】褒中【属兴元府】汉中【属兴元府金州】华州【属兴元府】四郡
　　十二月甲午东魏始量给百官禄【以吕祖谦标目修】是岁魏与柔然和亲【以通鉴修】
　　【梁髙祖武皇帝大同二年　　　　　　　魏文帝大统二年东魏考静皇帝天平三年】春正月东魏勃海王欢袭取魏夏州拔灵凉二州以归【以吕祖谦标目修】解题曰按魏书地形志夏州领化政【宋属夏州】阐熙【属宥州】金明【属延安府保安军】代名【未详】四郡凉州领武安【属凉州】临松【属甘州】建昌【属兰州】番和【属凉州】泉城【属西和州】武兴武威昌松【并属凉州】东泾梁宁【并未详】十郡又按灵州前汉北地郡富平县地后汉废晋乱为夏果园城后魏置薄骨律镇太和更为沃野镇寻复孝昌中改置灵州移治胡地城以在河渚上故亦取汉县为名天平中又置寄治汾州隰城县界隋为灵武郡雍州今为灵州回乐县静州保静县后周书列传欢袭防夏州宇文泰虑其南下与朝臣议之郭贤曰髙欢兵士虽众智勇已竭防其举措必不敢远来昔贺拔公薨关中振骇而欢不能因利乗便进取雍州是无智及銮驾西迁六军寡弱毛鸿丧败关门不守又不能乗此危机以要一战是无勇今上下同心欢宁敢送死且豳夏荒阻千里无烟纵欲南侵资粮莫继欢果退余见通鉴叶适曰欢趦趄过放于狼狈汹涌之时而乃噤齘决死于安徐已定之后宜其屡进而屡却哉
　　二月丁酉东魏勃海王欢世子大行台并州刺史澄为尚书令加领军京畿大都督入邺辅政【以魏纪修】
　　解题曰通鉴考异曰魏纪为尚书令大行台大都督北齐文襄纪天平元年为尚书令大行台并州刺史入朝辅政光疑尚书令不在外大行台不在内不知欢遣其子自并入邺辅政事固有出于故常之外者也
　　夏五月癸卯梁以尚书右丞江子四封事付尚书检括【以梁纪修】秋七月贺拔胜等复归于魏【以通鉴修】九月壬寅东魏以定州刺史侯景兼右仆射南道行台攻梁冬十月梁陈庆之破走之【以魏纪梁纪吕祖谦标目修】冬十二月壬申东魏请和于梁自是交聘不絶【以吕祖谦标目修】东魏勃海王欢杀大司马清河王亶【以通鉴考异修】
　　解题曰通鉴考异国典云亶为髙欢所酖典略周太祖数欢罪亦云杀亶魏帝纪云亶薨今从之夫魏收齐人也其作魏史固为齐讳国典典略则公言也通鉴不从此而从彼何耶
　　丁丑东魏勃海王欢伐魏次蒲津遣髙敖曹趣上洛车骑大将军窦泰趣潼关【以魏纪齐纪修】是岁魏大饥死者十七八【以魏纪修】
　　【梁髙祖武皇帝大同三年　　　　　　　魏文帝大统三年东魏孝静皇帝天平四年】春正月癸丑魏宇文泰袭败窦泰杀之勃海王欢遁髙敖曹亦还【以吕祖谦标目修】秋八月丁丑魏宇文泰伐东魏庚寅拔恒农【以吕祖谦标目修】闰九月甲子梁以扬州刺史武陵王纪都督梁益等州军事益州刺史【以传纪吕祖谦标目修】东魏勃海王欢趋蒲津魏宇文泰还师冬十月癸巳大破欢于渭曲泰自为柱国大将军取蒲坂洛阳荥阳降颍梁广三州十一月降阳豫二州【以吕祖谦标目修】
　　解题曰按魏书地形志颍州领汝阴弋阳北陈留頴川【宋并属颖昌府】顿邱梁兴西恒农陈南【二郡属頴昌府】东郡汝南清河南阳东恒农【属安丰军】新蔡南陈留荥阳北通汝南太原新兴二十郡阳州领宜阳【属河南府】金门【属河南府虢州】二郡【韦述两京道里记福昌县界谷州城东魏阳州理此】
　　【梁髙祖武皇帝大同四年　　　　　　　魏文帝大统四年东魏孝静皇帝元象元年】春正月辛酉朔日有食之【以魏纪修】丁卯东魏改元【以吕祖谦标目修】二月魏南汾頴豫广州复入东魏【以通鉴修】
　　解题曰按梁载言十道志慈州西魏为南汾州魏书地形志南汾州领北吐京南吐京五城西五城定阳西定阳北乡中阳龙门【并宋西慈州之地】九郡广州领南阳【宋颍昌府汝州之地】定陵【颍昌府之地】鲁阳汝南汉广【并汝州之地】襄城【颍昌府汝州之地】顺阳【颍昌府汝州】七郡
　　三月魏废其后乙弗氏立柔然女郁久闾氏为后【以吕祖谦标目修】魏宇文泰屯华州【以吕祖谦标目修】秋七月东魏侯景围洛阳魏宇文泰奉魏主救之八月庚寅景退辛卯泰追之不利而还关中大扰泰讨平之【以魏纪朱熹纲目吕祖谦标目修】东魏取洛阳【以吕祖谦标目修】九月魏主入长安【以通鉴修】冬十二月魏袭取东魏洛阳广州【以吕祖谦标目修】魏正光后僧尼至二百万东魏始禁立寺【以吕祖谦标目修】魏南兖州刺史韦孝寛取东魏宜阳行台王思政城玉壁【以吕祖谦标目修】
　　解题曰通典曰玉壁今绛郡稷山县
　　东魏髙澄摄吏部尚书始改年劳之制【以吕祖谦标目修】解题曰胡寅曰澄既改年劳之制铨擢贤能而他日辛术筦铨取士必以才器然则停年之法髙澄髙洋尚知其弊而通变之况明君贤相而反不能乎事见通鉴
　　【梁髙祖武皇帝大同五年　　　　　　　魏文帝大统五年东魏孝静皇帝兴和元年】春正月乙卯梁以丹阳尹何敬容为尚书令自晋末宰相皆以文义自逸敬容独勤簿领以纲维为己任【以纪传修】
　　解题曰姚察曰魏正始及晋之中朝俗尚虚贵为放诞尚书丞郎以上簿领文案不复经懐皆成于令史逮乎江左此道弥扇惟卞壸以台阁之务颇欲综理阮孚谓之曰卿常无闲暇不乃劳乎宋世王敬身居端右未尝省牒风流相尚其流遂远望白署空是称清贵恪勤匪懈终滞鄙俗是使朝经废于上职事隳于下永嘉不竞戎马生郊何国理之识见讥薄俗惜哉
　　魏宇文泰置华州行台学【以吕祖谦标目修】
　　解题曰泰于行台置学取丞郎及府佐德行明敏者充之悉令旦理公务晩就讲习先六经后诸子
　　夏五月甲戌东魏主纳勃海王欢女为后【以魏纪修】秋九月甲子东魏城邺冬十月癸亥东魏改元【以魏纪古录修】十一月东魏行兴光厯【以魏纪厯志修】梁分州为五品时方恢拓境宇建置纷纶州郡虽多而户口日耗【以通鉴修】
　　【梁髙祖武皇帝大同六年　　　　　　　魏文帝大统六年东魏孝静皇帝兴和二年】春正月庚戌魏朝羣臣礼乐稍备【以魏纪修】二月柔然侵魏魏主杀其故后乙弗氏未几郁久闾氏亦殂【以周纪通鉴修】夏闰五月丁丑朔日有食之【以魏志修】是时吐谷浑始称可汗【以吕祖谦标目修
　　梁髙祖武皇帝大同七年　　　　　　　魏文帝大统七年东魏孝静皇帝兴和三年】秋魏省官屯田九月魏颁六条【以通鉴修】
　　解题曰按后周书列传苏绰为六条诏书奏施行之其一先治心治民之本莫若守宰之最重也治民之要在清心而已心气清和志虑端静则邪僻之虑无因而作以临其民孰不从化其次又在治身凡人君之身乃百姓之表故人君必心如清水形如白玉躬行仁义孝弟忠信礼让亷平俭约继之以无倦加之以明察行此八者以训其民不待家教日见而自兴行矣其二敦教化曰性无常守随化而迁化于敦朴者则质直化于浇伪者则浮薄凡诸守牧令长宜洗心格虑上承朝防下宣教化扇之以淳风浸之以太和被之以道德示之以朴素使百姓亹亹日迁于善而不知此之谓化教之以孝悌仁顺礼义使慈爱和睦敬让此之谓教其三尽地利曰人生天地之间以衣食为命是以圣王先足其衣食然后教化随之诸州郡县每至岁首必戒敕部民但能操农器者皆令就田及布种既讫嘉苗须理麦秋在野蚕停于室皆宜少长悉力男女并功若有游手怠惰者则随事加罚罪一劝百此则明宰之教也夫三时者农之要也若不务省事而令民废农者是絶民之命驱以就死农隙又当教民种桑植果艺其菜蔬畜育鸡豚以备生生之资其四擢贤良曰刺史府官则命于天朝其州吏以下并守牧自置州郡大吏但取门资多不择贤良今之选举者当不限资防唯在得人求材艺者必先择志行善者举之不善者去之凡求贤之路自非一途然所以得之审者必由任而试之考而察之起于居室至于乡党访其所以观其所由则贤不肖别矣其五防狱讼曰治狱之官精心悉理推究事源先之以五听参之以证验使奸无所容罪人必得然后消息情理斟酌礼律此则善之上也有疑则从轻未审不妄罚随事断理狱无停滞此亦其次其六均赋役曰三五以来皆有征税之法虽轻重不同而济用一也今军用资广虽未遑减省以防民瘼然令平均使下无匮夫不舍豪强而惩贫弱不纵奸巧而困愚拙之谓均又差发徭役多不在意贫弱者重徭而远戍富强者轻使而近防此王政之罪人也泰甚重之令百官诵习其牧守令长非通六条及计帐者不得居官【叶适曰六条平实无茟自董仲舒萧望之刘向崔寔王苻之流皆论治道而无一言之几如绰者固未易也】
