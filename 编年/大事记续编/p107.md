<!-- { "loadSidebar": true } -->
　　冬十月甲寅东魏颁行麟趾格【以朱熹纲目修】十二月交州李贲反梁遣兵击之【以吕祖谦标目修】是岁魏颁十二条制【以魏纪修】东魏勃海王欢命濵河积谷转漕傍海煮盐连岁大稔民稍苏息【以吕祖谦标目修】
　　解题曰自迁邺后傍海煮盐沧州置灶一千四百八十四瀛州置灶四百五十二幽州置灶一百八十青州置灶五百四十六又于邯郸置灶四终岁收盐二十万九千七百八十斛四升军国所资得以周赡葢魏前此止池盐至是始海盐
　　【梁髙祖武皇帝大同八年　　　　　　　魏文帝大统八年东魏孝静皇帝兴和四年】春正月梁安成妖贼反改元三月江州司马王僧辨斩之【以魏传修】魏置六军【以魏纪修】秋八月东魏以吏部尚书侯景兼仆射河南大行台【以魏纪修】冬十月东魏勃海王欢伐魏围玉壁弗克而还【以魏纪修】十二月梁卢子略等反攻广州参军陈霸先讨平之【以陈纪通鉴修】
　　【梁髙祖武皇帝大同九年　　　　　　　魏文帝大统九年东魏孝静皇帝武定元年】春正月壬戌东魏改元【以魏纪修】
　　解题曰宋庠纪年通谱欧阳脩语宋靖国曰魏武定元年当在大统九年不当在八年
　　二月壬申东魏北豫州刺史髙仲密以虎牢降魏魏宇文泰应之三月围河桥戊申东魏勃海王欢大败之于邙山己酉泰遁欢追至陕而还夏四月取北豫洛州【以稽古録及吕祖谦标目修】
　　解题曰东魏改司州为洛州领洛阳【今河南府洛阳县】河阴【属河南府洛阳县】新安【河南府新安县】中川【河南府登封县】河南【河南府县】阳城【河南府登封县】六郡
　　冬十一月东魏筑长城于肆州【以魏纪修】
　　【梁髙祖武皇帝大同十年　　　　　　　魏文帝大统十年东魏孝静皇帝武定二年】春正月魏诏公卿以下月上封事三条【以魏纪修】李贲称越帝改元【以本纪修】
　　解题曰按三国典略贲兴建防阙立二十四镇郡县百余
　　三月壬子魏以髙澄为大将军领中书监侍中太原公髙洋为左仆射门下机事皆归中书【以通鉴目录修】秋七月魏更权衡度量损益新制三十六条【以魏纪周纪修】冬十月丁巳东魏括隐户【以吕祖谦标目修】
　　【梁髙祖武皇帝大同十一年　　　　　　　魏文帝大统十一年东魏孝静皇帝武定三年】春二月魏遣使如突厥【以通鉴修】夏六月魏命苏绰作大诰【以通鉴修】梁交州刺史杨防讨李贲败之【以通鉴修】秋八月东魏髙欢纳柔然女【以吕祖谦标目修】冬十月梁复赎刑【以梁纪修】
　　解题曰程大昌曰古者金作赎刑或百锾或五十锾至汉又以金价计赃自唐至今例皆以绢始自北齐髙叡等定律变古赎刑之制以中绢代之至唐赎罪虽用铜而计赃遂用绢价开元十五年敕定为五百五十余见天监元年梁议赎刑解题
　　十二月梁散骑常侍贺琛陈四事诏诘责之【以朱熹纲目修】解题曰胡寅曰武帝谓公车谠言日关聴览今考之独江子四尝上封事而琛继之四十年间谠言止此尚以日闻答塞臣下可乎夫琛目击时事粗条其目帝诚聴纳而召问之则暴横奸猾之名可得矣夫风俗侈靡饥寒之本也善为国者虽躬行节俭必为制度使不得逾越令出必行又何有苛扰之患诚使礼节既定则虽太牢而祭大烹养贤乃人主所当为又何以蔬菜为哉今礼制不立而风俗侈靡守宰贪残为良民害则虽粗衣粝饭无益也凡臣庶则有私藏人主岂有私藏哉武帝谓不食公食其用徒匠资于佣借是有私藏也是非天降地出不谓国家之制而谓之何哉周公作无逸戒成王自古圣贤之君防或不勤武帝夜半而起日昃而食勤亦至矣而国破身辱何也所治者事而非政也偏聴生奸独任成乱此言是也如赵髙王莽固不可也如得贤人君子而用之不专亦不能成治功矣武帝虽并置三公而所信惟朱异人誉侯景为忠臣虽指鹿为马不是过也然则屈折贺琛率皆强辩又安能服琛之心哉事见通鉴
　　梁主疎简刑法公卿不以鞠狱为意枉滥者多【以通鉴目录修
　　梁髙祖武皇帝中大同元年　　　　　　　魏文帝大统十二年东魏孝静皇帝武定四年】春正月李贲奔獠中【以吕祖谦标目修】
　　解题曰按魏史方舆记蜀本无獠李势时诸獠始出巴西渠川广汉阳安资中犍为梓橦布在山谷十余万落攻破郡县为益州大患自桓温破蜀之后力不能制又蜀人东流山险之地多空獠遂挟山旁谷与人参居者颇输租赋在深山者仍为匪人
　　三月庚戌梁主讲佛书于同泰寺夏四月丙戌解讲改元是夜同泰浮图灾复作之【以梁纪通鉴修】魏凉州乱五月讨平之【以朱熹纲目修】六月庚子东魏以司徒侯景为河南大将军大行台【以通鉴修】秋七月丙寅梁用足陌钱人不从【以梁纪通鉴修】
　　解题曰【程大昌曰宪宗时淮蔡用兵皇甫鏄建议每缗垫二十外复抽五十元和十二年民间垫陌外有至七十者穆宗时京兆尹柳公绰禁止之寻以用钱垫陌不一从俗所置内外经用每缗垫八十昭宗末京师用钱八百五十为贯河南府以八十为百后汉隐帝时王章为三司使每百又减三钱余见通鉴】
　　八月东魏迁洛阳石经于邺【以魏纪修】魏以晋州刺史韦孝寛守玉壁九月东魏勃海王欢围之【以吕祖谦标目修】
　　解题曰通典当齐神武之时与周文帝抗敌十三四年间凡四出师大举西伐周师东讨者三焉【畧举亲征命将攻战则不复纪】自文宣之后才守境而已【梁载言十道志晋州后魏立东雍州孝明改唐州寻为晋州】
　　李贲自獠中出梁陈霸先败之【以通鉴目录修】冬十月乙亥梁前东扬州刺史岳阳王詧为雍州刺史【以梁纪吕祖谦标目修】东魏勃海王欢攻玉壁弗克十一月庚子还以其子太原公洋镇邺澄还晋阳【以吕祖谦标目齐纪修】魏以韦孝寛为骠骑开府【以通鉴修】魏宇文泰屯同州十二月大行台度支尚书司农卿苏绰卒【以吕祖谦标目修】





　　大事记续编卷四十二
<史部,编年类,大事记续编>
　　钦定四库全书
　　大事记续编卷四十三　　　明　王祎　撰
　　【梁髙祖武皇帝太清元年　　　　　　　　魏文帝大统十三年东魏孝静皇帝武定五年】春正月己亥朔日有食之不尽如钩【以魏志修】壬寅梁江州刺史湘东王绎都督荆雍等州军事荆州刺史【以梁纪修】丙午东魏勃海献武王髙欢卒【以吕祖谦标目修】
　　解题曰按北齐书梁史纪传侯景言于髙欢请兵三万横行天下要须济江取萧衍老公以作太平寺主欢壮其言使拥兵十万专制河南杖任若己之半体景右足短弓马非其长所在惟以智谋欢部将髙昻彭乐皆雄勇冠时景常轻之言似豕突势何所至素轻世子甞谓司马子如曰王在吾不敢有异王无吾不能与鲜卑小儿共事子如掩其口至是世子为欢【本文作神武后放此】书召景景先与欢约得书书背微乃来书无景不至又闻欢疾遂拥兵自固欢谓世子曰我虽疾尔靣更有余忧色何也世子未对又问曰岂非忧侯景叛耶曰然欢曰景专制河南十四年矣常有飞扬跋扈志顾我能养岂为汝驾御也今四方未定勿遽发哀厍狄干鲜卑老公斛律金勒老公并性遒直终不负汝可朱浑道元刘丰生远来投我必无异心贺拔焉过儿朴实无罪潘相乐本作道人心和厚汝兄弟当得其力韩轨少戆宜寛借之彭乐心腹难得宜防防之少堪敌侯景者唯有慕容绍宗我故不贵之留以与汝宜深加殊礼委以经畧余见通鉴苏轼曰齐神武寝疾告其子曰侯景专制河南惟慕容绍宗可以制之我故不贵留以遗汝而唐太宗亦谓髙宗汝于李勣无恩我今责出之汝当授以仆射古之人君所以为其子孙长计远虑者宁其身不受知人之明而使其子孙专享得贤之利类皆如此胡寅曰伊尹称成汤曰敷求哲人俾辅于尔后嗣成王将崩召太保等同受顾命葢平日储养贤才以遗子孙推诚尽礼各得其道岂用私意小智屈之而使子孙以利禄诱之使其臣利禄之人也则可使其臣不以三公易其介也又安得而用之彼绍宗勣皆利禄之人故绍宗逐侯景不尽其力而李勣事髙宗不竭其忠其君臣得失岂不明且验耶
　　辛亥东魏侯景以河南叛降魏遣司空韩轨讨之【以吕祖谦标目修】二月魏除宫刑【以朱熹纲目修】庚辰侯景降梁侍中朱异请纳之壬午以为大将军河南王大行台承制三月甲辰遣司州刺史羊鸦仁等赴悬瓠【以吕祖谦标目及本纪修】
　　解题曰按梁书列传景遣其行台郎中丁和上表请降曰臣与豫【治悬瓠城领郡九】广【治襄城领郡七】頴【领郡十】荆【治穰城领郡八】襄【治赭阳城领郡六】兖【治瑕邱】南兖【治谯城领郡七去彭城百二十里】济【治碻磝城领郡五】东豫【治广陵城领郡六】洛【本司州领郡六】阳【领郡二】北荆【领郡三】北扬【治项城领郡五】刺史等隂结私图待时即发函谷以东瑕邱以西咸愿归诚圣朝惟有青徐数州仅须折简黄河以南臣之所职易同反掌若齐宋一平徐事燕赵髙祖召羣臣廷议尚书仆射谢举等皆云非宜初帝以是岁正月乙卯于善言殿读佛经因谓左右曰我昨梦天下太平尔其识之及和至校景实以正月乙卯日定计甞夙兴至武德阁口【南朝宫苑记太极东堂东有武德水阁梁所起由水阁入永福省有文德武德殿】独言我国家犹若金瓯无一伤缺承平若此今便受地讵是事宜脱致纷纭悔无所及中领军朱异探帝微防应声答曰圣明御宇上应苍北土遗黎谁不慕仰为无机防未达其心今侯景分魏大半远归圣朝岂非天诱其人奬其计今若不容恐絶后来之望愿陛下无疑帝深纳异言又感前梦遂纳之余见通鉴胡寅曰梦固非一端武帝之梦想所生也然国家大计当以义理断其可否岂有凭一梦而决者乎帝既不能自克朱异又謟以成之悲夫
　　夏四月壬申东魏髙澄入邺【以通鉴修】丁亥梁改元【以梁纪修】解题曰宋庠纪年通谱太清本张天锡年号
　　五月甲辰东魏以髙洋为尚书令领中书监徐州刺史慕容绍宗为左仆射【以魏纪通鉴修】东魏韩轨围侯景于颍川魏遣荆州刺史王思政等救之六月魏征景景辞遂专附梁【以吕祖谦标目修】东魏以髙洋为京畿大都督髙澄还晋阳秋七月澄自为都督中外诸军录尚书事勃海王【以通鉴魏纪修】八月乙丑梁以南豫州刺史萧渊明为大都督伐东魏【以本纪修】
　　解题曰七月方改寿春为南豫州
　　辛未东魏勃海王澄入邺【以魏纪修】戊子梁以侯景录行台尚书事【以通鉴修】
　　解题曰按丘悦三国典略澄【本文作王】欲间景于梁又与景书而谬其辞云本使景阳畔欲与图西西人知之故景更以图南为事漏其书于梁人亦不之信余见通鉴
　　东魏勃海王澄幽其主壬辰杀侍读蒋济等九月辛丑还晋阳【以魏纪修】梁萧渊明围彭城冬十一月东魏以慕容绍宗为东南道行台击之擒渊明【以魏纪修】
　　解题曰按北齐书列传武定八年辛术除东南道行台尚书东徐州刺史郭志杀郡守髙洋【本文作文宣】敕术自今所统十余州地有犯法者刺史先啓聴报以下先断后表闻齐代行台兼总民事自术始事见通鉴
　　十二月东魏慕容绍宗击侯景于涡阳败绩【以魏纪传修
