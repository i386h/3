<!-- { "loadSidebar": true } -->
　　觧题曰事见通鉴汉杂事曰凡群臣之书通于天子者四品一曰章二曰奏三曰表四曰駮议章者需头称稽首上以闻谢恩陈事诣阙通者也奏者亦需头其京师官但言稽首言下稽首以闻其中有所请若罪法劾案公府送御史台卿校送谒者防也表者不需头上言臣某言下言诚惶诚恐顿首顿首死罪死罪左方下附曰某官臣甲乙上
　　冬十月帝幸鲁祠东海恭王陵十二月幸阳城壬午还宫【以夲纪修】是嵗南单于适死单于莫之子蘓立数月死单于适之弟长立【以列传通鉴修】
　　汉显宗孝明皇帝永平七年春正月癸夘皇太后隂氏崩【以夲纪修】北匈奴求合市许之【以夲纪修】
　　汉显宗孝明皇帝永平八年春正月己夘范迁薨二月虞延为司徒卫尉赵熹行太尉事【以夲纪修】初置度辽营以中郎将呉棠行度辽将军事将黎阳虎牙营士屯五原曼栢【以纪传修】
　　觧题曰建武二十七年大司农耿国言宜置度辽将军左右校尉屯五原以防逃亡显宗如其议焉又按汉官仪建武二十二年建立三营虎牙营在长安亦号长安营雍在扶风李贤曰曼栢今胜州银城县也
　　秋水【以夲纪修】冬十月北宫成【以夲纪修】丙子帝临辟雍养三老五更【以夲纪修】诏死罪系囚亡命减赎诣度辽营【以夲纪修】觧题曰亡命入赎始见于此按列传章和元年赦天下系囚在四月丙子以前减死罪一等勿笞诣金城而文不及亡命未发觉者廷尉郭躬谓死罪亡命亡虑万人又自赦以来捕得甚众而诏令不及皆当众论肃宗即下诏赦焉
　　帝遣使之天竺求得佛书以来【以列传通鉴修】
　　觧题曰按袁宏汉纪西域天竺有佛道焉佛者汉言觉将悟群生其教以修善慈心为主不杀生専务清净其精者号为沙门沙门者汉言息盖息意去欲而归于无为也【程颢曰释氏之学于敬以直内则有之矣义以方外则未之有也无义以方外其直内者其夲亦非又曰释氏惟务上逹而无下学然则其上逹处岂有是也朱熹曰释氏谓人死为鬼鬼复为人如此则天地间止是许多人来来去去更不由造化生生必无是理】又以为人死精神不灭随复受形生时所行善恶皆有报应故贵行善修道以錬精神而不已至无为而得为佛佛长一丈六尺黄金色顶中佩日月光变化无方无所不入故能化通万物而大济群生【胡寅曰佛氏所谓外道者类能变匿身形飞腾显幻出光景怪异佛欲降伏之于是无所不学遂尽其术如黄金色日月光皆幻术之一二也】初帝梦见金人长大顶有日月光以问群臣或曰西方有神其名曰佛其形长大而问其道术遂传于中国而图其形像焉有经数千万以虚无为宗包罗精粗无所不统善为宏濶胜大之言所求在一体之内所明在视聴之外世俗之人以为虚诞然归于微深逺难得而测故王公大人观死生报应之际莫不矍然自失余见通鉴【按三国志后魏佛老志汉武元狩中昆邪王杀休屠王来降获其金人帝以为大神列于甘泉宫金人长丈余不祭祀但烧香礼拜而已及张骞使大夏还始闻有浮屠之教哀帝元夀元年博士弟子秦景受大月氐王使伊存口授浮屠经所载与中国老子经相出入盖以为老子西出闗过西域之天竺教胡中土闻之未之信了也后明帝梦金人乃访群臣傅毅始以佛对遣郎中蔡偣士弟子秦景等使天竺写浮屠遗范仍与沙门摄摩腾竺法兰束还又得佛经四十二章及释迦之像】
　　壬寅晦日有食之既诏群司极言班封事示百官【以夲纪修】北匈奴防西河诸郡【以夲纪修】
　　汉显宗孝明皇帝永平九年春三月辛丑诏死囚减罪诣五原朔方【以夲纪修】夏四月以公田赐贫人【以夲纪修】令司校尉刺史嵗上长吏治状尤异者【以夲纪袁宏汉纪修】是嵗大有年【以夲纪修】置四姓小侯学【以夲纪修】
　　汉显宗孝明皇帝永平十年春二月广陵王荆有罪自杀国除【以夲纪修】
　　觧题曰胡寅曰孟子没圣学不传帝王之兴未有能明先王之教以善天下者也设有为文具不过广筑师弟子宫养士数千贠而已至于子孙支属则致诸富贵之地尤不知教光武使钟兴授诸王侯春秋善矣兴之学不传于后世不知其有益于诸王侯否欤学经者必优防泳乆而后成非一日之暂遽能有功又不知诸王侯之受于兴者日月何如也春秋为诛乱臣贼子而作广陵王楚王皆以悖逆相继诛死何昧于春秋也岂非师道不立之过哉事见通鉴
　　夏闰四月甲午帝幸南阳祠章陵旧宅十二月甲午还宫【以夲纪修】作呼虖蒲吾渠【以古今注修】
　　汉显宗孝明皇帝永平十一年漅湖出黄金麒麟白雉醴泉嘉禾所在出焉【夲纪】
　　汉显宗孝明皇帝永平十二年春正月哀牢夷内属置永昌郡【以夲纪修】
　　觧题曰李贤曰永昌在今匡州匡川县西
　　夏四月遣王景与将作谒者王呉修汴渠东至海口【以夲纪修】
　　觧题曰水经注济源出河北济河而南也溢为荥泽大禹塞其水于荥阳下引河东南以通淮泗济水分河东南流明帝诏王景与谒者王呉筑堤修堰明年渠成帝亲循行诏濵河郡国置河堤员吏如西京旧制十五年东至无塩嘉景功拜河堤谒者顺帝阳嘉中又自汴口以东縁河积石为堰通淮口曰金堤灵帝建寕中又増修石门以遏渠水盛则通注津耗则辍流【按汉地里志河南郡荥阳县注卞水冯池皆在西南有狼汤渠首受泲东南至陈入頴过郡四行七百八十里李贤谓汴渠即莨荡渠是也又河东郡垣县注王屋山沇水所出入河轶出荥阳北地中东至琅槐入海过郡九行千八百四十里李贤谓济水出今洛州济源县西北渡河东南入郑州又东入滑曹郓济齐青等州入海是也陈师道汳水新渠记曰水经谓河至荥阳蒗荡渠出焉渠至阳武其下为沙蔡水是也其出为隂沟至浚仪其下为涡别为汳汳至蒙别为获余波迣于淮阳东歴萧彭城入于泗注谓鸿沟官渡甾获舟浚与渠一也禹塞荥泽而通渠于甫田其后河絶旃然入焉即索水也汉地里志荥阳既有汴水又有狼汤而受泲蒙有获水首受甾获至彭城入泗考河渠书云自禹之后荥阳引河为鸿沟以通宋郑陈蔡曹卫与济汝淮泗会于楚而竹书纪年梁惠成王入河于甫田又引而东明非禹之旧也书曰济入于河东出于陶丘北者入而复出也溢为荥者济之别荥波既猪者障而东之也周官豫之川荥洛幽兖之川河泲则河南无济矣其谓莨荡受济禹塞荥泽而用河者皆失之汉志莨荡无出甾获无始余谓与经合而荥水诸书皆不载又疑渠汳为二而荥有一焉自汉末河入于汳灌注兖豫永平中导汳起自荥阳别而东北至千乗入于海而河于是故凟在新渠之南注所谓絶河而受索自此始隋开皇中因汉之旧导河于汳大业合河索为通济渠别而东南入于淮而故道竭今始东都受退水为臭河于畿为白沟于宋为长沙于单为石梁于徐为汳而南入于清南清故泗也】
　　五月诏禁百姓防葬车服过制【以夲纪修】秋七月乙亥伏恭罢大司农牟融为司空【以夲纪修】是嵗天下平安人无徭役粟斛三十牛羊被野【以夲纪修】
　　汉显宗孝明皇帝永平十三年春二月帝耕借田【以夲纪修】夏四月汴渠成辛巳帝循河渠遂幸上党壬寅还宫【以夲纪修】冬十月甲辰日有食之【以五行志修】楚王英谋反十一月废迁丹阳所连及死徙者数千人【以夲纪修】
　　汉宗孝明皇帝永平十四年春二月甲戌虞延免自杀【以夲纪修】
　　觧题曰建武二十四年延迁洛阳令隂氏有客马成常为奸盗延收考之信阳侯隂就诉帝帝乃亲录囚徒知延不私成伏诛于是外戚敛手楚王英谋反隂氏欲中伤之使人私以楚谋告延延不然其言及事发诏书切譲遂自杀
　　夏四月丁巳以钜鹿太守邢穆为司徒【以夲纪修】故楚王英自杀时治楚狱累年帝幸雒阳狱理出千余人【以列传通鉴修】觧题曰故侍御史寒朗与三府掾属共考按楚狱心伤其寃帝召朗入问对曰臣见考囚在事者咸云言妖恶大故臣子所宜同疾故出之不如入入无后责是以考一连十考十连百又公卿朝会陛下问以得失皆长跽言旧制大罪祸及九族陛下大恩裁止于身天下幸甚及其归舍虽不言而仰屋窃叹莫不知其多寃无敢悟陛下者臣今所陈诚死无悔余见通鉴陈瓘曰狱之所以有寃而乆不决者朗之言尽之矣
　　五月作初陵【以夲纪修】
　　汉显宗孝明皇帝永平十五年春二月庚子帝东狩三月幸孔子宅亲御讲堂命皇太子诸王説经夏四月庚子还宫【以夲纪修】
　　觧题曰李贤曰孔子宅在今兖州曲阜县故鲁城中归徳门内阙里之中背洙面泗矍相圃之东北
　　封皇子六人为王【以夲纪修】冬猎于上林苑【以夲纪修】十二月以谒者仆射耿秉为驸马都尉显亲侯窦固为奉车都尉屯凉州【以夲纪修】
　　汉显宗孝明皇帝永平十六年春二月遣太仆祭彤等四道伐匈奴窦固留兵屯田伊吾卢城彤坐畏懦下狱死【以纪传修】
　　觧题曰窦固与耿忠率酒泉炖煌张掖甲卒及卢水羗胡【李贤曰湟水东经临羗县故城北又东卢溪水注之水出西南卢州】万二千骑出酒泉塞耿秉秦彭率武威陇西天水募士及羗胡万骑出居延塞【李贤曰居延塞在今甘州张掖县东北】祭彤呉棠将河东北地西河羗胡及南单于兵万一千骑出髙阙塞【李贤曰髙阙山名在朔方北】来苗文穆将太原鴈门代郡上谷渔阳右北平定防郡兵及乌桓鲜卑万一千骑出平城塞固忠至天山【按魏王泰括地志李贤后汉注杜佑通典祁连山在甘州张掖县西南二百里即天山又名白山雪山折罗汉山折罗漫山在伊吾县北百二十里绵亘甘伊西数州之境通典又以为时罗漫山唐列传吐蕃败娄师徳于素罗汗山其实一也河西旧事白山之中有好水匈奴谓之天山去蒲类海百里】击呼衍王斩首千余级王走追至蒲类海【李贤曰今名婆悉海在庭州蒲昌县东南】留吏士屯伊吾卢城【李贤曰匈奴中地名明帝置宜禾都尉以为屯田今伊州纳职县伊吾故小城地是李绘曰伊吾秦汉之际置屯田窦宪班超破西域始于此筑城班勇为西域长史居此地后魏后周鄯善咸居之隋始于汉城之东筑城为伊吾郡隋末杂胡据之贞观四年置西伊州天寳仍为郡王容曰宜禾故城在州】耿秉秦穆絶漠六百余里至三木楼山来苗文穆至匈奴河水山虏皆奔走无所获祭彤呉棠坐不至涿邪山免为庻人余见通鉴
　　以窦固假司马班超为军司马使于寘西域皆遣子入侍【以列传通鉴修】夏五月淮阳王谋反癸丑邢穆下狱死所连及诛死甚众【以夲纪修】
　　觧题曰楚狱之滥寒朗激切马后劝止帝为之感悟夜起彷徨多所降宥若有徙仁悔过之机淮阳济南之狱连坐死徙者甚众终帝之世锢者不释迁者不徙岂其天资之明察至是而复不能自克耶至章帝然后还徙除禁锢耳事见通鉴
