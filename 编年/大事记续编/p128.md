<!-- { "loadSidebar": true } -->
　　解题曰按新旧史列传通典防要二年太宗谓公卿朕欲使子孙长久社稷永安其理如何萧瑀对曰臣观前代国祚长久者莫不建诸侯以为磐石之固秦罢侯置守二代而亡汉郡国参建年余四百魏晋废之不能永久封建之法实可遵行上然之始议封建礼部侍郎李百药以为祚之长短必在天时政或盛衰有关人事而著述之家多守常辙欲以百王之季行三代之法请待斵雕成朴刑措之教一行登封之礼云毕然后定疆理之制【唐仲友曰百药之论非不是但封建圣人为民不独为国祚也】中书侍郎顔师古以为莫如分置王国不得过大间以州县错杂而居互相维持为置官僚一皆省选法令之外不得擅作威刑朝贡礼仪具为条式【唐仲友曰封建郡县亦难并行】魏征曰隋民离乱黎元始蒙泽一朝弃之为诸侯之隶未可一也既立诸侯当建社庙礼乐仪卫顿阙则理必不安粗修则事有未暇未可二也大夫卿士咸资禄俸薄赋则官府困穷厚敛则人不堪命未可三也王畿千里征税不多贡赋所资在侯甸之外今并为国邑府藏必虚诸侯朝宗无所取给未可四也燕秦赵代俱带蕃夷追兵内地逺赴边亭将有他变未可五也【唐仲友曰征知太宗及羣臣德不及恐革而不当故为适时之论然征亦无此学】由是罢不复议至名儒刘秩建论以为设爵无土署官不职非古之道故权移外家宗庙絶而更存存之之理在取顺而难逆絶之之原在单弱而无所惮至谓郡县可以小宁不可以久安大抵与曹陆相上下【唐仲友曰秩専以藩屏言亦未尽封建利害】而杜佑柳宗元深探其本据古援今而反复焉佑之言曰夫为人置君欲其蕃息则在郡县然而主祚常促为君置人不病其寡则在建国然而主祚常永建国利一宗列郡利百姓且法未有不敝者圣人在度其患之短长而为之建国之制初若磐石然敝则鼎峙力争凌迟而后已故为患也长列郡之制始天下一轨敝则土崩俱溃然而戡定者易为功故其为患也短【唐仲友曰但以三代汉唐论之佑论自屈】宗元曰封建非圣人意也然而更尧舜禹汤文武莫能去之非不欲去之势不可也秦破六国列都防置守宰据天下之图摄制四海此得也二世而亡有由矣威刑竭人力天下相合刼令杀守圜视而并起时则有叛民无叛吏汉矫秦枉剖海内立宗子功臣数十年间奔命扶伤不给时则有叛国无叛郡唐兴制州县而桀黠时起失不在州而在于兵时则有叛将无叛州以为矫而革之垂二百年不在诸侯明矣【唐仲友曰宗元不足知圣人本意】至宋祁之论则曰建侯置守如质文逓救亦不可一概责也救土崩之难莫如建诸侯削尾大之势莫如置守宰唐有镇帅古诸侯比也故王者视所救为之勿及于敝则善矣【唐仲友曰宋祁此说如韩愈论性欲并包说实不见侯守利害】唐仲友曰封建在古可行后世一废而不复者一则风俗坏一则法制异不原风俗不知法制妄以世祚短长国势理乱议之以古帝王万世之法与秦世茍简之制度长挈大职由道丧学絶无三代之佐太宗区区有三代之心而道学不足既知不封建不足以大治众议纷然喑嘿而止可胜叹哉
　　十一月丙子祀圆丘【以新纪修】十二月开党项地十六州【吕祖谦标目修】
　　解题曰按旧五代史列传党项古析支之地汉西羌别种其地东至松州南接诸羌连吐浑处山谷间亘三千余里
　　丁亥制决死囚五覆奏下诸州者三覆奏死罪可矜者以闻【以新纪及吕祖谦标目修】壬寅帝幸温汤癸卯猎于骊山戊申还宫【以新旧纪修】康国求内附却之【以通鉴修】是嵗冯盎入朝【以通鉴修】
　　唐太宗文武皇帝贞观六年春正月乙卯朔日有食之【以新纪修】羣臣复请封禅魏征谏止之【以通鉴修】
　　解题曰按旧史志防要贞观初羣臣并请封禅惟魏征以为不可太宗曰朕欲卿极言之岂功不髙耶德不厚耶诸夏未始安耶夷狄不慕义耶嘉瑞不至耶年谷不登耶何谓而不可对曰陛下功髙矣而民未怀惠德厚矣而泽未滂流诸夏安矣未足以供事逺夷慕义矣无以供其求符瑞虽臻罻罗犹宻积嵗丰稔仓廪尚虚【臣未能逺譬且借喻于人今有人十年常患疮治且愈此人应皮骨仅存便欲使负米一石日行百里必不可得隋民之乱非止十年陛下为之良医疾苦虽已获安未甚充实告成天地臣窃有疑此数语甚剀切不知新史及通鉴何以删之】且陛下东封万国咸萃要荒之外莫不奔走今伊洛以东暨于海岱人烟断絶道路萧条岂可引彼夷狄示以虚弱太宗不能夺乃止六年文武官以平突厥年谷屡登表封泰山太宗谓侍臣曰朕每闻众议以封禅为盛事频劝行之如朕本心但使天下太平虽阙封禅亦可比德尧舜若百姓不足夷狄内侵纵修封禅之仪亦何异桀纣王珪对曰陛下德音明封禅本末非臣愚短之所能及魏征进曰隋末大乱黎民遇陛下始有生望养之则至仁劳之则未可升中之礼千乗万骑供帐之费动役数州户口萧条何以能给太宗虽纳征言而藩臣犹抗表劝请上问礼官两汉封禅仪注遣中书侍郎杜正论行泰山上古七十五帝坛是年两河水潦事乃寑范祖禹曰古者天子巡守至于方岳必告祭柴望所以尊天而怀柔百神也后世学礼者失其传而诸儒之謟防者为说以希世主谓之封禅实自秦始古无有也人主不法三代而法秦亦已谬矣太宗方明朝多贤臣而佞者犹倡其议惟魏征以为时未可而亦不以其事为非也后议其礼征亦预焉髙宗明皇遂踵行之终唐之世惟栁宗元以封禅为非呜呼礼之失也久矣世俗之失可胜救哉
　　二月丙戌置三师官【以旧史修】三月戊辰帝幸九成宫【以旧纪修】夏五月以魏征为检校侍中【新纪】秋七月己巳诏天下行乡饮酒【以新纪修】九月己酉帝幸庆善宫冬十月乙卯还宫【以新旧纪修】十二月辛未録囚纵死罪还家【以新纪修】
　　解题曰吴缜曰案太宗纪贞观四年天下断死罪者二十九人何其少也今六年十二月太宗躬自虑囚而京师死罪系者已三百九十人举京师之数而推之天下不又多乎多寡辽絶盖出于史氏归美太宗之故而实则不然此三百九十人乃録囚之时归京师轻重系者非实皆死罪也太宗以其盛冬缧系故矜而纵之使明年就刑如期既至则怜而宥之若谓三百九十人实皆死罪而太宗释之必不然也【事见通鉴】
　　是嵗大省内外官【以杜佑通典及百官志脩】
　　解题曰新史百官志序太宗省内外官定制为七百三十员曰吾以此待天下贤才足矣【杜佑通典贞观六年大省内外官凡文武定员六百四十有三而已】然是时已有员外置其后又有特置同正员【杜佑通典国初有员外神龙二年置员外官二千余人员外官其初但云员外永徽六年有员外官复司正员者】至于捡挍兼守判知之类皆非本制【通典捡挍者云捡挍某官某阶髙而官卑者称行阶卑而官髙者称守阶官同者无行守字判官者云判某官事知者云知某官事】又有置使之名或因事而置事已则罢或遂置而不废其名类繁多莫能徧举中世以后盗起兵兴又有军功之官遂不胜滥矣
　　唐太宗文武皇帝贞观七年春正月更破阵乐曰七德舞【以通鉴修】三月戊子王珪罢庚寅魏征为侍中【新纪】癸巳直太史李淳风造浑天黄道仪成【旧纪】夏五月癸未帝幸九成宫【以新旧纪修】六月戴胄卒【以新纪修】秋九月大水【以旧纪修】纵囚来归赦之【以新纪修】
　　解题曰按宋书齐书南北史晋谢方明为南郡相年终江陵县狱囚悉散听归家使过正还到罪重者二十余人一时遣之囚以就死无恨竟无逃者齐王志为东阳太守有重囚十余人冬至日悉遣还家过节皆返惟一人失期明旦果自诣狱辞以妇孕萧防为周刺史尝至元日狱中系囚悉放归家听三日然后赴狱主者不可防曰吾获罪所甘心也诸囚依限而至隋王伽为齐州参军州使送流囚等诣京师并枷锁传送伽次荥阳谓之曰枷锁亦大辛苦吾欲与汝等脱去能不违期不皆拜谢悉脱其枷停援卒期某日至京师依期而至太宗之纵死囚殆亦迹古人之所已行而为之尔故欧阳修讥之曰尧舜三代之治必本于人情不立异以为髙不逆情以干誉事见通鉴
　　冬十月庚申帝还宫【以通鉴修】十一月辛丑颁新定五经于天下【以皇极经世修】壬辰开府仪同三司长孙无忌为司空【新旧纪修】十二月丙辰帝猎于少陵原戊午还宫【以新纪修】
　　唐太宗文武皇帝贞观八年春正月癸未颉利可汗卒【以吕祖谦标目修】壬寅命李靖等十三人循省天下【以新旧纪修】三月庚辰帝幸九成宫【以新纪修】夏五月辛未朔日有食之【以新纪修】六月骁卫大将军叚志等为行军总管伐吐谷浑【以新纪修】秋七月大水【以通鉴修】冬十月作大明宫【以新纪通鉴修】解题曰大明宫地本太极宫之后苑东西面射殿也地在龙首山上太宗初于其地营永安宫以备太上皇清暑虽尝改名大明宫然太上仍居太安宫未徙入也髙宗厌西内湫湿龙朔二年始大兴葺曰蓬莱宫咸亨改含元宫宫南端门名丹凤在平地门北三殿相望第一殿曰含元殿后即宣政门门内曰宣政殿殿之左门下省文馆右中书省史馆殿后即紫宸门门内曰紫宸殿蓬莱池在其北东为蓬莱殿又紫宸之东有延英殿【此据六典韦述西京记吕大防长安都城图程大昌雍录石定叟唐京辅黄图】
　　甲子帝还宫【以通鉴修】十一月辛未李靖罢为特进每三两日平章政事【以新纪修】
　　解题曰平章政事之名始此事见通鉴
　　甲申吐蕃入贡【以吕祖谦标目修】
　　解题曰此吐蕃通唐之始也按新史列传吐蕃本西羌种属盖百有五十种散处河湟江岷间未始与中国通居析支水西祖曰鹘提勃悉野稍并诸羌据其地蕃声近故其子孙曰吐蕃而姓勃窣野或曰南凉秃发利鹿孤之后子樊尼臣沮渠防逊为临松太守防逊灭樊尼率兵西济河逾积石遂抚有羣羌云
　　十二月辛丑李靖为行军大总管率五总管兵伐吐谷浑【以新纪修】中书舎人髙季辅请给外官卑品禄秩【以吕祖谦标目修】
　　唐太宗文武皇帝贞观九年春三月分民户为九等【以旧纪通鉴修】夏闰四月丙寅朔日有食之【以新纪修】五月庚子太上皇崩于大安宫【新纪】壬子李靖等奏平吐谷浑杀其王伏允【以旧纪修】秋七月甲寅修太庙为六室【以旧纪修】杨恭仁罢【以宰相表修】冬十月庚寅葬太武皇帝于献陵庙号髙祖【以新旧纪通鉴修】
　　解题曰窦苹音训献陵在三原县东十八里
　　唐太宗文武皇帝贞观十年春三月癸丑以荆王元景等十二人为诸州都督【以吕祖谦标目修】
　　解题曰按新旧史列传谏议大夫褚遂良上疏曰皇子防年或授刺史陛下诚以至亲扞四方如臣愚见刺史郡帅民仰以安得一善人部内苏息遇一不善合州劳弊陛下儿子内年齿尚防未堪临人者且留京师教以经学养成德器审堪临州然后敦遣太宗深纳之唐仲友曰王为虚名而都督刺史世袭则名实不相副矣宗室岂可例为都督刺史失古者亲贤并建之意矣此其所以不能久也事见通鉴
　　皇子魏王泰置文学馆【以吕祖谦标目修】
