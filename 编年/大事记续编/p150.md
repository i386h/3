<!-- { "loadSidebar": true } -->
　　辛未爵郭子仪汾阳郡王知朔方河中北庭潞仪泽沁节度行营兴平定国军副元帅【以吕祖谦标目修】建辰月戊申萧华罢户部侍郎元载同平章事【以新纪修】建巳月壬子楚州献定国寳玉十有三【新纪】帝不豫命皇太子监国皇后恶李辅国召太子欲图之太子不许乃与越王系谋之丁卯皇后召太子入宫飞龙副使程元振以告辅国辅国止太子无入率兵杀系及兖王僴幽皇后于别殿是夜帝崩于长生殿杀后己巳皇太子豫即皇帝位【新纪】
　　解题曰长生殿长安志在东内
　　甲戌以子奉节郡王适为天下兵马元帅郭子仪罢副元帅【以新纪修】
　　解题曰帝即位六日而子仪罢副元帅由程元振之譛也通鉴不书阙也
　　乙亥李辅国号尚父程元振为监门卫将军知内侍省事五月庚辰郭子仪诛綘州乱军【以吕祖谦标目修】壬午李辅国为司空兼中书令【以新纪通鉴修】爵李光弼临淮郡王【以旧纪传修】甲申以侯希逸为平卢淄青节度使【以通鉴修】
　　解题曰至德元载置青宻节度使领北海【青州】髙宻【宻州】东牟【登州】东莱【莱州】治北海置郓齐兖都防御使治齐州乾元元年青宻増领滑濮二年増领淄沂海以滑汴滑濮郓齐兖升郓齐兖为节度使上元置淄沂节度使领淄沂沧德棣平卢节度侯希逸保青州授青宻节度使废淄沂节度并所管州号淄青平卢节度増领徐州广德沧德魏博寳应郓兖濮徐河南登莱沂海泗淄青平卢大厯十年淄青平卢领德州十一年领郓曹濮徐兖以泗州永平建中废节度使置淄青都团练观察使领淄青登莱齐兖郓置曹濮都团练观察使兴元废复淄青平卢节度领青淄登莱齐兖郓徐海沂宻曹濮贞元徐州徐泗元和十四年领青淄齐登莱置郓曹濮节度沂海观察使领沂海兖宻十五年郓曹濮号天平军长庆升沂海为节度太和元年齐州横海二年淄青平卢増领八年废沂海为观察使大中复为节度咸通三年沂海増领徐州五年天平増领齐棣沂海罢领徐十三年淄青平卢复领齐棣干宁沂海号泰宁军
　　大小钱皆当一【以旧纪修】李光弼使兖郓节度使田神功击史朝义于宋州大破之【以通鉴修】
　　解题曰兖郓节度见是年平卢淄青节度使解题
　　封子二人为王【以通鉴修】追复庶人王氏为皇后【新纪】六月辛亥追废皇后张氏越王系兖王僴为庶人【以新纪修】乙未李辅国罢元帅行军司马以程元振为元帅行军司马辛酉辅国罢中书令封博陆王【以通鉴修】乙亥以刘晏为户部侍郎京兆尹度支转运盐铁等使【以列传通鉴修】秋八月袁晁反于台州【以新旧纪修】徙封适为雍王【以新纪修】九月庚辰来瑱为兵部尚书同平章事仍为山南东道节度使【以旧纪修】乙未程元振加骠骑大将军兼内侍监【以通鉴修】冬十月辛酉雍王适防诸道及回纥兵讨史朝义加朔方节度使仆固懐恩同平章事领节度行营以副之【以吕祖谦标目修】解题曰按新旧史列传代宗立程元振自谓于帝有功忌宿将难制离构百计因罢郭子仪副元帅加实户为肃宗山陵使子仪惧谗且成尽裒肃宗所赐诏勅千余篇上之因自陈诉初帝与子仪同患难复两京至是悔悟眷礼弥重史朝义尚盗洛帝欲使副雍王率师东讨为朝恩元振交訾之乃止余见通鉴
　　壬戌盗杀李辅国【新纪】乙亥雍王适大败史朝义于横水复东京【以通鉴修】
　　解题曰窦苹音训横水在洛阳北郊
　　十一月丁丑史朝义将薛嵩以相卫洺邢张忠志以恒赵深定易等州降皆已受代仆固懐恩复其位丁酉以忠志为成德节度使赐姓名李寳臣【以吕祖谦标目修】
　　解题曰成德节度是年置领恒定易赵深广德増领冀州大厯増领沧州建中罢置恒冀都团练观察使深赵都团练观察使兴元废二观察复置节度使领恒冀赵深贞元増领德棣元和德棣横海天祐更号武顺军
　　己亥以仆固懐恩为左仆射中书令朔方河北副元帅【以新纪修】是嵗召李泌【以李邺侯家传修】




　　大事记续编卷五十九
　　钦定四库全书
　　大事记续编卷六十　　　　明　王祎　撰
　　唐代宗皇帝广德元年春正月癸未刘晏为吏部尚书同平章事【以新旧纪修】壬寅流来瑱于播州寻杀之【以吕祖谦标目修】史朝义奔幽州其将田承嗣以莫州李懐仙以范阳降朝义自杀闰月以薛嵩为相卫节度使懐仙为卢龙节度使承嗣为魏博都防御使仆固懐恩恐贼平宠衰故留嵩等以为党援朝廷因而授之【以吕祖谦标目修】
　　解题曰按新史藩镇传承嗣降于仆固玚厚以金帛反间玚将士玚虑下生变即约降承嗣诈疾不出玚欲驰入取之承嗣列千刀为备玚不得志余见通鉴【河洛春秋承嗣欲于城中宴防玚谓诸将曰承嗣假为屈伏其实未降若不潜图之必虑他时为冦玚闻为将必先伐谋若欲相会此其时也乃与诸道节度俱入其城令诸军进入承嗣令每门排陌刀手一千人为备其器械悉不得入玚计不行承嗣义不服从而赂遗甚厚玚亦留马四百匹以酬之】相卫节度使见乾元二年汴滑解题又按方镇表置魏博防御领魏博贝瀛沧治魏州是年升节度使増领德贝洺相大厯増领澶州十年瀛卢龙沧义武德淄青平卢十一年领衞相洺贝贞元置横海节度领沧景大和元年増领齐州三年更号齐沧德节度四年省景州五年赐号义昌军天祐魏博号天雄军藩镇传序曰安史乱天下至肃宗大难略平君臣皆幸安故瓜分河北付授叛将防养孽萌以成祸根乱人乘之遂擅署吏以赋税自私不朝献于廷效战国肱髀相依以土地传之子孙胁百姓加锯其颈利怵逆污遂使其人自视犹羌狄然一冦死一贼生讫唐亡百余年卒不为王土当其盛时蔡附齐连内裂河南地为合从以抗天子杜牧至以山东王不得不王霸不得不霸贼得之故天下不安又曰厥今干戈朽铁钺钝含引混贷煦育逆孽殆为故常而执事大人曽不厯筭周思以为宿谋方且嵬岸抑扬自以为广大繁昌莫已若也呜呼其不知乎其俟蹇硕颠倾而后为之支计乎且天下几里列郡几所自河以北蟠城数百角奔为冦伺吾人顦顇天时不利则将与其朋伍骇乱吾民于掌股之上今者及吾之壮不图擒取乃偷处恬逸以为后世子孙背胁疽根此复何也议者曰倔彊之徒吾以良将劲兵为衘防髙位美爵充饱其腹安而不挠外而不拘犹豢虎狼而不拂其心则忿气不萌此大厯贞元所以守邦也何必疾战焚煎吾民然后为快也愚曰大厯贞元之间有城数十千百卒夫则朝廷贷以法故于是濶视大言自植一家破制削法角为尊奢天子不问有司不呵王侯通爵越録受之觐聘不来几杖扶之逆息虏嗣皇子嫔之地益广兵益彊僣拟益甚侈心益昌土田名器分划大尽而贼夫贪心未及畔岸滛名越号走兵四略以饱其志赵魏燕齐同日而起梁蔡吴蜀跻而和之其余混澒轩嚻欲相效者往往而是运遭孝武前英后杰夕思朝议故能大者诛鉏小者恵来大抵生人油然多欲欲而不得则怒怒则争乱随之是以教笞于家刑罚于国征伐于天下裁其欲而塞其争也大厯贞元之间反此提区区之有而塞无涯之争是以首尾指支几不能相运掉也凡今者不知非此而反用以为经将见为盗者非止于河北而已呜呼大厯贞元守邦之术永戒之哉余见通鉴【范祖禹曰仆固懐恩既平河北而除恶不絶其本复留贼党以邀后功亦由任蕃夷为制将故也唐失河北实自此始使郭李为将其肯遗国患乎】
　　三月山南东道兵马使梁崇义据襄州甲辰以为留后【以新纪通鉴修】
　　解题曰晁补之曰代宗时连遭大丧寇亦未殄崇义之罪不惟不暇讨遂因以节与之姑息之政始于此矣按刘裕平原口向建康以孟昶为长史总摄后事及讨司马休之以刘道怜监留府事皆留后之任也李林甫领陇右节度副大使杜希望始知留后事见通鉴
　　辛酉葬泰陵庙号宗庚午葬乔陵庙号肃宗【以通鉴修】迁献懿二祖于夹室【以新旧志修】夏四月庚辰李光弼奏擒袁晁【通鉴】六月癸酉礼部侍郎杨绾请罢明经进士察孝亷【以通鉴修】
　　解题曰胡寅曰绾初议请县令察孝亷取行着乡闾学知经术荐之于州刺史考试升之于省是犹彷佛乡举里选之意及上贡举条目则徒有问经对策之目而无县察州升之文或者犹沮止之建议之难如此事见通鉴【汪应辰曰贾至则绾请举孝亷李栖筠则绾请置五经秀才科至传则多是绾言至议以为自晋后衣冠迁徙所在占籍今乡举取人未尽请广学校増国子博士员大县得置大学馆召置生徒保桑梓者乡里举焉在流寓者庠序推焉议者更附至议栖筠则栖筠贾至李廙以绾言为是盖至与栖筠议者乃孝亷绾虽尝请置五经秀才非此所议郑寅曰宋白续通典三载此事盖随他书本文互有不同今参合事实绾请罢明经进士道举而察孝亷其他科目犹在诏左右丞诸司侍郎御史大夫给舍同议给事中李廙李栖筠左丞贾至御史大夫严武上议而实至之文然议者不应仅四人盖更附至议者此三人耳旧史至云议者然之不谓更附至议岂廙等各上异耶是时敕防嵗察孝亷其明经进士道举并停所司作条件处分宰臣等奏今嵗且许依旧绾遂条上孝亷之外又有秀才孝悌力田则因旧科而节文之其云衣冠多去故乡所在州县且举所谙知则用至之説也其云今年愿依旧业者听则用宰臣之説也代宗问翰林学士或以明经进士不可顿改乃诏兼行】
　　庚寅以田承嗣为节度使【以通鉴修】秋七月壬寅上尊号壬子改元【以新旧纪修】册回纥可汗【以通鉴修】吐蕃尽取河西陇右之地【以吕祖谦标目修】
　　解题曰新史地理志唐地东西九千五百一十一里南北一万六千九百一十八里天寳盗起中国用兵而河西陇右不守防于吐蕃至大中咸通始复陇右干符以后天下大乱至于唐亡然举唐之盛时开元天寳之际东至安东西至安西南至日南北至单于府盖南北如汉之盛东不及而西过之自古为天下者务广德而不务广地德不足矣地虽广莫能守也呜呼盛极必衰虽曰势使之然而怠忽骄满常因盛大可不戒哉事见通鉴
　　八月仆固懐恩反于汾州九月壬戌遣裴遵庆谕之不受命【以旧纪修】乙丑泾州刺史髙晖降于吐蕃冬十月辛未吐蕃冦武功奉天壬申以雍王适为闗内兵马元帅郭子仪副之丙子帝幸陜州【新纪】
