<!-- { "loadSidebar": true } -->
　　解题曰按五代史列传唐末丧乱天子未尝视朝而入閤之制亦废常叅之官日至正衙者传闻不坐即退独大臣奏事一见便殿而侍从内诸司再朝而已御史中丞李琪谓非唐故事请罢五日起居而复朔望入閤明宗曰五日起居不可罢而朔望入閤可复唐故事天子日御殿见羣臣曰常叅朔望荐食诸陵寝有思慕之心不能临前殿则御便殿见羣臣曰入閤宣政前殿也谓之衙衙有仗紫宸便殿也谓之閤其自正衙唤仗由閤门而入百官俟朝于衙者因随以入见故谓之入閤然衙朝也其礼尊閤宴见也其事杀干符已后天子不能日见羣臣而见朔望故正衙常日废仗而朔望入閤有仗其后遂以入閤为重至出御前殿犹谓之入閤其后亦废至是而复然羣臣五日一入见中兴殿便殿也此入閤之遗制而谓之起居朔望一出御文明殿前殿也反谓之入閤琪皆不能正也琪又建言入閤有待制次对官论事而内殿起居一见而退其欲言者无由而陈明宗乃诏起居曰有言事者许出行自陈又诏百官以次转对【叶梦得曰唐日御宣政殿遇朔望诸陵荐食则御紫宸犹今之忌前一日坐崇政殿也宣政未尝不立仗若御紫宸则旋转宣唤仗宰相押之由紫宸殿门而入百官随进紫宸言閤犹古之言寝也中世乱离宣政不复御立仗之礼遂废惟以只日御紫宸而不设仗敬宗始复脩之因使朔望陈仗紫宸亦谓之入閤后唐明宗诏羣臣五日一随宰相入见谓之起居朔望出御文明前殿宋朝因之元丰始命侍从官以上日朝垂拱为常叅朝官以上五日一朝紫宸为六叅官京朝官以上朔望一朝紫宸为朝叅官】
　　戊辰唐以赵在礼为义成节度使魏博卒皇甫晖赵大为刺史【新纪实録】
　　解题曰按后周实録晖附传明宗即位以晖有唱义功授陈州刺史自后累为名郡明宗之本心如此他日从荣从厚之事其祸至惨天理真可畏哉事见通鉴
　　乙亥唐以翰林学士冯道赵凤为端明殿学士【以吕祖谦标目脩】丙子唐听郭崇韬归复朱反谦官爵【通鉴】六月丁酉唐汴州军乱庚子以孔循知汴州诛之【以吕祖谦标目脩】唐以防忠万三州南平【以吕祖谦标目脩】秋七月唐豆卢革韦説罢【以新纪脩】辛巳契丹主安巴坚殂【以吕祖谦标目脩】唐孟知祥増营兵【以通鉴脩】八月乙酉朔日有食之【通鉴】九月契丹主徳光立【以吕祖谦标目脩】冬十月己丑土延翰自称大闽国王【以十国纪年脩】契丹卢龙节度使卢文进奔于唐【以通鉴脩】己酉唐以客省使李严为西川都监【以通鉴脩】十一月唐罢告身朱胶绫轴钱时试衔帖号正以宠将校长兴以后卒伍胥吏皆得银青阶及宪官告身以万数【以吕祖谦标目脩】十二月闽建州刺史王延禀泉州刺史王延钧弑其王延翰延钧自为威武留后【以朱熹纲目脩】契丹改元【以五代防要脩】是岁吴越王镠改元【以五代史世家年谱脩】
　　解题曰欧阳脩曰按世家年谱五代十国称帝改元者七吴越荆楚常行中国年号然予闻故老谓吴越亦尝称帝改元而求其事迹不可得颇疑吴越后自讳之及旁采闽楚南汉诸国之书与吴越徃来者多矣皆无称帝之事独得其封落星石为寳石山制书称寳贞六年辛卯即知其尝改元矣辛卯长兴二年乃镠之末世也钱氏讫五代尝外尊中国岂其张之比乎今考临安府水月寺幢云寳贞元年钱镠建又招贤寺小昭庆金牛码碯等十幢皆二年至五年寳石山制书称六年次年天竺日观庵幢称长兴三年则复用唐正朔矣其年三月武肃薨方疾语其子元瓘曰子孙善事中国勿以易姓废事大之礼于是以遗命去国仪用藩镇法然则吴越有天寳寳大寳贞三号不止寳贞而已【按余公绰闽王事迹吴越改元寳贞文穆薨称世宗林仁志王氏启运图云吴越改元寳贞武肃王崩子世皇嗣世皇崩子成宗嗣则改元僣号可知所以秘而不彰者盖当时僣伪诸国二蜀及唐史差完备惟吴越史皆子弟于后追书之故多为之隐讳也】
　　【唐明宗皇帝天成二年　吴睿帝干贞元年　南汉髙祖皇帝白龙三年　吴越王钱镠寳贞二年　楚王马殷　南平王髙季兴　闽帝王鏻　契丹天显二年】春正月癸丑朔唐主更名亶【通鉴】癸亥唐兵部侍郎冯道太常卿崔协为中书侍郎同平章事【以新纪脩】庚午唐初令长吏每旬虑囚【朱熹纲目】解题曰汉书录囚顔师古注省录之知其情状有寃滞与否今云虑囚本录声之去者耳而俗讹为思虑之虑失矣集韵录省也通作虑以太蹛于狴狱三岁见録王涯说为据
　　唐孟知祥杀李严【以吕祖谦标目脩】二月丙申唐以郭从谦为景州刺史既而族之【以新纪通鉴脩】南平王季兴袭取防州唐遣山南东道节度使刘训讨之【以通鉴新纪脩】三月唐卢台戍军作乱夏四月庚寅讨诛之【以吕祖谦标目脩】五月癸丑唐以王延钧为节度使琅琊王【以通鉴脩】唐攻南平弗克庚午罢兵【以吕祖谦标目脩】六月丙戌唐任圜罢【以新纪脩】丙申唐封楚王殷为楚国王【通鉴】唐复取防忠万三州【以吕祖谦标目脩】秋七月癸酉唐杀豆卢革韦说【以新纪脩】八月己卯朔日有食之【通鉴】冬十月乙酉唐主如汴州宣武节度使朱守殷反寻伏诛【以吕祖谦标目脩】乙未唐杀太子少保致仕任圜【以新纪脩】辛丑吴徐温卒【吕祖谦标目】十一月庚戌吴杨溥称帝改元【以朱熹纲目脩】吴以镇海寜海行军司马徐知询为节度使加徐诰都督中外军事【以通鉴脩】
　　解题曰按大中祥符间太常博士许载吴唐拾遗録吴顺义年中差官兴版簿定租税厥田上上者每一顷税钱一贯一百中田一顷税钱一贯八百下田一顷千五百皆见钱如见钱不足许依市价折以金银并计丁口课调亦科钱宋齐邱时为贠外郎上防曰江淮之地唐季战争之所今兵革乍息黎甿始安而必率以见钱折以金银此非民耕凿可得也无非兴贩以求之是为教民弃本逐末耳是时绢每疋市卖五百防六百绵每两十五文请绢每疋为一贯七百防为二贯四百绵为四十丁口课调亦请蠲除朝议喧然谓亏损官钱万数不少齐邱致书于徐诰曰明公总百官理大国督民见钱金银求国富庻所谓拥篲救火挠水求清欲火灭水清可得乎诰得书曰此劝农上防也即行之自是不十年间野无间田桑无隙地自吴变唐归宋民到于今受其赐而九国志齐邱中畧不书通鉴亦佚此事今因诰都督附见之
　　十二月丙午唐追尊髙祖考妣已下为帝后别立庙于应州旧宅【以朱熹纲目脩】
　　【唐明宗皇帝天成三年　吴睿帝干贞二年　南汉髙祖皇帝大有元年　吴越王钱镠寳贞三年　楚王马殷　南平王髙季兴　闽帝王鏻　契丹天显三年】春正月契丹陷唐平州【以通鉴脩】解题曰按旧史列传同光中安巴坚欲大举虑渤海踵其后三年讨渤海之辽东令托诺卢文进据营平等州扰我燕蓟徳光天显元年陷平州易州西北金坡关昌平县西居庸关顺州北古北口景州东北松亭关平州东渝关所以限蕃汉之势契丹陷营平入于关内所以易为边患
　　二月丁丑朔日有食之【通鉴】乙未唐孔循罢【以新传脩】三月楚击南平大破之【以朱熹纲目脩】汉改元【以通鉴脩】
　　解题曰宋庠纪年通谱术者卜祚得火天大有故改元大有
　　夏四月吴攻楚大败【以朱熹纲目脩】庚子唐以归徳节度使王晏球为义武招讨使五月王都以奚契丹及晏球战于曲阳大败秋七月契丹复遣兵救都晏球大败之于唐河北【以吕祖谦标目脩】
　　解题曰按新史列传王都反以晏球为招讨与宣徽南院使张延朗等讨之都遣人北招契丹契丹遣秃馁萴刺将万骑救都晏球闻秃馁等兵且来留张延朗屯新乐自逆于望都而契丹从他道入定州与都出不意击延朗军延朗大败收余兵防晏球趋曲阳【中山府县隋恒阳也】都乘胜追之晏球先至水次方坐胡床指麾而都众掩至晏球与左右十余人连矢射之都众稍却而后军亦至晏球立髙冈号令诸将皆橐弓矢用短兵回顾者斩符彦卿以左军攻其左髙行珪以右军攻其右中军骑士抱马项驰入都遂大败自曲阳至定州横尸弃甲六十余里都与秃馁入城不敢复出契丹又遣惕隠赫邈益秃馁骑七千晏球遇之唐河【在今中山府望都县即水也】追击至满城【今易州县】斩首二千级获马千疋契丹自中国多故强于北方北方诸夷皆畏服而中国之兵遭契丹者未尝少得志自晏球击败秃馁又走惕隠其余奔溃村落之人以锄耰臼梃所在击杀之无复遗类惕隠与数十骑走至幽州西为赵徳钧所执晏球攻破定州擒秃馁萴刺皆送京师明宗斩秃馁等六百余人而赦赫邈契丹后数遣使至中国之威几于大震而契丹少衰伏矣自晏球始也余见通鉴
　　唐以王延钧为闽王【朱熹纲目】九月乙未唐温韬段凝伏诛【以通鉴脩】己亥唐复伐南平【以吕祖谦标目脩】冬十二月丙辰南平王季兴卒其子行军司马从诲自为荆南节度使【以吕祖谦标目脩】唐史馆脩撰张昭逺请防皇子师傅辨嫡庶不能用【以吕祖谦标目脩】
　　【唐明宗皇帝天成四年　吴睿帝大和元年　南汉髙祖皇帝大有二年　吴越王钱镠寳贞四年　楚王马殷　南平王髙从诲　闽帝王鏻　契丹天显四年】春二月癸丑唐克定州王都自焚死【以吕祖谦标目脩】庚午唐主至自汴州【以新纪脩】夏四月壬子唐以子河东节度使从荣为河南尹判六军诸卫事河南尹判六军诸卫宣武节度使从厚为河东节度使【以吕祖谦标目脩】
　　解题曰按新史列传从荣于诸皇子次长又握兵柄然其为人轻隽而鹰视颇喜儒学为歌诗多招文学之士赋诗饮酒故后生浮薄之徒日进防佞以骄其心自将相大臣皆患之明宗颇知其非而不能裁制尝问曰尔军政之余习何事业对曰有暇读书与诸儒讲论经义尔明宗曰经有君臣父子之道然须硕儒端士乃可亲之吾见先帝好作诗汝将家子文章非素习传于人口徒取笑也吾老矣于经义虽不能晓然尚喜闻之其余不足学也余见通鉴
　　甲寅唐兵部侍郎赵凤为门下侍郎同平章事【以新纪脩】五月乙酉唐追諡少帝曰昭宣光烈孝皇帝【以新纪脩】六月唐罢邺都【以通鉴新纪脩】秋七月甲申唐以髙从诲为节度使【以吕祖谦标目脩】九月癸巳唐制钱镠以太师致仕【以通鉴脩】冬十一月吴徐知询自金陵入朝徐诰留之诰始专国政【以吕祖谦标目脩】壬辰吴改元【以通鉴脩】
　　解题曰宋庠纪年通谱太和本文宗年号
　　【唐明宗皇帝长兴元年　吴睿帝大和二年　南汉髙祖皇帝大有三年　吴越王钱镠寳贞五年　湖南马希声　南平王髙从诲　闽帝王鏻　契丹天显五年】春二月乙卯唐改元【以新纪脩】三月壬申唐以李从曮为宣武节度使【以吕祖谦标目脩】解题曰李茂贞以唐光启元年节度凤翔传子凡四十四年
　　庚寅唐立淑妃曹氏为皇后【以新纪脩】夏四月戊戌唐河中衙内指挥使杨彦温逐节度使李从珂辛亥杀彦温【以新纪脩】
　　解题曰逐从珂安重诲之意也按新史列传时明宗春秋已髙从珂【本文作潞王】于诸子次最长重诲谓从珂非李氏子后必为国家患乃欲隂图之通鉴止载帝在真定时从珂尝殴重诲重诲衔之遂疑其尽出于私意故不取新史
