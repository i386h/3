<!-- { "loadSidebar": true } -->
　　解题曰胡寅曰陈高祖虽享国日浅其过举亦少所可恨者无宰相也自古圣人为天下亦必求贤为辅相以助己宰相又广求人材布之内外然后治道可立岂可役其耳目运其心思以当万几之众独委共事五六武夫而能开物成务者哉岂世衰道微无名世之士可为时用耶抑高祖不知古今不能求而致之也
　　八月周称皇帝改元【以吕祖谦标目修】九月辛酉陈立子伯宗为太子乙亥立妃沈氏为皇后【以陈纪吕祖谦标目修】冬十月甲午齐主殂于晋阳太子殷即皇帝位【以吕祖谦标目修】
　　解题曰王通曰甚矣齐文宣之虐也姚义曰何以克终子曰有阳遵彦者实掌国命视民如伤奚为不终
　　梁王琳屯濡须口齐师援之十一月陈遣侯瑱侯安都御之【以陈纪修】齐以斛律金为左丞相常山王演为太傅长广王湛为太尉【以通鉴修】
　　【陈世祖文皇帝陈蒨天嘉元年　后梁中宗皇帝大定六年　　　周孝明皇帝武成二年　　　　齐肃宗孝昭皇帝高演皇建元年】春正月癸丑朔陈改元【以陈纪修】齐改元干明【以齐纪修】二月丙申陈侯瑱败梁王琳于梁山败齐兵于博望琳及其主皆奔齐【以吕祖谦标目及本纪修】
　　解题曰博望在太平当涂县顾野王舆地志云博望梁山东西隔江相对如门
　　己亥齐常山王演为太师録尚书事长广王湛为大司马并省録尚书事【以齐纪修】乙巳陈以侯瑱都督湘巴等州军事镇湓城【本纪】齐常山王演杀杨愔等以中书令赵彦深总机务戊申演自为大丞相都督中外诸军録尚书事长广王湛为太傅京畿大都督【以齐纪修】周袭梁郢州弗克三月郢州降陈【以通鉴陈纪修】陈江州刺史周迪攻熊昙朗杀之【以吕祖谦标目修】陈高祖世子昌自周来归丙子杀之江中【以吕祖谦标目修】陈聘周【以通鉴修】夏四月辛丑周宇文防弑其主壬寅鲁公邕即皇帝位【以周纪修】六月壬辰陈葬梁元帝于江宁【以本纪修】八月壬午齐常山王演废其主为济南王自即皇帝位于晋阳改元戊子以长广王湛为右丞相【以齐纪修】九月周将贺若敦独孤盛攻陈冬十月侯瑱袭败盛于杨叶州【以本纪修】
　　解题曰曹大宗郡国志杨叶州在岳州巴陵县今在潭州湘阴县
　　十一月辛亥齐主立妃元氏为皇后子百年为太子【以齐纪修】十二月己亥陈取周巴陵独孤盛遁【以吕祖谦标目修】齐屯田【以吕祖谦标目修】
　　【陈世祖文皇帝天嘉二年　　　　后梁中宗皇帝大定七年　　周高祖武皇帝宇文邕保定元年　齐世祖武成帝高湛大寜元年】春正月戊申周改元大冢宰宇文防自为都督中外军事【以周纪修】
　　解题曰纪年通谱保定其取诗天保定尔之义乎
　　辛未陈取周湘州【以陈纪通鉴修】贺若敦遁陈取周武陵天门南平义阳等郡【以通鉴修】
　　解题曰按隋志澧阳郡安乡县旧义阳郡
　　二月周以小司徒韦孝寛为勳州刺史守玉璧【以吕祖谦标目修】
　　解题曰按通典河南自洛阳之东之北河东自平阳之界属齐全盛战争之际则玉璧邵郡齐子岭【魏地理志邵郡属东雍州领县四苌平有王屋山王屋县注古召公之邑东二十里齐子岭周齐交境处通典邵郡今绛州恒县】通洛防【故函关城在新安县东】黄栌三城【洛州永宁县西北通典后周黄栌同轨永昌三城以备齐】宜阳郡陜州土刬【长水郡西北二十五里】三荆三鵶镇【汝州鲁山县西南平高城通典邓州向城县北百重山即第一又北分岭山北即第二第三入鲁山县界】置兵以备东军
　　三月丙寅周改八丁兵为十二丁兵【以周纪修】
　　解题曰薛季宣曰刘曜河上之役戎卒二十八万五千自以为畏威而来居三之二其调民可见石虎五丁取三四丁取二凡士五人车一乗牛一头米各十五斛绢十匹又括民马四万余匹百姓穷窘鬻妻子以供军须盖合邺中兵常五十余万州郡造甲者称是船夫十有七万不与焉慕容氏精覈隐漏户畱一丁欲满一百五十万虽以刘贵极谏复用三五后燕畧有齐岱步兵七十余万车一万七千乗铁骑五万三千大抵诸胡之兵空国而作败亡之祸特不相逺王猛用秦而十丁一兵之制犹见于身后宇文泰造周其子犹能改八丁兵为十二丁兵民庶几其有瘳乎
　　夏四月丙子朔日有食之【以周纪修】六月乙酉周聘陈【以周纪修】秋七月周更铸当五钱与五铢并行【以周纪修】九月齐弑济南王【以朱熹纲目修】冬十月甲戌朔日有食之【以周纪修】十一月甲辰齐主殂长广王湛至自邺癸丑即皇帝位改元【以吕祖谦标目修】周聘陈陈报之【以通鉴修】齐主废太子百年为乐陵王【以齐纪修】十二月陈赋盐榷酤【以吕祖谦标目修】
　　解题曰叶适曰梁陈之间穷匮极矣至此方敛及盐酒是公家尚有遗利未取不如后世虽无事之时已竭而无继也事见通鉴
　　陈遣侯安都讨缙州刺史畱异于东阳【以本纪修】
　　解题曰缙州今处州之缙云县
　　【陈世祖文皇帝天嘉三年　后梁世宗皇帝萧岿天保元年周武皇帝保定二年　　　齐武成帝河清元年】春二月乙亥齐主至邺丙戌立妃胡氏为皇后子纬为太子丁未以领军大将军平秦王归彦为太宰冀州刺史【以齐纪修】
　　解题曰按长厯齐置闰于徃年十二月故正月辛未朔周置闰于今年正月陈置闰于今年二月故二月辛未朔乙亥本齐正月若因其本纪旧文则厯法厐杂姑从陈正改作二月
　　闰二月齐以参军和士开为侍中【以吕祖谦标目及列传修】
　　解题曰士开説世祖云自古帝王尽为灰烬尧舜桀纣竟复何异陛下宜及少壮恣意作乐纵横行之即是一日快活敌十年国事分付大臣何虑不办无为自勤苦也世祖大悦余见通鉴
　　叶适曰李斯赵高用此诈二世与士开智愚有异其词意皆不约而同也
　　齐始聘陈【以通鉴修】甲子陈改铸五铢钱【以陈纪修】后梁主殂太子岿即位改元【以吕祖谦标目修】三月丙子陈安成王顼自周来归【以本纪通鉴修】陈诏周迪镇湓城不至丁丑遣将讨之【以本纪修】陈畱异败奔闽州刺史陈宝应【以吕祖谦标目修】夏四月辛丑齐皇太后殂【以通鉴修】齐改元【以齐纪修】秋七月齐冀州刺史平秦王归彦反伏诛【以吕祖谦标目修】陈聘齐【以通鉴修】九月戊辰朔日有食之【以周纪修】冬十月戊戌陈诏减省用度【以通鉴修陈世祖文皇帝天嘉四年　后梁世宗皇帝天保二年周武皇帝保定三年　　　齐武成帝河清二年】春正月甲申陈周迪众溃奔陈宝应【以吕祖谦标目修】二月庚子周颁大律【以周纪修】
　　解题曰朱黼曰周齐继魏之后以暴虐为常今年周颁律曰杖鞕徒流杀凡五则自轻而之重明年齐颁律曰死流徒鞭杖亦五则自重而之轻度其讨论固未尝不稽之书礼也朴作敎刑庠序之用也鞭作官刑施之胥吏也五刑有服五服三就五流有宅五宅三居其重轻逺近之差如此周条狼所掌有屋杀轘鞭墨屋刑者或以为三夫之诛郑曰此罄于甸人之事是矣车轘之説以为车裂秦用之枭首秦法汉用孰谓周人忍开其端哉师旅之誓详于鲁费御右之不供命严于夏甘今誓车右以杀誓御以车轘何也刑不上大夫太史掌邦之典册而竟杀之至小史则墨高下隆杀俱不可考是岂周公成王之法哉今周齐死刑有罄有轘有枭盖取诸此是殆未深考古之过也事见通鉴
　　三月乙丑朔日有食之【以周纪修】齐筑轵关城【以齐纪修】夏四月周主养老于太学【以周纪修】六月陈杀司空侯安都【以吕祖谦标目修】秋七月周主如原州【以后周纪修】九月壬戌陈欧阳頠卒以其子纥为广州刺史【以吕祖谦标目修】周主自原州如同州【以后周纪修】周迪入东兴岭陈讨之【以本纪修】
　　解题曰东兴岭在建昌新城县北三十里旧抚州东兴县
　　戊子周及突厥伐齐齐主御之【以吕祖谦标目修】冬十一月辛酉周迪败走十二月讨陈宝应【本纪】十二月周主还长安【通鉴】
　　【陈世祖文皇帝天嘉五年　后梁世宗皇帝天保三年周武皇帝保定四年　　　齐武成帝河清三年】春正月庚申朔齐并州刺史段韶大败周师于晋阳突厥遁【以吕祖谦标目修】二月庚寅朔日有食之【以周纪修】三月辛酉齐颁律令【以本纪修】齐制租调立义租【以通鉴修】
　　解题曰按通典令男子率以十八受田输租调二十充兵六十免力役六十六退田免租调一夫受露田八十畆妇人四十畆奴婢依良人丁牛一头受田六十畆限止四牛余见通鉴【朱黼曰魏均田七十年矣至是复修其法魏制男子十五以上受露田四十畆妇人二十畆齐则十八受田男八十畆妇人四十畆魏则奴婢依良人丁牛一头受田三十畆齐则受六十畆唐合而酌裁之下中之民受田一顷以十之八为口分二分为世业笃疾减十之六寡妻妾减七夫周之百畆今四十一畆也以家五口岁耕而食之不见其不足今魏一夫一妇则半倍唐一倍有半齐二倍之多牛者受田自倍奴婢余丁无曾止法不几于过多哉魏承刘石符姚丧乱之后土田无主悉为公田除兼并大族外贫民往往无田可耕故文帝均田创法不易两魏相攻齐周互簒孑遗黎民非复太和之旧矣故齐人立法从便使耕非平世制也】
　　庚辰周百官初执笏【以周纪修】夏六月齐杀乐陵王百年【以吕祖谦标目修】秋八月丁亥朔日有食之【以周纪修】九月丁巳周封陇西公李昞为唐公【以朱熹纲目修】
　　解题曰唐之业基于此
　　突厥冦齐冬十月周宇文防分三道伐齐【以吕祖谦标目修】十一月陈克晋安陈宝应畱异伏诛【以吕祖谦标目修】甲午周围洛阳甲辰齐败周师于轵关周围悬瓠十二月取豫永二州齐主自晋阳赴洛阳壬戌齐太师段韶及并州刺史兰陵王长恭等大败周师于邙山周师遁己巳以韶为太宰长恭为尚书令司徒斛律光为太尉【以齐纪吕祖谦标目修】
　　解题曰按隋书地理志汝南郡城隍县齐曰永州
　　【陈世祖文皇帝天嘉六年　后梁世宗皇帝天保四年周武皇帝保定五年　　　齐后主高纬天统元年】夏四月甲寅陈以安成王顼为司空【以吕祖谦标目修】辛酉彗星见丙子齐太子纬即皇帝位于晋阳改元立妃斛律氏为皇后尊齐主为太上皇帝以散骑常侍祖珽为秘书监【以吕祖谦标目修】五月突厥聘齐【以吕祖谦标目修】六月庚申彗星出【以周纪齐纪修】秋七月辛巳朔日有食之【以周纪陈纪修】陈周迪伏诛【以吕祖谦标目修】冬十月周宇文防杀中州刺史贺若敦【以通鉴修】
　　解题曰隋书地理志河南郡新安县后周置中州即通洛防
　　【陈世祖文皇帝天康元年　后梁世宗皇帝天保五年周武皇帝天和元年　　　齐后主天统二年】春正月己卯日有食之【以周纪修】癸未周改元【以周纪修】二月丙子陈改元【以本纪修】夏四月癸酉陈主殂太子伯宗即皇帝位尚书令扬州刺史安成王顼中书舍人刘师知尚书仆射到仲举受遗辅政五月庚寅顼自为司徒録尚书都督中外军事【以通鉴及吕祖谦标目修】秋七月丁酉陈主立妃王氏为皇后【以本纪修】是岁齐始用士人为县令【以吕祖谦标目修
