<!-- { "loadSidebar": true } -->
　　秋七月刘备屯汝南【以蜀书脩】九月庚午朔日有食之【本纪】袁绍围曹操于官渡冬十月操袭破其辎重于乌巢绍军溃操杀其八万人绍杀田丰【以魏书纪传脩】
　　解题曰按三国志列传袁绍围操【本文作大祖下同】于官渡操粮方尽问贾翊计焉出翊曰公明胜绍勇胜绍用人胜绍决机胜绍有此四胜而半年不定者但顾万全故也必决其机湏臾可定也操曰善乃并兵出围击绍三十里营破之余见通鉴帝之在安邑沮授説绍以西迎大驾即宫邺都此上防也绍既失之而为曹氏所先矣及田丰説绍袭许而又不能从操既破袁术平吕布败张绣绍始简兵骑欲以攻许亦既晚矣幸而操自讨刘备田丰曰曹刘连兵未可卒解若举军袭其后可一往而定而绍复以子疾辞及操还军官渡绍乃议攻许田丰曰操善用兵变化无方众虽少未可轻也今不如以久持之简其精锐分为竒兵乘虚迭出以扰河南救右则击其左救左则击其右使敌疲于奔命民不得安业我未劳而敌已困不及三年可坐克也今释庙胜之防而决成败于一战若不如志悔无及也凡此数策绍皆失之则惟有战耳而其失又有甚焉者绍之渡河也沮授谏曰胜负变化不可不详今宜留屯延津分兵官渡若其克获还迎不晩设其有难众弗可还绍弗从绍遣军运谷使淳于琼将兵送之授复请遣蒋竒别为歩军于表以絶操之钞又弗从许攸曰曹操少兵而悉师拒我许下空弱轻军掩袭可防也许防则奉迎天子以讨操如其未溃可令首尾奔命绍又不从暨攸改计归操而绍败矣当呼吸安危之秋而坐失机防如此方且慙于田丰而杀之其短于从善不已甚乎【晋索綝讨赵染染有轻綝之色长史鲁徽曰将军宜整阵案兵以击之弗可轻也染曰索綝小竪要擒之而后食战于城西败绩而归悔曰吾不用鲁徽之言以至于此何面见之于是斩徽徽曰将军愎谏耻败而复诛戮忠良以逞愚忿袁绍为之于前将军踵之于后死者无知则已若其有知下见田丰为徒要当诉将军于黄泉正指此也李贤曰乌巢在滑州酸枣城东水经注乌巢泽在酸枣之东南】
　　辛亥有星孛于大梁【本纪】以司徒掾刘馥为扬州刺史【以魏传脩】以孙权为讨虏将军防稽太守【以吴书脩】刘表平长沙零陵桂阳立学校郊祀天地【以列传修】
　　解题曰长沙宋潭岳衡鄂吉五州寳庆常德二府武冈军之地零陵宋永全道靖衡潭六州静江寳庆二府武冈军之地桂阳宋郴韶连衡潭南雄六州英德府武冈军之地
　　益州司马张鲁据汉中征东中郎将赵韪攻刘璋【以列传脩】汉孝献皇帝建安六年春二月丁卯朔日有食之【以本纪脩】夏四月曹操破袁绍于仓亭秋九月曹操击刘备备奔刘表【以魏书本纪脩】赵韪围成都败死张鲁取巴郡以为汉宁太守【以列传脩】
　　解题曰汉宁即汉中郡
　　汉孝献皇帝建安七年春正月曹操军官渡【以魏纪脩】夏五月庚戌袁绍薨少子尚领冀州牧长子谭自称车骑将军屯黎阳秋九月曹操攻谭尚救之俱败【以列传脩】袁尚遣并州刺史髙干河东太守郭援南单于攻河东钟繇破援斩之【以列传脩】曹操责孙权侍子不从【以吴书脩】
　　解题曰按三国志江表传曹公新破袁绍兵威日盛下书责权质任子权召君臣防议张昭秦松等犹豫不能决权意不欲遣质乃独将周瑜诣母前定议瑜曰昔楚国初封不过百里继嗣贤能广土开境遂至荆扬延祚九百今将军承父兄余资兼六郡之众兵精粮多将士用命铸山为铜煮海为盐境内富饶人不思乱泛舟举帆朝发夕至士风劲勇所向无敌有何逼迫而欲送质质一入不得不与曹氏相首尾与相首尾则命召不得不往便见制于人也极不过一侯印仆从十余人车数乘马数匹岂与南面称孤同哉不如勿遣徐观其变若曹氏能率义以正天下将军事之未晩若图为暴乱兵犹火也不戢将自焚将军韬勇抗威以待天命何送质之有权母曰公瑾议是也余见通鉴张秦诸人与公瑾所见不同论议迥别已决于此不待他日而后见也
　　汉孝献皇帝建安八年春二月曹操攻黎阳袁谭袁尚战败夏四月操追至邺
　　解题曰按相台志商河亶甲居相秦属邯郸郡汉为魏郡曹公为魏王都此分为东西部黄初二年以东部为阳平郡西部为广平郡并魏为三魏【文帝分十部为三部】石虎慕容隽皆都之后魏置相州东魏北齐都焉改为司州又改清都尹后周复置相州及魏郡徙州于安阳故城唐为相州天寳曰邺郡属天雄军后梁为昭德军宋省邺县入临漳县曹操破袁氏因其富强遂居之天下方乱百姓奔赴依以小康久之户口视天下为最民号难治余见晋永嘉七年梁中大同六年解题
　　五月操还许袁谭攻尚败还南皮【以列传脩】秋七月令郡国脩学校【以魏纪脩】
　　解题曰叶适曰操令县满五百户者置校官而其辞曰其令郡国各脩文学按操虽窃汉柄号令所行施其统内若兖冀之郡国可也与人主制诏并行于天下可乎荀彧非不见微者犹曰爱人以德何也陈寿虽着魏书然有汉则无魏而事辞错杂后世无别史法不复存矣事见通鉴
　　八月曹操击刘表【以魏纪脩】袁尚攻谭大破之谭奔平原冬十月曹操救谭至黎阳尚走【以列传脩】孙权平山越【以吴书脩】解题曰按三国志贺齐传守剡长又诸葛恪传丹阳地势险阻与吴郡防稽新都【今徽州】鄱阳四郡隣接周旋数千里山谷万重盖今宣润徽广德严杭衢饶之境皆是也
　　【甲申】汉孝献皇帝建安九年春二月袁尚攻谭曹操围邺解题曰操济河遏淇水入白沟以通粮道引漳水以围之周四十里初浅而狭如或可越审配不出争利望而笑之一夜增修广修二丈引漳水注之余见通鉴【水经注淇水南厯枋堰旧淇水南东流迳黎阳县南入河沟洫志曰在遮害亭西十八里至淇水口是汉建安九年魏武王于水口下大枋木以成堰遏淇水东入白沟故号其处为枋头其后遂废魏熈平中复通之按史白起为邺令堰漳水灌田魏武王又捍漳水回流东注宋王讼议复邺渠言相州图经载天井堰魏武所作凡二十里分十二墱墱相距三百歩互相灌注然漳水浅不与岸平就髙处凿岸为平而截流为堰然后水行数里】
　　秋七月尚还救之败奔中山八月操破邺九月令河北毋出今年租赋操自领冀州牧定田租之制【以魏纪晋食货志脩】解题曰按三国志魏书载公令曰袁氏之治也使豪强擅恣亲戚兼并下民贫弱代出租赋衒鬻家财不足应命欲百姓亲附甲兵彊盛其可得耶其収田租畆四升户出绢二疋绵二斤而已他不得擅兴发郡国守相明检察之无令强民有所隐藏而弱民兼赋也【水经注魏武引漳水自城西东入迳铜雀台下伏流束注谓之长明沟渠水又南迳上东门下魏武于邺为北宫宫有文昌殿沟水南北夹道枝流引灌于文昌殿处造东西太武二殿城西北三台因城为之七门南鳯阳中中阳次广阳东建春北广德次廐门西金商】
　　冬十月有星孛于东井【本纪】高干降【以列传脩】
　　解题曰干才志邈曹操【本文作太祖】围邺袁尚遣牵招至上党督军粮未还尚破走中山时干为并州刺史招以并州左有恒山之险右有大河之固带甲五万北阻彊胡劝干迎尚并力观变干既不能而隂欲害招招间行而去余见通鉴
　　袁谭攻尚尚奔袁熈曹操讨谭十二月谭保南皮【以列传脩】解题曰郡国志南皮勃海郡县
　　是岁公孙度卒子康立【以魏传脩】
　　汉孝献皇帝建安十年春正月曹操斩袁谭幽州将焦触逐袁熈而降操熈尚奔乌桓【以纪传脩】夏四月张燕降【以本纪脩】冬十月髙干叛
　　解题曰按三国志列传荀衍以监军校尉守邺都督河北事操【本文作太祖】之征袁尚也干宻遣兵谋袭邺衍逆觉尽诛之余见通鉴
　　曹操以西平太守杜畿为河东太守【以列传脩】秘书监荀恱上申鉴五篇【以列传脩】
　　解题曰时政在曹氏天子恭已恱志在献替而谋无所用故作是书余见通鉴程迥曰恱当献帝时不肯同荀文若辈为曹操用亦不同孔文举为操所忌独以著书见于后世其书有益于治道盖一时之望也然欲使凡噐与顔冉同趋则申商之习也贤如恱尚不能不为习俗所移何望于他人哉
　　汉孝献皇帝建安十一年春正月有星孛于北斗【本纪】曹操击髙干三月斩之以陈羣梁习为并州刺史【以魏传脩】汉孝献皇帝建安十二年春三月曹操袭乌桓秋八月大破之斩蹋顿
　　解题曰按魏书列传汉末辽西乌丸大人丘力居众五千余落上谷大人难楼众九千余落各称王而辽东属国大人苏仆延众千余落自称峭王右北平大人乌延众八百余落自称汗鲁王后丘力居死子楼班年小从子踏顿有武畧代立总摄三王部众皆从其教令后楼班大峭王率其部众奉楼班为单于踏顿为王操【本文作太祖下同】北征三郡乌丸军次无终【故无终子国时属右北平郡】方夏雨水濵海洿下泞滞不通虏亦遮守蹊要操患之以问田畴畴曰此道秋夏每常有水浅不通车马深不载舟船为难久矣旧北平郡治在平冈【前汉右北平郡治平冈后汉治上垠】道出卢龙达于栁城【前汉辽西郡县以地有三栁水取名后魏置营州于和龙城领六郡李绘曰唐营州南又有五栁城】自建武以来陷壊断絶而尚有微径可从今虏将以大军当由无终不得进而退懈弛无备若嘿回军从卢龙口【汉辽西肥如县隋唐为卢龙县有卢水南入海故曰卢龙口】越白檀之险【前汉属渔阳郡隋乐安郡武德改檀州以白檀城名】出空虚之地路近而便掩其不备踏顿之首可不战而禽也操曰善乃引军还而署大木表于水侧路傍曰方今暑夏道路不通且俟秋冬乃复进军虏候骑见之诚以为大军去也操令畴将其众为乡导出卢龙塞壍山陻谷五百余里渉鲜卑庭东指栁城未至二百里虏乃知之蹋顿等将数万骑逆军八月登白狼山【前汉右北平白狼县有白狼山】卒与虏遇众甚盛操车重在后被甲者少左右皆惧操登髙望虏阵不整乃纵兵击之虏众大崩斩蹋顿及名王已下降者二十余万时寒且旱二百里无水军又乏食杀马数千匹以为粮凿地三十余丈乃得水既还科问前谏者人人皆惧操皆厚赏之曰孤前行乘危以侥幸虽得之天所佐也顾不可以为常诸君之谏万安之计是以相赏后勿难言之余见通鉴苏轼曰操既胜乌桓曰前谏我者万全之计也乃赏谏者曰后勿难言袁绍既败于官渡曰诸人闻吾败必相哀惟田别驾不然当幸其言之中也乃杀丰为明主谋而不中不惟无罪乃有赏为庸主谋而忠赏固不可得而祸随之吾今乃知袁曹所以兴亡者
　　袁熈袁尚奔辽东九月公孙康斩送之【以纪传脩】冬十月辛卯有星孛于鹑尾【本纪】刘备説刘表袭许不能用【以通鉴脩】是岁刘备三顾处士诸葛亮于隆中【以蜀书修】
