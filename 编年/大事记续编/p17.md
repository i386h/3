<!-- { "loadSidebar": true } -->
　　解题曰元帝好儒贡禹韦成匡衡等相继为公卿禹建言汉家宗庙祭祀多不应古礼上是其言成帝即位丞相衡御史大夫谭奏言帝王之事莫大乎承天之序承天之序莫重于郊祀故祭天于南郊就阳之义也瘗地于北郊即隂之象也天之于天子也因其所都而各飨焉往者孝武皇帝居甘泉宫即于云阳立泰畤祭于宫南今常幸长安郊见皇天反北之泰隂祠后土反东之少阳事与古殊制宜可徙置长安愿与羣臣议定大司马车骑将军许嘉等八人以为宜如故右将军王商博士师丹议郎翟方进等五十人以为宜违俗复古天子从之建始元年始于长安定南北郊衡又言泰畤紫坛有文章采镂黼黻之饰及玉女乐石坛仙人瘗鸾路骍驹寓龙马之属宜皆勿修又雍鄜宻上下畤本秦所立及北畤未定时所立不宜复修及陈寳祠由是皆罢明年衡谭复条奏郡国候神方士使者所祠凡六百八十三所其二百八所应礼其余四百七十五所不应礼请皆罢奏可又罢高祖所立梁晋秦荆巫及孝文渭阳孝武泰一孝宣泰山蓬山之属明年衡坐事免官爵又初罢甘泉畤作南郊日大风壊甘泉竹宫折防畤中树木十围以上百余天子异之以问刘向对曰家人尚不欲絶种祠况于国之神寳旧畤且甘泉汾隂及雍五畤始立皆有神祗感应然后营之及陈寳祠至今七百余歳矣古今异制经无明文至尊至重难以疑説正也前纳贡禹之议后人相因易大传曰诬神者殃及三世恐其咎不独止禹等上意恨之【向谓经无明文难以疑正尚不违经义至谓家人种祠与诬神者殃及三世则不经之甚矣】后上以无继嗣永始三年遂复甘泉泰畤汾隂后土及雍五畤陈寳祠天子复亲郊礼又复长安郡国祠着明者且半帝末年颇好鬼神故多上书言祭祀方术者谷永说上曰臣闻明于天地之性不可惑以神怪知万物之情不可防以非类诸背仁义之正道不遵五经之法言而盛称竒恠鬼神及言世有仙人服食不经之药皆奸人惑众挟左道懐诈伪以欺罔世主惟陛下距絶此类毋令奸人有以窥朝者上善其言【杨时曰人情狃于祸福而易动鬼神隐于无形而难知以易动之情稽难知之理而欲正百年之谬宜乎其难矣】绥和二年成帝崩皇太后诏复南北郊长安如故哀帝即位寝疾尽复前世所尝具神祠官凡七百余所一歳三万七千祠建平三年复泰畤后土祠如故逮平帝元始五年安汉公王莽奏言与太师孔光等六十七人议宜如丞相衡等议复长安南北郊莽又颇改其祭祀曰周官天地之祀乐有合有别其合乐曰以六律六钟五声八音六舞大合乐祀天神祭地祗祀四望祭山川享先妣先祖凡六乐奏六歌而天地神祗之物皆至其别乐曰冬日至于地上之圜丘奏乐六变则天神皆降夏日至于泽中之方丘奏乐八变则地祗皆出隂阳之别于日冬夏至其防也以孟春正月上辛若丁天子亲合祀天地于南郊以高帝高后配以日冬至使有司奉祠南郊高帝配而望羣阳日夏至使有司奉祭北郊高后配而望羣隂奏可三十余年之间天地之祠五徙焉
　　郡国置宗师【以本纪修】夏四月乙未孔光薨以马宫为太师【以列传修】吏民上书荐安汉公莽者前后四十八万七千余人五月策莽以九锡【以列传修】
　　解题曰此权臣受九锡之始也韩诗外传曰诸侯有德天子锡之一锡舆马再锡衣服三锡乐则四锡朱戸五锡纳陛六锡虎贲七锡弓矢八锡鈇钺九锡秬鬯事见通鉴
　　封羲和刘歆等十二人为列侯【以本纪修】琅邪太守公孙闳言灾异诛【以列传修】闰月发定陶恭王母及丁姬取其玺绶壊恭王庙【以列传修】
　　解题曰时有燕数千衔土投丁姬穿中哀帝尊宠丁傅逾礼过制固当裁定然莽以私意为之遂至逆天理而失人心燕之衔土甚类临江王志壹之动气也余见通鉴
　　封师丹为义阳侯防卒【以列传修】秋八月壬午马宫免【列传】泉陵侯刘庆上书请安汉公莽居摄【以列传修】冬十一月高帝原庙灾十二月丙午安汉公莽弑帝葬康陵上谥曰孝平皇帝令天下吏六百石以上皆服丧三年【以纪传修】解题曰班固曰孝平之世政自莽出褒善显功以自尊盛观其文辞方外百蛮无思不服休徴嘉应颂声并作至乎变异见于上民怨于下莽亦不能文也
　　尊孝成庙曰统宗孝平庙曰元宗【以列传修】长乐少府平晏为大司徒【以列传修】
　　解题曰班固曰自孝武兴学公孙以儒相其后蔡义贤成匡衡张禹翟方进孔光平当马宫及当子晏咸以儒宗居宰相位服儒衣冠先生语其醖借可也然皆持禄保位被阿防之讥彼以古人之迹见绳乌能胜其任乎
　　前煇光谢嚣奏武功得白石丹书告安汉公莽为皇帝王舜请令莽称摄太皇太后许之诏徴宣帝孙又诏莽居摄践阼【以列传修】
　　汉孺子婴居摄元年春正月莽祀南郊迎春东郊【以列传修】三月己丑立宣帝孙婴为皇太子年二歳尊皇后曰皇太后以王舜为太傅左辅甄丰为太阿右拂甄邯为太保后承又置四少【以列传修】夏四月安众侯刘崇起兵讨莽不克死之【朱熹纲目】五月甲辰太皇太后诏莽朝见称假皇帝【以列传修】冬十月丙辰朔日有食之【列传】是歳西羗攻西海郡【以列传修】
　　汉孺子婴居摄二年夏五月更造错刀契刀大钱与五铢钱并行【列传】秋九月东郡太守翟义起兵讨莽立严乡侯刘信为天子义自号大司马柱天大将军莽以轻车将军孙建等七人为将军击义遣三将军屯诸关塞三辅赵朋霍鸿等起兵应义莽以王级阎迁为将军击朋等冬十月莽作大诰以谕天下诸将至陈留菑与义战破之十二月围义圉城杀义信亡走【以列传修】
　　汉孺子婴初始元年春地震【以列传修】虎牙将军王邑等还引兵西赵朋等皆灭【以列传修】封将帅有功者三百九十五人为侯伯子男【以列传修】莽封子褒新侯安都堂侯临为公【以列传修】秋九月莽母功显君死【以列传修】冬十一月莽奏太皇太后请毋言摄改元【以列传修】梓潼哀章为金匮以献戊辰莽受于高庙即天子位国号新改正朔易服色以十二月癸酉朔为元年朔更太皇太后号为新室文母太皇太后【以列传修】
　　解题曰班彪曰三代以来王公失世稀不以女宠及王莽之兴由孝元后歴汉四世为天下母飨国六十余载羣弟世权更持国柄五将十侯卒成新都位号已移于天下而元后卷卷犹握一玺不欲以授莽悲夫事见通鉴
　　新莽始建国元年
　　解题曰张衡条上班固所叙与典籍不合者以为王莽本传但应载簒事而已至于编年月纪灾祥宜为元后本纪厥后沈既济以唐武后纪并之中宗盖本于此今据通鉴以莽年接汉统书之从其实也宋庠纪年通谱其正月乃前年之十二月用商正建丑之月耳
　　春莽立妻王氏为皇后子临为皇太子安为新嘉辟封子宇子六人为公废孺子为定安公孝平皇后为定安太后【以列传修】按金匮封拜四辅三公四将【以列传修】更诸官名降汉诸王为公侯为子【列传】立祖庙五亲庙四以汉高庙为文祖庙立汉庙于定安国其园寝庙在京师者勿罢【以列传修】禁刚卯刀钱更作小钱与大钱五并行禁民不得挟铜炭【以列传修】夏四月徐乡侯刘快起兵讨莽不克死之【朱熹纲目】名天下田曰王田奴婢曰私属不得卖买【以列传修】秋遣五威将王竒等十二人班符命于天下授新印绶【列传】贬勾町王西域王为侯更匈奴单于印【列传】冬靁桐华【以列传修】遣谏大夫五十人分铸钱于郡国【列传】是歳真定常山大雨雹【以列传修】
　　新莽始建国二年春二月废汉诸公为民【列传】立五均司市钱府官酤卖盐鐡器铸钱禁民不得挟弩铠【以列传食货志修】
　　解题曰刘歆言周有泉府之官収不雠与欲得【顔师古曰雠读曰售】即易所谓理财正辞禁民为非者也莽乃下诏曰夫周礼有賖贷乐语有五均【邓展曰乐语乐元语河间献王所传道五均事臣瓉曰其文曰天子取诸侯之士以立五均则市无二贾四民常均彊者不得困弱富者不得要贫则公家有余恩及小人民矣】传记各有斡焉今开賖贷张五均设诸斡者所以齐众庶抑并兼也遂于长安及五都【洛阳邯郸临淄宛成都】立五均官皆置交易丞五人钱府丞一人工商皆采金银连锡登取贝者【如淳曰登进也】皆自占司市钱府【顔师古曰各以其所采取之物自隐实于司市钱府也】又以周官税民凡田不耕为不殖出三夫之税城郭中宅不树艺者为不毛出三夫之布民浮游无事出夫布一匹其有不能出布者冗作县官衣食之诸取鸟兽鱼鳖百虫于山林水泽及畜牧者嫔妇桑蚕织纴纺绩补缝工匠医巫卜祝及他技商贩贾人皆各自占所为于其在所之县官除其本计其利十分之而以其一为贡敢不自占自占不以实者尽没入所采取而作县官一歳诸司市常以四时中【顔师古曰中读作仲】实定所掌为物上中下之贾各自用为其市平众民卖买五谷布帛丝緜之物周于民用而不售者均官考检厥实用其本贾取之万物昂贵过平一钱则以平贾卖与民低贱减平者听民自相与市以防贵庾者民欲祭祀丧纪而无用者钱府以所入工商之贡但賖之【顔师古曰但空也徒也言賖与之不取息也】民或乏絶欲贷以治产业者均授之除其费计所得受息毋过歳什一【顔师古曰均谓各依先后之次除其费谓衣食之费已用者也周官泉府掌以市之征布敛市之不售货之滞于民用者以其卖买之物掲而书之以待不时而买者卖者各从其抵都鄙从其主国人郊人从有司然后予之凡賖者祭祀无过旬日丧纪无过三月凡民之货者与其有司辨而授之以国服为之息凡国之财用取具焉歳终则防其出入而纳其余郑众云假令其国出丝絮则以丝絮偿其国出絺葛则以絺葛偿郑谓以国服为之息以其于国服事之税为息也于国事受园防之田而贷万泉者则朞出息五百王莽时民贷以治产业者但计赢所得受息无过歳什一贾公彦防曰万泉五百计当二十而取一若然近郊十一者万泉朞出息一千逺郊二十而三者万泉朞出息一千五百甸稍县鄙之民万泉朞出息二千也王莽时则与周少异周时不计其赢所得多少据本徴利王莽时虽计本多少为定及其徴科唯据所赢多少假令万泉歳还赢万泉徴一千赢五千徴五百余皆据利徴什一也】
　　匈奴击车师戊巳校尉史陈良等杀校尉刁防降匈奴【以列传修】冬十一月罢汉庙在京师者【以列传修】更号定安太后为黄皇室主【以列传修】十二月雷【列传】更名匈奴单于曰降奴服于遣将军孙建等率甲卒三十万人击之须毕至同出【以列传修】更作金银贝钱布名寳货防寝但行大小钱【列传】更始将军甄丰自杀杀丰子京兆大尹防东通灵将五司大夫刘棻等数百人【以列传修】
　　解题曰初甄丰刘秀王舜为王莽腹心安汉宰衡之号皆丰等所共谋而丰舜秀亦并富贵非复欲令莽居摄也莽意欲称居摄丰等承顺其意莽輙复封丰等子孙以报之丰等爵位已盛又实畏汉宗室天下豪杰而防逺欲进者并作符命莽遂据以即真丰子防作符命言黄皇室主为防之妻莽心疑大臣怨谤欲震威以惧下因是发怒収捕防丰自杀辞连秀子棻棻弟泳等连引党亲列侯死者数百人余见通鉴吕祖谦曰三子成王莽居摄之势而不欲莽之居摄荀彧致曹操九锡之功而不欲操之受九锡是犹培其根而恶其实也
　　是嵗起八风台【以列传修】
