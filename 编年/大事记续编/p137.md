<!-- { "loadSidebar": true } -->
　　唐则天顺圣皇后武氏天授二年正月庐陵王出居于房州【以唐鉴修】甲戌改置社稷旗帜尚赤【新纪】戊寅杀雅州刺史刘行实弟侄等四人【以新纪修】戊子武承嗣为文昌左相【新纪】乙未杀丘神勣【以新纪修】庚子杀纳言史务滋【以新纪修】二月右丞周兴流岭南死索元礼后亦坐死【以通鉴修】四月壬寅朔日有食之【以新纪修】七月庚午徙关内数十万户实神都【以新旧纪修】八月戊申武攸宁罢【以新纪修】九月壬辰杀鸾台侍郎同平章事傅游艺【以新纪修】癸巳羽林卫大将军武攸宁守纳言洛州司马狄仁杰为地官侍郎同平章事【以新纪修】十月杀右相同三品岑长倩司礼卿兼纳言欧阳通地官尚书同平章事格辅元鸾台侍郎同平章事乐思晦【以新纪修】
　　解题曰张九成曰岑长倩以则天革命请改皇嗣姓武则天悦之及张嘉福请立武承嗣为皇太子长倩不从以谓皇嗣已立东宫不可更立以此获诛人皆以长倩为不忠于唐冝获此报张唐英独言其所以存皇嗣者固欲存唐室也其不欲立承嗣者恐皇嗣不得立也其意与陈平顺吕后之意同人之不察乃真以为不忠误矣事见通鉴
　　唐则天顺圣皇后武氏长寿元年正月庐陵王出居于房州【以唐鉴修】一月引见存抚使所举人悉加擢用始有试官【以吕祖谦标目修】筑神都外城【以通鉴修】庚午贬凤阁侍郎同平章事任知古及狄仁杰为县令流冬官侍郎同平章事裴行本于岭南【以新纪修】四月丙申朔日有食之改元如意【以新纪修】解题曰宋庠纪年通谱如意本释书语
　　八月戊寅武承嗣武攸宁罢夏官侍郎李昭德为凤阁侍郎同平章事【以新旧纪修】
　　解题曰夺人位者必忌人之夺其位盗人权者必恶人之盗其权理固然也武后猜阻鸷悍奄唐神器而有之其心岂能一日自安也哉鳃鳃然惟恐人以己之所以施于唐者而施于己承嗣辈虽其亲侄要不过羁縻而已非有恩交义结之情也昭德惟深探其情故能以片言去之而代其位殆如范睢之于穰侯也胡寅曰其为武氏计不思昭德前后所陈如侄不祔姑之説姑侄何如母子之説议论正大是果为武氏计耶为李氏计耶史称其区区一情抑武兴唐必有能辨之者矣事见通鉴
　　九月庚子改元【以新旧纪修】以并州为北都【新纪】癸丑流冬官尚书同凤阁鸾台平章事李游道秋官尚书袁智夏官尚书同凤阁鸾台平章事王濬司宾卿同平章事崔神基文昌右丞同平章事李元素于岭南【以新纪通鉴修】十月丙戌武威道行军总管王孝杰大败吐蕃复四镇【以新旧纪修】流监察御史严善思于驩州寻复召之【以通鉴修】右补阙朱敬则侍御史周矩上疏治狱稍衰【以吕祖谦标目修】唐则天顺圣皇后武氏长夀二年正月庐陵王出居于房州【以唐鉴修】戊申文昌左丞同平章事姚璹请令宰相撰时政记月送史馆【以通鉴修】腊月癸亥杀皇嗣妃刘氏德妃窦氏【以新纪修】丁卯降皇孙五人为郡王【以通鉴修】一月庚子夏官侍郎娄师德同平章事【以新旧纪修】二月乙亥侍御史侯思止有罪伏诛【以通鉴修】杀诸道流人【以通鉴修】九月丁亥朔日有食之【通鉴】乙未加尊号金轮圣神皇帝【以新旧纪修】唐则天顺圣皇后武氏延载元年正月庐陵王出居于房州【以唐鉴修】突厥可汗骨笃禄卒弟黙啜立腊月甲戌冦灵州【以吕祖谦标目修】一月甲午娄师德为河源等军营田大使【以新纪修】二月己卯王孝杰败吐蕃于冷泉及大岭【以新纪修】三月以薛怀义为行军大总管率十八将军击突厥凤阁侍郎同平章事苏味道检校内史李昭德为司马长史【以通鉴修】四月王孝杰同三品【以新纪修】五月甲午加尊号改元【以新纪修】七月癸未山人武什方为正諌大夫同平章事八月罢【以新纪修】流鸾台侍郎同平章事崔元综于振州【以新纪修】九月壬午朔日有食之【新纪】殿中丞来俊臣坐贬【以通鉴修】壬寅贬检校内史李昭德为南宾尉【以吕祖谦标目修】唐则天顺圣皇后武氏天册万嵗元年
　　解题曰宋庠纪年通谱南郊受天册金轮圣神之号司饩局人于水际得石函有玉册云神皇万忠辅圣母长安故改元天册万嵗与孙皓天册同义
　　正月庐陵王出居于房州【以唐鉴修】辛巳加尊号改元证圣【以新纪修】丙申万象神宫火【新纪】二月己酉朔日有食之【本纪】壬子薛怀义伏诛【以新纪修】四月建大周万国颂徳天枢【新纪】七月辛酉以王孝杰为行军大总管伐吐蕃【以新纪修】九月甲寅祀南郊改号天册金轮大圣皇帝改元【以新纪修】以崇先庙为崇尊庙【新纪】十月突厥请降【以通鉴修】
　　唐则天顺圣皇后武氏万嵗通天元年正月庐陵王出居于房州【以唐鉴修】腊月甲申封神岳改元万嵗登封丁亥禅少室癸巳复于神都【以新纪修】一月甲寅娄师徳为行军副总管撃吐蕃【以新纪修】己巳改崇尊庙为太庙【新纪】二月壬寅王孝杰娄师徳败于素罗汗山【以新纪修】
　　解题曰见汉永平十六年解题
　　丁巳复作明堂曰通天宫改元【以新纪修】四月免王孝杰为庻人贬娄师徳为司马【以通鉴新纪修】五月壬子契丹首领李尽忠孙万荣反陷营州乙丑遣鹰扬卫将军曹仁师等击之七月辛亥以春官尚书武三思为安抚大使以备之八月丁酉仁师等败于黄麞谷九月庚子以同州刺史武攸冝为行军大总管击之【以新纪通鉴修】突厥黙啜求婚【以吕祖谦标目修】十月辛夘李尽忠死孙万荣领其众陷冀州【以吕祖谦标目修】以彭泽令狄仁杰为冀州刺史以夏官郎中姚崇为侍郎【以吕祖谦标目修】唐则天顺圣皇后武氏神功元年正月庐陵王出居于房州【以唐鉴修】族诛凤阁侍郎同平章事李元素夏官侍郎同平章事孙元亨等三十六家【以新纪通鉴修】甲子娄师德守凤阁侍郎同平章事【以新纪修】三月庚子王孝杰及孙万荣战于东硖石谷兵败死之【以吕祖谦标目修】
　　解题曰新史地理志平州有西硖石东硖石
　　立突厥黙啜可汗【以朱熹纲目修】四月铸九鼎【以旧纪修】癸未金吾卫大将军武懿宗为行军大总管五月癸卯娄师德为行军副大总管撃契丹【以新旧纪修】六月辛卯司仆少卿来俊臣伏诛亦杀监察御史李昭德【以新纪修】
　　解题曰王莽以符命而簒汉既已得志遂禁符命之说以掩前日之迹武后以刑诛而篡唐既已改物则以刑诛为周兴等之过而掩前日之非事见通鉴
　　突厥袭契丹孙万荣兵溃死【以通鉴修】戊子特进武承嗣春官尚书武三思同三品【以新纪修】辛卯娄师德安抚河北【以新纪修】七月武承嗣三思罢【以新纪修】九月壬寅改元【以新旧纪修】解题曰宋庠纪年通谱平契丹故改元
　　庚戌娄师德守纳言【新纪】闰十月甲寅检校司刑卿幽州都督狄仁杰为鸾台侍郎同平章事【以新旧纪修】置员外官数千人【以通鉴修】









　　大事记续编卷五十三
　　钦定四库全书
　　大事记续编卷五十四　　　明　王祎　撰
　　唐则天顺圣皇后武氏圣厯元年正月甲子朔庐陵王出居于房州改元【以通鉴脩】
　　解题曰宋庠纪年通谱将复召庐陵王故改元
　　三月己巳召庐陵王于房州戊子庐陵王至自房州【以新纪脩】
　　解题曰按新旧史列传后欲以武三思为太子以问宰相众莫敢对狄仁杰曰臣观天人未厌唐德今欲继统非庐陵王莫可后怒罢议久之召谓曰朕数梦双陆不胜何也于是仁杰与王方庆俱在二人同辞对曰双陆不胜无子也天其意者以儆陛下乎【洪迈曰新史载旧史不载通鉴但书鹦鹉折翼一事而考异云双陆之说世传李邕所作狄梁公传有之词多鄙诞故不取艺文志有李蘩说纂其忠节门曰武后问石泉公王方庆曰朕夜梦双陆不胜何也盖谓宫中无子意者恐有神灵儆夫陛下后召庐陵王复其储位俾石泉公为宫相辅翊之新史盖兼采二李之说而莫辨其为王狄也通鉴去之】文皇帝身蹈锋镝勤劳而有天下传之子孙先帝寝疾诏陛下当国陛下掩神器而取之十有余年又欲以三思为后且姑侄与母子孰亲陛下立庐陵王则千秋万嵗后常享宗庙三思立庙不祔姑内史王及善宻赞其谋后【旧史本文作则天后仿此】亦渐悟右肃政台中丞吉顼素与张易之兄弟亲善俱为控鹤监内供奉易之兄弟以宠盛思自全问顼计安出顼曰公家以幸进非有大功于天下势必危吾有不朽防愿効之非止保身且世世不絶胙易之流涕请顼曰天下思唐久矣庐陵斥外相王幽闭上春秋髙须有付托武氏诸王殊非属意公盍从容请建立庐陵及相王以副人望易吊为贺之资也易之昌宗然其言遂乗间奏请后知顼预谋召见问状顼曰庐陵相王皆陛下子先帝顾托于陛下当有主意后意乃定遣徐彦伯迎庐陵王于房州王至后匿王帐中召见仁杰【时吉顼已贬琰州尉】语庐陵事仁杰敷请切至涕下不能止后乃使王出曰还尔太子仁杰降阶泣贺已奏曰太子归未有知者人言纷纷何所信后然之更令太子舍龙门具礼迎还中外大悦余见通鉴初王庆之等请立武承嗣为太子宰相岑长倩格辅元陈其不可竟以坐死赖李昭德发明未闻侄为姑立庙之论又进姑侄何如父子之说后始畧为之感动然有私谒皇嗣而斩者告皇嗣有异图者诬皇嗣庐陵与南北牙同反者犹踵见此承嗣三思所以营求愈切也仁杰每从容言文皇天下当传之子孙取昭德姑侄立庙之意兼举而力陈之后方且对以家事不当预知及吉顼为二张谋承间屡言后意乃定顼之精忠虽未必如仁杰然当机之发不费辞而事济固不可以人废言也旧史亦称中宗在房陵吉顼李昭德皆有匡复谠言固未有非之者而犹或讥其假善以济私盍亦深攷其故也
　　四月辛丑娄师德为陇右诸军大使【以新纪脩】八月突厥冦边豹韬卫将军阎知微降之【以新纪脩】戊戌太子太保武承嗣卒【以通鉴脩】庚子春官尚书武三思检校内史狄仁杰兼纳言【以新纪脩】遣司属卿武重规等为大总管四道击突厥【以新纪脩】九月甲子夏官尚书武攸宁同三品【以新纪脩】壬申庐陵王立为皇太子复名显甲戌为河北道行军元帅击突厥狄仁杰副之时突厥据地万里西北诸夷皆附之【以新纪脩】十月命河内王武懿宗九江王武攸归领都下屯兵【以通鉴脩】癸卯狄仁杰为河北安抚大使【以新纪脩】夏官侍郎姚崇同平章事【以新纪脩】夷阎知微三族【以通鉴脩】
