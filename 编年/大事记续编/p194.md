<!-- { "loadSidebar": true } -->
　　解题曰按新五代史世家列传髙祖二弟曰崇曰信三子曰承训承祐承勲从弟信崇子赟承训长而贤髙祖方属以为嗣承训薨髙祖悲哀疾剧乃以承祐属诸将相杨邠等不欲领许州信在京师乃遣信就镇信涕泣而去隠帝遇弑太祖入京师谓汉大臣必相推戴及见宰相冯道等道殊无意太祖素不拜道因不得已拜之道受之如平时徐劳之曰公行良苦太祖意色皆沮知汉未可代因白汉太后择立汉嗣太后诰曰河东节度使崇许州节度使信皆髙祖之弟徐州节度使赟开封府尹承勲皆髙祖之子其择嗣君周太祖与王峻入见太后言承勲宜立太后以承勲久病不任为嗣太祖与羣臣请见承勲视起居太后命以卧榻舁承勲出见羣臣视之信然乃奏曰赟髙祖爱之以为子宜立乃遣太师冯道率羣臣迎赟道揣周太祖意不在赟谓太祖曰公此举由衷乎太祖指天为誓道既行谓人曰吾平生不为谬语人今谬语矣道见赟传太后意召之期以来年正月五日即帝位赟乃具天子仗衞赴京师左右皆称万嵗至睢阳太祖自澶州拥兵而反王峻王殷遣马军指挥使郭崇之宋州申州刺史马铎之许州以伺变崇领七百骑奄至赟登楼问所以来之意对曰澶州军变惧未察之故郭公遣兵来衞非恶意也赟召之不入冯道出与语方登楼赟执手泣下崇以周祖意开谕之初赟令防圣指挥使张令超以部兵从徐州判官董裔説赟曰崇视速言而嗄有异图矣人皆言郭公已帝大梁陛下犹深入不止祸且至矣请急召张令超率所部兵夜劫郭崇夺其兵明日畧睢阳取金帛以赏募士东还晋阳观衅而动郭威方定京邑未暇追我此防之上也赟犹豫未决是夕郭崇宻招令超以兵属焉赟大惧太祖以书召道先归赟谓道曰寡人此来所恃者公三十年旧相是以不疑今郭崇夺吾衞兵事危矣公意以为何如道黙然亲将贾贞数目道欲杀之赟曰勿草草岂关令公事俄而郭崇幽赟于外馆诛董裔及贾贞等太后下诰降封赟湘隂公周祖即位遂害之马铎巡检许州信自杀承勲后以疾卒余见通鉴
　　刘崇称汉帝于太原用干祐年号【以通鉴脩】
　　解题曰欧阳脩曰十国之封爵外而不书则东汉之立何以书曰吾于东汉帝异其辞于九国也或谓刘旻尝致书于周求其子赟不得而后自立然则旻之志不以亡汉为讐而以失子为讐也曰汉尝诏立赟为嗣则赟为汉国之君不独为旻子也旻之大义宜不为周屈其立虽未必是而义当不屈于周此其所以异乎九国矣终旻之世犹称干祐至承钧立然后改元则旻之志岂不可哀也哉事见通鉴
　　己夘周以冯道为中书令【以新纪脩】庚辰周诏罢贡献珍食求直言【以吕祖谦标目脩】二月丁酉周以养子天雄衙内指挥使荣为镇宁节度使校书郎王朴为掌书记【以稽古录吕祖谦标目脩】三月周克徐州巩廷美杨温死之【以新纪通鉴脩】
　　解题曰欧阳脩曰予既悲湘隂公之事又嘉廷美温之所为赟于汉非嫡长特以周氏移国畏天下而难之故假赟以俟间尔当是时天下皆知赟之必不立也然廷美温之区区为赟守孤城以死其始终之迹何愧于死节之士哉然史氏不着其何以死予因嘉二人之忠而悲其志然不得列于死节之士惜哉事见通鉴
　　夏五月周追尊髙祖以来考妣为帝后【以旧纪脩】六月辛亥周王峻为左仆射兼门下侍郎枢宻副使范质为户部侍郎李谷为中书侍郎并同平章事苏禹珪罢癸丑范质参知枢宻院事【以通鉴脩】楚朗州指挥使王逵逐武平节度使马光惠以辰州刺史刘言为留后【以吕祖谦标目脩】辽册东汉主崇为大汉皇帝更名旻【以五代史通鉴脩】秋九月东汉主旻冦周【以新纪通鉴脩】辽弑其主乌云立徳光之子齐王舒噜改元【以吕祖谦标目脩】戊寅楚马希崇囚其主希蕚于衡山自为武安留后希蕚据衡山希崇召兵于唐冬十月唐信州刺史边镐至醴陵希崇降十一月辛酉唐迁马氏于金陵【以吕祖谦标目脩】
　　解题曰按徐无党五代史注马殷自唐干宁三年入湖南至周广顺元年凡五十七年
　　东汉以辽冦晋州甲子周遣王峻救之【以通鉴新纪脩】丙寅南汉取楚桂州尽有岭南之地【以吕祖谦标目脩】十二月东汉辽兵败归【以通鉴脩】唐封留从效为晋江王【以十国纪年脩】
　　【周太祖广顺二年　南唐元宗皇帝保大十年　南汉中宗皇帝干和十年　蜀秦国公广政十五年　东汉帝刘旻干祐五年　南平王髙保融　吴越淮海王钱俶　湖南刘言　辽应厯二年】春正月周慕容彦超反甲子以侍衞步军都指挥使曹英为兖州都部署唐遣兵救之败走【以新纪通鉴脩】夏四月丙戌朔日有食之【通鉴】五月庚申周主讨慕容彦超乙亥伏诛【以吕祖谦标目脩】六月乙酉朔周主如曲阜谒孔子庚子至自兖州【以新纪脩】周朔方节度使冯晖卒其子继业自知军府事以为留后【以吕祖谦标目脩】周始诏犯盐麯以斤两定刑【以通鉴脩】解题曰按防要广顺二年九月敕犯盐麯一斤已下至一两杖八十配役五斤已下一斤已上徒三年配役五斤已上并决重杖一顿处死
　　冬十月刘言遣王逵攻唐武安节度使边镐走之复马氏岭北地【以吕祖谦标目脩】辛亥周制诉讼先厯县州观察使乃诣台省【以吕祖谦标目脩】刘言徙治朗州【以吕祖谦标目脩】
　　【周太祖皇帝广顺三年　南唐元宗皇帝保大十一年南汉中宗皇帝干和十一年　蜀秦国公孟昶广政十六年　东汉帝刘旻干祐六年　南平王髙保融吴越淮海王钱俶　湖南王逵　辽应厯三年】春正月丙辰周以刘言为武平节度使王逵为武安节度使朗州指挥副使周行逢为行军司马【以通鉴脩】乙丑周以营田务州县【以通鉴脩】周王峻领平卢节度使【以新史列传脩】解题曰按新史列传峻为枢宻使兼宰相又求兼领平卢已受命暂之镇余见通鉴
　　周更作二寳【朱熹纲目】二月甲子周贬王峻为商州司马三月甲申周以养子荣为开封尹晋王【以通鉴脩】
　　解题曰安重诲之欲去潞王以明宗有子故也周太祖无亲子而王峻惎间荣其意安在哉使峻不贬则荣之得立未可知也事见通鉴
　　夏王逵袭朗州执刘言而代之秋八月逵移治潭州以周行逢知朗州【以吕祖谦标目脩】九月周大水【以通鉴脩】周始立圆丘社稷太庙迎神主于洛阳【以通鉴脩】冬十二月乙丑周王殷入朝壬申杀之【以吕祖谦标目脩】
　　解题曰按唐末泛闻录十二月将有事于南郊时髙祖久不豫又闻王殷潜谋不轨召之恐不从命乃谋因郊祀肆觐方镇殷果不自疑来朝明年正月朔助祭毕命归本镇缢之于夷门山余见通鉴【夷门山在东京开封县】
　　【周世宗皇帝郭荣显徳元年　南唐元宗皇帝保大十二年　南汉中宗皇帝干和十三年　蜀秦国公孟昶广政十七年　东汉刘旻干祐七年　南平王髙保融　吴越淮海王钱俶　湖南王逵　辽应厯四年】春正月丙子朔周祀圜丘改元【以新纪通鉴脩】戊寅周罢邺都【以新纪脩】
　　解题曰王殷既诛故也
　　庚辰周晋王荣判内外兵马事【以通鉴脩】戊子周以冯继业为节度使【以通鉴脩】河决周灵河渔原武等八口分遣使者塞之【以通鉴脩】壬辰周端明殿学士户部侍郎王溥为中书侍郎同平章事以殿前都指挥使李重进领武信节度使马军都指挥使樊爱能领武定节度使步军都指挥使何徽领昭武节度使是日周主威殂丙申晋王荣即皇帝位【以新纪脩】二月东汉主旻以契丹冦周潞州三月乙酉周主自将攻之癸巳战于髙原大败之追至髙平又败之丁酉周主如潞州己亥樊爱能何徽伏诛以赵匡为殿前都虞候壬寅天雄节度使符彦卿为河东都部署【以新纪稽古录吕祖谦标目脩】夏四月庚申周太师中书令瀛王冯道卒【以通鉴脩】壬戌周立衞国夫人符氏为皇后【以新纪脩】庚午周主如太原【以新纪脩】五月甲戌朔王逵徙治朗州以周行逢知潭州【以吕祖谦标目脩】辽救东汉丙申周符彦卿及辽战于忻口败绩【以新纪脩】
　　解题曰方舆记忻州北三十里至范池驿又北二十五里至忻州口驿【水经注嘑沲南厯忻中口俯防忻川水水出西管涔东山也】
　　辛丑周以折徳扆为永安节度使【以通鉴脩】六月庚午周主至自太原【以新纪脩】冬十月周大简诸军募壮士诣阙选为殿前诸班【以吕祖谦标目脩】戊辰周罢捕盗使臣専委州县【以吕祖谦标目脩】十一月东汉主旻殂子钧即帝位【以吕祖谦标目脩周世宗皇帝显徳二年　南唐元宗皇帝保大十三年南汉中宗皇帝干和十三年　蜀秦国公孟昶广政十八年　东汉帝刘钧干祐八年　南平王髙保融吴越淮海王钱俶　湖南王逵　辽应厯五年】解题曰宋庠纪年通谱世宗即位凡六年不改元恭帝逾嵗而亡亦仍故号一元三世古未之闻兹礼之失始于唐中宗厥袭其迹者真伪八君而汉周二朝尤为巨谬刘以干祐兴灭郭柴以显徳始终庸非丧乱荐臻礼法前壊天厌其祸将啓圣人若曰受命而王者乃能改元布度为天下正此建隆所以承五代之弊而克复旧章颁朔之文于是乎正矣
　　春正月庚辰周诏漕运给耗【以吕祖谦标目脩】辛夘周初令翰林学士两省官举令录【以吕祖谦标目脩】周浚胡卢河【以吕祖谦标目脩】
　　解题曰今冀州信都县有胡卢河即衡漳水别名李晏口
　　二月庚子朔日有食之【通鉴】壬戌周求直言【以新纪脩】夏四月乙夘周广汴京外城【以通鉴脩】
　　解题曰按宋敏求东京记旧城唐李勉筑周二十里一百五十五步宋号关城东面二门曰望春丽景南面三门曰朱雀保康崇明西面二门曰宜秋阊阖北面三门曰景龙安逺天波新城周四十八里二百三十二步东面二门南延春北含辉南面三门东朱雀中景风西畏景西面二门南迎秋北肃政北面三门西徳中长景东爱景实录朱梁建国都城制度未备好利者复恣侵占九衢之中容轨者才一两街上命开拓以绳直洞豁为务居人保其第者惟一二
　　周比部郎中王朴献开边防寻擢为谏议大夫知开封府事【以吕祖谦标目脩】五月辛未周遣宣徽南院使向训鳯翔节度使王景伐蜀【以新纪脩】甲戌周大毁佛寺禁私度僧尼【以新纪吕祖谦标目脩】秋九月丙寅朔周置钱监毁铜器佛像【以吕祖谦标目脩】闰月周取蜀秦成阶三州【以吕祖谦标目脩】冬十一月乙未朔周以李谷为淮南都部署伐唐【以吕祖谦标目脩】周防汴河【以吕祖谦标目脩】
　　解题曰见汉永平十二年解题
　　戊申周取蜀鳯州【吕祖谦标目】唐清淮节度使刘仁赡守夀州李谷攻之【以吕祖谦标目脩】
　　【周世宗皇帝显徳三年　南唐元宗皇帝保大十四年南汉中宗皇帝干和十四年　蜀秦国公孟昶广政十九年　东汉帝干祐九年　南平王髙保融　吴越淮海王钱俶　湖南周行逢　辽应厯六年】春正月壬寅周主伐唐唐都部署刘彦贞救夀州李谷退保正阳侍衞亲军都指挥使李重进大破彦贞于正阳东斩之甲寅以重进为淮南都招讨使
　　解题曰今颖州颖上县有正阳镇或云西正阳盖安丰又有东正阳也
