<!-- { "loadSidebar": true } -->
　　觧题曰校书郎杨终言宣帝博徴羣儒论定五经于石渠阁方今天下少事学者得成其业而章句之徒破壊大体宜如石渠故事永为后世则余见通鉴唐仲友曰光武讲论经理明帝正坐自讲章帝称制临决皆一律也【又曰自石渠论后専门益炽矣白虎观在北宫】
　　汉肃宗孝章皇帝建初五年春二月庚辰朔日有食之诏举直言极谏甲申令二千石理寃狱【以本纪修】夏五月辛亥诏直言士任外官【以本纪修】
　　觧题曰肃宗可谓有好直言之实矣事见通鉴
　　戊辰赵憙薨【以本纪修】冬始行月令迎气乐【以本纪修】是嵗班超击防勒破之【以本纪修】
　　汉肃宗孝章皇帝建初六年夏六月丙辰鲍昱薨【以本纪修】辛未晦日有食之【以本纪修】秋七月癸巳以大司农邓彪为太尉【以本纪修】冬十二月诏以四科辟士【以和帝本纪及汉官仪修】觧题曰应劭汉官仪曰建初六年十二月诏书辟士四科一曰徳行髙妙志节清白二曰经明行修能任博士三曰明晓法律足以决疑能案章覆问文任御史四曰刚毅多畧遭事不贰明足照奸勇足决断才任三辅令皆存孝悌清公之行自今已后审四科辟召及刺史二千石察举茂才尤异孝亷务实校试以职有非其人不习曹事正举者故不以实法之也
　　汉肃宗孝章皇帝建初七年夏六月甲寅废皇太子庆为清和王立子肇为皇太子杀庆母宋贵人【以本纪修】觧题曰宋杨姑马后之外祖母也后闻杨二女皆有才色迎而训之永平末选入太子宫甚有宠肃宗即位并为贵人大贵人生庆为皇太子贵人长于人事供奉长乐宫身执馈馔太后怜之窦勲尚东海王彊女泚阳公主长女与女弟俱以选例入见长乐宫肃宗先闻后有才色数以讯诸姬及见雅以为羙马太后亦异焉因入掖庭后性敏给倾心承接称誉日闻遂立为皇后妺为贵人梁贵人者梁竦之女也少失母为伯母舞隂长公主所养年十六与中姊俱入掖庭为贵人生子肇是为和帝窦后无子并疾忌之太后崩后与母谋陷宋氏外令兄弟求其纎过内使御者侦伺得失贵人病思生莵令家求之因诬言欲作蛊道祝诅为厌胜之术日夜毁譛遂渐见防庆出居承禄观六月废庆为清河王皇子肇保育皇后以为皇太子余见通鉴宋贵人者马后所怜爱而后有宠于帝窦后者帝先羙其才色而后见异于马后此所以窦氏为后而宋氏不立及马后既崩而宋氏危矣母死子废固其势也光武废郭后及太子已亏夫妇父子之道及再而章帝遂效其所为正始之道可不谨哉
　　秋八月饮酎禘于高庙【以本纪修】九月甲戌帝幸偃师乙酉幸邺复元氏租赋三嵗辛卯还宫【以本纪修】
　　觧题曰至河内下诏曰车驾行秋稼观收获因渉郡界皆精骑轻行无辎重不得輙修道桥逺离城郭遣吏逢迎刺探起居出入前后以为烦扰动务省约但患不能脱粟瓢饮耳所过欲令贫弱有利无违诏书遂覧淇园乙酉进幸邺劳飨魏郡守令已下至于三老门阑走卒赐钱各有差劳赐常山赵国吏人复元氏租赋三嵗【李贤曰偃师县属河南郡】
　　冬十月癸丑帝幸长安谒庙陵十二月还宫【以本纪修】螟【以本纪修】
　　汉肃宗孝章皇帝建初八年春正月东平王苍薨【以本纪修】冬十二月甲午帝东狩戊申还宫【以本纪修】诏立古文尚书毛诗左氏糓梁春秋讲郎【以纪传修】
　　觧题曰按袁宏汉纪古文尚书者鲁恭王壊孔子宅欲广其宫得古文尚书孔安国得其书多于伏生所传六十篇献之毛诗者出于鲁人毛苌自谓子夏所传河间献王好之谷梁者瑕邱江公受之鲁申公董仲舒善説公羊谷梁学浸微后萧望之廷论二家同异多从谷梁汉初张苍贾谊张敞皆修春秋左传谊为训故建武初议立左氏学博士范升以为不宜立帝愍左氏学废乃使贾逵叙明大义于是置弟子叶适曰古文尚书毛诗左氏周官学者借此以知古人统纪源流而西京湮塞不行至东汉乃卒传之岂杜林郑兴陈元贾逵知识实能过于西京诸儒耶特其门户偶相承耳
　　下梁竦狱杀之杀皇太子母梁贵人【以列传通鉴修】
　　觧题曰梁窦素交结所以窦后不子宋贵人之子而子梁贵人之子及子肇既立梁氏方私自相庆而窦氏又移其所以陷宋氏者陷梁氏作为飞书置竦死地贵人姊妺亦以忧卒利之所激则深宫之女皆仪秦也吁可畏哉事见通鉴
　　遣马廖马防就国【以列传通鉴修】虎贲中郎将窦宪夺沁水公主田帝知之弗治【以通鉴修】
　　觧题曰太后崩后马氏失势廖性寛缓不能教勅子弟子豫遂投书怨诽光奢侈好树党与【外戚賔客尝坐隂氏梁氏废徙而马窦伤交结党与殆经制不立之过也】有司奏免豫遣廖防光就封诸马得罪归国而窦氏始贵宪为侍中虎贲中郎将笃为黄门侍郎并侍宫省贵宠日盛宪以贱直请夺沁水公主园田主逼畏不敢计肃宗出过园指以问宪宪隂喝不得对后发觉帝大怒召宪切责曰深思前过请主田园时何用愈赵髙指鹿为马乆念使人惊怖贵主尚见枉夺何况小民哉国家弃宪如孤雏腐防耳宪大惧皇后为毁服深谢良乆乃得觧余见通鉴【汉制皇女皆封县公主仪服同列侯其尊崇者皆号长公主仪服同藩王诸王女皆封乡亭公主仪服同乡亭侯肃宗时唯东平王苍琅邪王京女为县公主其后安帝桓帝妹亦封长公主同之皇女其封公主者所生之子袭母封为列侯皆传国于后乡亭之封则不传袭】
　　汉肃宗孝章皇帝元和元年夏诏议贡举法【以通鉴修】秋七月丁未诏定棰令【以本纪修】八月甲子邓彪罢大司农郑为太尉【以本纪修】癸酉改元【以本纪修】帝南狩九月辛丑幸章陵冬十一月己丑还宫【以本纪修】十二月壬子诏除妖恶禁锢【以本纪修】
　　觧题曰鲍昱之言帝即俞纳至是十年而禁锢始除求以销变异于朝夕难哉事见通鉴
　　复盐铁均输【以列传修】
　　觧题曰见章和二年觧题
　　汉肃宗孝章皇帝元和二年春正月乙酉诏赐胎养谷复其夫勿筭【以本纪修】诏戒俗吏矫餙【以本纪修】
　　觧题曰诏三公曰方春生养万物莩甲宜助萌阳以育时物其令有司罪非殊死且勿案騐及吏人条书相告不得听受兾以息事宁人敬奉天气立秋如故夫俗吏矫餙外貌似是而非揆之人事则悦耳论之隂阳则伤化朕甚厌之甚苦之安静之吏悃愊无华日计不足月计有余如襄城令刘方吏人同声谓之不烦虽未有他长斯亦殆近之矣间勅二千石各尚寛明而今富奸行赂于下贪吏枉法于上使有罪不论而无过被刑甚大逆也夫以苛为察以刻为明以轻为徳以重为威四者或兴则下有怨心吾诏书数下冠盖接道而吏不加理人或失职其咎安在勉思旧令称朕意焉【唐仲友曰帝举孝亷寛博者诏褒刘方皆惩吏事刻深】
　　南单于长死单于泛之子宣立【以列传修】二月甲寅始用四分厯【以本纪修】
　　觧题曰自太初元年始用三统厯施行百有余年厯稍后天朔先厯朔或在晦月见考其行日有退无进月有进无退建武八年中太仆朱浮等言厯当改未遑考正永平五年诏令待诏杨岑署望月食官复令待诏张盛京房鲍业等以四分法与岑课嵗余盛等所中多岑六事十二年十一月诏书令盛房代岑署望月食加时四分之术始颇施行盛房等未能分明厯元综校分度但用其望而已元和二年太初失天益逺冬至之日日在斗二十一度未至牵牛五度而以为牵牛中星后天四分日之三晦朔望差天一日宿差五度帝召治厯编防李等综校其状二月甲寅下诏改行四分防梵犹以为元首十一月当先大欲以合耦望命有常日而十九嵗不得七闰晦朔失实帝复使左中郎将贾逵问治厯者卫承李崇及防梵等十人以为月当先小春秋经书朔不书晦者朔必有明晦不朔必在其月也即先大则一月再朔后月无朔是明不可必上勅天元始起之月当小定厯数遂正
　　诏议增修羣祀丙辰帝东狩辛未柴告岱宗幸奉髙壬申祀五帝于明堂三月己丑幸鲁庚寅祀孔子及七十二弟子夏四月乙卯还宫庚申假于祖祢【以本纪修】秋七月庚子诏毋以十一月十二月报囚【以通鉴目録修】冬南单于与北匈奴战于涿邪山破之诏还其所掠生口【以列传吕祖谦标目修】
　　汉肃宗孝章皇帝元和三年春正月乙酉诏廪婴儿无亲属及有子不能养者【以本纪修】丙申帝北廵三月辛卯还宫【以本纪修】
　　觧题曰二月乙丑勅侍御史司空曰方春所过无得有所伐杀车可以引避引避之騑马可辍觧辍觧之诗云敦彼行苇牛羊勿践履礼人君伐一草木不时谓之不孝俗知顺人莫知顺天其明称朕意
　　夏四月丙寅郑以论窦宪免防卒【纪传】
　　觧题曰按袁宏汉纪敷陈窦宪势太盛言苦切为宪不容奏泄漏奏事坐诘让收印绶乞骸未许疾笃上书曰窦宪奸恶贯天逹地海内疑惑贤愚疾恶宪何术以迷主上臣虽命在移晷死不忘忠愿陛下诛四凶之罪以厌人鬼愤结之望余见通鉴吕祖谦曰章帝号为贤君然其失不减得窦宪夺公主园田盖骄纵之渐帝仅责之而不能正其罪其后宪谮郑免其三公帝省奏虽温词慰藉而终不能去宪若每事如此与元帝相去亦何逺哉
　　以大司农宋由为太尉【以纪传修】五月丙子第五伦免太仆袁安为司空【以本纪修】
　　觧题曰吕祖谦曰伦本严毅之资及居位反深厌刻薄崇尚寛大縁人主本原寛厚人臣亦从而寛厚唱和之理也又曰章帝慈祥岂弟屈已下贤一时名士多立其朝如袁安之徒尚能于和帝之初正色折奸臣立纪纲皆帝招贤者以遗后之人也
　　秋八月乙丑帝幸安邑观盐池九月还宫【以本纪修】冬烧当羗迷吾防陇西【以本纪修】西域长史班超击斩疏勒王【以本纪修】以前廷尉正郭躬为廷尉【以列传修】
　　觧题曰躬家世掌法务在寛平及典官决狱断刑多依矜恕乃条诸重文可从轻者四十一事奏之事皆施行陈瓘曰章帝得郭躬而成其长者之政
　　汉肃宗孝章皇帝章和元年
　　觧题曰宋庠纪年通谱诏曰是因瑞以章显先徳之和故改元
　　春正月诏侍中曹褒定汉礼【以列传通鉴修】三月防羗校尉傅育击羗败殁【以本纪修】夏六月桓虞免袁安为司徒光禄勲任隗为司空【以本纪袁宏汉纪修】秋七月鲜卑击斩北匈奴单于【以本纪修】烧当羗迷吾冦金城防羗校尉张纡斩之其子迷唐复叛【以纪传修】壬戌改元养老赐髙年布帛【以本纪修】八月癸酉帝南狩【以本纪修】乙未晦日有食之九月复封阜陵侯延为王【以本纪修】冬十月丙子还宫【以本纪修】北匈奴五十八部来降【以纪传修】曹褒奏所撰制度【以列传修】
