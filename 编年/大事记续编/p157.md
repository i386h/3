<!-- { "loadSidebar": true } -->
　　唐德宗皇帝贞元四年春正月増京官俸【以通鉴修】夏四月乙未改殿前射生军曰左右神威军与左右羽林龙武神武神防为十军【以吕祖谦标目修】南诏内附【以通鉴修】五月吐蕃寇泾邠宁庆鄜五州【新纪】六月封子为王【以新纪修】徴处士阳城为谏议大夫【以旧纪修】秋七月邠宁军乱都虞候杨朝晟败之【新纪】九月罢勾检两税【以吕祖谦标目修】冬十月戊子囬纥可汗来迎咸安公主请改号回鹘【以吕祖谦标目修】吐蕃寇西川韦臯遣兵破之【以通鉴修】册回鹘长寿天亲可汗【以通鉴修】十一月以寿庐豪都团练使张建封为徐泗豪节度使【以吕祖谦标目修】
　　解题曰按地理志元和郡县志濠初作豪元和三年改【彭晁杜亭记碑隂载武德间州印豪字不从水元和二年刺史崔中始请依旧以濠水为州名】又按方镇表建中置徐海沂密都团练观察使兴元元年废是年复置徐泗豪节度使贞元废未几置泗豪观察使徐州领本州留后元和二年废观察使置武宁节度领徐泗濠四年増领宿州长庆宿淮南大和复领宿咸通三年罢节度使置徐州团练防御使兖海又置宿泗都团练观察使四年罢防御使濠州淮南五年置徐泗团练观察处置使十年置徐泗节度使是年复置都团练防御使增领濠宿十一年置徐泗观察使寻号感化军节度干符二年罢领泗州天复二年罢节度
　　横海节度使程日华卒其子懐直自为留后【以通鉴修】是歳京师地震二十【新纪】
　　唐德宗皇帝贞元五年春正月甲辰朔日有食之【新纪】二月程懐直请分置景州廷授刺史帝嘉其忠以为横海留后【以新史传修】
　　解题曰按新史传懐直使参军李宇入朝愿于东光景城二县置景州且请刺史河朔刺史不廷授几三十年帝嘉其忠以徐申为刺史升横海军为节度使其后横海节度使乌重请以支郡兵马并令刺史领之盖本于怀直也余见元和十四年支郡兵马解题
　　庚子大理卿董晋为门下侍郎御史大夫窦参为中书侍郎同平章事【以新旧纪修】三月甲辰李泌薨【新纪】
　　解题曰宋祁賛曰泌之为人也异哉其谋事近忠其轻去近髙其自全近智卒而建上宰近立功名者肃宗时泌于献纳为不少又佐代宗收两京犹不见録宁二主不以宰相器之耶德宗晚好鬼神事乃获用盖以怪自置而为之助也则知当时议者切而不与有为而然至劝帝先事范阳明太子无罪亦不可诬也
　　冬十月韦臯遣将破吐蕃克嶲州【以通鉴修】十二月回鹘天亲可汗死戊寅册其子为忠贞可汗寻为其弟所弑【以朱熹纲目修】是歳以吴少诚为节度使【新旧列传修】
　　解题曰通鉴不书阙也
　　唐德宗皇帝贞元六年春迎佛骨于岐山【以通鉴修】夏吐蕃陷北庭安西亦陷【以吕祖谦标目修】秋八月辛丑杀太子妃萧氏【以新纪修】
　　解题曰按新史列传郜国公主贞元四年以厌蛊废六年薨子位坐为蛊祝囚端州佩儒偲囚房州前生子驸马都尉裴液囚锦州主女为皇太子妃帝畏妃怨望将杀之未发防主薨太子属疾乃杀妃以厌灾
　　是岁程怀直为节度使【以新史列传修】
　　唐德宗皇帝贞元七年春二月遣使册回鹘奉诚可汗【以通鉴修】三月癸未张孝忠卒秋七月戊寅以其子定州刺史茂昭为义武留后【以通鉴修】八月丙午陆贽解翰林学士为兵部侍郎【以通鉴修】
　　解题曰胡寅曰贽自李泌相后不复谏说岂帝访问之遗欤抑推尊长源而然也以吾度之正谓长源周旋二帝间已为后进嫌有争材竞能之意耳或问贽何如人也曰孟子所谓有安社稷臣以安社稷为恱者欤不然道合则留不合则去乃天民矣事见通鉴
　　唐德宗皇帝贞元八年春三月庚午刘佐卒夏四月其子士宁自称宣武留后寻以为节度使【以新纪通鉴修】杀谏议大夫知制诰呉通乙未贬窦参为彬州别驾左丞赵憬兵部侍郎陆贽为中书侍郎同平章事【以新旧纪修】壬子吐蕃寇灵州【通鉴】五月陆贽请防省长官举其属从之寻复止【以吕祖谦标目修】癸酉李纳卒其子师古自称平卢留后寻以为节度使【以新纪通鉴修】六月吐蕃寇泾州【旧纪】秋七月己未司农少卿裴延龄判度支【以吕祖谦标目修】大水【以通鉴修】冬十一月壬子朔日有食之【以新旧纪修】十二月神防大将军柏良器左迁右领军军政始专掌于宦官【以吕祖谦标目修】唐德宗皇帝贞元九年春正月癸夘初税茶【以吕祖谦标目修】二月甲寅以张茂昭为节度使【以通鉴修】辛酉城盐州【以通鉴修】解题曰按后梁实录干化元年降盐州刺史髙行存其下云盐州与吐蕃党项犬牙相接又乌池盐鹾之利戎羌意未甞息唐建中初为吐蕃所陷由是银夏宁延洎于灵武岁以河南河东山南淮南青徐江浙等道兵士不啻四万分防其地谓之防秋贞元九年命浑瑊总兵三万复取其地边患遂止事见通鉴
　　三月贬窦参驩州司马寻杀之【以吕祖谦标目修】
　　解题曰按陆贽奏议希顔宣进止窦参结朕左右兼有隂谋皆有凭据事不暧昧只縁连及处多不可推按卿等宜更商量若恐事体不稳即且流贬向絶逺恶处窦申窦荣李则之首未同恶冝便商量处置其窦参等所有朋党亲密并不可容在侧近可便条流尽发遣向僻逺无兵马处盖唐朋党之名始于太宗疑魏徴阿党继以肃宗疑李岘德宗指窦参迄宪宗而牢不可解矣余见通鉴
　　夏五月甲辰义成节度使贾耽为右仆射右丞卢迈同平章事【以新旧纪修】
　　解题曰义成节度使见乾元二年汴滑节度使解题
　　韦臯平吐蕃五十余堡【以旧纪修】丙午董晋罢【新纪】裴延龄为户部侍郎判度支【以旧纪修】秋七月令宰相旬更秉笔未几日易之【以吕祖谦标目修】八月庚戌西平忠武王李晟薨【以通鉴修】
　　解题曰蘓轼賛曰以吾观西平王提孤军自北方赴行在走懐光斩朱泚如反掌及其后帅凤翔与陇右瞰河湟兵益振谋既臧终不能取寻常堕贼计困平凉卒罢兵仆三将谁之咎在庙堂斩马劔诛延赏为葅醢不足偿览遗像涕泗滂
　　冬十二月乙夘宣武军将李万荣逐刘士宁自称留后【以新旧纪修】陆贽奏均节财赋六条【以通鉴修】
　　解题曰范祖禹曰谷帛出于民而官不可为也钱出于官而民不可为也取其所有而予其所无则上下皆济矣是故以谷帛为赋则民不得不耕织以奉公上此駈之于农桑也如不取其所有而取其所无则民之所有弃之必贱矣官之所无收之必贵矣谷帛轻则民为之者少钱重则物甚贱者多是以利壅于上民困于下至于田野荒杼轴空由取其所无故也然则以钱为赋官岂得其利乎为法者必使民去末而反本则富国之道也事见通鉴
　　唐德宗皇帝贞元十年春正月壬辰南诏大破吐蕃来献防夏六月南诏王遣其弟入贡遣使赐之印【以新旧纪修】解题曰胡寅曰李泌力劝德宗与回纥和亲而诏云南大食天竺以分吐蕃之势于是韦臯遣使要结累年而异牟寻弃吐蕃向中国此后吐蕃为边患益稀岂非其国盛衰自有数耶然后数十年唐之祸不起于吐蕃而起于云南以此知中国当自治以为强而外夷之离合非所计也事见通鉴
　　秋八月西原蛮陷钦横浔贵四州【以新旧纪修】冬十一月壬申陆贽上书论裴延龄罪十二月壬戌罢【以通鉴修】
　　唐德宗皇帝贞元十一年夏四月壬戌贬太子宾客陆贽为忠州别驾帝意不测阳城率谏官上疏论裴延龄明贽无罪【以通鉴修】
　　解题曰事见通鉴蘓辙曰贽始事德宗从之出奔而与之反国弥缝其闗而济其危亡比其老也功业定矣而卒毙于裴延龄之手何也贽以有常之德而事德宗之无常以巫医之明而治无常之疾是以承其羞耳帝初好名而贪功河朔三畔父子相袭帝将以力胜之田恱惊疑而起朱滔王武俊和之帝使马燧李抱真往迎其锋复使李晟出禁卫之兵李怀光举朔方之众萃于魏郊而李希烈乗间而起兵连祸结常赋所不能赡于是为之抽贯筭间假贷商贾闗中已乱而帝不知也贽曰今为祸乱之首者独四五凶人而已其间必有旁遭诖误内蓄危疑而计不能止者而况于胁从之党乎陛下若能招懐以礼悔祸以诚使来者必安安者必久人知获免则谁为恶者帝忽其言而不用而泾原之变起仓皇避寇半年而归帝亦老而厌兵矣于是一切以姑息养蕃镇凡节度使将佐之得士心者皆就命留后虽以簒夺请命者亦如之宣武刘士宁以暴慢失众贽曰万荣搆乱之日诸郡守将固非其同谋也一城士众亦未必皆其党也方成败逆顺之势交战于中其肯捐躯与之同恶乎今若选命贤将降诏军中奬万荣抚定之功别加宠任褒将士辑睦之义例赐恩赏使众知保安则谁肯复助其乱万荣纵欲防扈势亦无所至矣帝方茍安无事竟亦不许由此观之帝持无常之心故前勇而后怯贽持有常之心故勇怯各得其当君臣之间异同至此虽欲上下相保不可得矣
　　回鹘奉诚可汗死其相骨咄禄立五月册为怀信可汗【以朱熹纲目修】以李万荣为节度使【以通鉴修】秋七月丙寅阳城左迁国子司业【以列传通鉴修】八月辛亥北平庄武王马燧薨【以旧纪通鉴修】
　　解题曰宋祁賛曰唐史臣称燧沈雄忠力常先计后战每战亲令于众无不感慨用命鬪必决死未尝折北名盖一时然力能得田恱而不取虏不可信而决信之故河北三盗卒不臣平凉大臣奔辱燧之罪也
　　唐德宗皇帝贞元十二年春正月加方镇中书令同平章事及检校官【以通鉴旧纪修】三月癸巳朔以闲廐宫苑使李齐运为礼部尚书裴延龄为户部尚书每宰相对罢则齐运次进【以吕祖谦标目修】
　　解题曰按新史列传德宗临御久益不假备宰相自窦参陆贽斥罢中书取充位白居易张平叔户部侍郎判度支制坐而决事丞相以下不过四五而主计之臣在焉蘓轼曰以此知唐制主计盖坐而论事也不知四五者悉何人事见通鉴
　　夏四月庚午田绪卒其子魏博节度副大使季安自称留后【以新纪修】六月乙未以监句当左右神防窦玚玚霍仙鸣为防军中尉【以吕祖谦标目修】
　　解题曰按旧史宦官传李辅国从幸灵武程元振翼卫代宗怙宠邀君至守三公封王爵干预国政亦未全握兵权代宗时子仪北伐亲王东讨遂特立观军容宣尉使令鱼朝恩为之然自有统帅亦监领而已德宗以禁军委白志贞志贞多纳豪门赂补为军士取其佣直身无在军者泾师之乱帝诏禁军无至者唯窦文玚霍仙鸣诸宦者及亲王左右从行志贞贬官左右禁旅悉委文玚主之从幸山南两军渐集还京颇忌宿将凡握兵多者悉罢之文玚仙鸣分统焉贞元十二年以文玚仙鸣为左右神防防军中尉内谒者监焦希望右神威军使张尚进为左右神防中防军【此二句畧櫽括则本文】自是神防亲军之权全归于宦者矣窦霍之权震于天下藩镇节将多出禁军防省清要时出其门余见通鉴【叶梦得曰神防兵始夺鱼朝恩德宗亲见其患至用崔祐甫谋以白志贞代王驾鹳仅能得之而复以俾窦文玚盖朝恩之盛由肃代德宗未必得其心而文玚积累之渐皆自我始故昵其私而弗悟也】
