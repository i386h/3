<!-- { "loadSidebar": true } -->
　　汉孝宣皇帝地节四年春二月封外祖母为博平君故鄼侯萧何曾孙建世为侯【以本纪修】诏民有大父母父母丧者勿繇事【荀悦汉纪】夏五月山阳济隂雨雹如鸡子【荀悦汉纪】诏子匿父妻匿夫孙匿大父母勿坐【以本纪修】
　　解题曰诏曰父子之亲夫妇之道天性也虽有患祸蒙死而存之诚爱结于心仁厚之至也岂能违之哉自今子有匿父母妻匿夫孙匿大父母皆勿坐其父母匿子夫匿妻大父母匿孙罪殊死皆上请廷尉以闻陈瓘曰宣帝之政及于风俗方见于此
　　霍云霍山免秋七月云山等遂与霍禹禹母宣城侯夫人显等谋反丙申云山禹皆伏诛夷三族八月己酉废皇后霍氏九月封告反者五人为列侯【以纪传通鉴邵雍皇极经世修】解题曰霍禹为大司马称病禹故长史任宣候问禹曰我何病县官非我将军不得至是今将军坟墓未干尽外我家反任许史夺我印绶令人不省死宣曰大将军时何可复行持国权柄杀生在手中廷尉李种王平左冯翊贾胜胡及少府徐仁皆坐逆将军意下狱死史乐成小家子得幸将军至九卿封侯百官以下但事冯子都【即纪所谓冯殷王子方等】视丞相亡如也今许史自天子骨肉贵正宜耳大司马欲用是怨恨不可禹黙然数日起视事山阳太守张敞上封事曰乃者大将军决大计安宗庙定天下功亦不细矣夫周公七年耳而大将军二十嵗海内之命断于掌握方其隆盛时感动天地侵迫隂阳朝臣宜有明言曰陛下褒宠故大将军以报功徳足矣辅臣颛政贵戚大盛君臣之分不明请罢霍氏三侯皆就第及卫将军张安世宜赐几杖归休时存问召见以列侯为天子师明诏以恩不听羣臣以义固争而后许天下必以陛下为不忘功徳而朝臣为知礼霍氏世世无所患苦今朝廷不闻直声而令明诏自亲其文非防之得也今两侯已出人情不相逺以臣心度之大司马及其枝属必有畏惧之心夫近臣自危非完计也臣敞愿于广朝白发其端直守逺郡其路无由陛下省察上善其计然不征也余见通鉴【敞与魏相萧望之皆不得志于光者也光薨之后三人上疏言霍氏俱援季氏专权为证然相望之所言若未能尽除私意唯张敞辞正气平又善处事惜不用也】
　　杜延年免【以通鉴列传修】
　　解题曰上以延年霍氏旧人欲退之魏相奏延年素贵用事官职多奸遣吏考案但得苑马多死官奴婢乏衣食坐免官削户二千余见通鉴吕祖谦曰以相之贤犹不免于趍附惜哉
　　诏减盐贾郡国嵗上系囚掠笞庾死者丞相御史课殿最【以本纪朱熹纲目修】十二月清河王年有罪废迁房陵国除【以纪传修】
　　解题曰清河故郡景帝为国今恩博冀三州大名府之地
　　以北海太守朱邑为大司农渤海太守龚遂为水衡都尉【以百官表修】
　　解题曰班固序循吏汉兴之初反秦之敝与民休息凡事简易禁罔疏阔而相国萧曹以寛厚清静为天下帅【顔师古曰帅道也】民作画一之歌孝惠垂拱髙后女主不出房闼而天下晏然民务稼穑衣食滋殖至于文景遂移风易俗是时循吏如河南守呉公蜀守文翁之属皆谨身帅先居以廉平不至于严而民从化孝武之世外攘四夷内改法度民用凋敝奸轨不禁时少能以化治称者唯江都相董仲舒内史公孙儿寛居官可纪三人皆儒者通于世务明习文法以经术润饰吏事天子器之仲舒数谢病去寛至三公孝昭幼冲霍光秉政承奢侈师旅之后海内虚耗光因循守职无所改作至于始元元凤之间匈奴乡化百姓益富举贤良文学问民所疾苦于是罢酒而议盐铁矣及至孝宣繇仄陋而登至尊兴于闾阎知民事之囏难自霍光薨后始躬万几厉精为治五日一听事自丞相以下各奉职而退及拜刺史守相輙亲见问观其所繇退而考察所行以质其言有名实不相应必知其所以然常称曰庶民所以安其田里而亡叹息愁恨之心者政平讼理也与我共此者其惟良二千石乎以为太守吏民之本也数变易则下不安民知其将久不可欺罔乃服从其教化故二千石有治理效輙以玺书勉厉増秩赐金或爵至闗内侯公卿阙选诸所表以次用之是故汉世良吏于是为盛称中兴焉【王通曰季扎日小雅其周之衰乎孰谓季子知乐小雅乌乎衰其周之盛乎苏轼谓札之所谓衰者盖不覩乎文武成康之盛也通之所谓盛者言文武之余烈厯数百年而未忘也班孟坚谓汉世良吏至孝宣而盛然则班固之谓盛亦犹小雅为周之盛乎观者当有考焉】
　　汉孝宣皇帝元康元年
　　解题曰改元诛霍氏故也
　　春初为杜陵徙丞相将军列侯吏二千石訾百万者家杜陵【以本纪修】
　　解题曰臣瓉曰杜陵在长安南五十里
　　三月凤凰集泰山陈留甘露降未央宫赦天下赐吏民爵鳏寡孤独三老孝弟力田帛所振贷勿收【以本纪荀悦汉纪修】夏五月追尊悼考曰皇考戾夫人曰戾后立寝庙【以本纪列传修】
　　解题曰有司言礼父为士子为天子祭以天子悼园宜称尊号曰皇考立庙因园为寝以时为享尊戾夫人曰戻后置园奉邑范祖禹曰宣帝于昭帝为孙则称其父为皇考可也然议者终不以为是者以其以小宗而合大宗之统也程颐曰为人后者谓其所后者为父母而谓其所生者为伯叔父母此天地之大义生人之大伦不可得而变易者也然所生之义至尊至大虽当专意于正统岂得尽絶于私恩是以先王制礼既明大义降其服以正统绪然不以正统之亲疏而皆为齐衰不杖期以别之则两以明其至重而与诸伯叔父不同也宣帝称其所生为皇考乱伦失礼固已甚矣而后之议礼者又不能推所生之至恩以明尊崇之正礼乃欲奉以髙官大国但如朞亲尊属故事则亦非至当之论也然礼谓为人后者为其父母云者犹以父母称之何也曰既为人后则所生之父母者今为伯叔父母矣然直曰伯叔父母则无以别于诸伯叔父母而见其为所生之父母故其立文不得不尔非谓既为人后而犹得以父母名其所生之父母也胡寅曰礼曰为人后者为其父母降不敢贰尊也孟子曰天之生物使之一本覆载之内非有二本之物也
　　复髙皇帝功臣绛侯周勃等百三十六人家【以本纪荀悦汉纪修】解题曰孟康曰诸复家皆世世无所与得传同产子【通鉴考异按功臣表诏复家者皆云元康四年不容尽误故载于四年今考汉纪书于元年当是元年即下此令访求至四年事方竟耳今从汉纪】
　　秋八月诏举通文学者【以本纪修】
　　解题曰诏曰朕不明六艺郁于大道是以隂阳风未时其博举吏民厥身脩正通文学明于先王之术宣究其意者各二人中二千石各一人
　　赵广汉下廷尉要斩【以百官表通鉴修】少府宋畴坐议凤凰贬泗水王太传【以百官表修】以谏大夫萧望之为平原太守复征守少府【以列传修】
　　解题曰望之为平原太守雅意在本朝上疏曰陛下悉出谏官以补郡吏所谓忧其末而忘其本者也朝无争臣则不知过国无达士则不闻善愿陛下选明经术温故知新通于几微谋虑之士以为内臣与叅政事乃征入守少府余见通鉴吕祖谦曰汲黯萧望之之不欲补外盖心在王室发于至诚非重内轻外之徒也
　　东海太守尹翁归为右扶风【以百官表修】
　　解题曰翁归治东海明察郡中吏民贤不肖及奸邪罪名尽知之县县各有记籍自听其政有急名则少缓之吏民小解輙披籍县县收取黠吏豪民案致其罪髙至于死其有所取也以一警百吏民皆服恐惧改行自新东海大治以髙第入守右扶风治如在东海缓于小弱急于豪彊京师畏其威严扶风大治盗贼课当为三府最余见通鉴陈瓘曰翁归贤于广汉逺矣
　　莎车叛卫候冯奉世矫发诸国兵破之以奉世为光禄大夫【以通鉴修】
　　汉孝宣皇帝元康二年春正月赦天下【本纪】
　　解题曰与士大夫厉精更始也
　　二月乙丑立倢伃王氏为皇后【朱熹纲目】三月凤凰甘露降集赐吏民爵鳏寡孤独髙年帛【以本纪荀悦汉纪修】夏五月诏二千石察官属治狱不平者郡国疾疫者毋出今年租【朱熹纲目】诏更名询【以本纪修】匈奴扰车师田者帝欲击之魏相諌诏卫司马郑吉屯渠犂【以列传修】
　　解题曰魏相上书谏愿陛下与平昌侯乐昌侯平恩侯及有识者详议乃可上从相言乃止余见通鉴平恩侯等许伯王元故王武也彼岂足以计天下事而相固推之此其所以称上意欤
　　萧望之为左冯翊【以列传修】
　　汉孝宣皇帝元康三年春神雀集泰山赐诸侯王将军列侯二千石金郎从官帛有差吏民爵鳏寡孤独髙年帛【以荀悦汉纪修】三月封故昌邑王贺为海昏侯【以木纪修】以旧恩封丙吉等为列侯【以通鉴修】夏六月立子钦为淮阳王【以本纪修】解题曰张倢伃所生之子也淮阳宋淮宁开封应天三府拱亳二州之地
　　疏广疏受请老赐金遣归【以朱熹纲目修】
　　解题曰唐仲友曰人论二疏但以为知足不知广以正论内忤许伯外咈丞相意上以此器重遂为二人所忌不去祸必及兼在位五嵗知元帝资质非能保全师傅者故断然去之不然纵不为许史所害终亦必如萧望之不殖产亦所以避祸也事见通鉴
　　颍川太守黄霸为京兆尹寻罢归故官【朱熹纲目】
　　解题曰先是赵广汉为颍川太守患其俗多朋党故构防吏民令相告讦颍川由是以为俗民多怨讐及韩延夀徙颍川欲改更之教以礼让乃厯召郡中长老为陈和睦亲爱销除怨咎之路长老皆以为便因与议定嫁娶丧祭仪品略依古礼不得过法百姓遵用其教数年徙为东郡太守黄霸代延夀居颍川因其迹而大治事见通鉴陈瓘曰延夀改广汉之治黄霸因延夀之政而颍川皆治因革当也
　　汉孝宣皇帝元康四年春正月诏年八十以上非诬告杀伤人勿坐【以本纪刑法志修】
　　解题曰诏曰朕惟耆老之人发齿堕落血气衰微亦亡暴虐之心今或罹文法拘执囹圄不终天命朕甚怜之自今以后诸年八十以上非诬告杀伤人他皆勿坐
　　遣太中大夫彊等循行天下【以本纪修】秋八月富平敬侯张安世薨【以本纪修】遣光禄大夫义渠安国行边兵【以列传朱熹纲目修】比年丰谷石五钱【本纪】
　　解题曰金城湟中【今邈川地】谷斛八钱籴三百万斛羌不敢动正此时也特边郡价直差贵耳
　　汉孝宣皇帝神爵元年
　　解题曰应劭曰前年神雀集长乐宫故改元
　　春正月帝幸甘泉郊泰畤三月幸河东祠后土改元【以本纪修】
　　解题曰宣帝即位大将军辅政上共已南面非宗庙之祠不出十二年乃下诏曰盖闻天子尊事天地修祀山川古今通礼也间者上帝之祠阙而不亲十有余年朕甚惧焉朕饬躬斋戒亲奉祀为百姓蒙嘉气获丰年焉明年正月上始幸甘泉郊见泰畤数有美祥修武帝故事盛车服敬斋祠之礼颇作诗歌诏曰朕承宗庙战战栗栗惟万事统未烛厥理乃元康四年嘉谷稷【服防日黒粟也】神爵仍集金芝九茎产于函徳殿铜池中【顔师古曰承霤也以铜为之】九真获竒兽南郡获白虎威凤为寳【晋灼曰竒兽驹形麟色牛角仁而爱人威凤有威仪者】朕之不明震于珍物【顔师古曰获珍物而心感动也】饬躬斋精祈为百姓东济大河天气清静神鱼舞河幸万嵗宫神爵翔集【晋灼曰汾隂有万嵗宫】朕之不徳惧不能任其以五年为神爵元年宣帝赦令为符而下者居多何其甚似乎武帝也
