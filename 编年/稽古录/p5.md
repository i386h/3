<!-- { "loadSidebar": true } -->
　　鲁【周公旦姬姓周文王之子武王之弟佐文武克商定天下食采于周武王崩成王幼周公摄行天子事七年致太平复政成王成王命周公子伯禽就封于鲁都曲阜留周公自辅为太师周公薨于丰鲁公伯禽后七君至愼公濞○曲阜今兖州】
　　齐【太公望姜姓其先出于神农氏尧时尝为四岳封于吕太公事周为文武师佐武王灭商号尚父封于齐都营丘太公留镐京与周公夹辅成王后五世至胡公静徙都薄姑胡公弟献公山徙都临淄献公薨子武公寿立○营丘在今青州界薄姑在棣州界临淄在青州界】
　　晋【唐叔虞姬姓周武王之子成王之弟成王封叔虞于唐在河汾之东叔虞子燮为晋侯又四世至靖侯宜臼】
　　秦【仲嬴姓其先出于髙阳氏至伯益佐禹治水为舜虞其后裔有飞廉飞廉生恶来革皆以材力事纣与纣俱死飞廉孙曰造父以御得幸于周穆王封于赵城为赵氏恶来革五世孙非子为周孝王主马于汧渭之间马大蕃息孝王邑之秦曰秦嬴秦嬴生公伯公伯生秦仲秦仲始大○秦今秦州】
　　楚【芈姓其先出于髙阳氏有子曰黎为髙辛氏大正有功徳号祝融黎死弟呉回代为祝融其后子孙蕃衍为八姓夏商之际为显诸侯已姓昆吾董姓豢龙彭姓彭祖豕韦秃姓舟人妘姓邬郐偪阳曹姓邹莒斟姓无后呉回之孙曰季连为芈姓楚之祖也世居蛮荆为君长其苗裔曰鬻熊事周文王鬻熊曽孙熊绎事成王封为楚子熊绎后八君至熊勇○芈音弭】
　　宋【微子啓殷帝乙之子纣之庶兄周公既诛武庚禄父以微子代殷后封于宋世为周客微子薨弟衍立号微仲微仲后六君至僖公举○宋今应天府】
　　卫【康叔封姬姓周公之弟也周公既伐管叔蔡叔以殷余民封康叔于卫康叔后八世至僖侯○卫今卫州】
　　陈【胡公满帝舜之后周武王克殷以元女太姬妻胡公而封诸陈赐姓妫氏后五世至幽公宁○陈今陈州】
　　蔡【叔度周公之弟也流言谗周公周公囚诸郭邻其子胡率徳改行周公复封诸蔡蔡仲后世至武侯○蔡今蔡州】
　　曹【叔振铎周文王之子武王封于曹后五世至夷伯喜○曹今曹州】
　　稽古録卷九
<史部,编年类,稽古录>
　　钦定四库全书
　　稽古録卷十
　　宋　司马光　撰
　　○【庚申】共和元年【鲁愼公濞七齐武公夀十晋靖侯宜臼十八年秦仲楚熊勇七宋僖公举十八卫僖侯陈幽公宁十四蔡武侯二十三曹夷伯喜二十四○共伯和行周政厉王太子靖居于召公虎之家】二【晋僖侯司徒元】三○四【楚熊勇薨弟熊严立】○【甲子】五【楚熊严蔡夷侯元】六○七【曹夷伯薨弟疆立】八【曹幽伯疆元】九○十○十一【陈僖公孝元】十二【宋惠公覸元】十三○十四【厉王死周公召公举太子靖而立之共和罢先是厉王无道天下荡荡无纲纪文章百姓离散四夷交侵宣王即位侧身修行劳来安集其民至于鳏寡靡不得所锡命诸侯防之搜狩天下喜于王化复行诗人美之焉】
　　○【甲戌】宣王【靖】元年【楚熊霜元】二【曹幽伯薨弟鲜立】三【曹戴伯鲜元】四【齐厉公无忌元】五○六【晋献侯借元○荆子熊霜薨三弟争立仲雪死叔熊逃难于濮国人立季紃○西戎杀秦仲王召秦仲子庄公资之兵使伐西戎破之遂赐以大骆犬丘之田】七【秦庄公楚熊紃元】八○九○十【鲁愼公薨弟敖立】○【甲申】十一【鲁武公敖元】十二【鲁武公以子括与戏见王王立戏为太子樊仲山甫谏曰不顺必犯犯必诛是自诛王命也诛亦失不诛亦失王不聴鲁侯归而薨太子戏立○齐厉公暴虐国人弑之太子赤立诛弑君者】十三【鲁懿公戏齐文公赤元】十四○十五【卫僖侯薨太子共伯早死立其弟和是为武公武公复修康叔之政百姓和集诗人美之】十六【卫武公和元】十七【晋穆侯费生元】十八○十九【蔡僖侯所事元】二十○【甲午】二十一○二十二【鲁侯伯御郑桓公友元○王封弟友于郑鲁人弑懿公立括之子伯御】二十三○二十四○二十五【齐成公说元】二十六○二十七○二十八【宋哀公元】二十九【楚熊鄂宋戴公立元】三十○【甲辰】三十一○三十二【王伐鲁杀伯御立懿公之弟称诸侯从是而不睦】三十三【陈武公灵曹惠伯雉鲁孝公称元】三十四【齐庄公购元】三十五○三十六○三十七○三十八【楚若敖仪元】三十九【战于千亩王师败绩于姜氏之戎王乃料民于太原樊穆仲谏曰古者不料民而知其多少若立其官使之时修其职则少多生死出入往来皆可知也又何料焉王不聴】四十○【甲寅】四十一○四十二○四十三○四十四【晋殇叔元】四十五○四十六【王崩王能愼徽接下用贤使能羣臣无不自尽以奉其上内脩政事外攘夷狄命尹吉甫北伐玁狁方叔南征蛮荆复文武之境土周室中兴焉】
　　幽王【宫涅】元年【王沈湎淫泆谗谄并进赋役烦重百姓愁怨不以礼信待诸侯赏罚不当诸侯怨叛】二【晋文侯仇陈夷公说元○泾渭洛竭岐山崩伯阳父知周将亡】三【王娶申女以为后生太子宜臼又得褒姒嬖之生子伯服乃废申后放太子于申以褒姒为后伯服为太子褒姒骄纵王惑之诗人知其必亡刺之曰燎之方宁或灭之赫赫宗周褒姒灭之】四【陈夷公薨弟燮立】○【甲子】五【秦襄公陈平公燮元】六○七○八【郑桓公为司徒用史伯之言知周将弊寄帑于虢郐之间】九【王室始骚】十○十一【申侯与西戎攻周杀幽王于骊山之下申侯复立太子宜臼是为平王平王东徙洛邑以避狄难自是周室微弱政令不行诸侯交争更相并吞而齐楚秦晋始大】
　　平王【宜臼】元年【郑武公元○虢郐叛郑郑武公击之取其十邑因徙居之】二○三【鲁惠公弗湟元】○【甲戌】四○五○六【秦文公宋武公司空元】七○八【楚霄敖坎元】九○十【蔡共侯兴元】十一【曹惠伯薨子石甫立弟武杀而代之】十二【蔡戴公曹穆公武元】十三○【甲申】十四【楚蚡冒眴卫庄公杨元】十五【曹桓公终生元】十六○十七【陈文公圉元】十八○十九○二十○二十一【秦文公大败戎师收周余民有之北至岐岐以东归之王】二十二【蔡宣侯措父元】二十三○【甲午】二十四【宋宣公力元】二十五○二十六【晋昭侯伯曲沃桓叔成师元○晋始乱封文侯弟成师于曲沃师服曰国家之立也本大而末小是以能固今晋甸侯也而建国本既弱矣其能乆乎于是沃盛强昭侯防弱国人将叛而归沃诗人为之赋之水及椒聊】二十七【陈桓公鲍元】二十八【郑庄公寤生元○郑庄公之弟段有宠于母武姜使居京祭仲曰都城过百雉国之害也不如早为之所无使滋蔓公曰多行不义必自毙子姑待之段多材而好勇不义而得众庄公不禁诗人刺之】二十九○三十【荆子蚡冒薨弟熊通杀蚡冒之子而自立】三十一【楚武王通元】三十二【晋孝侯平元○晋潘父弑昭侯而纳曲沃桓叔不克晋人立其子孝侯】三十三○【甲辰】三十四○三十五○三十六【卫庄公娶于齐曰庄姜贤而不答嬖妾上僭夫人失位诗人为之赋硕人及緑衣嬖人之子州吁有宠而好兵公弗禁石碏谏曰臣闻爱子教之以义方弗纳于邪去顺効逆所以速祸也弗聴是歳庄公薨太子完立焉】三十七【卫桓公完元】三十八○三十九○四十○四十一【齐僖公禄父曲沃庄伯鲜元】四十二【宋宣公薨舍其子与夷而立弟和】四十三【宋穆公和元】○【甲寅】四十四○四十五○四十六○四十七【曲沃伯伐翼弑孝侯晋人立其弟鄂侯】四十八【晋鄂侯却元○鲁惠公薨太子允幼长庶子息姑摄位】四十九【鲁隠公息姑元○夏郑太叔段将袭郑武姜将啓之庄公使公子吕伐京太叔出奔共春秋书郑伯克段于鄢讥失教也】五十○五十一【夏郑祭足帅师取温之麦秋又取成周之禾○宋穆公疾召大司马孔父而属殇公焉使其子冯出居于郑穆公薨殇公立】
　　桓王【林】元年【宋殇公与夷元○春卫公子州吁弑桓公而立州吁用兵暴乱与宋陈蔡共伐郑欲以和其民众仲曰和民以徳不闻以乱兵弗戢将自焚秋石碏使陈人杀州吁召桓公弟晋于邢而立之】二【卫宣公晋元○春曲沃庄伯伐翼王使尹氏助之鄂侯奔随曲沃叛王秋王命虢公伐曲沃而立哀侯于翼哀侯鄂侯之子也】○【甲子】三【晋哀侯光元○夏郑伯侵陈大获往岁郑伯请成于陈陈侯弗许五父谏曰亲仁善邻国之寳也不聴○冬郑伯朝王王不礼焉周桓公曰善郑以劝来者犹惧不至况不礼焉郑不来矣】四【冬凡伯聘于鲁戎伐之于楚丘以归○秦文公薨太子早卒立太子之子宁公】五【秦宁公曲沃武公称元○春鲁郑易祊田知天子不能复巡狩也】六【蔡桓侯封人元】七【夏齐侯鲁侯郑伯伐宋郑伯取郜及防皆归于鲁】八【秋齐侯鲁侯郑伯灭许齐鲁以许让郑郑伯受而不敢有以与许叔君子以为有礼○息侯伐郑大败而还君子知息之将亡以其不度徳量力○冬鲁公子翚请杀桓公将求太宰隠公不许翚惧反谮隠公于桓公而弑之】九【鲁桓公允元○春鲁郑卒易祊】十【宋庄公冯元○春宋督杀孔父而娶其妻殇公怒督惧遂弑殇公春秋以督为有无君之心而后动于恶故先书弑其君督召庄公于郑而立之齐鲁陈郑皆有赂遂相宋公○夏鲁取郜鼎于宋臧僖伯谏不聴】十一【晋小子侯元○春曲沃武公伐翼获哀侯晋人立其子谓之小子侯】十二○【甲戌】十三【春陈桓公薨文公子佗杀太子免而代之○王夺郑伯政郑伯不朝秋蔡人卫人陈人从王伐郑战于繻葛王卒大败祝聃射王中肩】十四【陈厉公跃元○秋蔡人杀陈佗而立桓公弟跃○楚武王侵随随少师请追楚师季梁曰小之能敌大也小道而大淫今民馁而君逞欲不可随侯惧而修政楚不敢伐○夏北戎伐齐郑太子忽救齐败戎师】十五【冬曲沃伯诱晋小子侯杀之】十六【晋侯缗元○随少师有宠楚鬬伯比曰讐有衅不可失也夏楚子伐随随侯不用季梁之言败于速杞楚获少师以归○冬王立晋哀侯之弟緍于晋○秦宁公薨三父废太子而立少子出公】十七【秦出公元】十八【冬齐侯卫侯郑伯伐鲁战于郎】十九【曹庄公射姑元○夏郑庄公薨公子突之母宋雍氏之女也秋宋人诱郑祭仲而执之使立突太子忽奔卫】二十【郑厉公突元○冬卫宣公薨宣公生急子属诸右公子生寿属诸左公子宣姜与公子朔构急子公使诸齐使盗待诸莘寿子载其旌以先盗俱杀之故二公子怨惠公】二十一【卫惠公朔陈庄公林元】二十二【冬齐僖公薨襄公立政令无常鲍叔牙曰君使民慢乱将作矣奉僖公子小白出奔莒○秦三父弑出公复立故太子】○【甲申】二十三【齐襄公诸儿秦武公元○郑祭仲专政厉公使其壻雍纠杀之不克夏厉公出奔蔡太子忽复归于郑秋厉公复入于栎王子克有宠于王辛伯曰并后匹嫡两政耦国乱之本也】
