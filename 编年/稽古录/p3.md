<!-- { "loadSidebar": true } -->
　　夏后姒姓曰文命髙阳之孙鲧之子也尧命鲧治水功不成舜臣尧殛鲧于羽山举禹使代父治水【废父兴子尧舜之道】天乃锡禹洪范九畴【洪大范法畴类也洛出书神龟负文而出列于背有数至于九禹因而第之以成九类一五行二五事三八政四五纪五皇极六三徳七稽疑八庶征九五福六极】禹治水顺五行之性循天地之理不堕山不崇薮壅者决之滞者导之行水于其所无事故功易成禹治水勤劳陆行乗车水行乗舟泥行乗橇【子絶切形如箕擿行泥上】山行乗梮【纪録切以铁如锥头长半寸施之履下以上山不蹉跌也】娶涂山氏女厯辛壬癸甲四日复往治水涂山氏女生子啓禹过门闻啓呱呱【音孤】而泣不入视之时下民昏垫【丁念切昏瞀垫陷言困水灾】艰食【难得食】禹随山刋木【随行山林斩木通道】与益得禽兽佐民食决九川距四海濬畎浍距川【距至也决九州名川通之至海一亩之间广尺深尺曰畎方百里之间广二寻深二仞曰浍浍畎濬之至川亦入海】平田无水与稷教民播种百谷濬川得鱼鼈佐民食【濬深其流】烝民乃粒万邦作乂【米食曰粒言天下由此为治本】禹分天下为冀兖青徐荆豫梁雍九州任土作贡【任其土地所有定其贡赋之差】九州攸同四隩既宅【四方之宅已可居】九山刋旅九川涤源九泽既陂【九州名山已槎木通道而旅祭矣九州之川已涤除泉源无壅塞矣九州之泽已陂障无决溢矣】四海防同【四海之内防同京师九州同风万国共贯】庶土交正底愼财赋【交俱也众土俱得其正谓壤坟垆致所慎者财货贡赋言取之有节用之有度】咸则三壤成赋中邦【皆法壤田上中下大较三品成九州之赋明水害又除】以天下近逺分甸侯绥要荒五服辨诸侯职守东渐于海西被于流沙朔南暨声教【渐入也被及也此言五服之外皆与王者声教而朝见】讫于四海尧乃锡禹圭告厥成功
　　稽古録巻四
　　钦定四库全书
　　稽古録巻五
　　宋　司马光　撰
　　夏后氏下
　　舜受禅使禹宅百揆舜老以位禹曰朕居帝位三十有三载耄期倦于勤汝惟不怠总朕师【师众也八十九十曰耄百年曰期颐年已耄老厌倦万防汝不懈怠于位称总我众欲使摄】禹辞帝曰克勤于邦克俭于家不自满假惟汝贤【满谓盈实假大也言禹恶衣菲食卑其宫室而尽力为民执心谦冲不自盈大】汝惟不矜天下莫与汝争能汝惟不伐天下莫与汝争功【自贤曰矜自功曰伐言禹推善让人而不失其能不有其劳而不失其功所以能絶众人】天之厯数在汝躬汝终陟元后【陟升也元大也大君天子】人心惟危道心惟微惟精惟一允执厥中【危则难安微则难明精所以明其难明一所以安其难安然道之大要莫若信执其中】无稽之言勿听弗询之谋勿庸【无考无信验不询专独终必无成故戒勿听用】可爱非君可畏非民众非元后何戴后非众罔与守邦【民以君为命故可爱君失道民叛之故可畏言众戴君以自存君恃众以守国相须而立】禹拜稽首固辞帝曰毋惟汝谐【毋禁止辞惟汝能谐和元后之任】禹乃受命摄行天子事如舜之初舜崩禹三年丧毕即天子位防诸侯于涂山执玉帛者万国又防诸侯于防稽长狄防风氏后至禹戮之禹命逺方图物【图画山川奇异之物而献之】贡金九牧【使九州之牧贡金】铸鼎象其州之物【象所图物着之于鼎】百物而为之备使民知神奸【图鬼神百物之形使人逆备之】故民入川泽山林不逢不若【若顺也】魑魅魍魉【魑山神兽形魅怪物魍魉水神】莫能逢之禹崩寿百年孔子曰禹吾无间然矣尧之崩也天下诸侯不归丹朱而归舜舜之崩也天下诸侯不归商均而归禹禹崩子啓贤天下诸侯皆曰吾君帝禹之子也相帅归之○啓乃即天子位有扈逆命【扈今京兆鄠县】啓征扈灭之享诸侯于钧台【阳翟县南有钧台陂】啓崩子太康立○王太康尸位【尸主也】以逸豫灭厥徳黎民咸贰乃盘游无度畋于有洛之表十旬弗反有穷后羿【穷国之君】因民弗忍王之恶拒于河王不得入国遂废之立其弟仲康而相之夏室微弱○王仲康崩子相立○王相之时羿遂代夏政相失国依于同姓诸侯斟灌及斟鄩氏羿恃其善射不脩民事而淫于原兽【好佃猎】弃武罗伯囚髠熊龙圉【四子皆羿之贤臣】而用寒浞寒浞伯明氏之谗子弟也【伯明寒君名】伯明后寒弃之夷羿收之【夷氏】信而使之以为己相浞行媚于内【内宫人】而施赂于外愚弄其民【欺罔之】而娯羿于畋【乐之以游畋】树之诈慝以取其国家【树立也】外内咸服【信浞诈】羿犹不悛【悛改也】将归自畋家众杀而烹之以食其子靡奔有鬲氏【靡夏遗臣事羿者有鬲国名】浞因羿室【就国妃妾】生浇及豷【浇五叫切豷许医切】恃其谗慝诈伪而不徳于民使浇用师灭斟灌及斟鄩氏杀夏后相处浇于过处豷于戈后緍方娠逃出自窦【后緍相妻娠怀身也音身】归于有仍【后缗有仍氏女】生少康焉为仍牧正【牧官之长】浇使椒求之【椒浇臣】逃奔有虞为之庖正虞思于是妻之以二姚【思有虞君也虞思自以二女妻少康】而邑诸纶【纶虞邑】有田一成有众一旅【方十里为成五百人为旅】能布其徳而兆其谋【兆始】以收夏众抚其官职靡自有鬲氏收斟灌斟鄩之遗民以灭浞而立少康祀夏配天不失旧物【物事也】○王少康立夏道中兴少康崩子杼立○王杼崩子槐立○王槐崩子芒立○王芒崩子泄立○王泄崩子不降立○王不降崩弟扃立○王扃崩子廑立○王廑崩不降之子孔甲立○王孔甲之时夏徳衰诸侯多叛之孔甲崩子臯立○王臯崩子发立○王发崩子癸立是为桀○王桀都安邑灭徳作威敷虐于万方百姓用兵伐有施得其女末喜嬖之荒淫无度有以危亡为谏者桀自恃天命指日曰是日何时丧乎予及汝偕亡闗龙逢强谏桀杀之诸侯多叛桀归商汤桀囚汤于夏台欲杀之既而释之汤乃与伊尹兴师伐夏与桀战于鸣条克之桀奔南巢夏后氏遂失天下夏有王与无王用岁四百三十二


　　稽古録卷五
　　钦定四库全书
　　稽古録卷六
　　宋　司马光　撰
　　殷上【亦号商又封商汤居殷而受命故二号】
　　殷汤子姓曰履其先出于高辛氏帝喾生契契为舜司徒封于商【商在大华之阳今商州】契生昭明昭明生相土相土居商丘【今应天府】相土生昌若昌若生曹圉曹圉生冥冥生振振生微微生报丁报丁生报乙报乙生报丙报丙生主壬主壬生主癸主癸生天乙世为诸侯天乙是为成汤自契至成汤八迁汤始居亳从帝喾居汤不迩声色不殖货利【迩近也殖生也言清洁不贪】徳懋懋官功懋懋赏用人惟已改过不吝【勉于徳者则勉之以官勉于功者则勉之以赏用人之言若自己出有过则改无所吝惜所以能成王业】居上克明【言理恕】为下克忠【事上竭诚】与人不求备检身若不及【使人必器之常如不及恐有过】为夏方伯葛伯不祀夺饷者黍肉汤始征之归市者不止耕者不变诛其君而恤其民自是东征西夷怨南征北狄怨【西夷北狄举逺以言则近者着矣】曰奚独后予攸徂之民室家相庆曰徯予后后来其苏【汤所往之民皆喜曰待我君来其可苏息】伊尹有元圣之徳耕于有莘之野以乐尧舜之道汤使人以币聘之使三返然后至汤任之以政伊尹以为桀虽无道君也汤虽有圣徳臣也不可舍君而辅臣乃去亳适夏既而知桀不可辅复归于亳乃与汤谋伐桀胜之放桀于南巢诸侯推汤为天子汤以尧舜皆以揖让天下已独以干戈得之有慙徳仲虺乃为之作诰言天锡汤勇智表正万邦夏桀昏徳民坠涂炭【若陷泥坠火无救之者】非徳言所能谏【徳言道徳善言】不可不伐之意汤改纪夏政代虐以寛又自诰诸侯曰尔有善朕弗敢蔽罪当朕躬弗敢自赦惟简在上帝之心【所以不蔽善人不赦已罪以其简在天心故】其尔万方有罪在予一人【自责化不至】予一人有罪无以尔万方【无以尔万方言非所及】诸侯由是归之汤为天子十三年而崩太子太丁未立而卒立太丁之子太甲○王太甲既立不明欲败度纵败礼伊尹屡谏不听恐王习不义遂成性欲困苦以革其心乃放王于桐宫伊尹摄行天子事王于是悔过迁善三年伊尹复奉王归于亳复王位还其政太甲不怨而徳之伊尹申戒于王曰有言逆于汝心必求诸道【人以言咈违汝心必以道义求其意勿拒逆之】有言逊于汝志必求诸非道【逊顺也言顺汝心必以非道察之勿以自臧】太甲由是能保惠于庶民克终汤业享国三十三年崩号祖甲子沃丁立○王沃丁崩弟太庚立○王太庚崩子小甲立○王小甲崩弟雍已立○王雍已崩弟太戊立○王太戊时伊尹之子陟为相巫咸佐之亳有祥桑谷共生于朝一暮大拱【祥妖怪也两手搤之曰拱】太戊惧伊陟曰妖不胜徳太戊从之桑谷枯死太戊治民祗惧不敢荒宁殷复兴享国七十五年崩号中宗子仲丁立○王仲丁迁于嚣仲丁崩弟外壬立○王外壬崩弟河亶甲立○王河亶甲时居相殷复衰河亶甲崩子祖乙立○王祖乙时相为水所毁迁于耿祖乙崩子祖辛立○王祖辛崩弟沃甲立○王沃甲崩祖辛之子祖丁立○王祖丁崩沃甲之子南庚立○王南庚崩祖丁之子阳甲立○王阳甲崩弟盘庚立○王盘庚时复避水灾南涉河迁于亳从汤居行汤政殷复兴盘庚崩弟小辛立○王小辛时殷复衰小辛崩弟小乙立○王小乙崩子武丁立









　　稽古録卷六
　　钦定四库全书
　　稽古録卷七
　　宋　司马光　撰
　　殷下
