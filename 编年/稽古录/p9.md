<!-- { "loadSidebar": true } -->
　　敬王【匄】元年【春鲁人取邾师○晋人执鲁行人叔孙婼○莒子庚舆虐秋国人逐之出奔鲁齐人纳郊公○呉败顿胡沈蔡陈许之师于鸡父胡子髠沈子逞灭获陈夏齧○天王出居于狄泉尹氏立王子朝】二【蔡昭侯申元○春晋侯使士景伯涖问周故立于干祭而问于介众乃辞王子朝不纳其使子太叔言于范献子以宁王室献子与韩宣子图之乃召诸侯期以明年】○【甲申】三【夏诸侯之大夫防于黄父以谋王室○鲁昭公与臧昭伯郈昭伯谋去季氏子家羁曰不可不聴秋伐季氏季孙意如请以五乗亡弗许叔孙氏孟氏救之公徒败公奔齐次于阳州】四【宋景公头曼元○春齐侯从鲁取郓以处鲁侯齐侯将纳鲁侯季氏赂梁丘据围成不克而还○秋齐侯鲁侯盟于鄟陵○晋知跞赵鞅帅师纳王冬召伯盈逐王子朝尹氏召氏毛伯奉王子朝及周之典籍奔楚王徙都成周】五【楚昭王轸元○春呉师伐楚围潜○夏呉诸樊之子光弑王僚而自立○楚费无极谮郤宛杀之○秋晋士鞅及诸侯之大夫盟于扈令戍周且谋纳鲁侯士鞅取货于季孙而以难复○冬诸侯之师戍成周○宋人执曹悼公曹人立其弟野】六【曹声公野呉王阖庐元○春鲁侯如晋不见受次于干侯○夏晋杀祁盈杨食我○呉王阖庐召伍员宠任之与谋国事】七【郑献公虿元○春鲁侯归于郓齐人卑之复入晋次于干侯○王杀召伯盈及尹固】八【呉公子掩余公子烛庸奔楚楚子封之于养○冬呉王阖闾防徐徐子章羽奔楚○呉子问伐楚之谋于伍员员曰为三军以肄焉彼出则归彼归则出既罢而后以三军继之必大克之从之楚于是乎始病】九【晋定公午元○春晋侯将以师纳鲁侯范献子请召季孙季孙防晋荀跞于适厯请从君以归跞与季孙如干侯昭公不肯归曰见夫人者有如河荀跞掩耳而走○冬邾黒肱以滥奔鲁贱而春秋书名惩不义也】十【夏呉始伐越○冬晋魏舒合诸侯之大夫于狄泉城成周罢戍人○鲁昭公薨于干侯晋史墨曰政在季氏于此君也四公矣民不知君何以得国是以为君慎名与器不可以假人○曹平公之弟通弑声公】十一【鲁定公宋曹隠公通元○夏鲁昭公之丧归于鲁鲁人立其弟公子宋】十二【秋楚令尹囊瓦伐呉呉败其师于豫章遂围巢克之】○【甲午】十三【蔡昭侯唐成公朝于楚囊瓦欲得其裘与马弗与三年止之蔡侯归如晋以其子及大夫之子为质而请伐楚】十四【春诸侯防于召陵晋荀寅求货于蔡侯弗得乃辞蔡侯蔡为晋灭沈冬蔡侯及呉子唐侯伐楚大败囊瓦于柏举囊瓦奔郑呉入郢楚昭王奔随伍胥鞭平王尸申包胥求救于秦○曹声公之弟露弑隠公】十五【陈懐公栁曹靖公露元○春杀子朝于楚○夏越入呉秦师救楚大败呉师呉夫槩王归自立以与呉子战而大败奔楚楚子还入郢○秋楚灭唐○鲁季孙意如卒家臣阳货囚其子斯而专鲁政】十六【春郑灭许○夏呉人败楚师楚国大惧令尹子西喜曰乃今可为矣于是迁郢于鄀而改纪其政以定楚国○秋阳虎盟鲁侯及三桓于周社○冬儋翩以子朝之徒作乱王处于姑莸】十七【春儋翩入于仪栗以叛○齐人归鲁郓阳闗阳虎居之以为政○秋齐侯郑伯盟于咸齐人执卫行人北宫结以侵卫齐侯卫侯盟于沙始叛晋也○齐国夏伐鲁○冬王入于王城】十八【春鲁侯侵齐夏齐国夏伐鲁○晋涉佗盟卫侯于鄟泽捘其手卫复叛秋晋士鞅侵郑遂侵卫○冬阳虎欲去三桓而代其位将享季孙斯于蒲圃而杀之斯入于孟氏虎劫鲁侯及叔孙以攻孟氏弗克入于阳闗以叛】十九【陈闵公越曹伯阳元○夏鲁伐阳闗阳虎奔齐请伐鲁鲍文子曰鲁众庶犹睦若之何取之君富于季氏此虎所欲倾覆也齐人执之逃奔宋又奔晋适赵氏○秋齐侯伐晋夷仪卫侯防之○秦哀公薨孙惠公立】二十【秦惠公郑声公胜元○夏鲁侯及齐侯防于夹谷孔子相齐人归鲁郓讙龟隂之田晋赵鞅围卫杀渉佗○鲁侯犯以郈叛秋郈人驷赤逐之犯奔齐○宋公之弟辰暨仲佗石彄公子地出奔陈】二十一【春辰佗彄地自陈入于萧以叛乐大心从之大为宋患宋公宠向魋故也】二十二【夏鲁仲由为季氏宰将堕三都叔孙氏堕郈公山弗扰以费人袭鲁弗克遂奔齐遂堕费将堕成公敛处父不可鲁侯围成弗克】○【甲辰】二十三【春齐侯卫侯伐晋河内晋赵鞅杀邯郸午午荀寅之甥也寅范吉射之婣也秋范氏中行氏伐赵氏之宫赵鞅奔晋阳晋人围之冬荀跞韩不信魏曼多奉晋侯以伐范中行氏荀寅范吉射奔朝歌韩魏以赵氏为请晋侯许之】二十四【越王勾践元○春卫公叔戍奔鲁○楚灭顿○夏呉伐越越子勾践败呉于檇李阖闾伤将指而薨○晋人围朝歌齐侯鲁侯防于牵以救之○卫灵公为夫人南子召宋朝于宋太子蒯聩羞之将杀南子弗克出奔于宋】二十五【呉王夫差元○春楚灭胡】二十六【鲁哀公蒋元○春楚子围蔡蔡人聴命师还蔡迁于呉○呉王夫差败越于夫椒勾践栖于防稽请委国为臣妾夫差许之子胥諌曰去疾莫如尽不聴退曰二十年之外呉其为沼乎】二十七【夏卫灵公薨卫人立蒯瞆之子辄晋赵鞅纳蒯瞆于戚○秋齐输范氏粟郑罕达送之与晋师战于鐡郑师败绩○冬蔡迁于州来】二十八【卫出公辄燕献公元○春齐国夏卫石曼姑围戚○夏赵鞅杀苌冬赵鞅围朝歌荀寅奔邯郸】二十九【春蔡公孙翩弑昭侯○夏晋人执戎蛮子赤归于楚○秋赵鞅围邯郸冬荀寅奔鲜虞齐国夏伐晋取八邑防鲜虞纳荀寅于栢人】三十【秦悼公蔡成侯朔元○春晋围栢人荀寅范吉射奔齐○齐景公爱幼子荼故不立太子公疾使国惠子髙昭子立荼寘羣公子于莱秋公薨羣公子皆出亡公子阳生奔鲁】三十一【齐孺子荼元○春呉伐陈楚子救陈○夏齐陈乞鲍牧以兵逐国子髙子国髙奔鲁陈乞使逆公子阳生于鲁而立之杀孺子荼】三十二【齐悼公阳生楚惠王章元○夏鲁侯防呉于鄫呉责百牢于鲁○秋鲁侯入邾执邾子益以归○曹公孙疆言霸説于曹伯阳伯阳説之使为政乃背晋而奸宋宋人伐之晋人不救】○【甲寅】三十三【春宋公灭曹执曹伯阳杀之○呉伐鲁及莱门○齐悼公逆季姬于鲁鲁人弗与悼公怒伐鲁取讙及阐又请师于呉鲁人归季姬悼公喜归讙及阐又杀鲍牧及胡姬○鲁人归邾隠公于邾】三十四【春齐侯辞呉师呉子怒与鲁谋伐齐○宋取郑师于雍丘秋宋公伐郑○呉城邗沟通江淮】三十五【春邾隠公奔齐○呉子鲁侯伐齐齐人弑悼公以说于呉呉子三日哭将以舟师自海入齐齐人败之乃还○夏晋赵鞅伐齐○冬楚子期伐陈呉延州来季子救陈】三十六【齐简公壬元○春齐国书髙无防伐鲁战于郊○夏呉将伐齐越子朝且献赂焉子胥曰是豢呉也呉子及鲁侯大败齐师于艾陵获国书归赐子胥属镂以死○冬孔子自卫反鲁正礼乐删诗书】三十七【夏鲁侯防呉于槖臯卫侯防呉于郧呉人将执卫侯子贡说太宰嚭乃止】三十八【春郑罕达取宋师于嵒○夏呉子晋侯防于黄池争长越子伐呉入之获太子友呉子恶其闻也自刭七人于幕下】三十九【春鲁人获麟孔子作春秋○齐阚止有宠于简公使为政诸御鞅曰陈阚不可并也弗聴止欲去陈氏夏陈恒攻止杀之遂执简公于舒州弑之立其弟骜恒专齐政○宋桓魋之宠害于公公讨之魋入于曹以叛遂奔卫】四十【齐平公骜卫庄公蒯瞆元○春鲁公孙宿以成叛如齐鲁使子贡如齐齐归成于鲁○冬卫蒯瞆因卫浑良夫孔伯姬以入于卫劫孔悝以逐辄而自立仲由死之辄奔鲁又奔齐】四十一【夏孔子卒○卫庄公饮孔悝酒而遣之孔悝载伯姬出奔宋○楚太子建之子胜在呉子西召之叶公諌不聴使为白公秋白公作乱杀子西子期子闾劫惠王自为令尹叶公率方城外人以入攻白公灭之】四十二【春卫太子疾杀浑良夫○越子败呉于笠泽○秋楚灭陈○卫庄公不朝于晋冬晋赵鞅伐卫逐庄公而立公孙般师晋师还庄公复入于卫石圃作乱庄公死于戎州已氏齐人伐卫立灵公之子起执般师以归】○【甲子】四十三【卫侯起元○春宋公杀右师皇瑗○楚公子宁败巴师于鄾○夏卫石圃逐其君起起奔齐卫侯辄自齐复归逐石圃】
　　元王【仁】元年【秦厉共公元卫出公后元○春越人侵楚】二【夏齐人鲁人郑人防于廪丘谋伐晋冬越败呉师于艾及郊败之遂围呉】三【晋出公错元○夏越人始通使于上国】四【夏邾隠公自齐奔越越人归之邾太子革奔越○越围呉三年冬呉师溃夫差请委国为臣妾勾践不许夫差乃自杀曰死者有知吾何面目以见子胥也】五【夏晋荀瑶伐齐败齐髙元卒于犂丘】六【蔡声侯产元○夏晋侯及鲁臧石伐齐取廪丘○鲁哀公以嬖妾为夫人以其子荆为太子国人始恶之哀公朝于越越太子适郢将妻公而多与之地季孙惧因太宰嚭以纳赂焉乃止】七【夏卫褚师比及诸大夫逐卫侯辄辄奔宋请师于越○鲁侯归自越季康子孟武伯逆于五梧语相侵也公与大夫始有恶】八【夏越臯如后庸宋乐茷鲁叔孙舒伐卫纳出公卫公孙弥牟重赂越人申开守郫而纳公公不敢入师还立蒯瞆之弟黚出公卒于越○宋景公无子取公孙周之子得与啓畜于公宫未立而薨大尹矫命立啓六卿逐啓及大尹而立得】
　　贞定王【介】元年【卫悼公黚宋昭公得元○晋荀瑶伐郑齐陈成子救之晋师还○鲁哀公将以越伐鲁而去三桓故出奔越鲁人立其子宁】○【甲戌】二【鲁悼公宁元】三○四○五【燕孝公元○晋荀瑶围郑耻赵襄子襄子由是惎知伯】六○七【郑哀公易元】八【秦伐大荔取其王城】九○十○十一【甲申】十二【晋三卿宴于蓝台知襄子戏韩康子而侮段规知伯国諌曰主不备难必至矣曰我不为难谁敢兴之对曰蜹蚁蜂虿皆能害人况人之君相乎弗聴】十三【晋哀公骄蔡元侯元○晋知氏韩氏赵氏魏氏专政出公欲去之四卿反攻公公出奔齐昭公孙忌善于知伯而早死故知伯立忌之子骄而相之国事皆决于知伯】十四【齐宣公就匝元○郑人弑哀公而立声公之弟丑】十五【郑共公丑元】十六【晋知伯请地于韩魏韩魏与之请地于赵赵襄子不与知伯怒攻赵氏赵襄子走保晋阳知伯以晋师围而灌之城不没者三板襄子夜使张孟谈私于韩康子魏桓子韩魏与襄子合攻知伯灭之分其地】十七○十八○十九【卫敬公费蔡侯齐元】二十【燕成公元】二十一○【甲午】二十二【楚灭蔡】二十三○二十四【楚灭杞】二十五【秦伐义渠虏其王】二十六○二十七【秦躁公元】二十八【王崩太子去疾立是为哀王五月弟叔袭杀去疾而自立是为思王五月叔弟嵬攻杀叔是为考王封其弟于河南以续周公之职是为东周桓公○秦南郑反】
　　考王【嵬】元年○二○三○【甲辰】四【晋幽公栁元】五○六○七○八【燕闵公元】九○十【楚简王仲卫昭公纠元○楚灭莒】十一【鲁元公嘉元】十二【秦躁公薨国人立其弟怀公】十三【秦怀公元】○【甲寅】十四○十五【卫公子亹弑昭公而代之】
