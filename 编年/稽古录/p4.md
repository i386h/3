<!-- { "loadSidebar": true } -->
　　王武丁思复兴殷道亮隂三年不言羣臣咸諌王曰予恭黙思道梦帝赉予良弼【梦天与我良佐】乃以形求于天下傅説筑傅岩之野惟肖【傅岩在今陜州平陆界傅説贤而隠代胥靡刑人筑此道以供食肖似也】王召与语果圣人也爰立作相置诸左右曰啓乃心沃朕心若药弗瞑厥疾弗瘳【开汝心以沃我心如服药必瞑极其病乃除欲其出切言以自警】若跣弗视地厥足用伤【跣必视地足乃无伤言欲使为己视听】説曰天立后王君公承以大夫师长不惟逸豫惟以乱民【不使有位者逸豫民上言立之王使治民】又曰惟治乱在庶官【言所官得人则治失人则乱】又曰无耻过作非【耻过误而文之遂成大非】又曰非知之艰行之惟艰王曰若作酒醴尔惟麴蘖若作和羮尔惟盐梅【酿酒者麴过太苦蘖过太甘调羮者盐过太咸梅过太酸必求和适为难良相治国惩劝寛猛凡区处施设若大酋之酿酒膳夫之调羮曲尽其宜乃为善】尔交修予罔予弃予惟克迈乃训【交非一之义迈行也言我能行政教】説曰王人惟学于古训乃有获【有所得】道积于厥躬王曰股肱惟人良臣惟圣【手足具乃成人有良臣乃成圣】惟后非贤不乂惟贤非后不食【言君须贤治贤须君食】髙宗祭成汤有飞雉升鼎耳而雊【古后切鸣也】祖已曰惟先格王正厥事【言至道之王遭变异正事而异自消】髙宗从之不敢荒宁嘉靖殷邦至于小大无时或怨【善谋殷国至于小大之故人无是有怨者言无非】享国五十九年崩号髙宗祖庚立○王祖庚崩弟甲立○王甲时殷复衰甲崩子廪辛立○王廪辛崩弟庚丁立○王庚丁崩子武乙立○王武乙复去亳徙河北王武乙崩子太丁立○王太丁崩子乙立○王乙崩子受徳立○受徳一曰辛是为纣王纣王都朝歌资辩捷疾闻见甚敏材力过人智足以拒谏言足以饰非矜人以能以为皆出已下播弃黎老昵比罪人【播弃不礼敬昵近也】为天下逋逃主萃渊薮平居弗祀上帝神只宗庙恃其强大喜用兵百战皆克伐有苏得其女妲己惟妲己之言是用作奇技淫巧以恱之淫湎肆虐作炮烙之法膏铜柱下加之炭令有罪者行焉辄堕炭中以取妲己笑刳【库胡切】剔【天易切】孕妇斮【侧角切】朝涉之胫【冬月见朝涉水者谓其胫耐寒斩而视之】醢九侯脯鄂侯囚西伯于羑里【羑音酉】乆乃赦之既而西伯戡黎【近王圻之诸侯戡胜也】祖伊恐奔告于王王曰呜呼我生不有命在天祖伊反曰呜呼乃罪多参在上乃能责命于天【反报纣也言汝罪恶众多参列在上天诛且至乃恃命于天乎】纣终不悛比干强谏纣怒曰吾闻圣人之心有窍剖比干心箕子惧乃佯狂为奴纣又囚之防子恐殷絶祀遂奔周纣专任嬖臣飞廉恶来知政事于是周武王伐纣殷之士女皆篚其币帛迎周师纣率其众如林防战于牧野纣卒皆不战前徒倒戈攻于后以北纣走登鹿台自焚死周遂灭殷自成汤受命至是凡六百二十九年

　　稽古録卷七
　　钦定四库全书
　　稽古録卷八
　　宋　司马光　撰
　　周上
　　周文王姬姓曰昌其先亦出于髙辛氏帝喾生弃佐禹播时百谷尧封之邰【地来切】舜命为后稷后稷薨子不窋立【窋行律切】夏后政衰弃稷不务不窋用失其官自窜于戎狄之间不窋生鞠鞠生公刘能修后稷之业务耕种行地宜行者有资居者有积民赖其庆多徙而归保焉故诗人歌乐思其徳公刘生庆节国于豳【豳与邠同今邠州】庆节生皇仆皇仆生差弗差弗生毁隃【音俞】毁隃生公非公非生髙圉髙圉生亚圉亚圉生公叔祖类公叔祖类生古公亶父古公亶父是为太王复修后稷公刘之业积徳行义国人皆戴之狄人攻之事之以皮币犬马珠玉皆不得免乃属其耆老而告之曰狄人之所欲者吾土地也吾闻有民立君将以利之君子不以其所养人者害人民之在我与其在彼何异民欲以我故杀人父子而君之吾不忍也二三子何患乎无君我将去之乃与私属去邠逾梁山邑于岐山之下居焉故号曰周豳人曰仁君不可失也从之者如归市旁国民亦多归之古公乃贬戎狄之俗营筑城郭室屋而邑别居之【分别而为邑治也】民歌乐之肇基王迹古公长子太伯次仲雍次季厯生昌昌有圣徳在傅弗勤处师弗烦不闻亦式不谏亦入【道义虽所未乐率意行之冥合于法式过失不待人谏言已先入皆言其生知】古公知其必兴周家欲立季厯以昌太伯仲雍知其指自窜于句【古侯切】呉以让季厯太伯犹服端委【端委端委貌周之礼服】仲雍遂从夷俗断发文身以示不可用古公薨季厯立是为王季王笃于行义诸侯顺之王季薨昌立是为文王都丰文王徽柔懿恭怀保小民【以美道和民故民怀之以美政恭民故民安之】发政施仁必以鳏寡孤独为先【老而无妻曰鳏老而无夫曰寡老而无子曰独幼而无父曰孤此四者天下之穷民而无告者】自朝至于日中昃不遑暇食用咸和万民【从朝至日昳不暇食思虑政事用皆和万民】文王为殷西伯【古之王者择诸侯之贤者分掌天下诸侯文王为西伯掌西方诸侯】于时西有昆夷之患北有玁狁之难【玁音险狁音允】文王以天子之命命将帅遣戍役以守卫中国逺近之人皆畏而爱之则而象之诸侯大邦畏其力小邦懐其徳虞芮之君相与争田乆而不平欲质于西伯乃相与朝周入其境则耕者让畔行者让路入其朝士让为大夫大夫让为卿二国之君慙而相谓曰我等小人岂可以履君子之庭乃相让以其所争田为闲田而退天下闻之而归周者四十余国时纣方无道诸侯多去纣归文王纣怒囚文王于羑里七年诸侯皆从之囚纣于是惧而归之文王乃整兵以诛诸侯之不道者伐崇伐宻伐阮伐共伐黎皆胜之文王为诸侯四十二年更称元年三分天下有其二以服事殷九年崩寿九十七太子发立是为武王○武王三年丧毕十一年观兵孟津诸侯不期而防者八百余人皆曰纣可伐武王曰未可退而増徳及纣杀比干囚箕子十三年武王帅诸侯复伐纣与纣战于牧野克之遂灭纣一戎衣天下大定乃反商政政由旧【用商先王善政】释箕子囚封比干墓式商容闾【封益其土商容贤人纣所贬退式其闾巷以礼贤在车上慿轼小俛曰式】散鹿台之财发钜桥之粟【纣所积之府仓皆散发以赈贫民】大赉于四海而万姓恱服【施舍已责救乏赒无所谓周有大赉天下皆恱仁服徳】王还至丰乃偃武修文载戢干戈载櫜弓矢【戢聚櫜韬也音髙】归马于华山之阳放牛于桃林之野示天下弗服【示天下不复乗用】兴灭国继絶世举逸民垂拱而天下治徙都镐【戸老切】封纣子武庚禄父于殷以守汤祀命王弟管叔霍叔蔡叔监之又封姬姓之国五十三通道于九夷八蛮西旅贡獒【西方逺国贡犬犬髙四尺曰獒音敖】太保召公作书戒王以愼终曰明王愼徳四夷咸宾【皆宾服】不役耳目百度惟贞【言不以声色自役则百度正】玩人丧徳玩物丧志【以人为戏弄则丧其徳以器物为戏弄则丧其志】不作无益害有益功乃成不贵异物贱用物民乃足【游观为无益奇巧为异物言明王之道以徳义为益器用为贵所以化俗生民】犬马非其土性不畜【非此土所生不畜以不习其用】珍禽奇兽不育于国【皆非所用有损害政】不寳逺物则逺人格【不侵夺其利则来服矣】所寳惟贤则迩人安又曰为山九仞功亏一篑【音匮八尺曰仞喻向成也未成一篑犹不为山是以圣人干干日昃愼终如始】武王即位四年克商克商七年而崩寿九十三成王诵立○成王年十三周公为冢宰摄行天子事管叔蔡叔霍叔乃流言于国曰公将不利于孺子遂奉武庚禄父淮夷作乱周公帅师东征居东二年罪人斯得杀武庚禄父及管叔囚蔡叔于郭邻降霍叔于庶人灭淮夷三年而归卜宅洛邑为王城使四方入贡道里均又作下都于瀍水东【瀍澄延切】命曰迁殷顽民教治之然天子犹往来常居镐京曰宗周夏徳既衰戎狄内侵九州之地寖灭周公复唐虞之旧域斥大九州之境王畿之外分五服为侯甸男采卫蛮夷鎭蕃九畿周公摄政凡七年制礼作乐致太平乃复政成王而告老王曰公无困我哉留周公为太师与召公共辅王室周公作无逸以戒成王曰君子所其无逸【君子之道所在念徳无有逸豫】先知稼穑之艰难乃逸则知小人之依【稼穑农夫之艰难事先知之乃谋逸豫则知小人之所依怙】又作立政曰拜手稽首告嗣天子王矣【言不可不愼】宅乃事宅乃牧宅乃凖兹惟后矣【宅居也居汝事谓六卿掌事者牧牧民之官谓九州之长凖平法者谓士官皆得其人则此惟后矣言立政在官人】文王武王克知三有宅心灼见三有俊心【文武能知择人居此事牧凖三官之心又能灼然见俊徳之人可以任此三官者之心所以能立政灼明见】左右携仆百司庶府【虽左右携持器物之仆及百官有司主券契藏吏亦皆择人】文王惟克厥宅心乃克司牧人以克俊有徳【文王惟其能居心务大略细守本遗末乃能司牧人用能俊有徳者】文王罔攸兼于庶言庶狱庶愼惟有司之牧夫【文王无所兼知于毁誉众言及众刑狱众所当愼之事惟愼择有司牧夫而已劳于求才逸于任贤】是训用违庶狱庶愼文王罔敢知于兹【是万民顺法用违法众狱众愼之事文王一无敢自知于此委任贤能而已】又作周官命太宰司徒宗伯司马司寇司空六卿各帅其属分掌天下之务成王即政三十年崩子康王钊立【钊之遥切】○康王修文武成王之业四海治安成康之世刑措不用者四十余年康王崩子昭王瑕立○昭王时王道微缺昭王南征济汉沈没不复周人讳之不赴告子穆王满立○穆王将征犬戎祭【侧介切】公谋父曰先王耀徳不观兵夫兵戢而时动动则威观则玩玩则无震【震惧也】故先王有威让之令有文告之辞布令陈辞而又不至则増修于徳而无勤民于逺王不听得四白狼四白鹿以归自是荒服者不至穆王肆其心【肆极也】周行天下将皆必有车辙马迹焉祭公谋父作诗以止王心曰思我王度式如玉式如金【金玉取其坚重】形民之力而无醉饱之心【言国之用民当随其力任如金冶之器随器而制形故言形民之力去其醉饱过盈之心】王为之少息在位五十五年崩子共王繄扈立




　　稽古録卷八
　　钦定四库全书
　　稽古録卷九
　　宋　司马光　撰
　　周下
　　共王崩子懿王囏立【囏居闲切】懿王崩共王弟孝王辟方立○孝王崩复立懿王太子夷王燮○夷王时王室卑下堂而见诸侯夷王崩子厉王胡立○厉王淫昏无道召穆公作诗刺之不敢斥言借商纣以言之曰殷鉴不逺在夏后之世荣夷公好专利有宠于王芮良夫谏曰夫利百物之所生也天地之所载也而或专之其害多矣天地百物皆将取焉所怒甚多胡可専也王人者将以导利而布之上下者也匹夫専利犹谓之盗王而行之其归鲜矣王不聴国人谤王王怒得卫巫使监谤者【监察也王以为巫有神灵有谤必知之】以告则杀之国人莫敢言道路以目王喜告召公曰吾能弭谤矣召公曰防民之口甚于防川川壅而溃伤人必多王不听后三年民不堪命作乱流王于彘太子靖匿于召公之家召公以其子代之乃得免大臣共和行政自是以后年始可谱
　　共和之初诸侯所自出
