<!-- { "loadSidebar": true } -->
　　通鉴一百五【凡一条】
　　八年慕容垂自凉马台结艸筏以渡
　　史炤释文曰结艸为舟也余谓上古朴畧舟犹必刳木为之若结艸为舟必至沈溺所谓筏者箄筏也编芦苇可以为筏芦苇艸类也
　　通鉴一百六【凡三条】
　　十年慕容农慕容麟共攻翟真
　　史炤释文曰翟徒歴切姓也余按上卷八年翟斌起兵赴燕王垂翟真者斌之兄子也炤于翟斌之翟音直格切至翟真之翟乃徒歴切读者将安所适从乎要之诸翟出于丁零丁零狄也狄与翟同从徒歴切为是
　　氐啖青
　　史炤释文曰啖青氐羌名徒滥切【海陵本同】余按氐自是氐羌自是羌二种也史明言氐啖青而谓之氐羌名缪矣韵书啖姓音徒览翻徒滥切非后一百九卷安帝隆安元年炤又以啖铁为武都氐羌名其缪亦犹是也
　　苻登刻鉾铠为死休字
　　史炤释文曰鉾劒端也【海陵本同】余按炤释以丁度集韵为据也但劒端以刺人非可刻字古人多以兠鍪为头牟隋杨感反于黎阳取帆布为牟甲谓为头牟与甲也后人因头牟以铁为之遂旁加金耳鉾铠犹言牟甲也
　　通鉴一百七【凡一条】
　　十二年王穆众溃单骑走骍马令郭文斩首送之史炤释文曰骍马赤黄色余谓马赤黄色可以释骍马若以释骍马令则其义不通矣晋地理志酒泉郡有骍马县盖晋魏间所置也王穆走至骍马县故县令得斩送之
　　通鉴一百八【凡三条】
　　十九年燕主垂撃西燕标榜所趣军各就顿
　　史炤释文曰标榜犹相表襮余按燕主垂时分道进军攻西燕故立标揭榜分示诸军所趣之路非相表襮也一百三十二卷宋明帝泰始六年释标榜亦误
　　西燕主永告急于魏魏主珪遣陈留公防庾岳帅骑五万东度河屯秀容以救之
　　史炤释文曰秀容本汉汾阳县地后省之至元魏始置肆州秀容县余按拓防防庾岳所屯乃北秀容也在汉定襄郡界元魏置秀容郡秀容县又立秀容护军于汾水西北六十里徙北秀容胡人居之此南秀容也刘昫曰忻州秀容县汉汾阳县地隋自秀容移于此因更名皆谓南秀容项安世家説曰秀容县刘元海所筑城元海感神而生姿容秀美因以为名是亦因元海生于汾阳汾阳后改为秀容而为之説北秀容非元海所生之地而先有秀容之名则其説为不通矣
　　秦王崇为梁王干归所逐杨定与崇共攻干归干归遣凉州牧轲弹秦州牧益州立义将军诘归拒之
　　史炤释文曰轲音柯姓也余按轲弹益州诘归皆姓乞伏通鉴下文载轲弹司马翟瑥怒轲弹曰将军以宗室居元帅之任则轲弹姓乞伏明矣轲读如字音柯亦非
　　通鉴一百九【凡三条】
　　安帝隆安元年秃髪乌孤自称西平王
　　史炤释文曰秃发乌孤河西鲜卑人吕光之将也余按秃髪氏世为部帅未尝为吕光将特乌孤尝受吕光爵命耳谓秃髪为河西鲜卑种可也曰河西鲜卑人则似以河西鲜卑为地名
　　沮渠麴粥曰勒兵向西平出苕藋
　　史炤释文曰藋徒栗切【费本同】余按字书藋徒吊翻至一百一十六卷安帝义熙二年炤亦自知其误矣
　　魏袭中山慕容麟追至派水为魏所败而还
　　史炤释文曰派匹拜切派谷名在河东安邑【费本同】余按魏袭中山慕容麟追至派水当在中山界若河东安邑果有派谷非燕魏交兵之地也是年中山饥甚九月慕容麟出据新市魏主珪攻之麟退阻派水珪与战于义台大破之魏收魏书地形志中山郡新市县有义台城则派水在中山新市明矣派音攻乎翻
　　通鉴一百一十【凡二条】
　　二年燕主寳至乙连长上段速骨宋赤眉等作乱史炤释文曰长上人名【海陵本同】余谓卫兵更畨迭上长上者宿卫官名异于众兵之迭上者也唐武散阶有怀化执防长上归德执防长上此则长上为官名之明证也
　　杨轨西奔海
　　史炤释文曰音未详余按阚骃十三州志金城临羌县有卑和羌海郦道元曰古西零之地海其此地欤与零同音怜
　　通鉴一百一十一【凡二条】
　　三年张豁戍柳泉
　　史炤释文作张詻呼各切【海陵本同】余按通鉴诸本及晋书皆作张豁字书詻音鱼格切炤音亦非
　　四年西秦王干归迁都苑川
　　史炤释文曰苑川邑即陈仓县后魏改今名【海陵本同】余按乞伏氏始居麦田后居苑川又徙金城今复都苑川皆不出汉天水金城二郡界水经注苑川水出天水勇士县之子城南山东北流歴子城川又北迳牧师苑汉牧苑之地也有东西二苑城相去七里西城即乞伏所都苑川水又北入于河陈仓之地此时属姚秦固非乞伏所有姚秦与乞伏后皆并于赫连后魏灭赫连并有关陇之地后乃改陈仓为宛川县陈仓之宛川与西秦所都之苑川字有宛苑之异而改陈仓为宛川又在百许年之后史炤殆未之考也一百一十五卷安帝义熙六年又误
　　通鉴一百一十二【凡二条】
　　五年河西王利鹿孤遣骑袭沮渠防逊执防逊从弟鄯善茍子
　　史炤释文曰鄯善复姓其先西域人以国为姓茍子其名【海陵本同】余按通鉴本文明以鄯善茍子为防逊从弟凡读通鉴者不俟博考已知鄯善之非姓矣是后沮渠鄯善复见于宋武帝永初二年释文之误愈不可揜
　　桓缚元显于舫前而数之
　　史炤释文曰舫甫往切【海陵本同】余按舫甫妄翻炤音误
　　通鉴一百一十三【凡一条】
　　元兴三年刘裕斩桓修修司马刁帅文武佐吏来赴裕谓曰今日贼之首已当枭于大航矣
　　史炤释文曰大航方舟也余按大航谓朱雀航也在建康朱雀门外秦淮水上
　　通鉴一百一十四【凡六条】
　　义熙元年秦主兴命鸠摩罗什翻译经论三百余卷史炤释文曰翻译翻覆而寻译也余谓古之译者传四方之言此所谓翻译者翻夷言为华言也寻绎之绎从糸不从言义亦不同
　　殷仲文请治乐刘裕曰性所不解
　　史炤释文曰解古介切晓也【费本同】余谓此亦蜀人土音之讹解晓之解音胡买翻
　　三年杨盛遣军临浕口
　　史炤释文曰浕水出襄阳【费本同】余按水经注浕水北发武都氐中南迳张鲁城东又南过阳平关西而南入于沔谓之浕口有浕口城浕水在汉中不在襄阳史炤蜀人也而不知浕水所在况四海疆域之广乎
　　魏主珪北廵至濡源
　　史炤释文曰濡乃官切水出涿郡【海陵本同】余按史炤以广韵为据广韵所谓濡水出涿郡又因汉书地理志涿郡故安下注云易水至范阳入濡为据然地理志自有二濡水人不详考耳汉志所谓涿郡之濡水水经注云出故安县西北穷独山南谷东流至容城县西北大利亭东南与易水合而注于巨马水此一濡水也辽西郡肥如下注云水东入濡水濡水东入海阳水经云濡水从塞外来东南过辽西令支县北又东南过海阳县西南入于海海阳亦属辽西郡此又一濡水也郦道元云濡水出御夷镇东南盖此濡水发源于辽西塞外御夷镇东南也魏主珪北廵至濡源正此地
　　四年乞伏炽盘筑城于嵻防山而据之
　　史炤释文曰嵻防山在西羌余按炤说以丁度集韵为据也夷攷当时乞伏氏据苑川其地西至枹罕东尽陇坁北限赫连南界吐谷浑嵻防山盖在苑川西南宋朝西境止于秦渭故嵻防山在羌中丁度集韵以宋朝疆理为据也若引以注十六国地界则疎矣
　　南燕河冻皆合而渑水不冰
　　史炤释文曰渑弥兖切或作黾通作沔余谓此渑水乃淄渑之渑音神陵翻南燕都广固渑水迳其城西河冻皆合而渑水不冰逼近都城故以为变异若音弥兖切者乃殽渑之渑时属秦境安得为南燕之变异邪炤又曰通作沔沔汉之沔安得与殽渑之渑通而沔汉亦非南燕境易大传曰中心疑者其辞枝史炤之谓矣一百二十卷宋文帝元嘉三年误同
　　通鉴一百一十五【凡二条】
　　五年魏清河王绍凶狠无赖好刼剥行人以为乐史炤释文曰刼取也剥削也余谓炤释刼剥之义刼近是而剥全非刼彊夺取之也剥谓裭剥行人衣服
　　六年韩绰谏南燕主超曰正当努力自强以壮士民之心
　　史炤释文曰努奴故切余谓努力之努音奴古翻蜀人以土音转易四声如此类者甚众读者审其是而已矣
　　通鉴一百一十六【凡三条】
　　七年卢循径向交州李脱等结集俚獠以应循
　　史炤释文曰俚南夷种名西南夷谓之獠余按南方有蛮有俚俚人惟交广有之獠则蜀之西南徼外亦有之李势之时獠自山出侵居汉地蜀始有獠太史公作西南夷传其时未有獠也岂可言西南夷谓之獠哉况此乃交州之獠尤不可以为西南夷
　　八年夏王勃勃欲攻炽盘王买德谏曰炽盘吾之与国史炤释文曰诸侯相许与者名曰与国余谓与国者相与相亲之国非相许与也
　　仇池公杨盛叛秦侵扰祁山
　　史炤释文曰祁山在武都西羌中余谓汉武帝未开置武都郡则可言祁山在羌中既置郡则祁山为王土矣水经注祁山在嶓冢之西七十许里东北去上邽二百四十里杜佑曰祁山在今同谷郡长道县东十里以为在西羌中可乎
　　通鉴一百一十七【凡三条】
　　十一年魏崔浩曰轻骑南下布濩林薄之间
　　史炤释文曰濩胡郭切布濩地名在代北余谓崔浩言布濩林薄之间正祖司马相如上林赋布濩太原语法郭璞注云布濩犹布露也毛晃曰布濩流散也濩音胡故翻史炤音义俱非
　　十二年西秦王炽盘攻秦洮阳公彭利和于漒川史炤释文曰洮阳零陵邑属荆州余按汉书地理志零陵郡固有洮阳县但此洮阳在陇西时属姚秦地理志所谓洮水出西羌中东至陇西入河沙州记曰嵹城东北三百里有曾城城临洮水汉章帝建初二年羌攻南部都尉于临洮上遣马防耿恭救之诸羌退聚洮阳即此城也洮水出嵹台山迳吐谷浑中而东入塞嵹一作漒故其地亦谓之漒川亦谓之沙漒晋惠帝置洮阳县属狄道郡以其地在洮水之阳也即通鉴上下文而参观前志则知此洮阳决非零陵邑矣是后一百二十卷宋文帝元嘉四年注则又曰洮阳地属零陵诸羌之地也是但因通鉴本文有招慰洮阳诸羌之语故以为诸羌之地一百三十七卷齐武帝永明八年注则又曰洮阳零陵邑齐时为吐谷浑戍兵处是又但因通鉴本文有吐谷浑王伏连筹修泥和洮阳二城置戍之语又以为吐谷浑戍兵处终不悟零陵之为误也
　　沙门昙永使王华提衣襆自随
　　史炤释文曰襆博木切尔雅裳削幅谓之襆【海陵本同】余按尔雅所谓裳削幅者自是字非此襆字此襆字音房玉翻帊也所以包裹衣物魏舒襆被而出韩愈文所谓襆被入直皆此襆也炤音义皆误一百七十九卷隋文帝仁寿二年亦有此误
　　通鉴一百一十八【凡四条】
　　十三年王镇恶进军渑池遣毛德祖袭尹雅于蠡吾城禽之
　　史炤释文曰蠡吾县之城在髙阳国属冀州余按地志髙阳国固自有蠡吾县但刘裕伐秦命王镇恶自殽渑入关辅既进军渑池遣毛德祖袭蠡吾城考其地里之逺近则此蠡吾城非高阳国之蠡吾县明矣据晋书载记蠡吾城当在宐阳之西宋白续通典曰魏贾逵为渑池令理蠡城蠡城后魏初犹属农西魏移渑池县于今福昌县西六十五里唐之福昌县本宐阳县蠡吾城盖即蠡城也
　　姚彊姚难合兵屯泾上以拒镇恶
　　史炤释文曰泾水出安定泾阳开头山余按史炤释止言泾水发源之地耳汉书地理志泾水东南至阳陵入渭姚彊等所屯泾上其地当在汉京兆阳陵界
