<!-- { "loadSidebar": true } -->
　　史炤释文曰畤者封土积高之所秦有西畤鄜畤武畤好畤宻畤皆在右扶风所以祭天地五帝余按史记封禅书秦襄公始居西垂自以为主少皥之神作西畤祠白帝此畤在唐秦州上邽县界襄公之后文公东猎汧渭之间卜居之而吉文公梦黄蛇自天下属地其口止于鄜衍于是作鄜畤其地后为鄜县唐之鄜州是也雍旁有故呉阳武畤雍东有好畤皆废无祠作鄜畤后七十八年秦德公既立卜都雍雍之诸祠自此兴德公卒后宣公作宻畤于渭南祭青帝又其后秦灵公作呉阳上畤作下畤祭炎帝【索隠曰呉阳地名葢在岳之南余按索隠所谓岳者呉山也山南为阳故谓呉阳之地在岳之南班书地理志呉山在汧县西史记正义以为陜州芮城县北之条山恐误】又其后栎阳雨金秦献公自以为得金瑞作畦畤栎阳而祀白帝封禅书所载秦嵗时之奉祠者非一惟雍四畤上帝为尊汉高帝二年东撃项籍而还入关问故秦时上帝祠何帝也对曰四帝有白青黄赤帝之祠高帝曰吾闻天有五帝而有四何也皆不能对高帝曰吾知之矣乃待我而具五也乃立黑帝祠命曰北畤有司进祠上不亲往至文帝始郊见雍五畤祠索隠曰据秦旧而言秦襄公始列为诸侯而作西畤文公卜居汧渭之间皆非雍也至德公卜居雍而后宣公作宻畤祠青帝灵公作上畤祠黄帝作下畤祠炎帝献公作畦畤祠白帝是为四并高祖增黑帝而五也以余攷之西畤鄜畤固不在雍而呉阳上畤下畤及栎阳畦畤亦不在雍也自秦德公居雍而诸祠始兴于雍后人以雍积高为神明之隩遂合白青黄赤四帝之祠而祠于雍高帝又立黒帝祠故雍有五帝畤史炤以为西鄜武好宻五畤皆在右扶风若史言扶风五畤犹曰依史而为之説史言幸雍郊五畤则雍乃扶风之一县岂可包扶风一郡之大界言之邪况西畤在陇西郡上邽县鄜畤在冯翊鄜县既不可以为皆在扶风而雍之武畤好畤皆废无祠不在五畤之数史炤之説失之逺矣一百卷晋穆帝升平二年秦王坚祠五畤释文之误与此同

　　通鉴释文辩误卷一
　　钦定四库全书
　　通鉴释文辩误卷二　　　宋　胡三省　撰
　　通鉴十七【凡二条】
　　武帝建元元年上雅向儒术婴蚡俱好儒雅推毂代赵绾为御史大夫兰陵王臧为郎中令
　　史炤释文曰言荐举人如车毂之运转【费本同】余谓炤説未为精当此言推车毂者主于进荐贤者亦主于进故以荐贤为推毂
　　三年鄠杜令欲执之
　　费本注曰鄠杜古杜伯国京兆邑后宣帝改曰杜陵余按汉书地理志鄠县属右扶风古有扈氏之国杜县属京兆古杜伯国不可以鄠县并为杜伯之国又不可并以为属京兆
　　通鉴十八【凡三条】
　　元光三年田蚡奉邑食鄃
　　海陵本释文曰鄃音俞余按汉书音义鄃音输音俞非
　　五年关益斥西至沫若水南至牂柯为徼
　　史炤释文曰谓以木石水为界也西南之徼犹北方之塞【费本同】余按史炤盖因顔师古注邓通而为之説邓通曰人有告通盗出徼外铸钱师古注云东北谓之塞西南谓之徼塞者以障塞为名彻者取邀遮之义然余考汉书匈奴单于请罢邉备塞吏卒侯应上议曰孝武攘匈奴于幕北建塞徼起亭隧筑外城列屯戍而守之是北方之塞亦谓之徼也朝鲜曰朝鲜属辽东外徼是东方之塞亦谓之徼也师古殆考之未精详而史炤又依以为説而所谓以木石水为界者亦本于侯应之议应之议曰起塞以来或因山岩石木柴僵落谿谷水门稍稍平之卒徒筑治此正言建塞徼于北方以备匈奴者也岂特西南谓之徼哉直言徼以邀遮为义岂不简而当乎
　　元朔二年蓼侯孔臧
　　史炤释文曰蓼音六邑名属六安国余按汉书地理志六县蓼县皆属六安国春秋文五年楚灭蓼及六皆臯陶后也陆德明经典释文蓼音了未尝有六音海陵本亦因史炤而误
　　通鉴十九【凡二条】
　　五年都尉韩説为龙頟侯
　　史炤释文曰頟鄂格切平原邑余按班志平原郡有龙頟侯国注云頟音洛若从鄂格切则是额字史炤殆不考字书也三十二卷成帝绥和元年误与此同
　　校尉李朔为渉轵侯
　　史炤释文曰轵河内邑余按班史卫青作陟轵侯功臣表作轵侯食邑于齐郡之西安非河内之轵县也
　　通鉴二十【凡三条】
　　元鼎二年置均输以通货物
　　史炤释文曰委输也谓诸有当输于官者又均输之余按班史时置均输官于郡国令逺方各以其物而灌输置平凖于京师通受天下委输贵则卖之贱则买之使富商大贾无所牟大利均输置于郡国平凖置于京师均平也斟酌物价贵贱而适其均平使民无甚贵甚贱之患唐刘晏正得此法非当输于官又均输之也又盐铁论云郡国诸侯各以其方物贡输往来多苦恶不偿其费置输官以相绍运名曰均输
　　伏波将军路博徳出桂阳下湟水【伐南越事】
　　史炤释文曰湟水名在金城临羌塞外余按水经云洭水过临洭县南出洭浦关为桂水山海经以洭水为湟水徐广曰湟水一名洭水出桂阳通四防此路博德伐南越出桂阳而下湟水者也若金城临羌之湟水则赵充国伐羌所度者非路博德所下之湟水也
　　甲为下濑将军下苍梧
　　史炤释文曰濑水名在越地余按臣瓉汉书注曰濑湍也呉越谓之瀬中国谓之碛伍子胥书有下濑船则濑非越地水名也
　　通鉴二十一【凡一条】
　　太初三年上邽骑士赵弟
　　费本注曰古邽戎国武帝开之置上邽县属陇西郡余按史记秦武公十年伐邽冀戎初县之汉书地理志陇西郡有上邽县应劭注云即邽戎邑也则上邽县乃秦武公所置非汉武帝开置也
　　通鉴二十三【凡二条】
　　昭帝始元二年二王不复肻防龙城匈奴始衰
　　史炤释文曰西方胡皆事龙神故名大防处为龙城【费本同】余按汉书匈奴匈奴诸王长少歳正月防单于庭祠五月大防龙城祭其先天地鬼神秋马肥大防蹛林皆防祭处也匈奴非西方胡且三处皆其防祭之地不应龙城独以事龙神得名其説殊为未通
　　元鳯元年赐燕王旦谥曰刺王
　　史炤释文曰刺七赐切余谓当音来逹翻谥法暴戾无亲曰刺言其所为乖刺无亲亲之义也
　　通鉴二十五【凡一条】
　　宣帝元康四年先零防开乃解仇作约
　　史炤释文曰防羌开羌皆西羌别种汉破灭之置县以其人处于地因以名之属天水郡余按汉书注苏林曰防开在金城南顔师古曰防开羌之别种也下言遣开豪雕库宣天子至德防开之属皆闻知明诏下又云河南大开小开则防羌开羌种落殊矣而地理志天水郡有防开县盖以此二种羌来降处之此地因以名县以此观之防开种落实在金城河南其有来降者处之天水郡界内因置防开县河南之种落固自若也元康之时先零防开解仇作约者皆在金城塞外非在天水郡防开县者也
　　通鉴二十六【凡二条】
　　神爵元年伯牙操递钟
　　史炤释文曰晋灼曰递音递迭之递二十四钟各有节奏击之不常故曰递钟琴名也余按汉书注诸家之説不同晋灼之注止于曰递臣瓒驳之曰楚辞云奏伯牙之号钟号钟琴名也马融笛赋曰号钟高调伯牙以善鼓琴名不闻其能击钟也师古曰琴名是也字旣作递则与楚辞不同不得即读为号当依晋音耳合而观之晋灼本无钟琴名也四字史炤乃牵臣瓒注四字合为晋灼注使后学不得参考诸家之异同而折衷之不已诬乎
　　辛武贤奏合撃防开在鲜水上者
　　史炤释文曰山海经云北鲜之山鲜水出焉北流注于余吾余按汉书武帝纪匈奴逺其累重于余吾水北顔师古注云余吾水在朔方北山海经云北鲜之山鲜水出焉北流注于余吾师古葢以此鲜水在匈奴中非防开所居之鲜水也汉书羌豪献鲜水海地于王莽置西海郡即防开所居之鲜水
　　通鉴二十七【凡二条】
　　甘露元年魏和意任昌至乌孙谋诛狂王【云　云】汉遣张遵收和意昌系琐
　　史炤释文曰系繋束也琐银铛也余按汉书西域赵德使罽宾与其王隂末赴相失隂末赴锁琅当德顔师古注曰琅当长锁也若今之禁系人锁也史炤葢引此以释琐而误写为银铛耳
　　二年上行幸萯阳宫属玉观
　　史炤释文曰晋灼曰属玉鸟防防以名观也余按晋灼注本云属玉水鸟似防防省水字与似字便失文意
　　通鉴三十【凡一条】
　　成帝河平元年竒请它比日以益滋
　　海陵本释文曰比必寐切谓引它类以比附之余谓释文所谓引它类以比附之止依顔师古注今法家读比附之比如字师古注亦无音翻若以为比例之比则当音毗至翻音必寐切者乃比及之比愈非本文之义
　　通鉴三十一【凡二条】
　　阳朔四年乌孙小昆弥乌就屠子拊离代立
　　史炤释文曰拊离乌孙小昆弥种名余按昆弥者乌孙王号也乌孙国有大小昆弥乌就屠者小儿弥之名拊离乃乌就屠之子之名非种名也通鉴本文甚明何必曲为之説
　　鸿嘉二年博士行大射礼有飞雉集于庭
　　史炤释文曰尔雅曰雉絶有力奋余谓尔雅释雉之异名奋其一也史炤以奋释飞雉不亦拘乎
　　通鉴三十三【凡一条】
　　哀帝建平元年郎中令泠褒
　　史炤释文曰泠姓也顔师古音廖【费本同】余按汉书音义师古音零廖字乃写者误以零为廖耳炤不能察也
　　通鉴三十四【凡一条】
　　四年董贤起冢内为便房外为徼道
　　史炤释文曰徼道小道也【费本同】余谓徼道者徼廵之道为小道环绕便房之外以徼廵故曰徼道虽是小道实以徼廵取义朱子云徼伺察也天下道路除逵衢康庄之外皆小道也岂可皆以徼道名哉
　　通鉴三十五【凡一条】
　　平帝元始二年去胡来王唐兜
　　史炤释文曰唐兜西域国也号为去胡来王谓去胡而来降汉余按汉书西域婼羌国王号去胡来王则唐兜乃去胡来王之名非国名也观下文斩唐兜可见非国名矣
　　通鉴三十六【凡二条】
　　四年羌豪献鲜水海允谷盐池
　　史炤释文曰允音铅【海陵本同】余按汉书音义惟允吾县音铅牙允街县音铅街此外无音
　　王莽初始元年莽母功显君死自以居摄践祚奉汉大宗之后为功显君缌缞弁而加麻环绖如天子吊诸侯服凡壹吊再防
　　史炤释文曰绖首戴也以苴麻为之谓之环者言其轻细如环之形【费本同】余按防服以情之轻重为等苴麻之绖重服也左齐晏桓子卒晏婴缞麤斩苴绖带杖菅屦杜预注曰苴麻之有子者取其麤也周礼王为诸侯缌缞弁而加环绖同姓则麻异姓则葛王莽自以居摄践祚不为母服防服天子吊诸侯之服以壹吊再防而已安肻以苴麻为绖乎记檀弓叔仲皮死其子子栁之妻衣缞而缪绖叔仲衍请繐缞而环绖郑注云缪绖士妻为舅姑之服也环绖吊服之绖也时妇人好轻细而多服此者孔頴逹正义曰缪绖谓绞麻为绖缪谓两股相交也五服之绖皆然惟吊服环绖不缪耳环绖者一股所谓纒绖也此即轻细如环之义史炤所谓轻细如环者本顔师古之説既言轻细安得以苴麻为之乎
　　通鉴三十七【凡一条】
　　天鳯元年和亲侯歙者王昭君兄子歙也中部都尉以闻
