<!-- { "loadSidebar": true } -->
　　代宗广德元年田承嗣为魏愽德沧瀛五州都防御使史炤释文曰魏博藩镇自田承嗣始传五世至田正入朝十年复乱更四姓传十世有州七曰贝魏博相磁洺卫余谓此通鉴书以魏博授田承嗣之始然此时命承嗣为魏博德沧瀛五州都防御使未须以贝魏博相磁洺卫七州为注详辩于二百六十六巻梁太祖开平元年
　　明经则诵帖括以求侥幸
　　史炤释文曰谓为机括而诵之余按高宗之时以刘思立之言明经加试帖举人乃总括经文以类聚之而诵习以应帖试谓之帖括括总括也非机括之谓
　　通鉴二百二十三【凡一条】
　　二年秋七月税天下青苗钱以给百官俸
　　史炤释文曰唐租庸调之法坏代宗始以畆定税而税以夏秋时以国用急不及秋苖方青即征之号青苖钱余按乾元以来天下用兵京司百僚俸钱减耗代宗即位推恩庻僚下议或以税畆有苖者公私咸济乃分遣宪官税天下地青苗钱以充百司课料若定夏秋二税则德宗即位方行其法非代宗也史明书秋七月税天下青苗钱安得谓不及秋即征之乎
　　通鉴二百二十四【凡二条】
　　大厯五年元载请割郿虢寳鄠盩厔李抱玉
　　史炤释文曰郿虢并扶风县名余谓史炤仅能引汉书地理志耳汉右扶风有郿虢二县及晋省虢县存郿县后魏于虢县地置武都郡西魏置洛邑县后周置朔州州寻废隋开皇初废武都郡大业初改洛邑县为虢县后魏又于郿县置平阳周城二县西魏改平阳为郿城后周废入周城县隋开皇十八年改周城曰渭滨大业二年改曰郿县扶风隋唐为岐州时为凤翔府
　　朕今亲御禁旅
　　史炤释文曰旅众也説文军五百人为旅余谓禁旅直言禁兵耳不必拘五百人为説
　　通鉴二百二十五【凡一条】
　　十四年泽州刺史李鷃上庆云圗诏曰卿云灵芝怪草异木何益于人
　　史炤释文曰卿如字文选卿云黼黻河汉谓司马长卿子云也后言瑞者以卿云为庆云皆取黼黻河汉之意【海陵本费本同】余谓史炤缪矣古者卿庆同音班固白雉诗永延长兮膺天庆叶韵音卿是也卿云即庆云晋天文志瑞云一曰庆云一曰景云嘉气太平之应也
　　通鉴二百二十六【凡五条】
　　沈既济上选举议曰责于侍郎则曰量书判资考而授之不保其往也
　　史炤释文以量书为句断注曰尚书掌七品以上选侍郎掌八品以上选皆有铨量之书所以叙其资地而进退之也【费本同】余观沈既济之议其上文曰考校之法在书判簿歴言词俯仰而巳是书判也非铨量之书也又曰量资积考非劳也是资考也非资地也唐择人之法有四曰身言书判身取其体貌丰伟言取其言辞辩正书取其楷法遒美判取其文理优长资考者限年蹑级谓之资课校殿最谓之考
　　京畿观察使崔寕
　　史炤释文曰天子千里地以逺近言之则言畿此指京师故谓之京畿余按古者王畿地方千里唐以长安为西京洛阳为东都有京畿都畿京畿观察部京畿诸州谓雍岐同华商邠也
　　德宗建中元年朝臣请赦刘文喜上皆不听曰微孽不除何以令天下
　　史炤释文曰孽庻子也犹木之有孽生故以为谕余按史炤此亦本之广韵然刘文喜岂唐之庻子哉凶孽妖孽皆孽也不专以庻子为义此言微孽犹凶孽之孽耳一百五十二巻梁武帝中大通二年魏高欢言嬖孽擅朝指郑俨徐纥也炤之误亦如此
　　刘海宾言于上曰臣乃陛下藩邸部曲
　　史炤释文曰藩谓为藩屏者凡郡国朝宿之舎率名邸邸至也言所归至也余谓炤説自通但初读者未易遽晓且以此释藩邸部曲四字其义犹欠明切唐人率称诸王邸第为藩邸谓籓国邸第也此説较简明寳应初上以雍王为天下兵马元帅故刘海宾自谓藩邸部曲
　　王国良遣使乞降犹疑未决
　　史炤释文曰犹余救切玃属其性多疑一説陇西人呼犬子曰犹好先行却住以俟其人遂曰犹豫犹疑亦犹豫之谓余以文埶观之不过言王国良犹持疑而未决降计耳犹之为义尚也如左传尚犹有臭其莠犹在贾谊所谓犹尚如此之犹不必引犹豫以释犹疑也
　　通鉴二百二十七【凡三条】
　　二年南至江淮闽越
　　史炤释文曰闽越东南越余按此言闽谓七闽之地及百越之地耳若以汉书言之则闽越之地今福建路是也东越之地今温州是也南越之地今交广是也岂得谓闽越为东南越乎一百六十七巻陈武帝永定元年注闽中亦误辩己见前
　　宣武节度使刘洽
　　史炤释文曰宣武节度使自刘佐始传四世而灭有汴颍宋亳余按新唐书方镇表建中元年分宋亳颍别为节度使寻号宣武节度使是时李勉以永平节度使镇汴州其后陷于李希烈至兴元元年刘洽破希烈复汴州始有汴宋颍亳四州寻徙宣武军治汴州洽改名佐佐传子士寕士寕为李万荣所逐是刘氏在宣武仅二世也何尝传四世哉
　　入敕使院擘裂杀之
　　史炤释文曰擘博厄切説文防也余按此乃分擘之擘非防也
　　通鉴二百二十八【凡三条】
　　四年外侵则汧渭为戎
　　史炤释文曰汧渭二氷出凤翔府寳鸡县余按二百一十八巻肃宗至德元载炤释汧陇之汧已误今又误汉书地理志渭水出陇西首阳县鸟防山而东流汧水出右扶风汧县西北水经注汧水东流合于渭渭水又东迳陈仓县唐改陈仓县为寳鸡县渭水则过寳鸡汧水不惟不出寳鸡且不至寳鸡矣陆防所谓外侵则汧渭为戎者谓吐蕃侵逼也汧水在唐陇州界渭水出唐渭州界代宗初吐蕃陷秦渭入大震关唐遂以陇州为极边故曰汧渭为戎
　　以李昌巙为京畿渭南节度使
　　史炤释文曰巙渠龟切【海陵本同】余按巙奴刀翻史炤卤莽以其字旁从防遂自为音切也
　　胶水蒋沇
　　史炤释文曰胶水在汉胶东县一曰宻水唐时胶西为宻州余按水经胶水出黔陬县胶山北过其县西又北过夷安下宻胶东当利县北入于海汉书地理志黔陬县属琅邪夷安县属高宻下宻县属胶东国无胶东县当利县属东莱郡唐书地理志莱州有胶水县莱州古东莱郡地胶水县葢当胶水下流入海之地非宻州也
　　通鉴二百二十九【凡二条】
　　朱泚推云梯载壮士攻城翼以轒輼
　　史炤释文曰説文淮名车隆穹为轒应劭曰轒輼匈奴车博雅以为柳车余按柳车非所以攻城应劭以轒輼为匈奴车者因汉书扬雄传砰轒輼破穹庐而为之注也葢轒輼者攻城之车兵法曰修轒輼距闉者三月而后成谓攻城也轒輼不特匈奴有之中国亦有此车
　　韩滉修坞壁起建业抵京岘楼堞相属
　　史炤释文曰京岘山名京大也即琅邪大岘山【费本同】余按韩滉时镇润州修坞壁起建业抵京岘京岘山在润州州治东五里琅邪之大岘山在沂州滉修坞壁自建业抵润州之京岘山耳安能絶江越淮抵沂州之大岘山邪况此时陈少游镇淮南而沂州又李纳廵属也韩滉决不能跨据他镇疆土而修坞壁盖滉以乘舆播迁欲阻江自守其治楼堞起升抵润皆自守规摹也
　　通鉴二百三十【凡二条】
　　兴元元年专虚名而不副之以实则诞谩而人情不趋史炤释文曰诞谩不经之称余谓妄为大言曰诞欺语曰谩皆虚而不实之谓非不经之称也
　　张献甫怒樊泽曰行军乃敢自圗节钺
　　史炤释文曰节以专杀斧钺以专断余按记王制诸侯赐鈇钺然后杀是斧钺以专杀也至于汉魏以下持节者亦得以专杀唐中世以后置诸镇节度使建节树六纛亦得以专杀故授节度使者谓之授旌节亦谓之授节钺若曰节以专杀斧钺以专断恐字义不可如此区别自是之后炤屡拈出此二语葢自以为得而不知其失也
　　通鉴二百三十一【凡四条】
　　进退羁碍
　　史炤释文曰羁马络头也碍谓羁所挂碍也余按羁者有所绊碍者有所止
　　钟虡不移
　　史炤释文曰虡音具余按经典释文及诸字书虡音巨无音具者此又蜀人土音之讹
　　贞元元年新州司马卢杞遇赦移吉州长史陈京赵需等争之不已上大怒左右辟易京顾曰赵需等勿史炤释文曰京姓也风俗通云郑公子段封京城其后因为氏顾其名余按陈京赵需等争卢杞移吉州长史事德宗大怒当时左右之臣皆辟开而易其故处陈京乃顾谓赵需等曰勿此一段稍识文理者皆知京之为陈京顾之为回顾也史炤以京为姓顾为名大似不识文理彼岂真不识文理哉其病在于不详观通鉴上下文而轻为注释至于板行其书以诳后学不知乃所以自彰其缪妄也
　　以李泌为陜虢都防御水陆运使泌宿曲沃将佐来迎史炤释文曰曲沃县名属绛州余按此非绛州之曲沃也绛州之曲沃晋封桓叔者也春秋之时晋以曲沃为别都葢自桓叔至武公宗庙在焉其地在大河之东李泌自长安赴陜州无缘迂路度河至绛州之曲沃水经注云曹阳亭在农县东十三里又东有曲沃城春秋时晋侯使詹嘉守桃林之塞处此以备秦时以曲沃之官守之故曲沃之名遂为积古之传肃宗至德二载广平王俶与郭子仪收西京安庆绪将张通儒等走保陜追至曲沃大破贼于新店遂入陜城此即李泌所宿之曲沃也绛州之曲沃人所共知陜州之曲沃人有不能知者矣吁地理之难言葢如此
　　通鉴二百三十二【凡二条】
　　陆防上奏曰以逆泚之偸居上国怀光之窃保中畿史炤释文曰天子千里地以逺近言之则言畿当天下之中故谓之中畿余按陆贽所谓怀光窃保中畿谓怀光窃保河中也宗开元八年以河中为中都河东河西为次赤县余县皆为次畿县怀光据河中诸县皆为所有故言中畿盖洛阳为东京则河南府诸县为东畿长安为西京则京兆府诸县为西畿河中府居两京之中以为中都故谓之中畿也
　　二年百姓至蒸鬰手足以避役
　　史炤释文曰蒸火气上行也熨持火所以申缯也余按以火申缯固谓之熨然此言以火熨手足耳不必以申缯为释











　　通鉴释文辩误巻十
<史部,编年类,通鉴释文辨误>
　　钦定四库全书
　　通鉴释文辩误巻十一　　宋　胡三省　撰
　　通鉴二百三十三【凡二条】
　　三年李泌曰太子安有异谋彼譛人者巧诈百端虽有手书如晋愍懐衷甲如太子瑛犹未可信
　　史炤释文曰愍怀谓晋愍帝怀帝也【海陵本同】余谓李泌正引贾后譛杀愍怀太子遹事通鉴于八十三巻晋惠帝元康九年纪愍怀手书事甚详史炤且不能考岂可释通鉴以传世乎
　　七年韦臯遣三部落总管苏峞将兵至琵琶山
　　史炤释文曰琵琶川地名东奚所居余按琵琶川者东蛮所居蜀之徼外未尝有奚也炤误
　　通鉴二百三十四【凡三条】
　　九年偾军蹙国
　　史炤释文曰偾僵仆也偾军谓军不严整若僵仆也余谓偾军者覆军也军为敌人所败颠覆不能复振若人之颠仆不能复起也
　　万荣纵欲跋扈势何能为
　　史炤释文曰扈篱也水居者于水未至为扈水去则大鱼防扈而出小鱼独留余按防扈之语自汉有之释者以强梁为言史炤今以大鱼防扈为説夫炤所谓扈者海濒之人于海澨挿竹为之其字作沪大鱼防沪东南濒海之人初无此语中土之人与西北之人安知鱼之防沪而为是语邪炤説可谓僻陋而不通从彊梁之説为是
　　十年云南王异牟寻令崔佐时衣牂柯服而入
