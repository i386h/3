<!-- { "loadSidebar": true } -->
　　通鉴释文辩误巻十一
　　钦定四库全书
　　通鉴释文辩误巻十二　　宋　胡三省　撰
　　通鉴二百五十八【凡三条】
　　昭宗大顺元年李存孝擒孙揆韩归范紤以素练史炤释文曰其字未详【海陵本同】余按丁度集韵音充夜翻以防维持之也二百六十九巻梁均王干化四年音昌者切亦非
　　惟华邠凤翔鄜夏之兵会之
　　史炤释文鄜作鄄注曰吉掾切地名余按通鉴言诸镇之兵会伐李克用者也华者镇国军之兵也邠者静难军之兵也凤翔者岐陇之兵也鄜者保大军也夏者定难军也通鉴前书张濬防宣武镇国静难保大定难诸军于晋州可以见矣史炤以鄜为鄄不考故尔鄜音夫
　　二年成都军民强弱相陵将吏斩之不能禁乃更为酷法或断腰或斜劈
　　史炤释文曰劈博厄切分也【海陵本同】余按音博厄切者乃擘字其字下从手不从刀从刀者音普壁翻剖也
　　通鉴二百五十九【凡一条】
　　干寕元年刘建锋马殷引兵至澧陵
　　史炤释文曰澧陵楚地余按唐书地理志醴陵县属潭州澧当作醴史炤以其地在战国时属楚邪自秦罢侯置守之后不当单引战国地理以释唐时州县以马殷后封楚王遂以其地为楚地邪则此时刘建锋主兵马殷特偏将耳且其兵方至醴陵未得湖湘块土其地既未属马殷殷又未受封为楚王可遽以醴陵为楚地乎其义例不明有如此者
　　通鉴二百六十【凡一条】
　　二年上曰就使沙陀至此朕自有以枝梧
　　史炤释文曰梧五故切斜相抵触也余按唐昭宗所谓枝梧者正引汉书诸将慴伏莫敢枝梧之枝梧为説如淳汉书注曰枝梧犹枝也臣瓒曰小柱为枝斜柱为梧今屋梧斜柱也未尝以斜相抵触为义枝梧皆读如字
　　通鉴二百六十一【凡二条】
　　四年朱友恭攻黄州瞿章弃城南保武功寨
　　海陵本释文作翟章注云翟直格切姓也又音狄余考通鉴上下文乃瞿章非翟章也瞿音其俱翻
　　葛从周奔还杨行宻追之及于渒水
　　史炤释文曰渒普计普卖二切水在丹阳【海陵本同】余按类篇渒音必至翻水名在弋阳今渒河在来逺镇西十里来逺镇即东正阳也东至寿州二百里史炤音释俱非也
　　通鉴二百六十二【凡一条】
　　天复元年王珂遣间使告急于李克用
　　史炤释文曰间使间谍之使【费本同】余谓敌兵断道遣使者投间道而行谓之间使非间谍之使也此后多有以间使为间谍者不欲偻数观者详之
　　通鉴二百六十三【凡一条】
　　二年削渍松柹以饲御马
　　史炤释文曰柹鉏里切【海陵本同】余按音鉏里切者果名松柹之柹音孚吠翻斫木札也时凤翔受围积乆刍竭故削松柹令薄渍以饲马详考字书果木之柹今人作柿乃木札之柿字也从孚吠切木札之柿今人作柹乃果名之柹字也从鉏里切炤音之误颇亦由此二百八十巻晋高祖天福元年二百九十三巻周世宗显德四年削柹音皆误
　　通鉴二百六十四【凡六条】
　　三年李克用笑曰贼欲有事淄青
　　史炤释文曰淄青并州名属河南道余按炤释淄青与二百三十三巻宪宗元和十年二百五十五巻僖宗中和二年释淄青之误同而更添属河南道四字夫淄青之属河南道是唐天寳以前十道按察采访使所统自分建藩镇而淄青自为一道号平卢节度使李克用言贼欲有事淄青者时平卢节度使王师范举兵袭取朱全忠之兖州克用知全忠将攻师范故云尔
　　成汭作巨舰齐山截海劈浪之类甚众
　　史炤释文曰劈匹歴切破也又博厄切分也【费本同】余谓从匹歴切为是辩已见前
　　李嗣昭等复取振武城杀吐谷浑降者二千余人史炤释文曰吐谷浑西域国居松山之阳洮水之西余按吐谷浑自高宗时为吐蕃所破举国内徙其国之故地尽入吐蕃此时吐谷浑多居代北不复在松山之阳洮水之西矣
　　天祐元年陈班贬凑州司戸
　　史炤释文曰凑千侯切又则侯切余按新旧唐书地理志无凑州凑当作溱贞观十六年开山洞置溱州溱州时属黔中节度使然凑字亦无千侯切一音
　　朱全忠表称邠岐兵逼畿甸请上幸洛阳
　　史炤释文曰天子千里地曰畿天子五百里曰甸余按禹贡天子五百里甸服孔安国注云规方千里以为甸服去王城面五百里面五百里则自东至西千里自南至北亦千里王畿千里以四方言之甸服五百里以一面言之畿即甸也非有千里五百里之殊若周礼夏官九畿之籍方千里曰国畿则王畿也禹贡之甸服也其外方五百里曰侯畿又其外方五百里曰甸畿侯畿则禹贡之侯服也若甸畿已为禹贡绥服周官之甸畿非畿甸之谓也
　　皇后出自捧玉巵以饮全忠
　　史炤释文曰巵古字作觚饮酒器也余按觚有棱之器也巵圆器也古字未必以巵为觚盖炤以为觝即巵字误作觚耳炤又曰古以角作觝受三升审观炤释葢袭用应劭汉书注而不能尽用之也劭云巵饮酒礼器也古以角作受四升古巵字作觝郑礼器注凡觞一升曰爵二升曰觚三升曰觯四升曰角五升曰散史炤谓觝受五升既与应劭异抑以郑所谓觯者为觝与然后世之玉巵非古之觝也
　　通鉴二百六十五【凡二条】
　　泌阳刘存
　　史炤释文曰泌阳县名属泌县余按炤既曰泌阳县名矣不应又曰属泌县是必曰属泌州而误作属泌县也然泌州本昌州治枣阳唐武德五年改为唐州天祐三年朱全忠徙治泌阳表更名泌州此时唐州未改为泌州不当以泌阳属泌州为释欧史职方考只书唐州
　　昭宣帝天祐二年封皇弟褆为颍王
　　史炤释文曰褆时尔切余按温公注子褆以支翻又音题未尝从时尔切
　　通鉴二百六十六【凡六条】
　　梁太祖开平元年梁王入舘于魏魏博节度使罗绍威恐王袭之
　　史炤释文曰魏博唐之藩镇也节度贝博魏相磁洺卫七州治魏州【海陵本同】余按唐代宗广德元年平史朝义以田承嗣为魏博德沧瀛五州都防御使是年夏五月丁卯制分河北诸州以魏博德为魏州管此藩镇之始也大歴七年魏博节度使田承嗣表分魏州置澶州八年昭义节度使薛嵩薨承嗣袭取相贝洺卫磁诏诸镇讨之卢子期之败磁州复归于昭义而淄青李正已取德州遂为己有承嗣所有者魏博贝相澶卫洺七州田悦之败洺州复归于昭义自此世袭更史氏何氏乐氏罗氏皆保有六州故罗绍威之悔诛牙兵谓人曰合六州四十三县鐡不能为此错安得七州哉
　　山后八军廵检使李承约
　　史炤释文曰山后八军谓涿营瀛莫平蓟妫檀皆属卢龙节度使卢龙乃幽州范阳郡也【海陵本同】余按涿营瀛莫平蓟妫檀此卢龙廵属八州非山后八军也涿营瀛莫平蓟皆在山前惟妫檀在山后又有新武二州与妫檀为四州置八军以备契丹河东故有山后八军廵检使卢龙古塞名在平州肥如县燕慕容令所谓守肥如之险者也唐武德初改肥如为卢龙县后置卢龙军于其地寻又以范阳节度使为卢龙节度使而治幽州卢龙之地非幽州范阳郡地也若曰卢龙节度使治幽州范阳郡则可矣
　　朱全昱睨帝曰朱三汝本砀山一民也
　　史炤释文曰砀山秦之砀郡在唐为宋州余按汉书地理志梁国故秦砀郡顔师古注曰以有砀山故名砀郡汉初置梁国都砀后都雎阳应劭曰砀山在砀县东括地志曰砀山县本汉砀县在宋州东一百五十里是则砀山县唐属宋州不为宋州也宋州治睢阳唐志云光化二年朱全忠以砀山虞城单父曹州之成武表置辉州则砀山县此时属辉州矣
　　以养子宣武节度副使友文为开封尹
　　史炤释文曰宣武节镇本治宋州梁徙于汴州【海陵本同】余按唐肃宗乾元二年置汴滑节度使治滑州上元二年废寳应元年复置河南节度使治汴州代宗以田神功为汴宋节度使亦治汴州大厯中李灵曜作乱于汴州命淮西节度使李忠臣等讨平之因命忠臣以淮西节度治汴州德宗建中二年分宋亳颍别为节度使以宋州刺史刘洽为之治宋州寻号宣武节度使此宣宋节度治宋州之始也至兴元二年刘洽破李希烈得汴州遂徙治焉自此迄于唐亡宣武节度皆治汴州未尝徙也及梁受唐禅定都汴州乃复徙宣武节度于宋州而汴州置开封尹史炤殆未尝深考本末也
　　以权知荆南留后高季昌为节度使
　　史炤释文曰高季昌字赂孙陜州陜石人余按五代史高季昌字贻孙非字赂孙也陜州峡石人非陜石也
　　二年晋兵犹屯余吾寨
　　史炤释文曰余音余又音徐余吾水名在朔方即其地以为寨【海陵本同】余按汉书朔方有余吾水时晋兵救上党而屯余吾寨炤指朔方之余吾水为注计其地之相去无乃太逺汉书地理志上党郡有余吾县章怀太子贤注曰余吾故城在今潞州屯留县西北晋兵所屯正此地也
　　通鉴二百六十七【凡三条】
　　三年岐王置翟州于鄜城
　　史炤释文曰翟直格切余谓翟当读为狄春秋战国时岐梁泾漆之北皆戎狄之地岐王置翟州盖取诸此
　　刘守文以重赂招诱契丹吐谷浑之众
　　史炤释文曰吐谷浑乞伏干归之苗裔自后魏以来名见中国居于青海之上焉余按吐谷浑徒河鲜卑慕容渉归之庻长子晋时度漠而西居于青海之上其后遂以为部落之名自晋以来通鉴书吐谷浑屡矣史炤前此释文亦言其出于鲜卑慕容氏于此忽以为乞伏干归之苗裔乞伏干归据河陇在东晋太元间当是时吐谷浑立国乆矣乌得以为乞伏干归之苗裔乎炤释前后抵牾大率如此又按高宗之世吐谷浑为吐蕃所破徙鄯州寻徙灵州唐为置安乐州以处之后吐蕃复取安乐州而残部徙朔方河东今刘守文所招诱者河东管内云朔等州之吐谷浑也不在青海之上
　　四年晋王卧帐中张承业褰帐抚王曰此岂王安寝时邪
　　史炤释文曰褰帐説文绔也余按説文所谓褰绔盖因春秋传征褰与襦而有此説张承业褰帐言褰开晋王所卧之帐耳安可以褰绔为释
　　通鉴二百六十八【凡四条】
　　梁太祖干化元年南平襄王刘隐病亟
　　史炤释文曰亟纪力切敏疾也又去吏切余按礼记夫子之病革矣革读与亟同病亟言病势危急也不当以敏疾为释若去吏切之亟数数也愈非病亟之义史炤大抵只据广韵为释文更不寻绎通鉴文义其敝至此
　　二年帝夜遁旦至冀州蓨之耕者皆荷鉏奋梃逐之史炤释文曰梃木片余按此即孟子所谓制梃以挞秦楚之坚甲利兵之梃梃者杖也岂木片之谓乎此亦信用广韵之过也
　　博王友文来朝请帝还东都
　　史炤释文曰朝请才性切余谓朝请之请汉书固音才性翻然通鉴书博王友文来朝朝字当句断请帝还东都请当读如字朝字属上句请字属下句文理晓然史炤惟不知句读遂并文理失之是后二百七十一巻均王祯明五年林思谔来朝请幸所治炤亦以朝请释之其误同
　　均王干化三年徐温曰浙人轻而怯
