<!-- { "loadSidebar": true } -->
　　史炤释文曰汉牂柯郡唐为牂州属江南道羁縻州牂柯系船杙也楚灭夜郎军至且兰椓船于岸因以名其处牂柯服谓牂柯人所服也余按史炤止祖述汉书注言牂柯郡所以得名之由未及唐时所谓牂柯也新唐书曰牂柯蛮在昆明东九百里东距辰州二千四百里其南千五百里即交州故通鉴下文载佐时之言曰我大唐使者岂得衣小夷之服小夷正指牂柯蛮
　　通鉴二百三十五【凡三条】
　　十二年以浑瑊王武俊并兼中书令
　　史炤释文曰浑戸本切本浑沌氏之后【海陵本同】余按浑瑊鐡勒九姓浑部之后世为臯兰州都督安得为浑沌氏之后乎自安史反瑊从其父释之在兵间父子各立战功至德宗时瑊之劳绩尤为显著通鉴盖屡书不一书而足史炤前固尝释浑瑊矣至此方以为浑沌氏之后何邪又按刘禹锡集有送浑大夫赴丰州诗曰凤衘新诏降恩华又见旌旗出浑家则浑字读从上声无亦其时浑氏功名鼎盛时人不敢言其出于藩落而为之讳遂以为浑沌氏之后邪观唐世言氏族者本其所自出必各引前世帝王公侯卿大夫士之着见者或以国或以邑或以氏或以諡或以字或以官亦或以名者往往多有傅防今亦无从而辨正之也二百四十五巻文宗太和八年浑鐬炤释同
　　韦渠牟形神恌懆
　　史炤释文曰恌余招切忧也悸也余按恌音他雕翻即轻恌之恌
　　十六年泗州刺史张伾出兵攻埇桥
　　史炤释文曰埇桥地名在淮泗一曰道上加土为埇余按泗水固合于淮然言埇桥在淮泗抑以为在淮泗之交邪抑以为在淮泗之间邪此等注书胸中实无定见而持两端之説而道上加土曰埇又因甬道而创生此义皆非确论也埇桥在徐州南界唐后置宿州于此江淮运船所必由之路也二百四十二巻穆宗长庆二年埇桥注又误
　　通鉴二百三十六【凡一条】
　　顺宗永贞元年制以积疹未复其军国政事权令皇太子纯句当
　　史炤释文曰疹止忍切乆疾也【海陵本同】余按疾疹之疹音丑刃翻从止忍切乃疮疹瘾疹之疹此疹既以乆疾为释不当从疮疹瘾疹之音二百四十三巻穆宗长庆四年嗜欲胜而疾疹作炤释又误
　　通鉴二百三十七【凡一条】
　　宪宗元和元年阿跌光进本出河曲歩落稽
　　史炤释文曰阿跌氏其先河曲诸部贞观初内属赐姓李余按歩落稽即稽胡也自后魏以来已居塞内其内属乆矣阿跌光进兄弟元和初以军功赐姓亦非贞观初也
　　通鉴二百三十八【凡三条】
　　四年许孟容曰臣为陛下尹京畿
　　史炤释文曰天子千里地以逺近言之则言畿也余按史炤徒知以王畿千里释畿字为是説者屡矣终不足以发明通鉴所书之义按唐以洛阳为东都以河南府汝州为都畿以长安为西京以京兆凤翔同华商邠等府州为京畿然此时许孟容为京兆尹自言尹京畿则止言京兆不及他州葢京兆府以长安万年两赤县为京县余县为畿县故孟容自云尹京畿也古人之言其取义各有攸当当博考而求其所以言之意固不可胶柱一説以为释
　　四年悉甲压境号曰伐赵
　　史炤释文曰悉其兵甲以镇压疆境余按谭忠説田季安以伐赵言悉甲压境谓悉举魏博之兵以压赵境非以镇压魏博之疆境也举兵以临敌境曰压炤释非
　　五年伊宥为安州刺史母卒于长安不时发防郗士美先备篮舆即日遣之
　　史炤释文曰篮竹也以为舆余按篮舆以竹为之非竹名也篮舆谓之担子东南只谓之轿子
　　通鉴二百三十九【凡五条】
　　七年成德兖郓使者
　　史炤释文曰兖郓二州名余谓兖郓固是二州名此书成德兖郓使者言二镇所遣之使者也王承宗时为成德节度使李师道时为兖郓等州节度使兖郓未赐军号故止称兖郓犹田承嗣未赐天雄军号止称魏博也通鉴书唐藩镇或以军号或以州读者自审别之可也
　　八年夏绥节度使张煦
　　史炤释文曰夏绥二州名余谓此亦以二州为节镇之名犹兖郓也
　　十年是时发诸道兵讨吴元济而不及淄青
　　史炤释文曰淄青二州名余按淄青与兖郓共一镇也李师道承父兄之业有兖郓淄青曹濮登莱齐宻沂海十二州初肃宗置淄青兖郓二节度使自侯希逸引平卢兵保青州而淄青兼有淄青平卢节度之号自李正已并有兖郓淄青十五州而兖郓遂兼淄青平卢之号师道正己之孙也据有十二州于河南诸镇最为强大时人或以兖郓称之或以淄青称之或以平卢称之其实一镇也二百五十五巻僖宗中和二年淄青亦犹是也
　　兵将相失心孤意怯难以有功
　　史炤释文以心孤为心狐注曰谓心若狐之疑也余以上下文求其义葢谓兵与将相失则兵士之心孤心孤则意怯以此为説文理甚明顺何必以孤为狐曲为之説邪
　　十一年柳公绰曰京兆为辇毂师表
　　史炤释文曰毂辐所凑也唐以京兆为师表谓四方所辐凑也故曰京兆为辇毂师表余按自汉以为京兆者率曰待罪辇毂下葢谓京师在辇毂之下也言京兆为辇毂师表谓京兆之下以京尹为师表耳下巻十三年辇毂误同
　　通鉴二百四十【凡一条】
　　十二年裴度观筑城于沱口董重质帅骑出五沟邀之大呼而进李光顔与田布力战拒之贼退布扼其沟中归路
　　史炤释文曰扼持也谓分布而持扼余按通鉴上下文布谓田布也非分布之布
　　通鉴二百四十一【凡六条】
　　十四年刘悟见李公度执手歔欷
　　史炤释文曰欷叹息貌余按字书欷泣余声葢欷者抆涕而收泗之声非叹息貌二百七十二巻后唐庄宗同光元年释欷误同
　　田正与刘悟相见于客亭即受旌节驰诣滑州史炤释文曰説文游车载旌析羽注所以精进士卒节长一尺二寸凡为使者持之余按周礼斿车载旌注云斿车木路也析羽五色象其文德也説文曰旌析羽注旄首所以精进士卒炤释逸旄首二字遂不成文理记曲礼武车绥旌德车结旌注云武车兵车绥谓垂舒之也尽饰也德车乗车结谓收敛之也不尽饰也正义曰旌谓车上旗旛也兵车尚威武故舒散旗旛垂绥然德车德美在内不尚亦奕故结纒其旒着于竿也兵车谓革路德车谓玉路金路象路木路既皆有旌特以绥结为别固不专以精进士卒为义又周礼掌节凡邦国之使有虎节人节龙节皆金也以英荡辅之英荡函也所以盛节此史炤所谓长尺二寸者也又有符节玺节旌节注云符节如今宫中诸官诏符也玺节者今之印章也旌节者今使者所拥节是也三礼义宗云节长尺二寸秦汉以下改为旌之形是则后世之节畧如古旌节之制而尺二寸之节后世不复有矣唐制节度使赐双旌双节行则建节树六纛是所谓旌节也岂得以古者斿车载旌节长尺二寸释唐之旌节乎
　　邠寜节度使李光顔
　　史炤释文曰邠寕二州名余按新唐书方镇表是年置邠寕庆三州节度使史特提邠寕二字以为节镇之名其例犹淄青魏博镇冀也二百七十九巻后唐潞王清泰元年辩同
　　沉酣昼夜獶杂子女
　　史炤释文曰獶杂读为獶杂余按乐记曰及优侏儒优杂子女故注云优杂当读为獶杂今通鉴书獶杂炤又释曰读为獶杂何居
　　穆宗长庆元年瀍为颍王
　　史炤释文曰颍于轸切州名余按颍余顷翻炤音非
　　刘总奏分幽涿营为一道
　　史炤释文曰涿郡也余按古固有涿郡隋唐并汉之燕国涿郡为幽州涿郡天寳元年改幽州涿郡为幽州范阳郡而涿郡遂不见于史况幽营皆州名不应独释涿为郡代宗大厯四年范阳节度使朱希彩表析幽州之范阳归义固安置涿州则刘总所奏者幽州涿州营州欲分为一道非涿郡也
　　通鉴二百四十二【凡四条】
　　昭义节度使刘悟
　　史炤释文曰泽潞藩镇自刘悟传至刘正传三世而灭有州五曰邢汾晋泽潞号昭义节度余按德宗以昭义军号赐泽潞以宠李抱真非始于刘悟昭义节度领潞泽邢洺磁五州未尝领汾晋也
　　起复田布为魏博节度使至魏州号哭而入居于垩室史炤释文曰垩乌故切余按垩乌各翻从乌故切非
　　朱克融焚掠易州涞水遂城满城
　　史炤释文曰涞水名出涿郡余按涞固是涿郡水名以唐时言之涞水则县名也属易州涞水县乃汉涿郡遒县地隋开皇元年以范阳为遒更置范阳县于此地六年改范阳曰固安八年废十年又置永阳县十八年改为涞水因涞水以名县也唐因之
　　二年军士日给不过陈米一勺
　　史炤释文曰陈米腐米也余谓陈米至腐败不可食矣陈米谓藏之积年者耳
　　通鉴二百四十三【凡四条】
　　四年贬李绅为端州司马张又新等犹忌绅日上书言贬绅太轻上许为杀之
　　史炤释文曰杀所介切削也余详观通鉴上文李绅自戸部侍郎贬端州司马葢逺谪也张又新等犹日言其太轻是欲寘之死地故上许为杀之杀当读如字史炤音义殊不可晓
　　马存亮自负上入军中
　　史炤释文曰负戴也余谓在首为戴肩背为负
　　上怪裴度奏状无平章事以问韦处厚处厚具言李逢吉排沮之状
　　史炤释文曰沮将豫切沮坏也余按字书沮止沮坏之沮音在吕翻炤音之误辩已见一百四十二巻齐东昏侯永元元年今此字义稍异故复出之
　　敬宗寳厯二年宣索左藏见在银十万两金七千两悉贮内藏
　　史炤释文曰左藏藏四方所献金玉珠贝玩好之库也余按汉官有中藏府属司农晋少府属官有左右藏令东晋及宋有外左库内左库齐梁陈有右藏无左藏北齐有左右藏令丞属太府隋唐皆然唐左藏有东都西库朝堂库右藏有内库外库新唐书百官志左藏署令掌钱帛杂防天下赋调右藏署令掌金玉珠寳铜鐡骨角齿毛防畵则左藏库者藏天下赋调之物非四方所献也
　　通鉴二百四十四【凡三条】
　　文宗太和六年李德裕奏修卬崃关
　　史炤释文曰卭崃山名在沈黎郡余按汉书地理志蜀郡严道县有卭崃山严道故青衣也汉武帝置沈黎郡汉光武建武十九年置青衣郡安帝延光元年置蜀郡属国都尉新唐书地理志卭崃关在雅州荣经县界祝穆曰卭崃关在黎州北九十里黎雅二州固皆汉沈黎郡地然自汉至唐州县之建置离合苟不详考而言之读者殊未知汉沈黎郡今为何地也
　　七年府兵内铲
　　史炤释文曰铲字未详余按字书无铲字今人多读为刬音楚限翻
　　杜牧孙子序汉高祖言指踪者人也
　　史炤释文作指纵注曰纵子用切萧何传发縦指示兽处者人也顔师古注云发縦谓解绁而放之也指示者以手指示之今俗言放狗余按杜牧注孙子序及通鉴诸本皆作指踪顔师古以汉书本皆不为踪字而读者乃以为踪迹之踪故以发踪为非而纵读如字由师古之言而推之则唐人固多有读发纵为发踪者今杜牧言指踪则习唐人之言径以指示兽踪为説也依杜牧文义释之指踪当读为踪迹之踪若以为指纵音子用切则反害于文义矣使顔师古复生亦必就杜牧文意为之音义必不如史炤之拘泥而入于迂僻也
　　通鉴二百四十五【凡四条】
