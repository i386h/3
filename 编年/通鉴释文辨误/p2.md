<!-- { "loadSidebar": true } -->
　　秦昭襄王五十二年齐人隆技击
　　史炤释文曰技巨至切【海陵本同】余按技渠绮翻炤音非
　　庄襄王二年蒙骜伐赵定太原取楡次狼孟等三十七城
　　史炤释文曰次一音慈余按楡次县自汉至唐及宋未尝改名读皆如字史记诸家音注及正义皆无音汉书音义亦无音惟武威郡揟次县孟康注曰揟音子如翻次音咨一作恣亦无慈音然此乃武威揟次县也与太原楡次县不相关未知史炤何所据也
　　三年毛公薛公见信陵君曰公子所以重于诸侯者徒以有魏也
　　史炤释文曰重直用切【海陵本同】余按文义此乃轻重之重音直陇翻若音直用翻乃再三之义考经典释文可见
　　始皇六年秦逾黾阨之塞以攻楚不便
　　史炤释文曰黾弥兖切【海陵本同】余按续汉志江夏郡鄳县古冥阨之塞也史记正义曰黾阨之塞在申州黾音盲炤音非
　　九年文信侯诈以舎人嫪毐为宦者
　　史炤释文曰嫪卢道切【海陵本同】余按顔师古汉书音义嫪音居蚪翻许愼曰郎到翻姓也无卢道切者得非蜀人以道理之道为去声乎公休河内人生长京洛未必操蜀音也
　　通鉴七【凡八条】
　　二十三年王翦取陈以南至平舆大破楚师至蕲南史炤释文曰楚地江夏有蕲春亭【海陵本同】余按汉书地理志沛郡有蕲县史记正义曰蕲徐州县此以唐时疆理言也以汉地理言之陈沛接境王翦既破楚师至沛郡之蕲县南楚时都寿春遂渡淮而灭楚若以为江夏之蕲春则已越寿春而南近大江以道理考之史炤之误明矣
　　雍门司马
　　史炤释文曰雍纡龙切齐城门【海陵本同】余按左传晋围齐伐雍门之萩经典释文雍音于用翻
　　二十六年郡置守尉监
　　海陵本释文曰监居衘切余谓守尉监皆秦分三十六郡所置官名此监当从去声若监郡之监则监字从平声记王制天子使其大夫为三监监于方伯之国陆德明释文监古暂翻监于古衘翻可以见矣
　　二十八年始皇东行郡县上邹峄山
　　史炤释文曰峄山在东海【海陵本同】余按汉书地理志鲁国邹县峄山在北应劭注曰邾文公迁于绎即此括地志邹峄山在兖州邹县南二十二里盖县有迁徙故汉时峄山则在县北唐时则在县南也恶得在东海邪
　　三十五年写蜀荆地材皆至关中
　　史炤释文曰写四夜切舎车解马为写或作卸【费本同】余谓此非舎车解马之卸乃前写放宫室之写【通鉴二十六年云每破诸侯写放其宫室作之咸阳北阪上】写读如字写之为义除也尽也晋时人多説写字杜预注左传云写器令空郗夫人语二弟云倾筐倒写皆除尽之义
　　始皇曰吾慕真人自谓真人不称朕
　　海陵本释文曰称去声不称不惬意也余谓始皇初并天下自称曰朕至此不称朕耳称当从平声
　　三十七年将军恬赐死以兵属裨将王离
　　史炤释文曰属音蜀附也【费本同】余谓属音之欲翻付也上将赐死以兵付裨将安有属附之义哉
　　以水银为百川江河大海机相灌输
　　史炤释文曰机弩括也相息亮切羣经音辩相训共言机共灌输也余按説文主发谓之机弩之有机亦主于发故谓之机此所谓机相灌输止言发机以相灌输耳不可径以弩括为释若以此释上文机弩可也【上文云上为机弩有穿近者辄射之】释机相灌输则非也相音息亮切者赞相之相相视之相也若相灌输之相读当从平声炤读从去声义何所取又引羣经音辩相训共则亦当从平声决无读从息亮切之理
　　通鉴八【凡四条】
　　二世二年章邯守濮阳环水
　　史炤释文曰环户班切【海陵本同】余按汉书音义环音宦凡环玦之环读如字环绕之环音宦
　　主重明法
　　史炤释文曰重直龙切【海陵本同】余按二世之言曰凡所为贵有天下者得肆意极欲主重明法也是以肆意极欲与主重明法为二事主重者谓君臣之势上之所主者重则下之势轻重音直陇翻直龙切非
　　项羽军漳南
　　史炤释文曰漳南漳水之南山海经曰漳水出荆山余按山海经曰漳水出荆山南注于沮水此左传所谓江汉沮漳楚之望也项羽军漳南与章邯相持在唐相州阳县界下文项羽使蒲将军引兵度三户军漳南服防注曰三户漳水津也孟康注曰在邺西南三十里此岂荆山之漳水哉九十七卷晋康帝建元二年赵王虎投王波父子之尸于漳水海陵释文之误与此正同详辩于后
　　二世梦白虎齧其左骖马杀之
　　史炤释文曰三马为骖【海陵本同】余按王肃云古者一辕之车夏后氏驾两马谓之丽殷益以一騑谓之骖周人又益以一騑谓之驷自时厥后夹辕曰服两旁曰骖诗所谓两服上襄两骖鴈行者也史言左则必有右骖不当引三马为骖以释左骖
　　通鉴九【凡五条】
　　汉高帝元年秦王婴降轵道旁
　　史炤释文曰字书云车轮之穿为轵余按汉书注徐广曰轵道在霸陵苏林曰在长安东十三里汉宫殿疏曰轵道亭东去霸城观五里东去霸水百歩乌得以车轵为説邪
　　项羽立董翳为翟王都高奴
　　史炤释文曰翟直格切【海陵本同】余谓上郡古白翟所居故以翳为翟王古字翟狄通炤音非
　　立呉芮为衡山王都邾
　　史炤释文曰古邾子国即邾县属江夏余按古邾国汉鲁国邹县也若江夏之邾县先儒以为楚灭邾徙其君于此非古邾子国也
　　二年诸将尽讙
　　史炤释文曰讙与欢同余谓讙与諠同讙者哗然不服之声欢者忻然相得之意诸将尽讙者不服之声也讙音许元翻
　　楚追击汉军至灵壁东睢水上
　　史炤释文曰睢水在梁国睢阳【海陵本同】余按水经注睢水出陈留县西蒗荡渠而东北流又东北过睢阳县南又东北过相县南又迳彭城之灵壁东而东南流项羽败汉王处也以此观之睢水固过睢阳而楚追败汉军处乃在灵壁东之睢水上不在睢阳也二百五十一卷唐懿宗咸通九年睢水注误与此同
　　通鉴十【凡一条】
　　四年汉王不可必身居项王掌握中数矣
　　史炤释文曰数去声余按汉书音义数所角翻史记正义色庾切己非矣况从去声哉
　　通鉴十一【凡六条】
　　五年项王分其骑为四队四乡
　　史炤释文曰队音隧余按此乃羣队之队音徒对翻乡读曰向言项王分其从骑为四队四向以御汉军文意甚明汉书王莽置六乡六队顔师古曰队音遂葢因莽仿周礼乡遂之制而为之音若引以音羣队之队则误矣
　　田横与其客二人乘传诣洛阳
　　史炤释文曰乗者依乗符而行若使者持节尔者以木为之长尺五书符于上以为信余按如淳汉书注曰四马高足为置中足为驰传下足为乘一马二马为轺急者乗一乗师古曰若今之驿古者以车谓之车其后单置马谓之驿骑此乃驿之非符之也史炤自是以后凡释乗处或以为车或以为符其曰车者依汉书音义而为说其曰符者则臆见横于中终不知其误也
　　娄敬戍陇西过洛阳脱挽辂
　　海陵本释文曰辂音洛余按苏林汉书注曰辂音冻之一木横遮车前二人挽之三人推之顔师古曰辂音胡格翻音同广韵音涸若从苏音洛当作史炤曰辂音路亦非也
　　周自后稷封邰
　　史炤释文曰邰在右扶风功县余按班志右扶风有斄县【斄古邰字】又有武功县顔师古注曰斄即今武功故城是史记正义曰雍州武功县西南二十三里故斄城是也葢邰与武功在汉时为两县并属右扶风后世则省邰县并入武功县至唐则功县属雍州而扶风为岐州顔师古张守节皆引唐时州县以释古邰城所在史炤不能深知厯代郡县之离合径言邰在右扶风武功县殊不知汉右扶风所领邰自是邰县武功自是武功县至唐则古邰城在雍州功县界内岂可以为在右扶风武功县邪若曰在唐雍州武功县则可矣
　　伤夷者未起
　　史炤释文曰伤夷读曰创夷余谓伤夷皆读如本字文意自明何必读伤字为创字邪
　　六年亟发兵坑竖子耳
　　史炤释文曰亟欺冀切又音急余按字书亟从欺冀切者其义数数也此言亟发兵犹言急发兵也亟音纪力翻其义疾也趣也急也亟字有急义而无急音至一百三十二巻宋明帝泰始三年亟字兼有去吏纪力二切是又两存其音而不审其义之各有攸当也
　　通鉴十二【凡二条】
　　八年上撃韩王信余寇于东垣
　　史炤释文曰高帝十一年更名真定国余按高帝十一年击陈豨豨将赵利守东垣帝攻之卒骂帝既防东垣卒骂者斩之不骂者原之因改东垣曰真定是改东垣县为真定县也至武帝元鼎四年始置真定国高帝曷尝置真定国哉
　　十二年汉别将撃英布军洮水南北皆大破之
　　史炤释文曰洮音兆在淮南【海陵本同】苏林曰洮音兆徐广曰洮音道在江淮间余谓史炤引用苏音而所谓在淮南者因英布王淮南遂簒取徐广之説以为洮水在淮南意之也按通鉴上文布军既败走江南高祖令别将追之别将撃布军于洮水南北皆大破之则洮水在江南明矣罗含湘中记零陵有洮水水经注洮水出洮阳县西南东流注于湘水汉书地理志洮阳属零陵郡如淳注洮音韬葢英布旧与长沙王婚既败走往从之而洮水时属长沙国境内英布之军实大败于此也
　　通鉴十三【凡一条】
　　文帝元年赵佗以兵威财物赂遗闽越西瓯骆役属焉史炤释文曰顔师古谓骆役为骆越余按师古注西瓯即骆越也未尝以骆役为骆越葢闽越是一种西瓯骆是一种役属者役使而服属之
　　通鉴十四【凡一条】
　　二年太仆见马遗财足余皆以给传置
　　史炤释文曰置者置邮也以其居符之所故谓之置犹舍也余谓置即驿之非符之炤言置邮是也言符之所非也此其误犹十一卷高祖五年释田横乗之误
　　通鉴十五【凡二条】
　　十四年上自欲征匈奴羣臣谏不听皇太后固要上乃止
　　海陵本释文曰要力笑切余谓要之为义刼也约勒也此所谓固要言力约止之也要读如邀海陵本音非
　　十六年扐侯辟光为济南王
　　史炤释文曰扐音勒余按易大归竒于扐记王制用数之扐音勒若汉书音义则扐侯之扐音力
　　通鉴十六【凡二条】
　　景帝前四年王夫人知帝嗛栗姬
　　史炤释文曰嗛苦簟切恨也当作慊余按汉书音义嗛乎监翻口有所衔曰嗛景帝心衔栗姬史因用此字
　　中六年上行幸雍郊五畤
