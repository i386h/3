<!-- { "loadSidebar": true } -->
　　史炤释文曰渣侧加切水名出义阳一作溠【海陵本同】余按水经注偪阳有柤水南乱沂而注于沭谓之柤口柤音侧加翻即此渣口也但字异耳杜预曰溠水出义阳厥县西义阳唐之申州瑕丘唐之兖州治所偪阳在唐徐州界羊侃南奔自瑕丘至徐州之渣口道里甚径若自兖州至申州道里甚逺观者可以知所决择矣
　　通鉴一百五十三【凡二条】
　　中大通元年魏杨昱据荥阳陈庆之攻之将士相帅蚁附而入
　　史炤释文曰蚁蚍蜉也附者谓其能屯聚也余谓蚁能附着木石墙壁而行縁而登高史言陈庆之将士縁荥阳城而登若蚁之附木石墙壁而登髙然非以蚁能屯聚为谕也
　　初魏以梁益二州境土荒逺更立巴州以统诸獠又立隆城镇
　　史炤释文曰巴春秋时巴地晋宋间为夷獠所居至后魏得其地立巴州余按汉书地理志巴郡十一县皆春秋时巴国之地汉献帝时刘焉刘璋父子分巴为三郡其后分置郡县寖以益多自阆渝至于防涪皆巴地也未尝尽为夷獠所居三国之时蜀都护李严尝请以五郡为巴州诸葛亮不许至萧齐卒置之萧子显齐志曰三峡险隘山蛮寇贼宋末置三巴校尉以镇之既省复置齐高帝建元二年置巴州分巴东建平涪陵巴郡属焉武帝永明元年省巴州故天监二年邢峦表魏主曰在南之日尝立巴州镇静夷獠谓此也由此观之巴州之立尚矣特废置不常耳非魏立也
　　通鉴一百五十四【凡二条】
　　二年魏尔朱荣曰拥生蛮北填六镇
　　史炤释文曰填读曰镇余谓此乃补填之填音停年翻言欲驱生蛮以补填六镇叛亡之户
　　陈庆之引兵围悬瓠破魏颍州刺史娄起等于溱水史炤释文曰溱侧诜切水名在河南余按此史炤据广韵以为释也广韵所谓溱水在河南者以周宣王弟郑桓公邑于新郑而食溱洧新郑县汉属河南郡故云然时陈庆之围悬瓠悬瓠城在汝南安能北至新郑之溱与娄起等战也水经注溱水出汝南平舆县浮石岭北青衣山东南迳朗陵县故城西东北迳宐春县故城北又东北入于汝陈庆之破娄起等实于此水也
　　通鉴一百五十六【凡四条】
　　五年贺防胜遣军攻冯翊安定沔阳鄼城皆防之于是沔北荡为丘墟矣
　　史炤释文曰沔阳汉中邑余按汉中郡自汉以来固有沔阳县然以歴代地志考之宋立冯翊安定等侨郡于沔北梁置沔阳郡于汉竟陵县之地后周以为复州置鄼城郡于汉隂县之地亦皆沔北北属梁雍州刺史以通鉴下文观之可以知矣汉中之沔阳县属梁州时梁州之地已为魏有史炤释非
　　魏主西奔至稠桑潼关大都督毛鸿宾迎献酒食史炤释文曰稠桑地名在荥阳西余按魏主自洛西奔至稠桑而毛鸿宾自潼关迎献酒食则稠桑在洛阳之西潼关之东明矣恒农郡胡城县有稠桑驿通鉴书魏主先至胡城而后至稠桑稠桑在胡城之西不在荥阳之西荥阳在洛阳东去稠桑逺矣一百八十四巻隋恭帝义宁元年窦琮等追及屈突通于稠桑炤释亦误但两事有自东徂西自西徂东之异耳辩见于后
　　贺防胜自南阳帅所部西赴关中至淅阳
　　史炤释文曰淅防热切淅阳郡名淅水所出余按魏淅阳郡汉农郡析县之地也有析水后魏置析阳郡魏收地形志只从汉书作析字隋书五代志乃作淅字宋朝邓州淅川内乡二县即其地炤以为淅水所出是矣若音防热切则浙字非淅字也
　　魏孝武帝闺门无礼
　　史炤释文作阖门注云阖胡猎切闭也今按通鉴诸本皆作闺门下文书闺门无礼事甚详史炤误矣
　　通鉴一百五十七【凡三条】
　　大同三年东魏丞相欢游汾阳之天池
　　史炤释文曰汾水之阳河东邑余按汾阳县自汉至后魏皆属太原郡魏自正光以后北邉盗起恒朔陷没乃置秀容郡于汉汾阳县地唐忻州之秀容县是也若隋地理志太原郡之汾阳县则汉之阳曲县地汉之汾阳县与隋之汾阳县皆非河东邑而高欢所游者乃秀容之汾阳也隋炀帝建汾阳宫即此地
　　魏大都督宇文贵进据颍川东魏行台任祥保宛陵史炤释文曰宛陵宣城邑彭泽聚在西余按史炤参取汉书地理志及晋书地理志以为释殊不知地理志汉河南郡又有苑陵县晋属荥阳郡后魏属陈留郡天平以后属广武郡任祥所退保者也详考诸志宣城之宛陵与任祥所保之苑陵字有苑宛之异传写者误以苑为宛史炤遂误释为宣城之宛陵所谓差之毫厘缪以千里也
　　魏行台杨白驹与东魏阳州刺史段粲战于蓼坞史炤释文曰蓼即安丰之邑【费本同】余按汉书地理志蓼六二县皆属六安国蓼六春秋时犹为列国臯陶之后也俱为楚所灭晋地理志蓼县始属安丰郡然考魏收地形志此时东魏置阳州于宐阳西魏以杨白驹为行台使之东略其交兵正在河潼间安得战于安丰之蓼邑邪水经注蓼水出河北县襄山蓼谷盖当时之人于此谷筑坞因谓之蓼坞汉书音义曰襄山在潼关北十余里
　　通鉴一百五十八【凡二条】
　　四年魏广州守将骆超
　　史炤释文作骆越注曰骆姓也越其名余按骆越乃汉时南方蛮之种名此魏将也通鉴诸本皆作骆超参考通鉴前后所书亦超字为是炤于一百五十四巻中大通二年亦以为骆超
　　九年宇文泰登邙山以袭高欢黎眀泰军与欢军遇史炤释文曰黎音离黎犹比也谓比至天眀也【海陵本同】余按史记黎明之黎作邌説文曰邌徐也读与黎同音力兮翻程大昌曰徐广云黎犹比也将明之时也此説非也黎棃字通黎黒色也黒与明相杂欲晓未晓之交也犹曰昧爽也昧暗也爽明也亦明暗相杂也迟明即未及乎明也厥明质明则已晓也读黎如离恐骇俗且当从説文音此音亦有黒义字书棃字亦有从力兮翻者
　　通鉴一百五十九【凡一条】
　　十一年柔然头兵可汗使其弟秃突佳来送女且报聘史炤释文以聘为娉注曰说文娉问也谓昏礼问名余按古礼有交聘之聘有聘女之聘说文始以聘女之聘为娉字与交聘之聘分为二字然古之聘字虽同而时聘之礼与聘女之礼异周礼时聘曰问以结诸侯之好又曰谷圭以聘女此聘字之同也春秋左氏传宣九年孟献子聘于周十年刘康公来报聘交聘之聘也文四年贵聘而贱逆君子是以知出姜之不允于鲁七年穆伯又聘于莒莒人以声已辞则为襄仲聘焉聘女之聘也聘字皆同而为礼则异凡读经传者居然可知也左传书报聘之事非一柔然固不可以古礼律之然其使弟来送女则犹古人致女之礼也报聘则是报高欢之使聘亦古者列国来聘报聘之意史言且者谓送女且报聘也当是时高欢未尝许以女女柔然何昏礼问名之有若问名不当言报娉字只当作聘字以交聘之聘为释且者不专为一事并有余事之谓
　　通鉴一百六十【凡二条】
　　太清元年荀济知上有大志然负气不服常谓人曰防于盾鼻上磨墨檄之
　　史炤释文曰矛盾之鼻也余按荀济只言盾鼻史炤乃泛引矛为説以杂之盾之有鼻盖盾背有隆起处故谓之鼻记朱干设郑注曰干盾也傅其背如龟也正义曰诗云镂谓以金饰之用金琢傅其盾背盾背外高龟形亦外高故云如龟盖见汉礼然也或谓即盾鼻矛若有鼻当施于何所
　　二年西丰公大春守石头
　　史炤释文曰石头在丹阳秣陵建业中孙权城之余按江左置丹阳尹秣陵建业二县皆治京邑建业改为建康自避晋愍帝讳始当时二县分治以秦淮水为界炤以为在秣陵建业中者抑以为在二县中间邪既不能指定实处而其文质俚亦甚矣且汉建安中孙权筑石头城至此三百余年通鉴书石头事凡几史炤于魏文帝黄初五年晋海西公太和五年释已误此释又添一误也张舜民曰石头去台城九里天生城壁在清凉寺北覆舟山上江行自北来者循石头城转入秦淮
　　通鉴一百六十二【凡二条】
　　李迁仕樊文皎帅鋭卒五千深入至菰首桥东
　　史炤释文曰菰首桥在淮地【海陵本同】余按淮者秦淮水也李迁仕等先将兵度淮攻东府前栅焚之矦景众军营于青溪之东迁仕又进至菰首桥东则此桥当在青溪上曰在淮地何邪
　　御甘露厨有干苔味酸咸分给战士
　　史炤释文曰苔藓也【海陵本同】余谓苔生于海其形如髪春二三月海人采取之纳土窖中出而晒之成片今南人多食之若苔藓者生于阶墙及阴湿之地安可食邪
　　通鉴一百六十三【凡二条】
　　简文帝大宝元年陈霸先修崎头古城徙居之
　　史炤释文曰崎头城名在梁地余谓矦景虽专梁命未改江淮以南皆梁地崎头为梁地一语不注可也按陈霸先自始兴出兵度大庾岭既破蔡路养于南野遂居崎头古城崎头之地今不可知必在南康郡界南康今贑州
　　侯景遣侯瑱随于庆徇蠡南诸郡
　　史炤释文曰蠡南地名蠡力兮切又力防切余谓蠡南诸郡指彭蠡湖以南诸郡如豫章庐陵安成临川南康是也蠡音礼力兮切非
　　通鉴一百六十四【凡二条】
　　二年任约追胡僧祐及于芊口
　　海陵本释文作芋口芋羽俱切又王遇切地名余按芋字本芊字之误姚思亷梁书曰芊口在南平郡安南县界不能博考而妄为音切可乎芊音千
　　元帝承圣元年侯子鉴以鸼千艘载战士
　　海陵本释文曰鸼上止遥切又陟交切下力鸟切余按丁度集韵鸼丁了翻朗鸟翻类篇曰鸼船长貌海陵本音释殊无所据
　　通鉴一百六十五【凡一条】
　　三年严超逹自秦郡进围泾州
　　费本注曰泾州盖以泾水为名余按五代志江都郡永福县梁置泾州领泾城东阳二郡李延寿北史曰梁泾州在石梁此乃因泾城以名州非泾水也
　　通鉴一百六十六【凡三条】
　　敬帝绍泰元年齐平秦王归彦譛清河王岳曰清河僣拟宫禁制为永巷
　　史炤释文曰永巷列宫名有长巷故名之也余按宫中长巷曰永巷自应劭已有此説未尝以永巷为列宫名高归彦譛高岳谓其私第僣拟宫中为永巷耳观通鉴本文可见炤説之僻缪一百七十巻陈宣帝太建元年永巷史炤复有此缪说
　　晋安民陈羽世为闽中豪姓
　　史炤释文曰闽中郡名即南越地余按闽中乃汉闽越地非南越地梁亦未尝置闽中郡下巻陈武帝永定元年误同
　　太平元年魏以岐阳之地封安定世子觉为周公史炤释文曰岐阳本元魏秦平郡至西魏改余按西魏改秦平郡为岐山郡未尝改为岐阳魏以岐阳之地封宇文觉盖指岐山之阳汉雍郿二县地后魏真君六年于汉郿县地置周城县岐山之下周自古公亶父至文王居之故谓之岐周拓防之县名宇文之国号皆本诸此
　　通鉴一百六十七【凡五条】
　　陈武帝永定元年齐以长广王湛为尚书令
　　史炤释文曰湛市林切又持林切丈减切余谓上两音皆非也当从下音
　　周晋公防与李植相质植辞穷
　　史炤释文曰质軄利切质当以为信余谓质軄日翻对靣相辨正为质礼记曲礼夫人之讳虽质君之前臣不讳也郑注云质犹对也是质有对之义通鉴下文言李植辞穷可以知非质当之质也至一百七十三巻宣帝太建十年齐王宪与于智相质炤则曰质軄日切正也谓正自相当释相质之义虽未为明切而亦知軄利切之为非矣
　　置删定郎治律令
