<!-- { "loadSidebar": true } -->
　　史炤释文曰禀力锦切或作廪假音价贷也谓不以廪余相贷【费本同】余按蔡质汉仪尚书仆射与右丞对掌廪假钱糓又续汉志诸将军府有禀假掾吏主禀假葢以钱粟给之谓之禀禀音彼锦翻因给廪而生音义二字通用而义亦相生也假者月给不足于用或预借于官者也时宦官恣横黄门从官驺冗滥尤甚陈蕃自桓帝以来为尚书令嫉其冗滥数格夺其禀假此辈衔怨因其被收遂辱詈以泄其愤言禀假钱谷文书至尚书蕃数格夺之也岂谓不以廪余相贷邪假音价亦蜀人土音广韵有上去二音
　　通鉴五十七【凡一条】
　　熹平元年防稽妖贼许生起句章
　　史炤释文曰句音钩【海陵本同】余按汉书防稽句章之句无音陆德明经典释文句章之句音九具翻如淳韦昭皆音拘史炤音钩无所据
　　通鉴五十八【凡二条】
　　光和四年帝好为私稸收天下之珍货每郡国贡献先输中署名为导行费
　　史炤释文曰导徒浩切导引也【费本同】余按字书道字从徒浩切者理也路也直也无导引之义以导引为义者当音徒到翻
　　中平四年长沙贼区星
　　史炤释文曰区亏于切余按唐韵区音岂俱切注云汉有长沙区景又音乌侯切注云今郴州有是姓意者此姓有两音也
　　通鉴五十九【凡四条】
　　五年屠各胡攻杀幷州刺史张懿
　　海陵本释文曰屠各即休屠地也余按徒各胡匈奴种也晋书曰北狄以种落为类其入居塞内者有屠各等十九种皆有部落不得杂错屠各最豪贵故得为单于统理诸种杜佑曰头曼冒顿即屠各种也汉书地理志武威郡故休屠王地屠各乌得为休屠地乎史炤曰各胡乃其名号尤缪然炤之误起于五十四卷桓帝延熹元年海陵本不过蹈袭史炤而已九十四卷晋成帝咸和四年屠各注其误同
　　六年董卓议太后踧迫永乐宫至令忧死
　　史炤释文曰踧子六切行平易也迫逼也犹言行平易而逼之余谓炤说自相反既曰行平易矣何至逼迫之事此踧字与前建寕元年黄门从官驺蹋踧陈蕃之踧同义或曰蹋踧当作蹴此踧迫之踧当作蹙又按炤所谓平易者本毛诗踧踧周道训然平易之踧音徒歴翻今音子六切亦非也
　　献帝初平元年关东州郡皆起兵讨董卓推勃海太守袁绍为盟主绍自号车骑将军诸将皆板授官号史炤释文曰板通作版以版籍授官【费本同】余按字书板版二字古今通用然于此谓以版籍授官则非也汉制度曰帝之下书有四一曰防书二曰制书三曰诏书四曰诫敕防书者编简也其制长二尺短者半之篆书起年月日称皇帝以命诸侯王公以罪免亦赐防书而以书凡一木两行唯此为异也制书者帝者制度之命其文曰制诏三公皆玺封尚书令即重封露布州郡也其文曰告某官云云如故事诫敕者谓敕刺史太守其文曰有诏敕某官他皆仿此李云书曰尺一拜用不经御省章怀注曰尺一之板谓诏防也见汉官仪则拜授官号汉用尺一防也时董卓挟天子袁绍等罔攸禀令故权宜板授官号言无皇帝玺信以白板授之也岂以板籍授官乎官谓牧守令长号谓将军校尉也
　　董卓取长安洛阳钟簴以铸钱
　　史炤释文曰簴音具【海陵本同】余按簴音其吕翻至七十三卷魏明帝青龙元年簴音其矩切则炤亦悟音具之非矣
　　通鉴六十【凡二条】
　　二年邴原性刚直清议以格物
　　史炤释文曰格古伯切废格之格以清议废人又音阁【海陵本同】余谓格正也言以清议正物也格读如字炤以为废格之格是知读汉书而未晓文义夫因文见义各有攸当不可滞于一隅学问思辩圣人之所以教人也然圣人之所谓学问思辩讵止此哉触类而长之亦可以知学之无止法矣
　　三年麴义兵伏楯下不动
　　史炤释文曰楯殊闰切余谓史炤之误犹四十九巻章帝元初元年音板楯之误也楯当音食尹翻读通鉴者可以意求其音后不重出
　　通鉴六十一【凡二条】
　　兴平二年李傕送馈郭汜妻以防为药擿以示汜史炤释文曰擿直炙切搔也掷也投也与掷同余谓此乃挑擿抉擿之擿音他歴翻
　　董承杨定胁农督邮
　　海陵本释文引冯鉴续事始云督邮即后汉郡主簿也隋始改为録事参军主勾稽文簿举弹善恶【史炤注先已见四十五巻明帝永平七年以此愈知海陵本为蹈袭史炤姑移前置后相与欺误后学而已】余按通典录事参军晋置为公府官举弹善恶本州郡职也后代刺史有军而开府者并置之汉有郡主簿軄与州主簿同隋初以录事参军为郡官则并主簿之职矣炀帝又置主簿唐武徳初复为录事参军若汉之督邮掌监属县各郡有东西南北中部谓之五部督邮韦昭辨释名云督邮主诸县罸负邮殿纠摄之也又按后汉书郅恽为汝南功曹太守欧阳歙尝防醼属吏歙教曰西部督邮繇延天资忠贞不严而治宜显之于朝太守敬嘉厥休牛酒养德主簿读书教户曹引延受赐恽于下坐愀然而前曰按延资性贪邪外方内圎朋党搆奸罔上害民明府以恶为股肱以直从曲恽敢再拜奉觥歙慙不知所言则汉郡有主簿又有督邮也古者邮通作尤督邮以纠督属县愆尤为职而录事参军亦以举弹善恶为职愆尤善恶以簿书之隋之录事参军始幷领汉郡主簿督邮之职冯鉴以为督邮即汉主簿亦既缪矣炤等又引以为据譌谬相曷其有极不辨可乎
　　通鉴六十二【凡四条】
　　建安元年董承奔野王韩暹屯闻喜胡才杨奉之坞乡史炤释文曰坞乡即太原邬县余按此时诸将奉献帝居安邑既而互相疑阻各自分屯安邑闻喜野王皆在河东河内之境坞乡则河南缑氏县之邬聚是也是后帝自安邑还雒阳杨奉出屯汝南之梁县此又自坞乡而南屯梁县也以地里而攷其移屯之次序则坞乡为缑氏之邬聚明矣太原之邬县去安邑为逺隔山岭杨奉若往太原之邬不能复奉献帝还雒阳及出屯梁县
　　二年曹操东征袁术术留其将桥蕤等于蕲阳以拒操操撃破蕤等皆斩之术走渡淮
　　史炤释文曰水经蕲水出江夏蕲春县北山郦道元注云即蕲山也又南对蕲阳注于大江亦谓之蕲阳口余按史炤此注乃承章怀注之误也按三国志袁术时侵陈曹操东征之术留蕤等拒操蕤等败死术走度淮则是战于淮北也蕲阳属江夏其地在淮南而蕲阳口又蕲水入江之口也袁术若留桥蕤等于淮南之蕲阳操兵自北来则蕤败而术走度淮将焉徃哉蕤等拒操处盖沛国之蕲县也范史衍阳字而通鉴因之章怀因蕲阳而注误史炤又承其误也
　　三年吕布遣许汜王楷求救于袁术术曰【云　云】汜楷曰明上今不救布为自败耳布破明上亦破也
　　史炤释文曰明上犹明府也余按汉时诸州牧郡守人称之为明府袁术僣号故汜楷称之为明上以汜楷命言之意观之葢尊于明府矣
　　番阳民帅别立宗部言我已立郡海昏上缭不受发召海陵本释文曰缭卢皎切余按水经注僚水导源建昌县汉元帝永光二年分海昬立建昌僚水又东迳新呉县汉中平中立僚水又迳海昬县谓之上僚水以此言之缭当读为僚海陵本音误
　　通鉴六十三【凡一条】
　　四年曹操常从士徐他
　　史炤释文曰从疾容切相就之士也【费本同】余谓常从者士之常随从在左右者也从音才用翻
　　通鉴六十四【凡一条】
　　十年白骑入东垣高干入濩泽
　　史炤释文曰东垣即陈畱长垣侯国也余按此东垣乃河东郡之垣县时杜畿守河东东垣及濩泽皆河东属县也详观通鉴上下文则可以知之矣
　　通鉴六十五【凡一条】
　　十三年孔融与郗虑有隙
　　史炤释文曰郗绮防切【海陵本同】余谓郗丑之翻若绮防切则郄字也史炤于字画亦不审谛如此八十九巻晋愍帝建兴元年释郗鉴海陵本之误与此同
　　通鉴六十六【凡二条】
　　十六年曹操与韩遂交马语秦胡观者前后重沓史炤释文曰重沓重足着地也【海陵本同】余按汉书所谓重足而立言人畏惧之甚不敢并足着地故重足而立也此直谓秦人胡人夙知曹操之威名聚而观之前后重沓安有重足着地之事哉
　　十八年魏公操引军还参凉州军事杨阜言于操史炤释文曰参所今切地名余观炤释是以引军还参为句下文曰凉州军事杨阜凉州军事何官邪当以引军还为句参凉州军事杨阜为句文义方通参音仓含翻沈约曰参军后汉官孙坚为车骑参军事是也
　　通鉴六十七【凡一条】
　　十九年刘备以蒋琬为广都长众事不治时又沈醉费本注曰沈持甘切作沉非是余按字书沈即沉字书所谓沈酗沈湎经典释文云沈直金翻没也葢谓沈溺于酒醉而不能自胜耳若音特甘切则读近耽字不若音直金翻有经典释文可以依据
　　通鉴六十八【凡二条】
　　二十四年陆逊进封娄侯
　　史炤释文曰娄防稽邑【海陵本同】余按娄县前汉属防稽郡后汉则属呉郡今苏州昆山县即其地七十一卷魏明帝太和三年误同
　　子敬即駮言不可
　　史炤释文曰驳杂也言不同也余谓駮异也立异议以纠駮羣议之非非杂也
　　通鉴六十九【凡四条】
　　魏文帝黄初元年王以安定太守邹岐为凉州刺史史炤释文曰汉改雍州曰凉州治陇西魏分凉州置秦州治上邽余按此时凉州刺史已徙治武威后汉凉州刺史治汉阳郡陇县非陇西也
　　为坛于繁阳
　　史炤释文曰繁阳魏郡之邑在緐水之阳其界为繁渊【海陵本同】余谓魏王时南廵至颍川郡之颍隂县筑坛于曲蠡之緐阳亭是年遂以緐阳为緐昌县史炤但以魏王时居邺遂以为筑坛于魏郡之緐阳殊不考其南廵及受禅本末实筑坛于颍川之緐阳也
　　二年翊军将军赵云
　　史炤释文曰翊飞貌故以号将军【海陵本同】余谓羽翼之翼则有飞义此以辅翊为义古者辅翊之翊通用翼字既有翊字则当各随字为义若説飞军将军必非命官之义灵献之世已置翊军校尉后遂以为将军号
　　张既潜由且次出武威胡以为神引还显美
　　史炤释文曰显美地名在武威之张掖余按汉武帝开河西列置四郡武威张掖皆郡名也显美县前汉属张掖郡后汉及魏晋属武威郡史炤以显美为地名在武威之张掖将以武威为郡张掖为县乎
　　通鉴七十【凡六条】
　　四年曹仁向濡须先扬声欲东攻羡溪
　　史炤释文曰羡音夷江夏沙羡县即其处去濡须三十里【海陵本同】余按史炤言羡溪去濡须三十里此以杜佑通典为据也若以为江夏沙羡县即其处则大谬矣濡须在今巢县东南四十五里沈约宋志江夏沙阳县本汉沙羡县治夏口自夏口至濡须何啻八九百里安得以杜佑所谓去濡须三十里之羡溪扶合江夏之沙羡乎沙羡之羡音夷羡溪之羡读如字
　　朱然伺间隙攻破魏两屯
　　史炤释文曰间古限切间厠之间【海陵本同】余谓间厕之间音古苋翻安有音古限切者若言间隙之间读从平声则亦谓之中间空隙处也
　　诸葛亮发教与羣下曰犹弃敝蹻而获珠玉
　　史炤释文曰虞卿蹑蹻担簦之蹻释云蹻艸屦也举夭切【海陵本同】余按史记徐广注曰蹻草屦也无音索隐曰音脚又按韵书三十小韵内有蹻字居夭切骄也诗周颂蹻蹻王之造云蹻蹻武貌音才老翻居表翻变大雅小子蹻蹻云蹻蹻骄貌音其畧翻皆非草蹻之蹻韵书草蹻之蹻讫约翻正与索隐音同
　　五年帝为水军亲御龙舟循蔡颍浮淮如寿春
