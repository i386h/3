<!-- { "loadSidebar": true } -->
　　史炤释文曰榆林县名隋置胜州兼置此县其地有榆溪塞即防恬为秦侵胡累石为城树榆为塞是也余按史炤于一百七十六巻陈长城公至德二年隋以贺娄子干为榆关摠管注云榆关在陇右下亦引防恬树榆为塞事今又以为在胜州以此注为是则前注为非矣葢炤以为胜州者以隋志胜州榆林郡及榆林县为据也然引树榆为塞事郦道元以为在上郡道元曰诸次水出上郡诸次山其水东迳榆林塞即汉书所谓榆溪旧塞者也自溪西去悉榆柳之薮缘歴沙陵届兹西出故谓之广长榆也王恢云树榆为塞谓此矣以水经河水所歴考之其地在银夏之北唐之绥银麟胜皆汉上郡地炤前言榆关在陇右非也今因榆林而引树榆为塞事则近之
　　仁寿二年忤意者严霜夏零
　　史炤释文曰零余谓此言杨素威权忤其意者祸罚立至如当夏降霜非零雨之谓也
　　通鉴一百八十【凡二条】
　　四年岚州刺史乔钟葵
　　史炤释文曰岚州名在太原因岢岚山为名有渥洼地出良马亦山气也余按史炤之説全引广韵广韵以为岚州近太原犹可史炤以为在太原则缪矣汉武帝得神马渥注水中李斐以为在敦煌界今云岚州有渥洼地未知广韵何所据也至云亦山气也则是广韵解岚字为山岚之岚其义不为岚州发也炤亦引之以释岚州可谓无所决择矣
　　杨素侄挺
　　史炤释文作挻注云挻抽延切【费本同】余按隋书作挺音徒鼎翻通鉴诸本亦皆作挺
　　通鉴一百八十一【凡二条】
　　倭王多利思比孤
　　史炤释文曰倭女王国名在东海中【费本同】余按范晔后汉书倭国在韩国东南大海中依山岛而居其地大较在会稽东冶之东与朱崖儋耳相近汉桓灵间倭国大乱更相攻伐歴年无主有一女子名卑弥呼事鬼神道能以妖惑众于是共立为王当时因谓之女王国又按新唐书曰日本古倭奴也其王姓阿毎氏自言初主号天御中主至彦潋三十二世自彦潋至目多利思比孤三十一世其间惟一世立女王耳桓灵之际固尝谓之女王国隋唐之间岂复谓之女王国哉
　　八年宐社于南桑干水上
　　史炤释文曰桑干即马邑属雁门余按汉书地理志马邑县属雁门郡桑干县属代郡自是两县而谓桑干即马邑可乎水经湿水出雁门阴馆县东北过代郡桑干县南与桑干水会因总谓之桑干水东北流过蓟县故城南时帝在蓟将伐高防故宐社于桑干水上
　　通鉴一百八十二【凡三条】
　　九年诏徴天下兵集涿郡
　　史炤释文曰涿范阳邑余按通鉴本文曰涿郡而史炤以范阳之邑误矣自汉高帝置涿郡而治涿县曹魏改涿郡曰范阳郡隋开皇初废范阳郡大业初倂燕范阳置涿郡治蓟而涿县属焉此郡名废置徙治离合之辨也
　　閺乡张须陀
　　史炤释文曰閺乡在洪农胡县余按史炤以汉地理为释也元魏以胡县为胡城县隋开皇十八年改胡城县为閺乡县史言閺乡张须陀谓须陀乃此县人也
　　卫文升以歩骑二万度瀍水
　　史炤释文曰瀍水出河南北山入于河余按水经瀍水出河南谷城县北山东与千金渠合东过洛阳县南又东过偃师县东入于洛炤释所指河南抑河南郡邪抑河南县邪其言入河只泥禹贡伊洛瀍涧既入于河一语未尝详考川渎之会归也
　　通鉴一百八十三【凡四条】
　　十二年苏威曰他日贼据长白山今近在汜水
　　史炤释文曰汜水名在河南成臯余按史炤亦是据汉地理为释也开皇十八年改成臯为汜水县有汜水关时属荥阳郡
　　林士与刘子翊战于彭蠡湖
　　史炤释文曰彭蠡泽名按尚书是江汉合处在扬州之西界余按江水与汉水合于夏口夏口今卾州彭蠡湖在彭泽县西禹贡言汉水过三澨至于大别南入于江东汇泽为彭蠡其言甚明何尝言彭蠡是江汉合处汉书地理志湖汉水出雩都东至彭泽入江言彭蠡是江水与湖汉合处则可矣
　　恭帝义寕元年突厥立刘武周为定杨可汗遗以狼头纛
　　史炤释文曰突厥先为邻国所破有一儿弃泽中与狼交合生十子其一最贤者为君长于牙门建狼头纛故刘武周以此遗突厥余观通鉴本文突厥立武周为可汗故遗以狼头纛非武周以遗突厥也
　　朝邑法曹孝谟以蒲津中潬二城降
　　史炤释文曰河阳南有中潬城【费本同】余按字书水中有沙曰潬隋都长安于蒲津起河桥以通河东故有中潬城以守固河桥河阳在洛阳北起桥以度河阴亦有中潬城以守固河桥中潬之名虽同而有河阳桥蒲津桥之异此时唐公引兵自河东欲济河而西孝谟以蒲津中潬二城降乃蒲津之中潬非河阳之中潬也蒲津城在桥之西岸
　　通鉴一百八十五【凡四条】
　　唐高祖武德元年李密以杨汪为宋州总管
　　史炤释文曰后周武帝以王谦为益州总管总管之名始此【费本同】余按令狐德棻后周书周明帝武成元年初改都督诸州军事为总管其见于史者则安成公宪为益州总管尉迟纲为荆州总管尉迟回为秦州总管则总管之名非始于用王谦也
　　隋帝谓萧后曰侬不失为长城公卿不失为沈后史炤释文曰沈直金切言为沈湎之后【海陵本同】余谓炀帝顾天下已乱知必为他人禽已与萧后不失为陈后主夫妇也按陈后主为隋所禽封长城公其后沈氏君理之女也渉猎经史工书翰陈亡与后主俱入长安及后主薨后自为哀辞文甚酸切帝每所廵幸常令从驾及帝为宇文化及所弑后自广陵还乡里不知所终乌得谓沈后为沈湎之后乎沈音式荏翻
　　宇文化及于帐中南面坐人有白事者黙然不对下牙方取啓状与唐奉义等参决之
　　史炤释文曰牙旗名军中所建下牙言其视事晚也余谓下牙犹古之言退朝也岂视事晚之谓乎刘冯事始曰牙旗者将军之精军行建牙后世至于官府早晩军吏两谒亦谓之牙呼谓既熟虽天子正殿受朝谒者亦名正牙
　　薛举进逼髙墌
　　史炤释文曰高墌城名墌之石切【海陵本同】余按新唐书地理志寕州定平县有高墌城墌音章恕翻唐韵有字亦章恕切释云畨山岂西蕃中以山为乎下巻折音亦误惟杜佑通典音思歴切
　　通鉴一百八十六【凡三条】
　　程知节为王世充骑所逐刺槊洞过知节廻身捩折其槊
　　史炤释文曰捩力计切拗捩也【海陵本同】余按韵书捩音力计切琵琶拨也拗捩之捩音练结翻
　　右翊卫大将军淮安王神通
　　史炤释文曰唐有十六卫各有左右其左右卫及左右金吾卫谓之四卫余谓之杂卫【费本同】余按隋受周禅置左右卫等十二府曰左右卫曰左右武卫曰左右武曰左右领左右曰左右监门曰左右领军唐初置十六卫府曰左右翊卫曰左右骁骑卫曰左右屯卫曰左右御卫曰左右僃身曰左右武卫曰左右监门曰左右候卫至武德五年改左右翊卫曰左右卫屯卫曰威卫御卫曰领军卫僃身曰左右余不改高宗龙朔二年始改左右候卫为左右金吾卫炤谓唐以左右卫及左右金吾卫为四卫盖唐中世以后事也且炤不言翊卫置官之由而泛引四卫为释未为精切
　　綦公顺攻北海刘兰成袭击之公顺大败弃营走郡城获全
　　史炤释文提起走郡二字注曰走音奏趣向也余谓当以弃营走为句以郡字属下句走读如字文理明白不烦注释
　　通鉴一百八十七【凡四条】
　　二年窦建德收隋卤簿仪仗
　　史炤释文曰炙毂子云车驾行幸羽仪导从谓之卤簿字书卤大盾也以甲为之所以捍敌甲楯部伍之次皆着之簿籍仪卫皆具五兵独以甲楯为名者行道之时甲楯居外余兵在内故谓卤簿也【费本同】又张文伯曰五经精义云卤大盾以大盾领一部之人故言卤簿宋绶序卤簿图谓有文事则有武备故整法物之驾严兵师之卫摠曰卤簿汉蔡邕独断曰汉天子出车驾次第谓之卤簿官有注名曰甘泉卤簿余谓此皆言天子法从仪物之卤簿也然公卿仪从亦谓之卤簿颜竣柄用于宋孝建之初其父延年常乗羸牛笨车逢竣卤簿辄屏住道侧语竣曰吾平生不憙见要人今不幸见汝沈庆之梦引卤簿入厠中占者曰后必富贵此公卿仪从亦谓之卤簿之明证也唐制有皇后卤簿外命妇三品已上亦有卤簿车驾卤簿固有甲楯皇后卤簿必不用甲楯公卿及外命妇卤簿乌得用甲楯乎然则以卤簿为取卤楯为义者末学肤受之説耳二百二十三巻代宗永泰元年卤簿释亦误
　　王世充遣其将高毗寇义州
　　史炤释文曰义州凡有五一在怀州武德县一在卫州汲县一在易州容城县一在光州商城县一在眉州洪雅县武德之义州乃世充境内非所寇者余按通鉴是年五月书世充陷义州复寇西济州西济州置于济源县新唐书地理志武德二年改怀州安昌县为武德置北义州则武德之义州正唐境内非王世充境内也高毗所寇即北义州卫州汲县之义州武德元年置亦唐境也
　　六月丁未刘武周进逼介州七月辛卯宋金刚寇浩州史炤释文于介州则注曰武德元年以介休县置浩州又更名介州于浩州注则曰浩州本介休县又有江州彭泽县置浩州非此余按此一年事也自六月丁未至七月辛卯四十四日耳州名更改不应如是之遽是年通鉴又书刘武周屡遣兵攻西河浩州刺史刘聸拒之及裴寂败自晋州以北城镇俱没惟西河独存又是年十一月通鉴又书刘武周寇浩州炤注曰是浩州有二武周所寇乃介休之浩州炤盖守介休置浩州之説殊不思通鉴于六月丁未已书武周陷介州若浩州本是介休县则已归武周矣新唐书地理志曰汾州治西河本浩州武德三年更名汾州隋义寕元年以介休平遥置介休郡武德元年曰介州则浩州置于西河介州置于介休明矣
　　杜伏威请降
　　史炤释文曰杜伏威起淮南又据歴阳与陈棱李子通俱有窥江表之心后为李子通所败来降海陵本曰杜伏威起淮南后为李子通所破来降余按海陵本删取史炤释文以为注亦可以明其实蹈袭史炤而托之公休以欺世也详观通鉴本文李子通数破沈法兴军既克陈棱又破沈纶军而伏威引去而伏威未尝败也至武德三年伏威遣辅公祏王雄诞等撃破子通四年又遣雄诞撃禽子通送长安曷尝为子通所破哉盖是时唐之威德畅洽故伏威请降五年秦王撃徐圎朗声震淮泗伏威于是惧而入朝详考事之本末可以见矣














　　通鉴释文辩误卷八
<史部,编年类,通鉴释文辨误>
　　钦定四库全书
　　通鉴释文辩误巻九　　　宋　胡三省　撰
　　通鉴一百八十八【凡四条】
　　三年赵郡公孝恭撃萧铣东平王阇提斩之
　　史炤释文曰阇辰遮切姓也余按古无阇姓阇提葢萧铣之子侄而封王
　　王世充自将战兵左辅大将军杨公卿帅左龙骧二十八府骑兵左游撃大将军郭善才帅内军二十八府步兵右游撃大将军防野纲帅外军二十八府步兵总三万人以僃唐
　　史炤释文曰左右龙骧左右游击分骑兵歩兵各有府皆隋之制王世充因之余按隋志无龙骧游击分骑歩兵之制有府兵而已史炤以意妄为之説
