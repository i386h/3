<!-- { "loadSidebar": true } -->
　　史炤释文曰蚝字未详【海陵本同】余按蚝音豪附石而生韩愈所谓蚝相粘为山者也生于海中者亦谓之砺
　　王峻争之不已
　　史炤释文曰争则迸切通作诤余谓争读如字文理自通
　　帝犹愍之
　　史炤释文曰愍眉殡切怜也余谓愍读与闵同音陨翻不从去声此亦炤土音之讹
　　显德元年契丹通事杨耨姑举城降
　　史炤释文曰耨乃豆切余以西北土音求之耨当音奴笃翻
　　通鉴二百九十二【凡二条】
　　二年蜀将赵玭举秦州城降
　　史炤释文玭作玼注曰浅氏切又千礼切余按通鉴诸本皆作玭当音蒲眠翻又毗宾翻
　　帝至寿春城下营于淝水之阳
　　史炤释文曰淝水出九江山入淮在庐州合肥县【费本同】余按淝水出九江良余山过合肥县又过寿春城北而入于淮淝水去寿春城才二里耳世宗下营正在此水之阳史炤但以应劭汉书注肥水至合肥与淮合之説为据而不考世宗所营之地不在合肥也
　　通鉴二百九十三【凡一条】
　　三年唐孙晟谓王崇质曰吾思之熟矣终不负永陵一培土
　　史炤释文曰培铺枚切瓦未烧者按汉书张释之传云长陵一抔土顔师古注曰音歩矦切手掬也其字从手或读为杯非也又按培字当作抔意同而两音当互读也余按瓦未烧之培当作坯字与手掬之抔音既不同而意义亦不同也况张释之所谓取长陵一抔土意谓发陵恶察察言故曰取一抔土孙晟所谓终不负永陵一培土言将以死报唐不负其先帝山陵耳其立言命意全是不同培当读为培塿之培音薄口翻説文曰培塿小阜亦冢也孙晟言一培土犹言一冢土耳唐陆龟防筑城词曰城上一培土手中千万杵则培土以益土为义一培犹言益一畚土也若据陆诗培音蒲枚翻亦通
　　通鉴二百九十四【凡二条】
　　六年舳舻相连数十里
　　史炤释文曰汉律名船方长为舳舻余按汉书武帝纪舳舻千里李斐注曰舳船后持柁处舻船前持櫂处言其船前后相衘千里不絶也小顔三刘无以异其説
　　翰林学士单父王着
　　史炤释文曰单父县名属宋州余按唐书地理志单父县固属宋州然唐末朱全忠置辉州于砀山分单父属焉寻徙辉州治单父后唐改辉州为单州此时单父县属单州不属宋州也












　　通鉴释文辩误巻十二
