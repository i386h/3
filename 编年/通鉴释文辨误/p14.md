<!-- { "loadSidebar": true } -->
　　史炤释文曰陈置此官以治律令余谓注书如此何所发明按曹魏之世置尚书曹二十三郎有定科郎刘宋置十九曹郎文帝元嘉十八年增置删定曹郎盖魏世之定科郎也至于齐梁亦皆置之以删定律令陈受梁禅政事皆由中书省置二十一局各当尚书诸曹摠国机要尚书惟听受而已特置删定郎以治律令
　　帝裸裎为乐
　　史炤释文曰裎袒也古襌衣赵魏之间无袌者谓任余按朱氏孟子解裸裎露身也义甚简明襌衣之説本之广韵无袌谓任此语全不可晓或者任字其裎字之误乎若服襌衣则非裸裎矣炤不过欲艰深其辞以防后学
　　二年惶怖且悲不觉声颤
　　史炤释文曰防注云防善切揺也通作颤余按通鉴释文正作颤字当音之膳翻防音防善切者孙愐云裸形无可蔽也非声颤之义




　　通鉴释文辩误巻七
　　钦定四库全书
　　通鉴释文辩误巻八　　　宋　胡三省　撰
　　通鉴一百六十八【凡一条】
　　文帝天嘉三年和士开善握槊
　　史炤释文曰槊通作矟矛长丈八者为槊【海陵本同】余按握槊局戏也李延寿曰握槊盖胡戏近入中国刘禹锡观博曰握槊之器其制用骨觚棱四均镂以朱墨耦而合数取应日月视其转止依以争道史炤乃以为握丈八之槊是但知槊之为兵器而未知握槊之为局戏也
　　通鉴一百六十九【凡二条】
　　五年陈宝应逃至莆口
　　史炤释文曰莆音甫【海陵本同】余按莆口在唐泉州莆田县界今兴化军之地莆音蒲音甫非
　　天康元年周信州蛮冉令贤等反逺结涔阳蛮为声援史炤释文曰涔阳渚之蛮在郢中余按后周置信州于永安唐之防州也郦道元曰江陵西北有纪南城楚文王自丹阳徙此平王城之班固言楚之郢都也楚辞曰邅吾道兮洞庭望涔阳兮极浦屈原楚人也至洞庭然后可以望涔阳则涔阳之不在郢中亦明矣道元又曰涔水出作唐县西北天门郡界南流迳涔评屯屯堨涔水溉田数千顷又东南流注于澧水涔阳盖居是水之阳也二百六十六巻梁太祖开平元年雷彦恭攻涔阳公安正此涔阳史炤释亦误九域志江陵府公安县有涔阳镇
　　通鉴一百七十【凡八条】
　　临海王光大元年巴山太守黄法慧从宐阳出醴陵共袭华皎
　　史炤释文作澧阳注曰天门邑余按地理志醴陵澧阳自是两县醴陵县后汉置属长沙郡澧阳县晋武帝太康中立天门郡治焉时华皎据长沙安成王顼使吴明彻等帅舟师泝江攻之又使黄法慧从宐阳出醴陵以袭其不备宐阳汉之宐春县也晋孝武帝避其母郑太后讳改为宐阳今袁州宐春郡也自宐春至醴陵不及二百里澧阳则在洞庭太湖之北自宐春袭长沙不出澧阳也
　　齐主封弟仁约为乐浪王
　　史炤释文曰乐浪郡名古朝鲜之国其地系北齐余按齐主以古郡名爵诸弟为王耳未尝使之君国子民乐浪古朝鲜之地自晋至于慕容氏之末世已不能有其地北齐安能系属之哉
　　宣帝太建三年周遣右武伯谷防琨等聘于齐
　　史炤释文作堒注曰其字未详余按通鉴诸本皆作琨炤所见本于昆旁王偶缺上一画耳
　　五年齐人于秦郡置秦州州前江浦通涂水
　　史炤释文曰涂同都切水出益州牧靡南山西北入绳【海陵本同】余按晋惠帝置堂邑郡于汉堂邑县至安帝改堂邑郡为秦郡以秦之侨人居其地故也北齐取淮南就以秦郡置秦州唐滁州六合县即其地因滁水以名州涂读为滁辩已见七十五巻魏邵陵厉公嘉平三年八十巻晋武帝咸寕五年汉益州郡牧靡之地自宇文倂蜀弃之荒外宇文且不能有其地齐人境土西限于宇文其能有牧靡之地乎是时陈师伐齐以复淮南岂攻益州哉此乃汉堂邑之滁水非汉牧靡之涂水也
　　七年周主伐齐鲍宏曰进兵汾潞直掩晋阳
　　史炤释文曰汾潞二州名系后周余按周齐敌国疆埸之间各置州郡齐置汾州于西河周置汾州于定阳若潞州上党郡则属齐地周建德六年始平齐陈太建之九年也宣政元年分并州上党郡始置潞州太建之十年也乌得于太建七年以潞州系后周哉盖鲍宏论伐齐直言进兵之路不指州名而指水名自汾水取平阳过雀防谷可以掩晋阳自上党潞川入壶关黄泽亦可以掩晋阳非指二州名也
　　八年周主谓羣臣曰朕去岁属有疾疹遂不得克平逋寇
　　史炤释文曰疹章忍切瘾疹皮外小起也余按此疾疹之疹与疢字同音丑刃翻经传作疢作疹者俗书也周武帝举大兵以伐国不应以皮外小起瘾疹而还师史炤之浅妄率如此至二百三十六巻唐顺宗永贞元年方能以疹为乆疾乃因通鉴正文积疹而生义然音切终不能改也
　　前出河外直为拊背未扼其防
　　史炤释文曰拊揗也谓摩其背也余按周主此语本之娄敬娄敬説高祖曰夫与人鬪不扼其吭而拊其背未能全胜周武帝前此伐齐至河阴而还以鬪为喻犹拊背也拊者击也不当以拊摩为説若与人鬪而拊摩其背乃是为之搔痒岂是与之鬪邪一百八十四巻隋恭帝义寕元年拊其背注亦误
　　齐主猎于祁连池
　　史炤释文曰祁连山之池也在匈奴中余谓此祁连池汾阳之天池也即后所谓猎于天池者也史互言之耳北人谓天为祁连故天池有祁连池之名犹匈奴呼天山为祁连山也祁连山汉书音义释之甚明汾阳之天池水经注言之甚详余悉取以注通鉴能读之者可考见也且齐主猎时周兵已攻晋州若猎于匈奴界中祁连山之池安能以丙辰猎而癸亥即还晋阳邪天池在汾阳县北燕京山上方里余燕京山亦谓之管涔山五台山之一也详考通鉴所书九月癸亥齐主自猎所还晋阳甲子即集兵庚午帅诸军趣晋州癸酉昧旦晋州陷此日齐主已分军向千里径及汾水关又帅大军上鸡栖原矣若方与冯淑妃猎于天池驿奏沓至且不暇省安能部分出军邪盖通鉴会稡诸书以为一书其排日书甲子以李百药北齐书令狐德棻后周书帝纪为据自与冯淑妃猎天池至晋州已陷乃奏之一段是引用李延寿北史冯淑妃传所以所记有参差不齐者窃谓丙辰齐主猎于祁连池与后所书与冯淑妃猎于天池实一事也唐书地理志岚州静乐县有天池祠窦苹曰天池祠在今寕化军北六十里横岭下管涔山
　　通鉴一百七十三【凡一条】
　　七年齐领军大将军尉相愿
　　史炤释文曰相息良切姓也愿其名相氏出姓苑又息浪切后秦录有冯翊相云作德猎赋余按史炤之説皆以广韵为据然尉相愿者姓尉名相愿若如炤説以相为姓愿为名将以尉字为衍字乎时高氏所用皆勲戚也尉相愿之进用必以尉景
　　通鉴一百七十四【凡三条】
　　十二年于仲文军至蓼隄去梁郡七里
　　史炤释文曰蓼县之隄音力竹切【费本同】余考五代志梁郡无蓼县也元丰九域志曰蓼堤汉梁孝王筑在梁郡西北通鉴本文言去梁郡七里若以蓼县为梁郡附城之县则当治郭下若以蓼县为外县无縁去城七里便置县史炤之説不待攻而破矣蓼读如字
　　于仲文取金乡席毗罗军大溃争投洙水死
　　史炤释文曰洙水出泰山葢县临乐山北入泗余按史炤能言洙水所出与所入而已水经洙水自葢县西南流至卞县入泗郦道元注则曰洙水至卞城西南入泗水乱流西南至鲁县东北又分为二南为泗水北为洙渎春秋庄九年浚洙杜预谓洙水在鲁城北浚之以备齐者也孔子敎于洙泗之间阙里是也从征记曰洙泗二水交于鲁城东北十七里阙里背洙泗洙水又南迳瑕丘城又西南迳山阳南平阳之显闾亭又南至高平南入于泗金乡县在高平西北县北有金乡山前汉未置金乡县后汉晋志方有之戴延之西征记焦氏山北有数山汉司校尉鲁恭葬山南凿而得金故曰金乡山金乡去洙水差逺盖席毗罗军既溃走于仲文追奔蹙之洙水故争投水而死也
　　周杀代奰王达滕闻王逌
　　史炤释文曰代徒对切姓也奰平秘切名也玉音肃姓也达其名【海陵本同】余谓史炤以代奰王达为二人姓名则下文滕闻王逌亦二人姓名乎释文以古有玉姓欲以稀姓愚后学殊不思读通鉴者详味上下文则代与滕其封国也奰与闻其諡也达与逌其名也其姓则宇文皆后周亲王也杨坚专周政而杀之加以恶諡炤既不能发顾以代奰王达四字离析为二人姓名将以愚人人有知识其可愚乎代音徒耐翻王读如字十一家諡法色取行违曰闻不醉而怒曰奰
　　通鉴一百七十五【凡三条】
　　十三年隋主如岐州
　　史炤释文曰岐州元魏所置至隋废之余按魏书地形志太和十一年置岐州治雍城镇至炀帝大业三年始改州为郡是年隋文帝受周禅改元开皇岐州未废也若已废岐州则史不书如岐州矣
　　沙鉢略从父玷厥居西面号达头可汗
　　史炤释文曰玷厥突厥种名余按通鉴本文明言玷厥为沙鉢略之从父号为逹头可汗读者皆知玷厥为人名而释以为突厥种名何其舛也
　　长城公至德元年吐谷浑寇隋临洮洮州刺史皮子彦出战败死汶州摠管梁逺撃走之
　　史炤释文曰汶音问以汶水为名水出琅邪余按吐谷浑居西垂时寇洮岷汶州即唐之岷州与汉之汶山郡之汶同史炤以琅邪汶水为释音义皆误汶山之汶读曰岷辩已见七十二巻魏明帝青龙元年
　　通鉴一百七十六【凡二条】
　　二年隋以贺娄子干为楡关摠管
　　史炤释文曰楡关在陇右防恬为秦将侵胡开地数千里垒石为城树楡为塞是也余按在陇右者汉金城郡之楡中县也防恬垒石为城树楡为塞者汉上郡之楡林塞也隋置楡关摠管于唐胜州界
　　三年丰州刺史章大宝昭逹之子也在州贪纵朝廷以太仆卿李晕代之
　　史炤释文作本晕注曰本与防同戎姓晕其名【海陵本同】余按本字乃李字之误也史炤别引防字以为説此与徐道明见郑论语序云书以八寸防误作八十宗因曲为之説者何异
　　通鉴一百七十七【凡一条】
　　隋文帝开皇九年陈武州刺史邬居业
　　史炤释文曰邬姓也邬郡太守司马弥牟之后因以为氏【费本同】余按史炤据广韵而为释也左传昭二十八年晋灭祁氏羊舌氏分其田以为县以司马弥牟为邬大夫是以邬为县非以邬为郡也以司马弥牟为县大夫非以为郡太守也秦罢侯置守三十六郡皆曰守至汉景帝中二年始以郡守为太守此皆考之不精之过也
　　通鉴一百七十八【凡一条】
　　十八年设鹿角为方陈
　　史炤释文曰鹿角陈名犹春秋鱼丽之陈尔余按炤于一百五十二巻梁武帝大通二年葛荣列陈箕张而进释曰箕张犹春秋鱼丽之陈于此又曰鹿角犹春秋鱼丽之陈如此则凡陈法惟有鱼丽陈一法而已嘻可笑也设鹿角为方陈者斩木存其大本凡枝皆剡其端如鹿角然埋之陈前以御胡马冲突内为方陈非如春秋鱼丽之陈也
　　通鉴一百七十九【凡二条】
　　二十年车骑将军榆林阎毗
