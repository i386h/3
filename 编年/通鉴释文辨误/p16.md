<!-- { "loadSidebar": true } -->
　　七月世充洧州长史张公谨与刺史崔枢以州城来降史炤释文曰洧州本尉氏县王世充始置尉州武德四年以尉氏扶沟陵置洧州余按炤释以新志尉氏县注为据而不考州县之建置离合其岁月有先后也通鉴是年九月书世充尉州刺史时德叡帅所部杞夏陈隋许颍蔚七州来降炤又注曰尉州本尉氏县王世充置武德三年时德叡以州来降秦王改为南汴州复改为洧州贞观元年废属汴州若如炤説则王世充于尉氏县置洧尉二州也殊不知五代史眀言隋置洧州于颍川之陵县大业初废盖王世充复置洧州于陵县置尉州于尉氏县是年崔枢时德叡既降唐明年唐乃以尉氏扶沟陵置洧州也
　　以高开道为蔚州总管
　　史炤释文曰蔚州本鴈门郡又隋上谷郡飞狐县也唐初没突厥武德六年置余按蔚州本雁门郡之灵丘上谷郡之飞狐县地东魏置灵丘郡后周置尉州隋废郡及州以灵丘县属雁门郡唐为蔚州安边郡后改兴唐郡史炤于雁门郡下逸之灵丘三字失之逺矣
　　通鉴一百八十九【凡六条】
　　四年以靺鞨渠帅突地稽为燕州总管
　　史炤释文曰燕州本灵寿县隋置在唐废焉属镇州【海陵本同】余按旧唐书地理志义寕元年置燕州于灵寿县是年废州复为灵寿县属恒州至穆宗讳恒始改恒州为镇州此燕州隋于营州之境汝罗故城置辽西郡以处粟末靺鞨唐遂于其地置燕州以其渠帅为总管非灵寿之燕州也
　　王世充平州刺史周仲隐以城来降
　　史炤释文曰平州本当阳县王世充置武德六年更名玉州八年州废属江陵郡余按当阳之平州本后周置隋废之矣武德四年置平州于当阳因是年既平萧铣而复置当阳乃萧铣之地王世充安得而置平州窃意王世充置平州于洛州河隂县河隂古平隂也葢于此置平州
　　秦王世民被黄金甲齐王元吉等二十五将随其后前后部鼔吹
　　史炤释文曰凡鼔吹总八音言之余观史炤释鼔吹多以为音律壎篪之乐今又曰总八音言之是皆未知鼔吹之所从始也蔡邕曰鼔吹军乐也黄帝岐伯所作以扬德建武劝士讽敌也后世谓之短箫铙歌应劭汉卤簿圗惟有骑执箛箛即笳不云鼔吹而汉世有黄门鼔吹汉享宴食举乐十三曲与魏世鼔吹长箫同长箫短箫伎录并云丝竹合作执节者歌又建初录云务成黄爵云逺期皆骑吹曲非鼔吹曲此则列于殿庭者为鼔吹从行鼔吹为骑吹二曲异也又孙权观魏武军作鼔吹而还汉世万人将军给鼔吹魏晋世假将帅牙门曲葢鼔吹唐宋以来天子郊祀竣事还宫鼔吹振作则是鼔吹之乐国容军容皆用之
　　俘王世充窦建德献于太庙行饮至之礼以飨之海陵本释文曰饮于禁切余按左传三年而治兵出而振旅归而饮至以数军实杜预注曰饮于庙以数车徒器械及所获也陆德明无音饮当读如字
　　褒州道安抚使郭行方攻萧铣鄀州防之
　　史炤释文曰褒州本西县武德三年置八年州废属兴元余按褒州置于汉中萧铣时据江陵唐置安抚使所以招抚铣众必不置于汉中盖道里相去逺也时平王世充方得襄州必置安抚使于襄州既以安抚新民又以招抚铣众下书攻防鄀州鄀州本乐乡县地贞观八年废鄀州以乐乡属襄州郭行方自襄州进攻鄀州道里便近褒当作襄又德宗朝方改梁州为兴元府此时未应以西县属兴元为言亦一误也
　　徐圎朗昌州治中刘善行以须昌来降
　　史炤释文曰昌州本蒲县武德二年置贞观元年州废隰州【费本同】余谓此时徐圎朗据兖郓自以须昌县置昌州耳蒲县之昌州逺在汾隰徐圎朗安能越关河而有此土邪
　　通鉴一百九十【凡九条】
　　五年俚帅杨世畧以循潮二州降
　　史炤释文曰俚南夷之酋【费本同】余按南夷曰蛮曰俚曰蜑各是一种酋字但可解帅字耳
　　二月戊寅汴州摠管王要汉攻徐圎朗杞州防之史炤释文曰本北海县始因营丘人拒贼权置杞州时汴州雍丘县亦置杞州非此【费本同】余按新唐书地理志北海之杞州武德二年已复为营丘县而雍丘之杞州与汴州接壤未经省并王要汉所攻防者正北杞州乃以为非何邪
　　迁州人邓士政执刺史李敬昂以反
　　史炤释文曰按志阙此州【费本同】余按隋唐书地理志西魏以房陵置迁州以秦汉以来诸侯王以罪废者多迁房陵故以名州隋大业初改曰房州唐武德初复曰迁州志未尝阙此州也
　　高开道寇蠡州
　　史炤释文曰蠡落戈切武德五年以蒲州博野县置蠡州余按新唐书地理志武德五年以瀛州之博野清苑定州之义丰置蠡州盖因汉蠡吾亭以名州金人亦于博野县置蠡州北至燕京四百九十里蠡音礼落戈切非蒲州当作瀛州
　　观州刺史刘防以城叛附黒闼
　　史炤释文曰观州本九门县隋置九门郡武德元年曰观州五年废属镇州时观州有二其一在弓高县非此【费本同】余按新唐书地理志武德四年置观州于弓高而九门之观州废于五年刘防叛在是年十月葢弓高之观州为是
　　南州刺史厐孝恭
　　史炤释文曰南州属劒南道羁縻州武德二年开南蛮置二年更名僰州四年复故名【费本同】余按新唐书地理志武德四年以合浦郡之合浦南昌二县置南州通鉴下文书南越州寗道明高州首领冯暄俱反南越州今之廉州高州今犹如故则三州相挻而反皆在岭南道此所谓南州乃合浦之南州非劒南道之羁縻州明矣
　　高开道引奚骑寇幽州
　　费氏本以奚为突注云突东胡别种突骑者突国骑兵也余徧考通鉴诸本皆作奚骑且东胡别种未尝有突国奚正东胡种也其先曰库真奚亦曰库莫奚
　　八月甲辰突厥寇真州又寇马邑
　　史炤释文曰按志真州有三武德五年置真州曰南县置积州及前真州贞观元年改积州为后真州后皆废唐劒南道复有真州今突厥所寇乃河东道然河东无此州志又不载疑字误【费本同】余按史炤所谓真州有三前真州置于九真移风县后真州则是年置积州于日南县九年改南陵州贞观九年始改后真州劒南之真州则天寳五载方分临翼郡置以新唐书地理志考之此时止有九真移风之真州亦非同时有三真州也史炤但见通鉴于此时书突厥寇真州又寇马邑以为所寇乃河东道考之于志而河东道无真州遂疑字误余详考旧唐书地理志武德二年置绥州总管府营云银真等十一州此真州盖置于银州真乡县且通鉴上文书癸未突厥寇原州乙酉寇朔州原州属关内道朔州属河东道突厥入寇之兵分为两道八月甲辰寇真州者西路兵也寇马邑者东路兵也史炤于河东道求真州所以失之愈逺
　　周法明登战船饮酒张善安遣刺客数人诈乗渔艓而至遂杀法明而去
　　史炤释文曰渔渔猎也余谓捕鱼者为渔捕兽者为猎渔自是渔猎自是猎三尺童子能分别其义史炤之识不若童子卤莽甚矣
　　通鉴一百九十一【凡二条】
　　八年突厥寇蔺州
　　史炤释文曰按突厥寇鄯岷等州并寇兰州皆陇右道而陇右无蔺州蔺字疑作兰余按史炤疑蔺州之当作兰州是也但详考通鉴突厥寇蔺州在九月至十月戊寅乃始寇鄯州无寇岷州事其所援据不无少差耳
　　突厥寇彭州
　　史炤释文曰彭州属羁縻州本洪州贞观三年置属陇右道按寕州彭原及劒南道复有两彭州皆非此【费本同】余按陇右道之羁縻彭州本洪州贞观三年置七年方改彭州则此时陇右羁縻州未有彭州也劒南道之彭州武后垂拱二年方分益州置此二彭州皆非突厥所寇者也若寕州彭原县之彭州乃武德元年置治合川县唐都关中邠寕突厥兵冲也此时突厥正寇寕州彭原之彭州炤乃以为非可谓择焉不精矣
　　通鉴一百九十二【凡二条】
　　九年韩州刺史封同人诈乗驿马入朝
　　史炤释文曰武德元年析潞州襄垣等县置韩州贞观十七年州废仍属潞州又同州韩城县置西韩州非此【费本同】余谓襄垣之韩州去长安太逺封同人葢自韩城入朝
　　太宗贞观元年吏部侍郎观城刘林甫
　　史炤释文曰观城属开德府【费本同】余按观县汉属东郡光武改曰卫县晋魏属顿丘郡曰卫国县隋开皇六年改曰观城县属魏州唐武德四年分属澶州是年废澶州县还故属代宗大厯七年复置澶州至宋始以澶州为开德府此时澶州已废亦未有开德府也
　　通鉴一百九十三【凡二条】
　　三年房龄不以己长格物
　　史炤释文曰捍挌于物无所容受也【费本同】余谓格正也以己所能正人欲人人皆然谓之格非捍挌之挌也格字从木捍挌之挌从手六十巻汉献帝初平二年邴原清议以格物与此同义史炤以为废格之格亦非辩已在前
　　上谓侍臣曰李大亮可谓忠直赐以胡缾及荀悦汉纪史炤释文曰胡缾汲水器余谓史炤但以广韵为据易井卦羸其缾左传孙蒯饮马于重丘毁其缾是皆谓汲器也战国秦赵渑池之防蔺相如曰请奏盆缾秦李斯上秦王书曰撃瓮叩缾则缾者罂缶之类不特施之汲水且以为乐矣至唐人如杨惠元缾甖不发如韩愈诗无计离瓶罂则缾者以盛酒盛物不复以汲水器为缾矣唐太宗赐李大亮胡缾盖酒器也非汲水器也今北人酌酒以相劝酧者亦曰胡缾未识其规制与太宗之胡缾合乎否也缾瓶字通
　　通鉴一百九十四【凡一条】
　　十一年王珪令公主执笲行盥馈之礼
　　史炤释文作笄注曰笄坚奚切簮也【费本同】余按此非笄字乃笲字陆德明经典释文曰笲音烦一音皮彦翻器名以苇若竹为之其形如筥衣之以青缯以盛枣栗腵脩之属士昏礼曰舅坐于阼阶西面姑坐于房外南面妇执笲枣栗进东面拜奠于舅席讫妇又执腵脩升进北面拜奠于姑席盥馈者士昏礼曰妇盥馈特豚合升侧载郑氏注曰侧载者右胖载之舅爼左胖载之姑爼异尊卑舅姑共席于奥其馔各以南为上王珪正令公主行妇礼史炤以为执笄义何所据
　　通鉴一百九十五【凡二条】
　　十四年陈仓折冲都尉鲁宁自恃髙班慢骂陈仓尉史炤释文曰班给也余谓班字固有给义然此班以班列为义晋行人子朱曰班爵同何以黜朱于朝梁武帝分百二十号将军为二十四班皆班列之班也唐制上府折冲都尉正四品上中府从四品下下府正五品下五品以上皆为高班
　　尚书左丞韦悰句司农木橦价贵于民间
　　史炤释文曰橦徒红切木名花可为布出字书【海陵本费本同】余按橦诸容翻木一截也唐式柴长三尺五寸为一橦
　　通鉴一百九十六【凡八条】
　　十五年突厥侯利苾可汗
　　史炤释文作俟利苾注曰俟渠之切余按诸本通鉴及新旧唐书皆作侯利苾
　　百济来告其王扶余璋之防
　　史炤释文曰百济西域国本扶余别种余按百济东夷国名其先以百家济海种类寖盛遂以为国号炤既言百济为扶余之种亦必知扶余之为东夷矣乃以百济为西域国何自为乖越也
　　大度设自赤柯泺北走
　　史炤释文曰泺音歴【海陵本同】余按泺音匹各翻今自江淮以北率谓积水为泺音歴者艸名也一名贯众见本草
　　西突厥乙毗陆可汗西击康居道过米国破之
　　史炤释文曰米国唐国枝庻王者余谓唐当作康此字因传写而误也新唐书曰康国古康居也枝庻分王曰安曰曹曰石曰米曰何曰火寻曰戊地曰史
　　十七年魏征薨命百官九品以上皆起防给羽葆鼔吹陪葬昭陵
