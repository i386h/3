<!-- { "loadSidebar": true } -->
　　史炤释文曰羽葆天子华盖天子之仪卫也又唐制鼔吹五部一鼔吹二羽葆羽葆部有十八曲鼔吹音律管壎之乐余按孔頴逹正义曰羽葆者以鸟羽注于柄头章怀太子贤曰葆以五采羽合聚为之鼔吹非音律管壎之乐辩己见前乐则有曲羽葆仪饰也安得有所谓十八曲此皆史炤无所根据而妄为之説又通鉴下文载征妻裴氏之言曰征平生俭素今葬以一品羽仪非亡者之志则知给以羽葆非天子之仪卫也
　　壮士昝君誉梁猛彪
　　史炤释文曰猛彪虎文余按梁猛彪者人姓名奚庸以虎文为释
　　太子承干尝谓左右曰我试作可汗死因僵卧于地史炤释文作僵仆注曰仆芳遇切余按诸本通鉴皆作僵卧作仆非
　　良乆太子欻起
　　史炤释文曰欻起有所吹起余谓欻忽也太子初焉僵卧于地良乆忽然而起耳岂有所吹而起哉炤之踈僻如此
　　通鉴一百九十七【凡三条】
　　十七年往返万里道涉沙碛无水草
　　史炤释文曰沙碛水渚有石者余按此沙迹所谓沙漠大碛也既无水草又安得有水渚哉
　　薛延陀本一俟斤
　　史炤释文曰北虏谓大臣曰俟斤余谓俟斤者突厥铁勒诸部酋帅之称
　　褚遂良上疏曰龙沙以北部落无算
　　史炤释文曰广志流沙在玉门关外有三名三龙沙【海陵本同】余谓龙沙即指言沙漠也自汉以来匈奴单于所居谓之龙庭随水艸迁徙无常处故因谓沙幕为龙沙此即隂山之外大漠西尽居延东极辽海者也玉门关外之流沙介在西垂非褚遂良所指之龙沙邪律德光之死而北归也赵延寿谓人曰我不复入龙沙矣亦谓沙漠
　　通鉴一百九十八【凡四条】
　　十九年上自繋薪于马鞘以助役
　　史炤释文曰鞘仙妙切马上刀劒室也【海陵本费本同】余谓鞘音所交翻鞭鞘也刀劒室安可以繋薪乎
　　上从飞骑三千人驰入临渝关
　　史炤释文曰渝容朱切临渝关本曰临闾关在平州石城县余按汉书地理志北平郡有石城县辽西郡有临渝县注云渝水首受白狼东入塞水经注云白狼水迳黄龙城西又东北出东流为二水右水疑即渝水也西南廵山迳一故城西以为河连城疑是临渝县之故城新唐书地理志营州城西四百八十里有渝关守捉五代史云幽州北七百里有渝关下有渝水通海循海有道狭处才数尺是所谓临渝关也宋白续通典曰汉石城旧县取碣石立如城以名之唐贞观十五年于故临渝县城置临渝县万岁通天二年改为石城临渝在石城犹有足征所谓临渝者以临渝水而名若曰临闾殊无所据汉书音义渝音喩今读如字
　　二十年上尝幸未央宫辟仗已过
　　史炤释文曰辟匹亦切执兵仗以辟行人【海陵本同】余谓炤释义是而音非辟读为辟若匹亦切则读如僻矣
　　二十一年高士廉遗言不欲以北首夷衾辄屈车驾史炤释文曰礼记自小敛以往用夷衾夷衾质杀之裁犹冒也注云冐所以韬尸重形者也小敛又覆以夷衾制如冒耳大夫冒黼杀余按防大记君锦冒黼杀缀旁七大夫冒黼杀缀旁五凡冒质长与手齐杀三尺自小敛以往用夷衾夷衾质杀之裁犹冒也郑注云冒者既袭所以韬尸重形也杀冒之下帬韬足上行者也小敛又覆以夷衾裁犹制也孔頴逹正义曰冒谓袭后小敛前所用以韬尸也冒有质杀者作两囊每辄横缝合一头又缝连一边余一边不缝两囊皆然也上者曰质下者曰杀故郑注士防礼云冒韬尸者制如直嚢上曰质下曰杀质正也其用之先以杀韬足而上后以质韬首而下缀旁七者上下安七带缀以结之故云缀旁七也大夫缀旁五及冒者尊卑之差也凡冒质长与手齐言冒之质从头韬来至下长短与手齐也杀三尺者杀从足韬上长三尺自小敛以往用夷衾者往犹后也小敛前有冒故不用夷衾自小敛后衣多不可用冒故用夷衾覆之也士防礼云幠用夷衾覆尸柩之衾也夷衾质杀之裁犹冒也者裁犹制也言夷衾所用上齐于手下二尺所用缯色及长短制度如冒之质杀但不复为囊及旁缀也然始死幠用敛衾是大敛之衾自小敛以前覆之至小敛时君锦衾大夫缟衾用之小敛敛讫别制夷衾以覆之其小敛以前所用大敛之衾停而不用至将大敛及陈衣又更制一衾主用大敛也所谓大敛二衾者其夷衾至大敛时所用无文当应总入大敛衣内并敛之也合注防而观之则夷衾上质下杀之制如冒而不为囊及旁缀固与冒有不同者
　　通鉴一百九十九【凡一条】
　　高宗永徽元年有司以为服既公除欲以今秋成昏史炤释文曰公除从吉也王氏音训谓已成服除之以从公家之事不待终制也余谓公除即汉文帝三十七日释服之遗制曰公除者以天下为公外虽除服以临政而亲亲之思结于内犹终三年之慕公则除服私则未之除也
　　通鉴二百【凡二条】
　　六年徙居蓬莱宫
　　史炤释文曰蓬莱宫在京城东北余按唐都长安外城谓之京城次城谓之皇城内城谓之宫城蓬莱宫在宫城内直东北角不在京城东北蓬莱宫后更名含元宫又曰大明宫大明宫曰东内太极宫曰西内皆在宫城中
　　龙朔元年新罗王春秋遣其将金钦将兵至古泗史炤释文曰説文泗受济水东入淮余谓古泗地名在百济国中非中国之泗水不可妄引以为释然其言中国之泗受济水亦只説湖陆以南之泗水以其于古泗不相渉故不复辩
　　通鉴二百一【凡二条】
　　麟德元年州县每发百姓为兵其壮而富者行钱参逐皆亡匿得免
　　史炤释文曰参仓含切参互余谓参逐者参逐之人也州县发人为兵守令不能家至而人发之必有参逐之人以为用参者参预其事者也今之吏典逐者随逐其后者也今之亲随壮富之人行钱于参逐之人以求免为兵参逐之人既受其赂掩覆而纵之使得亡匿也唐人常语有言参随者犹参逐也
　　勲官挽引劳苦与白丁无殊
　　史炤释文曰民男女年十八以上为丁丁从徭役余按唐制民丁从征役得勲级者为勲官无勲级者为白丁且男年十八以上为丁女曷尝为丁哉
　　通鉴二百二【凡二条】
　　咸亨三年王及善曰掷倒自有伶官
　　费本注曰伶炉斤切説文弄也余按字书伶郎丁翻无从炉斤切者炤释用説文而音切则妄自为之
　　四年八品九品并鍮石带
　　史炤释文曰鍮容朱切余按鍮石似金今人多以药物链铜为鍮者音托侯翻宋时八品九品官犹鍮石带史炤仕宋至京官不知有鍮石带而妄为之音何耶
　　通鉴二百三【凡三条】
　　永淳元年魏元忠阅视赤县狱
　　史炤释文曰中国名曰赤县神州【费本同】余按史炤引驺衍之説衍之説先列中国名山大川通谷禽兽水土所殖物类所珍因而推之及海外人之所不能睹以为儒者所谓中国者于天下乃八十一分居其一分耳中国名曰赤县神州神州自有九州禹之序九州是也不得为州数中国外如神州赤县者九乃所谓九州也于是有稗海环之人民禽兽莫能相通者如一区中乃为一州如此者九乃有大瀛海环其外天地之际焉史炤引此以释赤县则唐之十道乃禹迹之九州是魏元忠悉阅唐十道狱也其説阔逺而不切于事情盖唐之西京以长安万年为赤县东都以河南洛阳为赤县魏元忠所阅者长安万年两赤县狱耳
　　道元年突厥寇蔚州丰州都督崔智辨邀之于朝那山北兵败为虏所擒
　　史炤释文曰朝直遥切那奴多切余按丁度集韵朝那之朝音与邾同音追输翻二百九巻中宗景龙二年朝那山音亦误
　　则天垂拱元年乐城文献公刘仁轨薨
　　史炤释文曰刘仁轨汴州尉氏人仁轨子及兄子授上柱国者三人州党荣之号所居为乐城乡三柱里余谓此因其封邑而名乡耳乐城县属温州武德五年分永嘉置非刘仁轨所封者也汉书地理志河间国有乐城县后魏改为乐寿县唐属瀛州乐城古城在乐寿县东南十六里唐以古县名封仁轨
　　通鉴二百四【凡一条】
　　三年黒齿常之大破突厥于黄花堆
　　史炤释文曰黄花堆突厥地名余按黄花在神武川元和初朱邪执宐所保之地其地在朔州塞内非突厥地也魏收地形志后魏置神武郡于神武川
　　通鉴二百五【凡一条】
　　延载元年突厥可汗骨笃禄卒弟黙啜自立为可汗史炤释文曰黙啜突厥种名余按通鉴明言黙啜为骨笃禄之弟则黙啜乃人名非种名也
　　通鉴二百六【凡三条】
　　神功元年孙万荣与其奴逃至潞水东
　　史炤释文曰潞水在潞州为幷州浸即浊漳水也余按周礼职方氏幷州其浸涞易冀州其浸汾潞其川漳则漳自是漳潞自是潞以周官职方言之则潞非幷州浸以汉地理志言之则潞州汉上党郡也春秋潞子之国有潞川上党郡汉属幷州然皆非孙万荣授首之地按万荣时攻幽州军溃至潞水东为奴所杀是唐幽州之潞水非汉上党之潞川也水经鲍丘水从塞外来南迳渔阳县东又南过潞县西谓之潞水汉光武遣邓隆撃彭宠军于潞南即是水也孙万荣正死于是水之东
　　圣厯元年狄仁杰因食疏粝
　　史炤释文曰疏菜食也粝脱粟也张晏曰一斛粟舂七斗米为粝余按诗召旻云彼疏斯粺笺云疏麤也谓粝米米之率粝十稗九凿八侍御七字林云粝米一斛舂为八斗此皆疏即粝也九章算术粟一石为粝米六斗舂粝一斗为粺九升又舂为侍御则七升又曰凡谷一舂一簸为粝米唯论语饭防食饮水孔氏注以疏食为菜食诸儒生皆不主其説以疏食为麤饭然疏食犹可以菜食为説若疏粝不若用诸家之説为文从义顺也
　　二年左卫铠曹参军郭元振
　　史炤释文曰参军官名十六卫皆同铠曹后改为胄曹余按史炤但以参军为官名参军之官名何从始耶沈约曰参军后汉官孙坚为车骑参军事是也本于府主无敬晋世孙楚为大司马石苞参军轻慢苞始制施敬晋永嘉之乱中州人士避乱南度晋元帝以琅邪王镇建业悉罗致为参军掾属行参军所谓百六掾是也既而为晋王以参军为奉车都尉掾属为驸马都尉行参军舎人为骑都尉而诸公府都督府置谘议参军因汉末军谘祭酒而为之名也至宋有录事记室戸曹仓曹中直兵外兵骑兵长流贼曹刑狱贼曹城局贼曹法曹田曹水曹铠曹车曹士曹集右戸墨曹凡十八曹参军参军不署曹者无定贠至唐惟卫府率府有录事及诸曹参军诸州有录事及诸司参军
　　通鉴二百七【凡三条】
　　长安四年太后疾少间
　　史炤释文曰间居苋切少愈也余按论语病间释音如字孔云少差也史炤释文凡疾间之间并从去声未知何据
　　乆视四年贾敬宗奏张昌宗强市人田
　　史炤释文曰强其两切抑买之也余谓强其良翻非人所愿以威势逼抑而市之谓之强市
　　成均祭酒同鸾台凤阁三品李峤罢为地官尚书史炤释文曰五帝名学曰成均余按唐百官志垂拱元年改国子监曰成均监以国子祭酒为成均祭酒





　　通鉴释文辩误巻九
　　钦定四库全书
　　通鉴释文辩误巻十　　　宋　胡三省　撰
　　通鉴二百八【凡四条】
　　中宗神龙元年敬晖瞿然不恱
　　海陵本释文曰瞿九缚切説文逺视貌余按九缚切乃矍字瞿音九遇翻惊视而失其常度之貌陆德明经典释文甚明史炤于此音纪具切是至二百四十八巻武宗防昌四年炤音又非
　　左卫将军上邽纪处讷
