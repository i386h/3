<!-- { "loadSidebar": true } -->
　　史炤释文曰上邽即秦州天水县余按汉书地理志上邽县属陇西郡天水别为郡名新唐书地理志秦州天水郡治上邽无天水县宋白续通典秦州有天水县而清水县治上邽镇史炤所云未知何据
　　二年改赠后父韦贞为酆王后四弟皆封郡王费本注曰酆郡名余按唐制后弟封郡王韦贞后父必赠为国王酆者封国之名非郡名也且自古未尝有酆郡去年已封韦贞为上洛王上洛郡名也自郡封而进赠国封中宗之滥爵固不足言然郡封国封之制则不可以无辩
　　袁恕己掊地爪甲殆尽
　　史炤释文曰掊蒲墨切僵也余按僵踣之踣其旁从足不从手袁恕己若只僵踣于地何为爪甲殆尽此由以爪甲爬地也类篇掊从蒲侯翻今从之
　　通鉴二百九【凡三条】
　　景龙元年武平一名甄以字行
　　史炤释文曰甄之人切余谓音之人切者姓也人之有字以表其名甄之为义明也察也别也惟明惟察惟别然后能平一此正以甄明甄察甄别而命字甄当音稽延翻
　　睿宗景云元年上御棃园毬塲
　　史炤释文作黎园注曰黎怜题切余按此乃棃园非黎园也果木之棃音力脂翻
　　命韦温总知内外守捉兵马事
　　史炤释文曰唐制兵之戍边者大曰军小曰守捉曰城曰镇而总之曰道【费本同】余谓此乃京城皇城宫城内外守捉兵马非边戌之守捉也宣宗之崩踵故事增人守捉此其证也
　　通鉴二百十【凡二条】
　　二年前右率府铠曹参军柳泽
　　史炤释文曰铠甲也铠曹十六卫官属也【费本同】余按唐制太子十率府亦有铠曹等诸参军柳泽乃十率府属非十六卫府属也右率府右卫率府
　　宗先天元年能撩李日知嗔
　　史炤释文曰撩莲条切説文撩理也【海陵本同】余谓炤音是而义非撩取也嗔怒也言取怒也又俗说以擿发为撩今人谓相挑发为相撩拨
　　通鉴二百一十一【凡一条】
　　开元二年立皇子嗣主为鄄王
　　史炤释文曰鄄于巾切故卫地在濮阳余按卫地之鄄音吉掾翻无于巾一音
　　通鉴二百一十二【凡二条】
　　七年王毛仲严察有干力万骑功臣闲廏官吏皆惮之史炤释文曰睿宗改千骑曰万骑余按太宗选骁勇者从游猎谓之百骑则天时稍增为千骑中宗改曰万骑非睿宗也通鉴于睿宗景云元年书万骑本末甚明
　　十三年更名长从宿卫之士曰彍骑分十二卫总十二万人为六畨
　　史炤释文曰隋制十二卫唐因之曰翊卫曰骁骑卫曰卫曰屯卫曰御卫曰候卫为左右焉彍骑分十二卫每卫万人余按唐受隋禅置十二卫府已微变其官名至武德五年又改【云　云】辩见一百八十六巻高祖武德元年今史炤所云十二卫武德元年之制也以唐六典考之则开元之十二卫曰左右卫曰左右骁卫曰左右武卫曰左右城卫曰左右领军卫曰左右金吾卫
　　通鉴二百一十三【凡二条】
　　十五年赐贵近丝一綟
　　费本注曰绶谓之綟余按晋书绿綟绶谓以防屮染绶故绶因谓之綟此言丝一綟犹丝一缭耳非綟绶之綟唐制麻三斤为綟未知丝一綟其为斤两何如也史炤亦曰綟犹缭也
　　十八年京城第舎郊畿田园参半皆宦官矣
　　史炤释文曰参半间厠也余谓参者三也或三分之一或三分之二也半则中分而言之言有其半也
　　通鉴二百一十四【凡一条】
　　二十四年史窣于者与安禄山同里闬
　　史炤释文曰闬説文闾也汝南平舆里门曰闬余谓此亦史炤以广韵为据也按汉高祖居沛与卢绾同里闬何特汝南平舆里门曰闬哉
　　通鉴二百一十五【凡四条】
　　天寳元年陇右节度使统临洮河源白水安人振威威戎漠门寜塞积石镇西十军
　　史炤释文曰寕塞廓州军后曰寕边余按陇右所统十军而独释寕塞一军何也十军注详见通鉴正文下
　　田同秀上言见元皇帝告以我藏灵符在尹喜故宅上遣使于故函谷关尹喜台旁求得之
　　史炤释文曰崔浩云尹喜为散关令也盖老子尝过尹喜故田同秀托言藏灵符于尹喜宅耳余按抱朴子云老子西游遇关令尹喜于散关为喜着道德经一巻谓之老子其説与崔浩同又李尤函谷关铭云尹喜邀老子留作二篇则以喜为函谷关令括地志散关在岐州陈仓县东南五十二里函谷关在陜州桃林县西南十二里又岐州盩厔县楼观山有尹喜旧宅今为崇圣观山脚有授经台此亦以尹喜为散关令故有其遗迹也但唐宗因田同秀之言求符于故函谷关尹喜台旁则以尹喜为函谷关令矣史记言老子去周度关时周都洛函谷关为是
　　二年崔成甫红袹首
　　史炤释文曰袹普驾切通俗文帛三幅曰帕【海陵本同】余按袹首之袹莫百翻今人谓之抹额是也韩愈元和圣德诗以红袹首若通俗文所谓帛三幅者谓帊也非袹首之袹
　　四载褚誗战死
　　费本注曰誗直毅切余按誗直严翻费本误
　　通鉴二百一十六【凡二条】
　　八载吐蕃多贮粮食积檑木及石
　　史炤释文曰檑卢回切余按此檑木即前卷礮应如之檑合音卢对翻史炤音释前后不相照应类如此
　　十载高尚雍奴人
　　史炤释文曰雍奴雍州县名余按唐书地理志幽州有雍奴县非雍州也
　　通鉴二百一十七【凡五条】
　　十四载贾循华原人也
　　史炤释文曰华原邑名属耀州余按五代史梁开平初华原贼帅温韬聚众据县岐王李茂贞始以华原置耀州使韬镇之此时未有耀州也新唐书地理志华原县属雍州开元元年以雍州为京兆府
　　安禄山乗鐡轝
　　史炤释文曰轝羊茹切余谓此轝字即舆字今人多读从平声盖舁车之轝是人轝之则音羊茹切若乗轝则人乗车舆也读当平声二百二十五巻代宗大厯十四年乗轝误同
　　禄山歩骑散漫人莫知其数
　　史炤释文曰漫谟官切又莫半切余谓当从下音
　　肃宗至德元载鲁炅屯叶北以僃安禄山
　　史炤释文曰叶县之北汝州也余按通鉴下文鲁炅立栅于滍水之南未至汝州
　　程千里出崞口讨贼
　　史炤释文曰崞口在代州【海陵本同】余按旧唐崞口在相州西山在代州者崞县非崞口也二百二十六巻德宗建中二年崞口注亦误
　　通鉴二百一十八【凡五条】
　　同罗曳落河居五分之一
　　史炤释文曰安禄山所刼同罗兵号曳落河余按禄山养同罗奚契丹降者八千余人号曳落河曳落河者胡言壮士也是时史思明等合兵五万余人而同罗曳落河居五分之一是同罗曳落河不下万人矣禄山在洛方圗关辅所养曳落河八千余人若以万人付思明反浮于所养之数不应如此盖同罗者阿布思之部落也阿布思败死其部落归禄山禄山简同罗之壮者与奚契丹之壮者养之通谓之曳落河其不预曳落河之养者尚多今遣助思明者同罗之兵及曳落河通有万许人耳
　　茇渉至此劳苦至矣
　　史炤释文曰茇草舎一曰草木根本亦作防余按茇草舎也郑康成之説草行曰茇水行曰渉正应此义不当妄引草木根本以自杂其説
　　太子至乌氏彭原太守李遵出迎
　　海陵本释文曰是年改乌氏曰保定余按乌氏汉县故墟在彭原东南据旧唐书乌氏驿名新唐志保定县本汉安定县唐为泾州治所在彭原西一百二十里保定县固是年更名然非乌氏之地
　　太子至平凉阅监牧马
　　史炤释文曰渭州有马监余按唐之盛也秦兰河渭泾原岐豳寕庆鄜坊延夏及河曲之地凡监四十有一岂特渭州有马监哉时太子所阅者平凉之监牧平凉原州非渭州也
　　贼势大炽西胁汧陇
　　史炤释文曰汧水在安定余按前汉书地理志汧水出扶风汧县西北又曰郁夷县有汧水郦道元以为汧水即鱼龙水唐书地理志陇州有汧源县汧阳县皆因汧水而名汧水不在安定
　　通鉴二百一十九【凡一条】
　　第五琦请以江淮租庸市轻货泝江汉而上至洋川史炤释文曰洋音祥汉戚夫人生于洋川高祖宠之名其川曰洋川以表诞生之休祥也【费本同】余按洋川汉时汉中成固之地刘蜀分成固立南乡县晋改为西乡县后魏废县于丰寕戍置丰寕县寻于县置洋州及洋川郡隋开皇初废郡大业初废州复为西乡县唐武德元年析梁州之西乡黄金兴势置洋州天寳改洋州为洋川郡汉书言定陶戚姬不言生于洋川地理志止有成固县不载洋川戚夫人生于洋川本之郦道元水经注道元好竒之过也
　　通鉴二百二十【凡三条】
　　至德二载史思明开井陉路
　　史炤释文曰井陉山在镇州井陉县余按唐穆宗讳恒始改恒州为镇州宗改州为郡恒州曰常山郡肃宗改郡为州复曰恒州此时未有镇州也
　　乾元元年李嗣业在河内安庆绪渉沁水攻之
　　史炤释文曰沁水县名属泽州【费本同】余按唐书地理志沁水出沁州沁源县东南出山而东流过河内县北安庆绪自邺攻河内须渉沁水而进兵此指河内之沁水非泽州之沁水县也
　　王仲升斩党项酋长拓跋戎德
　　史炤释文曰拓防本代地元魏复姓余按元魏之拓防氏起于代北党项之拓防氏起于西陲宋朝之西夏党项拓防之后也寳元康定之间凭陵中国慢书狎至使其出于元魏亦必张大而言之而未尝语及者非其所自出也唐书列传党项以姓别为部一姓又分为小部落有细封氏费听氏往利氏颇超氏野辞氏米禽氏拓跋氏而拓跋氏最强二百五十八巻昭宗大顺元年注又误
　　通鉴二百二十一【凡二条】
　　二年郭子仪等围邺城壅漳水灌之
　　史炤释文曰山海经曰漳水出荆山南注于沮水余按郭子仪壅邺旁之漳水以灌城非出荆山之漳水九十七巻晋康帝建元二年赵王虎投王波父子之尸于漳水释文之误正与此同已辩于前矣二百六十巻昭宗光化三年漳水注复误葢史炤读书不多只据广韵以释通鉴又不能亲师取友以求闻所未闻所以到底错了孤陋自是者其戒之哉然余亦当自以此为戒也
　　李光弼自将屯中潬城
　　史炤释文曰河南县有中潬城余按河阳有三城以守河桥自晋杜预建桥于富平津此大河有桥之始也然未有城也后魏孝文自代迁都于洛又作河桥河侧北岸有二城置北中郎府徙诸从府戸幷羽林虎贲领队防之魏氏分为东西东魏得洛惧西人之侵轶虽徙洛人于邺而河阳仍为桥以聨络怀洛观宇文与高氏交兵于邙洛之间则可见矣高敖曹之败也叩河阳南城以闭关不内而死此时葢已有南城宇文泰纵火船欲焚河桥斛律金所以御之者必于中流制之意此时亦必有中潬矣史思明入东京李光弼据河阳与之相持思明来攻三城皆受敌光弼自将屯中潬应接南北二城视其所急而赴之安史既平河朔藩镇桀骜唐于此置河阳三城节度使遂为重镇中潬城三城之一不在河南也宋白曰中潬城东魏所筑
　　通鉴二百二十二【凡三条】
　　上元二年奴刺党项寇寳鸡
　　史炤释文曰浑奴刺也吐谷浑自称曰浑主故以浑奴刺言之【费本同】余谓吐谷浑自是一种奴刺自是一种吐谷浑王旧自称可汗未尝自称曰浑主史或以浑奴刺连言亦言浑与奴刺两种耳太宗贞观二十一年奴刺啜匍俟友内附此则奴刺别是一种之明证也
