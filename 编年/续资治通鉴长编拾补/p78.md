<!-- { "loadSidebar": true } -->
　　１、正月（案：钱大昕《朔闰考》：是月戊戌朔。） 庚戌，宣政使宋用臣言：“昨自元丰二年四月内导洛通汴，六月成功放水，四时行流不绝。遇冬凌结，即督责沿河官吏，打拨通流，并无壅遏。自元祐二年，每遇冬深便行闭塞，使河流涸竭，殊不究当日导通之意。欲乞於正月内择日开拨，放水归河，永不间塞，四时流通，如遇凌结，止可将西五斗门减放节限水势，如惠民河行流，则无壅遏之患，於国家有万世源源不绝之庆。”从之。（《纪事本末》卷百十二。案：《宋史·河渠志》卷四：元年十一月，李伟言：“清汴导温洛贯京都，下通淮、泗，为万世利。自元祐以来屡危急，而今岁特甚。臣相视武济山以下二十里名神尾山，乃广武埽首所起，约置刺堰三里馀，就武济河下尾废堤、枯河基址，增修疏导，回截河势东北行，留旧埽作遥堤，可以纾清汴下注京城之患。”诏宋用臣、陈祐甫覆按以闻。明年正月庚戌，用臣奏云云，同此。《长编》卷四百三十六：元祐四年十二月末，梁焘论回河。原注：云：绍圣二年正月十三日，宋用臣云：“自元祐二年，每冬深辄闭塞汴口。”考十三为庚戌，《纪事本末》作戊戌日，与《长编》及《宋史》有异，是恐传钞之误，今据改之。又元年十二月二十七日甲戌，蔡京云云可参考。） 

　　孙路除陕西转运使。（《长编》卷五百五：元符二年正月庚戌，诏孙路体度边情、斟酌保明以闻。原注：孙路先以绍圣二年正月十三日除陕漕，六月三日加龙图阁、知庆州。又卷三百四十六：元丰七年六月乙亥，诏董戩殁，继立为谁。原注：孙路除陕西在绍圣二年正月十三日。案：王巩《甲申杂记》云：刘晦叔昱言：“阿李国本不当立，因私其国母而得立，其大臣温稽沁常不协，密遣腹心诣王文郁请乞内附，文郁请於朝，神宗曰：‘此欲我为渠援耳，但善加慰抚而已，亦以夷狄攻夷狄之道也。’边臣老将，叹服睿算。於是终元丰置而不论。”绍圣初，孙路以为可纳，章子厚除路漕陕西经营之，晦叔亦漕陕西，将往，问安厚卿、李邦直，厚卿曰：“先帝不纳，岂无深虑耶？”邦直曰：“路好官职。”既至永兴，但见路与锺傅对榻而寝。一月一日，傅谓晦叔曰：“此事决难为，得之易，守之难也。”其后，锺傅被召，具言不可，子厚亦意缓。后锺傅坐冒赏贬，遂复搆成其议。又长编卷四百六十七：元祐六年冬十月庚辰，孙路改礼外。原注：孙路寻改吏中，论熙河事附注绍圣二年正月十三日。案：原文已佚。据《编年备要》云：元祐间，孙路为徐王侍讲。闻朝廷议弃地，即上书言：“自通远至熙河，两州叆一径耳。熙河北关，已接夏境，昨自开挌地百八十里，濒大河而城兰州，然后熙河有屏蔽。使夏虏北据兰州，南跨故境，熙河固已迫矣。出而左则通远绝，出而右则河州断，熙河孤寄一川中，岂不殆哉！恐有不测，则岷州亦不守而阶、成遂失。夫蜀道甚可忧也。横山一带，地险阻而肥沃，人强悍而善战，谓之山界部落劲兵之处，此元昊所以渡沙碛而肆猖狂者。昨大兵一出而城壁峙立，虽未尽横山之广，已裂其腹心而城其要害矣。今若委而与之，其众复集，其地复守；且相导而南下，则环、庆而东，麟州以西，傍边之人，岂得安枕？是兰州、横山未可轻议也。”不报。於是朝廷知路有前日之议，命为陕西转运。是岁正月，迁环庆经略安抚。窃依《长编》所云，附论熙河事，当即此。惟《长编》谓发论时已由礼外改吏中，而《编年备要》犹谓为徐王侍讲。《长编》谓绍圣二年正月十三日除陕漕，六月三日知庆州，《编年备要》谓正月已由陕漕迁环庆经略，是必有误，今从《长编》。又案：罢熙河分画地界在八月七日庚午。） 

　　２、乙卯，诏定《缘边城堡镇寨条》。（《长编》卷四百八十七：绍圣四年五月庚午，诏馈送依《缘边城堡镇寨条》施行。原注：云：《沿边城堡镇寨条》，见二年正月十八日。） 

　　３、癸亥，枢密院奏。（《长编》卷四百五：元祐二年九月己未，夏人犯镇戎军。原注：张之谏死，昌祚病起，但贬王伸。十一月二十四日之谏迁官，闰十二月十六日展磨勘，绍圣二年正月二十六日枢密院奏，亦合参照。案：原文已佚。） 

　　１、二月（案：钱大昕《朔闰考》：是月丁卯朔。） 甲戌，资政殿学士、新知大名府吕惠卿为资政殿大学士。先是，章惇必欲用吕惠卿帅河东，韩缜守北门。时曾布在告，韩忠彦力言之。及布出，议河东帅，上曰：“三省必欲用吕惠卿。”布曰：“不知圣意如何。”上曰：“只用王安礼。章惇言惠卿乞留京师，但愿得一宫观。”时上殿，上曰：“已除大资政，兼北京亦是重地。”布曰：“惠卿於边鄙生事，未便。”忠彦曰：“章惇言地界予后，河东方欲作为，非惠卿不可。”布曰：“惠卿本不肯安静，若朝廷更示以作为之意，边鄙安得无事？”上深然之，又问：“惠卿已行否”惇忠彦、布皆曰：“惠卿乞留乃是无况。君子难进而易退，其人可知矣！”上哂之。（《纪事本末》卷百三十。案：毕沅《通鉴》云：初，常安民面奏：“新除北都留守吕惠卿，赋性深险，王安石援引为执政，及得志，遂攻安石。使移此心以事君，其薄可知。若见陛下，必言先帝而冀以感动陛下，希望得留朝廷。”至是惠卿过阙请对，果为帝言先朝事，且泣。帝正色不答，计不得施而去，时论快之。） 

　　２、甲午，常立以郑州观察使除正字。（纪事本末卷百六。原注：云：常立以郑州观察使除正字二年二月二十八日也。案：钱氏《朔闰考》：是月丁卯朔，二十八日为甲午日。） 

　　３、乙未，迁左司、会知开封府王震言，张商英遣人与盖渐谋害来之劭，坐谪监襄州酒税，改监江宁府税。（《纪事本末》卷百三十一。） 

　　《续宋编年资治通鉴》：春二月，振河北饥。案：《十朝纲要》、《宋史·本纪》：辛巳日，出内库钱帛二十万，助河北振饥。

　　１、三月（案：钱大昕《朔闰考》：是月丙申朔。） 丁酉，试中书舍人林希权礼部尚书。监察御史常安民言：“希在史局八月，岂有端坐不下笔之理？况《实录》成书，希同迁一官矣。比众人皆得罪，希既置而不问，又峻迁遍私，如此何以服人？希盖章惇之党，为惇谋客，惇之肆横强狠，皆希教之，若不去希，朝廷必不安静。天下，陛下之天下，予夺黜陟，陛下之操柄，柰何是非混淆，黑白不分，尽以付权臣乎？”章屡上，不报。由是惇与其党，日毁短安民於上前，谓安民力主元祐，意欲为范祖禹等营解，然未有以显中也。（《纪事本末》卷百六。） 

　　２、甲辰，国子司业龚原等言：“赠太傅王安石在先朝，尝进其子雱《论语》、《孟子》义，乞下本家取所进义定本下本监雕印颁行。”诏令国子监写录一本进纳。（《纪事本末》卷百三十。） 

　　３、壬子，蔡蹈为监察御史。（《长编》卷四百九十五：元符元年三月癸丑，蔡蹈言夷门岗。原注：绍圣二年三月十七日，蔡蹈为监察。案：钱氏《朔闰考》：是月丙申朔，十七日壬子。） 

　　４、己未，诏职事官不带职。（《纪事本末》卷百六。原注：职事官不带职，三月二十四日诏；寄禄官不带左右，四月三十日诏。案：《十朝纲要》同，作己未日。《宋史·本纪》：四月戊辰，诏职事官罢带职。与此异月日，误。与除光禄、正议、中散左右字事相合也。） 

　　５、庚申，给事中、中书舍人言：“先帝以散文官定为寄禄法，实一代之新制。议者浅陋，妄加穿凿，遂请分为左右。元法本缘禄秩，不为流品，今合除去。若谓正议大夫、光禄大夫，是六曹及左右辖细转法有未尽合行宗补，即乞存此三等分左右外，馀并废罢。及朝议大夫、中散大夫，亦依旧存左右字，以分杂出身及无出身人，依旧作两资迁转。”从之。（《纪事本末》卷一百。案：《长编》卷四百八元祐三年二月辛巳；又卷四百三十五四年十一月庚午，诏改官资。原注：载：绍圣二年四月三日戊辰，改官资事。《宋史》作戊辰下诏，《纪事本末》戊辰无文。中书舍人於三月二十五日庚申上言乞请，三月二十六日降敕，改制在四月三日戊辰，诏敕则依《长编》辑存四月戊辰日下。《纪事本末》卷百六。原注：云：寄禄官不带左右字为四月三十日诏，是必有误。《长编》卷二百十八三年十一月辛丑日原注可考。据《纪事本末》卷一百，於三年十一月辛未有云，绍圣二年三月二十六日敕亦合废罢。当即此也。） 

　　６、是月，邢恕除宝文阁待制、知青州。（《长编》卷四百八十六：绍圣四年四月丁未，论恕诋诬。原注：二年三月，除宝制、知青州。又卷四百九十：绍圣四年八月丁酉，蔡渭奏粉昆事。原注：二年，除恕待制、知青州。卷四百八十六原注：又云：寻自青州入为刑侍，四月壬午，入见，令赴任。） 

　　７、高遵惠权兵部侍郎，又权户部侍郎。（《纪事本末》卷百六。原注：高遵惠权兵侍、户侍在二年三月。） 

　　１、四月（案：钱大昕《朔闰考》：是月丙寅朔。丁卯。《长编》卷三百七十三：元祐元年三月乙酉，刘挚言官制参错，条陈十弊。原注：云：六月十四日，但稍更改不行在绍圣二年四月二日。案：此当有不行指挥，今原文已佚。） 

　　２、戊辰，诏除光禄、银青光禄、正议、中散大夫存左右字，馀悉罢。（《长编》卷四百八元祐三年二月辛巳，又卷四百三十五元祐四年十一月四日庚午原注云云，据以辑入。又大观二年六月二十七日丙午可考。案：杨万里诚斋《挥麈录》卷下云：官制，惟光禄大夫及中散、朝议大夫分左右、增磨勘，而初非以科第分也。元祐间，范忠宣当国，始带左右，绍圣初罢去。大观二年又置中奉、奉直二大夫，撤中散大夫、朝议大夫左右字。据《纪事本末》卷百六原注，寄禄官不带左右字，见四月三十日诏，恐误。以三月二十五日中书舍人言，误三月为四月，又以上言为降敕日也。考《宋史·本纪》云：夏四月戊辰，请朝请大夫勿分左右。与《长编》原注日月均同。《十朝纲要》作三月辛酉诏，亦以请奏日为降诏日。） 

　　３、壬申，殿中侍御史郭知章、监察御史董敦逸言：“乞循先帝之法，诏内外两制及台谏官等各举才行一人。”诏许将、蔡京、黄履、蔡卞、钱勰、林希、王震不拘资序，各举堪备任使二员以闻。（《纪事本末》卷九十三，又卷一百。） 

