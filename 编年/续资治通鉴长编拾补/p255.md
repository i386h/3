<!-- { "loadSidebar": true } -->
　　３、金人破蓟州，接伴贺正旦使、吏部员外郎傅察为金人所杀。先是，金人未失盟，朝廷以故事遣察迓使人於蓟州玉田县韩成镇，察至界上，虏愆期不至，斡离不大兵遽入寇，遂执察等，责令投拜，自副使蒋噩以下皆罗拜臣服，察独不屈。虏以兵胁之亦不顾，虏酋曰：“我以南朝天子失政，故来吊伐！”察曰：“主上明若日月，四海拱戴，胡欲败盟，以此为兵端耳！然自古之战，以曲直为胜负，南北敌国，亦安知尔非送死哉？我自死而已，膝不可屈也。”虏酋大怒，仆察死之。（《纪事本末》卷百四十四。案：《续宋编年资治通鉴》：十二月，金人分道入寇，东路之军，斡离不主之，建枢密院於燕山，以刘彦宗主院事；西路之军，粘罕主之，建枢密院於云中，以时立爱主院事，虏人呼为“东朝廷”、“西朝廷”。於是斡离不之军自燕山直犯河北，粘罕之军寇河东，陷朔、武、代、忻等州，直趋太原。先是，金人既获天祚，连遣三使来聘，初日报谢通好也，次日告庆得天祚也，又次日贺天宁节也。使传继来河朔，至京，供亿疲敝，而虏亦因以觇窥道路，使我不疑。及三使北归，宋礼部郎中陈桷为送伴使，至境，已宣言大举，公为掠夺无常仪。桷惧，驰还。时粘罕已蓄南侵之谋，会义胜军三千叛奔之，具言中国虚实；又易州常胜军五百人亦叛归粘罕。由是刘宗彦、余睹、萧庆力劝言南朝可图，仍不必众，因粮就兵可也。粘罕遂决意入寇。然尚未显然渝盟。故事，令吏部员外郎傅察为接伴贺正旦使，行至境上，值斡离不入寇，遂执察等，责令投拜，自副使蒋噩以下皆罗拜臣服，察独不屈。金人以兵胁之，察亦不顾，大酋曰：“我以南朝天子失德，故来吊伐！”察曰：“胡欲败盟，以此为兵端尔。然自古之战，以曲直为胜负，南北敌国，亦安知尔非送死哉！我惟有死而已，膝不可屈也。”大酋怒，执而杀之。陷檀州、蓟州。据《三朝北盟会编》，系十一月二十八日乙未，破蓟州。封氏《编年》曰：金国二太子斡离不攻破蓟州，至玉田县下寨，会朝廷遣吏部郎中傅察等迓使，胁之使降，数以朝廷擅纳叛亡，招收户口，首违誓盟，我辈奉诏兴师问罪，尔若归顺，当大官赏汝，不然，粉骨矣。副使蒋噩等罗拜，察独不屈，云：“察世受国恩，焉敢违背！远衔诏旨，接伴来使，非见贵国主，岂可屈膝？况察与太子，俱王人也。若欲察拜，是太子僣逆不道。”苦逼不拜，乃见杀。《靖康小雅》曰：公讳察，宣和七年冬，金人未渝盟也，朝廷以故事遣公迓贺正旦使人於蓟州玉田县韩城镇。公至界上，胡人辄愆期不至。十一月二十七日凌晨，二太子拥大兵遽至，执公等，责令投拜，自副使蒋噩以下皆罗拜臣伏，公独不屈。胡人以兵胁之，公亦不顾，胡酋曰：“我以南朝天子失德，故来吊伐。”公曰：“主上明若日月，四海拱戴，胡欲败盟，以为兵端。尔非送死哉！我有死而已，膝不屈也。”酋大怒，因害公。呜呼！方贼之始至也，事出意表，莫不错愕失措，望风窜伏，公独雍容，不惮一死，以为忠义之倡，可不纪哉？诗曰：“贪胡寒盟，兵忽逾塞；公持汉节，迓客於界。控弦欻来，莫不震骇！胡雏桀骜，自矜强大。公誓不屈，有死无拜；杀身成仁，播美千载。”《宋史》本传曰：傅察字公晦，孟州济源人，中书侍郎尧俞从孙也。年十八，登进士第。蔡京在相位，闻其名，遣子鯈往见，将妻以女，拒弗答。调青州司法参军，历永平、淄川丞。入为太常博士，迁兵部、吏部员外郎。宣和七年十月，接伴金国贺正旦使。是时，金将渝盟，而朝廷未之知也。察至燕，闻金人入寇，或劝毋遽行。察曰：“受使以出，闻难而止，若君命何？”遂至韩城镇。使人不来，居数日，金数十骑驰入馆，彊之上马，行次境上，察觉有变，不肯进，曰：“迓使人，故例止此。”金人辄易其驭者，拥之东北去，行百里许，遇所谓二太子斡离不者领兵至驿道，使拜。察曰：“吾若奉使大国，见国主当致敬，今来迎客而胁我至此！又止令见太子，太子虽贵人，臣也，当以宾礼见，何拜为？”斡离不怒曰：“吾兴师南向，何使之称？几汝国得失，为我道之，否则死。”察曰：“主上仁圣，与大国讲好，信使往来，项背相望，未有失德。太子干盟而动，意欲何为？还朝当具奏。”斡离不曰：“尔尚欲还朝耶！”左右促使拜，白刃如林，或捽之伏地，衣袂颠倒，愈植立不顾，反覆论辨。斡离不曰：“尔今不拜，后日虽欲拜，可得耶！”麾令去。察知不免，谓官属侯彦等曰：“我死必矣，我父母素爱我，闻之必大戚苦。万一脱，幸记吾言，告我亲，使知我死国，少纾其亡穷之悲也。”众皆泣。是夕隔绝，不复见。金兵至燕，彦等密访存亡，曰：“使臣不拜太子，昨郭药师战胜有喜色，太子虑其劫取，且衔往忿，杀之矣。”将官武汉英识其秘，焚之，裹其骨，命虎翼卒沙立负以归。立至涿州，金人得而系诸土室，凡两月。伺守者怠，毁垣出，归以骨付其家。副使蒋噩及彦辈归，皆能道察不屈状，赠徽猷阁待制。察自幼嗜学，同辈或邀与娱嬉，不肯就。为文温丽有典裁。平居恂恂然，无喜愠色，遇事若无所可否，非其意，恂恂然无可犯。恬於势利，在京师，故人鼎贵，罕至其门，閒一见，寒温谈笑而已。及仓卒徇义，荦荦如此，闻者哀而壮之。朱文公《四朝名臣言行续录》曰：公谥忠肃，字公晦。宣和七年十月，以吏部员外郎借宗正少卿、接伴金使，行至境上，遇害，年三十七，赠徽制。乾道中，累赠少师。公与蒋噩同为接伴，遇虏酋，噩等皆拜，公独不屈。据《北盟会编》，察与噩遣接伴正旦使系十月，《纪事》不载。《辽史·地理志》：蓟州尚武军，上，刺史，隶南京道。唐开元十八年立此名，辽仍之。） 

