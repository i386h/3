<!-- { "loadSidebar": true } -->
　　８、丙子，王及之同金国通和使王汭来，云（案：“王汭”，《靖康纪闻》作“王芮”。） 军已至西京，不复请三镇，直以画河为言；陛辞殊不逊，有“奸臣附闇主”之语。上下汹惧，即许之，且以两府二人行。（案：两府二人，聂昌、耿南仲也，详见二十一日壬午。《十朝纲要》谓即冯澥、李若水，误也。冯澥、李若水奉使已於乙亥出国门矣，与此无涉。《靖康纪闻》系此於十六日，则为丁丑，较此后一日。） 唐恪既书敕，何卤大骇曰：“不奉三镇之诏，而从画河之命，何也？”卤不肯书，因请罢。（案：《续宋编年资治通鉴》云：何卤以坚持三镇不与金人故罢。以陈过庭为中书侍郎，孙傅为尚书右丞。然据《纪事本末》乃由於不署画河敕书，此恐误。《靖康要录》：是月十五日，何卤以资政殿学士知杭州，留领开封府事，十六日以资政殿学士提举龙泉观。陈过庭、孙傅除官亦并在十六日。是月十五日为丙子，十六日乃丁丑，与《纪事本末》正合。《东都事略》、《宋史·本纪》、薛应旂、毕沅《续通鉴》、徐乾学《后编》亦并系丁丑，议三镇在是月八日。《靖康要录》议三镇后即云朝廷从与之者，是日何卤罢中书侍郎。误。与此同议三镇时，上闻何卤言，即以足顿地曰：“当以死守社稷。”又召梅执礼等入对定议，即下诏清野。则当日竟从卤议，何至即日罢官？何卤之罢在十六日，而不在初八日，可无疑矣。《靖康纪闻》以议三镇系於十四日，亦云朝廷从与之者议，遂罢何卤中书侍郎，并以不书画河敕书，与前议三镇误合为一耳。议以三镇与金人者，范宗尹诸人。而《宋史·本纪》：是月癸酉，范宗尹以首议弃地罢。则坚持三镇之时，卤实未尝罢也。《要录》又书是月十七日何卤领开封府尹职事，二十九日卤为门下侍郎，日下供职，闰十一月一日卤授通奉大夫、尚书右仆射兼中书侍郎。则未几即复职。） 遂断诸路门桥，诸军守城至晚，诏金人已渡河，百官疾速上城。金兵由汜水关渡河。西京提刑许高，河北提刑许亢，各统兵防洛口，望风而退。京师闻之，杜门清野。（《纪事本末》卷百四十五。案：《靖康要录》：是月十四日，京畿人户尽移入城。十四日乃乙亥也，与此差一日。） 

　　９、丁丑，王云、耿延禧、高世则等从康王出城，云白王曰：“京城楼橹，天下所无。然真定城高几一倍，金人使云等坐观，不移时破之。此虽楼橹如画，亦不足恃也。”王不答。行次长垣，百姓喧呼遮道，至顶盆焚香，乞起兵扼贼，不宜北去。（《纪事本末》卷百四十五。案：《靖康要录》：是月十六日，遣康王为告和使，耿延禧除龙图直学士，与高世则为参谋。是日，康王出门，午后诸门皆塞，独留东水门并陈州门。） 

　　１０、戊寅，康王发长垣入滑州。（《纪事本末》卷百四十五。案：《十朝纲要》云：己卯，康王至滑州。即明日。） 

　　１１、庚辰，康王至相州。（《纪事本末》卷百四十五。案：《北盟会编》：康王发自濬州，至相州。是日，粘罕遣铁骑四百，自怀州来邀截奉使车骑，津人告以过河累日矣。又游骑追蹑於后，逢巡检任永吉，告之如津人云，乃回。） 

　　１２、壬午，康王次磁州，（案：《北盟会编》，康王至磁州在二十日辛巳。） 州人杀副使王云。先是云奉使归过磁、相，言金人声势非前日比，劝二郡为清野计，二郡从之，撤近城居民，命运积穀入城，（案：《续宋编年资治通鉴》云：金人再至，果以磁、相无粮由他路入。） 磁人以是怨云。王至，恳谒嘉应侯庙，（案：《续宋编年资治通鉴》云：磁有崔府君祠。乃东汉之崔子玉也，封嘉应侯，号曰应王。上至，州人拥神马谓应王出迎，守臣义乌宗泽启上谒其庙。） 百姓遮道谏曰：“不可北去，肃王已为人误。初言二太子重信义，肃王至河必还，大臣亦保无他，今果如何？”云乘马在后，语百姓曰：“大王谒庙即归，非去也。”或曰：“已有万人守北关，虽欲行不可。”耿延禧、高世则谕云勿与辩，云曰：“人言何足恤。”徐进至庙，民心益忿，至厉声指云曰：“清野之人，真奸细也！”祠神毕，云出，遂被害。及王出庙门，父老百姓前拥言曰：“大王不可北去，今离北门五六十里，即有番兵。王尚书是细作，适已打垒了。”王遣人谕以不复北行，众乃引还。初，过河之明日，巡警任永为金骑所掩，问王所在，永不答，后得脱，因请王回相州。会汪伯彦亦以蜡书来言敌遣五百馀兵沿路访问，欲邀袭王。（案：《续宋编年资治通鉴》云：於是延禧等皆劝上回相州。） 王即回，具奏河北民心不宁，磁人杀王云，不令北去，且闻敌已南渡，故复回相以俟圣裁。王令韩公裔访得他道，潜师夜起，迟明，至相，磁人无一知者。（《纪事本末》卷百四十五。案：《续宋编年资治通鉴》云：宗正少卿宗泽尝论列宰相非其人，宣抚副使提兵不进，并劾云使金张皇事势，及上乞疏邢、洺、磁、赵、相五州各养精兵二万，寇至一郡，则四郡相应，凡一路常有十万兵。上大喜之，尝以语康王。其后议卒不合。王至磁、泽，出迎谒，王问之，泽曰：“兵皆在山村，急则召至，殊不费粮。”王喜其言。寻相州守臣汪伯彦领兵郊迎王入宿於州治，因言是日被朝旨二：一，令本路诸郡召土豪民兵奭贼，节钺而下，皆充赏典；一，河北不得鼓倡民间起兵生事，有碍和议。同时行下，兼传闻斡离不於十四日由大名府魏县李固渡过河，今愿大王暂留，审议国计。） 

　　遣耿南仲使斡离不军，聂昌使粘罕军，且以大河为界，许之。又告和初，金人入寇，骑军驻怀州，不行者越旬。是日，遣杨天吉、王汭、勃堇撤离母来，命吏部尚书王时雍、带御器械王俅、尚书吏部员外郎王及之馆伴。天吉云：“兵已临大河，去国城咫尺间，两国战争累年，生民涂炭已久，此缘小人用事，起此兵端。今欲休兵致好，以誓书遣臣等来，复两国之欢好，止求以黄河为界。”上不得已从之。汭曰：“陛下敦信许和，乃两朝休兵之幸，未知遣何人报聘？”上曰：“待遣往。”汭曰：“春时议和退师，以三镇为约。陛下遣张邦昌、路允迪割地，皆临时骤进，衔命而往，果见中沮。今倾国而来，盖要理会，今失信公事也。若不辍左右亲信大臣一往，必不取信。”於是上批：“金人欲割地，须两府二人，各令自陈。”陈过庭以“主忧臣辱”，首自请行，唐恪、冯澥皆依违不对，耿南仲以老辞，聂昌以亲辞。寻诏过庭，忠谊可嘉，特免奉使，差辞免人耿南仲、聂昌为告和使，日下出门。（《纪事本末》卷百四十五。） 

　　１３、癸未，南仲、昌偕王汭等出国门。（《纪事本末》卷百四十五。案：《续宋编年资治通鉴》云：南仲至卫州，卫州欲杀金人王汭，汭走，南仲得脱，遂如相州。昌至绛州，谕令割地，绛人不奉诏，为钤辖赵子清所杀，刳其目，碎切之。考绛人杀聂昌在闰十一月十五日，《续鉴》盖因连类并书。） 

　　１４、康王次相州。（《纪事本末》卷百四十五。案：陈桱《通鉴续编》云：初，相州汤阴人岳飞，少负气节，家贫力学，尤好《左氏春秋》、孙、吴兵法，有神力，能挽弓三百斤，弩八石。刘韐宣抚真定，募敢死士，飞与焉，屡禽剧贼。至是因刘浩以见，王以为承信郎。） 

　　１５、甲申，初下诏清野，（案：《续宋编年资治通鉴》云：梅执礼建议清野，命梅执礼为河东、北京、京畿清野使。已而京畿民扶携入城，大扰，遂罢。据《靖康要录》系於议三镇之后，《东都事略》、《宋史·本纪》、徐乾学《后编》、毕沅《续鉴》并系庚午。议三镇在己巳，则庚午即其次日也。《靖康纪闻》系清野诏於十五日。） 内外惊扰，军民乘时掠财货，焚屋宇，城东巡检龙清等捕杀三百馀人稍定。（案：“龙清”，《靖康纪闻》作“魏清”，系此事於十八日，乃己丑，前甲申五日。） 未几，罢清野指挥，民间鼓舞，（案：《靖康要录》罢清野指挥在十七日，乃是戊寅，前甲申六日。《靖康纪闻》：十九日，开封府揭榜云：“前日北兵来，系折彦质溃兵已招安讫，城外居民各仰归业。”又榜云：“清野指挥更不施行。”十九日乃是庚辰。《北盟会编》罢清野指挥亦系於十九日，前甲申四日。） 而铁骑已逼城下矣，自此金兵日至。（案：《靖康纪闻》：十七日，道路传闻游骑已渡河，执政诸公似未深信，皆云：“自秋末签事李回已将兵防河矣。”但边报益急，殿前司乃遣马纲作斥堠。十九日夜二更，马纲还，报金人已渡河，大臣犹未之信，再遣使臣刘词将步骑三百出封邱门远探。二十日，刘词远探星驰而还云：“兵次陈桥，为金人掩杀，伤者几百人。”大臣始仓皇而计无从出矣。《靖康要录》：十七日，堠骑言金兵已过近郊，京师大震，於是戒严，缮治楼橹。明日，知是折彦质溃卒，复开三门。议者或谓敌乘机渡河，鼓行而南，有易我心；不若四面十里间各屯兵二万，坚据要害，以伐其谋，别驰万骑往来助之，绝敌粮道。清野以来，刍藁且竭，使不得进掠，纵谍间，伺敌隙。时出兵尝其虚实，令河北郡邑结营自守，更走使以元帅拜康王，集兵扬言捣燕山，以动其心。潜军河北，合四方勤王之师，统其背夹攻之，敌不难亡也。或谓金兵焱锐，而我师挫衄久矣，闻深入，气益不能支敌，坐伤国体，不若拥驾临狩，徐议所向；婴孤城自守，谁可久也邪？犹豫未决间，而敌掩至，朝廷茫然，不知所为。） 

