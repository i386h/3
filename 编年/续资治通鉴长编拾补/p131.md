<!-- { "loadSidebar": true } -->
　　１６、丙寅，户部言：“舒、衡、睦、鄂、韶、梧州六监岁铸小钱共额一百五十三万，内韶州从来专充岑水买铜本钱，馀五监以给本路常用。今欲并行改铸当十钱，除一切费用外，可得见钱四百八十万五千馀贯，以助本部经费，仍自崇宁四年为始。”诏从所乞。（《纪事本末》卷百三十六。） 

　　１７、丁卯，并臣以尽复青唐故地称贺，是日，王厚引军过龙支城，次省章峡口之西，相地利控扼之要，得胜锋谷，乃夏贼来路，遂於谷左建城五百步，置兵守之。（《纪事本末》卷百四十。原注：此据功状修入。谷口城后赐名德固寨。） 

　　１８、己巳，王厚等奏：“今河南北并各安贴，已将中军於二十七日自省章取兰州便路，因照管通湟、京玉一带边面归西州。”（《纪事本末》卷百四十。） 

　　１９、庚午，王厚过湟州，沿兰州大河并夏国东南境上，耀兵巡边，归於熙州。厚所克复三州及河南地土，自兰州京玉关沿宗河而上，取湟州临宗寨乳酪河之西，入鄯州界管下宣威城青海洗纳、木令波族，东南过溪哥城，至河州循化城入洮州，复自洮州取尨公原，循山后出怀羌来羌城，沿黄河过来宾城，上巴金岭篯南谷，抵京玉关，开拓疆境，幅员三千馀里。其四至：正北及东南至夏国界，西过青海至龟兹国界，西至卢甘国界，东南至熙、河、兰、岷州，连接阶、成州界，计招降到首领二千七百馀人，户口七十馀万，前后六战，斩获一万馀人。（《纪事本末》卷百四十。原注：此据厚申密院功状修入。） 

　　《续宋编年资治通鉴》云：夏四月，幸金明池。案：《十朝纲要》系乙巳日。周煇《清波杂志》卷中云：崇宁三年，驾幸金明池，乘乌马还内，道路安平，赐名龙骧将军。 

　

卷二十四

　

　　徽宗

　　△崇宁三年（甲申，一一○四） 

　　１、五月（案：钱氏《朔闰考》：是月癸酉朔。） 丁丑，尚书省劄子：“京城提举茶场所准诏旨，水磨茶场追述旧制，别立新额。奉圣旨，依今具申请下项：一、元丰茶场以在京府界郑、澶、颍昌府为地分，近茶场申元丰年曾许客旅兴贩末茶往河北、河东、京东京西货卖，承朝旨，依契勘元丰条例，别无许客人贩水磨末茶入京东等四路，专条令京城提举茶场所遵依近降朝旨施行。一、陕西自来到京路分茶，并须经由京师中卖二分讫翻引前去，契勘今承朝旨，客茶到京十分，许卖三分，数足更不收买，未审客人若自愿全於京场中卖，许与不许收买三分茶；若客人故索高价，不伏中价卖，许与不许令翻引前去？应客人贩到茶货，并於数内收买三分；如客人故索高价，不伏中价，即索元引，照对元买价例，酌量地里远近縻费，上量行添搭钱数，抽买入官，不得亏损官私。”（《纪事本末》卷百三十七。原注：五月五日，三省同奉圣旨如前者。） 

　　２、诏以收复鄯、廓州，遣亲王奏告太庙，侍从官分告社稷、诸陵。（《纪事本末》卷百四十。） 

　　３、己卯，蔡京为守司空、行尚书左仆射兼门下侍郎，进封嘉国公，以为定鄯、廓推赏也。寻诏去“守”字，改“行”作“兼”字。（《纪事本末》卷百三十一。） 

　　４、癸未，奉议郎、检讨文字、提举措置两浙香盐事胡奕修转一官，以本路盐课增羡也。（《纪事本末》卷百三十二。） 

　　５、甲申，改鄯州为西宁州，仍为陇右节度。（《纪事本末》卷百四十。案：原本误作“甲辰”，兹据《宋史徽宗本纪》改正。） 置安抚使都护，以高永年知军州事兼领之，湟州置同安抚同都护，以知军州事王亨领之。（案：兹以《纪事本末》卷百四十四月乙卯原注并辑。） 

　　６、乙酉，王厚奏：“臣契勘大军今来收复鄯、廓等州，拓疆幅万馀里。其鄯州管下自省章西峡口大川经由宗哥，出安儿、青唐两峡至本州，复自州之西直抵林金，北取氂牛宗谷，南取谿兰宗、廓州管下东西川及结鸡城、米川等处，左右除是心白人户田土，依旧为主，秋毫不得侵占外，因与官军抗敌杀逐心黑之人所营田土，并元係西蕃王子董毯、瞎征、温谿心等田土，顷亩不少，已指挥逐州尽行拘收入官，摽拨创置弓箭手，应付边备，可省戍兵经久岁费，为利甚博，又得弓箭手与新附诸羌杂居，伺察羌人情不敢作过，实安边万世之利。除已於四月二十六日具提举弓箭手孙适所乞招置弓箭手文状奏闻、乞赐详酌施行外，已令逐州如有情愿投刺之人，一面招置，听候朝廷指挥，仍将已种到青苗就便摽充为种粮去讫。所有上件田土，可招置弓箭手，不可置营田，须招置厢军耕种，不免散居诸处，侵优新附部族，不可安心住坐，偷夺牛马之类，必致引惹，别生他患，非经久之计，委实不便。窃虑臣僚不见得利害，别有申陈，乞置营田，重为一方之患，须至预行申明，候降到许令招弓箭手指挥，别具合行措置事奏闻次。”诏许令本路近悰弓箭手依湟州例投换。（《纪事本末》卷百四十。） 

　　７、辛丑，罢行水磨茶。（《纪事本末》卷百三十七。） 

　　《续宋编年资治通鉴》云：五月，置开封牧尹一员，少尹二员，分左、右，罢知府等官，以士、户、仪、兵、刑、工为六曹。案：《十朝纲要》、《宋史·本纪》并戊寅日。《通鉴续编》云：改定六曹，以士、户、仪、兵、刑、工为序，增其员数，仿《唐六典》易胥吏之名。

　　１、六月甲辰，（案：《纪事本末》卷百二十四注云：三年六月甲辰三日，戊午十七日，则是月壬寅朔也，《十朝纲要》同。） 诏：“元符末奸党并通入元祐籍，更不分三等，应係籍奸党已责降人，并各依旧，除今来入籍人数外，馀并出籍，今后臣僚更不得弹劾奏陈。”令学士院降诏。元祐奸党：

　　文臣曾任宰臣执政官：（案：海瑞《元祐党籍考》云凡二十七人。） 

　　司马光、（原注：故。） 文彦博、（原注：故。） 吕公著、（原注：故。） 吕大防、（原注：故。） 刘挚（原注：故。） 范纯仁、（原注：故。） 案：《党籍考》，纯仁在王存后。韩忠彦、曾布、梁焘、（原注：故。） 王岩叟、（原注：故。） （案：原注“故”字脱，今据《纪事本末》崇宁二年九月所立碑、王昶《金石萃编》此年蔡京所书碑增。下王存、陆佃、蒋之奇、姚勔、钱勰、岑象求、秦观、司马康、宋安国、封觉民、吴处厚、商倚、陈衍诸人异同。） 〗苏辙、王存、（原注：故。） 郑雍、（原注：故。） 傅尧俞、（原注：故。） 赵瞻、（原注：故。） 韩维、（原注：故。） 孙固、（原注：故。） 范百录、（原注：故。） 胡宗愈、（原注：故。） 李清臣、（原注：故。） 刘奉世、范纯礼、安焘、陆佃、（原注：故。） （案：《党籍考》云，以上并元祐人。） 黄履、（原注：故。） 张商英、蒋之奇。（原注：故。） （案：《党籍考》云，以上并元符人。） 

　　曾任待制以上官：（案：《党籍考》云，凡四十九人。） 

　　苏轼、（原注：故。） 刘安世、范祖禹、（原注：故。） 朱光庭、（原注：故。） 姚勔、（原注：故。） 赵君锡、（原注：故。） 马默、（原注：故。） 孔武仲、（原注：故。） 孔文仲、（原注：故。） 吴安持、原注：故。钱勰、原注：故。李之纯、原注：故。孙觉、原注：故。鲜于儹、（原注：故。） 赵彦若、（原注：故。） 赵禼、（原注：故。） 王钦臣、（原注：故。） 孙升、（原注：故。） 李周、（原注：故。） 王汾、（原注：故。） 韩川、（原注：故。） 顾临、（原注：故。） 贾易、（原注：故。） （案：《金石萃编》碑贾易下不注“故”。） 吕希纯、曾肇、王觌、范纯粹、吕陶、王古、丰稷、张舜民、张问、（原注：故。） 杨畏（案：《宋史》本传：蔡京为相，畏遣子侄见京，又因京党致言，遂出党籍。与碑不符。） 邹浩、陈次升、谢文瓘、案：《宋史》本传云：帝披党籍曰：“朕究知文瓘本末。”命出籍。与碑不符。《党籍考》云，以上元祐人。岑象求、（原注：故。） 周鼎、徐杰、路昌衡、（原注：故。） 董敦逸、（原注：故。） 上官均、叶涛、（原注：故。） 郭知章、杨康国、龚原、朱绂、叶祖洽、朱师服。（案：《党籍考》云，以上并元符人。） 

　　馀官：（案：《党籍考》云，凡一百七十七人。） 

