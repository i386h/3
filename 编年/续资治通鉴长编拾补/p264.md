<!-- { "loadSidebar": true } -->
　　６、壬戌，大赦天下，常赦所不原者咸赦除之。百官进官一等，赏诸军有差。翰林学士王孝迪实草赦文，而不著上自东宫传位之意，四方多以为疑，士论非之。（《纪事本末》卷百四十六。案：《续宋编年资治通鉴》云云同。李攸《宋朝事实》赦诏，原注云：考《宋史》，钦宗、高宗即位，大赦，常赦所不原者咸赦除之。惟蔡京、童贯、王黼、朱勔、李彦、孟昌龄、梁师成、谭稹及其子孙见流窜者，更不收叙。并载《清波杂志》。其大赦诏文，《靖康要录》及《宋朝事实》所载皆不全，惟《三朝北盟会编》具详之，但系之庚申，与此隔日，为小差耳。诏文曰：我国家创业守成，绍二百年之祚运；宅中图大，奠三万里之幅员。肆及<耳少>躬，嗣膺神器，永念缵承之重，惧剧春冰；载惟临御之艰，忧深朽索。矧今边陲未靖，师旅方兴，肆推旷荡之恩，用慰遐迩之望，可大赦天下。应赦书到日，昧爽以前，罪人除谋反、谋大逆、谋叛、恶逆不赦，其馀罪无轻重，已发觉未发觉，已结证未结证，常赦所不原者咸赦除之。一应文官承务郎、武臣承信郎以上，并内臣及致仕官，并与转官合磨勘者，仍不隔磨勘；诸军将校合加恩者，并加恩；内外马步军将士等并特与优赏；承务郎以上，服绿服绯及十五年者，并与改转服色；文武升朝官禁军都虞候、诸班指挥使、御前忠佐、马步军都军头副都军头、藩方马步军都指挥使，父母妻并与封叙，已有官封者，更与封叙，亡殁者与封赠，已封赠者更与封赠。一应贬降责授官，并与牵叙在外，未量移者与量移，已量移者与叙用，已叙用者更与叙用。一应流配人，原係命官，已经恩赦放还者量与叙用。一应各追官停发人等，并终身不齿及放还田里，并罣误连累，自来未敢求仕人，并许于刑部投状，具元犯闻奏，当议特与甄叙。一应散官编管人等，并仰所属具元犯闻奏，当议等第施行。一应除名追官停发人等，曾经编管羁管已放逐便者，并许于刑部投状，特与叙用。一应停降诸色人等，未曾叙用者，依例施行。一应诸路人户所欠今年夏秋税租及送纳钱物，并自来倚阁税物，并与除放；其乡村逃移人户，并仰招诱归业。一应今日以前天下诸色欠负，并令逐处依今年冬祀赦书例，疾速保明闻奏；今来边事之际，诸路州县一应有合行宽恤事，仰逐路帅臣、监司、守臣疾速一面施行讫奏。一应逃亡军人并与限一百日，许於所在首身并与放罪，限满不首，复罪如初。一应诸处有聚集盗贼，所在州县备坐；今来赦宥，招诱归业；如愿为军者，许诸军内安排，给与衣粮。一应孝子顺孙，义夫节妇，所宜旌表以厚人伦；五嶽四渎，名山大川，历代圣帝明王，忠臣烈士载在祀典者，委所在精洁致祭；近祠庙处并禁樵采，如祠庙破损处，令逐州以係省钱粮修葺，仍仰监司常切点检，毋致隳坏。一应赦书该说不尽事件，委逐处子细看详，分析闻奏。於戏！清跸而朝万宇，敢忘丕冒之仁；继明以照四方，宜布维新之政。更赖忠良协赞，文武交修，永孚于休，同底予治，咨尔有众，体予至怀。） 

　　７、立妃朱氏为皇后。（《纪事本末》卷百四十六。案：《续宋编年资治通鉴》云云同。《宋史·后妃列传》：钦宗朱皇后，开封祥符人。父伯材，武康节度使。钦宗在东宫，徽宗临轩备礼，册为皇太子妃。钦宗即位，立为皇后。追封伯材为恩平郡王。后既北迁，不知崩闻。庆元三年上尊号，谥仁怀，祔太庙钦宗室，推恩后家十五人。五年，奉安神御于景灵宫。兄二人：孝孙，靖康中以节钺换授右金吾卫上将军，卒赠开府仪同三司；孝章，一曰孝庄，官至永庆军承宣使，卒赠昭化军节度使。《靖康要录》曰：政和六年六月乙亥，诏纳故少傅、恩平郡王朱伯材女孺人朱氏为妃，令所司备礼册命。是月癸未，亲迎。癸丑，诏自今车驾行幸，皇太子免起居从驾。七年十月，生子，为嫡皇孙，封秩比皇子。宣和七年十二月庚申日，制以皇太子妃朱氏可立为皇后。） 

　　８、癸亥，诏遣何灌将兵二万，同梁方平守濬州河桥，以探报虏兵渐逼故也。（《纪事本末》卷百四十四。案：《三朝北盟会编》：二十六日癸亥，诏威武军节度使梁方平将骑七千令守濬州。又诏步军都指挥使何灌以兵三万守黄河。《靖康要录》曰：癸亥，诏梁方平将兵七千守濬州，何灌将兵二万守河津。《宋史·何灌传》曰：金兵南下，悉出禁旅付梁方平守黎阳。灌谓宰相白时中曰：“金人倾国远至，其锋不可当。今方平扫精锐以北，万有一不支梧，何以善吾后？盍留以卫根本。”不从。明日，又命灌行，辞以兵不堪战。强之，拜武泰军节度使、河东河北制置副使。未及行而帝内禅，灌领兵入卫。郓王楷至门欲入，灌曰：“大事已定，王何所受命而来？”导者惧而退。灌竟行，援兵二万不能足，听募民兵充数。又《靖康前录》曰：梁方平到濬，日与其徒纵饮，探报不明，奭敌无备。洎及贼至，乃始奔骇，至桥南，纵火而遁。桥虽已断，飘于北岸者犹二十八虹，贼少加葺，遂济河。何灌见方平走，亦望风而遁。《宋史·地理志》：濬州，本通利军，属河北路。端拱元年，以滑州黎阳县为军。天圣元年，改通利为安利。四年，以卫州卫县隶军。熙宁三年废为县，隶卫州。元祐元年复为军。政和五年升为州。） 

