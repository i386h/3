<!-- { "loadSidebar": true } -->
　　閤门邓文诰传旨，令随宰执复候对於文字外库，是日，召对於玉华阁下。（原注或言蔡攸引至玉华阁下者非。案：李濂《汴京遗迹志》、周城《宋东京考》并云：玉华阁下宣和殿后，大观初建。） 宰臣白时中、李邦彦，枢密院蔡攸、童贯，执政张邦昌、赵野、宇文粹中、蔡茂皆在，而宣谕使宇文虚中、制置使王蕃亦预召。（案：此二使皆本日所除。《三朝北盟会编》曰：二十二日己未，三省、枢密院同奉圣旨：“宇文虚中除保和殿大学士、充河北河东宣谕使，其请给人从依见宰执例施行，不得辞避。”日下受告，又奉圣旨：“王蕃除宝文阁学士，充畿辅郡兵马制置副使兼都统制陕西刷兵。令王蕃限一日选官，具名申尚书省。） 宰执奏事退立，王蕃前奏事复退立，吴敏前奏事曰：“愿请。”上皇顾群臣少却立。敏曰：“金贼渝盟犯顺，陛下何以待之？”上皇蹙然曰：“奈何？”时上皇东幸计已定，尝诏除户部尚书李棁守金陵。敏率给、舍诣都堂白罢之曰：“朝廷便为弃京西，计何理！此命果行，当死不奉诏。”棁等遂罢行。及皇太子除开封牧，上皇去意益急。敏于是奏上皇曰：“闻陛下巡幸之计已决，有之乎？”上皇未应。敏曰：“以臣计之，今京师闻虏大入，人情震动，有欲出奔者，有欲守者，有欲因而反者，（原注时归朝官在京甚众。案：《幼老春秋》曰：京城承平，日久富庶。金人深入，纵兵虏掠，故其下乐然而来。将犯京师，数百里内，居人皆避之，强民乘势，十百为群，路途邀截劫掠，或许装金人者有矣。初得燕山，燕人有来京师居者，军民伎艺百色有之，杂居坊巷中，与汉人无异。金人将犯京师，京城中军民呼燕人为细作，皆执捉送开封府，无虑数百人。开封府不得已，皆收之，后亦放还。） 以三种人共守一国，国必破。”上皇曰：“然，奈何？”敏曰：“自虏之入，臣尝私祷于宗庙。昔者得于梦寐，不知许奏陈否？”上皇曰：“无妨。”敏曰：“臣尝梦，水之北，螺髻金身之佛，其长际天；水之南，铁笼罩一玉像，人谓之‘孟子’。孟子之南，又一水，其南有山坡陀，而臣在其间。人曰：‘太上山。’臣尝私解之曰：‘水北者，河北；水南者，江南；佛者，金人；太上者，陛下。’宜自知所谓，而不谕所谓孟子。臣尝以问客，有中书舍人席益谕臣曰：‘孟子者，元子也。’”上皇颔首。敏曰：“陛下既晓所谓臣不避万死，陛下定计巡幸，万一守者不固，行者不达，奈何？”上皇曰：“正忧此。”敏曰：“陛下使守者威福足以专制其人，则守必固，守固，则行者必达矣。”上皇稍开纳。敏曰：“臣所陈上上事，陛下既晓臣所谓，陛下果能如臣策，臣敢保圣寿无疆。陛下建神霄有年矣，长生大帝君者，圣寿无疆之谓也。然长生大帝君旁若无青华帝君，则长生大帝君何以能圣寿无疆？青华者，春宫之谓也。”上皇大喜。敏曰：“陛下能定计，则中原自此数百年仍为中国；不能定计，则中原自此数百年逐为夷狄，中原数百年利害在陛下今日。”又曰：“陛下若早定计，以臣观之，事当不出三日。过三日，守者势未定，威福未行，虏至无益也。”时虏已越中山而南，计程十日可至畿甸，故敏以三日为期。上皇嘉许。敏遂以劄子荐李纲曰：“臣伏见太常少卿李纲，明隽刚正，忠义许国，自言有奇计长策，愿得召见。”盖纲尝过敏家，为敏言，上宜传位如天宝故事，与敏意合，敏荐之，冀上皇或有顾问也。上皇命三省批旨令纲来日候对于文字外库。（案：纲过敏家所言，具见《四朝名臣言行录》，已附入二十日丁巳皇太子为开封牧注中可考。薛应旂及毕沅二《鉴》云云，略同。） 敏退立，宰执复奏事皆退，上留邦彦语。少顷，独召敏与邦彦，叹息曰：“有贤臣少宰，更不要疑。”盖前此上皇尝以此计询邦彦，未承诏，敏盖不知也。上皇顾敏谕旨，邦彦除门下侍郎，辅太子。敏骇曰：“臣为陛下画计，臣当从陛下巡幸，臣之分也。陛下且传位而臣乃受不次之擢，臣岂敢？”上皇曰：“不易卿，岂敢言！”（原注，或云内禅之际，攸除敏为门下侍郎者非兼有。次日，上皇授与邦彦帖子，处分内禅事，除门下侍郎亦在帖子上，是上皇御笔。案：《三朝北盟会编》：二十三日庚申，除吴敏门下侍郎，手诏曰：朕恭承景命，嗣守丕图，永惟基业之艰难，实赖股肱之左右。延登时杰，进与政机，增重公朝，用劝群辟。朝散大夫、试给事中兼侍读吴敏，毓德和厚，受材奇崛。识虑高明，卓尔蓍龟之见；器质靖重，凛然柱石之资。再践锁闱，屡直辞苑，论事有回天之力，视草有华国之文。预大议于禁中，功归社稷；裁明诏于笔下，意爱士民。有兹不世之逢，盖亦为时而出，宜亟跻于近列，以允协于佥言，处东台筦辖之司，参四辅铨衡之任。噫！陈尧舜之孝悌，是为风化之先，合皋、契之忠嘉，更俟訏谟之告。肩一心以佐王室，熙庶绩以亮天工。往即钦承，奚俟多训，可特授太中大夫守门下侍郎。） 上皇曰：“不要称太上，只称一名目，如道君之类。”又曰：“何日可？”敏曰：“臣适奏过三日，恐无及。”上皇既轮数甲子，曰：“来日亦好，卿明日与邦彦同来。”上皇曰：“居禁中与居外孰便？”邦彦曰：“居禁中恐终不便。”上皇曰：“莫须称疾。”敏曰：“陛下至诚，定大策恐亦不须。”上皇曰：“待更思之。”是日，敏退诣都堂见邦彦曰：“上意已定，今日敏当与相公条所当施行事。适闻今夕锁学士院，敏适当制，愿相公为奏乞，宣他学士留敏议事。”邦彦不许，敏遂宿院中，草种师道、何灌两制。（案：《三朝北盟会编》：二十三日庚申，种师道、何灌除都统、副都统劄子：“保静军节度使致仕食邑一千五百户实封六百户种师道，可特除检校、少保、静难军节度使、充河北河东路制置使兼都统制，进封开国公，加食邑五百户；侍卫亲军步军都虞候、宁国军承宣使、管勾侍卫步军司公事何灌，可授武泰军节度使、充河北河东路制置使兼副都统制，封开国伯，食邑五百户。”以上并己未日事。） 

　　翌日，自学士院复对玉华阁下，宰执奏事退立，上皇召邦彦与敏曰：“计已定，只今日好。”因出一帖子寘邦彦怀间，皆上皇亲批合施行事。如出居龙德宫，皇后居撷景西园，（案：龙德宫以懿亲宅潜邸为之，撷景东西园即撷芳园，号延福六位，皆次第开拓，东直景龙门，西尽天波门，踞都城一隅焉。见《宋史·地理志》。） 郓王罢皇城司，敏除门下侍郎，内侍随过龙德宫而辄过者斩之类，上皇皆自处分略具。上皇曰：“不可不称疾，恐变乱生。”敏曰：“亦好。”上皇曰：“只称道君。”敏请称太上皇帝，上皇曰：“卿不须泥。”又曰：“谁草诏？”邦彦曰：“吴敏学士也。”上皇曰：“甚好，便要诏卿，须道朕不能内修政事，外攘夷狄意。”又曰：“朕此举，上承天意，次安宗庙，下为百姓。”又曰：“卿昨日计中原数百年利害，是朕意也。”敏涕泣受诏，退俟庑下，宰执复奏事。上皇谓蔡攸曰：“我平日性刚，不意小虏敢尔！”因握攸手，忽气塞不省，坠御床下。宰执亟呼左右扶举，仅得就宣和殿之东阁。群臣共议，一再进汤药，俄少苏，因举臂索纸笔，上皇以左手写曰：“我已无半边也，如何了得大事？”宰执无语。又问诸公如何，又无语。即左右顾，无应者，遂自书曰：“皇太子桓可即皇帝位，予以教主道君退处龙德宫。”又曰：“吴敏，朕自拔擢，今日不负朕。可呼来作诏。”乃召皇太子及三衙并召敏，敏承命，以诏草进，上皇指：“朕当以道君号退处旧宫处，曰改‘朕’为‘予’。”遂左书纸尾曰：“依此，甚慰怀。”

　　初，上皇谕内禅于宰执，白时中久执不可。上皇屡左书纸尾曰：“少宰主之。”时中久乃受诏。是日，李纲袖劄子待对，请传位太子，不及召，而上皇疾作。（案：毕沅《续通鉴》曰：先是，纲上奭戎五策，曰正己以收人心，听言以收士用，蓄财穀以足军储，审号令以尊国势，施惠泽以弭民怨。因谓敏曰：“敌势猖獗，非传位太子，不足以招徕天下豪杰。”敏曰：“监国可乎？”纲曰：“肃宗建号之议，不出于明皇，后世惜之。主上聪明仁恕，公言万一得行，将见金人悔祸，宗社底宁，天下受其赐矣。”翌日，复刺臂血上疏请之。） 皇太子至榻前恸哭不受命，童贯及李邦彦以御衣衣太子，举体自扑不敢受。上皇又左书曰：“汝不受，则不孝矣。”太子曰：“臣若受之，是不孝矣。”上皇又书令召皇后，皇后至，谕太子曰：“官家老矣，吾夫妇欲以身讬汝也。”太子犹力辞，上皇乃命内侍扶拥就福宁殿即位，（案：福宁殿，即延庆，明道元年建，东西有门，曰左右昭庆。见《宋史·地理志》、《汴京遗迹志》及《宋东京考》同。） 太子固不肯行，内侍扶拥甚力，太子与力争，几至气绝。既苏，又前拥至福宁殿西庑下，宰执迎贺，遂拥至福宁殿，太子犹未肯即位。时召百官班垂拱殿，（案：垂拱殿，旧名长春，常日视朝之所也。明道元年建。见《宋史·地理志》。） 已集，日薄晚，时众议不候。上即位，先出宣诏时中请任此事，遂出宣诏群臣愿见新天子。班未退，宰执错立垂拱殿上。梁师成自禁中至，曰：“皇帝自拥至福宁殿，至今不知人。”宰执相顾。

