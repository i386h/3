<!-- { "loadSidebar": true } -->
　　３、乙巳，邦昌往青城谢金人。既至，迎接殿下，揖而升致宾主之礼，酒三行，面议七事：其一，乞不毁赵氏陵庙；其二，乞免取金帛；其三，乞存楼橹；其四，乞俟江宁府修缮毕，三年内迁都；其五，乞五日班师；其六，乞以帝为号，称大楚皇帝；其七，乞借金银犒赏；虏皆许之。又请归冯澥、曹辅、路允迪、孙觌、张澂、谭世勣、汪藻、康执权、元可当、沈晦、黄夏卿、郭仲荀、邓肃、太学、六局官、秘书省官等，亦从之。先是，虏须《六经》秀才各五人，至是亦听回。其八人不回者，皆平日士流不检者，甘心归之。惟何卤、孙傅、张叔夜、秦桧、司马朴等，或以言语，或以废立事不遣回，令举家北迁。（《纪事本末》卷百四十九。案：《续宋编年资治通鉴》云：宰相何卤及孙傅、张叔夜、秦桧、司马朴等举家北迁。此五人皆尝争论乞存立赵氏者，金人遂驱之北行。卤初不割三镇以至罢官，后不肯议和遂陷虏中，不食呕血而死。叔夜北迁道中，惟饮汤，义不食其粟。五月至白沟河，御者曰：“过界河矣。”叔夜乃仰天大呼。翌日，扼吭而死。司马朴北行即不食，至燕山而死，可谓全节。注引吕中曰：靖康之祸，视石晋无以异。然契丹三入中国而三败，契丹极力以攻之，而晋人亦极力以奭之，晋之力虽疲，而契丹亦毙矣。观澶州之战，虏乘风纵火以迫之，而晋军饥渴之馀乃大呼而求战，向使如靖康时，则望之而走矣。若非杜威之降虏，晋不亡也。契丹之败晋，以百战之力；而靖康之取两河，再渡河，再迫京师，未尝有一战之劳。皆小人之夷狄，终始实误之也。其始也，开衅以召祸；其后也，又幸欲速和以免祸。靖康之卖国降虏，即靖康主和之人也；靖康之主和，即宣和开衅之小人也；宣和开衅，即熙宁、绍圣用兵之遗也。履霜坚兵，其来有渐矣。） 

　　４、癸丑，金人归冯澥、曹辅、谭世勣、孙觌、汪藻、徐天民、苏馀庆、郭仲荀、沈晦、黄夏卿等，二使随同入斋到虏书云：“自来所取金帛，皆是犒赏军兵之所急用，虽不能足数，亦且期大半。今楚国肇造，本固则安，虑因科括之急且重，因于斯民，亦议权止，令出榜晓谕。”（《纪事本末》卷百四十九。案：《北盟会编》：是日，邦昌乞免括金银及请归冯澥等，二书附载于此。《乞免括金银书》曰：“某闻之，先圣云：“何以守位？”曰：“仁。”“何以理财？”曰“义。”人君之於天下，惟以百姓为本。百姓不存，则社稷无以固其重，人君不能保其尊。又况创业造始之君，惟务施德布惠，收天下之心，然后作为事业，固其根本。由汉、唐以来，率由此道，后世子孙，终必赖之，皆百世不易之理也。某材质庸谬，道义无闻。仰荷大金皇帝天造洪恩，遽令军民官吏推戴，册命俾以南土，使主斯民，永为屏翰，以事大国。方宿夜祗惧，无以报德！思临士民，坐视困苦，莫之拯救，痛伤肺肝，殒身无门。今见京城百姓，自前宋皇帝朝已曾根括金银数次，虽有藏匿，官吏搜索，悉皆罄尽。今又蒙元帅科降，数目浩大，难以充足；军前遣人搜检，亦无所得。百姓嗷嗷，忧疾饿死，日以万计；复惧根括金银，数不能足。重念大金皇帝以邦昌主斯民；而从政之初，民心离散，怨谤交兴，邦昌恐以此主国，必致倾仆。惟元帅慈恩洪博，智烛高明，曲照物情，俯加矜恤，止绝再降金银数目，庶使亿兆生灵，保全性命，不陷颠危。邦昌所图，窃冀其安，仰副大金皇帝建立藩屏之意，邦昌不任哀恳惶惧之至。”《请归冯澥等书》曰：“比膺诏册，获抚邦封。载惟草创之初，方赖臣邻之助。顾群臣之全阙，致庶务之悉隳。徒以菲材，讬于人上，何以仰承殊渥，外敉多虞，若涉洪川，罔知攸济。兹冒陈于危恳，盖深恃于眷私，所冀垂矜，必蒙赐可！窃以左丞冯澥，国之老成；营军郭仲荀，众所推许。傥还职任，俾赞时艰，必能系多士之心，有以副万夫之望。此外臣僚等，或因扈从先帝，或缘差往军前，如台意欲留之人，乞下恩慈遣还。则庸疏之质，既得助於众贤；报称之衷，敢忘怀於大惠？尚祈英鉴，俯亮愚诚！”金人得书，遂遣左丞冯澥、签书枢密院事曹辅、太常少卿汪藻、礼部侍郎谭世勣、中书舍人孙觌及徐天民、苏馀庆、郭仲荀、沈晦、黄夏卿等均皆遣还。） 

　　５、丁巳，邦昌率百官诣南薰门、五嶽观内，望军前遥辞二帝。邦昌恸哭，百官军民皆哭，有号绝不能起者。道君皇帝北狩，宁德皇后及诸亲王、妃嫔以下皆行，斡离不军护送，由滑州路进发。（《纪事本末》卷百四十九。案：曹勋《北狩闻见录》云：上皇到郊宫，金萧庆裔、王汭来奏，取向日张觉投降本朝，并张觉缄首处分一宗文字。上皇曰：“当日张觉投降，两国初未有不受之约，又元系大辽故臣，遂纳觉不疑。继得山西军前移文要觉，即斩首以献，不谓上国指以为衅。今城破国亡，祸变及此，尚何文字之有？况已尝移文上国，死亡一切惟命，不必以此为辞也。”虏唯唯。自后更不复来取。金人凡有计议，只在上御前奏禀。隔数日一遣人起居。上皇到寨中十馀日，自制劄子一通与国相云：“某顷以海上之盟，谓欢好可以万世。虽尝招收张觉，继蒙须索，令戮以为报，意罪不至甚，而大兵踵来，乃指为衅，某即避罪南去。归后块处道宫，憩养魂魄，未尝干预朝政。而奸臣伺隙，离间父子，虽大兵南来，亦不相关报，致烦天讨，兵甲临城，至城破时，始知三关败约所致。盖嗣子不能奉承大国之约；某亦有失义方之训。事遽至此，咎将谁执？尚有血诚，祈回洪听，某愿以身代嗣子，远朝阙廷。却令男某等乞一广南烟瘴小郡，以奉祖宗遗祀，终其天年，某即分甘斧钺，一听大国之命。诚迫意切，惟待台令！”劄子去后二日，有番使来云：“承示文字，但三关之盟，初不恁地，止说子孙不绍，社稷倾危，虽承劄子，却不敢背元约。”蔡鞗《北狩行录》云：三月二十八日，起行邢、赵之间，皇子元帅斡离不请观打围。契丹旧臣郭药师、张令徽初以天祚出奔，上表请归，本朝许之，爵以衮衣之贵，锡以金珠之优，使镇山后。一旦大金兵至，投戈乞命。至是遣出令拜太上皇，药师曰：“昔日君臣敢不尽礼，前日之降，力所不加，乞赦臣罪。”上曰：“天时如此，非公之罪，何赦之有？”药师等惭而退。） 

　　６、戊午，金人渐下城，令户部尚书邵博提举修缮，是日，交割外城。金既不能下南京，乃自宁陵而上，尽伪置官属，安抚士民，至是率驱而北。（《纪事本末》卷百四十九。） 

　　７、己未，金兵下城，尽绝我兵，分四壁屯守。邦昌诣虏营辞，服赭袍，张红盖，所过起居并如常仪，从行者王时雍、徐秉哲、吴开、莫俦。（《纪事本末》卷百四十九。） 

　　《续宋编年资治通鉴》：金人取二王宫，以近属宗室赴军前。开封府解发宫嫔一千二百人，亲王二十五人，帝姬、驸马四十九人，宗室南班官等络绎道路凡数十里。案：原本系此于二月，据《纪事本末》，是月丁巳，道君皇帝北狩，宁德皇后及诸亲王、妃嫔以下皆行。靖康皇族陷虏记载此姓名极详。据云：一、少帝位下太子谌，小大王训，见在五国城，郑才人生；大公主、二公主，各年幼，狄才人生。一、见在亲王：景王、济王、莘王、徐王、安康郡王、相国王、温国王、广平郡王、仪国公；顽使，狄才人韩州生；铁使，阎婉容五国生。一、见在公主：纯福公主尚医官王宗沔男昌远；小公主，尚药官乙成男敦复；荣德公主嫁习古国王，已死，见在大金皇后后位居住；洵德公主嫁设野马郎君，见在上京；宁福公主嫁陈王，已死，其子见在冷山居住；惠福公主嫁开府相公斜保三国相男，见在上京居住。一、见在贵妃：崔贵妃、王婉容、大王婕妤、小王婕妤、狄才人、乔婕妤。一、见在驸马都尉：宋邦光、向子房、向子扆。一、见在诸王男女：成文，郓王男；成规，肃王男；成章，景王男；成范，邠王男；成之，莘王男；成式，济王男。相国王、仪国公下各一男，年幼；相国公、温国公下各一女；安康郡王、康平郡王下各一女；故和王女嫁王遵道男安，今已到行在；故信王女四人。一、见在棣华宅亲王等：和义郡王有奕，永宁郡王有恭，燕五节使有章，越五节使有忠，燕五观察有亮，越五观察有德。一、亲贤宅宗子：故晋康郡王孝骞男安规等，士称公绘。一、殁故亲王：燕王赵州，越王韩州，郓王韩州，肃王五国，祁王五国，信王五国，建安郡王青城，嘉国王五国，瀛国公五国，昌国公五国。一、殁故公主：嘉德嫁宋国王，上京殁，令福、华福、安德、顺德、显德、柔福。一、殁故贵妃：王贵妃，阎婉容。一、殁故驸马：曾寅、曹晟、蔡鞗、刘文彦、田丕。一、金国北京坐诸宫院见在宗室：仲慕、仲瑥等，并宗女姨<女监>，兵士等五百馀人，去年来上京，告朝廷艰难，赐钱三万贯，牛三百头为养济。一、奉使洪皓等见在燕京等处住，金国已降赦，已令换官，往往不肯祗受。一、应被虏宗室女见在北人家作奴婢者，金国已降赦，官中二人换一人出，令作百姓，自在居住。一、应扈二帝亲属四百馀人，为迁二帝往五国，留在辽东，落后养济焉。

