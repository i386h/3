<!-- { "loadSidebar": true } -->
　　１６、甲寅，侍御史孙觌言：（案：《靖康要录》：是月二十六日，侍御史孙觌等言：“伏见金人深入，三辅震扰，陛下总揽之初，坐席未暖，分遣使臣，捐弃金币，以为和戎之计。中外之愤，痛心疾首，以为搆怨连祸之人，未即诛殛，无以谢天下。臣等） “谨按太师蔡京，四任宰相，前后二十年，挟继志述事之名，建蠹国害民之政，祖宗法度，废移几尽。讬丰亨豫大之说，倡穷奢极侈之风，而公私积蓄，扫荡无馀。立御笔之限以阴坏封驳之法，置曲学之科以杜塞谏诤之路。汲引群小，充满要途，禁锢忠良，悉为朋党。（案：《靖康要录》此下有云：交通蛰{执曰}御，窃弄威柄，鬻卖官爵，货赂公行，盗用库金，奸脏狼藉。） 闺门浑浊，父子喧争。厮役官为横行，媵妾封至大国。欺君罔上，挟数任情。书传所记，老奸巨恶，未有如京比者。上皇屡因人言，灼见奸状，凡四罢免，（案：《靖康要录》此下有云：近侍小人，相与唇齿，恐失所凭依，营护拥蔽，既去复用，而京偃然自知。羽翼已成，根株盘互，不可摇动。） 而凶焰益肆，覆出为恶。（案：《靖康要录》此下有云：倡导边隙，挑发兵端，连起大狱，报复睚眦。） 怨气充塞，上干阴阳；（案：《靖康要录》此下有云：水旱连年，赤地千地，盗贼满野，白骨如山。） 人心携离，上下解体。於是敌人乘虚鼓行，如蹈无人之境。陛下赫然威断，贬斥王黼等，大正典刑，如京之恶，岂可独贷！”（案：《靖康要录》此下云：况京在政和中，首建平燕之议，纳燕人赵良嗣以为谋主，又欲以妖人王仔息服锦袍铁帻为大将，计议以定，会仔息抵罪伏诛，而大臣固争，请待他日之衅。王黼当国，循习初议，与京子攸决意成之。京之悮国，固不容诛，而搆造边患，父子相为终始，与黼均为罪首。公议藉藉不决，未可以已矣。且京被遇三朝，父子祖孙为三公者一人，亲执政者三人，登禁从者亡虑十数。名园甲第，僣拟宫省，袍带之宠，下逮童稚，犬吠非主，尚怀糟糠之恩，顾京所蒙，何以论报？不图边报遽上闻，而京尽室数百辈，洽舟楫，挟轻赀，一夕遁去。君父惸然，坐围城中，无一人有同患难之意，掉尾不顾，曾大豕之不如，原其用心如此。使京尚在相位，安知岂不开关卖国，如冯道辈乎？宰相非其人，果为天下害，遂使中国空虚，狄人轻侮，无所不至。而京又善奸害，嫁怨饰非，独使上皇负谤於天下，众论不容，尤在於此。伏望陛下睿断，敕使追还，早赐窜殛，稍正京父子悮国滔天之罪，以慰宗庙社稷之灵，一洗上皇晻昧之谤，少纾四海生民忿懑戚戚不平之气，不胜幸甚！取进止。） 又言：（案：《靖康要录》此别一篇也，二十六日同上之。孙觌等上言：窃惟幽蓟之役，用事大臣，败累朝不渝之盟，搆三边无穷之祸，以成朝廷今日之患。中外之论，咸谓蔡京子攸、王黼、童贯，均犯大恶，当正典刑，以谢天下。而投荒之罚，独加於黼，此群心所以未厌而臣亦不得而已也。臣近者尝闻言事之臣，共疏渠魁蔡京之罪，乞赐窜殛。今不复重陈，仰渎睿听，敢以贯、攸之罪状，略为陛下言之。贯出自阉尹，喜为祸乱，攸凭藉世禄，济以奸回。平日怀奸迷国，坏法乱常，窃弄权柄，擅作威福，固已不胜诛矣。） “方王师之北伐也，贯、攸为宣抚使，提数十万之师，挫於残敌；淹留弥岁，卒买空城，乃以恢定故疆，冒受非常之宠。（案：《靖康要录》此下云：贯以太师封两国公，攸遂入总枢廷矣。此贯、攸之罪同也。） 萧后纳款，辽使韩昉见贯、攸於军中，卑辞祈衷，欲捐岁币以复旧好，此安危之机也；乃叱昉使去，昉大呼於庭，告以必败。今数州之地，悉非我有，而国用民力，从而竭矣。（案：《靖康要录》此下云：此又贯、攸之罪同也。当蔡京专政，贯则兴造边隙，首引赵良嗣用之。） 迨金人结好，则又招纳叛亡，反覆卖国，造怨结祸，使敌人因以藉口。（案：《靖康要录》此下云：此又贯、攸之罪同也。） 前年秋，贯以重兵屯太原，欲取云中之地，卒无尺寸功。（案：《靖康要录》此下云：反以翦除寇攘，枉道河朔而归；又虑众人之议己也，公肆诞谩，膺厚赏者千百人，贯遂封广阳郡王，而攸亦进太保，封燕国公。此又贯、攸之罪同也。） 去年冬，贯复出太原，金人犯塞，贯实促之。攸见边报警急，贯遁逃以还，漫不经意，玩兵纵敌，以至於此。（案：《靖康要录》此下云：此又贯、攸之罪同也。） 迨敌人长驱，震惊都邑，贯、攸一旦携金帛尽室远去，曾无同国休戚之意。（案：《靖康要录》此下云：此又贯、攸之罪同也。臣愿陛下奋扬威断，察其悮国罔上之罪，天下之所共弃。） 贯、攸之罪，上通於天，愿陛下早正典刑，以为乱臣贼子之戒。（案：《靖康要录》：是日，孙觌等又有一疏，专劾童贯之罪，云：臣等伏见比岁以来，阉人用事，窃弄国柄，典掌机密，挑发兵端，搆成边患。於是金人以数万骑直抵京阙，宗社之危，殆若缀旒。陛下赫然窜斥大臣王黼等，以谢天下。而众议不厌，以为首难之人，实始童贯。臣等按贯之罪，虽擢朆不足以赎之，而误国之大者，尚可数也。贯自陕西用兵，前后二十年，专以欺君妄上为术，虚立城砦，妄奏边捷，以为己功。汲引群小，易置将吏，以植私党，交通间遗。鬻卖官爵，超躐除授，紊乱常制，有自选调不由荐举而辄改京官者，有自行伍不用资格而遽升防团者，有被废田里不应甄叙而擢登侍从者。奸脏小人，争相慕悦，侵渔百姓，盗取官钱。苞苴公行，门户如市，金帛宝玉，充积如山，私家所藏，多於府库。此贯之罪一也。战士之徒，冒犯矢石，伤者有金帛之赐，死者有褒赠之恩。自贯用事，一切废革，战伤之士，秋毫无所得，而殁者又诬以逃亡之罪，乾没军实，悉充私藏。比至师还，而庖人厩卒、守舍扫除之隶，冒功奏赏，有驯致节钺者。贯之罪二也。贯又择取陕西劲卒，剌为亲兵，号曰胜捷。方征伐之际，他兵躬行阵之劳，班师之后，亲兵冒无功之赏。贯之罪三也。自贯为将帅，每出纳帑金帛以济军需，奄为己有，而严立军期，取偿於州县，头会箕敛，民不堪命。贪脏不法，凶焰勃然。台谏之臣，一言议己，中之以法，使天下之人，不敢言而敢怒。贯之罪四也。方腊作乱，攻陷城邑，东南大震。贯将兵讨之，御众无法，纵为贪暴，悉斩良民，以效首级。於是民死於天兵者十有五六。贯之罪五也。贯在政和中，纳燕人赵良嗣以为谋主，始建平燕之议，经营十年，中国空虚，招纳叛亡，充斥州县，卒致生灵涂炭。贯之罪六也。且贯以刑馀之人，身为三公，职在枢省，攘贪不已，遂至王爵。在昔勋德，所不敢居，本朝故事，亦未尝有。而凶愎桀骜，长恶不悛，怙权擅命，拜免大臣，气焰煽赫，威震天下，产怨召乱，浸成国难。陛下亲政之始，大明诛赏，以劝四方。如贯具此六罪，何所逃於覆载之间？伏望正滔天之罪，以为乱臣贼子之戒天下。幸甚！） 诏：“蔡京特责授中奉大夫、守秘书监、分司南京，致仕，河南府居住；童贯特责授左卫上将军，致仕，池州居住；蔡攸特降授太中大夫、提举亳州明道宫。”（《纪事本末》卷百三十一，又卷百四十八。案：《靖康要录》载此於是月二十六日，则为壬戌，而此云甲寅，则为十八日，与《要录》差八日。李《十朝纲要》系孙觌上疏於癸丑，而京、攸等责降在甲寅。责降蔡攸诸人制文并载《靖康要录》，与孙觌上书同日，今附录於此。《责蔡京制》曰：九变而赏罚可言，必待是非之审；四罪而天下咸服，益繇黜陟之公。邦有常刑，朕何敢已。蔡京亲逢圣世，被遇三朝，四任宰衡，始於二纪，迹其行事，殊咈师瞻。假继志述事之名，为蠹国害民之政；讬丰亨豫大之说，肆穷奢极侈之风。祖宗典章，变更几尽，公私储积，扫荡无馀。引邪佞於要途，陷忠良於党籍，园第僣逾於宫省，子孙皆列於禁严。交通{执曰}御，而奸弊纵横；渔夺下民，而忿气充塞。毒既流於中国，祸遂嫁於上皇；况在政和，实倡平燕之议。既闻边递，率先聚族以逃。虽汝计之甚安，顾国家而何赖！士庶伏阙，台谏交章，公论既喧，法不可恕。尚念弼谐之旧，特优终始之恩。俾长兰台，往分留务，曲全体貌，仍许退休，勉服宽恩，毋忘循省。可责授前件。《责童贯制》曰：任隆将相，功必在於去邪；位极公王，义莫先於体国。倘辜大用，宜寘严科。童贯夙侍宫闱，亟膺重任，付以兵柄，时为信臣。护诸将垂二十年，论战多无尺寸效，惟事诞谩之术，实乖抚御之宜。家室奄有其金缯，军须取偿於州县，将士为之解体，吏民无不兴嗟。顷败累朝不渝之盟，首搆三边无穷之祸，号复故地，实守空城。再为太原之行，又倡云中之议。师法暴露，讟怨并兴，驯致敌人，轻视中国。遂震惊於都邑，轸危惧於夙宵。生此厉阶，谁执其咎？议者皆不汝置，朕心安得而私？犹念股肱，曲全体貌，姑夺广阳之封爵，尚子环尹之崇阶。俾皆退休，保其终始。体於宽典，毋怠钦承。可特责授前件。《责蔡攸制》曰：位居台辅，必资补衮之功；职领枢廷，尤赖折訩之略。傥乖成绩，宜解兵机。蔡攸擢自贵游，初无学术，早被圣神之眷，亟登廊庙之隆。不思直道以事君，乃复邀功而误国。顷将虎旅，同抚燕疆，殊乏远谋，大开边衅。既不能深盟於旧好，又不全制胜於万全，遂以重兵挫於残敌，至倾国帑，仅得空城。纳叛亡以启戎心，肆欺诞而忘国事。逮金人之深入，问边备则茫然，勿为守奭之图，唯事遁逃之计。搆怨连祸，逞其一己之私；痛心疾首，生此厉阶之梗。议者皆不汝置，朕恩安得而私？尚屈典刑，曲全体貌，其解本兵之柄，仍镌论道之官，卑四品之文阶，领真祠於善地。体予宽典，毋怠钦承。可责授前件。） 

