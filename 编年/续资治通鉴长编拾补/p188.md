<!-- { "loadSidebar": true } -->
　　（《续宋编年资治通鉴》：前知峡州王寀、资政殿学士刘昺酬唱诗歌谤讪悖逆，寀伏诛，昺流琼州。案：原本二月，《九朝编年备要》系六月，《十朝纲要》係六月己卯，今据以改归此。又《宋史》《王寀传》：寀登第，至校书郎。忽若有所睹，遂感心疾，唯好延道流谈丹砂、神仙事。得郑州书生，讬左道，自言天神可祈而下，下则声容与人接，因习行其术，叆能什七八，须两人其为乃验。外间讙传，浸淫彻禁庭。徽宗方崇道教，侍晨林灵素自度技不如，愿与之游，拒弗许。户部尚书刘昺，寀外兄也，久以争进绝还往。神降寀家，使因昺以达，寀言其故，神曰：“第往与之言，汝某年月日在蔡京后堂谈某事，有之否？”昺惊骇汗浃，不能对，盖所言皆阴中伤人者。乃言之帝，即召。寀风仪既高，又善谈论，应对合上指。帝大喜，约某日即内殿致天神。灵素求与共事，又弗许。或谓灵素，但勿令郑书生偕，寀当立败。即白帝曰：“寀父兄昔在西边，密与夏人谋反国。迟至尊候神，且图不轨。”帝疑焉。及是日，寀与书生至东华门，灵素戒阍卒独听寀入。帝斋敬洁待，越三夕无所闻，乃下寀大理，狱成，弃市，昺窜琼州。又《刘昺传》载：昺，宣和殿学士、知河南府，积官金紫光禄大夫。与王寀交通事败，开封尹盛章议以死，刑部尚书范致虚为请，乃长流琼州。又《范致虚传》云：初，致虚在讲议司，延康殿学士刘昺尝乘蔡京怒挤之。后王寀坐妖言系狱，事连昺论死，致虚争之，昺得减窜，士论贤之。《九朝编年备要》云：王寀朝奉大夫。与《宋史》校书郎不同。《挥麈后录》云：王寀辅道，枢密韶之子，少豪迈有父风，早中甲科，善议论，工词翰，曾文肃、蔡元长荐入馆为郎，后以直秘阁知汝州，考满守陕。年未三十，轻财喜士，宾客多归之。坐不觉察盗铸免官，自负其材，受辱不羞。是时羽流林灵素以善役鬼神得幸，而辅道之客冀其复用，乘时所好，昌言辅道有术，可致天神出。灵素上柅不得施。盖其客亦能请紫姑作诗词，而已非林之比。辅道固所不解，然实不知客有此语也。辅道尝对别客谓：“灵素太诞妄，安得为上言之？”其言适与前客语偶合。工部尚书刘炳子蒙者，辅道母夫人之姪孙也，及其弟焕子宣，俱长从班，歆艳一时。时开封尹盛章新用事，忌炳兄弟，进思有以害其宠，未得也。初，炳视辅道虽中表，然炳性谨厚，每以辅道择交不慎疏之。会炳姑适王氏，於辅道为嫂。一日，辅道语其嫂曰某久欲谒子蒙兄弟奉候从容，然不得其门而入，柰何？嫂曰：“俟我至其家，可往候之。”辅道於是如其教，候炳於宾舍，久之始得通。炳逡巡犹不欲见，迫於其姑，勉强接之。既就坐，谈论风生，亹亹不倦，炳大叹服，入告其姑曰：“久不与王叔言，其进乃尔，自恨不及也。”因遣持马人归，止宿其家，自是始相亲洽。殆至兴狱，未及岁也。前客语既达灵素，灵素忿怒，泣请于上，且增加以白之曰：“臣以羁旅，荷陛下宠灵，而奸人造言，累及君父。乞放还山以避之。不然，愿置对与之理。”上令逮捕辅道与所言客姚坦之、王大年，以其事下开封。使者至，辅道自谓无它，亦不以介意，语家人曰：“辩数乃置，无以为念也。”至狱中，刻木皆出纸求书，且谓辅道曰：“昔苏学士坐系乌台时，卫狱吏实某等之父祖。苏学士既出后，每恨不从其乞翰墨也。”辅道喜，作歌行以赠之，处之甚怡然。而盛章以炳之故，得以甘心矣。因上言词语有连及炳者，乞并治之。上曰：“炳从臣也，有罪未宜草草。”炳既闻上语，不疑其他。一日，上幸宝箓，驻跸斋宫，从官皆在焉。炳越班面奏帘外曰：“臣猥以无状，待罪迩列。适有中伤者，非陛下保全，已齑粉矣。”再拜而退。炳既谢已，举首始见章在侧注目瞪视，惶骇失措，深以为悔。翌日，章以急速请对，因言：“寀与炳腹心。诽谤事验明白，今对众越次，上以欺罔陛下，下以营惑群臣，祸将有不胜言者。幸陛下裁之。”上始怒，是日有旨，内侍省不得收接刘炳文字。炳犹未知之，以谓事平矣，故不复闲防。章既归，遣开封府司录孟彦弼携捕吏窦鉴等数人，即讯炳於家。炳囚服出见，分宾主而坐，词气慷慨，无服辞。彦弼既见其不屈，欲归。而宪鉴者语彦弼曰：“尚书几閒得寀一纸字，足以成案矣。”遂乱抽架上书，适有炳著撰藁草，翻之至底，见炳和辅道诗，尚未成，首云：“白水之年大道盛，扫除荆棘奉高真。”诗意谓辅道尝有嫉恶之意；时尚道，目上为高真尔。鉴得之，以为奇货，归以授章，章命其子并释以进云：“白水谓来年庚子寀举事之时。炳指寀为高真，不知以何人为荆棘？将寘陛下於何地？岂非所谓大逆不道乎？”但以此坐辅道与客，皆极刑。炳以官高，得弗诛，削籍窜海外。焕责授团练副使，黄州安置。凡王、刘亲属等，第斥谪之。并擢为秘书省正字。） 

　　１、七月（案：钱大昕《四史朔闰考》：七月係辛巳朔。） 癸未，御笔：道隐于小成，流于末俗，人不足与明，不显于世。朕作新斯人，以觉天下。神霄玉清府，实总万夫，监临下土。比诏四方，改营宫宇，以迎神贶，官吏勤惰不一，尚未就绪，更赖辅弼大臣同寅协力。宰臣可兼神霄玉清宫使，执政官充副使，判官听旨差。自改官制，不置使名，权时之宜，庶克有济，候道教兴隆，宫宇悉备即罢。太师、鲁国公蔡京，少傅、太宰郑居中，少傅、少宰余深，（案：《宋史·本纪》：七月壬午，以西师有功，加蔡京恩官其一子，郑居中为少傅，余深为少保，邓洵武为特进，进执政官一等。《宰辅表》亦云：余深自少宰加少保。此云少傅少宰余深当云少保少宰余深。而余深传以为：宣和元年，为太宰，进拜少保，封丰国公。再封卫国公，加少傅。与《纪》、《表》不合，恐误。） 检校太保、领枢密院事童贯，并兼充神霄玉清万寿宫使；（案：《宋史·宰辅表》系上年十二月庚午，童贯领枢密院事。是年七月壬午，加检校太保，八月甲寅，加太保。《九朝备要》：六月，赦陕西、河东，以童贯奏攻破夏人，建筑城寨也。宰执？进官。八月，童贯进太保，领枢密院事、三路宣抚使，以夏秋以来，进筑靖夏、制戎、制羌三城之功也。） 知枢密院事邓洵武、门下侍郎薛昂、中书侍郎白时中、尚书左丞王黼、（案：《宋史·宰辅表》上年十一月辛卯，白时中自中大夫、尚书右丞加中书侍郎。是年正月庚戌，王黼自翰林学承旨以尚书左丞起复，九月，加中书侍郎。宣和元年正月戊午，加特进、少宰。） 宣和殿大学士蔡攸并兼充神霄玉清万寿宫副使，仍给敕，判官听旨差。”（《纪事本末》卷百二十七。案：《文献通考》卷六十：宫观使，宋朝祥符中，真宗建玉清昭应宫，王魏公旦为首相，始命充使。宫观置使自此始。又有景灵宫、会灵观使，然每为宰相兼职。天圣元年，吕夷简为相，时朝廷崇奉之意稍缓。因请罢使名。熙宁中，富郑公弼领集禧观使居洛，此宫观使居外之所从始也。徽宗建玉清万寿宫，乃命宰执兼使、副，用真庙故事也。近以前宰执奉朝请者领在京宫观使，而在外旧相只除提举宫观，非祖宗优待宰相之体。） 

　　２、甲申，诏：“开封尹充神霄玉清万寿宫，判官、少尹充管勾。”（《纪事本末》卷百二十七。案：陈桱《通鉴》：政和元年九月，更定官名。蔡京率意自用，欲更置官名，以继元丰之政，乃首更开封守臣为尹、牧，由是府分六曹，县分六案。） 

　　３、甲午，御笔：“天下神霄玉清宫门可视至圣文宣王庙立戟，以称严奉。”（《纪事本末》卷百二十七。） 

　　４、癸卯，中大夫、直徽猷阁、知河阳□原缺。厚，以改建神霄玉清万寿宫毕工，进职一等；武功大夫、知西安州解潜转遥刺史，以措置改建神霄玉清万寿宫推赏也。（《纪事本末》卷百二十七。案：解潜，政和七年知岢岚军。契丹董才来降，解潜招之，并其党以闻。其表有云：“受之则全君臣之大义，不受则生胡、越之异心。”盖亦依附蔡京者也。见朱胜非《秀水闲居录》。详宣和元年正月《续通鉴》注。） 

　　《续宋编年资治通鉴》：秋七月，东南大水，遣使振之。案：《宋史·本纪》：己酉，遣廉访使者六人振济。《九朝编年备要》云：九月，又诏截上供米四十万赈济。《宋史·五行志》云：重和元年夏，江、淮、荆、浙诸路大水，民流移、溺者众，分遣使者振济。发运使任谅坐不奏泗州坏官私庐舍等勒停。《任谅传》：谅加徽猷阁待制、江淮发运使。蔡京破东南转般漕运法为直达纲，应募者率游手亡赖，盗用乾没，漫不可核，人莫敢言。谅入对，首论之，京怒。会汴、泗大水，泗州城不没者两板。谅亲部卒筑隄，徙民就高，振以米粟。水退，人获全，京诬以为漂溺千计，坐削籍归田里。执政或言：“水灾守臣职，发运使何罪”帝亦知其枉，复右文殿修撰、陕西都转运使。

　　１、八月（案：钱大昕《朔闰考》：八月辛亥朔。） 丁巳，御笔：“诸州添差八行教授自今许添大藩，不预执事。”（《纪事本末》卷百二十六。） 

　　２、戊午，朝散郎、新知兖州王纯奏：“乞令学者治《御注道德经》，閒于其中出论题。”（案：“出”字原本脱，据毕《通鉴》补。） 从之。《纪事本末》卷百二十七。案：《宋史·选举志》：徽宗崇尚老氏之学，知兖州王纯乞於《御注道德经》注出论题，范致虚亦乞用《圣济经》出题。宣和元年，帝亲取贡士卷，考定能深通内经者升之以为第一。又《本纪》及陈桱《通鉴》俱云：五月壬辰，颁御制《圣济经》，以青华帝君八月九日生辰为元成节。又诏以老子生辰为贞元节。《玉海》卷六十三引《书目》：《圣济经》十卷，政和中御制并序，体真、原化、慈幼、达道、正纪、食颐、守机、卫生、药理、审剂凡十篇，阴阳、适平、精神、内守而次，凡四十二章。一本云：政和八年五月壬辰，颁御制《圣济经》，以广黄帝之传，其篇五十，其章四十有二。又《玉海》卷二百二十二引晁氏曰：因《黄帝内经》采天人之赜，原性命之理，明营卫之清浊，究七八之盛衰，辩逆顺之盈虚，为书十篇，凡四十二章。陈氏曰：辟雍学生昭武吴禔注。

