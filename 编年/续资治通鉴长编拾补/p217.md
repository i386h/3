<!-- { "loadSidebar": true } -->
　　１５、辛卯，童贯遣郭仲荀、刘光世、姚平仲等分路往讨，仲荀驻兵三界镇，（案：“界”字原脱，今据下文及诸史补入。） 新昌、嵊县贼合攻之，仲荀四面拒战，斩首二百六十一级，获旂鼓等。是日，自三界镇进兵佛果院。（《纪事本末》卷百四十一。） 案：《九朝编年备要》：陷剡县，知县宋旅死之；犯越州，守臣刘韐败之。《十朝纲要》：二月庚寅，贼帅仇道人陷剡及新昌县，知剡县宋旅战死。三月庚子，贼攻越州，知州刘韐击走之。五月己巳，郭仲荀复嵊县、新昌县。庚戌，姚平仲破求日新洞，杀日新，焚其巢穴。乙卯，杨惟中复东阳县。闰五月丙寅，姚平仲等提兵五千，破仙居县界招贤四十馀洞。於是杨惟忠、王涣、梁安平、刘光世等兵破洞，斩获皆有功，而伪方五相公、伪七佛等众屡败，贼馀党气益衰。六月，己亥，姚平仲破贼金像等三十馀洞。辛丑，辛兴宗与宋江破贼上苑洞，姚平仲破贼石峡口，贼将吕师囊弃石城遁走，擒其伪太宰吕助等。《宋史·宋旅传》：宋旅字庭实，莆田人。第进士，累官奉议郎、知剡县。方腊既陷歙、睦、杭、衢、婺五州，且犯越，越盗亦起应之。县吏多遁，旅遣妻子浮海归闽，独与民据守，以忠义激劝，部勒队伍，为豫备计。俄而盗众大至，躬率壮锐，冒矢石，虽颇杀获，终以力不敌，遂死之。越帅刘韐上其事，诏赠朝散郎，录其四子。又《名臣言行续录》载刘韐事云：方腊反，陷杭、睦二州，杭、越阻一水，越人震，官吏悉遁。或请公行，公曰：“吾为郡守，将与城存亡。”不为动，民闻公言，稍还。公下令曰：“富者出财，壮者出力。”民讙奋，无敢后。遂葺垒练兵，为战守备。明年二月，贼陷衢、婺八日，至城下，公麾众出战，贼大溃，横尸蔽野，自是不敢近公境。温、台、明以越为屏蔽，亦赖以全。越民相与创生祠，比屋绘其象，饮食必祝曰：“活我者刘公也。”《东都事略·刘韐传》与此略同。又云：韐字仲偃，建州崇安人。举进士，调丰城尉，进徽猷阁待制，知越州。靖康朝，河北、河东宣抚使。京师陷，死於难。朝廷襃其忠，赠资政殿大学士。方勺《青溪寇轨》：后汉张角、张燕辈，讬天师道陵为远祖，立祭酒治病，使人出米五斗，而病遂愈，谓之“五斗米道”。至其滋盛，则剽劫州县，无所不为，其流至今，吃菜事魔、夜聚晓散者是也。凡魔拜必北向，以张角实起于北方，观其拜，足以知其所宗。原其平时，不饮酒食肉，甘枯槁，趋静默，若有志於为善者。然男女无别，不事耕织，衣食无所得，辄务攘夺以挺乱，其可不早辨之乎？有以其疑似难识，欲痛绳之，恐其滋蔓，因置而不问，驯致祸变，则陈光之於方腊是也。有舍法令一切弗问，但魔迹稍露，则使属邑尽驱之死地，务绝其本源，肃清境内，而此曹急则据邑聚众而反，则越守刘韐之於仇贼是也。此风日煽，殆未易察也。始知能上体国禁之严，下念愚民之无辜，迷入於此道，不急不怠，销患於冥冥之中者，良有司也。《宋史·杨震传》：震，代州崞人。从折可存讨方腊，自浙东转击至三界镇，斩首八千级。追袭至黄岩，贼帅吕师囊扼断头之险拒守，下石肆击，累日不得进。可存问计，震请以轻兵缘山背上，凭高鼓譟发矢石，贼惊走，已复纵火自卫。震身被重铠，与麾下履火突入，生得师囊，及杀首领三十人，进秩五等。还知麟州建宁砦。又《何灌传》：灌从平方腊，获贼帅吕师囊，迁同州观察使、浙东都钤辖，改浙西。《两浙名贤录》：董公健字伯强，新昌人。宣和庚子冬，方腊起桐庐，蔓延新昌，官吏奔窜莫敢当。公健慷慨率子弟聚里中万人，驭以纪律，遂破贼，焚其寨，斩首千级，境内复安。王师讨剡西贼，檄公健为先锋，公健藉累胜之威轻视贼，以数百当数千，杀获颇众。已乃王师不进，势孤援绝，公健度事不可为，呼众语曰：“大丈夫宁以义死，不可以不义生。”遂自杀，人皆叹息垂涕。赠武功大夫、汝州团练使，官其诸子。《读史方舆纪要》：嵊县，宣和三年，县遭睦寇，既平，增修城壁周十二里。

　　《续宋编年资治通鉴》：夏四月，贵妃刘氏薨，谥明节皇后。刘氏本酒家保女也，性颖悟，能迎旨合意。林灵素以左道得幸，谓上为长生帝君，谓妃为九华玉真安妃，每神霄降，必别寘安妃位。案：《宋史·本纪》：丙寅日薨，甲寅日进册为皇后，谥明节。《刘贵妃传》：帝悼之甚，后宫皆往唁，帝相与啜泣。崔妃独左视而无戚容，帝悲怒，疑其为厌蛊。卜者刘康孙缘妃以进，喜妄谈休咎，捕送开封狱。医曹孝忠侍疾无状，邠内侍王尧臣坐盗金珠及出金明池游宴事，并鞫治。狱成，同日诛死。遂废崔妃为庶人。周煇《清波杂志》卷中云：顷得一小说书，王黼奉敕撰《明节和文贵妃墓志》，云妃齿莹洁如水晶，缘尝饵绛丹而然。又云六宫称之曰“韵”。盖时以妇人有标致者为“韵”。煇尝以此说叩于宣和故老，答曰：“虽当时文字间或失持择，恐不应直致是亵渎。”然“韵”字盖亦有说。宣和间，衣著曰“韵缬”，果实曰“韵梅”，词曲曰“韵令”，乃梁师成为郓邸，倡为此谶。时赵野《春贴子》亦有“道密通蕃衍宅，诸王谁似郓王贤。”亦迎合之意也。

　　１、五月（案：《十朝纲要》：五月係甲午朔，《四史朔闰考》同。） 丙午，金国使曷鲁、大迪乌入国门，诏国子司业权邦彦、（案：《宋史·邦彦传》：宣和二年，使辽。） 观察使童师礼馆之。未几，师礼传旨邦彦等曰：“大辽已知金人海上往还，难以复如前议，谕曷鲁、大迪乌令归。”（案：“谕”原误“论”，据《九朝备要》、《续通鉴》改正。《北盟会编》云：难以复如前日缘议，曷鲁等归。） 邦彦惊曰：“如此，则失其欢心，曲在朝廷矣。”师礼入奏，复传旨，候童贯回徐议之。曷鲁、大迪乌留阙下凡三月馀。（《纪事本末》卷百四十一。案：《北盟会编》：曷鲁凡留三月馀，凡见辞宴犒，并如习鲁例。王黼议复国书止付曷鲁等还，不遣使。又引《北征纪实》曰：“时童贯捕方腊，宣抚东南未归，而女真使人同马政等复至。时上深悔前举，意欲罢结约，有旨谕女真使人可复回也。”《东都事略·童贯传》：徽宗颇悔结约，贯党待之，须其归请益卒，徽宗意遂决。） 

　　《续宋编年资治通鉴》：中丞陈过庭乞罢冗官之以御前使唤为名者，京西转运张汝霖请罢进花果，王黼劾之，以为怀奸兴谤。过庭贬黄州，汝霖贬均州。案：《十朝纲要》载：王黼言新知蕲州陈过庭为御史中丞日，辄上言乞应係御前委使之人一切尽行废黜，朝散大夫张汝霖为京西漕日，公违格令，更不岁进花果，无享上之心。甲寅，诏过庭、汝霖并散官安置，过庭黄州，汝霖归州。《九朝编年备要》：过庭自知蕲州贬黄州。《宋史·本纪》：五月癸亥，诏三省觉察台谏罔上背公者，取旨谴责。陈过庭、张汝霖以乞罢御前使唤及岁进花果，为王黼所劾，并窜贬。而《过庭传》不言因乞罢冗官而贬，但云以言方腊事，大与权贵忤，翻陷以不举劾之罪，罢知蕲州。未半道，责海州团练副使，黄州安置。三年，得自便。《东都事略》本传、陈桱《通鉴》与《宋史》传同。今考《续资治通鉴》上年十二月，以陈过庭为御史中丞。时睦寇猖獗，过庭言：“致寇者蔡京，养寇者王黼，窜二人，则寇自平。”不言贬斥。至今年五月，又以乞罢冗官为言而见贬，明係两事，诸史殊未详载。《名臣言行续录》载陈过庭事云：公见自壬戌至戊辰，七日之内，彗星见于天之东北，奏曰：“夫以陛下恭俭忧勤，仁民爱物，施于四海，不宜致此灾异。故凡明于天象者，皆曰此金人灭亡之象。揆之天理，验之人事，金人残暴，自取灭亡，决有是理。虽然天道幽远，倘以幽远而忽著明戒，似非古先哲王正厥事，以应天变之义。况戎狄未殄，寇盗未平，主威未振，国势未强，权纲未举，纪律未严，是非未明，赏罚未当，罪人已得而未加明刑，宽诏已颁而未蒙实惠。仓库未盈，私室未富，贵近之列，未得正人，州县之间，未皆廉吏。命令数下而屡易，差除屡报而屡移，朝有姑息之政，吏多冗之员，如是则星象垂戒，其可忽乎？切自警畏，内修德，外修政，进君子，退小人，奖廉洁，蠲苛扰，修兵甲，选车徒，备边陲，储粮食，恤民隐，去冗吏，除弊源，庶几去灾为福矣。”《宋朝事实》卷三：宣和二年六月十七日，奉御笔手诏：“国家承祖宗积累之休，民物阜安之久，礼乐明备，法具令完。是宜嘉与四海之人，同臻逸乐。而迩岁侥倖，浮伪者众，爵禄冗滥，政令猥并，竭天下赋入之常，殆不能给。当宁慨念，宵旰不忘，属考先王立政立事之经，绍元丰诒谋之重。至於逾其名分，冒滥过甚者，稍加裁定。所以抑侥倖，澄浮伪，垂裕无穷，盖非五季镌削之计。而怀奸之士，尚敢造言惑众，倡为裁损之说，规欲动摇。夫以三省、枢密院之近，纲纪所自出，而额外吏职，逾先帝官制者几四百员；冒带阶官，自朝奉大夫至中奉大夫者五千人，保引入省院者至千有馀员。神霄一司，无所责任，而置吏逾四百五十人，国用之匮，顾有自矣。虽欲不汰，可乎！咨尔臣子，其体兹意。自今有敢妄议朝廷，鼓惑众听，意在朋比为奸，及奉承诏令观望稽滞违顾者，有官职人并以编置，馀杖脊流配，仰御史御史台弹奏，开封府察治。仍出榜朝堂，故兹亲加诏谕，帅听无渝。《宋史》《陆蕴传》：擢御史中丞。蕴颇论事，尝言：御笔一日数下，而前后相违，非所以重命令；辅相大臣，宦官戚里，赐第营筑，纵撤民居，县官市材於民而不予直；贵游子弟以从官领闲局、奉朝请，为员猥多，无益於事；又赐予过制，中外用度多于赋入；数幸私室，乖尊卑之分，亦非臣下之福。其言皆中时病。《宋史·食货志》云：三省、密院吏员猥杂，有官至中大夫，一身而兼十馀奉，故当时议者有奉入超越从班，品秩几於执政之言。又增制兼局，礼制、明堂，详定《国朝会要》、《九域图志》、《一司敕令》之类，职秩繁委，廪给无度。侍御史黄葆光论其弊，帝善之而未行；俄而诏云当丰亨豫大之时，为衰乱减损之计，自是罕敢言者。然吏禄泛冒已极，以史院言之，供检吏三省几千人。蔡京又动以笔帖於榷货务支赏给，有一纸至万缗者。京所侵私，以千万计，朝论喧然。乃诏三省、枢密院吏额用元丰法，其岁赐悉裁之，时翕然以为快。

