<!-- { "loadSidebar": true } -->
　　３、丁巳，诏：“应臣僚姓名与奸党等人相同者，并令改名。”从权开封府吴拭奏请也。（《纪事本末》卷百二十一。原注：《故事》三十五卷有拭全奏可考。改名朱绂、李积中、王公彦、江恂、张铎。案：王昶《金石萃编》云：江恂、张铎党人碑未见。“恂”一作“洵”，一作“潮”。考元年九月乙未所开元符臣僚邪中有江询，邪下有江洵，此年五月甲午诏有江恂，并无江潮、张铎列邪中。） 

　　４、己未，诏：“元祐係籍人子并亲兄弟，若因功赏，各该酬奖改官，循移知令，只於阶下官上循移，仍不得实任知令差遣。”（《纪事本末》卷百二十一。） 

　　５、庚申，诏：“应责降不注在京差遣及缘党与停替未该叙复之人，并令在外居住，不得擅到阙下；其合注差遣，令在外指射，吏部检会姓名，关送开封府觉察。”（《纪事本末》卷百二十一。） 

　　６、壬戌，诏：“元祐係籍人子并亲兄弟係大使臣、路分都监已上资序，与诸路宫观岳庙差遣；係亲民资序，与外路监庙差遣；係监当资序并小使臣，与外路监当差遣；差使借差，与外路合入差遣。”（《纪事本末》卷百二十一。） 

　　７、己巳，准都省批：应籍记人子孙并亲兄弟选人，与监当差遣，不得改官，自不合举，送吏部照会。（《纪事本末》卷百二十一。） 

　　８、癸酉，诏：“别建熙河兰会路措置边事司。命皇城使、成州团练使、权发遣熙河兰会路经略司事王厚措置边事；入内皇城使、果州刺史童贯罢熙河兰会路勾当公事，差熙河兰会路同措置边事，仍兼领秦凤，得以节制兵将，应副兴发。”（《纪事本末》卷百三十九。原注：此据王厚崇宁三年六月二十四日申密院收复鄯、廓、湟州功状云，十二月二十八日准朝旨别建措置边事司云云，今附月末。《青唐录》附二年八月，误，三年二月三日诏可考。《青唐录》又於十一月循化解围之后，特书诏以熙河兰会别为一路案熙河兰会别为一路久矣，此但别创措置边事司，非是别创为一路也。或以命厚、贯领指挥司係之初九日甲寅，若初九日已出命，则不应二十八日厚方从受，今但以厚功迹状为据，系之月末，削初九日所书。又贯於十八日乞差措置司机宜及勾当官，今亦并移入此。） 

　　９、童贯言：“准差熙河兰会路措置边事，乞不拘常制，於文武官内选差管勾机宜文字兼勾当公事二员。”从之。（《纪事本末》卷百三十九。案：《宋编年通鉴》云：上留意西边，欲复皇阝、鄯，以王厚措置招纳，高永年为统制，置边事司，专命二人主之。命童贯为监军。考高永年为统制官在是年六月辛酉，至三年五月甲申以知军事兼都护。） 

　　《续宋编年资治通鉴》云：十二月，诏见行新法如茶、盐、香、市易钱法、学校、边事文字，许直达尚书省。案：《十朝纲要》系己酉日。

　　又：云：开遇明河，自真至泗二百馀里。案：《宋史河渠志》：崇宁二年十二月，诏淮南开修遇明河，自真州宣化镇江口至泗州淮河口，五年毕工。

　　又：云：是岁，高丽主颙死。案：《十朝纲要》云：在位十八年，年五十，俣嗣立。 

　

卷二十三

　

　　徽宗

　　△崇宁三年（甲申，一一○四） 

　　１、正月（案：钱氏《朔闰考》：是岁甲申正月丙子朔。戊子，诏：“江、池、饶、建州罢铸小平钱及当五钱，并依陕西当十大钱样制、规模、大小、轻重次第改铸当十大钱。”《纪事本末》卷百三十六。） 

　　２、己丑，诏：“诸路增养县学弟子员，大县五十人，中县四十人，小县三十人。（”《纪事本末》卷百二十六。案：《宋史选举志》作“小县二十人。”） 

　　３、丁酉，王厚奏：“臣得弟端书，近往湟州措置招纳，称宗哥城首领结毯将文字遣亲弟结菊来归顺，候大军到，开城门迎降及乞心白旗。又廓州蕃僧欲候大军到献酒，青丹谷首领阿丹三人亦称候大军到迎降。青丹谷部族恃险最为强梗，今皆通诚款，情意如此，鄯、廓当可坐致矣。青唐自来倚恃宗哥以为篱落，又恃廓州为肘腋之援。今皆有向汉归顺之意，即青唐何赖焉！观今事机，蕃中人情又如去年夏间未收湟州时，大功必成，惟是洛施军令结、阿撒四诸首领，窃弄权柄，自作威福，已失国中人情。其部族甚有归汉之望，切须措置，守奭屯戍，人兵粮食之类足备，临时不至劳力。臣已丁宁臣弟端等更切多方抚谕，速就事功去讫。”（《纪事本末》卷百四十。） 

　　４、戊戌，诏：“江、淮、荆、浙》等路所管当二钱尽拘收改铸当十大钱。”（《纪事本末》卷百三十六。案：《编年备要》云：以陕西所铸当十钱便於行使，遂诏江、淮、荆、浙诸监以每年所铸小平钱一百三十三万四百贯文料例并崇宁元年朝旨，减退到铜五十万斤，依陕西样制改铸当十大钱，前铸当五钱指挥遂寝。） 

　　５、辛丑，诏：“季考月书乡举里选之法，以其间有未便事节，近已委有司别行讲究。虑修立法度遽，未易成就，犹须宽假岁月，精加考求，期於协顺人情，选拔寒俊而后已。所有后来科场，可更令参以科举取士一次，使远方举人知悉。”（《纪事本末》卷百二十六。） 

　　６、癸卯，诏：“京城外置钱监，并复徐州宝丰监、卫州黎阳监，并改铸当十大钱，其当二限一年，更不行使。”（《纪事本末》卷百二十六。案：《玉海》卷百八十云：崇宁元年八月，户部言：“江、池、饶、建四监，岁额上供新钱一百三十馀万贯。”二年十月行当十钱，三年二月复置宝丰、黎阳监，九月诏东南十监，舒、衡、睦、鄂、韶、梧六监铸小钱，馀五监铸当十钱。又考《宋史·本纪》，铸当十大钱在正月戊子，《玉海》云二月，盖误。《宋史食货志》云：三年，命诸路转运司於沿流顺便地随宜增置钱监，俾民以所有折二钱换纳於官，运致所增监改铸折十钱。） 

