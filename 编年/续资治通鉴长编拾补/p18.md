<!-- { "loadSidebar": true } -->
　　２、丙戌，郭逵言：“夏国遣人奉誓表，送杀杨定人伪六宅使李崇贵、韩道喜及所虏去定子仲通已至界道。”诏遣使二人监管崇贵等，乘驿赴阙。杨定等死，逵密诇边吏，得杀定等首领姓名，谍告曰：“夏人将斩杀定之人於境以谢罪。”逵曰：“此特斩囚以绐我。”檄宥州诘夏人，且曰：“必执李崇贵等来。”虏曰：“杀之矣。”逵曰：“崇贵等见存职任状貌如此，何可欺也？”夏人惧，乃以实告。初，薛宗道受韩缜所议，（案：薛宗道，即《涑水纪闻》所云夏国之臣薛老峰也。议以安远、塞门二砦易绥州。详见二年十月丙申。） 归白秉常，秉常不许。宗道始归，逵言：“朝廷欲以官爵授秉常左右任事之人，彼主幼国疑，当不受诏，藉或授之，必伪立姓名以邀金缯；且彼既恭顺，宜开布大信，以示威灵所加，不宜诱之以利。”秉常果不受诏，如逵所言。（《纪事本末》卷八十三。案：《宋史·郭逵传》：逵诇得杀杨定者首领姓名，牒告将斩之於境以谢罪，逵曰：“是且枭死囚以绐我。”报曰：“必执李崇贵、韩道喜来。”夏人言：“杀之矣。”逵命以二人状貌物色诘问虏，情得，执献之。加检校太尉、雄武军留后。韩绛主种谔计图横山，与逵议出兵。逵曰：“谔，狂生耳，朝廷徒以家世用之，必误大事。”绛怒，以为沮挠，奏召逵还。） 

　　３、丙申，枢密院使吕公弼请以河北义勇每指挥拣案：《玉海》卷一百三十九：“拣”作“择”。少壮材武艺取百人，手刺“上等”二字，量免户下支移、折变，别团会教阅，依日限放散，并给口食；即及百人而又有出伦者，听注籍，候有阙收补。从之。（《纪事本末》卷五十六。案：《文献通考》卷百五十六：帝言：“义勇可使分为四番出戍。”吕公弼曰：“须先省得募兵，乃可议此。”王安石曰：“计每岁募兵所死亡之数，乃以义勇补之可也。”陈升之欲令义勇以渐戍近州。两府共议，或以为令一月一番，或以为一季一番，且令近戍。文彦博等又言难使远戍，安石辨之甚力。义勇旧制，见《宋史·兵志》五云：义勇，凡主户三丁选一，六丁选二，九丁选三，年二十至三十材勇者充，止涅手背。以五百人为指挥，置指挥使、副正二人，正都头三人，十将、虞候、承局、押官各五人，岁以十月番上，阅教一月而罢。又诏秦州成纪等六县，有税户弓箭手、砦户及四路正充保毅者，家六丁刺一，九丁刺二；有买保毅田承名额者，三丁刺一，六丁刺二，九丁刺三，悉以为义勇。又诏秦、陇、仪、渭、泾、原、邠、宁、环、庆、鄜、延十二州义勇，遇召集防守，日给米二升，月给酱菜钱三百。盖庆历初，河北路义勇总十八万九千三十一人，河东路义勇总七万七千七十九人，陕西路治平初十五万六千八百七十三人。熙宁初，枢密使吕公弼请以河北义勇每指挥拣少壮艺精者百人为上等，手背添刺“上等”字，旌别教阅，及数外艺优者亦籍之，俟有阙则补。从之。） 

　　４、戊戌，诏：“诸路籍义勇有胆力者别为一等，以备非常；捕盗，候有功，当议量材优与名目；并立呈试武艺三等，许诸色人自陈，中不等，许义勇陈乞。”（《纪事本末》卷五十六。） 

　　５、废庆成军入荥河，置军使隶河中。（《纪事本末》卷七十七。原注：《旧纪》，上谓辅臣曰：天下自五代分裂，擅聚一方，多置郡县，以固疆圉，由是役繁民困，其议并省之。於是废庆成军，又废庆平县。按废庆平县，《实录》已见四月末，上语云云，似为新政并省发端，今附见此。《新录》亦不载上语。案：《宋史·本纪》、毕沅《通鉴》，戊戌日，《纪事》不系日，据以辑此。《宋史·地理志》：永兴军路荥河下注云：次畿。旧隶庆成军，元年废；以隶府，治置军使。） 

　　１、六月（案：钱大昕《四史朔闰考》：是月辛丑朔。） 辛亥，王临言：“保州塘泺已西，可筑堤植木，凡十九年，堤内可引水处即种稻，水不及处，并为方田；又因出土作沟，以陷戎马。”从之。（《纪事本末》卷七十三。） 

　　中书言：“诸州县古迹阪塘，异时皆蓄水溉田，民利数倍，近岁所在湮废。”诏：“诸路监司访寻州县，可兴复水利，如能设法劝诱兴修塘堰、圩垾，功利有实，当议旌赏。”《纪事本末》卷七十三。案：《宋史全文资治通鉴》：六月乙卯，赐知唐州、光禄寺卿高赋敕书奖谕。赋在唐凡五年，增户万一千三百八十，给田二万一千三百二十八顷，而山林榛莽之地，皆为良田，岁益税二万二千五百十七，作陂塘四十有四。《宋史本纪》：六月辛亥，诏诸路兴水利。） 

　　２、先是，谏官言：“选人到铨磨勘者，众为壅并，遂至稽滞，盖是举官之数太多，不与引见转官人数相当。乞先取京朝官员数著定，仍限定诸路保奏之数。”台官亦言：“今京朝官十倍景德之前，员多阙少，审官差遣，不行选人磨勘之法。故当渐有澄汰，不为限隔，使人无留滞咨怨之声。”己未，诏诸道州、府、军、监长吏奏举选人，更不裁减外，其通判奏举选人，并令权罢。（《纪事本末》卷六十七。） 

　　３、壬戌，诏诸路转运判奏举选人为京官，比拟提点刑狱，朝臣并减二人。（《纪事本末》卷六十七。） 

　　４、癸亥，赐知渭州蔡挺敕书奖谕，以韩琦言镇戎军叶燮会乃控扼西界要害处，独挺能修筑堡寨，凡钱粮、材木、版筑之具，皆不愆於素而又能广弓箭手，使不废衣廪而兵备益集。初，秉常遣使告哀，案：在三月初八日庚辰。琦言：“自西夏诱杀杨定以来，与朝廷相绝，今遽遣使来告，即见其国内饥丧，乘此危迫，故急来赴诉。此时若不直以彼国前违犯誓诏之事，先行诘责，及令缚送害定等人李崇贵等归朝廷，以雪数家之冤，以正国体，俟其一一归服，然后开纳，苟便如元昊身死之初，亟行小童册命之礼，且要无事，即恐一失机会，转难控制。”（案：《安阳集·魏公家传》此下有云：又以夏国当此变乱之际，可以开示大信，招纳横山一带部族，乃为大字榜於诸路，使散入虏中。诏问公乘此机会有可行事宜密奏以闻。公奏曰：“若告哀人沈然过界，不来求议，许臣於诸路择要害处兴建城寨，使彼震慑，必速就议。”先是，泾原路镇戎军新寨悰有地六千馀顷，可招弓箭手三四千人，蔡挺尝乞於此壕修叶燮会为寨。） 遂以便宜檄挺兴役，叶燮会后赐名熙宁寨。（《纪事本末》卷八十三。案：《东都事略·蔡挺传》云：挺检括迸边生地、汉蕃冒耕田四千八百顷，募佃以充边储。边人冒市蕃部田，挺开自首免罪法，复得地八千顷，刺弓箭手三千，养马五百。镇戎军三川、高平、定川砦旧壕外，有曹英、新壕两壕，之间土地膏腴，东西四十里，南有土山。挺因险筑砦，乘高四望，护壕内地及觇贼往来。筑十八日毕功，开二千顷，募弓箭手三千人耕守之，赐名熙宁寨。） 

　　５、以内侍押班李若愚同提点制置河北屯田司。（《长编》卷二百二十：熙宁四年二月戊申，诏罢河北屯田司。原注：元年六月二十三日，李若愚同制置。案：是月辛丑朔，二十三日癸亥。《宋史·食货志》上四：熙宁初，以内侍押班李若愚同提点制置河北屯田司。原注文简，据《食货志》增。） 

