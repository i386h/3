<!-- { "loadSidebar": true } -->
　　《续宋编年资治通鉴》：九月，金人陷太原。始，粘罕久攻太原不下，乃於城外筑旧城居之，号元帅府，已而归云中，留银朱大王攻城。至是粘罕自云中复至，乘胜急攻。丙寅，城陷。太原城方四十里，人守甚坚，而百姓自十五以上六十以下皆籍为兵。屋舍尽拆去壁，令其相通；时时出兵，劫番贼寨，掠取柴薪；粮食既尽，杀老弱饷军，沚羸日甚。贼知城困甚，以云梯登城，守城者犹与之战。城破，军民犹巷战。贼怒，纵兵屠其城，尽杀胜捷军，擒帅臣张孝纯，副总管王禀负太原庙御容赴汾水而死，转运韩总、提举单孝忠三十六人皆被害。太原自去年十二月乙卯受围，凡二百六十日，城中军民饿死者十八九，固守不下，至是始破。原注太原之援，自种师中一败於榆次，姚古复败於盘陀，解潜又败於南关，张灏继败於文水，四败之馀，朝廷急召李纲。纲方欲出师决战，召归，而太原更无可援之兵，坐待其亡也。太原陷凡十五日，上下相蒙，上皆不知。太原者，京师之藩屏。太原陷，则王室孤矣，内外无援矣。或谓河东之援兵非不多，良将非不用，而竟不能以救太原者，何哉？朝廷之威令不严，将帅纪律不一，大臣议论不和，此靖康之所以败也。案：太原失守，封有功《编年》详载其事，附录於此。《编年》云：粘罕攻城之具曰炮石洞、子鹅车、编桥、云梯、火梯，凡有数千。每攻城，先列炮三十座；凡举一炮，听鼓声，齐发炮。炮石入城者，大过於斗，楼橹中炮，无不坏者。赖总管王禀先设虚栅，下又置粗糠布袋在楼橹上，虽为所败，即时复成。粘罕填濠之法：先用洞子，下置车轮，上安巨木，状如屋形，以生牛皮幔上，又以铁叶裹之，人在其内，推而行之，节次相续，凡五十馀辆，人运土木、柴薪於中。粘罕填濠，先用大板薪柴，次以荐覆，然后置土在上，增覆如初。王禀每见填濠，即先穿壁为窍，致大鞴在内；俟其薪多，即便放灯於水中；其灯下水寻木，能燃湿薪，火既渐盛，令人鼓鞴，其焰互天，能致不令填濠。其鹅车一如鹅形，下亦用车轮，冒之以铁皮，使数千百人推行，欲上城楼。王禀於城中亦设跳楼，亦如鹅形，使人在内迎敌，亦先以索络巨石，置彼鹅车上，又令人在下，以搭钩及绳拽之，其车前倒，又不能进。其云梯、火梯，悉用车轮，其高一如城楼，悉为王禀随机应变，终不能攻。我又尝内起重城，虑外壁之坏。无何，人众粮乏，三军先食牛马骡驴，次烹弓弩筋甲；百姓煮浮萍、草、树皮、糠粃、草茭以充腹，次则妻男将毙，虽慈父、义夫无不亲食其肉，不暇相易，恐斤两轻重人之不等也。非王公之功，则太原不旬月即失矣。又曰：太原被围二百五十馀日，外城已失，月城中乏薪，乃毁屋取木，燃骨充爨，殍死百分，惟仅存一二，馀皆病不能起。虽披坚执锐者，以其沚乏，悉委军器，但倚壁瞠目，不能步走。至是金人攻重城如蹈平地。王禀闻金人入城，复领羸兵与之巷战，身被数十创。孝纯等为金人所执，粘罕谓曰：“尔以一城辄敢拒守！且大辽为我灭，今城既为我得，有何能乎？”孝纯曰：“使我有粮，尔岂能逞其志也！闻自古为天下者，务广德不务广地。尔灭大辽，使不继世，灭人宗庙，德既不施，地虽广大，极盛必衰，兵虽黩武，好战必亡。”粘罕笑谓之曰：“大辽天祚，内政不修，外侮邻国，畋猎不时，女色无厌，躭酒嗜音。我家大圣皇帝，知其必亡，躬行天讨。以顺伐逆，社稷邱墟，固已宜矣，何云无德？尔家国主，遣使海上，就盟者屡矣，数次败好，我太祖武元皇帝存大体，不欲出师问罪。我家既得云中，闻你家始以兵来朔界，后以赵良嗣、马扩等来，我皇帝责其败盟，乃不遣使事。本当欲不通和，以良嗣等再三请求，乞依旧好，大圣皇帝降旨云：初以南朝失信，断绝无疑，缘南朝皇帝御笔亲书，今更不论元约，特与燕京、涿、易、檀、顺、景蓟六州二十四县汉民，其係官物及奚、契丹、渤海、西京、平、滦等州不在许与之数。后闻尔家窃入燕京，用兵失律，败衄奔归；童贯再遣赵良嗣来请我家围燕京。我大圣皇帝遂分三路入燕。伪后奔走，辽大臣开门以降，乃遣良嗣、马扩归你家朝廷献捷。吾大圣皇帝不豫归国，交与你燕京。尔家遣詹度，使人招我家知平州张觉加其节钺，使世袭平州；又将不係交割民户招诱南去，败盟之君，有如此乎？向者我皇帝遣二太子郎君与我等分兵问罪，天兵既抵汴京，尔家君臣哀鸣请和，交割三镇二十州以赎其罪。太子矜怜从请，遂乃班师。誓墨未乾，盟言又变，三镇不还，以兵袭我。自古违盟，不能享国。今再奉敕命复行吊伐，汝宜自新，吾当用汝。”孝纯曰：“朝廷之事，我未尝与闻。惟被命帅此一方，世受国恩，焉敢背弃？我闻不战屈人之兵者为上，向数攻城，未尝得志。近以我兵沚乏，故城为尔所得。又况攻城为下策，何足道哉！孝纯惟有一死以报朝廷，勿复多言。”遂瞑目不语。粘罕又使人捽仆孝纯及子浃於地，曰：“从我则有生理，不然，我以万种之刑及尔父子。”浃大声曰：“我不负朝廷。”颇被楚捶，抗言不挠，父子要以必死。粘罕曰：“尔父子不畏死，先取其馀各官来令看！”遂将统制高子祐、统领李宗颜、运副韩总、提举单孝忠、廉访狄流、通判方笈张叔达三十馀人皆被杀，而孝纯父子颜色不变。粘罕顾谓高尚书曰：“押去，勿令自尽。”孝纯不食者累日，稍稍为左右诱令啜粥食。粘罕令人押付云中。《靖康要录》云：金人领兵寇泽州，逢朝廷讲和官，乃还太原，遣人入城谕之曰：“朝廷已割太原矣，亟开门。”孝纯并副总管王禀曰：“朝廷已割太原矣，尔但奏朝廷，云某等不肯。”坚守如初。金人大怒，无如之何，留兵数万守之。其酋归云中，贼於太原城外用植鹿角木，环其城原数里，中为小径，往来纵犬以警之。是时天气已热，各休於林樾之下，而分食太原十邑，其守益固。大酋既归云中，有谍者来，云四月二十七日於云中张饮而庆者三日，汉儿蕃兵打球以助焉。太原虽被围甚密，而窃出告急不绝，皆於衣领中藏奏状以达朝廷。且令速进兵解围。告急之人能至脱者，閒为贼获逮，其书至朝廷，以兵与之，贼亦甚惧。其告急之人能至者，枯瘠如鬼，曰：“太原城中煮弓弩皮甲以食，又将告竭矣。”又云粘罕以太原未下，河东劲兵必乘其后，因留攻太原，禀总守奭，以死拒寇。城中食尽，至煮弓弩、马甲，取筋皮充粮。虽粘罕尽锐攻之，自十二月至七月不能陷也。久之，食尽人疲，力不能支。诸道援兵如姚古、折可求、刘光世、种师中、刘韐、张灏、解潜等军，四面俱至，贼分兵摧之，皆不得前。是月九日，城遂不守，帅臣检校少保张孝纯不能死，为贼所擒；禀独与部下决战，突围而出，胡骑追之，力战不解，部曲尽亡，禀遂负太原庙中太宗御容赴汾水而死。《靖康遗录》谓金人攻陷太原，张孝纯拜降，误也。孝纯被执不屈，封氏《编年》备载其详。又云谓王禀登阁抱太宗御容，令人纵火而死。与此异。然《靖康要录》、《靖康小雅》亦并云投汾水死。《遗史》又谓走入统平殿，取檀香御像以匹练系於其背，缒城投溪其死。而《金虏节要》谓粘罕移得其秘，令孝纯验之。夫秘犹可验，则死於水，不死於火明矣。《三朝北盟会编》又载运判王举被杀，通判王逸自焚死。《宋史·本纪》又载通判方笈死之，详见封氏《编年》。

　　又朔州守臣孙翊领兵援太原，败於城下。翊，河东名将也，金人亦惮之。粘罕既侵太原，反据雁门，翊自朔不得而入，遂由宁化、岢岚、宪州出天门关以援太原，营於城下。翊之离朔也，旬馀之间，朔以无守已降於敌，而翊麾下多朔人，至是驱朔之父老以示翊军，於是军叛。翊方战，为叛卒所害。案：此文与《金虏节要》略同。原本系於此月恐误。《三朝北盟会编》：宣和七年十二月十八日乙卯，粘罕兵至太原，知朔宁府孙翊来援，战败被杀。则宣和七年事也，书於太原陷时者，殆史有附见之例耳，今姑附此於月末。封氏《编年》曰：粘罕兵至太原，朔宁府孙翊来援，兵不满二千，与金人战於城下，张孝纯曰：“贼已在近，不敢开门，观察可尽忠报国。”翊曰：“但恨兵少力乏。”乃复战数日，五兵皆尽，为金人所杀。

　　又府州守臣折可求援太原，败於交城。可求统麟、府之师二万众，自府州涉大河，由岢岚、宪州将出天门关以援太原，为敌据关，不克，复越山取松子岭道出焉。至於交城，遇粘罕之众，大战移时，可求远来新至，劳逸有间，故败绩。原注金人初犯太原，翊与可求随而援之，可谓勤矣。然虽有援太原之心而无援太原之术，何哉？当粘罕自云中悉众侵太原之初，翊在朔州，由马邑、怀仁东去云中无数舍之远；可求在武州，由武、朔东去云中路近於交城，皆是坦途，更无关阻。若翊与可求会麟、府、武、朔之师，并力以捣云中，时粘罕妻子财室尽在云中，敌必仓皇归救根本，太原之军自可从后袭之。孙膑走大梁而救韩，皆此道也。粘罕失意，则斡离不亦丧气矣。由是痛翊与可求救太原之无术也。案：原本系此於是月，亦误。李《十朝纲要》：是年八月丁未，折可求率兵击金人於子夏山，师溃。《东都事略》在八月辛丑，《宋史·本纪》在八月己酉，陈桱《续编》、徐乾学《后编》、毕沅《续通鉴》亦并系此於八月，则原本误也。薛应旂《续通鉴》亦并系此於九月，沿旧误耳。

　　又吴革以邠门舍人充使，见粘罕，庭揖不拜，责其贪利败约。气劲词直，虏相顾动色愧服，为追回威胜军人马。受书以归，备得其情状，报宣抚使。折彦质请於朝，急备河南。及对，上问割地事，革曰：“金人有吞箭之盟，入寇必矣，乞措置边事，起陕西兵为京城援。”不复议和，乃遣革使陕西句兵，命诸帅臣讲武备。案：《三朝北盟会编》系此於是月十一日甲戌，吴革回阙在十月十日壬寅，亦见《会编》。

