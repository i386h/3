<!-- { "loadSidebar": true } -->
　　２４、辛酉，车驾诣青城，尚书右仆射何卤、中书侍郎陈过庭、同知枢密院事孙傅等从上过南薰门，有金人自称统军，厉声云：“奏知皇帝，得皇帝亲出，其事甚好，但安圣心。”上望斋宫门即下马，步入一小位中。乃亲邀乘马而入，上不听。二酋相见上与语，惟粘罕答应琅然，斡离不唯唯而已。（案：《续宋编年资治通鉴》此下云：上以金遗二酋，罕笑曰：“城既陷，一人一物皆吾所有。皇帝之来，所议大事，欲分赐，可与臣下。”二酋遂令孙觌撰欲表，书成，令上签名，北望拜发。且云其主欲别立贤君，宜於族中别立一人为宋国主，仍去皇帝号，但称宋王。上默然。） 都人自宣德楼至南薰门，立泥雪中以俟驾回。（《纪事本末》卷百四十九。案：是日驾诣军前。《靖康纪闻》、《避戎夜话》备载其详，今剟附於此。《靖康纪闻》云：先是上出，长入祗候王嗣者从行，凡三日两夜，未尝顷刻离上左右，悉能道上出郊事。云上初至南薰门，城上皆金人，城上一人自称统军，厉声：“奏知皇帝，若亲出议事，晒好公事，但请放心。”上欲下马，城上金人皆走壁云：“奏知皇帝，不是下马处。”遂乘马如初。又差人报国相元帅，且立马少时，容治道，俄顷门开，凡驻马一时许。步入，铁骑夹道拥卫，直出青城中。金使又奏云：“徐徐行马，安排皇帝行宫。”又立马一时许，至斋宫外，帝欲下马，金人又奏云：“皇帝请里面下马。”帝行马入斋宫门侧一小位中，粘罕遣人奏知皇帝，二太子在刘家寺，日已晚，容来日拜见。又奏云：“不知曾带被褥来否？欲供进，又恐寝不安。”是夜，驾宿粘罕军中。翌日，亦未及见，止遣人往来议事。是日，金人坚欲上皇出郊，再三说谕，金人方称皇帝仁孝，乃免。午刻，上与二酋相见於斋宫，相见之初，粘罕遣人将斋宫鸱尾并用青毡裹，有龙处亦蔽以帷，而后设香案，北望致谢，左右皆歔欷。雪大作，时城中无雪，独青城有之，甚可怪也。金人亦为蹙额，继而相贺，遂各命坐。上为主，二酋次之，宰相亲王并立於庭，酒三行，乃起。上与二酋语，王嗣亦不得闻，惟潜听之。首说上皇，次主上，金人出师之由，又云：“天生华夷，自有分域，中国岂可据也？况天意人心，未厌宋德。”又云：“城中颇有拶出城者，皆弃君亲之人，不忠不孝，何足恤也！已令尽敲杀。”礼毕，上出府库金帛以遗二酋，粘罕笑曰：“城已陷，一人一物，皆吾所有。皇帝之来，所议者大事也，何以此为？果欲分赐，可与将士。”俄顷，又遣人奏云：“日已晚，恐城中军民不安，可早回，必欲赐赉将士，但留之左右足矣。”驾兴，二酋送上马，遣数人侍卫。时金人与左右交口，皆云：“已是一家，我辈出征已十二年，不知家中存亡，且喜两国通和，遂有解甲之期。”又云：“国相、太子来时，中途已传令必破京师，万一不可攻打，虽二十年亦更戍守，誓不返国。我国术者克二十五日与初三日城破，果如其言。”二酋人才皆奇伟，太子尤瘦长，粘罕答应琅然，太子唯唯而已。上初见二酋，以表出示，皆中书舍人孙觌秉笔。其略云：“三里之城，遽失藩篱之守；七世之庙，几为灰烬之馀。既烦汗马之劳，敢援牵羊之请。”又云：“上皇负罪以播迁，微臣捐躯而听命。”又云：“社稷不陨，宇宙再安。”粘罕改抹，以“负罪”为“失德”，“宇宙”为“寰区”，上皆从之。又《避戎夜话》云：初驾幸金寨也，有长入祗候王嗣随驾，凡三日两宿，未尝离上左右。至初二日，二酋犹坚欲上皇出郊，上再三说谕，方称皇帝仁孝，乃免。自三十日至初二早，左右并不与金人晤语，间有立谈者，则左右主事人摇手不令交一言。至此，然后交相庆贺云：“今是一家，我等出军十二年矣，不知家中父子存亡。且喜两国通和，遂有解甲之期。”又云：“国相、二太子来时，洛中传令期汴京必破，万一不可攻打，虽二十年与更戍守，誓不返国。我国术者，刻二十五日与初三日入城，果不出二十五日也。”金人供上左右寝食皆如法，并吃馄饨扁食，乃金人御膳也。进上御膳，亦用馄饨饼餤裹夹之类，内侍争攫拏，金人以手如额云：“罪过！此食未曾供奉皇帝，岂可食也！”） 

　　《续宋编年资治通鉴》：闰月，唐恪罢，以何卤为右仆射。恪无经济大才，从上巡城，都人欲击之，因求去。明年二月，金人来取恪，恐不免，仰药而死。案：《靖康要录》：十一月二十九日，都人欲击宰相唐恪。三十日，唐恪乞出，不允。闰十一月一日，胡舜陟奏劾，奉圣旨，唐恪除观文殿大学士、中太乙宫使，何卤授通奉大夫、守尚书右仆射兼中书侍郎。《宋史·本纪》、钱氏《朔闰考》：闰十一月朔乃壬辰也。唐恪之死，《要录》在明年二月十一日群臣推戴张邦昌为帝时，是日议状，群臣各有名押，惟孙傅、张叔夜不签书，唐恪书罢，仰药而死。与此云金人来取恪，恐不免略异。《纪事本末》在明年二月癸未，为二十三日，亦与《要录》不同。胡舜陟奏牍及罢唐恪，授何卤制文并见《靖康要录》，今附载於此。《要录》：闰十一月一日，侍御史胡舜陟奏：“臣昨奏状，条具备御十事，其一云，今大臣皆非其人，唐恪、聂昌尤务为奸。臣所谓尤务为奸，非虚语也，皆有实状。恪天资贪猥，素无义行，知滁州日，贪污之迹尤著。在任委属邑买木，不偿其直，载至和州盖宅，凡瓦竹之类，皆自滁往，匠人夫役，皆滁兵也，以充私用，当时为臣僚所论，遂罢州事。其后蔡京复相，引为户部尚书，京罢，出知泽州。今春已召参预政事，边方大事，自宜与宰相协力有为；若宰相强愎用事，当以措画之方，告於陛下，安可坐视伺其败而夺之位？自与谋则善矣，岂不误国乎！及恪为相，至今边事亦何所措画，不过如徐处仁、吴敏充位而已，然亦不若处仁之不为奸也。恪之智虑，但长於交纳。内侍卢端、王若冲与为密交，凡诸{埶目}御，皆以谄谀结之。比召李彀至中书议事，闻彀之言，徐以手握彀带曰：“至道处置，安有错者？”谄奉百端，吏皆鄙笑。凡内侍送御封文字至其家，无不促席，深自结纳。臣领侍班上殿，亲见恪与内侍呢呢耳语，久之而不已。自昔宰相为奸，必先结宦官刺密旨，以中人君之欲，又使之言誉称美，以固宠位。唐李林甫，近世蔡京、王黼，皆用此术。正人端士，肯若是乎？詹度、燕瑛、胡直孺皆天下之至小人，恪党庇之，台谏交攻，不肯施行。闻尝受度、瑛、直孺货赂，故曲庇之。恪本州县俗吏，素未尝识贤士大夫，而贤士大夫亦况与之接，故今日所引用，皆庸陋贪冒之人。省部郎官，尤为冗杂，独任私意，遂废资格，言伪而辨，反是为非，誉邪为正。昔在蔡京门下，见京与子绦论时事，而各为语言，士大夫皆能道之，以为口实。此少正卯之徒，孔子所必诛者。往往在陛下前言语反覆，前后不一。如近日弃地与不弃地，皆自其口出，大率言行皆效蔡京。如近议三镇不欲出於己，令集百官廷议，及议上，即扬言不弃地，以议弃地者分为三等，此与京分上书三等无异。京以上书分三等，寘之重典，以杜天下之口而肆其奸；今恪又欲以三等罪士大夫，见事势迫切，不可与地，而奸计不得行，使虏稍缓，士大夫得罪者多矣，朝廷复有大议，谁肯直言！此亦杜天下之口而肆其奸也。若廷议之后急遣使行，金兵不至河，岂有求河为界之事！金未尝求玉辂、尊号，即急与之，其无机智如此，可任天下之重乎？自夏以来，所用以为宣抚者，提兵而出，系国家安危。李纲、李弥大、折彦质，士大夫皆知其不可，恪岂不知之？知之而不言，听其败事，岂为国之心哉！国家天下之大，固不可尽责其择太守，如河东数郡及怀、卫、河阳、郑不能择忠义有谋者守之，使虏长驱如入无人之境；守河以护都城，亦不择人而用之，使兵望风而遁；汜水关之险，密迩都邑，亦不预为之备。今京城守御疏略，兵将无所统一，人情不能安堵，则宰相何用哉？其无所能可见矣。但知为奸，不知谋国事，岂不有负陛下宠任乎？”又载《罢唐恪制》曰：“朕置相之方，每加慎於选择；惟遇臣之体，必务全乎始终。眷时次辅之宣劳，方以引辞而均逸。肆颁明命，孚告治朝。光禄大夫、少宰兼中书侍郎唐恪，才博而通，志精以敏，早由拔擢，多出践扬。外分师间之权，蔚有嘉绩；入长地官之剧，绰著显荣。建朕赞图，召寘枢院，进参政本，超贰宰衡。惟付讬之甚专，示夙夜之匪懈。属以戎骑荐扰，郊畿驿骚，预备多失於事机，建节或成於稽滞。以疾来验，申谕莫回。是用畀秘殿以班荣，即殊廷而置使。密陪经幄，敦衍邑组。呜呼！宠数之加，颂岂忘於留眷；忠诚之报，宜勿怠於告猷。尚其领承，以永誉处。可特授观文殿大学士、中太乙宫使。”《授何卤制》曰：“朕绍承基图，绥御黎庶，赞元经体，是资不言之臣；保定元功，尤赖非常之佐。我有隽杰，君时登庸，出命於庭，用亶尔众。太中大夫、守门下侍郎何卤，识邃以远，气大而刚，蜚腾英声，冠冒多士。矫矫不挠，隐若栋梁之隆；蹇蹇匪躬，屹然社稷之卫。比由词苑，进翊政机，务陈义而纳忠，每推贤而扬善。底乃嘉绩，简於朕心。属天步之多艰，当虏戎之方戒，相予以济，非汝而谁？是用宪祖朝之典章，正台衡之秩序。躐升右揆，兼侍西台，陟以崇阶，敦其邑采。於戏！姚崇应变，遂致开元之隆；吉甫英谋，已还贞观之盛。惟登明选公，以熙众志；惟揆事图策，以取万全。缉治功於苟简之馀，起国事势於衰靡之后。海隅靖谧，疆陲亿宁。朕以蒙成，尔亦多誉。可特授通奉大夫、守尚书右仆射兼中书侍郎。”

　　又粘罕陷郑州，守臣朱伯友遁。时河东诸郡或降或破殆尽，惟河北颇有坚守不下者。案：《编年备要》、《宋史·本纪》同此，作“朱伯友”，《靖康要录》作“宋伯友”。《要录》云：闰十一月二日，宋伯友弃郑州归京师，以为提举。守御命已下，有言者，落职宫观，江州居住。又先於十一月十六日载知郑州宋伯友落职降三官，提举江州太平观本处居住。一事两载，必有一误。《九朝编年备要》与此书并在闰月。《宋史·本纪》在闰月癸巳，与《要录》闰月二日合。

　　又召李纲，寻除领开封府。案：《靖康要录》：闰十一月三日圣旨，李纲复原官，除资政殿大学士，领开封府事。以指挥到日，星夜发来赴阙，仍晓示军民。三日乃甲午也。《宋史·本纪》、薛应旂、毕沅《续通鉴》、徐乾学《后编》亦并在甲午。

