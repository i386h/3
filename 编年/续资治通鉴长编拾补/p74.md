<!-- { "loadSidebar": true } -->
　　１４、御史中丞黄履言：“前宰相司马光，昨自先帝识拔，进位枢庭。光以不用其言，请归修史，先帝盛德优容，曲从其欲。书成，仍以资政殿学士荣之，其恩可谓厚矣。迨垂帘初，朝庭起光执政，当时士论翕然称之，以为光真能弼成圣德，上报先帝。不谓光深藏祸戾，追忿先朝，凡有所行，皆为非是。夫法令因革，固缘时宜，岂有一代宪章，俱无可取，归非於昔，敛誉於身？此而可容，孰为咎者？”监察御史周秩言：“司马光以元祐之政，以母改子，非子改父，失宗庙之计。朝廷之政，必正君臣之义，以定父子之亲，岂有废君臣父子之道而专以母子为言。”又曰：“遗诏明白，必以嗣君为主，则光岂不知当循皇家父子之正统？”又曰：“光之谥曰文正。夫谥法之美，极於文正，死而加以极美之谥，所以劝后也。今其所为乖戾如此，当正其谥号之美恶，庶以惩后世。”又曰：“吕公著亲为先帝辅弼之臣，受国厚恩，又非司马光之比。当司马光释憾於先帝，公著不能救正，又辅导之为右仆射，岁馀，遂除司空、平章军国事。切蒙朝廷先以太师文彦博为光所引，既召而来，谏官言其奸邪，不可辅政，朝廷乃以平章军国重事处之，止於重事，稍夺其权，公著之所知也。及公著之命，乃去‘重’字，事无大小，皆得平章。名虽亚於彦博，权则过之，实兼三省侍中、中书令、尚书令之职。自国朝以来，虽有大功，如赵普、王旦，命以此职，未有敢当之者。况垂帘之时，大臣宜谦畏，而公著但为子孙计，急於富贵，不避嫌疑而居之。及大防、刘挚、苏轼、苏辙，皆公著所引，为国大奸，陛下若不照其奸罪，以明示天下，则公著所处，皆为国朝故事，以兆后世大臣僣窃之祸。”又言：“吕大防、刘挚、苏轼、苏辙皆落职为知州，缘臣奏论大防等所为皆大奸恶，今朝廷但薄责而已。臣愚以为陛下必欲薄责之，则不当以臣所论事为罪名；若论其营私不法，则其罪不可胜数。且挚与辙讥斥不减於轼，大防又用轼之所谋、所言得罪，轻於苏轼，天下必以为非。”诏司马光、吕公著各追所赠官并谥告及所赐神道碑额，仍下陕州、郑州各差官计会本县於逐官坟所拆去官修碑楼，磨毁奉敕所撰碑文讫奏。（案：刘延世《孙公谈圃》卷上云：司马温公隧碑，赐名“清忠粹德”。绍圣初，毁磨之际，大风走石，群吏莫敢近，独一匠氏挥斤而击，未尽碎，忽仆於碑下而死。） 王岩叟所赠官亦行追夺，知随州、降授右正议大夫吕大防守本官，行秘书监，分司南京，郢州居住；知广州、降授左朝议大夫刘挚守本官，试光禄卿，分司南京，蕲州居住；（案：《宋史·刘挚传》：再贬光禄卿，分司南京、蕲州居住。将行，语诸子曰：“上用章惇，吾且得罪。若惇顾国事，不迁怒百姓，但责吾曹，死无所恨。正虑意报复，法令益峻，奈天下何！”忧形於色，无一语及迁谪意。） 知袁州、降授左朝议大夫苏辙守本官，试少府监，分司南京，筠州居住；梁焘提举灵仙观，鄂州居住；刘安世管勾玉隆观，南安军居住。初，章并用蔡卞议，光及公著皆当发冢斫棺。三省同进呈，许将独不言；惇去，上留将问曰：“卿不言何也？”将曰：“发冢斫棺，恐非盛德事。”上曰：“朕亦以为无益公家。”遂寝其奏，第令折去碑文。（《纪事本末》卷百一。原注：此据邵伯温《辨诬》及曾纡《南游记旧》删修，不知许将果能不言否，当考。又蔡卞此时未执政，不应与三省同对，惇但用其议耳。邵氏误也，曾纡亦不记许将，止云曾布纳说。又卷百七。案：毕沅《通鉴》云：黄履、周秩、上官均、来之邵、翟思、刘拯、井亮采，交章言光等畔道逆理，未正典刑，大防等罪大罚轻，未厌公论，凡十九疏。章惇悉以进呈，遂诏追光、公著赠谥，并毁所立碑。曾布密疏请罢毁碑，不报。苏颂方执政，臣奏事，但取决於宣仁，帝有言，或无对者，惟颂奏宣仁必再奏帝，有宣谕，必告诸臣以听圣语。及言者劾颂，帝曰：“颂知君臣之义，无轻议也。”又曰：“梁焘每起中正之论，其开陈排击，尽出公论，朕皆记之。”由是颂免，而与焘外祠。） 

　　１５、周秩又言：“秦观落馆阁校勘、左宣德郎，差监处州茶盐酒税，罪罚重轻，人言未允。”诏秦观降授左宣议郎，依旧处州监当。（《纪事本末》卷百一。案：《长编》卷四百十四：元祐三年九月丁巳，孙觉引疾求罢。原注：绍圣元年七月，周秩言：“司马光因邢恕以奉蔡确尝致书求用，一日得志，确、恕皆议持平被逐，孙觉、李常亦以持平之论忤光，不蒙援引。”然秩以六月十九日戊子已以言事失当被责，不知此时何以更有言章惇《长编》所载亦究不得其日，今姑依《纪事》附此。） 

　　１６、右正言张商英言：“按内臣陈衍，先管勾储祥宫，大防之子数往谒，因本宫道士武宗道而与衍结识，既而大防又遣三省行首张充公往御药院与衍关通，寻援行衍入国史院承受；而检讨官张耒、秦观又因衍而与苏辙兄弟道达言语，其奸状明白，中外共知。而大防尚典郡，衍尚玷禄仕，甚非所以驳奸邪、立威令也。欲乞再正大防罪恶，投之散地；削夺衍官，配流海岛。庶朝廷宫省内外，人人畏肃，不敢怀邪，饰非以事，吾君天下之望也。”诏陈衍追毁出身已来文字，除名勒停，送白州编管，仍仰所在官司，差得力人转押前去。（《纪事本末》卷百一。原注：《新录辨诬》曰：“元祐二三大臣事实已系日书之，今删去琐碎文致之词而存其大概，然其曲意诬罔，亦不待辨而可知。焘以为既云“不待辨而可知其诬”，则琐碎文致之词虽具存之亦无伤，今并依《旧录》。案：《长编》卷四百九十五原注，陈衍编管在六月十八日，与此异日月。今考丁巳乃七月十八日，《长编》原注六月，或为七月之误文。） 

　　１７、上谕执政：“闻河埽久不修，故几坏者数处，渑池、原武、阳武，皆已遣水官乘疾置护役。昨日报洛水又大溢注於河，若广武埽坏，大河与洛水合而为一，则清汴不通矣，京都漕运殊可忧，宜亟命吴安持与王宗望同力督作，苟得不坏，过此亦须措置为久计。安持强傒可倚，其促安持往营度之。”皆对曰：“但雨止则可无虞，臣等谨奉命退，当召安持至政事堂以圣意谕之。”（《纪事本末》卷百十二。案：回河、导洛两见。） 

　　１８、戊午，诏曰：“送往事居，是必责全於臣子；藏怒宿怨，岂宜上及於君亲？朕继体之初，宣仁圣烈皇后以太母之尊，权同听览，仁心诚意，专在保祐朕躬。自以帘帷之间，闻见不能周及，故不次以用大臣，推心以委政事，非独待任，耆艾所冀，恢明圣躬。司马光、吕公著，忘累朝之大恩，怀平时之觖望，幸国家之变故，逞朋党之奸邪。引吕大防、刘挚等，或并立要途，继司宰事；或迭居言路，代掌训词；或封驳东台，或劝讲经筵，顾予左右前后，皆尔所亲。於时赏罚威恩，惟其所出。周旋欺蔽，表悰符同。宗庙神灵，恣行讪讟；朝廷号令，辄肆纷更。轻改役法，开诉理之局，使有罪者侥幸；下疾苦之诏，诱群小之谤言。诬横敛则淫蠲苟免之逋，诬厚藏则妄耗常平之积。崇声律而薄经术，任穿凿而紊官仪。弃境土则谬谓和戎，弛兵备则归过黩武。城隍保民而罢增濬，器械资用而撤缮完。凡属经纶，一皆废黜。人材淆混，莫辨於流品。党与纵横，迭分於胜负。务快乘时之愤，都忘讬国之谋。方利亮阴之不言，殊非慈闱之本意。十年同恶，四海吞声。虏计得行，边方受害。昔先王受命，召公惟挌国之闻；江左虽微，兴宗有易代之叹，天下后世，其谓朕何？临朝弗怡，视古有愧，况复疏远贱士昧死而献言，忠义旧臣交章而抗论，迹著明甚，法安可私？其司马光、吕公著、吕大防、刘挚等，各已等第行遣责降讫。噫！优礼近司，朕欲曲全于体貌；自干明宪，尔今复追于诛夷。至于射利之徒，胁肩成市，盍从申儆，俾革回邪。惟予不忍之仁，开尔自新之路，除已行遣责降人数外，其馀一切不问，议者亦复勿言。惟有见行取会实录修撰官已下及废？渠阳寨人，自依别敕处分。咨尔群工，明听朕命。宜令御史台出榜朝堂，进奏院遍牒。”时司马光等既贬，上谓刑惟厥中，故有是诏。（《纪事本末》卷百一。案：毕沅《通鉴》云：初，李清臣冀为相，首倡绍述之说，以计去苏辙、范纯仁，亟复青苗、免役法。及相章惇，心甚不悦，复与为异。惇贬司马光等，又籍文彦博以下三十人，将悉窜岭表。清臣进曰：“更先帝法度，不能无过，然皆累朝元老；若从惇言，必骇物听。”帝然之。戊午，乃降是诏。） 

　　１９、右正言张商英言：“文彦博背负国恩，伏请检详本末，推考是非。”诏：“台谏之职，议当论列，然彦博年及耄期，四朝旧相，先帝待遇，恩礼至厚，宜加阔略，以优老臣，可特置不问。”（《纪事本末》卷百一。案：《编年备要》为周秩等言，此云张商英言，有异。） 

　　２０、庚申，章惇等对曰：“前日再谪吕大防、刘挚、苏辙、梁焘、刘安世，并司马光、吕公著谥告赠典及仆神道碑，既榜朝廷，众论以为宽。馀人连逮尚众，陛下许其自新，一切不问，莫不欣悦。仰服圣德仁厚，惟其亲党之论则不可知。”上曰：“据其罪状甚可诛，然不欲究其事，乃用轻典，聊示惩责尔。”（《纪事本末》卷百一。） 

　　２１、壬戊，户部尚书蔡京言：“神宗皇帝熙宁之初，将欲有为於天下，得王安石而任之。於是置条例司，选天下英材，设官分职，参备其事；兴利补弊，功烈昭著。元祐以来，天下用度，浸以匮竭，美意良法，尽遭诋诬，在于今日，正当参酌旧例，考合得宜，以称陛下追述先志之意，以成足国裕民之效。然事之可与者方且毛举，岂臣单力所能胜任。伏望圣慈检会熙宁中置条例司故事，上自朝廷大臣，下选通达世务之贤，同共考究。庶几成一代之业，以诏万世其后用。”是置局修整，命张康国、邓洵武》看详利害事以闻。（《纪事本末》卷一百。原注：《新录《辨诬》曰：元祐节用爱民，府库充实，而云“天下用度，浸以匮竭”，应删去八字。） 

　　２２、吴安持言：“广武第一埽危急，即自决口与清汴绝近，缘洛河之南，去广武山千馀步，地形稍高。则巩县东七里店至洛口不满十里，可以别开新河，引导洛水近南行流，地步至少，用功甚微。”诏吴安持等再行相度，如果利便，即计的确工料结罪保明以闻。（《纪事本末》卷百十二。案：此条《宋史河渠志》四作“丙寅日”，或安持言在二十三日壬戌而诏安持相度在二十七日丙寅也。） 

