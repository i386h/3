<!-- { "loadSidebar": true } -->
　　（《续宋编年资治通鉴》：闰月，改公主为帝姬，易国号以美名二字，两国者以四字，郡、县主为宗姬、族姬。案：《东都事略》：闰月丙辰，诏曰：“周》称王姬，见於《诗《雅》，姬虽周姓，考古立制，宜莫如周。今帝天下，而以主封姬，可改公主为帝姬，郡主为宗姬，县主为族姬。其称大者，可并依旧，仍以美名二字易其国号，两国者以四字。”《宋史·本纪》：闰四月丙辰，诏改公主为帝姬，郡主为宗姬，县主为族姬。吴曾《能改斋漫录》：本朝制度多循用前代故事。皇女称公主，姊妹称长公主，诸姑称大长公主。至徽宗末年，一例改作帝姬。建炎元年六月八日，臣寮建言不便，以为古者，妇人称姓，故周曰王姬，犹宋子、齐姜之类是也。本朝为商后，非姬姓，不可以称用，是改正。蔡绦《铁围山丛谈》卷一：国朝帝女封号，皆沿习汉唐。初封则有美号称“公主”，出降则封“某国公主”，兄弟又封“某国长公主”，姑又封“某国大长公主”，祖姑则封“两国大长公主”；而皇族则称“某郡主”、“某县主”。熙、丰间，尝议以乖义理，然终不克改作。政和三年，上又恶其不典。或又欲追述，号公主为“帝赢”、郡县主宜为“宗赢”，仍合于前代矣。上曰：“此议虽近古，特不合时宜。”因谕大臣曰：“姬虽周姓，后世亦以为妇人之美称，盖不独为姓也，在我而已。”鲁公于榻前忽力争，上愕然，询其所以。鲁公谓：“臣乃姬姓也，惧有嫌，使小人得以议耳。”上笑而不从，乃降手诏，引熙宁欲釐革，而有司不克奉承，以至今日。周称王姬见于《诗》《雅》。姬虽周姓，考古立制，宜莫如周。今帝天下而以主封臣，可改公主为“帝姬”、郡主为“宗姬”、县主为“族姬”；其称大长者，可并依旧为“大长帝姬”，仍以美名二字易其国号，内两国者以四字。于是鲁公退，而具书于时政记。当是时，执政者皆叹息鲁公伤弓，故虑患之深也。是后因又改郡县君号为七等：郡君者，为淑人、硕人、令人、恭人；县君者，室人、安人、孺人。俄又避太室人之目，因又改曰宜人。其制今犹存。按岳珂《愧郯录》卷二：政和三年闰四月丙辰，诏：“改公主为帝姬，郡主为宗姬，县主为族姬。”珂按：本朝嬴姓而用姬为称，虽诏书明言，考古立制，宜莫如周。然要是蔡京辈误读《汉书》薄姬、丁姬辈名字，谓姬本妇人通号，故循用之耳。建炎改制，议者之论已详，不复出。第“宗族”二字，本以别亲疏，似亦差互。考之《春秋》襄公十二年秋九月，吴子乘卒，左氏因其临於宗庙，而别白之曰：“凡诸侯之丧，异姓临於外，同姓临於宗庙，同宗於祖庙，同族於祢庙”。杜征南预又从而释之曰：“同族谓高祖以下。”如此，则族之亲於宗明矣。今乃反之，尤失所宜。京辈当时固位，士多随声是非，或者固熟语先后为次，盖初不致考也。） 

　　１、五月（案：钱大昕《四史朔闰考》：是月庚辰朔。） 己酉，手诏：“崇宁之初，纳魏汉津之说，成《大晟之乐》，荐之郊庙，而未施於燕享。夫今乐犹古乐也。比诏有司，以《大晟乐》播之教坊，按试於庭，五声既具，无惉滞焦急之声，嘉与天下共之。可以所进乐颁之天下，其旧乐悉禁，仍令尚书省措置立法。”（《纪事本末》卷百三十五。案：《乐志》：徽宗锐意制作，以文太平，蔡京主魏汉津之说，破先儒累黍之非，用夏禹以身为度之文。以帝指为律度，铸帝鼎、景钟。乐成，赐名《大晟》，谓之“雅乐”。政和三年五月，帝御崇政殿，亲按燕乐，召侍从以上等侍立，手诏云云。） 

　　（《续宋编年资治通鉴》：五月，葬昭怀皇后。案：《宋史·本纪》：五月丙午，葬昭怀皇后於永泰陵。） 

　　１、六月（案：钱大昕《四史朔闰考》：是月庚戌朔。） 丁巳，诏：“武学，州县外舍生称武选士，内舍生称武俊士。”（《纪事本末》卷百二十六。案：《宋史·选举志》：政和三年，以隶学者众，凡经三岁校试而不得一与者，除其籍。） 

　　２、庚申，尚书省言：“学校养士，以待天下贤能，可以作人材，敦士行，兴教化，自县学升之州，自州升之辟雍，自辟雍升之太学，然后命官，则县学为升贡之本。今天下令、佐，吏部注授，多非其人。俗吏则以为学不急，不加察治，纵其犯法；庸吏则废法容奸，漫不加省，有罪不治。以故学生在学，驱斗争讼，至或杀人。盖令、佐不加训治，州学不切举察，提举官失于提案，以致如此，不惟士失其行，亦官废其职。今具下”云云。诏依。（《纪事本末》卷百二十六。） 

　　３、辛未，张商英特责授汝州团练副使，以李彪》指斥、谤讪等策在赦前，今本府一面断放也。（《纪事本末》卷百三十一。） 

　　１、七月（案：钱大昕《四史朔闰考》：是月己卯朔。） 甲申，议礼局言：“本朝都城坛壝之制，风师在城之西，雨师在城之东，以雷神从雨师之位，为二坛同壝。州县风师在社之东，雨师在雷神之西，非所谓各因其方，以类求神者也。乞倣都城方位建立，仍以雷神从雨师之位，为二坛同壝。”从之。《纪事本末》卷百三十三。

　　２、壬辰，提举京西路给地牧马王愈言：“乞依提举陕西路给地牧马奏请已得指挥，应县镇城寨，每给地牧马及三百户，管勾官与减二年磨勘；一州通管给地牧马一千户，检点官与减磨勘三年，岁终仍委提举官取给地牧马最多处保明闻奏，乞自朝廷旌赏。臣到本路，窃见每州管牧地动辄数千顷，一县或一二千顷者；若县给地牧马三百户，州通及一千户便行推赏，则州县惟及赏格而止。今相度每县及六百户，州及二千户，减三年磨勘，如此亦可以劝矣。”从之，馀路依此。（《纪事本末》卷百三十八。） 

　　３、己亥，诏：“礼以辨上下，定民志。自秦、汉以来，礼坏不制，富人墙壁被文绣，倡优僣后饰，当世贤者，至於太息，时君世主，亦莫能兴。卑得以逾尊，贱得以凌贵，欲安上治民难矣。比裒集三代鼎、彝、簠、簋、盘、匜、爵、豆之类凡五百馀器，载之於图，考其制而尚其象，与今荐天地、飨宗庙之器无一有合，去古既远，礼失其传矣。祭以类而求之，其失若此，其能有格乎！诏有司悉从改造。若宫室、车服、冠冕之度，昏冠、丧葬之节，多寡之数，等衰之别，虽尝考定，未能如古，秦、汉之弊未革也。夫道之以德，齐之以礼，有耻且格。今无礼以齐之而刑施焉，朕甚闵之。可於编类御笔所置礼制局，讨论古今沿革，具画来上。朕将亲览，参酌其宜，蔽（案：“蔽”字疑误。） 自朕志，断之必行，革千古之陋，以成一代之典，庶几先王，垂法后世”。（《纪事本末》卷百三十四。原注三年七月二十一日《宣和录》有此，《实录》及诏旨并无之。三年六月十一日并二十一日两诏可参考。《实录》于二年七月二十一日已书此诏。按：三年九月五日，始命刘炳等为礼制详议局官，然则置局当在二年七月，《宣和录》得之《实录》，误也。蔡绦《国史补》亦系之三年，绍述熙、丰政事同。《本纪》亦因《实录》於二年七月二十一日丙子书置礼制局，今不取。法度及神宗欲有为未暇者，官属朱锷、徐处仁等，局成作编类御笔所御笔，皆赐京者。后君臣会庆阁成，又改作制礼局。凡尊、罍、簠、簋、笾、豆、盘、匜、鼎、俎皆不合古，於是禁中尽出古器，用铜依古制重造。惟笾以竹为之，如今纫竹丝器也。又用银铸爵五十枚。东坡常得古爵而不识。诗云：“嘡耳兽齧环，长唇鹅擘喙，三趾下锐春蒲短，两柱高张秋菊细。”疑其饮器也。政和元年，会上御文德殿受朝，朝退，赐酒三爵。其制作如诗云，乃爵也。时礼制局以从官兼领，俸赐比它局独厚。又有议局，知枢密院郑居中所领，今《五礼新仪》是也。案：《宋史》：三年七月丙子，置礼制局。李《十朝纲要》作己亥。） 

　　４、新提举永兴军路学事施坰言：“陛下制为八行法，行之累年，士以行实闻於朝廷，载在仕版，己足以劝矣。尚取行实之尤异者，旌其门闾，使乡里至愚者皆知迁善远罪。”从之。（《纪事本末》卷百二十六。） 

　　《续宋编年资治通鉴》：秋七月，颁新燕乐。此乐乃古徵、角，招君臣相悦之乐也。先是，并制匏、笙、埙、篪，八声始备，诏颁焉。案：《纪事本末》：五月己酉，诏颁《大晟乐》。《乐志》同。《十朝纲要》：五月己酉，手诏颁《大晟乐》於天下，旧乐并禁。《本纪》亦作己酉颁新燕乐。按新燕乐，即《大晟乐》。《乐志》：五月，降诏颁乐。八月，大晟府以雅乐中声播於燕乐，旧阙徵、角二调，无土、木、匏三音，今乐并已增入。诏颁降天下。据此，五月之诏，第议颁乐之法，至八月，以大晟府奏阙乐增入，始颁乐於天下。八月以前，新乐尚未备也。《续宋编年》作七月颁新燕乐，疑为传写误。蔡绦《铁围山丛谈》：乐曲凡有谓之均、谓之韵。均也者，宫、徵、商、羽、角、合、变徵为之。此七均也。变徵，或云殆始於周。如战国时，燕太子丹遣荆轲于易水之上，作变徵之音，是周已有之矣。韵也者，凡调各有韵，犹诗律有平仄之属，此韵也。律吕、阴阳，旋相为宫，则凡八十有四，是为八十四调。然自魏晋后至隋唐，已失徵、角二调之均韵矣。孟子言“为我作君臣相说之乐”，盖徵招、角招是也。疑春秋时徵、角已亡，使不亡，何特言创作之也哉。唐开元时，有《若望赢法曲》者传於今，实黄钟之宫。夫黄钟之宫调，是为黄钟宫之均韵，可尔奏之，乃幺用中吕，视黄钟则为徵，既无徵调之正，乃独於黄钟宫调间用中吕管，方得见徵音之意而已。及政和间作燕乐，求徵、角调二均韵已不可得，有独以黄钟宫调均韵中为曲，而但以林钟律卒之。是黄钟视林钟为徵，虽号徵调，然自是黄钟宫之均韵，非犹有黄钟以林钟为徵之均韵也。此犹多以求之，稍近於理，自馀凡谓之徵、角调，是又在二者外，甚谬悠矣。然二调之均韵，几千载意不能得，徵角其终云。古之乐，备八音。八音谓金、石、土、革、丝、木、匏、竹。土则陶也。后世率不能全其克谐，至政和诏加讨论焉，乃作徵招、角招而补八音所阙者，曰石、曰陶、曰匏三焉。匏则加匏而为笙；陶乃埙也，遂埙篪皆入用；而石则以玉或石为响，配故铁方响，皆奏之，亦甚韶美，谓之燕乐部八音，盖自政和始。

　　（又云：贵妃刘氏薨，追谥明达皇后。案：《宋史·本纪》：七月庚子，贵妃刘氏薨。《东都事略》作七月己亥。《十朝纲要》：八月丁卯，追册贵妃刘氏为明达皇后。） 

