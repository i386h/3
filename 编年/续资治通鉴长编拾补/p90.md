<!-- { "loadSidebar": true } -->
　　２、己未，三省言：“司马光、吕公著倡为奸谋，诋毁先帝，变更法度，罪恶至深。及当时凶党同恶、相济首尾，附会之人，偶缘今已身死，不得明正典刑，而亡殁之后，尚且优以恩数及其子孙亲属与见存者，罪罚未称，轻重不伦。若谓其已死，一切不问，则使后世乱臣贼子何以创艾？至於告老之人，虽已谢事，亦宜少示惩沮。”制曰：“故司空、同平章军国事吕公著，资赋阴险，世济奸回，盗窃虚名，昧冒休宠，可特追贬建武军节度副使。”又制曰：“故正议大夫、守尚书左仆射兼门下侍郎司马光，资诡激之行以盗虚声，挟矫诬之言以惑愚众，可特追贬清海军节度副使。”又制曰：“故端明殿学士、左朝奉郎王岩叟，资险狡之智而济以敢为，挟矫邪之权而为之死党，可追贬雷州别驾。”诏：“赵瞻、傅尧俞夺所赠官，以上除王岩叟已罢遗表恩例外，馀并韩维，并追夺遗表致仕子孙亲属所得荫补陈乞恩例，孙固、范百禄、胡宗愈遗表子孙亲属荫补陈乞恩例？各与两人，馀悉追夺。非奸险并悖、恶无人臣之义，如光、公著者，不用此例。”（《纪事本末》卷百二。案：毕沅《通鉴考异》云：《编年录》系於乙未，误。今从《长编》及《宋史哲宗纪》。《朔闰考》：是月丙辰朔，无乙未日。《长编》卷四百八十六：绍圣四年四月壬寅，诏夺遗表恩例，可考。） 

　　３、初，议再贬光及公著等，曾布谓章惇、蔡卞曰：“追夺恩泽，此例不可启，异时奸人施於仇怨，则吾人子孙皆为人所害。兼光及韩维等家得恩泽已数十年，一旦夺之，於人情未便。”惇曰：“维数年前方致仕。”布曰：“亦五七年。兼维在位不久，必欲行，则且施之於光及公著可也。然亦不必及其子孙，恶恶止其身，不若就其身上追夺。”惇曰：“彼已死，虽鞭尸何益，追削何补！不若夺其恩例乃实事。”布曰：“此虽快意，然更且详审。布之意无他，但此例不可启耳。”惇曰：“须画一指挥。”布又曰：“不若止治其渠魁为便。”惇曰：“范百禄、胡宗愈之徒亦无显恶，且置之不妨。”布曰：“韩维在政府不久，又与众不合而去，莫亦无他。”惇曰：“与光倡和者，正此人也。”布反复甚久，卞曰：“亦有可议。”惟许将默无一言，布疑将以元祐为嫌故尔。（《纪事本末》卷百二。） 

　　４、壬戌，诏罢承议郎张竞辰夔州路提举常平官，以御史蔡蹈言其险巧邪佞，元祐中谄事吕大防、苏辙之徒故也。竞辰，蜀人，王安国女壻，与曾布有连；其得提举官，布实荐之章惇。而蔡卞以竞辰尝忤其妻，极恶竞辰，亟罢之。（《纪事本末》卷百二。） 

　　５、庚午，议石门建城一所，好水河建寨一所及置烽台等。（《长编》卷四百八十六：绍圣四年甲辰，章楶言前於石门建城一所，好水河建寨一所及置烽台等。原注：二月十五日并二十八日，初建议。案：今原文已佚。陈桱《通鉴续编》云：章楶知渭州，以夏人猖獗，上言城葫芦河川，据形胜以逼夏，朝廷许之。遂令熙河、秦凤、环庆、鄜延四路之师，缮理他岩数十所以示怯，而阴具版筑守战之备，出葫芦河川，筑二砦於石门峡江口好水川之阴。夏人闻之，帅众来袭。楶迎击，败之。二旬有二日，城成，赐名平夏城、灵平砦。章惇因绝夏人岁赐，而令沿边诸路相继筑城於要害，以进拓境土凡五十馀里。夏人大惧。又考《宋史地理志》镇戎军下平夏城原注，旧石门城，绍圣四年赐名。又灵平砦下云：绍圣四年赐名。平夏城，大观二年展城作军名曰怀德。以汤羌、灵平、通峡、镇羌、九羊、通远、胜羌、萧关隶之，增置将兵，与西安镇互为声援。平夏城东至结沟堡一十五里，西至石门堡一十八里，南至灵平砦一十二里。灵平砦东至古高平堡一十五里，西至九羊砦二十二里，南至熙宁砦二十里，北至怀德一十二里。） 

　　６、戊寅。（《长编》卷四百八十六：绍圣四年四月甲辰，吕惠卿言浮图寨毕功。原注：二月二十三日。又卷四百九十二：绍圣四年十月丙戌，密院言惠卿相度米脂、浮图等寨进筑。原注：云：二月二十三日可考。案：原文已佚。） 

