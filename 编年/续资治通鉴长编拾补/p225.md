<!-- { "loadSidebar": true } -->
　　１、九月（案：钱氏《四史朔闰考》：九月丁巳朔。） 戊午，诏：“熙、丰政事，悉自王安石建明，今其家沦替，理宜襃恤，可赐第一区，孙棣除显谟阁待制、提举万寿观，曾孙醻、珏并转宣义郎，孙女二人各进封号一等，曾孙女五人并封孺人。”（《纪事本末》卷百三十。案：《宋史》无此。毕沅《续资治通鉴》月日亦同。王偁《东都事略·王安石》本传云：雱以族人之子棣为后。宣和时为显谟阁学士。盖此时棣以太仆少卿新除显谟阁待制，后即转学士也。） 

　　２、乙丑，金国通议使勃堇徒姑旦、（案：原本作“勃堇徒姑旦”，亦有作“徒姑且”者。《宋史》、《东都事略》并作“徒姑且”，今据《三朝北盟会编》及《宋史全文》作“勃堇徒姑旦”。） 乌歇、高庆裔等见於崇政殿，（案：《宋史·地理志》：宫后有崇政殿阅事之所也。李濂《汴京遗迹志》云：旧名简贤讲武，太平兴国二年改今名。） 捧国书以进。上特令引上殿上奏公事。其国书云云。先是，女真兵破中京，取云中，屯白水泊。六月初，阿骨打亲提兵数万自其国来会之，乃先遣乌歇、高庆裔持书来。诏乌歇等先诣高阳见童贯讫赴京师。是月三日入国门。诏以徽猷阁待制赵良嗣、起居郎檀倬馆之。金国缘朝廷遣曷鲁、大迪乌等归不遣使，疑吾有谋，又未尝先报军期，辄进兵取中京，移军白水泊，袭破天祚行帐，仍已占云中府、山后州县。忽闻童贯举兵趋燕，号二百万，阿骨打与群酋议，恐爽约自我，或南朝径取燕守关，则岁赂不可得，遂耑遣乘回船至登州，且自招军乘机措置。原注此据《金盟本未》增入，诏旨同。乌歇等既进国书，又跪奏曰：“皇帝遣臣来言，贵朝海上之使，屡来本国，共议契丹，已载国书。中国礼义之地，必不爽约。如闻贵朝遣童贯宣抚，统大兵压燕境，不来报本国，疑贵朝又复中辍，故遣臣来聘。”良嗣答曰：“皇帝闻贵朝今年正月已陷中京，引兵至松亭关、古北口，取西京，虽不得大金报起兵月日，已知贵朝大军起发，遂令童贯兵以应贵朝夹攻之意。彼此不报，不在较也。”遂各退归。（原注此据封氏《编年》增入，不知封氏所据何书也。） 上待乌歇等甚厚，屡差贵臣主宴，锡金帛不赀，至辍御茗调膏赐之。引登明堂，入龙德宫、蕃衍宅、别御、离宫，无所不至，礼过契丹数倍。而庆裔，渤海人，尤桀黠，颇知书史，虽外为恭顺，称恩颂德不绝词，屑屑较求故例无虚日，如乞馆都亭驿，乞上殿奏事。朝廷以两国往来之议未定，请姑俟佗日；况契丹修好之初，亦尝如此。庆裔遂出契丹例卷，面证朝廷之非，请载之国书，於是朝廷不得已，皆从之。及赐金线袍段，疑与夏国绵褐同，却而不受。（原注封氏《编年》，乌歇、庆裔以六月七日甲午遣来，八月十一日丁酉入见。据诏旨，两人乃以九月三日至国门，初九入见。） 越四日，诏乌歇、庆裔诣太宰王黼第计事，乌歇等庭趋讫，升堂，讲宾主之礼，面授回书云云。又明日，诏检校少傅、开府仪同三司梁师成临赐御筵，器皿供具皆出禁中，仍以绣衣、龙凤茶为赆。（《纪事本末》卷百四十三。案：《宋史》、薛应旂《宋元通鉴》并九月三日己未，此乌歇等入国门日也。毕沅《续资治通鉴》乙丑同。据《三朝北盟会编》：徒姑旦、乌歇、高庆裔至登州附五月十八日乙亥后。金人国书云：五月日，大金皇帝致书于大宋皇帝阙下：因旋使转，继附音函，会当命伐之时，未报溇期之约，方将并取，爰审前由。来书云，“汉地等事，并如初议，俟闻举兵到西京的期，以凭夹攻”，不言□期，就便计度，以此遣兵征讨，及留送使船上等候，见胜捷即令拘回。次得行营都统所状，初到中京，委谕款降，不为依应，即日攻破。外兴中府左右小可州城，亦相应效尤。以为虽已示威，本奉吊伐，若便攻拔，虑益残民，候收辽国，欲将何往？遂乃直抵山西，就禽昏主。无何潜觉，脱身逃遁，只获行宫并女二名，文武臣寮，续往西京，应、朔、蔚及西南路招讨司一带诸州县镇部族军戍，悉皆款附。后有西京、德州两处，相次背叛，累行招诱，竟不自新。军令既戒，无由可逭。又遇兴中府左右合聚兵众约馀五万，纵徒逆战，杀俘殆尽。后知契丹昏主窜于沙漠，分兵追捕，次其馀处所，并已归降。夏台亦遣人使来议通好，鞑靼愿输岁贡，继久称藩。燕京一处，留守国王耶律淳僣号称尊，恳诚告和，未审便行攻伐，或别有朝旨。即曰：“敌国新收，义当存抚，愿为亲幸，以快舆情。”由是亲临安慰，怀睦邻邦。前书已差太傅童贯领兵相应，虽未报期，缘兵马已到代北边陲，虑昏主逃入贵界，曾牒代州，幸无容纳，谅已必知，而又不为夹攻，及无本会，至始难见自来计议事理的实。今据前后往复因由，意或如何，冀示端的。盛炎在候，顺迓天休。今差孛堇乌歇、高庆裔等充通议使副及管押苏寿吉家属前去，有少礼物，具诸别幅。耑奉书陈达，不宣。谨白。九月三日入国门，既诏良嗣、檀倬充馆伴使副，复命中使李琮、童师礼就班荆馆押赐御筵。十一日丁卯，引见崇政殿。《燕云奉使录》曰：童师礼传圣旨：“令臣良嗣谕于使副，贵国兵屯白水泊虽已多时，亦有未是处。契丹旧酋，原不曾捉得，亦未杀了；又闻契丹旧酋走入夏国，借得人马过黄河，夺了西京，以西州军占了地土不少，不知来时知子细不？”使副答曰：“来时听得契丹旧酋在沙漠，已曾遣人马追赶，次第终须捉得。兼沙漠之间，系是达靼蒯古子地分，此两国君长，并已降拜了本国，待走那里去？国书中已载矣。”以上并据《三朝北盟会编》补入。上节原注云：封氏《编年》以八月十一日入见，诏旨以九月初九入见。乙丑为九月九日。《纪事》月日盖据诏旨，与《北盟会编》作丁卯亦异。） 

　　３、甲戌，诏：“太中大夫、徽猷阁待制赵良嗣充大金国信使，保义郎、邠门宣赞舍人马扩副之；武显大夫、文州团练使马政充伴送使。”（原注诏旨。案：原本作“大中”，《文献通考》卷六十四作“太中大夫”，云：元丰官制以太中大夫换谏议大夫，神宗以为宰相官，蔡确拜相，依前太中大夫。其后以为侍从官。此作“大中”误，今据以改正。保义郎係右班殿直，武显大夫係左藏库，及东、西作坊使皆武阶。） 

