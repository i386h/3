<!-- { "loadSidebar": true } -->
　　秦观、（原注：故。） 汤馘、杜纯、（原注：故。） 司马康、宋保国、吴安诗、张耒、欧阳棐、吕希哲、刘唐老、晁补之、黄庭坚、黄隐、毕仲游、常安民、孔平仲、王巩、张保源、汪衍、余爽、郑侠、常立、程颐、唐义问、余卞、李格非、商倚、（原注：故。） 张庭坚、李祉、陈祐、任伯雨、陈郛、朱光裔、苏嘉、陈瓘、龚夬、吕希绩、（原注：故。） 欧阳中立、吴俦。案：据臣僚上言云云，则此所颁石刻，即元年九月己亥徽宗手书之碑，而此所籍记姓名，通计祗九十八人，与元年九月碑人数不同者，以此从元年七月乙酉所出籍记，因截去其碑尾吕仲甫、徐常、刘当时、马琮、谢良佐、陈彦默、刘昱、鲁君贶、韩跋九人，遂不及武臣，内臣等姓名，故祗九十八人。其所列姓名次序有不同者，传写有颠倒也。毕沅《续通鉴考异》，屡致疑於此，由未细异尔。

　　诏：“缘奸党入籍并子弟等除曾任监司罢任指定与知州人外，将其馀不得到阙合授差遣人，今后并令於所在州依条审量，具官吏保明堪与不堪；釐务内初出官，仍验付身，令召保二人，依条式声说委保事因，各连家状，一统缴申吏部。”从吏部尚书何执中奏请也。（《纪事本末》卷百二十一。案：《宋史何执中传》云：蔡京籍上书人定为邪等，初无朝觐及入都之禁，执中申言之，且请任在京职秩者皆罢遣。） 

　　１６、癸卯，尚书省言：“提举陕西铸钱许天启起第一运乌背折十铜钱五千缗至京，乞自禁中先用，然后颁之四方。”从之。（《纪事本末》卷百三十六。） 

　　１７、讲议司言：“东北盐已放入解盐地分，虑客人影带私盐，走失课利，旧条未至严密，今别正法及贩乳香比盐法等条。”从之。（《纪事本末》卷百二十二。） 

　　１８、甲辰，王厚奏：“臣已回军河州措置事务，仍每月一次轮差将官领千馀骑、附十馀日粮前去湟州及临宗、绥远、来宾一带巡绰，照管抚存新归部族讫，即回本驻劄处，并如御前处分去讫。”（《纪事本末》卷百三十九。原注：厚九月二十八日奏此。） 

　　１９、乙巳，王厚言新收复河南三城，乞置官属，诏王厚更加铨选可以倚仗者，方许保奏，给降付身。（《纪事本末》卷百三十九。） 

　　《续宋编年资治通鉴》云：九月，定选阶。案：《十朝纲要》、《宋史·本纪》，并系辛丑日，此从吏部侍郎邓洵武之请也。《编年备要》、《通鉴续编》及毕续《通鉴》以洵武时为刑部尚书，误。《东都事略邓绾传》有明文可据。《传》云：洵武进吏部侍郎，以神宗更定官制，独选人官称尚未是正。洵武上疏曰：“神宗稽古创法，釐正官名，使省，台、寺、监之官实典职事，领空名者一切罢去，而易之以阶，因而制禄。命出之日，官号法制，鼎新於上，而彝伦庶政，攸叙於下。今吏部选人自节察判官至簿、尉凡七等，先帝尝欲以阶寄禄，而未暇愿造为新名，因而寄禄使一代条法粲然大备。”徽宗从其言，迁户部尚书，移刑部。《编年备要》云：改留守、节察判官为承直郎；书记，支使，防团判官为儒林郎；留守、节察推官，军监判官为文林郎；防团推官为从事郎，令录为通仕郎，知令录为登仕郎，判司簿尉为将仕郎。《通鉴续编》云：国初以来，大率以职为阶官，而以差遣为职，名实混淆。元丰虽定官制，而此亦未正，刑部尚书邓洵武亟言之，遂定选人七阶，以易前弊。后改通仕为从政，登仕为修职，将士为迪功。而专用通仕、登仕、将仕三阶奏补未入官人，承直至修职，须六考，迪功七考；有官保任而职司居其一，乃得磨勘；坐愆犯，则随轻重加考及举官有差。

　　又：云：蔡京乞令诸州置崇宁观、寺，从之。案：《宋史·本纪》癸巳日。

　　又：云：立考课法凡三十条。

　　１、十月（案：钱氏《朔闰考》：是月丁未朔。《纪事本末》卷百二十四注云十月庚午五日，当有字误。） 戊申，尚书省言：“乞降当十钱样於天下。”诏：“各降一千，分布晓示，使人识认，有司觉察如稍异，许越诉，论如和钱法，以钱计赏。”（《纪事本末》卷百三十六。） 

　　２、庚戌，诏：“应元祐係籍人并依寄禄官与请给，更不注差遣；见有差遣人并罢其子并亲兄弟，并与宫观岳庙差遣；内係选人者，与监当差遣，不得与改官。”（《纪事本末》卷百二十一。原注：臣僚姓名当检附。姓名已见九月二十五日。三年十月末张商英罢，提举灵仙观，当考。） 

　　３、甲寅，王厚迁驻熙州，遣童贯领护大首领掌牟杓拶遵厮鸡及酋长温龙彪赴阙。（《纪事本末》卷百三十九。原注：此据功状收入，十一月五日奏，当考。） 

　　４、丙辰，入内皇城使、果州刺史童贯为成州团练使，依前皇城使。（《纪事本末》卷百三十九。原注：累历云应付修建景陵西宫赏，十二月二十四日、二十五日当考。） 

　　５、癸酉，臣僚上言：“伏睹元符之末，朋党递用，陛下以先定之志，独见之明，屏斥奸回，以断国是。自总揽以至於今，百废具举，效应显著，绍述大有为之功斯既成矣。陛下复惩前日纷更之由，深思远虑，谓事虽小而其端足以成害者，不可不禁。乃诏有司自元丰八年三月五日以后至绍圣元年四月十三日以前，及元符三年正月十二日以后至崇宁元年正月以前，凡官司比例，勿复引用。盖所以防微杜渐，遏绝其萌芽，以垂无疆之休也。然臣区区之愚，尚以为崇宁元年六月以前奸党犹在朝，其怀私害正，持心不移，与夫官吏，希望风旨於下者。或因人以废事，或因事以废法，其所立一时之例，若谓其在崇宁正月以后而用之，则与建中靖国之例相去几何哉？陛下嘉静天下，以隆太平，事无大小，其坐朋党而害政者，不可以不尽也。”（《纪事本末》卷百二十一。） 

　　６、甲戌，诏改折二、折十钱并作当二、当十钱称呼。（《纪事本末》卷百三十六。） 

　　７、乙亥，讲议司言：“雅州锡窟，元丰七年兴置，元祐二年废罢，今乞召九门取入，卖依元丰法。”从之。（《纪事本末》卷百三十二。） 

　　８、丙子，郎阿章领河南部族寇来宾、循化等城，是日，洮西安抚李忠统兵发安彊寨往救之。（《纪事本末》卷百三十九。） 

　　《续宋编年资治通鉴》云：冬十月，置湟州茶马司。案：据《十朝纲要》，此事在十一月己卯。

　　１、十一月（案：《纪事本末》卷百二十四注十一月辛巳五日，则是月丁丑朔也。） 辛巳，诏：“元祐係籍人通判资序以上，依新条与管勾宫观；知县以下资序，与注监岳庙，并令在外投状指射差注。”（《纪事本末》卷百二十一。） 

　　２、乙酉，朝奉大夫、江南西路提举常平韩宗直，朝请大夫、知亳州孙载并放罢。臣僚论宗直暴刻昏昧，载庸邪贪墨，皆尝附元祐奸党以得进用故也。（《纪事本末》卷百二十一。） 

　　３、熙河兰会路钤辖、四方馆使、成州团练使、洮西安抚李忠，领兵救循化城，前一日次怀羌城，是日行二十五、六里至骨延岭，距循化城尚五六里，与贼遇，三战三败。忠及诸将李士旦、辛叔詹、辛叔献等皆为贼所伤，却奔怀羌城；是夕，李忠死。（《纪事本末》卷百三十九。原注：此据厚二年十二月辛巳日奏修入。十月三十日领兵发安彊寨，至骨延谷战败，与《青唐录》略不相同，当考。《青唐录》：十一月，郎阿章领河南部族寇来宾、循化城、安彊寨，洮西安抚李忠战没。王厚遣刘仲武、潘逵统兵救之，遇贼骨延岭，后鏖战，大捷，解循化城之围，首领瓦拶出降，馀城寨兵皆败走。诏以熙河兰会别为一路。案：据《十朝纲要》，刘仲武等援循化城在十二月戊申。） 

　　４、癸卯，初，令江、池、饶、建、舒、睦、衡、鄂州八钱监依陕西样铸当十钱，江淮、荆等二路发运司言：“自熙宁以来，鼓铸当二大钱盛行民间，而於条不许起发上京，以故目今诸州军官库见管当二钱甚多，乞将当二大钱改铸当十大钱，四文可得三文约四十万贯，实计三百万贯。工部欲依所乞，仍依陕西见铸钱样於钱背铸十字，以示所当小平之数，其当二铜钱，更不鼓铸。”从之。（《纪事本末》卷百三十六。） 

　　１、十二月（案：《十朝纲要》：是月丙午朔。） 丁未，讲议司言：“解池未坏以前，官给解盐钞，募客人入纳粮草，遂还以钞盐。今解池既无盐可还，并河北文钞，卖与在京交引铺户，乘时贱买，致沿边入纳艰阻，侵坏钞法。乞依熙、丰买钞所，别以他物折博，差榷货务监官二员，别差使臣或选人三员同主之，虑客人齐到文钞，并以米盐钞并东北一分盐钞及度牒、官告、杂物等博换。”从之。（《纪事本末》卷百三十二。原注：详具后项。熙、丰买钞所初置年月，当考。） 

　　２、讲议司言：“勘会解池未坏以前，官给解盐钞募客人入纳粮草，还以钞盐。今解池未复其钞，尚循旧法，给解盐文钞，客人齐赴京。解池既无解盐支还，并河北文钞，卖与在京交引铺户，乘时邀利，贱价收买，致沿边入纳艰阻，客人亏折钱本，侵坏钞法，合行措置，乞依熙宁、元丰买卖钞所，别以他物折博。”条具八项并从之。（《纪事本末》卷百三十二。案：《通鉴续编》云：崇宁二年十一月，更盐钞法。初，陕西刍粮不足，募商人入中，虽有数倍之息，而苦於回货。於是官为积盐於解池，积钱於在京榷货务，积盐钞於陕西沿边州郡。商人以物解至边入中，即请盐钞以归，径请盐於解池。故商人无滞，而边备不乏。蔡京欲囊括四方之钱实中都，以滉富彊而固恩宠，乃更其法，俾商人先输钱於榷货务请钞，赴产盐州郡授盐，而旧钞悉不用。商人凡三输钱始获一直之货，因无赀更钞，已输钱悉为乾没。於是有齐数十万券，一旦废弃者，朝为豪商，夕侪流匄，有赴水、投缳而死者，商贾不通，边储失备矣。提点淮东刑狱章縡见而哀之，奏改法误民。京怒，夺縡官。按《通鉴续编》言三输钱始获一直之货，文义未明。考《文献通考》卷十六云：常使见行之法，售给不通，辄复变易名对带法，季年又变对带为循环。循环者已积卖钞未授盐，复更钞，已更钞盐未给，复贴输钱。凡三输始获一直之货如此。） 

