<!-- { "loadSidebar": true } -->
　　６、壬戌，蔡京奏：“奉诏，令臣书元祐党籍姓名。恭惟皇帝嗣位之五年，（案：此碑今存，云即位之五年者，徽宗即位於元符三年庚辰，至崇宁三年甲申，凡五年也。朱彝尊以为碑立於崇宁四年，失实。） 旌别淑慝，明信赏罚，（案：《金石萃编》“罚”作“刑”，误。海瑞《元祐党籍考》亦作“罚”。） 黜元祐害政之臣，靡有佚罚。乃命有司，夷考罪状，第其首恶（案：海瑞《党籍考》作“善恶”。） 与其附丽者以闻，得三百九人。皇帝书而刊之石，置於文德殿门之东壁，永为万世子孙之戒。（案：《党籍考》、《金石萃编》“子孙”作“臣子”。） 又诏臣京书之，将以颁之天下。臣窃惟陛下仁圣英武，遵制定功，（案：《金石萃编》“定”作“扬”。） 彰善瘅恶，以昭先烈。臣敢不对扬休命，仰承陛下孝悌继述之志，谨书元祐奸党姓名，仍连元书本进呈。”（《纪事本末》卷百二十二，又百三十一。案：毕氏《续通鉴》云：於是诏颁之州县，令皆刻石。《考异》云：案元祐奸党姓名有二碑：一立於崇宁元年之九月，徽宗手书刻石，置端礼门，凡百有二十人，首文彦博。明年九月，臣僚请颁端礼门石刻於外路州军，即此也。一立於三年之六月，徽宗手书刻石，置文德殿门之东壁，凡三百九人，首司马光。又命蔡京书大碑，颁之天下。此在《长编》及《宋纪》具有明文。京所书者乃三百九人，非百二十人也。而陈桱《通鉴续编》於崇宁二年大书云：颁蔡京所书《元祐奸党碑》，刻石於州县。三年则但云重定元祐、元符党人，刻石於朝堂，反不及蔡京书碑事。薛应旂、王宗沐皆因之，舛谬极矣。） 

　　武昌军节度使、知大名府吕惠卿以弟谅卿名列奸党，奏乞罢髦钺，除宫观，诏答不允。（《纪事本末》卷百三十。） 

　　《续宋编年资治通鉴》云：六月图熙宁元丰功臣显谟阁。案：《玉海》卷百六十三云：元符元年四月十八日丙申，诏建阁，藏神宗御集，名显谟。崇宁三年六月壬寅朔，诏曰：“神考肆笔成书，表悰《六经》，再诏纂集，总九千八百馀篇，皆文辞、政事、边机之要”云云。其熙、丰功臣图形於显谟阁。

　　又：云：增置诸州学。案：《十朝纲要》、《宋史·本纪》并丙午诏。《九朝编年备要》云：诏诸路州军未曾置学处并置学。

　　１、七月壬申朔，诏应入籍人父并不得任在京差遣。（《纪事本末》卷百二十二。） 

　　２、戊寅，降授中大夫蒋之奇追复右正议大夫，念其进对之际尝陈绍述之说也。（《纪事本末》卷百二十二。案：吴曾《能改斋漫录》卷十三云：大观四年十月圣旨，曾布、蒋之奇初无并论，中间亦曾开陈绍述，可特复资政殿学士。后文不见，今附此。） 

　　３、诏：“李偁、阎守勤并依元祐係籍人逐次已降指挥，其子及亲兄弟，并与外路远处监当差遣；李洵仁落邠门祗候，阎依落寄班祗候，李洵直入续籍；内臣子并亲兄弟有係入内使臣者，并送内侍省。”（《纪事本末》卷百二十二。） 

　　４、辛卯，宰臣蔡京劄子言：“臣等窃以赋调之不平久矣，自开阡陌，使民得以田私相贸易。富者贪於有馀，厚立价以规利；贫者迫於不足，薄移税以速售。故富有跨州轶县所管者莫非膏腴，而赋调反轻；贫者所存无几又且瘠薄，而赋调反重。因循至今，其弊愈甚。熙宁初，神宗皇帝灼见此弊，遂诏有司讲究方田利害，作法而推行之。盖以土色肥瘠，别田之美恶，定赋之多寡，方为之帐，而步亩高下丈尺不可隐；户给之帖，而（案：毕氏《通鉴》有“赋调”二字。） 升合尺寸无所遗。以卖买则民不能容其巧，以推收则吏不能措其奸，邦财自此丰，民赋自此省，其为法，岂小补哉！五路州县有经方田者，至今公私以为利。遭元祐纷更，美意良法，未遍（案：“遍”，原本作“变”，兹据《编年备要》改。） 於天下。今其文籍见在，可举而行。今检会《熙宁方田敕》，推广神考法意，删去重訩改，取其应行者，为方田法，计九册，以《崇宁方田敕令格式》为名，谨具进呈。如允所奏，乞付三省颁降施行。”从之。诏曰：“方田之法，均输之本，举而行之，或有谓之利，或有谓之害者，何也？盖係官之能否、吏之贪廉。若验肥瘠，必当定租赋有差，无骚扰之劳，蒙均平之惠，则岂不谓之利欤？若验肥瘠，或未抚实，定租赋或有增损，倦追呼之烦，有失当之扰，官不能振职，吏或缘为奸，里正乡胥因敢挟取，则岂不谓之害欤？如委官管勾，切在遴选廉勤公正材敏清严善驭吏者为之，庶几人被实惠。”（《纪事本末》卷百三十八。原注：蔡京申请及二诏旨误载於四年六月二十四日，今移初诏入此，后诏见大观元年二月乙卯。案：今《宋史·本纪》载诏颁方田法於四年二月乙卯，亦沿旧误，当据此文正之。） 

　　５、丙申，诏：“除第一次立石入籍元祐奸党及今年六月十七日（案：戊午。） 降指挥章惇等十一人子并亲兄弟逐次已降指挥外，其续入籍人，并合依今年六月二十六日指挥。”（《纪事本末》卷百二十二。原注：六月二十六日指挥巳并入十七日指挥内，或仍别见。案：六月二十六日丁卯指挥不别见。） 

　　６、庚子，诏诸路知州、通判并增入“主管学事”四字。（《纪事本末》卷百二十六。） 

　　１、八月（案：钱氏《朔闰考》：是月壬寅朔。） 戊申，诏：“讲议司官属依制置三司条例司条例推恩。翰林学士承旨张康国、刑部侍郎刘赓、提举洞霄宫蹇序辰、显谟阁待制范致虚王汉之三十五人各迁一官，馀四人及尚书省都事任充等支赐银绢，迁官转资减磨勘年有差。提举洞霄宫张商英係元祐奸党及曾言盐法并奏盐数未实，管勾灵仙观吴储係元祐党吴安诗子，监滑州盐酒税李琰昨为不亲诣通、泰等州措置盐事，特訩替，添差岐亭镇酒税。虞防为毁驳哲宗谥号，系入籍人，更不推恩。”又诏：“讲议司係绍述熙宁、元丰法度，与其他官司事体不同，应缘讲议司所得恩例，今后无得攀引。”（《纪事本末》卷百三十二。原注：《实录》全不载，诏旨太详，《宣和录》太略，今别修如上。） 

　　２、己酉，尚书省言：“方田法虽已颁降，缘其係熙宁建立，至为精密，窃虑州县未遽通晓，又四方田亩、山川不同，须讲论详熟，然后行之，不致违戾。”诏：“令诸路提举常平官选差能傒官，不拘资序员数，看详《方田敕令格式》，务令详熟，即告谕州县官吏，随所在土俗，令讲论，候满一年已通晓，仍候本州县丰熟，即依措置施行。自京西、河北每岁先行，两路内已经方田，如元祐曾更改，并依熙宁、元丰法。”（《纪事本末》卷百三十八。） 

　　３、戊午，诏诸路应缘学校奉行违慢，令监司纠察，申尚书省。（《纪事本末》卷百二十六。） 

　　４、辛酉，醴州醴陵县学生季邦彦特送五百里外编管，元考校长谕屏出学。案：原本作“考较长论”，兹依毕氏《续通鉴》改正。荆湖南路》转运判官兼提举学事元书，言邦彦试卷言涉谤讪也。（《纪事《本末》卷百二十六。） 

　　１、九月癸未，（案：《十朝纲要》：是月辛巳朔。诏：“诸路应副修盖学舍了毕，提举学事及州县官各与减磨勘年有差。”《纪事本末》卷百二十六。） 

　　２、辛卯，尚书省言：“熙宁八年五月，发运使副兼制置茶盐矾等事系衔；当年八月，发运使罢制置茶事，乃以江、淮、荆、浙等路制置盐矾兼发运使、副系衔；元祐三年十月，发运使兼制置茶事；当年十一月，发运使申请以制置盐矾为专职，而发运使、副为兼领，轻重顿异。乞却以江、淮、荆、浙等路发运使兼制置盐矾茶事击衔，缘发运使见今带制置盬矾茶事，勘会茶盬矾事已专差官提举，发运使更不兼领。”从之。（《续长编》卷四百十五原注。案：原注引崇宁三年九月二十一日尚书省言云云，二十一日辛卯也。又卷二百六十七论江、淮、荆、浙等路制置盐矾兼发运使、副结衔原注云崇宁三年九月二十日可考，即谓此事。二十日当作二十一日，可见李氏《长编》。此年本文与元祐三年十月注并载其事矣。） 

　　３、壬辰，诏：“诸州学别为斋舍，教养材武之士随人数多寡，许令入学，并依进士法，其考选、校试、升补，取令武学条制，看详修定颁下。”（《纪事本末》卷百二十六。案：崇宁五年九月乙亥可考。） 

　　４、丁酉，奉议郎、知开封府太康县李百宗（案：《宋史》作“伯宗”，兹作“百”似误。） 言：“窃见朝廷推行方田均税之法，天下莫不欣然。伏睹熙宁、元丰之政，俾州县财赋无轻重不均之弊，而又以本县丰熟日推行，此诚甚盛之举也。然臣顷闻州县官吏有苟简怀异之人，往往以本县丰熟妄为灭伤以避推行；或有好进之徒，以人户实被灭伤妄为丰熟，务要邀求恩赏，殊不知体朝廷良法美意本以便民为务也。臣愚欲乞诏有司，下逐路提举常平司常切觉察，如有州县敢有苟简避免，或妄觊恩赏致推行违戾者，乞朝廷重行黜责。庶几法令之行与时适当，而下民均被德泽。”从之。（《纪事本末》卷百三十八。案：《宋史李伯宗传》云：伯宗知太康，括县壮丁为兵得千人，上其名数与案阅之法。知枢密院蔡卞喜而荐之，提举京师保甲，使行其说，增籍二万。已而有诉者陈牒至八百七十，左迁通判相州。） 

　　《续宋编年资治通鉴》云：九月，童贯、王厚赐第京师。案：《十朝纲要》云：癸未，诏赐。

　　又：云：秦凤招纳司言：“阶州生蕃纳土，得邦、潘、叠三州，所奏皆诞妄。”案：《宋史·本纪》系於四年正月丙申，《十朝纲要》系於是年九月甲申。

