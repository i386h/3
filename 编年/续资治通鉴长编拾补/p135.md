<!-- { "loadSidebar": true } -->
　　１、二月（案：钱大昕《四史朔闰考》：是月庚子朔。） 己酉，中书省言：“《周官》宫正掌王宫之戒令，纠禁以时，比宫中次舍之众寡为版，以待夕击柝而比之。又宫伯掌王宫之士庶子。盖王宫之内有士庶子为卫，而士庶子者，非王族则功臣之世贤者之类，王以自近而卫焉，故休戚一体，上下亲而内外察。逮汉以郎执戟宿卫殿中，举衣冠子弟充选；至唐遂分三卫、五府，其法详密。今殿庭设仗，悉以禁旅，而士庶子之法未能如古，欲依前世择贤德之后，勋戚之裔，以侍轩陛，庶几先王宿卫之意。今放古修立三卫郎一员，治一府之事，秩比大中大夫；三卫中郎为之贰，文武各一员，秩比朝议大夫。日率其属直于殿陛，长在左，右立于起居郎之前；各分左右，文东武西，在都承旨之后；仗退，治事于府；博士二员，秩比承议郎；主簿一员，秩比宣德郎。博士掌教导，校试亲勋翊卫郎程文，讲书武艺。亲卫府郎十员，秩比朝奉郎；中郎十员，秩比承议郎。勋卫府郎十员，秩比通直郎；中郎十员，秩比宣德郎。翊卫府郎二十员，秩比宣义郎；中郎二十员，秩比承事郎。亲勋翊卫郎文武各四十员，分左右侍立，给衣带、紫罗义襕窄衫，镀金双鹿束带，执长柄八瓣骨垛。亲卫立于殿上两旁，勋卫立于垛殿，翊卫立于两阶卫士之前。三卫郎依给、舍，中郎依少卿，馀依寺丞。亲卫官以后妃嫔御之家有服亲，及翰林学士并管军正任观察使以上子孙；勋卫官以勋臣之世贤德之后有服亲、大中大夫以上及正任团练使、遥郡观察使以上；翊卫官以卿监、正任刺史、遥郡团练使以上，并以亲兄弟子孙试充；直退，皆入府诵书，各占一经，一月一私试，一季一公试，习武艺者许赴武学。亲勋翊卫郎许年十八以上、人才秀整、武班即兼有材武之人，亲卫承务郎已上、大使臣亲勋翊卫许通选人小使臣，各召六曹郎官、武官正任团练使以上二员保明。文臣令太学官，武臣令武学官，试以合格人，闻三省审差。”从之。（《纪事本末》卷百二十八。原注：云：诏旨太繁，此用《实录》所修稍增之。《本纪》但书置三卫中郎等官。案：《长编》卷二百四十三，熙宁六年三月癸亥原注引陈瓘论略云：安石欲变宿卫之法，讬于先训，三卫作于后，渐危根本，忠义寒心，人皆归罪于卞、京，安知谋发于私史哉！） 

　　２、乙酉，诏：“元祐奸党五服内亲属不许保明充三卫官，亲、勋、翊卫郎。知同保係籍元祐奸党五服内亲属而不告者，处斩。”（《纪事本末》卷百二十二，又卷百二十八。案：卷百二十八作己酉日，误。卷百二十二作乙酉，为是。） 

　　３、辛卯。（案：《长编》卷三百二十二，卷三百二十五，卷四百五十，详载元丰五年四月辛亥、四月戊寅、元祐五年十一月壬申诏定佩系金鱼制度。原注均云崇宁四年二月十二日可考。案：原文已佚。元丰五年四月、元祐元年十一月俱足参。原注又云绍圣元年十一月十二日，又崇宁二年七月二十五日，大观二年五月十七日可考。今已俱佚。） 

　　４、乙丑，改三卫郎为三卫侍郎。（《纪事本末》卷百二十八。） 

　　《续宋编年资治通鉴》：雨雹。案：《宋史?本纪》，二月甲子日。是月庚子朔，盖二十五日也。

　　１、闰二月（案：钱大昕《四史朔闰考》：是月己巳朔。辛未，诏应诸路州学据学粮馀数额外增养学生，并依额内人条例施行。《纪事本末》卷百二十六。） 

　　２、壬午，诏：“诸州县生徒试补入学经试终场及自外舍升内舍者，免身丁；内舍仍免，借升上舍，即依官户法。”（《纪事本末》卷百二十六。） 

　　３、壬辰，（案：毕《通鉴》作壬辰二十四日，据补。知大名府吕惠卿罢节度使，为右银青光禄大夫、提举洞霄宫。惠卿再上表乞弟谅卿出籍，表词有“明昭先烈，以推美於泰陵，阔略微文，用保全於蔡邸”。言者论其引喻失当，特责之。《纪事本末》卷百三十。案：初次上表乞弟谅卿出籍在三年十一月癸巳。） 

　　４、丙申，王彭年赠谏议大夫。（《长编》卷四百二十二：元祐四年二月丙辰，王彭年二奏苏轼诋谤，俱不报。崇宁末，乃检会施行。原注：崇宁四年闰二月二十八日丙申，赠彭年谏议大夫，检会施行。） 

　　《续宋编年资治通鉴》：闰月，诏河、陕诸路各置招纳司。案：李《十朝纲要》：闰二月己巳朔，置河东、陕西诸路招纳司。

　　１、三月（案：钱大昕《四史朔闰考》：是月戊戌朔。） 丁未，诏愿试三卫官，依钅巢厅人例，仍依条破券。（《纪事本末》卷百二十八。） 

　　２、庚戌，右银青光禄大夫、提举崇福宫吕惠卿特令致仕。（《纪事本末》卷百三十。） 

　　３、戊午，宰臣蔡京言九鼎告成，诏：“于中太一宫之内为九殿以奉安，各周以垣，上施睥睨，墁以方色之土，外筑垣环之，名曰九成宫。中央曰帝鼐，其色黄，祭以土，王日为大祠，币用黄，乐用宫架。其北方曰宝鼎，其色白，祭以冬至，币用皂。东北曰牡鼎，其色青，祭以立春，币用皂。东方曰苍鼎，其色碧，祭以春分，币用青。东南曰风鼎，其色绿，祭以立夏，币用绯。南方曰彤鼎，其色紫，祭以夏至，币用绯。西南曰阜鼎，其色黑，祭以立秋，币用白。西方曰魁鼎，其色赤，祭以秋分，币用白。西北曰魁鼎，其色白，祭以立冬，币用皂。八鼎皆为中祠，祭飨用素馔。其乐舞，帝鼐奏《嘉安之曲》，迎神奏《景安之曲》。初献升降奏《正安之曲》，亚献奏《文安之曲》。文舞曰《帝临嘉至之舞》，武舞曰《神娱锡羡之舞》，八鼎皆奏《明安之曲》，迎神、送神奏《凝安之曲》，初献升降奏《同安之曲》，亚献奏《成安之曲》。”帝鼐铭御制，八鼎铭实京为之。（《纪事本末》卷百二十八。原注：云：《政和会要祭鼐鼎篇》云：崇宁三年二月，以隐士魏汉津言备百物之象，铸鼎九，四年三月告成。与《御制九鼎记》年月不同。蔡绦《国史后补》与《记》同，与《会要》不同。今以《会要》为据，于三年二月末载始铸九鼎，并取《御制九鼎记》及蔡绦云云，附此后。《御制九鼎记》其略曰：朕荷天顾谛，相时揆事，庶几有成。然世俗单见，浅闻之士，骇心愕听，胥动以言。朕取成於心，请命上帝，屏斥邪言，乃诏有司，允徒趋事。以崇宁四年乙酉三月戊戌朔二十有一日戊午，即国之南铸之。中曰帝鼐，后改为龙鼎，金二十有二万斤。镕冶之夕，中夜起视，炎光烛天，一铸而就。上则日月星辰云物，中则宗庙朝廷臣民，下则山川原隰坟衍，承以神人，盘以蛟龙，饰以黄金，覆以重屋。既而群鹤来仪，翔舞其上，甘露感于重屋，屋之下，不迁之器，万世永固。万物东作于时为春，故作苍鼎，后改曰育，以奠齐、鲁。万物南讹于时为夏，故作彤鼎，后改曰明，以奠荆、楚。平秩西成於时为秋，故作魁鼎，后改曰蕴，以奠秦、陕。平在朔易于时为冬，故作宝鼎，依旧，以奠燕、赵。西北之区为乾，物以资始，鼎曰魁鼎，后改曰健。西南之区为坤，物以资生，鼎曰阜鼎，后改曰顺。东北之区为艮，艮为终始，鼎曰牡鼎，后改曰龢。东北之区为巽，巽以申命，鼎曰风鼎，后改曰洁。于以赞天地之化，协乾坤之用，道四时之和，遂品物之宜，消水旱之变，弭甲兵之患，一夷夏之心，定世祚之永，非上帝博临宗庙眷祐，何以臻此？案：吴曾能《改斋漫录》卷十二云：崇宁四年，岁次乙酉，制造九鼎。制造官魏汉津状云：“承内降，铸造鼎鼐。内帝座鼐，如天之正毕之数。外有六围，若易之六爻之象。中叠五重，以应九五之龙，惟上九虚之。其五重，谨案帅旨，合用万年松化石并龙牙石，各一尺二寸为一重，用松石一块周围。第二围用龙牙石一块，亦用宝器捧。第三、第四围各用松石一块，亦高一尺二寸。第五围用龙牙石一块，如乾之六爻上九之爻。所有合用龙牙石并万年松化石，闻自皇祐閒西川取到，祗备造鼎。今见在城东南玉仙观内，有此石五段，松石三，龙牙石二，并堪充今津鼎中五围便用。伏望详酌，特赐指挥，下所属取索前来应付。”据魏汉津状，称皇祐閒西川取到，祗备造鼎。乃知仁宗朝已尝议造九鼎矣。《纪事本末》不载此状，《长编》於皇祐閒亦未载西川取松化石文，今姑附此，以备参考。程大昌《演繁露》卷六：崇宁四年，铸景锺，《大晟乐书》具载其制曰：“景锺垂则为锺，仰则为鼎，鼎之中，大为九斛，中声所极，九数退藏，则八斛有一焉。”） 

　　４、枢密院言：“鄜延路经略司奏，已收复银州，乞赐名，仍乞知州已下官属并从本司奏辟。”诏依旧为银州，除知州已差人，馀依奏。（《纪事本末》卷百四十。原注：《本纪》三月戊午复银州，与《实录》同，诏旨无之。收复银州，《实录》极不详，须寻陶节夫》事迹修入。蔡绦《史补》云：收复银州，百僚入贺，虏使不肯就列。按收复银州乃三月二十一日，虏使见在四月四日，此必绦妄说。初草十二月二十九日敕枢密院劄子；鄜延路经略司奏，进筑银州自三月五日下手，至九月毕工。勘会到一行官属，分立等第，并乞优与推恩。数内丞制张祖宁奉旨与转一官，此月日当考。陶节夫《家传：乙酉春，夏人又点集，与本路绥德军相对，久之，谍者言；“夏人引其兵东矣。”先公议出师，城银州，官属皆不愿从，至有引永洛事争者。又曰：“夏人东出，不过至麟府，此去不逾旬，奈何？”先公曰：“我计之熟矣，夏人必西趋泾原，诸君不我从，我当以二子与士卒同死生。”遂选耿彦端为都统制，而二子从之云云。疾驱至银州，夏众来拒者犹万人，我师即陈，一击而败，遂城之，五日而筑毕。夏人果趋泾原，扰萧关筑事；洎闻城银州，引兵来争，城成已几月矣。至城下顾瞻，无可奈何而退。绍圣间，吕惠卿帅延，朝廷有意取银州，惠卿难之。至是朝廷嘉先公计之审，取之易，无横费而成此茂功。西上邠门使、廉州防奭使、权发遣保安军耿彦端，西上邠门使、忠州防奭使、知威德军杜大忠，朝请郎、新提举鄜延路弓箭手陈豫，降授内殿崇班、新知银州王舜臣，朝散郎、权陕西路转运判官钱昂等十一人，各迁一官，赏收复银州功也。） 

　　５、己未，龙图阁直学士、鄜延路经略安抚使陶节夫迁一官，改枢密直阁学士。（《纪事本末》卷百四十。） 

　　《续宋编年资治通鉴》：三月，置青海马监。案：《宋史?本纪》作丙寅日。《编年备要》云：时马政不修，河东转运使洪中孚请於三路给地养马，於是令青海之侧置马监蓄牧。

