<!-- { "loadSidebar": true } -->
　　５、壬午，臣僚上言：“伏以方田之制，即《周官》土均之法也。辨五物九等，制天下之地征，盖所以均之，非所以增之也。访闻京西南路将方田十等并作五等，又欲以河南府比附轻重。地有肥瘠，田有等差，则赋有轻重，岂可一概比附而增之也？况诏书方田之意，止欲均其税赋。今乃於额外增添，多至数倍，至今民间词诉不绝，渐至逃移，非经久之策。所有今来张徽言建议，乞不施行。”诏依，（案：《宋史石公弼传》：公弼谓：“徽言掊克重敛，民何以堪？”诏罢之。） 仍以徽言送吏部与合入差遣。（《纪事本末》卷百三十八。案：《文献通考》卷五载：河北西路提举常平司奏：“所在地色极多，不下百数，乃至均税，不过十等。第一等虽出十分之税，地土肥壤，尚以为轻；第十等只均一分，多是瘠卤，出税虽少，犹以为重。若不入等而依条只收柴蒿钱，每顷不过百钱至五百。既收人等，但可耕之地便有一分之税，其间下色之地与柴蒿之地不相远，乃一例每亩均税一分，上轻下重，故人户不无词诉。欲乞依条据土色分外，只将第十等之地再分上、中、下三等，折亩均数，谓如第十等地每十亩合折第一等一亩，即第十等内上等依元数，中等以十五亩，下等以二十亩折地亩之类是也。”诏诸路行其法。） 

　　《续宋编年资治通鉴》：以何执中为左仆射。太学生陈朝老上书言：“陛下即位以来，五命相矣：有若韩忠彦之庸懦，曾布之污赃，赵挺之之蠢愚，蔡京之跋扈。今复相执中，何为者耶？是犹以蚊负山也。”案：《宋史·本纪》：辛巳，以何执中为特进、尚书左仆射兼门下侍郎。毕《通鉴》朝老上书在庚寅日。《通鉴续编》云：执中一意谨事蔡京，遂代为首相。陈朝老诣阙上书曰：“陛下知蔡京之奸，解其相印，天下之人鼓舞，有若更生。及相执中，中外黯然失望。执中虽不敢肆为非法，若蔡京之蠹国害民，然碌碌常质，初无过人。天下败坏至此，如人一身脏腑受沴已深，岂庸庸之医所能起乎！执中夤缘攀附，致位二府，亦以大幸。遽俾经体赞元，是犹以蚊负山，多见其不胜任也。”疏奏，不报。《宋史何执中传》：赐第信陵坊，以为浅隘，更徙金顺坊甲第。建嘉会成功阁，帝亲书钜额以示宠。执中与蔡京并相，凡营立皆豫议，略无所建明。及张商英为相，恶其出己上，与郑居中合挤之。

　　１、七月（案：钱大昕《朔闰考》：是月甲辰朔。甲寅，复安化军节度副使张商英为通议大夫，提举玉局观。《纪事本末》卷百三十一。） 

　　１、八月（案：钱大昕《朔闰考》：是月癸酉朔。） 丁亥，诏：“马政近经分拨所降指挥不相照应，今后应缘马事，可依崇宁二年正月二十四日指挥，并隶枢密院。”（《纪事本末》卷百三十八。案：《宋史兵志》十二云：元丰六年，手诏枢密院：“牧马重事，宜得左右近臣以总其政。令枢密院都承旨张诚一、副承旨张山甫经度制置，权不隶尚书驾部及太仆寺。有当自朝廷处分者，枢密院主之。”又云：熙宁中，诏旧属群牧司者，专隶太仆寺，直达枢密院，不由尚书省及驾部。至崇宁中，始诏如元丰旧制。） 

　　２、己丑，诏：“学校法度已见完备，惟在奉行，可令诸路提举学事司检察州县，如稍有懈弛及辄有妄议，按劾以闻，当议重责。”（《纪事本末》卷百二十六。） 

　　１、九月（案：钱大昕《朔闰考》：是月壬寅朔。庚戌，诏：“广南东路英、连等六州铸钱院只铸夹锡并小平钱，更不兼铸当十钱。”《纪事本末》卷百三十六。） 

　　１、十月（案：钱大昕《朔闰考》：是月壬申朔。） 庚寅，引进使、耀州观察使、带御器械、专切提点陕西等路解盐王仲千言：“契勘解盐旧法，岁收盐三十四万六千九百一十五席一百八十斤为额。昨自措置后来，大观二年种收新盐三十八万一千五百八十八席二十二斤，并大观三年种收三十五万三百九十四席一百七十一斤，连并二年，敷过旧额。欲乞先次通行西京、河阳、汝州，仍每岁更支盐三万席，通见支陕西等路盐数共二十三万席为额，候将来种收大段增广别具奏，乞通展旧法解盐地分。”从之。（《纪事本末》卷百三十七。） 

　　《续宋编年资治通鉴》：夏六月至冬十月不雨，江、淮大旱。案：毕《通鉴》云：是岁，江、淮、荆、浙、福建大旱，秦、凤、阶、成饥，发粟振之，蠲其赋。《东都事略·黄葆光传》：他日，因入对，徽宗以旱乾为忧。葆光退而上疏曰：“陛下德足以感人，而忧勤祗慄，检身致治，无所不至，而不能感召和气，此臣之所以不能无疑也。臣尝仰观天意，俯察人言，旁考古今，君臣相与之际，求其所以致阴阳之变者。然后喟然曰，人君有屈己逮下之心，而人臣无柔顺报上之意者，能致阴阳之变；人君有慈惠恻怛之心，而人臣无柔顺钦承之意者，能致阴阳之变。陛下恭俭敦朴，以先天下。师臣蔡京侈大过制，非所以明君臣之分；陛下以绍述为心，京所行乃背元丰之法。陛下随宜损益，追崇先烈，京强悍自专，不肯上承德意。兼太宰郑居中、少宰余深依违畏避，不能任天下之责，此天气下而地不应，大臣不能尚德以应陛下之所求者如此。”疏入，罢知立山县。

　　又：冬十月，大雨，震电。案：《宋史五行志》：十月戊申，京师大雨雹。薛《通鉴》作癸丑，据《朔闰考》，是月壬申朔无癸丑日，毕云薛日误，良是。

　　又：甘露降尚书省。案：李《十朝纲要》云：十一月壬子，甘露降尚书省、左仆射左右丞厅及制敕院。上作诗，赐执政以下。《宋史五行志》：三年冬月，甘露降于尚书省及六曹，御制七言四韵诗赐执政已下。其后内自禁中及宣和殿、延福宫、神霄宫，下至三学、开封府、大理寺、宰臣私第，皆有之，岁岁拜表称贺。吴曾《能改斋漫录》卷十云：大观三年十一月壬子，尚书省甘露降。御笔以中台布政之所，天意昭格，致此嘉祥。因成四韵，以记其实，赐执政而下，云：“政成天地不相违，瑞应中台赞万机。夜浥垂珠濡绿叶，朝凝润玉弄清辉；仙盆云表秋难比，丰草霄零日未稀。木自君臣俱会合，更嘉报上美能归。”据《四史朔闰考》，是月辛丑朔壬子乃十七日。

　　１、十一月（案：钱大昕《朔闰考》：是月辛丑朔。） 丁未，太常寺言：“被旨天文、算学合奉安先师并配享，从祀绘像，未合典礼，可令礼官讲究以闻。臣等切详黄帝获宝鼎，迎日推策，举风后、力牧、常仪、大鸿以治民，顺天地之纪、幽明之占、死生之说；使大挠造甲子，隶首作算数，容成综之，所以考定气象，建五行，察发敛起，消息正闰，馀其精粗显微，无不该举。今算学所习天文、惓算、三式、法算四科。其术皆本於黄帝，宜尊黄帝为先师，而以其时之臣风后、力牧、大鸿、大挠、隶首、容成、臾区、常仪为配飨，又以后世精於数术者，随其世次，分绘两庑，以为从祀。今具下项风后、力牧云云已上七十人，今欲拟从祀。”（《纪事本末》卷百三十五。原注：云：此据诏旨并三月十八日所书。《实录》皆不书三月十八日已用孔子为先师，吴时云云可考，恐此奏合在三月十八日以前，诏旨误编入此，或移著彼，庶先后不差，须考详云。案：《通鉴续编》云：风后等八人为配享，巫咸等七十二人为从祀。《纪事》三月十八日载张邦昌定从祀人，自风后至隋卢太翼六十六人，兹云七十人，数均不合。以《容斋三笔》核之，盖六十六人中有风后而无力牧、太鸿，《纪事》删节无。考李《十朝纲要》云：以黄帝为先师，以风后、力牧等八人为配享；又以后世精于术数者，自巫咸、箕子至后周王朴等七十人为从祀。又《玉海》卷一百十二：大观三年十一月，算学尊黄帝为先师，风后等配飨，商巫咸至周王朴七十人从祀。） 

　　２、己巳，太师、中太一宫使、魏国公蔡京守太师致仕，仍提举编修《哲宗皇帝实录》，进封楚国公，其请俸并杂给人从等，并依旧朝朔望；大朝会许立宰臣班，馀依故事。又诏：“蔡京合得致仕恩泽外，长子显谟阁直学士、承议郎、提举醴泉观攸除枢密直学士，次子宣义郎儵除直秘阁，馀依故事。”侍御史毛注言：“孟翊妖奸，以天文惑众。尝献京诗，言涉不顺，京辄喜而受之，因以献《易书》而赐官，卒致诋诬以冒重辟，而京不复愧况。张怀素恶逆，以地理惑众，京熟与之游从。京妻葬地卜日，怀素主之。尝同游淮左，题字刻石，后虽阴令人追毁以掩其迹，而众所共知。以至尚书省事多不取旨，直行批下，以作陛下之威；重禄厚赏，下结人心，以作陛下之福。林摅跋扈之党，而置之政本之地；宋乔年奸雄之亲，而置之尹京之任。考之以心，揆之以事，其志有不可量者。今并盘旋辇毂，久而不去，其情状已可见矣。”（《纪事本末》卷百三十一。） 

　　１、十二月（案：钱大昕《朔闰考》：是月辛未朔。） 戊子，提举玉局观张商英为龙图阁学士、知杭州，乘驿赴阙。（案：《乾道临安志》：大观三年十二月癸酉，以通议大夫、提举成都府玉局观张商英知杭州，乘驿赴阙。与此差十六日，必有一误。） 诏：“比阅哲庙实录，见商英绍圣初，力排元祐奸恶，迹状甚明，具载信史。昨崇宁初，止缘与大臣议论不合罢政，迹其本心，实非朋党，虽已出籍，自今仍不得依元祐党籍人体例施行，并有是除命。”（《纪事本末》卷百三十一。案：《玉海》卷四十九：大观四年，张商英撰《神宗政典》六卷三十篇。宣和七年六月十四日，《七朝宝训》书成。） 

　　２、辛卯，吕惠卿复资政殿学士。（《纪事本末》卷百三十。） 

　
卷二十九

　

　　徽宗

　　△大观四年（庚寅，一一一○） 

　　１、正月（案：钱大昕《朔闰考》：是月庚子朔。） 癸卯，诏：“钱与物同，少则贵，多则贱。当十钱法行之方定，今铸而不绝，源源而来。钱数既多，法随而弊，私铸复兴，混淆无别，其法必坏，非长久之术。旧铸钱监并依旧额止鼓铸小平钱，其后降指挥，改铸当十钱数等并罢；京畿、大观东监，亦闻无物料，可罢；新置河东、河北、陕西诸监鼓铸当十铜钱夹锡钱可罢。铸当十铜钱外，仍尚书省取索。如新边无铁炭、不可鼓铸去处相度减罢外，有合存留者，拟定将上取旨；恐愚俗无知，将谓不行当十钱，故有鼓惑群听，仍令开封府立法行下。”《纪事本末卷》百三十六。

