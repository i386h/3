<!-- { "loadSidebar": true } -->
　　又胜捷军叛讨平之。初，胜捷军统制官张思正与金人遇於河北，而溃至大名府，宣抚使李弥大斩思正以徇，不能抚众，众皆不自安。又闻童贯已诛，有大校李福者，为首遂掠青、淄间，胁从至四万人。弥大遣裨将韩世忠击之，追至临淄河，临阵斩福，馀弃甲而遁。世忠单骑入其军曰：我辈皆西人，平生惟杀番贼，几曾作贼邪？官家使我招汝，若能降，悉赦汝罪。皆拜而请命，遂降之。案：童贯辛卯伏诛，而胜捷军丙戌已平矣，则胜捷之叛必在童贯未诛之前。此云闻童贯已诛，恐误。

　　又杨时言：宣仁皇后保祐哲宗，枉被诬谤，久而未明，乞行政典。上从之。案：李《十朝纲要》：七月丁亥，诏侍从官共议改修宣仁皇后谤史。《宋史·本纪》、薛应旂、毕沅《续通鉴》、徐乾学《后编》并同。

　　１、八月（案：钱大昕《四史朔闰考》：是月甲午朔。） 庚申，遣刑部尚书王云使斡离不军，应道军承宣使曹曚副之，许以三镇税赋之数。（《纪事本末》卷百四十五。案：《靖康要录》载此在八月二十六日，以甲午朔推之，二十六日乃己未，较此先一日。李《十朝纲要》：是月乙卯，遣礼部尚书王云使金国，以閤门舍人马识远副之，至庚申，又遣使金。即此事也。《宋史·本纪》、徐乾学《后编》并系王云使金於乙卯，王宗沐、薛应旂、毕沅《续通鉴》并系庚申，与此同。《靖康前录》称，云自金还，已与金人议定，竟为吴敏所沮。然吴敏罢职在是月己未，前庚申一日，不应罢职后复能沮议。盖前经出使许以三镇税赋，而吴敏沮之，至是吴敏罢职，云乃复使金耳。《宣和录》载是年七月望日，致书金人，许以三镇税赋。可知王云之使先已往复数次矣。本书二月辛酉载王云、曹曚使虏，议以租赋代割地之约，尚不止此一行也。今附载《宣和录》二书及《靖康前录》於此。《宣和录》：七月望日，致书与金人粘罕云：“大宋皇帝致书与大金国元帅，比因专使，常以布书，具载悃诚，想加通亮。但以三镇之民，怀土顾恋，以死坚守，虽令不从，遂致宿师，引日已久。重惟兵民，各为其主，困於暴露，深可悯伤！是用欲以三镇税租，纳充岁币，既不失通和之议，抑亦为长久之图，谅惟仁明，必能矜察。已遣使大金皇帝及皇子郎君，今再命单车，复陈本末，愿加聪听！有少礼物，具於别幅。秋暑尚炽，更希保护。”又致书斡离不云：“大宋皇帝致书大金国皇子郎君，比常布问，具致悃诚。近因使介之旋，犹详敦好之意，但以三镇之民，怀土顾恋，虽令不从，以致宿师，引日已久。重惟兵民，各为其主，困於暴露，深可悯伤！是用愿以三镇租税，纳充岁币，方昭大信，谅不受於閒言；将究远图，岂是生於细故！成长利於两国，在仁人之立谈，想惟英俊，必能体亮。已遣使大金皇帝及大金国相元帅，令再命单车，复陈本末，愿加聪察！有少礼物，具如别幅。秋暑尚烦，更希保护。”《靖康前录》云：先是，朝廷以姚古、种师中、黄迪败衄，乃遣王云入使金国，至是日，云至阙奏上皇，言金人亦颇厌兵，只要三镇税租，效关南十县旧例，限半月，复到燕山，仍要坐到税租岁计银绢数目，及要三道使命往三处诏谕，从所请，即便解兵，仍不得爽约。云日夜奔驰，凡六日至京。具奏，上大喜，顾问群臣可否？云与太宰吴敏素不平，遂沮云请。朝廷既不从云请，遂差云出知邓州。云再三论列利害，言：“朝廷既尝许三镇，誓墨未乾，岂可变盟？今斡离不俯从云言，云中国非金人所处之地，譬犹吞舟之鱼，荡而失水，则蚁能害之；吞车之兽，介而离山，则蚁能咬之，盖居非其所也。然贵朝所以欲三镇二十州者，虽得其地，不过租税而已，不若效关南地，令南朝岁上税租，此万全计也。云数请求，乃肯从说，愿相公熟议。”敏曰：“斡离不既与圣上立盟，回戈之后，反陷隆德，掠我子女，焚毁庐舍。是金人先已渝盟，三镇不与，固已宜矣。”云曰：“云尝语此於斡离不，斡离不云：‘粘罕本我之后军，后来应军期，所过州县不服，即攻隆德府，过泽州，粘罕未知两国讲好，后既得我令旨及贵朝移文，即便北去太原专候交割之使。虽閒有劫掠之事，乃逻卒耳，两国必欲讲好，小事勿论。虽税租之请，自有簿籍，早上其数’。云即还朝。”敏曰：“公为中国臣子，坚为夷狄邪？主上已尝降诏谕天下。”百端沮云。不报。此皆吴敏未罢以前而二月辛酉以后事也。） 

　　《续宋编年资治通鉴》：八月，召李纲，以种师道代之。纲为宣抚，而副使刘韐、制置使解潜、察访使张灏、勾当公事折彦质等皆承受御前处分，事得专达。纲奏上以节制不专，恐误国事，虽降指挥约束，而承受专达自若也。兵出少衄，纲谓分路进兵，贼以全力制吾孤军，不若合大兵，由一路进。会范世雄以湖南兵至，即荐为宣抚判官，方欲会合亲率师讨贼，而召还矣。师道被命，无兵从行，及次河阳，虏使王汭自燕来，师道闻虏必再举入寇，亟拜疏请幸长安，大臣以为怯。未几，召还，命刘韐代之。韐未及行，复命范讷代韐。案：《靖康要录》：是年九月十九日，诏李纲罢宣抚使，以观文殿学士知扬州。以甲子朔推之，十九日乃壬午也。《北盟会编》亦同。而此书在八月，《十朝纲要》在八月丙申，均与《要录》不合。《靖康传信录》云：上命种师道以同知枢密院事，守本官致仕。行至封邱县，得尚书省劄子，有旨，除观文殿学士、知扬州。自召还至除知扬州，相去多日。盖《纲要》记召还之日，而《要录》所记乃除知扬州日耳。《宋史·本纪》、王宗沐、薛应旂、徐乾学、毕沅诸《鉴》亦并书八月丙申召李纲还，而书九月戊寅李纲出知扬州，惟《东都事略》仅於九月戊寅书李纲罢。自据其出知扬州日言也。又案李《十朝纲要》，刘韐代种师道系於是年九月壬辰，而《三朝北盟会编》，十月三日乙未，种师道以疾召还京师。后《纲要》三日。《北盟会编》云：是时师道已在郑州疾笃，昏塞复苏，部曲请留，公曰：“念临轩之语，忍不进邪。”抵河阳，疾甚，朝廷闻之，急召还，宣医弗辍。据是则师道之还，实因疾笃，非有他故也。《宋史·本纪》、薛应旂、毕沅《续通鉴》、徐乾学《后编》并书十月丙午，召种师道还。后《纲要》十四日。

