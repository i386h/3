<!-- { "loadSidebar": true } -->
　　时肃王及康王居京师，上退朝，康王入，毅然请行，曰：“虏必欲亲王，自为宗社大计，岂应辞避！”即以为军前计议使，令张邦昌、高世则副之。上命引王诣殿阁，见宰执。李纲云：“大金恐南朝失信，故欲亲王送到河，亦无他。”王正色云：“国家有急，死亦何避！”闻者悚然。（《纪事本末》卷百四十五。案：京城搜括金银，《靖康要录》自正月十日以后屡有诏旨，今并附载於此。《靖康要录》：正月十日取旨，大金国重兵攻打京城，欲尽行杀戮，般取财物。朝廷以生灵为念，遣使议和，只要金银犒设，人马方肯退回。朝廷将应於官司库务见在并文武臣僚之家金银应付外，尚未敷数。今来事不获已，理须权宜措置，庶免吾民肝脑涂地。可应在京士庶之家，将现在金银权行借用，限日下於左藏库送纳，如有隐漏藏匿，并籍没家财，仍许入告，以所藏之物，给半充赏；如纳数多，当议量度於文武官内安排，举理选限，不碍正法，理为官户，注授优便差遣。十二日圣旨：令张道济於内事之家，共取银五百万两，金一百万两，仍差何卤、周文懿，开封府拘收童贯、蔡京诸人，仰差唐重、谢克家、李擢、师骥，於蔡京、童贯、何执中、郑伸、高俅、王宪、彭端、刘宗元等家并其馀戚里，所有金银并行直取，日下於元丰库送纳。若敢徇情隐庇，或转为藏隐，许诸色人告，给半充赏；隐藏之人，并行军法。又御笔：“将赵元奴、李师师、王仲端及曾祗应於娼优之家，并袁陶、武震、史彦、蒋翊、郭老娘逐人家财籍没，并内侍省官、道官、药官曾经特赐金银许系金带人，及杨球、张补、姜尧臣、李宗宝、张师宝、李宗振、宋晖、董庠金银，并仰聂山、何卤、周懿文、李光只令直取。”十五日圣旨：“应有官无官诸色人，曾经赐金带，并自陈纳官。”十七日，殿中侍御史李擢奏，乞依近降指挥，士庶纳金银数多者，先授以官，非特示民以信，亦可激切来者，奉圣旨依奏。由是百姓王宜、王革以下推恩有差。二十日，专领收簇大金国犒军金银所面奉圣旨：大金国兵马围京城，其势甚急，朝廷为宗社生灵遣使议和，须籍金银币帛，以结盟好。金国要金五百万两，银五千万两，今来所敛金银，上自宗庙、宫禁、乘舆、服饰之物，尽行戋刂刷，止得金三十馀万两，银一千二百馀万两，尽数津致前去。大金为见其数未足，复遣使臣谕意，难为退军，兼恐兵众犒赏不均，必致怨怒，却来攻城，男子尽杀，妇人驱虏，屋宇焚烧，金银钱物，竭底将去。今来计无所出，遂将前后黄榜并行拘收，别出榜文，训谕朝廷迫切之意。仰自今月二十一日为头，应执政、侍从官、宗室、外戚将在家所有金银，尽数赴逐库送纳外，其馀士庶诸色人，并仰於两日内，罄所有金银，立便送官；如有藏匿寄付送纳不尽之数，限满，并许诸色人告论，虽於许相容隐之人，亦许陈告，并以所告之数三分之一充赏，告及金万两、银十万两除告赏外，仍与成忠郎；金一千两，银一万两，除赏外，与承信郎。如亲邻知情不告，告而不尽，并与同罪，籍没家财；诬告不实，以其罪罪之。今来所降指挥，事出急切，若因金银不足，和议不成，遂致家族不保，虽有财宝，何所用之！仰士庶体认朝廷忧民忧国之意，疾速前来送纳，俟事定日，等第推恩；如敢故违者，并行编配，所有金银绫绢免纳，州南赴左藏库，州北赴元丰库，州东茶场，州西榷货务交受。二十三日圣旨：“假到士庶金银，令拘收籍没王黼、李彦等房廊住宅田上及户绝田产给还，愿空名官告补度牒紫衣师号者听。”） 

　　１６、丁丑，宰执进呈金人所须之目，李纲力争，以谓：“尊称及归朝官如其所欲固无害，犒师金币，其数太多，虽竭天下亦不足充，况都城乎！当量与之。太原、河间、中山，国家屏蔽，号为三镇，其实十馀郡地险阻皆在焉，割之何以立国！又保塞，翼祖、顺祖、禧祖陵寝所在，子孙奈何与人！至於遣使，宰相当往，亲王不当往。今日之计，莫若择使与之熟议，道所可不可者，金币之数，令有司会计。少迟之，大兵四集，彼以孤军入重地，势不能久留，必求速归，然后与之盟，彼且不敢轻中国，其和可久也。”（案：《续宋编年资治通鉴》云：种师道及姚平仲以泾原、秦凤路兵至，请缓给金帛，禁游骑不得远略，俟归扼而歼诸河，女真岂知有孤军入人境而善其归乎！） 宰执皆谓：“都城破在朝夕，肝脑涂地，尚何有三镇，而金币之数皆不足较也。”上默然，纲因求去，（案：《靖康传信录》云：上为群议所惑，默然无所主，凡争逾两时，无一人助余言者。余自度力不能胜众说，因再拜求去，曰：“陛下擢臣自庶僚，不数日与大政，臣亦受而不辞者，徒以议论或有补万分之一。今与宰执异议，不能有所补，愿还庶僚，以安愚分。”） 上慰谕曰：“不须如此，卿第出治兵，益固城守，恐金人款我，此徐议也。”纲复曰：“金人所须，宰执欲一切许之，不过欲脱一时之祸，不知他日付之何人，能为陛下了此？愿更审处，恐后悔无及。”朝廷即以誓书往，所求皆与之，以李邺、高世则为送伴使、副。纲尚留三镇诏书不遣，几少迟延，以俟勤王兵集，徐为后图也。（《纪事本末》卷百四十七。康王既受命，日趣行曰：“此岂可缓耶！”世则乞备亲王仪卫，稍重事体，若示以弱，益为虏所轻侮章。不报。《纪事本末》卷百四十五。） 

　　１７、庚戌，张邦昌从康王诣虏营，自日午至夜分始达。时胡骑交驰，王意气閒暇如平日。李邺、高世则斋和议书，送伴萧三宝奴等同行。时四方勤王之师踵至，日或数万人，四壁各置统制官纠集，给刍粮，授器甲，立营寨，团队伍，皆行营司主之。（《纪事本末》卷百四十五。案：李邺等所斋和议书，与十五日斡离不回奏并书，并载《三朝北盟会编》，今附录於此。朝廷和议誓书云：“契勘太上皇与大圣皇帝浮海结约，欲卜万年。偶因手诏平山张觉招纳叛亡，至使欢盟变为兵革，遂致大金数路兴师。今大圣皇帝次子郎君先及京城，事至於今，虽悔何及？专差知枢密院事李纲等赴议军前，引过乞和。正月十日，迺承计议使高允、张愿恭？到文字，大开容引，备谅肫诚，救拯生灵，惇结盟好，载惟恩义，深剧感悰。今戒攸司，悉从定约。太上皇与大金大圣皇帝及今皇帝，义同兄弟，今来回书，当依契丹旧例，礼从伯姪施行。已许放黄河，更不为界。可太原、中山、河间府一带所辖县镇分画疆土。其係大金后，比至立了疆界，屯兵已前，於内别有变乱处所，当朝自应管擒制交送，至於尺土一民，不令侵犯招纳。若是三府以南州军，犬牙出入不齐去处，临时两平兑易。应自亡辽播越之时，北界流离而来，并系大金叛亡诸职官工匠教坊百姓，除元不曾到并已死外，应见在并尽数遣还；在京令随前去，在外接续发遣，一无停匿残害错失。除自来合交金银疋帛并杂物折纳，决无粗恶愆期。斯言之信，金石不渝。有违此誓，神殛无赦，宗社倾覆，子孙不享。所有其馀该载不尽合约事件，并依前立誓书施行。远冀英怀，永同重誓。伏惟照察。谨白。”十五日，斡离不回奏曰：“大金都经略处置使、两路都统制斡离不，正月十四日大宋皇帝遣使降到誓文，大开详审，推见圣意，勇於改悔，求践旧好，叙定兄弟之义，卜於万代，更不渝变，斯乃社稷生灵之福也。当司深为感切，遽解重围，收聚兵马，钤束将校，更不令驱虏杀戮。既复旧约，欲成长久。窃虑岁输物稍多，难以经远施行。兼奉宣命，若能悔责，委酌中理会，今减放一百万贯，常年只纳一百万贯文折物，并银二十万两，绢三十万疋。仍为今年分拨疆土事忙，直候来年正月依应旧例交纳。如交割结绝之后，苟有违变，神明得殛，俾坠其师。伏乞照察。谨奏。”书曰：大金皇子都经略处置使斡离不上书於大宋皇帝阙下：“今月十四日，赐到誓书暨皇弟康王并少宰一员至，仰体圣慈，深增倍喜。事苟不然，其如社稷生灵何？今既转祸为福，重践欢好，惟望贵朝不失农事，早令当司兵马无稽驻泊，益彰至德。当司已钤束逐处军兵，更不令驱虏杀戮。所有国书再立盟约，乞赐尽言，遣差使径将来诣当司，特凭发遣赴阙。即日一见康王，便如兄弟相次，事过遣还，愿勿忧疑。更有但係亡辽契丹、奚、汉、渤海杂类人等，无令劫掠伤民，早为交割。本月十一日夜，南方天气赤，直至天明，详其分野，正临都邑。能尽至诚，敦大信，反身修德，必抵消禳。缘念义同一家，别白奏达。谨上。”） 

　　１８、辛巳，虏陷阳武县，知县事蒋兴祖死之。（《纪事本末》卷百四十五。案：“阳武”，原本误作“汤武”。《宋史·地理志》有阳武县，属京畿路开封府，无汤武县。《宋史·本纪》亦作“阳武”，今据改。） 

　　１９、壬午，统制官马忠以京西募兵至，遇金人於顺天门外，（案：《靖康传信录》、《靖康要录》，并作郑州南门外。） 乘势击之，杀获甚众。范琼将万骑自京东来，营於马监之侧，王师稍振。初，勤王师未集，虏气骄甚，横行诸邑，旁若无人，解甲下鞍，谓无与为敌。至是始惧，游骑不敢旁出，自京城以南，民始奠居矣。（《纪事本末》卷百四十五。案：《靖康要录》、《十朝纲要》并击此事於是月十八日，乃甲申也，较此后二日。《三朝北盟会编》在二十日丙戌，较此后四日。《宋史·本纪》、薛应旂《通鉴》亦并在甲申，与《纲要》同。） 

