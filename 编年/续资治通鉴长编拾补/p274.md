<!-- { "loadSidebar": true } -->
　　１、二月，（案：《四史朔闰考》：是月丁酉朔。） 丁酉，李纲、郑望之至虏营，金先遣纲归。是夜，宣抚司都统制姚平仲率步骑万人劫金寨，以败还。初，种师道以“三镇不可弃，城下不可战。朝廷姑坚守和议，俟姚古来，兵势益盛，军中共议自遣使人往谕金，以三镇系国家边面，决不可割，宁以其赋入增作岁币，庶得和好久远。如此三两还，势须逗遛半月。重兵密近，彼不敢远去劫掠。孳生监粮草渐竭，不免北还，俟过河，以骑兵尾袭。至真定、中山两镇，必不肯下。彼腹背受敌，可以得志”。会李纲主平仲之谋，师道言卒不可用。（案：此云李纲主平仲之谋，误也。纲期於二月六日举事，而平仲先期於初一日行之，而败似不得归罪於纲矣。《靖康传信录》述之颇详，其略云：期即分遣兵以二月六日举事，盖阴阳家言是日利行师，而姚古种师中之兵亦将至故也。约已定，而姚平仲者，古之子，屡立战功，在道君朝为童贯所抑，未尝朝见，至是上以为骁勇，屡召对内殿，赐予甚厚，许以成功当有节钺茅土之赏。平仲，武人，志得气满，勇而寡谋，谓大功可自有之。先期於二月一日夜，亲率步骑万人，以劫金人之寨，欲生擒斡离不者，取今上皇以归，虽种师道宿城中弗知也。余时以疾给假卧行营司，夜半上遣中使降手笔曰：“平仲已举事，决成大功，卿可令行营司兵出封邱门为之应援。”余具劄子辞以疾，且非素约兵不预备。斯须之间，中使三至，责以军令。不得已，力疾会左右中军将士，诘旦出封邱门。据此，则平仲举事，纲固不及知也。赵牲之《中兴遗史》云：上问兵期，师道请过春分节，上以为缓，乃密遣平仲及杨可胜等取二月丁酉出兵劫摩驼冈大寨。可胜奏曰：“此行决危，又恐失国家遣亲主宰相和议之信，臣欲作奏检藏怀中，具言臣不候圣旨往击贼。”上许之。是日也，用术士楚天觉溇择劫寨之日，漏语於数日之前，都人户户知之，又植三大旗於开宝寺，皆书为御前报捷字，仍於封邱门上张御幄以俟车驾临受俘获，都人填溢於衢路，颙待捷音。平仲、可胜等以兵七千出城，金人空其寨，伏铁鹞子兵以掩官军，平仲等大败，可胜被执。据此，则师道尤无罪也。） 平仲，古之养子也。上以其骁勇，屡召对内殿，赐予甚厚，许以成功当授节钺。（案：《靖康要录》：平仲尝从童贯平方腊，回京师，滉大杀获魔贼之多，大臣信其说，意谓以杀金人如魔贼。） 平仲意欲夜叩金营，生擒斡离不，奉康王以归，而其谋泄，未发，数日行路，及金人皆知之，金先事设备，故反为所败。（案：《续宋编年资治通鉴》云：杀伤相半，杨可胜死之。师道复言：“劫寨已误，今再遣兵攻之，亦一奇也。”邦彦畏懦不果用。） 时康王及张邦昌留金营，斡离不请相见，帐前立本朝旗帜数百面，又俘金将校数十人以责邦昌，邦昌云：“此非朝廷意，恐四方勤王之师，各奋忠义自结，实为此举耳。”斡离不曰：“谓我贼耶，安得如许！其众相公但可诿谓朝廷不知耳？”良久，罢遣归所。馆有韩鲁太师者，传斡离不语，独止郑望之曰：“侍郎首来议和者，今当往都统国主营。”（案：陈桱《通鉴续编》谓送郑望之等於粘没喝营，误也。都统国主当别是一人，粘没喝即粘罕，称国相，不称国主。） 因导之北行，穿营栅，屈曲可六七十里，始至立寨处，其实不出一二十里，故为迂回，以示众盛。夜后始至，与国主相见，尽彻从者，以刀仗夹卫而入。既见，国主曰：“侍郎首传和议，今顾以兵相加，侍郎逭不得一死，姑实言朝廷所以用兵者何？”望之曰：“使人如前知朝廷用兵，岂肯出城犯死！”国主曰：“然，则果何人？”望之曰：“以为勤王者自出意耶。万一朝廷所命，则使者为欺大国；若直谓朝廷命之攻耶，万一勤王之师实为之，亦为欺大国；若以实言，即真不知耳。今人墙壁外事，耳目不接，尚不能知，何况身在郊外，岂能知用兵者主名哉？”国主辞色稍定，徐徐问劳望之，且曰：“侍郎休矣，明朝相见。”翌日，望之回斡离不寨，其下惊曰：“公顾得还耶？”张邦昌曰：“昨夕康王为公泣下，盖闻军中语，谓过（案：原本此下有阙，疑脱“都统”二字。上文云“侍郎首来议和者，今当往都统国主营”，下文云“君知都统营之危乎？”似此亦当云“都统营”。） 营非善意也。”少顷，望之从王汭乞归。汭曰：“公方主和，而兵从之，皇子大王疑君心，君知都统营之危乎？今幸脱彼，未可言归也。”

　　２、李纲会行营左右军将士，质明，出景阳门，勒兵於班荆馆、天驷监，分命诸将，解范琼、王师古等围。金骑出没，鏖战於幕天坡，斩获甚众。复犯中军，纲亲帅将士以神臂弓射却之。

　　３、上初满意平仲必成功，既而失利，宰执、台谏皆交言西兵勤王之师及亲征行营司兵为金所灭，无复存者，（案：《靖康传信录》：时姚平仲恐以违节制为种师道所诛，即遁去。而宰执、台谏閧然，为此言。） 上大震惊，有诏不得进兵。（案：《靖康传信录》：时斡离不遣使以为用兵特将帅所为，不出上意，请再和。宰相李邦彦於上前语使人曰：“用兵乃大臣李纲与姚平仲结搆，非朝廷意。”佥议欲缚余以与之，而使人反以为不可，金人复遣使来议和。） 遂罢纲尚书右丞、亲征行营使，以蔡懋代之。因废行营使司，止以守奭使总兵事，盖欲逐纲以谢金也。（《纪事本末》卷百四十五。案：李纲之罢，《宋史·本纪》及王宗沐薛应旂《续通鉴》并击於明日戊戌。《三朝北盟会编》，是月二日戊戌，有斡离不问劫寨奏书，正与同日。李《十朝纲要》书己亥，金人复遣使来议和。与《会编》差一日。） 

　　４、己亥，李纲诣崇政殿求对，既至殿门，闻罢命，乃退处浴堂待罪。蔡懋会问，行营司兵所失才百馀人，而西兵及勤王之师折伤千馀人，馀并如故。是夕，上降亲笔劳纲，赐白金五百两，钱五十万，且令吴敏谕复用之意，纲感泣以谢。（《纪事本末》卷百四十七。） 

