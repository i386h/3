<!-- { "loadSidebar": true } -->
　　２、庚戌，王厚、童贯率大军次湟州。诸将狃於累胜，多言青唐易与，宜径往取之，厚曰：“不然。青唐诸羌，用兵诡诈，若不出奇兵，分道而进，不足以张大声势，折贼奸谋。且湟州之北有胜铎谷，西南有胜宗隘，汪田、丁零宗谷，而中道出绥远关，断我粮道，然后诸部合势夹攻渴驴岭、宗哥川之间，胜负未可知也。”於是定议分出三路，厚与贯率中军由绥远关、渴驴岭指宗哥城，都护高永年以前军由胜铎谷沿宗河之北，别将张诫同招纳官王端以其所部由汪田、丁零宗谷沿宗河之南，期九日会於宗哥城下。是日，贯犹以诸将多言青唐易与为然，先趋绥远，用冯瓘统选锋登渴驴岭，候骑言青唐兵屯岭下者甚众，贯乃止绥远。（翌日，原注：初八辛亥。） 厚以后军至，始下渴驴岭。谿赊罗撒遣般次迎於路，窃觇虚实，劳而遣之，诫曰：“归语而主，欲降宜早决；大军至，锋刃一交，将无所逃矣。”般次还报，以为我军不甚众，初不知分道而进也。谿赊罗撒喜曰：“王师若止如此，吾何虑哉！”以其众据朴江古城。俄而闻三路兵集，遽退二十里。宗哥城之东，地名葛陂汤，有大涧数重，可恃而战，贼遂据之。是夕，中军宿於河之南鹞子隘之左，永年军於丁零宗谷口。（《纪事本末》卷百四十。原注：王厚奏：臣等依奉御前处分，统率大军，起离熙州前进，克复鄯、廓等处。自河州度大河，越巴金、邈川，今月七日至湟州城西下寨，一行人马平安。所有同措置边事童贯、统领前锋兵将冯瓘等先次前进，於当日至绥远关下寨。寻准童贯公文，据洮东安抚冯瓘申，今月初七日巳时，统领选锋人马已占据渴驴岭右，勘会诸路兵将并到湟州会合。臣见统率继续前去措置宗哥一带事务，逐旋具状奏闻次。贴黄：及凿童贯关报称，渴驴已占据了当，别无贼马，已指挥冯瓘审择地利下寨，明远斥候，过作提备。又贴黄：契勘今来诸路兵将会合湟州，势不可久留，不惟坐费粮食，兼节次探到事机，不可少失机会。已分遣高永年统制一头项，取湟州北、临宗之东胜铎谷；张诫统领一头项，由丁零宗谷；臣与童贯统率冯瓘等，自渴驴岭前去，至宗哥会合，才候到宗哥相度事势前进青唐次。） 

　　３、壬子，王厚、童贯遣选锋五将前行，中军渡河而北，继高永年之后，张诫夹河而行。日未出，至贼屯所。贼众五六万人据地利列陈，张疑兵於北山下，其势甚锐，而厚命冯瓘统选锋五将与贼对阵，王亨统策选锋继其后。永年驰前视贼，未知所出。厚谓童贯曰：“贼以逸待劳，其势方<火歆>。日渐高，士马饥，不可少缓。宜以中军越前军，傍北山整陈而行，促选锋入战，破贼必矣。”既行，谍者言：“谿赊罗撒与其用事酋长多罗巴等谓众曰：‘彼张盖者，二太尉也，为我必取之。’”贯欲召永年问贼势，厚曰：“不可，恐失支梧。”贯不听。及永年至，揽辔久之，无一语。厚谓永年曰：“两军相当，胜负在顷刻间，君为前军将，案：时高永年为熙、秦两路兵都统制，将前军。见宋史本传。久此何为耶？”永年惶恐驰去。时贼军与我选锋相持未动，谿赊罗撒以精兵数十骑自卫，登其军北高阜之上，张黄屋，列大旆，指挥贼众。其北山下疑兵望见厚与贯，引中军傍山，欲来奔訩，厚遣游骑千馀登山，潜攻其背。贼觉而遁，游骑追击之，短兵接，中军伐鼓大譟，永年遽挥选锋突陈，贼少却。张诫以轻骑涉河，捣其中坚，取谿赊罗撒之旆及其黄屋，乘高而呼曰：“获贼酋矣！”诸军鼓声震地。会暴风从东南来，尘大起，贼军不得视，我军士乘势奋击，自辰至午，贼军大败，追北三十馀里。谿赊罗撒单骑趋宗哥城，城闭不纳，遂奔青唐；诸将争逐之，几及，会暮而还。是日，斩首四千三百一十六，降俘三千馀人，大首领多罗巴等皆被伤逃去，不知所在。宗哥城中伪公主前安化郡夫人瞎叱牟蔺毯兼率酋首以城归顺。宗哥城旧名龙支城，留兵将守之。是夕，合军於河之南。翼日癸丑，胜宗首领钦厮鸡率众来降。（《纪事本末》卷百四十。） 

　　４、甲寅，讲议司言：“元丰中，神宗令张□、范镇、刘几、范日新讲求《巢竽》、《巢笙》之类，当时曾镂板宣赐大臣，今韩绛家有之，欲权借照使。”诏可。（《纪事本末》卷百三十二。） 

　　５、王厚、童贯入安儿城。（《纪事本末》卷百四十。原注：《青唐录》云：十一日复安儿城，青唐首领伪公主青宜结牟乞降。据厚申密院功状，青宜结牟降乃十二日事。厚功状云十一日进复安儿城，赐名堡塞寨。） 

　　６、乙卯，王厚、童贯引大军至鄯州，军於城东五里，伪龟兹国公主前封齐安郡夫人青宜结牟及其酋豪李阿温（案：“青宜”，《十朝纲要》作“寿宜。”《东都事略·王韶传》作“胄宜阿温”，一作“河温”。） 率回纥、于阗、般次诸族大小首领开门出降，鄯州平。（原注：其后，奉诏建为西宁州，陇右节度置安抚使都护，以高永年知军州事兼领之；湟州置同安抚同都护，以知军州事王亨领之。案：原注其后云云在五月甲申。鄯州既平，高永年迁贺州团练使，知其州。见《宋史本传》。） 

　　７、初，谿赊罗撒败於宗哥，夜至青唐，谋为守计，部族莫肯从之者。翌日，挈其长妻逃入谿兰宗山中。自宗哥沿道，蕃马走死者不可胜计。厚谓贼必且归青唐，欲遣将连夜掩捕，童贯以为必不能得。及下青唐，城中言谿赊罗撒尝留一宿而去，贯始悔之。遣冯瓘统轻锐万骑由州之南青唐谷入谿兰宗，贼复觉之，遁於青海之上，追捕，不获。因讨其馀党，抚定吹厮波部族。（《纪事本末》卷百四十。） 

　　８、丙辰，由种山谷徇地趋林金城，降其首领河奘等，林金城平，原注：赐名宁西城。西去青海、青盐地各约二百里，置兵将守之。（《纪事本末》卷百四十。） 

　　９、丁巳，瓘军还，别遣郭祖德率众城谿兰宗。（《纪事本末》卷百四十。原注：赐名曰清平寨，十四日、十五日事，今并附十二日，不别出。功状后云：鄯州招降到六心等族大首领、青唐伪宰相青归兀耶等计千馀人，管户口三十馀万。不知六心等即是吹厮波等否？青归兀耶即是李阿温否？姑附见俟考。《青唐录》云：十二日王师入青唐城，十三日复林金城谿兰宗堡，四月十二日厚等奏，遵奉诏命统率大军，於今月九日收复龙支城，十一日克复安儿城，节次具状奏闻去讫，於十二日五更初，统率大军自安儿前进出青唐峡，午时已来到鄯州城东门外下寨，寻遣高永年统领本将军马占据鄯州。及龟兹国伪公主青宜结牟驱率本州大小首领于阗、回纥国、般次出城迎降，寻当面犒劳抚慰，宣谕朝廷恩信，候令入城居住，占据州城了当，一行军马平安。谿赊罗撒与妻属多罗巴等逃走，未知所在，见行措置购捕次。） 

　　１０、戊午，湟城驰报：“王厚等云：‘夏贼万众陈於临宗乳酪河之东，为青唐援，会闻谿赊罗撒败於宗哥，贼气沮伤。’厚即遣张诫率师赴之，贼望风而退。”（《纪事本末》卷百四十。） 

　　１１、己未，王厚等帅大军自鄯州趋保敦谷，过晒厮温厮岭南入廓州界，本州大首领洛施军令结率其众降。宗哥之战，洛施军令结为我军砍伤其首，至是拜於马前曰：“愿贷馀生，尽力报东京官家。”（《纪事本末》卷百四十。原注：此据王厚六月二十四日申密院功状。） 

　　１２、庚申，次结鸡城。（《纪事本末》卷百四十。原注：《青唐录》云：十三日，复林金城溪蘭宗堡，越三日，大兵趋山南，山南大首领谿丁朴令骨及洛施军令结部领诸族诣军前降。） 

　　１３、辛酉，王厚入廓州，驰表称贺，命别将陈迪守之。（原注：此据厚申密院功状及十八日奏。《青唐录》云：十八日复结鸡城，十九日复鄯州，谿赊罗撒带多罗巴遁走，郭祖德追之，及於哥诺城，斩级数千。进兵令精谷，葩俄族大首领阿撒四率大小首领献酒军前，并洗纳等大首领阿厮结等悉来降。阿厮结在青唐海住坐，连夏国、龟兹，羌之最远者也。此与王厚所奏日子不同，当从厚奏。王厚申密院功状即云，廓州初赐名宁塞城，后遂建州，置安抚司，命四方馆使刘法领之。此当依本月日附见。） 大军驻於城之西，青丹大首领阿撒四率众诣军前降，河南部族日有至者，厚谕以朝廷抚存恩意、宗哥战败所诛祸福之因，诫其不得妄作，自取屠戮，重为种族之累。皆唯诺听命。（《纪事本末》卷百四十。原注：此据功状增入。功状又云：河南既定，大军还城，保敦谷赐名绥平堡，此当附本月日，姑注此。《青唐录》所称洗纳等族大首领阿厮结等悉来降，阿厮结在青海住，连夏国、龟兹，羌之最远者也。不知厚何以不及功状，当考。功状复云：廓州招降到大首领洛施军令结并葩俄族阿撒四等计一千馀人，管户二十馀万。又与《青唐录》所称洗纳等族不同，当考。赵挺之《手记》：蔡京在崇宁初，每於上前奏陈，今以首级受赏，不若招纳其直，只计在京之数，不知至陕西则增至五倍也。营湟州，得湟州矣，又营鄯、廓，每得一州，指地图以示上曰：“此处可以趋西界卓鸡监军司，此处可以趋宥州，此处可以通青海，朝廷威德，无所不备矣。”然当时运粮入中，不计价直之贵，鄯、廓米斗不下三四贯足，陕西骚然，民困兵疲，惟富商大室坐收百倍之利。而一供奉官算券得米，中之官有月及一二千贯者，京一切不问，专意兴兵起事。方鄯、廓未下，而旁谕泾原邢恕，令为战具，旦夕结队，以为深入西夏之形；又令陶节夫居延州，大加招纳。） 

　　１４、乙丑，宰臣蔡京言：“伏奉手诏置讲议司，度今文字不多，理当归之省部，欲乞限一月结绝罢司；如有未了事件，乞送尚书省分隶施行。”从之。（《纪事本末》卷百三十二。） 

　　１５、成州团练使、知熙州兼权发遣熙河兰会路经略、安抚司事措置边事王厚为武胜军留后、熙河兰会路经略、安抚使兼知熙州；昭宣使、成州团练使、勾当内东门司、熙河兰会路同措置边事童贯为景福殿使、襄州观察使，依旧勾当内东门司。诏以厚、贯提兵出塞，曾未数月，青唐一国，境土尽复，故有是赏。（《纪事本末》卷百四十。原注：《实录》削童贯迁除不载，今以当日报功增入。诏旨於二十一日载童贯迁除，却不及王厚，於二十九日乃载厚迁除。按当时报状二人迁除盖同日，诏旨及《宣和录》皆误也。五月三日，又迁贯留后。） 

