<!-- { "loadSidebar": true } -->
　　初，童贯得虏茹越寨之牒文，及开拆，乃檄书，其言不逊，所不忍言，贯与大臣共议，恐伤天意，不敢奏。及议下诏求言，而诏本数改易，未欲下也。（原注茹越寨牒文已载初五日。据蔡绦此云檄书不逊，所不忍言，盖牒外必有檄也。案：《纪事》于初五日壬寅，出金国遣王介儒、撒离栂斋书至太原，并未载有牒文，今已据《大金吊伐录》，原书及牒文附注其下。其檄书亦具载《吊伐录》，今附出此，原注云云，殆未见此耳。檄曰：往者辽国运衰，是生昏德，自为戎首，先启衅端。朝廷爰举义师，奉天伐罪，繄尔宋人，浮海计议，“候并辽国，愿割幽燕，岁纳金缣，自依旧例”。先皇帝有容为德，嘉其来意，置以不疑，即时允应。尔后全燕既下，割之如约，其为恩信，不为不多。于是要之以天地，质之以神明，乃立誓文：“盗贼逃人，毋令停止；亦不得间谍，诱扰边民；俾传之子孙，守而勿失。”洎宸舆北返，宰辅东行，不意宋人，贪婪无厌，稔其奸恶，忽忘前施之义，顿包幸乱之谋，遽渎誓约，结搆罪人，使图不轨，据京为叛。杀贼大臣，邀回户口，啖以官秩，反令纳土。仍示手诏，窃行抚谕，遂使京畿之地，鞠为寇场。才天兵临境，魁首奔亡，而又接引，辄相保蔽，更易姓名，授之官爵，及至追索，传以伪首。既杀无辜，又贷有罪，不仁不况，于此可知！朝廷方务含容，不彰其恶，但诫边臣，户口之外，一无理辨。此所以必欲久通欢好之故也。彼尚饰以伪辞，终为隐讳，仍招纳逋逃，扰及居民，更使盗贼出没为患。所有岁贡，又多愆期，背恩莫斯之甚！朝廷亦不咎之，依前催索，犹不听从，牒称“本朝幅员万里，人居散漫，若再行根究，难指有无；况事皆已往，请别计议。”据彼迷辞，意涉滉谩。至於本境行发文字，辄敢指斥朝廷，言多侮谤。虽累曾移文，俟其改过，终然不悟，罔有悛心。矧又夏台，实惟藩辅，忱诚既献，土民是赐。而彼宋人，忽起无名之众，辄行侵扰之事。因其告援，遂降朝旨，移牒解和，俾复疆土。仍以狂辞，不为依应，反云夏人纳款，曲有陈请。大金方务恩抚初附之国，且料不无曲意，姑行顺从。既出一时私恩，画与夏人，则大金顺从夏人，已为周至，自今不烦干预，自当以道理所在。且朝廷方隆恩造，下浃群邦，彼之两国，各蒙其赐；所与之地，裁之在我，肯致私曲，以为周至。岂期诡诈，昧于道理，不为禀从，如是之甚者哉！斯则非止侵凌夏国，实关不惧朝廷，此朝廷所以罪也。盖闻自古所重慎者，兵也。兵而无名，非三代仁义之谓也。其或仗顺临逆，以直加曲，斯用兵之王道焉。反是，则甚无谓也。今奉宣命，兴师问罪，东自南京以来，西接夏军一带，诸路并进，固不获已；况赵佶越自藩邸，包藏祸心，阴假黄门之力，贼其冢嗣，盗为元首，因而炽其恶心，日甚一日。昏迷不恭，侮慢自贤，谓己有天命，谓作虐无伤。当其伐辽之日，官军所至，有逆拒者，或至伤残，皆非我所欲为，是其自速祸败也。或有举城举邑，以部以伍，效顺归款者，前官如旧，厚加恩抚，立有劳绩，不次录用。居民则省徭役，轻刑罚，各安其业，谅己知悉，今亦如前，宜相为鉴。昔彼纳平山，是图我疆，今伐汴宋，是图彼地。兹所谓出乎尔反乎尔者也？若赵佶深悔前非，听命不违，则虽云无外，且未深图，止以黄河为界，聊报纳叛之由。是知自黄河以来，皆係我民。夫人已有之物，安肯自为残毁？再念其民，居无道之国，烦徭重役，从来久矣。况遭奄竖要功喜事，近岁而下，苦于飞輓，流离道路，曾不聊生。今来若不预先晓告，窃虑其间别有牵迷，枉陷讨伐，须议指挥。右仰宋国诸路官僚、僧道、耆老、军人、百姓等，指挥到日，就便递相晓示，善为去就，择其曲直，审其强弱，度其逆顺，各以所部京州县镇、村野邑社、部伍寺观、兰若场山，迎军纳款，必加恩赏。所有各手下军人、百姓、僧尼、道士、女冠等类，一切如旧，更不迁徙，仍具头领见带名衔状申，以凭依上施行。如或权不在手，惸独鳏寡，以身归诚，厚为存恤。所据随处关市之徵，山泽之禁，前来须为急务；内有于民不便无名之敛，仍仰所在官司，开立状申，当议从便削去。仍委本处就便开具文解，申报所在路分军前照验。据已上处分条件，出自至诚，必不昧其神理，亦仰子细省会，兼已指挥南京路都统所依上施行去讫。合付逐处准此。天会三年十一月日。） 李邦彦谓不若以檄书进呈，用激圣心，冀得求言之诏亟下耳。翌日早，大臣于宣和殿以檄书进，上果涕下无语，但曰：“休休，卿等晚间可来商议。”盖此日内禅之意遂决。（《纪事本末》卷百四十六。原注此据蔡绦《纪实》收入。虚中草求言诏乃二十二日进呈，虏檄书乃二十三日。盖求言诏虽已草定，犹未下，次日乃下也。蔡绦又言：贯奉命宣抚河北东诸路，及其遁也，无上命而遽还，宰相及枢府咸不能诘。方引之都堂，与共商议，下求言诏，又不召翰林学士，乃用贯之参谋宇文虚中草词，大凡皆不正。案：进金人檄书係二十三日庚申早，是日晚决内禅。二十四日辛酉，钦宗御殿。各本日月并同。此时李邦彦恐虚中所草，虽已誊写，或不亟下，故有呈檄之议，皆二十二日早閒所议事也。是日晚，召宰执等对玉华阁。《宋史·地理志》：宣和殿在睿思殿后。绍圣二年四月，殿成。其东侧有小殿曰凝芳，西曰琼芳，前曰重熙，后曰环碧。元符三年，废。崇宁初，复作。大观三年，徽宗制记刻石。） 

　　２、通直郎、陕西转运判官李邺借给事中使金人，谕以将内禅，且求和。初，童贯既归自太原，金人又遣两使来，大臣不敢引见。天子遂创以小使之礼，大臣自见之於尚书省厅事，昔未有此也。才就位，遂大不逊曰：“皇帝已命国相与太子郎君吊民伐罪，大军两路俱入。”白时中、李邦彦与蔡攸（案：原本作“蔡绦”，当为“攸”字之误，今改正。） 等，俱失色不敢答。徐问：“如何可告缓师者？”使人又大言曰：“不过割地称臣耳。”大臣又俱失色不敢答，遂议厚其礼而遣之。攸弟绦说攸曰：“此觇我尔，无过揣我虚实强弱。宜以行人失辞而斩其使，使虏罔测。不然，且囚之，不可使知我情实。”攸不听。盖执政议，恐激其兵之速也。时李邺上书，因其论强弱之情伪，请奉使议和。上大喜，奖借甚。至邺乞金三万两，而朝廷颇难之，遂出祖宗内帑金瓮二，各五千两，命书艺局销镕为金字牌子，遂授邺而去。（《纪事本末》卷百四十四，又卷百四十六。案：《续宋编年资治通鉴》云云略同。《三朝北盟会编》曰：靖康元年正月七日癸酉，李邺奉使回。先是，十二月中旬，闻贼马逼近，遣李邺借给事中奉使讲和。至是回，盛言虏兵强盛，云：“彼金人之兵，入水如蛟，入山如虎，登城如猿，不可敌也。”朝廷速宜与和，然彼未肯从和，因再遣邺与李棁等行。《靖康前录》曰：邺先斋金奉使，贼入吾境，且贪且惧，日行不过一舍。又知圣上继明伐其始谋，有求和之义，偶逢邺于赵之境上，邺漏机，知吾弛备，遂镌夜一百五十里。又曰：李邺归自贼垒，盛谈贼强我弱，以济和议，谓贼人如虎，马如龙，上山如猿，入水如獭，其势如泰山，中国如累卵。时人号之为“六如给事”。薛应旂《通鉴》曰：壬戌，遣给事中李邺使金，告内禅，且请修好。邺至庆源府，斡离不欲还，郭药师曰：“南朝未必有备，不如姑行。”从之。此与《纪事》作己未迟二日，或己未命使，至壬戌始行耳。） 

　　３、先是，已降制皇太子兼开封牧，置官属，寻有旨幸淮、浙。（原注宇文粹中《承训录》，十二月中旬降制皇太子兼开封牧，置官属；后二日，上有旨幸淮、浙；又两日，逊位。所称日或小差，今稍改之。案：《承训录》以此为十二月中旬事，故《纪事》据以附二十二日，书曰先是。岳珂《愧郯录》云：宣和七年十一月戊午，皇太子为开封牧。然七年十一月并无戊午日，其“一”字当为“二”字之误，盖十二月二十一日也。《北盟会编》曰：二十二日己未，谋南幸。朝廷闻贼马逼近，使李邺借给事中奉使讲和；召天下勤王之师，且命皇太子为开封牧。宰相日赴都堂聚议，易置东南宰臣，具舟楫运宝货为东下计。《北征纪实》曰：本朝建国用意，与前代置藩镇规模自异，外无重兵，不可失之。季兄翛欲上言：“昔澶渊之役，虏人料天子必走蜀，因伏兵於殽渑道上，适为我兵搜出，此虏人已陈之刍狗也。然彼方谓我独西兵可用，诚是也。都邑不可守，藉守亦必破；况天子不乘危，且上兵伐谋。今太上既将南幸，为新天子计，不若行狩陕西，反据形势以临之，鸠集藩翰大臣，数道并进，乘我锐气，下兵以图收复，此万全也。金人若犯都邑，既掩空城，谋折气沮，无可得做；而我在陕西鸠兵稍成就，计已四五月，则天时地利，彼俱不得，必引而去，重载而归，必一战可破也。都城为患，不过一火而已，此癣疥尔。虽虑殽渑道险，恐有伏兵，则可从南阳走武关，入长安，亦汉、唐大路，不过回远，比殽渑差数日间，会兵而后鼓行，此所谓从天而下也。”至二十七日，不得对。） 辅臣奏请皇太子监国，上允从，进东宫，置师保官及僚属，尽以侍从、两省官兼领。上曰：“三省、枢密院官属留京师，从皇太子，百司皆不可动。”辅臣乞量差扈从臣僚，上令取纸笔，自批太宰白时中兼领枢密院使为行宫使，右丞宇文粹中兼中书侍郎为行宫副使。辅臣乞差提举行宫事务等官四员，上曰：“京师事体，今日允宜增重。行宫无事，祗须两员，给、舍、六曹、台、谏，皆不必备。有所降指挥事，止令三省、枢密院行司出劄子，直下诸处。”于是止差提举事务官二员。后两日，遂内禅。乃诏前所差三省、枢密院行司官白时中等皆罢。（《纪事本末》卷百四十六。原注此据宇文粹中《承训录》增入。又云白时中等皆不须从行，止差门下侍郎吴敏为恭谢行宫副使。今附见于此。案：《承训录》所云白时中等不须从行，止差门下侍郎吴敏为恭谢行宫副使。此当为内禅以后指挥。盖敏于是日己未晚对玉华阁，始诏除门下侍郎辅太子。《三朝北盟会编》，除吴敏门下侍郎手诏附二十三日庚申即位后，此时敏尚为给事中兼侍读。） 

