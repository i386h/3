<!-- { "loadSidebar": true } -->
　　初，渊圣在宣和殿未受命，邦彦曰：“皇太子素熟耿南仲。”即以诏召南仲，至是南仲已至，敏率南仲排垂拱殿后闼，欲至福宁，内侍止之，与争良久。见梁师成过廷中，敏呼师成，师成敛衽曰：“容奏知。”少选曰许入，遂与南仲至福宁。南仲以诏宣御医，敏以诏召宰执，又以诏退群臣，辞以晚别日御殿。宰执遂见上皇于宣和，还见太子于福宁。皇太子既即位，上皇命宇文粹中召管军、臣僚及皇城司官止宿于内东门。一更后，宰执请上皇降御笔，以郓王楷管皇城司，岁久听免职事，并乞以王宗濋同管殿前司公事，上皇依奏；二更后，中书省降指挥，仍先出劄子付皇城司。（《纪事本末》卷百四十六。案：以上云云，自翌日至此，并二十三日庚申事。《靖康要录》曰：二十二日晚，阁分大内娘子用小轿十馀乘，入东宫府议事。二十三日申时后入内，内侍官黄仅传圣旨押皇太子入殿内，续有快行亲从官十馀人催上马，入殿，至夜不出。至五更，太上皇帝径出殿，住龙德宫，宁德皇后出住撷景园，改充宁德宫。是日，皇太子登宝位。先是，太上皇帝御玉华阁，先诏宰执及给事中吴敏等，日晡，内禅之议已决，擢吴敏为门下侍郎，草传位诏，召百官班垂拱殿下，宣示诏旨。是夕，命皇太子入居禁中，覆以御袍。皇太子俯伏涕泣，力辞。因得疾，召东宫官耿南仲视医药，至夜半少苏。翌日，又固辞不从。及即大位，御垂拱殿，见宰执百官。蔡绦《北征纪实》曰：二十三日早，大臣于宣和殿中以檄书进呈，上果涕无语，但曰：“休休，卿等晚间来商量。”是晚，大臣既再对于玉华阁，而宇文虚中与吴敏适亦请对。上谓大臣曰：“卿等伺候，引虚中及敏对罢，却来相见。”虚中对，次敏对。遂及禅议，上因留敏于外，少俟，复召大臣，忽气塞不省，坠御床下。近臣急呼左右扶举，仅得就保和殿之东阁。群臣共议，一再进汤药，俄少苏，因举臂索纸笔，上以左手写曰：“吾已无半边也，如何了得大事。”大臣无语。又书诸公如何，又不语。即左右顾，无应者，遂自书曰：“皇太子某其可即皇帝位，予以教主道君退处龙德宫。”又谓吴敏：“朕自拔，今日不负朕，可呼作诏。”禅位诏，敏辞也。时敏草诏入进，上手指其后曰：“自此可称‘予’。”遂诏东宫来视疾，至，则大臣当榻前谕旨，以御袍衣之，东宫固顿首辞，且谓：“受之不孝矣。”举体自扑，终不敢当，因亦得疾，太上又命召中宫，至，同加敦谕曰：“官家老矣，吾夫妇欲以身讬汝也。”犹力辞，上坚命立之，是为孝慈渊圣皇帝。初，敏以知建牧，自以为未快，必一切付之而后可。时太上意切于辟狄，故敏适以是晚对，因得进言，促成大计，谓必付讬之重，然后可去。故太上尤深善之，遂得内禅。） 

　　４、庚申，上禅位于皇太子。手诏曰：“朕以不德，获奉宗庙，赖天地之灵，方内乂安二十有六年矣。恭惟累圣付讬之重，夙夜祗惧，靡遑康宁，乃忧勤感疾，虑壅万几，断自朕心，讬以大计。皇太子聪明之质，日就月将，孝友温文，闻于天下。主鬯十载，练达圣经，宜从春宫，付以社稷。天人之望，非朕敢私，皇太子桓可即皇帝位。凡军国庶务，一听裁决，予当以道君号退居旧宫，予体道为心，释此重负，大器有讬，实所欣然。尚赖文武忠良，同德协心，同底予治。”诏文给事中、直学士院吴敏所草也。即以敏为门下侍郎。初，有诏集从官赴都堂问计，敏即指邠门请对。礼部侍郎李弥大不及候对班，方晨，遂留立庭中请对，因言车驾当守宗庙，不当出幸。敏既候对，班退，少宰李邦彦为奏，敏宜召见。（《纪事本末》卷百四十四，又卷百四十六。案：《续宋编年资治通鉴》：庚申，上内禅，以道君号退居龙德宫，皇太子即皇帝位。与此同日。薛应旂《通鉴》曰：庚申，以吴敏为门下侍郎。帝东幸之意并决。太常少卿李纲谓敏曰：“建牧之议，岂非欲委太子以留守之任乎？今敌势猖獗，非传以位号不足以招徕天下豪杰。”敏曰：“监国可乎？”纲曰：“肃宗灵武之事，不建号不足以复邦，而建号之议不出于明皇，后世惜之。上聪明仁恕，公曷不为上言之。”翌日，敏入对，具以纲言白帝，帝即召纲入议。纲刺臂上疏曰：“太子监国，礼之常也。今大敌入攻，安危存亡在呼吸间，犹守常礼可乎？名分不正而当大权，何以号召天下？若假皇太子以位号，使为陛下守宗社，收将士心，以死捍敌，天下可保！”帝意遂决。是夕，帝即玉虚殿常奉真驭之所，具词密祷。辛酉，宰臣奏事，帝留李邦彦，语敏、纲所言，书“传位东宫”四字以付蔡攸。因下诏禅位于太子桓，自称曰道君皇帝。以上云云，其所称日与事，与《纪事》及各本皆异，不知何据。） 

　　５、辛酉，钦宗始御崇政殿，太宰兼门下侍郎白时中率文武百官入贺。日有五色晕，挟赤黄珥，又有重日相汤摩，久之乃隐。上初在福宁殿未知人。时童贯有易置语，李邦彦等皆闻之，贯语既不效。是日，内侍传言御崇政殿，宰执廷中闻卫士迎驾起居声，始相庆。上皇将出居龙德宫，宰相率百官起居廷中，宰执仍入对壶春堂。（案：李廉《汴京遗迹志》曰：景龙江北有龙德宫。初，元符三年，以懿亲宅潜邸为之。及作景龙江，江夹岸皆奇花珍木，殿宇比比对峙，中途曰壶春堂，绝岸至龙德宫，其地岁时次第展拓，后尽都城一隅焉，名曰撷芳园，山水美秀，林木鬯茂，犹艮岳延福宫也。） 既见，皆恸哭，上皇亦出涕。因谕群臣曰：“内侍皆来言此举错，浮议可畏。”顾邦彦曰：“且力主张。”吴敏曰：“言错者谁！愿斩一人以励其馀。”上皇曰：“众杂至，不可记也。”又曰：“皇帝之上，岂容更有他称，乃有并称嗣君者！”仍密谕邦彦曰：“师成也。”上皇又诏邦彦曰：“人情颇摇，称嗣君者可见。”翌日，宰执再至龙德宫，有执政附耳奏事上皇者。上皇正色顾宰执曰：“某人密奏事，予此中不许留身，大臣岂可如此！”道君皇帝出居龙德宫，皇后居撷景西园。少宰李邦彦为龙德宫使，太保领枢密院事蔡攸、门下侍郎吴敏副之。（《纪事本末》卷百四十六，又卷百四十七。案：《宋史·本纪》：辛酉，即皇帝位，御垂拱殿见群臣。与此亦合。附耳奏事之执政，不知何人，各本不见此。《宋史》宦者《梁师成传》云：郓王楷宠盛，有动摇东宫意，师成能力保护。钦宗立，嬖臣多从上皇东下，师成以旧恩留京师。于是太学生陈东、布衣张炳力疏其罪。炳指之为李辅国，且言此时宦者表里相应，变恐不测。东复论其有异志，攘定策功，当即正典刑。） 

　　金人犯庆源府。（《纪事本末》卷百四十四。案：《续宋编年资治通鉴》：斡离不犯庆源府，其太史占帝星复明，大惊欲回，郭药师曰：“南朝未必有备，不如姑行。”道出阳武县，知县蒋兴祖兵力不敌，死之。攻陷信德府，执守臣杨信功。《三朝北盟会编》曰：二十五日壬戌，金人陷庆源府。二十七日甲子，斡离不至信德府，见城壁不坚，守臣杨信功但杜门不出师，金人遂鸣鼓而攻，令吕颐浩等亲自立观，不移时而城遂陷，执杨信功等出，斡离不登城抚谕居民。城破之初，先令金人并契丹行劫，其金人所管地分，杀戮甚众，汉儿、契丹等地分，但微取财物而已。郭药师至信德府城外，不戮一人，或问何往？则云：“我辈入京，素无歹心。”复来归朝，人以为然。或依旧与博易者，不知其绐我也。二十九日丙寅，斡离不发信德府，军中太史占帝星复明，非前日之比。顷之，寨中言南使至，言赵皇内禅，居龙德宫，太子即位，军中大惊，犹豫未敢行，恐南朝有备，意欲还师。郭药师曰：“南朝未必有备。”言汴京富庶及宫禁中事，非燕山之比。今太子郎君兵行神速，可乘此破竹之势，急趋大河，将士必破胆，可不战而还；苟闻有备，耀兵河北，虎视南朝，以示国威，归亦未晚。斡离不从之，决意长驱。沈琯《南归录》曰：二十三日，斡离不至庆源府，忽见南方尘起甚高，金人皇恐，遽退三四里止。国王遣人招琯来曰：“尔先去讲和。”因论讲和事，国王略能汉语，有时作番语，左右有三四人，是汉儿进士及第者。时东京留守姓高，是渤海人，在侧，言与燕人异？，问琯云：“郭药师言河北全无兵，城壁皆不可守，可以直趋汴京，是否？”琯言：“真定、中山、河间、大名四帅府，各有将兵不少。”又云：“前日过中山、真定，准备兵守煞好，因何不出战？”琯云：“事出仓卒，不可轻动。”又云：“南朝有兵八百万，今在何处，何不出迎敌？”琯云：“散在诸路，要用，旋勾唤。汴京左右约有四五十万，黄河两岸须有大兵守之，必不可过。”又云：“南朝拆桥与不拆桥？若拆桥，是不要河北也。我今日须要河北，以河为界。”琯云：“燕山本中国地，陷契丹二百年，近归中国，以南朝法制之，人心尚不服。今若以金国法度治河北，人必不安。”又云：“只付与南朝人，岁纳进奉。”琯云：“与其与他人孰若依旧，以白沟为界，增添岁币，其利无穷。”国王与留守相笑曰：“此人狙。”后问燕人云：“狙者，不好之辞也。”国王云：“我兵势如此，南朝岂能敌？赵皇莫走否？”琯具言太祖、太宗取天下以兵革，真宗、仁宗德泽在人已深，赵氏社稷，未必衰乱之时；若果为之，必有英雄起。国王曰：“你中国自相杀，干我甚事！”琯曰：“昔唐玄宗幸蜀，太子即位于灵武，是为肃宗。”众皆曰：“闻储君甚贤。”琯曰：“皇太子恭俭仁慈，内外皆闻之，但不好奢华，不喜嬉游，皇帝之所不喜者。”留守曰：“此亦闻之。”是日，金人闻内禅，皆惊，斡离不谓太史曰：“尔前日言南朝帝星复明，今果验矣。”因以金帛赏其术。《宋史·地理志》：庆源府，本赵州；信德府，本邢州，并属河北路。宣和元年，始同升为府。） 

