<!-- { "loadSidebar": true } -->
　　１、三月（案：钱大昕《四史朔闰考》：是月乙未朔。） 乙卯，冲隐处士王仔昔封通妙先生。（《纪事本末》卷百二十七。原注诏旨，五年十月七日，初封冲隐处士。蔡绦云：王仔昔者，豫章人也。始学儒，后自言遇许逊真君，授以大洞隐书、豁落七玄之法，能知祸福。老志死后，仔昔来都下，上知之，召令踵老志事，寓于鲁公第。时大旱，上焦心祷雨，每遣使持一幅素纸求仔昔书，皆祷雨也。一日中夜，又至，出纸求书，仔昔忽书一小符，仍札其左曰：“焚符汤沃而洗之。”中使大惧，不肯受，曰：“上有纸来祷雨，今得此，大误矣，讵敢进耶！”仔昔怒曰：“第持去。”上得，果骇异。盖上默祝为宠妃赤目者，如其言，一沃而愈。诏封通妙先生。然仔昔神怪过于老志道人，腹中委曲，前知事如见。又言白昼能见星，故鲁公寝不乐，从容奏曰：“臣位师臣辅政，而家养方士，且甚迂怪，非宜。”上然之，乃居之于上清宝箓宫。仔昔建议九鼎神器不可藏于外，于是诏纳鼎于大内。） 

　　１、四月（案：钱大昕《四史朔闰考》：是月甲子朔。） 庚寅，御笔：“太师蔡京近三上章乞致仕，亲劄诏书，不允所请。仍止来章，兼面谕再四，意确未回。京位三公，为帝者师，然三省机政，事无巨细，自合总治外，可从其优逸之意。自今特许三日一造朝，仍赴都堂及轮往逐省通治三省事，以正公相之任，事毕，从便归第。”（《纪事本末》卷百三十一。案：《续宋编年资治通鉴》：以蔡京总治三省事，三日一朝，仍赴都堂及轮往逐省治事。未几，又令朝朔望一知印当笔。又案知印当笔在五月朔，今并附此。） 

　　（《续宋编年资治通鉴》：夏四月，何执中致仕，以太傅就第。案：《本纪》：辛未，以何执中为太傅致仕，朝朔望。本传：执中辅政一纪，年高疾甚，赐宽告。他日造朝，命止赴六参起居，退治省事。遂以太傅就第，许朝朔望，仪物廪稍，一如居位时。入见，帝曰：“自相位致为臣，数十年无此矣。”对曰：“昔张士逊亦以旧学际遇，用太傅致仕，与臣适同。”帝曰：“当时恩礼，恐未必尔。”执中顿首谢。） 

　　１、五月甲午朔，御笔：“蔡京遇朔望许朝，三日一知印当笔，不赴朝日，许府第书押，不押敕劄不书钞。”（《纪事本末》卷百三十一。） 

　　２、庚子，诏：“蔡京已降指挥，令三日一造朝，自今遇有奏事，非造朝日亦赴，仍许正谢。”（《纪事本末》卷百三十一。） 

　　（《续宋编年资治通鉴》：五月，郑居中、刘正夫为太、少宰兼门下中书侍郎。案：《本纪》：庚子，以郑居中为少保太宰兼门下侍郎，刘正夫为特进、少宰兼中书侍郎。陈桱《续编》：时蔡京大兴工役，民不聊生，变乱法度，吏无所师。郑居中则每为帝言，帝恶京专，乃拜居中太宰，使伺察之；又以正夫议论数与京异，拜为少宰。居中存纪纲，守格令，抑侥倖，振淹滞，士论翕然望治。） 

　　１、六月（案：钱大昕《四史朔闰考》：是月癸亥朔。） 癸未，皇太子纳妃。（《纪事本末》卷百四十六。案：《续宋编年资治通鉴》：六月，皇太子纳妃朱氏。伯材之女。） 

　　（《续宋编年资治通鉴》：七月，筑震武城，寻升为军。自再复湟、鄯，唃斯罗之地悉为郡县矣。案：《十朝纲要》：甲戌，熙河路筑古骨龙谷及清水河新城，赐名震武、德威。七月壬辰朔，以震武城为震武军。自崇宁元年用王厚之议，再收复湟、鄯，至是唃斯罗之地悉为郡县矣。据此，筑城在六月，升为军在七月。） 

　　（又云：诏戒群臣，胁奸罔上，当丰亨豫大极盛之时，毋为五季变乱裁损之计。榜明堂，刻石尚书省。案：《十朝纲要》作七月庚子。《东都事略》：秋七月庚子，诏曰：“朕嗣先帝盛德大业，法成令具，吏习而民安之。休祥荐臻，四方蒙福，生齿日众，本支蕃衍。蛮夷纳土，开疆寝广。兴事造功，制礼作乐。四方之远，人材之众，倍蓰於前矣。挟奸罔上者，於太平丰亨豫大之时，欲为五季变乱裁损之计。朕若稽古训，审而后行，而施之罔极，岂有改作？盖害成之人敢行私智，为臣不忠，罪莫大此者！可令御史台觉察纠奏闻。”） 

　　（又云：沅州土豪叛，讨平之。案：《九朝编年备要》：先是，沅州得明堂巨木于卢阳县，调丁夫，入水犯雪挽之，水沚木重，偶挽折其一鼻，吏以为罪，罗织箠楚。众惧，敛钱赇吏，吏不许。于是土豪黄安俊遂举众叛。知州张建侯、知县王宪出兵讨之，皆遇害。进围沅州，湖北都钤辖刘亚遣兵击之，安俊为其党所杀，馀众悉平。曲赦湖北。《本纪》：诸盗晏州卜漏、沅州黄安俊、定边军李吪<口移>伏诛，诏函首於甲库。《十朝纲要》：辛亥，诏夷贼卜漏、黄安俊、李吪<口移>恭已讫天诛，令晏州、沅州、定边军枭首七日。据此，《本纪》作李吪<口移>伏诛，盖误。《纲要》注云世恭，吪<口移>子也。） 

　　（又改走马承受，置廉访使者。案：《宋史》《本纪》、《十朝纲要》皆作辛酉。） 

　　１、八月（案：钱大昕《四史朔闰考》：是月壬戌朔。） 庚辰，太师蔡京奏：“昨以年逮七十，加病，乞解机务，蒙恩特许三日一朝。今臣疾病既以痊复，筋力尚可勉强，伏望许臣日奉朝请，其治事即依已降指挥。”从之。《纪事本末》卷百三十一。

　　２、丁亥，诣建隆观，遂幸蔡京赐第。《纪事本末》卷百三十一。

　　（《续宋编年资治通鉴》：八月，修玉牒属籍。案：《玉海》卷五十一皇朝修玉牒昉於至道，其官掌帝籍玉牒及皇族昭穆之序，祖簿旧止二十一袠，本支不分，世击难别。政和六年六月戊寅十六日，许份请增广编录，以命宗正少卿闾邱吁。重和元年九月二十日，吁以宣祖之后分三祖编纂修。至政和六年，太祖下九十九袠，太宗下二百六十九袠，亲王下一百四十八袠。诏付宗寺。先是，六年八月间，吁奏玉牒属籍，太祖下以德、惟、从、世、令、子、伯、师，太宗下以元、允、宗、仲、士、不、善、汝，魏王以下以德、承、克、叔、之、公、彦，以昭穆分位。从之。） 

　　（又两浙水。案：《十朝纲要》云：是月，两浙路大水，害稼。） 

　　１、九月（案：钱大昕《四史朔闰考》：是月辛卯朔。） 癸卯，诏：“奉安九鼎，特差太师蔡京为定鼎礼仪使，提举官杨戩就充都大管勾。”（《纪事本末》卷百二十八。原注诏旨，蔡绦云：政和六年，方士王仔昔献议，九鼎宜内之九重，不宜处於外也。一日，出御笔曰：“迁移神像大器，可令疾速安排。”既已施行，鲁公曰：“何不祥耶！”乃奏，改曰定鼎。案：《玉海》卷八十八：崇宁三年二月，以魏汉津言铸鼎，四年二月成，中曰帝鼐，八方曰苍、彤、皛、宝、魁、阜、牡、冈，上为鼐铭，八鼎命帝臣撰。於中太乙宫南为九殿奉安，名曰九成宫。大观元年，郑居中上《鼎书》一卷。政和六年，徙大内，建图象徽调阁藏之。改帝鼐曰隆鼐，八鼎曰育、明、藏、蕴、健、顺、和、洁。《容斋随笔》：七年，又铸神霄九鼎，一曰太极飞云洞劫之鼎，二曰苍壶祀天贮醇之鼎，三曰山嶽五神之鼎，四曰精明洞渊之鼎，五曰天地阴阳之鼎，六曰混沌之鼎，七曰浮光洞天之鼎，八曰灵光晃耀？神之鼎，九曰苍龟大蛇虫鱼金轮之鼎。） 

　　２、乙卯，礼制局言：“窃考太庙陈列祭品，每室笾、豆十有二，簠、簋各二，原於有唐开元之制，因陋至今，未足以副圣上致孝宗庙之意。乞尽修周制，笾、豆各二十有六，簠、簋各八。如是，则五庙、三庙之器，其等与数可得而议也。”从之。先是，诏造祭器颁赐宰执，礼制局制造所乞降祭器名数，故有是议。（《纪事本末》卷百三十四。） 

　　（《续宋编年资治通鉴》：九月，诣和阳宫，上玉皇徽号。案：《本纪》：九月辛卯朔，诣玉清和阳宫，上太上开天执符御历含贞体道昊天玉皇上帝徽号宝册。丙申，赦天下。令洞天福地修建宫观，塑造圣像。以西内成，曲赦京西。） 

　　（又增置直徽猷、显谟、宝文、天章阁、秘阁、集贤殿修撰为九等。案：《十朝纲要》：丁未，增置徽猷、显谟、宝文、天章阁及秘阁、右文、集英殿修撰，帖职并旧，三等为九等。岳珂《愧郯录》卷十四云：治平之建宝文，置官止于学士、学士待制。政和六年九月十七日，始诏增置直阁。大观之建徽猷，亦止于学士、直学士、待制，亦以政和六年九月十七日始诏增置直阁。是月辛卯朔。十七日丁未。） 

　　１、十月（案：钱大昕《四史朔闰考》：是月辛酉朔。） 戊寅，张商英复观文殿学士。《纪事本末》卷百三十一。案：《容斋随笔》：蔡京三入相时，除用士大夫，视官职如粪土，盖欲以天爵市私恩。政和六年十月，不因赦令，侍从以上先缘左降同日迁职者二十人。通奉大夫张商英为观文殿学士，中大夫王襄为延康殿学士，显谟阁待制李图南为述古殿学士，宝文阁待制蔡薿、显谟阁待制叶梦得并为龙图阁直学士，宝文阁待制张近、通奉大夫钱即、右文殿修撰王汉之并为显谟阁直学士，中大夫叶祖洽为徽猷阁直学士，朝散大夫曾孝蕴为天章阁待制，朝散郎俞卤、议大夫曾孝序、中奉大夫范致明、右文殿修撰蔡肇、大中大夫孙鼛、朝议大夫王觉、右文殿修撰陈旸并为显谟阁待制，朝请郎蔡懋、中奉大夫罢恭孙、朝请郎洪参昇并为徽猷阁待制。至十一月冬祀毕，大赦天下，仍复推恩。

　　２、己卯，天章阁奉安九鼎。（《纪事本末》卷百二十八。案：《十朝纲要》：用王仔昔言，先定九鼎于幄殿，己卯，奉安于天章阁。） 

　　３、丁亥，礼制局奏：“近奉诏讨论臣寮家庙所用祭器。稽之典礼，参定其制：正一品，每室笾豆各十有二，簠簋各四，壶垒、铜鼎、俎篚各二，尊罍、加勺幕各一，爵一，诸室共用胙俎一，罍洗一；从一品，笾豆、簠簋降杀以两。正二品，笾豆各八，簠簋各二，其馀皆如从一品之数。”诏礼制局制造取旨给赐。太师蔡京、太宰郑居中、知枢密院事邓洵武、门下侍郎余深、中书侍郎侯蒙、尚书左丞薛昂、尚书右丞白时中、权领枢密院事童贯，并依次给赐。（《纪事本末》卷百三十四。） 

