<!-- { "loadSidebar": true } -->
　　１、十一月（案：钱大昕《四史朔闰考》：是月庚寅朔。） 甲午，诏：“帝鼐改为隆鼐，正南彤鼎为明鼎，西南阜鼎为顺鼎，正西皛鼎为蕴鼎，西北魁鼎为健鼎，正北宝鼎依旧，东北牡鼎为和鼎，正东苍鼎为育鼎，东南风鼎为洁鼎，鼎阁为圜象徽调之阁。阁上神像，左周鼎星君，中帝席星君，右大角星君。阁下鼎鼐神像，各守逐鼎排列。”用方士王仔昔建议也。（《纪事本末》卷百二十八。） 

　　２、乙未，尚书省言：“礼制局新定太庙笾、豆之仪，笾二十有六为四行，以右为上，羞笾二为第一行，朝事笾八次之，馈食笾八又次之，加笾八又次之。豆二十有六为四行，以左为上，羞豆二为第一行，朝事豆八次之，馈食豆八又次之，加豆八又次之。簠八为二行，在笾之外，簋八为二行，在豆之外。簠簋所实礼料，乞依自来容受之数供办，无本色，即以他物代之。”从之。（《纪事本末》卷百三十四。） 

　　（《续宋编年资治通鉴》：冬十一月，诏枢密院事令童贯与议。） 

　　（又己亥，郊。案：《本纪》：己亥，祀昊天上帝於圆丘，赦天下。《宋朝事实》：十一月十日，南郊赦文：“门下，朕绍膺景命，嗣守丕基。尊临九有之师，亲揽万几之务，翼翼敢忘夫寅畏，竞竞常谨于继承。躬宵旴之勤，以图天下之乂；轸渊冰之虑，以保天下之安。属者百穀顺成，五纬来叙，干戈载戢，囹圄屡空。元命之辰，九支占南极之瑞；诞弥之旦，三山纪黄流之清。乐作而羽鹄翔，鼎定而庆云集。名山显位，蕲封禅者数万人；绝域殊方，徕臣妾者十一国。有邦之应，于朕岂功。物生本乎天，唯圣人为能飨；人道先乎祖，虽天子必有尊。迪惟古训之循，实重国阳之报。固尝辨先王之吉礼，庶乎革合祭之非。奉上帝之徽称，盖以正异名之失，兹协丰年之屡，载迎至日之长。于时歌《昊天成命之诗》，奏《圜钟六变之乐》。奠璧以致蠲洁，升烟以适高明。克禋克祀，而精意昭，来假来飨，而珍符下。肆缉熙于纯嘏，以敷锡于庶民。其播大猷，用推旷泽，可大赦天下。於戏！报本反始，得万国之欢心；荡垢涤瑕，对三灵之蕃祉。尚赖股肱良弼，屏翰旧臣，益殚忠荩之图，光辅隆平之运。同底于道，永孚厥休。”） 

　　（又置提举东南九道坑冶官。案：《九朝编年备要》：宣和初，蔡京言：“臣自崇宁初承乏宰事，诚不自揆，行其所知，而陛下以尧、禹自任，幸听说，故得施一二。永惟理财之源，当不取于民，国用自富，故取货于地而设坑冶之官，复鼓铸之法。自崇宁迄政和五年，在京榷货与库务所积一千三百馀万，诸监所铸九百馀万，诸路所储三千馀万，通内外所有凡五千万有奇，未尝有不足之忧。既而邪人在位，肆行更革，坑冶官徐堙编置千里，乃罢铸钱监。既无地宝，又无泉货。遂括天下白地，增四方酒价，取其豪末，以为足国之计。今京师虽复盐法，仅足日用外，方漕计阙乏，见侵常平钱米及用诸司封桩，迄今殆尽。前改法之人，惧罪难逭，乃倡为浮言曰：‘自崇宁以前，失于措置以至於此。’臣不敢坐受暗默，故辄具本末。臣鼠技已穷，无以上助，万一愿及，兹时内委宰执、六曹，外付诸路监司，请求措置，庶无后时之悔。”明年，诏：“熙、丰诸路钱监共十九处，每岁铸钱仅六百万，今东南惟存废迹，利源既失，公私匮乏，宜复其旧。令复提举坑冶官铸钱监。”） 

　　１、十二月（案：钱大昕《四史朔闰考》：是月庚申朔。） 甲戌，臣寮上言：“欲乞今后八行预贡之人，必与诸州贡士混试。太学上舍俟其中选，然后随所中等第与之升舍，应所推恩；如上舍法不中选者，还之本贡。”手诏依所奏。《纪事本末》卷百二十六。

　　２、己卯，礼制局奏：“太庙祭器内，鉶用三，登用一。窃考鉶与登，皆盛羹之器。祭祀烹牲于鼎，升肉于俎，其湆芼以盐菜实之于鉶，则谓之鉶羹，不致五味实之于登，则谓之太羹。《周官?烹人》，祭祀，共大鉶羹是也。且宗庙之祭用太牢，而三鉶实牛羊豕之羹，固无可论者。至於太羹止设一登，不知果以何牲之湆而实之邪？议者惟知《仪礼》芼鉶有牛藿、羊苦、豕薇之文，故用三鉶而不疑，至太羹无一定之说，所以止用一登也。以《少牢馈食礼》考之，则少牢者，羊豕之牲也，上佐食羞两鉶，司士进二豆湆。两鉶，鉶羹也，二豆湆，太羹也。少牢之鉶，豆用二，则三牲之祭，鉶既设三，登亦用三，无疑矣。伏请太庙设三登，实牛羊豕之湆以为太羹，明堂亦如之。其赐宰执与高丽祭器亦乞增一，於礼为合。”从之。（《纪事本末》卷百三十四。） 

　　（《续宋编年资治通鉴》：十二月，刘正夫致仕。原注自张商英罢相，蔡京益变法度，居中在右府，每为上言之。及为相，四方欣然望治，讫不能制。京至是以疾致仕，正夫既罢，厥后王黼误国召乱，余深、白时中、李邦彦辈皆鄙夫、患失之徒，而养成靖康之祸，悲夫！案：《本纪》：乙酉，刘正夫为开府仪同三司致仕。） 

　　（又创公田所，以内侍杨戩主之。皆按民契券，而以乐尺打量，其嬴则拘入官。而创立租课，谓之“公田钱”，於是大扰。农民困弊，仅能输公田钱而正税不充矣。案：《九朝编年备要》：京西旧多旷土，宝元、康定间特轻其赋，募民恳挌，地无遗利。政和初，始议增税，民已不能支。未几，后苑作使臣杜公才献言，汝州有地，可为稻田。乃置稻田务，主以内侍杨戩，皆按民契券，而以乐尺打量，其嬴则拘入官，而创立租课，谓之“公田钱”。是岁，始改为公田所，既而又并。河东北三路皆括之，于是大扰。农民困弊，仅能输公田钱而正税不充矣。时内侍张佑主管缮所，亦效后苑公田所，为取足无算。及戩死，而公田营缮事皆并入西城所，以内侍李彦主之。其纵暴病民，又甚於前矣！） 

　　（钱塘濮子潼辑注） 

卷三十六

　

　　徽宗

　　△政和七年（丁酉，一一一七） 

　　１、正月（案：钱大昕《四史朔闰考》：是月庚寅朔。） 乙未，御笔：“自今应天下道士，与免阶墀迎接衙府，宫观科配借索骚扰；郡官、监察司相见，依长老法。”《纪事本末》卷百二十七。案：《宋史·本纪》：宣和元年三月己未，诏天下知宫观道士与监司、郡县官以客礼相见。

　　２、癸丑，秘书省言：“据左右街道录院申恭依圣旨指挥，将所降道教五宗再行条具立为永式。第一，天尊之教以道德为宗，元始天尊为宗师；第二，真人之教以清净为宗，太上玉晨天尊君为宗师；第三，神仙之教以变化为宗，太上老君为宗师；第四，正一之教以诚感为宗，三天法师静应真君为宗师；第五，道家之教以性命为宗，南华真人为宗师。至于上清通真、达灵神化之道，感降仙圣，不击教法之内，为高上之道，教主道君皇帝为师。”诏依所奏，左右街道录印行。（《纪事本末》卷百二十七。） 

　　３、丙辰，礼制局奏：“昨讨论大驾六引，（案：《宋史·舆服志》：详定官蔡攸言：六引，开封令乘轺车居前，开封牧、大司乐、司徒、御史大夫、兵部尚书乘革车次之。揆古则不合，验今则有戾。司徒，三公论道之官，车徒非其所任，户部主之可也。奉常典礼，司乐典乐，皆专於一事，礼乐之容，非其所兼，礼部总之宜也。请改司徒用户部尚书，改大司乐用礼部尚书，其僚佐仪制视兵部尚书。御史大夫，位亚三少，秩从二品，又尊於六尚书。其行，宜以兵部次令、牧，礼部、户部又次之，终之以御史大夫。） 开封令、牧，乘墨车，兵部、礼部、户部尚书，御史大夫乘夏缦。（案：《周礼》巾车职曰孤乘夏篆，卿乘缦，大夫乘墨车。《宋史·舆服志》：夏篆者，篆其车而五采画之也，夏缦则五采画之而不篆，墨车则漆之而不画。孤宜乘夏篆，象其文质之备；卿宜乘夏缦，象其文采而不足於篆，开封令秩比大夫，开封牧古之诸侯，其乘皆宜墨车。） 已经冬祀施用。（案：《宋史·舆服志》此句下有“所有驾士衣服，尚循旧六引之制，宜行改正。况天子五辂，驾士之服”云云。） 唯驾士之服，各随其辂之色，则六引驾士之服，当亦如之。乞墨车驾士衣皂，夏缦驾士皂质绣五色团花，於礼为称。”从之。（《纪事本末》卷百三十四。） 

　　１、二月（案：钱大昕《四史朔闰考》：是月己未朔。） 壬戌，棣州贡士刘栋奏：“伏蒙圣恩，以臣本州并提举司保举四行闻奏，特授将仕郎。臣昨忽遇九天益算韩真人》，授以《景灵玉阳神应钟法》，仰祝圣寿，若臣苟官爵，即负师言。伏望特垂矜察所有敕命，乞赐追寝。”诏依所乞，赐紫衣道服。（《纪事本末卷百二十七。原注诏旨，六年二月十九日召赴阙，六年四月二十八日铸钟，八年三月二十六日又召赴阙。蔡绦云：刘栋者，棣州人，亦儒士。自云尝遇仙人韩君者，与之丹曰剥取丹。服丹辄复如故。政和中，以其丹上之，上曰：“汝师赐服而夺之，以慕长年，非朕所用意也。”还焉。灵素乃谓仙人韩君者，乃韩君丈人也，韩君丈人乃上帝之首相，虽不隶于神霄，而实佐帝君之治。上乃命栋以官，为直龙图阁。又为作韩君丈人观于其乡郡，而使栋领之。仍係籍於道流，封先生。方神降及废释氏，栋亦预焉。然栋颇涉猎儒书，慕李泌之为人。晚为利所夺，不能自还也。凡为神降之事者，往往先后多不得其死。） 

　　２、甲子，诏通真先生林灵素于道箓宫宣谕青华帝降临事，左右街道录傅希烈等，皆作记上之。（《纪事本末》卷百二十七。原注傅希烈等记略曰：逮夜漏向丑，香风飒至，徐有赤光，大如弹丸，东流空中，上下往来，既离复合。已而电光四出，雷声隐然，环佩之音，近在咫尺。一室间，恍如白昼，仰瞻绘像，俄失所在，特绢素空存。而已二天人蹑空乘云，冉冉而下。其一绛服玉冠，天颜和豫，盖教主道君皇帝也。其一上下青衣，俨若青华帝君之状。又前导一人，貌与通元先生张虚白无少异焉。从者朱紫，不可悉计，迤逦由西而行。又曰：考之仙版，青华帝君实高上神霄玉清王之弟也。仰惟教主道君皇帝，以神霄玉清之尊降神出明，应帝王之兴起，虽动而不失其所谓至静；虽为而实未尝为，故其通真接灵，澹然独与神明居者，若辛卯岁之梦兆，癸巳岁之示见，创见希有，中外已悉，闻而知之。至于今日坐堂奥之上，而神飞玉京，来仙境之真，而迹凝禁御，则或未之闻也。案：陈桱《续编》：二月甲子，会道士二千人于上清宝箓宫。诏林灵素谕以帝君降临事焉。） 

