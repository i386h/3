<!-- { "loadSidebar": true } -->
　　６、殿中侍御史陈次升言：“绍圣元年七月十九日，责降吕大防等敕牒榜节次云‘至於射利之徒，胁肩成市，盍从申儆，俾革回邪，推予不忍之仁，开尔自新之路。除已行责降外人，其馀一切不问，议者亦勿复行’。（案：《谠论集》作“亦勿复言”。） 当是之时，诏命初下，万口一词，欢呼鼓舞。（案：《谠论集》此下有云：圣君含垢，溥博如天，包容如地，歌颂不一，一责废人，此盛德之事也。） 近者切见汪浃、李仲等送吏部，与合入差遣，录黄行下，以元祐所献文字得罢。则前件敕榜有‘其馀一切不问议’语，殆成虚文，将何以取信天下！（案：《谠论集》此下有云：《传》曰：“王言如丝，其出如纶；王言如纶，其出如綍。其已行而不可返也。”） 况夫揭榜朝堂，遍牒中外，明示臣庶，俾怀悛革自新之心，行之未几，今乃录浃、仲等得罪之由又如此，臣恐亏朝廷号令之信，有伤国体。伏望睿旨检会前件敕榜，宣谕大臣，自今以始，同共遵守。若人材委不可用，所见背理，以今日其罪罪之，既往之咎，置而不问，庶无反侧之心，亦所以彰朝廷忠厚之德。”又言：“臣近奏乞宣谕大臣，遵守敕榜‘其馀一切不问’之语，未见施行。今闻差官编排元祐间臣僚章疏，仍厚赏以购藏匿，彩之舆论，实未有安。（案：《谠论集》此下有云：臣尝读史，观汉光武诛王郎，收文书，得吏人与郎交关毁谤数十章。光武不省，会诸将军烧之，曰：“令反侧子自安。”当时以此遂定天下，后世书之，以为美谈。） 恭惟陛下执政之初，诏令天下言事，亲政以来，揭榜许其自新，是亦光武安反侧之意。（今又案：《谠论集》此下有“张官置局，吹毛求疵”八字。） 考人一言之失，寘於有过之地，是前之诏令，适所以误天下也，后之敕榜，又所以诳天下也。命令如此，何以示信於人乎！（案：《谠论集》此下有云：昔成王与叔虞戏，削桐叶为珪，以与叔虞曰：“以此封。”若史佚请择日立叔虞，王曰：“吾与戏耳！”史佚曰：“天子无戏言。”於是封叔虞於唐。夫成王非轻其爵命也，以王言惟行，敕勿反尔。矧今御史台榜示朝堂，进奏遍牒天下，惟患人之不知，非特戏言而已；戏言尚践而行，岂有明揭榜示、晓谕臣庶可反之乎？伏望圣慈念光武安反侧之言，思成王遂削桐之封。） 所有编排章疏指挥，乞行寝罢。”（《纪事本末》卷百一。） 

　　７、己酉，御史中丞黄履言：“知麟州燕复以纳粟复官，年逾七十，耳目昏暗，郡务废弛，乞下本路体究，果如所闻，即乞罢免。”诏河东经略司体量以闻。（岳珂《愧郯录》卷八。） 

　　８、壬子，枢密院言：“宝文阁待制、知熙州范纯粹，元祐初尝献议弃地及称兰会犹为中国之蠹。虽已削官职，今朝廷方经略西羌，而仍使纯粹帅边，非便。”诏纯粹差知邓州。（《纪事本末》卷百一。案：《长编》卷四百六十五：元祐六年闰月壬午，范纯仁因夏国乞赐谴责。原注：云：绍圣三年正月二十七日可考。据《朔闰考》，二十七日乃丙辰日，与《纪事》异日。） 

　　９、癸丑，右司谏刘拯言：“伏睹近降朝旨，委给、舍、左右司郎官编录元祐章疏，而所委官在元祐中尝为言官者相半。伏望别契勘无妨嫌者使领。”诏内有元祐中曾任台谏官，令更不干预。拯言盖指徐君平也。（《纪事本末》卷百一。案：君平编类章疏在初九日。） 

　　１０、丁巳，白州编管人陈衍配朱崖军。（《长编》卷四百九十五：元符元年三月戊午，三省言究治张士良狱。原注：三年正月二十六日，陈衍配朱崖军。案：《十朝纲要》：三年正月丁巳，陈衍配朱崖军。《长编》作三年正月二十六日。今以三年正月壬辰朔推之，二十六为丁巳日。《编年备要》云：元年，白州编管，又以其与州官往来，故配朱崖军。） 

　　１１、戊午。（《长编》卷四百六十八：元祐六年十一月壬辰，管勾麟府路张若讷等不预为清野，致西贼恣行劫掠。原注：又绍圣三年正月二十七日。又《长编》四百七十三：元祐七年五月戊申，张若讷特罢路分都分监。原注：绍圣三年正月二十七日可考。案：原文已佚。） 

　　１２、诏罢合祭，自今间因大礼之岁，以夏至之日躬祭地祇於北郊。（《纪事本末》卷百一。案：《纪事本末》不系日。岳珂《愧郯录》卷三云：三年正月戊午，遂诏间因大礼，躬祭地祇，然实未尝行。《宋史·本纪》同，作戊午，今依以编次。毕沅《通鉴》同《宋史》。《东都事略·黄履传》：初，诏廷臣殿议，特修郊庙奉祀礼文，即主辨南北之说，而议者棼纠，讫不果。履又建言：“阳复阴消，各因其时。上圜下方，各顺其体。是以圣人因天祀天，因地祀地，三代至汉，其仪不易。及王莽谄事元后，遂跻地位，同席共牢，历世袭行，不能全革。逮神宗临御卓然，考古揆今，以正大典，尝有意于兹矣。今承先志，当在陛下及二三执政。”哲宗以询大臣，章惇以为北郊止可谓之社。履曰：“天子祭天地。盖郊者交於神明之义，所以天地皆称郊。故《诗序》云‘郊祀天地’。若夫社者，土之神而已，岂有祭天亦谓之社乎？”哲宗然之，遂定郊议。） 

　　《续宋编年资治通鉴》：出内库金帛，赴五路经略司封桩，以助边费。案：《十朝纲要》丁巳日。《编年备要》云：出内库金帛六十五万，赴五路经略司封桩。自后降赐非一，不尽录。《宋史本纪》：二月癸亥，出元丰库缗四万，於陕西、河东籴边储。

　　１、二月（案：钱大昕《朔闰考》：是月壬戌朔。） 丙寅，详定敕令所言：“京东、河北、河东转运司奏，元丰官印契书既有法式，而纸劄厚大，不容奸伪。元祐之初，有司官妄申请废去天下契书，奸巧之弊，复如往时。令乞依元丰条例委得经久，於民有利。”从之。（《纪事本末》卷一百。原注：《新录》辨曰：小人观朝廷之向背，揣所乐闻，驰骛迎合，非无况者孰能之？方绍述之说兴，虽契券纸劄之厚薄大小，亦妄述利害，以济其谀，可以见一时在位者，小人之多也。史官亦不当书之。《实录》今删去，要见元祐印契法如何。） 

　　２、壬申，诏罢富弼配享神宗庙庭。初，元祐定弼配享，天下以为宜。至是谓弼得罪先帝，罢之。翌日，曾布对，上即问布：“已罢富弼配飨何如？”布曰：“臣自元祐中闻之固已讶其不当。弼最不为先帝所悦，乃以配食事亡，如事存义所未安。先帝经营政事，以王安石为相，君臣相得之际，近世之所未有。舍安石而用弼，岂先帝之心哉？但元祐之人偏执己见，不恤义理之所为耳！”（《纪事本末》卷百十三。案：《宋史·本纪》：癸酉，罢富弼配飨神宗庙廷。邵经邦《宏简录》亦云癸酉。《十朝纲要》同此，作壬申。盖先一日下诏也。） 

　　３、癸未，臣僚上言：“每岁诸路应举官臣僚许选人充改官，职官县令任使各有员数，而选人惟以举主应格方得升进。若举主不足，虽老於铨调，亦无由改转。寒士所係利害非轻，欲乞应选人历任未及三考，只许奏举；职官县令如历任通及三考以上见係幕职令录资序，方许奏举改官，任使所贵，稍抑权势侥幸请讬之弊。”从之。（《纪事本末》卷九十三。） 

　　４、丙戌，知渭州吕大忠再言边事。（《长编》卷四百八十五：绍圣四年四月己亥，吕大防卒于虔州。原注：三年二月二十五日，大忠以渭帅再言边事。案：《东都事略大忠传》：为龙图阁知秦州，迁宝文阁待制。夏人自麟府、环庆路犯边之后，绝岁赐，复欲蹙使谢罪，将许之。大忠言：“夷狄犹禽兽，强则纵，困则服，连年入寇边民，皆谓必有以制之。今无名遣使，阳为恭顺，实惧讨伐。若许之，恐为夷狄所窥也。”大忠尝献言：“夏人兵不过三十万，戍守外战士不过十万，三路之众，足以当之，屡犯王略，而朝廷一不与校，臣窃羞之。”迁宝文阁直学士、知渭州。） 

　　５、诏三路保甲依义勇法教试。（《纪事本末》卷一百。） 

　　６、先是，曾布言：“三省编排自前岁累曾奏陈，以谓施行。元祐之人，殊无伦理，今亦尽矣。兼降敕榜，更不施行。今方编排章疏，中外人情不安，恐难施行，在朝廷知之足矣。”上曰：“若有罪，如何只为有敕榜更不可行？”布曰：“此事亦更在圣断，但恐诏令失信耳。兼如刘挚等已皆施行，恐难再行。”上曰：“只是本轻。”布曰：“如文彦博辈未经施行，将来致仕遗表之类，若一以宰执例推恩，则似太过。”上深以为然。（《纪事本末》卷百一。） 

　　１、三月案：钱大昕《朔闰考》：是月辛卯朔。辛丑，江西路提举常平使周纯为京西路转运判官。（《长编》卷四百九十三：绍圣四年十二月癸未，察河南变事。原注：周纯三年三月十一日以江西提举为京西路运判。） 

　　２、丁未，蔡蹈为监察御史。（《长编》卷四百九十五：元符元年三月癸丑，蔡蹈言夷门山工役。原注：云：绍圣三年三月十七日，蔡蹈为监察。） 

　　３、辛亥，王宜罢提举。（《长编》卷四百九十九：元符元年六月壬寅，序辰看详元状理诉文字，曾布《自序》云云。原注：此据曾布《日录》、陈瓘《尊尧集》及馀言修入。曾布《日录》看详诉理文字，已附见绍圣三年三月二十一日王宜罢提举时。案：此文已佚。原注所附《日录》看详诉理文字云云。今取卷四百九十九本文辑入。据云：曾布《自序》云：“是月，屡见三省言，安惇既除御史中丞，遂乞差官看详元祐中诉理文字，却依元断施行。既而取索到理诉者凡八百九十七人，许将、黄履，及叶祖洽等皆因他人理诉得还所展磨勘年月。三省以动众，稍迟之。惇再章，以谓闻庙论以人众不可施行，惟其人数多尤宜改正。此乃元祐之人欲彰明先朝滥罚之多也。三省聚议久之乃定。得旨，但令惇及序辰看详元诉状辞及理诉所文字，语言有於先朝不顺者，具姓名以闻。已而又言令将亲批圣旨，翌日再进呈，乃下，众皆称其平允。此论本出序辰，序辰於前年作右史日，已尝有章乞追改，上留中不出。今以付之，亦以杜塞其纷纷也。然犹乞别试所置司看详，半年结绝，尚有张皇之意，但已得旨如此，谅亦限无以增加尔。”） 

　　４、壬子，上谓二府以元祐减省功格不当，令修定，久未上。众皆曰：“诸路相度未到。”曾布曰：“元丰中以有边事，故优立赏格，其间不无太厚者；然今日方有边事，欲激励人用命，不若用元丰赏格，候边事息，别议增损。”上曰：“当如此。”遂降旨诸路，令告谕将士知悉。（《纪事本末》卷百。） 

