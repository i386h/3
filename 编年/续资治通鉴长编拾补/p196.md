<!-- { "loadSidebar": true } -->
　　又以余深为太宰，王黼少宰。初，上访大臣，以取辽之策。郑居中、邓洵武皆以为不可，独黼是其计，以身任之。左司倪涛且曰：景德以来，虏守约不敢犯边，盟誓固在，不可渝也。天下久安，士不习战，军储又屈，无轻议论以为后患。黼怒曰：左司敢沮军耶！案：《王黼除少宰制》曰：北辰居所，而众星拱道，盖尚於无为；明主好要，而百事详，术莫先於论相。天实生於硕辅，世方赖於真儒。用酌师虞，延登揆席。肆即治廷之大，亶孚诏号之严。具官某直谅而粹夷，闳深而博远。学通千载，而会归於道德之要；识造万微，而动合於理义之方。谠论明谟，允矣佐王之略；高文大册，杰然冠古之英。国之光辉，予有疏附。顷自左纲之峻，亟升右省之崇。敕天之命惟时几，益罄同寅之助役。志於享无爽侮，聿多载采之勋。岂惟众贤和而物和，兹乃百姓足而君足。三台之阶两两，畴当齐色之占；南山之石岩岩，爰属秉钧之望。惟帝赉弼，若时登庸。其遂相予，无以易汝。俾陟宰司之重，兼釐政本之繁。懋官超彝典之常，赐位躐文阶之冠。申加多邑，并衍真祖。於戏！尹躬暨汤而克享天心，高宗得说而咸仰朕德。相与之妙，於今可师。矧《书》垂告戒之言，有嘉谋则顺於外；而《史》述弥纶之用，持众美以效之君。故四方其训，以无竞维；人必三后协心，而同底於道。往资予翼，式副民赡。《东都事略》《本纪》丁巳日，余深太宰兼门下侍郎，王黼特进、少宰兼中书侍郎。《宋史·本纪》系之戊午日，《十朝纲要》同。毕氏《通鉴》从之，《考异》云：《编录》作丁巳，今从《宋史表》，又考《三朝北盟会编》载政和八年四月，太宰郑居中奏乞守盟誓，罢遣女真人使事。又於朝堂责蔡京曰：“朝廷欲遣使入女真军前议事，夹攻大辽，出自李良嗣，欲快己意。公为首台，国之元老，不守两国盟约，辄造事端，诚非庙算。且在昔章圣皇帝与大辽，昭圣立誓，至今几二百年，兵不识刃，农不加役，虽汉唐和戎，未有我宋之策也。公何以遽兴此举？且兵者，不祥之器，势不获已，即可暂用。昔景德中，辽人举国来寇，真宗用宰相寇准之策亲征，后遣使议和，自此守约，不复盗边者三十九年。及庆历中，契丹聚兵境上，以求关南地为名，仁宗用富弼报聘增币。观真宗、仁宗意不欲动兵，恐害生灵，坚守誓约，至今一百七十四年，四方无虞。今若导主上弃约复燕，恐天怒夷怨，切在熟虑，无遗后悔。事系宗庙，岂可轻议！又况用兵之道，胜负不常，苟或必胜，则府库乏於犒赏，编户困於供役，蠹国害民，莫过此也。脱或不胜，则患害不测。”京曰：“上厌岁币五十万疋、两，故有此意。”居中曰：“岁币五十万疋、两，比之汉世和单于，岁尚给一亿九十万，西域七千四百八十万，则今与之币，未为失策。又后汉永初中，诸羌反十四年，当时用兵用财二百四十亿。永和后，复经七年，用八十万亿。且前古帝王岂忍中国之富，填於卢山之壑，委於狼望之北哉？盖圣人重惜民生之本也。载在史策，非妄言也。”京曰：“上意已决，岂可沮乎。”居中曰：“使百万生灵，肝脑涂地，公实使之，未知公异日何如也？”遂作色而起。又载知枢密院事邓洵武上书，乞守信罢兵，保境息民。引邓洵武《家传》曰：时上意感动，欲兴师，蔡京谋复燕京，洵武屡折之，而蔡京密启於上，不令洵武预议。洵武乃约童贯到枢密院，具以利害晓之。贯反说洵武曰：“枢密在上前且承当，取商量也。商量得十来年悰，不要相拗，官家上方有意，相公如此说话，恐为他人所夺。”语已而笑。洵武知京、贯之意，遂请閒日，力陈宗社之计，请以上意令京条对。又上奏曰：“雍熙中，尝有此举，是时曹彬出河北，潘美出河东，赵普在南阳闻之，上疏切谏，彬、美卒无功而还。”因出赵普疏本，与曹、潘传进读曰：“陛下审视今日议政之臣，孰如赵普？将帅之良，孰如彬、美？甲兵精练，孰如国初？以太宗之神武，赵普之谋略，彬、美之为将，百战百胜，征伐四方，而独於燕云乃尔。况在今日，何可轻议。且百年盟誓，一朝弃之，何以令吾民告敌国乎？诚恐兵革一动，中国昆虫草木，皆不得休息矣！”上大寤。翌日，语京曰：“北事休做！祖宗誓盟，违之不祥。”京色变，其议遂寝。契丹既衰，宰相王黼复为兼弱攻昧之言，以动上心。洵武复从容为上言曰：“自西方用兵，禁旅减耗，近差郊祀，立仗人不能足数，使天下常如今日，治安固无可言。设有风尘之警，可为寒心！”上为之动容。因劝上宜保境息民，谨备自治，无启边衅。王黼言：“当兼弱攻昧，臣独谓不若推亡固存也。方今非独兵势如此，而又财用匮乏，民力彫敝，人皆知之，无敢言者。臣今取诸路廉访使者所奏去年兵食实数，作旁通册。愿陛下置之御座，暗赐御览，则天下虚实可知。且与强女真为邻，孰若与弱契丹乎？”议复中止。朱胜非《秀水闲居录》曰：政和末，知雄州和诜奏：“契丹益发燕云之兵，燕民亦叛。有董庞儿者，率众为剧寇，契丹不能制。”蔡京时领三省事，侥倖一切之功，遂招庞儿，许以燕地王之。庞儿上表，自号“扶宋破虏大将军”。董才后归朝，赐姓名赵诩者是也。乞遣兵为援，期取中国故地。京大喜，乃更戍朔方、陕右之兵，命江外州军制袍带，欲以冠带新民。邓洵武子常知枢密院，为京言：“南北通好久矣，今信一叛虏之言，而欲败百年之盟，不可！”京不听。是时童贯以太师、枢密院总边事，洵武又为贯言：“西北虏势强弱不同，度我之力，能制彼乎？恐兵连祸结，卒无已时。”贯亦不听。洵武乃疏伐燕利害二十七条，名曰《北伐问目》，皆有注。其一云出师之名。注云：恃此盟誓，百年不见兵革，绝之必有名以令吾民，以告敌国，馀类此。又录赵普谏太宗北征疏同奏，皇上颇嘉纳，北议为之缓。至宣和初，竟出师矣！董才者，易州潦水人。少贫贱，沈雄果敢，号董庞儿。募乡兵与女真战，败绩，主将欲斩之，才亡命山谷，遂为盗，剽掠州县，众至千人。契丹患其残贼，才逾飞狐、灵邱入云、应、武、朔，斩牛栏监军，函其首来献。政和七年，岢岚军解潜招之，并其党以闻。其表有云：“受之则全君臣之大义，不受则生胡越之异心。”上召见，董才陈契丹可取之状甚切。赐姓赵名诩。《九朝编年备要》云：中国与辽虽为兄弟之邦，然百馀年间，彼之所以开边慢我者多矣。且兼弱攻昧，武之善经也。今而勿取，女真即强，吾不免事之，中原故地，恐非复我有。于是上问其言。《东都事略·郑居中传》：居中谓“兵祸不可结，盟誓不可渝”，是矣。而卒与攸、黼辈同受燕山之奖，何哉？於虖！所谓大臣者，以道事君，不可则止。若居中，谓之具臣可也。《倪涛传》：倪涛字巨济，广陵军人。博学能文，有操履。举进士，累官至左司员外郎。朝廷议有事燕云，大臣争先决策，为固位计，涛独云云。罢监朝城县酒税，再谪茶陵造船场。有诗文号《云阳集》。《通考》：《玉谿集》二十二卷。陈氏曰：“左司员外郎、永嘉倪涛巨济撰。其父始徙居广德。涛大观三年进士。燕山之役，诵言其非，以沮军，罢谪衡州茶陵以死，年三十九。吕居仁志其墓，曾吉文为作集序。”

　　又知湖州葛胜仲与黼连姻，亦与书曰：天下无事则宰相安，宰相生事则天下危。愿公享宰相之安，无使天下至於危也。案：《九朝编年备要》：葛胜仲，显谟阁待制。又《宋史·葛胜仲传》：知湖州时，群盗纵横，声摇诸郡，胜仲修城郭，作战舰，阅士卒，贼知有备，引去。岁大饥，发官廪赈之，民赖以济。又《通考》：《丹阳集》四十二卷，《后集》四十二卷。陈氏曰：“显谟阁待制、江阴葛胜仲鲁卿撰。绍圣四年进士，元符三年词科。洪庆善序其文。有所谓‘绝郭天信，拒朱勔，惭盛章而怒李彦者’。盖其平生出处之略也。再知湖州，后遂家焉。孙鸿庆序略曰：‘公中宏词第一，时天子辑瑞应，蒐讲弥文，报礼上下，四方以符瑞来告者不可胜数。大臣表贺，皆出公手。环奇英丽，独步一时，公卿交誉。屡迁擢大司丞，遂跻法从’”。

　　又时谍者云天祚有亡国之相。或言陈尧臣登科为画学，王黼荐尧臣使虏，绘天祚象以归。且云：以相法言之，亡在旦夕，并图其山川险易以进。上大喜，擢尧臣为右司，燕云之役遂决。原注启燕云之役者，初则童贯得志於西边，遂谓北方亦可图；继而赵良嗣来归，献以取燕之策。徽宗如之何而不喜？夫岂知天下久安，士不习战，白沟之败，为金人所笑，辽亡而中国之忧始大矣。案：《九朝编年备要》云：即擢尧臣右司谏，赐予钜万，燕云之役遂决，尧臣复迁至侍御史。

　　又躬耕藉田。案：《东都事略》：是年二月庚辰，诏行藉田，改元。《九朝编年备要》系之正月，不云何日。《宋史·本纪》、《十朝纲要》俱係乙亥。《玉海》卷七十六所载与《宋史》月日同。注云：《会要》二年二月，诏曰岁二月己亥躬耕藉田，当考。则与此异。

　　又二月朔，改元。案：钱大昕《四史朔闰考》：是月丁丑朔。《宋史·东都事略·本纪》、《十朝纲要》俱云庚辰改元。庚辰则初四日。《宋朝事实》：二月三日，改宣和元年。武英殿原校云：《宋史》重和二年二月庚辰改元。考是年正月戊申朔，则庚辰为三月三日，原本误作三月一日，今改正。然据此书係二月朔改元，亦与《宋朝事实》原本作一日同也。陈、毕《通鉴》失载是月改元。又考《九朝编年备要》云：上之改元重和也。右丞范致虚言，此号契丹尝称之。盖虏先有重熙年，后主名隆禧，其国中因避而称重和。遂复改焉。《宋史·本纪》云：易宣和殿为保和殿。《枫窗小牍》卷上云：道君皇帝改元宣和，人或离合其字曰“一旦宋亡”，此与萧岿离合后周宣政为“宇文亡日”同。

　　又三月，皇后亲蚕。诏建蚕宫、蚕殿。案：《九朝编年备要》云：亲蚕於延福殿。又云：政和初，诏建蚕宫亲蚕，殿以无斁为名。《纪事》载建宫殿之诏在政和间，是时宫殿已成，始行亲蚕礼。疑此书误讹“诏建”二字也。《东都事略》亦但云是月皇后亲蚕，不言诏建宫殿。《宋史·本纪》云甲戌，皇后亲蚕。《玉海》卷七十七云：政和元年四月二十一日，度地作公桑蚕室，其亲蚕殿名曰无斁。宣和元年三月二十八日，皇后亲蚕於延福宫。注云：筑采桑坛、茧馆、织室，服用鞠衣。

