<!-- { "loadSidebar": true } -->
　　３、丁酉，睦州青谿县有洞曰帮源，广深约四十馀里，群不逞往往囊橐其间。方腊者，因以妖贼诱之，凶党稍集。是月丙子，杀里正方有常，纵火大掠，还处帮源。遣其党四出侵扰，鼓扇星云神怪之说，以眩惑众听，从之几万人。（《纪事本末》卷百四十一。案：《续宋编年资治通鉴》：方腊反。睦州青谿县有洞曰帮源，广四十里，群不逞往往囊橐其间。） 腊家有漆园，时造作局多科须，而两浙苦花石纲之扰，腊以妖术诱之，数日之间，哨众至数万人，遂以诛朱勔为名，纵火大掠。两浙都监蔡遵、颜坦击贼败死，遂陷睦州，杀官兵千人，於是寿昌、分水、桐庐等县，皆为贼所据，僣号改元永乐。初，腊之乱，王黼方铺张太平，恶闻有外寇至，且峻责浙西提刑张苑勿张皇生事，贼遂不可制，至连陷数州。上大恐，始遣谭稹讨之，稹逗留不进。至三年正月，贼入杭，乃改谭稹为两浙制置使，以童贯为江浙淮南宣抚讨方腊。时北征事起，陕西劲兵多聚辇下，尽发以往。上微行送之，握贯手曰：“东南事尽付汝，有不得已者，竟以御笔行之。”四月，童贯与王禀、刘镇两路军马约会於睦、歙间，包帮源洞，表里夹攻。至是，镇与杨可世、马公直率劲骑夺贼门岭，平旦入洞，贼二十馀万抗拒，转战至晚，大败，火其屋万间，禀斩贼五千馀级，镇亦如之，擒方腊立其亲属伪相侯王共三十九人，奏捷於朝。腊破六州五十二县，杀平民一百馀万。王师自出至凯旋凡四百五十日，腊至八月始伏诛。寻赦江浙、淮南等路，改睦、歙二州为严州、徽州。方勺《青谿寇轨》：宣和二年十月，睦州青谿县竭村居人方腊，讬左道以惑众。知县事、承议郎陈光不即锄治。腊自号圣公，改元永乐，置偏裨将，以巾饰为别，自红巾而上凡六等。无甲胄，惟以鬼神诡秘事相扇摇，数日聚恶少千馀，焚民居，掠金帛子女。提点刑狱张苑、通判州事叶居中不能招致，欲尽杀乃已，故贼得胁虏良民为兵，旬日有众数万。十一月二十九日，将领蔡遵与战於息坑，死之，遂陷青谿县。又云：始，唐永徽四年，睦州女子陈硕真反，自称文佳皇帝，婺州刺史崔义元平之。故梓桐相传，有天子基、万年楼，方腊因得凭藉以起。又以沙门宝志谶记诱惑愚民，而贫穷游手之徒，相乘为乱。青谿为睦大邑，梓桐、帮源等，号山谷幽僻处，东北趋睦，西近歙，民物繁庶，有漆楮林木之饶，富商巨贾多往来。江、浙地势迂险，城一旦焚荡，无一存者。群党据险以守，因谓之洞。而浙人安习太平，不识兵革，一闻金鼓声，则敛手听命。不逞小民往往反为贼乡导，劫富室，杀官吏士人以徼利。渠魁未授首间，所掠妇女自洞逃出，倮而雉经於林中者，由汤嵒、榴树岭一带，凡八十五里九村，山谷相望，不知其数。又云：初，方腊生而数有妖异。一日，临谿顾影，自见其冠服如王者，由此自负，遂讬左道以惑众。县境梓桐、帮源诸洞，皆落山谷幽险处，民物繁夥，有漆楮松杉之饶，商贾辐辏。腊有漆园，造作局屡酷取之，腊怨而未敢发。会花石纲之扰，遂因民不忍，阴取贫乏游手之徒，赈恤结纳之。众心既归，乃椎牛酾酒，召恶少之尤者百馀人，会饮酒数行，腊起曰：“天下国家，本同一理。今有子弟耕织，终岁劳苦，少有粟帛，父兄悉取而靡荡之。稍不如意，则鞭笞酷虐，至死弗恤，於汝甘乎？”皆曰：“不能。”腊曰：“靡荡之馀，又悉举而奉之仇雠。仇雠赖我之资，益以富实，反见侵侮，则使子弟应之。子弟力弗能支，则谴责无所不至。然岁奉仇雠之物，初不以侵侮废也，於汝甘乎？”皆曰：“安有此理！”腊涕泣曰：“今赋役繁重，官吏侵渔，农桑不足以供应，吾侪所赖为命者，漆楮竹木耳，又悉科取，无锱铢遗。夫天生蒸民，树之司牧，本以养民也，乃暴虐如是，天人之心，能无愠乎？且声色、狗马、土木、祷祠、甲兵、花石糜费之外，岁赂西北二国银绢以百万计，皆吾东南赤子膏血也。二国得此，益轻中国，岁岁侵扰不已，朝廷奉之不敢废，宰相以为安边之长策也。独吾民终岁勤动，妻子冻馁，求一日饱食不可得，诸君以为何如？”皆愤愤曰：“惟命。”腊曰：“三十年来，元老旧臣贬死殆尽，当轴者皆龌龊邪佞之徒，但知以声色土木淫蛊上心耳，朝廷大政事，一切弗恤也。在外监司、牧守亦皆贪鄙成风，不以地方为意，东南之民苦於剥削久矣，近岁花石之扰，尤所弗堪。诸君若能仗义而起，四方必闻风响应，旬日之间，万众可集。守臣闻之，固将招徕商议，未便申奏，我以计縻之，延滞一两月，江南列郡可一鼓下也。朝廷得报，亦未能决策发兵，计其迁延集议，亦须月馀，调习兵食，非半年不可，是我起兵，已首尾期月矣，此时当已大定，无足虑也。况西北二国，岁币百万，朝廷军国经费千万，多出东南。我既据有江表，必将酷取於中原，中原不堪，必生内变，二国闻之，亦将乘机而入，腹背受敌，虽有伊、吕，不能为之谋也。我但尽江而守，轻徭薄赋，以宽民力，四方孰不敛衽来朝？十年之间，终当混一矣。不然，徒死於贪吏耳！诸君其筹之。”皆曰：“善。”遂部署其众千馀人，以诛朱勔为名，见官吏公使人皆杀之。民方苦於侵渔，果所在响应，数日有众十万，遂连陷郡县数十，众殆百万，四方大震。时朝廷方约女真夹攻契丹取燕云地，兵食皆已调习待命，适闻腊起，遂以童贯为江、淮、荆、浙宣抚使，移师南下，腊不虞如是速也。贯至苏州，始承诏罢造作局及御前纲运并木石采色等场。前至秀州，累败贼锋。追至帮源洞，贼尚二十馀万，与官军力战而败，深据岩穴为三窟，诸将莫知所入。韩蕲王世忠时为王渊裨将，潜行谿谷，问野妇得径，即挺身直前，度险数重，搏其穴，格杀数十人，擒腊以出，遂并取腊妻子符印及方肥等，其党皆溃。前后所戕人命数百万，江南由是凋瘵，不复昔日之十一矣。迨建炎南渡，经费多端，愈益穷困，不可复支。向非腊之耗乱，江淮、二浙，公私充实，南渡后或可藉为恢复之资，亦未可知也。噫！腊之耗乱，可哀也已，然所以致是者，谁欤？又云：吃菜事魔，法禁甚严，有犯者，家人虽不知情，亦流远方，财产半给告人，馀皆没官。而近时事者益众，始自福建流至温州，遂及二浙，睦州方腊之乱，其徒处处相煽而起。闻其法，断荤酒，不事神佛祖先，不会宾客，死则袒葬。方敛，尽饰衣冠，其徒使二人坐於尸旁，其一问曰：“来时有冠否？”则答曰：“无。”遂去其冠，次问衣履，遂亦去之，以至於尽，乃曰：“来时何有？”曰：“有包衣。”则以布囊盛尸焉，云事后至富。小人无识，不知绝酒肉、燕祭、厚葬，自能积财也。又始投其党有甚贫者，众财以助，积微以至於小康矣。凡出入经过，不必相识，党人皆馆穀焉。凡物用之无间，谓为一家，故有无碍被之说，以是诱惑其众。其魁谓之魔王，右者谓之魔母，各有诱化。旦望人出四十九钱於魔公处烧香，魔母则聚所得缗钱，以时纳於魔王，岁获不赀云。亦诵《金刚经》，取“以色见我为邪道”，故不事神佛，但拜日月，以为真佛，其说不经如是。“法平等，无有高下”，则以“无”字连上句，大抵多如此解释。俗讹以魔为麻，谓其魁为麻黄，或云易魔王之名也。其初授法，设誓甚重，然以张角为祖，虽死於汤镬，终不敢言“角”字。传言何执中守官台州，州获事魔之人，勘鞫久不能得。或云何处州龙泉人，其乡邑多有事者，必能察其虚实，乃委之穷究。何以杂物百数，问能识其名则非是，而置一羊角其间，馀皆名之，至角则不言，遂决其狱。如不事祖先、丧葬之类，已害风俗，而又谓人生为苦，若杀之，是救其苦也，谓之度人。度人多者，则可成佛，故结集既众，乘乱而起，日嗜杀人，最为大害。尤憎恶释氏，盖以不杀，与之为戾耳。但禁令太严，罕有告者。株连既广，又当没籍，全家流放，与死为等，必协力同心以拒官吏，州县惮之，率不敢按，反致增多也。《读史方舆纪要》：威平洞，县西七十里，一名青谿洞，一名帮源洞。宋宣和二年，贼方腊据此作乱，连陷州郡，三年，韩世忠击败之。贼深据岩屋为三窟，诸将莫知所入，世忠潜行谿洞间，挺身捣其穴，擒腊以出。贼平，改今名。相近为梓桐洞，今曰梓桐乡。《宋史》清谿县境有梓桐、帮源诸洞，皆落山谷幽险处，方腊据以作乱。又云：重坑山在县东八十里，山有二坑，或云即息坑也。宋宣和初，方腊作乱，两浙将蔡遵等讨之，败死於息坑即此。

　　１、十月末，马政等达来流河虏帐前，留月馀，议论不决。虏以朝廷欲全还山前、后故地故民，意皆疑吝。以南朝无兵武之备，止以已与契丹银绢坐邀汉地。且北朝所以雄盛之迈古者，缘得汉地燕人。今一旦割还南朝，不惟国势微削，兼退守五关之北，无以临制南方，坐受其敝。若我将来灭契丹，尽有其地，则南朝何敢不奉我币帛，不厚我欢盟！设若我欲南拓土疆，彼以何力拒我？又何必跨海讲好？俟平契丹，仍据燕地，与宋为邻，至时以兵压境，更南展提封，有何不可！徐议未迟，惟粘罕云：“南朝四面被边，若无兵力，安能立国！彊大如此，未可轻之，当且良图，少留人使。”阿骨打遂将马扩远行射猎，每晨阿骨打坐一虎皮雪上，纵骑打围，尝曰：“此吾国中最乐事也”。既还，令诸酋具饮食，递邀南使。十馀日，始草国书，差大使曷鲁、副使大迪乌与马政等来回，聘书中大略云：前日赵良嗣等回，许燕京东路州镇，已载国书，若不夹攻，应难已许。今若更欲西京，请就便计度收取，若果难意，为报示。（《纪事本末》卷百四十二。原注此据《金盟本末》及《华夷直笔》。盖此二书皆因马扩《自序》稍删润之。封氏《编年》同此，但以十一月末为十月二十九日丙申，既有的日，恐封氏得之，今改十一月末作十月末，仍并附初遣时。赵良嗣《总录》亦云十一月，当考。） 

