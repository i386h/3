<!-- { "loadSidebar": true } -->
　　又：云：礼部尚书丰稷罢。先是，上谕曾布，诋毁神考，第一是丰稷，其次张舜民。而稷又言：“近日建宫以宁神，营寺以崇考。复置御前生活以供内庭之用，而外议不晓，窃谓好修造、尚华美。”稷所陈大抵以崇俭爱人为言，至君子小人之际，必反覆究切。既数以论事，忤权近，出知苏州。

　　１、十二月（案：钱氏《朔闰考》：是月丁亥朔。） 庚寅，朝请大夫、知洪州叶祖洽为宝文阁待制、知瀛州，案：“瀛”，《宋史》本传作“青”。知瀛州吕希纯知颍州。先是，上以河朔诸帅皆元祐人，欲尽易之，故希纯、祖洽有是命。皆曾布为请也。布又拟蔡京代张舜民，朱绂代刘安世，召商英户部侍郎，祖洽初拟，亦召为侍郎。上既许之矣，韩忠彦白上：“祖洽等差除，曾布云悉已得圣旨，不审其间有可论者，尚容臣开陈否？”上曰：“不妨。”遂力诋商英、祖洽为不可。上曰：“商英曾有文字，朕欲召还；祖洽且令外补。”（《纪事本末》卷百二十，又百三十一。案：《宋史》本传云：祖洽与曾布厚，人目为“小训狐”。布用事，欲以吏部侍郎召，韩忠彦不可，白为宝文阁待制、知青州。未赴，布竟引为吏部。布罢，乃出知定州。） 

　　２、辛卯，先是责降者皆得旨以赦恩牵复，惟章惇、苏辙进呈不行。惇子援刺血上书，上封援书付曾布，布欲留白，未果。已而丁忧人曾诞持长书抵布，并奏疏一通，疏乃通封，所陈十事：一陈圣瑞当正名号；二京、卞、拯、镗等当复收用；三安、蹇无罪，当还旧职；四惇有功於国，责太重，当复用。末篇言上当密谕元符，令自表请退妃位避元祐。其狂谤类此。（案：《宋史曾诞》附《邹浩传》云：浩所与游田画、王回、曾诞，皆良士也。孟后之废，诞三与浩书，劝力请复后。及浩以言南迁，诞著《玉山主人对客问》以讥之。识者以比韩愈《谏臣论》。今观此疏，与《宋史》违。殆当时有两曾诞？与朱绂、李积中同也。） 及庚寅，布乃留对，遂呈援书，上颇称其孝，有怜之之意。布欲且与徙广南近悰一州，上亦许之。又以诞所呈十事，具劄子事目进呈，上曰：“来日同呈，便可施行。”仍曰：“须与勒停编管。”既退，遂以劄子送三省，韩忠彦见之，勃然怒诞之狂妄也。是日，进呈，初议追官勒停，又议编管，而忠彦欲除名送湖南，上从之。惇亦不复内徙，上但曰：“且休，恐动人心。”故遂已。（《纪事本末》卷百二十。） 

　　３、甲午，左仆射韩忠彦累乞罢相，不许，遂般出东府。有诏押入忠彦与曾布异议，布数倾之，故忠彦请避位。（《纪事本末》卷百三十。） 

　　４、戊戌，中大夫、提举洞霄宫蔡京复龙图阁直学士、知定州。（《纪事本末》卷百二十，又百三十一。案：卷百三十一系其事於元符三年十一月戊戌，前此一年。考前年十一月无戊戌日，今依卷百二十订正。《宋史》本传云：京提举洞霄宫，居杭州。童贯以供奉官诣三吴访书画奇巧，留杭累月，京与游，不舍昼夜。凡所画屏幛、扇带之属，贯日以达禁中，且附语言论奏至帝所，由是帝属意京。又太学博士范致虚素与左街道录徐知常善，知常以符水出入元符后殿，致虚深结之，道其平日趣向，谓非相京不足以有为。已而宫妾、宦官合为一词誉京，遂擢致虚右正言，起京知定州。然考《宋编年通鉴》及《九朝编年备要》，童贯如杭州监造御前生活在崇宁元年三月，而京已於是年十二月知定州矣。） 

　　５、辛丑，降授朝奉大夫、知随州张商英权户部侍郎。（《纪事本末》卷百二十，又百三十一。案：“随州”，卷百二十作“陈州”，字误。《宋史》本传云：商英降知随州。崇宁初，为吏部、刑部侍郎，翰林学士。不言权户部，据长编，权吏部在本月乙卯，为翰林学士在崇宁元年四月丙戌，而无迁刑部事。） 

　　６、壬寅，朝奉大夫、知滁州范镗复集贤修撰、知澶州。朝散郎、少府少监，分司西京邢恕，中大夫、光禄少卿、分司南京吕嘉问，中散大夫、司农少卿、分司南京路昌衡，并落分司，恕知随州，嘉问知蕲州，昌衡知滁州。除名勒停放归田里人安惇为朝奉郎、提举太平观，蹇序辰为朝散郎、提举明道宫，通议大夫林希追复资政殿学士。（《纪事本末》卷百二十。） 

　　７、戊申，中大夫、少府少监，分司南京，池州居住蔡卞复左正议大夫、提举崇禧观。（《纪事本末》卷百二十。案：《宋编年通鉴》云：十二月，邢恕、吕嘉问、路昌衡、安惇、蹇序辰、蔡卞，并复宫观，寻与郡。召张商英赴阙。原注：云：言绍述熙、丰之政者，盖欲逐元祐之正人尔。元祐正人如吕希纯、任伯雨、陈祐、陈瓘、丰稷、江公望、晁补之、范纯礼等，时相曾布惮之，各各斥去。正人既去，而邪人得以肆行其志，绍圣佞人邢恕、安惇复得进用於朝，由王安石曲学偏见，佞人邪党，至今布满朝廷，而酿成靖康之祸者，良有以也。） 

　　８、诏商英等并乘驿赴阙。（《纪事本末》卷百三十一。） 

　　９、癸丑，诏章惇亲子孙许在外指射差遣，不得辄至京师及上章疏。从曾布所请也。（《纪事本末》卷百二十。） 

　　１０、乙卯，诏通议大夫林希追复资政殿学士、银青光禄大夫，恩例如前。执政官左正议大夫、提举崇禧观蔡卞知大名府。（《纪事本末》卷百二十。商英权吏部侍郎。《纪事本末》卷百二十，又百三十一。） 

　　１１、是年，女真杨割死，阿骨打立。（《纪事本末》卷百四十二。原注：此据《金盟本末》、《华夷直笔》、《北辽事亡辽录》增入。后此十一年为政和元年，天祚改乾统，十一年为天庆元年。末附天祚荒淫，阿骨打与诸国谋叛事。案：宋宇文懋昭《大金国志》云：其先龛福五世至胡来，世为酋长，袭节度使。胡来生三子，季曰杨割，割生三子；长曰阿骨打，次曰吴乞买，又次曰思改，即黏罕父也。金人至杨割太师始雄诸部。初，契丹国旧帐萧解里聚众为盗，潜奔女真，因命杨割图之。杨割迁延数月，独斩解里，遣阿骨打献首级，馀悉留不遣。契丹不得已，反进其父子官。自是隐怀大志，力农积粟，练兵牧马，多市金玉，以赂契丹权贵，如此十馀年，未有以发也。辽主延禧初立之年杨割死，阿骨打立。阿骨打承杨割富庶之馀，兵彊马壮，加以辽主天祚掊剥是嗜，上下荒淫，阿骨打益有异志。宋彭伯川《治迹统类》、李《十朝纲要》、叶隆礼《契丹国志》亦云：女真杨割死，子阿骨打立。据《金史世纪》：杨割癸未岁卒。实宋之崇宁二年，非卒於建中靖国元年。是岁，兄子乌雅束嗣，非阿骨打立。阿骨打亦杨割之兄子，与此牴牾。《世纪》又云：杨割太师讳盈歌，“盈”近“杨”，“歌”近“割”，南北音讹。辽人呼节度使为太师。自景祖至太祖，皆有是称。凡《丛言》、《松漠记》、张棣《金志》等书，皆无足取。钱大昕《考异》云：今《丛言》、《金志》二书俱不传，惟洪皓《松漠纪闻》所载九代世系，颇与史合，而译字多异。宇文懋昭《大金国志》以太祖为杨割太师之长子，即史所讥，为无足取者也。毕沅《续通鉴考异》亦从《金史世纪》，以为《长编》沿《金盟本末》诸书之譌而未加考证。） 

　　《续宋编年资治通鉴》云：十二月河东地震。案：《九朝编年备要》书於明年正月，《宋史·本纪》两书之，与此同。考《纪事本末》卷百三十云：崇宁元年二月，朱肱言河东二十二郡，而十一郡晓夜震动，自去年十二月二十五日至今年正月二日，犹未之止，人民震死，动以千数云云。是则是年十二月、下年正月连震不止也。是年十二月二十五日辛亥。

　　又：云：是岁，辽主洪基死，孙延禧立。洪基将殂，戒孙延禧曰：“南朝通好岁久，汝性刚，勿生事。”又戒大臣曰：“嗣君若妄动，当力谏止。”延禧即天祚也。案：据宋叶隆礼《契丹国志》，辽主洪基死於宋元符三年秋七月。《东都事略张舜民传》云：舜民使辽，见耶律延禧为皇太孙，因著论以所喜者名茶、古画、音乐、美姝。他日必有如张义朝挈十三州以归，当不四十年见之。 

　

卷十九

　

　　徽宗

　　△崇宁元年（壬午，一一○二） 

　　１、正月（案：《宋史·本纪》、钱氏朔闰考：是年壬午正月丁巳朔。） 癸未，曾布奏事讫。先是温益留对，乞因事削刘奉世、张舜民、刘安世、吕希纯、王觌等职名，又言晁补之知河中不当。上指令曾布看过却取进来。益以示布，布答益曰：“因事黜之，自当然也。”原注：安世、希纯落职在四月十三日，奉世在五月十四日，舜民在四月十七日，觌五月十一日。（案：补之知河中，建中靖国元年八月可考。） 至是，布留，上心知为此，故并留益。布对如前，上曰：“元祐之人诉訾先朝，义不可容。今闾巷之人尚知父子之义，朕岂可已因言罢补之郎官却与河中，似此皆过当。”又言：“谢文瓘与吕公著书，尊公著过於人主而诋先朝。”且语益曰：“书已降出，在曾布处。”又顾布曰：“将与三省看。”布唯唯。益未退，布曰：“臣别有所陈，欲更少留。”益遂退，布曰：“臣得事陛下，不敢不尽犬马之力。然臣既不悦於元祐之人，又为绍圣之人所怨怒，臣在朝孤立，实不易处，亦累常奏陈，恐有谗谮中伤之语，乞赐考察。”上曰：“何故？”布曰：“近臣阎守勤、李士京罢黜，乃有言臣以守勤之论为直，又言昨山陵臣曾辟士京检点道路，士京逐，臣必危矣。臣遭遇神宗，拔擢不次，陛下昨力排众论，置之相位，眷遇亲厚，特异众人，臣非犬马木石，岂不知恩！若谓陛下有不同心，退有后言，实为诬罔。”上曰：“并不干人事，只韩忠彦如此说。”布曰：“宫禁中事，外庭莫知其实。臣昨日对忠彦云守勤之逐。忠彦之子治与臣子纡皆在太仆，治问纡云：‘守勤遂逐。’纡云：‘陛下旬日之间逐二巨阉，可谓英断。’此乃日闺门之间父子之私论，臣亦闻忠彦谮臣，故对忠彦面奏此语，此最为明白。如中伤之言，愿陛下更赐裁察。”上曰：“不信。”（《纪事本末》卷百三十。） 

　　《续宋编年资治通鉴》云：春正月，河东太原潞祔隰代石岚岢岚威胜保化宁化等州地震弥旬，昼夜不止，坏城壁、屋宇，人畜死者甚众。诏官给瘗奠，优恤死伤之家。案：自前年十二月二十五日地震，至正月二日犹未止，见下朱肱疏。下诏在丁丑日，见《宋史·本纪》。

