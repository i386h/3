<!-- { "loadSidebar": true } -->
　　２、壬午，观文殿大学士、提举崇福宫张商英卒。赠少保。时陈瓘寓万山阳，方与客会食，闻之，遽止酒而起，叹伤久之。客有以为疑者，瓘曰：“张固非粹德，且复才疏，然时人归向之。今其云亡，绝人望矣。近观天时人事，必有变革。正恐虽有盛德者，未必孚上下之听，殆难济也。”（《纪事本末》卷百三十一。案：亡名氏《宣和遗事》载：张商英因贾奕事奏云：“陛下贵为天子，富有四海，承祖宗万世之丕祚，为华夷亿兆之所瞻，一举动一嚬笑，皆不可轻也。奈何信奸谗贼臣之语，夜宿娼家，荒于酒色，使朝纲不理，国政不修，天文变于上，人心怨於下，边疆不宁，盗贼蜂起。陛下不以此为忧，顾与匹夫争一泼妓，轻肆刑诛。他日史官记之，贻讥万古。贾奕何罪？夷戮市曹。臣恐刑罚不正，无以治民，欲望圣慈曲行赦宥。冒触天威，罪在不赦。伏望圣鉴。”不错，那时杨戩把那贾奕词与天觉看了。徽宗宣谕天觉：“卿看此词，更能容忍否？”天觉又奏：“此乃陛下之过。孟子有云‘人必自侮，然后人侮之。’陛下高拱禁庭，事之正当，谁敢妄肆诋毁？陛下既不以万乘之尊自尊，则在下小臣得以无忌惮也。所谓君不君则臣不臣。陛下自悔其过可也，何必尤人。”徽宗闻奏，未免惭耻，谕天觉道：“且看卿直言之故，姑赦贾奕之罪，贬贾奕为广南琼州司户参军。”徽宗遣殿头官，宣李师师入内，朝见毕，赐夫人冠帔，使师师衣著；仍赐绣墩，次坐於御座之侧。宣问张天觉云：“朕今与夫人同坐於殿上，卿立阶下，能有章疏乎？”天觉泣曰：“君不君，臣不臣，夫不夫，妇不妇，三纲五常埽地矣！人有礼则强，无礼则亡。陛下视礼法为何物？孟子谓‘合则留，不合则去’。臣谏不能从，言不见听，尚何颜立殿陛之间耶？愿乞骸骨归田里，以终天年。”徽宗怒，拂衣而起。次日，御笔除张天觉授胜州太守。即日遣中官管押之任。张天觉朝辞之任，乃作词一首，寄调《南乡子》。吟罢，行数十里，忽值路边老牛卧地，天觉长吁一声，不知所在。今案《宣和遗事》所载语多不经，但其书係宋、元人所作，去徽宗时未远，当必有所据而言也，备录之，亦足以补史书之缺略。惟此条，《宣和遗事》系之五年，诸史皆係三年，意以三、五之字形近误编耳。） 

　　３、金国使、副曷鲁、大迪乌自海上归，至其国，阿骨打得书，意朝廷绝之，乃命其弟固论国相勃及烈，并粘罕、兀室等，悉师渡辽而西，用降将余睹为前锋，趋中京。《纪事本末》卷百四十二。原注此据《金盟本末》。余睹以六月降女真，明年正月十三日陷中京。封氏《编年》：十一月二十日辛巳，曷鲁等泛海归，至大金军前，国主得书，意朝廷绝之，乃命诸酋共议。又言曷鲁奏南朝逗留，初欲不讲欢盟，而权邦彦论难方从，恐将反好。或云国书既至，别无反好之言，姑且待之。遂遣国相勃及烈并粘罕、兀室等悉师而西，用降将耶律余睹为先锋。按权邦彦云云，金使未必知，恐封氏饰说。未知封氏据何书，姑存此注。案：此条原书不係日，今附月末。耶律余睹叛降於金在是年二月，已详二月壬午注。又《契丹国志》：金主阿骨打遣使曷鲁等如宋，自海上归，得书，意宋朝绝之，乃命其弟故伦国相孛极烈并粘罕、兀室，用辽降人余睹为前锋，由奚酉过平地松林，驻白水；别遣精兵五百骑到松亭关，邀截本京官民奔逸车乘。天祚在燕京闻报，甚惧，即日出居庸关；又闻余睹为前锋，导兵奄至。萧奉先奏曰：“余睹乃宗枝也，岂欲亡辽？不过求立其甥晋王而已，何惜一子伐其奸谋？”遂赐晋王死。晋王贤而有人望，死非其罪，行阙百官、诸军闻之，莫不流涕，自此人心益离。陈桱《通鉴》：十一月，余睹以金斜也侵辽中京。初，耶律余睹奔金，金粘没喝言於金主曰：“辽主失德，中外离心，我朝兴师，大业已定，而根本弗除，后必为患。今乘其衅，可袭取之，天时人事不可失也。”金主然之，乃命诸部戒备军事。至是粘没喝复言曰：“诸军久驻，人思自奋，马亦壮健，宜乘此时进取中原。”群臣言时方寒，金主不听，竟用粘没喝计，以斜也都统内外诸军，蒲家奴、粘没喝、斡本、斡离不、蒲卢虎等副之，耶律余睹为乡导，以趋辽中京大定府。毕沅《通鉴》：辽耶律伊都之降金也，先使人送款，乞援接于桑林渡。金主诏曰：“伊都到日，使与其官属偕来，馀众处之便地。”是月伊都至咸州，送上辽国宣诰及器甲、旂帜，先遣其将士韩福努等入谢，上书具言所以降之意，大略谓：“辽主沈湎，荒于游畋，不恤政事，好佞人，远忠直，淫刑吝赏，刑烦赋重，民不聊生。枢密使德勒岱本无材能，但阿谀取容。”又自言：“粗更军事，尝进策於辽主，为德勒岱所抑，辽主亦不省察。”又曰：“大金疆土日挌，伊都灼知天命，自去年与耶律慎思等定议，约以今夏来降。近闻德勒岱欲发其事，仓卒之际，不及收合四远，但收旁近部族户三千，车五百两，畜产数万，北军都统以兵袭追，遂弃辎重转战至此。”旋率其将吏入见金主，抚慰之，命之坐，班同宰相，赐宴，尽醉而罢。金主命伊都以旧官领所部，且谕之曰：“若能为国立功，别当奖用。”自伊都降金，益知辽之虚实矣。十二月，金宗翰复请伐辽，诸军久驻，人思自奋，马亦彊健，宜乘此时，进南朝，取中原。辛丑，金主命杲为内外诸军都统，以昱、宗翰、宗傒、宗望、宗磐等副之，悉师渡辽而西，用伊都为前锋，趋辽中京。甲辰，诏曰：“辽政不纲，人神共弃。今命汝率大军以行讨伐，尔其择用善谋，赏罚必行，粮饷必继，勿扰降服，勿纵俘掠。见可而进，无淹师期；事有从权，无须申禀。”戊申，又诏曰：“若克中京，所得礼乐、仪仗、图书、文籍，并先次津发赴阙。”又毕氏《考异》云：《金太祖纪》，辛丑、甲辰、戊申，皆系於十一月。今案是年十一月壬戌朔，无此三日。十二月辛卯朔，则辛丑为月之十一日，甲辰十四日，戊申十八日也。《金史》作十一月，盖转写之讹，今改正。《宋史·李弥大传》：充契丹贺正旦使。时传闻燕民欲归汉。徽宗遣弥大觇之。使还，奏所闻有二：“或谓彼主淫刑灭亲，种类畔离，女真侵迫，国势危殆为可取；或谓下诏罪己，擢用耆旧，招赦盗贼，国尚有人未可取；莫若听其自相攻并。”《李邈传》：知霸州，为辽国贺正旦副使。还，贯将连金人夹攻契丹，呼邈至私第，以语动之，使附己。邈言契丹人未厌其主，贯惧邈有异议，即奏不俟对，令复任。邈上书言：“契丹不可灭，苟误机事，愿诛臣以谢边吏。”都转运使沈积中捃邈罪五十有三条，鞫治一无所得，乃以建神霄宫不如诏，免官。《李璆传》：宣和三年，廷议将取燕，璆闻之，曰：“百辟卿士，一唱共和，国家安危，其几在是。”上疏切谏，大略谓：“太祖以圣武得天下，将士皆百战之馀，以是而取燕云，宜易为力。然赵普辈无敢赞其决者，盖识天下大势，且重民命故也。今承太平之业，父老幸不识兵，虽不得燕云地，何阙於汉。”疏奏不省。《薛嗣昌传》：先是，徽宗有意图北方，遣谭稹衔命访诸帅，韩粹彦、洪中孚皆力云不可，嗣昌乃润饰谋词，以开边隙。及论事帝前，语至兴师，或感激流涕。造乱之咎，人皆归责焉。

　　
卷四十四

　

　　徽宗

　　△宣和四年（壬寅，一一二二） 

