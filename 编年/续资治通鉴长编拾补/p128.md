<!-- { "loadSidebar": true } -->
　　７、甲辰，用方士魏汉津之说铸九鼎。（案：《通鉴续编》云：蔡京擢其客刘昺为大司乐，付以乐政，昺引蜀方士魏汉津见帝，献乐议，从之。汉津本剩员兵士，自言师事唐仙人李良，授鼎乐之法。皇祐中，与房庶俱被召至京，而黍律已成，不得伸所学而退。或谓汉津尝执役於范镇，见其制作，因掠取之，蔡京神其说，讬以李良授云。然汉津晓阴阳数术，多奇中，尝语所知曰：“不三十年，天下乱矣。”人未之信也。） 汉津言：“臣闻通二十四气，行七十二候，和天地，役鬼神，莫善於乐。伏羲以一寸之器名为含微，其乐曰扶桑；女娲以二寸之器名为苇籥，其乐曰光乐；黄帝以三寸之器名为咸池，其乐曰大卷。三三而九，为黄钟之律，后世因之，至唐虞未尝易。洪水之变，乐器漂荡，禹效黄帝之法，以声为律，以身为度，用左手中指三节三寸，谓之君指，裁为宫声之管；又用第四指三节三寸，谓之臣指，裁为商声之管；又用第五指三节三寸，谓之物指，裁为羽声之管。第二指为民，为角；大指为事，为徵。民与事，君臣治之，以物养之，故不用为裁管之法。得三指，合之为九寸，则黄钟之律定矣。黄钟定，馀律从而生焉。（案：《纪事本末》字多脱譌，兹据《宋朝事实》卷十四、《文献通考》卷百三十校改，下文及原注并同。） 商、周以来，皆用此法。因秦火，乐之法度尽废。汉儒张苍、班固之徒，惟用累黍容盛之法，遂致差误；晋永嘉之乱，累黍之法废。隋时牛宏用万宝常水尺，至唐室田畸及后周王朴，并用水尺之法。本朝为王朴乐，声太高，令窦俨等裁损，方得律声谐和，虽谐和，即非古法。汉津欲乞请帝（案：据毕氏《续通鉴》增。） 三指为法，（原注：谓中指、第四指、第五指各三寸。） 先铸九鼎，次铸帝坐大钟，次铸四韵清声钟，次铸二十四气钟，（案：吴曾《能改齐漫录》卷四云：崇宁四年，命铸景钟，钟成，诏翰林张康伯为之序铭，以为景大也。九九之数兆於此，万有不同之所宗也。其说如此。） 然后均弦裁管，为一代之乐。”诏可。（《纪事本末》卷百三十五，又卷百二十八云二月铸九鼎。原注：杨氏《编年》：崇宁四年九月，蔡京用魏汉津铸九鼎，作《大晟乐》。时汉津取身为度之义，以帝年二十四，当四六之数，取帝中指，以为黄钟之寸，而生度量权衡以作乐。汉津本剩员兵士，为范镇虞候。惟《编年》云尔当考。刘昺大晟乐论第三篇云：五季灭裂之馀，乐音散亡，周世宗观乐，悬问工人不能答，乃命王朴审定制度。其规模鄙陋，声韵焦急，非惟朴之学识不能造微。盖焦急之音，适与时应。艺祖以其声高，近於哀思，乃诏和岘减下一律。仁祖朝，诏李照与诸儒典治，取京县黍累尺成律，审其声，犹高，更用太府布帛尺为法，乃取世俗之尺，以为下太常四律。然太府尺乃隋尺也。照知乐声之高而无法以下之，乃取世俗之尺以为据。是时乐工病其歌声太浊，乃私赂铸工使减铜，齐实下旧制三律，然照卒莫之辨。於是议者纷然，遂废不用。皇祐中，命阮逸、胡瑗参定，诏天下知乐者，亟以名闻。逸、瑗减下一律，三年而乐成。言者以其制不合於古，钟声弇郁震掉，不和滋甚，遂独用之常祀朝会焉。神考肇新宪度，将作礼乐，以文治功。元丰中，采杨杰之论，驿召范镇、刘知几与杰参议，下王朴乐二律，用仁祖所制编钟，稽考古制，是正阙失，焕然详明，敻出前世焉。然诸儒之议，虽互有异同，而其论不出於西汉，虽粗能减定，而其律皆本於王朴，未有能超然自得以圣王为师者也。魏汉津居西蜀，师事李良，授鼎乐之法。良惟以黄帝、后夔为法，馀代皆有所去取。皇祐中，汉津与房庶以善乐被荐，既至，黍律已成。阮逸始非其说，汉津不得伸其所学。后逸之乐不用，乃退，与汉津议指尺，作书二篇，叙述指法。其书行於世，汉津常陈其说於太常，乐工惮改作，皆不主其说。逮崇宁初，上以英明濬哲之姿，慨然远览，将稽帝王之制，而自成一代之治。乃诏宰臣置司命属，讲议大政，惟大乐之制，讹谬残阙甚矣。太常以乐器弊坏，遂择诸家可用者，琴瑟制度，参差不同，箫笛之属，乐工自备，每大合乐，声韵淆杂，而皆失之太高。筝筑阮，秦、晋之乐也，乃列於琴瑟之间；熊罴案，梁、隋之制也，乃设於宫架之外。笙不用匏，舞不象成，曲不协谱，乐工率农夫市贾，遇祭祀朝会，则追呼於阡陌闾阎之中，教习无素，懵不知音。议乐之臣，以乐经散亡，无所据依。秦、汉之后，诸儒自相非议，不足取法，乃博求异人，而以汉津之名达於上焉。高世之举，适契圣心。乃请以圣上君指三节为三寸，三三为九，而黄钟之律成焉。汉津得之於师曰：“人君代天理物，其所禀赋，必与众异。”然春秋未及，则其寸不足；春秋既壮，则其寸有馀。惟三八之数，为人正，得太簇之律。今请指之年，适与时应。天其兴之乎！前此以黍定律，迁就其数，旷岁月而不能决。今得指法，裁而为管，尺律之定，曾不崇朝，其声中正平和，清不至高，浊不至下，焦急之声，一朝顿革，闻者无不欢欣。调唱和气，油然而生焉。越崇宁四年八月庚寅，乐成，列於崇政殿，有旨先奏旧乐三阕，乐未终，上曰：“旧乐如泣声。”挥止之。既奏新乐，天颜和豫，百执事之臣无不忻喜称颂。九月朔，以鼎乐成，上御大庆殿受贺。是日，初用新乐，太尉率百僚奉觞称寿，有数鹤从东北来，飞度广庭，翱翔鸣唳，而下诏罢旧乐，赐新乐，名曰《大晟》。明年冬，致祠於帝鼐殿。甘露自龙角鬛下降。有诏令乐府官属，排设宫架，备三献九奏以祗谢。景贶曲再作，有双鹤劻旋於宫架之上，后再习乐，群鹤屡至。昔黄帝大合乐，有元鹤六舞於前，盖和声上达而后鹤为之应。《传》曰：“不见其形，当察其影。”世之知音者鲜矣，而羽物之祥，可卜其声和也。盖声音之和，上係人君之寿考，下应化日之舒长，焦急之声固不可用於隆盛之世。昔李照欲下其律，乃曰：“异日听吾乐，当令人物舒长。”照之乐，固未足以感动其和气如此，然亦不可谓无其意矣。自艺祖御极，知乐之声高，历一百五十馀年而后中正之声乃定。盖奕世修德，和气薰蒸，一代之乐理，若有待寿考、舒长之应，岂易量也哉？案：《续宋编年资治通鉴》云：时朝廷制礼作乐，以文太平。蜀人魏汉津者，年九十馀，献乐议，因议制鼎。四年八月九鼎成，立大角鼎星祠。初，汉津议制鼎，名以奠八方，曰苍，曰彤，曰晶，曰宝，曰魁，曰阜，曰壮，曰风，凡八，而中曰帝鼐，皆以九州水土纳鼎中。及奉安翌日，上幸九成宫酌献，至北方，曰宝鼎者忽漏水，溢於外。盖宝鼎取土於雄州界，刘炳谓非燕之正方，或者其谓是乎！当时尤以为神。其后终於北方致乱。《编年备要》云：魏汉津献乐议，上从之，礼乐房参详陈旸曰：“五声十二律，乐之正也，二变四清，乐之蠹也。二变以变宫为君，四清以黄钟为宫，事以时作，固可变也。而君不可变；太簇、大吕、夹锺或可分也，而黄锺不可分，岂古人所谓尊无二上之恉哉？”论多不合，遂迁旸为鸿胪少卿。《文献通考》卷百三十云：汉津欲请帝中指寸为律，径围为容盛。其后止用中指寸，不用径围；且制器不能成剂量，工人但随律调之，大率有非汉津之本说者，而汉津亦不知。） 

　　８、癸丑，中书省勘会：“天下已置学养士，士在学校，月书季考，行艺纯备，方与入贡，其选颇艰，而科举取一日之长，人乐侥幸，众易以趋，故异意与怠惰之人多惮於入学，甚失朝廷教养之意。”诏：“五路学生在州学一年方许取应。馀路在学半年，仍通县学月日，即取应人众而学校所养数少，虽令在学半年，其不在学之人尚多者，仰学事司较量相度闻奏。”（《纪事本末》卷百二十六。） 

　　９、是月，诏：“三苏集及苏门学士黄庭坚、张耒、晁补之、秦观等集并毁板。”（《纪事本末》卷百二十二。案：事已见二年四月丁巳、乙亥二日，兹似出。） 

　　《续宋编年资治通鉴》云：春正月，加邢恕官。先是，上谕宰执曰：“泾原弓箭手闻恕虐用其人，今逃者已千馀户矣。蔡京庇恕，乃谕使者奏恕俵籴奉法，可赏迁一秩。”

　　１、二月（案：钱氏《朔闰考》；是月乙巳朔。） 己酉，降授复州防奭使、特勒停光州居住姚雄任便居住。（《纪事本末》卷百三十九注。案：注云二月五日，是己酉也。） 

　　２、是月，诏翰林学士张康国编类元祐臣僚章疏。（《纪事本末》卷百二十二。案：《宋史》本传云：崇宁二年，为中书舍人。徽宗知其能词章，不试而命，迁翰林学士。三年，拜尚书左丞，寻知枢密院事。康国自外官为郎，不三岁至此。始因蔡京进，京定元祐党籍，看详讲议司，编勷章牍，皆预密谋，故汲汲引援之。） 

　　《续宋编年资治通鉴》云：二月，置漏泽园。案：《十朝纲要》系之戊申，《东都事略本纪》系之丁未。《编年备要》云：中书省言：“元丰中，诏以官地葬枯骨，今欲推广先志故也。”

　　又：云：雨雹，案：《宋史·本纪》，辛未日。

　　１、三月（案：钱氏《朔闰考》：是月甲戌朔。） 辛巳，知枢密院事蔡卞言：“昨被旨以讲议司武备房归枢密院，差臣提举，今来训练民兵、增置兵额已施行讫，欲乞罢枢密院讲议司，限半月结绝。”从之。（《纪事本末》卷百三十二。案：崇宁元年，都省置讲议司，未几，枢密院亦立讲议司。元年八月丁巳注可考。） 

　　２、壬辰，童贯自京师还至熙州，凡所措置，与王厚皆不异。於是始议大举。（《纪事本末》卷百四十。） 

　　３、甲午，尚书省言：“伏奉诏旨，重别措置水磨茶场茶法，今勘会茶场在元丰中自有神宗皇帝成法，至元祐废罢以来，浸失本原。虽屡申明，终未全复，故课利不登，客贩沮折，今追述旧志，别立新额七项。”并从之。（《纪事本末》卷百三十七。原注：七项未见，当考。） 

　　４、壬寅，奉议郎黄辅国言：“元丰中，太学生休假日，引诣武学射厅习射，绍圣尝著为令。乞颁其法於诸路州学。”从之。

　　５、朝奉大夫、直龙图阁、成都府路转运副使季孝广迁一官，以点检邛州学生费乂韦直方、绵竹县学生庞汝翼答策，诋讪元丰政事故也。乂、直方、汝翼，并送广南编管，永不得入学。（《纪事本末》卷百二十六。） 

