<!-- { "loadSidebar": true } -->
　　１、二月（案：钱大昕《四史朔闰考》：是月甲辰朔。） 壬子，观文殿大学士、右仆射、判河阳富弼判汝州，仍诏入见，乃赴任。（《纪事本末》卷六十三。案：弼再判河阳在治平四年十月初二日丁未。又案：范忠宣撰《富公行状》：熙宁元年正月，移判汝州，且俾入觐。诏曰：“渴见仪容，愿闻风论。”与此异月。） 

　　２、丙辰，种谔夺四官，随州安置。初，有司奏劾谔擅权生事，诏系长安狱，或以咎谔。谔曰：“嵬名山举众约降，既闻於朝矣。若缓以待命，事机一失，则数万之众，快於贼手，为边生事不细。吾宁坐死，以就国事。”乃悉焚当路所与简牍，置对，无一语罣人，惟自引伏。虽值陕西曲赦，终坐责。（案：《宋史全文资治通鉴》丙辰日，《纪事本末》不系责日，今据附此。谔复西京库使、商州都监在十二月庚戌，见《长编》卷二百十六原注。陈桱《通鉴》附谔安置随州於元年十二月，恐误。） 先是，枢密院言：“上意谕郭逵毁弃绥州曰：‘国家封疆万里，岂与犬羊争尺寸之地！’逵未至，贾逵遂以兵驱降羌於塞外，云悉已逃去。”掌机宜文字赵禼言（案：此下有脱误。宋史赵禼传：禼第进士，为汾州司法参军。郭逵宣抚陕西，辟掌机宜文字。种谔擅纳降人数万，朝廷以其生事，议诛谔，反故地归降人，以解仇释兵。禼上疏曰：“谔无名兴举，死有馀责。若将改而还之，彼能听顺而亡绝约之心乎？不若谕以彼众饿莩，投死中国，边臣虽擅纳，实无所利，特以往年俘我苏立、景询辈尔。可遣询等来，与降人交归。各遵纪律，而疆埸宁矣。如其蔽而不遣，则我留横山之众，未为失也。”） 绥州不可毁弃，劝逵招集降羌使还守绥州，不然，且为边患。逵从之。韩琦令鄜延勿给嵬名山粮，追还戍兵，（案：涑水纪闻卷十一：种谔之谋取绥州，两府皆不知之。文潞公为枢密使，以为赵谅祚称臣奉贡，今忽袭取其地无名，请归之。时韩魏公为首相，方求出，上乃以韩公判永兴军兼陕西四路经略使，度其可受可卻以闻。韩公至陕西，言可受。文公以朝旨诘之曰：“若受之，则当馈粮，戍之以兵，有急则当救，此三者皆有备乎！”韩公对不及馈戍及救，彼自有当谅祚。因遗书令勿给粮，追还戍兵。） 若谅祚攻嵬名山，亦勿救也。逵以为不可。琦遣刘航往诘，逵因执不可，曰：“如此，则降羌无以自存，皆溃去矣。”（案：《涑水纪闻》卷十一载此数语，又云：乃奏请筑绥州城，置兵戍之。命之曰：“绥德城，择降人壮健者，刺手给粮，以为战兵。”得二千馀人。） 琦从之。是月，运丹州粟以给降羌，人日三升。逵因选其彊壮二千馀人刺为兵，馀丁皆刺手为“忠勇”字，使不得逃去。又以两不耕田及绥州旁近闲田给之使耕。其初降时并老弱凡二万馀人，死於战疫及逃去，仅存万馀人耳。《纪事本末》卷八十三。

　　３、庚申，司马光进读《资治通鉴》三叶毕，上更命读一叶半，读至苏秦约六国纵事，上曰：“苏秦、张仪掉三寸舌，乃能如此乎！”光对曰：“秦、仪为纵横之术，多华少实，无益於君，委国而听之，此所谓利口覆邦家也。”上曰：“朕闻卿进读，终日忘倦。”光曰：“臣空疏无取，陛下每过形奖饰，不胜惶惧。”（《纪事本末》卷五十三。案：《纪事本末》卷五十二亦略载论仪、秦事，原注云详见《讲筵》。惟卷五十二作丙辰日，与此异日，此文较详，故取此删彼。王氏应麟《玉海》卷二十六云：熙宁元年二月十一日，御阁。王珪、范镇、司马光、吕公著、吴申、周孟阳讲《礼记》，读《史记》、《资治通鉴》。据钱大昕《朔闰考》，是月甲辰朔，丙辰为十三日，庚申为十七日。《玉海》所载十一日，则为甲寅，又与《纪事本末》互异。） 

　　４、是月，群牧司言：“枢密院副使邵亢请以坊监牧马馀地立田官，令专稼政以资牧养之利。案马监草地四万八千馀顷，今以马五万匹为额，匹占田五十亩，而原武、单镇、洛阳、沙苑、淇水、安阳、东平七监地，馀良田万七千顷，民租佃收草粟，以备寒月之用。”从之。（《纪事本末》卷七十五。案：《纪事本末》不系日，附月末。） 

　　１、三月（案：钱大昕《朔闰考》：是月癸酉朔。） 庚辰，夏国主秉常告哀使薛宗道等十三人至。命新河北转运使韩缜、陕西经略司勾当公事刘航，就都亭驿站，诘问贼杀伤杨定等及虏掠熟户、不遣使贺即位、降诏不承等事。（案：《文潞公集》：熙宁元年《论夏国册命》云：薛宗道至，若所斋表止是告哀，别无陈诉，及宗道於押伴官处别无传达言语，欲令孙构因聚会款曲间祗作己意问之，云：“先国主薨谢，今来何人继嗣焉？”他若云某人继嗣，即卻问云是先国主之何亲？云是子，即更问云是嫡子否？若云是嫡，即与更问云：“先国主盛年弃世，今来嗣子，必是幼小。”他若有对，更随机答之，少间即更说与：“自古外国必须中国册命者，方可取重於诸蕃。今者西夏以累世贡奉，故当册命嗣子。然朝廷以夏国自嘉祐以来，於麟州界上掩杀郭恩，及於泾原侵掠固家堡子，后又於大顺城作过，有违誓表，如此非一，以至先帝上仙不时来祭。今上登极，亦不入贺。然朝廷曲示含容，尚存事体，而夏国终不省过，又於去年十一月中於宁顺寨界上诱引杀害卻知保安军杨定等三人。如此不道，今来朝廷未必便行封册之礼，须与夏国重别商议再具誓表，信纳丁宁，务存久远，方可商议别行封册。若依前卻有侵犯边境，贡奉不时，岂恭顺和好之理？”若宗道别为分疏，即随其言以理折难。若云某祗是斋表来告哀，不敢与闻他议，即且说与：“今来使还，须是子细说与本国知委，候议定，别具誓表来上，朝廷须有商量，亦是使人了事之功效也。”） 宗道言：“李崇贵等见已禁锢，俟朝旨至，即拘送。”及陈夏国子母悔过，惟命是听之意。上乃令缜谕旨：今为夏国画长策，度彼亲贵任事首领亦必止三五人，欲并朝廷除官。仍於岁赐内割五万数定充所除俸给，所贵同心助国，效顺中国。（《纪事本末》卷八十三。案：毕沅《续通鉴考异》云：《宋史·神宗纪》：熙宁元年三月庚辰，夏主谅祚卒，遣使告哀。据《夏国传》，谅祚以神宗即位之十二月殂，又云秉常於治平冬即位，则谅祚实治平四年殂，《本纪》所书者赴告之日耳。） 

　　２、戊子，曾公亮等上表，请建太皇太后宫殿，并以庆寿为名。（《纪事本末》卷五十四。案：王偁东都《事略本纪》：二年五月壬辰，太皇太后迁居庆寿宫。《续宋编年资治通鉴》：三月，潭州雨毛。案：《宋史·本纪》作丁酉日。） 

　　１、四月壬寅朔，富弼入见，上以弼足疾，许肩舆至崇政殿门。又以门距殿远，更御内东门小殿见之，且免拜，坐语从容至日昃。（《纪事本末》卷六十三。案：范忠宣撰《富公行状》：以公足疾，肩舆至崇政殿门，令男绍庭入殿扶持，仍不拜。又以门距殿远，上特为之御内东门小殿以见之。恩礼优重，并臣莫及，赐其子绯衣银鱼，召坐。《太平治迹统类》云：富弼入见，且免拜，坐语从容至日昃。问以治道，弼以上锐於有为，对曰：“人君好恶，不可令人窥测，则奸人得以附会其意。陛下当如天之鉴人，随其善恶若自取，然后诛赏从之，则功罪得其实矣。”上称善。又问北边事，条目甚悉，弼曰：“陛下临御以来，当先布德泽，且二十年未可言用兵，亦不宜重赏边功，恐致生事，干戈一起，所系祸福不细，愿陛下勿先留意於此。”上默然良久。又问所先，弼曰：“阜安宇内为先。”上善之。） 

