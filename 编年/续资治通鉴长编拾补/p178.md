<!-- { "loadSidebar": true } -->
　　（《续宋编年资治通鉴》：辽渤海人高永昌，杀其东京留守萧葆先，自称大渤海皇帝，据辽东五十馀州。辽主遣其宰相张琳讨之。至渖州，女真遣兵来援渤海，琳败绩，乃以燕王淳为都元帅。淳至乾州，武朝彦谋杀淳，不克，复召淳还。既而女真击破渤海，斩高永昌，其众散为盗，所至虏掠，辽不能制。案：高永昌僣号据《契丹国志》、《通鉴续编》为六年正月。《契丹国志》云：天庆六年正月朔夜，渤海人高永昌率凶徒十数人，乘醉恃勇，持刀逾垣入府衙，登厅，问留守所在，绐云：“外兵变，请为备。”葆先叆出，刺杀之。是夜，有户部使太公鼎，本渤海人，登进士第，颇刚明，闻乱作，权行留守事，与副守高清臣集诸营奚、汉兵千馀人。次日，搜索先作乱渤海人，得数十人，并斩首，即抚安民。仓卒之际，有滥被其害者。小人喜乱，得以藉口，不可禁戢，一夜烧寨起乱。初三日，军马抵首山门，太公鼎等登门，劝谕使归，不从。初五日夜，城中举火，内应开门，骑兵突入，阵於通衢，太公鼎、高清臣督军迎战，不胜，领麾下残兵百馀人，夺西门，出奔行阙。高永昌自杀萧葆先后，遂据东京，称大渤海皇帝，改元应顺，据辽东五十馀州，分遣军马，肆行杀掠，所在州郡奚人户往往挈家渡辽以避，独渖州未下。宰相张琳，渖州人也，天祚命讨之。琳先常两任户部使，有东京人望，至是募辽东失业者，并驱转户强壮充军。盖辽东夙与女真、渤海有雠，转户则使从良，庶几效命敢战。旬日之间，得兵二万馀，随官属、将领，听从辟差。夏五月初，自显州进兵，渤海止备辽河三乂黎树口。张琳遣羸卒千馀作疑兵，以精骑閒道渡河趋渖州，渤海始觉，遣兵迎敌。旬日閒三十馀战，渤海稍却，退保东京。张琳兵拒城五里，隔太子河劄寨。先遣人移交招抚，不从，传令留五日粮，决策破城。越二日，发安德州义军先渡河，次引大军齐渡，忽上流有渤海铁骑五百，突出其旁，诸军稍却，退保旧寨，河路复为所断。三日不得渡，众以饥告，谋归渖州，徐图后举。初七日夜移寨，渤海骑兵尾袭，强壮者得入城，老幼悉被杀掠。是时军伍尚整，方议再举，忽承女真西南路都统阇母国王檄：“准渤海国王高永昌状，辽国宰相张琳统领大军来讨伐，伏乞救援。当道於义，即合应援。已约五月二十一日进兵。”檄到渖州，众以渤海诈作此檄，不为备。是日，闻探东北有军掩至，将士呼曰：“女真至矣！”张琳急整军迎敌，将士望见女真兵，气已夺，遂败走入城。女真随入，先据城西北，后纵兵杀戮几尽，孟初、刘思温等死之。张琳与诸子弟等并官属缒城苟免，尽失军资、器甲，随入辽州，收入残军，坐是摘授辽兴军节度使。自张琳之败，国人皆称燕王贤而忠，若付以东征，士必乐为用。兼辽东民自渤海之叛，渡辽失所者众，若招之为军，彼有报怨，此且报国，必以死战。天祚迺授燕王都元帅，萧德恭副之。永兴宫使耶律佛顶、延昌宫使萧昂并兼监军，听辟官属，召募辽东饥民得二万馀，谓之“怨军”，如郭药师者是也。别选燕、云、平路禁军五千人，并劝谕三路富民，依等第进献武勇军二千人，如董庞儿、张关雨者是也。又科敷脚车三千乘，准备随军支遣，境内骚然矣。燕王既招怨军，合禁军、武勇军共三万人，自八月进发，十月到乾州十三个山劄寨。至十一月二十四日夜，忽管押武勇军、太常少卿武朝彦率府属马僧辨潜谋作乱，遣百馀骑趋中军帐，欲先杀燕王。燕王觉之，奔他军免，馀皆闭壁不应。朝彦知谋不成，拥骑二千欲南奔，道为张关雨所杀。燕王自被命东征，耻其行，未出境，而兵乱，勉率诸军自黎树口渡辽水，欲下渖州。驻兵城下，射书令降，不应，选精锐梯城，复矢石如雨，不能上。或报女真援至，退保辽河。是行虽无得，亦无所失。既而燕王被召赴阙，留北宰相萧德恭、上京路都统耶律余睹副之；太常衮耶律谛哩姑濠、懿州路都统延庆宫使萧和尚奴副之；都元帅府监军耶律佛顶、显州路都统四军太师萧傒副之；并以屯田为备。女真初援渤海，已而复相攻，渤海大败。高永昌遁入海，女真遣兀室、讷波渤堇以骑三千追及於长松岛，斩之。其溃散汉儿军，多相聚为盗，如侯槩、吴撞天等，所在蟠结，以千百计，自称“云队”、“海队”之类，纷然并起。每一并屠数千人，数路之民殆尽，辽不能制之。《通鉴续编》：高永昌使挞不、乜杓合求援于金，且曰：“愿并力以取辽。”金主使胡沙补谓永昌曰：“同力取辽固可，东京近地，汝辄据之，以僣大号，则不可；若能归款，当授王爵。”永昌不从。金主乃遣斡鲁帅诸军攻永昌。遇辽兵败之，遂取渖州。永昌闻之，大惧，使家奴铎刺至金师，请去僣号称藩。斡鲁知其诈，进兵攻之，永昌遂杀胡沙补等，率众拒金，遇于活水，金师既济，永昌之军不战而却，逐北至辽阳城下。明日，永昌尽率其众与金战，又大败，遂以五千骑奔长松。辽阳人恩胜奴仙哥执永昌妻子以城降。挞不亦执永昌以献。金主命杀之。於是辽之东京州县及南路係辽女真皆降於金。又正月，以童贯为陕西、两河宣抚。案：《本纪》戊子，以泸南献捷，转宰执一官。以童贯宣抚陕西、河北。） 

　　１、闰正月（案：钱大昕《四史朔闰考》：是月丙申朔。） 戊申，大晟府奏：“神宗皇帝尝命儒臣肇造玉磬，藏之乐府，迄今略加磨砻，俾与律合，并造金钟专用於明堂，以荐在天之神。”从之。（《纪事本末》卷百三十五。） 

　　２、庚申，太府寺丞王鼎奏：“《五礼新仪》既已成书，欲乞依倣新乐颁行之。仍许令州县召募礼生，肄业於官，使之推行民间，专以新仪从事。”从之。（《纪事本末》卷百三十三。） 

　　３、辛酉，开封府尹王革奏：“《五礼新仪》既已布之天下而颁之有司，乞下国子监，委自学官将新仪内冠、婚、丧、祭民间所当通知者，别编类作一帙，镂板付诸路学事司，劝谕学生，务令通知礼仪节文之意。”从之。《纪事本末》卷百三十三。

　　（《续宋编年资治通鉴》：闰月，置道学。至重和元年，诏州学兼养道流，增置士名，自元士至志士凡十三品，岁大比，许襕襆就士试。宣和二年，罢道学。案：《十朝纲要》：闰正月丁未，置道学。《宋史?林灵素传》：立道学，学置郎、大夫十等，有诸殿侍宸、校籍、授经，以拟待制、修撰、直阁。） 

　　１、二月（案：钱大昕《四史朔闰考》：是月乙丑朔。） 辛未，熙河兰湟路经略安抚使赵遹入见。《纪事本末》卷四十一。（（原注） 此据《攻讨晏夷录》增入。遹以二月六日到阙，七日上殿，三月十六日列上将佐功状，限十日推恩了毕。） 

　　２、壬申，御笔：道教改隶秘书省。《纪事本末》卷百二十七。

　　３、癸未，诏：“访闻棣州士人刘栋，蔬食葆神，虚心契道，人之隐奥，洞然照知，处方书符，每有应验。可令敦遣赴尚书省审验外，于上清宝箓宫安下，仍给路费驿券递马，无令失所。”（《纪事本末》卷百二十七。） 

　　（《续宋编年资治通鉴》：二月，上清宝箓宫成。蔡京命童贯等广延福宫以媚上。宫成，既跨旧城，取濠外地，又自名“第六位”，跨城之外，浚濠水深者三丈。东则景龙门桥，西则天波门桥，二桥之下，叠石为固，引舟相通，而桥上人物自通行不觉也。名曰景龙江，之外，为鹤庄、鹿砦、文禽、孔雀诸栅，多聚远方珍怪蹄尾，动数千实之。又为村居、野店、酒肆、青帘於其间。每岁冬至后，即放灯。自东华以北，并不禁夜，徙市民行铺夹道以居，纵博群饮，至上元后乃罢，谓之“先赏”。后又挌之，东过景龙门至封邱门。时温州林灵素因徐知常得幸於上，讬言天人降云，天上有神霄玉清府，长生大帝君及其弟清华大帝，皆玉帝之子；又有左元仙伯，书罚仙吏褚慧等八百馀官。乃谓上为长生大帝君，蔡京为左元仙伯，而己即褚慧也。上喜。又於景龙门对晨晖门作上清宝箓宫。宫中山色平地，环以佳木、清流，列诸馆舍台阁，多以美材为楹栋，不施五彩，有自然之胜。若江南陈后主三品之石，姑苏白乐天手植之桧，皆取以实之。又於宫前作仁济、辅政二亭，命道士施水药於民。上时於皇城下视之。由是开景龙门，城上作道通宝箓宫，以便斋醮之路。上数从道上往来，未几，则有期门之事矣。明年，又诏创神霄、玉清、万寿宫於天下，以旧天宁观为之，无观则以寺充，乃设长生大帝君、青华大帝君像。） 

　　又修御河新堤，科免夫钱。案：《十朝纲要》：癸酉，修御河新堤，诏距役所一百五十里以上州军合起夫，并许纳钱免役。

　　又广京城。案：《宋史》《本纪》：庚寅，诏广京城。《十朝纲要》：庚寅，手诏，度国之南，展筑京城，将来缮修；诸王外第与帝姬下降，毋得起移居民。岳坷《桯史》：开宝戊辰，艺祖初修汴京，大其城址，曲而宛，如蚓诎焉。耆老相传，谓赵中令鸠工奏图，初取方直，四面皆有门，坊市经纬其间，井井绳列。上览而怒，自取笔涂之，命以幅纸作大圈，纡曲纵斜，旁注云：“依此修筑。”故城即当时遗迹也。时人咸罔测，多病其不宜於观美。熙宁乙卯，神宗在位，遂欲改作，鉴苑中牧豚及内作坊之事，卒不敢更，第增埤而已。及政和间，蔡京擅国，亟奏广其规，以便宫室苑囿之奉，命宦侍董其役。凡周旋数十里，一撒而方之如矩，墉堞楼橹，虽甚藻饰，而荡然无曩时之坚朴矣。一时迄功第赏，侈其事，至以表记，两命词科之题，槩可想见其张皇也。靖康胡马牧，粘罕、斡离不扬鞭城下，有得色，曰：“是易攻下。”令植炮四隅，随方而击之。城既引直，一炮所望一壁，皆不可立，竟以此失守。沈几远睹，至是始验。宸笔所定图，承平时藏秘阁，今不复存。

　　（又缮诸王外第。案：蔡绦《铁围山丛谈》卷一：政和间，太上诸皇子日长大，宜就外第，于是取景龙门外地僻以建诸邸，时郓王有盛爱，故宦者童贯主之。视诸王所居，侈大为最，乃中为通衢，东西列诸位，又共为一大门，锡名曰“蕃衍宅”，悉出贯意。时议甚惧，盖取《诗》之《叙》“蕃衍盛大”。而下句，则识者深疑之，亦知其旨意之属在郓邸而已。后及都城倾覆，然第三位乃今上，果中兴。） 

