<!-- { "loadSidebar": true } -->
　　１、二月（案：钱氏《四史朔闰考》：二月乙酉朔。） 丙戌，龙图阁直学士、太中大夫赵良嗣，朝散郎、显谟阁待制周武仲，阁门宣赞舍人马扩自燕山回，至雄州，以金国国书递奏。其书云云。初，良嗣及武仲、扩等以正月壬戌出国门；丁丑，至雄州；己卯，抵金国军前，诸酋列馆燕京郊外，独置南使於一废寺，以毡帐为馆。良嗣见金国主曰：“本朝徇大国多矣，止平、滦一事岂不能相从耶？”国主曰：“平、滦初未尝相许，今欲作边镇，不可得也。”（案：王应麟《困学纪闻》卷十五云：《长编》宣和五年，求石晋故疆，不思营、平、滦三州乃刘仁恭遣虏，虏不肯割。案：《五代史》，刘仁恭无割地遣虏之事。《四夷附录》云：契丹当庄宗、明宗时攻陷营、平二州。以上云云，其“案”字以前，并为《长编》佚文，照书例当以大字正文附补，但《长编》佚文之散见各书者，其有月日者，则按日附入，其无月日而有可据补者，亦补日附入。惟此事自四年十月二十六日辛亥良嗣至奉圣州议起，至五年四月十一日甲午交燕，其间并及平、滦一事，原本不係月日，但云宣和五年，亦不敢臆定为何日事，即以大字附入，亦嫌沓；况原文语气不类《长编》，似经删润，此当为伯厚考史节取之语。虽属《长编》之文，但非原本，不得据为佚文以大字辑入也。平、滦、营三州，四年十二月三日戊子御笔付良嗣等求之，至此不许已定，故后亦不议此矣。其四月十一日甲午下论此是《纪事》据蔡绦《北征纪实》补入，本为追序，非当日事也。则彼文既係五年，除此无可附入，故辑以补见于此。盖良嗣等以五年正月八日出国门，二十五日己卯始抵燕，以前无可议，总为己卯至二月丙戌数日所议事也。《九朝编年备要》云：关内之地，平、滦、营三州，自后唐为契丹陷之，后改平州为辽兴府，以营、滦二州隶之，号为平州路。至石晋之初，阿保机、耶律德光又得檀、顺、景、蓟、涿、易六郡，建燕山为燕京，以统六郡，号为燕京路，与平州自成两路。始朝廷自海上议割地，但云燕云两路而已。盖初谓燕山一路，尽得关内之地，殊不知关内之地，平州与燕山异路也。顾炎武《京东考古录》云：《宋史》言朝廷与金约灭辽，止求晋赂契丹故地，而不思营、平、滦三州非晋赂，乃刘仁恭献契丹以求援者。既而王黼悔，欲并得之，遣赵良嗣往，请之再三，金人不与。此史家之误。案：《通鉴》周德威为卢龙节度使，恃勇不修边备，遂失逾关之险。契丹每刍牧於营、平之间。又案《辽史》：太祖天赞二年春正月丙申，大元帅尧骨克平州，获刺史赵思温、裨将张崇。二月如平州，甲子以平州为卢龙军，置即度使。辽之天赞二年为后唐庄宗同光元年。是营、平二州契丹自以兵力取之於唐而不取之於刘仁恭，又非赂以求援也。若滦本平州之地，辽太祖以俘户置滦州，当刘仁恭时尚未有此州，尤为无据，此亦史家千年未正之误。《辽史》於滦州下云石晋割地在平州之境，亦误也。以上顾说与《日知录》所言同。《通鉴》后晋太祖天福元年十一月，割幽、蓟等十六州，赂契丹。本无营、平，当时朝廷宰执之陋亦可具矣。） 遂议租赋。兀室云：“籍燕地所出并课利计直可也。”良嗣曰：“国书止言租赋耳，乃及课利，何哉？”辨论良久，兀室出燕京租，令旧租缗钱岁四十馀万，新租缗钱岁六百馀万。良嗣曰：“承平时年粟不过百钱，今兵火凋残之馀盖十倍矣，岂可视此为率哉？”兀室曰：“姑置之，贵朝必已有成数，幸明言无隐。”良嗣乃出御笔十万之数，兀室笑而不答。良嗣复出二十万之数，兀室曰：“此一小县之数也。”良嗣曰：“海上所议，尽还燕京一带则与契丹岁币。今贵朝已除平、滦、营州不议，又起燕京职官、富户、工匠，今更於此外岁增十万匹两，岁岁如之，经久无穷，岂少哉！”兀室曰：“海上之约，燕地人民合归南朝，燕中客人合归北朝，从此各发还乡，两面进兵夹攻，即军马各不得过关，盖欲南朝乘本朝兵势就近自取。今贵朝不能取，直候本朝军马下燕，使贵朝坐享山河之利，有何不可？兼税赋自其地出，非贵朝物也，何屑屑如是耶！本朝欲起燕京职官、富户、工匠，亦缘元约燕北人合归北朝。如郭药师常胜军皆燕北人，药师亦铁州人，恐贵朝须此常胜军驱使，更不之请，所以且将职官等相贸易。若贵朝亦欲此职官等，秖遣药师常胜军还乡可也。今所许犹未及岁币之半，更兼西京在其中，如何谐合？”遂除西京复坚执如初。良嗣不得已，以御笔绫二万许之。兀室曰：“皇帝已与两府议，不须论租税多寡，止於岁币外增一百万缗，并以绫、锦、罗、丝绸、木棉、隔织、截竹、香茶、药材、细果等充两府。”谓左企弓、虞仲文、曹勇义、刘彦宗等本契丹两府人，金人得之任用，所以复称两府也。议者谓祖宗虽徇契丹岁捐银绢五十万匹两之数，盖榷场与之为市，以我不急，易彼所珍，岁相乘除，所失无几。今悉以物色估充，榷场之法坏矣。时兀室适得邮筒文字，乃燕山路转运赵良嗣乞存留人从等事，兀室曰：“计议未定而已更府名、差官属，岂不忿忿？设议论不合，遂欲以强兵取之耶！”良嗣曰：“乃是各不相疑之意，何为见诘？”（原注良嗣除燕山运使，诏旨在正月十八日，初草在去年十二月十九日。案：《宋史?良嗣传》不载除运使。） 翌日，兀室传其国主之言曰：“燕租六百万，今只取百万，非相侵迫，而乃靳啬较秋毫如此，借使如数得之，异时以物估充，当益有难色。不如且已还我契丹旧疆，寝其供输之约，涿、易常胜军旧属燕京，亦当见还。请贵朝退军出城，吾且提兵按边。若两军相遇，岂得晏然而已哉？”良嗣曰：“两国修好，累年於兹，本朝自以兵下涿、易，今乃云尔，岂无曲直哉！”兀室曰：“非本国纷纷，自贵朝吝甚，若增作百万缗，则无事矣！”良嗣曰：“使人出疆，岂敢擅增。况通旧数已七十万，不为不多。”兀室曰：“请退军事，圣旨极峻，不若闻之朝廷，庶几早决。”李靖曰：“郎君之言非妄也，不可忽。”良嗣知其欲为衅端，曰：“大国通欢，当以信义，万一交兵，罪在曲者，非使人所忧也。”（案：以上係二十六日庚辰，议事盖己卯之翌日也。《纪事》于丙戌下提行书之，以似丙戌之翌日矣。然《三朝北盟会编》，良嗣回雄州后，二月乙酉朔，金人焚桥梁、次舍，则丁酉早已不在金军矣。） 

