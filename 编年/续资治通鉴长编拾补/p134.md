<!-- { "loadSidebar": true } -->
　　又：云：夏人寇边，先犯鄜延，又犯泾原，至是又引大军直犯镇戎，趋渭州，略数万口而去。既而又遣渭州蕃落兵士持檄抵镇戎军城下，斥责京、卞弄权。故京、卞必欲举兵讨之，实因此檄也。案：《十朝纲要》云：九月，夏人犯泾原，分兵围没烟平夏城，引大兵自葫芦川入，直犯镇戎军，趋渭州，略数万户而去。十月丙辰，夏国主遣渭州蕃落兵士翟胜持檄抵镇戎军城下，自称曰：“诰斥蔡京弄权肆情，故举兵讨之。”据此，直犯镇戎军是九月事，抵书城下则十月事也。《宋史·本纪》书入泾原，围平夏，寇镇戎於十月戊午，本未覈也。吴广成《西夏书事》云：冬十月，合四监军众突入泾原，围平夏城，杀钤辖杨忠，攻镇戎军，沿《宋史》之譌。又《宋史夏国传》：崇宁三年，夏人攻镇戎，掠数万口，执廓州知州高永年而去。考高永年被杀在四年攻宣威城时，《王厚传》系於寇镇戎之明年，是也。《夏国传》不足据。又《高永年传》：溪赊罗撒合夏国四监军之众，逼宣威城，永年出奭之。行三十里，逢羌帐下亲兵，遽执永年以叛。考帐下亲兵，乃永年用前所招纳蕃部熟户以充己之帐下兵，至是叛而执永年，非羌人之帐下也。《高永年传》亦不足据。近毕沅《续通鉴》并沿《宋史》之譌，殊为未审。《编年备要》於崇宁四年二月寇边云：都护高永年用知河州刘仲武为统制，发五万人奭之。出西宁城未三十里，而贼至，仲武欲持重，永年易贼迎战，遂大败。永年帐下亲兵皆前所招纳蕃部熟户也，遽执永年以叛，为多罗巴所杀。初，王厚之功多出永年，至是乃奏永年不禀约束，专任新羌，既坐受缚，又不能死，乞寝赠典。上以永年死，震怒，亲书仲武及五路帅臣十八人，命侍御史侯蒙制勘於秦州，厚亦罢职，听命於秦。起元祐党籍人姚雄权熙河兰会路帅。《备要》记录此事最为得实。《通鉴续编》云：初，蔡京使王厚招夏卓罗右厢监军仁多保忠，厚言：“保忠虽有归意，而下无附者。”章数上，京责厚愈急，厚乃遣弟诣保忠，还，为夏逻者所获，遂追保忠赴牙帐。厚以保忠纵不为夏所杀，亦不能复领军政，使得之一匹夫耳，何益於事。京怒，必令以金币招之。夏乃点兵延、渭、庆三路各数千骑，遣使求援於辽。朝廷命西边能招致夏人者，毋问首从，赏同斩级。令陶节夫在延州大加招诱，夏主遣使巽请，皆拒之，又令杀其放牧者。夏人遂入镇戎，略数万口。於是羌酋溪赊罗撒合兵逼宣威城，知鄯州高永年出奭之。行三十里，为羌人所执。多罗巴谓其下曰：“此人夺我国，使吾宗族漂无处所。”遂杀之，探其心肝以食焉。罗撒复焚大通河桥，新疆大震，事闻，帝怒，亲书五路将帅刘仲武等十八人姓名，敕御史侯蒙往秦州逮治。蒙至秦，仲武等囚服听命，蒙谕之曰：“君辈皆侯伯，无庸以狱吏辱，第以实对。”狱既具，蒙言：“汉武帝杀王恢，不如秦穆公赦孟明。子玉缢而晋将由之而死，是自栈其肢体也，欲身不病，得乎？”帝悟，释不治。惟王厚坐逗遛，降授郢州团练使。

　　１、十月（案：《十朝纲要》：是月辛丑朔。） 丁巳，户部言：“滑州韦城县民鲁宝等称，自嘉祐二年立法委官方田均税，至元丰八年以前约日量及数百县，是为捐有馀而补不足。访闻京西、河北两路见行方田，本县税极不均，幸今丰熟，元闻伤，乞早赐差官。”诏依所乞。（《纪事本末》卷百三十八。案：“元闻伤，”文义未明，“元”盖“未”字之误，“伤”字上下又夺一字。） 

　　２、庚午，诏张商英宜置元祐籍中，罢提举灵仙观。（《纪事本末》卷百三十一。案：据《宋史》，诏张商英入元祐党籍在崇宁二年八月辛酉。又《纪事本末》卷百二十一载崇宁二年十月庚戌诏，原注云三年十月末，张商英罢提举灵仙观。当考。此所记殆有未覈欤。） 

　　《续宋编年资治通鉴》云：十月朔，大雨雹。案：《宋史·本纪》辛丑朔。

　　又：云：定庙制，复翼祖、宣祖。案：《十朝纲要》、《宋史·本纪》并云己巳诏复。

　　１、十一月（案：《玉海》卷百十二云：崇宁三年十一月四日甲戌，则是月辛未朔也。丙子，诏：“上书邪等人今后内外官司并不得荐举改官，及县令已举到人更不收使，仍令吏部将上书邪等姓名遍牒行下。”《纪事本末》卷百二十二。） 

　　２、庚辰，诏：“上书邪等选人除不得注知县、令、丞外，其职官录、参、判、司、簿、尉并许差注。”（《纪事本末》卷百二十二。） 

　　３、癸巳，知大名府吕惠卿上表乞弟谅卿出籍，诏尚书省录谅卿所上书付惠卿。（《纪事本末》卷百三十。） 

　　４、丙申，祀昊天上帝於圜丘，以太祖皇帝配。礼毕，大赦天下。应係贬谪官员除元祐奸党籍所别有指挥不许移放之人外，未量移者与量移。（《纪事本末》卷百二十二，又百二十六。案：李攸《宋朝事实》卷五载十一月二十六日南郊赦文：“祼献清庙，所以奉祖宗之灵；禋祀紫坛，所以答乾坤之贶。朕骏膺宝命，龙受宠禧，丕宣文、武之光，尽缉熙、丰之政。取士於学，稽古建官，亮采百工，庶几三代。凡厥成王之式，率由昭考之行。而九庙垂休，两仪协祐，生民底乂，年穀屡丰。修德锡符，上灿玑衡之政；铸金象物，下隆鼎鼐之基。疵疠聿消，雨旸咸若。兹岂眇躬之能假，时惟上帝之弗违。是用奠玉阳丘，莅牲泰畤，严配烈祖，对越皇天。於是圭景晏温，璇穹澄鉴，二端立而礼无不洽，六乐变而物罔不兴。灵心载嘉，精意咸享，受兹介福，岂予一人之敢私？锡厥庶民，思汝万邦而共庆，我有涣号，扬於端闱。於戏！作善降之百祥，既茂膺於纯嘏，惟天佑於一德，可共翼於丕平。尚赖三事股肱，百辟文武，咸励同寅之业，永底无疆之休。”《四库》原校云：东都事略，崇宁三年十一月丙申，祀昊天上帝於圜丘。此书失载年号，以月日及赦文考之，当在是年也。谨案：是年十一月辛未朔，丙申，月之二十六日也。赦文云“九庙垂休”者，《东都事略》是年八月建九庙，诏已祧翼祖、宣祖庙。并复云“铸金象物”者，《续长编》是年正月，用方士魏汉津议乐、铸九鼎也。） 

　　５、诏：“今来兴建学校，废罢科举，欲考士素行，以绝幸冒，务得实材。然虑州县未能奉承诏令，人未劝向，尚有遗逸。致多士未尽在学。或艰於考选校定，所取上舍、内舍生不敷额数，或学宇卑陋，食饮疏薄，未足以称朕教养待士之意。已差提举学事官分诣天下，仰疾速遍行所部，推原法意，有不如令者，按罪以闻，除将来科举一次外，并由学校升贡。”（《纪事本末》卷百二十六。案：据《十朝纲要》，此诏在丁亥日。《续宋编年资治通鉴》云：罢发解省试取士必由学校升贡。《文献通考》卷三十一载诏曰：神考议以三舍取士而罢州郡科举，其法行於畿甸而未及郡国。肆朕纂图，制诏有司，讲议其方，成书来上，悉推行之。设辟雍於国郊，以待士之升贡者，又与临幸加恩博士弟子有差。朕劝励学者至矣，然州郡犹以科举取士，不专於学校。其诏天下将来科场取士，悉由学校升贡，其州郡发解及试礼部法并罢，庶几复古。《治迹统类》引罗靖《杂记》云：崇宁三年，罢科举三年岁贡法，成三舍天下教养人，为士二十一万馀员，为屋九万二十馀楹，费钱三百四十万缗，米五十五万馀石。） 

　　《续宋编年资治通鉴》云：十一月，幸太学及辟雍。案：《十朝纲要》、《宋史·本纪》并系於十一月甲戌，元刻本《续宋通鉴》书十二月，“二”字误也，今正。《玉海》卷一百十三云：崇宁三年十一月四日甲戌，幸太学、辟雍，书手诏，赐司业吴絪等学官迁秩，赐章服；两学授官免举，赐帛。宋史云：赐吴絪、蒋静四品服。《治迹统类》云：论定之士郑南、程振、朱丁、叶祖义、汪至平、林徽芝等十六人。

　　１、十二月（案：钱氏《朔闰考》：是月庚子朔。乙丑，嘉国公蔡京进封卫国公。《纪事本末》卷百三十一。） 

　
卷二十五
　
　　徽宗

　　△崇宁四年（乙酉，一一○五） 

　　１、正月（案：钱大昕《四史朔闰考》：是月庚午朔。） 丙戌，诏於帝鼐宫立大角鼎星祠，以导迎景贶。（《纪事本末》卷百二十八。案：《宋史礼志》七有周鼎星君、帝席星君、大角星君诸名，窃疑此大角即寿星。《尔雅》所云寿星，角、亢也。《宋史天文志》三：周鼎三星在角宿上，大角一星在摄提间，帝席三星在大角北。《天文志》之大角，即《尔雅》角亢之亢，似以属寿星为合。） 

　　２、乙未，尚书省言：“准诏罢水磨茶场，（案：诏罢行水磨茶场，三年五月辛丑可考。） 许客人通贩，每年息钱，令朝廷管认。勘会水磨係元丰旧法，不可罢。欲并存留，但罢官差人动磨，召磨户六十户，承认岁课三十万缗，每月均纳。一切条禁，并依酒户纳麹钱法，磨户卖茶，并以旧茶场地分为界。水磨应均节水势，令汴河都大使臣依旧主管，任满无阻滞者，减磨勘三年；住滞者，科罪。商贾贩茶入京，与籍定铺户从便交易，仍置收茶钱库，隶提举京城所留见今茶场官吏主管。”从之。（《纪事本末》卷百三十七。案：《文献通考》十八卷云：是年，京复议更革，遂罢官置场。商旅并行所在州县或京师请长、短引，自买於园户茶，贮以笼篰，官为抽盘，循第叙输息讫，批引贩卖茶事益加密矣。马氏云是年所行通商之法，但请引盘，苛於祖宗矣。本文未见，今附此。） 

　　３、丙申，吕惠卿遣管勾机文字徐申、勾当公事钱秉，赍本路守奭图册并劄子诣阙进呈。上令谕惠卿曰：“此事乃安不忘危，无事时做了，极好。合措置事，便逐渐奏来。”（《纪事本末》卷百三十。） 

　　《续宋编年资治通鉴》：春正月，以童贯为熙河等路经略安抚制置使。案：《宋史?本纪》丁酉日。《编年备要》云：先是，蔡京请以童贯为帅，蔡卞阻止之，京密请不已。内批降贯熙河帅兼节制秦凤。京又检元丰李宪例，与枢密同呈。卞於上前作色曰：“内臣为帅非盛世事，贯闻臣此言必不喜，然朝廷事体可惜。”上曰：“可罢贯秦凤。”卞曰：“若此，甚善。”卞退，京与执政吴居厚、张康国、邓洵武？噪之，卞乃求去，命知河南府，未几，除贯熙河兰湟秦凤诸路。

