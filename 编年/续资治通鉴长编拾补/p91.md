<!-- { "loadSidebar": true } -->
　　庚辰，诏赵瞻、傅尧俞谥告并追夺。三省言：“近降指挥，以司马光等造为奸谋，訿毁先帝，变更法度，各加追贬，其首尾附会之人，亦稍夺其所得恩数。谨按吕大防、刘挚、苏辙、梁焘等，为臣不忠，罪与光等无异，顷者朝廷虽尝惩责，而罚不称愆；内如范纯仁又自因别过落职，於本罪未尝明正典刑，轻重失当，生死异罚，无以垂示万世臣子之戒。其馀同恶相济，幸免失刑者尚多，亦当量罪示其惩艾。”制略曰：“吕大防资性冥顽，心术狠戾，背天地之恩於先帝，失君臣之礼於朕躬，可责授舒州团练副使，循州安置；刘挚趋操回邪，性质险谲，向由言路力附党魁，倡和奸谋，毁黩先烈，可责授鼎州团练副使，新州安置；苏辙操倾侧孽臣之心，挟纵横策士之计，始与兄轼肆为抵巇，晚同相光，协济险恶，（案：《太平治迹统类》此下有云：朕顾瞻岩庙，跂念山陵，又不敢私恩宽贷。） 可责授化州别驾，雷州安置；（案：《栾城后集颍滨遗老传》云：三年，责授化州别驾，雷州安置。未期年，或言方南行，兄弟相遇中途。至雷，赁富民屋以居，复移循州。《纪事》作四年，与《遗老传》异，必有一误。） 梁焘向附凶渠，擢在谏职，阴与子壻构造邪谋，诋诬先朝。可责授雷州别驾，化州安置；范纯仁立异以邀名，匿情而趋利，习用小夫之私智，专为流俗之愿人，（案：《太平治迹统类》此下有云：议称亲则构诬於祖宗，言变法则归过於先朝。欺君以助邪谋，弃地以开边隙。阴连郡吏，协济凶渠，迄用攀援，遂尸宰辅。久从薄谴，久逭严诛，苟其究免於终身，何以示惩於后世！） 可责授武安军节度副使，永州安置。（案：邵伯温《闻见前录》云：元祐党祸起，忠宣独不预。至吕汲公南迁，忠宣斋戒上书救汲公，惇怒，亦谪节度副使，永州安置。忠宣欣然而往，每诸子怨章惇，忠宣必怒止之。江行赴贬所，舟覆，扶忠宣出，衣尽湿，顾诸子曰：“此岂章惇为之哉！”至永州，公之诸子闻韩维少师谪均州，其子告章惇以少师执政日与司马光议论多不合，得免行，欲以忠宣与司马公议论役法不同为言求归，白公。公曰：“吾用君实荐以至宰相，同朝论事，不合即可，汝辈以为今日之言，不可也。有媿而生者，不若无媿而死。”又案：《编年备要》云坐修《实录》诋诬，邵录云因救大防激怒章惇。互异。） 已上令所在差职官或京职官已上监当官一员伴送前去，经过州军交替，仍仰所差官常切照管，不得别致疏虞。刘奉世曩以小官附会奸党，密布心腹，躐处要途，可落端明殿学士，依前中大夫、光禄少卿，分司南京，郴州居住；韩维挟伪以干名，抱虚而取进，徇俗之意，愚不可移，朋奸之心，老莫能革，可落资政殿学士，特授左朝议大夫致仕；王觌资赋险伪，善於原俗，附会奸党，毁刺先朝，可落宝文阁直学士，依前朝散郎守少府少监，分司南京，通州居住，韩川、孙升、吕陶，顷者大奸旧恶，相继擅朝，而尔挟忿徇私，为之死党，窃据要路，肆言先朝，造讪兴谗，无所忌惮，（案：《太平治迹统类》此下有云：诋法度以遂更变之谋，历排忠良以虚顾讬之罪，积心至此，议罪谓何！） 川可授依前官屯田员外郎，分司南京，随州居住；升可授依前官水部员外郎，分司南京，峡州居住；陶可授依前官库部员外郎，分司南京，衡州居住。范纯礼、赵君锡、马默，顷在初政，尝跻近班，怀藉势乘时之心，起背公私党之计，附会邪说，专为悦谀，挟持阴谋，共济凶恶，夙负欺君之心，久逃附下之诛，纯礼可落天章阁待制，依前官管勾亳州明道宫，蔡州居住；君锡可落天章阁待制，依前官管勾亳州明道宫，本处居住；默可落宝文阁待制，依前官管勾南京鸿庆宫，单州居住。顾临附会凶党，力被荐论，属缘洞察於奸谋，不使超跻於近列，（案：《太平治迹统类》此下有云：迨司留钥，复结罪阉，虽因人言，当从贬秩，责轻罪重，众不谓宜。） 可落天章阁待制，依前官管勾洪州玉隆观，饶州居住；范纯粹倾邪险诐，出於天资；反覆导谀，忘其文志，弟兄倡和，协助奸凶，（案：太平治迹统类此下有云：变先朝拓土之功，成一时蹙国之议，失刑既久，公论未平。） 可落宝文阁待制，依前官管勾江州太平观，均州居住；孔武仲顷由远官召至台阁，附会奸党，躐处要班，逮予亲政之初年，敢为怙终之诡计，失刑既久，众论未平，可落宝文阁待制，依前官管勾洪州玉隆观，池州居住；王汾早以凡才滥居儒馆，元祐之际，附会诋欺，众论喧阗，罪状明白，可落宝文阁待制，依前官致仕。王钦臣、张耒，因缘奸党，躐处要班，挟持诡谋，鼓扇凶焰，钦臣可落集贤殿修撰，依前官管勾江州太平观，信州居住；耒可落直龙图阁，依前官添差监黄州酒税。吕希哲、吕希纯、吕希绩，尔父公著，当元祐初窃据宰司，毁黩先烈，变乱法度，希哲可特降授朝奉郎、虞部员外郎，分司南京，和州居住；希纯可特降授朝请郎，差遣依旧；希绩光州居住。姚勔向附凶邪，为出死力，沮害良善，助成奸谋，可依前官守水部员外郎，分司南京，衢州居住；吴安诗，顷者尔以邪朋，窃处谏列，鼓扇凶焰，附会邪谋，可责授濮州团练副使，连州安置；晁补之，尔向以险邪之资，力附奸恶之党，表悰倡和，阿附导谀，可落秘阁校理，依前官添差监处州盐酒税；贾易添差监海州酒税务；通直郎，寻医程颐，追毁出身以来文字，放归田里。已上逐人并钱勰、杨畏，仍并依绍圣二年八月二十一日所降指挥，永不叙复。郴州编管秦观，移横州编管。其吴安诗、秦观所在州郡，差得力州职员押伴前去，经过州军交割，仍仰所差人常切照管，不得别致疏虞。朱光庭追贬柳州别驾，孙觉追职？两官及遗表恩例，李之纯追职及遗表恩泽，赵禼追职并两官及遗表恩例，杜纯追职遗表恩例，李周追贬唐州团练副使。”大防等责词，皆叶涛所草也。（《纪事本末》卷百二。原注：《旧录》云：上亲政三年，追述先志，审度考核奸臣诋诬迹状，方显断以不疑，皆正典刑。於是继述之孝彰矣。《新录辨诬》云：《实录》载吕大防以下贬窜，首尾甚备，制书尽存之，庶几后世犹有考焉。自党锢祸起，忠贤奔播，奸邪无所忌，是以极於大乱而后止。盖本於绍述之一言，甚矣；其为生民之祸，呜呼烈矣！自“上亲政”以下删去，制词恐须略加删削，不必备载，更详思之。布《录》：庚辰晚，闻再贬大防、挚、辙、焘等於岭表，以次黜责者三十馀人。三省素未以此语布，及已得旨，亦不复道，上亦不语。及是日，叶涛来，颇惶惑於命词，然何可遏也。《实录贬大防》等在癸未二十八日。案：《长编》卷四百八十五：绍圣四年四月己亥。原注：大防责循州在四年二月二十八日。又卷四百八十九：绍圣四年七月癸丑，诏许大防归葬。原注：亦云：二月二十八日，大防贬循州。是《长编》本从《实录》书之。《纪事本末》乃取注中布《录》庚辰晚云云，系於庚辰日下，恐非《长编》原文。今姑依《纪事》编次。又案：陈桱《通鉴续编》云：先是，左司谏张商英上言：“愿陛下无志元祐时，章惇无忘汝州时，安焘无忘许州时，李清臣、曾布无忘河阳时。”以激怒之，由此诸贤皆不得免。时焘已卒，大防行至处州信丰而卒。挚、焘皆卒於贬所，天下惜之。纯仁时因目疾失明，闻命怡然就道。或谓纯仁盗名，纯仁曰：“七十之年，两目俱丧，万里之行，岂其欲哉？但区区爱君，有怀不尽，若避好名之嫌，则无为善之路矣！”） 

　　７、诏罢《春秋》科。（《纪事本末》卷一百。原注：《旧录》云：诏罢《春秋》科。先帝以经术迪士，独《春秋》不设科，以《鲁史》亡，不可稽考，士不能通故也。元祐复设，今罢之。《新录》辨诬曰：不设《春秋》科，本王安石偏见私意。班固曰：“孔子因《鲁史》而作《春秋》，左邱明论辑其本事，是以为之《传》。”自汉儒据《传》以通经，六艺垂世，卓乎如日月，而史官因诏罢《春秋》科，妄谓先帝以《鲁史》之不可稽考，士不能通之，故今删去。案：洪迈《容斋续笔》卷十五云：五声本於五行而徵音废，四渎源於四方而济水绝，周官六典所以布治而司空之书亡。是固出於无可柰何，非人力所能为也。乃若《六经》载道，而王安石欲废《春秋》。绍圣中，章子厚作相，蔡卞执政，遂明下诏罢此经，诚万世之罪人也。） 

　　８、癸未，议进筑九羊谷寨，修筑石门峡东塔子觜堡。（《长编》卷四百九十六：元符元年三月癸酉，进筑九羊谷寨，修筑石门峡东塔子觜堡，毕工，赐名。原注：绍圣四年二月二十八日建议。案：《宋史地理志》：九羊谷东至灵平砦三十里，西至宁安砦六十六里，南至三川砦五十里，北至临羌砦八十里。） 又议进筑没烟前后峡两寨。（《长编》卷四百九十九：元符元年六月辛卯，进筑没烟前后两峡寨，毕工，赐名。原注：绍圣四年二月二十八日初建议。案：《宋史地里志》云：没烟后寨，砦东至通峡砦十八里，西至正原堡四十里，南至石门砦三十里，北至萧关一百三十里。没烟前砦，东至东湾堡七里，西至汤羌砦一十八里，南至怀德军一十八里，北至胜羌砦八十里。） 

　　９、甲申，制曰：“文彦博色厉而荏，行伪而坚，备公师於三朝，更将相而四纪，曾靡云报，尚何所仇？（案：《太平治迹统类》此下有云：忘我大德，肆其忿心。初迷国以怀诈，终朋奸而背善。以理财裕民之政，为暴刻聚敛之利；以经武拓地之勋，为寇攘草窃之计。有臣若此，於义可乎！於戏！明罚正刑，永为垂世之戒，彰善瘅恶，上慰在天之灵。） 可落河东节度、管内观察处置等使、开府仪同三司、太原尹，特降太子少保（案：《十朝纲要》、《太平治迹统类》作“太保”。） 致仕，依前潞国公。”（《纪事本末》卷百二。案：《十朝纲要》，彦博洛节钺、太子太保致仕在癸未。异此日。又案：《太平治迹统类》云：张茂则、梁维简、谭扆、赵约内人樊氏并责降。） 

　　１０、是月，陈敦夫除秦凤路提点刑狱使。（《长编》卷四百九十四：元符元年正月丙寅，诏赐陈敦夫。原注：敦夫除秦凤提刑在绍圣四年二月。） 

