<!-- { "loadSidebar": true } -->
　　又：以赵挺之为右仆射。挺之为门下侍郎，奏曰：“今内外皆大臣之党，若以忠告於陛下者，乃指为怀异，议沮法度，此大臣恐人议己之私欲，以杜天下之言尔。又以私恩阴结卫士，增侍立食钱，皇城巡铺增月给钱。又因小陇拶降，请上登楼受之，如南郊礼支赏，此皆京用私恩以牢笼士卒尔，愿陛下深察之。”乃有是命。后京与挺之争权，挺之屡陈京奸恶，力请补外，而上不允。案：《宋史?本纪》甲辰日。《编年备要》载挺之奏较详，云：环皇城置巡铺卒，日给钱百五十，挺之奏：巡铺卒，祖宗以来月给钱五百，今乃顿增四千五百，比前加十倍云云。遂有是命，六月罢与宫观。《通鉴续编》：六月，挺之罢。初，帝以蔡京独相，谋置右辅，京力荐挺之。及既相，与京争权，屡陈京恶，且请去位以避之，遂罢。《宋史?本纪》、薛氏毕氏《通鉴》，罢在六月戊子。

　　又：西羌溪赊罗撤居临哥城，诱夏国入寇，迫宣威城下寨，陇右都护高永年、刘仲武发兵奭之。仲武大败，永年帐兵皆所招蕃部熟户，执永年以叛，为溪罗巴所杀。乘胜犯熙河城，杨惟忠募敢死士接战，杀其酋而还。案：《宋史?本纪》载，是月，夏人攻塞门砦。不系日。《十朝纲要》系戊午日，下云：鄜延路奏已复银州，诏赐旧名。溪赊撤增兵四万攻宣威城甚力，又攻临宗砦。《编年备要》云：永年、仲武发五万人奭之，出西宁城未三十里而贼至，仲武欲持重，永年易贼迎战，遂大败。羌人遂乘胜犯熙河，城中羸卒四千，城主杨惟忠以便宜发常平钱募士，虏有善礟者，所击楼橹摧折，惟忠以一矢殪之，贼大骇，乃开门接战，杀其酋而还。初王厚之功多出永年，至是乃奏永年不禀约束，专任新羌，既坐受缚，又不能死，乞寝赠典。上以永年死，震怒，亲书仲武及五路帅臣十八人，命侍御史侯蒙制勘于秦州，厚亦罢职，听命于秦州，俟蒙往制勘之，燕雄权熙河兰会路帅。蒙至秦州，上言曰：“汉武之杀王恢，不如秦穆之赦孟明，盖子玉缢而晋侯喜，孔明毙而蜀国轻。虏既杀吾一都获，而将臣十八人申之以死，是虏得志也。夫人自栈其支体，欲身之不病，得乎？”上即日赦仲武等，诏蒙还朝，厚亦上疏自劾，愿坐诛窜。赦诸将使立功自赎。三诏，厚入朝，未几，厚至，即召见，厚谢罪，请属吏，上慰谕之。厚辞所复官，未就命，遣就第赐告，命提学醴泉观，奉朝请。《宋史燕雄传》：高永年死，西宁诸戎阻绝，起雄权经略熙河，辑复新边。

　　１、四月（案：钱大昕《四史朔闰考》：是月戊辰朔。） 癸酉，尚书省言：“崇宁监制铸御书当十钱，每贯重一十四斤十两，用铜九斤七两二钱，铅四斤一十一两六钱，锡一斤九两二钱，除火耗一斤五两，每钱重三钱，十钱重三两。”诏颁样於诸路，仍令赤灰乌背，字画分明。（《纪事本末》卷百三十六。案：《宋史食货志》：立钱纲验样法。崇宁监以所铸御书当十钱来上，缗用铜九斤七两有奇，铅半之，锡居三之一。诏颁其式於诸路，令赤仄及乌背，书画分明。） 

　　《续宋编年资治通鉴》：辽使来言：“朝廷出兵侵夏，今大辽以帝妹嫁夏国主，请还所侵地。”蔡京谓虏书悖慢。京草劄书言甚峻，上令易之曰：“夷狄当示包容，今西边方用兵，北虏不宜开隙。”案：《宋史本纪》：辛未，辽遣萧良来聘。《十朝纲要》云：四月辛未，辽国使萧良、高端礼入见。毕氏《通鉴考异》云：《辽史《天祚纪》：乾统二年六月，李乾顺为宋所攻，遣李造福、田若水求援。辽乾统三年十月，夏国复遣使求援。乾统四年二月，夏国遣李造福、田若水求援。乾统五年正月，夏国遣李造福求援，且乞伐宋。此夏国求援於辽之始末也。是年，辽以族女嫁夏国主，始遣高端礼来请罢兵，其议未成，次年复使萧德勒岱等来定议耳。《宋史》止书崇宁四年萧良》来聘，於前后情事不备，从《辽史》，书辽枢密院直学士高端礼来聘。《通鉴续编》云：夏主连年请昬於辽，辽以其族女南仙为成安公主嫁之。

　　１、五月（案：钱大昕《四史朔闰考》：是月丁酉朔。戊申，诏：“前降元祐奸党五服内亲属不许保充三卫官，及知同保有犯不告条内‘五服’字上各添入‘本宗’二字。”） 

　　２、又诏：“元祐奸党係籍除情罪人子不得到京师及不注知州、知县差遣外，父子孙兄弟并馀指挥并罢。”（《纪事本末》卷百二十二。） 

　　３、癸亥，河东提举学事言：“绛州州学申荆国公王安石未有赞国子监，乞依邹国公例。”诏学士院撰赞颁降。《纪事本末》卷百三十。原注：学士张康国、邓洵仁也，不知撰赞者谁，尝考赞曰：孔、孟云远，《六经》中微；斯文载兴，自公发挥。推阐道真，启迪群迷；优入圣域，百世之师。陈瓘《尊尧集》序可考。

　　《续宋编年资治通鉴》：林摅报聘。案：《宋史?本纪》：壬子日，遣林摅报聘於辽。《续宋资治通鉴》连上为文，故省“於辽”二字。《十朝纲要》云：壬子，命林摅为辽国回谢客省使，高俅副之。“林掳”，《辽史》作“林洙”。又据《辽史》，於五月壬子遣曾孝广、王戩，而林摅之遣在十二月乙巳，事必有一误。然考是年十二月甲子朔，无乙巳日，则《辽史》已见舛误。而毕氏《通鉴》乃据《辽史》，改置十一月内。据陈《通鉴》，则十一月为林摅由辽还朝日月。《编年备要》云：蔡京欲开边衅，乃以龙图阁直学士林摅报聘於辽。京密谕摅，令激怒之。入境即盛气，而往见虏主，跪上国书，仰首曰：“夏人数寇边，朝廷兴师问罪，以北朝屡遣讲和之使，故务含容。今逾年不进誓表，不遣使贺天宁节，又筑虎径岭、马练川两堡，入寇不已。北朝若不穷诘，非所以践劝和之意也。”虏主出不意，为愕贻久之。《通鉴续编》，是年冬十一月，书林摅还自辽有罪，贬知颍州云。摅之使辽也，蔡京使其激怒以起衅。摅遂恣情不逊。辽人大怒，空客馆水浆，绝烟火，至舍外积潦，亦污以矢溺，使饥渴无所得。如是者三日，乃遣还，凡饔饩、祖犒皆废。归复命，议者以为怒邻生事，犹除礼部尚书。辽人以为失礼来言，始出之。《东都事略林摅传》云：时朝廷用兵西方，辽人遣使为请命，摅报聘。摅至虏廷，盛气言曰：“夏羌数寇边，罪在不赦。北朝屡遣使劝和，当俟其服，然后可副劝和之意。”虏廷君臣皆不答。及辞，虏主欲为夏人求复进筑城砦。摅曰：“北朝往日夏人不庭，亦尝取唐隆镇，今还之乎？”虏不胜愤。《云麓漫钞》卷四云：林摅奉使契丹，国中新为碧室，云如中国之明堂，伴使举令曰：“白玉石，天子建碧室。”林对曰：“口耳王，圣人坐明堂。”伴使云：“奉使不识字，只有口耳壬，却无口耳王。”林词屈骂之，几辱命。彼之大臣云：“所争非国事，岂可以细故成隙！”遂备牒奏上，朝廷一时为降黜，后以其骂虏进用至中书侍郎。考摅为中书侍郎在大观二年九月。蔡绦《铁围山丛谈》卷三：摅时奉使至北，而北主已骄纵，则必令我习其仪也。摅不从，因力强不可。《东都事略》云：北主欲为夏人求复进筑城砦，摅力折之，主不胜其忿。既还馆，绐以宣旨，使降阶跪。实以国书授，摅引故事行之。与蔡绦所载又异。陈《通鉴》谓摅为中书侍郎乃蔡京报其掩覆张怀素狱书。是《漫钞》谓由骂虏，或当日京借此以引荐欤？《漫钞》所载事甚琐，而摅为中书侍郎实由此行，姑附存之以备考。

　　１、六月朔（案：钱大昕《四史朔闰考》：是月丙寅朔，据增“朔”字。） 丙寅，尚书省言：“访闻东南诸路盗铸当十钱，率以船筏於江海内鼓铸，当职官全不究心，纵奸容恶，理须别行措置。除广南、福建地里遥远，其当十钱逐路今后更不行使；旧有者限一月具数经官验，验非私铸，听官司因事受纳，转运使兑换於别路行使，馀东南诸路，乞依画一措置。”从之。（《纪事本末》卷百三十六。案：《宋史食货志》云：时赵挺之为门下侍郎，继拜左仆射，与蔡京议多不合，因极言当十钱不便，私铸浸广，乃令提刑司岁较巡捕官一路所获多寡。） 

　　２、丙子，御紫宸殿，以修复解池，百官入贺。解池为水浸坏八年，案：自元符元年淫潦池坏。至是始创开四千四百馀畦，（案：《十朝纲要》、《文献通考》卷十六作“二千四百馀畦”。积成盐宝故也。《纪事本末》卷百三十七。案：《文献通考》卷十六载；徽宗崇宁元年，解州贾考南北团池修治畦眼，拍磨布种，通得盐百七十八万二千七百馀斤，州具以闻。至是乃议修复，四年池成，百官皆贺。其役，内侍王仲千实董之，仲千以额课敷溢为功。然议者或谓解池灌水盈尺，暴以烈日，鼓以南风，须臾成盐，其利则博；苟欲溢额，不俟风日之便，厚灌以水，积水而成，味苦不适口。《玉海》卷百八十一：崇宁四年六月十一日，以兴复解池盐室，百官表贺。是月丙寅朔，则丙子为十一日。） 

　　３、甲申，诏以兴复解池，抚定西边，曲赦陕西、河东、京西路。（《纪事本末》卷百三十七。） 

　　４、庚寅，诏：“陕西提举盐事康评、解州通判吕潜，御前处分，多不遵禀，议论偏曲，沮抑种盐，不务公心，坚执己意，不欲究治，显示戒惩，可并放罢，送吏部别与差遣。以朝散大夫、权知解州李百禄同管勾措置解州兼提举陕西路茶盐香事。”（《纪事本末》卷百三十七。） 

　　５、辛卯，尚书省言：“勘会解盐兴复，除已降朝旨给新钞支盐通行陕西一路外，其自来朝廷非乏应副陕西籴本等，一例给降盐钞。窃虑与请新盐钞名色不同，别致交互，理当重行措置，具画一以闻。”从之。（《纪事本末》卷百三十七。案：《宋史食货志》：蔡京建言：“河北、京东末盐，客运至京及京西，袋输官钱六千，而盐本不及一千，施行未久，收息及二百万缗。如通至陕西，其利必倍。”议遣韩敦立等分路提举。及盐池已复，京仍欲旧解盐地客算东北末盐，令榷货务人纳见缗无穷，以收己功，乃令解盐新钞止行陕西。） 

