<!-- { "loadSidebar": true } -->
　　６、甲子，上御祥曦殿，百官始造朝。金人使四人从驾，入城者亦朝见。车驾诣延福宫朝太上皇帝。（案：《续宋编年资治通鉴》云：上诣延福宫朝太上皇帝，奏曰：“金人以择贤为君，且以弟康王为主，不失宗社之大也。”时韦妃在侧言曰：“二宫今许以康王继位而中兴可待，然陛下可急作诏书，召四方兵赴京师，金人狡计，必不止於择贤，祸有不可胜言者。二宫必不肯留於京师，惟陛下熟计之！”） 金人索金一千万锭，银二千万锭，缣帛如银之数，欲以犒军。（案：金人索金银，薛应旂、毕沅《续通鉴》、徐乾学《后编》并於癸亥日连书之，均误。王宗沐《续通鉴》於是月朔日连书，尤误。惟陈桱《续编》亦系甲子，与此同。） 朝廷令群臣献金帛，诸王、内侍、帝姬亦如之。又置局买金银，金价至五十千，银至三千五百。命王时雍兼领开封尹，与徐秉哲分东、西厢括金帛，御史监视纳数。（案：《靖康要录》：是月四日，开封府榜：尽数於戚里豪富之家根括金帛赴纳。四日为乙丑，与此差一日。） 敌索京城骡马，诏除现任职事官留马一匹外，并限三日赴开封府纳；隐留者，全家行军法；告者赏钱三千贯。於是自御马而下得七千馀匹，悉归之。《纪事本末》卷百四十九。（案：《续宋编年资治通鉴》索骡马系於丙寅，与此差二日。又云：敌索少女一千五百人充后宫祗应，宫嫔逃匿不肯出宫，赴池死者甚众。薛应旂《续通鉴》亦在丙寅，而徐乾学《后编》、毕沅《绩通鉴》并於癸亥日连书之，徐、毕误也。《靖康要录》及《朝野佥言》、《避戎夜话》并载，据云尚书省榜连金人书云：十二月二十三日，骨卢你移赉勃极烈左副元帅、皇太子元帅谨致书於大宋皇帝：近钦差官入检视府藏，积绢一色约有一千四百万匹，於内唯取犒赏所须一千万匹。今承来示，搜寻深意，恐似防再索，假以为辞，於理未安。初破城时，本拟纵兵，但缘不忍，以故约束。今来赏劳诸军，议定合用金一百万锭，银五百万锭，缎子依绢数，不限官私，早望应副。见在库绢，虽见有馀，惟取所须，此金银缎子，亦系所须，之外亦不必取。昨来本府再举之际，累承示谕当致金帛费耗，验今所论，似谬前言。且亦亮悉，无用浮词。谨奉书承达，不宣。谨白。尚书省奉圣旨，令出榜晓谕，今备录国书在前。勘会大金军既登城，收兵不下，保全一城生灵，恩德甚厚，军前金银表缎自当竭力应副。内藏、元丰大观等库及龙德宁德两宫、御前皇后邠中、皇太子宫并臣僚之家，已根括数目外，大段缺少，令晓谕权贵戚里豪富，凡有金银表缎人户，各仰体认大金之恩，匹两以上，尽行输纳。差王时雍管东北壁，徐秉哲管西南壁，陈求道、余大均管东壁，王诏受纳，王及之、夏承管北壁，李佩受纳，依诸家元纳到封头斤两交割，赴大金军前，如敢隐留及官吏乞觅，并仰一并措置施行。此榜出，都人大恐。） 

　　７、甲戌，金人乞割河中府解州，许之。（《纪事本末》卷百四十九。） 

　　８、乙亥，康王至大名府，时金骑充斥，摄大名尹张从请王移行府，以河冰方坚，自相至大名，虽涉河而地里不远，密迩王室，发勤王之兵为便。（案：《续宋编年资治通鉴》云：王发相州，使臣驰报黄河未冻，众失色。王祷於天地、河神，至於河渡，忽报河冻已合。即是日事。又云：戊子，康王总师渡河至大名，都漕、权府事张悫与北道副总管秦符、颜岐率众郊迓。时京师围久，及康王驻北门，而四方事皆取决於霸府矣。案：原本於二年四月癸亥追叙此事，今附注於此。耿延禧《建炎中兴记》云：十四晚，探者报云河水冻尽。十六日当立春，乃黄河拆冰。上下震惧，以为宗庙社稷，无疆之休，在此一举。十六日五更，杨青报元水镇再合，施草布土讫，王乘小车安然而渡，大军悉渡，惟后粮车过，冰薄陷者十馀车，使臣高公海马溺於河中。既渡，三军讙譟。时夕雷阴晦，王渡河日，丽空阴云解驳，红黄云遮日而行。是夕宿元水镇，王坐帐中，置酒召耿南仲、汪伯彦、耿延禧、高世则，举杯慰劳。又云：王之宿元水镇也，先锋刘浩遣一骑兵斋状由，称所统人马，至濬州值大河未冻，先发丁顺军将五百人济舟至岸，中军犹未渡，前军逢胙城县铁骑千馀人疾驰至滑州邀截，訩断我军，丁顺将残兵东走。浩中军兵二千人，自濬州沿河路，因来追赴大元帅府，听候使唤。是日五更起发，虑恐滑州之金骑追袭刘浩，奔訩北来。命不须发，严饬诸将蓐食乃行。是日雪霁，所定程顿至其店早饭，不敢如约，行由小径，遂与扈从庖传相失。王至村舍下马，村人係火为王温酒炙脯腊。王呼耿延禧等围火而坐，未许久，村人有来报，旁近有三金骑，问之曰：“康王军几日到？”村人告已过数日矣。金人以鞭击鞍云：“失探，失探。”王闻之，即上马行，申刻至北京。是时乍晴，师人多寒，王呼诸将问恤，且军士见王躬擐甲胄，上下马无倦色，每见军士，辄慰勉之，三军皆如挟纩至。以耿延禧寒，取所常服绵裘畀之。又以汪伯彦不耐寒，解所服墨缘战袍并绦以赐之。权知大名府张悫、北道总管颜岐暨诸监司，率官吏军民出郊以迎，王归於府治。北京新遭兵燹之馀，人心不定，王每出号令，人心慰服。是时京城围闭久，号令不通，王军在河北，天下不得闻动静；及是渡河，驻军北门，天下甲兵四集，取决帅府矣。） 先是，金人遣使者致书，且传二酋意，云康王已据河北，恐诸郡不肯交地，请遣使迎之，及命曹辅由京东往。及是辅回，称不知康王所在。（《纪事本末》卷百四十九。案：《靖康要录》遣曹辅迎康王为是月二日事，回称不见康王为是月二十二日。此书乙亥，则十四日也。《北盟会编》遣曹辅在是月三日。《靖康纪闻》载金人书云：“既往不咎，故无可言。事至於今，良可惊悸。康王见在河北，可遣一人同使命唤回，未审圣意如何？凝寒，伏惟善保寿祺。”具书不名，但题云骨卢你移赉勃极烈大金副元帅书上。先是，康王出使，驻於相州，粘罕遣使持书来唤回朝廷，乃议遣枢密曹辅行。《靖康要盟录》曰：是时朝廷遣人，每出，金人必搜索蜡书。上乃於曹辅衣襟用矾书诏，以赐康王。京城将吏士卒失守，几至宗社倾危，尚赖金人讲和，止於割地而已。仰大元帅康王，将天下勤王兵总领分领，屯近甸以伺变难，无得轻动，恐误国事，四方将帅，亦宜详此。《朝野佥言》曰：初二日，酋遣使乞令人於河北召康王。使者传云，康王已占据河北之地，恐河北州军恃王不肯交割，请遣人迎之。是时金人已怀废立之意，而朝廷大臣无有觉悟者。何卤奏，上乃遣签书枢密曹辅由京东诣河北迎康王。何卤令人於曹辅衣襟上以矾书为诏，以遗康王。为朝廷使人每出，金人搜索文字蜡书，故以矾书帛，入水方见。曹辅东出曹州，见守臣曾懋说：“大金已登城讲和，敛兵不下。”曾懋诘曹辅曰：“虏人贪暴变诈，岂有登城敛兵不下者乎？公等家属必为所虏，胁之使为此言。”辅乃裂襟令懋看，以达元帅。次借州印以发四方抚谕文字。数日，取曹州守臣军令状回，称不知康王所在，金人军前复发入城。） 

　　９、庚寅，康王如东平府。（《纪事本末》卷百四十九。案：《续宋编年资治通鉴》云：庚寅，王离北京，二年正月辛卯，上入东平府界。与此异日。又云：戊子，宗泽军进屯开德，建大元帅旗於军中。汪伯彦请王移军东平，则措身於安地，身安国难可除。王问耿南仲，亦以为然。遂决计东去。案：原本於二年四月癸亥追叙此事，移附此。《北盟会编》亦书此事於二十七日戊子，云：王命副元帅宗泽军屯於开德府。是日发中军泽领所部磁州军民之兵二千，洺州军民一千，扬言康王在军中，以都统制陈淬统制。前一日，先锋统制刘浩改差充副元帅下前军统领，右军统制尚功绪改差充副元帅下左军统领，各将带本部人二千起发；后一日，以常景充副元帅下右军统领，带本部人二千，改差王忠孝充副元帅下后军统领，将本部人一千，并於开德府驻劄。《建炎中兴日历》云：先是，王聚幕府僚属议所向，宗泽请直趋开德府，次第进寨，以解京城之围。汪伯彦曰：“金人数十万众聚京城下，周围四壁，各把定要害。自开德府之南四十里曰卫南县，至京城下劄连珠寨，尝遣人硬探，水泄不通。五军除破过河五军保卫大王外，续收方一万三千人，其间召募民兵又居其半，如何径要解围？事须量力，只今未说解围，且先要安顿得大王去处稳当，然后促河北所檄诸郡及檄京城、河东诸郡人兵，俟其皆来会合，以当东北面。更檄宣抚司陕西、江、淮勤王师帅，以当西南面，约日俱进，声援相接，乃可解围。况金人河上络绎往来，开德不是大王安泊处，大名亦去河咫尺，不可久住。欲差拨数项军民之兵前去开德府、兴仁府、濮州诸处屯泊，大王往东平府，措身於安地，身安则难可图。”耿南仲、延禧、高世则等无异论，更召诸将问之，诸将亦以为然，王遂定议往东平府。先遣副元帅宗泽往开德府。三日发，五军皆尽。庚寅，王遂进发；杨青代刘浩为先锋都统制，是夜宿於大王寨。） 

