<!-- { "loadSidebar": true } -->
　　２、诸王府翊善方通坐子轸，责监当差遣。（《长编》卷二百六十八：熙宁八年九月乙酉，安石称通。原注：云：方通，兴化人，大观元年闰十月十三日坐子轸责。案：李《十朝纲要》：闰十月，方轸父诸王府翊善通送吏部与监当差遣。王明清挥麈后录卷三：方通，兴化人，与蔡元长乡曲烟娅之旧，元长荐之以登要路。其子轸，宏放有文采，元长复欲用之。轸闻之，即上书讼元长之过。既达乙览，元长取其疏自辩云：“大观元年九月十九日，敕中书省送到司空左仆射兼门下侍郎魏国公蔡京劄子。奏伏蒙宣示方轸章疏一项，论列臣睥睨社稷，内怀不道。效王莽自立为司空，效曹操自立为魏国公。视祖宗神灵为无物，玩陛下不啻若婴儿。专以绍述熙、丰之说，为自媒之计，上以不孝劫持人主，下以谤讪诋诬恐赫天下。威震人主，祸贻苍生，风声气焰，中外畏之。大臣保家族不敢议，小臣保寸禄不敢言。颠倒纪纲，肆意妄作，自古为臣之奸，未有如京今日为甚。爰自崇宁已来，交通阍寺，通谒宫禁。蠹国用则若粪土，轻名器以市私恩。内自执政侍从，外至帅臣监司，无非京之亲戚门人。政事上不合於天心，下悉结於民怨。若设九鼎，铸大钱，置三卫，兴三舍，祭天地於西郊，如此之类，非独无益，又且无补，其意安在？京凡妄作，必持说劫持上下曰，‘此先帝之法也’，‘此三代之法也’，或曰，‘熙、丰遗意，未及施行’。仰惟神考十九年间，典章文物，粲然大备，岂蔡京不得驰骋於当年，必欲妄施於今日，以罔在天之神灵？凡欲奏请，尽乞作御笔指挥行出，语士大夫曰‘此上意也’。明日，或降指挥更不施行，则又语人曰‘京实启之也’。善则称己，过则称君，必欲陛下敛天下怨而后已，是岂宗社之福乎？天下之事无常是，亦无常非，可则因之，否则革之。惟其当之为贵，何必三代之为哉！李唐三百年间，所传者二十一君，所可称者太宗一人而已，当时如房、杜、王、魏，智虑才识，必不在蔡京之下。窃观贞观閒未尝一言以及三代。后世论太宗之治者，则曰除隋之乱，比迹汤、武；致治之美，庶几成、康。自古功德兼隆，由汉以来，未之有也。京不学无术，妄以三代之说欺陛下，岂不为有识者之所笑也？元丰三年，废殿前廨宇二千四百六十间，造尚书省，分六曹，设二十四司，以总天下机务。落成之日，车驾亲幸，命有司立法：诸门墙窗壁，辄增修改易者，徒二年。京恶白虎地不利宰相，尽命毁拆，收置禁中，是欲利陛下乎？是谓之绍述乎？括地数千里，屯兵数十万，建置四辅郡，遣亲信门人为四辅州总管，又以宋乔年为京畿转运使。密讽兖州父老诣阙下，请车驾登封，意在为东京留守，是欲乘舆一动，投閒窃发，呼吸群助。不知宗庙社稷何所依倚？陛下将措圣躬於何地？臣尝中夜思之，不觉涕泗横流也。臣闻京建议立方田法，欲扰安业百姓。借使行之，岂不召乱乎？又况数年间行盬钞法，朝行夕改，昔是今非，以此脱赚客旅财物。道途行旅谓朝廷法令，信如寒暑，未行旬浃，又报盐法变矣。钞为故纸，为弃物，家财荡尽，赴水自缢，客死异乡，孤儿寡妇，号泣吁天者，不知其几千万人。闻者为之伤心，见者为之流涕。生灵怨叹，皆归咎於陛下。然京自谓暴虐无伤，柰皇天后土之有灵乎？所幸者祖宗不驰一骑以得天下，仁厚之德，涵养生灵几二百年矣，四方之民，不忍生事。万一有垄上之耕夫，沛泗之亭长，啸聚亡命於一方，天下响应，不约而从，陛下何以枝梧其祸乎？内外臣僚，皆京亲戚门人，将谁为陛下使乎？京乘此时，谈笑可得陛下之天下也。元符末年，陛下嗣服之初，忠臣义士，明目张胆，思见太平，投匦以陈己见者，无日无之。京钳天下之口，塞陛下耳目，分为邪等，贼虐忠良。天下之士，皆以忠义为羞，方且全身远害之不暇，何暇捄陛下之失乎？柰何陛下以京为忠贯星日，以忠臣义士为谤讪诋诬，或流配远方，或除名编置，或不许齿仕籍。以言得罪者，无虑万人矣，谁肯为陛下言哉？蔡攸者，垂髫一顽童耳，京遣攸日与陛下游从嬉戏，必无文、武、尧、舜之道启沃陛下，惟以花栽怪石、笼禽槛兽，舟车相衔，不绝道路。今日所献者，则曰臣攸上进，明日所献者，则又曰臣攸上进。故欲愚陛下，使之不知天下治乱也。久虚谏院不差人，自除门人为御史。京有反状，陛下何从而知？臣是以知京必反也。臣与京皆壶山人也。案谶云：水绕壶公山，此时方好看。京讽部使者凿渠以绕山。日者星文谪见西方，日蚀正阳之月，天意所以启陛下聪明者，可谓极也。柰何陛下略不省悔。默悟帝意，止於肆恩赦，开寺观，避正殿，减常膳，举常仪，以答天戒而已。然国贼尚全首领，未闻枭首以谢天下百姓，此则神明共愤，祖宗含怒在天之日久矣。陛下勿谓雉鸣乎鼎，穀生于朝，不害高宗、太戊之德；九年之水，七年之旱，不害尧、汤之圣。古人之事，出於适然。今日之事，祸发不测，天象人情，危慄如是。伏惟陛下留神听览，念艺祖创业之难，思履霜坚冰之戒。今日冰已坚矣，非独履霜之渐。愿陛下早图之。后悔之何及！臣披肝为纸，沥血书辞，忘万死，叩天阍。区区为陛下力言者，非慕陛下爵禄而言也，所可重者祖宗之庙社，所可惜者天下之生灵，而自忘其言之迫切。陛下杀之可也，赦之可也，窜之可也，臣一死生，不系於重轻。陛下上体天戒，下顾人言，安可爱一国贼而忘庙社生灵之重乎？冒渎天威，无任战慄之至。谨备录如右。臣读之，骇汗若无所容。臣以愚陋，备位宰司，不能镇伏纪纲，讫无毫朆报称，徒致奸言，干浼圣听。且人臣有将必诛之刑；告言不实，有反坐之法。臣若有是事，死不敢辞。臣若无是事，方轸之言不可不辩。伏望圣慈，付之有司，推究事实，不可不问。取进止。”诏轸削籍流岭外，后竟殂於贬所。元长犹用其兄会为侍制。家閒偶存此疏，录以呈太史李公仁甫，载之《长编》。当是时也，元长领天下，事谁敢言者？轸独能奋不顾身，无所回避如此。使九重信其言，逐元长；元长悟其说，急流勇退，则国家无后来之患，元长与轸得祸俱轻，三者备矣。又案：《挥麈录》谓载之《长编》，然李公载之不知为正文为小注，今姑附此。） 

　　《续宋编年资治通鉴》：闰月，郑居中同知枢密院。蔡京之再相也，居中有力焉。居中责报，京荐之。案：《宋史·本纪》、《东都事略》丙戌日，是日，林摅为尚书左丞，居中由资政殿学士擢。《通鉴续编》云：蔡京言：“枢密本兵之地，与三省殊，无嫌於用亲。”黄经臣力抗前说，京言不效，居中疑京不己援，遂怨京，乃与张康国比而閒京。都水使者赵霖得龟两首於黄河，献以为瑞，京曰：“此齐小白所谓象罔，见而霸者也。”居中云：“首岂有二！人皆骇异，而京独主之，殆不可测。”帝命弃龟金明池，谓“居中爱我”，故申前命。

　　又：禁用翡翠。案：《宋史·本纪》壬寅日。

