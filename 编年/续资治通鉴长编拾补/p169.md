<!-- { "loadSidebar": true } -->
　　１、九月（案：钱大昕《四史朔闰考》：是月己卯朔。） 癸未，户部尚书刘炳、中书舍人翟汝文为礼制详议官，起居舍人陈邦光、国子司业曾开为同详议官。《纪事本末》卷百三十四。

　　２、辛卯，遣兵部员外郎王亶召濮州处士王老志赴阙，令同本县长吏以礼敦遣，亶实荐老志者，故特遣之。《纪事本末》卷百二十七。

　　３、辛酉，（案：本月己卯朔不当有辛酉，无可据改，姑仍之。） 诏封处士王老志为洞微先生。《纪事本末》卷百二十七。（案：蔡绦《铁围山丛谈》卷五云：政和时，贵妃刘氏薨，追谥明达。时太仆卿王亶荐老志，馆於鲁公赐第。上遣使询明达事，老志曰：“明达乃上真紫虚元君。”且能传道元君语以白上，而上语亦遣白元君，事甚夥，然颇迂怪。一日，乔贵妃使祝老志曰：“元君昔日与吾善，今念之乎？”明旦，老志密封一书进，上开读，乃前岁中秋二妃侍上燕好之语。乔贵妃得之大恸。诏封洞微先生。当是时，郊天而天神为出，夏祭方泽而地祇为应，皆老志先时奏而启发之。《通鉴续编》：濮人王老志，初为小吏，遇异人，授以丹，遂弃妻子，结草庐田间，为人言休咎多验。太仆卿王亶以名闻。时帝方蔊道术，乃召至京师，馆於蔡京第，尝缄书一封至帝所，启之，乃昔岁秋中与乔、刘二妃燕好语也。由是益信之，号为洞微先生。） 

　　４、癸酉，（案：本月己卯朔不当有癸酉，无可据改，姑仍之。） 诏：“八行人多占学额日久，致妨士人入学，可依条限贡发施行。”《纪事本末》卷百二十六。

　　（《续宋编年资治通鉴》：九月，保和殿成，乃延福旧址作殿五楹夹三，东侧殿曰出光，西侧殿曰葆光；保和之后有殿曰燕颐，两旁有殿曰怡神，曰凝神，其楹数如保和，总为屋七十五间，上自记之。案：《通鉴续编》：四月作保和殿，盖至是殿成也。《九朝编年备要》：九月，保和殿成，上自记之，有曰：乃诏有司徙屯营於宫垣之外，移百官舍宇，俾就便利得其地。迁延福宫于宫城之北，即延福旧址，作保和殿五楹挟三，东侧殿曰出光，西侧殿曰葆光；保和之后有殿曰燕颐，两旁有殿曰怡神，曰凝神，其楹数如保和，总为屋七十五间。工致其巧，人致其力，始于四月癸巳，至九月丙午殿成。上饰纯绿，下漆以朱，无文藻绘画五彩，垣墉无粉泽，浅墨作寒林平远禽竹而已。前种松、竹、木樨、梅桐、橙、橘、兰蕙，有岁寒秋香、洞庭吴会之趣；后列太湖之石，引沧浪之水，陂池连绵，若起若伏，支流派别，萦绕清泚，有瀛州方壶、长江远渚之兴。左实典诰、训谟、经史，以宪章古，始有典有则；右藏三代鼎、彝、俎、豆、敦、盘、尊、罍，以省象制器，参於神明，荐於郊庙。东序置古今书画，第其品秩，玩心游思，可喜可愕；西夹收琴阮笔砚，以挥毫洒墨，放怀适情。） 

　　１、十月戊申朔，御笔：元观法师程若虚封宝箓先生。（《纪事本末》卷百二十七。原注宝箓宫不见起建月日，或自此始也。程若虚事更考之。） 

　　２、庚戌，手诏曰：“朕若古之训，惟天为大，天下万物，无以称之。故先王以类而求，祀于圆丘象其形，奠以苍璧象其色，冬日至取其时，大裘而冕法其幽，而未有以体其道。夫天元地黄，元天道也。朕荷天顾諟，锡以元圭，内赤外黑，尺有二寸，旁列十有二山，盖周之镇圭有法乎？是祗天之休，于以昭事上帝而体其道，过周远矣。将来冬祀，可搢大圭，执镇圭，庶格上帝之心，敷佑于下民，永为定制。”《纪事本末》卷百二十八。

　　３、辛酉，手诏：“先王制器，必尚其象，然后可以格神明，通天地，去古云远久，失其传。裒集三代盘、匜、罍、鼎，可以稽考取法，以作郊庙禋祀之器，焕然大备，无愧於古，可载之祀仪。”从刘炳之言也。《纪事本末》卷百三十四。

　　４、乙丑，御崇政殿，阅举制造礼器所之礼器，并出古器，宣示百官。（《纪事本末》卷三十四。原注《实录》但书御崇政殿，以古器宣示百官。今以诏旨十六日所书增入。） 

　　５、礼制局言：“圜坛旧制四成，一成二十丈，再成十五丈，三成十丈，四成五丈。成高八尺一寸；十有二陛，陛七十二级；二壝，案：《礼志》作三壝。壝二十五步。古所谓地上圜丘、泽中方丘，盖因地形之自然，非人为也。然王者建国所在，或无自然之丘，则於郊择吉土以兆神位。为坛之制，当有度数，阳奇阴偶，王令诸侯为坛三成，用阳数也。然则祀天之坛宜为三成，自后一成以九九之数，广八十一丈，再成用六九之数，广五十四丈，三成用三九之数，广二十七丈；每成高二十七尺，总三成二百一十有六，《乾》之策也。为三壝，壝三十六步，《乾》之策三十有六也，成与壝俱三三天之数也。考历代以及今之坛制，其次第星辰，有不伦者。旧制五星十二辰，位於第一龛，二十八宿会於第三龛。夫五星二十八宿相与为经纬，二十八宿，五星之所，舍而十二次，所待以成者也。臣等今议二十八宿等四十四位於第二龛。旧制第二龛星辰之位为重行，则壝内之位亦当如之。今中宫外宫之星为重行於壝之内，其众星三百有六十位之外如故”。从之，候过今次大礼施行。（《纪事本末》卷百三十四。案：《宋史·礼志》：政和三年，议礼局上《五礼新仪》，皇帝祀昊天上帝，太史设神位版，昊天上帝位于坛上北方南向，席以稾秸；太祖位于坛上东方西向，席以蒲越。天皇大帝、五帝、大明、夜明、北极九位于第一龛，北斗、太一帝座、五帝内座、五星、十二辰、河汉等内宫神位五十有四于第二龛，二十八宿等中宫神位百五十有九于第三龛，外宫神位一百有六于内壝之内，众星三百有六十于内壝之外，第一龛席以稾秸，馀以莞席，皆内向配位。） 

　　６、戊辰，礼制局言：“方坛旧制三成，第一成崇三尺，第二成、三成皆崇二尺五寸，（案：《礼志》作“上广八丈，下广十有六丈”。） 上广十六丈。夫圜坛既则象于《乾》，则方坛当效法于《坤》。今议方坛定为再成，一成广三十六丈，再成广二十四丈，每成崇十八尺，积三十六尺，其广与崇皆得六六之数，以《坤》用六故也。为四阶，为级一百四十有四，所谓《坤》之策百四十有四也。为再壝，壝二十有四步，取《坤》之策二十有四也。成与壝再，则两地之义。其从祭之祇，升四镇、海、渎、五行、五狱，同位于第二龛，而山、林、丘陵、川、泽、坟、衍、原、隰之祇位如故。壝并饰以黄。”诏令杨戩依此修筑。（《纪事本末》卷百三十四。案：《宋史·礼志》：初，元丰三年七月，诏改北郊圜坛为方丘。六年，命礼部、太常定北郊坛制。哲宗绍圣三年，权尚书侍郎黄裳等言：“南郊青城至坛所五百一十八步，自瑞圣园至皇地祇坛之东坛五百五十六步，相去不远。其坛係国初所建，神灵顾享已久。元丰间，有司请地祇、神州并为方坛，坛之外为坎，诏止改圜坛为方。请下有司，比类南郊增饰制度，除治四面稍令低下，以应泽中之制”。诏礼部再为详定，指画兴筑。至是，礼制局言：“方坛旧制”云云。又议礼局上《新仪》：皇地祇位於坛上北方南向，席以稾秸；太祖皇帝位於坛上东方西向，席以蒲越。木神勾芒、东嶽於坛第一龛，东镇、海、渎於第二龛，东山、林、川、泽於坛下，东丘、陵、坟、衍、原、隰於内壝之内，皆在卯阶之北，以南为上。神州地祇、火神祝融、南嶽於坛第一龛，南镇、海、渎於第二龛，南山、林、川、泽於坛下，南丘、陵、坟、衍、原、隰於内壝之内，皆在午阶之东，以西为上。土神后土、中嶽於坛第一龛，中镇於第二龛，中山、林、川、泽於坛下，中丘、陵、坟、衍、原、隰於内壝之内，皆在午阶之西，以西为上。金神蓐收、西嶽於坛第一龛，西镇、海、渎於第二龛，昆仑、西山、林、川、泽於坛下，西丘、陵、坟、衍、原、隰於内壝之内，皆在酉阶之南，以北为上。水神玄冥、北嶽於第一龛，北镇、海、渎於第二龛，北山、林、川、泽於坛下，北丘、陵、坟、衍、原、隰於内壝之内，皆在子阶之西，以东为上。神州地祇席以秸，馀以莞席，皆内向，馀如旧仪。） 

　　１、十一月（案：钱大昕《四史朔闰考》：是月戊寅朔。） 辛巳，太师、楚国公蔡京进封鲁国公。（《纪事本末》卷百三十一。） 

　　２、癸卯，诏：“补荫入官人随学入所在州学，仍别为斋，公私试附州学生，别作号考校。”（《纪事本末》卷百二十六。） 

