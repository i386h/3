<!-- { "loadSidebar": true } -->
　　馀州二百六十处，旧七员、八员事繁，共一十三处，今置一十员：司录参军一员，差承务郎以上签判，次知县，次经任监当；曹官，士曹参军一员，士曹掾一员，兼户曹；户曹参军一员，管左推勘公事；仪曹参军一员，仪曹掾一员，兼兵曹；兵曹参军一员，管右推勘公事；刑曹参军一员，刑曹掾一员，兼工曹；工曹参军一员，管检法议刑，并差职官，次录参，次判司。旧七员事简、六员事繁，共四十处，今置九员：司录参军一员，差承务郎以上签判，次知县，次经任监当人；曹官、掾官，士曹参军一员，士曹掾一员，兼户、仪曹；户曹参军一员，管左推勘公事；仪曹参军一员，兵曹掾一员，兼管刑曹；兵曹参军一员，管右推勘公事；刑曹参军一员，并差判、司兼检法议刑；工曹参军一员，并差职官，次令、录；次判、司。旧六员事简，共四十处，今置七员：司录参军一员，差承务郎以上签判，次知县，次经任监当人；曹官、掾官，士曹参军一员，户曹参军一员，仪曹参军一员，兼管左推勘公事，兵曹参军一员，刑曹参军一员，兼管检法议刑，工曹参军一员，兼管右推勘公事，并差职官，次令、录。次判、司。旧五员事简，共五十二处，今置六员：司录参军一员，差承务郎以上签判，次知县，次经任监当；曹官、掾官，士曹参军一员，兼管左推勘公事，户曹参军一员，仪曹参军一员，刑曹参军一员，兼管检法议刑，工曹参军一员，兼管右推勘公事，并差职官，次令、录。次判、司。旧四员事简，共四十九处，今置五员：司录参军一员，差承务郎以上签判，次知县，次经任监当；曹官，士曹参军一员，兼仪曹，管左推勘公事，户曹参军一员，兵曹参军一员，兼工曹，管右推勘公事，刑曹参军一员，兼管检法议刑，并差职官，次令、录，次判、司。旧二员、一员事简，共十四处，今置三员：司录参军不置，曹官，士曹参军一员，兼仪曹，兼推勘公事，户曹参军一员，兼兵曹，刑曹参军一员，兼工曹，兼管检法议刑，差判、司。”（见诏旨。） 

　　又奏：“契勘左右选员多阙少，学校教养以成其材，既命以官，无阙除授。天下事务，比祖宗时过多，而分职置官，尚仍祖宗之旧。诸州官少，乏治事之人，吏部员冗，无试用之地，盖失措置久矣。今除已添差县丞等外，以吏部人数凡四万三千有奇，而吏部阙额一万四千有奇，是三人待阙，端闭六年，然后得禄，士大夫不至廉谨，亦良以此。今因参定州县曹掾，量增员数五百馀处，虽未足以称事建官，亦以助吏员。”云云。诏依新定官名自来年正月一日奉行。（《纪事本末》卷百二十五。原注蔡条云：政和间，鲁公又建白天下分曹建掾，其实患员多阙少，且立规模之美而已，其后议者皆不以为然，复罢矣。初，尚书省措置内六项云：一、兼事务，近有司将诸司管勾官於不许差出官内兼充，显有相妨，及其馀旧来兼管，及合委管事务，诸路州军不一。谓如军资库，诸司管勾宫架阁库，理欠、凭由、磨勘司，粮料院，仓库给纳，监库务之类，今来并合依旧兼领。如所兼事务，与今定官属合行那移，自今所属於合差出官内差，或不合差出官，於法合差者，相度事繁简，别无妨碍，即差委施行。一、今来所置官属，并先以见任人陛等填阙，候通理满替日，依新法施行。谓如大藩曹官合差承务郎以上，若本等人不足，且权令见任职官充；又如馀州曹官，合差职官人，若不足，即以见任判司权充之类，除以见任官差填外，不足即以新定格目差除。一、今来合置司录参军，其本州见任有签判及录参，并类承务郎以上者，欲将签判改充内曹官，合差选人处，即权令见今录参充近上曹官，候通理满替日替罢，即依新法差注施行，如愿罢者听。内无签判处，其见任录参係承务郎以上者，即就改充。一、司录参军纠举诸案稽迟，在六曹官之上，其不置司录处，即令通判纠举。一、应已分定六曹去处，如行移、关牒申奏文字之类，并只以本曹签书官及诸通系衔，内事有干别曹者，即同衔系书。谓如工曹文字内有干刑曹者，即两曹通书行遣之类。一、应今来分曹建掾条件，与大观三年四月以前已降指挥合通行者，并兼行；内有相妨者，从今来指挥，其上件月日已后指挥，更不施行。） 

　　１、十月（案：钱大昕《四史朔闰考》：是月乙酉朔。） 壬寅，太师楚国公蔡京、左仆射何执中、知枢密院事吴居厚、门下侍郎余深、中书侍郎刘正夫、尚书左丞侯蒙、尚书右丞邓洵仁等议：“臣等伏蒙宣示，古元圭，其制两旁列十二山，长一尺二寸，上锐下方，上有云雨文，下无琢饰，外黑内赤，中有小好，温润光泽，制作奇古，大异常玉。臣等按圭之制尚矣，自舜辑五瑞，修五玉，以班岳牧。说者谓圭在焉，无见于经。唯禹平水土，告厥成功，帝锡以玄圭，而圭之名于是始著。玉为纯阳之精，有充实之美，土居中央，运四时，生万物，故古之圣人以玉为圭，以重土为圭之文，有国者所当御，盖取诸地。圣人统天地，御阴阳，妙万物，非特地道而已。天玄而地黄，天道致用于南，藏用于北。坎为玄，天之正色也。圭之所以用玄，盖取诸天。”又曰：“今圭，锐上，天也；方下，地也。上有云行雨施之文，天成也；下静而无所琢饰，地平也。天地之道，于是又备焉。舜之所以归尧，见于此矣。尧、舜无二道，二典之文，又备《舜典》之所载，亦尧事也。尧肇十有二州，封十有二山，作十有二章，而是圭有十有二寸，其两旁亦如之，其制，其数悉同，则为禹圭明矣。”又曰：“皇帝陛下缵禹之绪，行尧之道，亲亲以仁，而九族敦叙，任贤使能；而百姓昭明，以善养人而万邦协和，惠养鳏寡而黎民於变聪明，文思格于上下，与天同功，天所复命，授以至宝。而臣等亲逢尧、舜，获考尧、禹之制于千古之下，与万邦黎献舞手蹈足，不胜大庆。谨稽首再拜。上议以闻。”《纪事本末》卷百二十八。（案：《续宋编年通鉴》：内臣谭稹经营河东边事，至晋州，得异物于民间，似石非石，似铜非铜，长尺馀，阔寸馀，厚二三分，色赤黑，首末素质，中有古篆籀文，其上两旁横出两尖，如云气之状，莫知何物也。稹归，以古物进。蔡京见之，谓此为玄圭，即天锡禹者。晋，尧所都也。《编年备要》：令守臣吕公雅奏陈，公雅又寻得石文，隐约四字，曰“天正尧端。”于是行大朝会礼，受圭于正衙，大赦天下。赦文云：“锡乃玄圭。惟时大宝，内赤外黑，上锐下方。蕴阴阳之全精，体乾坤之盛德。温润而泽，有云行雨施之文。追琢其章，著地平天成之象。”或言此圭乃开德府通判王景文家中所藏之旧物。献之于朝，景文遂有增秩、与郡之命。） 

　　２、己酉，太师蔡京等奏言：“玄圭至宝，历世无传，道之将兴，时若有待。宜命攸司，以时展采，拂龟蠲吉，昭受大宝，以笃邦家之庆，以慰神民之心。”诏不允，自是三上表，从之。诏：“以冬至日受玄圭，分命宰臣、亲王奏告天地、宗庙，吏部尚书奏告社稷，太师、楚国公蔡京前期三日奏告昊天上帝，司空、尚书左仆射何执中告皇地祇，皇弟越王穀告太庙，皇兄豫章郡王孝参告别庙，吏部尚书张克公告太社、太稷。”（《纪事本末》卷百二十八。） 

　　３、甲申，诏：“诚感殿长生大帝君神像可迁赴天章阁西位鼎阁奉安。”（《纪事本末》卷百二十七。原注恐此时未有长生大帝君像，当考。王黼《宣和殿降圣记》云：岁在丁酉，皇帝乃悟本长生大帝君。丁酉，盖政和七年也，更须详考之。蔡绦《史补》：政和七年，有林灵素出。灵素，温州人也。少从浮屠学，以无行为所在贬恶，久之，去为道士。左街道录徐知常引之，以附会诸阉，始曰：“神霄玉清王，上帝之长子，主南方，号长生大帝君，既下降于世，乃以其弟主东方青华帝君领神霄之治。天有九霄，而神霄为最高，其治曰‘府’，故青华帝君亦曰判府天尊。而灵素乃其府仙卿，曰褚慧，亦下降佐帝君之治。”又目一时大臣要人，皆仙府卿吏。若鲁公曰左元仙伯，郑居中、刘正夫等，若章贯诸巨阉，率有名位。王黼时为内相，乃曰文华吏，盛章王革时迭为天府，乃曰仙嶽尊，伯氏时主进奉，乃曰园苑宝华吏。又谓上宠妃刘氏曰九华玉真安妃也。天子心独喜其事，乃赐号通真先生。初，刘虞、二王先生皆为上礼，然有神怪事多出自方士也。及灵素至，乃以其事归之於上，而曰己独佐之。每自号小吏佐治，故上下莫有攻其非者。然灵素实无术，徒敢大言。是时上兴道教将十年，独思未有一厌服群者，数以语近倖。于是神降事起矣。） 

　　１、十一月（案：钱大昕《四史朔闰考》：是月甲寅朔。） 壬戌，议礼局言：“谨按《礼记》，食三老、五更於太学，天子袒而割牲，执酱而馈，执爵而酳，冕而总千，则古之人君，所以宪德乞言以尊事黄耇者，可谓至矣。然而亲拜之文不见於经，后汉明帝永平二年，以李躬为三老，桓荣为五更，始迎拜於门屏之间，与之交礼。后魏孝文帝太和十六年，以尉元为三老，游明根为五更，而高祖亲拜焉。故唐《开元礼》，本朝《开宝通礼》，皇帝养老於太学，皆有交拜之仪，盖遵用后世故事也。今欲於仪注内删去亲拜之文，以合经典。又老者不以筋力为礼，则三老进见，欲特与免拜，但令赞礼者引当御坐前，躬揖，皇帝为兴。其执酱、执爵，亦乞命近臣为之，庶不失礼意。伏望揆自圣学，批除指挥修立。”诏依拟定修立。《纪事本末》卷百三十三。

　　２、丁丑，御笔：“方田之法，本以均税，有司奉行违戾，货赂公行；豪右形势之家，类蠲赋役而移於下户，时困弊民力，致使流徙；常赋所入，因此坐亏岁额至多，殊失先帝厚民裕国之意。已降指挥，权罢方量；自降指挥以前，应有诉讼不均去处，本县赋役，一切且依未方以前旧数。因方量不均，流移人户，仰守令多方措置，招诱归业，见荒閒田土，疾速依条召人请佃。”（《纪事本末》卷百三十八。） 

　　（又蔡京进封鲁国公。何执中进少傅，改太宰，仍兼门下侍郎。案：《十朝纲要》系於辛巳日。） 

