<!-- { "loadSidebar": true } -->
　　２、壬申，放林灵素归温州。（《纪事本末》卷百二十七。原注杨氏《编年》：十一月，放道士林灵素归温州。灵素温人。善妖术，辅以雷公法，常往来不逞于宿、亳、淮、泗，乞食诸寺，群僧薄之。至楚，与恶少相殴击，讼至府庭，通判石冲闻之，喜其轻便儇捷，脱之置於馆，问吐纳、烧炼、飞神之术。携至京师，引谒蔡京。致见上，灵素因大言，谓上实长生大帝君，蔡京乃左仙伯，灵素乃褚慧。於是上喜之，建宝箓宫於京城，创神霄宫於天下，置道学官，改寺院僧尼。至是京城大水，上遣灵素禳之，不验。灵素又尝訩太子节不避。太子系之诉于上，上遂厌之，逐去。蔡绦云：都城大水冒城，将入，灵素与诸道士为法事巡行徜徉于城上，役夫数千争举梃郤击杀之，灵素走而得免。上闻，始不乐。灵素又与宦官近倖分党争敌，上恶之，榜于神霄之殿，其绘像所曰：“褚慧罪恶不悛。”帝命削其迁秩，降为下鬼焉。因逐归其乡郡，特差江端本通判温州而监察焉。灵素去，乃以废释氏事归之，释氏旋复，因各使纳钱为批度牒，得再披剃几百万缗。久之，上复思灵素，使道流保明，欲再召入。释氏大惧，而灵素不知何故忽死矣。端本乃以灵素遗表上之，曰灵素下血死矣。是时上益厌方士迂怪，姑羁縻而已，且知其徒多妄作，乃稍正于法，未久而乱云。案：《东都事略》并入乙卯日事。陈氏、薛氏《通鉴》二年正月甲子，罢道学，林灵素有罪，放归田里。与此年月日俱不合。毕氏《通鉴?考异》引此注：久之，上复思灵素云云。而以“释氏大惧”句作“伯氏大惧”。且辨曰：“伯氏谓蔡攸也。详绦此语，疑攸使端本杀之。”然今《长编》原注实作“释氏大惧”与毕氏所见之本作“伯氏”不同。且注语固谓：“灵素去，乃以废释氏事归之，释氏旋复，因各使纳钱为批度牒，得再披剃。”是则灵素召入，固释氏之患也，不必为蔡攸之惧。毕氏所见恐不足据耳。赵与时《宾退录》卷一：京师大旱，命灵素祈雨，未应。蔡京奏其妄。上密召灵素曰：“朕诸事一听卿，且与祈三日天雨，以塞大臣之谤。”灵素请急召建昌军南丰道士王文卿，乃神霄甲子之神，兼雨部，与之同告上帝。文卿既至，执简敕水，果得雨三日。上喜，赐文卿亦充凝神殿侍晨。灵素眷益隆。忽京城传吕洞宾访灵素，遂捻土烧香，气直至禁中。遣人探问，香气自通真宫来。上亟乘小车到宫，见壁间有诗云：“捻土焚香事有因，世间宜假不宜真。太平无事张天觉，四海閒游吕洞宾。”京城印行，绕街叫卖。太子亦买数本进。上大骇，推赏钱千缗，开封府捕之。有太学斋仆王青告首，是福州士人黄待聘令青卖，送大理寺勘招：待聘兄弟及外族为僧行，不喜改道，故云。有旨斩马行街。灵素知蔡京乡人所为，上表乞归本贯。诏不允。通真有一室，灵素入静之所，常封锁，虽驾来亦不入。京遣人廉得，有黄罗大帐，金龙朱红椅桌，金龙香炉。京具奏，请上亲往，臣当从驾。上幸通真宫，引京至，开锁同入，无一物，粉壁明窗而已。京惶恐待罪。又云：宣和元年三月，京师大水临城，上令中贵同灵素登城治水。敕之，水势不退，回奏：“臣非不能治水。一者事乃天道，二者水自太子而得，但令太子拜之，可信也。”遂遣太子登城，赐御香，设四拜，水退四丈。是夜水退尽。京城之民皆仰太子圣德。灵素遂上表乞骸，不允。秋九月，全台上言：“灵素妄欲迁都，妖惑圣聪，改除释教，毁谤大臣。”灵素即时携衣被行出宫。十一月，与宫祠，温州居住。二年，灵素一日携所上表见太守闾丘颚，乞与缴进，及与州官亲党诀别而卒。生前自卜坟于城南山，戒其随行弟子皇城使张如晦，可掘穴深五尺，见龟蛇便下棺。既掘，不见龟蛇，而深不可视，葬焉。靖康初，遣使监温州伐墓，不知所踪，但见乱石纵横，强进，多死，遂已。此耿延禧所作《灵素传》也。周煇《清波杂志》卷上：宣和崇尚道教，黄冠出入禁闼，号金门羽客，气焰赫然。林灵素为之宗主，道官自金坛郎至太虚大夫，班秩与廷臣同。灵素初除金门羽客、通真达灵元妙先生，视中大夫，后驯擢至大中大夫、异和殿侍晨，视两府，道官同文官编入杂压。仍每遇郊恩封，赠父母。一日盛暑，亭午，上在水殿，热甚，诏灵素作法祈雨，久之奏云：“四渎，上帝皆命封闭，唯黄河一路可通，但不能及外。”诏亟致之。俄震雷大澍，澍皆浊流，俄顷即止。中使自外入言，内门外赫日自若。徽宗益神之。宣和末，死于温州。未死间，先自籍平日锡赍物寄之郡帑，且为治命，殓以容身之棺，棺中止寘所赐万岁藤拄杖，封窆甚固。建炎初，唯下温州籍其赀而已。后数年，有内侍洗手刘太尉之姪，避地至长沙，於酒肆见一驼裘丈夫，负壁而坐，熟视乃灵素也。刘叩先生何为至此，灵素曰：“吾亡命尔，向不早为此，身首异处矣。”倏失所在。灵素狡狯，幸震一时，及势衰事变，复以谲诈遁去。异哉！后葬永嘉黄土山，先命见石龟方下棺，开穴深数丈，果得之。《两浙名贤录》：林灵素字通叟，永嘉人。初名灵噩，字岁昌。母怀妊二十四月，忽夜梦神人，绯袍玉带，手执大笔，指母腹曰：“暂借此居。”次日乃生，五岁不能言。一日，有道士踵门请见，附耳语，移顷，忽失笑而语，自是日记万言，吐辞成章。尝独登积穀山，得异书於飞霞洞。纵游东京，尝同苏东坡游瑞佛寺，览寺记数万言，默识无遗。东坡大称之。入蜀遇真人赵昇，得神霄大法。政和三年，至京，寓东太乙宫。徽宗梦跨白龙游神霄宫。会灵噩骑青牛而入，觉而异之。命徐知常访神霄事。知常无以应。或以灵噩进，上召问：“卿有何术？”对曰：“臣知天知人。”上见状貌如梦中所见，遂赐名灵素，号金门羽客冲虚通真达灵元妙先生。每侍宴太清楼下。见元祐奸党碑，灵素对之稽首，上怪问之，对曰：“碑上姓名皆天上星宿，臣敢不稽首。”因为诗曰：“苏、黄不作文章客，童、蔡翻为社稷臣；三十年来无定论，不知奸党是何人！”上以诗示蔡京，京惶愧乞出。是年五月，大水临城。灵素奏请太子登城致拜，是夕水退。因上疏言国难将及，请迁都避之。蔡京见疏，大怒，嗾全台劾灵素妖议迁都，愚惑圣听，谮改释教，谤毁大臣。灵素即封还前后所赐，出国门外。上再宣复真人号，不拜，遂与祠温州天庆观。惟皇城使张如晦弃官从之归。一日，戒如晦曰：“可於扈兴灵官山劚地五尺，见石龟蛇则葬我，葬毕宜急去。”夜三鼓，援笔题曰：“四十五年劳生，浮名薄利峥嵘，要识神仙旧路，中秋月下三更。”时风清月白，但闻雷震，稽首而化。讣闻，降敕赐祭。诏守臣治葬，劚地，果如其言，即下棺而走。俄云雾四合，雷电昼晦，为乱石纵横，失向所在矣。靖康元年，钦宗旧事，遣使伐其冢，忽黑风雷雨，百怪出草莽间，人不敢动。使者仰天祈谢，天始霁。钦宗闻之，敬异，复遣使降香，加封通真冲虚妙济真人。有《青牛歌》，见遗文，今无传。） 

　　《续宋编年资治通鉴》：冬十一月乙卯，郊。案：《宋朝事实》载十一月十三日，南郊赦文云：“门下：观会通以行其典礼，允符昌运之隆；美盛德而告于神明，兹迪精禋之飨。朕肇膺骏命，嗣守鸿业，抚九有之嘉师，开万邦之寿域。兢业克艰于底乂，寅威罔怠于求端。聿承燕翼之谋，裒对博临之贶。属者道源阐教，帝社凝釐。农扈载谣，黍稷报千仓之庆；明堂御历，玑衡观七政之齐。氐羌款塞以咸宾，狴犴空囹而不式。荣河顺纪，乔嶽锡符。丹阙琼台，屡下丛霄之跸；彤乌秀草，其昭炎德之祥。永惟弈世之休，罔匪自天之祐。爰申毖祀，比答真祺。是用测懈籥以迎长，备銮舆而展采。羽林绮列，挌五门象魏之严；法驾星陈，正六引旗草之度。夙祇清庙，恭祓崇坛。耨王耤以奉盛，载诞丰年之报；洁宫蚕而修币，用端永命之祈。景钟道和乐之音，嘉秠荐大尊之齐。纯精昭格，肸蚃通。月璧星珠，纷燎烟而上彻；云车风马，欻飚驭以来临。肆均拜胙之禧，式霈涤瑕之宥。诞扬涣号，敷告多方，可大赦天下。於戏！佑烈祖以格皇天，予惟克迈乃训；绥多福而熙纯嘏，邦其永孚于休。尚赖辅弼同寅，官师励翼，其浃无为之化，茂隆累洽之图。”武英殿原校云：《宋史》宣和元年十一月乙卯，祀昊天上帝于圜丘，大赦。此条失载年号。以赦文考之，当在是年。又据钱大昕《四史朔闰考》，十一月癸卯朔，则乙卯正为十三日也。

