<!-- { "loadSidebar": true } -->
　　《续宋编年资治通鉴》：二月，罢花石纲。初，江、淮发运司於真、扬、楚、泗各有转般仓纲运，纲运兵士各有地分，每舟虚二分，容私商以利，舟又载盐回运，兵士稍便之。后以发运司舟船拨充御前纲以载花石，而转般仓废矣。纲多重载，不容私商，又盐法变更，无回运，舟兵苦之，多逃亡而为盗。至是禁般载花石，使之般运粮道。案：《十朝纲要》：二月丁卯。禁臣庶於淮南、两浙路般致花石入京。庚午，蠲两浙路被贼民户公私逋及三年田赋。方勺《青溪寇轨》：朱勔进花石媚上，上心既侈，岁加增焉。舳舻相衔於淮、汴，号花石纲，至截诸道粮饷纲，旁罗商舟，揭所贡暴其上。篙师柁工，倚势贪横，凌轹州县，道路以目。其尤重者，漕河勿能运，则取道於海，每遇风涛，则人船皆没，枉死无算。江南数十郡，深山幽谷，搜剔殆遍，或有奇石在江湖不测之渊，百计取之，必得乃止。程限惨刻，无间寒暑。士庶之家，一石一木，稍堪玩者，即领健卒，直入其家，用黄帊覆之，指为御物。又不即取，因使护视，微不谨，则重谴随之。及启行，必发屋彻墙以出。由是人有一物小异，共指为不祥，惟恐芟夷之不速。民预是役者，多鬻田宅子女，以供其须，思乱者益众。又云：贯至苏州，始承诏罢造作局及御前纲运、并木石彩色等场。《通考》卷二十五载谭稹言：伏读圣训，自转般之法废为直达，岁运仅足，自开岁纲运不至，两河所籴所般数目不多，何以为策？令臣询访措置以闻。窃详祖宗建立真、楚、泗州转般仓之本意，可谓至密：一则以备中都缓急，二则以防漕渠阻节，三则纲般装发，资次运行，更无虚日。自其法废，河道日益浅沚，遂致中都粮储不继。仰烦圣训，丁宁训饬，谓淮南三转般仓，今日不可不复置。淮南路泗州、江南路真州、两浙路楚州，仍乞先自泗州为始。候一处了当，次及真、楚。既有籴本，顺流而下，不甚劳费，乞赐施行。然后俟岁丰，计置储畜，取旨立法转般，以为永法。诏稹所陈利害甚明，并可依奏，候睦贼平日，令发运司措置施行。《东都事略·徐勣传》：徽宗问曰：“卿久於外，下民疾苦，宜以告朕。”勣曰：“事固未易胜言，惟茶盐法为最苦。茶盐取息太深，故私贩者十百为群，被甲荷戈，白昼公行，若聚而为盗则可忧。旧法，官榷盐州县常有三年之积，贾人沿边入中粮草，钞法流行；今许通京，则州县无积，钞法遂瑰。又纲运搬米无欠折，以搬盐酬之；今无搬盐，则米纲亦坏。”徽宗曰：“为国用不足故也。”勣曰：“生财有道，理财有义，用财有法。今国用不足，在陛下诏有司，推讲而力行之。”徽宗称善。《宋史·食货志》：政和二年，复行直达纲，毁折转般诸仓。谭稹上言：“祖宗建立真、楚、泗州转般仓，一以备中都缓急，二以防漕渠阻节，三则纲船装发，资次运行，更无虚日。自其法废，河道日益浅沚，遂致中都粮储不继，淮南三转般仓不可不复。乞自泗州为始，次及真、楚，既有瓦木，顺流而下，不甚劳费。俟岁丰计置储蓄，立法转般。”淮南路转运判官向子諲奏：“转般之法，寓平籴之意，江、湖有米，可籴於真，两浙有米，可籴於扬，宿、亳有麦，可籴於泗。坐视六路丰歉，有不登处，则以钱折斛，发运司得以斡旋之，不独无岁额不足之忧，因可以宽民力。运渠旱乾，则有汴口仓。今所患者，向来籴本岁五百万缗，支移殆尽。”《贾伟节传》：蔡京坏东南转般法为直达纲，伟节率先奉承，岁以上供物径造都下，籍催诸道逋负，造巨船二千四百艘，非供奉物而辄运载者，请论以违制。花石、海错之急切，自此而兴。论功进秩，遂拜户部侍郎，改刑部。《向子諲传》：宣和初，复官，除江、淮发运司主受文字。淮南仍岁旱，漕不通，有欲濬河与江、淮平者，内侍主其议，无敢可否，发运司檄子諲行。子諲言：“自江至淮数百里，河高江、淮数丈，而欲濬之使平，决不可。曩有司三日一启闸，复作澳储水，故水不乏。比年行直达之法，家以应奉往来，启闭无节，堰闸率不存。今复故制，严禁约，则无患。”使者用其言，漕复通，进秩一等。

　　１、三月丙申，（案：《十朝纲要》并是日朔。《四史朔闰考》同。） 贼再犯杭州，王禀等战於城外，斩首五百级。官军与贼战於桐庐，败之。（《纪事本末》卷百四十一。） 

　　２、戊戌，童贯留谭稹驻镇江，帅中军赴金陵。（《纪事本末》卷百四十一。案：《宋史·虞奕传》：睦州乱，以龙图阁直学士知镇江府。《两浙名贤录》：毛友字达可，西安人，守镇江。时方腊已残睦、歙，监司犹不以实闻，友具奏。时宰相主应奉，诸使者皆朱勔客，怒其张皇，友遂监观。其谢表曰：“两郡生灵，已罹非命；一道使者，犹谓无他。”陈瓘以书誉於亲旧曰：“蔽遮江、淮，阻遏贼势，斯人有助也。”后官翰林学士。） 

　　３、壬辰贼帅吕师囊屠仙居县。《纪事本末》卷百四十一。案：据钱大昕《四史朔闰考》，三月丙申朔无壬辰，今以原书在戊戌日后戊申日前，事姑仍录於此。方勺《青溪寇轨》：贼馀党走衢、婺，而兰溪县灵山贼朱言、吴邦起应之处州，而越州剡县魔贼仇道人、台州仙居人吕师囊、方岩山贼陈十四公等起兵掠温、台诸县。《读史方舆纪要》：仙居县白塔寨，县西三十五里，宋《志》，嘉定十五年，守臣言，白塔寨因宣和中寇乱置，今已为聚落。而苍岭当衢、处、婺三州，冈阜深阻，行者穷日而后度，人烟向绝，寇攘所凭，请徙於岭下戴村，寻废。《两浙名贤录》：蒋煜仙居人，有文学，而喜谐笑，善狎人，人亦以是狎之。宣和寇乱，与煜遇，欲妻以女，煜拒之。胁以拜，指其膝而骂曰：“此岂拜贼者耶？”寇怒，抽刀拟之，曰：“吾戮汝矣。”煜伸颈就刃，骂不绝口而死。煜性滑稽，其临难果决有如此。又云：王达，缙云人，生有勇力，善衄槊，能步斗。宣和间，方腊寇县，势甚披猖，县尉詹良臣以力战死，人情汹惧。达乃率壮士数百人，从间至仙居，会吕师囊为内应，取道檄官军夹攻之，遂大破贼，乡邑乃全。事定身退，口不言功，郡守上其事，授承信郎，不受。卒之日，男女走哭者数千人，相率立祠祀之。请於朝，封忠烈侯。

　　４、戊申，官军复歙州。贼攻台州，不克，解围去。（《纪事本末》卷百四十一。案：《十朝纲要》系之己酉日。方勺《青溪寇轨》：少保刘延庆由江东入至宣州泾县，遇贼伪八大王，斩五千级，复歙州，出贼背。此则戊申十三日已复歙州，而壬子十七日始云刘延庆与贼战於宁国，败之，其说不同。） 

　　５、辛亥，刘镇、杨可世至歙之潘村，遇贼万馀迎战，复有万众訩后军，镇、可世分兵击之，夜半，贼溃，斩获一千四百五十级。贼再围台州，不克，解围去。（《纪事本末》卷百四十一。） 

　　６、壬子，童贯自金陵还镇江，刘延庆与贼战於宁国，败之。王禀等复富阳县。（《纪事本末》卷百四十一。案：《十朝纲要》：甲寅，复婺州。丙辰，复富阳县。） 

　　７、丁巳，复新城县。（《纪事本末》卷百四十一。） 

　　８、戊午，王禀等至桐庐桐州港，遇贼，以战舰攻之，夺溪桥。翌日，复桐庐县，凡获一千五百馀级。（《纪事本末》卷百四十一。） 

　　９、庚申，童贯驻平江府。（《纪事本末》卷百四十一。） 

　　１０、壬戌，王禀克复睦州。（《纪事本末》卷百四十一。案：洪迈《容斋随笔》：严州本名睦州，宣和中，以方寇之故改焉。虽威严为义，然实严陵滩之意也。殊不考子陵乃庄氏，东汉避显宗讳，以“庄”为“严”，故史家追书以为严光，后世当从实可也。张淏《云谷杂记》：近时闽中书肆刊书往往擅加改易，其类甚多，不能悉记，今姑取一二言之。睦州，宣和中始改为严州，今所刊《元丰九域》严州。然易去旧字，殊失本书之旨。将来谬乱书传，疑误后学，皆由此也。《宋史·张阐传》：阐调严州兵曹椽兼治右狱。时方腊作乱，阐倡守奭计。有义士请身督战，既战，稍却。州将怒，付阐治，将杀之。阐力争曰：“是士以义请战，官军却，势不得独前，非首奔者，杀之何罪？”州将意解，士得免。《读史方舆纪要》：严州建德城，宋宣和三年，平方腊，知州周格重筑，缩为十二里二步。） 

　　《续宋编年资治通鉴》：三月，亲试举人，赐何涣以下六百馀人及第、出身有差。诏梁师成下使臣邓宏、曹组赴殿试，赐同进士出身。案：“六百馀人”，《宋史·本纪》作“六百三十人”。“邓宏”诸史俱作“储宏”，惟《十朝纲要》作“邓宏”，同，但係之四月庚寅。诏则尤与此作三月不同。《东都事略·梁师成传》：晚年益通宾客，招赇赂士人，纳钱数千缗，即令赴廷试，以献颂上书为名，而官者至百馀人。及唱第之日，侍於上前，奏请升降，皆出其口。其小史曹组、储宏者，亦登第。而宏》执勔养之役如初。《通考》卷三十一：宣和三年，诏罢天下三舍法。开封府及诸路并以科举取士，惟太学仍存三舍，以甄序课试，遇科举，仍自发解。是年赐第八百馀人，因上书献颂，直令赴试者殆百人。有储宏等隶大阉梁师成为使臣或小吏，皆赐之第。先是，大观三年，宦者梁师成中甲科。政和四年，以邓武之子鸿胪寺丞雍进颂文可采，特令直赴廷试。自后此类颇多。又《通考》卷三十二：宣和三年，进士六百三十人，上舍魁宋齐愈、状元何涣。又《通考》卷二百三十八《经籍考》：《箕颍集》二十卷。陈氏曰：颍昌曹组元宠撰。组本与兄纬有声太学，亦能诗文，而以滑稽下俚之词行於世得名，良可惜也。谢克家任伯为集序，其子勋跋其后，略见其出处。盖宣和三年始登第，郊礼进《祥光赋》，有旨换武阶兼阁职。诏中书召试，仍给事殿中。未几而卒。然集中有《谢及第启自叙云：“蚤预诸生，竟叨右列。”则未第之前已在西班，不知何以也。曾慥《诗选》云：“六举不第，宣和中诏赴廷试赐第。”《启中》所谓“特举孱微，许从俊造，慥之贤良”。是序跋不著其实尔。

　　又是春，日有眚，忽青黑无光，其中汹汹而动，若鉟金而涌沸状。日旁有青黑正如水波，周回旋转，将暮而稍止。是时睦贼未平，人多忧之。案：《宋史》《五行志》载与此同，而《天文志》日变下不出此条。

　　１、四月乙丑，（案：钱大昕《朔闰考》：是日朔日。） 王禀等於睦州南门外对溪岸斩贼一百九十级。（《纪事本末》卷百四十一。） 

