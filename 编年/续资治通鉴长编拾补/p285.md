<!-- { "loadSidebar": true } -->
　　２、癸丑，御史中丞陈过庭言：“蔡京、王黼、童贯，造为乱阶，均犯大恶，然窜殛之刑，独加于黼，而京、贯止于善地安置，罪同罚异。”诏京移衡州安置；贯责授昭化军节度副使、郴州安置。臣僚又言：“伏见朱勔父子皆衡州一处安置，典刑未正。”（案：朱勔於二月丁巳责住衡州，又於三月甲午安置广南，今已届四月，而尚云在衡州，何也？） 诏：“勔移韶州羁管，子汝贤全州，汝功复州，汝文峡州，汝明建昌军；侄汝相某州，汝舟临江军，汝冀归州，弟勚抚州，并居住。”（《纪事本末》卷百四十八。案：《北盟会编》、《靖康要录》并记此於十六日，则为壬子，与此差一日。《要录》、《会编》并载原奏，今附录於此。元年四月十六日，御史中丞陈过庭言：国家承祖宗积累之盛，比年以来，国用匮乏，海内空虚，细民愁苦，盗贼纵横。金人乘中国无备，敢以数万直犯京阙者，盖将相大臣，同恶相济，二十馀年，所以至此。蔡京窃弄威柄於前，王黼窃弄威柄於后。蔡京、王黼败坏法度於内，童贯、蔡攸败坏法度於外。争权竞利，其初虽相为矛盾，至于包藏祸心，害民蠹国，则若合符节。然窜殛之刑，独加於王黼，而蔡京、童贯止於善地安置而已；罪同罚异，其谁不疑？虽天心隆恕，务欲保全，奈天下愤嫉何？乃四夷侮笑何？若京及贯不肆诸市朝，不投之荒裔，诚不足以厌天下之意。奉圣旨，蔡京移衡州安置，童贯责授昭化军节度副使，郴州安置。臣僚上言：伏见朱勔父子皆衡州一处安置，典刑未正。臣窃谓人臣之罪莫大於僣越，义在不赦。谨按朱勔於私家建神霄殿，乃安奉上皇御容於其中，恃此胁持上下，凡节朔郡县吏与监司经由，皆朝拜於其家。人臣之家有朝拜之称，此何理也！昔应奉挽舟之名，私募人兵数千，实以自卫，不隶州县，结为死党，大逆不道，迹状明甚。窃弄威柄，江、淮以东，均被其毒，鱼夺民产，无有纪极。如平江司理院，意欲得之，州郡即时迁徙，无敢不从者。凶焰如此，若不早为之所，窃恐别致生事。伏望肆诸市朝，与众弃之，散遣其子孙，投之四裔，以绝奸倖，天下甚幸。奉圣旨，朱勔移韶州羁管。） 

　　３、癸亥，御史中丞陈过庭言：当蔡京专政，攸则以阴谋诡计出入宫禁，外示异同，中实附会。（《纪事本末》卷百三十一。案：下文贬及童贯，而此云仅劾京、攸，似觉疏略。过庭此日上言，实兼劾童贯也。过庭奏牍全文见《靖康要录》，今附载於此。《要录》：四月二十九日，御史中丞陈过庭言：罪恶之著，莫甚蔡攸。当京擅权专政，彼则以阴谋诡计出入宫禁，外示异同，中实附会。及童贯兴师召乱，彼又副之，出搆边隙，归冒重赏。以襦袴之资而当大位，以斗筲之器而握重兵，蠹国害民，亚於京、贯，窜殛之罚，不可以免。今虽降指挥，令侍京於贬所，又官为大中大夫，列於侍从，如是而曰窜斥，可乎！又奏：京以奸恶窜之远方，诸子及孙，自当随侍。今攸居杭州，翛居宿州，诸孙居拱州，各遣妻妾，自图安便，其不孝又甚矣。宜令所属发遣赴贬所，庶知人伦之义。） 诏：蔡京等久稽典宪，众议不容。京可移韶州，贯移英州，勔移循州，攸责授节度副使、永州安置，勔子孙分送湖南。（《纪事本末》卷百三十一，又卷百四十八。案：李《十朝纲要》系此於乙丑，后癸亥二日。《宋史·本纪》、薛应旂《续通鉴》亦在乙丑，惟毕沅《续通鉴》在癸亥，与此同。《靖康要录》在是月二十九日，亦即乙丑也，未知孰是？） 

　　《续宋编年资治通鉴》：夏四月，夏人寇边，攻震威城。戎酋呼知城朱昭曰：“大金约我夹攻，自河以北大金得之，自河以西我国得之。今麟府诸垒悉已归我，公何恃而不降乎？”攻甚急，城陷，昭死之。案：陈桱《通鉴续编》云：先是，粘没喝遣撒拇使夏，许割天德、云内、金肃、河清四军及武州等八馆之地，因攻镇威城。兵马监押朱昭力战而败，乃尽杀其妻子，纳尸井中，复率士搏战死之，城遂陷。既而金将兀室以数万骑阳为出猎，掩至天德，逼逐夏人，悉夺有其地。夏人请和，金人执其使。又案“震威城”，《宋史·本纪》、陈桱《通鉴续编》、王宗沐《续通鉴》并作“镇威城”，《东都事略》、《编年备要》作“震威”，薛应旂《续通鉴误》作“震武”。

　　又复《春秋》学官。案：《宋史·本纪》、毕沅《续通鉴》并乙巳日，《靖康要录》在九日即乙巳也。《要录》：元年四月九日，少宰吴敏劄子：“《六经》垂训，盖天地所以奠世法也，犹之江、河、淮、济，经营中国，终入大海。自三代以后，凡生民有一饭之安，皆《六经》之功世。盖由之而不知，其独恨强秦之祸，礼缺乐亡。而近者王安石以经术自任，又废其一，其意以谓《鲁史》既亡，而《三传》不足取信，则《春秋》永无复可考。殊不知圣人作经，岂不料后群言次第湮没，而此经独存？当是之时，圣人岂不欲明其说於天下！且人之立言，词不达意，而必待补足其说，则其文亦缪矣。而圣人之经，岂乃如此？是盖勿思之甚也。昔韩宣子适鲁，见《易象》与鲁《春秋》曰：‘《周礼》尽在鲁矣。’《易》明天道，而《春秋》著王法。譬如覆载之间，象纬昭於上，而形质列於下，是皆一气所成。然则文王之作《易》，素王之作《春秋》，是皆《周礼》之所在也。臣愿下明诏，复立《春秋》学官，今岁贡举，遂以取士，庶几同讲圣人之遗经，以辅世教。臣不胜大愿。”奉旨依奏。

　　又置详议司，以徐处仁、吴敏、李纲三人领其事。又择官检讨，分六房，期以半年，去一切之政，群臣以为与熙宁条例司、崇宁讲议司相似。条例司欲变祖宗法，讲议司欲制礼作乐以文太平，今欲破觚斫雕，以济艰难，其相似者乃名也，而不相似者实也。上弗信，言者不已，寻罢详议司。案：李《十朝纲要》系此於戊申，《靖康要录》在是月九日。则为乙巳较《纲要》前四日，盖乙巳奏上而戊申乃举行耳。《东都事略》亦在戊申。薛应旂《续通鉴》系於己亥，恐误。《靖康要录》：元年四月九日，少宰吴敏奏：“皇天眷佑有宋，以开中兴之业。《诗曰》‘周虽旧邦，其命惟新’，今日之谓也。方今民未见德，敌未畏威，谓其大更革，以承天休，而玩岁愒日，何以有成？臣不胜大惧。伏望明诏宰执置司辟属，遵上皇诏旨，取祖宗旧法，悉加讨论，复其宜於今者，以幸天下，成王酌先祖之道，宣天复古，庶几在此。”奉圣旨依奏，置司讨论。既而诏少宰吴敏、太宰徐处仁各荐旧官十员，仍差宰臣充详议提举官。徐处仁踏逐到吕本中、范宗尹为吏房，赵柟、李车为户房，刘宁止、张元傒为兵房，安元、方若为礼房，莫俦为刑房，刘彦边为工房；吴敏踏逐到梅执礼、晁说之为吏房，张悫、向子諲为户房，折彦质为兵房，孙傅为礼房，胡安国、李朴为刑房，李弥大、江端友为工房，於尚书省令厅置司，以侍从官为参议，馀官为检讨，分六房，使各讨论，限半年结局。奉圣旨依奏。提举官差李纲、吴敏、徐处仁。臣僚上言：“近请置详议司，讨论祖宗旧法，虽已许置司辟属，而言者屡论，以为不当置。见今未曾开局，欲乞更不置司。如圣意尚欲讨论，即乞令尚书省六曹各具其事上之。都省送中书省取旨施行。”奉圣旨依奏。五月十九日，监察御史胡舜陟上言，乞权罢详议司。从之。李《十朝纲要》：五月甲申，罢详议司。甲申为五月十八日，较《要录》前一日。

　　又诏吏部考覈滥赏，凡由杨戩、李彦之公田，王黼、朱勔之应奉，童贯、谭稹等西北之师，孟昌龄父子河防之役，与夔蜀、湖南之开疆，关陕、河东之改币，吴越、山东茶盐陂田之利，宫观池苑营缮之功，后苑书艺局文字库等之费；又若近习所引，献颂可采，效用宣力，应奉有劳，特赴殿试之流，所叨恩数，一褫夺之。案：《宋史·本纪》、薛应旂、毕沅《续通鉴》亦在癸丑，王宗沐系於癸卯，误也。《靖康要录》臣僚上言在四月十五日，则为辛亥，较癸丑前二日。盖辛亥奏上，而癸丑下诏。并《要录》：臣僚上言：“否泰以类相反，而君子小人各以其类相为往来。方今天下奸恶如织，芜秽郡县，戕贼黎元，凡才无烂羊之能，滥宠有续貂之叹。吏部充塞，无阙以拟注。版曹空匮，不给禄廪，若不一大铲革，恐终不可有为。今以军兴多故，郡县饷运，鞭笞良民，无直而籴，上下皆弊，公私其劳。而奸宄无用之人，坐靡食廪之蓄，此所谓繁其华去其实，而披其枝伤其心者也。愿诏吏部稽考庶官，凡由杨戩、李彦之公田，王黼、朱勔诸道之应奉，童贯、谭稹等西北之师，孟昌龄父子河防之役，与夫夔蜀、湖南之开疆，关陕、河东之改币，吴越、山东陂田，宫观池苑营缮之功，后苑书艺局文字库等之赏，淫朋比德，各从其类；又若近习所引，献颂可采，效用宣力，应奉有劳，特赴殿试之流，此皆殃民蠹国，败俗妨贤，奸凶败位，赇贿买官，所叨恩数，不限高卑，一切追夺，还其本秩。若非士族而横窃名器，如节度横行之贵仕，秘殿延阁之华资，或以童稚奴仆而滥膺，或以商贾胥徒而货取，人人论列，简牍徒繁。愿令吏部略具阀阅，关诸台谏分司看详，上之朝廷，次第裁抑。其坐公田等事如鲜于可等，非理谴逐，宜自元断月日，复其资秩恩数，量才推擢，以劝忠良。然后位著可清，贤能可进，民生可安，国用可节。昔唐去斜封墨敕之官，一日停数千员，不以为疑，则今亦何难之有？夫粪土之墙，则匠石不施涂塈，郑、卫调瑟，则后夔难致《箫韶》。愿陛下顺天休命，而一新之。”奉圣旨依奏。

