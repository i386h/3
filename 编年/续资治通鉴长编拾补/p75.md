<!-- { "loadSidebar": true } -->
　　２３、三省具吕惠卿、王中正、宋用臣元罪状进呈，当再叙。章惇曰：“惠卿所主极无名。”上曰：“与复旧官，并资政殿学士。”（《纪事本末》卷百三十。案：毕沅《通鉴》此附八月壬申，与此日月异，必有一误。） 

　　２４、丙寅。（《长编》卷四百五十三：元祐五年十二月丙午，废弃黔阳等地。原注：绍圣元年七月壬戌丙寅可考。案：原文已佚。） 

　　２５、丁卯。（《长编》卷四百七十六：元祐七年八月，诏宋用臣叙遥郡刺史，外州任便居住。原注：云：绍圣元年七月丁卯合参考。案：原文已佚。） 

　　《续宋编年资治通鉴》：复免役钱。上谓章惇曰：须从民便，不愿者勿强也。案：《编年备要》此下有云：上又曰：“如宽剩钱，亦何须取之，朝廷安待此以佐用耶。”乃诏开封不得抑勒及取宽賸钱毋过一分。《宋史·本纪》不载。《宋史食货志》上六云：诏：“复免役法，凡条约悉用元丰八年见制。乡差役人，有应募者可以更代，即罢遣之。许借坊场河渡及封桩钱以为雇直，须有役钱日补足其数。所输免役钱，自今年七月始。耆户长、壮丁召雇，不得已保正、保长、保丁充代，其他役色应雇者放此。宽賸钱，不得过一分，昔常过数，应减下者，先自上五等人户始。”

　　又：置府界孳生监。案：《十朝纲要》：丙寅日。王应麟《玉海》卷一百四十九云：元祐元年二月十六日，命郭茂恂度陕西、河东置七监，畿内十监复七监，甫二年而废牧地尚三千馀顷。绍圣元年七月二十七日，复置孳生监。

　　仁和张大昌辑注 

　
卷十一

　

　　哲宗

　　△绍圣元年（甲戌，一○九四） 

　　１、八月（案：钱大昕《朔闰考》：是月庚午朔。辛未，诏丁忧人左朝请郎、宝文阁待制范纯粹降一官，为直龙图阁、知延安府。以御史郭知章论其在元祐间尝献议？安疆、葭芦、吴堡、米脂等寨，故有是命。《纪事本末》卷百一。） 

　　２、丙子，以权户部侍郎吴安持为权工部侍郎。安持等言：“广武埽危急，刷埽堤身二千馀步，与清汴绝近，接洛河之南，去广武南五六百步，或千馀步，地形稍高。自巩县东案：原误“高”，据《宋史河渠志》四改。七里店至见今洛口约不满十馀里，可以别开新河，引导河水近南行流，地步至少，用功甚微。都水使者王宗望行视并开井筒，各称利便外，其南筑大堤，功力浩大，乞下合属官司，别相度保明。”从之。（《纪事本末》卷百十二。案：《续宋编年资治通鉴》云：八月，开洛口新河。《编年备要》云：吴安持言广武埽危迫，请开汴河导洛南流。遂诏安持提举开修洛口新河。诏在十三日壬午。） 

　　３丁丑，秘书少监、充秘阁校理张舜民为直秘阁，权发遣陕西转运使。（《纪事本末》卷百一。） 

　　辛巳，都水监言：“河势紧要，缘阳武埽逼近京城，请敕官同共提举固护。”诏差开封府推官赵越疾速前去救护。（《纪事本末》卷百十二。） 

　　４、壬午，诏差权工部侍郎吴安持前去都大提举开修新河等工役，及令内外丞李伟勾当洛口，王维同管开修。（《纪事本末》卷百十二。案：《回河》、导洛两见。） 

　　直龙图阁、知徐州邢恕改知河阳。（《长编》卷四百八十六：绍圣四年四月丁未，论邢恕诋诬。原注：恕自绍圣元年五月复职知徐州，八月改河阳。） 

　　１、九月（案：钱大昕《朔闰考》：是月己亥朔。己亥，以蔡京守户部尚书。《纪事本末》卷百三十一。） 

　　２、庚戌，诏罢制科。（《纪事本末》卷百一。案：岳珂《愧郯录》：九月十二日，哲宗用章惇、李清臣之议，诏罢制科。《编年备要》云：考官上张咸、吴俦、陈涌各六论，上谓章惇曰：“制科所赐策与进士策无异，先朝罢此科何时复置？”惇曰：“元祐初复置。”李清臣曰：“汉亦不设此科。”上曰：“进士策亦可言时政阙失。”因诏罢制科。陈桱《通鉴》云：罢贤良方正科。毕沅《通鉴》云：丙午，策贤良方正能直言极谏科。庚戌，三省同进呈张咸、吴俦、陈涌三人中第五等推恩，帝曰：“进士策文理有过於此者。”因诏罢制科。） 

　　３诏：“府界诸路罢广惠仓，其户给田土并行出卖，并本仓见管钱斛拨入常平仓收管，所有振济合行事，令户部检举元丰敕令，立法以闻。”（《纪事本末》卷一百。） 

　　４、癸丑，殿中侍御史郭知章言：“元祐著令，考课监司考察吏部开拆等者，入优等，中书省取旨。其法虽具，然自知州考课而蒙超擢者几何人？盖法有未尽则不能无弊。愿详考课之令，每路止令考察知州优课一人以升吏部，更加铨量人才，与治效参相得，然后条析闻上。或省郎监司藩郡有阙，则随其资序之高下，以次用之。将见天下郡守，翕然蔊风，而群吏出矣。”诏：“令诸路监司，考察知州，每岁具其的实课续优等一名保明闻奏，如无即阙，若不实，只依贡举非其人法。”（《纪事本末》卷九十三。） 

　　５、甲寅，追责措置荆湖北路、朝奉郎唐义问。（《长编》卷四百十五：元祐三年十月丙戌，量度堡塞。原注：云：绍圣元年九月十六日当考。又卷四百六十三：元祐六年八月辛卯，唐义问罢戍护。原注：云：绍圣元年九月十六日追责。案：《十朝纲要》、《编年备要》云：绍圣元年九月，议弃渠阳官吏罪，集贤殿修撰唐义问等并黜散官。邵经邦《宏简录》云：九月甲寅，知广州唐义问弃渠阳砦罪，责授舒州团练使。） 

　　６、戊午，李琮权户部侍郎。（《纪事本末》卷百六。原注：李琮权户侍在元年九月二十一日。） 

　　７、己未，三省、枢密院同呈李仲、王宗望欲开迎阳港河，闭燕家河门，引水入澶州故道。章惇曰：“欲委吴安持相度”。曾布曰：“河防兴役不一，劳人伤财，不可不慎；若非灼然有利，此役未可遽兴。”上亦以为不足开，安焘亦以为然。惇曰：“曾布在河北，颇知河事”。又曰：“河身自东而下流壅遏，未成河道，兼堤防未完，须疏治下流及增固堤防，不尔，恐未免上流訩决之患。”布曰：“既如此，不若且於下流用功，故道恐未易修，吴安持好兴作，其言未必可用。安持前后於河防枉用功力，以至縻费提刑司封桩万数，盖当时议论不一，而安持辈务欲约大河归东流，致德清军横流垫溺，公私财力困敝。”遂指图中燕家河门，乃是初决者小吴口。惇曰：“元丰中，任河势顺流，未尝用功却无事。”焘曰：“容臣开陈。”因言：“大河北流过钓台，下流深阔处入界河，若更变移近北，即流入胡中，河在虏境，则自可为桥梁度河，中国更无限隔之处。所以文彦博辈议欲回东流，但不敢漏此意。”布曰：“古今有欲引河注之胡中者，如何不变移趋北，则已果然，亦非人力所能回也”。韩忠彦曰：“但责水官。”上曰：“然。”遂批送安持相度云云。（《纪事本末》卷百十二。） 

　　８、章惇、安焘提举修《海行敕令格式》。（《长编》卷五百十四：元符二年八月癸酉，蔡京、刘赓进呈新修《海行敕令格式》。原注：绍圣元年九月二十七日，章惇、安焘提举。） 

　　９、乙丑，曾布再对陈：“河防不可轻动，枉费财用。如吴安持见开洛河，外议未以为当，用夫四十五万；若洛水小引，水傍山无益，若泛涨，自当就下径入黄河，岂肯如人意傍山而入汴？”上颔之。（《纪事本末》卷百十二。） 

　　１０、丙寅，敕：中书省送到户部状：“准敕勘会元丰中置水磨茶出卖与在京铺户，故京师求食茶无夹杂之弊，而茶商无留滞之患，官岁收计息二十馀万。元祐中，悉皆罢废。臣等欲乞参酌旧制，重行兴复。”三省同奉圣旨：“水磨茶应兴复合行事件，令户部疾速先具措置，申尚书省。”九月二十八日，三省同奉圣旨：“并依户部所申，差孙迥提举。”检会旧行水磨日前后条制，参酌今来合行及到分项内。一、检准元丰七年六月一日敕，中书省、尚书省送到户部状，准都省批下都提举汴河堤岸司奏：“勘会本司近准朝旨，在京卖茶人户，不许擅磨末茶，并令赴本司水磨请买斤茶归铺货卖，本司已依朝旨施行。近日据府界诸县茶铺等人户赴本司陈状，为见在京茶铺之家，请买水磨末茶货卖，别无头畜之费，坐获厚利。其府界茶铺，系与在京铺户事体一般，乞依在京师茶铺人户例，赴水磨请轮归逐县货卖，及依在京师法，禁止私磨茶货，本司今勘会自兴置水磨后，其内外茶铺人户，各家免雇召人工养饲头口诸般浮费，及不入末豆荷叶杂物之类，和茶委有利息，其民间皆得真茶食用。若比自来所买铺户私磨绞和伪茶，其价亦贱。兼贩茶客人亦免民间赊欠钱物，赴本司入中，茶货便请见钱再行兴赊，甚有利润，沿路往来，所收商税不少。今来已准朝旨，并依本司奏请立法。自推行以来，其铺户例各比元供请买茶数外，甚添斤重请输，盖为获利极多，故府界诸县茶铺等人户有伏乞依在京例，请买水磨茶货，禁绝私磨。本司看详：若依逐县人户所陈，即委是止绝外县添和茶法，及免经久，却生弊幸；并请在官茶法，诚为利便，如赐施行，即乞依下项约束，令取进止。”后批，五月八日送户部勘当。并小贴子称：“勘会客人贩到茶货，指往府界诸县贩卖，今来既已立限陈首给引入京，赴水磨场中卖；其到京合纳税钱，亦乞依自来条例勾收，送纳入户部。勘会下项事，仍连元状。六月一日奉圣旨，并依。请一依敕命指挥施行。仍关合属去处，牒件如前，请详前项尚书户部牒内圣旨指挥施行。仍关牒应干合属去处者：一、客人兴贩茶货係於诸路外，应係往府界及在京者，委产茶山场州军出引，并皆赴京官场中卖，即不得沿路及府界地分货易。如违，告首罪赏并依私腊茶法。一、诸路末茶不得入府界地分货卖。如违，即依本司印出在京茶法施行。已上本部勘当，欲依本司奏乞事理施行。”（《长编》卷三百四十六：元丰七年六月己巳朔，户部言：准提举汴河言：“畿内诸县民间茶铺亦乞请买水磨官茶。”原注载绍圣元年九月二十八日敕。据注文辑此。） 

　　１１、是月，知徐州、朝奉郎、管勾灵仙观邢恕改知河阳，（《长编》卷四百八十六：绍圣四年四月辛未，论邢恕诬谤。原注：云：五月，复职知徐州。九月，改河阳。） 

　　许天启提点陕西银铜坑冶事。（《长编》卷四百九十：绍圣四年八月庚子，置提举泾原新弓官，依陕西提点坑冶许天启例。原注：天启提点坑冶在绍圣元年九月。） 

