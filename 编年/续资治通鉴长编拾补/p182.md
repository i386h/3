<!-- { "loadSidebar": true } -->
　　２、己未，童贯加检校少傅，威武军节度使梁师成为检校少保，兴德军节度使、宣和殿学士蔡攸为宣和殿大学士，太中大夫开封府王革迁三官，宣和殿学士、太中大夫盛章迁两官，显谟阁待制蔡绦、蔡翛为龙图阁直学士，皆以明堂成推赏也。（《纪事本末》卷百二十五。原注明堂推赏童贯及梁师成，降制蔡攸以下，别降御笔。《实录》不书贯及师成，盖疏略也，今增入之。自馀转正任横行者尚多，姑从《实录》，更不一一书之。） 

　　３、己巳，御笔：“太师、陈鲁国公蔡京力免两国公，已降劄允所请，特与白身亲属恩泽二人，应恩数并依转官例施行。”（《纪事本末》卷百三十一。案：蔡绦《铁围山丛谈》：政和间，鲁公以师臣为建明堂使，既考成因，进呈面奏曰：“臣已位极人臣矣，矧罔功，讵宜赏也。第群下之劳，日事觊觎，不可用臣故绝其望。愿降旨，除臣外并次第推恩。”上曰：“明堂古盛典，由祖宗来暨神考，究论弗及成。今赖卿力，俾朕获继先志，况为之使而泽不浃，岂朝廷所以待元老者哉？卿其无辞。”而鲁公恳请不已。上不得已于公，姑可之。乃自召公辅，共议所以待鲁公者，即加陈鲁两国。公苦辞，且谓：“若祖宗以来有是故事，臣亦拜受；今既创作，苟受之，既他日赏臣，将何以为礼？第独有王爵尔，此决不可。是圣恩之隆异，适所以祸臣，且臣行年七十，愿留以为赠也。”上察公之诚，嘉叹不已，曰：“卿既如此，容朕作礼数尽。”于是三辞恩，数批答，乃亲笔襃谕，天语甚美而始俞焉。两国既许罢封，上因赐鲁公以三接青罗伞、涂金从物、涂金鞍、异锦<革荐>、马前围子二百人，大约皆亲王仪礼，独无行扇尔，鲁公乃拜。赐围子者，凡朝请使但止于皇城门外，盖惧小人之疑谤，时多公之得体也。至于两国之封，鲁公谓所以荣先，则不敢辞，于是三代暨小君皆蒙两国之赠，今遂为故事。） 

　　４、乙亥，太师、鲁国公蔡京等上表请御明堂听朝，颁常视朔，诏答不允。表三上，（案：《宋史·本纪》、《通考》等皆作“表五上”。） 乃从之。（《纪事本末》卷百二十五。案：《文献通考》卷七十四：七年，明堂成，有司请颁常视朔听朝。诏明堂专以配帝严父，馀悉移於大庆、文德殿。群臣五表陈请，乃从之。礼制局列上明堂七议：一曰古者朔必告庙，示不敢专，请视朝听朔，必先奏告，以见继述之意。二曰古者天子负扆南向，以朝诸侯，听朔则各随其方，请自今御明堂正南向之位，布政则随月而御堂，其闰月则居门焉。三曰《礼记·月令》，天子居青阳总章，每月异礼，请稽《月令》十二堂之制，修定时令，有司奉而行之。四曰《月令》以季秋之月为来岁听朔之日，请以每岁十月于明堂受新惓，退而颁之郡国。五曰古者天子负扆，公侯伯子男、蛮夷戎狄、四塞之国各以内外尊卑为位，请自今元正、冬至及朝会，并御明堂，辽使依宾礼，番国各随其方，立于四门之外。六曰古者以明堂为布政之宫，自今若有御札、手诏，并请先于明堂示，然后榜之庙堂，颁之天下。七曰赦书德音，旧制宣于文德殿，自今请御楼肆赦，并请于明堂宣读。） 

　　（《续宋编年资治通鉴》：六月，改节度观察留后为承宣使。案：《本纪》：戊辰，改节度观察留后为承宣使。

　　又雨雹大如拳，或如一升器物，两时而止。先是，夏雨，有二鱼落殿中省厅屋上，人皆异之。

　　又上以释教经六千卷内恶谈毁词，诋谤道、儒二教，命近臣於道箓院看详取索，焚弃此等伪造经文。） 

　　１、七月丁亥朔，（案：原书无“朔”字，据《四史朔闰考》增。） 御笔：“如有僧徒归心道门，愿改作披戴为道士者，许赴辅正亭陈诉，立赐度牒、紫衣。”（《纪事本末》卷百二十七。） 

　　２、戊子，医学奏：“乞本学三舍生依《太学辟雍国子监法》隶属礼部。”从之。（《纪事本末》卷百三十五。） 

　　３、庚寅，（原注七月四日。） 诏王师中选差将校七人，各借以官，用平海指挥兵船载高药师等，赍市马诏，泛海以往。先是，建隆以来，熟女真尝由蓟州泛海至登州卖马，故道虽存，久闭不通。於是女真、蓟州汉儿高药师、曹孝才及僧郎荣等率其亲属二百馀人以大舟浮海，欲趋高丽避乱，为风漂达我界駞基岛，备言“女真既斩高永昌，（原注六年十一月，详见《北边》。案：《北边门》已佚，事见《编年通鉴》，已详注六年。） 渤海、汉儿群聚为盗，契丹不能制。女真攻契丹，累年夺其地，已过辽河之西。”知登州王师中具奏其事，朝廷固欲交女真图契丹，闻之甚喜，乃诏蔡京及童贯等共议，即共奏：“国初时，女真尝贡奉，而太宗皇帝屡诏市马女真，其后始绝。宜降诏，遵故事，以市马为名，就令访闻事体虚实。”（《纪事本末》卷百四十二。案：《北盟会要》，七年七月四日庚寅，登州守王师中奏，有辽人蓟州汉儿高药师、僧郎荣等，以舟浮海至文登岸。诏师中募人同往探问以闻。先是，政和元年，朝廷差童贯副郑允中奉使。辽人有马植者，潜见童贯於路。植，燕京霍阴人。涉猎书传，有口才，能文辞，长於智数。见女真侵暴，边害益深，贼盗起，知契丹必亡，阴谋归汉，说贯以边事。是时童贯奉密旨，使觇其国，於是约共来归。植数上书奏，上喜，赐姓赵名良嗣。蔡京、童贯力主之，以图取燕。时薛嗣昌、和诜、侯益揣知朝廷有意幽蓟，并迎合附会，倡为北事。和诜知雄州，以厚贿结纳朔方豪隽，士多归之，以收燕山图来上。又中山守张杲、高阳关安抚吴玠，亦献议燕云可取。河东经略薛嗣昌得河朔谍人之词，往往润色以希禁密意，每陛对，论及北事，辄请兴师。嗣昌又委代州安抚王机探伺辽人之隙，陈攻取之策。时武应等州屡来投附，机悉接纳。又有王师中全家来忻、代，上诏令师中知登州，以伺其事。然未有以发。会是年登州奏有辽人船二嘡，为风漂达我驼基岛，乃高药师、曹孝才、僧郎荣率其亲属老幼二百人，因避乱欲之高丽，为风漂至州。具言辽人以渤海变乱，因为女真侵暴，女真军马与辽人争战累年，争夺地土，已过辽河之西京。今海岸以北，自蓟、复至兴、渖、同、咸等州，悉属女真矣。登州守王师中具以闻奏。上命中使押诣蔡京第，令与童贯佥议。京、贯因同奏：“国初时，女真常奉贡，而太宗皇帝屡市马，女真其后始绝。今不若降诏，遵故事，以市马为名，令人访其事体虚实如何。”上可之，诏登州守臣王师中募人同高药师等斋市马诏泛海以往探问，其后通好女真，而议举兵相应，以夹攻灭辽，国家祸变，自是而始。） 

　　４、乙未，提举淮南、两浙路御前人船所条具合行事件，仍乞比附直达纲条令，及遵用见管押花石，并御前物色前后所得指挥。并从之。（《纪事本末》卷百二十八。原注据蔡绦《史补》云：蔡京》始作提举人船所，但不记月日，因诏旨载提举人船所申请画一在七月九日，始掇取附见，须考详之。蔡绦云：上在藩潜时，独喜读书学画，工笔札，所好者，古器、山石，异于诸王。又与驸马都尉王诜、宗室令穰游，二人者，有时名，由是上望誉闻于中外。及即位，谦恭雅尚，崇宁中，始命官访古图牒宫中。独观书临字，却去华丽之饰，玩味竹石而已。使命伯氏俾朱勔密取江、浙花石，其初得小黄杨木三株，以黄帕覆之而进也，上大喜异，然其后岁不过一二贡，贡不过五七物。大观末，朱勔始归隶童贯，而所进已盈舟而载，伯氏亦自命使臣采以献焉，俱未甚也。政和初，鲁公被召，上戏伯氏，须土宜进，遂得橄榄一小株，杂诸草木进之，当时以为珍。其后，又有使臣王永从、士人俞輖应奉，皆隶伯氏。每花石至，动数十舟，号成纲矣。盛章守姑苏，及归，作开封府尹，亦主进奉，然勔之纲为最，延福宫、艮嶽诸山皆仰之。政和四年以后，东南监司、郡守，二广市舶，率有应奉，多主伯氏。至六七年间，则又不待旨，但进物至，计会诸阉人，阉人亦争取以献焉，天下乃大骚然矣。大率太湖、灵璧、慈谿、武康诸石，二浙花竹、杂木、海错，福建异花、荔子、龙眼、橄榄，海南椰实，湖湘竹木、文竹，江南诸果，登、莱、淄、沂海错、文石，二广、四川异花、奇果，贡大者，越海渡江，毁桥梁，凿城郭而至植之，皆生成，异味珍苞，率以健步捷足，虽万里，用四三日即达，色香未变也。政和七年，鲁公亦尝具奏：“陛下无声色犬马之奉，所尚者山林竹石，乃人之弃物。俱有司奉行过当，因至骚扰，愿节其浮滥而惩戒之。”乃作提举人船所，命巨阉邓文诰领焉。时鲁公有曩备东封船艘，得二千馀艘，广济兵士，有四指挥，因又增置作牵驾人，遂尽与之。令每岁会所用花石，从前御前降下，使係应奉人，始如数得贡，自馀监司、郡守等，不许妄进。上又诏不许用粮纲，若坐船及役百姓。仍戒伐人坟冢，毁室庐，或加黄封帕蒙人园圃花木凡十馀事，批付鲁公，日係进奉，独令朱勔、伯氏、王永从、俞輖、陆渐、应安道六人听旨，他悉罢之，由是稍戢。其后不二岁，天下争献复如故，而又增提举人船所，进奉花石。纲运所过，州县莫敢谁何，殆至劫掠，遂为大患。后鲁公奏罢，然未久王黼当国，乃置应奉司而自领之，仍不以是何官司钱物，皆许支用。宰相既自领，遂竭天下财赋，四方监司、郡守，凡尺寸之地，入口之味，莫不贡献，中外以为言。然黼持以自若，只令朱勔等七人管买物色。自政和六年四月九日至宣和元年十二月十七日，乃罢提举人船所。案：《续宋编年资治通鉴：置提举御前人船所。先是，诸路进贡繁多，京请节其浮滥，命内侍邓文诰领之。又诏不许用粮纲船，且戒毁人坟墓及黄封帕蒙人园圃所植凡十馀事。独令朱勔等六人用事。勔由此授节钺，诸路纷扰，以至大乱。） 

　　５、庚子，诏：“八宝内增定命宝，今后以九宝为称，仍以定命宝为首。”（《纪事本末》卷百二十八。案：《宋史·舆服志》：政和七年，从于阗得太玉逾二尺，色如截肪。帝又制一宝，赤螭纽，文曰“范围天地，幽赞神明，保合太和，万寿无疆。”篆以鱼虫，制作之工，几于秦玺。其宝九寸，检亦如之，号曰“定命宝”。合前八宝为九，诏以九宝为称，以定命宝为首。） 

　　（《续宋编年资治通鉴》：秋七月，熙河、环庆、泾原震，旬日不止，坏城壁庐舍，居民压死者甚众。案：《本纪》：七月壬辰，熙河、环庆、泾原地震。） 

