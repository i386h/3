<!-- { "loadSidebar": true } -->
　　１９、乙酉，中书舍人林希案：希为中书舍人在元年四月。言：“吏部送到吏部侍郎王钦臣可授宝文殿待制、知庐州词头。按钦臣资性险邪，本缘附会宰相吕大防以至进用。大防朋党甚众，钦臣为之首，前后言者，屡攻其公私过恶，大防皆抑而不行。大奸方斥，馀党正当窜逐，肃清仕路，钦臣岂可以加侍从职名付之方面守寄？所有制词，未敢撰进。”诏王钦臣除集贤殿修撰、知和州。（《纪事本末》卷百一。） 

　　２０、监察御史刘拯言：“右朝奉大夫，充崇政殿说书吕希哲，学术无闻，出於奏补，岂能为陛下发明道德之蕴？伏望为官择人，别与差遣。”中书舍人林希言：“吏部房送到崇政殿说书吕希哲可秘阁校理、知怀州。按希哲故相公著之子，公著父子，世袭行邪，厚貌深情，莫能窥测，结固朋党，鼓倡虚名，上惑圣听，罪恶甚大，未经谴责，岂可更冒职名出守便郡！”诏吕希哲守本官，差知怀州。左司谏翟思言：“吕大防、刘挚、苏轼、苏辙以谤讪先朝，变乱法度，擅作威福，褫职夺官，谪守方州，安置岭表，中外闻命，举皆忻快。然司马光、吕公著首发事端，虽已终牖下，赠官美谥，自可追夺。王岩叟与挚，同恶相济，若假以年，当窜远域，则赠官与子孙恩泽亦当追夺。其合志同事有若文彦博、范纯仁，其背公死党有若梁焘、刘安世、吴安诗、韩川、孙升》等，乞各正典刑。”（《纪事本末》卷百一。案：《太平治迹统类》：张商英言：“梁焘、范祖禹、吴安诗、刘唐老、孙升、韩川等，当元祐初中伤无罪，合行窜责。”） 

　　２１、资政殿学士、知郓州梁焘落资政殿学士，降授左中散大夫、知鄂州；左承议郎充宝文阁待制、知成德军刘安世落宝文阁待制，降授左承议郎、南安军；左朝奉大夫、直集贤院、管勾西山崇福宫吴安诗落直集贤院，降授朝请郎，监光州盐酒税；左朝散郎充龙图阁待制、知虢州韩川落龙图阁待制，依前左朝请郎知坊州；左朝请郎充集贤学士、权知应天府孙升落集贤院学士，依前左朝散郎知房州。（《纪事本末》卷百一。） 

　　２２、丁亥，诏翰林侍读学士、提举兖州景龙宫赵彦若，龙图阁学士、知陕州范祖禹，提举明道宫、左朝奉郎充集贤院校理、新知鄂州黄庭坚，管勾明道宫，各於开封府界居住，就近报应，国史院取会文字。（《纪事本末》卷百一。案：《太平治迹统类》：三省言：“昨提举修实录吕大防奏：‘《神宗皇帝实录》今已成书，望欲依例除定本外，将见在草正各一本，与提举实录官以备照证外，除依前降指挥，焚毁元祐六年十月十一日朝旨。’依诏，令吕大防、范祖禹将所得草正封角，差得力人管押递铺，送赴修国史院送纳。如传到写别本，亦同封角送纳。或转写与他人，即令自陈，如辄隐留，当行重贬责。周秩言，恐《实录》诬罔，诸书传后故也。”《宋史·本纪》：五月己酉，修国史曾布请以王安石《日录》载之《神宗实录》。） 

　　２３、戊子，诏周秩言事失当，罢监察御史，差权知广德军。（《纪事本末》卷百一。案：《太平治迹统类》云：三省以周秩所上三章进呈，其一曰：“臣自待罪言职，闻奸人邪说久矣，其害於政事者有五。陛下亲政以来，天下之人，莫不鼓舞，而怀不自安惟元祐死党三十馀人而已。刘挚恶党已为吕大防、苏轼、苏辙之党排斥出外，今在朝廷者绝微。窃唯大防恶党半已出外，半犹在京。其在禁中者，近日稍逐去；其在朝廷者，方且日夜结营，造谤害事。今陛下欲修先帝大业，若不尽去恶党，则必作奸谋起事端，中伤陛下信任之人，去草必尽其根。”《编年备要》云：时为监察御史，上言元祐党人之言曰：“向有御批，欲增隆皇太后仪，又如治平中，如议濮庙，令吕大防如何住得，所以求去。且大防与司马光等向议濮庙事，以欧阳修议为非，当朝廷惑於邪议，至今英宗所生母任氏犹为仙游县君。呜呼！邪说盛行，使天子不得尊其母，可不恨哉！”上读至“吕大防如何住得，所以求去”，曰：“大防何尝有言！且仪物事未付外，非有司所当与，今秩越次及之，是迎合也。”又读至“天子不得尊其母”，上曰：“此言，激怒也。”又言：“垂帘之日，奸臣谋害蔡确，引郑雍等自王府官为侍从，使亲王私於权臣。”上曰：“此是何言！使亲王闻之，且不自安。如秩置之言职，朝廷无安静之理。”遂以秩知广德军。《太平治迹统类》又云：执政初欲换省官，上曰：“与外任。”遂以守广德军。） 

　　２４、壬辰。（《长编》卷三百五十：元丰七年十一月辛酉，木工杨琪以修大相国寺西浮图及延春阁为三班借职。原注：绍圣元年六月壬辰，蔡卞云云可考。案：原文已佚。） 

　　２５、丙申，都水使者王宗望等言：“措置回河，自阚村以下至内黄下埽缕隄七十里，所用薪刍万数不少，除将年计物料那融分擘外，其上件七十里，见为七节修治，每节各管一十里。今约度每节添置梢草四十万束，乘此秋成，计置每束约用钱三十五文，计九万八千贯，合取朝旨应副，更乞差官措置。”并从之。（《纪事本末》卷百十二。） 

　　１、七月（案：钱大昕《朔闰考》：是月庚子朔。辛丑，广武埽危急，诏都水使者王宗望即亟往广武埽提举救护。《纪事本末》卷百十二。案：《回河》及《导洛》两见。） 

　　２、壬寅，翰林学士兼侍读蔡卞、御史中丞黄履言：“旧令讲读、说书官每月职钱十贯，元丰八年十二月圣旨，侍读职钱特添作三十贯。臣等备言讲职，未有补按而坐縻厚禄，实侥冒欲，望寝罢，只依元丰已前数目。”诏不允。（《纪事本末》卷九十三。） 

　　３、上谓辅臣曰：“广武埽危急，去洛河不远，须防涨滥，下灌京师，已遣中使往视之”。辅臣出图及状以奏曰：“此由黄河北岸生滩，欲水势趋南岸，今时雨已止，河必减落。然已下水官与洛口官同行按视为签堤，及去北岸嫩滩，令河顺直，则无患矣。”（《纪事本末》卷百十二。） 

　　４、癸卯，都水使监丞冯忱之言：“广武埽危急，水势刷塌堤岸，欲乞筑拦水签堤一道。”诏令冯忱之、李伟》、郭茂恂相度，从长措置。（《纪事本末》卷百十二。案：《宋史河渠志》四云：元年七月辛丑，广武埽危急。壬寅，帝语辅臣：“广武埽去洛河不远，须防涨溢下灌京师。”明日，乃诏都水监丞冯忱之相度筑拦水签。壬寅为七月初三日，《志》云明日，乃初四日癸卯也。《纪事本末》误异日，今依《河渠志》编辑。） 

　　５、丁未，知桂州、直龙图阁、左散大夫谢麟卒。（《长编》卷四百八十：元祐八年正月庚子，谢麟知桂州。原注：云：麟卒於桂在绍圣元年七月初八日。） 

　　６、戊申，诏差入内高品黄汝贤往广武等埽传宣抚问救护大河堤埽兵吏役兵，赐银合茶药缗钱有差。（《纪事本末》卷百十二。） 

　　７、御史中丞黄履言：“大理，天下之平而断刑之官，选任尤重。先皇帝振修百度，初立选试之法，第二等者，其取常难，是为精密；惟是中等，乃得入大理为断刑官，自是文士有预试中选者。故奏案之上皆理官，躬自考阅裁断，多所全活，舞文之吏不能移夺。元祐中，以大理断刑官恩典常难重，故责考任举主而增以常历刑法官与县令优课为奉举法，其试入优等者，不得预焉。臣欲乞自今专行先朝选试之法，删去常历刑法官、县令优课等条目，自试预上选者不得为断刑官，庶乎官得其人而职事举矣”。又监察御史郭知章言：“乞係法官并依熙宁、元丰条，取试法优等人充，庶几上副仁圣好生之德。”诏令刑部、大理寺依元丰选试推恩法立条。（《纪事本末》卷一百。案：《纪事》此条下又云：诏贬司马光等。据《纪事》卷百一，逐元祐党人已详载，故删去。详见丁巳十八日及戊午十九日诏。） 

　　８、庚戌，权京西转运使郭茂恂言：“洛水暴涨，已开口闸放水，有灵蛇见土，人以为河流将平之验。”诏令差官致祭。寻京西转运司、都水丞、南外丞言河流渐顺，别无黄水透入洛河，於清汴》可保无虞。（《纪事本末》卷百十二。） 

　　９、癸丑，诏差权工部侍郎吴安持乘传往广武埽及洛口》措置救护。（《纪事本末》卷百十二。） 

　　１０、甲寅，都水使者王宗望奏：“广武埽已刷塌，地步阔远，塌透大堤，须修捲埽岸。役兵数少，特乞暂差在京壮役广固共三千人，并下京东都大司，於缘汴装卸人内，除府界、泗州外，告差刷南京界以下装卸一千人，并吏部差有心力使臣取押；内广固壮役，差去员装卸，东京、淮南各一员，依例支破，递马驿券，兼程前来；其人兵，限使臣到并一日内起发，及合本处支借，附带合用锹杵等赴役。”御批：“除广固指挥不差外，馀可并依所奏日下便与处分。”（《纪事本末》卷百十二。） 

　　１１、乙卯，指挥：“拨两浙上件籴米本钱，并赐发运司乘时计置籴买。除准备诸路年额未到间先次起发外，应一切支费，并仰补足额数起发，仍常管所赐钱本数目，毋致放散”。（《长编》卷五百十：元符二年五月癸亥，三省言籴折斛钱原文云云。诏依绍圣元年七月十六朝旨施行。据原文拾补於此。） 

　　１２、丙辰，上曰：“甚忧雨不止，昨日遣中使於四郊取穀穗视之，京城东低，田已伤雨，北郊犹无害，然恳祈晴霁未之应。”宰臣章惇奏曰：“高原虽无所害，闻低田已伤，曹、濮、陈、蔡间应须为害，犹赖零雨细微耳。”（《纪事本末》卷九十三。） 

　　谏官张商英言吕希纯于元祐中当缴驳词头不当及附会吕大防、苏辙事。上曰：“去冬以宫人阙人使令，因召旧臣十数辈，此何系外庭利害？而范祖禹、丰稷、文及甫并有章疏陈古今祸福以动朕听，希纯等犹缴奏争之何乃尔也！”安焘对曰：“闻文及甫辈上书，亦为人所使。”上曰：“必苏辙也。”会中书舍人林希言吕希纯尝草《宣仁圣烈皇后族人迁居诰》，有曰“昔我祖妣，正位宸极。”其言失当及变乱奉祀礼文、荐牙盘食等数事，乃夺希纯宝文阁待制，知亳州如故。（《纪事本末》卷百一。） 

　　１３、丁巳，三省言：“范纯仁、韩维朋附司马光，长纵群凶，毁讪先帝，变乱法度，以快不逞之心，内范纯仁仍首建弃地之议，滋养边患。”诏纯仁特降一官，为通议大夫，差遣如故。韩维已致仕，特置不问。初，章惇请责纯仁，上曰：“纯仁持议公平，非党也，但不肯为朕留耳”。惇曰：“不肯留，即党也。”上勉从惇请。（《纪事本末》卷百一。） 

