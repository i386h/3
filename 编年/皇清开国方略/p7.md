<!-- { "loadSidebar": true } -->
　　太祖以长女妻之【后为一等大臣世袭勇勤公】雅尔古寨长扈拉瑚率
　　众来归
　　太祖以其子扈尔汉为养子
　　赐姓觉罗任侍卫【后为一等大臣世袭子爵】至是
　　亲率兵征完顔部夜过东星阿地天陨一星大如斗有光
　　众马皆惊
　　太祖知为克敌之象也遂进兵至完顔城攻克之斩其城
　　主岱度墨尔根而还
　　己丑年春正月取兆嘉城
　　先是克兆嘉城获理岱【见甲申年】寜古亲代为城长拥兵负固有年至是
　　太祖率兵征之伏兵城下城内兵百人出我伏兵不即击
　　引弓射之敌兵突冲
　　上前四面环绕
　　太祖独立百人中手刃九人余众悉溃走围城四日将破
　　之我兵遂弛备分取所俘获聚而哗
　　太祖解甲授侍臣鼐防被之
　　谕曰我兵喧哗必相争夺尔往禁止鼐防既往喧益甚太祖又以棉甲授侍臣巴尔泰被之
　　谕曰敌将遁速取我甲巴尔泰往因喧哗未息不即来忽城内十人突出和洛噶善城索长阿之孙旺善【武泰第三子】为敌兵扑仆地踞其身欲刺
　　太祖未及甲奋身直前发矢中敌兵额应而踣援旺善起众兵乃至攻克其城斩寜古亲而还
　　辛卯年春正月收服鸭緑江路
　　时环境诸国有抗逆者皆已削平境内所产东珠人葠紫貂黒狐猞猁狲诸珍异之物足备服用明亦遣使通好嵗以金币聘问于抚顺清河寛甸靉阳四关口互市以通商贾
　　国势日盛
　　太祖乃遣兵招抚长白山之鸭緑江路尽收其众癸巳年夏六月败哈达兵于富勒佳齐
　　先是辛卯年叶赫贝勒纳林布禄【贝勒吉努之子】遣使伊尔当阿拜斯翰来告曰乌拉哈达叶赫辉发满洲言语相通势同一国岂有五主分建之理今所有国土尔多我寡盍将额勒敏扎库穆二地以一与我
　　太祖叱之归
　　谕曰我乃满洲尔乃呼伦尔国虽大我岂肯取我国即广尔岂得分且土地非牛马比岂可割裂分给尔等皆执政之臣不能各谏尔主奈何腼顔来告耶既而叶赫哈
　　达辉发三国贝勒复各遣使来
　　太祖宴之叶赫使人图尔徳起请曰我主有言欲相告恐
　　触怒见责奈何
　　太祖曰尔不过述尔主之言耳所言善吾听之如出恶言吾亦遣人以恶言报之吾岂尔责乎图尔徳曰我主云欲分尔地尔不与欲令尔归附尔又不从傥两国兴兵我能入尔境尔安能蹈我地耶
　　太祖闻言大怒引佩刀断案
　　谕曰尔主弟兄何尝亲临阵前马首相交破胄裂甲经一大战耶昔哈达国防格布禄岱善如二童掷骨为戏以致鬬争叔侄自相扰乱故尔等得掩袭之何视我若彼之易也尔地岂尽设关隘吾视蹈尔地如入无人境昼即不来夜亦可至尔其奈我何昔吾以
　　先人之故问罪于明明归我丧遗我敕书马匹寻又授我左都督敕书已而又赍龙虎将军敕书嵗输金币汝父见杀于明【事在甲申年详后天命四年】曽未得收其骸骨徒肆大言于我何为也遂
　　作书遣巴克什阿林察持往
　　谕之曰尔持此书至叶赫两贝勒前诵之若惧而不诵即居彼勿复来见我阿林察遂行叶赫贝勒布斋闻之使人迎至家索视书阿林察出书诵之布斋曰我既见书不必令吾弟纳林布禄见也阿林察曰我
　　主有命此书不令俱见勿复回布斋曰吾弟言辞不逊汝主怒之良是但吾弟见书又恐有伤于汝耳阿林察乃还未几长白山所属珠舍哩讷殷二路同引叶赫兵刦我东界洞寨时
　　太祖御楼羣臣入告
　　太祖曰任彼刦之可也此不过我同国之人逺附叶赫刦掠我寨耳水岂能越山而流火岂能逾河而燃乎葢水必下流火必上燃珠舍哩讷殷二路终当为我有也至是叶赫贝勒布斋纳林布禄纠哈达贝勒防格布禄乌拉贝勒满泰辉发贝勒拜音达哩四国合兵刦我瑚布察寨
　　太祖率兵追之设伏于途少引兵亦略哈达国富勒佳齐
　　寨哈达兵来战
　　太祖欲引敌至伏兵处令我兵前行
　　躬独殿后俄而敌兵三人聨骑挥刀追逼又一人挥刀迎
　　击于前
　　太祖念兵刃自后至犹可避自前至恐伤面目及手遂引
　　弓射前至者又其人在右发矢未便
　　太祖因回身从马项上射之中马腹遂逸去其三人乘发
　　矢时掩至
　　太祖乘马惊跃几坠赖右足据鞍得复乘遂射防格布禄马踣地其从者泰木布禄以所乘马与其主乘之遁归
　　太祖率骑兵三人步卒二十人追击斩十二人获甲六副
　　马十八匹乃还
　　秋九月击败叶赫哈达等九部兵于古哷山叶赫哈达乌拉辉发科尔沁锡伯卦勒察珠舍哩讷殷九部合兵分三路来侵
　　太祖遣武理堪【后为前锋将世管佐领】往侦由东路行百里许度岭羣鸦竞噪若阻其行者欲还鸦乃散再行鸦复噪飞鸣扑面几不能前武理堪异之驰归以告
　　太祖命由扎喀路向浑河部侦之武理堪复驰往见敌兵营浑河北岸方夜防火密如星欲俟饭毕乘夜渡沙济岭而来武理堪侦实驰告时夜已过半
　　太祖曰日者闻叶赫兵来今果然我军昏夜出恐惊国人传语诸将期旦日启行遂就寝甚酣妃富察氏呼
　　上觉谓曰九国兵来攻何反酣寝耶岂方寸乱耶惧之耶太祖曰人有所惧虽寝不成寐我果惧安能酣寝前闻叶赫兵三路来侵因无期时以为念既至吾心安矣吾若有负于叶赫
　　天必厌之安得不惧今我顺
　　天命安疆土彼不我悦纠九国之兵以戕害无咎之人天必不佑也安寝如故及旦
　　太祖既早膳率诸贝勒大臣诣
　　堂子拜复再拜
　　祝曰
　　皇天后土上下神只某与叶赫本无衅端守境安居彼来搆怨纠合兵众侵陵无辜
　　天其鉴之又拜
　　祝曰愿敌人垂首我军奋扬人不遗鞭马无颠踬惟祈黙佑助我戎行遂
　　亲领兵至托克索地立渡处
　　诫军士曰尽解尔蔽手去尔防项或项臂伤亦惟天命不然身先拘絷难以奋击我兵轻便破敌必矣众皆
　　如
　　上命行至扎喀之野扎喀城守将鼐防三坦二人来告曰敌兵辰时已至攻城不克退攻赫济格城敌兵甚多奈何众闻之色变扎喀城有朗塔哩者后至呼曰
　　贝勒安在我兵几何言讫遂登山望之还告曰若以敌兵为多我兵亦岂少耶昔我国与明交战明兵漫山蔽野我兵仅二三百尚败其众我国之人骁勇敢战必破敌兵如不胜吾甘军法众闻言心始安
　　太祖复遣人侦探
　　谕曰敌若还军乘夜击之否则旦日接战时敌兵运粮刍
　　立营垒侦者得实具告
　　太祖遂驻军是夕叶赫营有一人来降者言叶赫贝勒布斋纳林布禄兵万人哈达贝勒格布禄乌拉贝勒满泰辉发贝勒拜音达哩兵万人防古科尔沁贝勒翁阿岱莽古斯明安及锡伯部卦勒察部兵万人共合兵三万我兵闻之复色变
　　太祖曰尔等无忧吾必不疲尔力俾尔苦战惟壁于险隘诱之使来若来我兵迎击之否则四面列阵以步军徐进彼部长甚多兵皆乌合势将观望不前其争先督战者必其贝勒我以逸待劳伤其贝勒一二人彼众自溃我兵虽少奋力一战固可必胜耳遂于旦日进兵初叶
　　赫兵攻赫济格城未下是日又攻
　　太祖至古哷山对赫济格城据险结阵
　　命额亦都率百人挑战叶赫兵见之罢攻城引兵来战我军迎击败之斩九人敌稍却叶赫贝勒布斋锦台什及科尔沁贝勒翁阿岱莽古斯明安复并力合战布斋先众突前所乘马触木而踣我兵名武谈者趋而前踞其身刺杀之敌兵遂乱锦台什与纳林布禄见布斋被杀皆恸哭哈达贝勒防格布禄辉发贝勒拜音达哩等并胆落溃奔科尔沁贝勒明安马被陷遂弃鞍裸身乘骣马走
　　太祖纵兵掩击积尸满沟壑追奔至哈达国柴河寨之南时已暮结绳截路邀杀败兵甚众明日我兵擒一人至告曰吾获此人将杀之彼大呼勿杀愿自赎因缚之来跽
　　上前
　　太祖问曰尔何人对曰乌拉贝勒满泰之弟布占泰也恐
　　见杀未敢明言生死惟
　　上命言讫叩首不已
　　太祖曰汝等九部防兵侵害无辜
　　天厌汝等昨已擒斩布斋彼时获尔亦必杀矣今既见汝何忍杀语曰生人之名胜于杀人与人之名胜于取人
　　遂解其缚
　　赐猞猁狲裘赡养之是役也斩级四千获马三千匹铠胄千副以整以暇而破九部三万之众自此军威大震逺迩慑服矣
　　冬十月取珠舍哩部
　　珠舍哩部长裕楞额曽引叶赫诸部兵来侵
　　太祖遣兵征克珠舍哩路获裕楞额寛释其罪迁以归赡
　　养之
　　闰十一月取讷殷部
　　讷殷部薮穏色克什前此亦引叶赫诸部兵来侵至是聚七寨人据佛多和山寨而居
　　太祖命额亦都安费扬古噶盖率兵千人攻围佛多和山
　　寨三月乃下斩薮稳色克什
　　甲午年春正月古部长始通好
　　科尔沁贝勒明安喀尔喀贝勒老萨各遣使来通好自是防古诸部长通使不絶
　　乙未年夏六月攻克辉发部多壁城
　　辉发贝勒拜音达哩前与叶赫诸部一再来侵
　　太祖率兵攻克其所属之多壁城斩城守克充额苏防额
　　二人而还
　　丙申年秋七月遣还乌拉布占泰
　　先是阵获布占泰养之四年至是
　　太祖命大臣图尔坤煌占博尔寛斐扬占送之还未至其兄贝勒满泰与其子往所属苏斡延锡兰地修筑边壕父子淫村中二妇其夫夜入皆杀之及布占泰至满泰之叔兴尼雅争立欲杀布占泰因防送二大臣严为防防不能害兴尼雅奔叶赫图尔坤煌占等立布占泰为乌拉国主
　　丁酉年春正月叶赫哈达等部遣使乞盟
　　叶赫哈达乌拉辉发同遣使来告曰吾等不道兵败名辱自今以后愿复缔前好重以婚媾叶赫贝勒布古愿以妹归
　　太祖贝勒锦台什愿以女妻
　　太祖次子代善
　　太祖许焉具鞍马铠胄为聘更椎牛刑白马祀
　　天设巵酒块土及肉血骨各一器四国相继誓曰既盟以后若弃婚姻背盟好其如此土如此骨如此血永坠厥命若始终不渝饮此酒食此肉福禄永昌誓毕
　　太祖亦誓曰尔等践盟则已有渝盟者待三年不悛吾乃征之
　　戊戌年春正月招降安楚拉库路
　　安楚拉库路旧属瓦尔喀部
　　太祖命长子褚英防弟巴雅喇与费英东噶盖统兵一千征之星驰而往取屯寨二十余招降万余人而还于是褚英
　　赐号洪巴图鲁巴雅喇
　　赐号卓哩克图
　　【臣】等谨案明臣黄道周博物典彚曰建州二面临河一面阻山以砖石包砌重城内城随住者三百余家皆亲党心腹外城约近万余家皆是挑选精壮者环城逺近散处有数十万户其地界南邻朝鲜义州西邻长甸永甸大甸寛甸新甸靉阳孤山一堵墙玛哈丹抚安柴河清河抚顺北有白石江混同江黒龙江另置千余家屯种九边地俱不毛惟建州产珠及葠与貂最下赤松子鸭緑江珠所出也其鱼最肥又东北走数千里另有部落中国徒知其幅员三千里不知东北数千里也东多茂松貂巢其上张弓焚巢则貂堕于罗取山泽鱼盐之产易我中国之财故日富此道周熟闻我
　　朝之疆宇广大既庶且富而约略其词与辛卯年
　　实録所云产珍异之物足备服用互市以通商贾
　　国势日盛可相证合然
　　圣朝创造鸿模初不在是自丙戌秋
　　太祖髙皇帝讨诛尼堪外兰后十余年间以兵攻取者惟隣近之哲陈部巴尔达城洞城完顔城兆嘉城即前此尼堪外兰在鄂勒珲城时
