<!-- { "loadSidebar": true } -->
　　太祖复集军士驰往斐芬山攻开原道潘宗顔兵令我兵之半下马仰山而攻宗顔兵约万人以楯遮蔽连发火器我兵突入摧其楯遂破之宗顔全军尽没时叶赫贝勒锦台什布古欲助明与潘宗顔合其兵甫至开原中固城闻明兵败大惊而遁
　　丁亥大破明兵于栋鄂路
　　我军败明兵于尚间崖及斐芬山之后
　　太祖收全军至固勒班地驻营明总兵刘綎李如栢等由栋鄂呼兰两路进兵已近逼都城我侦卒驰告
　　太祖命大臣扈尔汉先率兵千人往御刘綎翼旦命二贝勒阿敏率兵二千继之
　　亲率诸贝勒大臣还军至界藩行凯旋礼刲八牛祭纛告天大贝勒代善请曰吾先归从二十骑微行探信祀毕上徐来
　　太祖许诺三贝勒莽古尔泰亦相继行
　　四贝勒驰至
　　上前请与俱往
　　太祖曰汝兄微行往探汝随吾后行
　　四贝勒曰兄独往吾留此未安也遂亦行日暮大贝勒回
　　至都城诣
　　内庭慰告曰抚顺开原二路敌兵已斩戮尽南来兵已遣将往御我待
　　父皇命当即往破之于是大贝勒复出城十五里迎太祖于大屯之野
　　太祖自界藩申刻起行五更还都城平明
　　命大贝勒三贝勒
　　四贝勒统军士御刘綎而留兵四千于都城待李如栢贺世贤等之兵初刘綎兵出寛甸进栋鄂路我居民避匿深山茂林中刘綎悉焚栅寨杀其孱弱不能行者迤而进我驻防官托保额尔讷额赫率兵五百迎敌刘綎兵围之数重额尔讷额赫死之并伤我卒五十人托保引余兵与扈尔汉军合扈尔汉伏兵山隘以待已刻大贝勒三贝勒
　　四贝勒引兵甫出瓦尔喀什窝集时刘綎所率精鋭二万先遣万人前掠将趋登阿布达哩冈列阵大贝勒欲引兵先登驰下击之
　　四贝勒曰兄统大兵留此相机为援吾先督兵登冈自上下击之大贝勒曰善吾引左翼兵出其西汝引右翼兵登山俾将士下击汝立后督视勿违吾言辄轻身入也
　　四贝勒遂率右翼兵往先引精骑三十人超出众军前自山驰下奋击之兵刃交接战甚酣后军随至冲突而入大贝勒又率左翼兵自山之西至夹攻之明兵大溃
　　四贝勒乘胜追击与刘綎后队两营兵遇綎仓卒不及阵四贝勒纵兵奋击歼其两营兵万人刘綎战死是时明海盖道康应干步兵合朝鲜兵营于富察之野其兵执筤筅长枪被藤甲皮甲朝鲜被纸甲其胄以栁条为之火器层叠列待
　　四贝勒既破刘綎兵方驻军众贝勒皆至遂复督兵攻康应干所率明兵及朝鲜兵敌竞发火器忽大风骤作走石沙烟尘反扑敌营昏防昼晦我军乘之飞矢雨发又大破之其兵二万人歼焉应干遁去先是二贝勒阿敏偕扈尔汉前行遇明游击乔一琦兵击败之一琦收残卒奔朝鲜都元帅姜功烈营时功烈据固拉库崖众贝勒复整兵逐一琦遂攻朝鲜营功烈知明兵败大惊遂按兵偃旗帜遣通事执旗来告曰此来非吾愿也昔倭侵我国据我城郭夺我疆土急难之时赖明助我获退倭兵今以报徳之故奉调至此尔抚我我当归附且我兵之在明行间者已被尔杀此营中皆髙丽兵也明兵逃匿于我者止游击一人及所从军士而已当执之以献大贝勒二贝勒三贝勒与
　　四贝勒定议乃曰尔等降先命主将来否则必战功烈复遣使来告曰吾若今夕即往恐军乱逃窜其令副元帅先往宿贝勒营以示信诘朝吾率众降遂尽执明兵掷于山下付我明游击乔一琦自缢死于是朝鲜副元帅先诣我军降翼日姜功烈率兵五千下山降诸贝勒宴劳之送功烈及所部将士先诣都城
　　太祖御殿朝鲜都元帅姜功烈及副元帅等匍匐谒见太祖优以賔礼数
　　赐宴厚遇之士卒悉留赡养焉大军既歼南路明兵四万人驻三日籍其俘获人马辎重铠仗而还是役也明以倾国之兵云集辽沈又招合朝鲜叶赫分路来侵五日之间悉被我军诛灭其宿将猛士暴骸骨于外士卒死者不啻十余万我军以少击众无不摧坚挫鋭迅奏肤功防勲按籍我士卒仅损二百人时明经略杨镐驻沈阳闻三路兵败大惊急檄总兵李如栢副将贺世贤等回兵如栢等自呼兰路遁归我哨兵二十人见之据山上鸣螺系帽弓弰挥之作招集大兵状已而呼噪下击杀四十人获马五十匹明兵夺路而逃相蹂践死者复千余人庚寅大军还至都城
　　太祖顾贝勒大臣曰明以二十万众号四十七万分四路并力来战今我不逾时破之遂获全胜各国闻之若谓我分兵拒敌则称我兵众若谓我往来杀则服我兵强传闻四方孰不慑我军威者哉
　　甲辰遣使赍书朝鲜
　　太祖书讐明七大恨事遣使臣二人偕朝鲜降帅姜功烈之部曲张应京及官属三通事一赍付朝鲜国王李珲更
　　书其后曰昔者金元之主曽服三四与国归于一统然亦未得长久保守此吾所素知者今非乐动干戈也实因陵逼已甚若向来有意与明结怨
　　天必鉴之
　　天何以独眷我国
　　天无私是者是非者非故佑我而厌明尔朝鲜以兵助明吾知非尔本心因明曾救尔倭难故报其恩而来耳昔金大定时尔朝鲜之臣有赵维忠者以四十城叛附大定帝曰朕征宋徽钦二帝时尔朝鲜王不助宋亦不助朕乃持公之国也遂不纳由此以论尔原与我国无隙今擒尔统兵官属十人以念王之故特留之今何以竟其事耶王其图之夫普天之下不一其国岂有令大国独存小国尽亡者乎明大国也意必奉若
　　天道乃反变乱天纪恣意横逆虐苦与国王岂不知之我闻明主之意欲令其诸子主我满洲及尔朝鲜辱我二国实甚今王之意将谓我二国素无怨衅遂与我合谋以讐明耶抑既已助明不愿背负耶其详告我【后两月朝鲜遣使一人从十三人赍书随我使臣至言愿各守疆圉复修前好】
　　夏四月丙辰令牧马边境
　　太祖谕诸臣曰今战马羸瘠须牧以青草沿边之地宜设兵以卫农人时界藩城甫筑基址
　　驾西行视之即令设兵守御择旷土以牧马是月壬戍选
　　骑兵略明铁岭俘获千人
　　六月己未赉收降呼尔哈路长
　　先是正月庚戌
　　太祖遣大臣穆哈连率兵千人征东海呼尔哈路至是收
　　其丁壮二千以还
　　驾出城抚之椎牛二十列筵二百来降路长分二等赐赉上等者男妇十马牛各十衣五袭次等者男妇五马
　　牛各五衣三袭其田庐器物具备焉
　　丁卯克明开原城【明开原卫城在沈阳城东北二百十五里即今开原县城】明总兵马林自尚间崖败还仍守开原六月辛酉
　　太祖率兵四万征明开原城行三日大雨河涨
　　谕贝勒大臣曰将回兵耶抑进兵耶道泞渡口水溢军行非便若留一二日待水涸土燥恐逃者泄机于明知我欲取开原宜进兵沈阳以疑之遂发兵百人向沈阳杀三十余人擒二十人而还使人侦视开原无雨道不泞河水可济
　　太祖乃率大军进丁卯平旦薄城下马林偕副将于化龙权开原道事推官郑之范参将髙贞游击于守志守备何懋官等婴城守城上列少兵余皆陈四门外我兵设楯梯进攻而以偏师掩击东门外所陈兵败之明兵争入城填拥于门我兵夺门搏战而攻城之兵云梯未布即逾城入城上兵四面皆溃城外三面兵见城破惊窜我兵据门堵御壕不得渡尽歼之郑之范先遁得脱马林于化龙髙贞于守志何懋官皆阵没
　　太祖登开原城坐南楼侦者以铁岭卫有兵三千来援驰告诸贝勒率兵迎战明兵望见即奔我兵二十人追及之斩四十余人而还
　　太祖驻兵开原三日籍所俘获举之不尽论功行赏乃班
　　师
　　谕贝勒大臣曰我等勿回都城就界藩城治屋庐以居牧马边境勿渡浑河何如贝勒大臣议曰不如还都近水草息马浴之饲之且俾士卒归家缮治兵仗
　　太祖曰非计也今六月盛暑行兵已二十日矣若还都二三日乃至军士由都城至各路屯寨又须三四日炎蒸之时复经逺涉马何由壮耶吾居界藩牧马于此至八月又可兴师矣
　　命军士尽牧马于边建宫室于界藩城中诸贝勒大臣及
　　兵民房舍皆成遂
　　驻跸界藩大宴行庆贺礼先是有防古阿布图者受明守备职居开原我军克城获其妻子阿布图率二百余人来降即以其妻子家产尽给之至是明原任开原城千总王一屏戴集賔金玉和白竒防守堡百总戴一位等率二十余人来降
　　太祖谕贝勒大臣曰彼知
　　天意佑我又闻我国爱养人民故相继而归耳
　　赐阿布图人百牛马羊各百驼五银百两缎二十布二百
　　其千总六人各
　　赐人五十牛马羊各五十驼二银五十两缎十布百守堡
　　百总等官各
　　赐人四十牛马羊各四十驼一银四十两缎八布八十从
　　者量给妻奴牛马田庐器用
　　秋七月丙午克明铁岭城【明铁岭卫城在开原南六十里即今铁岭县城】我军克开原之后四旬
　　太祖率诸贝勒统兵围铁岭城城外各堡兵奔入城其不得入者悉奔窜我军树云梯攻城之北明游击喻成名史鳯鸣李克泰督军拒守鎗礟矢石交下我军即登梯毁陴摧锋突入城上兵惊溃阵斩喻成名史鳯鸣李克泰尽歼其众
　　太祖遂入城驻跸
　　丁未击败喀尔喀诸部兵
　　我军克铁岭城之夜防古喀尔喀部贝勒斋赛扎噜特部贝勒巴克台吉色本等共引兵万余乘夜至田以伺翼旦我兵十余人出城牧马斋赛兵见而击射我兵在城中者知为防古兵即出城欲战因未奉
　　上命驻立以待而牧马兵皆被杀伤
　　太祖亲出城
　　谕诸贝勒曰不战何也急击勿失大贝勒代善曰若战恐
　　后悔
　　太祖曰此斋赛兵也吾恨斋赛有五今又先杀吾人何悔焉诸贝勒大臣遂率兵奋击败其兵追至辽河溺水死及阵斩者甚众擒斋赛及其二子色特希勒克什克图与扎噜特部巴克色本科尔沁部台吉桑噶尔寨斋赛妹婿岱噶尔及其部将十余人兵五百余人系城楼内初我军未征铁岭时
　　太祖夜寝梦天鹅白鹤及众鸟翺翔上下罗之得白鹤一呼曰得斋赛矣遂觉以梦
　　告妃妃曰斋赛为人如鸟飞飏
　　上从何处罗之翼日复
　　告诸贝勒皆对曰此吉兆也
　　天将畀我以非常才望人为我国助耳至是既擒斋赛诸贝勒大臣抃舞曰果符梦得斋赛矣翼日大宴奏乐令斋赛等匍匐进谒斋赛从人名乌瑚齐者问曰
　　上与众贝勒大臣俱无恙耶
　　四贝勒侍
　　太祖侧应曰我军中止牧马兵十数人被伤余俱无恙汝等鞍马俱完善耶防古皆大惭垂首无以应于是驻军铁岭城三日论功行赏以所俘获分给之先释斋赛从者博啰齐等十一人使归寄语诸部长述古兵大败斋赛及众台吉并兵五百余人悉为我国所擒乃班师
　　太祖谕贝勒大臣曰我畜斋赛于此而殄其兵彼所属军民畜产恐为他部攘而取之不如纵所擒兵五百余人还国为便遂遣之还
　　八月壬申灭叶赫国
　　时叶赫贝勒锦台什居东城布古居西城
　　太祖与贝勒大臣定攻取策以诸贝勒率兵围西城亲统八旗将士围东城遂星夜进兵叶赫侦者驰告布古曰满洲兵至矣叶赫人民闻之皆惊扰所属屯寨居民近者避入城逺者匿山谷壬申我军驰向西城布古偕其弟布尔杭古率兵出城西门陟冈鸣角鼓噪望见我军旌旗劒防如林队伍整肃前后络绎自度弗能御仓皇入城诸贝勒遂督兵围之
　　太祖统军围东城先破其郛军士薄城布列梯楯呼锦台什出降锦台什不从答曰我非明兵比等丈夫也我肯束手归乎与其降汝宁战而死耳
