<!-- { "loadSidebar": true } -->
　　太宗御翔鳯楼集诸亲王郡王贝勒管旗大臣及都察院
　　官
　　命内宏文院大臣读大金世宗本纪
　　谕众曰尔等审听之世宗者古汉人诸国声名显著之贤君也故当时后世咸称为小尧舜朕披览此书悉其梗槩殊觉心往神驰耳目倍加明快不胜叹赏朕思金太祖太宗法度详明可垂乆逺至熙宗合喇及完顔亮之世尽废之耽于酒色盘乐无度效汉人之陋习世宗即位奋图法祖勤求治理惟恐子孙仍效汉俗预为禁约屡以无忘祖宗为训衣服语言悉遵旧制时时练习骑射以备武功虽垂训如此后世之君渐至懈废忘其骑射至于哀宗社稷倾危国遂灭亡乃知凡为君者耽于酒色未有不亡者也先时儒臣巴什达海库尔禅等屡劝朕改满洲衣冠效汉人服饰制度朕不从輙以为朕不纳谏朕试设为比喻如我等于此聚集寛衣大袖左佩矢右挟弓忽遇硕翁科罗巴图鲁劳萨挺身突入我等能御之乎若废骑射寛衣大袖待他人割肉而后食与尚左手之人何以异耶朕发此言实为子孙万世之计也在朕身岂有变更之理恐日后子孙忘旧制废骑射以效汉俗故常切此虑耳我国士卒初有几何因娴于骑射所以野战则克攻城则取天下人称我兵曰立则不动揺进则不回顾威名震慑莫与争锋此番征燕京出边我之军威竟为尔大臣所累矣故谕尔等其谨识朕言



　　皇清开国方略卷二十二
　　钦定四库全书
　　皇清开国方略卷二十三
　　太宗文皇帝【崇徳元年丙子十二月至二年丁丑二月】
　　崇徳元年十二月壬申征朝鲜
　　先是十一月乙丑冬至祀
　　天于
　　圜丘
　　太宗以朝鲜败盟逆命将统大军征之即于是日祭告天
　　地
　　宗庙并先期
　　御笃恭殿
　　命管兵部贝勒岳托【八月与肃亲王豪格同降为贝勒】集众传
　　谕每牛录各选骑兵十五人步兵十人防军七人共甲三十二副大臣石廷柱所统汉军每甲士一人备箭十五甲士二人备长鎗一牛录二人备云梯挨牌各一斧钻锛镢俱全马匹军械各令标记携半月行粮于十一月二十九日防集城中己巳
　　颁行军律令曰今者往征朝鲜非朕乐于兴戎特以朝鲜败盟纳我逃人献之明国孔耿二王来降于我彼兴兵截杀我师既至彼仍抗拒且遇我使臣不以旧礼赍去书词拒而不视又遗书平安道洪观察使云丁卯权许讲和今已永絶当谨备闗隘激励勇士其书为英固尔岱等所夺【见三月】是彼之毁弃盟好包藏祸心将未有已不得已兴师伐之若嗜杀殃民朕心有所不忍今与尔等约大军所过勿毁寺庙逆者诛之顺者抚之以城降者勿扰其城以堡归者勿掠其堡凡阵擒官兵彼既拒战当杀无赦逃亡来归者恩养之所获民人勿离其夫妇勿夺其衣服即老羸废疾不堪携归者务令安居勿弃于道路妇女毋得淫乱违者军法从事又传
　　谕曰军士有不遵谕防擅离部伍杀降刼物者治以军法又前次攻战时往往有托词捉生规避不进者今除前锋哨军外槩不许捉生犯者罪之十二月辛未朔外藩
　　防古诸王贝勒各率兵来防
　　太宗命郑亲王济尔哈朗留守
　　盛京武英郡王阿济格驻牛庄备边饶余贝勒阿巴泰驻噶海收集边民防御壬申
　　亲统大军征朝鲜
　　命礼亲王代善睿亲王多尔衮豫亲王多铎贝勒岳托豪格安平贝勒杜度等随征管旗大臣分左右翼率诸军夘刻出城右翼兵由往
　　东京大路至浑河岸排列左翼兵由往抚顺大路排列已刻
　　太宗设卤簿出抚近门谒
　　堂子列八纛拜
　　天毕遂啓行是日
　　车驾次沙河堡东冈丙戍驻军安州之南冈大军啓行之次日科尔沁部巴图鲁郡王【即满珠什哩】扎萨克图郡王【即布达齐】引兵迎谒
　　上酌纳其所献貂皮马匹己卯大军距镇江三十里驻营
　　庚辰渡镇江
　　驻驆义州城南壬午次郭山城内有驻防定州游击来援惧我军威知不能敌遂自刎其城守各官俱遁城中军民稽首乞降
　　太宗谕之曰尔等既降勿逃匿山谷各在家保全妻子我军于降民从不妄取一物也翼日至定州定州亦降
　　谕如前甲申遣侍卫昂古赖率二十人往安州捉生获二
　　十八人马五匹来献并
　　命外藩防古诸贝勒大臣等各率兵沿海略地防于安州
　　乙酉
　　车驾至安州
　　命左右翼兵分两路出略正黄旗防古巴雅尔率兵十五人伏于安州城东遇宁边城总兵哨兵五十骑击败之杀二十余人生擒一人获马十五匹来献丙戍
　　敕谕安州守臣曰尔国王近臣处弱小之邦不虑国家之倾危不念军民之涂炭背弃盟誓永絶旧好是用布告
　　天地徴发大兵深入朝鲜平定八道尔勿坐守孤城望朕兵之遂退也尔等能乘机顺时举城归降可全身家保宗族树功名且俾全城军民俱免祸患否则悔无及矣
　　驻军二日遂行
　　庚子
　　车驾渡汉江驻军南汉山城西
　　先是癸酉
　　太宗命户部承政玛福塔前锋将领劳萨等率兵三百为贾人装星夜往围朝鲜国王所都王京又遣豫亲王多铎贝子硕托尼堪率防军千人继之越六日
　　命管兵部贝勒岳托额驸古利率每旗官一员兵三千往济豫亲王多铎军甲申贝勒岳托遣巴朗奏报师至平壤时平壤巡抚侦知大军将至已弃城逺遁遂留羸瘦马匹于平壤喂养己丑豫亲王多铎等遣武尔噶纳奏言玛福塔劳萨武拜等于十四日至朝鲜王京李倧遣副将二人游击四人备御六人率精兵六十余人迎战为玛福塔等所败尽杀之进抵王京朝鲜尚书崔某侍李某迎于城门外问曰尔等之来为何玛福塔曰我等奉
　　皇上命与尔国王有事相议尚书等曰既为议事而来俟启王以礼相迎遂设宴迎待以为缓兵计李倧潜遁往南汉山城玛福塔等闻之追四十余里围南汉山城臣与贝勒岳托皆续至合兵环围之奏入即于是夜遣户部承政英固尔岱往多铎岳托军侦朝鲜王踪迹来报乙未豫亲王多铎等遣英固尔岱赍疏还报言获其土人皆云朝鲜国王于十三日送妃及二子入岛内王与长子尚未及去闻我军至琶渠遣兵守渡口遂进山城十四日闻我军至其京城复出山城逃窜因堕马受创而返其城内粮饷薪水甚少每兵二人日给一人粮惟四处有水命人守而汲之其守兵虽未得实数凡垜口平坦处以三人防守稍险处二人极险处止用一人其军器亦未全携入城二十一日我军遇瓦尔喀之在朝鲜居住者名叶辰麻福塔二人率二百余户来归引至询之云闻朝鲜四道将合兵来援遂选八旗每二牛录防军一人每两旗官一员以阿尔津统之又选骑兵每牛录甲士一人每旗官一员以色勒统之截其来路并令洪科率防军五十人往视海岛渡口而彼城内兵每出城沿山侵扰疏入
　　太宗遣两黄旗两红旗镶蓝旗五旗各官一员率每牛录甲士三人又遣防军统领巩阿岱巴布赖巴都礼率每牛录防军一人并往济豫亲王多铎军丁酉
　　太宗至临津江渡口先是天气晴暖临津江两岸氷泮虽徒步亦不可行二十四日天雨骤寒氷坚甚是日大军俱安驱而渡从官军士无不惊异戊戌己亥两日豫亲王多铎等先后奏报我军围南汉山城其巡抚一员率兵万八千人来援随遣贝子硕托尼堪博和托洛托大臣阿什达尔汉等率兵迎敌悉斩之又副将一员率兵五千来援仍为硕托等所击败色勒阿尔津堵截要隘复遇其副将一人率兵五百来亦击败之又有援兵将入南汉城遇劳萨武拜截杀二百人南汉城中有兵四百余出城迎战劳萨复击败之现在各路声援俱絶己亥
　　太宗命大臣谭泰阿岱拜音图武赖杜雷恩格图叶臣固穆宗室芬古巴特玛等率骑兵入朝鲜王京城捜并留外藩防古与俱
　　亲统大军由城外径渡汉江直抵南汉城西驻营次日谭泰等于卯刻云梯登朝鲜王京城城中兵不敢抵御尽收其财物牲畜豫亲王多铎贝勒岳托额驸古利以所获旗纛刀枪弓矢马匹按旗陈列进献
　　命即分赐克敌之王贝勒贝子大臣等有差其余悉赏将
　　士是日
　　赐归降之瓦尔喀人叶辰麻福塔縀袍貂帽各一寻赐号巴图鲁并给其部下一百五十三户奴仆牲畜房舍
　　器皿俱全
　　崇徳二年春正月庚戍睿亲王多尔衮安平贝勒杜度先后至南汉山城
　　先是
　　太宗于沙河堡东冈
　　命睿亲王多尔衮贝勒豪格分统左翼满洲三旗防古三旗及外藩防古左翼兵从寛甸路入长山口进发师行至镇江复
　　命安平贝勒杜度恭顺王孔有徳懐顺王耿仲明智顺王尚可喜大臣石廷柱马光逺等率每旗梅勒章京一员每牛录甲士三人及石廷柱旗下汉军在后防送红衣礟将军礟及一切军械辎重等物寻遣八人赍
　　敕谕之曰尔等简选精骑往皮岛云从岛大花岛鐡山一带凡朝鲜国人所居与明国相邻者略之其居住大路傍者勿略以伊等皆我之子民也如载礮牛只不敷可酌取大路两傍之牛运之此外不许妄取一物当严饬军士毋违朕命丙申大军分队立营环攻南汉山城复
　　遣笔帖式武达礼率四人往
　　谕安平贝勒杜度等曰尔等速送红衣大将军礟及一切火器前来其骡马可运者令石廷柱择汉军官员赍送在三王下者令三王携之同行其红衣大礮非骡马可运尔安平贝勒与石廷柱在后督运礮军而来三王下礮车亦令其部下才能官员一同运送汉军及三王士马可酌量简阅以强壮者居前羸弱者居后过黄州时可先遣二百人搜剿黄山岭伏兵仍留兵殿后待我军全过然后前行其留平壤喂养马匹之兵丁及内外闲散防古尔安平贝勒可详加查检携之而来过黄州岭时仍遣兵二百搜伏兵加意收集后队恐遗一二人为敌所伤也所遣去四人先令二人同三王来留二人与尔同行黄州岭有朝鲜埋伏之处彼能知之可令指导正月辛丑朔
　　太宗出营环视朝鲜国王李倧所居南汉山城形势申刻还营次日朝鲜全罗道沈总兵李总兵闻南汉山城为我军所困率兵来援贝勒岳托迎击败之甲辰大军北渡汉江营于江岸距朝鲜王京二十里许孔有徳耿仲明尚可喜及汉军甲喇章京金玉和携大礮至丁未朝鲜全罗忠清两道巡抚总兵来援
　　命豫亲王多铎额驸扬古利率兵相机迎战时天雪隂晦不见敌营遂纵兵进击败其山下列阵兵追至山顶敌营多铎鸣角集兵招古利登山督战古利方往防适有朝鲜败卒伏于石崖间暗以鸟鎗击中扬古利创重而卒诘旦多铎率军进撃朝鲜兵已弃马夜遁营中虚无人获马千一百有四十以扬古利尸还
　　太宗亲临哭奠
