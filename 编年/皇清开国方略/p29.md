<!-- { "loadSidebar": true } -->
　　夏四月庚午击败明兵于大安口
　　先是明兵窥永平我侦卒望见军尘驰告贝勒阿巴泰等令前哨图噜什率兵四十人往探总兵官巴笃礼副将屯布噜以兵百人继之图噜什先至击败明副将张洪谟哨兵乘胜追逐十余里屯布噜领大纛遇敌伏兵突出战失利却走巴笃礼之弟科耀马中矢仆徒歩走巴笃礼且防且战获敌马与乘之乃得脱图噜什殿后而还我兵伤者约二十人阵斩明兵约三十人贝勒阿巴泰等率兵出永平城敌已退二十余里追之不及而返既而明开平兵与我永平樵采兵接战守将鄂罗塞臣等击败之又有敌兵自乐亭抚宁等处乘夜攻滦州城南门复攻城西北隅及旦乃渡河去贝勒阿巴泰萨哈璘率三旗兵往援辰刻次滦河岸闻明兵退乃还镇守滦州官于樵采处遇明总兵祖大夀部下兵击败之获马四十及其旗帜来献至是明马步兵四千攻大安口我总兵官武讷格副将察哈喇自丰润县还过其地奋击尽殱之又于樵采处设伏击败敌兵获马二百三十时祖大夀遣二人一至知府张养初所一至副将孟乔芳所养初等出首讯之俱言使我等来觇满洲兵多寡并马匹肥瘠倘兵力单弱祖总兵即亲率六万人来战于是斩二人于汉人所居之市是月
　　命总兵官古利率兵二千征明锦州义州俘获甚众捉生将布尔堪武赉哈宁阿雅什塔率兵百人赴明境获三人复渡大凌河驰斩明兵四十余俘百六十人
　　五月壬辰朂镇守永平诸臣善抚降众
　　先是三月庚寅
　　太宗遣二贝勒阿敏率兵五千往代贝勒阿巴泰等镇守
　　永平滦州迁安遵化等处
　　亲送之十里许
　　谕以诸事勤慎四月己卯贝勒阿巴泰济尔哈朗萨哈璘
　　军还次阳什穆河
　　命巴克什达海觉罗龙什往
　　谕曰贝勒大臣等还自行间毋遽来朝谒可各还家祭祀休沐其在彼已行事务及所闻消息即语来使于是贝
　　勒等具述之使臣代奏
　　太宗问曰是役俘获视前二次何如达海奏曰人口较前
　　为多
　　太宗曰金银币帛虽多不足喜惟多得人为可喜耳金银币帛用之有尽如收得一二贤能之人堪为国家之助其利赖宁有穷也且将来休养生息我国人民日益繁庶矣己丑
　　谕八旗大臣曰今嵗须乗草青时出师豫办军器毋致贻误新收俘降之人当使衣食赡足毋致失所葢抚养有法彼焉肯逃亡其逃亡者皆抚养不善故耳倘能加意轸惜则皆为我羽翼矣况身厯行间备尝艰苦防
　　天眷佑畀我之人民尤宜深恤也至尔管地土军器刑名诸大臣责任尤重其勿惮劳苦各勤职业至是
　　命贝勒杜度率官四十员兵一千赴永平驻防
　　颁敕阿敏曰永平遵化滦州迁安等处归顺之民耕种田禾宜严禁扰害此四处降民为汉人未降者所属目岂可令其失望又勿以形迹可疑妄指平民为姧细真姧细岂易察获恐反致官民惊骇不安耳【二贝勒阿敏在永平牓示曰尔居民等妄意我即还军因隠匿姧细不举见明哨兵来不报夫我岂敢以】
　　【天与之土地委之而去耶今后有藏匿姧细者全家论死妻子为奴其亲兄弟而异居者乃免罪有擒获姧细来首者赏银十两并姧细携带之物亦尽与之明兵及其哨卒经过我归附乡村尔民可即来报有不报者察其踪迹凡经过村庄悉诛之此四月间二贝勒阿敏之所牓示已足致归顺官民惊骇
　　不安　　　　　　　太宗文皇帝是以申诫谆切也】又
　　敕守将髙鸿中甯完我曰尔等奏云朕宜速往恐我兵迟一日则明国有一日之备所言诚是但明国小民自谋生理兵丁在外别无家业惟恃官给钱粮我国出则为兵入则为民耕战二事未尝偏废先还之兵俱已各整器具治家业课耕田地俟耕种既毕即令在家之人经理收获伊等军器缮完牧马肥壮朕即率之前往至尔等于官民疾苦有所见闻须启知二贝勒【即阿敏】加意抚恤其休养降民分办衣帽禁捕姧细爱惜官员等项朕已有书谕二贝勒矣是月呼尔哈部二十一人来朝以
　　貂皮入贡
　　六月乙夘论失守永平滦州贝勒诸臣罪
　　先是明华州监军道张春四川监纪官邱禾嘉锦州总兵祖大夀山西总兵马世龙山东总兵杨绍基副将祖大乐祖可法张洪谟刘天禄曹恭诚孟等于五月戊子率兵攻滦州我领兵大臣纳穆泰图尔格汤古岱等各立汛地矢石齐发仍选精锐出御绕城转战屡败明兵驱之壕外敌兵复攻纳穆泰一旗汛地火焚城楼一人执纛树梯登城镶白旗阿玉什斩之夺其纛明兵稍却时贝勒阿敏硕托在永平闻滦州被围遣总兵官巴笃礼率数百人往援巴笃礼乗夜越敌营入城明兵发红衣礟击壊城垜城楼焚纳穆泰图尔格汤古岱等度力不能支于辛卯夜突围走永平防天雨我兵或二十人或三十人结队以行明兵截战我兵之疾病被创及无马者阵没四百余人时阿敏已尽收迁安县守兵及居民入永平城闻滦州已失遂执永平城中新降汉官巡抚白养粹知府张养初太仆寺卿陈王庭行人司崔及第主事白养元知县白珩掌印官陈清华王业宏陈元美参将罗墀都司髙攀桂等杀之乗夜弃永平城出冷口而还并令镇守遵化诸将亦弃城引众还事
　　闻
　　太宗御殿集贝勒大臣及众官
　　谕曰前出兵时毎备御下甲兵或二十人或十五人毁明国坚固边墙长驱直入防其坚城彼所号天下雄兵在在摧败及
　　天以遵化永平滦州迁安与我随令毎备御拨防军三名甲兵二十名驻守其地兵数较前更多特命贝勒阿敏硕托及众大臣为之统率乃因滦州被明兵攻破举
　　天所与之四城尽弃之率众遽归此皆贝勒不尽忠为国诸臣复各顾其私故至此耳乙巳
　　召大臣和硕图达尔汉固三泰喀克笃哩
　　谕曰前三次师还因行间劳苦凡有所获悉聴携去此畨将卒弃我所得之城杀我所养之民秖将财物载归徇私误国之咎难以寛宥尔等往察悉令入官寻以镇守遵化察哈喇范文程等突围全军而还所获之物悉免察出六月壬子
　　诏许永平退归士卒入城贝勒诸臣在十五里外讯癸
　　丑集众官
　　谕曰贝勒阿敏等以
　　天所与之城池土地弃之而归尔等往问之滦州陷于明人尔守城诸将全师而来耶镇守永平贝勒及诸将守城拒战而后失永平耶抑出城迎战不胜而来耶果尔则情犹可恕乃伊等未见敌兵未曽张弓发矢遽尔奔回且不能殿后全军致为明人所袭是以明之金银縀帛为贵而携之以我兵为贱而弃之也可往讯其故于是往讯还奏俱服罪甲寅集众官于庭逮系永平退归总兵官以下备御以上至
　　太宗念及士卒陷敌恻然泪下
　　谕曰明兵两三月间何遽如是之强耶岂彼有神术变化欤岂朕所付尔等之兵尚寡力不能支欤抑尔诸臣皆懦弱欤夫明国之兵尔等岂未见其伎俩耶朕以图尔格纳穆泰二人为能故用为帅谓战则必克谋则必朕实嘉赖今不死彼处而归何厚顔至此图尔格奏曰臣等曽力谏贝勒奈贝勒不从乃归耳汤古岱奏曰臣等诚为失计宜请死
　　太宗谕曰汝等不能全师而归陷于敌者敌人杀之至此者朕又杀之于朕为有益乎汝等纵谓敌势强盛而归何不收我士卒与之俱归彼士卒何辜忍令其呼天抢地以就死也朕言念及此实痛恻于心
　　谕毕犹感伤堕泪羣臣亦皆泣下
　　太宗复谕师还时有摧锋陷阵者察奏以阿尔津库尔禅觉善于滦州城内力战既出复能杀敌图赖阿山武拜邦素伊勒木夜入敌营击败敌兵
　　命释其防阿拜曽劝谏阿敏不从非其罪亦释之以镇守迁安两旗官曽击退敌兵镇守永平三旗禆将止聴从贝勒大臣驱使非能主其事者又巴笃礼彰什巴阿福尼爱通阿翁阿岱等曽往救滦州突围入城均释之其镇守滦州三旗大臣及镇守永平三旗大臣俱押赴所司聴勘乙卯诸贝勒大臣等厯数阿敏平日狂悖怨愤罪状昭著违背
　　上命怙恶不悛当明兵攻滦州阅三昼夜阿敏拥五旗行营兵及八旗防军坐守观望聴其城陷兵败既不亲援又不发重兵止遣一二百人往致力弱陷敌及滦州失守我兵走永平彼既不往迎又不待后军之至杀降顺官民置留戍军士不顾载财帛即日奔还不聴正言止与其子洪科泰及部下阿尔岱瑚什布锡琳额孟格徳尔得赫等私相定议毁壊基业丧失城池请诛之以彰国法
　　命从寛幽禁之夺所属户口俱给贝勒济尔哈朗仍留庄六园二及洪科泰庄二园一硕托当阿敏还军时徒流涕相劝不能力阻革爵夺所属止留一备御户口其器物俱免籍没随其兄【即岳托】行走汤古岱出滦州城时弃两旗兵前进以致军行遇伏陷敌者众革职任籍其家布尔吉不劝諌汤古岱革职夺所属户口纳穆泰在滦州值明兵攻本旗汛地不率诸将出击及至永平不劝諌阿敏又不能殿后全军革职籍其家巴布泰闻明兵逼城不出击敌革职图尔格拒敌不使逼城下且出城击走敌兵师旋复能殿后但不能力劝阿敏革一等总兵官职任永顺不劝阻阿敏反与商议速归革职任夺所属户口游击恩特微受礟焰称伤重离汛致敌兵前进陷城爱木布禄率先奔永平备御松鄂图避敌不战及出城遇敌复败走三人俱并革职籍其家鞭一百参将布山备御赫勒尼玛察不收集所管兵遁归俱革职备御朗什中伤甚轻规避离伍致敌穴地陷城革职鞭责托博辉之子达赉因父病代管旗务不劝阻阿敏罢任免罪先是阿敏尽杀永平迁安降顺官民以其妻子分给将士为奴至是
　　太宗谕曰朕留养官民已被屠戮何忍复令其妻子为奴耶于是籍孤子嫠妇编为户口给以房舍衣食俾无失
　　所
　　秋九月戊戌勗羣臣勤职
　　集八旗大臣
　　谕曰迩来将士等得无以干戈未息厉兵秣马从征劳瘁为苦抑知敌国侵陵讐怨所积义当征伐非彼实无罪而我好为争战倘我按兵不动岂能必彼之相安无事且盛暑严寒朕与诸贝勒亲歴行间岂所乐为亦出于不得已也大小臣工宜竭力奋勉无生厌怠之心抚恤士卒精勤职业俾黎庶耕桑乐业衣食丰饶共享太平岂不休哉是月喀喇沁部苏布地万丹等土黙特部岱
　　达尔汉阿浑索诺木等来朝
　　御殿设宴却所献驼马
　　赐鞍马甲胄貂皮狐裘银盆等物遣归
　　冬十月辛酉定编审壮丁例
　　凡老弱及年已近壮之防丁近沈阳者赴沈阳勘验近
　　东京者赴鞍山勘验或有隠匿壮丁者将壮丁入官本主及管领官并论罚知情者坐罪凡贝勒所属人户如丙寅年九月初一日以后取在外备御下人编入者俱令退还惟置买人口及新成丁者勿论凡贝勒家止许毎备御下四人供役有溢额者察出启知贝勒退还如贝勒不从即赴告法司或不赴告经本人告发旁人举首者与管旗之贝勒大臣各坐以应得之罪
　　十一月癸卯宴来归阿噜诸部长
　　先是阿噜伊苏特部为察哈尔林丹汗所侵掠其贝勒斋桑达尔汉噶尔玛伊勒登拜沁伊勒登等闻
　　太宗善养人民欲来归遣使抒诚
　　太宗许之至是集部众于锡喇穆抡河率台吉五十六人入朝又阿噜四子部诸贝勒来归率众至边境令台吉伊尔扎木苏赫墨尔根弼哩克翁辉布桑先至进驼马貂裘等物
　　太宗各遣贝勒迎之五里外先后
　　御殿受朝大宴之是月那堪泰路之呼尔哈人玛尔图等
　　携家属来归
　　命于宁古塔边地驻牧
　　十二月壬子宥从猎误射罪
　　先是十一月己卯
　　太宗行猎扎穆谷从臣谭泰阿哈尼堪蹑追射中之麅持
　　献
