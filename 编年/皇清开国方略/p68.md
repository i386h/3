<!-- { "loadSidebar": true } -->
　　峻命之不易用弼亿万禩丕丕基而首揭夫三代以下治乱循环统一天下之大势盖商周之兴也以藩侯唐宋之兴也以重臣汉与明虽崛起草莱而食毛践土之义则未有以易也故以得统之正归诸元代与我
　　大清
　　圣人大中至正之论义例綦严矣我
　　太祖髙皇帝之龙兴也以春秋复讐之义而成诗书救民伐暴之功自尼堪外兰伏诛诸部长望风慴伏奔走恐后萨尔浒一战
　　天讨申矣
　　王业成矣
　　太宗文皇帝嗣位以后版舆日拓民庶日蕃松山杏山之
　　师
　　武功与萨尔浒相埒然当夫
　　申谕边臣
　　予书明主惓惓于武不可黩民不可残成败利钝之不可
　　不计如天好生之心
　　两圣人先后同揆暨
　　世祖章皇帝扫除流寇光宅中原而天下本非明之所有矣于此见造邦启宇比诸即邰迁豳而人心
　　天命之归迟之久而自应三五之盛蔑以加焉且夫得统
　　之正自元而外莫与我
　　朝为比而我
　　朝继继承承之治尤岂元代所可并隆哉史称元太祖有深沉之略太宗有寛宏之量世祖统壹六合立纲陈纪贻谋深逺然传至成宗寖以陵替矣我
　　国家
　　列圣重光
　　徳威逺播垓埏所极讫乎无外西陲之役
　　皇上睿谋制胜扫穴犁庭于以继
　　圣祖仁皇帝亲征絶漠之勲于以成
　　世宗宪皇帝永靖边隅之策且金川底定我版图一若天地
　　祖宗特留此不世之丰功以待我
　　皇上之仔肩嗣受蒇绩奏成而逈非班书之录西域唐籍之纪北庭徒事曼词诩已也然则我
　　太祖
　　太宗以俄朶里城十三甲之遗东至海西至辽北自科尔沁之嫩江南及朝鲜国境凡使犬使鹿之邦黒貂黒狐之地莫不称臣纳贡因以奄有中原我
　　皇上仁育羣生义征不譓逾雪岭越沙迹取荒裔若庭户缚丑虏如圏牢北斗以北西蒙以西籍租税者二万里太学之碑格登之铭西师之诗开惑之论
　　圣谟洋洋与
　　大烈耿光并垂久逺要皆顺
　　天而动未尝少侈戎威而一本于慎守
　　神器绍闻衣徳之至意猗欤伟哉册府传信之钜观于是焉在书称思艰图易惧其艰之弗胜而艰者亦易矣诗陈旧邦新命纉其旧以弗改而新者日新矣【臣】等恭绎
　　皇上大中至正之论以仰窥
　　太祖
　　太宗累仁积徳之原思欲绘天赋海末由形似万一窃附于大雅之美依京三颂之歌清庙斯则欢忻舞蹈之忱所不能自已者尔臣阿桂【臣】梁国治【臣】和珅拜手稽首恭跋










