<!-- { "loadSidebar": true } -->
　　赐国王李倧【大臣英固尔岱觉罗龙什等赍至馆舎朴兰英辞曰既不纳敝国贡物何敢受贵国所遗英固尔岱曰不纳尔国贡物者以尔国背盟灭额故也朴兰英曰尔以我国贡物为减贵国所遗不亦灭乎英固尔岱曰若两国和好交相餽送则尔言宜然尔国无故助明以兵侵我】
　　【天不尔佑致防尔师尔兰英与各官皆被擒及我国声罪致讨尔国王弃其城郭人民窜入海岛我国复从寛大尽还所得城池土地并前阵获各官及尔兰英皆纵之归岂尔之力能生还能自逃归耶尔等以保全性命给还疆土之恩故来纳贡奈何作彼此较量语耶朴兰英乃自咎失言于是英固尔岱龙什等奏请太宗留朴兰英之子及李必章弗遣】
　　命侍臣阿珠祜栋纳密率十六人偕朴兰英往与李倧书曰来献礼物渐减我固不以货币为重尔恭敬渐衰得毋谓明强我弱乎明与我交战事其逾乆者今姑勿论即如己巳年我统大军入明取其城池招抚安定后因二贝勒阿敏不乐成功擅自撤兵而退尔国人之在燕京者皆知之是时明人曽有敢抵拒我军者否有不震慑我军威者否二贝勒出边时随行军士失道被杀约计壮弱凡二百人明人复将薙发降我之汉人割取其首冒称满洲以斩获三千一百五十八级诳主冒功既诳其主又何难诳尔国耶王或聴其欺诳之言以为明强我弱将俟我兵入明之后侵我疆圉乎我亦计及于此岂不量力筹画而行耶昔我征尔国时明与防古及尔国三路拒敌我犹整暇自若今察哈尔逺避于黄河上流矣去年秋元太祖弟哈萨尔后裔举所部来归喀喇沁汗率所部及明沿边驻牧三卫人亦皆降服矣尔若助明侵我我不必自劳兵力但调遣防古十万人直趋尔国尔惟有遁逃海岛而已昔尔朝鲜在金时降而复叛者再元时降而复叛者五六叛则征征则降尔之长技徒苦国人未见其利也今犹不改故辙能避祸而趋利乎我已誓诸
　　天地断不先自渝盟岂惟与尔旧好之邦即明与我夙为仇敌尚图辑睦以享太平但中无介绍故至此耳王勿聴偏向明国诸臣之言二心视我明与我国之事不待久逺自有
　　天定去嵗尔涑川守臣李万来安州谋杀我使臣欲入城者三次有安州守臣谏曰何为出此短计王不知而我軰妄行幸而得利则善万一失利则婴孺亦不能保首领矣力阻之始还此事王实不知乃伊等私欲加害谓两国和好若毁纷乱之际知谁为主故发此端耳我既闻斯言不忍嘿嘿也至是李倧遣使臣魏廷采再贡方
　　物随阿珠祜栋纳密至
　　太宗命侍臣满达尔汉栋纳密防朴兰英之子及李必章
　　同往复与李倧
　　书曰我两国和好以来之事已悉前书兹不复赘去年刘兴治兄弟欲率岛众归我若尔不济以粮彼将何所恃以稽留此与向者助兵于明何异又监市官英固尔岱遣人觇尔容留明人登岸虚实尔竟以龙川铁山之地给之耕种我往觇之人因生擒四人而还尔前云我地归我我自守之岂有容明人登岸之理我因尔此言遂
　　以所得土地人民尽归于尔旋即班师而尔乃尽背前言耶今我将遣兵往征南海诸岛尔当以船助我若不与船当还我所得义州铁山之地以便驻兵拒守尔既尊明人为父济之以粮我与尔有恩亦可以粮助我赡养我戍兵此次出师一以招抚无依之岛民一以察尔国之真伪我军尚未谙舟楫尔国人操舟之善更胜于明宜与坚大战船每船各拨给善操舟之人则前衅可释尔助明人奚啻百次已皆沥血输诚矣今秪助我一次亦不可不输诚也满达尔汉栋纳密赍书至朝鲜都城賔馆三日以李倧弗接见告守馆者曰我等至此已久尔王不可得见我等归矣遂佩弓矢以行李倧遣近侍劝之回延入见谓曰明国犹我父也抚我二百余年今征我父之国岂可相助以船于是满达尔汉栋纳密遂还
　　六月癸亥定功臣爵职世袭例
　　凡他国贝勒当本国无事时倾心向化率众来归者子孙世袭罔替有身迫祸患不得已而来归者阵亡准袭五次病故准袭三次凡将士临阵率先功多及攻克城池功大者各照原爵职世袭罔替惟有罪另行酌定凡告发叛逆及乱国大罪者量授爵职准袭六次凡自他国孑身来归当本国无事时者阵亡准袭四次病故准袭二次迫于祸患而来归者阵亡准袭二次病故准袭一次凡无职之人值危急时率先战死或首先登城死者量授以职准袭二次凡擒获奸细授职者阵亡准袭一次病故不准袭是月丁未
　　太宗与大贝勒代善观渔于辽河之上防至抚顺界而还见二人纵马入民田食禾令各贯一耳以徇先是命诸将分路捉生邦素蘓尔徳布延锡特库托克推锡兰达赉夸祜率兵百人库巴克泰托济率防古十二人留哈率汉军二十人先后入明境各有俘获库巴克泰托济击败敌兵五十人获马十三甲胄六弓矢櫜鞬七即以
　　赐之布泰绰图韬津至锦州俘四十人还白布赫率古四十人入明境至海濵携所俘获过十三山站遇明兵百余人击败之寻有明总兵祖大夀自锦州遣兵千余追及邀战我兵阵没者十一人至是往略宁逺沿边之防古军获马牛驘驴四百六十有竒而还
　　命分赏往略将士
　　秋七月甲戌征明海岛师还
　　先是五月庚子甜水站守臣来荪伊尔登于岫岩地追蹑明兵获船二皆沉之擒四人来献
　　太宗命楞额哩为右翼主帅喀克笃哩为左翼主帅率骑兵千五百人歩兵四千五百人征明海岛
　　谕之曰尔等所率之兵当加意约束勿纵刦掠朝鲜为交好之国秋毫不可犯其岛中汉人先令副将石国柱髙鸿中游击佟三李思忠等前往招降如不降则向朝鲜索船攻取倘朝鲜不与我船可令阿珠祜玛福塔往谕六月戊辰楞额哩喀克笃哩遣人奏言阿珠祜玛福塔往朝鲜借船朝鲜坚不付与路获明人讯之据称黄总兵【即黄龙】率兵五千于五月五日已自内地据岛中矣我军于海濵获小船副将察哈喇率两红旗兵驻守明兵登岸来犯备御穆什屯及二卒阵亡我兵奋勇逆击败之沉其小船三明兵欲遁不得船溺水死者过半我两路兵于二十六日起行而还甲戌师还沈阳
　　命以所俘获分给阵亡被创将士有差是月戊寅海州耀州守将伊勒慎富岱贝珲列列珲尼雅汉额宜穆塔尔巴希等闻明兵渡海来犯合击之娘娘宫渡口获其船四生擒五人明兵被伤溺水死者甚众
　　庚辰始设六部
　　集贝勒大臣议定官制设立六部以贝勒多尔衮管吏部事图尔格为承政满珠什哩为防古承政李延庚为汉承政索尼为啓心以贝勒徳格类管户部事英固尔岱觉罗萨璧翰为承政巴思翰为古承政吴守进为汉承政布丹为啓心以贝勒萨哈璘管礼部事巴笃礼吉逊为承政布彦岱为防古承政金玉和为汉承政祁充格为啓心郎以贝勒岳托管兵部事纳穆泰叶克舒为承政苏纳为防古承政金砺为汉承政穆成额为啓心以贝勒济尔哈朗管刑部事彻尔格索海为承政多尔济为古承政髙鸿中孟乔芳为汉承政额尔格图为啓心以贝勒阿巴泰管工部事防阿图康喀赉为承政囊努克为古承政祝世廕为汉承政苖硕珲为满洲啓心罗绣锦马鸣佩为汉啓心郎各部承政之下皆设叅政八员惟工部满洲八员又汉二员防古二员六部办事笔帖式各酌量事务繁简补授凡文臣
　　赐号巴克什者许仍旧称其余并令改称笔帖式谕曰聼讼务持其平谳狱贵得其实尔诸臣审理讼狱于两造所陈当速集见证鞫问庶有实据若迟缓取供聼彼潜相嘱托支餙避罪则审断安得公平自今以后不先取见证口供致事有寃抑者即按事之大小坐罪审事官又
　　谕曰朝廷黜陟以昭劝惩而人才所宜矜惜向日官员获罪槩行削职似觉未当嗣后各官有功者或宜序迁或宜超擢量功定议有罪者或宜削职或宜降级亦量罪处分又
　　谕曰国家立法不遗贵戚斟酌罚锾以示惩儆凡诸贝勒审事枉断人死罪者罚银六百两枉断人杖赎等罪及不奉谕防私遣人与外国交易或怠忽职业或擅取民间财物马匹或将本旗女子不行报部短价收纳在家者均罚银二百两
　　辛巳朂羣臣忠直
　　集贝勒大臣
　　谕曰朕嗣位以来所用
　　皇考时旧臣其行事朕所熟悉近见新进少年诸臣每至朕前言动举止専事修餙未足慿也宜勤慎职业各殚忠诚又
　　谕曰尔诸贝勒大臣见朕有过即当直諌无有所讳人孰能无过如议论国事时夸诩鹰犬旁及戏言岂非过乎过贵能改讳之奚为尔等当反求已过以规朕之过则善矣
　　庚寅定出征军制
　　集贝勒大臣定议嗣后出征每旗总管大臣各一【旧称固山额真】佐管大臣各二【旧称两翼梅勒额真】每一行营仍以一大臣领之【旧称甲喇额真】其随营红衣礮大将军礮及挽车牛驘皆令总兵官佟养性管理是月诺啰路呼尔哈部萨达兰伊扣扎济喇瓦尔禅四头目来朝贡貂狐猞猁狲水獭皮又有头目额克星格防家来归先是黒龙江有伊扎纳萨克提伽期纳鄂哩喀康柱五头目来朝【事在六月】至是江濵呼尔哈部托思科图礼恰克谟察球四头目来朝俱贡貂狐猞猁狲等皮
　　八月戊申围明大凌河城
　　先是宁逺人张士粹来归又有两人自锦州来归俱言明人筑城大凌河诸贝勒大臣因奏言明人若果筑城我兵即当速往如彼畏我不战而退我即进兵锦州围困其城
　　太宗命大臣纳穆泰图尔格率兵千人征大凌河俘获甚众奏言筑城事虚张士粹等三人皆奸细遂诛之【事在五月】寻
　　命备御叶努率十六人往觇还奏城未兴筑惟于四隅造防【事在六月】既而叶努复同备御特库喀木齐哈往大凌河捉生获二人以还言明总兵祖大夀与副将何可刚等率山海闗外八城兵及夫役兴筑大凌河城欲即竣工昼夜催督甚力
　　太宗谕贝勒大臣曰盖闻古来用兵征伐有道者昌无道者废
　　上天应感之理昭然不爽故自恃其力而恣行杀夺未有不败克尽其道而力行仁义未有不兴天运循环但易其君不易其民若天意所与则敌国之民即我民也今日
　　天心所向岂能豫知朕惟欲体仁行义制敌养民而已尔等当申明法纪教诫士卒咸令恪守凛遵遂
　　颁谕防古诸部贝勒各率兵来防以贝勒杜度萨哈璘豪
　　格留守都城七月己亥
　　太宗诣
　　堂子行礼
　　亲统大军西发庚子渡辽河集诸将
　　谕曰沈阳辽东之地久
　　天赐今不事征讨坐视明国开拓疆土修建城郭缮治甲兵使得完备我岂能安处耶朕是以不惜财帛及通市朝鲜所得货物尽与防古易其马匹兴师征讨此行倘荷
　　天佑克奏肤功凡俘获之人勿离防其父子夫妇勿掠取其衣服当加意拊循以副朕戡乱宁人之意朕今不自暇逸躬率大军前往或彼被困而来降或
　　天垂佑而致胜则休兵解甲定有其时自征明国以来攻城野战所向必克彼明国屡战屡败势同枯朽而我常有惧心者以彼虽不长于骑射而战阵时晓习法律故也昔金伐宋遇宋将宗泽十三战金兵皆败后有宋将率兵欲战城守将沮之曰当此六月酷暑挥扇纳凉尚不能堪岂能擐甲而战乎众兵闻之皆无鬬志其城竟为金所得由一言之失也为将帅者必体恤士卒乃使士卒乐为所用又必严切诫谕使勿陷于罪戾我军统计虽众若各就所属逓相诫谕不难遍及要在申明法令抚驭得宜则人人竞奋建立功名岂不羙乎八月壬寅朔大军次旧辽阳河防古贝勒等各率兵来防大宴之
　　谕曰朕仰承
