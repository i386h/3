<!-- { "loadSidebar": true } -->
　　一百年地裂【笺按开元占经曰尚书説曰黄帝将亡则土裂张衡上书曰土裂者威分】帝陟【笺按张华杂説曰黄帝治天下百年而死大戴礼宰我问孔子曰荣伊言黄帝三百年请问黄帝何人也何以至三百年曰生而人得其利百年死而人畏其神百年亡而人用其敎百年汉地理志上郡阳周桥山在南有黄帝冢武帝纪北廵朔方还祭黄帝冢桥山上曰吾闻黄帝不死今有冡何也或对曰黄帝已僊上天羣臣葬其衣冠郊祀志黄帝得寳鼎冕侯问于鬼臾区对曰黄帝得寳鼎神策是嵗己酉朔旦冬至得天之纪终而复始于是黄帝迎日推防后率二十嵗得朔旦冬至凡二十推三百八十年黄帝僊登于天史记封禅书公玉带曰黄帝时虽封泰山然风后封臣岐伯令黄帝东封泰山禅凡山合符然后不死焉今竹书纪年仍书帝陟则黄帝亦何尝不死也】
　　帝王之崩皆曰陟书称新陟王谓新崩也【笺按韩子曰竹书纪年帝王之没皆曰陟陟升也谓升天也尚书康王之诰惟新陟王蔡曰陟升遐也成王初崩未葬未諡故曰新陟王】帝以土徳王应地裂而陟葬群臣有左彻者感思帝徳取衣冠几杖而庙飨之【笺按张华史补曰黄帝登僊其臣左彻者削木象黄帝帅诸侯以朝之七年不还左彻乃立颛顼左彻亦僊去也据此则颛顼前黄帝后中间不得有少昊或谓少昊居西方不在帝位故纪年不载也】
　　诸侯大夫嵗时朝焉【笺按史记曰黄帝置左右大监以监万国汉郊祀志黄帝万诸侯神灵之封七千世纪曰黄帝时徴诸侯使力牧神黄直讨蚩尤氏擒之于涿鹿之野周书黄帝时有诸侯夙沙氏管子黄帝得六相而天地治神明至蚩尤明乎天道故使为当时太常察乎地利故使为廪者奢龙辨乎东方故使为工师祝融辨乎南方故使为司徒大封辨乎西方故使为司马后土辨乎北方故使为李陶潜羣辅录黄帝七辅风后受金法天老受天箓五圣受道级知命受纠俗窥纪受变复地典受州络力牧受淮斥庄子曰黄帝将见大隗于具茨之山方明为御昌防参乗于襄城之野七圣皆迷傅子曰黄帝以风后配上台后土配中台五圣配下台故后世以三公为三台世本黄帝之臣臣胲作服牛相土作驾马雍父作杵臼于则作屝履世本注黄帝始立史官苍颉沮诵居其职七畧孔甲黄帝之史也吕氏春秋大挠作甲子咸如作虏首羲和作占日常仪作占月后益作占嵗髙元作室虞姁作舟赤冀作臼乘雅作驾史皇作图巫彭作医巫咸作筮伶伦造律吕荣复铸十二钟淮南子曰黄帝治天下而力牧泰山稽辅之刘氏歴正问曰黄帝为葢天或曰命容成为之史记黄帝命风后力牧常先大鸿以治民天文志黄帝始受河圗鬭苞授规日月星辰之象蔡邕礼志黄帝使岐伯作军乐凯歌虞喜志林黄帝命风后作指南车五帝外纪黄帝命大容作咸池之乐命共鼓化狐刳木为舟命邑夷法斗周旋作大辂命俞跗岐伯雷公察明堂究息脉巫彭桐君处方饵命首作算数命伶伦造律吕命封为陶正赤将为木正此皆黄帝时诸侯大夫所可考见者】
　　约按帝挚少昊氏【笺按帝王世纪曰少昊名挚字青阳姬姓也宗师太昊之道故曰少昊】母曰女节见星如虹下流华渚【笺按即华胥之渚在蓝田县】既而梦接意感生少昊【笺按易纬河图曰女节生白帝朱宣宋均曰朱宣少昊字也是女节乃少昊母而五帝外纪曰少昊金天氏名挚己姓黄帝之子元嚣也母曰嫘祖感大星如虹下流华渚之祥而生帝以姬姓为己姓以女节为嫘祖是皆外纪之误也】
　　登帝位【笺按昭十七年郯子曰我髙祖少皥挚之立也二十九年蔡墨曰少昊有四叔曰重曰脩曰该曰熙实能金木及水世不失职遂济穷桑杜注穷桑少皥之号也贾逵曰处穷桑以登为帝葢未为帝居鲁北既为帝居鲁刘公干鲁都赋曰昔大庭氏肇建厥居少昊受命亦都兹焉前史疑问曰同一少昊元年也而世史以为癸卯薛史以为丁未何也是皆为少昊登帝位之证也】或曰名清不居帝位【笺按国语晋司空季子曰凡黄帝之子二十五宗其得姓者十四人为十二姓姬酉祁己滕葴任荀僖姞儇依是也惟青阳与苍林同于黄帝故皆为姬姓韦昭曰青阳金天帝少昊也皇甫谧曰少昊字青阳据汉律歴志引考徳曰少昊曰清清者黄帝之子清阳也是其子孙名挚立魏曹植少昊赞曰祖自轩辕青阳之裔则少昊乃清阳之子非清阳即少昊也五帝本纪曰清阳降居江水地理志曰安阳古江国括地志安阳故城在豫州新恩县西南八十里则清阳非少昊而亦不居帝位矣】帅鸟师居西方【笺按左少昊挚之立也凤鸟适至故纪于鸟为鸟师又按逺游章句曰西皇者少昊所居西海之濵山海经东海之外大壑少昊之国然则少昊以金徳王故曰金天氏亦曰西皇非必定居西方之谓也】以鸟纪官【笺按左少昊之立鳯鸟适至故纪于鸟鳯鸟氏歴正也元鸟氏司分者也伯赵氏司至者也青鸟氏司啓者也丹鸟氏司闭者也祝鸠氏司徒也鵈鸠氏司马也鸤鸠氏司空也鷞鸠氏司防也鹘鸠氏司事也五鸠鸠民者也五雉为五工正利器用正度量夷民者也九扈为九农正扈民无淫者也又按皇甫谧曰少昊之乐曰九渊一作大渊汉志曰少昊金天氏周其乐故易不载序于行序于行者以伏羲木神农火黄帝土少昊金颛顼水易虽不载犹得序于五行之次者此也故纪年不纪少昊而沈约补之要以少昊衰而九黎乱徳民神杂揉易及纪年不载有由也已上凡低一字者皆沈约附注乃附注之外而又间有约按者非旧闻而自为立説者也】
　　帝颛顼髙阳氏【笺按家语孔子曰帝颛顼者黄帝之孙昌意之子也宋曰颛顼名髙阳有天下之号也郡县志曰髙阳故城在汴州雍邱县西南二十九里髙阳佐少昊有功受封此邑一綂志髙阳城在开封府杞县西二十九里是也外纪曰颛顼自穷桑徙帝丘于周为卫春秋曰卫颛顼之墟也谓之帝丘今东郡濮阳是也地理通释曰颛顼都卫为帝丘后徙髙阳称高阳氏一綂志髙阳城在保定府城东南七十里城周回九里相颛顼所筑又有颛顼城在河间府任丘县废郑州东北邢子颙三郡记云颛顼所造是始封时高阳在杞县既有天下亦有髙阳在保定及任丘凡三也】
　　母曰女枢见瑶光之星贯月如虹感已于幽房之宫生颛顼于若水【笺按星曰北斗第七星曰瑶光诗含神雾曰瑶光如蜺贯月正白感女枢生颛顼蜀国春秋曰昌意娶蜀山氏女曰景生干荒干荒娶蜀山氏女曰枢是为阿女所谓淖子也生颛顼】首戴干戈【笺按风俗通曰颛顼戴干是谓清明节移度葢象招揺】有圣徳生十年而佐少昊二十而登帝位【笺按水经注曰颛顼二十登帝位承少昊金官之政以水徳膺歴矣】
　　元年帝即位居濮【笺按前史疑问曰同一颛顼元年也而世史以为丁未薛史以为辛未何也今竹书不言无从考也汉志东都濮阳故帝邱许敬宗曰以颛顼所居故谓之帝邱】
　　十三年初作歴象【笺按晋志董巴议曰伏羲始造八卦作三画以象二十四气黄帝因之初作调歴颛顼以今之孟春正月朔旦立春五星防于天歴营室也氷冻始泮蛰虫始鸡始三号天曰作时地曰作昌人曰作乐鸟兽万物莫不应和故颛顼为歴宗也刘氏歴正问曰颛顼造浑天宋书礼志曰髙阳有虞有周皆以十一月为正唐志日度议曰颛顼歴上元甲寅辰初合朔立春七曜皆值艮维之首葢重黎受职于颛顼九黎乱徳二官咸废帝尧复其子孙命掌天地四时以及虞夏故本其所由生命曰颛顼其实夏厯也殷厯更以十一月甲子合朔冬至为上元周人因之距羲和千祀昏明中星辄差半次夏时值月节皆当十有二中故因循夏令其后吕不韦得之以为秦法更攷中星断取近距以乙夘嵗正月己巳合朔立春为上元洪范曰歴始于颛顼上元太始阏逢摄提格之嵗毕陬之月朔日己巳立春日月俱在营室五度是也秦颛顼歴元起乙卯汉太初歴元起丁丑推而上之皆不值甲寅犹以日月五纬复得上元本星度故命曰阏逢摄提格之嵗而实非甲寅】
　　二十一年作承云之乐【笺按吕氏春秋曰颛顼为帝惟天之合正风乃行其音若熙熙凄凄锵锵帝颛顼好其音乃令飞龙作以效八风之音命之曰承云楚辞逺游曰张咸池奏承云兮王逸注曰承云即云门黄帝乐也又张湛注列子承云黄帝乐淮南子有虞氏其乐咸池承云九招时竹书未出皆未知承云颛顼乐也】
　　三十年帝产伯鲧【笺按世本黄帝生昌意昌意生颛顼颛顼生鲧李石续博物志曰黄帝产昌意歴颛帝穷蝉敬康勾芒蟜牛瞽瞍而后及舜则颛帝后凡六世其云颛帝产鲧鲧产文命是为禹则颛顼只二世恐无是理矣大抵古人本其所自出皆谓之产如髙阳氏有才子八人苍舒隤敳梼戭大临厐降庭坚仲容叔达皆以为颛顼产也乃颛顼在位七十八年此八人者已数十嵗矣后髙辛在位六十三年挚在位九年尧在位七十三年舜始受终于文祖举而用之谓之八凯则以数十嵗之人用之于一百四十五年之后以为皆颛顼所产之子有是理乎惟汉律歴志引帝系曰颛顼五代而生鲧鲧生禹庶几为得其实山海经东海之外大壑少昊孺帝颛顼于此弃其琴瑟罗泌路史曰颛顼娶邹屠氏生八子一曰苍舒即孺帝陈一中冠编曰孺帝高阳氏元子骆明颛顼三十载帝元子孺帝产骆明居天穆之阳皆以山海经有黄帝生骆明骆明生白马白马是为鲧以为孺帝即骆明又疑为苍舒皆谬説也以愚论之经所谓孺帝即颛顼也葢颛顼生有圣徳十年而佐少昊故有孺子之称又十年而登帝位谓之孺帝犹后世之称孺子王也经以其嗣少昊登帝位以臣代君故以少昊孺帝颛顼连言之若以孺帝为颛顼元子经何以不曰颛顼孺帝乃曰孺帝颛顼乎经称骆明生白马白马之后为鲧与帝系颛顼五代生鲧之説约畧相似为可据也】
　　居天穆之阳【笺按山海经天穆之野髙二千仭郭璞曰竹书纪年颛顼产伯鲧是维若阳正谓此也】
　　七十八年帝陟【笺按昭八年传史赵曰陈颛顼之虚也嵗在鹑火是以卒灭陈将如之帝王世纪曰颛顼平九黎之乱以水事纪官南正重司天以属神北正黎司地以属民于是民神不杂万物有序颛顼在位七十八年年九十八嵗嵗在鹑火而崩皇览冢墓记颛顼陵在濮阳县顿邱门外广阳里中山海经曰汉水出鲋嵎之山帝颛顼葬于阳九嫔葬于隂郭璞曰书云嶓冢导漾东流为汉胡朏明禹贡锥指曰按尚书嶓冢导漾东流为汉山海经所谓汉出鲋嵎山也殊不审经云汉出鲋嵎汉乃濮譌水经注曰秦始皇置东郡治濮阳濮水迳其南故曰濮阳也斯葢濮水出鲋嵎之山十道志曰鲋嵎山即广阳山之异名也是矣汉濮字近因致斯譌郭璞注山海妄为之説而胡氏据以释经误矣山海经又曰嶓冢之山汉水出焉而南流注于沔注曰嶓冢在武都氐道县南何由在濮阳乎】
　　术器作乱辛侯灭之【笺按器亦作嚣山海经祝融降处江水生共工蛙萤子曰祝融为炎帝裔黄帝之司徒也居江水生共工共工生术嚣及勾龙术嚣袭共工号在颛顼时作乱辛侯灭之以其弟勾龙为后土汲冡语子产曰昔共工之卿曰浮游既败于颛顼自沉淮渊所谓共工即术器以术器袭共工之号也】
