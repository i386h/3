<!-- { "loadSidebar": true } -->
　　士英当国，畏东林倚左良玉为难，谩语修好而阴忌之；良玉不自安，属承天守佯太监何志孔、巡按御史黄澍入贺，阴伺朝廷动静。澍挟良玉势，当陛见，面数士英奸贪不法；且言尝受张献忠伪官周文江（麻城人）重贿，为题授参将：罪当斩。志孔亦论士英罔上行私诸罪；司礼太监韩赞周叱志孔退。士英跪乞处分；澍举笏直击背曰：『愿与奸臣同死』！士英大号呼。赞周即执志孔候命。时有内谕赞周，欲令士英避位。士英佯引疾请罢，而赂福邸旧奄田成、张执中等泣诉曰：『上非马公，不得立！逐马公，天下将议上背恩矣。且马公去，谁念上者』？明日，即慰留士英。士英亦畏良玉，请释志孔而命澍速还湖广。未几，复以他事，夺澍官（故都督掌锦衣卫刘侨者尝遣戍，由周文江贿张献忠，受伪命，为锦衣指挥使。及良玉复蕲黄，侨削发逃去；澍持之急。而士英纳侨贿，令讦澍；遂复侨官，削澍职）。寻以朱盛浓（楚府中尉）言逮澍，良玉留澍不遣（良玉令部将群哗，欲下南京索饷，因保救澍；袁继咸亦为上疏，代澍中理）；士英不得已，乃免逮，澍遂匿良玉军中。良玉与士英由此有隙。

　　〔眉批〕黄澍倚良玉而斥士英，虽不得为敢言，亦足褫老奸之魄！福王闻言意动，欲令避位；未始非一隙之明，可冀挽回万一。无如士英素稔其柔懦，不能割断自如；而旧奄又乐其表里为奸，遂挟「背恩」为泣留之计。国事至此，宦寺与阁臣把持朝局，尚牢不可破；谁为乱阶！「易」曰：『履霜坚冰至，非一朝一夕之故』。其能无太息痛恨于贻谋之不善耶！

　　明封福府千户常应俊为襄卫伯。

　　应俊本革工；福王值寇出亡时，应俊尝负行，以免于难。王初立，即授左都督；至是，封襄卫伯，世袭。太监韩赞周、卢九德及福府内臣屈尚忠、田成、张执中等亦以翊戴功，各荫其弟、侄有差。

　　明命鲁王以海（鲁荒王檀之九世孙）居处州。

　　时山东残破，以海弃藩南奔，泊舟京口；命暂驻处州（明年南京破，兵部尚书张国维等迎以海居于绍兴，号「鲁监国」。顺治三年六月，大兵克绍兴，以海遁入海，国维及礼部尚书余煌侍郎陈函辉等皆死。六年，吏部尚书张肯堂复迎以海居舟山。八年，大兵袭舟山，以海复航海，肯堂自经死。郑成功奉以海居金门，礼待颇恭；既而懈，以海不能平；将往南澳，成功使人沈之海中——时顺治十一年也——余煌字武贞，会稽人；陈函辉字木叔，临海人；张肯堂字载宁，松江华亭人；郑成功，芝龙子。南澳，在广东潮州府饶平县东南海中；中有三澳，延袤三百里，为闽、粤门户，今设南澳镇总兵驻此。按张国维谥「忠敏」、张肯堂谥「忠诚」，俱本朝赐）。

　　秋七月，明遣兵部侍郎左懋第等求成于我大清。

　　我大清兵连破李自成，河北郡县亦相继归附。时议遣使通好，而难其人；懋第母陈殁于燕，欲因是返j匶葬，请行。乃拜懋第兵部右侍郎兼右佥都御史，与左都督陈洪范、太仆少卿马绍愉偕；而令懋第经理河北、联络关东诸军务。马绍愉者，故兵部郎官也；尝为陈新甲通使。新甲既诛，绍愉以督战致衄，为懋第劾罢。及是，绍愉已起官郎中，乃进为少卿，副懋第。懋第请罢绍愉勿遣（略言：『臣此行致祭先帝后梓宫，访东宫、二王踪迹；臣既充使，势不能兼理封疆。且绍愉，臣所劾罢，不当复与臣共事。必用臣经理，则乞命洪范同绍愉出使，而假臣一旅，偕山东抚臣收抬山东以待，不敢复言北行；如用臣与洪范北行，则去臣经理、但衔命而往，而勿遣绍愉』）；阁部议止绍愉，改遣原任蓟督王永吉（高邮州人），命仍遵前谕。懋第濒行言：『臣此行死生未卜，请以辞阙之身效一言。愿陛下以先帝仇耻为心，瞻高皇之弓剑，则思成祖、列祖之陵寝何存！抚江上之残黎，则念河北、山东之赤子谁恤！更望时时整顿士马，必能渡河而战，始能扼河而守；必能扼河而守，始能画江而安』。众韪其言。时令赍白金十万两、币帛数万匹，以兵三千人护行；命王永吉（时以永吉总督山东军务）暂驻河上料理战守，侯北使回（时史可法锐意进兵河南，以懋第等方行，兵不宜继进；谕止之）。

　　懋第等以十月朔至张家湾，我大清令以百人从行入都，馆之鸿胪寺。懋第请祭告诸陵及崇祯帝，不许；乃陈太牢旅所，哭而奠之。旋以是月二十八日，遣还出都。陈洪范于途次陈密启，请身往江南招诸将刘泽清等降附，而留懋第等勿遣。于是自沧州追还懋第，改馆太医院，而纵洪范南归（至明年五月，南京破，懋第闻之恸哭。其从弟懋泰先为吏部郎降贼后归我大清，授官矣；来谒，懋第曰：『此非吾弟也』！叱出之。寻与从行兵部司务陈用极、游击王一斌、都司张良佐、刘统、王廷佐俱死之；惟马绍愉降——按左懋第，本朝赐谥「忠贞」）。

　　李自成遁归西安。

　　初，自成西走；至定州，我大清兵追败之，斩贼党谷可成。自成西走真定，益悉众迎战；大兵复击之，贼不能支，渐却。自成中流矢，创甚；西踰故关入山西。会大兵东返，自成乃得鸠合溃散，走平阳。以谗，杀其党李岩（岩故劝自成以不杀收人心；及陷京师，保护懿安皇后，令自尽；又独于士大夫无所拷掠：牛金星等大忌之。定州之败，河南州县多杀伪官自保，岩请率兵往；金星阴告自成曰：『岩雄武有大略，非能久下人者。河南，岩故乡；假以大兵，必不可制』。因谮其欲反。自成令金星与岩饮，杀之），贼众俱解体。至是，自成复遁归西安，遣别贼陷汉中，降总兵赵光远；进略保宁，张献忠以兵拒之，乃还（自成既屡败，益强狠自用，伪尚书张第元、耿始然皆以小忤死。制铜镆，官吏坐赇，即镆斩。民盗一鸡者，死；西人大詟惧——张第元，汾阳人；耿始然，猗氏人）。

　　明以张有誉（江阴人）为户部尚书。

　　内批：『特用户部侍郎张有誉为尚书』；高弘图封还力谏，不听。盖有誉素有清望，马士英欲借以开传升幸门，为阮大铖地也（未几，又以张捷为吏部侍郎。捷因荐「逆案」吕纯如得罪公论，士英方欲用大铖，故亦以中旨起之）。

　　明释高墙罪宗为庶人。

　　前，唐王聿键等三百余人俱释为庶人；礼臣请复聿键王爵，不许。寻命徙居广西平乐府（明年南京破，聿键方行次杭州，遇总兵郑鸿逵、户部主事苏观生，奉之入闽。总兵郑芝龙、巡抚都御吏张肯堂与礼部尚书黄道周等定议，奉聿键监国。闰六月，遂自立于福州，号「隆武」；改福州为天兴府，进芝龙、鸿逵为侯，观生、道周俱大学士，余拜官有差。时权在郑氏，聿键不能有所为；屡促芝龙出兵，以饷绌辞，竟不行。道周请自往江西图恢复，以七月启行，由广信出衢州；进至婺源，遇大清兵战败，执至江宁不屈死。于是侍郎杨廷麟等请聿键出江右、总督何腾蛟请出湖南；原任知州金堡言腾蛟可恃、芝龙不可恃，宜弃闽就楚。聿键从之。十二月，自福州起行，至建宁；明年二月，至延平。六月，大清兵克绍兴，闽中大震；郑芝龙航海去，仙霞岭空无一人。七月，大兵抵闽关，守浦城御史郑为虹、给事中黄大鹏、延平知府王士和死焉；进克兴化，副使知府事刘永祚仰药死。八月，聿键出走；数日方至汀州。大兵继至，从官奔散，与妃曾氏俱就执；妃至九泷投于水，聿键死于福州。给事中熊纬、尚书曹学佺、通政使马思礼等俱死：时顺治三年也——苏观生字宇霖，东莞人；金堡，仁和人。仙霞岭，在浙江衢州府江山县南、福建建宁府浦城县北；即古泉山之岭，为浙、闽通衢。郑为虹字天玉，江都人；黄大鹏字文若，建阳人；王士和字万育，金溪人；刘永祚字叔远，武进人。九泷即九泷滩，在清流县南，险峻为七闽最。熊纬字文江，南昌人；曹学佺字能始，侯官人。按黄道周，本朝赐谥「忠端」）。

　　八月，明设厅卫缉事官；寻罢之。

　　刑科给事中袁彭年（公安人）疏言：『厂卫之盛衰，关世运之治乱；不可不革』。命责以狂悖沽名，谪浙江按察司照磨。苏松巡抚祁彪佳亦上疏极论其弊，大学士姜曰广拟俞旨；群奄共挠之。曰广曰：『缉事不除，宗社且不可知，何厂卫之有』！乃改命五城御史体访，而罢缉事官不设。

　　张献忠陷成都，明蜀王至澍（蜀献王椿九世孙）及巡抚都御史龙文光（雒容人）、巡按御史刘之勃等死之。

　　初，成都闻贼急，蜀王至澍谋迁于滇；刘之勃持不可，内江王至沂与之力争。王将行，而守门卒汹汹乱，辎重有被掠者；事遂寝。已而新抚龙文光（是年春，庄烈帝命文光代陈士奇）、总兵刘佳引率兵三千从川北来谋设守，诸王大姓逸去者半（华阳知县沈云祚谒蜀王，陈守御策；不听。闻太平王至渌贤，往说之曰：『成都危在旦夕，而王府货财山积，不及今募士杀贼，疆场沦丧，谁为王守』？至渌言于王，亦不听——沈云祚字子凌，太仓人）。至是，贼逼成都，文光等分陴拒守，佳引出战而败。贼穴城，实以火药；又刳大木长数丈者合之，缠以帛，贮药向城楼。之勃厉众奋击，贼却二、三里；皆喜，以为将去也。初九日黎明，火发，北楼陷，木石飞蔽天；守陴者皆散，贼遂入城。蜀王率妃妾自沈于井，之勃、文光等皆被执。贼以之勃同乡，欲用之；之勃大骂，贼攒箭射杀之。复尽驱文武将吏及军民男妇于东门之外，将戮之；忽有龙尾下垂，贼以为瑞，遂停刑。文光、佳引卒不屈死（文光见杀于濯锦桥，佳引自投于浣花溪），副将张继孟（字伯功，扶风人）、陈其赤（字石文、崇仁人）、佥事刘士斗（字瞻甫，南海人）、张孔教（字鲁生，会稽人）、蜀府左长史郑安民（浙江人）、成都同知方尧相（字绍虞，黄冈人）、华阳知县沈云祚等皆死之（士斗被执，见刘之勃与张献忠语，大呼曰：『此贼也，公不可少屈』！献忠怒，命摔以上；士斗返顾，语如前；遂阖门被杀。其赤投百花潭死，尧相死于万里桥下。贼幽云祚于大慈寺，遣其党馈食，以刃胁降，不从；遇害。后献忠复欲用诸人备百官，继孟等不为屈；遂并见杀）。

　　明南京修兴宁宫慈禧殿。

