<!-- { "loadSidebar": true } -->
　　孙可望既移驻贵阳，议移由榔自近，挟以作威；其将掌塘报者曹延生惎由榔大学士吴贞毓，言不可移黔。至是，大兵尽定广西诸府，南宁危迫；由榔召诸臣共议，有请走海滨依李元允者、有议入安南避难者、有议泛海抵闽依郑成功者。惟马吉翔、庞天寿结可望，坚主赴黔；贞毓入延生言，不敢决。元允疏请出海，由榔不欲就可望而以海滨远，再下诸臣议；终不决。亡何，开国公赵印选、卫国公胡一青殿后军战败奔还，请由榔速行；急由水道走土司，抵濑湍。二将报大兵益近，相距止百里；上下失色，皆散去。已次罗江土司，追骑相距止一舍；会日晡引去，乃稍安。次龙英，抵广南，岁已暮矣（大学士朱天麟扶病追从由榔，以明年四月始抵广南。病笃，不能入见，卒于西阪村）。

　　桂王（三）

　　壬辰、我大清世祖章皇帝顺治九年春二月，孙可望劫迁桂王由榔于安隆所。

　　可望遣兵迁由榔入居安隆所，改为安龙府；可望岁以银八千两、米百石为供，从官皆取给焉。宫室庳陋，服御粗恶；守护将承可望意，无复人臣礼：由榔不堪其忧。时马吉翔掌戎政、庞天寿督勇卫营，俱谄事可望；恶大学士吴贞毓不附己，令其党冷孟銋、吴象元、方祈亨交章弹击，且语孟銋等曰：『秦王宰天下，我具启以内外事尽付戎政、勇卫二司，大权归我，公等为羽翼；贞毓何能为』！吉翔遂遣门生郭磷说主事胡士瑞（进贤人）拥载秦王，士瑞怒，厉声叱退之。他日，吉翔遣璘求郎中古其品画「尧舜禅受图」以献可望，其品拒不从；吉翔谮于可望，杖杀其品，而可望果以朝事尽委吉翔、天寿。于是士瑞与给事中徐极（江西人）、员外郎林青阳（新宁人）、蔡演（九江人）、主事张镌（宁国人）连章发其奸谋，榔由大怒；两人求救于太妃，乃免。

　　夏五月，李定国犯湖南。

　　定南王孔有德率轻兵出河、池向贵州，以大军驻柳州接应。孙可望乃谋入犯，使李定国、冯双礼由黎平出靖州，马进忠由镇远出沅州，会于武冈以图桂林；刘文秀、张先璧由永宁出叙州，白文选由遵义出重庆，会于嘉定以图成都。可望言于由榔，封定国西宁王、文秀南康王。定国进攻靖、沅、武冈，俱陷之；有德还守桂林。

　　我大清兵袭桂王由榔总督尚书揭重熙于广信，杀之。

　　先是，金声桓既伏诛，江西诸军尽散，独总兵张自盛众数万走闽；重熙入其军，约广信曹大镐刻期窃发，兵部侍郎傅鼎铨亦往来两家军中。自盛掠邵武，战败就禽。鼎铨为广信守将所执，系南昌狱；谕降不从，死（事在顺治八年）。至是，重熙率数十人赴大镐于百丈■〈石祭〉；适大镐还军铅山，惟空营在，众就营炊食。大兵侦得之，率众至，射重熙中项；执至建宁，下之狱。重熙觅死具不得，曰整衣冠拜呼祈死。及就刑，昂首受刃，颜色不改。大镐寻亦败死。自是，江右之阻兵抗命者尽矣（重熙，赐谥「忠烈」；鼎铨，以曾降流贼、初节有亏，廷议不予谥）。

　　六月，我大清兵克高、雷、廉、琼诸府。

　　我大兵自雷州进抵廉州，遣将攻钦州灵山；桂王由榔南阳伯李元允为土兵执送军前，不顺命，与弟建捷俱斩于市；遂克琼州，杜永和来降。巡抚高、雷、廉、琼四府右佥都御史张孝起走避龙门岛；岛破就执，不食七日，死之（孝起，赐谥「忠节」）。

　　秋七月，李定国陷桂林。

　　李定国由西延大埠疾趋而进，大兵遇于全州，不利；定国薄桂林，驱众来攻，城遂陷；定南王孔有德自经。定国获陈邦傅及其子曾禹，去其皮而杀之，传尸安隆（桂王由榔御史李如月劾孙可望不请旨擅杀勋镇，罪同莽、操；而请加邦傅恶谥，以惩不忠。由榔知可望必怒，留其疏；召如月入，谕以「谥本褒忠，无恶谥理！小臣妄言乱制，杖四十除名」。意将解可望。而可望大怒，遣人至由榔所，执如月至朝门外，抑使跪；如月愤甚，极口大骂。其人遂剔其皮、断其手足及首；实草皮内纫之，悬于通衢——如月，东莞人；赐谥「烈愍」）。定国分兵犯广西郡县，梧州、柳州相继陷；又遣白文选攻陷辰州，总兵徐勇战歾。

　　冬十月，孙可望遣兵犯四川。

　　可望遣刘文秀等入四川，进据成都。大兵退守保宁，文秀等悉众来攻，直薄城下，连营十五里；大兵迎击，大败之，斩其将王复臣。

　　十一月，我大清兵击败李定国于衡州。

　　定远大将军敬谨亲王尼堪等帅师南征，次湘潭，马进忠等遁去；大兵遂进，去衡山县三十里，击退其众，兼程趋衡州。方列陈，定国兵已至；大兵奋力冲击，定国兵败走，斩获无算。敬谨亲王自率精骑追之，遇伏，歾于陈；定国乃收兵退屯武冈。

　　癸已、我大清世祖章皇帝顺治十年春二月，李定国自湖南遁走广西。

　　定国既连陷楚、粤诸郡，兵力益强，不复禀孙可望约束，可望忿甚。会定国败于衡州，可望使人召之赴沅州议事，将以为罪而杀之；定国觉其意，辞不行。至是，定国率马进忠等犯永州。定远大将军多罗贝勒吞齐等帅师自衡州进击；未至，定国已遁，度龙虎关而去，遂入广西。时大军已克复桂林府，定国乃据柳州。

　　三月，我大清兵击败孙可望于宝庆。

　　可望自率兵追李定国，由靖州进次宝庆；大兵侦知之，自永州迎击，与冯双礼等遇于周家坡。双礼营山顶，据地险，与大兵相拒；可望帅前军乘夜至，与双礼合。明日，率众下山来犯；大兵分路奋击，可望大败，斩馘甚众。可望遁还贵州，尽杀明宗室之在黔者。

　　夏，李定国犯广东。

　　孙可望憾李定国益甚，然以将兵在外，不敢轻树敌，仍厚养其妻子于云南。定国亦防可望袭之，益思据地自固；乃与马宝由怀集犯广东，攻围肇庆。大兵自广州来救，败之四会河口；定国移兵犯平乐，陷之，府江道周水绪、平乐知府尹明廷等遇害。又攻高州、廉州、雷州诸府，亦俱为所陷。

　　秋，桂王由榔遣使于李定国。

　　先是，由榔在安隆，涂苇薄以自蔽日，食脱粟，穷困备至；而前御史任僎、中书方于宣等屡劝进于孙可望，可望遂自设内阁六部等官（可望初欲设六部翰林官，虑人议其僭，乃以范镰、马兆义、任僎、万年策为吏、户、礼、兵尚书，并加「行营」之号，后又以程源代年策；而僎最宠，屡劝可望僭号，可望令待由榔入黔议之。由榔久驻安隆，可望乃自设内阁六部官，以文安之为东阁大学士；安之不为用，走川东，依刘体仁等以居），立太庙、定朝仪，改印文为八迭，尽易其旧。由榔闻之，忧惧；密谓中官张福禄、全为国曰：『闻李定国已定广西，军声大振；欲密下一敕，令统兵入卫。若等能密图乎』？二人言徐极、林青阳、张镌、蔡演、胡士瑞曾疏劾马吉翔、庞天寿，宜可与谋；由榔即令告之。五人许诺，引以告大学士吴贞毓；贞毓曰：『主上忧危，正我辈报国之秋；诸君中，谁能充此使者』？青阳请行。乃令佯乞假归葬；而使员外郎蒋干昌（晋江人）譔予定国敕，主事朱东旦（四川人）书之，福禄等持入用宝。青阳于岁尽间道驰至定国所，定国接敕感泣，许以奉迎；然以兄事可望久，未敢轻发（事在顺治九年）。至是，青阳久未还，由榔将择使往促，贞毓以翰林孔目周官（临川人）对。都督郑允元（歙县人）曰：『吉翔晨夕在侧；假他事出之外，庶有济』。由榔乃命吉翔奉使祭桂王常瀛及太妃墓于梧州、南宁，而遣周官诣定国。时青阳亦已还至南宁，为守将常荣所留；密遣亲信刘吉告由榔。由榔喜，改青阳给事中，谕贞毓再譔敕、铸「屏翰亲臣」金印，令吉还付青阳。至廉州，周官与青阳遇，偕至高州赐定国；定国拜受命。

　　甲午、我大清世祖章皇帝顺治十一年春三月，孙可望遣人劫桂王由榔，杀其大学士吴贞毓等。

　　马吉翔之出使也，在道微知林青阳密敕事，遣人至李定国营侦之。主事刘议新者，道遇吉翔，意其必预谋也，告以两使赍敕状；吉翔惊骇，启报孙可望；可望大怒，并疑吉翔预谋，遣其将郑国赴南宁逮之。会张镌、胡士瑞、李元开（善化人）以由榔亲试蔡演、徐极、朱东旦及御史林锺（湖广人）以久次皆予美官，庞天寿及吉翔弟都督雄飞忌甚，与其党郭璘方谋陷之；而锺、演、极、镌、士瑞亦知事泄，仓皇劾吉翔、天寿表里为奸。由榔见事急，即下廷臣议罪；天寿惧，与雄飞驰赴贵阳告可望。而郑国亦已械吉翔至安隆与诸臣面质，贞毓谢不知；国怒，因挟贞毓直入由榔所居，迫胁由榔索主谋者。由榔惧，不敢正言，谓必外人假敕宝为之。国遂努目出，械贞毓并允元、锺、演、元开、极、镌、士瑞、东旦、蒋干昌及太仆少卿赵赓禹（袁州人）、御史周允吉（钱塘人）、朱议■〈尾上水下〉（南昌人）、员外郎任斗墟（鄞县人）、主事易士佳（庐陵人）系私室；又入由榔所居，禽福禄、为国而出。其党冷孟銋、蒲缨、宋德亮、朱企鋘等迫由榔速具主名，由榔悲愤而退。翊日，国等严刑拷掠，独贞毓以大臣免；众不胜楚，大骂。时日已暮，风雷忽震烈；演厉声曰：『今日演等直承此狱，稍见臣子报国苦衷』！由是，众皆自承。国又问曰：『主上知否』？演大声曰：『未经奏明』！乃复收系，以「欺君、误国、盗宝、矫诏」为罪报可望。可望请由榔亲裁，由榔不胜愤，下诸臣议。吏部侍郎张佐辰及缨、德亮、孟銋、企鋘、蒋御曦等谓国曰：『此辈尽当处死！倘留一人，将为后患』！于是御曦执笔、佐辰拟旨，以镌、福禄、为国为首，罪凌迟；余为从罪，斩。由榔以贞毓大臣，言于可望，罪绞。诸臣就刑，神色不变，各赋诗大骂而死；其家人合瘗于安隆北关之马场。已而青阳逮至，亦被杀；独周官走免（贞毓，赐谥「忠节」；青阳、镌、士瑞、元开、演、极、东旦、锺、允元、干昌、赓禹、允吉、议■〈尾上水下〉、斗墟、士佳，俱赐谥「烈愍」）。

　　冬十月，李定国陷高明。

　　李定国兵淬至，陷高明；进围新城，城中粮尽，杀马为食。平南王尚可喜、靖南王耿继茂率师往援，次三水；靖南将军珠玛喇等亦至，合兵进击，败之于珊州，斩其副将一人。既抵新会，定国据险以拒；大兵奋击，夺其山，歼获甚众；定国大败，遁去。

　　乙未、我大清世祖章皇帝顺治十二年春三月，李定国遁走南宁。

　　定国自新会败走，大兵追击及于兴业县境，又蹙之横州江，屡败之；定国焚桥而去。大兵蹑之，定国率残兵自宾州走南宁；广东高、雷、廉等三府三州十八县及广西横州等二州四县悉平。

　　夏六月，孙可望遣兵犯常德，败走。

