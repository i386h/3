<!-- { "loadSidebar": true } -->
　　始，自成欲知京师虚实，往往遣其徒辇重赀，贾贩都市；又令充部院掾吏，探刺机密。朝廷有谋议，千里立驰报。及是，昌平已陷，兵部发骑侦探，辄被勾去，无一还者；贼游骑至平则门，都人犹未知也。帝召问，群臣莫对，有泣者。顷之，贼环攻九门；门外先设三大营，贼至悉降。守陴者寥寥，益以内侍；内侍专守城事，百司皆不敢问。丙午（十八日），自成设座彰义门外，降贼太监杜勋侍；呼城上人，请入城见帝。监视太监曹化淳等缒之人内，勋盛称贼势，请帝自为计。帝怒，叱之；出手书亲征诏，召驸马都尉巩永固（字洪图，宛平人；尚光宗女乐安公主）以家丁护太子南行。永固叩头曰：『亲臣不藏甲，臣安敢有家丁』！相向涕泣而已。

　　京师陷，帝崩于煤山。

　　杜勋既叱出，曹化淳等复缒之下城；勋顾谓曰：『吾辈富贵固在也』！

　　及日晡，化淳遂启彰义门，贼尽入。帝出宫，登煤山；望见烽火彻天，叹息曰：『苦我民耳』！徘徊久之。还宫，命分送太子永定二王于周奎、田宏遇（陕西人，田贵妃父；时贵妃已卒）第。以剑斫长平公主，叹曰：『汝何故生我家』（太子投奎家，不得入，匿侍奄外舍：后为奄献于自成。永、定二王亦被执：皆不屈。自成羁之宫中；寻封太子为宋王，挟之西去，不知所终。长平公主绝而复苏；至本朝顺治二年，命前所选驸马周□复尚故主，土田、邸第给予有加。主涕泣，逾年病卒）！趣皇后自尽，后即承旨自经。又斫杀妃嫔数人。翌日昧爽，内城亦陷；鸣钟集百官，无至者。帝乃复登煤山，书衣襟为遗诏；曰：『朕凉德藐躬，上干天咎，致逆贼直逼京师；皆诸臣误朕！朕死，无面目见祖宗；自去冠冕，以发覆面，任贼分裂。无伤百姓一人』！以帛自缢于山亭，遂崩。太监王承恩缢于侧。李自成毡笠、缥衣，乘乌驳马入承天门；伪承相牛金星、尚书宋企郊（干州人；以吏部员外郎家居降贼）等骑而从。登皇极殿，下令大索帝后，期百官三日朝见。已知帝后崩，自成命以宫扉载出，盛柳棺，置东华门外；百姓过者皆掩泣（寻迁殡昌平州；州之士民率钱募夫葬之田妃墓内，斩蓬藋而封之，一切简率——田妃墓在鹿马山；妃前卒，葬此）。

　　时群臣殉难者，文臣则大学士范景文（景文趋至宫门，遇宫人曰：『驾出矣』！复趋朝房，贼已塞道；从者请易服还邸，景文曰：『驾出，安归』！赴双塔寺旁古井死。其妾闻之，即自经死——本朝赐谥「文忠」）、尚书倪元璐（元璐闻难，北向拜父、南向拜母，自缢而绝；一门殉节者十三人——本朝赐谥「文正」）、左都御史李邦华（邦华走文丞相祠，北向再拜，三揖信国，作绝命词，自经死——本朝赐谥「忠肃」）、协理京营兵部右侍郎王家彦（城陷，家彦向阙叩头，投城下不死，缢于民舍而绝——本朝赐谥「忠毅」。家彦字开美，莆田人）、刑部右侍郎孟兆祥（兆祥奉命守正阳门；贼至，自缢门下。子进士章明，亦缢死。兆祥妻吕氏、章明妻王氏，亦同日并缢——本朝赐兆祥谥「忠靖」、章明谥「孝贞」。兆祥字允言，交河人）、左副都御史施邦曜（邦曜闻城陷，自缢。仆解之，复苏；邦曜叱曰：『若知大义，毋阻我死』！遂仰药而绝——本朝赐谥「忠愍」。邦曜字尔韬，余姚人）、大理寺卿凌义渠（义渠闻难，以首触柱，流血被面；乃取平生所阅书尽焚之，曰：『无被贼手污也』！服绯正笏，向阙拜；复南向稽首，作书辞父。阖户自经——本朝赐谥「忠介」。义渠字骏甫，乌程人）、太常少卿吴麟征（麟征奉命守西直门，贼诈为勤王兵请入，中官欲纳之，麟征不可；以土石塞其门，募死士缒城袭击，多所斩获。及城陷，入道旁祠，作书诀家人，自经死——本朝赐谥「忠肃」。麟征字圣生，海监人）、右庶子周凤翔（都城陷，或有传帝南幸者；凤翔趋入朝，见魏藻德、陈演等群入，而自成方据御座。凤翔至殿前，大哭，急从左掖门出；贼亦不问。归至邸，作书辞二亲；题诗壁间，自经死——本朝赐谥「文忠」。凤翔字仪伯，山阴人）、左谕德马世奇（城陷，世奇方早食，投箸起，问帝「安在」？或言「已出城」。明日，知帝崩，东宫、二王被执。作书别母，肃衣冠，捧所署司经局印，望关再拜，自经。妾李氏、朱氏，并先缢死——本朝赐谥「文肃」）、左中允刘理顺城陷，理顺与妻万氏、妾李氏、子孝廉并婢仆十八人，阖门缢死。群盗多中州人，（闻其死，入唁曰：『此吾乡之刘状元也！居乡多厚德，何遽死』！罗拜号泣而去——本朝赐谥「文烈」。理顺字复礼，杞县人）、检讨汪伟（京城陷，伟语继妻耿氏「善抚幼子」；耿泣曰：『我独不能从公死乎』？因以幼子属其弟；衣新衣，上下缝，引刀自刭不死，复投缳而绝。伟欣然曰：『是成吾志』！移其尸于堂，援笔书于壁曰：「日讲演官翰林院检讨汪伟同继妻耿氏死节处」；乃自经——本朝赐谥「文毅」。伟字叔度，休宁人）、太仆寺丞申佳允（佳允出近畿阅马，闻李自成破居庸关，流涕曰：『京师必不守矣』！疾驰入都，贻子涵光书曰：『吾受国恩，当以死报』！城陷，冠带辞母；策马至汪恭厂，将投井，从者持之。下马，旁见灌畦巨井，急跃入。仆号呼，欲出之；佳允亦呼曰：『告太安人：「有子作忠臣，勿过伤也」』！遂死——本朝赐谥「端愍」。佳允字孔嘉，永年人）、给事中吴甘来（甘来闻变，疾走皇城，不得入。返，作绝命词，尽取疏草焚之；曰『贼寇纵横，徒持议论，无益毫末！留之，罪弥大』。正衣冠，北向拜，投缳死——本朝赐谥「庄介」。甘来字受和，江覆新昌人）、御史王章（章与给事中光时亨守阜城门；贼入城，时亨要章走。俄，贼突至，疾呼「下马」！时亨仓皇下，跪乞降；章骂贼不顾，贼攒槊刺死——本朝赐谥「节愍」。章字汉臣，武进人）、陈良谟（良谟母老，己未有子，而妾时氏方娠；乃谓之曰：『吾且死，汝幸妊身，急归父母家』！时泣曰：『公殉国，妾不当殉公耶？倘不幸有他，不如无子』！良谟曰：『能如是乎』？时乃先就缢。既死，良谟整衣冠，望阙拜，亦自缢——本朝赐谥「恭洁」。良谟字士亮，鄞人；时氏，京师人）、陈纯德（奉命督学畿辅，因贼警还都。及城陷，恸哭；作书别父母，遂自经——福王时，谥「恭节」。纯德字静生，零陵人）、赵譔（巡视中城；城陷，骂贼，被执）、兵部郎中成德（德闻帝崩，恸哭；持鸡酒奔奠梓宫前，触地流血。贼露刃胁之，不为动。奠毕，归家。有妹年二十余，因家难未嫁；德顾之：『我死，汝何依』？妹请先死，德称善；哭而视其缢。继室霍氏请继之，德痛不及视。入别其母，哭尽哀；出而自缢。母见子、女及子妇皆死，亦投缳死：阖门死难——本朝赐谥「介愍」。德字符升，霍州人）、郎中周之茂（需次都下，贼搜得之；不屈，被害。之茂字松如，麻城人）、吏部员外郎许直（直闻帝崩，一恸几绝。客以七十老父为解，直曰：『不死，辱及所生』！乃作书寄父，赋绝命诗六章，阖户自经死——本朝赐谥「忠愍」。直字鲁若，如皋人）、兵部员外郎金铉（铉巡视皇城；京师陷，恸哭，急趋入朝，见宫人狂奔出；知帝已崩，解牙牌，北向四拜，投金水河。从者力挽之；铉怒，奋臂跃入，死。母章、妻王、弟錝，并同日死——本朝赐谥「忠洁」。铉字伯玉，武进人，占籍顺天之大兴）、员外郎宁丞烈（管太仓银库；城陷，自经于官廨。丞烈字养纯，大兴人）、中书宋天显（被执，自经。天显，松江华亭人）、光禄寺署丞于腾云（贼至，语其妻曰：『我为朝臣，汝亦命妇，不可污贼』！夫妇并衣命服，从容自经。腾云，顺天人）、兵马司指挥姚成（城陷，自经。成字孝成，余姚人）、知州马象干（居京师；贼入，率妻及子、女五人并缢），凡数十人（又布衣汤文琼者，恸哭自杀；书其衣曰：『位非文丞相之位，心则文丞相之心』！贼徒见者，皆叹其忠）；勋戚则宣城伯卫时春（时春掌后府；京师陷，怀铁券，阖门十七人皆赴井死。时春，颖六世孙）、惠安伯张庆臻（都城陷，庆臻召亲党，尽散赀财；合家自焚死——福王时，谥「忠武」）、新城侯王国兴（城陷，自焚死。国兴，熹宗母孝和太后弟升之子）、新乐侯刘文炳（文炳以孝纯皇太后弟子，嗣封侯——，太后，帝生母也。文炳素与太学生申湛然、布衣黄尼麓讲明忠义；贼攻西直门，势益急，尼麓踉跄告文炳，宜自为计。时太后母瀛国太夫人尚在，文炳与其母杜氏计：『太夫人笃老，不可俱烬，请匿之湛然家』。杜氏曰：『太夫人得所，我与若妻、妹俱死耳』！外城陷，文炳驰至崇文门，杀贼数十人。驰归第，母、妻及其妹已俱缢死。家人共焚楼，火烈不得入；至后园，与叔继祖俱投井而死。弟文耀，守外城；城破，奔还，觅文炳死所，大书版井旁曰：「左都督刘文耀同兄文炳毕命报国处」，亦投井死：阖门死者四十二人。而湛然以匿瀛国太夫人，为贼拷掠，终不言；体糜烂以死——刘文炳字洪筠，宛平人；申湛然、黄尼麓，亦俱宛平人）、驸马都尉巩永固（都城陷，时公主已薨未葬；永固以□绳缚子、女五人系柩旁曰：『此帝甥，不可污贼手！举剑自刎，阖室焚死——福王时，谥「贞愍」）及锦衣卫指挥同知李若珪（城陷，作绝命词，自缢死）、千户高文采（一家十七人皆自杀）等，皆同时死（宫人魏氏，临御河，大呼曰：『有志者，当自为计』！遂投河死。顷刻间，从死者一、二百人。又有宫人费氏，自投眢井中。贼钓出，见其姿容，争夺之；费绐曰：『我长公主也』！群贼不敢逼，拥见自成。自成命中官审视，非是；以赏部将罗某。费复绐罗曰：『我实天潢，义难苟合。将军宜择吉成礼』！罗喜，置酒极欢；费怀利刃，俟罗醉，断其喉，立死。因自詑曰：『我一弱女子，杀一贼帅足矣』！遂自刎。自成闻，大惊，令收葬之）。

　　越三日己酉昧爽，成国公朱纯臣（能七世孙）、大学士魏藻德、陈演等率百官入贺。演首劝进，自成不许；大改官制（六部曰六政府、司官曰从事、六科曰谏议、十三道曰直指使、翰林院曰弘文馆、巡抚曰节度使；其余改者甚多）。召见朝官，以大僚多误国，概囚系之；庶官则或用、或否（用者下吏政府铨除，不用者搒掠取赀）。系纯臣、藻德、演及诸勋戚大臣等，悉付刘宗敏营（藻德与马世奇家人泣曰：『我不能为，若主今求死不得矣』）；拷掠责赇赂，至灼肉折胫，备诸惨毒。金足，辄杀之。

