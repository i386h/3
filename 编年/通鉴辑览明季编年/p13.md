<!-- { "loadSidebar": true } -->
　　唐王聿键好学，通典故。然国势衰微，兵食困乏，政归郑氏；诸大帅多选愞观望，聿键不能有所为。郑芝龙、鸿逵屡荐其私人为清要官，聿键不从；以是怀怨望。大清遣御史黄熙允（晋江人）招抚福建，熙允与芝龙同里，芝龙密使通款；聿键屡促出兵，辄以饷绌辞。道周知芝龙终无意出关，乃自请募兵江西，号召群帅。聿键给空扎百函，以七月二十二日启行，仅赍一月粮；以虚声鼓动，得卒九千余人，从广信出衢州（聿键以周定礽为右佥都御史，巡抚广信；詹兆恒为兵部侍郎、万文英为兵部员外郎，监道周诸军；胡奇伟为湖东副使，与兵科给事中胡梦泰同守广信——定礽，南昌人；兆恒字月如，永丰人；文英，亦南昌人；奇伟，进贤人；梦泰字友□，铅山人）。道周所至，抚安遗黎、联络声势，远近颇响应。

　　八月，我大清兵克松江。

　　先是，南京既亡，列城俱下，而州县多聚兵自保者。嘉定士民推左通政侯峒曾（字豫瞻，给事中震旸之子）为主，与进士黄淳耀（字蕴生）等誓死固守。江阴诸生许用亦倡言城守，以典史陈明遇主兵；出战不胜，乃请前典史阎应元（字丽亨，通州人；已迁英德主薄，道阻不赴，寓居江阴）入城，属以兵事。大兵力攻城，应元守甚固。而松江在籍兵部右侍郎、两广总督沈犹龙（字云升）偕中书舍人李待问（字存我）、罗源知县章简（字坤能）等亦募壮士数千人守城；会吴淞总兵官吴志葵自海入江、结水寨于泖湖，总兵官黄蜚拥千艘自无锡至，犹龙联络二帅。而参将侯承祖（字怀玉，金山卫人；世袭指挥使）守金山卫，遥相应援。大兵至嘉定，峒曾乞师于志葵，志葵遣游击蔡祥以七百人赴之，战败而遁；外援遂绝。城中矢石俱尽，天雨城圯，大兵入；峒曾等并死之（峒曾拜家庙，率二子元演、元洁沈于池。淳耀入僧舍，索笔书绝命词，自缢死；其弟渊耀从之。举人张锡眉、董用圆、诸生马元调、唐全昌、夏云蛟俱死之——峒曾、淳耀，并赐谥「忠节」）。至是，大兵进取松江，志葵、蜚败于春申浦，城遂被围；未几而破（犹龙出走，中矢死；待问守东门、简守南门，俱见执，死之——犹龙，赐谥「忠烈」；待问，赐谥「忠节」；简，赐谥「节愍」）。大兵遂攻金山，承祖与子世禄犹固守。城破，巷战；逾时，父子俱死（承祖见获，说之降；曰：『吾家食禄二百八十年，今日不当以死报国哉』？遂僇之。世禄中四十矢，见获；同死焉——承祖，赐谥「忠烈」）。志葵、蜚亦就执；至江阴城下，令说城中人降（蜚不语，志葵说之）；迄不应。大兵悉众攻围，四面发大炮；城中死伤无算，坚守自如。八月二十一日，大兵从祥符寺后城入；众犹巷战，男妇投池井皆满。明遇、用及中书舍人戚勋（字伯屏，江阴人）皆举家自焚；应元赴水，被曳出，斩之（应元，赐谥「忠烈」；明遇、勋，俱赐谥「烈愍」。时昆山人亦议拒守，而县丞阎茂才已遣使迎降，用为知县；县人共执杀茂材，推前狼山副总兵王佐才为主，与贡生陶集璜及仪封知县周室瑜、诸生陶琰、陈大任等共举兵。大兵至，迎战，败还；游击孙志尹战歾。城破，佐才纵民出走；而己冠带坐帅府，见杀。集璜投东禅寺后河死；室瑜、琰、大任同死之：事在是年七月。又有故明瑞昌王谊氻者，结众谋犯江宁；事泄，与经略常尔韬、总兵杨三贯、夏含章等俱死。又有崇阳王者，率兵来寇歙县，为我兵所败；其总兵闵士英、郑鹏远俱见执死。又高安王常淇与监军道江于东等据婺源之小坑，遂平王绍鲲、职方主事杨谟等拥众太湖，遥应鲁王；亦先后见执而死：事俱在顺治三年——佐才、志尹，俱赐谥「烈愍」；室瑜、尔韬、三贯、含章、士英、鹏远、于东、谟，俱谥赐「节愍」）。

　　唐王聿键以黄景昉、吕大器、路振飞、朱继祚（莆田人）、曾樱（字仲含，峡江人）俱为大学士。

　　初，振飞总督漕运，谒明凤阳皇陵；唐王聿键方以罪锢，守陵中官虐之；振飞捕治其尤甚者，以私钱助之；而上疏乞概宽罪宗，竟得请；聿键甚德之。及称号福州，即拜振飞左都御史；振飞赴召，道拜文渊阁大学士。至则大喜，与宴；抵夜分，彻烛送归，解玉带赐之（聿键每责群臣怠玩，振飞因进曰：『上谓臣僚不改因循，必致败亡；臣谓上不改操切，亦未必能中兴也。上有爱民之心，而未见爱民之政；有听言之明，而未收听言之效。喜怒轻发，号令屡更。见群臣庸下，而过于督责；因博览书史，而务求明备。凡上所长者，皆臣下所甚忧也』！其言曲中聿键之短云）。樱尝为福建参政，力保郑芝龙；芝龙感次骨，荐之聿键，起为工部尚书兼东阁大学士。无何，令掌吏部；而移张肯堂于都察院。聿键所置阁臣至多，前后几三十人；然不令票旨，皆聿键亲为之（时肯堂请出募舟师，由海道抵江南，倡义旅；而聿键由仙霞趋浙东，与相声援。聿键乃加肯堂少保，给敕印，便宜从事；擢文选郎中朱永佑为吏部右侍郎、福州推官徐孚远为兵科给事中，从行——二人皆肯堂里人也。郑芝龙怀异心，阴沮之；不成行）。

　　故明靖江王亨嘉（靖江王守谦十世孙）自称监国，唐王聿键执杀之。

　　亨嘉世封桂林；闻南京破，招集诸蛮起兵，自称监国，谋僭号。召广西巡抚瞿式耜（字起田，常熟人）；式耜拒不往，而檄思恩参将陈邦傅助防、止狼兵勿应亨嘉调。亨嘉下梧州，执式耜，幽之桂林；遣人取其敕印。初，式耜议立桂王常瀛子安仁王；及唐王聿键监国，式耜以为伦序不当立，不奉表劝进。至是，为亨嘉所囚；乃遣使贺聿键，因乞援；聿键喜。而亨嘉为两广总督丁魁楚（永城人）所攻，势窘；乃释式耜。式耜与中军官焦琏召邦傅，共执亨嘉，械送福州；废为庶人，杀之。

　　聿键封魁楚平粤伯，留镇两广；擢式耜兵部右侍郎、协理戎政，以晏日曙代之。式耜不入闽，退居广东。

　　鲁王以海遣兵犯杭州，败退。

　　鲁王将方国安、王之仁自富阳渡江犯杭州，总督张存仁遣将督兵迎击，斩首四千级。其余众尚据富阳，大兵进，败之于关头；追二十余里，斩国安子士衍。初，马士英拥残兵渡江，欲谒鲁王以海；以海诸臣力拒之，乃投方国安军。寻复与国安联兵谋窥杭州，为大兵所败，溺江死者无算；士英、国安乃聚众江东赭山、杭州朱桥、范村等处，所在肆掠。大兵进剿，国安水军数万尽歼焉。

　　九月，我大清兵入湖广；流贼李自成窜死，其众降于唐王聿键。

　　初，李自成既走陕西，大兵攻潼关，伪伯马世耀迎战败死。潼关破，自成遂弃西安，由龙驹寨走武冈、入襄阳，复走武昌。大兵两道追蹑，连蹙之邓州、承天、德安、武昌、富池口、桑家河、九江；穷追至贼老营，大破之者八。当是时，左良玉东下，武昌虚无人；自成屯五十余日，众尚五十余万，改江夏曰「瑞符县」。寻为大兵所迫，部众多降或逃散，自成走延宁、蒲圻；至通城，窜于九宫山。是月，自成留李过守寨，而自率二十骑略食山中，为村民所困；不能脱，自缢死（或曰：村民方筑堡，见贼少，争前击之，人马俱陷泥淖中，自成脑中锄死；剥其衣，得龙衣、金印，眇一目，村民乃大惊，疑为自成也。时大军遣识自成者验其尸，朽莫辨；获自成两从父伪赵侯、伪襄南侯及自成妻妾二人、金印一，又获伪汝侯刘宗敏、伪总兵左光先等，斩自成从父及宗敏于军）。其将刘体仁、郝摇旗等以众无主，议归故明湖广总督何腾蛟（字云从，贵州黎平卫人），率四、五万人骤入湘阴；长沙人不知其归降也，惧甚。摄偏沅巡抚傅上瑞（武定人）请腾蛟出避；腾蛟曰：『死于左、死于贼，一也；何避焉』（长沙知府周二南请往侦之，以千人护行；贼谓其迎敌也，射杀之，从行者尽死：城中益惧——二南，蒙化人）！腾蛟与监军荆西道佥事章旷（字于野，松江华亭人）谋遣部将万大鹏往抚，致腾蛟手书召之曰：『公等归朝，誓永保富贵』！摇旗等大喜，与大鹏至长沙，腾蛟开诚抚慰，宴饮尽欢；摇旗招其党袁宗第、蔺养成、王进才、牛有勇皆归腾蛟，骤增兵十余万。未几，自成兄子锦（即李过改名）奉自成妻高氏及高氏弟一功复拥众三十万，骤至澧州乞降。故明湖南巡抚堵允锡（字仲缄，无锡人）议抚之，腾蛟亦驰檄至；允锡乃躬入其营，开诚慰谕，称诏犒军；皆踊跃拜谢（允锡即军中宴之，导以「忠孝」大义数千言。明日，高氏出拜，谓锦曰：『堵公，天人也；汝不可负』！别部田见秀、刘汝魁等亦降）。唐王聿键大喜，加允锡兵部右侍郎兼右佥都御史，总制其军；手书奖劳，锦等皆赐名授官，号其营曰「忠贞」，置之荆州（授锦前部左军、一功右军，并挂将军印，封列侯；赐锦名赤心、一功名必正。封高氏贞义夫人；有司建坊，题曰「淑赞中兴」，腾蛟虑赤心跋扈，他日过其营，请见高氏，再拜执礼恭；高氏悦，戒其子「毋忘何公」！赤心自是无异志。允锡亦深相结，倚以自强。然赤心书疏犹称自成「先帝」，称高氏「太后」云）。

　　自成乱天下二十年，陷帝都、覆庙社，其众数十万，悉归腾蛟，一时诧异事。而腾蛟上聿键疏，但言『元凶已除，稍泄神人愤；宜告谢郊庙』。卒不言己功。聿键拜腾蛟东阁大学士兼兵部尚书，封定兴伯，仍督师。腾蛟固辞封爵，不允；令规取江西。

　　冬十月，我大清兵克徽州。

