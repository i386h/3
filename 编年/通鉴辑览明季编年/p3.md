<!-- { "loadSidebar": true } -->
　　是时，畿内府、州、县俱降，山东，河南亦多附；自成谓「真得天命」，令牛金星等撰登极仪，诹吉日。及自成升座，忽若有神人击之者，座下龙爪鬣俱动；自成恐，亟下。铸金玺及「永昌」钱，皆不就。闻山海关吴三桂兵起，益大沮丧，谋归西安。

　　夏四月，我大清兵破李自成于山海关。自成奔还京师，僭号于英武殿，遂奔山西。

　　初，吴三桂奉诏入援；至山海关，闻京师陷，犹豫不进。自成执其父襄，令作书召之，三桂欲降；至滦州，闻爱姬陈沅被刘宗敏掠去，愤甚；疾归山海，袭破贼将。自成怒，亲部贼十余万，执吴襄于军，东攻山海关；以别将从一片石（关名；在永平府抚宁县东北）越关外。三桂惧，乞降于我大清，求共讨贼。时统兵睿亲王师次翁后，得三桂书，即遣使报之（大略言：『闻明崇祯帝灭于流贼，不胜发指！

　　故率仁义之师，沈舟破釜，誓不返旆，期必灭贼，出民水火。伯遣使致书，深为喜悦！若率众来归，必封以故土，晋为藩王；国仇可报，身家可保』）。三桂复请速进兵，遂疾驰至沙河；三桂报贼已出边立寨栅，大军迎击之，败贼将唐通于一片石。至山海关，三桂开关出迎；我大清令三桂兵系白布为识，使之先驱，遂入关。时贼众皆多历战阵，殊剽悍；阵于关内，自北山亘海。大军布阵，不能横及海岸；乃令军士鳞次布列，对贼阵尾；伺其气衰，奋击之；且戒勿越伍躁进，违节制。阵既列，三桂居右翼之末，先悉其众搏战；贼力斗，围开复合。战良久，大军从三桂阵石突出，冲贼中坚，万马奔腾，飞矢雨堕；天大风，沙石飞走，击贼如雹。自成方登高冈观战，知为大清兵，急策马下冈走；贼众大溃，自相残踏；死者无算，僵尸遍野，沟水尽赤。自成奔永平，大军追之。三桂先驱至永平，自成杀吴襄，走还京师（时牛金星居守，诸降人往谒，执门生礼甚恭。金星曰：『讹言方起，诸君宜简出』。由是降者始惧，多窜伏矣）；乃悉镕所拷索金及宫中帑藏、器皿，铸为饼，每饼千金；约数万饼，骡车载归西安。二十九日，僭帝号于武英殿，追尊七代皆为帝后，立妻高氏为皇后。自成被冠冕，列仗受朝；金星代行郊天礼。

　　是夕，焚宫殿及九门城楼；诘旦，挟太子、二王西走，而使伪将军左光先、谷可成为后卫（自成勒诸珰，悉取其金玉、珠宝。及出宫，令群贼各执守城白杨杖逐之；不分贵贱，皆号泣徒跣，败面流血，走出京城门外）。

　　五月，大军定京师。

　　自成既西奔，我大军所至，谕以「定乱安民，共享太平」之意；百姓窜匿山谷者悉还乡里，迎降恐后。遂整兵入京城，故明诸臣迎于五里外；下令安辑百姓，民间安堵如故。命以礼改葬崇祯帝后，建碑亭殿庑，悉如典制；并葬帝妃袁氏、两公主及熹宗后张氏、神宗妃刘氏，皆如礼：今臣民服丧三日。寻议加谥，曰庄烈愍皇帝，陵曰思陵。

　　「明史」赞曰：『帝承神、熹之后，慨然有为；沈机独断，刈除奸逆：天下想望治平。惜乎大势已倾，积习难挽！在廷则门户纠纷，疆场则将骄卒惰；兵荒四告，流寇蔓延：遂至溃烂而莫可救，可谓不幸也已！然在位十有七年，不迩声色，忧勤惕厉，殚心治理；而用匪其人，益以偾事。乃复信在宦官，布列要地；举措失当，制置乖方。祚讫运移，身罗祸变；岂非气数使然哉！迨至天命有归人、妖氛尽扫，而帝得加谥、建陵，典礼优厚；是则圣朝盛德度越千古，亦可以知帝之蒙难而不辱其身，为亡国之义烈矣』。

　　明兵部尚书史可法等奉福王由崧（神宗孙、福恭王当洵长子；初封德昌王，崇祯十六年嗣封福王）监国于南京。

　　北都既陷，庄烈帝殉社稷；四月己已报至南京，人心惶惧。时参赞机务兵部尚书史可法方督师勤王，在浦口。诸大臣议立君，而福王由崧与潞王常淓（穆宗孙、潞简王翊镠之子）俱以避贼至淮安，伦序当属福王；诸臣虑福王立，或追怨妖书及梃击、移宫等案。潞王立，则无后患，且可邀功；阴主之者，废籍礼部侍郎钱谦益及郎中周镳（字仲驭，金坛人）、佥事雷演祚。力持其议者，兵部侍郎吕大器（字俨若，遂宁人），而右都御史张慎言（字金铭，阳城人）、詹事姜曰广（字居之，新建人）皆然之；移牒可法（大略言『福王伦序当立，而有七不可：贪、淫、酗酒、不孝、虐下、不读书、干预有司也。潞王神宗之侄，贤明当立』），可法遂还南。而凤阳总督马士英利福王昏庸，欲立之；密与操江诚意伯刘孔昭（基之十二世孙）、总兵高杰、刘泽清、黄得功、刘良佐等结而致书于可法，可法意未决。甲申，守备南京魏国公徐弘基（达之十世孙）等、户部尚书高弘图（字研文，胶州人）等、南京守备太监韩赞周等集议于朝，大器署礼、兵二部印，不肯下笔；吏科给事中李沾（松江华亭人）厉声言：『今日有异议者，死之』！孔昭亦面斥大器。而士英握兵于外，与诸将送福王至仪真，连营江北，势甚张；可法不得已，乃以福王名告庙（时文武官俱集内官宅，韩赞周令各署名籍；姜曰广曰：『无匆遽，请祭告奉先殿而后行』。明日，至奉先殿，诸勋臣语侵史可法，曰广呵之；于是群小咸目慑曰广）。

　　乙酉，迎王于江浦。丁亥，百官迎见于龙江关（在江宁县西仪凤门外）；王素服角带，哭。五月戊子朔，王谒孝陵、奉先殿，出居内守备府。群臣入朝，王色赧欲避；可法曰：『王毋避，宜正受』！既朝，议战守。可法曰：『王宜素服郊次，发师北征，示天下以必报之义』。王唯唯。明日，再朝；出议监国事。张慎言曰：『国虚无人，可遂即大位』！可法曰：『太子存亡未卜；倘南来，若何』？刘孔昭曰：『今日既定，谁敢复更』！可法曰：『徐之』。乃退。又明日，王监国。

　　〔眉批〕「续通鉴纲目」于元顺帝至正十五年明太祖起兵之后，即书「元」以去其正统，此大不可者。至崇祯甲申以后本朝已定鼎燕京，而福王虽偏安江南，亦即逾岁被执，明亡；则甲申五月以后、乙酉五月以前，明之正统虽未亡而明之偏安已不保，故用元顺帝十五年以后之例书「明」以别之。然固不如「续纲目」之左袒也。

　　明福王以史可法、高弘图、姜曰广、王铎（孟津人）并为东阁大学士，入阁办事；马士黄为东阁大学士，仍总督凤阳等处军务。

　　时廷推阁臣，刘孔昭攘臂欲并列；众以勋臣无入阁例，遏之。孔昭勃然曰：『即我不可，马士英何不可』？乃并推士英。又议起废，竞举郑三俊、刘宗周、徐石麒；孔昭举阮大铖，可法曰：『先帝钦定「逆案」』；无复言。越二日，拜可法、弘图、士英并为大学士，可法仍掌兵部事、士英仍督师凤阳。姜曰广先以曾有异议，不用；及再推，词臣乃以曰广及王铎等名上，遂与铎并命。又以张慎言为吏部尚书，起刘宗周为左都御史（宗周闻京师陷，方召募义旅讨贼；未发而福王立，遂起故官）、徐石麒为右都御史（寻改吏部尚书），兵部尚书张国维以原官回部协理京营戎政（庄烈帝令国维赴江、浙督饷，出都十日而城陷；至是，召还）；余皆迁擢有差。

　　明福王称帝于南京。以史可法督师江北，召马士英入阁办事。

　　史可法定京营制如北都故事，侍卫及锦衣卫诸军悉入伍操练；锦衣东、西两司房及南、北两镇抚司官不备设，以杜告密、安人心。

　　时马士英旦夕冀入相，及督师凤阳命下，大怒，以可法所与士英「七不可」书奏之王，且令高杰等疏趣可法视师；而自拥兵入觐，拜表即行。可法遂请督师，出镇淮、扬；王命以便宜行事，各镇并听节制。

　　十五日壬寅，王称帝于南京。癸卯，士英即入阁佐理，仍掌兵部尚书事。

　　乙已，可法陛辞，请以总兵刘肇基（字鼎维，辽东人）、于永绶、李栖凤、卜从善、金声桓（字虎夫，辽东卫人）等随征；从之（可法启行，即遣使访崇祯帝后梓宫及太子、二王所在。复奉命祭告泗、凤二陵；祭毕，上疏言：『凤、泗境中蒿莱满目，陛下见之，当益悲愤。愿慎终如始，战兢惕厉，无时怠荒；二祖、列宗，必默佑中兴。若不思远略，威断不灵，东南一隅未可保也』！王嘉答之。时李自成弃京师西走，青州诸郡县并杀伪官，据城自保；未知南都拥立事。可法请速颂监国、登极二诏，慰山东、河北军民心。开礼贤馆，招四方才智；下僚有才被弃者，亦悉举任用之。以监纪推官应廷吉领其事，幕府称得人）。

　　明分淮、扬、凤、庐为四镇，以黄得功、刘良佐、刘泽清、高杰领之。

　　时议分江北为四镇，刘泽清辖淮、海，驻淮北，经理山东一路；高杰辖徐、泗，驻泗水，经理开、归一路；刘良佐辖凤、寿，驻临淮，经理陈、杞一路；黄得功辖滁、和，驻庐州，经理光、固一路。仍进得功靖南侯，封杰兴平伯、泽清东平伯、良佐广昌伯。

　　时得功、泽清、杰争欲驻扬州，杰先至，固欲入城；扬州民畏杰，不纳。杰攻城急，日掠村厢妇女，民益恶之。知府马鸣騄（襄城人）、推官汤来贺（南丰人）坚守月余（进士郑元勋家城中，身诣杰营，责以大义；杰颇感悟，为敛兵五里外，城西北得暂启门以通薪。而守城者负约，数以矢石中杰兵；杰兵复进，扬人竞疑元勋通杰，遂遇害——郑元勋，敛县人），杰知不可攻，意稍怠。而泽清亦大掠淮上，临淮不纳良佐，军亦被攻。王命可法往解，得功、良佐、泽清皆听命；乃诣杰。杰素惮可法，夜掘坎千百埋暴骸；旦日谒可法帐中，词色俱变，汗浃背。可法坦怀待之，接偏裨以温语；杰大喜过望。然杰亦自是易可法，用己甲士防卫，文檄必取视而后行。可法夷然，为具疏屯其众于瓜洲，杰又大喜；可法乃开府扬州（职方主事万元吉请奉诏宣谕四镇，且发万金犒高杰，令保江、淮。乃渡江诣诸将营，约共奖王室；诸将嫌渐解。廷议以元吉能辑诸镇，擢太仆少卿，监视江北军务）。

　　〔眉批〕四镇中惟黄得功犹具勇敢朴诚之气；芜湖身殉，始终殊有足观。若高杰攻城掠民，膺分阃而行同寇贼。以史可法之铮铮佼佼为其素所心惮，正当乘此变色汗背时，一一声罪切责，折其骄蹇之萌；且尔时三镇帖然听命，杰即无状，未敢遽行称乱也。乃一意坦怀相与，不惟不知感恩，转令心生易视；良由明季陋习专尚调停，推其末流，贤者不免。彼万元吉之赍金出犒、用博迁官，又无论矣。语云：『一木难支』；况大厦已倾之后，庸有冀乎！

　　明进封左良玉为宁南侯。

