<!-- { "loadSidebar": true } -->
　　先是，徽州闻南京破，故明知府秦祖襄及僚属皆遁；推官温璜（初名以介，字于石；乌程人）叹曰：『城无主，民且自相屠』！乃尽摄其印，召士民慰谕之。故明左佥都御史休宁金声纠集义勇，保绩溪黄山，分兵■〈扌戹〉六岭；璜与相犄角，且转饷给其军。前山东巡抚邱祖德（字念修，成都人）、职方郎中尹民兴（字宣子，时流寓泾县）、监纪推官吴应箕（字次尾，贵池人）等，多聚兵应之。声乃遣使通表唐王聿键，聿键授声右都御史兼兵部右侍郎，总督诸道军；声遣兵取旌德、宁国诸县。会故御史黄■〈浢寸〉降于大清，导王师间道袭破之；执声至江宁。声语门人江天一（字文石，歙县人）曰：『子有老母，不可死』！对曰：『天一从公起兵，可不同公殉义乎』（总督洪承畴谕降，天一朗诵明庄烈帝谕祭承畴文以诮之）？遂与中军吴国桢、副将陈有功、守备万全、游击余元寅俱死（总兵范云龙及声弟经，亦死于旌德），应箕见获死。祖德退还山中；大清攻拔其寨，不降，磔死（民兴走免；唐王聿键以为御史。事败，卒于家）。诸生举兵者有宁国麻三衡（字孟璇，布政使溶之孙）、沈寿荛（字景山，都督容之子）等，亦俱败死（宣城诸生吴汉超复举兵，连陷句容、溧水、高淳，泾、溧阳、太平诸县；夜袭宁国，兵溃。城中按首事者；汉超已出城，念母在，且恐累族人，入见曰：『首事者，我也』！剖其腹，胆长三寸）。璜犹严兵自守，黄■〈浢寸〉复以城献；璜阖门死之（璜趋归村舍，先刃其长女，语妻茅同殉；茅匿其幼子，遂整衣卧。璜以刀截其喉，少顷，茅呼曰：『未也』！再刃，乃绝。璜自刎不殊，绝粒五日，以手自扶其创而死——金声、吴应箕，俱赐谥「忠节」；邱祖德、温璜，俱赐谥「忠烈」；吴国桢、陈有功、万全、余元寅，范云从，俱赐谥「节愍」）。

　　唐王聿键遣使于鲁王以海，鲁王以海不受。

　　唐王聿键使给事中刘中藻（福安人）颁诏浙东，时求富贵者争欲应之，鲁王以海下令将返台州；熊汝霖独出檄，严拒不纳。张国维驰疏上聿键（略言：『国当大变，凡为高皇帝子孙臣庶，所宜同心并力，共图兴复。成功之后，入关者王。且监国当人心涣散之日，鸠集为劳；一旦南拜正朔，鞭长不及，悔莫可追！臣老矣，岂敢朝秦暮楚，有所左右于其间哉』），聿键乃召中藻还。自是，闽、浙如水火矣。

　　臣等谨案：唐王假息闽海、鲁王窃据绍兴，其地正相唇齿。不能同心协力，各图擅地，窃号称尊；而其臣又复怀挟私心，自分畛域。一则拒其使命，一则戮及使臣；彼此猜嫌，竟成水火！以败逃穷蹙之时，蛮触纷争，偷安旦夕；宜乎天兵飞渡，越、闽不旋踵而削平也。

　　唐王聿键妃曾氏至福州。

　　曾氏警敏，颇知书。每群臣奏事，妃于屏后听之，共决进止；聿键颇严惮焉。

　　我大清兵攻吉安，还屯峡江。

　　先是，大兵屯泰和，故明副将徐必遶战败；杨廷麟乃大享士于赣州城西，与刘同升乘虚复取吉安、临江；唐王聿键命加廷麟兵部尚书兼东阁大学士，赐剑，便宜从事。是月大兵进攻吉安，必达迎战大败，赴水死（必达，赐谥「节愍」）。会广东援兵至，大兵还屯峡江（聿键召南赣巡抚李永茂为兵部右侍郎，以张朝綖代；甫任事，复擢万元吉兵部右侍郎，总督江西、湖广诸军；召朝綖达，以刘同升代之。元吉至赣，同升已卒；遂以元吉兼巡抚）。

　　十二月，唐王聿键自福州驻于建宁。

　　时杨廷麟等请聿键出江右、何腾蚊请出湖南、浙中请将请出衢州；苏观生以事权悉为郑氏所握，请聿键出赣州。聿键遣观生先行赴赣州募兵，以曾樱、郑芝龙留守福州司转饷。十二月，聿键发福州，驻建宁。广东布政使汤来贺运饷十万由海道至，聿键擢来贺兵部侍郎。然兵食匮乏、人心离散，迄不能成军也。

　　唐王聿键督师大学士黄道周兵败于婺源，死之。

　　道周进至婺源，遇大清兵，战败；其将阵嗣圣陈亡，道周见执，诸军溃走。大兵追至开化，总兵曾德、黄光辉、副将蔡璋、龙胜、陈辰等俱死（嗣圣、德、光辉、璋，胜、辰，俱赐谥「节愍」）。道周至江宁，幽别室中；从容着诗文数卷。闻当刑，书绝命词衣带间；过东华门，坐不起；曰：『此与高皇帝陵寝近，可死』！监刑者从之。幕下士中书赖雍（平和人）、蔡绍谨（龙溪人——考二人姓名，「红本」作蔡雍、赖继谨）、兵部主事赵士超（闽县人）、广信通判毛玉洁（六合人——考毛玉洁，「红本」作毛至洁）、游击朱家第等，皆死之（广信寻亦为大兵所破，胡梦泰自缢死，万文英赴水死；周定祁、胡奇伟及都司刘芳伯、黄国治、参将谢良才、王之枢、监纪官李奇、余干知县杨时秀、兵部员外郎戴伍后、守备陈寿、陈杰、总兵江天衢、推官王象干、胡佩、游击胡接辉、广信同知胡嘉桂等，俱死之。詹兆恒奔怀玉山，聚众数千人自保；已进犯开化县，兵败，歾于陈。摄抚州事同知高飞声遣人怀印走谒唐王聿键，而身守城死焉——飞声字克正，长乐人。道周，赐谥「忠端」；雍、绍谨、士超、玉洁、家第，俱赐谥「烈愍」；梦泰、文英、定礽、奇伟、芳伯、国冶、良才、之枢、奇、时秀、伍后、寿、杰、天衢、象干、佩、接辉、嘉桂，俱赐谥「节愍」；兆恒，赐谥「忠烈」）。

　　时唐王聿键又以大学士傅冠（字符甫，进贤人）为督师，办湖东兵事。泸溪告警，冠不能救，为给事中揭重熙所劾，或又言其嗜酒；乃许致仕。久之，大兵至，冠死之（冠寓居门人泰宁汪亨龙家，亨龙执以献有司；不屈，僇于汀州；血渍地，久而犹鲜，汀人叹其忠——冠，赐谥「忠烈」）。

　　丙戌、我大清世祖章皇帝顺治三年春正月，唐王聿键遣将分道出兵，不果行。

　　郑芝龙知物论不平，不出关无以弭众议。乃请以郑鸿逵为左先锋，出浙江；郑彩为右先锋，出江西：筑坛行推毂礼。鸿逵出城，马蹶仆地。各拥众数千，号数万。既出关，托候饷，仍驻不行（鸿逵驻仙阳镇，虑有上书言事者，严禁仙霞关不听四方儒人入）；聿键檄催孔亟，不应。彩行百里而还；称饷缺，留如故（时芝龙已通款于我朝，聿键不知也。会鲁王以海遣都督陈谦使闽，趦趄不敢入；芝龙与谦有旧，以书招之。谦入见，书称「叔父」而不称「陛下」，聿键大怒，下谦于狱；芝龙疏救，不听。有御史钱邦芑者为聿键言：『谦与芝龙至交，不急除，恐有内患』！聿键即命诛谦；或以告芝龙，芝龙曰：『刑人于市，必过我门。我且命停刑，愿以我官职赎谦罪，当不死』。聿键命移谦别所斩之。芝龙奔赴，哭极哀；由此怏怏不悦，益怀异志矣——邦芑，镇江人）。

　　二月，唐王聿键移驻延平。

　　聿键决意出汀州入赣，与湖南为声援。郑芝龙不欲聿键行，令军民数万人遮道呼号，拥聿键不得行；遂驻延平。

　　吏部司务王士和（字万育，金溪人）疏陈时政阙失，凡数千言；聿键命刊赐文武诸臣，且召士和入对，嘉奖备至，擢兵部主事。未一月，擢延平知府（聿键以事杀建阳知县施■〈火豦〉、邵武知府吴炆炜、推官朱键，曾樱力救，不听；人情惴恐。原任兵部郎中王期升、御史彭遇颽自浙中遁至，聿键加期升总督、遇颽佥都御史；路振飞等封还内降，谓『遇颽依附马士英；期升在太湖奉朱盛澄称通城王，派饷苛虐：不可用』。聿键乃止）。

　　三月，唐王聿键遣使劳鲁王军于绍兴。

　　鲁王以海复遣柯夏卿、曹惟才聘于唐王聿键，聿键加夏卿兵部尚书、惟才光禄寺卿，手书报以海（曰：『吾无子；王为皇太侄，同心戮力，共拜孝陵。吾有天下，终致于王。浙东所用职官尽列朝籍，无分彼此』）；遣佥都御史陆清源（平湖人）赍饷银十万两，犒劳浙东军士。方国安纵兵尽夺其饷，留清源军中（后国安败，清源自沈于江——清源，赐谥「忠节」）；且出檄数聿键罪。张国维叹曰：『曲在我矣』（时以海兵力孱弱；武将横甚，竞营高爵，请乞无厌。兵部尚书余煌上言：『今国势愈危，朝政愈纷；尺土未复，战守无资。诸臣请祭，则当思先帝烝尝未备；请葬，则当思先帝山陵未营；请封，则当思先帝宗庙未享；请荫，则当思先帝子孙未保；请谥，则当思先帝光烈未昭』。时以为名言——煌字武曾，会稽人）。

　　我大清兵克吉安，遂围赣州。

