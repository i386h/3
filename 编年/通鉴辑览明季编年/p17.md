<!-- { "loadSidebar": true } -->
　　时故明川中诸将竞拥兵自固（督师大学士王应熊及王祥在遵义，巡抚马干、副将曾英在重庆，监军副使范文光及曹勋在洪、雅，监军佥事詹天颜在松、茂，谭宏、谭诣在夔、万；兵部侍郎总督川陕军务樊一蘅在纳溪居中调度，与应熊会泸州，克期并进——王祥，綦江人；马干，吴县人；范文光，内江人；詹天颜，龙严人），重庆曾英兵最强；可望等率残卒骤至，英出不意，战败，死于江（英，赐谥「节愍」）；贼遂陷綦江，督师大学士王应熊退走永宁山中（寻病卒于毕节卫）。踰月，贼陷遵义，入贵州境。大兵追至重庆，故明巡抚马干败死（干，赐谥「忠节」）；遂入遵义，以饷乏旋师。王祥等因复取保宁二郡，故明总督侍郎樊一蘅再驻江上，为复窥全蜀计；乃列上善后事宜及诸将功状于桂王由榔。由榔拜一蘅户、兵二部尚书，加太子太傅；祥等进爵有差。

　　臣等谨案：孙可望、李定国等本张献忠义子，自王师定蜀，即南走滇中；旋附桂王，受其爵。从前「明史」各传牵连附载，未为区别。臣等恭辑「唐、桂二王本末」，仰荷圣明指示，以可望、定国等身为贼党，其所称平东、安西等号皆献忠伪授，自应重加贬绝，书「贼」、书「伪」以正其罪。至二王及其臣子荷蒙圣慈裁度，未可遽从「僭伪」之例；故君则正其称号，臣则目以原官。尺寸权衡，具存书法；深仁大度，等量两仪。彼指琅琊为「僭晋」、斥梁益为「伪朝」者，岂足语于建中之极则乎！

　　丁亥、我大清世祖章皇帝顺治四年春正月，我大清兵克肇庆，桂王由榔奔桂林。

　　由榔既西走，瞿式耜兼道趋赴，由榔已越梧州而西。大兵自广州向肇庆，总督朱治■〈忄间〉弃城去，由榔走平乐。大兵入肇庆，遣别将徇高、雷二府，进取梧州；巡抚曹华迎降。由榔欲走依何腾蛟于湖广，丁魁楚、王化澄皆弃由榔去（化澄走浔州。魁楚走岑溪，辎重多，舳舻相连属，为大将李成栋追获，魁楚遂降；成栋与有隙，录其家数百人杀之。魁楚乞一子，成栋笑曰：『汝身且莫保，尚求活人耶』！并杀之）；惟式耜及吴炳（宜兴人，时为由榔兵部侍郎）、吴贞毓（字符声，宜兴人；时为由榔户部尚书）等从。乃由平乐抵桂林（湖南副使陈象明以征饷在广西，闻广东地尽失，檄调土兵，与陈邦傅连营，东至梧州榕树潭；遇大兵战败，死之——陈象明字丽南，东莞人；赐谥「烈愍」），以吴炳、方以智为大学士，同式耜入阁办事（以智不至）；遣使劳何腾蛟，趣其兵入卫。征四川文安之（彝陵人）、云南王锡衮（禄丰人）入阁（锡衮以道阻不能达，安之亦不至），以周堪赓、郭都贤、刘远生等为六卿，丁时魁、金堡等为给事中，马吉翔掌锦衣卫（吉翔本京师游猾，夤缘为香山参将；丁魁楚令献捷于唐王聿键，聿键喜其应对敏捷，擢为锦衣卫使。至是，以使忠贞营复命，益以柔媚得由榔意，令掌丝纶房事，同票拟；遂大用事）。

　　二月，我大清兵克平乐；桂王由榔奔全州，以其大学士瞿式耜留守桂林。

　　大兵袭平乐克之，浔州相继破；由榔大恐。会武冈镇将刘承允以兵至全州，王坤请赴之。瞿式耜极陈桂林形势，请由榔坚守（略言：『留粤，则粤在；去粤，则粤危。我进一步，人亦能进一步；我去速一日，人来亦能速一日。去而不守，则拱手送矣』），由榔不听；自请留守，许之；进文渊阁大学士兼吏、兵二部尚书，赐剑便宜从事，以麾下焦琏为总兵（初，由榔为张献忠所执，琏率众攀城上，破械出之；由榔病不能行，琏负之以行：由榔以此德琏。用破靖江王功，命为参将。至是，进总兵）。封陈邦傅为思恩侯，守昭平。由榔遂走全州。

　　四川贼孙可望、李定国等率众入贵州。

　　孙可望等率众入黔，故明布政使张耀（字融我，三原人）急言于巡抚米寿图（宛平人），请发兵民守御；寿图以众寡不敌难之。俄贼突至贵阳，耀率家丁乘城拒击，兴宁知县吴子骐（字九逵）、户部主事刘管、同知杨元瀛等亦以乡兵扼贼；贼来益众，子骐等战败被执死，城遂陷。贼执耀，说之降；耀大骂不屈，遂与家属十三人同见杀。寿图出奔沅州（可望等陷安平，佥事曾益拒守，力屈死；陷平坝卫，户部郎中谭先哲、宁前兵备参议石声和俱阖门殉难；犯定番州，乡官顾人龙率土民拒守，杀贼甚众，城破，大骂而死——张耀，赐谥「忠烈」；吴子骐、谭先哲，赐谥「烈愍」；刘管、杨元瀛、曾益、石声和，俱赐谥「节愍」；顾人龙，赐祀忠义祠）。

　　三月，我大清兵攻桂林。

　　由榔既出奔，桂林危甚。其总督侍郎朱盛浓走灵川，巡按御史辜延泰走融县，布政使朱盛■〈氵调〉 、副使杨垂云、桂林知府王惠卿以下皆遁，惟瞿式耜与通判郑国藩、县丞李世荣及都司林应昌、李当瑞、沈煌在焉。由榔令兵部右侍郎丁元华代盛浓、御史鲁可藻代延泰，未赴而大兵已薄桂林，以骑数十直入文昌门；登城楼，瞰式耜公署。式耜即令焦琏拒战甚力，而身立矢石中，与士卒同甘苦。积雨城坏，吏士无人色；式耜督城守自如，故人无叛志。援兵索饷而哗，式耜括库不足，妻邵捐簪珥佐之。既而刘承允所遣援桂兵五千人在城与琏兵主客不和，击伤琏，大掠城中而去；琏兵亦出城赴黄沙镇：城几破者数矣。会大兵东还，桂林始获全。

　　四川贼孙可望、李定国等率众入云南。

　　先是，云南土官沙定洲（王弄山长官司沙源之子）作乱，逐故明黔国公沐天波（黔宁王沐英裔孙，以总兵官世镇云南），盘踞会城，传檄州县，全滇震动；天波走楚雄。巡抚吴兆元不能制，许为奏请镇滇；定洲遂西追天波，分巡金沧。副使杨畏知（宝鸡人）说天波走永昌，而己以楚雄当定洲。定洲至，畏知绐与结盟，而乘间清野缮堞，征邻境援兵，姚安、景东俱响应。定洲闻之，不敢至永昌；还攻楚雄，不能下。畏知伺贼懈，辄出击，杀伤甚多；定洲筑长围困之，迄不能下。至是，孙可望等闻滇乱，兼程趋滇，称黔国焦夫人弟来复仇（定洲之乱，天波母、妻皆走城北，自焚死；故可望假复仇为名）；民久困沙兵，喜其来，迎之。定洲解楚雄围去，御于草泥关；大败，遁归阿迷。可望破曲靖及交水，俱屠之（巡按云南御史罗国瓛方按部曲靖，与知府焦润生俱被执，可望欲降之，国瓛不屈；携至昆明，自焚死。润生亦不屈死。都司经历徐道兴方署师宗州事，集士民固守。及贼入署，道兴大骂；贼令出迎其将，道与掷酒杯击之，骂不绝口；遂被杀——罗国瓛，嘉定洲人；焦润生，上元人，修撰竑子；徐道兴，睢州人。国瓛，赐谥「忠烈」；润生，赐谥「节愍」；道兴，赐谥「烈愍」）；贼遂由陆凉、宜良入云南城（右佥都御史米寿琳以桂王由榔命，募兵云南。可望至，寿琳知不免，张麾盖往见之；行三揖礼，曰：『谢将军不杀、不掠之恩』！可望胁之降，不从；系他所，使人诱以官，亦不从。从容题诗于壁；或以诗报可望，遂遇害——寿琳，鲁府宗室，家兖州；赐谥「节愍」），分遣李定国徇迤东诸府，而自与刘文秀等率兵西出。畏知御于启明桥兵败，投水不死，踞而骂；可望下马慰之曰：『闻公名久；吾为讨贼来，公能共事，相与匡扶明室，非有他也』。畏知瞪目视之，曰：『绐我尔』！可望曰：『不信，当折矢誓」！畏知因要以三事：不用献忠伪号、不杀百姓、不掳妇女；可望皆许诺。乃与至楚雄，略定大理诸郡；使文秀至永昌迎天波归（时永昌推官王运开摄监司事、通判刘廷标摄府事，方发兵守澜沧，而天波已降；可望谕两人以印往，两人坚不予。永昌士民闻贼所至屠戮，泣请纳款纾祸；两人慰遣之。既去，两人相谓曰：『众情如此，吾辈惟一死自靖尔』！是夕，运开先自经；廷标闻之，曰：『我老，当先死；王公乃先我邪』！遂沐浴，赋诗三章，亦自经。可望等重两人死节，求其后；或以运开弟运闳对，即聘之。行至潞江，谓其仆曰：『吾兄弟可异趣邪！吾死，若收吾骨，与兄合葬』！遂跃入江死——运开字子朗，夹江人；廷标字霞起，上杭人：俱赐谥「节愍」。运闳，赐祀忠义祠）。而定国之徇临安者，与定洲部目李阿楚力战，破其城，杀城中官民七万八千余人，尽掠子女而回；所过，无不屠灭（姚安陷，姚州知州何思、举人席上珍不屈死，举人金世鼎自杀。晋宁陷，知州冷阳春殉节死；举人段伯美、诸生余继善、耿希哲助阳春城守，亦殉难。呈贡陷，知县夏祖训死之。富民陷，贡生李开方率妻子同死；其友诸生王朝贺掩埋讫，即自经。在籍知县陈昌裔不受伪职，为贼杖死；兵科给事中廖庆亨、楚雄举人杜天桢亦先后死之——冷阳春，石阡人；夏祖训，嘉兴人。何思、夏祖训、陈昌裔、廖履亨，俱赐谥「节愍」；冷阳春，赐谥「烈愍」；席上珍等，俱赐祀忠义祠）。于是迤西八府，以畏知在军，得保全；而迤东之杀，与献忠同惨，可望遂据云南（后二年，可望复遣定国攻定洲。既至，会定洲土目杨嘉者方迎定洲就其营宴，定国侦得之，率兵围营；相拒数日，乃出降。遂械定洲及其妻万氏数百人回云南，剥其皮市中。万氏本江西寄籍女，淫而狡；先为阿迷土官普名声妻，后改嫁定洲，遂并有其地云）。

　　我大清兵克长沙。

　　始，唐王聿键既死，故明总督何腾蛟在湘阴厉兵保境，如平时；桂王由榔进腾蛟武英殿大学士，加太子太保。至是，平南大将军恭顺王孔有德等帅师下湖南；桂王总兵王进才故守益阳，闻之，退保长沙，与狼兵将覃遇春哄，扬言乏饷，大掠而去，并及湘阴。大兵进偪长沙，进才走湖北；腾蛟不能守，单骑走衡州；湖南巡抚章旷亦走宝庆，大兵遂克长沙、湘阴（先是，刘承允受腾蛟节制，腾蛟以藤溪之捷，请加郝永忠援剿左将军、张先璧援剿右将军；承允怒。及长沙既失，承允遂奏解腾蛟兵柄，召之入朝；先璧奏劾承允专擅，腾蛟反和解之。会闻先璧提兵至宝庆，承允惧，又请命腾蛟督诸镇兵驻衡州）。

　　夏四月，桂王由榔为其将刘承允劫迁于武冈州。

