<!-- { "loadSidebar": true } -->
　　故明总督万元吉素有才，莅事精敏。及失吉安，士不用命；昬然坐城上，对将吏不交一言。隔河大兵营遍麓，元吉指为空营。兵民从大兵营中至者，言军势甚盛；辄叱为间谍，斩之。赣州受围既久，诸道援兵稍集（元吉部将汪起龙率师数千，云南援将赵印选、胡一青率师三千，大学士苏观生遣兵亦如之；两广总督丁魁楚亦遣兵四千，杨廷麟又收集散亡得数千）。诸将欲战，元吉欲待水师至并力；而中书舍人袁从鹗（一作来从鹗，郴州人）募沙兵三千，吏部主事龚棻（南昌人）、兵部主事黎遂球（字美周，番禺人）募水师四千，皆屯南安，不敢下。兵部主事王其宖（安福人）谓元吉曰：『水师帅罗明受，海盗也；桀骜难制。棻、遂球若慈母之奉骄子。且今水涸，巨舟难进，岂能如约』！不听。大兵闻水师将至，即夜截诸江，焚巨舟八十，死者无算；明受遁还，舟中火药、戎器尽失。于是两广、云南军皆不战而溃，他营亦稍散去。会闻汀州破，人情益震惧，守者亦疲甚。大兵用向导夜登城，乡勇犹巷战；黎明，兵大至，城上发炮炮炸，城遂破。部将拥元吉出城，元吉叹曰：『为我谢赣人！使阖城涂炭者，我也；我何可独存』！遂赴水死。杨廷麟走西城，投水死（按「红本」作「城上，杀死」）。郭维经入嵯峨寺，自焚死。姚奇允，自缢于文庙。杨文荐，病困不能起，执送南昌，绝粒而死（维经，赐谥「忠节」；廷麟、元吉、文荐，俱赐谥「忠节」；奇允，赐谥「节愍」）。一时同殉者，太常寺卿管湖西兵备佥事彭期生（字观我，海盐人）而下凡数十人（期生，冠带自缢死。职方主事周瑚，不屈，磔死。龚棻、王其宖、黎遂球、袁从鹗、通判王明汲、编修兼兵科给事中万发祥、户部主事林琦、兵部主事柳昂霄、曾嗣武、钱谦亨、中书舍人刘孟鍧、刘应试、推官署府事吴国球、监纪通判郭宁登、临江推官胡缜、赣县知县林逢春，皆不屈就戮。乡官卢观象，尽驱男妇大小入水，乃自溺死。举人刘日佺，偕母、妻、弟妇、子侄同日死。参将陈烈，数力战，众以其弟已降于大清，疑之；烈益奋勇疾斗。及见执，其弟劝之降，不听；顾谓赣人曰：『今日方知我无二心也』！乃就僇。又通判淦君鼎、副总兵马观鹏、参将朱永盛、兵部主事于斯昌、训导程必进，中书龙嘉震、湖东道姚生文、推官吴世安，亦俱不降死——周瑚，大名人；王明汲，金坛人；万发祥，新喻人；林琦，闽县人；曾嗣武，宁都人；刘孟鍧、刘应试，俱安福人；胡缜，桐城人；淦君鼎，建昌人；马观鹏，顺德人；朱永盛，汀州人；于斯昌，黄冈人；程必进，松阳人；龙嘉震，太和人；姚生文，仁和人；吴世安，归安人。期生、棻、观象、必进、嘉震、生文、世安，俱赐谥「节愍」；其宖、遂球、从鹗、明汲、发祥、琦、昂霄、嗣武、谦亨、孟鍧、应试、国球、宁登、缜、逢春、烈、君鼎、观鹏、永盛、斯昌，俱赐谥「烈愍」）。

　　桂王（一）

　　丙戌、我大清世祖章皇帝顺治三年冬十一月，故明兵部尚书丁魁楚、兵部侍郎瞿式耜等以桂王由榔（明神宗孙桂王常瀛次于）称号于肇庆。

　　初，桂王常瀛卒于梧州，长子安仁王由■〈木爱〉袭封；未几病卒，由榔当嗣爵。会唐王聿键败死报至粤中，故明总督尚书丁魁楚、侍郎瞿式耜、巡按御史王化澄与旧臣吕大器、李永茂、晏日曙、汤来贺、董天闳、朱治■〈忄间〉、周鼎瀚、方以知、朱容藩、林佳鼎、程源等议所立，乃共推由榔。桂太妃王氏曰：『诸君何患于无君！吾儿仁柔，愿更择可者』！魁楚等请益坚，遂以十月十四日称「监国」于肇庆。以魁楚、大器、式耜并为大学士（魁楚兼戎政尚书、大器兼兵部尚书、式耜兼吏部右侍郎）；永茂请终制，化澄以下进爵有差。

　　未几，闻大兵已破赣州，司礼太监王坤（即王肇基——崇祯朝监饷宣府，大作威福，屡为言官所劾。福王时，奔南京；福王败，复入闽。唐王聿键弃不用，又入粤事由榔。命掌司礼监，遂擅政事）仓卒奉由榔奔梧州，式耜等力争不得。时大学士苏观生奉唐王聿键命募兵南安，亦退入广州；遣职方主事陈邦彦（字令斌，顺德人）奉表劝进。甫入谒，而观生在广州，别议立唐王聿■〈金粤〉（事具后），邦彦不知也。夜二鼓，由榔召入舟中，魁楚侍；语以广州事。邦彦请『急还肇庆，正大位以系人心；命南雄勍卒取韶，制粤东十郡之七而委其三于唐王，代我受敌，从而承其敝』。由榔大悦；魁楚、式耜等乃定议迎由榔复还肇庆。十一月十八日，遂称尊号，改年「永历」，以肇庆府署为行宫。

　　臣等谨案：前代宦官之祸，至明最烈；始于王振，而极于魏忠贤。履霜坚冰，其渐已非一日。桂王当大厦既倾，亲见宗邦沦丧；由于阉寺横行，尤宜疾首痛心。乃甫称尊号，而即令王坤进掌司礼监，干政擅权；仓卒奔梧州，以致众志乖离，驯召刘承允之乱。及坤被逐，而宠天寿等先后用事，诸臣依附；明党交争，迄入缅而未已。在桂王暗劣，受制奄坚，固无足怪。独是椓徒流毒相仍，既已覆明宗社，即此阽危余烬，而坚持故局，虽国亡而其焰未熸；祸败所锺，遂与明一代相为终始：其亦可为叹息痛恨者矣！

　　故明大学士苏观生等以唐王聿■〈金粤〉称号于广州。

　　丁魁楚等之将立桂王由榔也，苏观生欲与共事；魁楚素轻之，且欲专定策功，虑其以旧相居己上，拒不与议。吕大器亦以其非两榜，叱辱之；观生愠甚。适唐王聿键弟聿■〈金粤〉嗣为唐王者与大学士何吾驺自闽浮海至，南海关捷先、番禺梁朝锺首倡「兄终弟及」议；观生遂与吾驺及布政使顾元镜、侍郎王应华、曾道唯、总兵林察等拥立聿■〈金粤〉，改年「绍武」，就都司署为行宫（封观生建明伯，掌兵部事；进吾驺等秩。擢捷先吏部尚书，旋与元镜、应华、道唯并拜东阁大学士，分掌诸部）。招海上郑、石、马、徐四姓盗，授总兵等官；与肇庆相拒。时仓猝举事，治宫室、服御、卤簿，通国奔走，夜中如昼。不旬日，除官数千；冠服皆假之优伶，市人传以为笑。

　　桂王由榔遣兵攻唐王聿■〈金粤〉，不克。

　　桂王由榔遣给事中彭耀（顺德人）、主事陈嘉谟赍敕往谕唐王聿■〈金粤〉，至广州，以诸王礼见，备陈宗支伦序及监国先后，语甚切至；因历诋苏观生诸人。观生怒，执耀杀之（嘉谟亦不屈死——耀、嘉谟，俱赐谥「节愍」），即日发兵攻肇庆，以番禺人陈际泰督师。由榔遣兵部右侍郎林佳鼎帅兵赴三水；佳鼎故粤中监司，与林察同姓相善，察使群盗诈降，佳鼎信之，乘胜追至三山口乱作，全师皆覆；佳鼎同佥事夏四敷赴水死（佳鼎、四敷，俱赐谥「节愍」）。

　　时肇庆大震，瞿式耜视师峡口，以王化澄代佳鼎督师。吕大器辞官入蜀，遂以化澄为尚书，起李永茂为大学士。未几，亦罢。

　　臣等谨案：桂王窜迹岭南，据手掌之地，势尤危窘。聿■〈金粤〉本唐王亲弟，谊出本支，乃当望风瓦解之时，为同室操戈之举；而为之臣者，方各挟其主以为奇货，争城夺地，攻战逾时：此与燕雀处堂何异！至彭耀、陈嘉谟等衔命出使，抗词被杀；虽律以大义，与疆场致命者有殊。乃犹念其临难捐躯、不失臣节，竟得一例邀恩赐谥褒锡，仁至义尽；史册以来，实所未闻也。

　　十二月，我大清兵克广州，获唐王聿■〈金粤〉；广东平。

　　苏观生既败肇庆兵，意自得，务粉饰为太平事，而委任关捷先及梁朝锺。捷先小有才，便笔札；朝锺善谈论，浃旬三迁至祭酒。有杨明竞（潮州人）者好为大言，诡称精兵满惠、潮间，可十万；即特授惠潮巡抚。又有梁鍙者，妄人也；观生才之，用为吏科都给事中；与明竞大纳贿赂，日荐用数十人。观生本乏猷略，兼总内外任，益昬瞀。招海盗资捍御，其众白日杀人，悬肺肠于贵官之门以示威；城内外大扰。时大兵由福建趋潮州、惠州，俱下之，长吏皆降附；即用其印移牒广州报无警，观生信之。是月十五日，聿■〈金粤〉视学，百僚咸集；或报大兵已偪，观生叱之曰：『潮州昨尚有报，安得遽至！此妄言惑众』。如是者三，大兵已自东门入。观生始召兵搏战，兵精者皆西出，仓猝不能集；观生乃自缢死（观生走梁鍙所问计，鍙曰：『死尔，复何言』！观生入东房、鍙入西房，各拒户自缢。观生虑其诈，稍留听之。鍙故扼其吭，气涌有声，且推几仆地；久之寂然。观生信为死，遂自缢。明日，鍙献其尸出降），朝锺及太仆寺卿霍子衡（南海人）、行人梁万爵（字天若，番禺人）、新城知县廖翰标（龙门人）等皆死之（朝锺闻变赴池为邻人救出，自刭死。子衡召三子，训以死节；朝服北向拜，又易绯袍拜家庙，先赴井死，妾莫氏从之，子应兰、应荃、应芷及其妻各继之。有小婢见之，亦赴井死。万爵赴水死。翰标自缢死——朝锺、万爵、翰标，俱赐谥「节愍」；子衡，赐谥「烈愍」）。聿■〈金粤〉方事阅射，急易服踰垣，匿王应华家。俄缒城走，为追骑所获；馈之食，不受；曰：『我若饮汝一勺水，何以见先人地下』！投缳而绝（周、益、辽等二十四王俱死）。何吾驺及应华等悉降。

　　桂王由榔奔梧州。

　　由榔司礼太监王坤用事，铨政、军务，任意颠倒。数以内批授官；由榔诸臣争之，不听。给事中刘鼒疏劾坤，几得罪；瞿式耜力救，乃免。及是，闻广州已破，肇庆大震。式耜请驻峡口，坤不从；以朱治■〈忄间〉为两广总督守肇庆，趣由榔出走。以二十二日乘轻舟上西峡，遂奔梧州。

　　我大清兵至顺庆，流贼张献忠伏诛；其党孙可望、李定国、白文选等溃走川南。

　　献忠据成都，遣伪将军分屠各府州县，川中民尽；乃谋窥西安，尽焚成都宫殿、庐舍，夷其城，率众出川北。又欲尽杀川兵；伪将刘进忠故统川兵，闻之，率一军逃。会大兵至汉中，进忠来奔，乞为乡导。至盐亭界，大雾；献忠晓行，猝遇大兵于凤皇坡，中午坠马，蒲伏薪积下。于是大兵禽献忠出，斩之；降及败死者二、三十万。其党伪平东将军孙可望、伪安西将军李定国、伪抚南将军刘文秀、伪定北将军艾能奇、伪都督白文选、冯双礼等俱溃走川南。

