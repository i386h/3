<!-- { "loadSidebar": true } -->
　　杨廷麟自吉安赴赣将朝唐王聿键，以万元吉代守吉安。初，崇祯末，命中书舍人张同敞（江陵人，居正之孙）调云南兵；及抵江西而南京已破，因退还吉安，廷麟留与共守。其将赵印选、胡一青频立功，而元吉约束甚严，诸将渐不悦。时有广东兵，亦以赴援至。而张安者，汀、赣间峒贼四营之一，骁勇善战，为廷麟招降，有取抚州功，且招他营尽降，唐王赐名「龙武新军」；元吉以安等为足恃也，蔑视滇、粤军，滇、粤军解体。然安卒故为贼，淫掠自如；廷麟遣援湖西，所过无不残破。至是，大兵攻吉安，诸军皆内携；新军又先往湖西，不时至；城中不战溃，城遂破。元吉退屯皁口，檄谕赣州，极言云南兵弃城罪；其众遂西去。大兵进至皁口，元吉不能御，退入赣城；大兵乘胜进，围之。唐王兵部侍郎刘士桢促新军张安赴援，安宵遁。廷麟遣使调广西狼兵，而身往雩都，召新军来救；战于默林，再败；廷麟乃散其兵入赣，与元吉凭城守（给事中杨文荐，元吉门生也；奉使往湖南。过赣，见事急，自任守御；城中赖之。江西巡抚刘远生自出城，召其将张琮于雩都；赣人曰：『抚军遁矣』！怒焚其舟，拘其妻子。俄，远生率琮兵至，赣人乃大悔；远生愤甚，渡河再战，皆败；见获，复逃归；援军皆不敢前。会李永茂遣广东兵五千至，大兵为解围，屯于水西。未几，围复合，城中拒如初。时赣困守久，唐王聿键奖劳之，赐名「忠诚府」，加元吉兵部尚书、文荐右佥都御史；命郭维经为吏、兵二部尚书兼右副都御史，总理湖广、江西、广东、浙江、福建军务，督师往援。维经与御史姚奇允募兵八千人入赣州，与廷麟、元吉同守。时东乡、安仁、贵溪、瑞州、余干、万年诸郡县俱聚兵遥应闽中，大兵分道进剿，先后克捷，禽斩故明文武官甚众。其死于东乡者，有副将傅潜龙、参将黄腾、都司文而武、守备刘威振等；在安仁，则有参将傅鼎干、都司徐德、守备洪士邦等；在贵溪，则有总兵陈辉、汪硕画、副将汪洋、监纪知县廖汝健等；在瑞州鸡公岭、棠山一带，则有副将黄英、都司敖高、参将晏性等；在余干、万年，则有都司赵祖、参谋舒奇谋等——姚奇允字有模，钱塘人。自傅潜龙以下十六人，俱赐谥「节愍」）。

　　夏六月，我大清兵克绍兴，鲁王以海遁入海。

　　征南大将军贝勒博洛等以五月二十日抵杭城，鲁王以海诸军列营钱塘江东岸——绵亘二百余里，舣舟江上以待；大兵未具舟楫，不能渡。忽江沙暴涨，水浅可涉。二十七日，大兵策马径渡；方国安尽弃战舰，拔营走绍兴，劫以海南行。江上各营闻报，一时俱溃走。六月一日，大兵入绍兴；国安决计献以海来降，遣人守之。会守者病，以海得脱；至台州，航海走。命张国维防遏四邑，图后举；国维还守东阳，知势不可支，作绝命诗三章，赴水死（国维，赐谥「忠敏」）。兵部尚书余煌等，皆死之（煌赴水，舟人拯起之。居二日，复投深处，乃死。大理少卿陈潜夫，走山阴化龙桥，偕妻、妾二孟氏同赴水死。职方主事高岱，偕其子朗跃入海死。兵部主事叶汝■〈艹恒〉，与妻王氏同死。礼部侍郎陈函辉，从以海航海；已而相失，哭入云峰山，投水死。诸生诸暨傅日炯、鄞县赵景麟、浦江张君正、瑞安周钦尧、永嘉邹之琦等，皆殉义死——潜夫字符倩，钱塘人；岱字鲁瞻、汝■〈艹恒〉字衡生，俱会稽人；函辉字木叔，临海人。煌、潜夫、函辉，俱赐谥「忠节」；岱、汝■〈艹恒〉，俱赐谥「节愍」）。大兵进克金华，督师大学士朱大典阖门死（大典，赐谥「烈愍」）。

　　时以海至石浦，定西侯张名振从之。至舟山，守将黄斌卿不纳，乃浮海至厦门，遂走南澳（方国安、方逢年俱来降；寻以蜡丸书通闽搜得，诛死。阮大铖在方国安军，亦偕谢三宾、宋之晋等赴江干降；从大兵攻仙霞关，僵仆石上死。士英拥残兵欲入闽，唐王聿键不许；会大兵剿湖贼，士英与吴易俱禽获，斩之：事具「国史」——而野乘载士英遁台州山寺为僧，为大兵搜获；寻得其与大铖通闽疏，斩之延平城下。大铖方游山，自触石死，仍僇尸云。吴易字日生，吴江人；与举人孙兆奎、诸生沈自駉、自炳、吴福之等聚兵长荡，唐王聿键授为兵部尚书、鲁王以海封为长兴伯。大兵至，俱被获死。总兵程槐、沈茂、职方主事倪曼倩、监军道朱世昌、通判冯时敏、评事冯一鹭，与易等俱死。时太湖中阻兵者甚众，有镇南伯金公玉、安抚许耕奇、徐明道、参将李世忠、总兵王元震、史宏弼、田希成，毛济宇、同知吴任兰、藩镇汪硕德、参谋□美初、副将施子昭及朱大定、曹辰、沈君晦等，俱先后被获死。兵科给事中陈子龙，方遁绩□□，鲁王以海授以兵部侍郎衔，潜谋结太湖兵举事；事露，被获，乘间赴水死——易、槐、茂、曼倩、世昌、时敏、一鹭、公玉、耕奇、明道、世忠、元震、宏弼、希成、济宇、任兰、硕德、美初、子照，俱赐谥「节愍」；子龙，赐谥「忠裕」）。

　　闽中大震，郑芝龙假言海寇入犯，须往备御，拜疏即行；尽撤兵回安平镇。守关将士皆随之；仙霞岭二百里间，遂空无一人。

　　臣等谨案：鲁王窃据绍兴，方恃钱塘为天险；及大兵压境，天心助顺，江水断流，顷刻毕济。不数月，浙、闽尽平；与元兵至临安、江潮三日不至者，神应尤异。至张国维等援立监国、拥戴旁支，称名本为不正；乃以其抒忱效命，亦得蒙恩赐谥，同荷表章。臣等编篡唐、桂二王本末，谨以鲁王诸臣事实随条附载；俾天下后世，咸知圣代褒忠之典，甄录无遗：实为至公且溥云。

　　秋七月，我大清兵克衢州。

　　唐王聿键巡按金、衢二府兼视学政御史王景亮（字武侯，吴江人）、衢州知府伍经正（安福人）、推官邓岩忠（江陵人），皆不屈死；鲁王以海所遣镇将张鹏翼及伯吴凯、总兵项鸣斯等，亦死之。江山知县方召（宣城人）集父老告之曰：『兵且至，吾义不当去。然不可以一人故，致阖城被诛；苦辈可迎附』。遂封印，冠带自缢死（景亮、经正、岩忠、召凯、鸣斯，俱赐谥「节愍」；鹏翼，赐谥「烈愍」）。初，杨文骢走处州；唐王聿键以在镇江时与之有旧，拜为兵部侍郎兼右佥都御史、提督军务，令图南京。至是，闻衢州告急，命与诚意伯刘孔昭共援衢。大兵至，文骢不能御，退走；为追骑所获，与监纪职方主事孙临（字武功，相城人）俱不降，戮死（临，赐谥「节愍」；文骢以马士英党，廷议不与谥）。

　　八月，我大清兵克建宁。

　　郑鸿逵驻关外闻兵至，徒跣疾走，三日而抵浦城；唐王聿键闻之，削鸿逵爵。王师至仙霞岭，关门无一守兵；遂从容过岭，长驱直入。然大兵入闽者，或由建、或由汀、或由福宁，俱走山谷间，不必仙霞岭也。唐王巡抚上游四府兼领关务郑为虹（字天玉，江都人）亟还浦城，纵士民出走，自守空城。无何，城破，为虹与给事中黄大鹏（字文若，建阳人）并死之（为虹，故浦城知县；唐王聿键闻其廉，召为御史；部民相率乞留，乃令以御史巡关，寻擢巡抚。郑芝龙部将夺民舟为梁，为虹叱责之；芝龙诉于聿键，聿键为谕解，乃已。至是，殉难。又巡抚杨廷清、李暄亦俱为大兵所获，死之——为虹，赐谥「忠烈」；大鹏，赐谥「烈愍」；廷清、暄，俱赐谥「节愍」）。

　　唐王聿键奔汀州，我大清兵克延平。

　　闽中自郑芝龙去后，群情益离沮（唐王聿键视朝，命内侍出一箧，示群臣曰：『吾赖诸卿拥戴，越在海隅；布衣蔬食，晓夜焦劳。正是上为祖宗、下为百姓，惟恐负卿等立君之意。昨关上主事搜得闽中出关迎降书二百余封，今具在此；吾不欲知其姓名，令锦衣卫官对众焚之。卿等宜无负初终也』！唐王聿键决计赴赣，何腾蛟亦遣郝永忠（即郝摇旗改名）来迎，将至韶州。会仙霞关败问至，聿键遂以八月二十一日自延平仓卒出走；留兵部侍郎曹履泰偕延平知府王士和居守，犹载书十余簏自随。抵顺昌，闻追兵且至，骑而奔；数日，方至汀州。延平警报迭至，士和召父老曰：『吾虽一月郡守，当与城存亡。若等可速出，毋使数万生灵尽膏斧锧』！众泣，士和亦泣；退入内署，谓友人曰：『吾一介书生，数月而忝二千石；安敢偷生』！其友劝止之；正色曰：『君子爱人以德，姑息何为』！从容正衣冠，闭户投缳死（士和，赐谥「节愍」）。大兵遂克延平。

　　臣等谨案：唐王自擅号福州，不能裁抑郑氏，以至孱削日甚，上下离心。逮我王师深入，闽南寸土实无地可以潜踪；乃当汀、剑崎岖，覆亡不暇，犹载书簏以自随。此与梁湘东王之焚书江陵、称文武道尽者，如出一辙；尤可嗤鄙也！

　　我大清兵至汀州，获唐王聿键，福建平。

　　唐王聿键在汀州，大兵奄至，从官奔散；聿键与曾氏俱就执（给事中熊纬闻难，奔赴；遇大兵，死之。总兵官都督佥事胡上琛奔还福州，谓家人曰：『吾世臣，不可苟活；为我采毒草来』！与妾刘氏，共饮药酒而死——熊纬字文江，南昌人；赐谥「烈愍」。胡上琛，福州卫人，世袭指挥使；赐谥「节愍」）。曾氏至九泷，投于水；聿键死于福州（阳曲王盛渡、西河王盛淦、松滋王演汉、西城王通简等俱死）。

　　故明总兵姜正希率兵二万复来袭汀州，乘夜登城；大兵击败之，斩万余级。又破总兵师福于分水关；入崇安县，巡抚杨文忠见执死（文忠，谥节愍）。遂袭克福州，唐王礼部尚书曹学佺（字能始，侯官人）等，并死之（通政使马思理，自缢死。太仆少卿王瑞枬，避之山中；有欲荐令出者，乃拜辞家庙，从容入室自经死。兵科给事中郭符甲，战败，身被数创死——马思理，长乐人；郭符甲，晋江人：俱赐谥「节愍」。王瑞枬字圣木，永嘉人；与曹学佺俱赐谥「忠节」）。大军驻福州，分兵徇漳、泉诸郡县，相继下；闽地悉平。

　　郑芝龙自安平奉表来降，其子成功（成功初名森，唐王聿键赐以国姓，改名成功）不从；芝龙既入朝，成功与郑鸿逵、郑彩等各率所部叛入海。

　　冬十月，我大清兵克赣州。

