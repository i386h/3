<!-- { "loadSidebar": true } -->
　　时大兵已定南京，故明镇江守将总兵官郑鸿逵等拥众还闽，沿道焚掠。大兵进徇常州、苏州，皆下之（苏州乡官右庶子徐汧作书戒二子，肃衣冠投虎邱新塘桥下死。举人杨延枢闻变，遁迹入邓尉山中；寻受唐王命，为检讨。时四方弄兵者，咸指目廷枢。当事者执廷枢，好言慰之；廷枢嫚骂不已，杀之芦墟泗洲寺——徐汧字九一、杨廷枢字维斗，长洲人。汧、廷枢，俱赐谥「忠节」）；留兵二千驻苏州，大军悉趋杭州。故明潞王常淓（明穆宗孙潞简王翊镠之子）方流寓于杭，诸臣闻福王见执，请常淓监国；不受。不数日，大兵至，常淓从巡抚张秉贞及陈洪范等计，率众开门迎降；钱塘知县顾咸建（字汉石，昆山人）、临安知县唐自采（达州籍，江陵人）、邵武同知王道焜（字照平，钱塘人）皆死之。（时监司及郡邑长吏多逋窜，独咸建守官不去；潞王既降，咸建不至，见执死。自彩与从子偕豫逃山中，有言其阴部署为变者；遂被补获，与偕豫同死。道焜，投缳死——咸建、自采，俱赐谥「忠节」；道焜，赐谥「忠愍」）。绍兴诸郡，悉望风纳款。故明左都御史刘宗周以与马、阮不合，退居山阴；闻杭州破，即恸哭不食，移居郭外（有劝以文、谢故事者；宗周曰：『北都之变，可以死、可以无死，以尚有望于中兴也。南都之变，主上自弃其社稷，尚曰可以死、可以无死，以俟继起有人也。今吾越又降矣，老臣不死，尚何待乎！若曰「身不在位，不当与城为存亡」；独不当与土为存亡乎！此江万里所以死也』）。出辞祖墓，舟过西洋港，跃入水中；水浅不得死，舟人扶出之，竟绝粒二十三日而卒（宗周，赐谥「忠介」。其门人殉义者，有诸生王毓蓍，字符趾；会稽人。方宗周绝粒未死，毓蓍上书曰：『愿先生早自裁，毋为王炎午所吊』！毓蓍之友劝以陶渊明故事，毓蓍曰：『不然。吾辈声色中人，久则难持；及今早死为愈』。召故交，奏乐欢饮；酒罢，携镫出门，投柳桥下死。举人祝渊，字开美；海宁人。方葬母，趣工人速竣，还家设祭；投缳死）。故明文渊阁大学士高宏图、应天巡抚右佥都御史祁彪佳、行人陆培（字鲲庭，钱塘人），亦先后殉节死（宏图逃野寺中，绝粒死；彪佳绐家人先寝，端坐池中死；培以绳授三仆，从容自缢死——宏图，赐谥「忠直」；彪佳，赐谥「忠惠」；培，赐谥「忠节」）。嘉兴已归附，而士绅屠象美等复集众据城拒守；大兵还攻之，半月而破，故明吏部尚书徐石麒死焉（石麒时移居郭外，闻大兵至，曰：『吾大臣也，城亡与亡；岂宜苟活』！复入居城中。城破，朝服自缢死——石麒，赐谥「忠懿」）。

　　时唐王聿键以被赦出高墙（聿键先于崇祯间以倡义勤王，得罪禁锢），福王命移居广西平乐府；行至杭州，遇郑鸿逵及户部侍郎何楷（字符子，漳州人）、户部郎中苏观生（字宇霖，东莞人）等，遂奉以入闽。

　　臣等谨案：明自崇祯之季，流贼攻破京师，我国家诞膺眷命，光它万邦；天戈所止，立就荡平。彼唐、桂二王窜走闽、滇，流离琐尾，无尺土之凭；而为之臣者，尚思螳臂当车，阻兵负固。迹其不知天命、敢拒颜行，终膏斧锧，实所自取。我皇上扩天地为公之量，念其各忠所事、蹈死如饴，在当日六师所届，不得不行逆命之诛；而事后追思，究无愧于疾风劲草。即其潜踪草泽、从容引决者，亦为克尽纲常：特沛恩纶，曲加崇奖，俾一体易名，以励臣节。伏读「胜朝殉节诸臣录」内，其在唐、桂二王时效节者，计得专谥八人、通谥三百十有一人、祀忠义祠者二百三十四人；渥典覃加，漏泉普被。褒□隆施，实从来史册所未有。臣等集次二王本末，谨采摭诸臣节概尤著者，胪具简编；其所得赐谥，随条恭载：以昭圣天子大中至正之盛心，俾天下万世共懔然于教忠之彝训云。

　　故明兵部尚书张国维等以鲁王以海（明太祖九世孙鲁肃王寿墉之子）称监国于绍兴。

　　时浙江属郡多归降，宁波惟一同知治府事，已赍图籍迎附。故明刑部员外郎钱肃乐（字希声，鄞县人）力议拒守，士民集者数万人；肃乐乃建牙行事郡中（总兵王之仁既纳款而悔，入城与肃乐缔盟共守——王之仁，大兴人；崇祯时，太监王之心之弟）。闻鲁王以海在台州，遣举人张煌言（鄞县人）奉表请监国。会诸生郑遵谦（会稽人，山西佥事郑之尹之子）杀招抚使于江上，与兵部尚书张国维等举兵绍兴，给事中熊汝霖（字雨殷，余姚人）、九江兵备佥事孙嘉绩（字硕肤，余姚人）等自余姚应之，国维自迎以海于台州。以海即日赴绍兴，用方逢年（遂安人，崇祯间大学士）议，称为「鲁监国」；以国维为太傅、兵部尚书、武英殿大学士，督师江上，昼钱塘而守（以熊汝霖、孙嘉绩为右佥都御史、钱肃乐为右副都御史，并督师防江）。总兵官方国安（贵阳人）亦自金华至，与王之仁等皆加封爵（国安，荆国公；之仁，武宁伯；郑遵谦，义兴伯；张鹏翼，永丰伯）；树木城于缘江要害，联合诸营为持久计（时之仁、国安兵食用宁波、绍兴、台州三郡田赋；而肃乐兵资富室助饷，不能继，恒缺食。汝霖战亦屡败。国维督兵连陷富阳、于潜，会王师至，国维来拒，战于草桥门，败还；遂不敢出）。

　　闰六月，故明礼部尚书黄道周等以唐王聿键称号于福州。

　　郑鸿逵等拥唐王聿键至闽，道周与福建巡抚都御史张肯堂（字载宁，松江华亭人）、南安伯郑芝龙等奉聿键称「监国」；鸿逵请急正位，不然无以厌众心。诸臣皆以监国名正，候出关，建号未迟；而拥立者艳推戴功，不数日即定议称号于福州，改年「隆武」。以福州为天兴府，即布政司署为行宫；大赦。进芝龙、鸿逵为侯，郑芝豹、郑彩为伯；兵事机宜，悉芝龙为政。以天兴、建宁、延平、兴化四府为上游，汀洲、邵武、漳州、泉州四府为下游；各设抚按。议简战守兵：自仙霞关而外，宜守者一百七十处，计兵十万；战兵如之。闽、浙、两粤之饷不支其半，乃请预借两税一年；令群下捐俸、劝绅士输助。征府、县银谷未解者，官吏督迫，闾里骚然（遣给事中杨应期入粤督饷，参迟误官数十员，提问无一至者。广开事例，倡优仆隶并列冠裳；拜谒官府，鞭挞邻里。晋江令金允治听讼，两造皆称「职官」，挺立而语、互殴于庭；不可制：小民不胜其扰）。

　　臣等谨案：唐、桂二王虽明之支派，然唐王本疏族、桂王亦神宗庶孽，当宗邦沦覆，草窃边偶苟延旦夕，实不成其为国。乃仰蒙圣训，谓其流离失据，正与宋之是、昺窜身闽、粤者，事例相同；凡国史传之书「伪」者，概令更正。兹奉诏纂次二王本末，又蒙特笔改书称号，其诸臣仍书所授原官；仰见大圣人执中权度，进退予夺一出千古之大公，而非向来史家拘陋偏私者所能窥见万一云。

　　唐王聿键以黄道周为武英殿大学士，参赞机务；余授官有差。

　　唐王聿键素重道周学行，礼敬备至。时召何吾驺、蒋得璟等未至，道周为首辅。又以张肯堂为吏部尚书、何楷为户部尚书、郭维经（字亦修，江西龙泉人）为吏部侍郎、苏观生为翰林学士礼部侍郎（设储贤馆，分十二科，招四方士；令观生领之。至者多庸流，聿键亦厌而罢其事。寻超拜观生东阁大学士，参预机务）。

　　郑芝龙、鸿逵兄弟横甚；一日，聿键赐宴，芝龙以侯爵欲位道周上，道周与争；众议抑芝龙，文武大不睦（有诸生上书诋道周迂，不可居相位。聿键知出芝龙意，下督学御史挞之）。聿键将郊天，芝龙兄弟称疾不出。何楷言：『礼莫大于郊；二勋臣不陪祀，无人臣礼』！聿键奖其风节，命掌都察院事。鸿逵扇殿上，楷呵止之；两人益怒。楷知不为所容，请告去；涂遇盗截其一耳，则芝龙使部将杨耿为之也。

　　秋七月，我大清兵定江西。

　　先是，大兵至九江，故明宁南侯左良玉子梦庚率所部三十六营来降。江西巡抚旷昭（遂宁人）弃南昌，走瑞州；列城望风奔溃。

　　故明益王由本（明宪宗六世孙益敬王常■〈氵迁〉之子）在建昌，与布政使夏万亨（字符礼，昆山人）、副使王养正（字圣功，泗州人）、知府王域（字符寿，松江华亭人）、推官刘允浩（掖县人）、南昌推官史夏隆（宜兴人）等举兵拒守（南昌诸生邓思铭集其侪数十人为庠兵；后城破，俱死）。阅三日，有客兵为内应，城即破；由本奔旗塘佛舍，寻归唐王聿键于福州。万亨等械至南昌，俱死之（万亨等五人，俱赐谥「烈愍」）。

　　新城知县谭梦开迎降，民潜导守关兵杀之；梦开余党与民互相残，弥月不靖。唐王聿键以李翔（邵武人）为新城知县，禽杀余党，率民兵出城拒敌；大兵自间道入城，民兵皆散，翔与御史徐伯昌（新城人）俱死之（翔、伯昌，俱赐谥「节愍」）。大兵进克袁州、广信（袁州同知署府事李时兴，自缢于萍乡官舍。广信同知胡甲桂，见执，自经死——时兴，福清人；甲桂字秋卿，昆山人。俱赐谥「节愍」），遂收吉安，长驱至万安（旷昭见执，死；知县梁于涘死之——于涘，兴化人。昭、于涘，俱赐谥「节愍」）。

　　会故明益宗永宁王慈炎招连子峒土兵数万，复陷建昌，入抚州；考功主事揭重熙（字祝万，临川人）、文选主事曾亨应（字子嘉，临川人）皆举兵，与相犄角。南赣巡抚李永茂遣副将徐必达■〈扌戹〉泰和；未几，战败，永茂奔赣州。慈炎亦以粮尽，退保建昌；大兵追获，杀之（曾亨应一日方宴客，大兵至，宗族死者二十余人；亨应避石室，其从弟指示之，遂见执，并执其长子筠。亨应顾筠曰：『勉之！一日千秋，无自负』！筠曰：『诺』。受刑先死。释亨应缚，谕之降，不答；遂戮之。又总兵谢上达、副总兵王坤、参将赖明标、游击萧奠邦、都司汪一贵、守备杜有声、都督蔡钦、金世任、副将林引等，俱见执死——亨应，赐谥「烈愍」；上达，坤、明标、奠邦、一贵、有声、钦、世任、引，俱赐谥「节愍」）。

　　江西诸郡皆平，惟赣州未下。适唐王聿键手书至赣，加左庶子杨廷麟兵部尚书、修撰刘同升（字晋卿，吉水人）国子祭酒；廷麟、同升乃与永茂集士大夫于明伦堂，劝输兵饷，协谋举事；立忠诚社，招致四方之士；各率家丁、自赍粮入社者，几三万人。

　　唐王聿键遣其大学士黄道周以兵出江西。

