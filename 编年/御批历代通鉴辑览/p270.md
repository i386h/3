<!-- { "loadSidebar": true } -->
　　【壬唐武徳五年汉东王刘黑闼天造午元年是嵗楚亡并梁师都凡三国】春正月刘黑闼自称汉东王三月唐秦王世民破之于洺水黑闼奔突厥黑闼称王改元都洺州【窦建徳时文武悉复本位其设法行政悉师建徳而攻战勇决过之】三月世民进军洺水上以逼之李艺以兵数万来防黑闼使其仆射范愿守洺州自将兵拒艺程名振载鼔六十具于城西堤上急击之城中地皆震动范愿驰告黑闼黑闼遽还遣兵系艺于鼔城【隋县今正定府晋州是】大败【洺水人据城来降世民遣王君廓守之黑闼引兵还攻甚急世民三引兵救之不得进恐君廓不能守行军总管罗士信请代君廓守之世民登城西南髙冡以旗招君廓君廓率其徒力战溃围而出士信乗之入城黑闼昼夜急攻会大雪救兵不得往凡八日城陷黑闼素闻士信勇欲生之士信辞色不屈乃杀之　洺水隋县故城在今广平府曲周县】世民与艺营于洺水之南黑闼数挑战世民坚壁不应李世勣击斩黑闼将髙雅贤程名振又邀截其运粮相持六十余日世民度黑闼粮尽必来决战乃使人堰洺水上流黑闼果帅步骑二万南度洺水压唐营而陈世民自将精骑击破之黑闼率众殊死战自午至昏战数合黑闼势不能支遂先遁余众不知犹格战守吏决堰水大至众遂溃黑闼与范愿等奔突厥山东悉平
　　秋七月唐秦王世民击徐圆朗杜伏威入朝于唐秦王世民击徐圆朗下十余城声振淮泗杜伏威惧遂请入朝世民以淮济畧定使淮安王神通及任瓌李世勣攻圆朗自引兵还已而圆朗弃城夜亡为野人所杀【李子通闻杜伏威入朝欲往收其众遂亡走至蓝田为吏所获伏诛】
　　隋汉阳太守冯盎降唐
　　初盎以汉阳太守从隋炀帝征辽东及隋乱奔还岭表据有其地【或说盎宜效赵佗称王盎曰吾家居此为牧伯者五世富贵极矣常惧不克负荷为先人羞敢效佗乎】至是承李靖檄以所部降唐岭南悉平
　　十月楚主林士卒
　　初士为萧铣所逼退保余干【本汉余汗县隋改汗曰干今县属江西饶州府】及铣败散卒多归之军势复振至是士卒其众遂散【士僭号七年而亡】
　　十一月唐遣太子建成击刘黑闼
　　黑闼既奔突厥引突厥冦山东又冦定州唐遣齐王元吉击之淮阳王道元【唐主从子】将兵三万与黑闼战败没【道元与副将史万寳不协帅轻骑犯陈万寳拥兵不进故败时年十九秦王世民深惜之曰道元尝从吾征伐见吾深入贼陈心慕效之以至于此为之流涕】山东震骇黑闼尽复故地进据洺州元吉不敢进太子建成请行故遣【太子中允王珪洗马魏征说太子曰秦王功葢天下中外归心殿下但以年长居东宫无大功以镇服海内今刘黑闼散亡之余众不满万殿下宜自击之以取功名庶可自安于是太子请行初唐主之起兵晋阳也皆秦王世民之谋唐主谓世民曰事成当以汝为太子将佐亦以为请世民固辞而止太子喜酒色游畋齐王多过失皆无宠世民功名日盛建成内不自安乃与元吉协谋共倾世民曲意事诸妃嫔以求媚于上世民独不事之由是诸妃嫔争誉建成元吉而短世民世民每侍宴思太穆皇后早终不得见唐主有天下或流涕唐主不乐诸妃嫔曰陛下春秋髙宜相娱乐而秦王如此正是憎妾等陛下万嵗后妾子母必无孑遗皇太子仁孝必能保全妾等唐主为之怆然由是无易太子意时世民元吉皆居别殿与上台东宫昼夜通行无复禁限相遇如家人礼太子令秦齐王教与诏敕并行有司莫知所从唯据得之先后为定世民以淮安王神通有防给田数十顷张媫妤求之手敕赐之神通以教给在先不与媫妤诉于唐主唐主怒以责世民复谓裴寂曰此儿久典兵在外为书生所教非复昔日子也　王珪字叔玠郿人】
　　【癸唐武徳六年　是嵗汉未东亡并梁师都凡二国】春正月汉东将诸葛徳威执其君黑闼降唐唐斩之
　　先是唐太子建成兵至昌乐【汉县唐改南乐今属大名府】黑闼亡走【魏征曰前破黑闼其将帅皆悬名处死故其众皆为之尽力今宜悉解其俘囚慰谕遣之则可坐视其离散矣太子从之黑闼食尽众多降黑闼与数百骑遁去】太子遣骑将刘宏基追之至饶阳黑闼所署刺史诸葛徳威出迎馈之食未毕勒兵执之送诣太子斩于洺州【黒闼临刑叹曰我幸在家锄菜为髙雅贤辈所误至此】
　　林邑遣使入贡于唐
　　初隋破林邑分其地为三郡及中原丧乱林邑复国至是始入贡
　　幽州总管李艺入朝于唐
　　艺入朝唐以为左翊卫大将军【后贞观元年艺反将奔突厥为其下所杀】
　　夏六月苑君璋奔突厥髙满政以马邑降唐
　　初突厥既杀刘武周以苑君璋代统其众居马邑马邑人多不愿属突厥君璋将髙满政因众心不欲夜袭君璋君璋奔突厥引之入冦满政破之降唐唐以为朔州总管已而突厥围马邑都虞候杜士逺杀满政以马邑降突厥防突厥请和亲乃以马邑归唐
　　秋八月唐淮南道行台仆射辅公祏反
　　初杜伏威降唐唐以辅公祏为淮南道行台仆射【伏威素与公祏友善兄事之军中谓之伯父畏敬与伏威等已而伏威浸忌之潜夺其兵权公祏知之阳为学道辟谷以自明】及伏威入朝留公祏守丹阳令王雄诞典兵为之副公祏诈雄诞夺其兵谕以反计雄诞曰今天下方平定吴王在京师奈何无故自求族灭乎公祏杀之诡称伏威贻书令其起兵寻称帝于丹阳国号宋唐主诏赵郡王孝恭李靖等讨之【孝恭将发与诸将宴集命取水忽变为血在坐皆失色孝恭举止自若曰此乃公祏授首之徴也饮而尽之众皆悦服】明年孝恭李靖攻克丹阳斩公祏传首长安【公祏之反也与唐洪州总管张善安连兵善安故兖州贼帅降唐授总管已而复叛唐遣安抚使泾阳李大亮讨之善安委罪诸将请降大亮执送长安赦其罪及公祏败得所与往还书乃杀之　考隋自王薄倡乱四方并起僭窃位号割据州郡凡一百三十余人至唐武徳七年始俱翦灭唯梁师都至贞观二年乃亡今自大业七年以后録其尤著者各具起灭余或因事附见不备载再纲目于武徳七年以后梁师都亦不附注嵗首今依之】
　　唐置屯田于并州
　　突厥数为边患并州长史窦静【字元休抗之子】表请于太原置屯田以省餽运议者以为烦扰静切论不已征静入朝与裴寂等相问难于唐主前寂等不能屈乃从静议嵗收谷数千斛秦王复请増置屯田于并州之境从之


　　御批厯代通鉴辑览卷四十九
<史部,编年类,御批历代通鉴辑览>
　　钦定四库全书
　　御批厯代通鉴辑览卷五十
　　唐【起高祖武徳元年戊寅至昭宣帝天祐四年丁卯凡二十帝十六世内附武后二十一年共二百九十年】唐祖神尧皇帝
　　帝姓李氏名渊字叔徳陇西成纪人西凉武昭王暠七世孙祖虎仕西魏赐姓大野氏【与李弼等八人佐周代魏有功皆为柱国号八柱国家】父昞周世封唐公【周代魏虎已卒追録其功封唐公使昞袭】帝生于长安【日角龙庭体有三乳】隋初袭父爵大业末为太原留守防隋乱起兵入闗代隋称帝【因始封国建号曰唐】遂平羣雄而一天下
　　【甲申】武徳七年【纲目于是年以诸僭国已尽唯梁师都北附突厥乃正唐统特用大书今依之】春正月置大中正
　　依周齐旧制州置中正一人掌知州内人物品量望第以门望高者领之无品秩
　　二月封高丽王建武【元之子】为辽东王
　　帝以隋末战士多没于高丽赐建武书令悉遣还乃索高丽人在中国者归之建武奉诏遣还前后万数又请颁厯乃遣使册封之
　　置州县乡学
　　诏州县乡皆置学有明一经以上者咸以名闻
　　帝诣国子学释奠于先圣先师
　　诏王公子弟皆就学
　　三月初定官制
　　以太尉司徒司空为三公次尚书门下中书秘书殿中内侍为六省次御史台次太常至太府为九寺【太常光禄卫尉宗正太仆大理鸿胪司农太府凡九寺】次将作监次国子学次天策上将府次左右卫至左右领卫为十四卫【亲勲翊骁武威及领军各卫皆有左右凡十四】　宫置三师【太师太傅太保】三少【少师少傅少保】詹事及两坊【门下典书】三寺【家令率更仆】十率府【左右卫率左右宗卫率左右虞率左右监门率左右内率】王公置府佐国官公主置邑司并为京职事官州县镇戍为外职事官自开府仪同三司至将仕郎二十八阶【从一品至正四品六阶从四品至从九品正从皆有上下凡二十二阶共为二十八阶】为文散官骠骑大将军至陪戎副尉三十一阶【从一品至从二品三阶正三品至从九品正从皆有上下凡二十八阶共为三十一阶】为武散官上柱国至武骑尉十二等【十二转上柱国十一转柱国十转上防军九转防军八转上轻车都尉七转轻车都尉六转上骑都尉五转骑都尉四转骁骑尉三转飞骑尉二转云骑尉一转武骑尉】为勲官
　　夏四月颁新律令
　　比开皇旧制増新格五十三条
　　初定均田租庸调法【前已定租庸调法今因均田而又定之】
　　丁中之民【谓十六以上】给田一顷笃疾减什之六寡妻妾减七皆以什之二为世业八为口分每丁嵗入租粟二石【新唐志丁嵗输粟二斛稻三斛谓之租】调随土地所宜绫绢絁【式支反丝经枲纬曰絁】布【新唐志随乡所出绢二疋绫絁二丈布加五之一緜三两麻三斤非蚕乡则输银十四两】嵗役二旬不役则收其佣日三尺【新唐志用人之力嵗二十日闰加二日不役者日为绢三尺】有事而加役者旬有五日免其调三旬租调俱免水旱虫霜为灾什损四以上免租损六以上免调损七以上课役俱免凡民赀业分九等百户为里五里为乡四家为邻四邻为保在城邑者为坊田野者为村食禄之家无得与民争利工商杂类无与士伍男女始生为黄四嵗为小十六为中二十为丁六十为老嵗造计帐三年造户籍
　　六月庆州【即化郡唐仍为州注见前】都督杨文干反遣秦王世民讨平之
　　初齐王元吉劝太子建成除秦王世民曰当为兄手刃之世民从上幸元吉第元吉伏甲欲刺之建成止之元吉愠曰为兄计耳于我何有建成擅募骁勇二千余人为东宫卫士发幽州突骁三百置宫东诸坊庆州都督杨文干尝宿卫东宫建成与之亲厚私使募壮士送长安至是上幸仁智宫【新唐志坊州宜君县有仁智宫武徳七年置】建成居守世民元吉皆从建成使元吉就图世民又使郎将以甲遗文干使之举兵表里相应郎将至中途告变上怒召建成建成惧不敢赴詹事主簿赵智【河南新安人】劝其贬损车服屏从者诣上谢罪建成乃诣仁智宫见上叩头谢罪奋身自掷上怒不解置之幕下以兵守之驰召文干文干遂发兵反上召秦王世民告之曰文干事连建成恐应之者众汝宜自行还立汝为太子吾不能效隋文帝自诛其子当封建成为蜀王蜀兵脆弱他日茍能事汝汝宜全之不能事汝汝取之易耳世民既行元吉与妃嫔更迭为建成请封徳彛复为营解于外上意遂变遣建成还守京师惟责以兄弟不睦归罪于王珪韦挺【冲之子】杜淹并流嶲州【即汉越嶲郡注见前】文干防宁州【西魏置隋大业中改北地郡唐仍为州今属甘肃庆阳府】世民军至其党杀之传首京师
　　秋闰七月突厥入防遣秦王世民将兵御之
