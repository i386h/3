<!-- { "loadSidebar": true } -->
　　起丙寅宋宁宗开禧二年【金章宗泰和六年元太祖元年】讫庚辰宋宁宗嘉定十三年【金宣宗兴定四年元太祖十五年】　卷凡十五年
　　第九十一卷
　　起辛巳宋宁宗嘉定十四年【金宣宗兴定五年元太祖十六年】讫壬辰宋理宗绍定五年【金哀宗天兴元年元太宗四年】　卷凡十二年
　　第九十二卷
　　起癸巳宋理宗绍定六年【金哀宗天兴二年元太宗五年】讫庚戌宋理宗淳祐十年【元定宗五年】　卷凡十八年
　　第九十三卷
　　起辛亥宋理宗淳祐十一年【元宪宗元年】讫戊辰宋度宗咸淳四年【元世祖至元五年】　卷凡十八年
　　第九十四卷
　　起己巳宋度宗咸淳五年【元世祖至元六年】讫丙子三月宋帝防德祐二年【元世祖至元十三年】　卷凡七年有竒
　　第九十五卷
　　起丙子元世祖至元十三年【宋益王昰景炎元年】讫丁亥元世祖至元二十四年　卷凡十二年
　　第九十六卷
　　起戊子元世祖至元二十五年讫丁未元成宗大徳十一年　卷凡二十年
　　第九十七卷
　　起戊申元武宗至大元年讫戊辰元泰定帝致和元年　卷凡二十一年
　　第九十八卷
　　起己巳元明宗元年讫壬辰元顺帝至正十二年　卷凡二十四年
　　第九十九卷
　　起癸巳元顺帝至正十三年讫戊申元顺帝至正二十八年　卷凡十五年有竒
　　第一百卷
　　起戊申明太祖洪武元年讫丙寅明太祖洪武十九年　卷凡十九年
　　第一百一卷
　　起丁卯明太祖洪武二十年讫壬午明惠帝建文四年　卷凡十六年
　　第一百二卷
　　起癸未明成祖永乐元年讫乙巳明仁宗洪熙元年　卷凡二十三年
　　第一百三卷
　　起丙午明宣宗宣德元年讫丙寅明英宗正统十一年　卷凡二十一年
　　第一百四卷
　　起丁卯明英宗正统十二年讫丙子明景帝景泰七年　卷凡十年
　　第一百五卷
　　起丁丑明景帝景泰八年英宗复辟天顺元年讫癸巳明宪宗成化九年　卷凡十七年
　　第一百六卷
　　起甲午明宪宗成化十年讫丙辰明孝宗治九年　卷凡二十三年
　　第一百七卷
　　起丁巳明孝宗治十年讫戊寅明武宗正徳十三年　卷凡二十二年
　　第一百八卷
　　起己卯明武宗正德十四年讫甲午明世宗嘉靖十三年　卷凡十六年
　　第一百九卷
　　起乙未明世宗嘉靖十四年讫庚申明世宗嘉靖三十九年　卷凡二十六年
　　第一百十卷
　　起辛酉明世宗嘉靖四十年讫辛巳明神宗万厯九年　卷凡二十一年
　　第一百十一卷
　　起壬午明神宗万厯十年讫辛丑明神宗万厯二十九年　卷凡二十年
　　第一百十二卷
　　起壬寅明神宗万厯三十年讫庚申明光宗泰昌元年　卷凡十九年
　　第一百十三卷
　　起辛酉明熹宗天启元年讫丁卯明熹宗天启七年　卷凡七年
　　第一百十四卷
　　起戊辰明庄烈帝崇祯元年讫丙子明庄烈帝崇祯九年　卷凡九年
　　第一百十五卷
　　起丁丑明庄烈帝崇祯十年讫癸未庄烈帝崇祯十六年　卷凡七年
　　第一百十六卷
　　起甲申明庄烈帝崇祯十七年【是年五月明福王由崧自立讫乙酉五月明亡】　卷凡一年五月
　　第一百十七卷
　　附明唐桂二王本末【唐王】
　　第一百十八卷
　　附明唐桂二王本末【桂王一】
　　第一百十九卷
　　附明唐桂二王本末【桂王二】
　　第一百二十卷
　　附明唐桂二王本末【桂王三】








　　【臣】等谨案
　　御批歴代通鉴辑览一百十六卷附明唐桂二王
　　本末四卷乾隆三十二年奉
　　勅撰是书排辑歴朝事迹起自黄帝讫于明代编年纪载纲目相从目所不该者则别为分注于其下而音切训诂典故事实有闗考证者亦详列焉葢
　　内府旧藏明正徳中李东阳等所撰通鉴纂要一书
　　皇上几暇披寻以其褒贬失宜纪载芜漏不足以
　　备
　　乙览因
　　命重加编订发凡起例咸禀
　　睿裁每一卷成即缮稿进
　　御
　　指示书法悉准麟经又
　　亲洒丹毫详加评断
　　微言大义灿若日星凡
　　特笔昭垂皆天理人情之极则不独词臣载笔不
　　能窥见
　　髙深即涑水紫阳亦莫能鑚仰于万一所谓原始要终推见至隠者文成数万其指数千不可一一缕陈而尤于系统年表着
　　笔削之大防
　　予夺进退悉准至公故大业冠号则义等于存陈至正书年则防同于在郓知景炎祥兴之不成为宋而后遯荒弃国者始不能以滥窃虚名知泰定天顺之相继为君而后乗衅夺宗者不得以冒干大统凡向来怀铅握椠聚讼而不决者一经
　　烛照无不得所折衷用以斥彼偏私着为明训仰
　　见
　　圣人之心体如鉴空衡平
　　圣人之制作如天施地设惟循自然之理而千古
　　定案遂无复能低昂髙下于其间诚
　　圣训所谓此非一时之书而万世之书也至明季北都沦覆大命已倾福王窃号江东仅及一载
　　皇上如天圣度谓犹有疆域可凭
　　特命分注其年从建炎南渡之例又唐桂二王迹
　　同昰昺虽黜其伪号犹
　　轸念其遗臣亦
　　诏别考始终附缀书后俾不至湮没无传大哉王言量同天地尤非【臣】等所能仰賛一辞矣乾隆
　　四十九年十一月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀

　　钦定四库全书
　　御批歴代通鉴辑览卷一
　　伏羲氏【在位一百十五年传十五世】
　　太昊伏羲氏
　　帝生于成纪【帝母居于华胥之渚履巨人迹意有所动虹且绕之因而始娠生帝于成纪华胥古国寰宇记蓝田县有华胥氏陵成纪故城在今甘肃秦州秦安县】以木徳继天而王故风姓有圣徳象日月之明故曰太昊
　　都陈【左传陈太昊之墟郑樵通志伏羲都陈宛邱城是也　宛邱今河南陈州府治是】
　　始画八卦
　　帝徳洽上下有龙马【説文龙鳞防之长玉篇马武兽也此马身而龙鳞故曰龙马】负圗出于河【孔安国书传伏羲氏王天下龙马出河朱子河图论图之位一与六共宗而居乎北二与七为朋而居乎南三与八同道而居乎东四与九为友而居乎西五与十相守而居乎中】乃仰观象于天俯察法于地中观万物之宜始画八卦卦有三爻因而重之为卦六十有四以通神明之徳而卜筮自此生焉【刘恕通鉴外纪伏羲徳洽上下天应以鸟兽文章地应以河图洛书则而象之乃作易説本礼纬舍文嘉罗泌路史郑樵通志皆因之考易大传河出图洛出书汉孔安国刘向父子班固俱以河图授羲洛书锡禹宋邵子朱子并同今依书传朱子为据余説皆不取】
　　敎民佃渔畜牧
　　民处草野逐捕禽兽茹毛饮血帝始结网罟以教佃渔故曰伏羲养牺牲以充庖防故又曰庖牺
　　以龙纪官
　　因龙马之瑞故以龙名官号曰龙师春官为青龙【又曰苍龙】氏夏官为赤龙氏秋官为白龙氏冬官为黒龙氏中官为黄龙氏【伪三墤伏羲以共工为上相栢黄为下相朱襄为飞龙氏昊英为潜龙氏大庭为居龙氏浑沌为降龙氏隂康为土龙氏栗陆为水龙氏命官之名与后十五世帝号多同今不取】
　　作书契
　　上古结绳以纪事帝易之以书契百官以治万民以察
　　作甲厯
　　帝始立周天厯度【以定日月列星分度见晋书天文志】乃作甲厯日月嵗时【日主昼月主夜日月相逐积三百六十昼夜为一嵗説见周髀算经】自此而生焉【外纪伏羲有甲厯五运通志甲厯起于甲寅王应麟曰甲寅之説葢本通厯考大挠始作甲子若伏羲时已干支相配黄帝又何必命官重作乎今不取】
　　制嫁娶
　　民男女无别帝制嫁娶以俪【音丽偶数】皮为礼正姓氏通媒妁以重人伦之本而民始不凟
　　造琴瑟
　　斲桐为琴绳丝为二十有七絙【古登切】桑为三十六弦之瑟而乐音自是兴焉【伏羲乐曰立基亦曰扶来载孝经钩命诀今不取】
　　帝崩塟于陈【太昊陵在今陈州府懐宁县西北】
　　帝神灵首出开物成务立极万世在位一百一十有五年而崩传十五帝曰女娲氏【佐太昊正婚姻以重万民之判是为神媒太昊没共工氏作乱女娲诛之以治天下命臣随作笙簧以通殊风娥陵制都良筦以一天下之音破五十弦之瑟为二十五弦而乐以和】栢皇氏中央氏【亦曰中皇】大庭氏【具膺录也三辰増辉五鳯异色都于曲阜故鲁有大庭氏之库亦曰朱顔氏】栗陆氏骊连氏【亦曰昆连】浑沌氏【亦曰混敦】赫胥氏【其时之民鼔腹而防舎哺而嬉昼动夕息渇饮饥食莫知作善而作恶也】尊卢氏昊英氏【又曰子英】有巢氏【上古圣人敎民巢居及其久也木处而颠有圣人教之编槿而庐缉雚而扉革有巢之化故亦号有巢氏】朱襄氏【又曰子襄】葛天氏【其治世也不言而信不化而行其作乐也三人操牛尾投足以歌八阕是谓广乐】隂康氏无懐氏【其民廿食而乐居懐土而重生鸡犬之音相闻民至老死不相往来命之曰无懐氏之民】凡一千二百六十年而神农氏作
　　神农氏【在位一百四十年传八世合五百二十年】
　　炎帝神农氏
　　帝起于烈山【帝母曰安登有神龙之感而生帝于烈山　烈山一名厉山在湖北徳安府随州北荆州记厉郷县有石穴昔神农生此世谓之神农穴】故亦曰烈山氏长于姜水【在今陜西凤翔府岐山县东水经注岐水东迳姜氏城南为姜水】故以姜为姓以火徳代伏羲氏治天下故曰炎帝
　　都陈迁曲阜【皇甫谧帝王世纪炎帝都于陈又徙鲁元和志曲阜古炎帝之墟曲阜今县属山东兖州府】
　　以火纪官
　　春官为大火夏官为鹑火秋官为西火冬官为北火中官为中火
　　初艺五谷
　　民茹草木食禽兽不知耕稼帝因天时相地宜斲木为耜揉木为耒教民艺五谷而农事兴焉
　　始制医药
　　民有疾病未知药石帝始味草木之滋察其寒温平热之性辨其君臣佐使之义神而化之遂作方书以疗民疾而医道立矣复察水泉甘苦令人知所趋避由是民无夭札之患天下宜之故号神农氏
　　立市防
　　列防于国日中为市致天下之民聚天下之货交易而退各得其所
　　夙沙氏【英贤传炎帝时侯国】来归
　　诸侯夙沙氏叛煑海为盐【説文古者夙沙煑海始谓之盐】不用帝命其臣箕文谏而被杀帝益修厥徳夙沙之民自攻其君而来归
　　帝崩于长沙【今湖南长沙府】之茶乡【今长沙府茶陵州】塟茶陵【炎帝陵在今湖南衡州府酃县西】
