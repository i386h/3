<!-- { "loadSidebar": true } -->
　　秦广平公弼有宠于秦王兴【弼先为雍州刺史姜□谄而附之劝弼求入朝兴召以为尚书令弼遂结兴左右谋倾东宫】仆射梁喜等言于兴曰父子之际人所难言然君臣之义不薄于父子故臣等不得黙然广平公弼潜有夺嫡之志道路皆言陛下将有废立之计信有之乎兴曰岂有此耶喜曰茍无之则陛下爱弼适所以祸之愿去其左右损其威权非特安弼乃所以安宗社也兴不应防兴有疾弼潜聚众欲作乱将军刘羌泣以告兴梁喜等复请诛弼兴不得已乃免弼尚书令还第【久之兴有疾弼谋作乱聚兵于第兴闻之怒收弼党唐盛孙元诛之将杀弼太子流涕固请乃赦之】
　　西秦袭灭南凉以傉檀归杀之【南凉自秃髪乌孤至傉檀亡凡三主合十八年】唾契【欺讫反】汗乙弗【通舆乙弗敌在吐谷浑北其西有契翰一部】等部叛南凉南凉王傉檀欲讨之孟恺諌曰今年饥馑百姓不安不如与炽磐结盟通籴慰抚杂部足食缮兵俟时而动傉檀不从以太子虎台守乐都自帅骑七千袭乙弗大破之西秦王炽磐闻之帅步骑二万袭乐都一夕城溃炽磐入城徙虎台及其文武百姓万余户于枹罕傉檀将士闻乱皆逃散傉檀曰四海之广无所容身吾老矣寜见妻子而死遂归于炽磐炽磐待以上宾之礼已而酖杀之并杀虎台炽磐复称秦王【傉檀子保周贺俱奔河西久之奔魏魏王嗣爱贺之才谓曰卿之先与朕同源赐姓源氏】
　　秋八月魏遣于什门【名简代人以字行】如燕
　　魏主嗣遣谒者于什门使于燕至和龙不肯入见曰大魏皇帝有诏须冯王出受然后敢入燕王跋使人牵逼令入什门不拜跋使人按其项什门曰冯王若拜受诏则吾自以宾主礼见何苦见逼邪跋怒幽执什门欲降之什门终不屈久之衣冠弊壊畧尽机虱流溢跋遗之衣冠什门不受
　　九月丁巳朔日食
　　冬十一月魏遣使者巡行诸州
　　校阅守宰资财非家所赍者悉簿为赃
　　【乙卯】十一年春正月刘裕帅师击荆州三月都督司马休之拒战众溃休之奔秦
　　刘裕收司马休之次子文宝兄子文祖赐死自领荆州刺史将兵击之以将军刘道怜【裕中弟】监留府事刘穆之兼右仆射事皆决焉雍州刺史鲁宗之自疑不为裕所容与其子竟陵太守轨【一名象齿】起兵助休之休之上表罪状裕勒兵拒之【裕宻书招休之録事韩延之延之复书曰辱疏知以谯王前事亲帅戎马逺履西畿长增叹息司马平日体国忠贞欵懐待物以公有匡复之勲家国蒙赖推徳委诚每事询仰谯王见劾自表逊位又奏废之所不尽者命耳而公以此遽兴兵甲所谓欲加之罪其无辞乎刘裕足下海内之人谁不见足下此心而欲欺诳国士自谓处懐期物自有由来夫刘藩死于阊阖诸葛毙于左右甘言诧方伯袭之以轻兵今又伐人之君啗人于利真可谓处懐期物自有由来乎吾诚鄙劣尝闻道于君子以平西之至徳寜可无授命之臣乎假令天长防乱九流浑浊当与臧洪游于地下耳裕视书叹息以示将佐曰事人当如此矣延之以裕父名翘字显宗乃更其字曰显宗名其子曰翘以示不臣刘氏　韩延之南阳赭阳人】裕遂使参军檀道济朱超石【龄石之弟】将步骑出襄阳江夏太守刘防之【彭城吕人世居京口】聚粮以待鲁轨袭击杀之裕又使婿徐逵之【东海人】统蒯恩沈渊子【林子之兄】出江夏口与轨战败皆死裕怒甚帅诸将济江休之兵临峭岸裕军士无能登者裕自被甲欲登诸将谏不从怒愈甚主簿谢晦前抱持裕裕抽剑指晦曰我斩卿晦曰天下可无晦不可无公将军胡藩以刀头穿岸劣【犹言少】容足指腾之而上随者稍众直前力战休之兵稍却裕兵乗之休之兵遂大溃裕克江陵休之宗之皆走轨留石城【今安陆府城注见前】裕寻遣兵攻破石城休之与宗之轨等俱奔秦【宗之素得士民心争为之卫送出境未几卒休之未败时宗室司马道赐为刘敬宣参军杀敬宣以应休之为敬宣府吏所杀】
　　夏五月刘裕剑履上殿入朝不趋赞拜不名
　　北凉遣使上表内附
　　益州刺史朱龄石遣使诣北凉喻以朝廷威徳北凉王蒙逊遣使诣龄石且上表言防闻车骑将军裕欲清中原愿为右翼驱除戎虏
　　秋七月辛卯晦日食
　　魏荐饥
　　魏比嵗霜旱云代民多饥死太史令王亮言于魏主嗣曰按谶书魏当都邺可得富乐嗣以问羣臣博士祭酒崔浩特进周澹【京兆酃人】以为不可【曰迁都于邺可救今年之饥非长久计也山东人以国家居广莫之地人畜无涯号曰牛毛之众今留兵守旧都分家南徙不能实诸州之地情见事露恐四方皆有轻侮之心且百姓不便水土疫死必多而旧都兵少屈丐柔然将有窥窬之心朝廷隔恒代千里之险难以赴救此则声实俱损也今居北方来春草生湩酪将出兼以菜果得及秋熟则事济矣嗣曰今仓廪已竭若来秋又饥若之何对曰宜简饥贫之户使就食山东若来秋复饥当更图之但方今不可迁都耳　屈丐即赫连勃勃魏明元帝名勃勃为屈丐言卑下也】嗣从之嗣又躬耕耤田劝课农桑明年大熟民遂富安初浩为嗣讲易洪范嗣因问天文术数浩占决多验由是有宠凡军国密谋皆预之
　　荧惑不见八十余日复出东井秦大旱
　　魏太史奏荧惑在匏【星名在天津南】中忽亡不知所在于法当入危亡之国先为童谣讹言然后行其祸罚魏主嗣召名儒数人与太史议荧惑所诣崔浩曰春秋传神降于莘以其至之日推知其物【国语周惠王十五年有神降于莘内史过曰其丹朱乎神之见也不过其物浩据此为言】今荧惑之亡在庚午辛未二日之间庚午主秦辛为西夷荧惑其入秦乎后八十余日果出东井留守钩已【谓环绕而行如钩又成已字也】久之乃去秦大旱昆明池竭童谣讹言国人不安间一嵗而亡
　　【丙辰】十二年【秦主姚永和元年魏防常元年】春正月刘裕自加都督二十二州军事
　　二月秦姚弼姚愔【兴庶子】作乱伏诛秦王兴卒太子立秦王兴如华隂使太子监国兴疾笃还长安弼党侍郎尹冲谋作乱不果兴既入宫疾转笃南阳公愔即与尹冲帅兵攻端门兴力疾临前殿赐弼死禁兵见兴喜跃争进击贼愔等大败兴乃引东平公绍【兴之弟】及姚讃梁喜等入受遗诏明日卒秘不发丧捕愔等诛之乃即位称皇帝
　　三月刘裕自加中外大都督戒严伐秦诏遣琅邪王徳文修敬山陵
　　秋八月刘裕督诸军发建康
　　寜州献琥珀枕于刘裕裕以琥珀治金疮命碎之以赐北征将士以世子义符为中军将军监留府事刘穆之领军司入居东府总摄内外司马徐羡之【字宗文东海郯人】副之遂发建康遣将军王镇恶檀道济将步军自淮淝向许洛朱超石胡藩趋阳城沈田子傅之【字仲度北地泥阳人】趋武闗沈林子【田子之弟】刘遵考【裕疾弟】将水军出石门自汴入河以王仲徳督前锋开钜野入河【水经注济水故渎又北右合洪水洪水上承钜野桓温北伐掘渠通济刘武帝西入长安又广其功　济水故渎在今山东曹州府荷泽诸县界钜野注见前】穆之谓镇恶曰公今委卿以伐秦之任卿其勉之镇恶曰吾不克闗中誓不复济江【穆之内总朝政外供军旅决断如流事无壅滞求诉咨禀盈堦满室穆之目览耳听手答口酧不相参涉悉皆赡举又喜宾客谈笑无倦性奢豪食必方丈未尝独餐尝白裕曰穆之家本贫贱赡生多阙自叨忝以来朝夕所须微为过丰然此外一毫不以负公】裕至彭城王镇恶檀道济入秦境所向皆防秦诸屯守望风欵附道济遂至许昌沈林子自汴入河克仓垣王仲徳入魏滑台【仲徳水军入河将逼滑台魏兖州刺史尉建弃城北渡仲徳遂入城魏主嗣闻之遣叔孙建等引兵济河斩尉建于城下呼晋军问以侵防之状仲徳使人对曰刘太尉使王征虏自河入洛扫清山陵借空城以息兵行当西引无损于好也嗣又使建问裕裕谢之曰晋欲伐秦故假道于魏非敢为不利也】
　　冬十月将军檀道济克洛阳
　　秦阳城荥阳成臯虎牢相继来降檀道济等长驱而进秦陈留公洸镇洛阳遣将军赵元守柏谷【注见前】元战败被十余创其司马蹇鉴冐刃抱元而泣元曰吾创已重君宜速去鉴曰将军不济鉴去安之与之皆死道济遂进逼洛阳洸出降道济获秦人四千余议者欲尽阬之道济曰吊民伐罪正在今日皆释而遣之于是夷夏感悦归者日众
　　诏遣司空高密王恢之【彭城王纮之子俊嗣高密孝王畧恢之其孙也】修谒五陵
　　十二月刘裕自加相国扬州牧封宋公备九锡复辞不受
　　裕遣长史王【字休元珣之子】还建康讽朝廷求九锡时刘穆之掌留任而防从北来穆之由是愧惧发病诏以裕为相国总百揆封十郡为宋公备九锡之礼裕辞不受
　　西秦遣使内附
　　西秦王炽磐遣使诣太尉裕求击秦自效裕以为平西将军河南公
　　【丁巳】十三年【西凉公李歆嘉兴元年是嵗秦亡大国一魏小国五西凉北凉燕夏西秦凡六僭国】春正月甲戌朔日食
　　秦朝防前殿君臣相泣
　　刘裕引水军发彭城
　　二月西凉公李暠卒世子歆【字士业】立
　　暠寝疾遗命长史宋繇曰吾死之后世子犹卿子也善训导之及卒官属奉世子歆为凉公以繇録三府事
　　三月将军王镇恶攻潼闗与秦太宰姚绍战大破之王镇恶进军潼闗檀道济沈林子自陜北渡河攻蒲坂不克秦王进鲁公绍【东平改封】太宰督将军姚鸾等步骑五万守潼闗遣别将姚驴救蒲坂林子谓道济曰蒲坂城坚兵多不可猝抜不如还与镇恶并力以争潼闗若得之则蒲坂不攻自溃矣道济从之三月至潼闗绍引兵出战道济等奋击大破之绍遣姚鸾絶晋粮道林子夜袭杀鸾绍又遣东平公赞屯河上以断水道林子又击走之
　　刘裕遣使假道于魏魏遣兵屯河北裕遂引兵入河刘裕将水军自淮泗入清河【自淮入泗自泗入清清即济水也注见前】将泝河西上先遣使假道于魏秦主亦遣使求救于魏魏主嗣使羣臣议之皆曰秦婚姻之国不可不救宜发兵断河上流令勿得西崔浩曰裕图秦久矣今乗其危而伐之其志必取若遏其上流裕必上岸北侵是我代秦受敌也不若听裕西上然后屯兵以塞其东使裕克防必徳我之假道不防吾不失救秦之名此防之得者也且南北异俗借使国家弃恒山以南裕必不能以呉越之兵守之安能为吾患议者犹曰裕西入闗则恐吾断其后北上则姚氏必不能出闗助我此必声西而实北也嗣乃遣长孙嵩阿薄干等将兵十万屯河北岸裕引军入河魏人随裕军西行裕遣兵击之于河上大破之【时晋船有漂渡北岸者輙为魏人所杀掠裕遣军击之輙走退则复来裕乃遣丁旿帅仗士七百人车百乗渡北岸去水百余步为却月阵两端抱河车置七仗士事毕使竖一白毦裕先命朱超石戒严毦举超石帅二千人驰赴之魏人以三万骑来薄超石断矟千余皆长三四尺以大锤锤之一矟輙洞贯三四人魏兵奔溃斩其将阿薄干魏主嗣乃恨不用崔浩之言　白毦绩羽为之眊而至反】
　　农人送义租给王镇恶等军
　　将军王镇恶等进攻潼闗久之乏食众心疑惧欲弃辎重还赴大军沈林子按剑怒曰今许洛已定闗右将平事之济否系于前锋奈何沮乗胜之气弃垂成之功乎镇恶乃至农说谕百姓竞送义租军食复振田子遂击破姚绍军【绍屯河北絶晋粮援】绍愤愧呕血而卒
　　夏四月刘裕入洛阳
