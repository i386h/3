<!-- { "loadSidebar": true } -->
　　初厐勋怒梁丕杀姚周使张元稔代之以其党张儒张实等将城中兵数万拒官军至是康承训乘胜进抵宿州攻之不能克遣辩士招谕之元稔尝戍邉有功虽脇从于贼心常忧愤召所亲数十人谋归国众多从之乃勒兵斩儒等开门出降承训即宣敇拜御史中丞赐遗甚厚元稔复言今举城归国四远未知请诈为城陷引众趣符离及徐州贼党不疑可尽擒也承训许之元稔复入城暮发平安火明日积薪数千束纵火焚之如城陷军溃之状直趣符离符离纳之斩其守将收其兵北趋徐州围之喻城上人曰朝廷唯诛逆党不伤良人汝曹奈何为贼城守于是守城者稍稍弃甲投兵而下崔彦曽故吏路审中开门纳官军厐举直许佶自北门出元稔遣兵追斩之悉诛戍桂州者亲属皆死徐州遂平勋将兵二万自石山【即石佛山在徐州府铜山县南】出承训引歩骑八万西撃之使朱邪赤心将数十骑为前锋勋袭宋州陷其南城南掠亳州沙陀追之时官军亦大集纵撃杀贼近万人余皆溺死勋亦死数日乃获其尸贼诸寨皆杀其守将而降【贼既平张元稔入为右骁卫大将军康承训为河东节度使加同平章事杜惂为义成节度使】
　　冬十月以朱邪赤心为大同军节度使赐姓李名国昌辛谠为亳州刺史
　　上加赤心之功置大同军于云州【注见前】以赤心为节度使召见赐姓名赏赉甚厚谠先在泗州犯围出迎兵粮往返凢十二及除亳州上表言臣之功非杜惂不能成也【国昌寻徙鎭振武】
　　流陈蟠叟于爱州【注见前】
　　上荒宴不亲庻政委任路岩岩奢靡颇通赂遗至德【唐县五代呉改建德今属池州府】令陈蟠叟上书言事召对请破邉咸一家可赡军二年上问咸为谁对曰路岩亲吏上怒流之自是无敢言者
　　【庚寅】十一年春正月羣臣上尊号
　　贬康承训为恩州【唐置令肇庆府恩平县是】司马
　　路岩韦保衡上言承训讨厐勋时逗挠不进又贪虏获不时上功贬之
　　二月南诏攻成都
　　初凤翔少尹李师望请置定邉军【师望言嶲州当南诏要冲成都道远难以节制请建定邉军屯重兵于嶲州以卭州为理所】诏从之即以师望为节度使【师望建议徙利专制方靣其实卭距成都百六十里嶲距卭尚千里其欺罔如此】已而南诏骠信【蛮语君也】酋龙倾国入宼防嘉【今四川嘉定府是】黎雅【注俱见前】州【李福之镇西川也南诏遣清平官董成等诣成都故事南诏使见节度使拜伏于庭成等以南诏已僣号欲抗礼福怒囚之已刘潼代福奏遣还国于是南诏遣使来谢李师望欲激怒南诏以求功遂杀之定邉将士怒师望贪残欲生食之隂遣人致意南诏敦使入寇师望以计免诏以窦滂代之滂贪残更甚于师望定邉大□会蛮寇至陷嘉州滂御之大渡河诸将结陈将战滂单骑宵遁蛮遂防黎雅】至是西川民闻蛮宼将至争走入成都【市里皆满人所占地不过一席许雨则戴箕□自庇城中井为之竭取摩诃池泥汁澄而饮之　摩诃池旧在成都府城内今堙】节度使卢耽与前泸州【唐置今四川】刺史杨庆复共修守具选将校募骁勇之士厚给粮赐得三千人号曰突将蛮进军定邉北境耽遣使致书其用事之臣【杜元忠】问所以来之意蛮以耽待之恭为之盘桓由是成都守备粗完蛮进陷双流【隋县今属成都府】扺成都【时兴元凤翔援军已至汉州会窦滂奔汉州自以失地欲西州相继陷没以分其责毎遇援军輙説以蛮众多于官军数十倍诸将皆不敢进　汉州唐置今属成都府】越数日蛮合梯冲四靣攻城杨庆复等悉力拒守帅突将出战俘斩二千余人焚其攻具蛮稍郤【蜀人素怯突将利于厚党勇气自倍其不得出者皆愤鬰求奋】朝廷以顔庆复为东川节度使援蜀诸军皆受节制【贬窦滂亷州司户】顔庆复至新庆都【汉县今属成都府】蛮分兵来拒复撃破之将军宋威继至防战蛮军又大败威遂进军距成二十里【方成都围急卢耽请遣使与蛮和诏以大仆卿支详为宣谕通和使详至蛮遣使答之详谓曰受诏约和冀不犯成都也今矢石昼夜相交何谓和乎既而蛮屡败数遣使请和城中依违答之】蛮益急攻城会官军已至城下蛮夜烧攻具遁去比旦官军乃觉威饭士欲追之顔庆复忌其功【朝廷使顔庆复救成都命威为后继威乘胜先至城下故庆复疾之】牒威还汉州蛮至双流阻水狼狈造桥三日乃得过蜀人甚恨之然自是成都有备【成都旧无壕堑顔庆复始教筑壅门城穿堑引水满之又植鹿角分营铺　壅门城门之外别筑墙以遮城门谓之壅门鹿角斩木为之环列于城外以限冲突营士卒所居铺望所守】蛮亦不复来犯矣【西川牙将以功补官者堂帖人输常例钱三百缗贫者苦之　堂帖沈括曰唐中书指挥事谓之堂帖】
　　夏四月以韦保衡同平章事【曹确罢保衡代】
　　保衡以左拾遗尚主寻迁翰林学士至是才歳余遂相
　　秋八月魏博杀其节度使何全皥
　　全皥年少骄好杀军中作乱全皥单骑走追杀之【自何进滔得魏博至全皥传三世四十二年而灭】推大将韩君雄【魏州人】为留后成德节度使王景崇为请旌节诏许之【君雄后赐名允中干符初卒子简为留后】
　　同昌公主卒贬刘瞻为驩州司户温璋为振州【唐置治宁远故城在今崖州】司马
　　同昌公主卒【諡文懿】上痛悼不已杀医官二十余人收其亲族三百余人繋狱宰相刘瞻召谏官言之莫敢进乃自奏之【畧曰修短之期人之定分昨公主有疾医官非不尽心而祸福难移竟成蹉跌械系老防物议沸骄奈何以逹理知命之君涉肆不明之谤】上览奏不悦瞻又与京兆尹温璋等力諌上大怒叱出之瞻寻罢为荆南节度使璋贬振州司马璋叹曰生不逢时死何足惜仰药卒韦保衡又与路岩共谮瞻云与医官通谋投毒药贬康州刺史【翰林学士承防郑畋草制曰安数亩之居仍非已有却四方之赂惟畏人知岩谓畋曰侍郎乃表荐刘相也坐贬梧州刺史　郑畋字台文荥阳人】岩素与瞻议论不恊既贬犹不快意阅十道图以驩州去长安万里再贬之【明年正月葬同昌公主服玩每物皆百二十舆锦□珠玉煇煌三十余里乐工李可及作叹百年曲舞者数百人以杂寳为首饰絁八百匹为地衣舞罢珠玑覆地】
　　冬十一月以王铎【字昭范播从子】同平章事
　　铎韦保衡及第时主文也【唐礼部校文主司谓之主文】保衡縁恩幸辅政以由铎得进士事之甚谨然铎素薄保衡保衡亦病铎在政府持其事不得肆遂谮之铎后出为宣武节度使【铎罢相在十四年六月】
　　复以徐州为感化军
　　先是徐州贼平置徐泗都团练防御使既而余贼相聚闾里为羣盗上用廷臣议【太子少保李胶等言使名虽降兵额尚存以为支郡则粮饷不给分别藩则人心未服宜有更张庻为两便从之】徐州仍为观察使【统徐濠宿三州】泗州别为团练使【割淮南】至是复以徐州为节度使名感化军
　　【辛卯】十二年夏四月路岩罢
　　岩与韦保衡素相表里势倾天下【时目其党为牛头阿旁言如鬼隂恶可畏也】既而争权有隙保衡遂短岩于上出鎭西川【岩出城路人以瓦砾掷之岩谓权京兆尹薛能曰临行烦以瓦砾相饯能曰向来宰相出府司无例发人防卫岩甚慙　薛能字大拙汾州人】
　　五月上幸安国寺
　　赐寺僧沈檀讲坐二各髙一丈设万人斋
　　冬十月以刘邺同平章事
　　邺素附韦保卫路岩岩既罢邺以礼部尚书相仍判度支
　　【壬辰】十三年春正月幽州节度使张允伸卒
　　允伸鎭幽州二十三年勤俭恭谨邉鄙无警上下安之得疾请委军就医许之以其子简会为留后允伸病甚表纳旌节而卒已而平州刺史张公素【范阳人】以兵来会丧公素素有威望为幽州人所服简会惧奔京师诏以公素为留后【寻授节度使】
　　二月于琮罢以赵隠【字大徳京兆奉天人】同平章事夏五月贬琮为韶州刺史
　　琮为韦保衡所谮罢相再贬韶州琮妻广德公主上之妹也与琮偕之韶行则肩舆门相对坐则执琮之带琮由是得全【时诸公主多骄纵惟广德动遵法度事于氏宗亲无不如意内外称之】
　　秋七月以李璋为宣歙观察使
　　韦保衡欲以其党裴条为郎官惮左丞李璋方严恐其不放上【郎官除授非人丞得纠劾不令上官】先遣人逹意璋曰朝廷迁除不应见问保衡怒出之
　　八月归义节度使张义潮卒以其长史曹义金代之是后中原多故朝命不及回鹘陷甘州余州亦为羌胡所据
　　【癸巳】十四年春正月遣使迎佛骨夏四月至京师
　　上遣敇使诣法门寺迎佛骨羣臣谏者甚众至有言宪宗迎佛骨寻宴驾者上曰朕生得见骨死亦无恨及至京师仪卫之盛过于郊祀上降数膜拜流涕霑臆迎入禁中宰相以下竞施金帛因下德音降中外系囚
　　秋七月帝崩普王俨【帝第五子】即位【是为僖宗】
　　上疾大渐中尉刘行深韩文约立上少子普王俨为皇太子权勾当军国政事帝崩太子即位时年十二
　　八年关东河南大水
　　九月贬韦保衡为贺州刺史寻赐死
　　冬十月以萧仿同平章事
　　仿前鎭义成【治滑州河患民頼以安】入为兵部尚书至是遂相
　　僖宗皇帝
　　【甲午】干符元年春正月关东旱饥
　　翰林学士卢携【字子升郑州人】上言曰国家之有百姓如草木之有根柢若秋冬培溉则春夏滋荣今关东旱灾所至皆饥人无依投待尽沟壑其蠲免余税实无可徴而州县督趋甚急动加捶挞虽撤屋代木雇妻鬻子止可供所由【谓督催之吏卒】酒食之费未得至于府库也朝廷傥不抚存百姓实无生计乞敇州县一切停徴仍发义仓亟加赈给敇从其言而有司竟不能行
　　赐路岩死
　　岩先贬新州【注见前】刺史【岩喜声色逰晏在西川委政于亲吏邉咸郭筹军中不安坐贬】在道削官长流儋州【注亦见前】寻赐死【岩之为相也宻奏三品以上赐死皆令使者剔取结喉三寸以进騐其必死至是自罹其祸所死之处乃杨收赐死之榻也邉咸郭筹皆伏诛初岩自淮南崔幕府入为御史不出长安十年至宰相其入翰林也闻之曰路十已入翰林如何得老果如其言】
　　二月葬简陵【在西安府富春县西北】
　　【贺善赞曰懿宗即位十四年无一善可纪是以内盗迭兴南诏再乱民逐其上而唐室大壤矣】
　　夏五月以刘瞻同平章事秋八月卒
　　赡之贬也人无贤愚莫不痛惜及还长安两市人率钱雇百戱迎之瞻闻之改期由他道而入初瞻南迁刘邺短之于韦路至是邺惧延瞻置酒瞻归而卒人以为邺鸩之也
　　以崔彦昭【字思文羣从子】同平章事
　　自杨收路岩韦保衡皆以朋比受赂得罪及是萧仿秉政彦昭辅之颇革前弊彦昭察而不烦时论称之
　　冬十月刘邺罢以郑畋卢携同平章事
　　萧仿崔彦昭素恶邺故罢畋携同时并相
　　十一月羣臣上尊号
　　濮州人王仙芝作乱
　　自懿宗以来奢侈日甚用兵不息赋敛愈急闗东连年水旱州县不以实闻百姓流殍无所控诉相聚为盗所在蜂起州县兵少人不习战毎与盗遇官军多败是歳王仙芝聚众数千人起于长垣【汉县今属丈名府】
　　【乙未】二年春正月以高骈为西川节度使
