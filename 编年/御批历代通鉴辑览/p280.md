<!-- { "loadSidebar": true } -->
　　上尝问褚遂良曰舜造漆器谏者十余人此何足谏对曰奢侈者危亡之本漆器不已将以金玉为之忠臣爱君必防其渐若祸乱已成无所复谏矣上曰然朕见前世帝王拒谏者多云业已为之终不为改如此欲无危亡得乎【上谓长孙无忌等曰人苦不自知其过卿可为朕明言之无忌对曰陛下武功文徳臣等将顺之不暇又何过之可言上曰朕问公以已过公等乃曲相谀説朕欲面举公等得失以相戒而改之何如皆拜谢上曰长孙无忌善避嫌疑敏于决断而总兵攻战非其所长高士亷临难不改节当官无朋党所乏者骨鲠规谏耳唐俭言辞辨防善和解人事朕三十年遂无言及于献替杨师道性行纯和而情实怯懦缓急不可得力岑文本性质敦厚持论恒据经速自当不负于物刘洎性最坚贞有利益但意尚然诺私于朋友马周凡事敏速直道而言朕比任使多能称意褚遂良学问稍长性亦坚正每写忠诚亲附于朕譬如飞鸟依人人自怜之】
　　冬十月辛丑朔日食
　　帝如洛阳命房元龄留守十一月以张亮李世勣为行军大总管诏亲征高丽
　　先是盖苏文贡白金褚遂良曰此郜鼎之类不可受也上从之而责其使者悉以属大理及是上至洛阳【前宜州刺史郑元璹已致仕上以其尝从隋帝伐髙丽召问之对曰辽东道逺粮运艰阻东夷善守城攻之不可猝下上曰今日非隋之比公但听之】乃以张亮为平壤大总管帅兵自莱州泛海趣平壤以李世勣为辽东大总管帅步骑趣辽东手诏谕天下以髙丽盖苏文弑主虐民今问其罪以顺讨逆以治乘乱何忧不克布告元元勿为疑惧
　　十二月武阳公李大亮卒【諡曰懿】
　　大亮忠俭恭谨房元龄每称其有王陵周勃之节及是副房元龄守京师卒【初大亮为李密所获其帅张弼见而释之及大亮贵求弼弼为将作丞自匿不言大亮遇诸涂而识之持弼而泣以家赀遗弼不受言于上乞悉以其官爵授之上为之擢弼为中郎将时人皆贤大亮不负恩而多弼之不伐也大亮卒遗表请罢髙丽之师家余米五斛布三十匹亲戚早孤为大亮所养防之如父者十有五人】
　　故太子承干卒
　　突厥徙居河南可汗李思摩入朝
　　思摩自渡河之后薛延陁数攻之虽有众十万不能抚御其众悉南渡河处于胜夏二州之间思摩遂轻骑入朝愿留宿卫上以为右武卫将军
　　【乙巳】十九年春正月帝发洛阳
　　上自将诸军发洛阳诏諡殷太师比干曰忠烈命所司封其墓春秋祠以少牢给五户洒扫至邺上自为文祭魏太祖曰临危制变料敌设奇一将之智有余万乘之才不足
　　三月至定州诏皇太子监国
　　诏太子监国留居定州命太傅高士亷詹事张行成庶子高季辅及侍中刘洎中书令马周同掌机务以辅之将行太子悲泣数日上曰为国之要在于进贤退不肖赏善罚恶至公无私汝当努力行此悲泣何为于是遂发定州【长孙无忌岑文本杨师道从上亲佩弓矢手结雨衣于鞍后】
　　夏四月岑文本卒【諡曰宪】以许敬宗检校中书侍郎上悉以军中资粮器械簿书委岑文本文本夙夜勤力精神耗竭遇暴疾卒上召许敬宗代之
　　五月帝渡辽拔辽东城【注见前】六月攻白岩城【在今辽阳州东北】降之进攻安市【本汉县故城在今奉天府盖平县东北】败其援兵于城下先是李世勣潜师济辽水攻盖牟城【本汉西盖马县后入髙句丽今为盖平县属奉天府】拔之【以其地为盖州】已而张亮以舟师渡海袭卑沙城【注见前】城溃世勣遂围辽东城【髙丽步骑四万来救江夏王道宗将四千骑逆击败之】车驾次辽泽泥淖二百余里布土作桥以渡既渡撤之以坚士心进至辽东城下上见士卒负土填堑即分其尤重者自于马上持之从官争负土致城下时世勣攻城已十二日上引精兵防之围其城数百里纵火登城高丽力战不能敌遂克之【以其城为辽城】六月降白岩城【李思摩中弩矢上亲吮血将士闻之莫不感动契苾何力击髙丽救兵挺身陷阵槊中其腰尚辇奉御薛万备单骑往救援何力于万众之中而还何力气益愤束疮而战遂破高丽兵白岩城既降而中悔上怒其反覆攻之约以虏口畀诸将顷之复乞降上将受之李世勣曰士奋而先贪虏获也今城垂拔奈何许防以孤战士之心上下马谢曰将军言是也然纵兵杀人而虏其妻孥朕所不忍将军麾下有功者朕以库物赏之庻因将军赎此一城耳世勣乃退上受其防以为岩州】进攻安市高丽北部耨萨【高丽有左右前后内五部耨萨官名北都督】延寿惠真【二人名高氏宗族】帅兵十五万救之【上谓侍臣曰延夀若引兵直前连城为垒据险食粟掠吾牛马坐困吾军上防也拔众宵遁中防也不度智能来与吾战下防也必成擒矣高丽有对卢年老习事谓延夀曰秦王内芟羣雄外服戎狄独立为帝此命世之才今举海内之众而来不可敌也为吾计者莫若顿兵不战旷日持久分遣奇兵断其运道粮食既尽求战不得欲归无路乃可胜也不从　对卢高丽官大对卢北一品】延寿引军直进上命阿史那社尔【突厥处罗可汗次子】将千骑诱之兵始交而伪走高丽相谓曰易与耳竞进乘之至安市城东南依山而陈上以数百骑乘高观望形势命李世勣将步骑万五千陈于西岭长孙无忌将精兵万一千自山北出狭谷以冲其后上自将步骑四千为竒兵挟鼓角偃旗帜登北山敕诸军闻鼔角齐出奋击延寿等见世勣布陈勒兵欲战上望见无忌军尘起命作鼔角举旗帜诸军鼓噪并进延寿等大惧欲分兵御之而陈已乱龙门人薛仁贵【名礼以字行安都六世孙】着白衣大呼陷陈所向无敌大军乘之高丽兵大溃延寿惠真帅众请降举国大骇上乃更名所幸山曰驻跸山【即首山在辽阳州西南】刻石纪功驿书报太子及高士亷等曰朕为将如此何如
　　秋九月薛延陁真珠可汗死子多弥可汗拔灼立上之伐高丽也薛延陁遣使入贡且请发兵助军上不许及高丽败于驻跸山莫离支使説真珠啗以厚利真珠慑不敢动及是卒初真珠请分国立其庶长子曵莽嫡子拔灼皆为可汗诏从之至是拔灼杀其兄曵莽而自立自为多弥可汗
　　帝攻安市城不下诏班师
　　上攻安市城中望见旌麾輙乘陴而噪上怒李世勣请克城之日男子尽诛城中闻之益坚守攻久不下【江夏王道宗督众筑土山攻东南城中增陴以拒李世勣攻其西冲车所坏城中随立木栅以塞其缺士卒分番交战昼夜不息】凡六旬用功五十万上以辽左早寒草枯水冻士马难久留且粮食将尽敕班师耀兵于安市城下而旋【城主登城拜辞上嘉其固守赐缣百匹以励事君师渡遭暴风雪士卒沾湿多死者】
　　冬十月遣使祀魏征复立所踣碑
　　凡征高丽战士死者防三千人战马死者什七八上以不能成功深悔之叹曰魏征若在不使朕有是行也命驰驿祀征以少牢复立所制碑召其妻子诣行在劳赐之
　　帝还至营州【注见前】祭战亡士卒赎诸军所虏高丽民上至营州诏集战亡士卒骸骨祭以太牢上自作文临哭从臣皆流涕闻太子奉迎将至乃从飞骑驰入临榆关【注见前】道逢太子初上发定州指所御褐袍谓太子曰俟见汝乃易此袍耳在辽左虽盛暑流汗弗之易至是太子进新衣乃易之诸军所虏高丽民万四千口安集幽州将以赏军上愍其父子夫妇离散命有司平其直悉以钱帛赎为民欢呼之声三日不息
　　十二月杀侍中刘洎
　　初上将东行谓侍中刘洎曰我今逺征尔辅太子安危所寄宜深识我意对曰愿陛下无忧大臣有罪者臣谨即行诛上以其妄发怪之及上还不豫洎色悲惧谓同列曰疾势如此圣躬可忧或谮于上曰洎言国家事不足忧但当辅幼主行伊霍故事大臣有异志者诛之自定矣上以为然诏赐自尽
　　以马周摄吏部尚书
　　周以四时选为劳复请十一月选至三月毕从之
　　【丙午】二十年春正月遣大理卿孙伏伽等廵察四方遣大理卿孙伏伽等二十二人以六条【胡三省注用汉六条也】廵察四方伏伽等多所贬黜其人诣阙称寃者前后相属上令褚遂良类状以闻上亲临决以能进擢者二十人以罪死者七人流以下除免者数百千人
　　帝还京师
　　初上攻安市城江夏王道宗请以偏师径趋平壤【道宗曰高丽倾国以拒吾师平壤之守必弱愿假臣精兵五千覆其根本则数十万众可不战而降矣】上不听及还上谓李靖曰吾以天下之众困于小夷何也靖曰此道宗所解上顾问道宗具陈前语上怅然曰当时悤悤吾不忆也
　　三月诏皇太子听政
　　上疾未全平欲専保养诏太子间日听政于东宫既罢则入侍药膳不离左右褚遂良请遣太子旬日一还东宫与师傅讲论从之
　　杀刑部尚书张亮
　　人告亮有反谋上命按之亮不服命百官议其狱皆言亮反当诛独将作少监李道裕言亮反形未具不当死上不听斩之【后歳余刑部侍郎缺上曰朕得其人矣往者李道裕议张亮狱朕虽不从至今悔之遂以为刑部侍郎】
　　闰月癸巳朔日食
　　夏五月高丽遣使谢罪却之
　　高丽王藏及莫离支盖金【即盖苏文】遣使谢罪并献二美女上以师还之后金益骄恣表辞诡诞待使者倨慢屡违诏攻新罗诏勿受其朝贡复议讨之
　　秋八月帝如灵州遣李世勣击薛延陁降之敕勒诸部遣使请吏
　　薛延陁多弥可汗猜褊好杀废弃父时贵臣専用已所亲昵国人不附囘纥诸部击之大败上诏江夏王道宗等将兵分道并进国中惊扰多弥出走囘纥杀之尽据其地余众西走犹七万余口共立真珠兄子咄摩支遣使奉表请居郁督军山之北诏遣使安集之敕勒九姓酋长闻咄摩支来皆惧朝议亦恐其为碛北之患乃遣李世勣图之上自诣灵州招抚世勣至郁督军山咄摩支降道宗兵既度碛薛延陁拒战道宗击破之遣使招谕敕勒诸部其酋长皆喜请入朝驾至浮阳【胡三省注当作泾阳　泾阳注见前】囘纥等十一姓各遣使归命乞置官司上大喜遣使纳之诏曰朕聊命偏师遂擒颉利始宏庙畧巳灭延陁铁勒百余万户请为州郡混元以降殊未前闻宜备礼告庙仍颂示普天上为诗曰雪耻酬百王除凶报千古勒石于灵州【明年囘纥诸部皆来朝请吏诏以为六府一州各以其酋长为都督刺史诸酋长请以囘纥以南突厥以北开一道谓之参天可汗道置六十八驿许之于是北荒悉平然回纥吐迷度已私自称可汗官号皆如突厥故事】
　　冬十月贬萧瑀为商州刺史
　　瑀性狷介与同僚多不合尝言房元龄等朋党不忠但未反耳上不听瑀内不自得因自请出家既而悔之上以瑀反覆不平诏曰朕于佛教非意所遵梁武简文穷心释氏社稷为墟报施之征何其谬也瑀践覆车之余轨袭亡国之遗风自请出家寻复违异岂具瞻之量乎贬商州刺史【后瑀卒太常议諡曰德尚书议諡曰肃上曰諡者行之迹当得其实可諡贞子鋭嗣】
　　十二月帝生日罢宴乐
　　上谓长孙无忌等曰今日吾生日世俗皆为乐在朕翻成伤感今君临天下富有四海而承欢膝下永不可得此子路所以有负米之恨也【见家语】诗云哀哀父母生我劬劳奈何以劬劳之日更为欢乐乎因泣数行下左右皆悲
　　幸房元龄第
