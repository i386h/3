<!-- { "loadSidebar": true } -->
　　大谷洛溢入洛阳宫坏官寺民居溺死者六千余人诏水所毁宫少加修缮才令可居废明徳宫元圃院以其材给遭水者令百官上封事极言过失【侍御史马周上疏以为三代及汉歴年多者八百少者不减四百良以恩结人心人不能忘故也自是以降多者六十年少者才二十余年皆无恩于人本根不固故也今之户口不及隋之仆一而给役者兄去弟还道路相继营缮不休器服华侈陛下少居民间知民疾苦尚复如此况皇太子生长深宫不更外事万嵗之后固圣虑所当忧也臣观自古百姓愁怨国未有不亡者人主当修之于可修之时不可悔之于既失之后贞观之初天下饥歉斗米直匹绢而百姓不怨者知陛下忧念不忘故也今比年丰穰匹绢得粟十余斛而百姓怨咨者知陛下不复念之多营不急之务故也自古以来国之兴亡不以蓄积多少在于百姓苦乐且以近事验之隋贮洛口仓而李密因之东都积布帛而世充资之西京府库亦为国家之用至今未尽夫蓄积固不可无要当人有余力然后收之不可彊敛以资敌寇也夫俭以息人贞观之初陛下所亲行也岂今日而难之乎欲为长久之计但如贞观之初则天下幸甚又陛下宠遇诸王过厚亦不可不深思也魏武帝爱陈思王及文帝即位遂遭囚禁然则武帝爱之适所以苦之也又百姓所以治安惟在刺史县令今重内官而轻州县刺史多用武臣或京官不称职始补外任边逺之处用人更轻所以百姓未安殆由于此疏奏上称善久之谓侍臣曰刺史朕当自选县令宜诏京官五品以上各举一人朕魏征上疏曰人主善始者多克终者寡岂取之易而守之难乎盖以殷忧则竭诚以尽下安逸则骄恣而轻物尽下则胡越同心轻物则六亲离徳虽震之以威怒亦皆貎从而心不服故也人主诚能见可欲则思知足将兴缮则思知止处髙危则思谦降临满盈则思抑损遇逸乐则思撙节在晏安则思后患防壅蔽则思延纳疾谗邪则思正已行爵赏则思因喜而僭施刑罚则思因怒而滥兼是十思而选贤任能则可以无为而治矣　又曰陛下欲善之志不及于昔时闻过必改少亏于曩日谴罚积多威怒微厉乃知贵不期骄富不期侈非虚言也在昔隋之未乱也自谓必无乱其未亡也自谓必无亡故赋役无穷征伐不息以致祸将及身而尚未之寤也夫鉴形莫如止水鉴败莫如亡国伏愿取鉴于隋去奢从约亲忠逺佞以今之无事行昔之恭俭则尽善尽美矣夫取之实难守之甚易陛下能得其所难岂不能保其所易乎　又曰今立政致治必委之君子事有得失或访之小人其待君子也敬而疏遇小人也轻而狎狎则言无不尽疎则情不上通夫中智之人岂无小慧然才非经国虑不及逺虽竭力尽诚犹未免有败况内怀奸宄其祸岂不深乎夫虽君子不能无小过茍不害于正道斯可畧矣陛下诚能慎选君子以礼信用之何忧不治不然危亡之期未可保也上赐手诏褒羙曰得公之谏朕知过矣当置之几案以比韦】
　　冬十月以武氏为才人【刘友益曰书此谨乱始也】
　　故荆州都督武士彠女年十四上闻其美召入后宫
　　【戊戌】十二年春正月颁氏族志
　　上命吏部尚书高士亷等徧贵天下谱谍质诸史籍考其真伪分为九等【先是山东人士崔卢李郑诸族自矜地望凡为婚姻必多贵财帛或舍其乡里而妄称名族或兄弟齐列而更以妻族相陵上恶之故命士亷等考定甲乙士亷等以黄门侍郎崔民干为第一上曰汉髙祖与萧曹樊灌皆起布衣至今推仰以为英贤岂在世禄乎髙氏偏据山东梁陈辟在江南虽有人物盖何足言况其子孙衰替而犹卬然以门第自负贩鬻松槚无复亷耻不知世人何为贵之今三品以上皆以徳行勲劳文学致位贵显彼衰世旧门何足慕哉今欲厘正讹谬舍名取实而卿曹犹以民干为第一是轻我官爵而狥流俗之情也乃更命刋定専以今朝品秩为髙下】皇族为首外戚次之崔卢李郑诸族又次之凡二百九十三姓千六百五十一家颁于天下
　　二月帝发洛阳观砥柱祠禹庙遂至蒲州
　　蒲州刺史赵元楷饰楼观盛储偫上怒曰此乃亡隋之弊俗也
　　赠隋尧君素为蒲州刺史【君素守河东事具前】
　　诏曰隋故鹰击郎将尧君素虽桀犬吠尧有乖倒戈之志而疾风劲草实表歳寒之心可赠蒲州刺史
　　闰月庚辰朔日食
　　帝还宫
　　三月宴五品以上于东宫【时以皇孙生故宴于东宫】
　　上曰贞观之前从朕经营天下元龄之功也贞观以来绳愆紏谬魏征之功也皆赐之佩刀【上谓征曰朕政事何如往年对曰威徳所加比往年则逺矣人心恱服则不逮也上曰何也对曰陛下往以未治为忧故日新今以既治为安故不逮上曰今日所为亦何以异于往年邪对曰陛下初年恐人不谏常导之使言中间恱而从之今则勉强从之而犹有难色也上曰其事可得闻欤对曰陛下昔欲杀元律师孙伏伽以为法不当死陛下赐以兰陵公主园直百万或云太厚陛下云朕即位以来未有谏者故赏之此导之使言也司户柳雄妄诉隋资陛下欲誺之纳戴冑之谏而止是恱而从之也近皇甫徳参上书谏修洛阳宫陛下恚之虽以臣言而罢勉从之也上曰非公不能及此人苦不自知耳】
　　夏五月永兴公虞世南卒【諡文懿】
　　世南外和柔而内忠直上尝称世南有五絶一徳行二忠直三博学四文辞五书翰【世南尝献圣徳论上赐诏曰卿论朕太髙朕何敢当然卿适覩其始未覩其终若朕能慎终如始则此论可传不然恐徒使后世笑卿也】
　　冬十一月置屯营飞骑
　　初置左右屯营飞骑于元武门以诸将军领之又简飞骑才力骁健善骑射者号百骑以从游幸
　　十二月以马周为中书舍人
　　周有机辩岑文本常称马君论事援引事类防古今举要删烦防文切理一字不可增减听之靡靡令人忘倦
　　以霍王元轨【帝之弟】为徐州刺史
　　元轨好读书恭谨自守举措不妄与处士刘元平为布衣交人问元平王所长元平曰无长问者怪之元平曰人有所短乃见所长至于霍王无所短何以称其长哉
　　西突厥乙毘咄陆可汗立
　　初西突厥咥利失可汗【前咄陆可汗之弟先是统叶防诸父莫贺咄杀统叶防而自立为屈利俟毘可汗国人不附立统叶防之子咥力特勒为乙毘鉢罗肆叶防可汗已而俟毘为莫贺设之子泥孰所杀肆叶防为国人所攻走死泥孰立为咄陆可汗咄陆弟同娥设立为沙鉢罗咥利失可汗】分其国为十部每部酋长各赐一箭谓之十箭又分左右厢左厢号五咄陆置五大啜右厢号五弩失毕置五大俟斤通谓之十姓至是咥利失失众心为其臣统吐屯所逐走焉耆寻复得其故地西部遂立欲谷设为乙毘咄陆可汗【先是统吐屯将立欲谷设为可汗防统吐屯为人所杀欲谷设兵亦败不果立已而西部竟立之】中分其地以伊列水【亦曰伊丽水即今伊犁河在伊犁地】为界水以西属乙毘咄陆以东属咥利失【已而咥利失之臣俟利发与乙毘咄陆通谋为乱咥利失穷蹙死其弟子沙鉢罗叶防可汗立谓之南庭乙毘咄陆为北庭】
　　【己亥】十三年春正月加房元龄太子少师
　　元龄为太子少师太子欲拜之元龄不敢谒见而归时人羙其有让【先是中书侍郎岑文本以谷洛水溢上书畧言开拨乱之业其功既难守已成之基其道不易故居安思危所以定其业也有始有卒所以崇其基也上深嘉之及是上问侍臣创业与守成孰难元龄曰草昧之初与羣雄并起角力而后臣之创业难矣魏征曰自古帝王莫不得之于艰难失之于安逸守成难矣上曰元龄与吾共取天下出百死得一生故知创业之难征与吾共安天下常恐骄奢生于富贵祸乱生于所忽故知守成之难然创业之难既已往矣守成之难方当与诸公慎之元龄等拜曰陛下之言及此四海之福也】
　　永宁公王珪卒【諡曰懿】
　　珪性寛裕自奉养甚薄于令三品以上当立家庙珪祭于寝为法司所劾上不问命有司为之立庙以愧之
　　二月以尉迟敬徳为鄜州【元魏置今隶陜西】都督
　　上尝谓敬徳曰人或言卿反何也对曰臣从陛下征伐四方身经百战今之存者皆锋镝之余也天下已定乃更疑臣反乎因解衣投地出其瘢痍上流涕而抚之【上又尝谓敬徳曰朕欲以女妻卿何如敬徳谢曰臣妻虽陋相与共贫贱久矣臣虽不学闻古人富不易妻此非臣所愿也乃止】
　　诏内职有阙选良家有才行者充
　　尚书奏近世掖庭之选或微贱之族礼训蔑闻或刑戮之家忧怨所积请自今后宫及东宫内职有阙皆选良家有才行者以礼聘其没官口贱人不得补用上从之
　　诏停袭封刺史
　　上既诏宗室功臣袭封刺史于志宁以为古今事殊恐非久安之道上疏争之马周亦言尧舜之父犹有朱均之子倘有孩童嗣职万一骄愚兆庶被殃国家受败正欲絶之也则子文之治犹在【楚庄王事详具前】正欲留之也则栾黡之恶已彰【晋士鞅语亦见前】与其毒害于见存之百姓宁使割恩于己亡之一臣矣然则向所谓爱之者适所以伤之也防长孙无忌等皆不愿之国上表固让乃诏停之
　　夏五月旱诏五品以上言事
　　魏征上疏言陛下志业比贞观之初渐不克终者有十谨用条陈裨万分一【初清浄寡欲化及荒外今万里遣使访求怪珍一渐也初防民如子不轻营为今寖奢肆轻用民力二渐也初役已以利物今縦欲以劳人虽忧人之言不絶于口而乐身之事实切于心三渐也初亲君子逺小人今重君子也恭而逺之轻小人也狎而近之近之莫见其非逺之莫见其是四渐也初不贵异物不作无益今难得之货杂然并进玩好之物无时而息五渐也初求士如渇今由心好恶谗佞得行守道疏间六渐也初高居深拱无田猎毕弋之好今晨出夕返驰骋为乐七渐也初遇下有礼羣情上达今诘责细过忠款不申八渐也初孜孜治道常若不足今长傲纵欲无事兴兵九渐也初频年霜旱抚宁户口死不擕贰今徭役劳弊百姓之心恐不能如前帖泰十渐也】疏奏上深奬叹报云已列诸屏障朝夕瞻仰仍録付史官
　　秋七月立李思摩【颉利族人】为突厥可汗
　　先是突厥结社率【突利之弟】作乱伏诛【结社率入朝为中郎将久不进秩会上幸九成宫结社率隂结种人夜犯御营折冲孙武开帅众击斩之】于是言事者多云突厥留河南不便上乃赐怀化郡王阿史那思摩姓李氏立以为泥孰俟利苾可汗赐之鼔纛使帅其种落还旧部【突厥咸惮薛延陁不肯出塞上赐薛延陁玺书谕令各守土疆无或逾分薛延陁奉诏于是遣思摩帅所部建牙于河北命赵郡王孝恭等赍册书立之上谓侍臣曰中国根干也四夷枝叶也割根干以奉枝叶木安得滋荣朕不用魏征言防致狼狈】
　　八月辛未朔日食
　　冬十一月以杨师道【字景猷隋观王雄子】为中书令刘洎为黄门侍郎参知政事【刘友益曰参知政事之名始此】
　　十二月以侯君集为交河大总管将兵击髙昌
　　初高昌王麴文泰多遏絶西域朝贡及拘留中国人诏令入朝又不至与西突厥共击破焉耆焉耆诉之上遣使问状文泰曰鹰飞于天雉伏于蒿猫游于堂鼠噍于穴各得其所岂不能自生邪上怒欲发兵击之薛延陁可汗遣使请为乡导上犹冀文泰悔过复下玺书以示祸福征之入朝文泰竟称疾不至至是乃遣君集及薛万均将兵击之
　　太史令傅奕卒
