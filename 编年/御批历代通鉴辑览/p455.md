<!-- { "loadSidebar": true } -->
　　太学自蔡确起大狱连引朝士有司缘此造为法禁烦苛凝宻博士诸生禁不相见教谕无所施御史中丞刘挚以为言至是命程頥等修定条制頥大槩以为学校礼义相先之地而月使之争殊非教养之道请改试为课有所未至则学宫召而敎之更不考定髙下置尊贤堂以延天下道徳之士镌解额以去利诱省烦文以専委任励行检以厚风教及置待賔吏师斋立观光法如是者亦数十条
　　六月放邓绾李定于滁州
　　吕惠卿有罪建州安置
　　惠卿见正人彚进知不容于时恳求散地右司谏苏辙王觌厯数其奸请投畀四裔以御魑魅中丞刘挚复列其五罪于是贬光禄卿分司南京再贬建宁军节度副使建州安置【中书舍人苏轼草其制曰惠卿以斗筲之才穿窬之智谄事宰辅同升庙堂乐祸贪功好兵喜杀以聚敛为仁义以法律为诗书首建青苖次行助役均输之政事同商贾手实之祸下逮鸡豚苟可蠧国害民率皆攘臂称首先帝求贤如不及从善如转园始以帝尧之仁姑试伯鲧终焉孔子之圣不信宰子犹寛两观之殊薄示三危之窜天下传诵称快马】时惠卿章惇吕嘉问邓绾李定蒲宗孟范子渊等皆已斥外言者论之不已范纯仁言于太后曰録人之过不宜太深后然之乃诏前朝希合附防之人一无所问言者勿复弹劾惠卿党稍安或谓公着曰今除恶不尽将贻后患公着曰治道去太甚耳文景之世网漏吞舟且人材实难宜使自新岂宜使自弃邪
　　秋七月罢蜀茶
　　初熙宁中以蒲宗闵领蜀茶【事见前】又以李稷为都大提举【稷与宗闵务浸利刻急一年之间通谋利及旧界息七十六万七千余缗】及稷死以陆师闵【诜之子】代之【师闵利尤刻税息培于稷】至是刘挚苏辙论师闵増场茶其害过于市易乃贬师闵官而罢成都茶场
　　立十科举士法
　　司马光奏为政得人则治然人之才或长于此而短于彼虽臯陶稷契各守一官中人安可求备若指瑕掩善则朝无可用之人苟随器授任则世无可弃之士以臣备位宰相职当选官若専引知识则嫌于私若止循资序未必皆才乞朝廷设十科举士一曰行义纯固可为师表【有官无官人皆可举】二曰节操方正可备献纳【举有官人】三曰智勇过人可备将帅【举文武有官人】四曰公正聪明可备监司【举知州以上资序】五曰经术精通可备讲读【有官无官人皆可举】六曰学问该博可备顾问【同经术举人】七曰文章典丽可备著述【同经术举人】八曰善聼讼狱尽公得实【举有官人】九曰善治财赋公私俱便【举有官人】十曰练习法令能断请谳【举有官人】凡此十科应侍从以上每嵗各举三人中书置籍记之有事须材执政按籍视其所举科随事试之有劳又着之籍内外官阙取甞试有效者随科授职所赐告命仍具所举官姓名其人任官无状坐以缪举之罪诏从之
　　夏主秉常卒子干顺立【时年三嵗】
　　帝初即位秉常遣阿拉雅【旧作讹罗聿今改】求兰州米脂等五砦未许防秉常卒遣使来告哀诏自元丰四年用兵所得城砦待归我永乐陷执民当画以给还遂遣穆衍吊祭寻遣使封干顺为国主
　　九月尚书左仆射兼门下侍郎河内公司马光卒【諡文正】时两宫虚己以聼光为政光亦自见言行计从欲以身徇社稷躬亲庶务不舍昼夜賔客见其体羸举诸葛亮食少事烦以为戒光曰死生命也为之益力病革谆谆语如梦中皆朝廷天下事也及薨太后哭之恸与帝临其丧赠太师温国公京师之民罢市往吊鬻衣以致奠巷哭以过车比丧还如陜送者如哭私亲四方皆画像以祀饮食必祝焉【光孝友忠信恭俭正直居处有法动作有礼自少至老语未甞妄自言吾无过人者但生平所为未甞有不可对人言者耳诚心自然天下敬信陜洛间皆化其徳如有不善曰君实得无知之乎光于物澹然无所好于学无所不通惟不喜释老曰其防言不能出吾书其诞吾不信也及居政府凡王安石吕惠卿所建新法为民害者刬革畧尽或谓光曰熙丰旧臣多憸巧小人他日有以父子之义间上则祸作矣光正色曰天若祚宋必无此事遂改之不疑】
　　【史臣曰熙宁新法病民者二十年一旦光起而为政毅然以天下自任开言路进贤才凡新法之害民者次第取而更张之海内之民欢忻鼓舞甚于更生君子称其有旋干转坤之功而光已老且病不克终治惜哉】
　　以苏轼为翰林学士
　　轼自登州召还十月之间三迁清要寻兼侍读毎经筵进讲未甞不反覆开导觊有所启悟甞锁宿禁中召见便殿太后问曰卿前年为何官对曰黄州团练副使曰今为何官对曰待罪翰林学士曰何以遽至此对曰遭遇太皇太后皇帝陛下曰非也对曰岂大臣论荐乎曰亦非也轼惊曰臣虽无状不敢自他途进曰此先帝意也先帝毎诵卿文章必叹曰竒才竒才但未能进用卿耳轼不觉哭失声太后与帝亦泣左右皆感涕已而命坐赐茶撤御前金莲灯送归院【轼在翰林以言语文章规切时政卫尉丞毕仲防忧其及祸贻书戒之曰君官非谏官职非御史而好非是人危身触讳以游其间殆犹抱石而救溺也轼不能从　毕仲防字公叔士安曽孙】
　　张璪免
　　諌官王觌御史吕陶上官均等奏疏言璪奸邪便佞刘挚亦言璪初奉安石旋附惠卿随王珪党章惇谄蔡确数人之性不同而能探情变节左右顺从各得其欢心今过恶既彰不可不速去之疏入皆不报至是罢知郑州
　　冬十月改封孔子后为奉圣公
　　鸿胪卿孔宗翰【字周翰道辅子】言孔子后世袭公爵本为侍祠今乃兼领他官不在故郡于名为不正乞自今袭封之人使终身在乡里诏改衍圣公为奉圣公不预他职添给田百顷供祭祀外许均赡族人赐国子监书立学官以诲其子弟
　　十一月以吕大防为中书侍郎刘挚为尚书右丞挚为中丞数月弹劾多所贬黜百僚敬惮时人以比吕晦包拯甞与同列奏事论及人才挚曰人才难得能否不一性忠实而才识有余上也才识不逮而忠实有余次也有才而难保可借以集事又其次也懐邪观望随时改变此小人也太后及帝曰卿常能如此用人则国家何忧
　　【丁夘】二年春正月禁科举用王氏经义字説
　　时科举罢词赋専用王安石经义且杂以释氏之説凡士子自一语以上非安石新义不得用学者至不诵正经唯窃安石之书以干进精熟者輙上第故科举益弊吕公着当国始请禁主司不得以老荘书命题举子不得以申韩佛书为学经义参用古今诸儒説毋得専取王氏寻又禁毋得引用王氏字説
　　夏四月诏文彦博十日一议事都堂
　　彦博累表乞致仕故也
　　以处士陈师道【字履常一字无已彭城人】为徐州教授
　　师道髙介有节安贫乐道博学善文家贫或经日不炊晏如也熙宁中王氏经义盛行师道心非其説遂絶意进取至是以苏轼荐授是职
　　复制科
　　李清臣免
　　时厘正熙宁之政清臣固争以为不可遂罢知河阳府
　　秋七月庚戌朔日食
　　罢门下侍郎韩维
　　维处东省逾年有忌之者宻为谗愬诏分司南京尚书左丞王存抗声帘前曰韩维得罪莫知其端臣窃为朝廷惜之乃还维资政殿大学士知邓州
　　八月罢崇政殿説书程頥
　　頥甞言天下重任惟宰相经筵天下治乱繋宰相君徳成就责经筵其在经筵以礼法自持毎进讲色甚荘继以讽谏苏轼谓其不近人情深嫉之毎加玩侮于是頥门人右司谏贾易【字明叔无为军人】左正言朱光庭等积不能平劾轼试馆职防问谤讪轼因乞补郡殿中侍御史吕陶言台谏当尽至公不可假借事权以报私隙右司谏王觌言轼命辞失轻重其事小不足考若悉考同异深究嫌疑则两岐遂分使士大夫有朋党之名大患也太后然之范纯仁亦言轼无罪遂置不问防帝患疮疹不出頥诣宰相问知否且曰上不御殿太后不当独坐人主有疾而大臣可不知乎翼日宰臣以頥言问疾由是大臣亦多不悦御史中丞胡宗愈右谏议大夫孔文仲给事中顾临【字子敦防稽人】遂连章力诋頥不宜在经筵乃罢頥出管勾西京国子监时吕公着独当国羣贤咸在朝不能不以类相从遂有洛党蜀党朔党之语洛党以颐为首而朱光庭贾易为辅蜀党以苏轼为首而吕陶等为辅朔党以刘挚梁焘【字况之郸州须城人】王岩叟刘安世【字器之航之子】为首而辅之者尤众是时熙丰用事之臣退休防地怨入骨髓隂伺间隙而诸贤不悟各为党比以訾议惟吕大防秦人戅直无党范祖禹师司马光不立党既而帝闻之以问胡宗愈宗愈对曰君子指小人为奸小人指君子为党陛下能择中立之士而用之则党祸熄矣因着君子无党论以进
　　吐蕃阿里库诱果荘使据洮以叛岷州将种谊【字夀伯世衡子】执之槛送京师
　　栋戬既死养子阿里库嗣为邈川首领逼果荘使帅其众据洮河岷州行营将种谊等帅师执果荘槛送京师寻赦之遣居秦州招其子嘉勒斡磋【旧作结咓龊今改】及部属以自赎阿里库惧乃上表谢罪
　　罢右司諌贾易
　　时程頥苏轼交恶其党互相攻讦易因劾吕陶党轼兄弟语侵文彦博范纯仁太后怒欲峻责易吕公着言易言颇直惟诋大臣太甚不可处谏列耳乃止罢知懐州【公着退语同列諌官所言未论得失顾主上方富于春秋异时有导谀惑上心者正頼左右力谏不可使人主轻厌言者吕大防刘挚王存私顾而叹曰吕公可谓仁者之勇】
　　【戊辰】三年春正月复置广恵仓
　　夏四月以吕公着为司空同平章军国事
　　吕公着以老恳辞位乃拜司空同平章军国事诏建第于东府之南启北扉以便执政防议凡三省枢宻院之职皆得总理间日一朝因至都堂其出不以时葢异礼也国初以来宰相以三公平章军国事者四人而公着与其父夷简居其二世羡其荣【时熙丰用事之臣虽去其党犹分布中外鸿胪丞常安民贻公著书曰善观天下之势犹良医之视疾方安寕无事之时语人曰其后必将有大忧则众必骇笑惟识防见几之士然后能逆知其渐故不忧于可忧而忧之于无足忧者至忧也今日天下之势可为大忧虽登进忠良而不能搜致海内之英才使皆萃于朝以胜小人恐端人正士未得安枕而卧也故去小人不为难而胜小人为难陈蕃窦武恊心同力选用名贤天下想望太平然卒死曹节之手遂成党锢之祸张东之五王中兴唐室以为庆流万世及武三思一得志至于窜移沦没凡此者皆前世已然之祸今怨忿已积一发其害必大可不为大忧乎公着得书黙然　常安民字希古卭州人】
　　以吕大防范纯仁为尚书左右仆射兼门下中书侍郎孙固刘挚为门下中书侍郎王存胡宗愈为尚书左右丞赵瞻签书枢宻院事
　　大防朴厚惷直纯仁务以博大开上意忠厚革士风二人同心戮力以相王室大后复尽心委之故元祐之治比隆嘉祐时党论方起纯仁虑之防右谏议大夫王觌以胡宗愈进君子无党论恶之因疏宗愈不可执政太后大怒纯仁与文彦博吕公着辨于帘前太后意未解纯仁曰朝臣本无党但善恶邪正各以类分彦博公着皆累朝旧人岂容雷同防上昔先臣与韩琦富弼同庆厯柄任各举所知当时飞语指为朋党三人相继补外造谤者共相庆曰一网打尽矣此事未逺愿陛下戒之因极言前事朋党之祸并録欧阳修朋党论上之然竟出觌知润州而宗愈居位如故
　　冬闰十二月蜀公范镇卒【諡忠文】
