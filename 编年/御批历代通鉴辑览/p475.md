<!-- { "loadSidebar": true } -->
　　以呉敏为门下侍郞
　　帝东幸之意益决太常少卿李纲谓敏曰建牧之议岂非欲要太子以留守之任乎今敌势猖獗非传太子以位号不足以招徕天下豪杰敏曰监国可乎纲曰肃宗灵武之事不建号不足以复邦而建号之议不出于明皇后世惜之上聪明仁恕公曷不为上言之翼日敏入对具以纲言白帝帝即召纲入议纲刺臂血上疏曰皇太子监国礼之常也今大敌入攻安危存亡在呼吸间犹守常礼可乎名分不正而当大权何以号召天下若假皇太子以位号使为陛下守宗社收将士心以死捍敌天下可保帝意遂决明日宰臣奏事帝留李邦彦语敏纲所言遂拜敏门下侍郞草诏传位
　　帝传位于太子太子即位【是为钦宗】尊帝为教主道君太上皇帝皇后为太上皇后
　　帝下诏禅位太子自称曰道君皇帝趣太子入禁中被以御服涕泣固辞不许遂即位尊帝为教主道君太上皇帝退居龙德宫以李邦彦为龙德宫使蔡攸呉敏副之
　　以李纲为兵部侍郞耿南仲【字晞道开封人】签书枢密院事纲上书言方今中国势弱君子道消法度纪纲荡然无统陛下履位之初当上应天心下顺人欲攘除外患诛锄内奸以付道君皇帝付托之意帝召对延和殿时金议割地纲言祖宗疆土当以死守不可以尺寸与人帝嘉纳之拜兵部侍郞南仲帝东宫旧僚故亦推用之
　　立皇后朱氏【开封祥符人武康节度使伯材之女】
　　太学生陈东【字少阳鎭江丹阳人】上书请诛蔡京等六人
　　时天下皆知蔡京等误国而用事者多受其荐引莫肯为帝明言之东率诸生上书曰今日之事蔡京坏乱于前梁师成阴贼于内李彦结怨于西北朱勔聚怨于东南王黼童贯又从而结怨于辽金创开边隙使天下势危如丝发此六贼者异名同罪伏愿陛下擒此六贼肆诸市朝传首四方以谢天下


　　御批歴代通鉴辑览巻八十一
<史部,编年类,御批历代通鉴辑览>
　　钦定四库全书
　　御批歴代通鉴辑览巻八十二
　　宋
　　钦宗皇帝
　　【丙午】靖康元年【金太宗完顔晟天防四年　是年后依东音例金国用分注纪年】春正月诏中外臣庶直言得失
　　自金师日逼屡下求言之诏事稍缓则隂沮抑之当日有城门闭言路开城门开言路闭之语
　　梁方平之师溃于黎阳金人遂渡河
　　斡里雅布破相濬二州【先是李邺至庆源府斡里雅布欲还郭药师曰南朝未必有备不如姑行从之至邯郸遣药师以二千骑前驱进破二州　庆源府宋大观中置今直赵州是】时方平帅禁旅屯黎阳河北岸金将达呼布【金史作洪郭逹呼布世居锡馨水　逹呼布旧作敌古本又作迪古补洪郭旧作黄掴锡馨旧作星显今改】奄至方平奔溃【河南守桥者望见金兵旗帜烧桥而遁】河北河东路制置副使何灌帅兵二万退保滑州官军在河南者无一人御敌金人遂取小舟以济凡五日骑兵方絶歩兵犹未渡也旋渡旋行无复队伍金人笑曰南朝可谓无人若以一二千人守河我岂得渡哉遂破滑州何灌奔还
　　窜王黼于永州赐李彦死并籍其家放朱勔归田里黼至雍邱盗杀之
　　黼闻金兵至不俟命载其孥以东诏贬为崇信军节度副使永州安置呉敏李纲请诛黼事下开封尹聂昌【本名山字贲逺抚州临川人】昌遣武士蹑及于雍邱南戕之民家取其首以献帝以初即位难于诛大臣托言为盗所杀彦赐死并籍其家勔放归田里【勔以花石取媚流毒州郡者逾二十年积官至宁逺军节度使居苏州公肆掊克其园池拟禁籞服饰器用上僭乗舆又托挽舟募兵数十人拥以自卫声焰薫灼东南部刺史郡守多出其门衺人秽夫门奴事时谓东南小朝廷上皇末年益亲任之居中白事传逹上防大畧如内侍进见不避宫嫔一门尽为显官驺仆亦至金紫天下为之扼腕至是凡由勔得官者皆罢】
　　太上皇出奔亳州遂如镇江【本润州宋升为府今江南】
　　帝闻斡里雅布济河下诏亲征以蔡攸为太上皇帝行宫使宇文粹中副之奉上皇东行以避敌庚午上皇如亳州于是百官多潜遁初童贯在陜西募长大少年号胜捷军几万人以为亲军环列第舍及自太原还京适上皇南幸贯即以是军自随上皇过浮桥卫士攀望号恸贯惟恐行不速使亲军射之中而踣者百余人道路流涕蔡京亦尽室南行为自全之计上皇寻至镇江
　　以李纲为尚书右丞东京留守兼亲征行营使京师戒严
　　宰执议请帝出幸襄邓以避敌锋行营参谋官李纲曰道君皇帝挈宗社以授陛下委而去之可乎帝黙然白时中谓京城不可守纲曰天下城池岂有如都城者且宗庙社稷百官万民所在舍此欲何之今日之计当整饬军马固结人心相与坚守以待勤王之师帝问谁可将者纲曰白时中李邦彦等虽未必知兵然借其位号抚将士以抗敌锋乃其职也时中勃然曰李纲莫能将兵出战否纲曰陛下不以臣庸懦傥使治兵愿以死报乃以纲为尚书右丞东京留守纲为帝力陈不可去之义防内侍奏中宫已行帝色变仓卒降御榻曰朕不能留矣纲泣拜以死邀之帝顾纲曰朕今为卿留治兵御敌之事専责之卿勿致疎虞纲皇恐受命宰臣犹请出幸不已帝从之明日纲趋朝则禁卫擐甲乘舆己驾矣纲急呼禁卫曰尔等愿守宗社乎愿从幸乎皆曰愿死守纲入见曰陛下已许臣留复戒行何也今六军父子妻孥皆在都城愿以死守万一中道散归陛下孰与为卫敌兵已逼知乘舆未逺以健马疾追何以御之帝感悟而止禁卫六军闻之无不悦者皆拜伏呼万嵗乃命纲兼行营使以便宜从事纲治守战之具不数日而毕
　　金斡里雅布围京师李纲力御之金人来议和诏出内帑及括借士民金帛与之遣康王构及张邦昌【邦昌时为少宰】往为质
　　癸酉斡里雅布抵汴城据牟駞冈【在开封府祥符县西北宋时有天驷监为飬马之所】帝召羣臣议之李邦彦【时白时中免邦彦为太宰】力请割地求和李纲以为击之便帝竟从邦彦计命驾部员外郎郑望之【字顾道彭城人】防御使高世则【字仲贻遵裕从孙】使其军未至遇金使呉孝民来因与偕还是夜金人攻宣泽门【汴河上北面水门名】李纲御之斩获百余人金人知有备又闻道君已内禅乃退甲戍孝民入见问纳张防事令执送童贯谭稹詹度且曰上皇朝事已往不必计今少帝与金别立誓书结好仍遣亲王宰相诣军前可也帝因求大臣可使者李纲请行帝不许而命李棁【棁时同知枢密院】纲曰安危在此一举臣恐李棁怯懦误国事也不聼遂命棁使金军棁至斡里雅布盛兵南向坐棁北面再拜膝行恐怖防胆失其所言斡里雅布谓之曰汝家京城破在顷刻所以敛兵不攻者徒以少帝之故欲存赵氏宗社我恩大矣今若欲议和当输金五百万两银五千万两牛马万头表段百万匹尊金帝为伯父归燕云之人在汉者割中山太原河间三镇之地而以宰相亲王为质送大军过河乃退尔因出事目一纸付棁遣还棁等唯唯不敢措一言乙亥【续纲目作丙子今从宋史钦宗纪改】棁与金使萧三寳努【旧作三寳奴今改】耶律忠王汭等偕来凡金人所要求皆郭药师教之也是日金人攻天津景阳等门李纲亲督战募壮士缒城而下自夘至酉斩首数千级何灌力战而死李邦彦等力劝帝从金议丙子帝乃避殿减膳括借都城金银及倡优家财得金二十万两银四百万两而民间已空李纲言金人所需金币竭天下且不足况都城乎三镇国之屏蔽割之何以立国至于遣质即宰相当往亲王不当往若遣辩士姑与之议所以可不可者宿留数日大兵四集彼孤军深入虽不得所欲亦将速归此时与之盟则不敢轻中国而和可乆也李邦彦等言都城破在旦夕尚何有三镇而金币之数又不足较帝黙然纲不能夺因求去帝慰谕之曰第出治兵此事当徐图之纲退则誓书已成称伯大金国皇帝侄大宋皇帝金币割地遣质更盟一依其言遣沈晦【字元用钱塘人】以誓书先往并持三镇地图示之庚辰以张邦昌为计议使奉康王构往金军为质以求成初邦昌与邦彦等力主和议不意身自为质及行乃邀帝署御批无变割地议帝不许康王与邦昌乘筏渡濠自午至夜始逹金营
　　统制官马忠败金人于顺天门【续纲目作都统制马忠考马忠宋史钦宗纪作统制官种师道传作偏将非都统制也今改书】
　　金游骑大掠于城下忠以京西募兵适至击金人败之于顺天门外金师遂收敛为一西路稍通援兵得达
　　以路允迪签书枢密院事如金尼玛哈军种师道帅师入援以师道同知枢密院事统四方勤王兵
　　师道至洛闻斡里雅布屯东城下或止师道言敌势方鋭愿少驻汜水以谋万全师道曰吾兵少若迟囘不进形见情露只取辱焉今鼓行而进彼安能测我虚实都人知吾来士气自振何忧敌焉掲榜沿道言种少保领西兵百万来遂抵京西趋汴水南径赴敌营金人惧徙砦稍北敛游骑但守牟駞冈増垒自卫时师道年高天下称为老种帝闻其至甚喜开安上门命李纲迎劳师道入见帝问曰今日之事卿意若何对曰女真不知兵岂有孤军深入人境而能善其归乎帝曰业已讲好矣对曰臣以军旅之事事陛下余非所敢知也遂拜同知枢密院事充京畿河北河东宣抚使统四方勤王兵及前后军以姚平仲为都统制师道时被病命毋拜许肩舆入朝金使王汭在廷颉颃望见师道拜跪稍如礼帝顾笑曰彼为卿故师道请缓给金币于金俟彼惰归扼而殱诸河计之上也李邦彦不从
　　以杨时为右谏议大夫兼侍讲
　　时言今日之事当以收人心为先人心不附虽有高城深池坚甲利兵不足恃也童贯为三路大帅弃军逃归朝廷置之不罪故梁方平之徒相继而遁当正典刑以为不忠之戒自贯握兵二千余年覆军杀将驯至今日比闻防城仍用阉人覆车之辙不可复蹈疏上遂有是命
　　贬梁师成为彰化节度副使寻赐死
　　初王黼尝为郓王楷隂画夺宗之计【事具前】师成力保防太子得不动揺及上皇东幸嬖臣多从以避罪师成自以旧恩留京师太学生陈东既疏其罪恶布衣张炳亦以为言遂贬令开封吏防送至贬所行一日追杀之
　　二月都统制姚平仲将兵夜袭金营不克而遁
　　时朝廷日输金币于金而金人需求不已日肆屠掠四方勤王之师渐至李纲言金人贪婪无厌凶悖日甚其势非用王师不可且敌兵号六万而吾勤王之师集城下者已二十余万彼以孤军入重地犹虎豹自投陷穽中当以计取之不必与角一旦之力若扼河津絶饷道分兵复畿北诸邑而以重兵临敌营坚壁勿战俟其食尽力疲然后以一檄取誓书复三镇纵其北归半渡而击之此必胜之计也帝深然之约日举事种氏姚氏皆素为山西巨室平仲以父古方帅熙河兵入援虑功名独归种氏乃云士不得速战有怨言帝闻之以语李纲纲主其议令城下兵缓急听平仲节度帝日遣使趣师道战师道欲俟其弟师中至因奏言过春分乃可击时相距才八日帝以为缓平仲请先期击之二月丁酉朔平仲帅步骑万人夜斫敌营欲生擒斡里雅布取康王以归夜半帝遣中使谕李纲曰姚平仲已举事卿速援之平仲方发金吏觉之斡里雅布遣兵迎撃平仲败惧诛亡去李纲率诸将出救遂与金人战于幕天坡【在祥符县西】以神臂弓【弩类能射二百四十余步】射却之师道复言刦寨已误然兵家亦有出其不意者今夕再遣兵分道攻之亦一
　　竒也如犹不胜然后每夕以数千人扰之不十日贼遁矣李邦彦等畏懦皆不果用
　　罢李纲以谢金人
