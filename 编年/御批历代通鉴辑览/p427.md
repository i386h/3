<!-- { "loadSidebar": true } -->
　　时太后专政而帝未始独对羣臣绶请令羣臣对前殿非军国大事及除拜皆前殿取旨书上忤太后意出知应天府
　　【壬申】明道元年春二月真宗宸妃李氏薨
　　李氏实生帝太后既取帝为己子与杨太妃保防之李氏黙然处先朝嫔御中未尝自异人畏太后亦无敢言者以是帝虽春秋长不自知为李氏出也至是疾革乃自顺容进位宸妃薨太后欲以宫人礼治丧于外吕夷简奏礼宜従厚太后遽引帝起复独立帘下召夷简问曰一宫人死相公云云何也夷简对曰臣待罪宰相事无内外皆当预也后怒曰相公欲离间吾母子邪夷简对曰陛下不以刘氏为念臣不敢言尚念刘氏则丧礼宜従厚后悟乃以一品礼殡于洪福院夷简又谓入内都知罗崇勲曰宸妃当以后服殓用水银实棺异时勿谓夷简不道及也崇勲惧驰告太后乃许之
　　三月契丹萧讷木谨弑其主母萧氏
　　讷木谨虑宗真懐齐天后鞠育之恩因其搜于雪林遣人驰至临潢赐后死后曰我实无辜天下共知待我浴而后就死使者退比反则后已死矣
　　秋七月宫中火诏羣臣言阙失
　　大内火延及八殿帝移御延福宫百官晨朝而宫门不启辅臣请对帝御拱宸门追班百官拜楼下吕夷简不拜帝使人问其故曰宫中有变羣臣愿一见清光上举帘见之乃拜有司究火所起多引宫人属吏御史蒋堂【字希鲁常州宜兴人】言火起无迹安知非天意陛下宜修徳应变有司乃欲归咎宫人是重天谴也时促开封府具狱程琳命工图火所经处辨其诬伏者且言此殆天灾不可以罪人遂罢狱诏羣臣直言阙失大赦殿中丞滕宗谅【字子京河南人】秘书丞刘越【字子长大名人】皆请太后还政以答天谴不报
　　冬十一月夏王赵徳明卒子元昊嗣
　　是嵗封徳明为夏王未防卒赠太师尚书令兼中书令遣杨吉授元昊三使【节度观宗及处置押蕃落使】封西平王契丹亦遣使册元昊为夏国王初元昊数谏其父勿臣宋徳明辄戒之曰吾用兵久疲矣吾族三十年衣锦绮此宋恩也不可负元昊曰衣皮毛事畜牧蕃性所便英雄之生当霸王耳何锦绮为既袭封明号令以兵法勒诸部自号嵬名吾祖凡六日九日则见官属仿中国置文武班立蕃汉书自中书令宰相枢密使以下皆分命蕃汉人为之以衣冠采色别士庻贵贱每举兵必率部长与猎有获则下马环坐而饮割鲜而食各问所见择取其长因避父讳改明道为显道称于国中
　　【癸酉】二年春二月彗星见于东北
　　光芒长二尺司天言含誉星【注见前】见然观者皆以为彗
　　太后有事于太庙
　　太后欲被服天子衮冕以享太庙薛奎力谏且曰必御此若何为拜后不聴服仪天冦衮衣初献皇太妃亚献皇后终献礼毕羣臣上太后尊号
　　帝耕耤田
　　命宰相张士逊【明道元年二月复相】撰谒太庙及躬耕耤田记检讨宋祁【字子京安陵人】言皇太后谒庙非后世法乃止撰耤田记
　　三月皇太后刘氏崩【谥曰庄献明肃】尊太妃杨氏为皇太后帝始亲政
　　后称制十一年虽政出宫闱而号令严明恩威加天下左右近习少习假借宫掖间未尝妄改作内外赐予有节赐族人御食必易以铜器曰上方器物勿使入吾家也三司使程琳献武后临朝图后掷于地曰吾不作此负祖宗事漕使刘绰【河中虞乡人】还京西言在庾有出□粮千余斛乞付三司后问曰卿识王曾张知白吕夷简鲁宗道乎此四人者岂因献羡余进哉晚年稍进外家而任宦者罗崇勲江徳明等访外事崇勲由此势倾中外至是后崩帝见左右泣曰太后疾不能言犹数引其衣若有所属何也薛奎曰其在衮冕也服之岂可见先帝于地下帝悟遂以后服敛旧制后皆二諡称制加四諡自此始太后遗诰尊太妃为皇太后与皇帝同议军国事閤门趣百僚贺御史中丞蔡齐目台吏毋追班而入白执政曰上春长长习知天下情伪今宜躬揽朝政岂可使女后相踵称制乎殿中侍御史厐籍【字醇之单州武城人】请下閤门取垂帘仪制尽焚之乃止尊太妃为皇太后而削去同议军国事之语帝始亲政罢创修寺观裁抑侥幸召宋绶范仲淹而黜内侍罗崇勲等中外大恱【刘太后爱帝如已出帝亦尽孝故始终无毫髪间隙及帝亲庻务言者多追诋太后时事范仲淹言于帝曰太后受遗先帝调防陛下者十年今宜掩其小故以全大德帝曰此亦朕所不忍闻也遂下诏戒饬中外毋得辄言皇太后垂帘日事】
　　夏四月吕夷简张耆夏竦陈尧佐范雍赵稹晏殊罢夷简疏陈八事【正朝纲塞邪径禁贿赂辨佞壬絶女谒疎近习罢力役节冗费】语甚切至帝因与谋以张耆等皆附太后欲悉罢之夷简以为然帝退以语皇后后曰夷简独不附太后邪但多机巧善应变耳由是夷简亦罢制下夷简方押班闻唱名大骇不知其故因令素所厚内侍都知阎文应【开封人】诇之乃知事由郭后也于是深憾后思有以倾之
　　以李迪同平章事王随防知政事李谘为枢密副使王徳用佥事枢密院事
　　迪自太后崩召还未防复相徳用初为殿前都虞有求太后内降补军吏者徳用曰补吏军政也不可与太后固欲与之徳用卒不奉诏至是帝阅太后閤中得徳用所奏事奇之以为可大用遂拜佥枢
　　追尊母宸妃李氏为皇太后【谥庄懿】
　　左右有为帝言陛下乃李宸妃所生妃死以非命者帝号恸累日下诏自责追尊为皇太后幸洪福寺祭告易梓宫亲啓视之妃以水银故玉色如生冠服如皇后帝叹曰人言其可信哉待刘氏加厚
　　六月甲午朔日食
　　秋七月旱蝗诏求直言
　　时嵗大旱蝗食草木防尽范仲淹请遣使循行未报因请间曰宫掖中半日不食当何如帝恻然乃命陈执中【字昭誉恕之子】安抚京东仲淹安抚江淮【时初置端明殿学士以命宋绶绶上言帝王御天下在总揽威柄陛下躬亲万防内外延首望冶而赏罚号今未过于前日顷者恩出太后而今又出大臣大臣市恩以招权小人趋利以售进此风防长冇蠧邦政太宗尝曰国家无外忧必有内患外忧不邉事皆可预防若奸邪共济为内患深可惧也真宗亦曰唐朝朋党尤甚以致王室卑弱愿陛下思祖宗训戒念王业艰难整齐纪纲正在今日又言驭下之道有三临事贵守当机贵断兆谋贵密能守则奸无由移能断则邪无由惑能密则事无由变斯安危之所系惟陛下深念之】
　　冬十月葬庄献明肃皇后庄懿皇后于永定陵
　　诏定祔庙礼翰林侍读学士宋绶援春秋考仲子之宫故事请别筑宫乃作奉慈庙以奉二后神主
　　张士逊杨崇勲【明道元年为枢密副使】免以吕夷简同平章事宋绶防知政事王曙为枢密使王徳用蔡齐为副使士逊与崇勲宴饮期上庄懿太后册不至中丞范讽劾之俱罢夷简遂复相
　　十一月薛奎罢
　　奎以疾罢逾年卒奎谋议正直或志不伸归辄叹咤不食家人笑曰何必如是奎曰吾仰慙士人俯愧后世尔尤善知人范仲淹厐籍明镐【字化基密州安邱人】自为吏部选人皆以公辅许之卒如其言
　　诏宰相毋得进用台官
　　言者谓台官必由中旨乃祖宗法也帝曰祖宗法不可壊宰相自用台官则宰相过失无敢言者乃诏自今台官非中丞知杂保荐者毋得除授
　　废皇后郭氏谪御史中丞孔道辅右司谏范仲淹时尚美人杨美人俱得幸数与皇后忿争一日尚氏于帝前有侵后语后不胜忿批其颊帝自起救之误批帝颈帝大怒内侍阎文应因与帝谋废后且劝以爪痕示执政帝以示吕夷简告之故夷简有憾于后遂主废黜之议帝犹疑之夷简曰光武汉之明主也郭后止以怨怼坐废况伤陛下颈乎帝意遂决夷简先敇有司毋得受台谏章奏乃诏称皇后愿入道封净妃玉京冲妙仙师居长宁宫台谏章奏果不得入于是中丞孔道辅率谏官范仲淹孙祖徳【字延仲潍州北海人】宋庠【本名郊字公序祁之兄】刘涣御史蒋堂郭劝【字仲褒郓州须城人】杨偕【字次公坊州中部人】马绛段少连【字希逸开封人】十人诣垂拱殿伏奏皇后天下之母不当轻废愿赐对尽所言殿门阖不为通道辅叩镮大呼曰皇后被废奈何不聴台臣言寻有诏令夷简谕以皇后当废状道辅等至中书语夷简曰大臣之于帝后犹子事父母也父母不和可以谏止奈何顺父出母乎夷简曰废后有汉唐故事道辅曰大臣当导君以尧舜岂得引汉唐失徳为法邪夷简不答即奏言伏阁请对非太平美事遂黜道辅知泰州仲淹知睦州祖徳等罚金仍诏台谏自今毋相率请对明日道辅等趋朝欲留百官揖宰相廷争至待漏院闻诏乃退道辅鲠挺特达遇事弹劾无所避天下皆以直道许之佥书河阳判官富弼【字彦国河南人】言朝廷一举而两失纵不能复后宜还仲淹等不聼【后近臣有献诗百篇者执政请除龙圗阁直学士帝曰是诗虽多不如孔道辅一言遂以命道辅自是在廷皆知前日之斥果非上意也】
　　【甲戌】景祐元年春正月置崇政殿说书
　　侍讲学士孙奭年老乞外因荐贾昌朝【字子明真定获鹿人】赵希言王宗道杨安国【字君倚密州安邱人】等自代遂制说书日轮二人祗昌朝诵说明白帝多所质问
　　夏五月契丹主宗真幽其母萧氏于庆州【辽置故城在今巴林西北防古名挿汉城】
　　契丹太后讷木谨召诸弟议欲立少子重元【小字孛吉只圣宗次子】重元以其谋白于辽主遂收太后符玺而迁之庆州七括宫始亲决国事立重元为皇太弟
　　八月有星孛于张翼【张六星注见前翼二十二星天之乐府又主逺宾】
　　帝以星变避殿减膳寻诏净妃郭氏出居瑶华宫赐号冲静元师尚美人亦废于洞真宫入道杨美人别宅安置
　　王曙卒以王曾为枢密使
　　曙方严简重有大臣体居官深自损抑然喜浮圗法斋居疏食泊如也及卒以王曽代之
　　九月立曹氏【彬女孙】为皇后
　　御史里行孙沔【字元规会稽人】请终庄献丧制而后行秘书丞余靖【字安道韶州曲江人】亦以为言不报
　　冬十月赵元昊冦环庆【续纲目于是年七月书赵元昊反冦环庆考宋史夏国传及东都事元昊入冦俱不系七月且入冦环庆在先称兵报仇在后自是两事续纲目混而为一叙次顚倒今改正再考宋史仁宗纪景祐元年十二月赐赵元昊佛经盖是时元昊虽僣拟改元然犹遣使奉贡故礼赐如故至宝元元年上表自言称帝本纪乃始书反今一依本纪为断于此书冦于宝元元年书反】
　　元昊率众至环庆杀掠居民下诏约束之已而庆州柔逺砦【宋置在今庆阳府安化县北】蕃部都巡检嵬通【嵬羌人姓通其名也】攻后桥诸堡【夏人所筑】破之元昊称兵报仇縁邉都巡检杨遵与战败绩环庆都监齐宗矩援之次节义峯【在安化县西北】伏发被执久之始放还【元昊虽尝奉贡而车服僭拟改元开运或曰石晋败亡号也乃改广运是月其母卫慕氏之族人山喜谋杀元昊事觉元昊酖其母杀之沈山喜之族于河遣使来告哀】
　　【乙亥】二年春正月作迩英延义二阁
　　先是龙圗阁学士【祥符中置班枢密直学士上】孙奭绘无逸圗以进帝命施于讲读阁至是又诏蔡襄【字君谟兴化军仙逰人】写无逸篇于阁屏
　　贬御史里行孙沔监永州酒务
