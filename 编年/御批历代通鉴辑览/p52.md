<!-- { "loadSidebar": true } -->
　　项梁既破章邯东阿西北至定陶又破之益轻秦有骄色宋义【宋以国为氏】谏曰战胜而将骄卒惰者败今卒少惰矣秦兵日益臣为君畏之梁不聴【使宋义于齐道遇齐使者高陵君显曰公将见武信君乎曰然曰臣论武信君必败公徐行即免死疾行则及祸】二世悉起兵益章邯击楚军大破之定陶项梁死项羽沛公方攻陈留【秦县今属河南开封府臣瓒曰宋亦有留此留属陈故名陈留】闻梁死与吕臣俱引兵而东【吕臣军彭城东项羽军彭城西沛公军砀】已而楚懐王自盱眙都彭城并吕臣项羽军自将之【以吕臣为司徒其父青为令尹沛公为砀郡长封武安侯号项羽为鲁公封长安侯】
　　楚立魏豹为魏王
　　豹之走楚楚王与卒数千人使徇魏地豹下二十城乃立为魏王
　　章邯击赵围赵王于钜鹿【今直顺徳府内乡县本赵钜鹿邑秦置县为钜鹿郡治汉因之后魏改曰内乡今之钜鹿县乃汉南防县隋改曰钜鹿者也】楚以宋义为上将军救之
　　章邯既破项梁以楚地兵不足忧乃北击赵破邯郸张耳以赵王走入钜鹿王离【王翦之孙】围之陈余北收兵得数万人军钜鹿北章邯军其南【筑甬道属河饟王离王离兵食多攻益急】赵数请救于楚楚王闻宋义先策武信军必败【义所遇齐使者高陵君显在楚言于楚王以义为知兵】召与计事大説之以为上将军项羽为次将范増为末将以救赵义号卿子冠军【卿子人相褒尊之辞冠军言其在诸军之上】诸别将皆属焉
　　楚遣沛公西入闗
　　初楚懐王与诸将约先入定闗中者王之是时秦兵尚彊诸将莫利先入闗独项羽怨秦杀项梁奋【愤激也】愿与沛公西入闗诸老将皆曰项羽为人慓悍猾贼所过无不残灭且楚进取数败【谓陈涉项梁】不如更遣长者扶义而西告喻秦父兄秦父兄苦其主久矣今诚得长者往无侵暴宜可下羽不可遣独沛公素寛大长者可遣王乃遣沛公收陈王项梁散卒以西
　　【甲午】三年楚次将项籍矫杀宋义而代之大破章邯军虏王离
　　宋义至安阳【今山东曹州府曹县东有安阳城即宋义留兵处】留四十六日不进项羽曰秦围赵急宜疾引兵渡河楚击其外赵应其内破秦军必矣宋义曰今秦攻赵战胜则兵罢我承其敝不胜则我鼓行而西必举秦矣因下令曰有猛如虎狠如羊贪如狼强不可使者皆斩之遣其子襄相齐送之无盐【故城在今山东泰安府东平州东】饮酒高防天寒大士卒冻饥项羽曰今嵗饥民贫卒食半粟而饮酒高防不引兵渡河因赵食并力攻秦乃曰承其敝夫以秦之彊攻新造之赵其势必举何敝之承且国兵新破王坐不安席扫境内而属将军国家安危在此一举今不恤士卒而徇其私非社稷之臣也晨朝义即其帐中斩之出令军中曰宋义与齐谋反楚楚王阴令籍诛之诸将莫敢枝梧相与共立羽为假上将军【追宋义子及之齐杀之】遣使报命于王王因以羽为上将军【钜鹿城中兵少食尽张耳数召陈余余不敢前耳又使张黡陈泽让之要与俱死余使黡泽将五千人先尝秦军皆没】羽使当阳君【即黥布】蒲将军【顔师古曰布与蒲将军乃二人服防以为一人非】将二万人渡河絶秦甬道战少利【言其稍有利也】羽乃悉引兵渡河已渡皆沈船破釡甑烧庐舎持三日粮以示士卒必死无还心与秦军遇九战皆破之章邯引却遂虏王离时诸侯军钜鹿者十余壁【齐将田都燕将臧荼及齐王建孙田安来救张耳子敖亦北收代兵得万余人皆壁陈余军旁】莫敢纵兵及楚击秦皆从壁上观楚战士无不一当十呼声动天地诸侯军人人惴恐既破秦军诸侯将入辕门【张晏曰军行以车为陈辕相向为门】膝行而前莫敢仰视羽由是始为诸侯上将军兵皆属焉【赵王及张耳出钜鹿城谢诸侯张耳责让陈余问黡泽所在疑余杀之余怒解印绶与耳耳不受余起如厠客或説耳急取之耳乃佩其印绶收其麾下余遂与数百人去河上泽中渔猎二人由此有隙】
　　沛公击昌邑【秦县故城在今山东兖州府金乡县西北】彭越【彭氏大彭之后以国为氏】以兵从
　　越昌邑人尝渔钜野泽【即禹贡大野在山东曹州府钜野县北泽最广大元末为黄河所决遂涸】中为羣盗楚兵起泽间年少相聚百余人请越为长越谢曰臣不愿也彊请乃许之与期旦日日出防后期者斩至期多后或至日中于是越谢曰臣老诸君彊以为长今期多后不可尽诛诛最后者一人皆笑曰何至是请后不敢越竟斩之徒属皆惊莫敢仰视乃略地收散卒得千余人至是以其兵归沛公
　　沛公使郦食其【郦音歴黄帝支孙封郦后以为氏食其音异基】説陈留下之沛公过高阳【此杞县之高阳城注见前】高阳人郦食其家贫落魄【顔师古曰失业无次也】为里监门【时诸将略地过者皆握齱好苛礼自用不能聴大度之言郦生深自匿】沛公麾下有骑士适食其里中子食其使言于沛公【郦生谓骑士曰吾闻沛公慢而易人多大畧此真吾所愿从游若见沛公谓曰臣里中有郦生年六十余长八尺人皆谓之狂生生自谓我非狂骑士曰沛公不好儒诸客冠儒冠来者沛公辄解其冠溲溺其中与人言常大骂未可以儒生説也郦生曰第言之骑士从客言如生所诫者】沛公至传舎使召郦生郦生至入谒沛公方踞床使两女子洗足郦生长揖不拜曰足下欲助秦攻诸侯乎且欲率诸侯破秦也沛公骂曰竖儒天不同苦秦久矣故诸侯相率而攻秦何谓助秦攻诸侯乎郦生曰必聚徒合义兵诛无道秦不宜倨见长者于是沛公辍洗摄衣延生上坐问计生曰足下兵不满万欲以径入彊秦此所谓探虎口者也夫陈留天下之冲又多积聚臣善其令请得使之令下【令使下降也】即不聴足下引兵攻之臣为内应于是遣郦生行而引兵随之遂下陈留号生为广野君为説客使诸侯生弟商亦聚众四千人来属沛公沛公使将陈留兵以从
　　章邯以军降楚
　　章邯军棘原【在直顺徳府平乡县南】项羽军漳南【漳水之南漳水注见前】相持未战二世使人让邯邯恐使长史欣请事留司马门【顔师古曰宫垣之内兵卫所在四面皆有司马司马主武事故总谓宫之外门为司马门】三日赵高不见欣恐走还【不敢出故道赵高果使人追之不及】至军报曰赵高用事于中下无可为者今战胜高疾吾功不胜不免于死愿熟计之陈余亦遗邯书【书曰将军为秦将三嵗所亡失已十数万而诸侯并起兹益多彼赵高素防日久今事急亦恐二世诛之故欲以法诛将军以塞责使人更代以脱其祸将军有功亦诛无功亦诛且天之亡秦无愚智皆知之将军何不与诸侯为从南面称孤孰与身伏斧锧妻子为戮乎】章邯狐疑阴使羽约未成羽遣蒲将军引兵渡三户【漳水津也孟康曰在邺西】与秦战再破之羽又击败之污水【在临漳县西南出武安山入漳今絶】上邯遂请降羽乃与盟于洹水【注见前】南立以为雍王置楚军中使长史欣将秦军行前【顔师古曰谓居前而行】
　　沛公入武闗
　　沛公南攻颍川【秦郡注见前】因张良畧韩地【文颖曰颍南北皆韩地以良累世相韩故因之】出轘辕【山名在河南府偃师县东南元和志山路险阻凡十二曲将去复还故曰轘辕】畧南阳南阳守齮战败走保宛【今河南南阳府南阳县楚宛邑秦为县隋始改今名】沛公引兵过之张良曰公虽欲急入闗秦兵尚众距险今不下宛宛从后击彊秦在前此危道也沛公乃夜从他道还围宛齮舎人陈恢逾城见沛公约降【恢曰闻足下约先入咸阳者王之今足下留守宛宛郡县连城数十其吏民自以为降必死故皆坚守乘城足下尽日止攻士死伤者必多引兵去宛宛必随足下后足下前则失咸阳之约后有彊宛之患为足下计莫若约降封其守因使止守引其甲卒与之西诸城未下者闻声争开门而待足下矣沛公曰善】许之七月齮降封殷侯【恢封千户】引兵而西无不下者所过令毋得卤【与虏同】掠秦民皆喜八月遂入武闗
　　赵高弑帝于望夷宫【在西安府泾阳县东南】立子婴为王子婴诛高夷三族
　　赵高欲专秦权恐羣臣不聴乃持鹿献于二世曰马也二世笑曰丞相误耶谓鹿为马问左右或黙或言鹿高因阴中诸言鹿者以法后羣臣皆畏之莫敢言其过高前数言闗东盗无能为及是沛公已破武闗二世使责让高高惧与其壻咸阳令阎乐【阎以乡为氏】谋弑二世时二世将祠泾水【二世梦白虎齧其左骖马杀之卜曰泾水为祟故欲祠泾】斋于望夷宫高诈为有大贼令乐发吏卒至宫殿门缚卫令【秦卫尉掌宫门屯兵属有卫士令】仆射【注见前】杀之射郎【秦官掌守门户】宦者或走或格格者辄死乐与高弟郎中令成俱入射上幄坐帏二世怒召左右惶扰不鬭有宦者一人侍不去二世谓曰公何不早告我乃至于此对曰使臣早言皆已诛安得至今乐前数二世曰足下骄恣诛杀无道天下皆畔其自为计二世曰吾愿得一郡为王弗许愿为万户侯又弗许愿与妻子为黔首乐曰臣受命丞相为天下诛足下足下虽多言臣不敢报麾其兵进二世自杀赵高召诸大臣公子告曰秦故王国始皇君天下故称帝今六国复立宜为王如故便乃立子婴为秦王以黔首葬二世杜南宜春苑【在西安府咸宁县南汉曰宜春下苑】中九月赵高令子婴斋庙见受玺斋五日高使人请子婴子婴称病不行【子婴与其二子及宦者韩□谋曰丞相杀二世恐羣臣诛之乃诈以义立我闻高与楚约灭秦而分王闗中今使我见庙此欲因庙中杀我我称病不行丞相必自来来则杀之】高自往请子婴遂刺杀高三族其家以徇
　　沛公击峣闗【即蓝田闗在西安府蓝田县东南】破之
　　先是赵高既弑二世使人与沛公约分王闗中沛公不许及子婴诛杀高遣将将兵距峣闗沛公欲击之张良曰秦兵方彊愿益张旗帜为疑兵而使郦生陆贾【齐宣王少子通封陆乡因收为氏贾楚人】往説秦将啗以利秦将果欲连和沛公欲许之良又曰不如因其怠而击之沛公引兵绕峣闗逾蒉山【在蓝田县南】击秦军大破之

　　御批歴代通鉴辑览卷十一
<史部,编年类,御批历代通鉴辑览>
　　钦定四库全书
　　御批厯代通鉴辑览卷十二
　　楚汉
　　【乙是义帝心元西楚霸王项籍元汉王刘邦元年是嵗未秦亡　纲目于楚汉之际每甲子下俱分列诸国今但列楚汉诸国倐亡倐亡不备载】
　　五星【嵗星柬方春木荧惑南方夏火太白西方秋金辰星北方冬水填星中央季夏土】聚于东井【东井八星天之南门主水衡自井十度至栁三度为为首之次属秦分汉书天文志汉元年十月五星聚于东井从嵗垒也后魏髙允曰金水二星常附日而行冬十月日旦在尾箕昬没于申南而东井方出于寅北何因背日而行崔浩曰五星以前三月聚东井非十月也宋刘邠曰秦之十月今七月日当在鹑尾故太白辰星得从嵗星也考汉书律厯志秦以十月为正刘攽之言葢本于此】
　　沛公至霸上【即白鹿原在西安府咸宁县东水经注白鹿原东即霸川之西谓之霸上霸水注见前】秦王子婴降
　　沛公至霸上秦王子婴素车白马系颈以组【应劭曰组天子韨也系颈言欲自杀】封皇帝玺【始皇蓝田玉玺文曰受天之命皇帝寿昌子婴上之汉代传受号传国壐】符【玉符以发兵将】节【号令赏罚之节以毛为之上下相重取象竹节】降轵道【亭名在今咸阳县东北】旁诸将请诛之沛公曰始懐王遣我固以能寛容且人已服降杀之不祥乃以属吏
