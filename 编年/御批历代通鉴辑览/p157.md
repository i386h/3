<!-- { "loadSidebar": true } -->
　　诏问朝臣以政之损益司徒长史傅咸【字长虞元之子】上书以为公私不足由设官太多当今之急在并官省役务农而已遂议省州郡县半吏赴农功中书监荀勗以为省吏不如省官省官不如省事省事不如清心若直作大例天下之吏悉省其半恐郡国职业剧易不同不可以一概施之若有旷阙皆须更复或激而滋繁亦不可不重也










　　御批歴代通鉴辑览卷二十九
<史部,编年类,御批历代通鉴辑览>
　　钦定四库全书
　　御批歴代通鉴辑览卷三十
　　晋【起武帝秦始元年乙酉至恭帝元熈二年庚申凡十二世十五帝共一百五十六年】
　　世祖武皇帝
　　姓司马氏名炎字安世河内温人【楚汉间司马卬为殷王都河内汉以其地为郡子孙因家焉自卬十三世为高祖懿】晋国既建【议立世子何曽以帝髪委地手过膝非人臣之相遂定】帝由太子【文帝以世子为太子事见前】嗣为王遂代魏称帝并吴而一天下
　　【庚子】太康元年春诸军并进吴丞相张悌迎战死之三月龙骧将军王濬以舟师入石头吴主皓出降
　　正月王浑出横江【浦名注见前】攻吴镇戍所向皆克二月王濬唐彬攻丹阳【此秭归之丹阳注见前】破之【吴人于江碛要害之处并以鐡锁横截之乂作铁锥长丈余暗置水中逆拒舟舰濬作大筏数十方百余步令善水者以筏先行遇铁锥锥辄着筏而去又作大炬长十余丈大数十围灌以麻油在船前遇锁然炬烧之须臾融液防絶于是船无所碍】遂克西陵荆门夷道【注俱见前】杜预向江陵遣牙门周防等夜济江袭乐乡多张旗帜起火巴山【在荆州府松滋县西南山北有巴复村故名】吴都督孙歆惧曰北来诸军乃飞渡江也防等伏兵虏之预遂进克江陵于是沅湘以南州郡望风送印绶预仗节称诏而绥抚之防诏濬与胡奋王戎共平夏口武昌预当镇静零桂懐辑衡阳预乃分兵益濬攻武昌下之预与众军防议【或曰百年之冦未可尽克方春水生难于久驻宜俟来冬更为大举预曰今兵威已振譬如破竹数节之后皆迎刃而解无复着手处也】遂指授羣帅方略径造建业吴丞相张悌督沈莹【丹阳太守】诸葛靓【字仲思魏诸葛诞子诞死留吴】等率三万众渡江迎战大败靓走悌及莹等皆被杀【先是悌率众至牛渚莹曰上流诸军素无戒备晋水军必至此宜畜力以待之今若渡江与战不幸而败大事去矣悌曰吴之将亡贤愚所知及今渡江犹可决战茍其丧败同死社稷无所复恨若坐待蜀兵之至恐士众散尽君臣俱降无复一人死难者不亦辱乎遂渡江与晋扬州刺史周浚战于板桥大败靓欲遁去使迎悌悌垂涕曰仲思今日是我死日也且我为儿童时便为卿家丞相所识抜常恐不得其死负名贤知顾今以身徇社稷复何道邪靓流涕而去悌遂为晋兵所杀并斩莹等　牛渚山名在今江南太平府当涂县西北其山下突入江处谓之采石矶元和志采石戍为六朝重镇周浚字开林汝南安成人】初诏书使王濬下建平受杜预节度至建业受王浑节度濬至西陵预以濬顺流长驱威名已着不宜受制遂与书曰足下既摧其西藩便当径取建业讨累世之逋冦释吴人之涂炭振旅还都亦旷世之一事也濬大悦表呈预书及是张悌败死【掦州别驾何恽谓刺史周浚宜速渡江直指建业浚使白王浑浑曰受诏但屯江北不使轻进且诏令龙骧受我节度但当具君舟楫一时俱济耳惮曰龙骧克万里之冦以既成之功来受节度未之闻也且明公为上将见可而进岂一一须诏命乎浑不聴　何恽庐江灊人】濬自武昌顺流而下吴遣将军张象帅舟师万人拒之望旗而降吴人大惧【吴主嬖臣岑昏倾险谀佞为百姓患苦至是殿中亲近数百人请诛昏吴主惶愦从之陶濬自武昌还谓吴主曰蜀船皆小今得二万兵乘大船以战自足破之于是合众授濬节钺未发而濆】时琅邪王伷亦临近境吴主分遣使者奉书浑濬请降而送玺绶于伷濬舟师过三山【在江宁府江宁县西南寰宇记山有三峯南北相接吴时为津济处】浑遣信要与论事濬举帆直指建业报曰风利不得泊也是日濬戎卒八万方舟百里鼔噪入于石头吴主皓面缚舆榇诣军门降濬解缚焚榇延请相见【吴自大帝建元黄武至皓亡凡四主共五十九年】琅邪王伷以皓致印绶于已遣使送皓洛阳【朝廷闻吴已平羣臣皆贺上寿帝执爵流涕曰此羊太傅之功也骠骑将军孙秀不贺南面流涕曰昔讨逆以一校尉创业今后主举江南而弃之悠悠苍天此何人哉孙秀吴大帝母弟匡之孙为吴夏口督以皓见疑弃晋】
　　夏四月赐孙皓爵归命侯遣使行荆扬除吴苛政皓至泥头面缚诣东阳门【洛阳城东门名】诏遣谒者解缚赐以衣服车乘拜其子弟为郎吴之旧望随才擢叙孙氏将吏渡江者复十年百姓复二十年帝临轩大防引见皓谓曰朕设此座以待卿久矣皓曰臣于南方亦设此座以待陛下贾充谓皓曰闻君在南方凿人目剥人面此何等刑也皓曰人臣有弑其君及奸回不忠者则加此刑耳充黙然甚愧【先是王濬之东下也吴城戍皆望风款附独建平太守吾彦婴城不下闻吴亡乃降帝以为金城太守诸葛靓逃窜不出帝与之有旧知其在姊琅邪王妃家因就见焉靓逃于厠帝逼见之靓流涕曰臣不能漆身皮面复见圣顔诚为慙愧诏以为侍中固辞不受归于郷里终身不向朝廷而坐】
　　封拜平吴功臣
　　王濬之入建业也其明日王浑乃济江以濬不待己意甚愧忿将攻濬濬参军何攀【字惠兴蜀郡郫人】劝濬送皓与浑由是事得解何浑与周浚牋使諌止浑浑不纳表濬违诏不受节度浑子济尚公主宗党彊盛有司请槛车徴濬帝弗许濬至京师与浑争功不已帝命廷尉刘颂【字子雅广陵人】校其事以浑为上功濬为中功帝以颂折法失理左迁京兆太守【魏代汉改京兆为太守等于列郡】乃诏増浑邑八千户进爵为公以濬为辅国大将军与杜预王戎皆封县侯诸将赏赐有差策告羊祜庙封其夫人为万嵗乡君食邑五千户濬自以功大而为浑父子党与所抑每进见陈説或不胜忿愤径出不辞【益州防军范通谓曰卿功则美矣然恨所以居美者未尽善也卿旋斾之日角巾私第口不言平吴之事若有问者辄曰圣主之徳羣帅之功老夫何力之有此蔺生所以屈防颇也濬曰吾始惩邓艾之祸不得无言其终不能遣诸胷中是吾褊也】时人咸以濬功重报轻为之愤邑博士秦秀等上表讼之帝乃迁濬镇军大将军【杜预还襄阳以为天下虽安忘战必危乃勤于讲武申严戍守又引滍清水以浸田万余顷开杨口起夏水达巴陵通零桂之漕公私頼之预身不跨马射不穿札而用兵制胜诸将莫及在镇数饷遗洛中贵要或问其故预曰吾但恐为患不求益也　滛淯水注见前杨口杨水之口水经注杨水迳竟陵县北入于沔谓之杨口是也竟陵故城在今安陆府天门县其西南有杨口垒夏水在荆州府江陵县东南首受大江下流入汉巴陵注亦见前】
　　冬十月前将军青州刺史胡威【字伯武淮南寿春人】卒
　　威为尚书时【威由豫州刺史拜尚书复出为青州】常谏时政之寛帝曰尚书郎以下吾无所假借威曰巨之所陈岂在丞郎令史正谓如臣等辈始可以肃化明法耳【初威父质为魏荆州刺史有清绩威往省之自驱驴单行既至见父止宿厩中及归质赐以绢一匹威跪曰大人清白不识于何得此绢质曰此吾俸禄之余故以为汝粮耳乃受之威入晋歴官宰牧尝赐见帝问曰卿清孰与父清对曰臣父清恐人知臣清恐人不知臣不如也　质字文徳卒于荆州】
　　诏罢州郡兵
　　是嵗以司所统郡置司州【凡州十九郡国百七十三户二百四十五万九千八百四十】乃下诏曰自汉末四海分崩刺史内亲民事外领兵马今天下为一当韬戢干戈刺史分职皆如汉氏故事悉去州郡兵大郡置武吏百人小郡五十人【交州牧陶璜上言州兵未宜约损以示单虚仆射山涛亦言不宜去州郡武备帝不聴及永宁之后盗贼羣起州郡不能制天下遂大乱如涛所言然其后刺史复兼兵民之政州镇愈重矣　陶璜字世瑛丹阳秣陵人】
　　【辛丑】二年春三月选吴伎妾五千人入宫
　　帝既平吴颇事游宴怠于政事掖庭殆将万人【尝乘羊车恣其所之至便宴寝宫人竞以竹叶挿户盐汁洒地以引帝车　羊嗜竹叶而喜盐故以引帝车】后父杨骏及弟珧济【字文通】始用事势倾内外时人谓之三杨旧臣多被疎退山涛数有规讽帝虽知而不能改
　　冬十月鲜卑慕容涉归【王沈魏书汉桓帝时鲜卑檀石槐分其地为中东西三部其中部大人曰柯最阙居慕容氏为大帅此为慕容氏之始晋书载记魏时燕代多冠步摇冠涉归之祖好之遂袭冠焉诸部因呼为步摇其后音讹为慕容或云慕二仪之徳继三光之容遂以慕容为氏胡三省曰步摇之説诞或云之説慕容臣子附防之辞】冦昌黎【魏郡晋因之地在今热河塔子沟界　汉书地理志辽西郡交黎应劭曰今昌黎水经注引之考三国魏志正始五年鲜卑内属立昌黎县以居之又晋书地理志昌黎郡魏置据此则昌黎魏始立县而复置郡应劭系后汉初平中太守去正始时已远注疑有误至今永平府之昌黎县乃汉絫县地辽于此立广宁县为营州治金大定间改名曰昌黎非魏晋昌黎地也冯智舒质实所引误】
　　初鲜卑莫防跋始自塞外入居辽西棘城【胡三省注在昌黎后慕容氏于此置县元魏并入龙城　龙城即汉栁城注见前】之北号慕容部【胡三省曰慕容氏始见此】至孙涉归迁于辽东之北世附中国数从征讨有功拜大单于至是始叛冦昌黎【自汉魏以来羌胡鲜卑降者多处之塞内诸郡其后数因忿恨杀害长吏渐为民患侍御史郭钦上疏曰魏初民少西北诸郡皆为戎居内及京兆魏郡农往往有之今虽服从若百年之后有风尘之警胡骑自平阳上党不三日而至孟津北地西河太原冯翊安定上郡尽为狄庭矣宜及平吴之威谋臣猛将之略渐徙内郡杂胡于边地峻四夷出入之防明先王荒服之制此万世长策也不聴　郭钦西河人】
　　扬州刺史周浚移镇秣陵
　　吴民之未服者屡为冦乱浚皆讨平之宾礼故老搜求俊乂威惠并行吴人悦服
　　【壬寅】三年春正月朔帝亲祀南郊
　　礼毕帝问司校尉刘毅【字仲雄东莱掖人】曰朕可方汉何帝对曰桓灵帝曰何至于此对曰桓灵卖官钱入官库陛下卖官钱入私门以此言之殆不如也帝大笑曰桓灵不闻此言今朕有直臣固为胜之【毅纠绳豪贵无所顾忌中防军羊琇恃宠骄侈数犯法毅劾奏琇罪当死都官从事程卫径驰入营收琇属吏考问帝不得已免琇官未几复使白衣领职琇景献后之从父弟也后将军王恺文明后之弟也散骑常侍石崇苞之子也三人皆富于财竞以奢侈相高恺以澳釡崇以蜡代薪恺作紫丝步障四十里崇作锦步障五十里崇涂屋以椒恺用赤石脂帝每助恺尝以瑚树赐之高二尺许恺以示崇崇以铁如意碎之恺怒崇曰不足多恨乃悉取其家瑚树高三四尺者六七株如恺比者甚众恺怳然自失车骑司马傅咸上书曰先王之治天下食肉衣帛皆有其制奢侈之费甚于天灾古者人稠地狭而有储蓄由于节也今土广人稀而患不足由于奢也欲时人崇俭当诘其奢奢不见诘转相高尚无有穷极矣　羊琇字稚舒防山阳平人程卫字长元广平曲周人王恺字君夫东海郯人石崇字李伦盈之反饧也澳于到反沃也步障所以障蔽若今之罣罳】
