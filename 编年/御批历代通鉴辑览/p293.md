<!-- { "loadSidebar": true } -->
　　敬晖等帅百官上表曰天授革命之际宗室诛窜殆尽今天命惟新而诸武封建如旧开辟以来未有斯理愿陛下为社稷计顺遐迩心降其王爵以安内外上不许晖等畏武三思之谗以考功员外郎崔湜【字澄澜仁师之孙】为耳目湜见上亲三思而忌晖等乃悉以晖等谋告三思三思引为中书舎人与郑愔【沧州南皮人】皆为谋主【先是愔诏事二张坐贬亡入东都谒三思初见哭甚哀既而大笑三思怪之愔曰愔始哀大王将戮死而族灭后乃喜大王之得愔也大王虽得天子之意然彼五人皆据将相之权胆畧过人废太后如反掌日夜切齿欲噬大王之肉此愔所以为大王寒心也三思大惧与之登楼问自安之防引为中书舎人】三思与韦后日夜谮晖等云恃功专权将不利社稷不若封以王爵罢其政事外不失尊宠功臣内实夺之权上以为然封敬晖为平阳王桓彦范为扶阳王张柬之为汉阳王袁恕已为南阳王崔元暐为博陵王皆罢政事三思令百官修复武氏之政不附武氏者斥之为五王所逐者复之大权尽归三思矣【五王之请削武氏诸王也求人为表众莫肯为中书舎人岑羲为之语甚激切中书舎人毕构次当读辞色明厉三思既得志羲改秘书少监出构为润州刺史　毕构字隆泽河南偃师人】
　　以宋璟为黄门侍郎
　　上嘉宋璟忠直累迁黄门侍郎武三思尝以事属璟璟正色拒之曰今太后既复子明辟王当以侯就第何得尚预朝政独不见产禄之事乎
　　以唐休璟豆卢钦望【豆卢代北复姓钦望万年人】为左右仆射以唐休璟豆卢钦望为左右仆射休璟仍同三品钦望有军国重事中书门下可共平章先是仆射为二宰相【马端临曰唐左右二仆射本副尚书令自尚书令废阙二仆射遂为宰相考百官志唐太宗尝为尚书令臣下不敢居其职遂以仆射主省事故二仆射为二宰相纲目改二曰正未知何据今依通鉴】其后多兼中书门下之职【贞观末除拜仆射必兼中书门下故曰同三品】午前决朝政午后决省事至是钦望专为仆射不敢预政事故有是命是后专拜仆射者不复为宰相矣
　　洛水溢
　　流二千余家
　　秋七月以汉阳王张柬之为襄州刺史
　　柬之表请归襄州养疾制以柬之为刺史上为赋诗祖道诏羣臣饯定鼎门外【柬之至州持下以法亲旧无所縦贷防汉水涨齧城郭柬之因垒为隄以遏遄怒阖境頼之　考通鉴柬之为刺史不知州事今依唐书改辑】
　　河南北十七州大水制求直言
　　右卫参军宋务光【一名烈字子昂汾州西河人】上疏曰水阴类臣妾之象恐后庭有干外朝之政者宜杜絶其萌太子国本宜早择贤能而立之又外戚太盛如武三思等宜解其机要郑普思叶静能以小技窃大位亦朝政之蠧也疏奏不省
　　冬十一月羣臣上皇帝皇后尊号
　　羣臣上皇帝尊号曰应天皇帝皇后曰顺天皇后上与后谒谢太庙赦天下相王太平公主加实封皆满万户【后景龙元年皇后帅王公上表加帝号曰应天神龙皇帝宗楚客又帅百官表请加皇后为顺天翊圣皇后上并许之】
　　上御楼观泼寒胡戏【注见前】
　　清源尉吕元泰上疏曰谋时寒若何必裸身挥水鼔舞衢路以索之哉疏奏不纳
　　武氏死【纲目作皇太后武氏崩邱濬曰武氏废唐宗祀灭唐国祚杀唐族属其于李氏固已义絶葬不可以列园陵祭不可以入宗庙死全首领亦已为幸而又称之为后书之以崩何以诛絶其既往示戒于将来必若直斥其名而且以死书之为愈其说甚正今特采之于武氏之死削去太后改崩书死】
　　武氏死于上阳宫年八十二【遗制去帝号赦王萧二族及褚遂良韩瑗柳奭亲属】上居谅阴以中书令魏元忠摄冡宰三日元忠素负忠直之望中外頼之武三思矫武氏遗制慰谕元忠赐实封百户元忠捧制感咽涕泗见者曰事去矣【将以武氏合葬干陵给事中严善思上疏曰神明之道体尚幽元今欲启之恐致惊黩况合葬非古宜于陵旁更择吉地不从明年五月遂合葬于干陵】
　　户部奏是岁天下户口之数
　　戸六百一十五万口三千七百一十四万有竒
　　【丙午】二年春正月制太平安乐公主各开府置官属安乐公主恃宠卖官鬻狱势倾朝野或自为制敕掩其文令上署之上笑而从之竟不视也自请为皇大女上虽不从亦不谴责【大平公主与僧寺争碾硙雍州司戸李元纮判归僧寺时窦从一为刺史命改判元纮大署判后曰南山可移此判无动从一不能夺　碾硙激水以砻糓出米即今水磨也李元纮字大纲万年人窦从一徳元之子本名怀贞避韦后父讳更名】
　　置十道廵察使
　　选内外五品以上官二十人为十道廵察使委之察吏抚人荐贤直狱二年一代考其功罪而进退之姜师度【魏州魏县人】马怀素源乾曜【相州临漳人】卢怀慎【滑州灵昌人】李杰【相州阳人】皆预焉
　　三月杀驸马都尉王同皎
　　初宋之问【字延清汾州人】及弟之逊皆坐附防张易之贬岭南逃归东都匿于友人王同皎家同皎疾武三思及韦后所为每与所亲言之輙切齿之逊密告三思三思使人告同皎与武当丞周憬【寿春人】等谋杀三思废皇后皆坐斩之问之逊并除京官【憬亡入比干庙大言曰比干古之忠臣知吾此心三思与皇后淫乱倾危国家行当枭首都市恨不及见耳遂自刭】
　　大置员外官
　　置员外官自京师及诸州凡二千余人宦官超迁七品以上员外官者又将千人【魏元忠自端州还为相不复彊谏惟与时俯仰中外失望酸枣尉袁楚客以书责之曰主上新复厥命惟新厥徳当进君子退小人以兴大化岂可安其荣宠循黙而已今不早建太子择师传而辅之一失也公主开府置僚属二失也崇长缁衣借势纳赂三失也俳优小人窃盗品秩四失也有司选贤皆以货取势求五失也宠进宦者殆满千人六失也王公贵戚赏赐无度竞为侈靡七失也广置员外官伤财害民八失也先朝宫女出入无禁交通请谒九失也左道之人荧惑主听窃盗禄位十失也凡此十失君侯不正谁正之哉元忠得书愧谢而已　端州隋置今广东肇庆府是元忠先贬髙要尉髙要端州治也】
　　杀处士韦月将以尹思贞【京兆长安人】为青州刺史宋璟为贝州【后周置今广平府清河县是】刺史
　　处士韦月将上书告武三思潜通宫掖必为逆乱上大怒命斩之黄门侍郎宋璟奏曰人言中宫私于三思陞下不问而诛之臣恐天下必有窃议固请按之上不许璟曰必欲斩月将请先斩臣不然臣终不敢奉诏上怒少解御史大夫苏珦大理卿尹思贞皆以为方夏行戮有违时令上乃命杖而流之岭南过秋分一日平晓广州都督周仁轨斩之御史大夫李承嘉附武三思诋尹思贞于朝思贞曰公附防奸臣将图不轨先除忠臣邪承嘉怒劾奏思贞出为青州刺史武三思恶宋璟出之检校贝州刺史
　　六月贬敬晖桓彦范张柬之袁恕已崔元暐为逺州司马
　　先是武三思恶敬晖等居京师出为诸州刺史【晖滑桓彦彦范洛州袁恕已豫州】寻复左迁逺州【晖郎州崔元暐均州彦范亳州恕已郢州　郎州隋置今湖南常徳府是余见前】至是三思使郑愔告晖等与王同皎通谋贬晖崖州【唐置今广东琼州府澄迈县是今府属之崖州乃宋吉阳军明洪武初更名】彦范泷州【梁置今广东罗定州是】束之新州【梁置今肇庆府新兴县是】恕已窦州【唐置今髙州府信宜县是】元暐白州【唐置今广西鬱林州博白县是】司马员外长任削其勲封【初杨元琰见武三思浸用事请弃官为僧上不许敬晖闻而笑之元琰曰功成名遂不退将危此由之请非徒然也及晖等得罪元琰独免】
　　秋七月立卫王重俊为皇太子
　　太子性明果而官属率贵逰子弟所为多不法左庶子姚珽【璹之弟】屡谏不听
　　流敬晖桓彦范张柬之袁恕已崔元暐等寻为武三思所杀
　　武三思阴令人疏皇后秽行牓于天津桥请加废黜上大怒命李承嘉穷覈其事承嘉奏言敬晖等所为请族诛之上可其奏大理承李朝隐【字光国京兆三源人】奏称晖等未经推鞫不可遽就诛夷乃长流晖等崔湜説三思遣使矫制杀之【三思既杀五王势倾人主常言我不知代间何者谓之善人何者谓之恶人但于我善者则为善人于我恶者则为恶人耳时宗楚客宗晋卿纪处纳甘元东皆为三思羽翼周利用冉祖雍李俊宋之逊姚绍之皆为三思耳目时人谓之五狗】
　　【丁未】景龙元年春二月复崇恩庙【武氏死庙废又复之】
　　上遣武攸暨三思诣干陵祈既而降大喜制复武氏崇恩庙斋郎取五品子充太常博士杨孚曰太庙皆取七品以下子为斋郎今崇恩庙取五品子未知太庙当如何上令太庙亦准崇恩庙孚曰以臣准君犹为僭逆况以君准臣乎上乃止【右补阙权若纳上疏曰天地日月等字皆则天能事贼臣敬晖等轻紊前规请复存之以光孝理又神龙制书并依贞观故事岂可近舍母仪逺尊祖徳疏奏手制褒羙寻敕自今奏事不得言中兴】
　　夏六月丁卯朔日食
　　秋七月太子重俊起兵诛武三思武崇训兵溃而死韦氏以太子重俊非其所生恶之武三思尤忌太子上官媫好以三思故每下制敕推尊武氏驸马武崇训又教安乐公主请废太子太子积不能平与李多祚等矫制发羽林兵三百余人杀三思崇训于其第又使成王千里【太宗孙】分兵守宫城诸门太子与多祚斩闗而入叩閤索上官媫妤上乃与韦后安乐公主上官媫妤登元武门楼以避之宫闱令杨思朂击斩多祚前锋多祚军夺气上俯谓多祚所将千骑曰汝軰皆朕宿卫之士何为从多祚反茍能斩反者勿患不冨贵于是千骑斩多祚等余众皆溃千里攻延明门将杀宗楚客纪处纳不克而死太子亦为左右所杀上以其首献太庙及祭三思崇训之柩然后枭之朝堂官属不敢近永和【隋县今属山西隰州】县丞寗嘉朂号哭解衣裹之坐贬【安乐公主请以崇训墓为陵给事中卢粲驳之公主怒出粲为陈州刺史襄邑尉席豫闻公主求为太女叹曰梅福讥切王氏独何人哉乃上书请立太子言甚深切大平公主欲表为谏官豫耻之逃去安乐公主及兵部尚书宗楚客使侍御史冉祖雍等诬奏相王及太平公主与重俊通谋上使御史中丞萧至忠鞫之至忠泣曰陛下不能容一弟一妹而使人罗织害之乎相王昔为皇嗣固请以天下让陛下累日不食陛下奈何疑之上素友爱事遂寝右补阙呉兢上疏曰国家枝叶无几陛下登极未久而一子以弄兵受诛一子以愆违逺窜惟余一弟朝夕左右尺布斗粟之讥不可不慎青蝇之诗良可畏也相王寛厚恭谨安恬好让故免于难　席豫字建侯襄阳人萧至忠沂州丞人呉兢汴州浚仪人】
　　贬魏元忠为务川【隋县元改婺川今属贵州思南府】尉道卒
　　元忠以武三思擅权意常愤鬰及太子重俊起兵遇元忠子太仆少卿升于永安门脇以自随太子死升为乱兵所杀元忠扬言曰元恶已死虽鼎镬何伤但惜太子殒殁耳宗楚客等共诬元忠与太子通谋请夷三族制不许元忠惧表请致仕楚客等又使御史中丞姚廷筠劾之贬渠州【梁置今四川顺庆府渠县是】司马又令给事中冉祖雍奏元忠不应佐州乃贬务川尉行至涪陵【隋县故城在今四川重庆府涪州】而卒【习艺馆内教蘓安恒矜髙好竒太子之诛武三思也安恒自言此我之谋太子败或告之遂见杀】
　　冬十二月乙丑朔日食
　　遣使诣江淮赎生
