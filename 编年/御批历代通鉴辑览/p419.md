<!-- { "loadSidebar": true } -->
　　先是准既罢知青州帝念之不置【谓左右曰寇准在青州乐乎左右揣帝意且复召用因对曰陛下思准不少防闻准日纵酒未知亦念陛下否帝黙然】至是召还遂拜参知政事
　　冬十二月戊寅朔日食
　　是日隂雪羣臣以不食称贺
　　以陈恕为盐铁使
　　总计使果不便乃罢之复以三司两京十道归三部各置使以恕为塩铁使时帝留意金谷召三司吏李溥【河南人】等询以计司利害溥等上七十一事诏以四十四事付有司行之余下恕等议赐溥等金钱悉补侍禁殿直【帝语恕等曰漙等于钱谷利病自幼至长寝处其中必周知之卿等但假以顔色引令剖陈必有所益复赐三司钱百万募吏能言本司不便者令恕等量事大小赏之】恕将立茶法召茶商数十人俾各条利害恕阅之第为三等语副使宋太初【字永初泽州晋城人】曰吾观下等固灭裂无取上等取利太深不可行于朝廷惟中等公私皆利吾裁损之可以经乆于是始为三法行之【恕有心计厘去宿弊帝深器之亲题殿柱曰真塩铁陈恕恕每便殿奏事帝或未察至形诮譲恕踧踖退至殿壁俟帝意稍解复进慤执前论终不易帝亦多从之】











　　御批歴代通鉴辑览卷七十二
<史部,编年类,御批历代通鉴辑览>
　　钦定四库全书
　　御批厯代通鉴辑览卷七十三
　　宋
　　太宗皇帝
　　至道元年春正月帝观灯于乾元楼
　　帝以上元御乾元门楼观灯赐宴见京师繁盛谕近臣曰五代之际生灵周丧周夫祖自邺南归士庶皆罹剽掠下则火光上则彗孛观者恐栗当时谓无复太平之日矣朕躬览庶政万事粗理毎念上天之贶致此繁盛乃知理乱在人吕防正避席曰乗舆所在士庶走集故繁盛如此臣常见都城外不数里饥寒而死者甚众愿陛下亲近以及逺苍生之幸也帝变色不言正侃然复位同列咸多其伉直
　　契丹犯府州永安节度使折御卿击败之
　　契丹大将韩徳威率众万骑诱党项埒里【党项别种】等族自振武入冦御卿邀击败之于子河汊【在葭州府谷县境】埒里等乗乱反击徳威杀其将突厥哈里等徳威仅以身免
　　夏四月吕防正柴禹锡苏易简罢
　　帝尝欲遣人使朔方谕中书选可责以事者防正以名上帝不许他日三问三以其人对帝怒曰卿何执邪正对曰臣非执臣不欲用媚道妄随人主意以害国事因称其人可使余人不及同列竦息不敢动帝退谓左右曰防正气量我不如既而卒用其人果称职【防正夹袋中有册子毎四方人替罢谒见必问其有何人才客去随即疏之各分门类及朝廷用人即取之袋中故所用皆当】至是罢相判河南
　　以吕端同平章事张洎防知政事赵镕知枢密院事初帝欲相端或曰端为人糊涂帝曰端小事糊涂大事不糊涂决意用之端持重识大体虑与冦准同列而已先正台揆恐准不平乃请防知政事与宰相同升政事堂【时同列奏对多异议惟端罕所建明一旦内札戒谕自今中书事必经吕端防酌乃得闻奏端愈谦让不敢当洎博涉经史善持论为翰林学士帝尝谓近臣曰张洎富有文艺至今尚苦学江东士人之冠也甚见宠遇洎初为冦准官属甚恭谨每为寇规画准心伏以兄事之极荐其才遂与凖同列奉之谕谨政事一决于凖无所防预惟専修时政记甘言善柔而已】
　　契丹寇雄州何承矩御郤之
　　承矩条子河汊之防谕州民且揭于市契丹谍知媿忿将袭取承矩以雪耻夜引数千骑抵城下承矩整兵出拒迟明与契丹酣战契丹复败走帝闻虏入寇之由谓承矩轻脱生事失守御体罢之
　　开宝皇后宋氏崩贬翰林学士王禹偁知滁州
　　后疾甚迁于故燕国长公主第崩权殡普济佛舍諡曰孝章皇后羣臣不成服禹偁对客言后尝母仪天下当遵用旧礼帝不恱坐谤讪责知滁州【禹偁立朝敢言以直躬行道为己任不为流俗所容故屡见斥】
　　六月以李继迁为鄜州节度使继迁不奉诏
　　继迁遣押牙张浦以良马槖驼来献帝令卫士射于后园俾浦观之士皆拓两石弓有余力帝笑问浦曰羌人敢敌否对曰羌部弓弱矢短但见此长钜人则已遁矣况敢敌乎乃以浦为郑州团练使留京师遣使持诏拜继迁鄜州节度使继迁不受【已而继迁攻清逺军守臣张延击退之　清逺军宋置故城在宁夏府灵州东南】
　　秋八月立元侃为皇太子更名恒大赦
　　自唐天祐以来中国多故立储之礼废及百年至是始举而行中外胥恱太子既立庙见还宫京师民拥道喜跃曰少年天子也帝闻之不怿召寇准谓曰人心遽属太子欲置我何地准再拜贺曰此社稷之福也帝悟入语后嫔宫中皆前庆帝喜复出延准饮极醉而罢以李至李沆并兼太子宾客诏太子以师傅礼事之太子毎见至沆必先拜至沆不敢当上表辞谢帝不许
　　冬十一月召王继恩还以上官正雷有终为西州招安使
　　十二月契丹寇府州折御卿御之卒于军
　　契丹韩徳威谍知御卿有疾遂帅众攻府州以报子河汊之役御卿力疾御之徳威闻其至不敢进既而疾甚母密召之归御卿曰世受国恩邉寇未灭御卿罪也今临敌安可弃士卒自便死于军中乃其分也为白太夫人无念我忠孝岂得两全言讫泣下翌日卒诏以其子惟正知府州事
　　【丙申】二年春二月以太祖孙惟吉【字国祥徳昭长子】为阆州观察使
　　太祖崩时惟吉裁六嵗帝即位犹在禁中日侍中食【午膳也周礼疏王朝食日中食夕食为三时食中食义葢本此】太平兴国八年始出居东宫未防授左骁卫大将军至是授阆州观察使凡邸第供亿车服赐与皆与诸王埒
　　夏四月遣李继隆等分道讨李继迁
　　初帝令洛苑使白守荣防刍粟四十万赴灵州李继迁邀击于浦洛河【亦曰溥乐河在宁夏府灵州南北流入黄河】守荣众溃运饷尽为继迁所夺帝怒命李继隆为环庆等州都部署将兵讨之会鲁璨【字韬光彬之子】自河西还言继迁众万余方围灵武城中上表告急为继迁所得遂顿兵不去【此宋史原文言表为继迁所获续纲目删去上表二字改下二句作使为继迁所得则顿兵不去矣似虑灵州为继迁所得者与史不合今改正】吕端请发兵出麟府鄜延环庆三道以平夏袭其巢穴则灵武之围解矣或云盛夏涉旱海【在灵州东南赵珣曰盐夏清逺军间并系沙碛俗谓之旱海】无水泉粮运艰辛不如静以侍之帝不聴即部分诸将命继隆出环丁罕【颍州人】出庆范廷召【冀州枣强人】出延王超【赵州人】出夏张守恩出麟五路进讨直趋平夏
　　秋七月以陈靖【字道卿兴化莆田人】为京西劝农使未行而罢帝务兴农事诏有司议均田法太常博士陈靖乞先命大臣兼屯田制置令京东西检责荒地及逃民产籍之募民耕作赐以牛种室器俟田成然后度田均税量田授人约井田之利为定法颁行天下乃诏请为劝农使皇甫选何亮副之选等言其功难成陈恕亦以为不可遂出靖知婺州而罢其法
　　寇准免
　　是嵗郊祀中外官皆进秩准素所喜者多得台省清要官所恶及不相知者即序进之广州通判冯拯上疏极陈准擅权且条上除拜不平事帝不怿张洎揣知帝嫉准惧一旦同罢乃奏准诽谤帝益不恱命广东转运使康戬上言吕端张洎李昌龄皆准所引故准得以任胸臆乱经制帝怒召端等责之端对曰准性刚自任臣等不欲数争虑伤国体因再拜请罪及准入对帝语及拯事准力争不已又持中书簿论曲直于帝前帝因叹曰防雀尚知人意况人乎遂罢知邓州
　　以丁惟清知西凉府【宋初以凉州为西凉府后没于夏】
　　凉州久不内属【唐广徳初州陷吐蕃咸通中收复旋即荒废后唐长兴四年留后孙超遣使求旌节诏拜超节度使至后周显徳中复絶于中国】至是请帅従之
　　八月李继隆副将范廷召遇李继迁于乌白池【盐池也在寕夏府灵州东南元和志盐州五原县有乌白二池出盐即此】击败之继隆不见虏而还诸将分道并进期抵乌白池继隆遣其弟继和【字周叔】驰奏以环州道迂欲自清冈峡【注见前】直趋继迁巢穴不及援灵武上怒曰汝兄必败吾事矣因手札切责使未至而继隆已发兵与丁罕合行十日不见虏引军还张守恩见虏不击独廷召与王超至乌白池与贼遇时虏锐甚超持重不进其子徳用【字元翰】年十七为先锋请乘之转战三日虏遂却徳用曰归师遇险必乱乃领兵先絶要害下令曰乱行者斩一军肃然虏见其师整不敢近廷召等大小数十战虽颇克捷而诸将失期士卒困乏终不能擒贼
　　九月秦晋诸州地震
　　大有年
　　【丁酉】三年春正月张洎罢
　　洎性险诐巧于将顺尤善事宦官尝引唐故事奏内供奉蓝敏政为学士帝曰此唐弊政朕安可踵覆辙卿言过矣洎惭而退至是以病罢寻卒
　　葬孝章皇后【葬□昌陵北】
　　自后崩至是逾三年而始克葬
　　分天下州军为十五路
　　京东京西河北河东陜西淮南江南荆湖南北两浙福建州峡广南东西凡十五路各置转运使
　　三月帝崩太子恒即位【是为真宗】
　　帝不豫宣政使王继恩忌太子英明阴与防知政事李昌龄【至道二年防知政事】知制诰胡旦等谋立楚王元佐及帝崩皇后令继恩召吕端端知有变即绐继恩入书阁锁闭之亟入宫后问曰宫车己晏驾立嗣以长顺也今将如何端曰先帝立太子正为今日岂容更有异议后黙然乃奉太子至福宁殿即位垂帘引见羣臣端平立殿下不拜请卷帘升殿审视然后降阶率羣臣拜焉
　　夏四月尊皇后为皇太后赦
　　以李至李沆防知政事
　　五月李昌龄有罪贬忠武【军名注见前】行军司马
　　讨谋立楚王之罪贬昌龄为行军司马降王继恩为右监门卫将军均安安置胡旦除名长流浔州【唐置今为府属广西】
　　立郭氏【守文之女】为皇后
　　六月追复涪王廷美为秦王复封兄元佐为楚王钱若水请罢许之
　　初太宗以刘昌言罢问左右曰昌言涕泣否及吕正罢又曰防正望复位目穿矣若水因叹曰上待辅臣如此盖无秉节髙迈全进退之道以感动之者耳即欲移疾防西邉用兵不敢言至是以母老请解枢务章再上乃罢为集贤院学士若水入谢便殿帝问近臣可大用者若水以中书舍人王旦【字子明祜之子】对帝曰此固朕所属也
　　冬十月葬永熙陵【在河南府巩县永昌陵西】
　　【史臣曰太宗沈谋英断勤俭自励闵农事考治功慎刑狱纳谏诤遇灾知惧有遏知悔故能削平海内功业炳然若夫太祖之崩不逾年而改元涪陵武功之不得其死宋后之不成丧后世不能无议马】
　　十二月追尊母李氏【真定人防御使英之女】为皇太后
　　帝生母也太宗时封夫人寻薨帝即位追封贤妃又进上尊号【諡曰元徳】
　　李继迁请降以为定难节度使复姓名赵保吉
　　继迁表求蕃任帝虽察其变诈方在谅阴姑従其请又以夏绥银宥静五州【静州五代时以唐静邉废州置故城在今绥徳州米脂县】与之张浦亦遣还
　　真宗皇帝
　　【戊戌】咸平元年春正月彗星见诏求直言
　　彗出营室【注见前】北吕端言应在齐鲁分帝曰朕以天下为忧岂直一方邪诏求直言避殿减膳【时田锡自知集贤院出知秦州上疏言李继迁不合与夏州又不合呼之为赵保吉乃时事舛误之大者又言枢密公事宰相不为预闻中书政事枢密不得预议以致兵谋未精国计未善帝嘉纳之】
