<!-- { "loadSidebar": true } -->
　　梁刘鄩引兵袭晋阳不至还守莘城【莘县城也莘县随置今属东昌府】刘鄩以晋兵尽在魏州晋阳必虚欲袭取之乃潜引兵自黄泽【岭名在山西辽州东南与河南武安县接界】至去晋人怪鄩军数日不出遣骑觇之时见旗帜循堞徃来晋王曰吾闻刘鄩用兵一歩百计此必诈也更使觇之乃刍为人执旗乘驴在城上耳晋王曰鄩长于袭人短于决战计彼行才及山下亟发骑兵追之会阴积旬道险泥深鄩士卒腹疾足肿坠崖谷死者什二三晋将李嗣恩倍道先入晋阳城中知之勒兵为备鄩粮尽又闻晋有备追兵在后众惧将溃鄩谕之曰今深入敌境腹背有兵山谷髙深去将何之惟力战庻几可免不则以死报君亲尔众泣而止周徳威闻鄩西上幽州引千骑救晋阳至土门【注见前】鄩已整众下山屯于宗城【隋县元省故城在今广平府威县】马死殆半知临清有蓄积欲据之以絶晋粮道徳威急追至南宫擒其斥候者断腕而纵之使言曰周待中已据临清矣诘朝畧鄩兵而过入临清鄩引军趋贝州军堂邑【汉县今属东昌府】徳威攻之不克翌日军于莘县堑而守之自莘及河筑甬道以通馈饷晋王军于莘西三十里烟火相望一日数战既而鄩攻镇定营为晋将李存审所败奔还【鄩馈运不给晋人数挑战鄩不出晋人乃攻絶其甬道梁主以诏让鄩鄩奏晋兵甚多便习骑射诚勍敌未易轻也茍有隙可乘臣岂敢偷安养宼梁主怒遣中使徃督战鄩集诸将问曰主上深居禁中不知军旅徒与少年新进軰谋之夫兵在临机制变不可预度今敌尚彊与战必不利奈何诸将皆曰胜负须一决旷日何待鄩黙然不悦退谓所亲曰主暗臣防将骄卒惰吾不知死所矣后数日将万余人薄镇定营营中惊扰晋李存审以骑兵二千横击之鄩大败晋人逐之俘斩千计】
　　呉徐温出镇润州留子知训江都辅政
　　呉以徐温为诸军都指挥使镇润州军国庻务叅决如故留徐知训居广陵秉政
　　冬十月梁康王友敬【梁主之弟王代史作友孜】作乱伏诛
　　梁徳妃张氏【节度使归霸之女归霸清河人】卒将葬友敬谋作乱使腹心数人匿于寝殿梁主觉之跣足逾垣而出召宿衞兵索殿中得而手刃之捕友敬诛之由是疎忌宗室専任赵岩及妃兄弟汉鼎汉杰从兄弟汉伦汉融咸居近职叅预谋议毎出兵必使之监防岩等依势弄权卖官鬻狱离间旧将相敬翔李振虽为执政所言多不用振毎称疾不预事政事日紊以至于亡
　　十一月蜀遣兵攻岐克阶成秦鳯州岐将刘知俊奔蜀蜀王宗翰引兵出青泥岭【在秦州徽县南为入蜀之路】王宗绾等败秦州兵于金沙谷【在秦州东南】克阶成州秦州节度使李继崇遣子迎防刘知俊攻霍彦威【字子重曲周人】于邠州半嵗不克闻秦州防蜀妻子皆迁成都解围还鳯翔惧及祸夜帅亲军斩关奔蜀军宗绾攻鳯州克之【既而蜀主以知俊为都招讨使诸将皆旧功臣多不用其命且疾之故无成功唐文扆谮之蜀主亦忌其才乃诬以谋叛杀之】
　　【丙晋岐吴称唐天祐十三年梁贞明二子年蜀通政元年是嵗凡五国五镇】春正月梁以李愚为左拾遗
　　梁主闻李愚学行召为左拾遗充崇政院直学士衡王友谅贵重李振等见皆拜之愚独长揖梁主让之曰衡王朕兄也朕犹拜之卿长揖可乎对曰陛下以家人礼见衡王拜之宜也振等陛下家臣臣于王无素不敢妄有所屈乆之竟以抗直罢
　　二月梁刘鄩攻晋魏州晋王击败之
　　刘鄩闭壁不出晋王乃留李存审守营自劳军于贝州声言归晋阳鄩闻之奏请袭魏州令澶州刺史杨延直以万人防魏州延直夜至城中选壮士五百潜出击之延直溃走诘旦鄩自莘县悉众至城东与延直余众合李存审引营中兵踵其后李嗣源以城中兵出战晋王亦自贝州至与嗣源当其前鄩见之惊郤晋王蹑之至故元城【即王莾城也在今大名府城东唐初元城县尝治此故名】西为方陈于西北存审为方陈于东南鄩为圆陈于其中间四靣受敌合战良乆梁兵大败鄩突围走歩卒七万杀溺殆尽鄩渡河保州【已而梁主召鄩不至即以鄩为宣义节度使使将兵屯黎阳】
　　梁遣兵袭晋阳将安金全【代北人】击败之
　　梁匡国节度使王檀【字众美京兆人】密疏请关西兵袭晋阳奄至城下昼夜急攻城几陷者数四代北故将安金全退居太原徃见张承邺曰晋阳根本之地若失之则大事去矣仆虽老病忧兼家国请以库甲见授为公击之承业即与之金全帅其子弟及退将之家得数百人夜出击梁兵大惊引郤李嗣昭亦遣牙将石君立将五百骑救晋阳发上党夕至城下大呼曰昭义侍中大军至矣遂入城夜与安金全等分出诸门击梁兵梁兵死伤什二三檀引还晋王性矜伐以策非已出故不行赏【贺徳伦部兵逃入梁军张　承业恐其为变收徳伦斩之】梁主闻刘鄩败又闻王檀无功叹曰吾事去矣
　　秋七月梁以吴越王镠为诸道兵马元帅
　　吴越王镠遣判官皮光业【字文通襄阳人曰休之子】间道入贡梁主嘉之故有是命朝议皆言镠之入贡利于市易不宜过以名器假之翰林学士窦梦徴【棣州人】埶麻以泣坐贬
　　九月晋王还晋阳
　　王性孝虽经营河北而数还晋阳省曹夫人嵗再三焉【晋王克用正室刘氏无子宠姫曹氏生存朂克用封晋王刘氏封秦国夫人存朂立曹氏封晋国夫人】
　　晋防贝州
　　先是晋王使李存审攻贝州刺史张源徳【本晋人】拒守存审围之已而晋克衞磁洺相邢等州【梁昭徳节度使张筠弃相州走晋人复以相州天雄保义节度使阎寳以邢州降晋遂置安国军　阎寳字琼羙郓州人】沧州亦降至是源徳被围逾年欲降其众不从共杀源徳婴城固守城中食尽乃请擐甲执兵而防晋将许之其众三千人出降既释甲围而杀之尽殪于是河北皆入于晋惟黎阳为梁守【考欧阳修五代史张源徳列于死事传传云贝人闻晋已尽有河北城中食且尽劝源徳出降源徳不从遂见杀通鉴考以欧阳史所载为未尽然故从唐庄宗实録今仍依通鉴而已欧史所载并注于此】
　　冬十二月晋以张瓘为麟州【注见前】刺史
　　张承业治家甚严有侄为盗杀贩牛者承业斩之晋王以其侄瓘为麟州刺史承业谓曰汝本为贼惯为不法今若不悛死无日矣由是瓘所至不敢贪暴
　　契丹称帝改元
　　契丹主阿保机自称皇帝国人谓之天皇王以妻述律氏【名平小字鄂尔多　按舒噜旧作述律鄂尔多旧作月理朶今并改】为皇后【辽史外戚表契丹外戚其先曰二舒敏氏曰巴哩曰伊苏济勒太祖娶舒噜氏舒噜本回鹘糯思之后大同初太宗入汴以外戚小汉赐姓名曰萧翰从中国之俗由是巴哩伊苏济勒舒噜三姓皆为萧姓后有母有姑皆踞榻受其拜曰吾惟拜天不拜人也晋王方经营河北欲结契丹为援常以叔父事按巴坚以叔母事舒噜后　按舒敏旧作审密巴哩旧作防里伊蘓济勒旧作乙室已今改后仿此】置百官改元神册舒噜后勇决多权变按巴坚行兵御众后常预其谋按巴坚尝击党项留后守帐室乘虚合兵掠之后知之勒兵以待奋击破之由是名震诸夷先是刘守光末年衰困遣叅军韩延徽【字藏明幽州安次人】求援于契丹按巴坚怒其不拜留之使牧马于野延徽有智畧颇知属文舒噜后曰延徽能守节不屈此今之贤者奈何辱以牧圉宜礼而用之按巴坚召与语悦之遂以为谋主延徽始教契丹建牙开府筑城郭立市里以处汉人使各有配偶垦艺荒田由是汉人安业逃亡者少契丹威服诸国延徽有功焉顷之延徽逃奔晋阳晋王欲置之幕府掌书记王缄疾之延徽不自安求归省母遂复入契丹按巴坚待之益厚及自称帝遂以为相【延徽寄书于晋主曰非不恋英主非不思故乡所以不留正惧王缄之谗尔因以老母为托且延徽在此契丹必不南收故终同光之世契丹不深入为冦】
　　【丁晋岐吴称唐天祐十四年梁贞明三年蜀天汉丑元年汉干亨元年是嵗岭南称帝凡六国五镇】春二月契丹防新州【唐置今宣化府保安州是】晋师攻之不克契丹遂围幽州
　　先是晋新州军乱杀其防御使李存矩【晋王之弟】禆将卢文进【字大用范阳人】以众奔契丹【存矩在新州骄惰不治晋王使募山北劲兵及刘守光亡卒以助南讨存矩自部送之以文进为禆将行者皆惮逺役存矩复不存恤至祁沟阙小校宫彦章因众怨杀存矩拥文进还攻新州不克攻武州又不克遂亡奔契丹】至是文进引契丹兵急攻新州刺史安金全弃城走文进以其将刘殷守之周徳威合河东镇定之兵攻之旬日不克按巴坚帅众三十万救之徳威大败奔归契丹乘胜进围幽州声言有众百万氊车毳幕弥漫山泽【初幽州北七百里有渝闗下有渝水通海自闗东北循海有道道狭处才数尺旁皆乱山髙峻不可越旧置八防御军募土兵守之田租皆供军食嵗致缯纩以供衣每嵗早获清野坚壁以待契丹契丹至则闭壁不战俟其去选骁勇防险邀之契丹常失利走土兵皆自为田园力战有功则赐勲加赏由是契丹不敢轻入防及周徳威镇卢龙恃勇不修边备遂失渝闗之险契丹每刍牧于营平之间徳威又忌幽州旧将有名者徃徃杀之呉王遗按巴坚以猛火油曰此油燃火得水愈炽可以攻城按巴坚大喜即选骑欲攻幽州舒噜后哂之曰岂有试油而攻一国乎但以三千骑伏其旁掠其四野使城中无食不过数年城自困矣何必如此躁举轻动万一不胜为中国笑吾部落亦解体矣乃止至是为卢文进所引教之为土山地道以攻城城中御之日杀千计而攻之不止　渝闗即今山海闗在永平府临榆县渝水今曰渝河在临榆县东宋白曰渝闗闗城下有渝水入大海即此猛火油南蕃志曰出占城国蛮人水战用之以焚敌州】
　　夏五月呉徐温徙治升州
　　徐知诰治升州城市府舍甚盛徐温行部爱其繁富润州司马陈彦谦【常州人】劝温徙镇海军治所于升州温从之徙知诰为润州团练使知诰求宣州温不许知诰不乐宋齐邱曰三郎【谓知训】骄纵败在朝夕润州去广陵隔一水尔此天授也知诰悦即之官温以彦谦为判官温但举大纲细务悉委彦谦江淮称治
　　秋八月刘岩称越帝于广州
　　先是岩以呉越王镠为国王而已独为南平王【南平为郡王】表梁求封南越王不许岩谓僚属曰今中国纷纷孰为天子安能梯航万里逺事伪庭乎贡使遂絶至是岩称皇帝国号越【改元干亨】以赵光裔【字焕业光违之弟前使岭南】杨洞潜【字昭元始兴人】李殷衡【徳裕之孙】同平章事用洞潜计立学校设选举【明年改国号曰汉】
　　晋师救幽州击契丹败之幽州围解
