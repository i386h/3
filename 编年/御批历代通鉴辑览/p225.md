<!-- { "loadSidebar": true } -->
　　十一月癸未朔日食
　　十二月梁铸鐡钱
　　梁初惟扬荆郢江湘梁益用钱交广用金银余州杂以谷帛交易后铸五铢钱而民间私用古钱禁之不能止乃议罢铜钱铸鐡钱
　　【甲梁普通五年辰魏正光五年】春三月魏遣临淮王彧【字文若太武帝元孙】讨破六韩拔陵夏五月彧兵败绩复遣都督李崇讨之魏以临淮王彧都督诸军讨破六韩拔陵卫可孤攻懐朔镇经年外援不至杨钧使贺拔胜诣彧告急胜募敢死少年十余骑夜伺隙溃围出见彧説之曰懐朔一陷武川亦危虽有良平不能为计矣彧许为出师胜还复突围而入未几武川陷懐朔亦溃胜父子俱为可孤所俘五月彧与拔陵战于五原【注见前】兵败贼势曰甚魏主引羣臣问计尚书元修义【字寿安汝隂王天赐子】请遣重臣督军镇恒朔以捍防乃加李崇使持节北讨大都督命将军崔暹【字季伦挺族孙】广阳王深【魏书作渊字智逺太武帝曽孙】皆受节度既而崔暹与拔陵战于白道【在今归化城北水经注芒干水西南迳白道南谷口即此】大败拔陵并力攻李崇崇不能御引还云中诏征崔暹繋廷尉暹赂元乂卒得不坐【已而季崇引祖莹为长史广阳王深奏莹诈增首级盗没军资莹坐除名崇亦免官微还　祖莹字元珍范阳道人】
　　六月魏秦州莫折大提【莫折关西复姓大提其名也】反陷高平大提死子念生代领其众
　　魏秦州刺史李彦残虐城内薛珍等执而杀之推其党莫折大提为秦王南秦州【魏置治洛谷故城在今阶州成县】人亦杀刺史崔游以城应大提大提遣其党袭高平克之杀镇将行台大提寻卒子念生自称天子【改元天建】魏以雍州刺史元志【字猛畧河间公齐之孙】为征西都督讨之念生遣其弟天生将兵下陇志与战兵败退保岐州已城陷志被杀【魏自破六韩拔陵反冦盗蜂起髙平勅勒部长胡琛反自称髙平王魏将卢祖迁撃破之琛北走复冦豳夏等州凉州幢帅于菩提反执刺史宋頴頴宻求救于吐谷浑伏连筹将兵讨平之营州民就徳兴反自称燕王黄门侍郎卢同持节慰谕之徳兴降而复叛朔方蕃反围夏州刺史源子雍转战九旬始平之又汾州诸部亦反边镇骚然迄无寕土　就徳兴魏西方诸姓莬赖氏后改为就氏源子雍字灵和懐之子】
　　秋八月魏改镇为州
　　初李崇北征柔然【事见前】长史魏兰根【字恵卿钜鹿下曲阳人】説崇请改镇为州【兰根曰昔縁边初置诸镇地广人稀或征发中原强宗子弟或国之肺腑寄以爪牙中年以来有司乖实号曰府户役用厮养官婚班齿致失清流而本宗旧类各居荣显顾瞻彼此理当愤怨宜改镇为州分置郡县凡是府户悉免为民入仕次第悉凖其旧文武兼用威恩并施国家庶无北顾之虑】崇为之奏闻事寝不报及破六韩拔陵反临淮王彧战败魏主谓崇前奏闻镇户非冀之心致有今日之患特以崇贵戚重望故复用之既而崔暹又败广阳王深复申崇説【深上言自定鼎伊洛邉任益轻唯庇滞凡才乃出为镇将转相模习专事聚敛或诸方奸吏犯罪配邉为之指踪政以贿立邉人无不切齿及阿那瓌背恩纵掠发奔命追之十五万众不日而还邉人见之遂轻中国李崇求改镇为州都亦先觉朝廷未许而防陵为乱此叚之举指望销平而崔暹只轮不反将士之情莫不解体今日所虑非止西北将恐诸镇等亦如此天下之事何可易量】书奏不省至是东西敕勒部皆叛附于防陵魏主始思崇深之言诏诸州镇军贯【籍也】非有罪配者皆免为民改镇为州以郦道元【字善长范之子】为大使抚慰六镇【时六镇已尽叛道元不果行】
　　魏秀容【有二一为北秀容亦曰梁郡城在今山西朔平府朔州寰宇记梁郡城北接朔州即尔朱氏所封是也一为南秀容今名秀容都在太原府岚县南水经注秀容防军治去汾水六十里是也】人乞伏莫于反部长尔朱荣【字天宝北秀容人羽徤之元孙　羽健封秀容川事具前】讨平之
　　荣御众严整以讨贼功进封博陵郡公时四方兵起荣隂散其畜牧资财【荣父新兴畜牧蓄息牛羊马驼色别为羣弥漫山谷魏每出师新兴輙献马及资粮以助军及是荣悉散之】招合骁勇结内豪杰于是侯景司马子如贾显度【显智之兄】叚荣【字子荗姑城武威人】窦泰【字世寜太安杆殊人】皆往依之【尔朱荣事始此】
　　冬十月梁取魏建陵【汉侯国后魏为县周废故城在今海州沐阳县建陵山下】曲木【当作曲沭戍名在建陵山西水经注魏正光中立大堨遏沭水西流置城防之曰曲沐戌】琅邪等城先是梁徐州刺史成景儁【字超范阳人】拔魏睢陵【汉县齐废故城在今徐州府睢宁县】北兖州刺史赵景悦围荆山【城名在今凤阳府怀逺县北】豫州刺史督征讨诸军事裴邃帅骑袭夀阳克其外郭魏扬州刺史长生稚御之一日九战梁后军不至邃引兵还及是邃攻建陵城克之拔曲木将军彭寳孙拔琅邪邃复拔狄城【亦名狄邱城在凤阳府夀州南】甓城【在今頴州府霍邱县东】进屯黎浆【亭名在夀州东南水经注芍陵水东迳黎浆亭南即此】魏东海太守以司吾城【汉县宋省故城在今徐州府宿迁县】降将军曹世宗拔曲阳【汉侯国后汉曰西曲阳晋省故城在今凤阳府凤台县】秦墟【戍名在凤台县水经注洛水迳曲阳故城北厯秦墟即此】魏守将多弃城走
　　十二月梁复取三关【注见前】围魏郢州【注亦见前】不克
　　梁将军李国兴等攻魏义阳三闗皆克之国兴进围郢州近百日魏援军至国兴引还【明年春正月梁取魏南乡郡及马圈等城　南乡马圈注俱见前】
　　梁以散骑常侍朱异【字彦和钱塘人】掌机政【刘友益曰梁之祸自朱异始故志之】梁太子詹事周舍坐事免朱异代掌机密异多艺能精力敏赡梁主任之
　　【乙梁普通六年己魏孝昌元年】春正月魏徐州刺史元法僧反魏发兵讨之遂降梁
　　法僧素附元乂见乂骄恣恐祸及己将谋为逆魏遣中书舍人张文伯至彭城法僧曰吾欲与卿去危从安能从我乎文伯曰我寜死见文陵【孝文帝陵】松栢安能去忠义而从叛逆乎法僧杀之遂杀行台高谅称帝改元魏发兵撃之法僧遣其子景仲降梁【安东长史元显和与法僧战被擒法僧执其手慰论之显和曰与翁皆出皇家一朝以地外叛独不畏良史乎我寕为忠鬼不能为叛臣法僧杀之　元显和丽之子景穆帝曽孙】梁以元畧为大都督与将军陈庆之【字子云义兴国小人】等将兵应接魏安乐王鉴【字长文文成帝曾孙】击元畧于彭城南畧大败鉴不设备法僧出撃大破之梁以法僧为司空封始安郡公【法僧至建康梁主宠待甚厚元畧恶其为人与之言未尝笑】
　　魏行台萧寳寅都督崔延伯讨莫折天生败之岐雍陇东皆平
　　先是魏以元修义为西道行台督诸军讨莫折念生既而修义得风疾乃以萧寳寅代之至是莫折天生军于黒水【郎古芒水在西安府厔县东南水经注芒水出南山芒谷入于渭长安志芒谷亦名黒水谷其水黒色故名】兵势甚盛魏以崔延伯为西道都督与寳寅俱军于马嵬【坡名在西安府兴平县西今□镇】延伯骁勇寳寅趣之使战延伯乃选精兵数千西渡黒水扬威脇之徐引兵还【天生见延伯众少开营逐之蹙延伯于水次寳寅望之失色延伯自为后殿不与之战使其众先渡部伍严整天生兵不敢撃寳寅喜曰崔君之勇闗张不如延伯曰此贼非老奴敌也明公但安坐观老奴破之】明日延伯勒兵出战身先士卒防其前锋将士尽鋭竞进大破之俘斩十余万追奔及小陇【郎陇山元和志小陇山在清水县一名陇底亦曰分水岭其大陇山在陇城县东　陇城故城在今秦州清水县东北】岐雍及陇东皆平将士稽留采掠天生遂塞陇道由是诸军不能前进【寳寅破苑川俘其民以美女十人赏岐州刺史魏兰根辞曰县介彊冦不能自立故附从以救死官军之至宜矜而抚之奈何助贼为虐乎悉求其父兄而归之苑川姚秦县故城今在凤翔府寳鸡县东非陇西之苑川也】
　　梁裴邃败魏师于夀阳
　　梁裴邃拔魏新蔡郡【本汉县晋置郡隋以后仍为县今属河南汝寕府】梁主招西昌侯渊藻将众前驱豫章王综【字世谦武帝第二子】与诸将继进邃防郑城【在今頴州府頴上县南旧唐书地理志頴上县旧治郑城武徳四年移今理王防学冯智舒俱以为开封之郑州考郑州置于后周魏时尚未有州之名集览质实俱误】汝颍之间所在响应魏河间王琛等惮邃威名军于城父【注见前】累月不进魏主遣使赍斋库刀【胡三省注千牛刀也示以逗留即将斩之】趣之琛至夀阳引兵出撃邃为四甄【军号也】以待之使将军李祖怜先挑战而伪退琛等悉众追之四甄竞发魏师大败斩首万余级琛走入城不敢复出【邃深沉有思畧为政寛明将吏爱而惮之未几卒以夏侯亶代之　夏侯亶字世龙详之子】
　　二月魏元乂解领军
　　魏刘腾既死胡太后及魏主左右防卫微缓元乂亦自寛时出游不返太后对魏主谓羣臣曰今隔絶我母子不聴徃来我当出家修道于闲居寺耳因自欲下髪魏主及羣臣涕泣固请太后声色愈厉魏主乃宿于嘉福殿积数日遂与太后密谋黜乂魏主深匿形迹乂殊不以为疑丞相高阳王雍虽位居乂上而深畏惮之防太后与魏主游洛水雍邀二宫幸其第相与定图乂之计于是太后谓乂曰元郎若忠于朝廷何故不去领军以余官辅政乂甚惧免冠求解领军许之
　　夏四月魏太后复临朝诛其尚书令元乂以元顺【字子和任城王澄之子】为侍中郑俨【字季然羲之兄孙】徐纥【字武伯乐安博昌人】李神轨【崇之子】为中书舍人
　　元乂虽解兵权犹总内外魏主以潘嫔之诉【潘嫔有宠于魏主宦官张景嵩説之云乂欲害嫔嫔泣诉于魏主曰又非独欲杀妾又将不利于陛下魏主信之】因乂出宿解乂侍中明旦乂将入宫门者不纳太后遂复临朝摄政诏削刘腾官爵除乂名为民【清河国郎中韩子熈上书为清河王怿讼寃乞诛乂等太后命发刘腾墓散其骨尽杀其养子侯刚亦坐黜死于家唯乂以太后妹夫故未忍诛韩子熙字元雍麒麟之孙也】先是黄门侍郎元顺以刚直忤乂出为齐州【魏置今山东济南府是】刺史太后徴还为侍中侍坐于太后乂妻在太后侧顺指曰陛下奈何以一妹之故不正元乂之罪使天下不得伸其怨愤太后嘿然未几有告乂谋诱六镇降户将反于定州【今直定州本魏置】魏主亦以为言乃赐乂死【江阳王继废于家以病卒】初郑俨为胡国珍参军得幸于太后徐纥谄事清河王怿为怿所厚李神轨亦得幸于太后皆拜中中舍人【郑俨以徐纥有智数仗为谋主讫以俨有内宠倾身承接共相表里势倾内外号为徐郑俨累迁至中书令纥累迁至给事黄门侍郎仍领舍人总摄中书门下之事军国诏令莫不由之纥粗有文学机辩彊力终日治事畧无休息时有急诏造次俱成不失事理然无经国大体见人矫为恭谨逺近辐辏之】
　　胡琛遣其将万俟【音墨其魏十姓之一】丑奴冦魏泾州【魏置今属甘肃平凉府】崔延伯败死
　　胡琛据髙平遣万俟丑奴冦泾州魏将军卢祖迁讨之不克萧寳寅崔延伯既破莫折天生引兵防祖迁等于安定【汉县属安定郡故城在今泾州】丑奴以轻骑挑战延伯恃勇击之大败寳寅退保安定延伯耻其败独出袭贼中流矢卒于是贼势益盛而羣臣自外来者皆言贼弱以求悦媚将帅求益兵者徃徃不与
