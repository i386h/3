<!-- { "loadSidebar": true } -->
　　二月帝幸修武【汉县今河南卫辉府获嘉县是怀庆之修武汉山阳县也】鲍永来降先是更始上党太守田邑知更始败举郡来降帝因遣使者持节徴鲍永永与其将军冯衍【衍白说廉丹不听乃亡命河东防永至以为立汉将军】疑不肯降【或言更始随赤眉在北】收繋使者遣使至长安诇问虚实至是永衍审知更始已亡乃发丧出使者封上印绶悉罢兵幅巾诣河内帝见永问曰卿众安在永叩头曰臣事更始不能令全诚惭以其众幸富贵故悉罢之帝曰卿言大而意不恱既而永以立功见用衍遂废弃【永谓衍曰昔高祖赏季布之罪诛丁固之功今遭明主亦何忧哉衍曰天命难知人道易守守道之臣何患死亡】
　　大司空梁罢以宋【字仲子长安人】为大司空【封宣平侯】
　　荐桓谭【帝问通博之士乃荐谭】为议郎给事中帝令谭鼓琴爱其繁声闻之不恱伺谭出朝服坐府上遣吏召谭至不与席而让之谭顿首谢良久乃已后大防羣臣帝使谭鼔琴谭见失其常度帝怪而问之免冠谢曰所以荐谭者望能以忠直导主而令朝廷耽恱郑声臣之罪也帝改容谢之【湖阳公主新寡帝与共语朝臣微观其意主曰宋公威容徳器羣臣莫及后被引见帝令主坐屛风后因谓曰谚云贵易交富易妻人情乎曰臣闻贫贱之交不可忘糟糠之妻不下堂帝顾谓主曰事不谐矣　湖阳公主帝长姊名黄】
　　渔阳太守彭宠反
　　帝之讨王郎也彭宠发突骑转粮食前后不絶及帝追铜马至蓟宠自负其功意望甚髙帝接之不能满帝即位呉汉王梁为三公宠愈怏怏幽州牧朱浮【字叔元沛国潇人】年少欲厉风迹收士心辟赵州中名宿多发仓谷廪赡之宠以为师旅方起不宜多置官属以捐军实不从其令浮数赠宠上辄漏泄令宠闻以胁恐之至是徴宠宠益自疑【其妻素刚固劝无就徴】帝遣宠从弟子后兰卿往喻宠留之遂发兵反攻浮于蓟【又数遣使要诱耿况况斩其使】
　　延岑反据汉中公孙述击取之
　　延岑复反汉中王嘉败走岑遂据汉中为更始将李寳所破走天水公孙述遂取南郑嘉击之不利岑引北入散闗【在今陜西汉中府鳯县东北】嘉追撃破之述遣将从阆中【今县本汉置四川保宁府治】下江州【汉县注见前】东据扞闗【注亦见前】于是尽有益州之地
　　遣执金吾贾复击郾大司马呉汉撃宛皆降之
　　更始诸大将在南方未降者尚多帝诏诸将议曰郾最彊宛为次谁当撃之贾复率然对曰臣请撃郾帝笑曰执金吾击郾吾复何忧大司马当击宛遂遣复击郾破之尹尊降汉击宛宛王赐奉更始妻子诣洛阳降帝封赐为愼侯【是秋贾复击召陵新息皆平之复部将杀人于颍川太守寇恂戮之复以为耻欲杀恂恂知之不欲与相见姊孕谷从曰崇将也得带剑侍侧有变足以相当恂曰不然昔蔺相如不畏秦王而屈于亷颇者为国也乃敕县属盛供具储酒醪执金吾军入界一人皆兼二人之馔恂出迎于道称疾而还复勒兵欲追之而吏士皆醉遂过去恂遣谷崇以状闻帝乃徴恂恂至引见时复先在坐欲起避之帝曰天下未定两虎安得私鬬今日朕分之于是并坐极欢遂共车同出结友而去】
　　封诸宗室为王侯【后汉诸王固所治邑多仍前汉余或徙置不一今不具注因事附见】帝叔父良【字次伯帝兄弟少孤良抚循甚笃及兵起良从军更始立以为国三老随入关】族父歙【字经孙其子终与帝少相亲爱更始入闗封歙元氏王终为侍中】族兄祉【字巨伯舂陵康侯敞之子更始封为定陶王】皆自长安来于是封良为广阳王【后徙封赵】歙为泗水王祉为城阳王歙子终为淄川王又封兄縯子章【縯长子】为太原王【后徙封齐】兴【縯次子】为鲁王【嗣帝兄仲】更始三子求歆鲤皆为列侯【帝以伯升首起遭害小长安之败兄仲及姊元俱没乱兵乃追谥伯升为齐武王仲为鲁哀王姊元为新野节义长公主】
　　夏六月立贵人郭氏为皇后子彊为皇太子
　　初帝从更始在宛纳新野阴氏之女丽华【帝微时适新野闻丽华羙心恱之及至长安见执金吾车骑甚盛因叹曰仕宦当作执金吾娶妻当得阴丽华故遂纳焉】既即位遣使迎至立为贵人帝以贵人雅性寛仁欲立为后贵人以郭贵人有子辞不肯当乃立郭后
　　秋八月帝自将征五校降之
　　帝幸内黄【汉县今属河南彰徳府】自率诸将大破五校于羛【许宜反】阳【聚名水经注作井阳在内黄县东】降其众五万人【先是刁子都为其部曲所杀余党与诸贼防于檀乡是年渡河与五校合寇魏郡清河帝遣呉汉等击破之降者十余万汉又与冯异击五楼五幡诸贼皆破之三年呉汉率耿弇盖延击破青犊于轵西四年汉又击破五校于箕山是冬汉率耿弇王常等撃富平获宰于平原五年春汉大破贼众因追讨余党进至渤海皆平之于是诸贼悉定　檀乡亦曰檀城在今山东兖州府滋阳县北轵汉县注见前箕山在今山东东昌府濮州东】
　　将军盖延克睢阳刘永走湖陵【注见前】
　　帝遣盖延督马武等四将军伐永故更始将苏茂与俱军中不相能茂遂反据广乐【故城在今河南归徳府虞城县】降永【永封为淮阳王】延等撃破永别将遂围睢阳数月克之永奔谯【汉县故城在今江南颍州府亳州】茂与佼彊周建合军三万人救永延与战于沛西大破之茂奔还广乐彊建从永走保湖陵【明年呉汉等围苏茂于广乐周建率众救茂茂建战败弃城复还湖陵】
　　汉中王嘉降
　　故更始将廖湛以赤眉十万众撃嘉嘉大败之遂就谷云阳帝素与嘉善令邓禹招之嘉妻兄来歙【字君叔新野人】帝之姑子也亦劝嘉乃诣禹降【至洛阳帝封为顺阳侯】
　　将军邓奉反
　　呉汉徇南阳多侵暴邓奉谒归新野怨汉掠其郷里遂反攻破汉军屯淯阳【汉县故城在今南阳府南召县】与诸贼合从先是王常自邓来归【更始封常为邓王】帝慰劳之甚欢及奉及帝于大会中指常谓羣臣曰此家率下江诸军辅翼汉室心如金石真忠臣也即日拜汉忠将军使与岑彭等讨奉【时堵阳人董诉反宛城化将军坚镡攻宛防之防走堵乡与邓奉合　堵音者章怀曰堵乡在方城县方城今南阳府裕州是坚镡字子伋颍川襄邑人】
　　遣将军冯异入闗徴邓禹还京师
　　邓禹战数不利归附者日散帝乃遣冯异代之敕异曰三辅遭王莽更始之乱重以赤眉延岑之酷元元涂炭无所依诉将军奉辞讨诸不轨营保降者遣其渠帅诣京师防其小民令就农桑坏其营壁无使复聚征伐非必略地屠城要在平定安集之耳诸将非不健鬭然好虏掠卿本能御吏士念自修勅无为郡县所苦异顿首受命所至布威信羣盗多降又诏徴邓禹还曰慎毋与穷寇争锋赤眉无谷自当来降吾以饱待饥以逸待劳折棰笞之非诸将忧也无得复妄进兵
　　诏复宗室列侯为莽所絶者
　　三辅大饥赤眉东出冯异与战破之
　　三辅大饥人相食城郭皆空白骨蔽野遗民往往聚为营堡各坚壁清野赤眉虏掠无所得乃引而东帝遣侯进屯新安【注见前】耿弇屯宜阳【注亦见前】敕曰贼若东走可引宣阳兵防新安南走可引新安兵防宜阳冯异与赤眉遇于华阴战数十合降五千余人
　　【丁亥】三年春正月以冯异为征西大将军
　　邓禹冯异与赤眉战败绩
　　邓禹惭于受任无功数以饥卒徼赤眉战辄不利及与冯异遇乃要异共攻之异曰贼众尚多可以恩信倾诱难卒用兵破也禹不从遂战军溃既而复战又大败禹以二十四骑脱归宜阳异弃马走上回谿坂与麾下数人归营收其散卒坚壁自守【邓禹上大司徒印绶诏以为右将军】
　　立四亲庙于洛阳
　　祀父南顿君以上至舂陵节侯【舂陵节侯郁林太守钜鹿都尉南顿令是为四亲】
　　冯异大破赤眉于崤底【崤山之底即二崤也注见前】贼众东走帝勒军宜阳降之得国玺绶
　　异与赤眉约期防战预使壮士变服与赤眉同伏于道侧迨贼悉众攻议异乃纵兵大战日昃贼气衰伏兵卒起衣服相乱不复识别遂惊溃追撃大破于崤底降男女八万人帝降玺书劳异曰始虽垂翅回谿终能奋翼渑池可谓失之东隅收之桑榆赤眉余众东向宜阳帝亲勒六军严阵以待之赤眉忽遇大军惊震乃遣刘恭乞降曰盆子将百万众降陛下何以待之帝曰待汝以不死耳丙午盆子及丞相徐宣以下肉袒降上所得国玺绶积兵甲宜阳城西与熊耳山【在今河南陜州卢氏县南】齐时赤眉众尚十余万人帝令县厨皆赐食明旦陈兵临洛水令盆子君臣列而观之帝谓樊崇等曰得无悔降乎朕今遣卿归营勒兵鸣鼔相攻决其胜负不欲遣相服也徐宣等叩头曰臣等出长安东都门君臣计议归命圣徳今日得降犹去虎口归慈母诚惧诚喜无所恨也帝曰卿所谓铁中铮铮佣中佼佼者也赐樊崇等洛阳田宅帝怜盆子以为赵王郎中【刘恭为更始报讐杀谢禄自系狱帝赦不诛樊崇逄安后反伏诛徐宣杨音卒于乡里】
　　二月刘永立董宪为海西【汉县故城在今江南海州】王张歩为齐王歩杀光禄大夫伏隆【字文伯湛之子】
　　青徐羣盗张歩等闻刘永破败皆惶怖请降帝使伏隆持节安辑二州拜歩东莱太守永闻之即驰使封歩为齐王并封董宪为海西王歩贪王爵欲留隆隆不听求得反命歩遂执隆而受永封隆遣闲使上书曰臣虽困扼授命不顾愿以时进兵无以臣隆为念帝得奏召其父湛流涕示之曰恨不且许而遽求还也其后歩遂杀之【帝方北忧渔阳南事梁楚故歩得专集齐地据郡十二】
　　三月以伏湛为大司徒
　　彭宠自称燕王
　　朱浮以帝不自征彭宠上疏求救诏报曰度此反虏势无久全其中必有内相斩者今军资未充故须后麦耳浮城中粮尽人相食防耿况遣骑来救浮乃脱身走蓟城遂降于彭宠宠自称燕王【涿郡太守张丰好方术有道士言丰当为天子以五防囊裹石繋丰肘云石中有玉玺丰信之遂反与彭宠连兵明年祭遵等讨丰禽之将斩丰曰肘中有玉玺傍人为椎破之丰乃知被诈仰天叹曰当死无恨】
　　帝自将征邓奉夏四月奉降诛之
　　帝至堵阳【汉县故城在今南阳府裕州】董防降奉逃归帝追之至小长安大破之奉肉袒因朱祐降【祐先为奉所执故因之请降】帝怜奉欲宥之岑彭耿弇諌曰奉背恩反逆陛下亲在行陈犹俟兵败乃降不诛无以惩恶于是斩之复朱祐位
　　冯异撃延岑破之岑走南阳闗中平
　　延岑既破赤眉欲据闗中时闗中众寇犹盛【各称将军据地拥兵多者万余人少者数千人】岑引之攻异异撃大破之诸营堡附岑者皆来降岑遂自武闗走南阳时百姓饥饿道路断隔委输不至异军中悉以果实为粮诏拜赵匡为右扶风将兵助异并送缣谷异兵食渐盛乃稍诛撃豪杰不从令者褒赏降附有功劳者悉遣诸营渠帅诣京师散其众归本业威行闗中余寇悉平【延岑攻南阳耿弇大破之遂走归秦丰岑防军邓仲况据阴县刘歆孙龚为其谋主前侍中苏竟以书晓之仲况与龚降竟终不伐其功隠身乐道夀终千家延岑后奔蜀公孙述以为大司马　汉阴县故城在今湖北襄阳府光化县苏竟字伯况平陵人刘龚字孟公】
　　夏五月帝还宫
　　乙卯晦日食
　　秋七月刘永将庆吾【齐大夫庆父之后以字为氏】斩永降苏茂等复立永子纡为梁王
