<!-- { "loadSidebar": true } -->
　　周徳威与别将史建塘【雁门人】李嗣源将精骑三千压梁垒门而诟之王景仁韩勍怒悉众而出徳威等转战而北至高邑南李存璋以步兵陈于野河之上梁兵竞前夺桥晋指挥使李建及【许州人本姓王李罕之假子】力战却之战自己至午胜负未决王谓徳威曰两军已合势不可离我之兴亡在此一举我为公先登公可继之徳威谏曰观梁兵之势可以劳逸制之未易以力胜也彼去营三十余里虽挟糗粮亦不暇食日昳之后饥渴内迫矢刃外交士卒劳倦必有退志当是时我以精骑乗之必大捷今未可也王乃止至晡梁军未食果引却徳威疾呼曰梁兵走矣晋兵大噪争进梁兵惊怖大溃李存璋引步兵乗之呼曰梁人亦吾人也父兄子弟饷军者勿杀于是战士悉解甲投兵而弃之嚣声动天地赵人以深冀之憾不顾剽掠但奋白刃追之梁之精兵殆尽弃粮食资械不可胜计凡斩首二万级河朔大震晋王收兵屯赵州杜廷隠等弃深冀而去
　　晋师围邢魏梁兵救之晋师还
　　晋王遣周徳威史建塘趣澶魏【考澶州唐初置今开州是也贞观中废至晋天福中复置此云澶魏盖史臣追叙之文】张承业李存璋攻邢州自以大军继之移檄河北州县谕以利害刘守光闻梁兵败使人谓赵王镕及王处直曰闻二镇与晋王破梁兵举军南下仆亦有精骑三万欲自将之为诸公啓行然四镇连兵必有盟主仆若至彼何以处之镕告于晋王晋王笑曰赵人告急守光不能出一卒以攻之及吾成功乃复欲以兵威离间二镇愚莫甚焉诸将曰云代与燕接境彼若扰我城戍动摇人情亦腹心之患也不若先取守光然后可以专意南讨王曰善会梁杨师厚引兵救邢魏晋王解围去师厚留屯魏州周徳威等亦解邢州围晋王命徳威以兵戍赵州【赵王镕谒晋王大犒将士遣其养子徳明将三十七都从晋王征讨既而杨师厚将兵屯邢州镕甚惧防晋王于承天军晋王以镕父友事之甚恭谓曰朱温之恶极矣天将诛虽有师厚軰不能救也脱侵轶仆白率众当之叔父勿以为忧镕奉巵为寿谓晋王四十六舅晋王许以女妻其幼子昭诲由是晋赵之交遂固　王徳明本姓张名文礼燕人也】
　　三月梁清海节度使刘隠卒弟岩知留后【寻以为节度使】岩多延中国士人置幕府出为刺史刺史无武人
　　夏四月晋王推刘守光为尚父梁亦以为采访使守光淫虐滋甚【毎刑人必置诸铁笼以火逼之又以铁刷刷人面】尝衣赭袍顾谓将吏曰今天下大乱英雄角逐吾兵强地险亦欲自帝何如孙鹤曰今内难新平公私困竭太原窥吾西契丹伺吾北遽欲自帝未见其可守光不悦又使人讽镇定求尊已为尚父赵王镕以告晋王晋王怒欲伐之诸将皆曰是为恶极矣行当族灭不若阳为推尊以稔之乃与镕及义武王处直昭义李嗣昭振武周徳威天徳宋瑶六节度使【并河东为六】共奉册推守光为尚书令尚父守光不寤益骄表梁主曰晋王等推臣臣荷陛下厚恩未之敢受不若陛下授臣河北都统则并镇不足平矣梁主亦知其狂愚乃以守光为河北道采访使遣使册命之【守光命僚属草受册仪僚属取唐册太尉仪献之守光问何得无郊天改元之事对曰尚父人臣也安得郊天改元者乎守光怒投之于地曰我地方三千里带甲三十万直作河北天子谁能禁我尚父何足道哉命趣具即帝位之仪械系梁及诸道使者于狱既而皆释之】
　　秋七月梁主避暑于河南尹张宗奭【即张全义梁更其名】第梁主避暑宗奭第乱其妇女殆徧宗奭子继祚不胜愤耻欲弑之宗奭止之曰吾家顷在河阳为李罕之所围【事具前】啗木屑以度朝夕赖其救我得有今日此恩不可忘也乃止
　　八月刘守光称帝
　　守光将称帝将佐多窃议以为不可守光乃置斧锧于庭曰敢谏者斩孙鹤曰沧州之破鹤分当死蒙王生全以至今日敢爱死而忘恩乎窃以为今日之帝未可也守光怒伏诸镇上令军士呙而噉之鹤呼曰百日之外必有急兵守光命以土窒其口寸斩之遂即位【国号燕】改元应天受册之日契丹陷平州燕人惊扰【晋王闻守光称帝大笑曰俟彼卜年吾当问其鼎矣张承业请遣使致贺以骄之晋王遣太原少尹李成勲往用邻藩通使之礼燕典客欲使称臣庭见成勲曰吾受命唐朝为太原少尹燕王岂得而臣之守光怒囚之数日竟不能屈　卜年晋王以周成王卜年楚子问鼎事戏笑守光也纲目误作十年今改正】
　　岐王使刘知俊攻蜀围安逺军【今汉中府沔县西有西县故城五代时曰安逺军】先是岐攻蜀兴元蜀山南节度使唐道袭击却之【蜀主之女普慈公主嫁岐王从子继崇继崇骄矜嗜酒蜀主召公主归宁留之岐王怒始与蜀絶遂搆兵】及是岐王复使刘知俊李继崇将兵击蜀蜀将王宗侃大败奔安逺军知俊继崇追围之已而蜀主自将援安逺大破岐兵岐兵遁去【岐王左右谗刘知俊岐王夺其兵知俊举族居于秦州】
　　九月梁主如相州冬十一月还洛阳
　　梁主闻晋赵谋南伐自将拒之至衞州方食军前奏晋军已出井陉遽命辇北趣邢洺昼夜倍道兼行至相州闻晋兵不出乃止刺史李思安不意梁主猝至落然无具坐削官爵梁主寻至洹水【九域志成安有洹水镇成安今县属广平府】边吏言晋赵兵南下梁主即时进军至魏县或告云沙陀至矣士卒恟惧多逃亡严刑不能禁既而复告云无寇上下始定梁主病已经年以夹寨柏乡屡失利故力疾北巡思一雪其耻意郁郁多躁忿功臣宿将往往以小过被诛众心益惧既而晋赵兵竟不出梁主南还纳怀州刺史段明逺【开封人后更名凝】妹为美人明逺馈献丰备梁主悦至洛阳疾复作【明年梁主至武陟明逺供馈有加于前梁主追思李思安前事贬柳州司戸告曰观明逺之忠勤如此见思安之悖慢何如寻长流赐死】
　　幽州参军冯道【字可道瀛州景城人】奔晋
　　刘守光谋攻易定道以为未可系狱得免亡奔晋张承业荐之晋王以为掌书记
　　【壬晋岐吴称唐天祐九年梁干申化二年是嵗凡五国五镇】春正月晋师及镇定之兵伐幽州二月梁主救之大败走还
　　晋周徳威东出飞狐【注见前】与赵将王徳明义武将程岩防于易水攻燕祁沟关【即今岐沟店在顺天府涿州西南】下之进克涿州徳威遂至幽州城下守光求救于梁梁主自将救之【从官以梁主诛戮无常多惮行梁主怒至白马顿赐从官食多未至遣骑趣之散骑常侍孙隲等三人后至扑杀之】至魏州命杨师厚李周彝围枣强贺徳伦袁象先【宋州下邑人】围蓚县昼夜兼行至下博遇赵将符习【赵州昭庆人】引数百骑巡逻或告曰晋兵大至矣梁主弃行幄亟引兵趣枣强与师厚军合师厚急攻枣强拔其城屠之徳伦攻蓚晋将李存审引兵扼下博桥【在今深州故下博城东跨胡卢河上】使史建塘李嗣肱分道擒生获梁军之樵刍者数百人杀之留数人断臂纵去曰为我语朱公晋王大军至矣时梁主引师厚兵攻蓚未及置营建塘嗣肱各将三百骑效梁军旗帜服色与樵刍者杂行暮至营门纵火大噪弓矢乱发营中大扰不知所为断臂者复来曰晋军大至矣梁主大骇烧营夜遁迷失道委曲行百五十里蓚之耕者皆荷锄奋挺逐之委弃资械不可胜计既而复遣骑觇之曰晋军实未来此乃史先锋游骑尔梁主慙愤病遂増剧
　　晋师克瓦桥关
　　周徳威遣禆将攻瓦桥关其将吏及莫州刺史李严【幽州人】皆降严涉猎书传晋王使傅其子继岌严固辞王怒将斩之教练使孟知祥【字保允迁兄子】谏曰强敌未灭大王岂宜以一怒戮向义之士乎乃免之【胡三省曰孟知祥始此】
　　夏五月梁主至洛阳
　　梁主至洛阳疾甚谓近臣曰我经营天下三十年不意太原余孽更昌炽如此吾观其志不小天复夺我年我诸儿非彼敌也吾无葬地矣因哽咽絶而复苏
　　刘守光遣兵出战晋人击败之擒其将
　　守光遣其将单廷珪将精兵万人出战与周徳威遇于龙头冈【亦曰卧龙冈在今顺天府宛平县西北】曰今日必擒周杨五【徳威小字】以献既战见徳威于阵单骑逐之枪及徳威背徳威侧身避之奋挝反击廷珪坠马擒之燕兵退走引骑乗之斩首三千级廷珪燕骁将也燕人失之夺气
　　吴徐温攻宣州克之杀其观察使李遇
　　吴镇南节度使刘威歙州观察使陶雅宣州观察使李遇常州刺史李简【上蔡人】皆武忠王旧将有大功以徐温秉政内不能平李遇尤甚馆驿使徐玠【字蕴圭彭城人】使于吴越温使説遇入见新王曰公不尔人谓公反遇怒曰君言遇反杀侍中【谓杨渥】者非反邪温怒以王檀【胡三省注檀当作坛】为宣州制置使数遇不入朝之罪遣柴再用徐知诰副之遇不受代再用攻之逾月不克遇少子为淮南牙将温执至城下示之遇不忍战乃请降温斩之夷其族于是诸将始畏温莫敢违其命知诰以功迁升州刺史【时诸州长史多武夫専以军旅为务不恤民事知诰在升州独选用廉吏修明政教招延四方士大夫洪州进士宋齐邱好纵横之术谒知诰知诰奇之辟为推官与判官王令谋参军王翊専主谋议以牙吏马仁裕周宗曹悰为腹心　宋齐邱字子嵩万载人马仁裕字徳寛彭城人周宗字君泰涟水人】
　　六月梁朱友珪弑其主晃而自立
　　梁主长子郴王友裕早卒次假子博王友文梁主特爱之常留守东都次郢王友珪其母亳州营娼也为控鹤指挥使无宠次均王友贞为东都指挥使初张后严整多智梁主敬惮之后殂梁主恣意声色诸子虽在外常征其妇入侍友文妇王氏色美尤宠之欲以友文为太子友珪心不平梁主疾甚命王氏召友文欲付以后事友珪妇张氏知之密告友珪曰大家以传国宝付王氏怀往东都吾属死无日矣夫妇相泣左右或説之曰事急计生何不改图六月朔梁主命敬翔出友珪为莱州刺史友珪怒易服微行入左龙虎军见统军韩勍以情告之勍亦见功臣多被诛惧不自保遂相与合谋以牙兵从友珪杂控鹤士中夜斩关入至寝殿梁主惊起曰我固疑此贼恨不早杀之汝悖逆如此天地岂容汝乎友珪曰老贼万段友珪仆夫冯廷谔刺梁主腹刃出于背以败氊裹之瘗于寝殿遣供奉官丁昭溥驰诣东都命友贞杀友文矫诏称友文谋逆赖友珪忠孝将兵诛之宣令友珪权主军国之务韩勍为友珪谋多出金帛赐诸军及百官以取悦乃丧即位
　　梁匡国军【梁陈许军号】乱杀节度使韩建
　　时梁新有内难许州军士更相告变建不之省亦不为备遂为其下所杀
　　秋七月梁以杨师厚为天雄节度使
　　天雄节度使罗周翰幼弱杨师厚军于魏州久欲图之惮太祖严威不敢发至是引兵入牙城据位视事梁以师厚为天雄节度使徙周翰镇宣义【自唐文徳元年罗信据魏博传子至孙而亡】
　　梁加吴越王镠尚父
　　梁遣兵击河中节度使朱友谦降晋
　　友珪既簒立诸宿将多愤怒虽曲加恩礼终不悦防国节度使冀王友谦泣曰先帝数十年开创基业前日变起宫掖声问甚恶吾备位藩镇心窃耻之友珪加友谦侍中且征之友谦谓使者曰先帝晏驾不以礼吾且至洛阳问罪何以征为友珪遣韩勍击之友谦以河中附于晋以求救【晋王自将而西遇梁将康懐贞大破之梁军解围退保陜州】
　　梁以敬翔同平章事
　　友珪以敬翔太祖腹心恐其不利于己欲解其内职恐失人望遂以为相以李振充崇政院使翔多称疾不预政事
　　吴以徐温领镇海节度使
