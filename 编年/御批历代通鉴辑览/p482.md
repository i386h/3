<!-- { "loadSidebar": true } -->
　　李纲言熙丰间内外禁旅五十九万今禁旅单弱何以捍彊敌而镇四方莫若取财于东南募师于西北若得数千万付诸将以时练之不乆皆成精兵此最为急务于是诏陕西河北京东西路募兵十万更番入卫河北西路括买官民马劝民出财助国纲又言歩不足以胜骑骑不足以胜车请以战车之制颁于京东西路使制造而教习之【车制两竿双轮上设皮篱以捍矢石下施铁裙以卫人足旁施铁索联可为营四人推竿以运车一人登车以发矢二十人执兵器发车两旁毎车用二十五人】
　　以张所为河北招抚使
　　李纲欲用所以其前论黄潜善因从容与潜善言之使所冐死立功抵罪潜善许诺乃借所直龙图阁【宋南渡后以直阍为庶官任藩阃监司者贴职亦谓之借职】充河北招抚使赐内府钱百万缗给空名告身千余道以京西卒三千自卫将佐官属许自辟置一切以便宜从事所入对条上利害且乞置司北京俟措置有绪乃渡河河北转运副使张益谦附黄潜善意奏招抚司之扰且言自置司河北盗贼益炽李纲言张所尚留京师益谦何以知其扰河北民无所归聚而为盗岂由置司益谦非理沮抑如此必有使之者上乃命益谦分析命下枢密院汪伯彦犹用其奏诘责招抚司纲与伯彦力争伯彦语塞所招徕豪杰擢王彦【字子才上党人】为都统制时岳飞上书言勤王之师日集宜乗敌怠而击之黄潜善汪伯彦辈不能承圣意恢复奉车驾日益南恐不足系中原之望愿陛下乗敌穴未固亲率六军北渡则将士作气中原可复坐越职言事夺官归诣所所以飞为中军统领问之曰尔能敌几何飞曰勇不足恃用兵在先定谋栾枝曵柴以败荆莫敖采樵以致绞皆谋定也所矍然曰君殆非行伍中人飞因説所曰国家都汴恃河北以为固苟凭据要冲峙列重镇一城受围则诸城或扰或救金人不能窥河南而京师根本之地固矣招抚诚能提兵压境飞唯命是从所大喜借补飞武经郎
　　秋七月以王为河东经制使傅亮副之
　　又以钱葢为陜西经制使
　　右谏议大夫宋齐愈以罪弃市
　　齐愈附黄潜善汪伯彦上疏论李纲募兵买马括财三事之非不报章拟再上其乡人嗛齐愈者窃其草示纲时方论潜逆附伪之罪而齐愈实书邦昌姓名以示众者于是逮齐愈于狱齐愈不承狱吏曰王尚书辈所坐不轻然但迁岭南尔齐愈引伏遂命戮于东市
　　以范致虚知邓州
　　李纲尝言车驾廵幸之所闗中为上防阳次之建康为下陛下纵未能行上策犹当且适防邓示不忘故都以系天下之心不然中原非复我有车驾还阙无期矣帝乃谕两京以迁都之意读者感泣既而有诏欲幸东南避敌纲极言其不可且曰自古中兴之主起于西北则足以据中原而有东南起于东南则不能复中原而有西北葢天下精兵健马皆在西北若委中原而弃之岂惟金人将乗间以扰内地盗贼亦将蠭起为乱跨州连邑陛下虽欲迁阙不可得矣况欲治兵胜敌以归二圣哉夫南阳光武之所兴有髙山峻岭可以控扼有寛城平野可以屯兵西隣闗陜可以召将士东达江淮可以运谷粟南通荆湖巴蜀可以取财货北距三都可以遣救援蹔议驻跸乃还汴都策无出于此者今乗舟顺流而适东南固甚安便第恐一失中原则东南不能必其无事虽欲退保一隅不可得也况尝降诏许留中原人心悦服柰何诏墨未干遽失大信帝乃许幸南阳以范致虚知邓州修城池缮宫室输钱谷以实之而汪伯彦黄潜善隂主扬州之议或谓纲曰外论汹汹咸谓东幸已决纲曰国之存亡于是焉分吾当以去就争之
　　罢西道都总管
　　閤门宣赞舍人曹勋【字公显阳翟人】以上皇手书至自金上皇在燕山谓閤门宣赞舍人管干龙徳宫曹勋曰我梦四日并出此中原争立之象不知中原之民尚肯推戴康王否因出御衣绢半臂亲书其领中曰便可即真来救父母又谕勋曰如见康王第言有清中原之策悉举行之毋以我为念又言艺祖有旧约藏之太庙不杀大臣及言事官违者不祥康王夫人邢氏闻勋南迁亦脱所御金环使内侍持付勋曰幸为我白大王愿如此环得早相见也勋遂间行至南京以御衣进帝泣以示辅臣勋因建议募死士入海至金东境奉上皇由海道归执政难之出勋于外
　　命都统制王渊等分讨江淮羣盗
　　自宣和末羣盗蠭起至是祝靖薛广党忠阎仅王存之徒皆招安赴行在李纲言今日正当因其力而用之如铜马绿林黄巾之比然不移其部曲则易叛而徙之则致疑正当以术制之使由而不知乃命御营司分拣凡溃兵愿归营与良农愿归业者皆聴所发至数万其他以新法团结分诸将由是无叛去者独淮宁之杜用山东之李昱河北之丁顺皆拥兵数万而拱单州皆有溃卒数千为乱纲以招安则彼无畏惮势难遽平乃白遣渊与韩世忠刘光世张俊分讨之而光世遣部将击李昱斩之渊杀杜用丁顺赴河北招讨司自效盗自是少衰【时又有闗中贼史彬僭号称帝进犯兴州又赵万张遇皆以溃军为盗万袭常州执守臣何衮遂陷镇江知府赵子崧遁保洲遇自淮西渡江纵掠池州驱丁壮以益其军未防王渊诱万诛之明年渊复招降张遇以其兵万人属韩世忠史彬冦汉中不克引兵欲取长安曲端遣吴玠击斩之　曲端字正甫镇戎人呉玠字晋卿陇千人徙永洛】
　　金初税牛具【续纲目系于靖康元年十二月今依金史太宗纪】
　　每牛三头为一具毎具赋粟五斗
　　八月杭州军乱
　　军校陈通作乱执帅臣叶梦得杀转运判官吴昉等命御营统制辛道宗讨之兵溃于秀州寻以王渊为制置贼盗使渊入杭州执通等诛之【陈通之叛也知秀州权两浙提刑赵叔近以数骑入城中谕以祸福众感服叔近因请赦之台谏不可事遂寝已而王渊兵至渊与叔近有宿憾既诛通遂诬叔近通贼夺职拘于州以朱芾代之芾残虐军民怨愤明年小校徐明囚芾奉叔近领郡事叔近抚定之请择守臣于朝奏未达朝廷命张俊致讨后渊部将也希渊防以叔近从贼遽杀之明等见叔近死乗城纵火俊斩闗入捕明送行在后台臣有讼叔近寃者诏赠官　赵叔近奏悼王廷美五世孙】
　　元祐太后如扬州
　　帝从黄潜善汪伯彦言将幸扬州以避敌诏副都指挥使郭仲荀奉太后先行六宫及卫士家属皆从遣使诣汴京迎奉太庙神主赴行在
　　以李纲黄潜善为尚书左右仆射兼门下中书侍郎纲尝侍帝论及靖康时事帝曰渊圣勤于政事省览章奏终夜不寐然卒至播迁何也纲对曰人主之职知人进君子退小人则大功可成否则衡石程书无益也因勉帝以明恕尽人言恭俭足国用英果断大事帝纳之纲之所论谏其言切直帝初无不容纳至是惑于黄潜善汪伯彦之言常留中不报
　　更号元祐太后曰隆祐太后
　　尚书省言元字犯后祖讳请易以所居宫名从之
　　召河东经制副使傅亮还行在罢李纲提举洞霄宫傅亮军行十余日黄潜善等以为逗遛令东京留守宗泽节制亮军即日渡河亮言措置未就而渡河恐误国事李纲为之请潜善等不以为然纲言招抚经制二司臣所建明而张所傅亮又臣所荐用今黄潜善汪伯彦沮所亮所以沮臣臣每鉴靖康大臣不和之失事未尝不与潜善伯彦议而后行而二人设心如此愿陛下虚心观之既而召亮赴行在纲言圣意必欲罢亮乞付黄潜善施行臣得乞身归田里纲退而亮竟罢纲乃再疏求去帝曰卿所争细事胡乃尔纲言方今人材将帅为急恐非小事臣昨议迁幸与潜善伯彦异宜为所嫉然臣东南人岂不愿陛下东下为安便哉顾一去中原后患有不可胜言者愿陛下以宗社为心以生灵为意以二圣未还为念勿以臣去而改其议臣虽去左右不敢一日忘陛下泣辞而退或曰公决于进退于义得矣如谗者何纲曰吾知尽事君之道不可则全进退之节患祸非所恤也防侍御史张浚劾纲以私意杀宋齐愈且论其买马招军之罪潜善伯彦等复力排纲请帝去之遂罢纲为观文殿大学士浚论纲不已乃落职止提举洞霄宫纲在相位凡七十七日纲罢而招抚经制司废车驾遂东幸两河郡县相继沦陷凡纲所规画军民之政一切废罢金兵益炽闗辅残毁而中原盗贼蠭起矣
　　杀太学生陈东布衣欧阳澈【字徳明崇仁人】
　　东自丹阳召至未得对防李纲罢乃上书乞留纲而罢黄潜善汪伯彦不报又上疏请帝亲征以还二圣治诸将不进兵之罪以作士气车驾宜还京师勿幸金陵又不报潜善揭示纲请幸金陵旧奏东言纲在途中不知事体宜以后説为正会抚州布衣欧阳澈徒步诣行在伏阙上书极诋用事大臣潜善遽以语激怒帝言若不亟诛将复鼓众伏阙书独下潜善所府尹孟庾召东议事东请食而行手书区处家事字画如平时已乃授其从者曰我死尔归致此于吾亲食已如厠吏有难色东笑曰我陈东也畏死即不敢言已言肯逃死乎吏曰我亦知公安敢相迫顷之东具冠带出别同邸乃与澈同斩于市四明李猷赎尸瘗之东初未识纲特以国故为之死识与不识皆为流涕
　　许翰罢
　　李纲既罢翰言纲忠义英发舍之无以佐中兴今罢纲臣留无益力求去帝不许及陈东见杀翰谓所亲曰吾与东皆争李纲者东戮于市吾在庙堂可乎乃为东澈着哀辞而八上章求罢遂以资政殿大学士提举洞霄宫
　　九月封子□为魏国公
　　安置河北招抚使张所于岭南
　　都统制王彦等渡河败金人于新乡【注见前】进次太行【太行第三陉曰白陉在卫辉府辉县西】金人围之彦兵溃走保共城【注见前】彦帅岳飞等十一将部七千人渡河至新乡金兵盛彦不敢进飞独引所部鏖战夺其纛而舞诸军争奋遂复新乡明日战于侯兆川【亦曰侯赵川在辉县西北有关重山四障险隘天成】飞身被十余创士皆死战又败之会食尽诣彦壁乞粮彦不许飞引兵益北与金人战于太行山擒其将托卜伊勒呼【旧作耶乌今改后仿此】居数日又与敌遇飞单骑持丈八铁鎗刺杀其将黑风大王金人败走飞知彦不悦已遂率所部复归宗泽泽复以为统制彦以屡胜因传檄州郡金人以为大军至率骑数万薄彦垒围之数匝彦以众寡不敌溃围出走诸将败去彦独保共城西山【即太行山】遣腹心结两河豪杰图再举金人购求彦急彦虑变夜寝屡迁其部曲觉之相率刺面作赤心报国誓杀金贼八字【文献通考王彦聚兵太行山皆湼其面目誓杀金人不负赵王故号八字军与此稍异】以示无他意彦益感励抚爱士卒与同甘苦未几两河响应忠义民兵首领傅选孟徳刘泽焦文通等皆附之众十余万绵亘数百里皆受彦约束金人患之召其首领俾以大兵破彦垒首领跪而泣曰王都统砦坚如铁石未易图也金人乃间遣骑兵挠彦粮道彦勒兵待之斩获甚众
　　张邦昌伏诛
　　初邦昌僭居禁中华国靖恭夫人李氏数以果实奉邦昌邦昌亦厚答之一夕邦昌被酒李氏拥之曰大家事已至此尚何言因以赭色半臂加邦昌身掖入福宁殿夜饰养女陈氏以进及邦昌还东府李氏私送之语斥乗舆至是事闻下李氏于狱词伏诏马伸如潭数邦昌之罪赐死并诛王时雍等
　　金尽陷河北州郡
　　金栋摩破河间府雄州达兰【后改名昌穆宗之子旧作达赉今改】破祈保州永宁顺安军【二军皆宋置永宁今保定府蠡县是顺安今保定府髙阳县是余注俱见前】惟庆源府邢洺冀磁相州乆之乃破
　　冬十月帝如扬州
