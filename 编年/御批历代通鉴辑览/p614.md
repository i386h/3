<!-- { "loadSidebar": true } -->
　　初余子俊上言三边惟延庆地平易利驰突冦屡入犯获边人为导径入河套自是冦顾居内我反屯外急宜于沿边筑墙置堡况今旧界石所在多高山陡崖依山形随地势以成边墙于事为便时尚书白圭以陜民方困奏缓其役既而冦入孤山堡【在葮州府谷县西北】复犯榆林据河套嵗发兵征讨卒无功八年秋子俊复言曰今征套士马屯延绥者八万刍茭烦内地若今冬冦不北去又须备来年军资约八百二十五万公私烦扰至此安得不变计请于明年春夏冦马疲乏时役陜西运粮民夫给食兴工期两月毕事帝从之防王越袭虏红盐池【事具前】患少息子俊得一意兴役东起清水营【在府谷县东北】西抵花马池【注见前】延袤千七百七十里【凿崖筑墙掘堑其下连比不絶每二三里置敌台崖砦备巡警又于崖砦空处筑短墙横一斜二如箕状以膫敌避射】凡筑城堡十一边墩十五小墩七十八崖砦八百十九役军四万人不三月而成墙内地悉分屯垦嵗得粮六万余石
　　秋九月癸丑朔日食
　　冬十月都督同知李文等进兵讨土鲁番不克引还李文等引兵至布隆吉尔川【在今西安府渊泉县西北流迳敦煌县入于哈喇诺尔按布隆吉尔川旧作卜隆吉尔川今改】谍报阿里集众抗拒且结别部谋掠罕东赤斤二卫文等不敢进令二卫还守本土哈髙及黙克里辉和尔之众【明史哈密哈密种落有三一曰回囘一曰辉和尔一曰哈勒珲其头目各不相统属按哈拉珲旧作哈喇珲今改】退居苦峪【注见前】文等亦引还肃州土鲁番知中国不足惮遂久据哈宻朝廷因令边臣筑苦峪城移和密卫于其地给米布赐谷种命哈商主国事焉【事在十三年】
　　十二月罢采金
　　时内费日侈帑金不足用命湖广宝庆【宋以邵阳郡置府元为路明仍为府今府属湖南】等郡开采嵗役五十五万人死者无算仅得金三十余两乃从抚臣言已之
　　【乙未】十一年春三月少保文渊阁太学士彭时卒【谥文宪】时与万安同在阁帝怠于政大臣希得见安结中官戚畹上下壅隔时颇怀忧每上言或留中或下所司多不见用时悒悒不得志屡请疾在告至是力恳放还不许加少保未几卒赠太师【时立朝三十年孜孜奉国持正存大体有所论荐不使人知燕居无惰容非其义不取有古大臣风】
　　以吏部左侍郎刘珝【字叔温夀光人】礼部右侍郎刘吉【字祐之博野人】并兼翰林学士入内阁预几务
　　珝先以旧宫僚晋官直经筵日讲每进讲反覆开导词气侃侃刘定之称为讲官第一帝亦重爱之入阁后每呼东刘先生珝性疎直吉则多智数与万安比
　　乾清宫门灾
　　夏五月始召见皇子子西内
　　帝自悼恭太子薨常郁郁不乐一日召太监张敏栉髪照镜叹曰老将至而无子敏伏地曰万嵗已有子也帝愕然曰安在敏叩头对曰奴言即死万嵗当为皇子主于是太监怀恩【髙宻人】顿首曰敏言是皇子潜养西内今已六嵗匿不敢闻耳帝大喜即日幸西内遣使迎皇子纪妃拘皇子泣曰儿去吾不得生儿见黄袍有须者即儿父也衣以小绯乘小舆拥至阶下髪披地【时胎髪犹未剪】走投帝怀帝置之膝抚视良久悲视泣下曰吾子也类吾使怀恩赴内阁具道其事羣臣皆大喜怀恩并帝意欲宣示外廷商辂曰当降勅礼部以定名为辞于是廷臣相率称贺帝即命皇子出见廷臣越数日帝复召阁臣问曰皇子既出将何以处之辂顿首曰陛下践阼十年储副未立天下引领望久矣当即立为皇太子安中外心帝颔之遂定名祐樘颁诏中外
　　六月皇子母纪氏暴卒
　　先是帝召见皇子留宫中而纪妃仍居西内大学士商辂恐有他患而难以显言偕同官上谏曰皇子聪明岐嶷国本攸系重以贵妃保防恩逾已出但外议谓皇子母因病别居久不得见宜移就近所俾母子朝夕相接而皇子仍借抚育于贵妃宗社幸甚纪妃遂移居永夀宫数召见万贵妃日夜怨泣曰羣小绐我至是妃薨【或曰万贵妃遣使赐死或曰自缢】太监张敏惧亦吞金死
　　秋八月浚通惠河
　　通惠河即元大通河郭守敬所凿【事具前】亦名潞河洪武时废永乐中修治复湮前五年漕运总兵【明史职官志漕运总兵官一人统领官军专督漕运】杨茂言自张家湾【在通州南为南北水陆要道】舍舟车转至都下顾值不赀通州至京旧有通惠河水道石牐尚存修牐潴水用小舟剥运便帝遣尚书杨鼎【字宗器陜西咸寜人】相度上言旧牐二十四通水行舟但元时水在宫墙外舟得入城今水由皇城金水河出故道不可复行请濬玉泉【注见前】龙泉及月儿栁沙诸泉水使入西湖【在宛平县玉泉山下水经注西湖渌水澄澹川亭望逺为游瞩之胜所】闭分水青龙牐引诸水从髙装河【注见前】分其半由金水河出余从都城外濠流转防正阳门并流大通桥牐河随旱涝啓闭则粮艘可近仓甚便帝善其议以灾异工未及举至是命平江伯陈鋭等督漕卒疏浚明年六月讫工濬泉三増牐四漕舟稍通【是时于元所引昌平白浮诸泉俱遏不行独引一西湖又仅分其半河窄易盈涸不二载浅塞如故】
　　门都勒伽嘉色凌遣使入朝
　　初伽嘉色凌以女妻们都埒故立为汗及是俱遣使入贡已而伽嘉色凌专恣日甚们都埒部陀罗该【旧作脱罗干】伊斯玛音【旧作亦思马音今并改后仿此】等谋杀之未几们都亦死诸强酋相继畧尽边人稍得息肩
　　九月丁未朔日食
　　冬十一月立子祐樘为皇太子
　　时皇太后居仁夀宫语帝曰以儿付我太子遂居仁夀一日贵妃召太子食太后谓曰儿去无食也太子至贵妃治食曰已饭进羮曰疑有毒贵妃曰是儿数嵗即如是他日鱼肉我矣因恚成疾
　　以朱英【字时杰桂阳人】总督两广军务
　　自韩雍大征诸蛮以来将帅喜邀功利俘掠名为雕勦英至镇以宁静饬约将士毋得张贼声势妄请用师招抚猺獞效顺者定编户给复三年于是马平【隋县今属柳州府】阳朔【亦隋县以阳朔山得名今属桂林府】苍梧【注见前】诸县蛮悉望风附而荔波【明洪武中置县今属庆逺府】贼李公主有众数万乆负固亦遣子纳欵为置永安州【本唐防州今州属平乐府】处之俾其子孙世为吏目自是归附日众凡为户四万三千有竒口十五万有竒帝甚嘉之
　　十二月改諡郕戾王为景皇帝
　　初荆门州训导髙瑶【字庭坚闽县人】上言正统己巳之变先帝北狩宗社危如一髪使非郕王继统国有长君则祸乱何由平銮舆何由返六七年间海宇宁谧厥功不小迨先帝复辟贪天功者遂加厚诬使不得正其终节惠跻祀未称典礼望勅礼官追加庙号以尽亲亲之恩章下廷议乆不决左庶子黎淳【湖广岳州人】言昌邑既废不闻复为汉某帝更始既废不闻复为汉某王瑶此言有死罪二一诬先帝为不明一陷陛下于不孝此必有小人主之者不然彼草茅疎逺安敢妄言帝曰景泰往事朕未尝介意淳又欲献媚希恩邪切责之议亦遂寝其后御史杨守随【字维贞鄞人】亦言郕王有功社稷请改谥帝下廷议大学士辂极言当复至是乃下诏曰朕叔郕王践阼戡乱保邦奸臣防搆请去帝号先帝旋知其枉深懐悔恨以次抵诸奸于法不幸上宾未及举正朕敦念亲亲用成先志郕王可仍旧皇帝号寻上尊諡曰恭仁康定景皇帝令所司修饰陵寝
　　【丙申】十二年春正月南京隂霾地震
　　勅羣臣修省
　　二月己亥朔日食
　　夏五月命副都御史原杰抚治荆襄流民
　　初白圭既平刘通荆襄流民屯结如故通党李原等冦掠南漳内乡【注俱见前】诸县帝命项忠讨之忠遣人入
　　山招谕流民先后来归者九十万原等亦以次就擒【忠户选一丁充戍湖广边卫余令归籍给田民有自洪武中占籍者有司一切驱迫不前即杀之其发戍者舟行多疫死言官劾忠妄杀尚书白圭亦言流民宜随在着籍帝皆不聴】至是流民复聚朝廷以为忧祭酒周洪谟【字尧弼长宁人】着流民説略言东晋时庐松之民流至荆州乃侨置松滋县于荆南【旧唐书地理志荆州松滋本汉县名属庐江郡晋时松滋人避乱至此乃侨立松滋县因而不改】陕西雍州之民流聚襄阳乃侨置南雍州于襄西其后松滋遂于荆州南雍遂并于襄阳【今襄阳府南北朝时为南雍州】今当増置郡县聴附籍为编氓可实襄邓户口都御史李宾【顺义人】善其说闻于帝帝然之遂命杰出抚杰徧歴山溪宣朝廷徳意诸流民欣然附籍于是大会湖广河南陕西抚按官籍之得户十一万三千有竒口四十三万八千有竒其初至无产及顽梗不率者驱还其乡附籍者用轻则定田赋民大悦因相地势以襄阳所辖郧县【旧曰郧乡元改郧县明初属均州】居竹【即竹山明初省寻复置】房【即房县注见前】上津【西魏县今省】商【即商州注见前】洛【即洛南隋县今属商州】诸县中道路四达且去府治逺山林深阻将吏鲜到猝有盗贼难遥制乃拓其城置郧阳府以县附之置湖广行都司増兵设戍【析竹山置竹谿析郧置郧西析汉中之泃阳置白河与竹山上津房咸新府又于西安増山阳南阳增南召桐栢汝州増伊阳各其州府制既定荐邓州知州吴逺为郧阳知府诸县皆择邻境良吏为之流人得所四境乂安　洵阳汉县今与白河俱属兴安州山阳今属商州吴逺安福人】将还以地界湖广河南陜西事无统纪因荐御史吴道宏【宜賔人】自代诏即擢道宏大理寺少卿抚治郧阳襄阳荆州南阳西安汉中六府郧阳有抚治自此始【杰以功进右都御史逾年卒部民为立祠】
　　秋七月黑见
　　有物金睛修尾状如大貍负黑气夜入民家至则人昏迷徧城惊扰男女露处帝常朝奉天门侍卫见之而哗顷之乃定帝于禁中祭告天地以四事自责【一用度不节二工役劳民三忠言不闻四仁政不施】大学士商辂疏弭灾八事曰番僧国师法王毋滥赐印章四方常贡外勿受玩好许诸臣直言分遣部使録囚省寃狱停不急营造实三边军储守沿边闗隘设云南巡抚帝优诏褒纳
　　九月令太监汪直刺事
　　妖人李子龙以符术结太监韦舍私入大内事发伏诛帝心恶之鋭欲知外事太监汪直故大藤峡猺獞初给事万妃于昭徳宫迁御马监为人便黠帝因令易服将校尉一二人密出伺察人莫知也独都御史王越与结欢
　　冬十月京师地震
　　十一月四川巡抚张瓒【字宗器孝感人】讨湾溪【蛮寨名地在今平越府黄平州重安废司境】蛮破之寻命瓒兼督松潘等诸军务讨叛番先是播州致仕宣慰杨辉言所属天坝干【蛮寨名地在今遵义府播州废司境】地及重安长官司所辖湾溪等寨屡被生苗窃据请王师进讨诏瓒亲至播州谕还侵地不服即征之【事在十年】至是瓒督兵攻败诸苗奏设安宁宣抚司即以辉子友为之诏从其请防松潘畨冦边西鄙绎骚令瓒兼督松茂安绵建昌诸军务瓒至军审度形势令副总兵尧彧军松潘防将孙暠军威叠为夹攻计修河西旧路作浮梁治月城避偏桥栈道军获安行转饷无阻既而瓒自率兵攻白草坝【番寨在龙安府平武县西南唐吐蕃遗种最为强悍】等数大寨斩获无算徇茂川叠溪所过降附贼魁皆殱先后破灭五十二砦其他一百五砦悉献马纳欵诸番尽平留兵戍要害乃班师【在十四年】
　　大学士商辂等进续资治通鉴纲目
　　初景泰中诏纂宋元纲目防英宗复辟事遂寝及帝即位复命商辂等修之至是书成辂等奉表以进凡二十七卷帝为之序
