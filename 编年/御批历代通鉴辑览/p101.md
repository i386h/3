<!-- { "loadSidebar": true } -->
　　帝名秀字文叔南阳蔡阳【汉县故城在今湖北襄阳府枣阳县】人髙祖九世孙出自景帝子长沙定王【系见前】生之歳有嘉禾一茎九穗之瑞故名【时有望气者至舂陵曰气佳哉鬰郁葱葱然】莽末起兵【先是莽改货日货众人以其字为白水真人后帝竟从白水起】复兴汉室乃即帝位
　　【乙酉】建武元年夏六月萧王即皇帝位改元大赦
　　王自蓟还至中山诸将请上尊号【先是宼恂冯异击破朱鲔移檄上状诸将入贺马武进曰大王宜先即尊位乃议征伐今此谁贼而驰骛逐之乎王曰将军言可斩也武曰诸将尽然王使出晓之至是复请】王不许到南平棘【汉县故城在今直赵州】诸将复固请王曰寇贼未平四靣受敌何遽欲正位号乎诸将且出耿纯进曰士大夫捐亲戚弃土壤从大王于矢石之间者其计固欲攀龙鳞附鳯翼以成其所志耳今大王留时逆众不正号位士大夫望絶计穷有去归之思大众一散难可复合纯言甚诚切王深感曰吾将思之行至鄗【汉县故城在今赵州髙邑县】召冯异问四方动静异曰更始必败宗庙之忧在于大王防儒生彊华【彊风俗通作疆王微时在长安常与华同舍】自闗中奉赤伏符【防记之书日符汉尚史徳赤火色伏藏也】来诣王【其文曰刘秀发兵捕不道四裔云集龙鬬野四七之际火为主　四七二十八也自髙祖至光武初起合二百二十八年为四七之际】羣臣因复奏请乃即位于鄗南改元曰建武大赦天下【改鄗曰高邑】
　　长安乱
　　张卬与诸将议曰赤眉且至见灭不久不如掠长安而归南阳事若不集复入湖池中为盗耳入说更始更始怒使王匡陈牧成丹赵萌屯新丰李松军掫【续汉志新丰有鸿门亭即掫城　鸿门注见前】以拒赤眉卬与申屠建隗嚣【嚣降更始为御史大夫】合谋欲共刦更始成前计更始知之斩建使兵围嚣第卬等勒兵烧门入战更始大败奔新丰复疑王匡等与卬合谋乃并召入牧丹先至斩之匡入长安与卬等合更始攻之连战月余匡等败走更始乃复入【隗嚣走归天水】
　　赤眉以刘盆子称帝
　　赤眉进至华阴方望帝阳怨更始杀其兄乃説樊崇等曰将军拥百万之众西向帝城而名为羣贼不可以久不如立宗室挟义诛伐以此号令谁敢不从崇等以为然乃于军中求城阳景王章之后【时赤眉军中有齐巫常祠景王巫诳言王怒曰当为县官何故作贼诸将惊怪又以方阳言乃求景王后】得七十余人唯盆子最亲【盆子者故式侯萌之子赤眉掠盆子与其二兄恭茂俱在军中恭见更始洛阳绍封式侯随入闗茂与盆子留赤眉中为刘侠卿牧牛号曰牛吏崇等议所立盆子以探符得之】遂共立为天子【徐宣为丞相樊崇为御史大夫逢安为左大司马谢禄为右大司马杨音以下皆列卿】时盆子年十五被髪徒跣见诸将皆称臣拜恐怖欲啼【盆子虽立仍归侠卿所时欲出从牧儿戏侠卿怒止之崇等亦不复候视】
　　秋七月以邓禹为大司徒王梁为大司空呉汉为大司马伏湛【伏氏出伏羲之后湛牛惠公琅琊东武人胜九世孙】为尚书令
　　帝使使持节拜禹大司徒【封鄼侯】按赤伏符以梁为大司空【符曰王梁主卫作元武时梁为野王令帝以野王卫地元武水神司空水土官特防梁为之】又欲以谶文用孙咸行大司马众不悦乃拜汉初更始以伏湛为平原太守时天下兵起湛独晏然抚循百姓一境以全帝徴为尚书使定旧制又以禹西征拜湛为司直行尚书事【胡三省注东都之司徒西都之丞相也司直即丞相司直】
　　九月赤眉入长安更始奔高陵【注见前】诏封更始为淮阳王
　　王匡张卬迎降赤眉连兵而进遂入长安更始单骑走先是式侯恭以赤眉立其弟自系诏狱闻败乃出从更始于渭滨至高陵将相皆降唯丞相曹竟不降手剑格死帝怜更始破败诏封为淮阳王
　　以卓茂【字子康南阳宛人】为太傅封褒徳侯
　　茂寛仁恭爱哀平间为宻【汉县今属河南开封府】令视民如子举善而教口无恶言吏民亲爱不忍欺之【民尝有言部亭长受其米肉遗者茂曰亭长为从汝求乎为汝有事嘱之而受乎将平居自以恩义遗之乎民曰往遗之耳茂曰遗之而受何故言耶民曰窃闻贤明之君使民不畏吏吏不取民今我畏吏是以遗之吏既卒受故来言耳茂日汝为敝民久矣凡人所以异于禽兽者以有仁爱礼义知相敬事也汝独不欲修之宁能高飞逺走不在人间邪吏顾不当乘威力疆请求耳亭长素善吏歳时遗之礼也民曰茍如此律何故叶之茂笑曰律设大法礼顺人情今我以礼教汝汝必无怨恶以律治汝汝何所措其手足乎一门之内小者可论大者可杀也且归念之】数年教化大行道不拾遗迁京部丞【平帝时王莽置主劝农桑】宻人老少皆涕泣随送及王莽居摄以病免归上即位先访求茂茂时年七十余诏曰夫名冠天下当受天下重赏今以茂为太傅封褒徳侯
　　朱鲔以洛阳降冬十月帝入都之
　　帝遣呉汉率朱祐【字仲先宛人】等十一将军围朱鲔于洛阳数月不下帝以岑彭尝为鲔校尉令往说之鲔曰大司徒被害时鲔与其谋又谏更始无遣萧王北伐自知罪深不敢降彭还言之帝曰举大事者不忌小怨鲔今若降官爵可保况诛罚乎河水在此吾不食言彭复往告鲔乃降【鲔封扶沟侯累世】十月车驾入洛阳幸南宫【注见前】遂定都焉【侍御史杜诗安集洛阳将军萧广纵兵暴横诗敕晓不改遂格杀广上召见诗赐棨防擢任之　杜诗字君公河内汲人棨防前驱之器以赤油韬之亦谓之油防王公以下皆用之】
　　淮阳王降于赤眉寻被杀
　　赤眉下书曰圣公降者封长沙王过二十日勿受更始乃遣刘恭请降赤眉使谢禄受之刘恭请如夲约樊崇等封更始为长沙王常依谢禄居恭亦拥防之已三辅苦赤眉暴虐欲盗出更始张卬等以为虑使谢禄缢杀之【刘恭夜往藏其尸帝使邓禹葬之于霸陵】
　　邓禹引军屯栒邑【汉县故城在今陜西邠州三水县】
　　禹击定河东【斩更始将樊参刘均等】遂渡河破左辅兵【更始左辅都尉公乘歙引众十万拒禹禹击破之】是时刘盆子居长乐宫兵士暴掠百姓不知所归闻禹乘胜独克师行有纪皆望风相擕负以迎禹辄停车住节以劳来之垂髫戴白满其车下莫不感恱于是名震闗西诸将皆劝禹径攻长安禹曰吾众虽多能战者少前无可仰之积后无转馈之资赤眉新入长安财赋方盛锋锐未可当夫盗贼羣居无终日计变故万端非能坚守者也上郡北地安定【注俱见前】饶谷多畜吾且休兵北道就粮飬士观其敝乃可图也于是引军北至栒邑所至郡县皆开门归附【顷之将军冯愔宗歆争权相攻愔遂杀歆因反击禹帝闻之使尚书宗广谕降愔愔防军黄防愔归罪广并降更始诸将王匡成丹等至安邑尽诛之】
　　十一月梁王永称帝
　　十二月隗嚣据天水【汉郡治平襄故城在今甘肃巩昌府通渭县】自称西州上将军
　　嚣归天水招聚其众复据故地自称西州上将军三辅士大夫避乱者多归之嚣倾身引接为布衣交以范逡【平陵人】为师友郑兴【字少赣河南开封人】为祭酒申屠纲【见前】杜林【字伯山扶风茂林人】为治书马援【字文渊茂林人】王元【字惠孟杜陵人】等为将军班彪【字叔皮穉之子】之属为宾客由是名震西州闻于山东【马援少时以家用不足辞其兄况欲就边郡田牧况曰汝大才当晩成良工不示人以璞且从所好遂至北地牧田常曰丈夫为志穷当益坚老当益壮后有畜数千头谷数万斛既而叹曰凡殖财产贵其能赈施也否则守钱虏耳乃尽防于亲旧闻隗嚣好士往从之嚣甚敬重与决筹防】
　　窦融【字周公扶风平陵人广国七世孙】据河西自称五郡【武威张掖酒泉敦煌金城是为河西五郡】大将军
　　窦融累世仕宦河西知其土俗更始时私谓兄弟曰天下安危未可知河西殷富带河为固张掖属国精兵万骑一旦缓急杜絶河津足以自守此遗种处也【章怀曰遗留也可以保全不畏絶灭】乃因赵萌求为都尉融既到抚结雄杰怀辑羌虏得其欢心与酒泉太守梁统【字仲宁安定乌氐人】等【金城太守库钧张掖都尉史苞酒泉都尉竺曾敦煌都尉辛彤　库钓章怀曰库氏仓库吏后今羌中有姓库者音舍承钓之后也史苞茂陵人竺氏孤竹君之后】五人尤厚善及更始败融与统等计议【议曰今天下扰乱未知所归河西斗絶在羌胡中不同心戮力则不能守权均力齐复无以相率当推一人为大将军共全五郡观时变动】议既定众推统统辞乃推融行河西五郡大将军事【以梁统为武威太守史苞为张掖太守竺曾为酒泉太守辛彤为敦煌太守唯库钧为金城太守如故而融亦仍居属国领都尉职置从事监察五郡】河西民俗质朴融等政亦寛和上下相亲晏然富殖羌胡咸服流民归之
　　卢芳【字君期安定三水人】据安定自称西平王匈奴迎之立以为汉帝
　　王莽时天下咸思汉德卢芳诈称武帝曽孙刘文伯诳惑安定间及更始败芳自立为上将军西平王使使与匈奴结和亲单于以汉中絶刘氏来归当如汉立呼韩邪令尊事我乃使骑迎芳入匈奴立为汉帝【四年五原人李兴等迎芳入塞居九原县芳自称天子与匈奴通兵侵苦北边】
　　邓禹承制以隗嚣为西州大将军【胡三省注承制言承制诏而命之也后之承制始此】
　　冯愔之叛也引兵西向天水嚣击破之于是禹承制遣使持节命嚣为西州大将军得専制凉州朔方【注俱见前】事
　　【丙戌】二年春正月甲子朔日食
　　刘恭知赤眉必败宻教弟盆子归玺绶习为辞让之言及是日大防盆子下牀觧玺绶叩头曰今设置县官而为贼如故四方怨恨不复信向此皆立非其人所致愿乞骸骨避贤圣路必欲杀盆子以塞责者无所离死因涕泣嘘唏崇等怜之避席顿首曰臣无状负陛下请后不敢因共抱持盆子带以玺绶盆子号呼不得已既罢出各闭营自守三辅翕然称天子聪明百姓争还长安市里且满复二十余日复出大掠如故
　　悉封诸功臣为列侯
　　防曰在上不骄高而不危制节谨度满而不溢敬之戒之传尔子孙长为汉藩【阴乡侯阴识贵人之兄也以军功当増封识叩头让曰臣托属掖庭仍加爵土不可以示天下帝从之阴氏齐管仲七世孙修为楚阴大夫因氏焉识字次伯新野人】郎中冯勤【字伟伯魏郡繁阳人】典诸侯封事差量功次轻重国土逺近地势丰薄不相逾越莫不厌服焉帝以为能尚书众事令总録之【故事尚书郎以令史久次补帝始用孝亷为之】
　　立宗庙郊社于洛阳
　　起高庙于洛阳四时合配髙祖太宗世宗建社稷于宗庙之右立郊兆于城南
　　赤眉西掠安定北地邓禹入长安
　　长安城中食尽赤眉收载珍寳大纵火烧宫室引兵而西众号百万自南山转掠城邑遂入安定北地于是邓禹南至长安谒高庙收十一帝神主送诣洛阳埽除园陵置吏士奉守【是秋九月赤眉欲上陇隗嚣遣将迎撃破之赤眉乃复还发掘诸陵取其寳货邓禹击之反为所败禹乃出之云阳赤眉遂复入长安时延岑屯杜陵赤眉将逢安击之岑大破安军死者十余万人】
　　真定王杨谋反伏诛
　　杨造谶记【杨病瘿因造谶记曰赤九之后瘿杨为主以此惑众】与绵蔓【汉县故城在今直正定府获鹿县】贼交通帝遣将军耿纯持节行幽冀宻敕收杨纯至真定邀杨相见【纯真定宗室之出故杨不以为疑】因闭閤诛之
