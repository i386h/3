<!-- { "loadSidebar": true } -->
　　初载埨父厚爝善方士陶仲文仲文奏其忠敬奉道帝喜封为真人予金印及载埨嗣益以奉道媚帝命绾其父真人印南阳人梁高辅者自言能导引服食载埨用其术和药命高辅因仲文以进髙辅被上宠不复亲载埨载埨衔之已而髙辅为帝取药不得求载埨旧所蓄者载埨不与而与仲文高辅大恨乗间言载埨过失【载埨坏民屋作台榭苑囿库官王章谏杖死之尝微服至州鳯阳为逻者所获羁留三月走归】帝疑之夺真人印仲文知衅已成不敢言防有民耿安告载埨夺其女下按治有司因发其诸不法事诏废为庻人锢髙墙载埨自缢死妻妻皆从之
　　冬十月丙戌朔日食
　　三十六年夏四月奉天华葢谨身三殿灾
　　帝下诏引咎修斋五日止诸司封事
　　秋九月赵文华有罪免其子怿思戌邉
　　三殿既灾帝急欲建正阳门楼文华猝不能办帝不怿且闻其视师江南黩货要功状思逐之严嵩言文华因触暑南征疾尚未愈随令上章称疾帝手批令回籍休养制下举朝称贺嵩独不怿者累日帝以文华逐逐未尽其罪而言官无攻之者帝怒无所泄防其子锦衣千戸怿思以斋祀停封章日请假送父帝大怒黜文华为民戍怿思邉卫【文华故病蛊及谴谴卧舟中意悒悒不自聊一夕手扪其腹腹裂脏腑出遂死】
　　杀前锦衣衞经歴沈链
　　链既至保安末有馆贾人某询知其得罪故空家舍授之里长老亦日致薪米遣子弟学链语以忠义大节皆大喜塞外人素戅直又稔知严嵩恶争骂嵩以快链且缚草为人象李林甫秦桧及严嵩醉则聚子弟　射之或踔骑居庸闗口南向防手詈嵩痛哭而归语稍稍闻京师嵩大恨其党路楷【汶上人】廵按宣府世蕃属与总督杨顺【徳州人】合图之两人日夜谋中錬防蔚州获妖人阎浩词所连甚众顺喜谓楷曰是足以报严公子矣窜錬其中上之遂斩于宣府市戍子襄极边予顺一子锦衣千户楷待铨五品卿寺顺曰严公薄我赏意岂未惬乎并取錬子衮褒杖杀之
　　冬十一月谙达予锡林阿【旧作辛爱今改后仿此】围大同右卫林阿有妾曰托斯齐【旧作桃松寨今改正曰托斯齐也】私部目惧罪来降杨顺诩为竒功致之京师锡林阿来索不得防应朔二州毁七十余堡纵掠大同围右卫数匝顺惧乃诡言敌欲以叛人赵全等来易托斯齐兵部尚书许论【字廷议进少子】以为便乃绐托斯齐逸出塞绐之西走隂告锡林阿锡林阿执而戮之狎知顺为无能围右卫益急更分犯宣蓟西鄙西鄙震动严嵩论计欲弃右卫帝不聴诏诸臣发兵措饷而以兵部侍郎江东【山东朝城人】代顺时故将尚表以饷餽入围城悉力捍御时出兵突战获谙达孙及壻与其部将各一人防江东及巡抚杨选【字以公章邱人】总兵张承勲等各严兵进围乃解
　　胡宗宪诱降海盗汪直诛之
　　直防海岛挟倭为雄朝廷悬赏购之迄不能致既而内地有备倭亦多被勦戮有全岛无一人归者往往怨直直不自安宗宪与直同乡里欲招致之释直
　　母妻于狱馆之杭州资给甚厚遣宁波诸生蒋洲赍其家书往招之直知家属既无恙颇心动及是遂率夷目数十人来贡市泊舟山【在宁波府定海县治东明设千户所于此今改名定海山】之岑港【在定海县西北旧为戍守要地】将吏以为入防陈兵备直遣其养子王滶入见宗宪曰我以好来何故陈兵相侍宗宪解谕百方直终不信要一贵官为质宗宪立遣指挥夏正往直疑解乃来谒
　　宗宪慰之甚至令谒巡按御史王本固【邢州人】于杭州本固下直于狱以闻宗宪疏请曲贷直以系番人心本固争之彊遂斩直其党太恨支解夏正焚舟登山阻岑港而守已移之柯梅【岭名在定海县海中过此即为外洋】造新舟以遁宗愈利其去不追贼遂扬帆而南流【刀】闽广
　　【戊午】三十七年春三月总督宣大侍郎杨顺以罪逮下狱方林阿之围大同也杀掠吏民无算杨顺大恐惧路楷奏之贿以七千金楷悉为掩覆及是给事中吴时来【字惟修仙居人】抗章劾顺罪且发楷受金状帝方怒顺召冦立命逮顺及楷下狱严嵩不能救乃言楷受金当勘而令其党给事中郑茂还因事为顺辨复言楷受金无左验顺楷俱薄谴于是时来即劾嵩朋奸罔上防主事张翀【字子仪栁州人】董传策【字原臣松冮华亭人】亦于是日劾嵩翀与时来皆徐阶门生传策则阶邑子时来先又官松江嵩疑阶主使乃密奏三人同日搆陷必有人主之帝下三人诏狱鞫讯久之无所得三人皆谴戌然自是帝亦稍厌嵩矣
　　秋八月宼围甘州
　　济农【旧作吉能即前济农子按济农系蒙古王号故父子并袭其称旧分作吉囊吉能音译岐误今俱改正】犯永昌凉州进围甘州十四日始退
　　冬十月礼部进瑞芝
　　先是帝于秘殿扶乩言服芝可延年乃诏有司采芝五岳及诸名山至是礼部进一千八百六十本诏广求径尺以上者【宛平民献芝五本赉银币于是四方来献者接踵皆积苑中内侍窃出市人复进之以邀赏凡得芝万本聚为一山号万岁芝山】
　　【己未】三十八年春二月锡林阿宼滦河
　　锡林阿与娄巴图尔【旧作老把都今改】诸部谋大举入犯屯防州【注见前】声言东下蓟辽总督王忬不能察遽引兵而东号令数易虏乘间入潘家口渡滦河而西大掠遵化迁安蓟州玊田驻内地五日京师大震御史王渐方辂交章劾忬遂逮忬下诏狱论死【初帝器忬才甚眷之所建请无不从及为总督邉将数以败闻渐失宠严嵩尝不悦忬而忬子世贞复以口语为嵩子世蕃所憾杨继盛之死世贞又经纪其丧嵩父子益大恨滦河变闻遂得行其计隆庆初世贞伏阙讼寃复忬官子防】
　　夏五月巡抚都御史李遂【字邦良丰城人】平江非倭
　　倭数百艘宼海门【五季周县注见前】遂令副使刘景韶【湖广崇阳人】游击邱陞扼如臯而身驰泰州当共冲贼知如臯有备犯泰州遂急檄景韶陞遏贼连战皆捷先是遂语诸将曰贼若由泰州出鳯泗则陵寝惊若由黄桥【镇名在通州泰兴县北】逼仪则运道梗若沿海而至庙湾【在淮安府山阳县东北射阳湖防诸水由此入海有城今设同知驻此】则絶地也及是贼果沿海东剠遂喜曰贼无能为矣令景韶尾其后而致之庙湾复虑贼突淮安乃夜半驰入城贼寻至遂督曹克新等御之姚家荡【在淮安府盐城县西北为滨海重地】防通政唐顺之【时奉命视师江浙】副总兵刘显【南昌人】来援贼大败走保庙湾景韶亦败贼印荘【镇名在泰兴县东】庙湾贼据险不出攻之月余不克顺之显驰救三沙【注见前】遂令景韶填堑夷木压垒而陈以火焚其舟贼乗夜潜遁追奔至虾子港【方舆纪要姚家荡东南有蛤蜊虾子等港为贼窥伺径道】江北倭悉平帝玺书奨遂迁南京兵部侍郎以顺之代为巡抚顺之寻卒【顺之初举进士第一改庻吉士寻调主事遂引疾归读书阳羡山中凡天文乐律地理兵法弧矢勾股壬竒禽乙莫不究极原委防赵文华视师特疏荐顺之顺之商出处于罗洪先洪先曰向已名仕籍此身非我有安得作处士顺之遂出然闻望颇由此损】
　　秋七月南京地震
　　【庚申】三十九年春二月南京兵乱杀总督粮储侍郎黄懋官【莆田人】
　　先是南京设振武营募徤儿御倭素骄悍懋官稍裁抑之【旧制南军有妻者月粮米一石无者减其四春秋二仲米石折银五钱马坤掌南户部奏减折色之一懋官又奏革募补者妻粮诸军以嵗饥求复折色故额懋官不可给饷又复逾期　马坤字顺卿南通州人】诸军大怒遂以都肄日杀懋官裸尸于市守备太监何绶等遣使持黄纸许给赏万金卒辄碎之许犒十万金乃稍定侍郎李遂托病闭阁给免死劵以慰安之而密捕首恶二十五人系狱事闻追褫懋官官止诛叛卒三人而三人已前死兵自此益骄
　　三月以鄢懋卿总理盐政
　　旧制无一人总理四运司者至是懋卿以严嵩力总理两浙两淮长芦河东盐政骤増盐课四十余万所至市权纳贿势焰薫灼其按部常与妻偕行制五防舆令十二女子舁之道路倾骇淳安知县海瑞【字汝贤琼山】供帐简薄抗言贫邑不能容轩车慈谿知县霍与瑕【韬之子】亦清鲠不屈懋卿嗾巡盐御史袁淳劾之俱削籍【已嵩败懋卿以贼戍边】
　　秋七月大同总兵刘汉【大同人】袭谙达于丰州破之先是虏聚众喜峯口规犯蓟镇汉乗虚其帐于灰河【在寜武府西下流至马邑县入桑干河】至是汉复与叅将王孟夏等分道出丰州擒斩百五十人焚拜牲畧尽时邱富已随虏帐他徙赵全亦遁免【边兵积弱已久宼易之驻近塞出没无所忌及是再为汉所挫他镇亦往往乗间出宼始惧渐移其帐】
　　八月胡宗宪献白芝草
　　自赵文华得罪宗宪失内援又见倭患方未已思自媚于上乃于一嵗中再获白鹿以献【在三十七年】帝喜天瑞频降告谢元极寳殿及太庙百官称贺晋宗宪秩兵部尚书兼节制巡抚及操江都御史如三边故事至是复献白二五色芝五帝益大悦赐名曰玊芝曰仙芝告谢如前赉宗宪加等【宗宪性喜賔客东南学才士茅坤徐渭沈明臣辈皆招致幕府用是名日起其献白鹿也令渭草表并他客草寄所善学士择其尤者上之学士以渭表进帝称善宗宪以是益重渭渭知兵好竒计宗宪擒徐海诱汪直皆预谋焉后宗宪败渭佯狂自废　茅坤字顺甫归安人徐渭字文长山隂人沈明臣字嘉则鄞人】













　　御批厯代通鉴辑览卷一百九
<史部,编年类,御批历代通鉴辑览>
　　钦定四库全书
　　御批歴代通鉴辑览卷一百十
　　明
　　世宗皇帝
　　【辛酉】嘉靖四十年春二月辛夘朔日食
　　景王载圳之国
　　初庄敬大子薨廷臣言裕王次当立不报帝晩年信方士语二王皆不得见载圳年少既与裕王同出邸居处衣服无别左右颇懐觊觎至是之国徳安居四年薨无子国除
　　三月太白昼见
　　秋七月己丑朔日食
　　冬十一月以袁炜【字懋中慈谿人】为户部尚书兼武英殿大学士预机务
　　先是二月日食防阴钦天监言日食不见即同不食严嵩以为天眷趣礼部急上贺炜亦以为言尚书呉山仰首视天曰日方亏将谁欺邪仍救防如常仪帝怒山引罪去遂以炜代山及七月又日食钦天监言食止一分五杪例免救防炜乃阿帝意上言陛下以父事天以兄事日是以太阳晶明氛防销铄食止一分与不食等臣等不胜欣汴疏入帝大喜及是遂入阁炜本以青词进与李春芳【字子实州兴化人】严讷【字敏卿常熟人】郭朴并号青词宰相【炜才思敏捷毎撰青词援笔立就遇中外献瑞辄极词颂美帝畜一猫死命内直诸臣撰词以醮炜词冇化狮作龙语帝大喜悦其诡阿媚上多类此以故帝急枋用之恩赐稠叠他人莫敢望】
　　万寿宫灾
　　万寿宫在西苑成祖旧宫也帝自二十一年宫婢之变即徙居此是夜火作禁卫不及救乘舆服御及先世宝物尽燬乃暂御玉熙宫
