<!-- { "loadSidebar": true } -->
　　秦武安君病使王陵伐赵攻邯郸少利武安君病愈王欲使代之武安君辞不行【武安君曰邯郸实未易攻且诸侯之救日至赵应其内诸侯攻其外破秦军必矣王使应侯请之终不肯行】乃以王龁代陵赵王使平原君求救于楚平原君约其门下客文武备具者二十人与俱得十九人余无可取者毛遂【毛以国为氏】自荐【平原君曰贤士之处世如锥之处囊中其末立见今先生处胜门下三年矣胜未有所闻是先生无所有也遂曰臣乃今日请处囊中耳使臣得早处囊中乃脱颖而出非特其末见而已】平原君乃与之俱十九人相与目笑之比至楚平原君与楚王言合从之利久而不决毛遂按劔歴阶而上曰从之利害两言而决耳今日出而言日中不决何也楚王怒叱之遂按劔而前曰王之所以叱遂者以楚国之众也今十步之内王不得恃楚国之众也王之命县于遂手吾君在前叱者何也且遂闻汤以七十里而王天下文王以百里而臣诸侯今楚地方五千里持防百万此霸王之资也白起小竖子耳率数万之众一战而举鄢郢再战而烧夷陵三战而辱王之先人此百世之怨赵之所羞而王不知恶焉合从者为楚非为赵也楚王曰唯唯乃与楚王歃血【毛遂取血奉铜盘而跪进之楚王曰王当歃血次者吾君次者遂以手招十九人曰相与歃此血于堂下公等录录所谓因人成事者也】定从而归平原君曰胜不敢复相天下士矣因以毛遂为上客而楚使春申君将兵救赵
　　魏晋鄙【晋既灭子孙以国为氏鄙魏将军】帅师救赵次于邺【注见前】公子无忌袭杀鄙夺其军以进
　　魏王使晋鄙救赵秦王使谓魏王曰吾攻赵旦暮且下诸侯敢救者必移兵先击之魏王恐止晋鄙壁邺又使新垣衍【陈留风俗传毕公之后居于梁为新垣氏】説赵王欲共尊秦为帝以却其兵鲁仲连在邯郸闻之徃见衍曰彼秦者弃礼义而上首功【秦以战而能斩首有功者为上故曰上首功】之国也即肆然而为帝则连有蹈东海而死耳不愿为之民也且秦梁皆万乗之国秦无已而帝则将行天子之礼以号令天下变易诸侯之大臣夺其所憎而与其所爱梁王安得晏然而已乎而将军又何以得故宠乎衍再拜曰吾乃今知先生天下士也不敢复言帝秦矣初魏有隠士曰侯嬴【侯氏出于郑侯宣多】年七十家贫为大梁夷门【梁之东门】监者公子无忌闻其贤欲厚遗之不可公子乃置酒大防賔客坐定从车骑虚左自迎侯生【侯生摄敝衣冠直上载不让公子执辔愈恭生又谓公子曰臣有客在市屠中愿枉车骑过之公子引车入市生下见其客睥睨故乆立与其客语微察公子公子色愈恭乃谢客就车】侯生至引坐上坐賔客皆惊及秦围赵赵平原君夫人公子姊也使者冠盖相属于魏让魏救不至公子数请于魏王及賔客辩士游説万端王终不听公子乃属賔客约车骑百余乗欲赴鬭以死于赵过见侯生生曰公子无他端而欲赴秦军如以肉投馁虎何功之有公子再拜问计生曰吾闻晋鄙兵符【符以代古之珪璋取简易也】在王卧内如姬【姬姓如】最幸力能窃之公子甞为姬报其父雠姬欲为公子死无所辞诚一开口则得虎符【兵符以虎为之取其威猛】夺鄙兵北救赵西却秦此五伯之功也公子如其言果得兵符侯生曰将在外君令有所不受有如鄙疑而复请之则事危矣臣客朱亥【邾为楚所灭子孙乃去邑氏朱】力士可与俱鄙不听使击之公子至邺晋鄙合符果疑之亥袖四十斤铁椎椎杀鄙公子勒兵下令曰父子俱在军中者父归兄弟俱在军中者兄归独子无兄弟者归养得选兵八万人将之而进【公子之行也与侯生诀生曰臣老不能从请数公子至晋鄙军之日北乡自刭以送公子及公子至军生果自刭】
　　【甲辰】五十八年【燕孝王元年】秦杀白起
　　王龁久围邯郸不防诸侯来救战数不利武安君曰不听吾计今何如矣秦王闻之怒彊起之武安君称病笃乃免为士伍迁之隂密【即密须注见前】行至杜邮【今陜西西安府咸阳县东有杜邮馆即白起伏劒处邮传驿之邮亭也】应侯曰起之迁意怏怏有余言王乃使赐之劔武安君引剑将自刭曰我何罪于天而至此哉良久曰我固当死长平之战赵卒降者数十万我诈而尽阬之是足以死遂自杀应侯乃任郑安平使将击赵
　　魏公子无忌大破秦军邯郸下
　　信陵君大破秦军于邯郸下王龁解围走郑安平以二万人降赵信陵君不敢归魏使将将其军以还赵王徳信陵君欲以五城封之信陵君有自功之色客或说曰物有不可忘有不可不忘人有徳于公子公子不可忘也公子有徳于人愿公子忘之于是信陵君立自责若无所容赵王自迎执主人之礼引信陵君就西阶信陵君侧行辞让从东阶上自言辠【古文罪字秦始皇以其近皇字故改为罪】过以负于魏无功于赵饮至暮赵王以信陵君退让竟不忍言献五城平原君欲封鲁仲连仲连不受乃以千金为寿仲连笑曰所贵为天下士者为人排患难解纷乱而无取也即有取者是商贾之事连不忍为也遂辞去
　　秦太子【秦昭襄王太子死以其次子安国君为太子安国君名柱即孝文王】之子异人自赵逃归
　　秦太子妃曰华阳【汤沐邑名】夫人无子夏姬生子异人质于赵秦数伐赵赵不礼之困不得意阳翟【注见前】大贾吕不韦【吕以国为氏】适邯郸见之曰此竒货可居【居积也以异人方财货言可居积以射利】乃説之曰太子爱华阳夫人而无子子之兄弟二十余人子居中不甚见幸太子即位子不得争为嗣矣异人曰奈何不韦曰能立适嗣者独华阳夫人耳不韦虽贫请以千金为子西游立子为嗣异人曰必如君防秦国与子共之不韦乃与五百金令结賔客复以五百金买竒物玩好自奉而西见夫人姊而以献于夫人因誉异人之贤賔客徧天下日夜泣思太子及夫人曰异人也以夫人为天夫人喜不韦因使其姊说曰夫人爱而无子不以繁华时蚤自结于诸子中贤孝者举以为适即色衰爱弛虽欲开一言尚可得乎今异人贤自知中子不得为适诚以此时防之是异人无国而有国夫人无子而有子也则终身有宠于秦矣夫人以为然乗间言于太子太子许之与夫人刻玉符约以为嗣因请不韦傅之不韦取邯郸姬絶羙者与居有身异人见而请之不韦佯怒既而献之期年而生子政【即始皇】异人遂以为夫人邯郸之围赵欲杀异人不韦赂守者得脱亡赴秦军遂归【赵欲杀异人妻子姬故赵豪家女得匿母子皆不死后赵归之于秦】异人楚服而见夫人夫人曰吾楚人也当自子之因更名曰楚
　　【乙巳】五十九年秦伐韩赵王命诸侯讨之秦遂入冦西周君【武公】入秦献地王卒【纲目作王入秦献地归而卒考史记秦使将军摎攻西周西周君奔秦正义曰谓西周武公又史记周君王赧卒索隠曰此周君即西周武公时武公与王赧俱卒故连言之据此则献地入秦者乃武公而非赧王周君王赧者乃两人而非一人今以史记按之既云西周君奔秦则献地当系之武公不得以为赧王今从正义説改书至所云周君王赧盖即指赧王一人而言称之曰周君而不没其王号也若如索隠所云史记何不于周君之上加以西字且赧王武公既同时而卒何不书王赧于周君之上而顾以臣先君乎説不足据今仍书王卒盖武公既献地则王亦从失尊例书卒也】
　　秦伐韩取阳城负黍【注俱见前】斩首四万伐赵取二十余县斩首九万王恐【史记作西周恐时王寄居西周故史记云】与诸侯约从将天下鋭师出伊阙【注见前】攻秦令无得通阳城秦使将军摎来攻西周君奔秦顿首受罪尽献其邑三十六口三万秦受其献归西周君于周是嵗王卒
　　【丙东周君一秦昭襄王五十二楚考烈王八燕孝王三午魏安厘王二十二赵孝成王十一韩桓惠王十八齐王建十年是年燕孝王薨子喜立　通鉴于是嵗即以秦系年纲目则用分注而不书东周君今依纲目分注例兼采薛应旂甲子彚纪先书东周君于前次列七国于后】秦丞相范睢免
　　郑安平既降赵秦王令毋得言其事以顺适应侯之意至是王稽坐与诸侯通弃市王临朝而叹应侯请其故王曰武安君死而郑安平王稽【皆应侯所任】等皆畔内无良将外多敌国吾是以忧应侯惧不知所出燕客蔡泽【蔡以国为氏泽燕人】闻之西入秦先使人宣言于应侯曰蔡泽见王必夺君位应侯召泽让之泽曰吁君何见之晩也夫四时之序成功者退商君吴起大夫种【事俱见前】何足愿欤应侯谬曰何为不可君子有杀身以成名死无所恨泽曰身名俱全者上也名可法而身死者次也三子之可愿孰与闳夭周公哉语曰日中则移月满则亏进退嬴缩与时变化今君怨已雠而徳已报意欲至矣而无变计窃为君危之应侯曰善遂荐泽于王因谢病免王悦泽计以为相数月免【泽初游学干诸侯不遇从唐举相曰富贵吾所自有不知者夀也举曰先生之夀自今以往四十三嵗泽笑而去曰吾持梁齿肥富贵四十三年足矣及入秦既为相人或恶之泽乃谢病归相印号纲成君居秦十余年卒唐举梁人】
　　楚以荀况【晋荀氏之别况赵人时人相尊号之曰卿汉避宣帝讳曰孙卿】为兰陵【故城在今山东兖州府峄县东】令
　　况游学于齐三为祭酒【老师儒之称】适楚春申君以为兰陵令况甞与临武君【荀子注楚将未知姓名】论兵于赵王【孝成王】前王曰请问兵要况曰要在附民仁人之兵上下一心下之于上也若子弟之事父兄手臂之扞头目而覆胸腹也故齐之技击【技材力也技击以勇力击斩敌者】不可以遇魏之武卒【选择武勇之士以度取之】魏之武卒不可以遇秦之锐士【以功赏相长得五甲首则役五家故为最彊】秦之锐士不可以当桓文之节制桓文之节制不可以敌汤武之仁义王曰请问为将况曰号令欲严以威赏罚欲必以信处舍【营垒也】欲周以固徙举进退欲安以重【静则安重不为轻举】欲疾以速【动则疾速不失机宜】窥敌观变【谓用问谍】欲潜以深【潜隠深入】欲伍以参【错杂敌中尽知其事】遇敌决战必行吾所明无行吾所疑是之谓六术无欲将而恶废【欲将求进也恶废惧黜也】无怠胜而忘败【既胜而怠则忘败】无威内而轻外无见利而不顾其害凡虑事欲熟而用财欲泰【不当吝赏】是之谓五权可杀而不可使处不完可杀而不可使击不胜可杀而不可使欺百姓是之谓三至凡百事之成也必在敬之其败也必在慢之敬谋无旷敬事无旷敬吏无旷敬众无旷敬敌无旷是之谓五无旷慎行此六术五权三至而处之以恭敬无旷是之谓天下之大将于是临武君称善陈嚣问曰先生议兵以仁义为本又何以兵为哉况曰仁者爱人故恶人之害之也义者循理故恶人之乱之也彼兵者所以禁暴除害非争夺也【后春申君死荀卿废因家兰陵著书数万言流传于世】
　　秦迁西周公【索隠武公子文公】于狐聚【在今河南汝州东北】
　　周既献地其民不乐属秦遂东亡于是秦取周九鼎寳器而迁西周公于
　　【戊东周君三秦昭襄五十四楚考烈十燕王喜二魏安申厘二十四赵孝成十三韩桓惠二十齐王建十二年】秦王郊见上帝于雍【注见前】
　　是时天下皆賔于秦魏后至秦使将军摎伐之取吴城【即虞城注见前】于是韩王入朝魏举国听命
　　【庚东周君五秦昭襄五十六楚考烈十二燕王喜四魏戌安厘二十六赵孝成十五韩桓惠二十二齐王建十四年】秦王稷薨子柱立【是为孝文王】
