<!-- { "loadSidebar": true } -->
　　夏四月无云而雷有流星从日下东南行四面如自晡及昏止
　　秋七月有星孛于东井
　　上以灾变愽谋羣臣中垒校尉【武帝置掌北军垒门内又外掌西域】刘向上书曰臣闻易曰观乎天文以察时变异有小大希稠占有舒疾缓急今日食尤屡星孛东井摄提【汉书天文志大角两旁各有三星鼎足勾之曰摄提】炎及紫宫【五行志是年七月星孛东井践五诸侯出河戍北贯紫宫中南逝犯大角摄提】此变之大者也其事难一二记臣虽图上犹须口説愿赐清燕之间指图陈状上輙入之【谓召入也】向具言方今同姓疏逺母党专政禄去公室权在外家非所以保守社稷安固后嗣也其言多痛切上终不能用【时谷永为北地太守当之官上使淳于长受所欲言永对曰建始以来二十载间羣灾大异交错蜂起内则为深宫后庭骄臣悍妾醉酒狂悖卒起之败苑囿街巷臣妾之家徴舒崔杼之乱外则为诸夏下士陈胜项梁奋臂之祸下有其萌然后变见于上可不致慎永党于王氏专攻上身与后宫上亦知之不甚亲信也后上欲用刘向为九卿为王氏所持故终不迁谷永自北地征入为大司农岁余以病免】
　　冬十二月大司马卫将军商卒【諡景成】以王根为大司马骠骑将军
　　商卒红阳侯立次当辅政先是立使客于南郡占垦草田数百顷以入县官而贵取其直一万万以上为丞相司直孙寳【字子严鄢陵人】所发上由是废立而用根
　　故槐里令朱云言事得罪既而释之
　　故丞相安昌侯张禹虽家居以帝师位特进甚尊重【天子赏赐前后千万禹内殖货财买田多至四百余顷皆极膏腴身居大第后堂日理丝竹管又自治冡茔奏请肥牛亭地王根以地当平陵寝庙衣冠所出游道宜更防禹他地上不从】王根害其宠数毁恶之上愈益敬厚禹【禹疾车驾自临问亲拜禹床下禹数目其少子少子未有官上即拜为黄门】国家每有大政必与定议时吏民上书言灾异王氏专政所致上意颇然之乃至禹第辟左右亲以吏民所言示禹禹自见年老子孙弱又与根有隙恐为所害谓上曰灾变之意深逺难见故圣人罕言命不语怪神陛下宜修政事以善应之新学小生乱道误人宜无信用上雅信爱禹因此不疑王氏故槐里令朱云上书求见公卿在前云曰今朝廷大臣皆尸位素餐孔子所谓鄙夫不可与事君茍患失之无所不至者也臣愿赐上方斩马劔断佞臣一人头以厉其余上问谁也对曰安昌侯张禹上大怒曰小臣居下讪上廷辱师傅罪死不赦御史将云下云攀殿槛槛折云呼曰臣得下从龙逄比干游于地下足矣未知圣朝何如耳于是左将军辛庆忌免冠叩头殿下曰此臣素着狂直使其言是不可诛其言非固当容之臣敢以死争庆忌叩头流血上意乃解及后当治槛上曰勿易因而辑之以旌直臣【初云在元帝时五鹿充宗方贵幸为梁邱易与诸家论充宗乗贵辩口诸儒莫能抗云独与论难连拄之故诸儒为之语曰五鹿岳岳朱云折其角及是复言张禹后遂不复仕常居鄠教授弟子卒于家】
　　【辛亥】三年春岷山【注见前】崩壅江三日江水竭
　　刘向曰周岐山【注见前】崩三川竭而幽王亡岐山者周所兴也汉家本起于蜀今所起之地山崩川竭星孛又及摄提大角从参【注见前】至辰【大火也注见前】殆必亡矣
　　【癸丑】绥和元年春三月立定陶王欣【共王康子即哀帝】为皇太子先是中山王兴定陶王欣来朝中山王独从傅定陶王尽从傅相中尉上问定陶王对曰令诸侯王朝得从其国二千石故尽从之令诵诗通习能説问中山王独从傅在何法令不能对令诵尚书又废帝由是以为不能而贤定陶王数称其材是时二王于帝为至亲定陶傅太后【即共王康之母昭仪】随王来朝私赂遗赵皇后昭仪及王根三人见上无子亦欲豫自结为长乆计皆劝帝以为嗣帝为加元服而遣之【事在元延四年】至是使执金吾任宏守大鸿胪持节徴定陶王立为太子【时孔光议以为宜立中山王上不从左迁光为廷尉十一月上以太子既奉大宗后不得顾私亲乃立楚孝王孙景为定陶王以奉共王后初太子防时祖母傅太后躬自养视至是为太子诏太后与太子母丁姫自居定陶国邸不得相见皇太后曰太子小而傅太后抱养之今至太子家以乳母恩耳不足有所妨于是许之是年八月中山王兴卒】
　　封孔吉【孔子十三世孙】为殷绍嘉侯三月与周承休侯【注见前】皆进爵为公
　　初元帝时诏求殷后分防为十余姓推求其嫡不能得匡衡以为宜封孔子世为汤后议寝不行至是梅福复言之上乃下诏封吉与周承休侯俱进爵为公地各百里
　　夏四月建三公官
　　御史夫夫何武言末俗事烦宰相才不及古而独兼三公之事所以不治宜建三公官上从之以王根为大司马罢骠骑将军官【武帝置大司马以冠将军之号无印绶官属至是始授金印紫绶置官属不复领将军】以武为大司空【封汜乡侯】皆増奉如丞相以备三公焉
　　冬十月大司马根病免
　　卫尉淳于长有罪下狱死废后许氏自杀以王莽为大司马
　　初赵皇后之立长有力焉故上德之大见信用贵倾公卿许后姊孊【音靡后姊名初为龙頟侯韩寳妻寳以鸿嘉元年卒】寡居长与私通因娶为小妻许后时徙居长定宫【三辅黄图林光宫中有长定宫】因孊厚贻长求复为偼伃长受诈许为白上立以为左皇后輙与孊书戱侮许后嫚易无不言王莽心害长宠白之【莽侍王根疾因言长见将军乆病意喜自以当代辅政且言其罪根怒使白东宫莽求见太后具言其状太后亦怒命徃白帝】上以太后故免长官不治罪遣就国防红阳侯立上疏为长求留上疑之逮长系诏狱穷治长具服辠至大逆死狱中【红阳侯立故与长有怨及长当就国立嗣子融从长请车骑长以珍寳遗立立因为长求留上疑之下吏按騐立令融自杀以灭口上愈疑其有大奸遂下长狱遣立就国丞相方进复劾奏立党友后将军朱博等免官归郡　朱博字子元杜陵人】使廷尉孔光持节赐许后药自杀【葬延陵交道廐西】上以王莽首发大奸称其忠直王根因荐莽自代遂以莽为大司马【莽既继四父辅政欲令名誉过前人聘请贤良以为掾史赏赐邑钱悉以享士愈为俭约母病公卿列侯遣夫人问疾莽妻迎之衣不曵地布蔽膝见之者以为僮使问知夫人皆惊其餙名如此】
　　罢刺史置州牧【秩二千石】
　　丞相大司空言春秋之义用贵治贱不以卑临尊刺史位下大夫而临二千石轻重不相凖请罢刺史更置州牧以应古制从之【哀帝建平二年以朱博言罢州牧复置刺史如故】
　　诏立辟雍【注见前】未作而罢
　　犍为郡【注见前】于水濵得古磬十六枚议者以为善祥刘向因是説上宜兴辟雍设庠序陈礼乐以风化天下或曰不能具礼【顔师古曰此向设为难者之言也】礼以养人为本如有过差是过而养人也刑罸之过或至死伤今之刑有司定法笔则笔削则削至于礼乐则曰不敢是敢于杀人不敢于养人也夫教化所恃以为治刑法所以助治也今废所恃而独立其所助非所以致太平也帝以其言下公卿议丞相大司空奏请立辟雍按行长安城南营表未作而罢【时又有言孔子布衣养徒三千人今天子太学弟子少于是増弟子员三千人岁余复如故未几刘向亦卒】
　　【甲寅】二年春二月丞相方进卒
　　时荧惑守心【注见前】丞相府议曹李寻奏记方进言今灾变廹切大责日加安得但保斥逐之戮阖府三百余人【丞相官属】唯君侯择其中与尽节转凶方进忧之不知所出防郎贲【音肥】丽善为星言大臣宜当之上乃召见方进还归未及引决上遂赐册责让使尚书令赐上尊酒十石【如淳曰稻米二斗得酒一斗为上尊】养牛一方进即日自杀【如淳曰汉仪注有天地大变皇帝使侍中持节乗四白马赐上尊酒十斛牛一头防告殃咎使者去半道丞相即上病使者还未白事尚书以丞相不起病闻】上秘之遣九卿册赠印绶赐乗舆秘器亲临吊者数至礼赐异于它相故事
　　三月帝崩
　　帝素彊无疾病时梁王【名立梁懐王揖七代孙】楚王【名衍宣帝孙楚孝王嚣子】来朝明旦当辞去又欲拜孔光为丞相已刻侯印书赞【顔师古曰赞谓延拜之辞】昬夜平善乡晨欲起不能言而崩民间讙哗咸归罪赵昭仪皇太后诏大司马莽杂治问皇帝起居发病状赵昭仪自杀
　　以孔光为丞相
　　光于大行前拜受丞相博山【故城在今河南南阳府淅川县】侯印绶
　　夏四月太子欣即位【是为孝哀帝】
　　帝初立躬行俭约罢乐府官及官织绮绣除任子令【应劭曰任子令者汉仪注吏二千石以上视事满三年得任同产若子一人为郎不以德选故除之】诽谤诋欺法出宫人免官奴婢益小吏俸政皆由已出朝廷翕然望治焉
　　尊皇太后曰太皇太后皇后曰皇太后
　　葬延陵【在西安府咸阳县西北】
　　【史臣曰成帝善修容仪临朝渊嘿尊严若神博览古今容受直辞公卿奏议可述然湛于酒色赵氏内乱外家擅朝建始以来王氏始执国命哀平短祚莽遂簒位葢其威福所由来者渐矣】
　　追尊定陶共王为定陶共皇
　　太皇太后令傅太后丁姫十日一至未央宫有诏问丞相【孔光】大司空【何武】定陶太后宜何居孔光素闻傅太后刚暴长于权谋恐其与政事不欲与帝旦夕相近即议以为宜改筑宫何武曰可居北宫上从武言北宫有紫房复道通未央宫傅太后果从复道朝夕至帝所求称尊号贵宠其亲属髙昌【故城在今山东青州府博兴县】侯董宏【父忠以告霍禹反封侯宏嗣】希指言秦庄襄王母本夏氏而为华阳夫人所子及即位后俱称太后宜立定陶太后为帝太后事下有司王莽师丹【帝为太子时丹为太子太傅及即位以为左将军领尚书事】劾奏宏知皇太后至尊之号而称引亡秦非所宜言大不道上纳其言免宏为庻人傅太后大怒要上必欲称尊号上乃白太皇太后令下诏尊定陶共王为共皇
　　五月立皇后傅氏
　　傅太后从弟晏之子也
　　尊定陶太后曰定陶共皇太后丁姫曰定陶共皇后封丁明【共皇后兄】晏【共皇太后从父之子】皆为列侯【晏孔乡侯明阳安侯】
　　共皇太后共皇后各置左右詹事食邑如长信宫【皇太后】中宫【皇后】
　　诏刘歆【字子骏向少子】典领五经
　　王莽荐刘歆有才行为侍中稍迁光禄大夫贵幸上复令典领五经卒父前业歆于是摠羣书而奏其七略有辑略【诸书之总要】六艺略【六艺之文易书诗礼乐春秋论语孝经小学凡九种】诸子略【曰儒曰道曰隂阳曰法曰名曰墨曰纵横曰杂曰农凡九家外又有小説家】诗赋略【赋三种杂赋歌诗为五种】兵书略【权谋形势隂阳技巧为四种】术数略【天文厯谱五行蓍杂占形法为六种】方技略【医经经方房中神仙为四种】
　　六月诏限民名田不果行
　　初董仲舒説武帝以秦除井田民得卖买富者田连阡陌贫者无立锥之地小民安得不困古井田法虽难卒行宜少近古限民名田以赡不足塞兼并之路薄赋敛省徭役以寛民力然后可善治也至是师丹复建言帝下其议【丞相大司空奏请自诸侯王列侯公主名田各有限闗内侯吏民名田毋过三十顷奴婢毋过三十人期尽三年犯者没入官】贵戚近习不便遂寝不行
