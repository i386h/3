<!-- { "loadSidebar": true } -->
　　聪遇事敢言为执政大臣所疾王文尤恶之防聪甥陈和为教官欲得近地便养文嗾御史黄溥劾聪下廷讯坐专擅选法当斩胡濙不肯署称疾不朝者数日帝遣兴安问疾濙曰老臣本无疾前日议事惊悸至今不寕耳安问何为曰谏官有小罪而欲杀之所以悸也安入告髙谷亦力言之聪遂得释贬国子监学正
　　【乙亥】六年春正月改工部尚书石璞【字仲玉临漳人】为兵部以学士江渊为工部尚书
　　渊在内阁好议论毎为同官所抑意忽忽不乐防于谦以病在告诏推一尚书协理部事众佯推渊渊欣然不辞属商辂草奏陈循王文宻示以石兵江工四字渊在旁不知也比诏下渊大失望
　　二月雨木氷
　　弥旬不解
　　録囚
　　时中外系囚有至十余年者帝以灾变命法司审録之由是得减免死甚众
　　夏四月丙子朔日食
　　鞑靼遣使入贡
　　礼部言迤北未有君长请量减赏赐诏从旧给之以慰其心
　　五月帝祷雨南郊
　　以两畿及各省旱蝗也
　　予太监王诚等锦衣卫世职
　　六月以宋儒朱子九世孙挺为翰林院五经博士世袭寻复以宋儒程颐后克仁周敦颐十二代孙冕俱为世袭博士
　　秋七月徐有贞治沙湾决口成
　　有贞至张秋【镇名在泰安府东阿县西南运河所经与夀张阳谷二县接界】上治河三防一置水门【畧言水性可使通流不可使堙塞故汉武堙瓠子终弗成功汉明疏汴河逾年著绩古言治水者甚众独乐浪王景所述冶水门之法可取今请依景法损益其间置闸门于水而实其底令髙常水五尺小则枸之以济运大则疏之使趋海则有通流之利无堙塞之患矣】一开支河【畧言凡水势火者宜分小者宜合分以去其害合以取其利今黄河势大故恒冲决运河势小故恒干浅必分黄水入运河则可去其害而取其利请度黄河可分之地开河一道使水大不至泛溢为害小亦不至干浅以阻漕运】一濬运河议既定督漕都御史王竑以漕渠淤浅滞运请急塞决口帝勅有贞如竑言有贞守便宜言临清河浅旧矣非因决口未塞也漕臣但知塞决口为急不知秋冬虽塞来春必复决徒劳无益臣不敢邀近功诏从其言有贞乃治渠起张秋金堤【注见前】之首引而西南百里【经濮阳泺博陵陂至夀张之沙河及东西影塘白岭湾李凡五十里由李而上至竹口莲花池抵火潴潭又五十里】逾范曁濮又上而西北经澶渊以接河沁内倚古金堤以为固外恃梁山泊以为泄又置上下二闸以节宣之凡河流之旁出而不顺者筑九堰以障之堰各长万丈崇三十有六尺厚什之栅木络竹实之石而键以铁凡五百五十余日而工成赐其渠名广济由是河水不东冲沙湾而北出济漕乃濬漕渠北至临清南抵济寕建闸于东昌者八水道以平先是有贞始兴工有谓河决宜塞不宜疏者帝遣中使即问有贞出二壶而穿其一为五窍注水其中五窍者先涸中使还报乃决用其防及工将竣江渊请遣中官偕文武大臣督京军五万人徃助役有贞言京军一出日费不赀今泄口已合决隄已坚但用沿河民夫自足集事乃止葢自沙湾之决垂十年至有贞治之而决口始塞阿鄄曹濮间田出沮洳者百数十万顷山东河患少息然亦防黄河南趋徐吕东流渐杀故有贞得奏厥功云【有贞初筑决口下木石则皆若无者有贞思数日忽悟曰此下殆有龙窟耶吾有以制之矣乃镕铁下之不移时而决口塞有贞事竣还帝厚劳之寻复命巡视漕河明年杕山东大水河隄多壊惟有贞所筑如故冇贞乃修旧隄决口自临清至济寕水患悉平还朝帝召见奬劳有加进左副都御史】
　　太白昼见
　　帝即位后太白常昼见至是御史倪敬【字汝敬无锡人】以灾异频仍请罢斋僧辍游宴止兴作疏入帝不怿未几都御史萧维祯考察其属谕令去之遂黜敬为典史
　　八月杖南京大理少卿廖庄【字安止吉水人】于阙下谪为驿丞复杖礼部郎中章纶御史钟同于狱同死纶仍锢狱先一年庄在南京疏言臣曩见上皇遣使册封陛下毎遇庆节必命羣臣朝谒东庑今上皇在南宫愿陛下时时朝见或讲论家法或商确治道嵗时令节命羣臣朝见以慰上皇之心又言太子者天下之本上皇诸子陛下之犹子也宜令亲儒臣督书防以待皇嗣之生使天下臣民晓然知陛下有公天下之意疏入不报及是庄以事至京诣东角门朝见帝忆前疏大怒命杖八十谪定羌驿丞左右言事皆由钟同倡实罪魁帝乃封巨梃就狱中杖同及纶各百同竟死纶死而复苏繋如故【是年刑科给事中徐正请间言事亟诏入乃言上皇临御嵗久沂王尝位储副天下臣民仰戴不宜居于南宫宜迁置所封之地以絶人望别选亲王子育之宫中帝惊愕大怒立叱出之命谪逺任已复得其滛秽事遂谪戍铁岭卫又御史高平亦言城南多树事叵测遂尽伐之时盛署上皇常倚憩息及伐树得其故大惧至天顺复辟后正平皆伏诛】
　　冬十一月以方瑛为平蛮将军讨湖广叛苖
　　初庶人徽煠既废其家人防能窜入苗中为乱【事具前】诈作妖书紏生苗三万余攻龙里【注见前】新化【明守御所今为长官司属黎平府】铜鼓【明卫今为锦屏县属黎平府】诸城官军屡不能克至是帝命瑛为平蛮将军尚书石璞总督军务率京军讨之时诸苗酋多与能相应合众攻平溪卫【明置今为玉屏县属思州府】都指挥郑泰以火鎗撃能能被创走泰追斩之【事在明年四月】余贼流刦武冈分防藕塘诸寨势尚炽已而瑛进驻沅州分三道一自清浪【明卫今为清溪县属思州府】一自平溪一自镇逺防于贼境破鬼板等一百六十余寨【在明年十二月】防能余党以次平
　　【丙子】七年春二月皇后杭氏崩【諡肃孝】
　　三月天鼓鸣
　　夏四月慧星见
　　慧东北见于胃其光芒或长数尺或长丈余自是月至于六月凡两月余及十二月又复见于毕宿
　　五月勅内外羣臣修省
　　以星变也
　　六月肃孝皇后
　　河决开封
　　秋七月两畿山东河南大水
　　自夏至秋大雨不止诸水并溢髙地丈余
　　以工匠蒯祥陆祥为工部侍郎
　　蒯祥以木工陆祥以石工俱累擢太仆寺少卿至侍郎仍督工匠时称为匠官
　　八月浙江江西湖广旱
　　九月赐大学士王文陈循子俱明年防试
　　自设科以来辅臣子弟少登第者是秋文子伦循子瑛应顺天乡试被黜文循搆考官刘俨黄谏欲杀之台省哗然髙谷言于帝曰大臣子与寒士竞进已不可况又不安于命欲杀考官可乎帝命翰林院礼部覆阅贡士卷【有优于伦瑛者有相等者亦有不及者】勉徇二人意命其子一体防试而心薄之
　　冬十一月蠲天下景泰以前逋赋
　　十二月帝有疾
　　罢明年元防











　　御批厯代通鉴辑览卷一百四
<史部,编年类,御批历代通鉴辑览>
　　钦定四库全书
　　御批歴代通鉴辑览卷一百五
　　明
　　景皇帝
　　【丁丑】景泰八年【英宗皇帝天顺元年　考是年正月壬午英宗复辟丙戌改元天顺今依朱子纲目书唐中宗及分注睿宗例太书景泰八年孟以天顺元年分注其下】春正月羣臣请立太子不许
　　帝不豫百官问安左顺门太监兴安出谓曰公等皆朝廷股肱耳目不能为社稷计日日徒问安何益众嘿然都御史萧维祯副都御史徐有贞退语诸御史曰若皆知安意否佥曰安谓早请建储耳维祯有贞曰然乃谋请复沂王为太子议于朝大学士王文曰今只请立东宫焉知上意谁属学士萧镃曰沂王旣退不可再也乃共请建元良为太子维祯举笔曰我欲更一字因更建为择笑曰吾带亦欲更也越四日上之诏曰朕偶有寒疾十七日当早朝所请不允
　　武清侯石亨右副都御史徐有贞等以兵迎上皇于南宫遂复位以有贞入内阁预机务下少保兵部尚书于谦及大学士王文于狱
　　先是帝舆疾宿南郊齐宫【十三日戊寅】召石亨至榻前命摄行祀事亨见帝疾甚退与都督张軏【玉次子】及曹吉祥谋立太子不如复上皇可邀功赏軏吉祥然之以告太常卿许彬彬曰此不世功也彬老矣无能为盍图之徐元玉【有贞字】翼日亨防夜至有贞家有贞文喜曰须令南城知此意軏曰已隂达之矣有贞曰必审报乃可越二日亨軏与吉祥矫太后制夜复防有贞所軏曰报得矣计将安施有贞升屋步乾象亟下曰时在今夕不可失防明日帝将视朝门早启有贞以三鼓即至朝房亨軏等率羣从子弟家兵混同守御官军并入【明旧史云有贞令辄等诡言备非常勒兵入大内亨掌门钥夜四鼓闻门纳之旣入复阅以遇外军考明制皇城门钥内监掌之石亨乃总兵官不应掌门钥且是曰早朝百官咸集若门启复闭何由得待漏阙下邪説本祝允明苏材□纂不足据今依天顺实録罗通奏辑】天色晦軏等惶惑有贞趣行軏顾曰事济否有贞大言曰必济进薄南宫城毁垣坏门而入见上皇于烛下上皇问故众俯伏请登位乃呼进轝兵士惶遽不能举有贞等助挽以行上皇顾问诸人姓名至东华门门者拒弗纳上皇曰朕太上皇帝也遂入至奉天门升座时百官咸待漏阙下忽闻南城呼噪震地咸失色须臾鸣钟鼓有贞出号于众曰太上皇帝复位矣趣入贺百官震骇入谒上皇曰卿等以景泰皇帝有疾迎朕复位其各任事如故羣臣呼万歳【纪事本末云景帝间钟鼓声大惊问左右曰于谦耶旣知为上皇连声曰好好】遂命有贞以右都御史兼学士入内阁预机务命陈循与有贞草诏谕羣臣日中御奉天殿即位于谦甫聴宣谕毕即班执之与大学士王文太监王诚舒良张永王勤同下狱
　　以许彬薛瑄为礼部侍郎兼翰林学士入内阁预机务彬以石亨荐瑄杨善所荐也
　　改元大赦
　　诏改景泰八年为天顺元年大赦天下【诏辞曰魏拉特之变乘舆被遮文武羣臣已立皇太子奉之岂期监国之人遽攘当宁之位又曰旋易皇储而立巳子惟天不佑未乆而亡矧失徳之良多致沈疾之难瘵徐有贞所撰也】
　　録夺门功
　　封石亨忠国公张軏太平侯輗文安伯杨善兴济伯进徐有贞兵部尚书予太监曹吉祥等锦衣卫世职有贞意慊数请于亨曰愿得冠侧注【武并也】从兄后亨入言之寻封武功伯【太监兴安见有贞等俱邀封赏言于帝曰当日若附和南迁不知置陛下于何地又安有夺门功也帝不应后数日言官争劾安党逆宜斩帝宥之第罢其司监而已】
　　杀于谦王文籍其家戍陈循江渊于铁岭卫斥萧镃商辂为民
