<!-- { "loadSidebar": true } -->
　　【已隋恭帝侗皇泰二年唐武徳二年郑王王世充开明夘元年梁玉沈法兴延康元年吴王李子通明政元年是嵗隋梁楚粲亡并楚夏定杨梁师都梁铣凡七国再是年以后分据诸国依十六国之例非建国改元嗣位嵗首俱不备列】春正月隋王世充杀总管刘孝元独孤武都王世充之败李宻也隋主以为太尉尚书令使开府备置官属于是世充尽取隋朝显官名士为大尉府属杜淹【字执礼如晦叔】戴胄【字元相州安阳人】皆预焉【世充専总朝政设三榜于府外上书陈事者日以百数世充悉引见殷勤慰谕人人自喜然终无所施行下至士卒厮养皆以甘言悦之而实无恩施】马军总管独孤武都为世充所亲任步军总管刘孝元与武都从弟机等谋召唐兵使崔孝仁说武都为内应武都从之事泄世充皆杀之
　　淮安【本显州大业初改郡今南阳府泌阳县是】杨士林击朱粲破之
　　朱粲有众二十万剽掠汉淮间每破州县食其积粟将去悉焚其余军中乏食乃教士卒烹妇人婴儿噉之曰肉之美者无过于人但使他国有人何忧于馁于是诸城堡相率叛之淮安土豪杨士林起兵攻粲旁郡响应粲大败奔菊潭【本汉郦县隋更名故城在今南阳府内乡县县西北有菊潭水极甘芳饮者多夀隋以此名县】士林帅汉东四郡降唐唐以为显州【唐改郡为州从旧称】道行台【已而粲降唐唐以为楚王使散骑常侍段确劳粲确醉戏粲曰闻卿好噉人人作何味粲曰噉醉人正如糟彘确怒骂曰狂贼入朝为一头奴耳复得噉人乎粲烹食之遂屠菊潭奔王世充后世充败粲斩于洛水上士庶掷瓦砾击其尸须臾若冡杨士林后为长史田瓒所杀以州归唐】
　　二月唐定租庸调法
　　其法以人丁为本田则有租身则有庸戸则有调损益厯代之制而定之【制详后　按租取于田即粟米之征庸取于丁即力役之征调取于户即布缕之征也】
　　唐置宗师
　　诏诸宗姓居官者在同列之上未仕者免徭役每州置宗师一人以摄总别为团伍
　　夏王建徳破宇文化及于聊城【注见前】诛之
　　宇文化及诱海曲【注见前】诸贼帅王薄等共守聊城窦建徳谓其下曰隋为吾君吾为隋民化及弑逆不可不讨乃引兵趣聊城与化及连战大破之生擒化及先谒隋萧后称臣素服哭炀帝尽哀收传国玺执智及与其党集隋宫而斩之以槛车载化及斩之襄国【建徳每克城得资财悉以分将士常食蔬茹粟饭妻曹氏不衣纨绮婢妾才十许人得隋宫人数千即时散遣以裴矩为左仆射自余随才授职欲诣闗中及东都者聴之王薄等皆归建徳薄寻降唐授齐州总管后为李武意所杀】
　　唐以宇文士及为上仪同封徳彞为内史侍郎
　　初唐主与宇文士及善化及既死手诏召之士及与封徳彞来降时士及妹为昭仪由是授上仪同唐主以徳彞谄诈不忠罢遣就舍徳以秘防干唐主唐主悦拜内史舍人俄迁侍郎
　　隋王世充侵唐谷州【隋开皇中置大业初改新安郡唐复为州今河南府新安县是】王世充以秦叔寳程知节【李宻败后二人皆归世充】为将军待之皆厚然二人疾世充多诈知节谓叔寳曰王公器度浅狭多妄语好咒誓乃老巫妪耳岂拨乱之主乎至是世充与唐兵战于九曲【城名在今河南府宜阳县水经注洛水自宜阳而东迳九曲南即此王幼学释为鄯州之九曲误】叔寳知节以数十骑西驰百许步下马拜世充曰荷公殊礼深思报効公猜忌信防非仆托身之所请从此辞遂降于唐秦王世民以叔寳为总管知节为统军既而世充将李君羡【武安人】田留安【临邑人】罗士信皆降于唐【士信初从李宻击世充兵败为世充所得世充厚礼之既而得邴元真等待之如士信士信耻之故降唐元真寻为宻故将杜才干所杀持其首以祭宻墓】
　　唐以杨恭仁【隋观王雄之子】为凉州总管
　　恭仁素习边事晓羌胡情伪民夷悦服自葱岭以东并入朝贡
　　隋王世充自称郑王加九锡夏四月世充称帝
　　初王世充既杀元卢虑人情未附犹媚事隋主既而渐骄横不复朝谒及是召集文武议受九锡参军戴胄固諌世充怒出为郑州长史乃使段达等言于隋主【隋主曰郑公近平李宻已拜太尉自是以来未有殊绩俟天下稍平议之未晚达曰太尉欲之隋主熟视曰任公】达等遂称诏进世充爵郑王加九锡四月世充令长史韦节等造禅代仪称隋主命禅位于郑【世充先遣段达等入奏隋主曰天命不常郑王功徳甚盛愿陛下遵唐虞之迹隋主怒曰天下者髙祖之天下若隋祚未亡此言不应发必天命已改何烦禅让公等或祖祢旧臣或台鼎髙位既有斯言朕复何望世充乃幽隋主于含凉殿虽有三表陈让及敕书敦劝隋主皆不之知】世充遂备法驾入宫即皇帝位奉隋主为潞国公【纳言苏威年老不任朝谒世充以威隋代重臣欲以炫耀士民每劝进必冠威名及受殊礼之日扶威置百官之上然后南面正坐受之既受禅以威为太师又以陆徳明为其子汉王元恕师令元恕就徳明家行束脩礼徳明耻之故服巴豆散对之遗利竟不与语　陆徳明名元朗以字行吴人】
　　夏王建徳立杨政道为郧公
　　建徳初结好于王世充及闻世充自立乃絶之始建天子旌旗出入警跸立隋齐王暕遗腹子政道为郧公然犹倚突厥以壮兵势隋义成公主遣使迎萧后建徳遣之又传宇文化及首以献公主【已而突厥立政道为隋王居定襄】
　　唐遣安兴贵袭执凉王轨以归杀之河西平
　　先是唐册使至凉州轨欲去帝号受唐爵曹珍请依萧詧事魏故事轨乃遣邓晓奉书称皇从弟大凉皇帝臣轨唐主怒乃遣吐谷浑伐之【隋炀帝征吐谷浑可汗伏允奔党项炀帝立其质子顺为主不果入防中国乱伏允收还故地唐主与之连和许以顺还之伏允喜起兵击轨数遣使入贡请顺唐主遣之】至是轨将安修仁之兄兴贵仕长安表请说轨唐主曰轨岂口舌所能下兴贵曰臣家在凉州奕世豪望为民夷所附弟修仁又轨所信任轨聴臣固善不聴则图之唐主乃遣之兴贵至乗间说轨以窦融故事轨不聴兴贵乃与修仁结诸胡起兵击轨轨败被执河西平【邓晓在长安舞蹈称庆唐主曰汝为使臣闻国亡而不戚既不忠于轨其肯为朕用乎遂废之终身】轨至长安斩于西市【轨自起至亡凡三年】唐主以兴贵修仁为左右武侯大将军
　　五月郑王王世充弑隋主侗
　　世充以裴仁基行俨【李宻败后仁基父子为世充所获仁基为尚书行俨为大将军】有威名忌之仁基父子知之亦不自安乃与尚书左丞宇文儒童等谋杀世充复立隋主事泄皆夷三族世充之兄世恽曰儒童等谋反正为隋主尚在故也不如早除之世充遣人酖之隋主请与太后诀不许乃布席礼佛曰愿自今以往不复生帝王家饮药不能絶以帛缢杀之【諡曰恭皇帝】
　　秋七月唐置十二军
　　置十二军分统闗内诸府皆取天星为名【初析闗中为十二道万年道为参旗军长安道为鼓旗军富平道为元戎军醴泉道为井钺军同州道为羽林军华州道为骑官军西麟道为苑游军寜州道为折威军岐州道为平道军豳州道为招揺军泾州道为天纪军宜州道为天节军】每军将副各一人督以耕战之务由是士马精彊所向无敌【后武徳六年十二军俱废寻又复之】
　　西突厥遣使入贡于唐
　　初西突厥曷娑那可汗入隋【事具前】国人立其叔父号射匮可汗【达头可汗之孙】射匮既立拓地东至金山【注见前】西至海【即今大西洋】遂与北突厥为敌建庭于兹北三弥山射匮卒弟统叶防可汗立统叶防勇而有谋北并铁勒控数十万据乌孙故地又移庭于石国【胡三省注康居支庶之分治柘析城汉时大宛北鄙】北千泉【其地有雪山多泉故名】西域诸国皆臣之统叶防各遣吐屯【注见前】监之督其征赋至是入贡于唐
　　八月唐酅公薨【諡曰隋恭帝】
　　唐杀其民部尚书刘文静
　　文静自以才畧功勲在裴寂之右而位居其下意甚不平数侵侮寂由是有隙文静家数有妖弟文起召巫厌胜文静有妾无宠使其兄上变告之唐主以文静属吏遣寂问状秦王世民固请曰昔在晋阳文静先建非常之策始告寂知及克京城任遇悬隔今文静觖望则有之非敢谋反寂曰文静才畧过人性复粗险天下未定留之必贻后患唐主卒用寂言杀之
　　沈法兴称梁王于毗陵李子通称吴帝于江都
　　沈法兴称梁王都毗陵性残忍専尚威刑其下离怨时杜伏威据厯阳陈棱据江都李子通据海陵俱有窥江表之心子通攻江都克之棱奔伏威子通入江都即帝位国号吴【伏威寻降唐唐以为和州总管和州北齐以厯阳郡置今州隶江南】
　　定阳可汗武周取唐并州总管裴寂军溃齐王元吉奔长安
　　先是武周取唐榆次【汉县厯代因之今属山西太原府】进围并州元吉拒却之【元吉时守晋阳】武周又遣宋金刚寇并州【金刚本易州贼为窦建徳所败奔武周武周号曰宋王委以军事金刚说武周图晋阳南向争天下武周使将兵寇并州自进陷介州　介州隋置今汾州府介休县是】唐以裴寂为总管拒之至是寂为金刚所败军溃自晋州以北城镇皆没武周进逼并州元吉绐其参佐夜擕妻妾奔还长安武周据太原遣金刚攻晋州拔之进逼绛州陷龙门
　　唐以李纲为太子少保
　　初纲以尚书领太子詹事太子建成始甚礼之久之渐昵近小人以秦王世民功髙忌之纲屡谏不聴乃乞骸骨唐主骂曰卿为何潘仁【西域商胡入司竹园为盗后归唐】长史乃耻为朕尚书邪纲曰潘仁贼也每欲妄杀人臣谏之则止为其长史可以无愧陛下创业明主臣所言如水投石于太子亦然臣何敢久汚天台辱东朝乎唐主曰知公直士勉留辅吾儿以为太子少保尚书詹事如故纲复谏太子饮酒无节及信防慝疎骨肉太子不怿纲固称老病辞职乃解尚书仍为少保【唐主尝考第羣臣以纲及孙伏伽为第一谓裴寂曰隋以主骄臣谄亡天下朕即位以来每虚心求谏唯纲尽忠欵伏伽诚直余人皆踵风俛首而已岂朕所望哉朕视卿如爱子卿当视朕如慈父有懐必尽勿自隠也】
　　冬定杨将宋金刚取浍州【唐置今平阳府翼城县是】唐遣秦王世民击之
　　宋金刚取浍州陷之军势甚锐唐主欲弃大河以东谨守闗西秦王世民请曰太原王业所基国之根本河东殷实京邑所资若举而弃之臣窃愤恨愿假臣精兵三万必平殄武周克复汾晋唐主于是发闗中兵以益世民使击武周
　　夏王建徳克唐黎阳虏淮安王神通【唐主从弟】李世勣降遂定卫滑齐充等州
　　先是唐以淮安王神通为山东安抚大使已而窦建徳取唐邢【今顺徳府是】沧【注见前】洺【今广平府是】相【注见前】等州神通不能拒就世勣于黎阳建徳又取赵州【建徳执总管张志昻慰抚使张道源以其不早降欲杀之国子祭酒凌敬曰大王使髙士兴拒罗艺于易水艺才至兴即降大王以为何如建徳悟释之】至是建徳进趣卫州过黎阳二十里世勣遣骑将邱孝刚侦之与建徳遇击之建徳败走其大军救之斩孝刚建徳怒还宫黎阳克之虏淮安王神通及世勣父盖并魏征等世勣走免数日以父故还诣建徳降建徳使守黎阳而以其父为质以征为起居舍人遂徙都洺州【滑州刺史王奴杀轨擕其首诣建徳降建徳曰奴杀主大逆立斩之反首于滑州吏民感悦即日降于是旁近郡县及徐圆朗等皆附唐主遣使与建徳修好建徳以淮安王神通等归之】
