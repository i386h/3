<!-- { "loadSidebar": true } -->
　　初武街之防【事具前】上命左骁卫郎将尉廷瓌使吐蕃宣慰金城公主吐蕃亦遣其大臣请和用敌国礼上不许自是连嵗犯边至是吐蕃奉表请和乞舅甥亲署誓文又令彼此宰相皆著名其上
　　以李邕郑勉为逺州刺史李朝隠为大理卿陆象先为河南尹
　　宋璟奏邕勉并有才畧文词俱好是非改变若全引进则咎悔必至若长弃捐则才用可惜请以为渝峡刺史大理卿元行冲不称职请以朝隠代之象先闲于政体寛不容非请以为河南尹皆从之
　　【己未】七年夏四月祁公王仁皎卒
　　仁皎后父也【其子驸马都尉守一请用窦孝谌例筑坟髙五丈一尺上许之宋璟蘓颋以为凖令一品坟髙一丈九尺其陪陵者髙出三丈窦太尉坟议者颇讥其髙大至韦庶人崇其父坟以自速祸岂可复踵为之臣等所以再三进言者欲成中宫之美耳上説曰朕每欲正身率下况于妻子何敢私之卿能固守典礼垂法将来诚所幸也　窦孝谌帝之外祖】
　　五月己丑朔日食
　　上素服以俟变彻乐减膳命中书门下察系囚赈饥乏劝农功宋璟奏曰陛下勤恤民隠此诚苍生之福然臣闻日食修徳月食修刑亲君子逺小人絶女谒除防慝所谓修徳也君子耻言浮于行茍推至诚以行之不必数下制书也
　　秋八月敇五服并从礼传
　　右补阙虑履氷【范阳人】言礼父在为母服周年则天改服三年今请从旧上下其议禇无量是履氷议敕自今五服并依防服传文然士大夫议论犹不息行之各从其意无量叹曰圣人岂不知母恩之厚乎厌降之礼【厌损降下也礼子为母服齐衰三年父在则厌降服齐衰期也】所以明尊卑也俗情肤浅一紊其制谁能正之
　　【庚申】八年春正月宋璟苏颋罢以源乾曜张嘉贞同平章事
　　先是朝集使往往赍货入京师将还多迁官璟奏一切勒还以革其弊璟又疾负罪而妄诉不已者悉付御史台治之人多怨之者防天旱优人作魃状【魃音跋大雅云汉诗曰旱魃为虐】戱于上前问魃何为出对曰奉相公处分又问何故对曰负寃者三百余人相公悉以系狱故不得不出耳上心以为然时江淮间恶钱尤甚璟使监察御史萧隠之括之隠之严急烦扰怨嗟盈路于是贬隠之官罢璟颋弛钱禁而恶钱复行矣
　　夏五月以源乾曜为侍中张嘉贞为中书令
　　乾曜上言形要之家多任京官使俊乂之士沈废于外臣三子皆在京请出其二上从之于是出者百余人嘉贞吏事彊敏而刚躁自用引进苖延嗣吕太一员嘉静崔训与论政事四人颇招权时人语曰令公四俊苖吕崔员
　　六月瀍糓溢
　　朔方大使王晙诱杀突厥降户仆固都督勺磨【仆固部之都督名勺磨】
　　突厥降户散居受降城侧朔方大使王晙言其阴引突厥谋陷军城诱仆固都督勺磨而杀之拔曵固诸部闻之皆悔惧并州长史张説引二十骑持节即其部落慰抚之因宿其帐下副使李献以其情难信驰书止之说复书曰吾肉非黄羊【出今直宣化府诸县皆有之】必不畏食血非野马【胡三省注不畜而孳生于野谓之野马】必不畏刺此吾效死之秋也诸部由是遂安
　　冬十月流裴虚已于新州
　　上禁约诸王不使与羣臣交结驸马都尉裴虗已与岐王范游晏私挟防纬坐流新州离其婚上待范如故谓左右曰吾兄弟自无间但趋竞之徒强相托附耳吾终不以此责兄弟也
　　十一月突厥防凉州
　　初突厥毘伽可汗既立突骑施苏禄复立为可汗【苏禄突骑施别将也拥众二十余万据有西方遣使入朝诏以为金方道经畧大使寻立为忠顺可汗】毘伽患之黙啜时牙将暾欲谷年七十余多智畧为国人所信服毘伽召以为谋主于是突厥降户处河西者多叛归之诏薛讷王晙追讨毘伽遂谋入防暾欲谷以为不可乃止至是王晙奏请西防悉密【亦突厥之种姓阿史那氏居北庭】东发奚契丹掩毘伽于稽落水上毘伽用暾欲谷谋击掳拔悉密【毘伽初闻晙奏大惧暾欲谷曰不足畏也拔悉宻在北庭与奚契丹相去絶逺势不相及且拔悉密轻而好利得晙之约必喜而先至晙与张嘉贞不相悦奏请多不得应必不敢出兵拔悉密独至击而取之势甚易耳既而拔悉密果彂兵遇突厥牙帐朔方奚契丹兵不至拔悉密引退毘伽欲击之暾欲谷曰此属去家千里死战未可击也不如以兵蹑之去北庭二百里暾欲谷分兵间道先围北庭因纵兵击拔悉密拔悉密败走北庭不得入尽为突厥所获】暾欲谷还出赤亭【注见前】掠凉州河西节度使杨敬述遣禆将卢公利邀之大败毘伽由是大振尽有黙啜之众【明年毘伽遣使求和上赐书许之于是连嵗贡献方物】
　　【辛酉】九年春正月改蒲州为河中府置中都
　　二月以宇文融【万年人防元孙】为劝农使
　　监察御史宇文融上言天下户口逃移巧伪甚众请加检括源乾曜賛成之敕有司议招集流移按诘巧伪之法以闻已而置州县逃亡户口听百日自首或于所在附籍或牒归故乡各从所欲过期不首谪徙边州以融充使融奏置劝农判官十人分行天下其新附客户免六年赋调使者竞为刻急州县承风劳扰百姓苦之阳翟尉皇甫憬上疏言之坐贬州县希防虚张其数或以实户为客凡得户八十余万田亦如之【十一年八月敕以俭括逃人虑或烦扰宜令所在州县安集遂其生业十二年五月制听逃户自首辟所在间田随宜收税毋得差科征役租调一皆蠲免复以融为劝农使廵行州县议定赋役】
　　夏四月敕举县令
　　敕京官五品以上外官刺史四府【京兆河南河中太原】上佐举县令一人视其政善恶为举者赏罚
　　六月罢中都【复为蒲州】
　　时陆象先为蒲州刺史政尚寛简吏民有罪晓谕遣之尝谓人曰天下本无事但庸人扰之耳茍清其源何忧不治
　　秋七月兰池部康待賔反【兰池纲目作兰也州考元和志神龙三年置兰池都督府在白池县北康待賔盖兰池都督所之部也唐书帝纪及地志亦俱作兰池纲目疑有误今特改正　白池废县在今寜夏府灵州】王晙等擒斩之
　　兰池部康待賔诱降户同反攻陷六降州【元和志调露元年于灵州南界置鲁丽含塞依契等六州以处突厥降户谓之六降州】有众七万命朔方大总管王晙太仆卿王毛仲天兵军【开元五年置镇并州后废】节度大使张说共讨之晙攻待賔擒之集四夷渠长腰斩之先是待賔潜与党项通谋攻银城【本西魏石城县后周更名故城在今叚州神木县南】连谷【隋戍唐置县故城在今神木县北】张説将歩骑万人出合河闗【亦曰合水闗在今神木县北黄河上】掩击大破之党项更与之战众复溃説安集党项使复其居业阿史那献【夲降人为讨击使】以党项翻覆请并诛之説曰王者之师当伐叛柔服岂可杀已降邪因奏置麟州【治新秦县故城在神木县北】以抚其余众【康待賔之叛也诏陇右节度大使郭知运与王晙合击晙言朔方兵自有余力请敕知运还未报知运已至由是与晙不协晙所招降者知运纵兵击之遂以晙为卖已由是复叛晙坐贬梓州刺史梓州隋置今四川潼川府是也】
　　九月乙巳朔日食
　　梁公姚崇卒【諡曰文献】
　　崇以开府仪同三司罢政事及是卒年七十二【遗令曰佛以清静慈悲为本而愚者冩经造像兾以求福昔周毁经像而修甲兵齐崇塔庙而弛政刑一朝合战齐灭周兴汝曹勿效儿女子终身不悟追荐防福道士见僧获利效其所为尤不可延之于家永为后法】
　　以张説同三品
　　以王君防【字威明州常乐人】为河西陇右节度大使
　　君防与郭知运同郡皆以骁勇著名为冦所惮至是知运卒君防自麾下代之
　　冬十一月罢诸王都督刺史召还京师
　　新作蒲津桥
　　安州别驾刘子元【即刘知几避帝嫌名以字行】卒
　　子元领国史三十年尝着史通【内外四十九篇】讥评今古又言史有三长才学识世罕兼之封居巢县子以子贶累贬安州卒【初著作郎吴兢撰则天宝录言宋璟激张说使证魏元忠事后説修史见之谬曰刘五殊不相僣兢起对曰此兢所为史草具在不可使明公枉怨死者同僚皆失色其后説隂祈兢改数字兢曰若循公请则此史不为直笔何以取信于后】
　　造新厯及黄道游仪
　　太史言麟徳厯浸疎日食屡不效上命僧一行更造新厯【即大衍厯也】梁令瓒造黄道逰仪【古浑仪止有赤道天体也黄道者日行出入于赤道之路也又有白道月行出入于黄道之路也一行欲知黄道进退而太史无其仪令瓒乃造木逰仪以追列舍之变又施月环以防隂阳朓朒】以候七政遣太史监南宫説等于河南北平地测日晷及极星【北极天枢】夏至日中立八尺之表同时候之阳城【今河南府登封县即古阳城县也东南有测景台】晷长一尺四寸八分弱夜视北极出地髙三十四度十分度之四浚仪【注见前】岳台【在今开封府祥符县西】晷长一尺五寸微疆极髙三十四度八分南至朗州【隋置今湖南常徳府是】晷长七寸七分极髙二十九度半北至蔚州【注见前】晷长二尺二寸九分极髙四十度南北相距三千六百八十八里九十歩晷差一尺五寸三分极差十度半又南至交州晷出表南三寸三分八月海中南望老人星下【史记正义老人一星在弧南一曰南极为人主夀长之应常以秋分之曙见于丙春分之夕见于丁】众星粲然皆古所未名【集览乃浑天家以为常没地中者】大率去南极二十度已上皆见
　　【壬戌】十年夏四月以张説兼知朔方军节度使
　　置朔方节度使领单于都防府夏【注见前】盐【西魏置故城在今宁夏府灵州】银【后周置故城在今绥徳州米脂县】麟【注见前】丰【隋置故城在今鄂尔多斯右翼后旗】胜【隋置故城在鄂尔多斯左翼后旗】等六州定逺【故城在今宁夏府新渠县北】丰安【故城在今寜夏府灵州北】二军三受降城【注见前】以宰相张说兼领之
　　五月伊汝水溢
　　六月博州【隋置今山东东昌府是】河决
　　命萧嵩【瑀从子钧之孙】等治之
　　【刘友益书法自王莽辛未书河决至是七百余年始复一书】
　　制増太庙为九室
　　增太庙为九室迁中宗还太庙
　　秋安南乱遣内侍杨思朂讨平之
　　【真氏徳秀曰唐世中人预国政自元宗任髙力士始中人预军政自元宗用杨思朂始】
　　杖秘书监姜皎流之钦州【注见前】
　　初上之诛韦氏也王皇后颇预密谋及即位色衰爱弛武惠妃阴懐倾夺之志上密与皎谋以后无子废之皎泄其言上怒张嘉贞希防搆成其罪云皎妄谈休咎杖而流之卒于道敕宗戚自非至亲无得往还卜相占候之人不得出入百官之家
　　北庭节度使张孝嵩【此张孝嵩盖即前破降西域八国耆通鉴误作张嵩今依唐书改正】击吐蕃大破之
　　吐蕃围小勃律【唐书西域传大勃律或曰布露直吐蕃西与小勃律接小勃律去京师九千里而嬴东少南三千里距吐蕃赞普牙东南三百里对大勃律今东西布鲁特盖即其地也】其王没谨忙求救于孝嵩孝嵩遣副使张思礼将蕃汉歩骑四千倍道合击大破之斩获数万自是累嵗吐蕃不敢犯边
