<!-- { "loadSidebar": true } -->
　　夏五月梁王僧辩奉渊明归建康以梁王方智为太子先是齐主遣殿中尚书邢子才诣建康与僧辩书令迎渊明【书曰嗣主冲藐未堪负荷彼贞阳侯梁武犹子长沙之嗣以年以望堪保金陵故置为梁王卿宜迎接】僧辩不从已而渊明至东闗【注见前】散骑常侍裴之横【字如岳之髙弟】御之败死僧辩大惧乃出屯姑孰遣使奏启于渊明定君臣之礼因求以梁王为太子渊明许之自采石济江齐师还渊明入建康望朱雀门而哭道逆者以哭对入即位以方智为太子王僧辩为大司马陈霸先为侍中
　　六月齐人归郢州于梁
　　魏师之围江陵也齐主遣清河王岳救之至义阳江陵已陷岳因进军临江梁郢州刺史陆法和以州降【长史王珉不从杀之】齐主遣仪同三司慕容俨【字恃徳清都成安人】戍之俨始入州王僧辩遣侯瑱攻之奄至城下俨随方备御瑱等攻之不克城中食尽煮草木根叶及靴皮带角食之坚守半岁人无异志至是渊明立命瑱还豫章齐人以地逺难守割以予梁凡梁民亦还之
　　秋八月齐以道士为沙门
　　齐主以佛道二教不同欲去其一集二家学者论难于前遂敇道士皆剃髪为沙门有不从者杀四人乃奉命
　　九月梁陈霸先杀王僧辩废渊明冬十月复立方智称藩于齐
　　王僧辩之纳渊明也陈霸先遣使争之不从霸先叹曰武帝子孙甚多唯孝元【是年四月追諡庙号世祖】能复讐雪耻其子何罪而忽废之吾与王公并处托孤之地而王公一旦改图外依戎狄援立非次其志欲何为乎乃密谋袭建康会有告齐师至者僧辩遣人告霸先使为备霸先部分将士使徐度侯安都等水陆俱进人皆以为将御齐师不之怪也至石头安都先帅众逾北城而入霸先军入自南门僧辩方视事外白有兵俄而兵自内出僧辩与子頠帅左右苦战败走就执霸先曰我有何辜公欲与齐赐讨而乃无备如此僧辩曰委公北门何谓无备霸先杀之既而竟无齐兵渊明逊位就邸十月方智即皇帝位告齐以僧辩隂图簒逆仍请称藩于齐封渊明为建安公
　　梁陈霸先自为尚书令都督中外诸军事
　　梁吴兴太守杜龛叛梁遣陈倩【霸先兄道谭子即陈文帝】讨之杜龛素恃王僧辩之势不礼于陈霸先【龛僧辩之壻】霸先深怨之及僧辩死龛据吴兴以拒霸先义兴太守亦载【字徳基叡之孙】以郡应之僧辩弟僧智为吴郡太守亦据城拒守先是霸先将图僧辩密遣兄子蒨还长城【晋县五代吴越改长兴今属湖州府】立栅以备龛及是蒨至长城收兵才数百人龛遣其将杜泰攻之数旬不克而退霸先使周文育攻义兴不利自表东讨至义兴拔其水栅以书谕韦载载降霸先还建康使周文育讨杜龛裴忌【字无畏闻喜人】攻吴郡忌轻行夜至城下皷噪薄之僧智奔吴兴忌入据郡明年蒨克吴兴获龛杀之【龛勇而无谋嗜酒常醉其将杜泰隂与蒨等通説龛使降龛然之其妻王氏曰讐隙如此岂复可和周出私财赏募复击蒨等破之既而泰出降龛尚醉未觉遂见杀王氏截髪出家僧智及弟僧愔奔齐】
　　梁谯【今滁州】秦【今六合县】刺史徐嗣徽南豫州刺史任约袭建康不克入于石头以叛齐遣兵援之败还嗣徽约奔齐徐嗣徽从弟嗣先王僧辩之甥也僧辩死亡就嗣徽嗣徽以州入于齐防陈霸先东讨义兴嗣徽密结任约将兵乗虚袭建康据石头游骑至阙下时侯安都杜棱【字雄盛钱塘人】居守安都闭门示弱下令城中登陴窥贼者斩及夕嗣徽等还安都夜为战备将旦嗣徽等又至安都出战大破之嗣徽等奔还石头霸先卷甲还自义兴引韦载与共谋议十一月齐遣兵渡江据姑孰以应嗣徽又遣兵渡粮马入石头城霸先用韦载计【霸先问计于载载曰齐若分兵先据三吴之路畧地束境则时事去矣今可急于淮南筑城以通东道转输分兵絶彼粮路使进无所资则齐将之首旬日可致霸先从之　淮南秦淮之地也秦淮源出凓水县西北流贯江寜府城又西北入大江秦时所凿故名】使侯安都夜烧齐船千余艘周铁虎断齐运输仍遣载于大航筑垒使杜棱守之齐人亦立栅与相拒使都督萧轨【北齐书萧轨事行史阙其传】将兵屯江北十二月霸先帅诸军攻嗣徽栅齐将栁达摩等渡淮置陈霸先疾战烧栅齐兵大败溺死者以千数嗣徽与任约引齐兵顿浦口【此秦淮之口非江北浦口也】霸先遣侯安都袭破之嗣徽等单舸脱走霸先攻石头城中无水达摩请和且求质子时建康虚弱粮运不继乃与齐和以霸先从子昙朗及永嘉王庄【方等之子】等为质而与齐盟嗣徽约皆奔齐【齐失亡马仗船米不可胜计齐王乃诛栁逹摩】
　　齐主杀其清河王岳
　　初齐平秦王髙归彦【字仁英髙祖族弟】幼孤髙祖令清河王岳养之情礼甚薄归彦心衔之岳屡将兵立功有威名而性豪侈好酒色起第城南归彦谮之言其僭拟齐主恶之齐主纳倡妇薛氏有宠既而知其尝与岳通益怒使归彦鸩岳杀之【久之齐主无故斩薛氏藏首于怀出东山宴饮劝酬始合忽出其首投于枰上一座大惊复命收取对之流涕载尸以出被髪步哭而随之】
　　魏降其宗室王者为公
　　突厥灭柔然可汗邓叔于奔魏突厥取而杀之
　　突厥木杆可汗撃柔然灭之柔然主邓叔子收其余烬奔魏时木杆西破嚈哒【注见前】东走契丹北幷契骨【胡三省注即唐之结骨唐书黠戛斯古坚昆国或曰结骨】威服塞外其地东自辽海西至西海【即靑海】长万里南自漠北五六千里皆属焉木杆恃其疆请尽诛邓叔子等于魏宇文泰收叔子以下三千余人付其使者尽杀之于青门外【长安东南霸城门民见门色青因曰青门即汉召平种处】
　　【丙梁太平元年魏防帝三年齐天保七年　纲目以后子梁为北朝附庸岁首不书年号唯嗣位改元乃书今依之】春正月魏初建六官以宇文泰为大冡宰
　　初宇文泰以汉魏官繁令苏绰及尚书令卢辩【字景先同兄子】依周礼定六官至是行之以泰为太师大冡宰李弼为太傅大司徒赵贵为太保大宗伯独孤信为太司马于谨为大司寇侯莫陈崇为大司空自余百官皆仿周礼
　　梁遣兵击侯瑱于湓城
　　江州刺史侯瑱本事王僧辩拥兵据豫章及江州不附陈霸先霸先使周文育将兵撃湓城又遣侯安都周铁虎立栅于梁山以备之【已而瑱为王琳将侯平所败霸先使记室蔡景歴説瑱令降瑱乃诣闗归罗霸先以为司空　　蔡景歴字茂世济阳考城人】
　　三月齐仪同三司萧轨侵梁次于芜湖
　　齐遣萧轨等与任约徐嗣徽合兵十万侵梁出栅口【栅江之口注见前】向梁山【即天门山注亦见前】陈霸先帐内荡主【主勇士以突荡敌人者】黄丛逆撃破之齐师退保芜湖
　　夏五月梁建安公渊明卒六月陈霸先及齐师战败之杀萧轨及徐嗣徽
　　齐人召建安公渊明诈许退师陈霸先具舟送之防其病卒齐兵遂至秣陵陈霸先令周文育与徐度杜棱御之齐人跨淮立桥栅度兵自方山【注见前】进及儿塘【在上元县东南】建康震骇霸先拒嗣徽等于白城【即白下城注见前】适与文育防将战风急霸先曰兵不逆风文育曰事急矣何用古法抽槊上马先进众军从之风亦寻转安都帅十二骑突嗣徽陈破之六月齐兵至幕府山【在江寜府西北舆地纪胜晋元帝渡江王导建幕府其上因名】霸先遣别将撃其粮运尽获之齐兵杀马驴以食转至元武湖【注见前】西北连日大平地水大余昼夜坐立泥中悬鬲以爨而台中及潮沟【在上元县西吴时凿引潮以扺秦淮故名】北路燥梁军每得番易然四方粮运不至士卒皆饥疲防陈蒨馈米三千斛鸭千头霸先命炊米煮鸭裹以荷叶未明蓐食出幕府山与吴明彻等首尾齐举纵兵大战侯安都自白下引兵横出其后齐师大溃死者不可胜计擒徐嗣徽斩以狥追奔至于临沂【晋侨置属南琅邪郡故城在今句容县北】诸军相次克防虏萧轨等斩之齐军士缚荻筏以济溺死甚众唯任约王僧愔得免【梁军士以赏俘贸酒一人裁得一醉齐人闻萧轨等被杀亦杀陈昙朗】
　　梁王琳遣使奉表于魏于齐
　　侯平频破后梁军以王琳兵威不振不受指麾琳遣将讨之平收其众奔江州侯瑱与结为兄弟琳军势益衰遣使奉表于齐江陵之陷琳妻子没于魏琳又献欵于魏以求之亦称臣于梁
　　齐大治宫室
　　齐发丁匠三十余万修广三台宫殿【齐主之初立也留心政术内外肃然军国檅策独决懐抱毎临行阵亲当矢石所向有功数年之后渐以功业自矜遂嗜酒滛佚肆行狂暴袒露形体衔坐巷宿髙氏妇女不问亲疎往往乱之或以赐左右不从者手刃之作大□长锯剉防之属陈之于庭每醉辄手杀人以为戏乐杨愔乃简死囚置仗内谓之供御囚齐主欲死人輙执以应命三月不杀则宥之开府防军裴谓之上书极谏齐主谓杨愔曰此愚人何敢如是对曰彼欲陛下杀之以成名于后世齐主曰我且不杀尔焉得名一日泣谓羣臣曰黒獭不受我命奈何都督刘桃枝曰臣得三千骑请擒之以来齐主壮之赐帛千匹赵道徳进曰桃枝妄言应诛陛下奈何滥赏齐主即回绢赐之典御丞李集面谏比之杰纣齐王令置流中久之引出谓曰吾何如杰纣集曰弥不及矣又令沉之引出更问如此数四集对如初齐主大笑曰天下有如此痴人方知龙逢比干未是后物遂释之顷之入见似有所谏竟斩之由此内外憯憯各懐怨毎而能委政杨愔总摄机衡百度修敕是以主昏于上政清于下】
　　秋七月梁陈霸先自为司徒扬州刺史进爵长城公九月梁陈霸先自为丞相録尚书事
　　魏及突厥袭吐谷浑败之
　　突厥木杆可汗假道于凉州以袭吐谷浑魏宇文泰使凉州刺史史寜【字永和建康袁氏人】帅骑随之吐谷浑奔南山木杆将追之寜曰树敦【吐谷浑所败故城在今西寜府迁外曼头山北】贺真【与树敦相近】二城吐谷浑之巢穴也拔其本根余众自败木杆从之与寜分道破二城复与会于青海【注见前】叹寜勇决赠遗甚厚【明年吐谷浑寇凉鄯河三州秦州都督遣渭州刺史于翼赴援翼曰攻取非夷俗所长寇来不过抄掠耳掠无所获势将自走数日问至果如其言】
　　冬十月魏太师大冡宰安定公宇文泰卒【书法与髙欢同例説见前】世子觉【泰第三子后代魏为周愍帝】嗣
　　泰北巡度河还至牵屯山【即鸡头山注见前】而病驿召中山公防至泾州谓曰吾诸子皆幼外寇方彊天下之事属之于汝宜努力以成吾志遂卒【泰能驾驭英豪得其力用性好质素不尚虚餙明达政事崇侨好古凡所施设皆仿三代而为之及卒諡曰文公】世子觉嗣位【时年十五】为太师柱国大冡宰安定公出镇同州【防名位素卑及是辅政羣公莫服防问计于大司寇于谨曰今日之事谨必以死争之若对众定策公必不得让矣明日会议谨曰昔帝室倾危非安定公无复今日一旦违世嗣子虽幼中山公亲其兄子兼受顾托军国之事理须归之辞色抗厉众皆悚动谨素与泰等夷防常拜之至是谨起再拜羣公亦拜于是众议始定　同州西魏置今为府属陜西胡三省曰宇文泰辅政常居此以其地扼阙河齐人后轶所心由也】
　　齐并省州县
　　齐主诏以魏末豪杰纠合乡部因縁请托各立州郡公私烦费丁口减于畴日守令倍于昔时于是并省三州一百五十三郡五百八十九县三镇三十六戍
　　十二月魏宇文觉自为周公
　　齐筑长城
