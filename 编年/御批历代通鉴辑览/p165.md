<!-- { "loadSidebar": true } -->
　　茍晞表请迁都仓垣【城名在今河南开封府祥符县水经注汲水东迳仓垣城即此】帝将从之公卿犹豫不果行既而洛阳饥困人相食百姓流亡者什八九帝将行而卫从不备无车舆乃步出西掖门至铜驼街为盗所掠不得进度支魏浚【东郡东阿人】帅流民数百家保河隂之硖石【水经注谷水东迳雍谷谿石路阻陿有硖石之称今曰硖石堡在河南府新安县】时掠得谷麦献之汉主聪使呼延晏将兵二万七千冦洛阳比及河南晋兵前后十二败刘曜王弥石勒皆引兵防之晏先至攻平昌门克之焚东阳门及府寺司空荀藩及弟光禄大夫组奔轘辕弥晏克宣阳门入宫大掠帝欲奔长安汉兵追执之曜自西明门入执太子诠等士民死者三万余人遂发掘诸陵焚宫庙曜纳羊后迁帝及六玺于平阳勒引兵出屯许昌汉以帝为左光禄大夫封平阿公以侍中庾珉【字子琚敳之兄】王儁为光禄大夫初曜以弥不待己至先入洛阳怨之弥説曜请白汉主自平阳徙都洛曜不用弥防而焚之弥骂曰屠各【匈奴贵种名】子岂有帝王之意邪遂与曜有隙引兵东屯项闗【在陈州府项城县西北】
　　司空茍晞奉豫章王端建行台于城【防县城也注见前】荀藩奉秦王业【即愍帝】趣许昌
　　荀藩在阳城汝隂【晋郡治汝隂本汉县注见前】太守李矩【字世回平阳人】输给之藩建行台于宻【注见前】传檄四方推琅邪王睿为盟主以矩为荥阳太守豫章王端太子诠弟也东奔仓垣茍晞奉为皇太子置行台徙屯防城秦王业吴孝王晏之子【为秦王□后】藩甥也年十二南奔宻藩等奉之以趣许昌天水阎鼎【字台臣】聚西州流民数千于宻欲还乡里藩以鼎有才而拥众用为豫州刺史以周顗【字伯仁浚之子】等为参佐
　　琅邪王睿遣兵击江州刺史华轶【字彦夏平原人】斩之
　　时海内大乱独江东差安中国士民避乱者多南渡江王导説睿收其贤俊辟掾属刁协【字元亮勃海饶安人】王承【字安期湛之子】卞壸诸葛恢【字道明靓之子】陈頵【俱伦切字延思陈国人】庾亮【字元规衮从子】等百余人时人谓之百六掾及承荀藩檄承制署置江州刺史华轶及豫州刺史裴宪【字景思楷之子】皆不从命睿遣王敦甘卓周访【字士逹汝南安成人】合兵击轶斩之宪奔幽州睿以卓为湘州刺史访为寻阳太守陶侃为武昌太守
　　秋七月大司马王浚自领尚书令
　　浚设坛告类【非时祭天谓之类言以事类告也】假立太子称受中诏承制封拜备置百官列署征镇
　　汉刘曜冦长安南阳王模出降曜斩之遂据长安模世子保保上邽【注见前】
　　南阳王模使牙门赵染戌蒲坂染帅众降汉汉遣染与将军刘雅攻模于长安刘曜刘粲继之染败模兵于潼闗长驱至下邽【秦县有上邽故加下故城在今西安府渭南县】凉州将北宫纯自长安帅众降汉汉兵围长安模仓库虚竭士卒离散遂降于汉粲杀之【闗西饥馑白骨蔽野士民存者百无一二汉主聪以曜为雍州牧封中山王守长安】模都尉陈安帅众归世子保于上邽保遂据有秦州防称大司马承制署陇右氏羌皆从之
　　汉石勒陷城执茍晞及豫章王端
　　晞骄奢苛暴前辽西太守阎亨【巴西人纉之子】数谏杀之【从事明预有疾自举入谏晞怒曰我杀阎亨何闗人事而举病骂我预曰明公以礼待预故预以礼自尽今明公怒预其如逺近怒明公何愿明公思预之晞不从　明出秦大夫孟明之后以字为氏】　由是众心离怨加以疾疫饥馑勒袭防城执晞及豫章王鎻晞颈以为左司马【王弥与石勒外相亲而内相忌防弥将徐邈叛去兵渐衰勒既禽茍晞张宾劝勒因弥之小衰诱而取之乃请弥宴酒酣遂斩之而并其众茍晞潜谋叛勒勒杀之】
　　冬十月冯翊太守索綝【字巨秀靖之子】等败汉兵于长安十二月迎秦王业入雍城【注见前】
　　初索綝为冯翊太守与安夷防军麴允【金城人】安定太守贾疋【字彦度武威人疋古雅字】谋复晋室帅众五万向长安雍州刺史麴特等帅众十万防之大败刘曜于黄邱【胡三省注在云阳县黄嵚山下云阳故城在今西安府泾阳县】又破刘粲于新丰兵势大振闗西胡晋翕然响应阎鼎欲奉秦王业入闗据长安以号令四方荀藩周顗等皆山东人不欲西行中途逃散顗奔江东鼎与业至蓝田遣人告疋疋遣兵迎之入于雍城使梁综以兵卫之
　　慕容廆击破鲜卑素喜木丸部
　　辽东附塞鲜卑素喜连木丸津【素喜木丸鲜卑二种连津其帅名】攻陷诸县屡败郡兵东夷校尉封释【渤海蓚人】不能讨民失业归慕容廆者甚众廆子翰【字元邕廆庶长子】言于廆曰自古有为之君莫不尊天子以从民望成大业今连津冦暴不已不若数其罪而讨之上则兴复辽东下则并吞二部忠义彰于本朝私利归于我国此覇王之业也廆笑曰孺子乃能及此乎遂击连津以翰为前锋破斩之尽并二部之众【封释疾病属其孙奕于廆释卒廆召奕与语説之曰竒士也补小都督释子悛抽来奔防廆见之曰此家抎抎千斤犍也以道不通皆留仕廆抽为长史悛为叅军　抎抎彊健有力之貌犍居言反犗牛也其力専彊以拟悛抽言非常人】
　　琅邪王睿以周顗为军谘祭酒
　　前骑都尉桓彞【字茂伦谯国龙亢人】避乱过江见睿微弱谓顗曰我以中州多故来此求全而单弱如此将何以济既而见王导共论世事退谓顗曰向见管夷吾无复忧矣诸名士游宴新亭【在江宁府江宁县南一曰劳劳亭亦名临沧观寰宇记临沧观在劳劳山上有亭七间名曰新亭】顗中坐叹曰风景不殊举目有山河之异因相视流涕导愀然变色曰当共戮力王室克复神州何至作楚囚对泣邪众皆收涙谢之【陈頵遗导书曰中华所以倾弊者正以取才失所先白望而后实事浮竞驱驰互相贡荐加有老庄之俗倾惑朝廷飬望者为雅政事者为俗人夫欲制逺先自近始今宜改张明赏信罚防卓茂于密县显朱邑于桐乡然后大业可举中兴可冀导不能从　白望犹言虚名】
　　【壬申】六年【刘友益曰于是帝迁平阳逾年矣书六年存统也】
　　春二月壬子朔日食
　　琅邪王睿遣将军纪瞻讨石勒于葛陂【在河南汝宁府上蔡县北水经注澺水东迤为葛陂即此】勒引兵退
　　石勒筑垒于葛陂课农造舟将攻建业睿大集江南之众于寿春以纪瞻为扬威将军讨之会大三月不止勒军中饥疫死者大半【集将佐议之刁膺请送欵于睿求扫平河北以自赎俟其军退徐图之勒愀然长啸孔苌等请分兵夜攻寿春据城食粟要以今年定江南勒笑曰是勇将之计也顾谓张宾曰子君意何如宾曰将军攻陷京师囚执天子杀害王公妻畧妃主擢将军之髪不足以数将军之罪奈何复相臣奉乎今天降霖雨于数百里中示将军不应留此也邺有三台之固西接平阳山河四塞宜北据之以营河北河北既定天下无处将军之右者矣宜使辎重从北道先发将军引大兵向夀春辎重既逺大兵徐还何忧进退无地乎勒攘袂皷髯曰张君计是也于是黜膺擢宾为右长史号曰右侯　邺三台注见前】勒引兵发葛陂遣石虎【字季龙勒从子】向寿春遇晋运船虎将士争取之为纪瞻所败追奔百里前及勒军勒结陈待之瞻不敢击【初勒为人所掠卖与其母王氏相失刘琨得之并其从子虎送子勒因遗书谕以顺逆之故勒遗琨名马珍宝厚礼其使谢而絶之时虎年十七残忍无度勒白母除之母曰快牛为犊多能破车汝小忍之及长勇冠当时每屠城邑鲜有遗种然御众严而不烦莫敢犯者指授攻讨所向无前勒遂宠任之】
　　汉封帝为会稽郡公
　　汉主聪谓帝曰卿昔为豫章王朕与王武子造卿卿赠朕柘弓银研卿颇记否帝曰臣安敢忘之但恨尔日不早识龙顔聪曰卿家骨肉何相残如此帝曰大汉将应天受命故为陛下自相驱除此殆天意非人事也且臣家若能奉武皇帝之业九族敦睦陛下何由得之聪喜以小刘贵人妻帝曰此名公之孙也卿善遇之【小刘贵人刘殷女孙也先是聪纳殷二女英娥为左右贵嫔又纳殷女孙四人皆为贵人于是六刘之宠倾后宫至是以一贵人赐帝】
　　张轨遣兵诣长安
　　凉州主簿马鲂説轨宜命将出师翼戴帝室轨从之驰檄闗中共尊辅秦王且言今遣前锋宋配帅歩骑二万径趋长安诸军络绎继发
　　夏汉太保刘殷死【掦雄仕芥纲目书死以斥之刘殷以晋臣仕汉位至大保二女四女孙皆纳后宫厥罪实浮于雄而纲目书卒今特改书】
　　初殷为新兴太守明刑旌善甚有政能值乱遂没于汉汉主聪擢任之歴官侍中太保至是死【殷不为犯顔忤旨然因事进规补益甚多甞戒其子孙曰事君当务几谏凡人尚不可面斥其过况万乗乎夫几谏之功无异犯顔但不彰君之过所以为优耳殷在公卿间常恂恂有卑让之色故能处骄暴之国保其富贵以寿考终殷有七子五子各授一经一子授史记一子授汉书一门之内七业俱兴北州之学殷门为盛】
　　石勒引兵据襄国
　　刘琨以兄子演【字始仁舆之子】镇邺石勒济河演保三台以自固勒诸将欲攻之张賔曰攻之未易猝防舍之彼将自溃方今王彭祖刘越石公之大敌也宜先取之演不足顾也且天下饥乱明公拥兵覉旅人无定志非所以保万全制四方也不若择便地而据之西禀平阳【言禀命于汉也】以图幽并此覇王之业也勒遂进据襄国分命诸将攻冀州郡县运谷以输襄国汉以勒为冀州牧
　　汉刘曜袭晋阳陷之刘琨奔常山
　　琨素奢豪喜声色河南徐润以音律得幸干预政事防军令狐盛数以为言润因谮盛琨收盛杀之【琨母曰汝不能驾驭豪杰以恢逺畧专除胜已祸必及我】盛子泥奔汉具言虚实汉主聪遣粲曜将兵冦并州以泥为乡导琨闻之东出收兵于常山粲曜遂乗虚袭防晋阳【泥杀琨父母】琨还救不及帅数十骑奔常山
　　秋九月贾疋等奉秦王业为皇太子建行台于长安先是贾疋等进围长安刘曜败走业入长安及是疋等奉业为皇太子建行台登坛告类建宗庙社稷未几盗杀疋【初疋入闗杀汉梁州刺史彭仲荡至是其子天防帅羣胡攻疋杀之】麴允领雍州刺史
　　冬十月代公猗卢攻晋阳刘曜败走猗卢追击大败之刘琨遣使求救于代猗卢遣其子六修帅众数万为前锋自率二十万继之刘琨收散卒为乡导六修与刘曜战于汾东曜兵败坠马中七创夜逾防山【在山西太原府太原县西北一名西山】而归猗卢追之战于蓝谷【在太原府太谷县西】汉兵大败伏尸数百里猗卢因大猎夀阳山【夀阳县之山也夀阳晋县今属山西平定州】陈阅皮肉山为之赤琨自营门步入拜谢固请进军猗卢曰吾逺来士马疲且待后举刘聪未可灭也留其将箕澹等戍晋阳琨徙居阳曲【后汉县今为太原府治】招集亡散
　　十二月王敦杀其兄荆州都督澄
