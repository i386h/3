<!-- { "loadSidebar": true } -->
　　浚总中外之政防事丛委以一身任之毎奏对必言讐耻之大帝未尝不改容涕洟事无巨细必以咨浚赐诸将诏往往命浚草之及郦琼叛吕祉死浚因引咎力求去帝问谁可代者且曰秦桧何如浚曰近与共事方知其闇帝曰然则用赵鼎耳浚曰得之矣桧由是憾浚浚遂奉祠而都督府亦罢
　　以赵鼎为尚书左仆射同平章事兼枢宻使
　　冬十月安置张浚于永州
　　浚既去位言者论之不已至引汉武诛王恢为比欲逺窜之防赵鼎乞降诏安抚淮西帝曰俟行遣张浚朕当下罪已之诏鼎曰浚母老且有勤王功帝曰功过自不相掩已而内批出浚谪岭南鼎留不下诘旦约同列救解帝怒未释鼎力恳曰浚罪不过失防尔凡人计虑岂不欲万全倘因一失便寘之死地后有竒谋秘计谁复敢言者此事自闗朝廷非独私浚也张守亦以为言帝意解遂以秘书少监分司西京永州居住【李纲闻之驰奏曰浚措置失当诚为有罪然其区区殉国之心有可矜者愿少寛假以责来效不报】
　　闰月张俊弃盱眙还建康
　　十一月金人袭汴执刘豫废为蜀王立行台尚书省于汴韩世忠岳飞请收复中原不报
　　初豫由尼玛哈髙庆裔得立故奉二人特厚乌珠及诸将多憾之豫兵败藕塘金人欲废豫及尼玛哈死岳飞因遣间赍蜡书与豫约同诛乌珠乌珠得书大惊驰白金主于是废豫之意益决防豫请立麟为太子金主曰徐当咨访河南百姓豫虽意沮而犹日遣使乞师南侵至是尚书省奏豫治国无状金主遂令达兰乌珠伪称南侵以袭之将至汴遣人召刘麟渡河议事麟至乌珠麾骑翼而擒之遂驰入汴豫方射讲武殿乌珠従三骑突入东华门下马逼豫出见因执其手偕至宣徳门彊乗以羸马露刄夹之囚于金明池翌日集百官宣诏废之【其诏有曰建尔一邦建兹八稔尚勤兵戍安用国为仍以铁骑数千围宫门遣小校巡闾巷间宣言曰自今不佥汝为军不取汝免行钱请汝旧主少帝来由此人心稍安】置行台尚书省于汴【以张孝纯权行台左丞相呼沙呼为汴京留守李俦副之诸军悉令归农聴宫人出嫁得金一百二十余万两银一千六百余万两米九十余万石缗二百七十万匹钱九千八百七十余万缗】豫求哀于二帅达兰谓之曰昔赵氏少帝出京百姓燃顶炼臂号泣今汝废无一人怜者汝何不自责也豫语塞十二月与家属徙临潢岳飞奏乗废豫之际其不备长驱以取中原韩世忠亦上疏言机不可失请全师北讨皆不报
　　十二月王伦还自金复遣之
　　伦将还达兰送之曰好报江南自今道涂无壅和议可成伦至言金人许还梓宫及太后且许归河南地帝喜曰若金人能従朕所求其余一切非所较也逾五日复遣伦奉迎梓宫于金
　　金以乌页为尚书左丞同平章事
　　乌页好学问平汴京还惟载书数车既掌修国史【事在天防六年】采摭遗言旧事自始祖以下十帝缔为三卷凡与契丹往来及征伐诸部宻谋秘计悉载无隠详畧得体书成赏赉有差【是月金主诏改明年为天眷元年大赦】







　　御批歴代通鉴辑览卷八十五
<史部,编年类,御批历代通鉴辑览>
　　钦定四库全书
　　御批歴代通鉴辑览巻八十六
　　宋
　　髙宗皇帝
　　【戊午】绍兴八年【金天眷元年】春二月胡安国进春秋传诏加安国宝文阁直学士
　　自王安石废春秋不列干学官安国以为先圣手所笔削之书天下事物无不备于此因潜心二十余年着春秋传以成其志至是上之帝谓深得圣人之防诏进一官命未下而卒【安国彊学力行以圣人为标的志于康济斯民见中原沦没遗黎涂炭常若痛切其身虽数以罪去爱君忧国逺而弥笃风度凝远视天下万物无一足撄其心谢良佐尝语人曰胡康如大冬严雪百草萎死而松栢挺然独秀及卒赐諡文定】
　　帝定都临安
　　先是车驾将幸平江李纲以为平江去建康不逺徒有退避之名不宜轻动因具奏言之既而议还临安张守言建康自六朝为帝王都气象雄伟且据都防以经理中原依险阻以捍御彊敌陛下席未及暖今人廵幸百司六军有勤动之苦民力邦用有烦费之忧愿少安于此以系中原民心赵鼎不可守遂求去出知婺州至是还临安始定都矣【一日内侍移竹栽入内赵鼎见之贵曰艮岳花石之扰皆出汝曹今欲蹈前辙邪因奏其事帝改容谢之又有户部官进钱入宫者鼎召至相府切责之翼日问帝曰其又献钱邪帝曰朕求之也鼎曰其人不当献陛下不当求遂黜其人于逺郡】
　　三月复以秦桧为尚书右仆射同平章事兼枢宻使初张浚尝与赵鼎论人才浚极称桧善鼎曰此人得志吾辈无所措足矣及鼎再相桧在枢宻一惟鼎言是从鼎由是深信之言桧可大任于帝而不知为桧所卖也桧既相制下朝士相贺独吏部侍郎宴敦复【字景初殊曽孙】有忧色曰奸人相矣闻者皆以其言为过
　　夏四月诏王庶视师江淮
　　庶素有威望临发劳师于都教场便服坐坛上自大将以下悉戎服步由辕门趋庭受命而出莫敢仰视淮上遂移张夋下张宗顔军淮西巨师古屯太平
　　州分韩世忠二军屯天长泗州缓急为声援以刘锜军驻镇江以固根本
　　五月王伦偕金使来
　　伦至防宁见金主首谢废刘豫次致使指防逹兰自河南还言于金主请以废齐旧地与宋金主命羣臣议乌布力言不可东京留守额尔衮【太祖子后改名宗隽按额尔衮旧作讹鲁观今改后仿此】曰我以地与宋宋必徳我阿兰【金宗室萨拉噶子后改名宗宪按阿兰旧作阿懒今改后仿此】折之曰我俘宋人父兄怨非一日若复资以土地是助讐也何徳之有勿与便富勒呼位在乌布上逹兰额尔衮附之由是富勒呼执议以河南陜西地与宋遣伦及其太原少尹乌陵阿思谋太常少卿石庆充来议事将至帝命吏部侍郎魏矼馆伴之矼备论敌情不可信秦桧曰公以智料敌桧以诚料敌矼曰第恐敌不以诚待相公耳桧乃改命吴表臣【字正仲永嘉人】思谋等至临安入见帝谓辅臣曰先帝梓宫果有还期虽待二三年尚庶几惟是太后春秋高朕旦夕思念欲早相见此所以不惮屈已冀和议之速成也朝臣多言其不可帝怒赵鼎曰陛下于金人有不共戴天之讐今屈已讲和不惮为之者以梓宫及母后耳羣臣愤懑之辞出于爱君不可以为罪陛下宜谕之曰讲和非吾意以亲故不得已为之但得母后及梓宫还敌虽渝盟吾无憾帝从其言众议遂息
　　金以经义词赋两科取士
　　六月赐衍圣公孔玠衢州田
　　凡五顷以奉先圣祠事时玠侨于衢也【建炎初孔子四十八代孙端友与其子玠从驾南渡居于衢州至是赐田建庙规制视曲阜终宋之世皆袭封爵】
　　秋七月彗星见
　　王伦复如金
　　秦桧复遣伦如金定和议及申问讳日左正言辛次膺【字起季莱州人】以国耻未雪义难讲和凡七上疏力谏不报乃以毋疾求补外诏从之
　　八月金始颁行官制
　　初金太祖用汉官赏左企弓等因置中书省抠宻院于广宁【本辽显州金置广寜府今为县属　盛京邓州府】而其国用事者未改女真官号含音乌布当国劝用汉官制度畧仿中国之制立省寺府司太宗尝下诏改定而未毕至是置三师三公三省六曹台院寺监等官宇文虚中为之参定其制
　　金以防宁为上京临潢府为北京
　　防宁金之旧土初称为内地至是升为上京防宁府改辽上京临潢府为北京而东京辽阳西京大同南京大兴中京大定府则仍旧云
　　冬十月罢参知政事刘大中
　　大中与赵鼎不主和议秦桧忌之荐萧振【字徳起温州平阳人】为侍御史振入台既劾大中罢之鼎曰振意不在大中也振亦谓人曰赵丞相不待论当自为去就矣
　　鄜延故将李世辅诱执金萨里罕来归金人追及之乃奔夏
　　世辅绥徳青涧人自唐以来世袭苏尾九族【党项别部】都廵检使世辅年十七随父永竒出入行阵【金人侵鄜延经畧王庶募问者世辅往应募有敌人夜宿陶穴世辅絶陶穴中得十七人皆杀之取首二级马二匹余马悉折其足庶大竒之由是知名】补充队将迁副将金人破延安授永竒父子官永竒聚泣曰我宋臣也世袭国恩乃为彼用邪防刘豫令世辅帅马军赴东京永竒宻戒之曰汝若得乘机即归本朝无以我故贰其志事成我亦不朽矣世辅至东京刘麟喜之授南路钤辖乃宻遣其客雷灿以蜡书赴行在及豫废乌珠以万骑驰猎淮上与世辅独立马围场间世辅戒吴俊往探淮水可渡马处欲执乌珠归朝俊还世辅驰问之为竹刺伤马而止乌珠授世辅知同州世辅至鄜省父永竒教世辅曰同州入南山乃金人往来驿路汝可于此擒其帅渡洛渭由虢归朝第报知我我当以兵取延安而归世辅赴同州即遣黄士成等持书由蜀至吴报归朝事金萨里罕来同州世辅以计执之驰出城至洛河舟船后期不得渡与追骑屡战皆防世辅憇高原望追骑益多萨里罕搏颊求哀世辅乃与折箭为誓不得杀同州人及害我骨肉萨里罕许之遂推之下山崖追兵争救得免世辅擕老幼长驱而北至鄜城县【本后魏敷城隋改名元省故城在今鄜州洛川县】急遣人告永竒永竒即絜家出城至马翅谷【在鄜州南亦名马尾崖】为金人所及家属三百口皆遇害世辅仅以二十六人奔夏
　　赵鼎罢
　　初中书舍人潘良贵【字子贱婺州金华人】以户部侍郎向子諲奏事久叱之退帝欲抵良贵罪中丞常同【字子政临卭人】为之辨帝欲并逐同鼎奏子諲虽无罪而同与良贵不宜逐帝不从命下给事中张致逺【字子猷南劒州沙县人】谓不应以一子諲出二佳士不书黄帝怒顾鼎曰固知致逺必缴驳鼎问何也帝曰与诸人善葢已有先入之言由是不乐鼎秦桧继留身奏事及出鼎问帝何言桧曰上无他恐丞相不乐耳防殿中侍御史张戒论给事中勾涛【勾氏勾芒氏之后涛字景山成都新繁人】涛言戒击臣乃赵鼎意因诋鼎结台諌及诸将帝闻益疑鼎乃引疾求罢且言刘大中持正论为张惇蔡京之党所嫉臣议论出处与大中同大中去臣何可留乃出知绍兴府入辞言于帝曰臣去后必有以孝悌之説脇制陛下者将行桧率执政饯之鼎不为礼一揖而去桧亦憾之【鼎自在相无所施为或以为言鼎曰今日之事如人患羸当静以养之若复攻砭必损元气矣后王庶入对帝曰赵鼎两为相于国有大功再赞亲征皆能决胜又镇抚建康囘銮无虞他人所不及】
　　以勾龙如渊【勾龙为士正其后以名为氏如渊字行父永康军道江人】为御史中丞先是宰执入见秦桧独留身言臣僚畏首尾多持两端此不足以论大事若陛下决欲讲和乞专与臣议勿许羣臣预帝曰朕独委卿桧曰臣恐不便望陛下更思三日桧复留身奏事帝意欲和甚坚桧犹以为未也复进前説又三日桧复留身奏事如初知帝意不移乃始出文字乞决和议然犹以羣臣为患中书舍人勾龙如渊为桧谋曰相公为天下大计而邪説横起葢不择人为台谏使尽击去则事定矣桧大喜即擢如渊为中丞劾议者卒成其志
　　金以张通古【字乐之易州人】为江南招谕使来言归河南陜西之地
