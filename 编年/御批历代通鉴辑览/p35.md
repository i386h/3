<!-- { "loadSidebar": true } -->
　　孔子居卫十月将适陈过匡【注见前】匡人以为阳虎而拘之【史记阳虎尝暴匡人孔子状类阳虎拘焉】既解【家语子路将战孔子止之曰歌予和汝子路弹琴而歌孔子和之曲三终匡人解甲而罢】还卫主蘧瑗见南子【史记灵公夫人南子愿见孔子孔子辞谢不得已而见之】明年去适宋宋司马桓魋【即尚魋尚戍孙】欲杀之【史记孔子去曹适宋与弟子习礼大树下桓魋欲杀孔子防其树】遂去适陈主司城贞子是嵗鲁定公卒【子蒋立是为哀公】孔子居陈三嵗【史记孔子至陈嵗余有隼集于陈庭而死楛矢贯之石砮长尺有咫陈湣公使使问孔子孔子曰隼来逺矣此肃慎氏之矢也昔武王克商肃慎氏贡楛矢石砮长尺有咫王以矢分大姬配虞胡公而封诸陈试求之故府果得之居三嵗陈常被冦于是去陈】反于卫【家语孔子适卫出于蒲防公叔氏以蒲叛止孔子曰茍无适卫吾出子乃盟而出之遂适卫子贡曰盟可负乎孔子曰要盟非义也卫侯闻孔子来郊迎问伐蒲孔子曰可哉卫侯卒不果伐　蒲卫邑今大名府长垣县是】卫侯不能用【史记灵公老怠于政不用孔子】晋赵氏家臣佛肸【赵鞅邑宰】以中牟【史记赵简子攻范中行伐中牟佛肸畔　中牟史记索隐此赵之中牟在河北非郑中牟】畔召孔子孔子欲往亦不果将西适晋见赵鞅至河而反【史记孔子至于河闻窦鸣犊舜华之死也临河而叹曰羙哉水洋洋乎余之不济此命也夫乃还息于陬乡作陬操以哀之琴操孔子作息陬操辞曰干泽而渔蛟龙不防覆巢毁卯鳯不翔留惨余心悲还原息陬　窦鸣犊舜华皆贤大夫赵简子未得志时须以为政及得志皆杀之】复处于卫【仍主蘧伯玉】
　　【丙午】二十有五年秋八月庚辰朔日有食之
　　【丁未】二十有六年吴子败越于夫椒【通典包山一名夫椒山即西洞庭山也在今江南苏州府呉县西南太湖中】
　　呉夫差败越于夫椒报檇李也遂入越越子以甲楯五千保于防稽【注见前】使大夫种【文种字子禽先为楚宛令后仕越】因呉太宰嚭以行成呉子将许之伍员曰不可臣闻之树徳莫如滋去疾莫如尽勾践与我同壤而世为仇雠于是乎克而弗取将又存之违天而长冦雠后虽悔之不可食已【食消已止也】弗听退而告人曰越十年生聚十年教训二十年之后呉其为沼乎越及呉平夫差既克越乃修怨于陈遂侵陈【国语勾践栖于防稽召范蠡而问焉对曰持盈者与天定倾者与人节事者与地勾践曰与人柰何对曰卑辞尊礼玩好女乐尊之以名如此不已又身与之市勾践乃令大夫种行成于呉来而复往曰请委管籥属国家以身随之呉许诺乃令大夫种守于国与范蠡入宦于呉三年而呉人遣之】
　　【戊申】二十有七年卫侯元卒晋赵鞅帅师纳卫世子蒯聩于戚
　　初卫侯将立公子郢【字子南灵公庶子】郢辞及是卫侯卒夫人命公子郢为太子曰君命也郢曰亡人之子輙在乃立輙【是为出公】于是晋赵鞅纳故太子蒯聩于戚宵迷阳虎曰右河而南必至焉【水经注大河故渎东北迳戚城西此定王后河徙道也时晋军自西来渡河不知戚处阳虎欲逆河之右而南行】使蒯聩絻【始发丧之服】八人衰绖伪自卫逆者告于门哭而入遂居之【时晋荀寅士吉射在朝歌齐人输之粟郑罕达送之与赵鞅遇于戚鞅以蒯聩与罕逹战于鐡郑师败绩　罕逹字子姚虎之孙鐡邱名在大名府开州北】
　　蔡迁于州来
　　先是楚以柏举之故围蔡使疆于江汝【汉书地理志髙陵山汝水所出至新蔡入淮　髙陵山即伏牛山在今河南府嵩县新蔡今县隶汝寜府此汝水故道自元时作堨舞阳其流遂北合于颍】之间而还【左传注楚欲使蔡徙国于江水之北汝水之南蔡权听命故楚师还】蔡于是请迁于呉【楚既还蔡叛而就吴】至是吴泄庸【吴大夫】如蔡纳聘而稍纳师【蔡不即迁故因聘袭之】师毕入众知之蔡侯告大夫【杀公子驷以说】哭而迁墓遂迁于州来【后二年蔡侯将如呉诸大夫恐其又迁公孙翩射而弑之文之锴杀翩立昭侯子朔是为成侯】
　　【己酉】二十有八年杀大夫苌
　　刘氏【王室卿士】范氏【晋大夫】世为婚姻苌事刘文公【刘子卷】故与范氏【右士吉射】晋赵鞅以为讨于是杀苌是冬赵鞅围朝歌荀寅犯师而出奔邯郸明年赵鞅围邯郸邯郸降荀寅奔鲜虞齐国夏伐晋防鲜虞纳荀寅于柏人【今直隶顺徳府唐山县有柏人故城】又明年晋围柏人荀寅士吉射奔齐
　　【庚戌】二十有九年晋人执戎蛮子赤【今河南汝州有蛮城亦曰鄤乡春秋戎蛮子国】归于楚
　　楚人既克夷虎【蛮夷叛楚者】乃谋北方左司马眅申公夀余叶公诸梁【皆楚大夫诸梁字子髙沈尹戌子】为一昔之期【夜结期明日即袭】袭梁【今汝州有梁县故城】及霍【汝州有霍阳聚以霍阳山名】单浮余【亦楚大夫】围蛮氏蛮氏溃蛮子赤奔阴地【河南山北自上雒以东至陆浑】楚人使谓晋阴地之命大夫【特命总监阴地之大夫】士【蔑】曰晋楚有盟好恶同之若将不废寡君之愿也不然将通于少习【山名在今陜西商州其下即武关】以听命士蔑请诸赵鞅鞅许之士蔑乃执蛮子与其五大夫以畀楚人楚诱其遗民尽俘以归【景王十九年楚诱戎蛮子嘉杀之遂取蛮氏既而复立其子至是蛮氏遂亡】
　　御批歴代通鉴辑览卷七
<史部,编年类,御批历代通鉴辑览>
　　钦定四库全书
　　御批歴代通鉴辑览卷八
　　周
　　敬王
　　【壬子】三十有一年楚子使使聘孔子
　　先是孔子在卫灵公问陈不对而行【史记灵公与孔子语见蜚雁仰视之色不在孔子遂行】复如陈是年季孙斯卒遗言谓其子肥【即康子】必召孔子【史记季桓子病辇而见鲁城叹曰此国几兴以吾获罪于孔子故不兴也顾谓康子曰我死若必相鲁相鲁必召孔子】其家臣【公之鱼】止之肥乃召冉求【鲁人字孔子有　孑】子如蔡及叶【朱子论语序説据史记云于是楚昭王使人聘孔子孔子将往拜礼而陈蔡大夫发徒围之故孔子絶粮于陈蔡之问案是时陈蔡臣服于楚若楚王来聘孔子陈蔡大夫安敢围之且据论语絶粮当在去卫如陈之时】楚子将以书社地七百里封孔子【史记索隐古者二十五家为里里各有社书社者书其社之人名于籍盖以七百里书社之人封孔子也】令尹公子申【即子西】不可【史记子西曰文王在丰武王在镐百里之君卒王天下今孔子得据土壤贤弟子为佐非楚之福也】乃止孔子又反乎卫
　　秋七月楚子轸卒
　　吴伐陈楚子救之军于城父卜战不吉卜退又不吉楚子曰然则死也乃命公子申为王不可【初楚平卒令尹子常以太子弱欲立子西子西曰王有适嗣不可乱也乃立太子至是又让】则命公子结【即子期】亦不可则命公子启【即子闾】五辞而后许将战楚子有疾遂卒于城父公子启曰君王舎其子而让羣臣敢忘君乎从君之命顺也立君之子亦顺也二顺不可失也与申结谋潜师闭途逆越女【越勾践女】之子章立之【是为惠王】乃还【左传是嵗也有云如众赤乌夹日以飞三日楚子使问诸周太史太史曰其当王身乎若禜之可移于令尹司马楚子曰除腹心之疾而置诸股肱何益遂弗禜初楚子有疾卜曰河为祟大夫请祭诸郊楚子曰三代命祀祭不越望江汉睢漳楚之望也不谷虽不徳河非所获罪也遂弗祭孔子曰楚昭王知大道矣其不失国也宜哉由已率常可矣　禜音咏禳祭睢即沮水出郧阳府房县景山至当阳入漳余注俱见前】
　　冬十月齐阳生【景公子】入于齐陈乞【无宇之子諡僖子】弑其君荼初齐景公疾命国夏髙张立其嬖子荼【鬻姒之子】而寘羣公子于莱【注见前】景公卒荼即位公子阳生奔鲁【公子鉏同奔公子嘉驹黔奔卫事在王三十年】陈乞伪事髙国而谮之诸大夫遂逐髙国【国夏奔莒髙张奔鲁】召公子阳生于鲁立之【公羊传陈乞召阳生寘诸其家诸大夫至坐乞使力士举巨囊至于中霤诸大夫皆色然而骇开之则□然公子阳生也乞曰此君也已诸大夫不得已皆逡巡北面再拜稽首而君之】将盟鲍牧【鲍国孙】醉而往乞诬之曰此子之命牧曰女防君之为孺子牛而折其齿乎【左传注景公尝街绳为牛使茶牵之茶顿地故折其齿】而背之也阳生稽首曰若我可不必亡一大夫【谓鲍牧】若我不可不必亡一公子【阳生自谓】义则进否则退敢不惟子是从鲍牧曰谁非君之子乃受盟使胡姬【景公妾】以安孺子【安号也】如頼【去鬻姒杀王甲拘江説囚王豹于勾窦之邱頼齐邑今山东济南府章邱县有頼亭】阳生立【是为悼公】使朱毛【齐大夫】告于乞曰君异于器不可以二器二不匮君二多难敢布诸大夫乞不对而泣毛反命请杀孺子乃迁之于骀【齐邑在山东青州府临胊县】未至杀诸野幕之下
　　【杜氏预曰弑荼者朱毛与阳生也而书陈乞所以明乞立阳生而荼见弑则祸由乞始也楚比刼立陈乞流涕子家惮老皆疑于免罪故春秋明而书之以为弑主】
　　【甲寅】三十有三年春正月宋公入曹以曹伯阳归
　　曹鄙人公孙彊好弋获白雁献之曹伯且言田弋之说曹伯説之因访政事大説之有宠使为司城以听政彊言霸説于曹伯乃背晋而奸宋宋人伐之晋人不救遂灭曹执曹伯阳公孙彊以归【曹自振铎受封至伯阳凡二十五传而灭】
　　三月吴伐鲁
　　先是鲁伐邾【茅成子请告于吴邾子曰鲁击柝闻于邾吴二千里不三月不至何及于我】遂入之处其公宫众师昼掠邾众保于绎【即峄山在今山东兖州府邹县东南】以邾子益【邾隐公】归献于亳社囚诸负瑕【即瑕邱城注见前】邾大夫茅夷鸿【即茅成子】请救于吴吴以故伐鲁使公山不狃【时奔在吴】率故道险【故由险道欲使鲁备】从武城【此为南武城其故城在今山东沂州府费县西南今东昌府有武城县乃赵邑汉曰东武城非鲁邑也】鄫人道吴师【初武城人或因于吴境田焉拘鄫人之沤管者曰何故使吾水滋吴师至沤管者道之以入】遂克武城进次于泗上【泗水注见前】微虎【鲁大夫】欲宵攻吴舍【吴子所舍】私属徒七百人三踊于幕庭卒三百人【终得三百人】有若【鲁人字子有】与焉及稷门之内吴子闻之一夕三迁吴人行成盟而还【归邾子邾子又无道吴囚之后二年奔鲁又奔齐】
　　【乙夘】三十有四年秋吴城邗沟通江淮【吴人沟邗江以通于淮后因名邗沟今南运河自州西北抵淮安三百七十里即古邗沟水水经注谓之邗溟沟元和志谓之官河今曰漕河亦曰湖漕以连甓社汜光诸湖也】
　　吴欲伐齐乃于邗江【水经注作韩江即中渎水也首受江于江都】筑城穿沟通江淮之道【左传注东北通射阳湖西北至末口入淮射阳湖在今江南淮安府阜寜县北与盐城寳应分界末口在淮安府山阳县北旧曰北神堰后曰北闸今废】
　　【丙辰】三十有五年春鲁侯防吴伐齐齐侯阳生卒【左传注以疾赴故不书弑】
