<!-- { "loadSidebar": true } -->
　　鲁侯如越得【相悦也】太子适郢【越太子名】将妻鲁侯而多与之地公孙有山使告于季孙季孙惧使因太宰嚭而纳赂焉【左传注嚭故吴臣考史记越灭吴诛太宰嚭与此异】乃止明年鲁侯自越反季孙肥孟孙彘逆于五梧【鲁南鄙地在山东沂州府费县】郭重仆及宴孟孙为祝【上夀酒】恶郭重曰何肥也季孙曰请饮彘何谓重也肥鲁侯曰是食言多矣能无肥乎饮酒不乐鲁侯与大夫始有恶
　　【辛未】六年夏五月卫侯辄出奔宋
　　卫侯怒褚师比【即声子卫侯与大夫饮酒于灵台禇师比韈而登公怒禇师辞公愈怒褚师出公防其手曰必断而足】夺公孙弥牟【即南文子】邑又夺司冦亥政嬖夏戊之女【初太叔疾以夏戊为大夫疾出亡卫人翦夏氏以其帑与弥子瑕弥子纳夏戊之女于公】以为夫人其弟期为司徒夫人宠衰期得罪尝使侍人投公文要【即懿子】之车于池复使优狡【俳优名狡】盟拳弥【卫大夫使俳优盟之以耻辱】而甚近信之故褚师比公孙弥牟公文要司冦亥司徒期因拳弥以作乱拳弥先入众噪而攻公宫鄄子士【卫大夫】欲御之弥援其手曰子则勇矣将若君何众怒难犯休而易间也遂出弥请适城鉏【即鉏城注见前】以钩越乃适城鉏弥曰卫盗不可知也请速自我始乃载寳以归【卫侯不知弥与乱故为所诈】卫侯为支离【陈名】之卒因祝史挥【挥为内间】以侵卫公文要知之与弥牟谋因挥在朝使吏先遣其室挥出弗纳馆诸外里挥遂如卫侯所卫侯使之越请师明年越皋如后庸【皆越大夫】宋乐茷【乐溷子字子潞】鲁叔孙舒【武叔子諡文子】纳卫侯弥牟致众而问请纳之众曰勿纳弥牟请亡众曰勿出于是重赂越人申开守陴【申重也开重门而严设守备】而纳卫侯卫侯不敢入师还卫人立庄公之庶弟公子黚【是为悼公】弥牟相之以城鉏与越出公遂卒于越【出公自城鉏使以弓问子贡且曰吾其入乎子贡稽首受弓对曰臣不识也私于使者曰昔成公孙于陈武子孙庄子为宛濮之盟而君入献公孙于齐子鲜子展为夷仪之盟而君入今君再孙矣内不闻献之亲外不闻成之臣赐不识所由入也】
　　【壬申】七年冬十月宋公头曼卒【景公】
　　宋公无子取公孙周【元公孙子髙】之子得与启畜诸公宫未有立焉于是六卿【左右师大司马司徒司城大司冦】三族【皇灵乐】降【和同也】听政因大尹【近官有宠者】以达大尹常不告而以其欲称君命以令国人恶之宋公游于空泽【即空桐泽在今河南归徳府虞城县】卒于连中【馆名名胜志连胜馆在空桐泽后俗呼连冢】大尹兴空泽之士千甲奉公自空桐【空桐泽之上有空桐亭】入如沃宫【宋都内宫】使召六子【即六卿】曰君请六子画【计防也】至以甲刼之曰君有疾病请二三子盟乃盟于少寝之庭曰无为公室不利大尹立启奉防殡于大宫三日而后国人知之司城乐茷使宣言于国曰大尹蛊惑其君而专其利今君无疾而死死又匿之是无他矣大尹之罪也六子皆归授甲使国人施于大尹大尹奉启以奔楚乃立得【是为昭公吕祖谦大事记昭公尝出亡谓其御曰吾被服而立侍御者数十人无不曰吾君丽也吾发言动事朝臣数十人无不曰吾君圣也内外不见其过失是以亡也乃改操易行二年而美闻于宋宋人迎而复之】
　　王崩太子介立【是为贞定王】
　　贞定王
　　【癸酉】元年夏晋荀瑶伐郑齐陈恒救之晋师还
　　荀瑶帅师伐郑郑请救于齐齐陈恒救郑师及濮【古濮水首受大河自封邱迳济隂至髙平入济今堙】荀瑶闻之乃还曰吾卜伐郑不卜敌齐使谓恒曰大夫陈之自出陈之不祀郑之罪也故寡君使瑶察陈衷焉谓大夫其恤陈乎若利本之颠瑶何有焉恒怒曰多陵人者皆不在智伯其能久乎后四年荀瑶复围郑门于桔柣之门瑶谓赵无恤入之对曰主在此瑶曰恶而无勇何以为子对曰以能忍耻庶无害赵宗无恤由是惎瑶
　　鲁侯如越归卒于有山氏
　　鲁侯患三桓之侈三桓亦患鲁侯之妄故君臣多间鲁侯欲以越伐鲁而去三桓遂如公孙有陉氏【即有山氏】因孙于邾乃如越国人迎之复归卒于有山氏子宁立【是为悼公悼公之时三桓胜鲁始小侯】
　　【戊寅】六年晋河絶于扈【扈亭在今河南怀府原武县水经注河水东北迳卷之扈亭北禹贡锥指晋出公时河絶于扈即于是也】
　　【庚辰】八年秦灭大荔【后汉书西羌传洛川有大荔之戎注洛川即洛水大荔古戎国秦获之改曰临晋同州城是也　今陜西同州府治大荔县此洛水乃沮洛由榆林迳延安同州诸府入河非禹贡之伊洛】
　　时诸戎国大荔与义渠【史记索隐古西戎国括地志寜泾庆三州皆其地庆今庆阳府寜今庆阳府寜州泾今平凉府泾州俱甘肃宁州有义渠故城】最强筑城数十皆自称王秦伯【厉公】以兵伐大荔取其王城【今同州府朝邑县有王城寰宇记大荔戎王所居】遂灭之后秦又伐义渠执其王以归【在王二十五年】
　　【癸未】十有一年晋侯【出公凿】出奔齐
　　晋荀瑶与赵【襄子无恤】韩【康子虎不信之孙】魏【桓子驹曼多之孙】共分范中行地以为己邑晋侯怒告于齐鲁欲伐四卿四卿恐反攻晋侯晋侯出奔齐道卒荀瑶立昭公之曽孙骄为晋君【是为哀公】晋君之大父曰雍父曰忌忌善荀瑶瑶欲并晋未敢故立之是时晋国之政皆决于瑶晋君不得有所制瑶遂有范中行地
　　【甲申】十有二年晋荀瑶袭卫不克还
　　荀瑶欲伐卫遗卫侯野马四百白璧一羣臣皆贺公孙弥牟曰此小国之礼而大国致之君其图之卫侯告于边境荀瑶果以师袭卫至境而反曰卫有贤人先知吾谋也已荀瑶还自卫宴于蓝台戱韩虎而侮段防【段郑共叔段之后以名为氏规韩康子相】智国谏曰主不备难必至矣瑶曰难将由我我不为难谁敢兴之对曰君子能勤小物故无大患主一宴而耻人之君相又弗备曰不敢兴难无乃不可乎弗听
　　【丙戌】十有四年晋荀瑶以魏驹韩虎攻赵无恤无恤奔晋阳【注见前】
　　荀瑶请地于韩虎虎欲弗与段规曰智伯好利而愎不与将伐我不如与之彼狃于得地必请于他人他人不与必向之以兵然后我得免于患而待事之变矣虎曰善乃与之荀瑶悦又求地于魏驹驹欲弗与任章【任风姓之后以国为氏章魏桓子相】曰无故索地诸大夫必惧吾与之地智伯必骄彼骄而轻敌此惧而相亲以相亲之兵待轻敌之人智氏之命必不长矣不如与之驹曰善亦与之瑶又求蔡臯狼之地【今山西汾州府永宁州有臯狼故城考史记孟増幸于周成王是为宅臯狼集觧徐广曰臯狼地名索隐成王居孟増于臯狼故曰宅臯狼智伯所求即此地蔡盖宅音之讹】于赵无恤无恤弗与【襄子以伐郑之辱基智伯事见前】瑶怒帅韩魏之甲以攻赵氏无恤走晋阳初赵简子使尹铎【尹周尹氏之别】为晋阳请曰以为茧丝乎【谓浚民之膏如抽茧之绪】抑为保障乎【谓厚民之生如筑堡以自障】简子曰保障哉尹铎损其户数简子谓无恤曰晋国有难而无以尹铎为少无以晋阳为逺必以晋阳为归至是三家围晋阳荀瑶决晋水【在山西太原府太原县西南源出滴沥泉今谓之晋渠分三派以溉民田】而灌之城不浸者三版沉灶产鼃民无叛意
　　【戊子】十有六年晋赵无恤及魏驹韩虎攻荀瑶灭之荀瑶行水魏驹御韩虎骖乘瑶曰吾乃今知水之可以亡人国也魏驹肘韩虎虎履驹之跗以汾水【注见前】可以灌安邑【注见前】绛水【源出山西绛州绛山迳曲沃县入浍】可以灌平阳【注见前】也【安邑魏氏都平阳韩氏都】赵无恤使张孟谈【张晋公族解张字张侯其后以字为氏世仕于晋】潜出见魏驹韩虎曰臣闻唇亡则齿寒赵亡则韩魏为之次矣二子乃隂与约为之期日而遣之无恤夜使人杀守隄吏而决水灌荀瑶军军乱韩魏翼而击之无恤将卒犯其前大败之遂杀荀瑶尽灭其族而分其地【赵襄子漆智伯之头以为饮器智伯之臣豫让欲为报仇乃诈为刑人挟匕首入襄子宫中涂厠襄子如厠心动索之获豫让左右欲杀之襄子曰义士也吾谨避之耳豫让又漆身为吞炭为哑行乞于市其妻不识也其友识之为之泣曰以子之才臣事赵孟必得近幸子乃为所欲为顾不易邪何乃自苦如此豫让曰既已委质为臣而又杀之是二心也吾所以为此者将以愧天下后世之为人臣怀二心者也顷之襄子出豫让伏桥下襄子至桥马惊襄子曰必豫让也问之果豫让襄子数其先事范中行氏而不为报仇豫让曰范中行氏以众人遇我故众人报之智伯以国士待我故国士报之乃请襄子之衣防剑三跃呼天击之曰可以报智伯矣遂自杀】
　　【甲午】二十有二年楚灭蔡
　　蔡侯齐出奔【蔡自叔度至齐凡二十四世】
　　【丙申】二十有四年楚灭【自东楼公封至简公春凡十九世】
　　【庚子】二十有八年王崩
　　贞定王崩长子去疾立【是为哀王】立三月弟叔袭杀之而自立【是为思王】立五月少弟嵬又攻杀之而自立【是为考王此三王皆贞定王之子】
　　封弟揭于河南【即东都汉于此置河南县】
　　初王子朝之乱余党皆在王城敬王畏之徙都成周【事见前】至是王【考王】以王城故地封其弟掲以续周公之职【是为河南桓王】
　　考王
　　【辛丑】元年
　　【甲辰】四年晋侯朝于韩魏赵氏
　　晋哀公卒子栁立【是为幽公】时晋独有绛曲沃余皆入韩魏赵氏号三晋晋侯畏反朝焉
　　【丙午】六年夏六月雪日有食之
　　【庚戌】十年楚灭莒
　　初莒子庚舆虐而好剑茍铸剑必试诸人大夫乌存因国人逐之莒子奔鲁齐人纳郊公【事在敬王元年自是微不复见】后四世楚灭之【莒自兹舆期受封二十三传而灭】
　　【乙夘】十有五年王崩太子午立【是为威烈王】
　　河南公封其少子于巩【巩故城在今河南府巩县西南】
　　河南桓公卒子威公代威公卒子惠公代乃自封其少子班于巩以奉王号东周而河南遂号西周【大事记曰自洛阳下都视王城则在西故曰西周自河南王城视下都则在东故曰东周】
　　卫公子亹弑其君纠
　　先是卫敬公卒子纠立【是为昭公】时三晋彊卫如小侯属于赵至是公子亹弑昭公而自立【是为怀公】立十一年敬公之孙頽弑之【頽亦自立是为慎公】
　　威烈王
　　【丙辰】元年晋赵无恤卒
　　无恤为伯鲁之不立有子五人不肯置后必欲传位于代成君【伯鲁之子】代成君早卒立其子浣为赵氏后至是无恤卒其弟【桓子】逐浣而自立一年卒赵氏之人曰桓子立非襄主意乃共杀其子复迎浣而立之【是为献子】是年魏驹韩虎皆卒驹之子斯代【是为文侯】虎之子启章代【是为武子】
　　秦庶长【秦爵二十级十曰左庶长十一曰右庶长】鼂弑其君【怀公】
　　鼂与大臣围怀公懐公自杀懐公太子曰昭子早卒大臣乃立昭子之子【是为灵公】
　　【戊午】三年晋韩启章伐郑杀郑伯
　　启章杀郑幽公【名已】郑人立幽公之弟骀【是为繻公】后韩氏【景侯防】复伐郑【在王十七年】取雍邱【注见前】已而郑伐韩氏【在王十九年】败其兵于负黍【注见前】
　　【己未】四年秦作上下畤
　　上畤祭黄帝下畤祭炎帝
　　【辛酉】六年盗杀晋侯栁
