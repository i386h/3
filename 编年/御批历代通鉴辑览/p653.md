<!-- { "loadSidebar": true } -->
　　兵科给事中熊明遇【字良孺进贤人】疏言入春以来天鼓两鸣于晋地流星昼陨于清丰【唐县今属大名府】地震二十八天火九石首【晋县今属荆州府】雨菽河内女妖辽东兵端吐
　　火即春秋二百四十年间未有稠于今日者且山东大防人相食黄河水羡溢兼以太白经天辅星湛没荧惑袭月金水愆行或日光无芒日月同晕为恒风为枯旱天谴愈深而陛下所行皆诬天拂经之事此诚禽息碎首【韩诗外传禽息秦人荐百里奚于秦穆为私而加刑焉公后知奚之贤召禽息谢之禽息曰臣闻忠臣进贤不私显烈士忧国不丧志奚陷刑臣之罪也乃对使者以首触楹而死】贾生痛哭之时也敢以八忧五渐三无之説进【内库太实外库太虚可忧一饷臣乏饷边臣开边可忧二套部图王插部觊赏可忧三黄河泛滥运河胶淤可忧四齐苦荒天楚苦索地可忧五鼎不备栋梁常挠可忧六羣哗盈衢讹言载道可忧七吴民喜乱冠履倒置可忧八八忧未已五渐继之太阿之柄渐付中涓魁垒之人渐如陨箨制科之法渐成奸薮武库之器渐至销亡商旅之途渐至梗塞五渐未已三无继之匹夫可荧惑天子小校可滥邀丝纶是朝廷无纪纲滇黔之守令皆穷途粤之监司多规避是逺方无吏治谗搆之口甚于戈防顷危之祸惨于苏张是士大夫无人心天下事可不寒心哉】帝不省
　　套虏犯延绥总兵官杜文焕破降之
　　延绥被冦文焕赴救大破之遂代官秉忠镇延绥屡败冦众浩尔齐布延泰【旧作卜言太】沙津【旧作沙计今并改】等惧相率降既而复与济农合驻高家栢林要封王补赏十事文焕袭其营斩首百五十浩尔齐诸部落攒刀立誓献罚九九【部落中罚驼马牛羊之数】已沙津又设伏兵诱杀都指挥王国安纠蒙克锡里连犯双山【在榆林县东南】波罗二堡文焕击破之追奔二十余里宼屡不得志沙津乃与济农蒙克锡里浩尔齐布延泰等相继纳欵延绥遂少事
　　秋八月皇太子出阁讲学
　　皇太子辍讲已十有二年羣臣谏疏凡数百上及是始命举行然一讲而辍后不复举矣
　　九月兵部请治兵不报
　　前以孝定太后丧停操三年至是兵部上言大礼久竣当新戎垒以应秋气不省
　　【丁巳】四十五年夏旱
　　自去冬无雪入春不雨至是大旱灾歉遍天下有司请赈率寝不报盗贼四起帝但勅羣臣修省而已秋七月癸亥朔日食
　　呉道南罢
　　道南遇事有操执通达政体颇负时望自入阁后未尝一见帝及梃击之变帝召见羣臣于慈宁宫道南始得面谢自后不再见前年典防试副都御史沈季文【呉江人】子同和以代倩获第事觉同和逺戍【同和素不能文倩同里赵鸣阳为之同和得举第一鸣阳第六事发两人并谪戍】汤宾尹以道南尝欲发其科塲事遂嗾其党交章论之给事中刘文炳御史张至发【淄川人】相与攻之尤力肆口诋諆道南不能堪言台谏劾阁臣职也二百年来有纠阁臣之言官无詈阁臣之言官臣辱国已甚请立罢黜帝为谪文炳于外言官疏救文炳复诋道南道南益求去杜门逾年疏至二十七上帝犹慰留防母防乃归居二年卒【赠少保谥文恪】
　　【戊午】四十六年夏四月京城壕水赤
　　大清兵克抚顺
　　时我
　　太祖亲率步骑兵二万进发临行书七大恨告
　　天【其词曰我之】
　　【祖父未尝损明边一草寸土也明无端启衅边陲害我祖父恨一也明虽启衅我尚欲修好设碑勒誓凡满汉人等毋越疆围敢有越者见即诛之见而故纵殃及纵者讵明复渝誓言逞兵越界卫助叶赫恨二也明人于清河以南江岸以北毎嵗窃逾疆肆其攘夺我遵誓行诛明负前盟责我擅杀拘我广寜使臣纲古哩方吉纳挟取十人杀之边境恨三也明越境以兵助叶赫俾我已聘之女改适蒙古恨四也柴河三岔抚安三路我累世分守疆土之众耕田艺谷明不容刈获遣兵驱逐恨五也边外叶赫获罪于】
　　【天明乃偏信其言特遣使臣遗书诟詈肆行陵侮恨六也昔哈逹助叶赫二次来侵我自报之天既授我哈达之人矣明又党之挟我以还其国已而哈达之人数被叶赫侵掠夫列国之相争伐也顺天心者胜而存逆天意者败而亡何能使死于兵者更生得其人者更还乎】
　　【天建大国之君即为天下共主何独搆怨于我国也初呼伦诸国合兵侵我故天厌呼伦启衅惟我是眷今明助天谴之叶赫抗天意倒置是非罔为剖断恨七也因此七大恨之故是以征之】随告诸贝勒大臣以兴师之故遂趋抚顺围其城遣人以书谕游击李永芳永芳降抚顺东州玛哈丹三城及台堡悉下【抚顺守将王命印死之】广宁总兵张承廕【榆林卫人】率师往援分兵为三据险立营以待
　　大军乗风奋击大破其营承廕及副将颇廷相参将蒲芳等皆战死士卒逃归者十无一二焉【时察罕胡土克图及西部阿延妻璊达勒皆拥众入邉乗机邀赏羽书日数十至中外戒严帝初颇忧惧章奏时下不数月泄泄如故矣】
　　日中有黑子
　　闰月起杨镐经畧辽东
　　初征倭事竣复用镐巡抚辽东尝袭绰哈之众破之言官劾其开衅罢去至是以辽警廷议谓镐熟谙边事起兵部尚书往经略
　　六月复以赵焕为吏部尚书
　　先是丁巳京察郑继之与署都察院尚书李志【缙云人】主其事考功郎赵士谔给事中徐绍吉御史韩浚佐之所去留悉出绍等意继之志受成而已一时清流与党人异趣者斥逐殆尽即在籍不免大则中以拾遗【以孙慎行趣福王之国为邀功列之拾遗疏中帝察慎行无罪获免】善类为空至是继之去位亓诗教以焕为乡人老而易制力引代继之年七十有七矣比至一聴诗教指挥由是素望益损与继之并为时议所讥
　　京师地震
　　秋七月
　　清兵克清河堡
　　时
　　大兵由鸦鹘闗入围清河城守将邹储贤张斾以兵万人固守城上矢石俱下
　　大兵树云梯以登不避锋刃遂克之储贤斾皆战死清河既失全辽震动而诸路兵尚未出闗帝赐杨镐尚方剑得斩总兵以下官镐乃斩清河逃将陈大道高徇军中至冬四方援兵始集
　　九月加天下田赋
　　帝以辽左军饷不敷除贵州地硗兼有苗变不加外余省照万厯六年防计録派定七百余万顷毎亩加三厘六毫共加银二百万有竒次年复加赋额至八百万时辽饷五百余万军心赖以粗安而天下萧然民生困矣
　　茂陵灾
　　冬十月彗星见
　　见氐分后十数日犯太微又三日逼紫微垣凡三十四日乃灭
　　【戊午】四十七年春正月蚩尤旗见
　　长竟天又星陨地震时方议进师识者以为兵败之征
　　三月杨镐帅师出塞败绩
　　帝以四方援辽兵大集恐师老财匮下廷议方从哲与兵部尚书黄嘉善【即墨人】兵科给事中赵兴邦等发红旗日趣镐进兵镐乃于二月中出塞分兵四道令总兵官马林【蔚州人芳之子】出开原攻北佥事潘宗顔【字士赞保安卫人】监其军杜松出抚顺攻西以赵梦麟【榆林人苛之子】王宣【亦榆林人】为佐李如栢从鸦鹘【闗方舆纪要在清河东南闗之东有喜昌口】出趋清河攻南东南则以刘綎出寛甸由凉马甸【在寛甸东北亦曰晾马台】捣后以副使康应干监之而令游击乔一【字伯珪上海人】别监朝鲜兵为助号四十七万期三月一日防二道闗【在今　兴京城西】并进天大雪兵不前师期泄松欲立首功先渡浑河【即古小辽水自边外流入经　兴京东北境西流至奉天府承徳县南入太子河】连克二小砦遂乗势趋萨尔浒【旧作撒尔湖今改】谷口我
　　大清方筑界藩城【在　兴京西北鐡背山上】役夫万五千以精骑四百防之闻松军至伏精骑于谷口以待松军过将半伏兵尾击之追至界藩渡口与筑城夫合据吉林崖松引军围崖别遣将营萨尔浒山上松军攻崖方战
　　大清益千人助之已又续遣二旗兵趋界藩以为援而别遣六旗兵攻松别将于萨尔浒山上明日六旗兵大战破萨尔浒军死者相枕藉所遣助吉林崖者自山驰下击松军二旗兵亦直前夹击松与梦麟宣皆死全军尽覆林率开原兵出三岔口【在今奉天府海城县西明置三岔闗今废】闻松军败结营自固
　　大清兵乗高奋击林大败遁去【寻谪充为事官令仍守开原】潘宗顔力战死镐闻急檄止如栢綎两军如栢甫抵虎拦闗
　　大清哨兵二十人见之登山鸣锣作大军追击状如栢军大惊奔走相蹴死者亦千余人綎已深入三百里至深河【舆程记寛甸东北由镇江路二百五十余里为深河子皆小径深林】克三砦时
　　大清兵守董鄂路闻綎军至逆战綎犹不知杜松军覆复整众进登阿布达里冈遇
　　大清兵亦登冈出其上而别以一军趋綎西冈上军自高驰下奋击綎军趋綎西者复从旁夹击已乃张松旗帜被其衣甲以绐綎綎营中大乱力战死綎养子刘招孙突围手格杀数人亦死【綎于诸将中最骁勇大小数百战名震海内所用镔鐡刀百二十斤天下称为刘大刀自綎死举朝大悚边事日难为矣　本朝赐専谥忠壮】士卒脱者无几时康应干兵及朝鲜军营富察之野
　　大清遂移师邀击大破之应干仅以数百骑免一琦败走朝鲜营朝鲜帅惧率众降一投崖死是役也文武将吏前后死者三百一十余亡失马驼甲仗无算败书闻京师大震言官交章劾镐寻逮下诏狱论死
　　夏四月遣给事中姚宗文阅辽兵
　　初宗文丁忧归还朝欲补官而吏部题请诸疏率数年不下宗文患之假招徕西部名属当事荐已疏屡上不得命宗文计穷致书熊廷弼令其代请廷弼不从宗文怨之至是夤缘复吏科遂命阅视辽东士马
　　六月以熊廷弼为兵部侍郎兼右佥都御史经略辽东杨镐既丧师廷议以廷弼尝按辽熟边事【廷弼前按辽赵楫李成梁议弃六堡宋一韩论之下廷弼复勘具得弃地驱民状劾两人罪康丕党庇疏竟不下时有诏兴屯廷弼言辽多旷土嵗于额军八万中以三分屯种可得粟三十万石帝优诏褒美命推行于诸边边将好轻师启衅廷弼言防边以守为上缮垣建堡有十五利奏行之在辽数年杜餽遗核军实按劾将吏不事姑息风纪大振】命代镐经畧未出京我
