<!-- { "loadSidebar": true } -->
　　齐主每出入常以中山王自随王妃太原公主恒为之尝饮食防视之至是齐主饮公主酒使人鸩王杀之并其三子【諡曰魏孝静帝葬于邺西后忽掘而投之漳水】
　　齐主杀羙阳公元晖业
　　彭城公元韶以高氏壻宠遇异于诸元羙阳公元晖业以位望隆重志气不伦尤为齐主所忌尝于宫门外骂韶曰尔不及一老妪负玺与人何不击碎之【谓汉元皇后投玺缺角诏何故奉玺与齐】我出此言知即死尔亦讵得几时齐主闻而杀之【齐主剃韶须髯施粉黛衣妇人衣以自随曰我以彭城为嫔御乆之太史奏当除旧布新齐主问韶曰汉光武何故中兴韶曰为诛诸刘不尽于是齐主诛诸元二十五家韶幽于地牢而死未几齐主尽灭元氏之族唯元文遥等数家得免　元文遥字徳远魏常山王遵五世孙】
　　【壬梁世祖孝元帝绎承圣元年申魏主钦元年齐天保三年】春正月突厥土门袭柔然杀头兵可汗自号伊利可汗【刘友益曰突厥始称可汗】
　　突厥土门袭击柔然大破之头兵可汗自杀土门自号伊利可汗号其妻为可贺敦子弟谓之特勒别将兵者皆谓之设
　　二月梁湘东王绎遣王僧辩陈霸先讨侯景
　　先是王僧辩乘胜下湓城陈霸先引兵来会【侯景将于庆自鄱阳还豫章侯瑱闭门拒之防走江州及僧辩至庆弃城走】湘东王绎命僧辩且顿防阳以俟诸军之集至是绎始命僧辩督诸军东发舳舻数百里陈霸先帅甲士三万舟舰二千自南江【即赣水也自南来注彭蠡北入于江故谓之南江】出湓口防僧辩于白茅湾【在九江府徳化县北】筑坛歃血其读盟文流涕慷慨
　　三月梁王僧辩陈霸先击败侯景景亡走吴
　　王僧辩等至芜湖景闻之惧侯子鉴据姑孰南洲以拒西师僧辩至子鉴帅歩骑挑战又以鸼防【音鸟了长船也两旁着棹徃来如飞】千艘载战士僧辩麾细船皆退留大舰夹泊两岸子鉴之众谓水军欲退径出趣之大舰断其归路鼓噪大呼合战中江子鉴大败仅以身免【先是景戒子鉴曰西人善水战勿与争锋若歩骑一交必当可破及闻子鉴败大惧涕下覆面引衾而卧良乆方起曰误杀乃公】僧辩督诸军乘潮入淮景塞淮口缘淮作城十余里中楼堞相接僧辩问计于陈霸先霸先曰前栁仲礼数十万兵隔水而坐韦粲在青溪竟不渡岸贼登高望之表里俱尽故能败我今围石头须度北岸诸将若不能当锋霸先请徃乃进于石头西落星山【在上元县东北】筑栅僧辩进军招提寺北景帅众万余人铁骑八百余匹陈于西州【六朝时杨州治所】之西霸先命诸将分处置兵以分其势景冲官军官军小缩霸先遣将军徐度【字孝节安陆人】将弩手二千横截其后景兵却霸先与王琳杜龛等以铁骑乘之僧辩以大军继进景兵败入栅其将卢晖略以石头降僧辩入据之景与霸先殊死战景帅百余骑弃矟执刀左右冲陈不动众遂大溃景至阙下不敢入台与其党百余骑东走入吴【僧辩不戢军士剽掠居民号泣满道是夜军士遗火焚大极殿及东西堂寳器羽仪辇辂无遗明日乃命侯瑱等帅精甲追景王克等帅台内旧臣迎僧辩于道僧辩问克玺绶何在克良乆曰赵平原持去僧辩曰王氏百世乡族一朝坠矣　赵平原景侍中赵思贤也】僧辩迎太宗梓宫升朝堂帅百官哭踊如礼上表劝进于湘东王且迎都建业不许【景党侯子鉴等皆降齐获王伟送建康僧辩启陈霸先镇京口】
　　梁湘东王绎杀豫章王栋
　　王僧辩之发江陵也启湘东王曰平贼之后嗣君何以为礼王曰六门之内自极兵威僧辩曰讨贼之谋臣为己任成济之事请别举人王乃密谕朱买臣使为之所及景败豫章王栋及二弟桥樛相扶出于密室逢杜崱于道为去其锁二弟曰今日始免横死矣栋曰倚伏难知吾犹有惧买臣呼之就船并沈于水
　　夏四月梁武陵王纪称帝于成都
　　纪颇有武略在蜀十七年南开宁州越隽西通资陵【西域国】吐谷浑内修耕桑盐铁之政外通商贾逺方之利故能殖其财用器甲殷积有马八千匹闻候景陷台城湘东王绎将讨之谓僚佐曰七官文士岂能匡济长史刘孝胜【孝仪之弟】等劝纪称帝会内寝殿柱绕节生花纪以为己瑞遂即帝位立子圆照为太子司马王僧略【僧辩之弟】参军徐怦【勉从子】固谏不从【初台城之围怦劝纪速入援纪意不欲行内衔之会人告悍反纪谓曰以□旧情当使诸子无恙对曰生儿悉如殿下留之何益纪乃尽诛之亦杀僧略水□侯防叹曰王事不成矣吾人国之基也今先杀之不亡何待　永□候伪字智遐安成王秀之子】
　　侯景伏诛
　　侯瑱追及景于松江【今日吴淞江自太湖分流迳苏州府之吴江长洲诸县界至太仓州寳山县含黄浦入海】进击败之斩彭儁等景与腹心数十人单船走将入海羊侃之子鹍为景都督杀之送尸建康传首江陵截其手送于齐暴景尸于市士民争取食之并骨皆尽溧阳公主亦豫食焉景五子在北齐皆杀之【是月始葬蕳文帝庙号曰太宗】
　　盗窃梁传国玺归之于齐
　　侯景之败也以传国玺自随使其侍中赵思贤掌之曰若我死宜沈于江思贤济江遇盗从者弃之草间至广陵以告郭元建元建取之送邺
　　梁以王僧辩为司徒陈霸先为征虏将军开府仪同三司赏平侯景之功也
　　王伟等伏诛
　　王僧辩送王伟等于江陵伟于狱中上诗湘东王爱其才欲宥之有言于王者曰伟作檄文甚佳王求得之见其有湘东一目之语乃怒诛之【伟檄云项羽重瞳尚有乌江之败湘东一目宁为赤县所归王大怒钉其舌于柱剜腹脔肉而杀之】
　　梁以鲁悉逹【字志通扶风人】为北江州【梁置治鹿城鹿城注见前】刺史扶风【晋侨郡治筑口在今襄阳府谷城县】鲁悉逹纠合乡人以保新蔡【是为南新蔡郡晋置故城在今黄州府黄梅县】力田蓄谷时江东饥乱饿死者什八九遗民携老防归之悉逹分给粮廪全济甚众招集晋熙【注见前】等五郡尽有其地使其弟广逹【字遍览】将兵从王僧辩讨侯景故因而命之
　　齐人侵梁围秦郡【梁置今江宁府六合县是】陈霸先击败之
　　齐主遣潘乐郭元建将兵围秦郡行台辛术【字懐哲狄道人】谏曰朝廷与湘东王信使不絶阳平【齐郡梁移置安宜故城在今扬州府寳应县】侯景之土取之可也今王僧辩已遣严超逹守秦郡何得争之且水潦方降不如班师不从陈覇先命徐度引兵助守齐众七万攻之甚急僧辩使杜崱救之霸先亦自殴阳来防与战破之斩首万余级【是时齐政烦贼重江北之民不乐属齐广陵侨人朱盛等聚党谋袭杀齐刺史遣使求援霸先因进围广陵齐主使告霸先曰若释围必归广陵歴阳两城霸先乃引还江北之民从济江者万余口】
　　齐以辛术为吏部尚书
　　自魏迁邺以来大选之职知名者数人互有得失高澄少年高朗所者疎袁叔德【名聿修魏中书令翻之子】沉密谨厚所伤者细杨愔风流辩给取士失于浮华惟术性尚贞明取士必以才器循名责实新旧参举管库必擢门阀不遗考之前后最为折衷
　　梁秦梁刺史萧循【南史作修字世和武林侯谘弟封宜丰侯】以州降魏已复归于梁
　　先是魏将军逹奚武侵梁南郑梁秦梁二州刺史萧循遣参军刘璠【字寳义沛人】请救于武陵王纪【是时侯景方逼江陵湘东王求援于魏令循以南郑输魏循不可故魏伐之】纪遣潼州【梁置今四川绵州是】刺史杨干运敕之至剑北【大剑山之北】干运战败璠被执送长安循守南郑武围之乆不下遣行台左丞栁带韦【字孝孙河东人】入城説曰足下所固者险所恃者援所保者民今险不足固援不可恃民不可保而宗国丧乱社稷无主欲谁为【去声】为忠乎循乃降于是剑北皆入于魏循至长安宇文泰待之甚厚未几遣还江陵【循之降也刘璠先已至魏宇文防遇之如旧交泰许循南还乆而未遣从容问璠曰我于古谁比对曰璠常以公为汤武今日所见曽桓文之不如泰曰何也对曰齐桓存三亡国晋文不失信于伐原语未竟泰抚掌曰我解尔意乃厚礼循而遣之循以文武千家自随湘东王疑之遣使觇察命劫窃其财循启输马仗王乃安之】
　　冬十月梁湘州刺史王琳下狱其长史陆纳入于湘州以叛
　　琳本防稽兵家其姊妹皆入湘东王宫故琳少在王左右琳好勇倾身下士所得赏赐不以入家麾下万人多江淮羣盗从王僧辩平侯景与杜龛功居第一在建康恃宠纵暴僧辩不能禁乃密启王请诛琳王以琳为湘州琳自疑及祸使长史陆纳帅部曲赴州身诣江陵谓纳等曰吾若不返子将安之咸曰请死之相泣而别至江陵王下琳吏以子方略代琳以黄罗汉为长史使与太舟卿【本梁都水使者天监中改位列卿之末】张载至巴陵据琳军载有宠于王御下峻刻荆人疾之如讐至军陆纳及士卒并哭不受命杀载以罗汉清谨而免之与诸将引兵袭据湘州
　　十一月梁主绎立【是为元帝】
　　梁公卿藩镇数劝进于湘东王王遂即位于江陵是日不升正殿公卿陪位而已【侯景之乱州郡大半入魏自巴陵以下至建康以长江为限荆州界北尽武宁西拒硖口岭南复为萧勃所据诏令所行千里而近民户着籍不盈三万武宁晋郡隋废故城在今安陆府荆门州】
　　梁以萧循为湘州刺史陆纳袭巴陵循击败之
　　梁主徴王僧辩等与萧循共讨陆纳循军巴陵以待之顷之纳请降求送妻子循曰此诈也必将袭我乃密为之备纳果夜以轻兵继至鼓噪军中皆惊循坐胡牀于垒门望之略无惧色徐部分将士击之获其一舰纳退保长沙






　　御批歴代通鉴辑览卷四十四
<史部,编年类,御批历代通鉴辑览>
　　钦定四库全书
　　御批歴代通鉴辑览卷四十五
　　南北朝
　　【癸梁承圣二年魏主钦酉二年齐天保四年】春正月魏宇文泰自加都督中外诸军事
　　三月梁武陵王纪伐江陵魏遣大将军尉迟迥【尉迟魏之别部后以为氏迥字□□罗代人】伐成都以救之
　　武陵王纪帅诸军东下留萧防守成都梁主甚惧与魏书曰子纠亲也请君讨之【左传语】宇文泰曰取蜀制梁在兹一举诸将咸难之大将军尉迟迥泰之甥也独以为可克泰问以方畧迥曰蜀与中国隔絶百有余年恃其险逺不虞我至若以铁骑兼行袭之无不克矣泰乃遣迥自散闗【注见前】伐蜀至涪水潼州刺史杨干运以州降迥分兵守之进袭成都萧防婴城自守迥围之纪闻有魏兵遣梁州刺史谯淹还救蜀迥撃破之初纪世子圆照镇巴东启纪云侯景未平荆镇已为所破宜急进讨纪信之趣兵东下及至巴东知景已平乃悔召圆照责之对曰侯景虽平江陵未服纪亦以既称尊号不可复为人下欲遂东进将卒日夜思归皆以为宜救根本更思后图圆照及刘孝胜固言不可纪从之遂至西陵防军陆法和拒之于峡口【先是法和既擒任约还请梁主曰侯景平矣蜀贼将至请守险以待之乃引兵屯峡口及是纪至军势甚盛法和筑二城于峡口两岸运石填江铁锁断之梁主拔侯景故将任约谢答仁于狱配兵使助法和】
　　夏六月梁复以王琳为湘州刺史陆纳降
　　先是王僧辩及萧循进攻陆纳拔其二城纳众大败走保长沙僧辩进围之至是梁主遣使送王琳令説谕纳僧辩使送示之纳众悉拜且泣使谓僧辩曰朝廷若赦王郎乞听入城梁主从之纳遂降梁主复琳官爵使将长沙兵西援峡口
　　秋七月梁武陵王纪众溃梁主杀之及其诸子
