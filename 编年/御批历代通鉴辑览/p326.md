<!-- { "loadSidebar": true } -->
　　六月李晟等收复京城朱泚亡走其将韩旻斩之以降李晟大陈兵谕以收复京城【引所获谍人以所陈兵示之饮之酒给钱而纵之谓曰归语诸贼努力固守勿不忠于贼也】召诸将问兵所从入皆请先取外城据坊市然后北攻宫阙晟曰坊市狭隘贼若伏兵格鬭居人惊乱非官军之利也今贼重兵皆聚苑中不若自苑北攻之溃其腹心贼必奔亡如此则宫阙不残坊市无扰策之上者也诸将皆曰善乃牒浑瑊骆元光尚可孤刻期集城下【尚可孤败泚将仇敬忠于蓝田西斩之】晟移军光泰门外方筑垒泚兵大至晟纵兵击之贼败走明日晟复出兵诸将请待西师至夹攻之晟曰贼数败已破胆不乘胜取之使其成备非计也贼出战屡败晟使兵马使李演王佖【晟之甥】将骑兵史万顷将步兵直抵苑墙晟先开墙二百余步贼栅防之晟怒欲斩万顷等万顷帅众抜栅而入佖演继之贼众大溃诸军分道并入且战且前凡十余合贼不能支皆溃张光晟劝泚出亡泚乃与姚令言帅余众西走光晟降晟遣兵马使田子竒以骑兵追泚令诸军曰晟赖将士之功克清宫禁长安士庶久陷贼庭若小有震惊非吊民伐罪之意晟与公等家室相见非晚五日内无得通家信大将高明曜取贼妓尚可孤军士取贼马晟皆斩之军中股栗公私安堵秋毫无犯【是日浑瑊戴休顔韩游瓌亦克咸阳】晟斩泚党李希倩【希烈之弟】等于市表守节不屈者刘乃蒋沇等遣掌书记于公异【吴人】作露布上行在曰臣已肃清宫禁只谒寝园钟簴不移庙貌如故上览之泣下曰天生李晟以为社稷非为朕也【晟之在渭桥也荧惑守嵗久之乃退賔佐皆贺晟曰天子野次臣下知死敌而已天象高逺谁得知之既克长安乃谓之曰向非相拒也吾闻五星赢缩无常万一复来守嵗吾军不战自溃矣皆谢曰非所及也】朱泚将奔吐蕃其众随道散亡比至泾州才百余骑田希鉴闭城拒之泚谓之曰汝之节吾所授也奈何临危相负使焚其门希鉴取节投火中曰还汝节泚众皆哭泾卒遂杀姚令言诣希鉴降泚独与范阳亲兵北走宁州泚将梁庭芬射泚坠坑中韩旻等斩之诣泾州降传首行在诏以希鉴为泾原节度使【上命陆贽草诏赐浑瑊使访求奉天所失内人贽上奏曰今巨盗始平疲瘵之民疮痍之卒尚未循拊而首访妇人非所以副维新之望也上遂不降诏而遣中使求之】
　　以李晟为司徒中书令浑瑊为侍中骆元光等迁官有差上发梁州
　　诏以梁州为兴元府【上问陆贽今至凤翔诸军甚盛因此遣人代李楚琳何如贽上奏曰如此则事同脇执以言乎除乱则不武以言乎务理则不诚用是时巡后将安入议者或谓之权臣窃未喻其理夫权之为义取类权衡今辇路所经首行脇夺易一帅而亏万乘之义得一方而结四海之疑乃是重其所轻而轻其所重谓之权也不亦反乎天以反道为权以任数为智此古今所以多丧乱而长奸邪也不如俟奠枕京邑征授一官彼将奔走不暇安敢复劳诛鉏哉】
　　秋七月至凤翔乔琳蒋镇张光晟等伏诛
　　遣给事中孔巢父宣慰河中李懐光杀之
　　副元帅判官高郢劝李懐光归款懐光遣其子璀诣行在谢罪请束身归朝诏孔巢父宣慰并其将士悉复官爵巢父至河中懐光素服待罪巢父不之止懐光左右多胡人皆叹曰太尉无官矣巢父又宣言于众曰军中谁可代太尉领军事者于是懐光左右发怒杀巢父懐光不之止复治兵拒守
　　车驾还长安
　　浑瑊韩游瓌戴休顔以其众扈从李晟骆元光尚可孤以其众奉迎步骑十余万旌旗数十里晟谒见上于三桥【在长安县西】先贺平贼后谢收复之晚伏路左请罪上驻马慰抚为之掩涕令左右扶上马至宫每闲日【闲读曰闲胡三省注唐世天子以只日视朝双日谓之闲日】辄宴勲臣李晟为之首浑瑊次之诸将相又次之
　　征李泌为左散骑常侍
　　李泌为杭州刺史征诣行在日直西省朝野皆属目【上以河中为忧泌曰天下事甚有可忧者若惟河中不足忧也陛下已还宫阙懐光不束身归罪乃虐杀使臣鼠伏河中不日必为帐下所枭矣初上发吐蕃以讨朱泚许以安西北庭之地与之及泚诛吐蕃来求地上欲与之泌曰安西北庭人性骁悍控制西域五十七国及十姓突厥又分吐蕃之势使不得并兵奈何拱手与之且口者吐蕃观望不进阴持两端大掠而去何功之有众议亦以为然上遂不与之】
　　八月顔真卿为李希烈所杀
　　李希烈闻希倩伏诛忿怒遣中使至蔡州杀顔真卿中使曰有勅真卿再拜中使曰今赐卿死真卿曰老臣无状罪当死不知使者几日发长安使者曰自大梁来真卿曰然则贼耳何谓勅邪遂缢杀之【事闻诏赠司徒諡文忠】
　　以李晟为凤翔陇右节度等使进爵西平王
　　李晟以泾州倚边屡害军帅奏请往理不用命者力田积粟以攘吐蕃遂以晟兼凤翔陇右节度等使时李楚琳入朝晟请与俱至凤翔斩之以惩逆乱上以新复京师务安反仄不许以楚琳为左金吾大将军晟至凤翔讨杀张镒之罪斩裨将王斌等十余人寻诣泾州诛田希鉴【晟托言巡边至泾州希鉴出迎晟与之并辔而入道旧结欢希鉴妻李氏以叔父事晟晟谓之田郎希鉴不复疑晟伏甲而宴之引见诸将问姓名得前为乱者三十余人数其罪而斩之顾谓希鉴曰田郎亦不得无过引出缢杀之入其营谕以诛希鉴之意众股栗无敢动者】
　　遣浑瑊等讨李懐光军于同州
　　上命浑瑊骆元光讨懐光懐光遣其将徐庭光军长春宫【在同州府朝邑县西北寰宇记后周武帝置】以拒之瑊等数战不利时度支用度不给议者多请赦懐光上不许【已而度支以懐光所部将士同反不给冬衣上曰朔方军累代忠义今为懐光所制耳将士何罪其别贮以俟道路稍通即时给之】
　　马燧讨李懐光取晋慈隰州【慈州唐置今山西吉州是余注见前】以浑瑊为河中节度使康日知为晋慈隰节度使
　　懐光遣将守晋慈隰三州马燧遣人説下之诏以浑瑊镇河中三州燧燧初以王武俊急攻康日知于赵州奏请诏武俊与李抱真同撃朱滔而以深赵与之改日知为晋慈隰节度使上从之日知未至而三州降燧上使燧兼领之燧表让日知且言因降而授恐后有功者踵以为常上嘉而许之燧遣使迎日知既至籍府库而归之【已而燧复取绛州】
　　冬十月以窦文场王希迁【皆宦者】为监神策军兵马使初鱼朝恩既诛代宗不复使宦者典兵上即位悉以禁兵委白志贞志贞得罪上复以窦文场代之及还长安颇忌宿将握兵多者稍稍罢之以文场希迁分典禁旅
　　十一月李澄以郑滑降李希烈奔蔡州刘洽遂克汴州李希烈遣其将翟崇晖围陈州久之不克李澄知大梁兵少不能制滑州遂焚希烈所授旌节誓众归国刘洽遣都虞刘昌与陇右行营节度使曲环等将兵救陈州擒崇晖进攻汴州希烈惧奔蔡州澄引兵趣汴州希烈郑州守将诣澄降汴州守将田懐珍开门纳洽军【李勉累表请自贬诏罢都统平章事如故至长安素服待罪议者多以勉失守不应尚为相李泌言于上曰李勉公忠雅正而用兵非其所长然刘洽出勉麾下勉悉众以授之卒平大梁亦勉之功也上乃命勉复位】
　　十二月加韩滉同平章事
　　议者或言滉聚兵修城阴蓄异志上疑之以问李泌对曰滉公忠清俭贡献不絶镇抚江东盗贼不起所以修城为迎扈之备耳此乃人臣忠笃之虑奈何更以为罪乎滉性刚严不附权贵故多谤毁臣敢保其无他上曰外议汹汹卿弗闻乎对曰臣固闻之其子臯【字仲文】为郎不敢归省正以谤语沸腾故也退遂上章请以百口保滉他日又言于上曰臣之上章非私于滉乃为朝廷计也今天下旱蝗闗中斗米千钱仓廪耗竭而江东丰稔愿陛下早下臣章以解朝众之惑面谕韩臯使之归觐令滉速运粮储此朝廷之大计也上即下泌章令臯归觐面谕之曰卿父比有谤言朕不复信闗中乏粮宜速致之臯至滉感悦即日发米百万斛聴臯留五日即还朝自送至江上冒风涛而遣之陈少游闻之即贡米二十万斛防少游死【刘洽得李希烈起居注云某月日陈少游上表归顺少游闻之慙惧发疾死】大将王韶欲自为留后韩滉遣使谓之曰汝敢为乱吾即日全军渡江诛汝矣韶惧而止上闻之喜谓李泌曰滉不惟安江东又能安淮南真大臣之器卿可谓知人遂加滉平章事江淮转运使滉入贡无虚月朝廷赖之使者劳问相继恩遇始深矣
　　是嵅蝗大饥
　　【乙丑】贞元元年春正月以卢杞为澧州别驾
　　卢杞遇赦移吉州【唐置今江西吉安府是】长史谓人曰吾必再入未几上果欲用为饶州【注见前】刺史给事中袁高【字公颐恕已孙】应草制执以白卢翰【义禧七世孙】刘从一【林甫元孙二人皆同平章事】曰卢杞作相致乘舆播迁海内疮痍奈何遽迁大郡愿相公执奏翰等不从更命他舎人草制制出高执之不下且奏杞极恶穷凶何可复用上不聴补阙陈京赵需等上疏曰杞三年擅权百揆失叙天地所知华夷同弃倘加巨奸之宠必失百姓之心袁高复于正牙【唐谓大明宫含元殿为正牙亦谓之南牙】论奏上曰杞已再更赦高曰赦者止原其罪不可为刺史陈京等亦争之曰杞之执政百官常如兵在其颈今复用之则奸党皆唾手而起上大怒谏者稍引却京顾曰需等勿退此国大事当以死争之上怒稍解谓宰相与杞小州李勉曰陛下欲用之虽大州亦可其如天下失望何乃以杞为澧州别驾上谓李泌曰朕已可袁高所奏泌曰累日外人窃议比陛下于桓灵今承徳音乃尧舜之不逮也上悦【杞竟死于澧州】
　　三月马燧败李懐光兵于陶城【在蒲州府永济县北寰宇记舜陶河濵即此】夏四月燧及浑瑊又破懐光兵于长春宫【注见前】
　　马燧军宝鼎【本汉汾阴县唐更名宋改曰荣河今属蒲州府】败懐光兵于陶城斩首万余级分兵防浑瑊逼河中破懐光兵于长春宫南遂围宫城懐光诸将相继来降韩游瓌请兵于浑瑊共取朝邑【注见前】懐光将阎晏欲争之士卒指邠军曰彼非吾父兄则吾子弟奈何以白刃相向乎语甚嚣晏遽引兵去懐光知众心不从乃诈称欲归国聚货财饰车马云俟路通入贡由是得复逾旬月【时连年旱蝗资粮匮竭言事者多请赦懐光李晟上言赦懐光有五不可河中距长安才三百里同州当其冲多兵则未为示信少兵则不足隄防忽惊东偏何以制之一也今赦懐光必以晋绛慈隰还之浑瑊既无所诣康日知又应迁移土宇不安何以奬励二也陛下连兵一年计除小丑兵力未穷遽赦其罪今西有吐蕃北有回纥南有淮西观我强弱必起窥觎三也懐光既赦则朔方将士皆应叙勲行赏今府库方虚赏不满望是愈激之使叛四也既解河中罢诸道兵赏典不举怨言必起五也今河中斗米五百刍藁且尽陛下但勅诸道围守旬时彼必有内溃之变何必养腹心之疾为他日之悔哉防马燧入朝奏曰懐光凶逆尤甚赦之无以令天下愿更得一月粮必为陛下平之上许之】
　　以曹王臯为荆南节度使淮西将李思登以随州降之六月以韦臯为西川节度使
　　朱滔死以刘怦为幽州节度使
　　滔为王武俊所攻殆不能军上表待罪遂病死将士奉刘怦知军事诏以怦为幽州卢龙节度使【是秋怦卒以其子济知节度事】
　　秋七月陜虢军乱杀其节度使张劝诏以李泌为都防御转运使
