<!-- { "loadSidebar": true } -->
　　广东朱光卿【增城人】河南棒胡【名闰儿陈州人】等起兵作乱光卿与其党石昆山钟大明聚众反称大金国改元赤符时惠州民聂秀卿等亦举兵与光卿相结为乱棒胡本以烧香惑众反于信阳州【即宋信阳军元置府寻改为州今属汝寜府】破归徳鹿邑【隋县今属归徳府】焚陈州屯营于杏冈【在陈州府淮寜县北】命河南左丞庆通【旧作庆童今改】讨之获其旌帜宣勅金印献之时大臣有忌汉官者取贼旗帜宣勅班地上问曰此欲何为意汉官讳言反将中以罪许有壬曰此曹反状甚明尚何言大臣语塞既而帝以光卿秀卿棒胡皆汉人诏汉人官省台院及翰林集贤者讲求诛捕之法以闻【未防四川合州人韩法师亦拥众自称南朝赵王寻皆讨平之】
　　二月壬申朔日食
　　定服色器皿舆马之制
　　时服饰上下无别帝初禁民间服麒麟鸾鳯白兔灵芝双角五爪龙八龙九龙万夀字赭黄等物至是复诏定其制寻禁倡优盛服及戴笠乘马
　　弛江浙诸处山泽之禁
　　时江浙等处饥民至四十万户诏钞四十万锭赈之开所在山河泊之禁听民樵采
　　三月立皇后鸿吉哩氏【毓徳王博罗特穆尔之女】
　　禁汉人南人不得执军器
　　凡有马者拘入官寻复诏镇遏生番处开其禁内地如故既又禁汉人南人不许习蒙古字
　　夏五月民讹言采童男女
　　民间讹言朝廷拘刷童男女一时嫁娶殆尽
　　西番盗起
　　杀镇西王子丹巴勒【旧作党兀班今改】寻蔓延至二百余处诏立行宣政院以额森特穆尔为院使督兵往讨之
　　彗星见
　　时太白屡昼见久而不息彗星自五月至八月凡六十有三日自昴至房厯一十五宿而灭
　　秋七月武陟【注见前】蝗
　　河南武陟县禾垂熟有蝗自东来县尹张寛仰天祝曰寜杀县尹毋伤百姓俄有黑鹰羣飞啄食之
　　八月京师地屡震
　　先是京师大霖雨凡十三日御河沁河浑河【注俱见前】皆溢没人畜田庐不可胜计至是地大震太庙梁柱裂各室墙壁皆壊压损仪物文宗神主及御牀尽碎凡六日方止
　　冬十月金华处士许谦【字益之】卒
　　谦少受业金履祥之门尽得所传居东阳八华山逺近学者翕然宗之不出里闾者垂四十年中外名臣列其行义荐于朝者前后章数十上郡复以遗逸应诏终莫能致至是卒诏赐諡文懿【谦于书无所不读穷探圣微多所自得尝谓吾非有大过人者惟为学之功无间断耳平生制行甚严而所以应世者不胶于古不流于俗其教人至诚谆悉内外殚尽不以科举之文教人曰此义利所由分也至其晚节独以身任正学之重学者咸称为白云先生先是何基王栢金履祥殁其学犹未大显至谦而其道益着同时陈栎胡一桂皆以讲明道学见重于时云　陈栎字夀翁休寜人胡一桂字廷芳婺源人】
　　十二月以满济勒噶台【巴延之弟旧作马札儿台今改按此又一满济勒噶台非前卷行台御史也】为太保分枢宻院镇北边
　　满济勒噶台方知枢宻院事朝议进爵为王辞曰兄封秦王弟不宜并受王爵故有是命
　　巴延请杀五姓汉人不许
　　巴延请杀张王刘李赵五姓汉人帝不从
　　【戊寅】四年夏四月大雨雹
　　时帝如上都次八里塘雨雹大如拳其状有小儿环玦狮象等物之形
　　五月诏考覈郡县官功过
　　命佛家律【旧作佛家闾今改后仿此】为考功郎中乔林为员外郎魏宗道【续纲目作魏宗今从元史本纪改正】为主事考较天下郡县官属功过
　　漳州民李志甫袁州民周子旺起兵作乱
　　漳州南胜县【元置今漳州府平和县是】民李志甫聚众围州城守将绰斯戬【旧作搠斯监今改后仿此】与之战失利诏江浙平章拜布哈【旧作别不花今改后仿此】四省兵讨之不克龙岩【唐县今为州直福建】尉黄佐才与贼战妻子四十余口皆被害既而州人陈君用者袭杀之袁州周子旺亦举兵称周王改年建号寻败被获诛之
　　秋八月癸亥朔日食
　　京师地震
　　日二三次凡十日乃止
　　【己夘】五年夏六月汀州大水
　　平地水深三丈没民居八百余区人溺死者八千余
　　冬十月诏以巴延为大丞相【续纲目系于十一月今从本纪改正】
　　加元徳上辅功臣之号赐七宝玉书龙虎金符
　　十一月盗杀河南平章政事伊噜特穆尔等寻捕诛之县人范孟谋不轨诈为诏使至河南行省杀平章政事伊噜特穆尔防访使鄂勒哲布哈【旧作完者不花今改】等随召官属及去位者署而用之执大都路儒学提举归赐【字彦温汴梁人】俾北守黄河口力拒不从贼怒繋之狱既而官军捕孟诛之凡汚贼者皆得罪旸独免【同里有吴炳者尝以翰林待制征不起贼召司夘酉厯炳惧不敢辞时人为之语曰归出角吴炳无光旸之名由是大着寻由国子博士拜监察御史入谢台臣奏曰此河南抗贼不屈者帝曰好事卿宜数为之赐以上尊】
　　巴延矫诏杀郯王齐齐克图
　　巴延搆陷郯王奏赐死帝未允辄传旨杀之又奏贬宣让王特穆尔布哈【镇南王脱欢第四子世祖之孙】威顺王库春布哈【亦托欢之子按库春布哈旧作寛彻普花今改后仿此】不俟命即遣之帝为之不平
　　【庚辰】六年春二月巴延有罪黜为河南行省左丞相寻窜南恩州【宋置明废今广东肇庆府阳江县是】道死
　　巴延既诛腾吉斯独秉国钧专权自恣变乱成宪虐害天下渐有异谋帝患之巴延欲以其侄托克托【字大用穆齐尔泰之子巴延养为己子】宿卫侦帝起居惧涉物议乃以知枢宻院旺嘉努【旧作汪家奴今改后仿此】翰林承旨实喇卜【旧作沙刺班今改后仿此】同侍禁近实属意托克托托克托政令日修卫士拱听约束巴延自领诸卫精兵以扬珠布哈【旧作燕者不花今改后仿此】为屏蔽导从之盛填溢街衢而帝仪卫反落落如晨星势焰薰灼天下人知有巴延而已托克托深忧之私请于父曰伯父骄縦已甚万一天子震怒吾族赤矣曷若以未败图之其父亦以为然托克托复质于师吴直方【浦江人】直方曰传有之大义灭亲大夫但知忠于国尔余复何顾焉一日见帝乘间自陈忘家殉国之意帝犹未之信时帝前后左右皆巴延之党独沙克嘉木【旧作世杰班今改】阿噜为帝腹心乃遣二人与托克托逰日以忠义之言往复辨论益悉其心靡他遂闻于帝帝始信之及巴延擅贬宣让威顺二王帝不胜忿决意逐之一日泣语托克托托克托亦泣下归复与直方谋直方曰此大事议论之际左右为谁曰阿噜及托克托穆尔【旧作脱脱木儿今改与本卷前系两人】直方曰子伯父挟震主之威此辈苟利富贵语一泄主危身戮矣托克托乃延二人于家治酒张乐昼夜不令出遂与沙克嘉木等谋欲巴延入朝擒之戒卫士严宫门出入螭防皆为置兵巴延见之惊召托克托责之对曰天子所居防御不得不尔然遂疑托克托益増兵自卫至是巴延日领兵卫请帝出田托克托劝帝称疾不往巴延固请乃命太子雅克特古斯出次栁林托克托遂与阿噜等合谋悉拘京城门钥命所亲信列布城门下是夜奉帝居玉徳殿召省院大臣先后入见出宫门听命至夜二鼓遣集赛依彻察喇【旧作月可察儿今改】率三十抵营取太子入城又召杨瑀【钱塘人】范滙【江西人】入草檄数巴延罪状出为河南行省左丞相平章事政事珠尔噶岱【旧作只儿瓦歹今改】赍赴栁林比黎明巴延遣骑士至城下问故托克托踞城上宣言有旨黜丞相一人诸从官皆无罪可各还本卫巴延奏乞陛辞不许遂行道出真定父老奉觞酒以进巴延曰尔曹见子杀父事乎对曰不曽见子杀父惟闻有臣弑君巴延俛首有惭色既而帝以巴延罪重罚轻复降诏安置南恩州阳春县【梁置今属广东肇庆府】行次江西隆兴驿病死
　　以满济勒噶台为太师右丞相塔斯哈雅为太傅特黙齐为太保旺嘉努为平章政事托克托知枢宻院事诏托克托之外诸王侯不得悬带弓箭及环刀入内府
　　彗星见
　　凡三十二日色白状如粉絮尾迹约长五寸余
　　赐满济勒噶台爵忠王固辞许之
　　诏封满济勒噶台为忠王赐号达尔汗固辞不受御史请示天下以劝亷让从之
　　夏六月诏废文宗庙主迁太皇太后鸿吉哩氏于东安州寻崩放雅克特古斯于髙丽杀诸途
　　诏曰昔武宗升遐太后惑于憸慝俾皇考出封云南英宗遇害正统寖偏我皇考以武宗之嫡逃居沙漠宗王大臣同心翊戴于是以地近先迎文宗暂总机务继知天理人伦所在假让位之名以寳玺来上皇考推诚不疑即立为皇太子文宗稔恶不悛当躬迓之际与其臣伊噜布哈【旧作月鲁不花】阿里雅【旧作也里牙今并改】明哷栋阿等谋为不轨使我皇考饮恨上宾归而再御宸极又私图传子乃搆邪言嫁祸班布尔实皇后谓朕非明宗之子出居遐陬上天不佑随降殒罚叔婶布达实里【旧作不荅失里今改后仿此】怙其势焰舍冡嗣而立孺稚奄复不年诸王大臣以贤以长扶朕践阼毎念治必本于尽孝事莫先于正名赖天之灵权奸屏黜永惟鞠育罔极之恩忍忘不共戴天之义其命太常彻去图卜特穆尔在庙之主布达实里本朕之婶僭膺太皇太后之号迹其闺门之祸罪恶尤重揆之大义削去鸿名徙东安州安置雅克特古斯放诸髙丽当时贼臣伊噜布哈等已死以明哷栋阿明正典刑时监察御史崔敬【字伯恭大寜惠州人】言文宗既彻庙主婶母亦削鸿名尽孝正名斯亦足矣惟念皇弟雅克特古斯年幼播迁天理人情有所不忍方先皇上宾皇弟尚在襁褓未有知识义当矜闵常人有百金之产尚置义田以收养宗族陛下富有四海乃以同气之人置之度外贻笑他取辱中国倘生他变闗系非轻臣愿杀身以赎皇弟之罪伏望陛下迎归太后母子以尽骨肉之义书奏不报未几太后崩于东安州雅克特古斯未至髙丽伊克彻察【旧作月濶察儿今改后仿此】害之于中道
　　冬十月满济勒噶台罢以托克托为右丞相特穆尔布哈为左丞相
　　满济勒噶台以疾辞位诏以太师就第而以托克托及宗正特穆尔布哈为右左丞相
　　十二月复科举取士制
　　时科举既辍翰林学士承旨库库【字子山刚里氏布库穆子】从容言曰古昔取人材以济世用必由科举何可废也帝采其论诏复行之
　　罢文宗增置官属
　　初文宗设太禧宗禋等院及奎章阁艺文监增置官属有差至是大臣议悉革罢库库曰民有千金之产尚设家塾以延馆客堂堂天朝一学房乃不能容邪帝然之改奎章阁为宣文阁艺文监为崇文监余悉罢之
　　【辛巳】至正元年夏四月帝如上都
