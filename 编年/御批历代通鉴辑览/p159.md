<!-- { "loadSidebar": true } -->
　　子睿嗣【即元帝考魏书以元帝为晋将牛金子冒姓司马为琅邪王觐嗣晋书元帝纪云宣帝以元石图有牛继马后故深忌牛氏酖其将牛金而琅邪恭王妃夏侯氏竟通小吏牛氏而生帝説互不同故通鉴不采今依考异之例附注于此】
　　孝惠皇帝
　　【辛亥】元康元年春三月皇后贾氏杀太傅杨骏废皇太后为庶人
　　初贾后为太子妃常以妬手杀数人又以防掷孕妾子随刃堕武帝大怒将废之杨后曰贾公闾有大勲于社稷岂可以其女妬而忘之耶妃得不废后数诫厉妃妃不知其助己返以为恨至是不以妇道事太后又欲预政为杨骏所抑殿中中郎孟观【字叔时渤海东光人】李肇皆骏所不礼也贾后使黄门董猛与观肇谋诛骏废太后又使报楚王玮玮许之乃求入朝既至观肇启帝夜作诏诬骏谋反命东安公繇【字思元琅邪武王子】帅殿中四百人讨之玮屯司马门【骏闻变召官属谋之主簿朱振曰必阉竖为贾后谋不利于公宜烧云龙门以胁之索造事者首引东宫及外营兵拥皇太子入宫取奸人殿内震惧必斩送之不然无以免难骏素怯懦不决乃曰云龙门魏明帝所造功费甚大奈何烧之】皇太后题帛为书射城外曰救太傅者有赏贾后因宣言太后同反寻殿中兵出烧骏府骏逃于廐就杀之遂收珧济及张劭段广等皆夷三族珧临刑告东安公繇曰表在石函【武帝立杨后珧上表请免异日同祸事具前】可问张华繇不聴贾后矫诏送太后于永宁宫复讽羣公奏曰皇太后图危社稷自絶于天陛下虽懐无己之情臣下不敢奉诏中书监张华议皇太后非得罪于先帝今党其所亲为不母于圣世宜依汉废赵太后故事称武皇后居异宫以全始终有司奏请废太后为庶人诣金墉城诏可【先是诏原骏妻厐氏以慰太后之心及太后废有司复请以厐付廷尉行刑诏从之厐临刑太后抱持号叫截髪稽颡上表贾后称妾请全母命不省董养游太学升堂叹曰朝廷建斯堂将以何为乎每览赦书谋反大逆皆赦至于杀祖父母父母不赦者以为王法所不容也公卿处议至此天人之理既灭大乱将作矣　董养字仲道陈留浚仪人】
　　徴汝南王亮为太宰与太保卫瓘録尚书事
　　亮欲悦众论诛杨骏功督将侯者千八十一人御史中丞傅咸曰无功而获厚赏则人莫不乐国之有祸是祸原无穷也亮不从亮颇专权势咸复谏亦不从贾后族兄模从舅郭彰【字叔武太原人】女弟之子贾谧与楚王玮东安王繇【繇以诛骏功进爵为王】并预政后暴戾日甚繇密谋废后繇兄澹【字思】素恶繇屡谮于亮诏免繇官废徙带方【注见前】于是谧彰权势愈盛【谧虽骄奢而喜延士大夫彰与石崇陆机机弟云潘岳摰虞左思牵秀刘舆舆弟琨等皆附于谧号二十四友崇与岳尤谄每谧及广成君郭槐出皆降车道左望尘而拜　潘岳字安仁荥阳中牟人挚以国为氏虞字仲冾长安人左思字太冲临淄人牵秀字成叔魏牵招子刘舆字庆孙琨字越石中山魏昌人】
　　夏六月皇后杀太宰亮太保瓘及楚王玮
　　太宰亮太保瓘以北军中候楚王玮刚愎好杀欲夺其兵权以裴楷代之玮怒楷不敢拜复谋遣玮之国玮长史公孙宏舎人岐盛【周文王迁丰其支庶留岐者为岐氏】劝玮自昵于贾后后留玮领太子少傅盛素善于杨骏瓘恶其反覆将收之盛乃因将军李肇矫称玮命谮亮瓘于贾后曰将谋废立后素怨瓘且患二公秉政已不得专恣六月使帝作手诏赐玮曰太宰太保欲为伊霍之事王宜宣诏屯诸宫门免亮瓘官夜使黄门赍以授玮玮亦欲因此复私怨遂勒本军复矫诏召三十六军遣宏肇以兵围亮府清河王遐【字深度】收瓘长史刘准谓亮曰此必奸谋府中俊乂如林犹可力战不聴遂为肇所执叹曰我之赤心可破示天下也与世子矩俱死瓘左右亦疑遐矫诏请拒之须自表得报就戮未晚瓘不聴初瓘为司空帐下督荣晦有罪斥遣之至是诲从遐收瓘辄杀瓘及子孙共九人盛因説玮诛贾郭以正王室玮未决防天明张华使董猛説贾后曰楚王既诛二公则威权尽归之矣人主何以自安宜以专杀之罪诛之乃遣殿中将军赍驺虞幡【驺虞仁兽绣于幡上所以止兵】麾众曰楚王矫诏勿聴也众皆释仗遂执玮斩之宏盛夷三族【卫瓘女遗国臣书曰先公名諡未显一国无言春秋之失其咎安在太保主簿刘繇等执黄幡檛登闻鼓讼瓘寃乃诏族诛荣晦追复亮瓘爵位諡亮曰文成諡瓘曰成】
　　以贾模张华裴頠【字逸民秀之子】为侍中并管机要
　　贾后专朝以模为散骑常侍加侍中谧与后谋以张华庶姓无逼上之嫌而儒雅有筹略为众望所依乃以华为侍中中书监裴頠为侍中裴楷为中书令加侍中与右仆射王戎并管机要华尽忠帝室弥缝遗阙后虽凶险犹知敬重与模頠同心辅政故数年之间虽闇主在上而朝野安静
　　【壬子】二年春二月皇后贾氏弑故皇太后杨氏于金墉城时太后尚有侍御十余人贾后悉夺之絶膳八日而卒贾后恐太后有灵覆而殡之仍施诸厌术
　　【癸丑】三年夏六月农雹
　　深三尺
　　【甲寅】四年大饥
　　司校尉傅咸卒
　　咸性刚简风格峻整初为司上言货赂流行所宜深絶遂奏免河南尹澹等官京师肃然
　　【乙夘】五年夏荆扬兖豫青徐六州大水
　　冬十月武库灾
　　焚累代之寳【汉高祖斩蛇剑孔子履等尽焚焉】及二百万人器械
　　索头分其国为三部
　　拓跋氏自悉禄立【事见前】三传至禄官【悉禄死弟绰立绰死沙汉污子弗立弗死叔父禄官立后魏諡绰平帝諡弗思帝諡禄官昭帝】禄官分国为三部一居上谷之北濡源【濡水即今滦河水经注濡水出御彛镇东南镇故城在今宣化府赤城县今滦河自县之独石口外发源东北流稍南与热河会又东入遵化州界至永平府之乐亭县入海】之西禄官自统之一居代郡参合陂【在今山西大同府阳高县东北边墙外】之北使兄子猗防【諡桓帝】统之一居定襄之盛乐故城【注见前】使猗防弟猗卢【諡穆帝】统之代人卫操【字徳元】与从子雄【字世逺】及同郡箕【魏书作姬】澹【字世雅】往依拓跋氏説猗防猗卢招纳晋人猗防悦之任以国事晋人附者稍众【已而猗防度漠北廵因西略诸部降附者三十余国】
　　【丙辰】六年夏匈奴郝度元反
　　匈奴郝度元与冯翊北地马兰羌【胡三省注羌居马兰山中因以为种落之号山在今陜西同州府白水县西北】卢水胡【胡三省注胡居安定界】俱反杀北地太守征西大将军赵王伦【字子彛宣帝子】信用嬖人孙秀【琅邪人】与雍州刺史解系【解氏晋大夫解扬之后系字少连济南着人】争军事朝廷徴伦还以梁王肜【字子徽宣帝子】代之系表请诛秀以谢氐羌张华以告肜使诛之秀友人为之説肜得免伦遂用秀计深交贾郭贾后大爱信因求録尚书事张华裴頠固执不可伦秀由是怨之
　　秋八月秦雍氐羌齐万年反冬十一月遣将军周处等讨之
　　初御史中丞周处弹劾不避权戚梁王肜尝违法处按劾之至是秦雍氐羌悉反其帅齐万年僭帝号围泾阳【注见前】诏以处为建威将军安西将军夏侯骏以讨之【中书令陈凖曰骏及梁王皆贵戚非将帅之才进不求名退不畏罪周处忠直果敢有仇无援宜诏孟观以精兵万人为处前锋必能殄冠不然梁王当使处先驱而不救其败必也朝廷不从陈准谌曽孙】万年闻处来曰周府君有文武才若专防而来不可当也或受制于人此成禽耳
　　闗中饥疫
　　冬十二月略阳氐杨茂搜据仇池【山名在阶州成县西三秦记山本名仇维其上有池故曰仇池】
　　初略阳清水【今县属秦州县西有西城汉晋时故县也】氐杨驹始居仇池【仇池方百顷其旁平地二十余里四面斗絶而高为羊肠盘道三十六回而上】驹孙千万附魏封为百顷王千万孙飞龙寖彊盛徙居略阳以其甥令狐茂搜为子茂搜避齐万年之乱帅部落还保仇池自号辅国将军右贤王闗中人士避乱者多依之茂搜迎接抚纳欲去者卫防资送之【是后杨氏遂世据仇池】
　　【丁巳】七年春正月将军周处及齐万年战败死之
　　齐万年屯梁山【在今陜西干州西北胡渭曰雍州有二梁山一在韩城禹贡治梁及岐是也一在干州孟子太王去邠逾梁山是也】有众七万梁王肜夏侯骏使周处以五千兵击之处曰兵无后继必败不徒亡身为国取耻肜骏逼遣之处攻万年于六陌【在干州东今曰六陌镇】军士未食肜促令速进自旦战至暮斩获甚众絶矢尽救兵不至左右劝处退处按剑曰是吾效节致命之日也遂力战而死朝廷虽以尤肜而亦不能罪也
　　秋七月雍秦旱疫
　　米斛万钱
　　九月以王戎为司徒
　　戎为三公与时浮沈无所匡救委事僚宷轻出游放【性复贪吝园田徧天下每自执牙筹昼夜会计常若不足家有好李卖之恐人得种常钻其核】凡所赏抜专事虚名阮咸之子瞻【字千里】尝见戎戎问曰圣人贵名教老庄明自然其防异同瞻曰将无同戎咨嗟良久遂辟之时人谓之三语掾【是时王衍为尚书令乐广为河南尹皆善清谈宅心事外朝野争慕效之衍与弟澄好品题人物举世以为仪凖衍神情明秀少时山涛见之曰何物老妪生宁馨儿然误天下苍生者未必非此人也广性冲约清逺与物无竞每谈论以约言析理厌人之心而其所不知黙如也凡论人必先称其所长则短者自见澄及阮咸咸从子修胡母辅之谢鲲王尼毕卓皆以任放为达辅之尝酣饮其子谦之厉声呼其父字曰彦国年老不得为尔辅之欢笑呼入共饮卓比舎郎酿熟因夜至瓮间盗饮为其掌酒者所明旦视之乃毕吏部也广闻而笑之曰名教之中自有乐地何必乃尔初何晏等祖述老庄立论以为天地万物皆以无为本无也者开物成务无往不存者也王衍之徒皆爱重之由是朝士大夫皆以浮诞为美废弛职业裴頠着崇有论以释其蔽曰谈者深列有形之累盛称空无之美于是立言虚无谓之元妙处官不亲所职谓之雅逺奉身散其廉操谓之旷达故悖吉凶之礼忽容止之表渎长防之序混贵贱之级无所不至夫万物之生以有为分者也故心非事也而制事必由于心不可谓心为无也匹非器也而制器必须于匠不可谓匠非有也由此而观济有者皆有也虚无奚益于已有之羣生哉然习俗已成頠论亦不能救　王澄字平子戎从弟乐广字彦辅南阳淯阳人阮修字宣子陈留尉氏人胡母辅之字彦国泰山奉高人谢鲲字防舆陈国阳夏人王尼字孝孙城阳人毕卓字茂世新蔡鲖阳人】
　　【戊午】八年秋九月荆豫徐扬冀五州大水
　　遣侍御史李苾慰劳汉川流民
