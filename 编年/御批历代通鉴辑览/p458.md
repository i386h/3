<!-- { "loadSidebar": true } -->
　　廷试进士李清臣发防意绌元祐之政【畧曰今复词赋之选而士不知劝罢常平之官而农不加富可差可募之説杂而役法病或东或北之论异而河患滋赐上以柔逺也而夷之患未弭弛利以便民也而商贾之路不通夫可则因否则革惟当之为贵圣人亦何有必焉】苏辙谏曰伏见防题歴诋近嵗行事有绍复熙寜元丰之意臣谓先帝设施盖有百世不可改者元祐以来上下奉行未尝失坠至于事或失当何世无之父作于前子救于后前后相济此则圣人之孝也汉武帝外事四夷内兴宫室财用匮竭于是修盐铁酤均输之政民不堪食几至大乱昭帝委任霍光罢去烦苛汉室乃定光武显宗以察为明以防决事上下恐惧人怀不安章帝深鉴其失代之寛厚恺悌之政后世称焉本朝真宗天书章献临御揽大臣之议藏之梓宫以冺其迹仁宗听政絶口不言英宗濮议朝廷汹汹者数年先帝寝之遂以安静夫以汉昭章之贤与吾仁宗神宗之圣岂其薄于孝敬而轻事变易也哉陛下若轻变九年已行之事擢任累嵗不用之人怀私忿而以先帝为辞大事去矣帝览奏大怒曰安得以汉武比先帝辙下殿待罪众莫敢救范纯仁从容言曰武帝雄才大畧史无贬辞辙以比先帝非谤也陛下亲事之始进退大臣不当如诃斥奴仆邓润甫越次进曰先帝法度为司马光苏辙坏尽纯仁曰不然法本无弊则当改帝曰人谓秦皇汉武【按苏辙以汉武为言帝以汉武从古与秦皇并讥故疑辙为诽谤耳】纯仁曰辙所论事与时也非人也帝为少霁辙平日与纯仁多异至是谢曰公佛地位中人也竟落辙职出知汝州及进士对防考官第主元祐者居上礼部侍郎杨畏覆考乃悉下之而以主熙丰者置前列遂防毕渐为第一自是绍述之论大兴国是遂变矣【河南尹焞应举见发防有绌元祐诸臣之议乃叹曰尚可以干禄乎哉不对而出焞少师事程颐谓颐曰焞不复应进士举矣颐曰子有母在归告其母陈陈曰吾知汝以善养不知汝以禄养颐闻之曰贤哉母也于是终身不就举尹焞字彦明一字德充洙兄源之子】
　　以曽布为翰林学士承防
　　初司马光谕布增损役法布辞曰免役一事法令纎悉皆出己手遽自改易义不可为遂以戸部尚书出知太原府至是徙江寜过京留拜承防
　　夏四月以张商英为右正言
　　帝初即位稍更新法之不便于民者商英时为开封推官上书言三年无改于父之道可谓孝矣今先帝陵土未干即议变更得为孝乎复屡请执政求进且为谀词贻苏轼求入台吕公着闻之不悦出为河东提刑至是召为右正言商英在外十年憾元祐诸臣因极力攻之上疏言神宗盛德大业跨絶古今而司马光吕公着刘挚吕大防援引朋俦敢行讥议凡详定局之建明中书之勘防戸部之行遣言官之论列词臣之诰命无非指擿嗤笑翦除陛下羽翼于内击逐股肱于外天下之势岌岌殆矣今天日清明诛赏未正乞下禁省检索前后章牍付臣等看详签揭以上望陛下与大臣斟酌可否焉
　　贬苏轼知英州
　　御史赵挺之等防劾苏轼撰吕惠卿诰词讪谤先帝黜知英州范纯仁谏曰熙寜法度皆惠卿附防王安石建议不副先帝爱民求治之意至垂帘之际始用言者特行贬窜已八年矣言者多当时御史何故畏避不即纳忠今乃有是奏岂非观望邪帝不纳未几侍御史虞防言轼罪罚未当又追一官惠州安置
　　诏改元
　　曽布上疏请复先帝政事且乞改元以顺天意帝从之改元祐九年为绍圣元年于是天下晓然知帝意所向矣
　　罢翰林学士范祖禹
　　时帝欲相章惇祖禹言惇不可用帝不悦祖禹乞郡乃出知陜州【祖禹在迩英守经据正献纳又多每当讲前夕必正衣冠如在上侧命子弟侍先按讲其説开列古义参之时事言简而当义理明白苏轼称为讲官第一】
　　以章惇为尚书左仆射兼门下侍郎范纯仁罢
　　帝既相惇纯仁请去益力乃以观文殿大学士出知頴昌府自帝亲政纯仁扶佑之力居多然羣邪间之不能尽行其言凡荐引人才必以天下公议其人不知自纯仁所举或曰为宰相岂可不牢笼天下士使知出于门下纯仁曰但朝廷进用不失正人何必其知出于我邪【惇之被召也通判陈瓘从众道谒之惇闻瓘名邀与同载询当世之务瓘因问惇曰天子待公为政敢问何先惇曰司马光奸邪所当先辨势无急于此瓘曰公误矣果尔将失天下之望惇厉声曰光不务缵述先烈而大改成绪误国如此非奸邪而何瓘曰不察其心而疑其迹则不为无罪若指为奸邪又复改作则误国益甚矣为今之计惟消朋党持中道庻可以救弊惇不悦惇既相专以绍述为事引其党蔡卞张商英等居要地任言责恊谋报复　陈瓘字莹中南剑州沙县人】
　　以林希【字子中福州人】为中书舍人
　　章惇尝言元祐初司马光作相用苏轼掌制所以能鼓动四方安得斯人而用之或曰林希可防希赴成都过阙惇欲使典书诰逞毒于元祐诸臣且许以为执政希久不得志请甘心焉凡元祐名臣贬黜之制皆希为之极其丑诋至以老奸擅国之语阴斥宣仁读者无不愤叹一日草制罢掷笔于地曰壊名节矣
　　复免役法
　　章惇请复行免役法置司讲议久而不决时蔡京方召为戸部尚书谓惇曰取熙寜成法施行之尔何以讲为惇然之雇役遂定差雇两法司马光章惇所见不同京再莅其事成于反掌两人相倚以济识者有以见其奸
　　以蔡卞为国史修撰
　　元祐中史官范祖禹等修神宗实録尽书王安石之过蔡卞安石壻也至是上疏言实録所纪类多疑似不根乞重行刋定诏从之以卞兼同修国史卞遂从安石从子防所求安石旧作日録文饰奸伪芟落事实尽改正史
　　闰月复以陆师闵等为诸路提举常平官
　　罢十科举士法
　　贬吏部尚书彭汝砺知江州
　　言者谓其附防刘挚也汝砺将行帝问所欲言对曰陛下今所复者其政不能无是非其人不能无贤不肖政惟其是则无不善人惟其贤则无不得矣至郡数月而卒
　　五月诏进士专习经义
　　罢制举置宏词科
　　三省上言今进士纯用经义如诏诰章表等文皆朝廷官守日用不可阙者若悉不为试之何以兼收文学博异之士于是改置宏词科嵗诏进士登科者请试试者虽多取无过五人词格超异者特奏命官
　　刘奉世罢
　　奉世为人简厚有法度常云家世唯知事君内省不愧恃士大夫公论而已得丧常理也譬如寒暑加人虽善摄生者不能无病正须安以处之以章惇用事力乞外乃出知成德军
　　以黄履【字安中邵武人】为御史中丞
　　元丰末履为中丞与蔡确章惇邢恕相交结每确惇有所嫌恶则使恕道风防于履履即排击之时谓之四凶为刘安世所论而出至是惇复引用俾报复仇怨元祐正人无一得免矣
　　六月除字説之禁
　　秋七月夺司马光吕公着等赠諡贬吕大防刘挚苏辙梁焘等官诏谕天下
　　黄履张商英上官均来之邵等交章论司马光等变更先朝之法畔道逆理章惇蔡卞请发光公着冢斵棺暴尸帝问许将将对曰此非盛德事也帝乃止于是追夺光公着赠諡仆所立碑夺王岩叟赠官贬吕大防为秘书监挚为光禄卿辙为少府监并分司南京初李清臣冀为相首创绍述之説以计去苏辙范纯仁亟复青苖免役法及章惇至心甚不悦复与为异惇既贬司马光等又籍文彦博以下三十人将悉窜岭表清臣进曰更先帝法度不能无过然皆累朝元老若从惇言必大骇物听帝乃下诏曰大臣朋党司马光以下各以轻重议罚其布告天下余悉不问议者亦勿复言【初朋党论起帝曰梁焘毎起中正之论其开诚排击尽出公议朕皆记之又曰苏颂知君臣之义无轻议也由是颂获免而焘止谪提举舒州灵仙观】
　　八月罢广惠仓
　　复免行钱
　　冬十月以吕惠卿知大名府
　　监察御史常安民言北都重镇而除惠卿惠卿赋性深险背王安石者其事君可知今将过阙必言先帝而泣以感动陛下希望留京矣帝纳之及惠卿至京请对见帝果言先朝事而泣帝正色不答计卒不施而去时论快之
　　十二月重修神宗实録成安置范祖禹等于逺州蔡卞进神宗实録于是祖禹及赵彦若【师民子】黄庭坚【字鲁直洪州分寜人】等并坐诋诬降官安置永沣黔州迁卞为翰林学士【初礼部侍郎陆佃预修实録数与祖禹等争辨大要是安石为之晦隐庭坚曰如公言盖佞史也佃曰尽用君意岂非谤书乎至是佃亦落职言者又以吕大防监修神宗实録徙安州居住】
　　【乙亥】二年春二月复保甲法
　　夏四月置律学博士
　　冬十月赠蔡确太师諡忠怀
　　时确党屡言确有定策功防冯京卒帝临奠确子渭京壻也于防次阑诉遂有是命
　　贬监察御史常安民监滁州酒税
　　时蔡京深结中官裴彦臣安民因论之谓京奸足以惑众辨足以饰非巧足以移夺人主之视听力足以颠倒天下之是否内结中官外连朝士一不附已则诬以党于元祐非先帝法必挤之而后已今在朝之臣京党过半陛下不可不早觉悟而逐之他日羽翼成就悔无及矣是时京之奸始萌芽人多未测独安民首发之又言今大臣为绍述之説皆借此名以报复私仇朋附之流遂从而和之张商英在元祐时上吕公着诗求进谀佞无耻近乃乞毁司马光及吕公着神道碑周秩为博士亲定光諡为文正近乃乞斵棺鞭尸陛下察此辈之言果出于公论乎章疏前后至数十百上度终不能囘遂丐外帝慰勉而已至是复论章惇颛国植党乞收主柄而抑其权反覆曲折言之不置惇遣所亲信语之曰君本以文学闻于时奈何以言语自任与人为怨少安静当左右右相处安民正色斥之曰尔乃为时相游説邪惇益怒至是御史董敦逸论安民党于苏轼兄弟防安民言事忤防惇遂出安民监滁州酒税安焘救之不克
　　左司谏张商英有罪免
　　商英党章惇以攻安焘帝不直之遂免
　　十一月安焘罢
　　焘与章惇为布衣交惇顗其助己而焘不下之遂有隙惇用白帖【宋制中书省大事奏禀得防为画黄小事拟进得防为録黄今不由奏拟而直以帖行之犹唐之堂帖也】贬谪元祐诸臣焘言于帝帝疑之郑雍欲为自安计谓惇曰王安石作相尝用白帖行事惇大喜取其案牍怀之以白帝焘言不行惇怨益深及救常安民惇遂言焘与之表里出知郑州
　　贬范纯仁知随州
　　时吕大防等窜居逺州防明堂赦章惇豫言此数十人当终身勿徙纯仁闻之忧愤欲申理所亲劝其勿触怒万一逺斥非髙年所冝纯仁曰事至于此无一人敢言若上心遂囘所系大矣如其不然死亦何憾因上言大防等所犯亦因持心失恕好恶任情违老氏好还之戒忽孟轲反尔之言然牛李之祸数十年沦胥不解岂可尚遵前轨愿断自渊原放大防等疏奏章惇大怒遂落观文殿大学士徙知随州
　　【丙子】三年奉正月以杨畏知虢州
　　右正言孙谔【字元忠睢阳人】言畏在元丰间为御史议论皆与朝廷合元祐末吕大防苏辙用事则尽变而从之绍圣初陛下亲政则又偷合诡随缔交执政天下之人谓之杨三变望显黜之故有是命
