<!-- { "loadSidebar": true } -->
　　高骈在道院左右无食秦彦与毕师铎出师屡败疑骈为厌胜外围益急恐骈党为内应乃杀骈并其子弟甥侄同坎瘗之杨行密闻之帅士卒缟素向城大哭三日【初骈之在成都杀突将也有一妇人临刑防手大骂曰我必诉于上帝使汝他日举家屠灭如我今日至是卒如其言】
　　冬十月杨行密克扬州
　　广陵城中无食草根木实皆尽以菫泥【黏土也】为饼食之饿死者大半宣军掠人诣肆卖之驱缚屠割流血满市部将张审威师麾下登城啓关纳外兵守者皆不鬭而溃先是彦师铎信重妖尼奉仙至是问计奉仙曰走为上策乃奔东塘行密入城改殡骈及其族城中遗民才数百家饥羸非复人状行密辇西寨米以赈之自称淮南留后
　　十一月秦宗权遣孙儒攻扬州屠高邮
　　秦宗权遣其弟宗衡将兵万人渡淮与杨行密争扬州以孙儒为副张佶【长安人】刘建锋马殷及宗权族弟彦晖皆从抵广陵城西据行密故寨秦彦毕师铎引兵与合未几宗权召宗衡等还蔡拒朱全忠孙儒知宗权势不能久称疾不行宗衡屡促之儒怒杀之传首于全忠分兵掠邻州众至数万以扬州城下乏食还袭高邮屠之【张神剑逃归扬州行密杀之而阬其众秦彦毕师铎郑汉章寻为孙儒所杀】
　　闰月以朱全忠兼淮南节度使
　　朝廷以淮南久乱以全忠兼节度使感化节度使时溥自以先进为都统顾不得淮南而全忠得之意甚恨望全忠以书假道于溥溥不许徐汴始搆怨【全忠多权数将佐莫测其所为惟馆驿廵官敬翔能逆知之往往助其所不及全忠大悦自恨得翔晩凡军机民政悉以咨之　敬翔字子振同州冯翊人】
　　王建攻成都不克退屯汉州
　　王建既据阆州东川节度使顾彦朗【丰州人】畏之数遣使问馈陈敬瑄恐其合兵图已谋于田令孜令孜曰建吾子也今折简召之可致麾下遣使召之建大喜留其家于梓州帅麾下精兵一千与从子宗鐬假子宗瑶【本姜郢燕人】宗弼【本魏□许人】宗侃【本田师侃许人】宗弁【本鹿弁】俱西至鹿头关西川参谋李乂谓敬瑄曰王建虎也奈何延之入室彼安肯为公下乎敬瑄悔遣人止之建怒破关而进拔汉州敬瑄遣使让之对曰十军阿父召我来及门而拒之重为顾公所疑进退无归矣令孜登楼慰谕之建与诸军罗拜曰今既无归且辞阿父作贼矣彦朗发兵助之急攻成都三日不克退屯汉州敬瑄告难于朝诏遣中使和解之不从
　　杨行密斩吕用之
　　吕用之之在天长也绐杨行密曰用之有银五万铤埋于所居克城之日愿备麾下一醉之资至是行密阅士卒顾用之曰仆射许此曹银何食言邪因牵下腰斩之怨家刳割立尽【发其中堂得桐人书骈姓名于胸桎梏而钉之】张守一亦归行密复为诸将合仙丹又欲干军府之政行密怒而杀之
　　【戊申】文徳元年春正月以朱全忠为蔡州四面行营都统蔡将石璠寇陈亳朱全忠遣朱珍葛从周将兵击擒之诏以全忠为都统代时溥诸镇兵皆受节制
　　二月以杨行密为淮南留后
　　朱全忠之兼淮南节度也使其将张廷范【本优人】致朝命于行密以行密为副使又以李璠为留后廷范至广陵行密厚礼之及闻李璠来怒有不受之色廷范密使人白全忠宜自以大军赴镇全忠从之至宋州廷范逃归曰行密未可图也乃奏以为留后【时李璠为时溥所袭不得至广陵】
　　帝至长安
　　魏博军乱逐其节度使乐彦祯推牙将罗信【字徳孚贵乡人】知留后事
　　彦祯骄泰不法子从训凶险聚亡命为亲兵牙兵疑之籍籍不已从训逃出彦祯以为相州刺史从训遣人至魏运甲兵金帛交错于路牙兵益疑彦祯惧请避位为僧众推牙将罗信知留后事既而信杀彦祯及従训诏以信为魏博留后
　　张全义袭河阳李罕之奔泽州
　　初罕之与全义割臂为盟相得欢甚罕之勇而无谋性复贪暴意轻全义闻其勤俭力穑笑曰此田舎一夫耳屡求谷帛全义皆与之小不如所欲輙械主吏杖之河南将佐皆愤怒全义竭力奉之罕之益骄罕之所部不耕稼专以剽掠为资至是悉众攻降绛州进攻晋州全义潜发屯兵夜袭河阳黎明入城罕之逾垣走全义尽俘其家遂兼领河阳节度使罕之奔泽州求救于李克用已而克用遣兵攻河阳朱全忠救却之以丁防【寿春人】为留后全义复为河南尹全义徳全忠援已尽心附之【罕之据泽州日事寇钞懐孟晋绛数百里间州无刺史县无令长田无麦禾邑无烟火者殆将十年】
　　三月戊戌朔日食既
　　立寿王杰【懿宗第七子】为皇太弟帝崩太弟即位【是为昭宗】上疾大渐皇弟吉王保长而贤羣臣属望十军观军容使杨复恭请立其弟夀王杰是日下诏立杰为皇太弟监军国事中尉刘季述遣兵迎杰入居少阳院宰相以下就见之上崩遗制太弟即位更名敏【后复更名□】太弟体貌明粹有英气喜文学既践阼以僖宗威令不振朝廷日卑有恢复前烈之志尊礼大臣梦想贤豪中外忻忻焉
　　夏四月孙儒袭扬州陷之
　　孙儒陷扬州自称节度使杨行密将奔海陵袁袭劝行密归庐州再为进取之计从之【行密畏孙儒之逼欲袭洪州袁袭曰钟传定江西已久兵彊食足未易图也赵锽新得宣州怙乱残暴众心不附公宜卑礼厚币説和州孙端上元张雄使自采石济江侵其境彼必来逆战公自铜官济江防之破锽必矣行密从之　孙端和州刺史张雄泗州涟水人先据蘓州后屯上元赵锽秦彦赴扬州时补为宣歙观察使铜官山名在池州府南陵县西元和志作利国山出铜】
　　以郭禹【本成汭青州人因亡命更姓名】为荆南留后
　　禹初为荆南节度使陈儒【江陵人】牙将防荆南叛将张瓌【滑州人】袭江陵逐儒而代之【时雷满屡攻掠荆南儒以瓌为行军司马使击满瓌因还兵攻逐儒】欲杀禹禹亡走袭归州据之既而秦宗权遣兵攻江陵久之【凡二年死者相枕】城陷瓌死至是禹击荆南守将王建肇弃城走朝廷以禹为留后【荆南荒乱之余民版无几禹抚集雕残通商务农未再朞自占者万余户时镇国节度使韩建劝课农桑亦以治显人谓之北韩南郭其后诏以禹为节度使禹奏复姓名为成汭】
　　五月朱全忠击蔡州克其外城
　　全忠既得洛孟无西顾之忧乃发兵击秦宗权大破之克北关门宗权守中州【蔡州中城也】全忠分诸将为二十八寨以环之
　　六月以韦昭度为西川节度使兼西川招抚使
　　陈敬瑄与王建相攻贡赋中絶建以成都尚彊欲罢兵周庠綦母谏以为不可请据卭州为根本建曰吾在军中久观用兵者不倚天子之重则众心易离不若疏敬瑄之罪表请朝廷命大臣为帅而佐之则功庶可成乃使周庠草表请讨敬瑄以赎罪因求卭州顾彦朗亦表请赦建罪移敬瑄他镇以靖两川【初黄巢之乱上为夀王従幸蜀徒行疲乏卧磻石上田令孜自后至以鞭抶之使前上心衔之及即位使人监西川军令孜不奉诏】上方愤藩镇跋扈欲以威制之防得彦朗建表以令孜所恃者敬瑄耳乃以昭度兼两川招抚制置等使征敬瑄为龙武统军寻诏割卭蜀黎雅置永平军以建为节度使削敬瑄官爵
　　冬十月葬靖陵【在陜西干州东北】
　　【史臣曰懿僖昏庸相继干符之际嵗大旱蝗民愁盗起其乱遂不可复支盖亦天人之防欤】
　　昭宗皇帝
　　【己酉】龙纪元年春二月秦宗权伏诛
　　先是蔡将申丛执宗权以降朱全忠槛送京师至是伏诛【京兆尹孙揆监刑宗权于槛车中引首谓揆曰尚书察宗权岂反者邪但输忠不效耳观者皆笑遂斩于独栁　孙揆字圣圭武水人】
　　三月进朱全忠爵为东平郡王
　　夏六月李克用拔磁洺杀孟方立
　　李克用大发兵遣李罕之李存孝攻孟方立拔磁洺方立遣大将马溉将兵数万拒之大败克用乘胜进攻邢州方立性猜忌诸将不为用慙惧饮药死弟迁素得士心众举为留后求援于宣武宋全忠遣大将王防裕【琅琊临沂人】将精兵赴之
　　以杨行密为宣歙观察使
　　先是行密自糁潭【镇名在庐州府无为州南濵江】济江孙端张雄为赵锽所败锽将苏塘将兵屯曷山【亦名四合山在太平府当涂县西南】行密击之塘大败行密遂围宣州至是城中食尽人相啗指挥使周进思据城逐赵锽锽将奔广陵田頵【字徳仁合肥人】追擒之未几城中执进思以降行密入宣州诸将争取金帛徐温【字敦美海州朐山人】独据米囷为粥以食饿者【胡三省曰徐温始见此】锽将周本【宿松人】勇冠军中行密以为裨将锽之败也左右皆散惟李徳诚【西华人】不去行密以宗女妻之诏以行密为观察使【朱全忠与锽有旧遣使求之袁袭劝行密斩首还之未几袭卒行密哭之曰天不欲成吾大功邪何为折吾股肱也】
　　秋七月朱全忠攻徐州不克引兵还
　　先是全忠遣兵攻徐州大破其兵宿州降至是全忠复遣朱珍拔萧县据之时溥与相拒全忠欲自往临之珍命诸军皆葺马廐李唐宾【陜州人】部将严郊独惰慢军吏责之唐宾怒见珍诉之珍怒斩唐宾白全忠云唐宾谋叛敬翔恐全忠乘怒仓猝处置违宜故留使者逮夜然后白之全忠果大惊翔因为画策收唐宾妻子系狱遣骑往慰抚军中始安七月全忠至珍出迎执而诛之进击时溥会大引兵还
　　冬十月平卢节度使王敬武卒
　　军中推其子师范为留后
　　十月帝祀圜丘
　　上将祀圜丘故事中尉枢密皆防【暌桂反衣裾分也】衫侍从僖宗之世已具襴【袍下施横幅绯紫各视其品】笏至是又令有司制法服【谓冕服佩剑】孔纬及谏官礼官皆以为不可上出手札谕之曰卿等所论至当事有从权勿以小瑕遂妨大礼于是宦者始服劒佩侍祠【上在藩邸素疾宦官及即位杨复恭恃援立功所为皆不□上意不平政事多谋于宰相孔纬张濬劝上举大中故事抑宦者权复恭常乘肩舆至太极殿是日上与宰相言及四方反者孔纬曰陛下左右有将反者况四方乎上矍然问之纬指复恭曰复恭陛下家奴乃肩舆造前殿多养壮士为假子使典禁兵或为方镇非反而何复恭曰子壮士欲以收士心卫国家岂反邪上曰然则何不使姓李而姓杨乎复恭无以对复恭假子天威军使守立勇冠六军上欲讨复恭恐守立为乱谓复恭曰朕欲得守立在左右复恭见之上赐姓名李顺节使掌六军管钥不朞年擢至天武都头俄加平章事及谢日台吏申请班见百僚孔纬判不集顺节不悦他日语微及之纬曰宰相师长百僚故有班见相公职为都头而于政事堂班见百僚于意安乎顺节不敢复言　天武都头田令孜募新军为五十四都天武其一也判不集谓判台申不使集百官】














　　御批歴代通鉴辑览卷六十三
<史部,编年类,御批历代通鉴辑览>
　　钦定四库全书
　　御批厯代通鉴辑览卷六十四
　　唐
　　昭宗皇帝
　　【庚戌】大顺元年春正月羣臣上尊号
　　夏四月诏削夺李克用官爵属籍以张濬为招讨制置使孙揆副之防诸道兵讨克用
