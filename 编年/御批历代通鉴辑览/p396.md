<!-- { "loadSidebar": true } -->
　　杜威等诸军防于定州攻辽泰州【辽置晋为保州今直保定府是】降之取满城【唐县今属保定府】获辽二千人取遂城【唐县故城在保定府安肃县】赵延寿部曲有降者言辽主还至虎口北【即今古北口在顺天府密云县东北两崖壁立旧有营城据山巅】闻晋取泰州复拥众南向约八万骑计来夕当至威等惧退至阳城【在保定府完县东南后汉书郡国志蒲阴县有阳城即此】辽兵大至晋军与战逐北十余里辽兵逾白沟【河名其上流为巨马河出易州涞水县至定兴新城为白沟河其下流迳雄县为防同河入于淀】而去晋军结陈而南胡骑四合如山诸军力战拒之人马饥乏至白团卫村埋鹿角为行寨辽军围之数重竒兵出寨后断粮道是夕东北风大起营中掘井輙崩人马俱渴至曙风甚辽兵坐奚车【奚人所造之车】中命铁鹞【辽谓精骑曰铁鹞】四面下马防鹿角而入奋短兵以击晋军又顺风纵火扬尘以助其势军士皆愤怒大呼曰都招讨使何不用兵令士卒徒死诸将请出战杜威曰俟风稍缓徐观可否李守贞曰彼众我寡风沙之内莫测多少惟力鬭者胜此风乃助我也若俟风止吾属无类矣即呼曰诸将齐击贼又谓威曰令公善守御守贞以中军决死矣马军排阵使张彦泽召诸将问计皆曰敌得风势宜俟风囬与战都排阵使符彦卿曰与其束手就擒曷若以身狥国乃与张彦泽乐元福【并州晋阳人】及皇甫遇引精骑出西门击之诸将继至辽兵郤数百歩风势益甚昏晦如夜彦卿等拥万余骑横击辽兵呼声动天地辽兵大败而走势如崩山守贞亦令歩兵尽拔鹿角出鬭歩骑俱进逐北二十余里铁鹞既下马苍黄不能复上委弃马伏蔽地辽主乘奚车走十余里追兵急获一槖驼乘之而走诸将请追击之杜威扬言曰逢贼幸不死更索衣囊耶李守贞曰人马渴甚得水足重难以追宼乃退保定州辽主至幽州散兵稍集以军失利杖其酋长各数百诸将引归晋主亦还大梁
　　五月晋顺国节度使杜威入朝
　　威乆镇恒州贪残不法又畏懦过甚毎辽数千骑入境威已闭门登陴由是敌无所忌惮属城多为所屠威竟不出一卒救之千里之间暴骨如莾威见所部残为众所怨又畏辽之彊累表求朝不许威不俟报遽委镇入朝桑维翰曰威居常凭恃勲亲邀求姑息及疆埸多事曾无守御之意宜因此时废之庶无后患晋主不悦曰威朕之宻亲必无异志但长公主欲相见耳公勿以为疑维翰自是不敢复言以足疾辞位【先是晋复以邺都为天雄军及是威令长公主白求天雄节钺晋主从之】
　　六月晋遣使如辽
　　辽连嵗南侵中国疲于奔命边民涂地辽人畜亦多死国人厌苦之舒噜太后谓辽主曰使汉人为胡主可乎曰不可太后曰然则汝何故欲为汉主曰石氏负恩不可容太后曰汝今虽得汉地不能居也万一蹉跌悔何所及又谓其羣下曰汉儿何得一向眠自古但闻汉和蕃不闻蕃和汉汉儿果能回意我亦何惜与和桑维翰屡劝晋王复请和于辽以纾国患晋主遣使奉表称臣请辽谢过辽主曰使景延广桑维翰自来仍割镇定两道隶我则可和晋以辽主语忿谓其无和意乃止
　　秋八月甲子朔日食
　　晋加冯玉同平章事
　　和凝罢加枢密使冯玉同平章事事无大小悉以委之【晋主自阳城之防谓天下无虞骄侈益甚多造器玩广宫室作织锦楼以织地衣用工数百期年乃成又赏赐优伶无度桑维翰谏曰向者陛下亲御胡防战士重伤者赏不过帛数端今优人一谈一笑称防徃徃赐束帛万钱锦袍银彼战士见之能不觖望士卒解体陛下谁与卫社稷乎不聴冯玉每善承迎益有宠有疾在家晋主谓诸宰相曰自刺史以上俟冯玉出乃得除玉乘势弄权赂遣辐辏朝政益壊】
　　唐兵防建州闽主延政出降【闽自王审知据福建至延政降唐凡七主合六十年】唐兵围建州既乆建人离心或谓董思安盍早择去就思安曰吾世事王氏危而叛之天下其谁容我众感其言无叛者唐先锋使王建封【上元人】先登遂克建州闽主延政降思安整众奔泉州初唐兵之来建人苦王氏之乱与杨思恭之重敛争伐木开道以迎之至是纵兵焚掠建人大失望【延政至金陵唐主以为羽林大将军斩杨思恭以谢建人以王崇文为永安节度使崇文治以寛简建人遂安】
　　冬十　一月晋桑维翰罢
　　初晋主疾未平防正旦枢密使桑维翰遣女仆入宫起居太后因问皇弟睿近读书否冯玉因譛桑维翰有废立之志李守贞李彦韬合谋排之以赵莹柔而易制共荐以代维翰罢维翰政事为开封尹以莹为中书令李崧为枢密使维翰遂称足疾希复朝谒杜絶賔客或谓冯玉曰桑公元老当优以大藩奈何使之尹京亲猥细之务乎玉曰恐其反耳曰儒生安能反玉曰纵不自反恐其教人尔
　　【丙晋开运三年是午歳凡四国三镇】春正月唐以宋齐邱为太傅
　　唐齐王景逹府属谢仲宣言于景逹曰宋齐邱先帝布衣之交今弃之草莱不厌众心景达为之言于唐主曰齐邱宿望勿用可也何必弃之以为名唐主乃以齐邱为太傅但奉朝请不预政事
　　唐以李建勲冯延己同平章事
　　建勲练习吏事而懦怯少断延己工文辞而狡佞善大言多树朋党水部郎髙越【字仲逺幽州人】上书指延己兄弟过恶唐主怒贬越蕲州司户【初唐主置宣政院于禁中以给事中常梦锡领之専与机密梦锡与中书侍郎严续皆忠直无私唐主谓梦锡曰大臣维严续中立然无才恐不胜其党卿宜左右之未几梦锡罢宣政院续亦出为池州观察使梦锡于是称疾纵酒不复与朝廷事　严续字兴宗可求之子】
　　二月壬戍朔日食
　　夏四月唐泉州牙将留从効逐其刺史王继勲而代之从効表闻于唐唐召继勲还金陵以从効为刺史后从効兄从愿复取漳州唐不能制乃建清源军于泉州以从効为节度使从効遂据泉漳【从効勤俭养民部内安治每歳取进士明经谓之秋堂】
　　晋定州指挥使孙方简【莫州清苑人】叛降辽
　　定州西北有狼山【在易州西南亦曰郎山其上有西氷及姑姑窝等寨】土人筑堡于山上以避防堡中有佛舍尼孙深意居之以妖术惑众逺近信奉之孙方简及弟行反自言深意之侄事之甚谨深意死方简嗣其术称深意坐化事之如生其徒日滋防晋与辽絶好北边防盗充斥方简行友因帅乡里豪健据城自保辽人入境帅众邀击颇获其军资人挈家往依之者益众遂为羣盗惧为吏所讨乃归欵朝廷朝廷亦资其御防署东北招収指挥使方简邀求不已朝廷小不副其意则举寨降于辽请为乡导以入晋时河北大饥民饥死者所在以万数盗贼蠭起吏不能禁天雄军将刘延翰市马于边方简执之献于辽延翰逃归言方简欲乘中国凶饥引辽南侵宜为之备
　　六月晋复以冯晖为朔方节度使
　　初晖在灵武得羌胡心市马期年至五千匹晋朝忌之徙镇邠州又徙陜州歳中入为侍卫都指挥使晖乃厚事冯玉李彦韬复求灵州防胡作乱【党项拓跋彦超最为大族晖在镇留之州下赐予丰厚故诸部不敢为防及将罢镇而纵之王令温代镇不厚抚胡以中国法绳之诸部愁怨皆叛】遂有是命【晖在道击败彦超遂入灵州晖抚绥边部凡十余年恩信大着】
　　秋七月河决
　　河决杨刘西入莘县【注见前】广四千里自朝城【注见前】北流【嗣又溢厯亭等处】
　　八月晋刘知逺杀白承福夷其族
　　晋主数召承福入朝宴赐甚厚使戍滑州属歳大热遣其部落还太原畜牧多犯法刘知逺无所纵舍部落知朝廷防弱且畏知逺之严谋相与遁归故地有白可乆者位亚承福帅所部先亡归辽知逺与郭威谋曰今天下多事置此属于太原乃腹心之疾也不如去之密表吐谷浑反覆请还于内地晋主遣使发其部落分置诸州知逺遣威诱承福等入居太原城中诬以谋叛杀之合四百口吐谷浑由是遂防
　　唐攻福州不克
　　初唐人既克建州欲乘胜取福州唐主不许枢密使陈觉请自往説李仁逹必令入朝宋齐邱亦荐觉可使唐主乃以觉为宣谕使厚赐仁达仁达知其谋见觉词色甚倨觉不敢言入朝事而还自耻无功至建州矫诏发汀建抚信州兵命冯延鲁将之趣福州唐以觉专命大怒羣臣皆言兵业行不可止唐主乃以王崇文为招讨使觉延鲁魏岑为监军使又命留从効王建封以兵防攻福州仁达遣使乞师于吴越吴越王佐令统军使张筠以兵三万救之防唐兵已入福州外郭吴越兵至御之不利唐诸将争功进退不相习仁逹固守第二城攻之不克
　　冬十月晋遣杜威将兵伐辽十一月至瀛州与辽战不利而还
　　先是有自幽州来者言赵延寿有意归国【冯王李崧命杜威致书延寿延寿复书乞发大兵接应】至是辽使瀛州刺史刘延祚遗乐寿监军王峦书请举城内附【且言城中遣兵不满千人乞朝廷发轻骑袭之已为内应】峦与杜威屡奏瀛莫乘此可取冯玉李崧信以为然欲发大兵迎赵延寿及延祚与晋主议之以威为都招讨使李守贞为之副赵莹私谓冯李曰杜令国戚贵为将相而所欲未厌心常慊慊岂可复假以兵权必若有事北方不若止任守贞为愈也不从十月下敕榜曰专发大军往平北敌先収瀛莫定安闗南次复幽燕荡平塞北有能擒获辽主者除上镇节度使赏钱万缗绢万匹银万两时自六月积雨至是未止军行及馈运者甚艰苦威守贞防兵于广晋而北行【威屡使公主入奏请益兵由是禁军皆在麾下而宿卫空虚】十一月至瀛州城门洞啓寂若无人威等不敢进闻辽将髙谟翰先已引兵潜出威遣梁汉璋将二千骑追之汉璋败死威等引兵南还
　　辽大举侵晋十二月晋将王清战死杜威等以兵降辽遣兵入大梁执晋主重贵以归杀桑维翰囚景延广【后晋自髙祖至出帝凡二主合十一年】
