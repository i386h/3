<!-- { "loadSidebar": true } -->
　　官制成下诏行之凡领空名者一切罢去而易之以阶【杂取唐及宋初旧制自开府仪同三司至将仕郎定为二十四阶如领侍中中书令同平章事者易以开府仪同三司领左右仆射者易以特进自是以下易有差】因以寄禄议者又欲罢枢宻院归兵部帝曰祖宗不以兵柄归有司故専命官以统之互相维制何可废也遂止【帝甞谓执政曰官制将行欲新旧人两用指御史大夫曰非司马光不可王珪蔡确相顾失色珪忧甚不知所出确曰上乆欲収灵武公能任责则相位可保也珪喜谢之因荐俞充帅庆使上平西夏策其意以为既用兵深入必不召光虽召将不至已而光果不召　俞充字公达明州郑人】
　　以冯京为枢宻使薛向孙固吕公着为副使向寻免向既在政地养威持重同列质以西北事多黙不对防诏民畜马向既奏命旋知民不便欲改议御史舒亶论其反覆无大臣体斥知颍州
　　冬十一月己丑朔日食
　　【辛酉】四年春正月冯京罢以孙固知枢宻院事吕公着韩缜同知院事
　　京再执政初与王安石不合后为吕惠卿所倾中立不倚人服其操【宋进士自乡举至廷试皆第一者三人王曽宋庠为名宰相京为名执政不愧科名云】
　　三月章惇有罪免以张璪参知政事
　　朱服【字行中湖州乌程人】为御史惇宻使客达意于服为服所白惇父俞又彊占民田民遮诉惇惇系之开封府事并闻遂免知蔡州
　　夏四月筑河隄自大名至瀛州
　　先是河决澶州北外都水监丞陈祐甫议修禹河故迹请遣使相视【祐甫以商胡横陇故道地势髙平土性疏恶皆不可复复亦不能持乆惟禹故渎在大坯大行之间地卑而势固故秘阁枝理李垂与今知深州孙民先皆有修筑之议望召民先同河北漕臣自王供埽按视迄于海口】从之至是河复大决于州之小埽诏都水监丞李立之经画以闻帝谓辅臣曰河之为患乆矣后世以事治水故常有碍夫水之趋下乃其性也如能顺水所向迁徙城邑以避之复有何患已而立之言河流自干宁军至劈地口【在今天津府静海县东北】入海宜自北京至瀛州分立东西堤五十九埽诏从之立之在宁初已主立堤至是竟行其言【胡渭曰自商胡决后二十一嵗为寜二年导东流而北流闭又十二嵗为元丰四年河复北流至绍圣初又闭后元符二年东流断絶河竟北流】
　　五月夏人幽其主秉常秋七月诏李宪防陜西河东五路之师讨之
　　知庆州俞充知帝有用兵意屡请西伐又言谍报云夏将李清本秦人説秉常以河南地来归秉常母梁氏知之遂诛清夺秉常政而幽之宜兴师问罪此千载一时也帝然之遂诏熙河经制李宪等大举征夏召鄜延副总管种谔入对谔至大言曰夏国无人秉常孺子往持其臂以来耳帝壮之乃决意西伐方议出师孙固谏曰举兵易解祸难不可帝曰夏有衅不取则为辽人所有不可失也固曰必不得已请声其罪薄伐之分裂其地使其酋长自守帝笑曰此真郦生之説尔时执政有言便当直渡河不可留行固曰然则孰为陛下任此者帝曰朕以属李宪固曰伐国大事而使宦者为之则士大夫孰肯为用帝不悦他日固又曰今五路进师而无大帅就使成功兵必为乱帝谕以无其人吕公着进曰问罪之师当先择帅既无其人曷若已之固曰公着之言是也帝不听竟命李宪出熙河种谔出鄜延髙遵裕【字公绰琼之孙】出环庆刘昌祚【字子京真定人】出泾原王中正【宦者开封人】出河东分道并进又诏吐蕃首领栋戬集兵防伐
　　诏定选格
　　太祖设官分职多袭五代之制凡入仕有贡举奏防摄署流外从军五等吏部铨惟注拟州县官幕职文臣少卿监以上中书主之京朝官则审官院主之武臣刺史副率以上内职枢宻院主之使臣则三班院主之帝自即位欲更制度以王安石议置审官东西院【事具前】于是典选之职分而为四【文选曰审官东院曰流内铨武选曰审官西院曰三班院】又诏内外官司举官悉罢命廷臣议选格遂定铨主之法悉归选部而左右选分焉【审官东院为尚书左选流内铨为侍郎左选审官西院为尚书右选三班院为侍郎右选】旧制中书有堂选与百司郡县奏举皆不隶于有司王安石在中书欲罢堂选曽公亮不可而止至是既罢内外长吏举官法堂选亦废
　　九月李宪复兰州
　　宪总熙秦七军及栋戬兵三万败夏人于西市新城【在兰州府臯兰县东南】复袭女遮谷【在臯兰县东】破之遂复古兰州城之请建为帅府既而种谔克米脂城【宋砦今为县属绥徳州】髙遵裕复清逺军【注见前】王中正以河东兵入宥州【中正率兵至麟州度无定河循水北行地皆沙湿士马多陷没糗粮不能继又耻无功遂入于宥州时夏人弃城走河北城中遗民百余中正遂屠之掠其牛马以充食　无定河出榆林府边外流迳米脂县绥德州又东南至清涧县入黄河即古奢延水也以溃沙急流深浅不定故名】
　　冬十一月癸未朔日食
　　髙遵裕等兵溃李宪不至灵州而还
　　刘昌祚率蕃汉兵五万受遵裕节制令两路合军以进既入境环庆兵不至昌祚次玛伊克隘【在灵州南旧作磨今改】遇夏众十万阨险破之遂薄灵州城兵几入门遵裕嫉其功驰使止之昌祚按甲不敢进遵裕至围城十八日不能下夏人决黄河七级渠【在灵州南】以灌营复抄絶饷道士卒冻溺死遂溃而还余军才万三千而已夏人蹑之复败焉昌祚亦还泾原种谔留千人守米脂而自率大众进攻银石夏州遂破石堡城【在榆林府榆林县南】进至夏州驻军索家平【在榆林府懐逺县故夏州南】防大校刘归仁以众溃而军食又乏复值大雪乃引还死者不可胜计入塞者仅三万人王中正自宥州行至柰王井【在废宥州西】粮尽士卒死者二万人亦引还初诏宪帅五路兵直趋兴灵宪总师东上营于天都山下【在平凉府固原州西北】焚夏之南牟内殿并其馆库追袭其统军日木多凌丹【旧作仁多防丁今改】败之次于葫芦河【即蔚茹水注见前】遂班师时诸路兵皆至灵州独宪不至
　　【壬戌】五年春正月贬髙遵裕等官以李宪为泾原经畧安抚制置使
　　初夏人闻朝廷大举梁氏问防于廷诸将少者尽请战一老将独曰但坚壁清野纵其深入聚劲兵于灵夏而遣轻骑抄絶其餽运可不战而困也梁氏从之师卒无功而还帝曰朕始以孙固言为迂今悔无及矣至是讨败师罪髙遵裕责授郢州团练副使本州安置种谔王中正刘昌祚并降官宪欲以开兰防【今巩昌府靖逺县本唐防州后没吐蕃宋初属夏后収复】邀功弭责孙固曰兵法后期者斩况诸路皆至而宪独不行不可赦帝以宪有功但令诘其擅还之由宪以餽饷不接为辞释弗诛宪复上再举之防诏以为泾原经畧按抚制置使知兰州
　　夏四月壬子朔日食
　　御史中丞舒亶有罪免
　　亶举劾多私气熖熏灼见者侧目至是坐诈为録目夺两秩勒停逺近称快
　　以王珪为尚书左仆射兼门下侍郎蔡确为尚书右仆射兼中书侍郎章惇为门下侍郎张璪为中书侍郎蒲宗孟为尚书左丞王安礼为尚书右丞
　　官制成改同中书门下平章事为左右仆射参知政事为门下中书侍郎尚书左右丞初议官制葢仿唐六典事无大小并中书取防门下审复尚书受而行之三省分班奏事并归中书确説珪曰公乆在相位必得中书令珪信不疑确乃言于帝曰三省长官位髙不须置令但令左右仆射分兼两省侍郎足矣帝以为然故确名为次相实颛大政王珪以左仆射兼门下拱手而已【确既相屡兴罗织之狱缙绅士大夫重足而立富弼在洛上书确小人不宜大用帝不从帝甞语辅臣有无人才之叹宗孟率尔对曰人才半为司马光邪説所坏帝不语直视乆之曰蒲宗孟乃不取司马光邪未论别事只辞枢宻一节朕自即位以来未见此一人他人则虽迫之使去亦不肯矣宗孟惭惧无以为容时李宪乞再举伐夏帝以访辅臣王珪对曰向所患者用不足朝廷今捐钱钞五百万緍以供军食有余矣安礼曰钞不可噉必变而为钱钱又变为刍粟今距出征才两月安能集事帝曰李宪以为己有备彼宦者能如是卿等独无意乎唐平淮蔡唯裴度谋议与主同今乃不出公卿而出于阉寺朕甚耻之安礼曰淮西三州尔有裴度之谋李光顔李愬之将然犹引天下之兵力厯嵗而后定今夏氏之彊非淮蔡比宪才非度匹诸将非有光顔愬辈臣惧无以副圣志也】
　　以曽巩为中书舍人
　　巩能文章为欧阳修所重帝深知其才命充史馆修撰专典司事至是命为中书舍人时自三省百职事选授一新除书日至十数人人举其职巩所制训辞典约而尽未几卒【巩甞通判越州徙襄州洪州所至皆有声绩吕公着甞言于帝曰巩为人行义不如政事政事不如文章以是不大用】
　　吕公着罢
　　公着以兴兵讨西夏秦晋民大困数白其害不从引疾求去出知定州
　　秋七月给事中徐禧【字德占洪州分宁人】防兵城永乐【注见前】种谔西讨不能如志知延州沈括欲尽城横山【注见前】下瞰平夏【注亦见前】使虏不得絶碛为冦谔遂上其防于朝且言兴功当自银州始帝以为然遣给事中徐禧内侍李舜举【开封人】往鄜延议之舜举退诣执政王珪迎谓曰朝廷以边事属押班及李留后无西顾之忧矣舜举曰四郊多垒卿大夫之辱也相公当国而以边事属二内臣可乎内臣止宜供禁廷洒扫之职耳岂可当将帅之任邪闻者代珪发慙禧至鄜延上言银州虽据明堂川【在米脂县西北即古榆溪今亦谓之西河源出榆林府边外下流入无定河】无定河之防故城东南已为河水所吞其西北又阻天堑【谓黄河】不如永乐之形势险阨请先城永乐永乐依山无水泉种谔极言其不可帝从禧议乃诏禧防诸将往城之而命括移府并塞总兵为援陜西转运判官李稷主馈饷禧以谔防扈奏留谔守延州自率诸将往筑十四日而成赐名银川岩禧等退还米脂以兵万人属曲珍【字君玉陇阡人】守之
　　九月夏人陷永乐徐禧等败死
