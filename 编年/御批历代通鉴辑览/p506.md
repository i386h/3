<!-- { "loadSidebar": true } -->
　　金人复遣乌锦【旧作五斤今改后仿此】太师发诸路兵三十余万攻海州先遣一军自州西南防胜军饟道胜择勇悍士三千余骑拒于石门堰【亦曰石闼堰在海州西南即石湫河上游也】金军不能进逮夜始还留千人偹险隘金兵十万来夺胜率众鏖战杀数千人余皆遁去胜还入城无何金兵还城围数重胜以郭蔚分兵备御或独出扰之使不得休息又间夜发兵刦其营或焚其攻具既而金人并力急攻胜告急于李寳寳以闻命张子盖往援进次石湫堰【在石门堰南今为镇】金人陈万骑于河东子盖率精鋭数千骑击之统制张汜畧阵中流矢死子葢曰事急矣奋臂大呼驰入阵胜等继之殊死战金人大败拥溺石湫河死者半围遂解
　　五月金追废完顔亮为海陵炀王
　　萧玉敬嗣晖许霖等辅亮为虐皆放归田里特黙格及其妻髙氏伏诛【明年追讨亮弑熈宗罪废为庻人】
　　立建王玮为皇太子更名眘【音慎】
　　初完顔亮南侵两淮失守朝臣多劝帝退避建王玮不胜其愤及帝下诏亲征玮请帅师为前驱直讲史浩【字直翁明州鄞县人】闻之入言于玮曰皇子不宜将兵因为草奏请扈跸以供子职帝亦欲玮徧识诸将遂命从幸金陵及还临安帝欲逊位陈康伯宻赞大议乞先正名俾天下咸知圣意遂草立太子诏以进帝从之玮既立更名眘
　　六月罢三招讨使
　　以李显忠主管侍卫军马司成闵主管殿前卫司呉拱主管侍卫歩军司【显忠隂结金都统萧锜为内应请出师欲自宿亳趋汴由汴京以通関陜関陜既通则鄜延一路熟知显忠威名皆得响应且欲起其旧部数万以取河东防诏罢兵乃止】
　　追封子偁为秀王
　　诏集议子偁封爵户部侍郎汪应辰【字圣锡信州玉山人】定其称曰太子本生之亲议入内降曰皇太子所生父可封秀王諡安僖母张氏为王夫人
　　帝传位于太子自称太上皇帝皇后称太上皇后太子即位大赦【是为孝宗】
　　帝降手札曰皇太子可即皇帝位朕称太上皇帝后称太上皇后退居德夀宫帝服袍履歩出祥曦门冒雨掖辇以行及宫门弗止上皇麾谢再三且令左右扶掖以还顾谓羣臣曰付托得人吾无憾矣
　　帝朝太上皇于德夀宫
　　帝五日一朝太上皇不许自是月四朝
　　以龙大渊为枢宻副都承防曽觌【字统甫其先汴人】干办皇城司二人帝潜邸内知客也寻以大渊知閤门事觌同知閤门事
　　诏中外臣庻陈时政阙失
　　监南岳庙朱熹封事首言帝王之学必先格物致知以极夫事物之变使义理所存纎悉必照则自然意诚心正而可以应天下之务次言修攘之计不时定者讲和之説疑之也金于我有不共戴天之仇则不可和也明矣愿防以义理之公参以义利之实闭闗絶纳任贤使能更相激厉以图事功数年之间国富兵彊视吾力之彊弱观彼衅之浅深徐起而图之中原故地不为吾有而将焉往次言四海利病系斯民之休戚斯民之休戚系守令之贤否监司者守令之纲朝廷者监司之本欲斯民之得所本原之地亦在朝廷而已
　　秋七月召张浚入朝以为江淮宣抚使封魏国公帝手书召浚入见浚至帝改容曰久闻公名今朝廷所恃惟公因赐之坐浚从容言人主之学以心为本一心合天何事不济所谓天者天下之公理而已必兢业自持使清明在躬则赏罚举错无有不当人心自归敌仇自服帝悚然曰当不忘公言加浚少傅魏国公宣抚江淮浚见帝英武力陈和议之非劝帝坚意以图恢复欲遣舟师自海道山东命诸将出师掎角以向中原翰林学士史浩以潜邸旧臣特预枢宻议欲城采石洲浚言不守两淮而守江是示敌以削弱怠战守之气不若先城泗州浩不悦遂与有隙凡浚所规画浩必沮之竟无成功
　　追复岳飞官以礼改葬
　　官其孙六人【初飞死狱卒隗顺负其尸葬之九曲丛祠至是悬赏购其瘗顺子告于官而改葬之墓在今钱塘县栖霞岭之左】
　　八月以史浩参知政事九月罢川陜宣谕使虞允文浩上言官军西讨东不可过寳鸡北不可过徳顺若兵宿于外去川口逺则敌人必袭之朝廷遂欲弃三路允文上言恢复莫先于陜西三路新复州郡又系于德顺之存亡一旦弃之则窥蜀之路愈多西和成阶利害至重不可不虑于是允文罢知防州以王之望代之
　　故辽人伊喇斡罕【旧作伊拉武雅今改】称帝金将布萨忠义【本名乌哲上京博各科河人旧作璞萨忠乌哲旧作乌者博洛科旧作拔卢古河今改】讨平之
　　伊喇斡罕称帝改元天正兵势大张往讨者多为所败金主遣右副元帅黙音讨之遇于长泺【方舆纪要即辽饶州长泺县在临潢西南】斡罕大败率众西走黙音复追败于霿河【在临潢西南】斡罕去攻懿州【注见前】金师久无功布萨忠义自请行乃以为右副元帅代黙音忠义及赫舎哩志宁【本名萨哈连上京和坦人　萨哈连旧作撒合辇和坦旧作胡塔安今改】等追之至枭岭【亦作袅岭在临潢西南】西陷泉【金史地理志临潢府有陷臬国言曰埒绷吉按埒绷吉旧作旧孛鲁今改后仿此】大败之斡罕以数骑仅免比收合散卒万余入奚部其党多降斡罕自知势穷北走沙沱其徒执之献于右都监完顔思敬送中都斩之其党悉平惟扎巴不服颇为邉患金人苦之
　　冬十一月金以布萨忠义为都元帅赫舎哩志宁副之金主以宋不称臣乃诏忠义总戎事居南京节制诸军复令志宁驻军淮阳忠义将行金主谕之曰宋若归侵疆贡礼如故则可罢兵忠义至汴简阅士卒分屯要害
　　十二月诏宰相复兼枢宻使
　　诏呉璘班师
　　金以重兵扼鳯翔争呉璘新复十三州三军璘亟驰德顺以偹之已而金富察世杰【本名阿尔山哈斯罕阿多固河人徙辽阳旧作浦察世杰阿尔山旧作阿撒阿多固河旧作斡笃河今改后仿此】率师十万来攻璘力战而拒之时议弃三路遂诏璘班师【明年正月璘得诏寮属交谏曰将在军君命有所不受此举所系甚重奈何退师璘知朝论主和乃曰璘岂不知此顾主上初政璘握重兵在逺有诏璘何敢为遂退师还河池金人乗其后璘军亡失者三万三千部将数十人连营痛哭声振原野于是泰凤熙河永兴三路新复十三州三军皆复为金取既而虞允文自川陜还入对言今日有八可战且以笏画地陈弃地利害帝曰此史浩误朕也改允文知太平】


　　御批歴代通鉴辑览卷八十七
<史部,编年类,御批历代通鉴辑览>
　　钦定四库全书
　　御批歴代通鉴辑览卷八十八
　　宋
　　孝宗皇帝
　　帝名眘【本名伯琮更名瑗冬更名玮后定名眘】太祖六世孙子偁之子【太祖少子秦王徳芳生英国公惟宪惟宪生新兴侯从郁从郁生叶隆侯世将世生变国公令譮令譮生子偁是为秀王】母张氏髙宗建炎元年生帝于秀州【子偁官嘉□丞生帝于杉青牐之官舍红光满室如日正中杉青牐今曰杉青堰在嘉兴府秀水县东北】高宗无子选育宫中【事具前】后遂立为皇太子受内禅即位
　　【癸未】隆兴元年【金大定三年】春正月以史浩为尚书右仆射同平章事兼枢密使
　　先是诏议应敌定论洪遵【字景严皓仲子】金安节【字彦亭休宁人】唐文若【字立夫眉山人庚之子】相继论列宰执独无奏帝以问浩浩奏先为备御是谓良规傥聴浅谋之士兴不教之师防去则论赏以邀功防至则敛兵而遁迹谓之恢复得乎既而浩献防以布衣李信甫为户部员外郎赍蜡书间道往中原招豪杰之据有州郡者许以封王世袭其所措置止此而已【考此条续纲目系于张浚遣邵宏渊等出师条下今依宋史史浩本传改辑于此】
　　以张浚为枢密使都督江淮军马开府建康
　　先是浚荐陈俊卿为宣抚判官帝召俊卿及浚子栻【字敬夫】赴行在浚附奏请帝临幸建康以动中原之心用师淮壖以为呉璘声援帝见俊卿问浚动静饮食顔貎曰朕倚魏公如长城不容浮言揺夺遂有是命【没开府江淮参佐皆一时之选栻以少年内赞密谋外参庻务其所综画幕府诸人皆自以为不及及入奏事因进言曰陛下上念祖宗之讐耻下闵中原之涂炭惕然于中思有以振之臣谓此心之发即天理之所存也愿益加省察而稽古亲贤以自辅使无少息则今日之功可以立成帝大异之】
　　三月金人以书征海泗唐邓商州之地及嵗币
　　先是金人十万众屯河南声言规取两淮及是赫舎哩志宁以书抵张浚欲凡事一依皇统以来故约不然请会兵相见且遣富察都木【旧作蒲察徒穆今改后仿此】逹周仁【旧作大周仁今改】屯虹县【唐县今属江南鳯阳府】萧琦屯灵壁【本零壁镇宋置县改灵壁今属鳯阳府】积粮修城为南攻计
　　以辛次膺【字起季莱州人】同知枢密院事
　　初次膺为右正言力谏和议为秦桧所怒流落者二十年帝即位召为中丞次膺毎以名实为言多所裨益帝呼其官而不名若成闵之贪饕汤思退之朋比叶义问之奸妄皆被论罢毎章疏一出天下韪之渡江以后直言之臣称次膺为首未几逐参知政事
　　夏四月张浚使李显忠邵宏渊分道出师
　　帝鋭意恢复张浚入见乞即日降诏幸建康帝以问史浩浩力陈不可及退诘浚曰帝王之兵当出万全岂可尝试以图徺幸复辨论于殿上浚因奏浩意不可回恐失机防且谓金人至秋必为邉患当及其未发攻之帝然其言乃议出师渡淮三省枢密院不预闻防显忠宏渊亦献捣虹县灵壁之防帝命先图二城浚乃遣显忠出濠州趋灵壁宏渊出泗州趋虹县
　　五月史浩免
　　省中忽见邵宏渊出兵状始知不由三省径檄诸将浩语陈康伯曰吾等俱兼右府而出兵不预闻焉用相为哉不去何待入对因奏陈康伯欲纳归附人臣恐他日必为子孙忧张浚鋭意出师若一失之后恐陛下不得复望中原因力丐免侍御史王十朋【字林温州乐清人】论浩懐奸误国等八罪遂罢浩知绍兴府【王十朋再疏谓绍兴密迩行都浩尝为属吏赃秽彰闻何顔复见其吏民遂改与祠】
　　李显忠复灵壁遂防邵宏渊复虹县金将士多降显忠自濠梁渡淮至陡沟【在鳯阳府灵壁县南浍水之支流也】金右翼都统萧琦用拐子马来拒显忠与之力战遂复灵壁显忠入城宣布徳意不戮一人于是中原归附者接踵宏渊围虹久不下显忠遣灵壁降卒开谕祸福金守将富察都木达周仁皆出降宏渊耻功不自己出防有降千户诉宏渊之卒夺其佩刀显忠立斩之由是二将不协未几萧琦复降于显忠
　　张浚渡江李显忠大败金人复宿州
　　显忠兵傅宿州城金人来拒显忠大败其众追奔二十余里宏渊至谓显忠曰招抚真闗西将军也显忠闭营休士为攻城计宏渊等不从显忠引麾下将上城开北门不逾时防其城宏渊等殿后趣之始渡濠登城城中巷战又擒斩数千人遂复宿州中原震动防闻帝手书劳张浚曰近日邉报中外鼓舞十年来无此克防既而宏渊欲发仓库犒卒显忠不可移军出城止以现钱犒士士皆不悦诏以显忠为淮南京东河北招讨使宏渊副之
　　帝率羣臣诣徳夀宫上夀
　　天申节也嵗以为常
　　李显忠邵宏渊之师溃于符离【注见前】
