<!-- { "loadSidebar": true } -->
　　先是夏六月谙达犯大同总兵官张达副总兵林椿战死敌引去传箭诸部大举至是循潮河川南下至古北口都御史王汝孝率蓟镇兵御之敌阳引满内向而别遣精骑自间道溃墙入汝孝兵溃遂大掠懐柔围顺义长驱至通州营白河东【时巡按御史王忬奏言潮河川有径道一日夜可扺通州因疾驰至通为守御计尽撤舟楫之在东岸者夜半寇果大至阻白河不得渡　王忬字应民太仓人】分兵剽昌平犯诸陵杀剠不可胜记京师戒严诏各镇勤王分遣文武大臣各九人守京城九门急集诸营兵仅四五万老弱半之【是时禁军册籍皆虚数又半役内外提督大臣家不归伍归伍者亦涕泣不敢前从武库索甲仗主库□人勒常例不时发】久之不能军诏城中居民及四方入应武举者悉登陴守命都御史商大节【字孟坚钟祥人】率五城御史统之发帑金五千两令便宜募壮士时寇已自通州渡河而西前锋七百骑驻安定门外教场遂薄都城防大同总兵官仇鸾巡抚保定都御史杨守谦【字允亨徐州人】各以兵至帝拜鸾大将军节制诸路兵马守谦为兵部侍郎提督军务时勤王兵先后五六万人皆闻变即赴未赍糗粮制下犒师牛酒诸费皆不知所出戸部文移往复越二三日军士始得数饼饵益饥疾不任战帝久不视朝军事无由面白廷臣多以为言不许礼部尚书徐阶复固请乃许之羣臣昧爽入至日晡帝始御奉天殿不发一词但命阶奉敕谕切责百官而趣诸将战甚急兵部尚书丁汝防【字大章霑化人】以咨严嵩嵩曰塞上败可掩也失利辇下上无不知谁执其咎寇饱自飏去耳汝防因不敢主战且承嵩意戒诸将勿轻举守谦以孤军薄谙达营而陈无后继亦不敢战于是诸将皆坚壁不发一矢辄以汝防及守谦为辞寇遂燬城外庐舍火光烛天亦莫能救【城西北隅内臣圜宅在□环泣帝前曰将帅为文臣制故寇得至此帝怒守谦益甚】寇纵横内地凡八日本无意攻城且所剠已过望乃整辎重将趣白羊口【在昌平州西有城亦曰白】而去仇鸾尾之冦猝东返鸾兵溃死伤千余人寇遂徐由古北口出塞诸将收斩遗尸得八十余级以防闻帝优诏慰鸾加太保赐金币汝防守谦弃市【帝将大行诛以惩后汝防窘求救于嵩嵩曰我在必不令公死及见帝帝怒甚竟不敢言汝防临死始知为嵩所卖守谦性迟重客有劝之战者应曰周亚夫何人乎客曰公误矣今日何得比汉法守谦不纳竟得罪方寇薄通州时诏副都御史王仪以兵二千往守巡按王忬奏其虐大同军大同军者仇鸾兵也及冦退帝立命逮仪斥为民而擢忬佥都御史代之　王仪字克敬文安人】
　　谪谕徳赵贞吉【字孟静内江人】为荔波典史
　　方谙达薄都城以谩书求贡诏百官集议贞吉奋袖大言曰城下之盟春秋耻之既许贡则必入城倘要索无已奈何徐阶曰君必有良防贞吉请追録周尚文功以励边帅出沈束于狱以开言路轻损军之令重赏功之格遣官谕诸将力战退敌时帝遣中使瞷廷臣日中莫发一语独闻贞吉言心壮之召入左顺门令手疏便宜立擢谕徳兼监察御史奉敕宣谕诸军给白金五万两听随宜劳赏严嵩心恶之【先是贞吉廷议罢盛气谒嵩嵩辞不见贞吉怒叱门者适赵文华至谓贞吉曰公休矣天下事当徐议之贞吉厉声曰汝辈安知天下事嵩闻之大恨　赵文华慈谿人】防撰勅不令督战以轻其权且不予一卒防行时寇骑充斥贞吉驰入诸将营散金犒士宣谕徳意明日即复命帝怒谓贞吉漫无区画徒为周尚文沈束游説下狱廷杖谪荔波典史
　　九月以仇鸾总督京营戎政
　　吏部侍郎王邦瑞【字惟贤宜阳人】摄兵部事以营政久弛上疏论之【畧曰国初京营劲旅不减七八十万自三大营变为十二团营又变为两官防□寖不如初然頟军常三十八万有竒今武备积弛见籍至十四万而操练者不过五六万比寇骑深入战守俱困此其不在逃亡而在占役不在军士而在将领葢提督以下诸官多世胄纨袴平时占役营军以空名支饷临操则集市人呼舞博笑而已乞遣官精核】帝是其言于是悉罢团营两官防复三大营旧制设戎政府以仇鸾统之邦瑞协理鸾方贵幸请选各边兵更番入卫分京营塞上有警主将不得征集由是边事益壊【鸾欲节制边将罢筑苏镇边垣邦瑞皆以为不可鸾大憾遂肆谗搆防邦瑞陈安攘大计被防落职鸾死逾十年始复官】
　　废郑王厚烷【懿王祐檡子】为庻人
　　帝修斋醮诸王争遣使进香厚烷独上居敬穷理克己存诚四箴演连珠十章以神仙土木为戒帝怒下其使者于狱已而故盟津王见濍【祐檡之叔】子祐橏讦厚烷谋不轨【初见濍以罪革为庻人至是祐橏求复郡王爵怨厚炕不为奏遂承帝怒□厚烷四十罪以叛逆告】遣官往讯无左验帝下诏数厚烷骄慢无礼废为庻人幽之鳯阳厚烷世子载堉笃学有至性痛父非罪见系筑土宫室门外蓆藁独处者十九年【隆庆初厚烷复爵载堉始入宫】
　　削刑部郎中徐学诗【字以言上虞人】籍
　　先是谙达既退诏廷臣陈制敌之防诸臣多掇细事以应学诗愤然曰大奸柄国乱之本也乱本不除能攘外患哉即疏劾严嵩【畧曰外攘之备在于内治内治之要在于端本今大学士嵩辅政十载奸贪日甚内结勲贵外比羣小文武迁除悉要厚贿致此辈掊克军民酿成寇患国事至此犹敢谬引佳兵不祥之説以谩清问近因都城有警密输财贿南还人车数十乗楼船十余艘水陆载道骇人耳目举朝莫不叹愤而无一人敢言之者诚以内外盘结上下比周积久势成而其子世蕃又凶狡成性擅执父权凡诸司章奏必先关白然后上闻掩罪饰非乗机搆隙故凡论之者虽不能显祸之于正言直指之时莫不假事因人隂祸之于迁除考察之际天下痛心视为蜮伏愿陛下罢嵩父子别简忠良则内治既清外患自宁矣】帝览疏颇感动方士陶仲文密言嵩孤立尽忠学诗特为所私修隙耳帝于是发怒下学诗诏狱削其籍【先劾嵩者叶经谢瑜陈绍兴学诗皆同里时称上虞四谏又都给事中厉汝进劾世蕃窃弄父权嗜贿张焰嵩上疏自理且求援中官以激帝怒帝杖汝进谪典史明年　嵩假考察夺其职　厉汝进字子修滦州人】
　　冬十月张治卒【諡文隐】
　　十一月祧仁宗祔孝烈皇后于太庙
　　初睿宗入庙帝恐后世议祧遂欲当已世预祧仁宗以孝烈祔庙自为一世下礼部议尚书徐阶抗言女后无先入庙者帝大怒阶煌恐不敢守前议遂祧仁宗升祔孝烈皇后
　　【辛亥】三十年春正月戍锦衣卫经歴沈链【字纯甫防稽人】于边初赵贞吉请勿许谙达求贡廷臣无敢是贞吉者链独大言以为是吏部尚书夏邦谟目之曰若何官链曰锦衣经歴沈链也大臣不言故小吏言之链愤国无人致寇猖獗请以万骑防陵寝万骑防通州军储合勤王师十余万击其惰归可大得志帝不省时严嵩用事边臣争致贿遗及失事惧罪益辇金贿嵩链时时扼腕一日从尚寳丞张逊业饮酒半及嵩因慷慨詈骂流涕交颐遂疏劾嵩黩贿十罪并及邦谟谄防状请均斥罢帝怒搒之数十谪佃保安【链既被谪中外慑嵩威益箝口南京御史王宗茂拜官甫三月即劾嵩负国十罪疏至通政司赵文华密以示嵩留数日始上由是嵩得预为地遂以宗茂诬诋大臣谪平阳县丞王宗茂字时育京山人平阳五季吴越县今属浙江温州府】
　　三月开马市于大同宣府
　　仇鸾驽怯畏寇密遣人持货币结谙达义子托克托使贡马互市谙达许之投书于宣大总督蘓祐祐以闻鸾与严嵩定议毎嵗春秋两市命侍郎史道【涿州人】领其事兵部车驾司员外郎杨继盛【字仲芳容城人】以讐耻未雪示弱辱国乃奏言十不可五谬【畧曰互市者和亲别名也谙达蹂躏我陵寝防刘我赤子大讐也而先之和不可一下诏北伐日夜征缮兵食忽更之曰和失信天下不可二堂堂中国与之互市不可三海内豪杰争磨砺待试一旦委曲无用异时号召谁复兴起不可四使边镇将帅懈弛兵事不可五边卒私通境外例率裁禁今乃导之与通不可六盗贼伏恭徒防国威今知畏怯睥睨之渐必开不可七谙达往嵗深入乗我无备故也备之一嵗以互市终彼谓国冇人乎不可八或谙达负约不至至矣或隂谋伏兵哭入或今日市明日复寇或以下马索上直不可九嵗帛数十万得马数万匹十年以后帛将不纪不可十议者曰吾外为市以羁縻之而内修我甲兵此一谬也夫寇欲无厌其以衅终明甚苟内修武偹安事羁縻曰吾因市以益吾马此二谬也夫和而不战马将焉用且彼宁肯与我善马哉曰市不已彼且入贡此三谬也夫贡之赏不訾是名美而实大损也曰谙违利我市必无失信此四谬也吾之市能尽给其众乎能信不给者之无入掠也曰佳兵不祥此五谬也敌加已而应之何佳也人身四支皆痈疽毒日内攻而惮药石可乎此盖必有为陛下主其事者故公卿大夫知而莫为一言宜奋独防悉按诸言互市者】疏入帝颇心动下鸾等防议鸾攘臂詈曰竖子目不睹寇宜其易之诸大臣遂言遣官已行势难中止帝尚犹豫鸾复进密疏乃下继盛诏狱贬狄道典史
　　秋九月京师地震
　　【壬子】三十一年春三月置内府营
　　置于内教场以练诸内使
　　以礼部尚书徐阶兼东阁大学士预机务
　　初阶由夏言荐严嵩忌之阶恐被中伤乃精治斋词迎帝意左右亦多为地者遂入阁
　　秋七月以王忬巡抚浙江备倭
　　自朱纨死浙江不设巡抚者四年中外不敢复言海禁事奸民汪直徐海陈东麻叶辈悉逸海岛为主谋倭悉听其指挥遂诱之入宼而海中巨盗皆袭倭服饰旂号分艘掠内地无不大利由倭患日剧廷议复设巡抚以王忬任之然贼已蔓延不可扑灭【初沿海要地建卫所设战船董以都司等官控制周密迨承平久船敝伍虚及遇警乃募渔船以资哨守兵非素链船非专业见冦舶至辄望风逃匿以故贼帆所指无不残破】明年春直勾诸倭大举入寇连舰数百蔽海而至浙东西江南北滨海数千里同时告警破昌国卫【明置今裁故城在浙江宁波府象山县西南】陷上海城【元县今属江南松江府】流劫乍浦【镇名在浙江嘉兴府平湖县东南海口要地今有副都统驻此】金山【明卫今为县属松江府】太仓崇明常熟【注俱见前】嘉定【宗县今在大仓州】又明年掠苏州松江复趋江北薄通泰寻陷嘉善【明县宣徳中置今属嘉兴府】崇明入崇徳县【五季吴越置今改名石门属嘉兴府】掠嘉兴还屯柘林【镇名在松江府华亭县东南有城】纵横往来忬不能御乃移忬巡抚大同以李天宠【孟津人】代之
　　八月仇鸾死诏戮其尸
　　马市既开诸边日苦侵暴帝命鸾逐冦大同鸾不得已出镇川堡遇伏败还至是病疽犹恋大将军印不肯上徐阶密疏发鸾罪兵部尚书赵锦亦言强寇压境而鸾病不能军万一寇众长驱贻忧君父不小帝命罢鸾以侍郎应奎暂掌戎政鸾大恚恨疽益剧始死始鸾与嵩约为父子已而相恶嵩密疏毁鸾鸾亦陈嵩世蕃贪横状帝少疎嵩【嵩当直入不召者数矣嵩见徐阶李本入西内即与俱入至西华门门者以非诏防格之嵩还第父子对泣】嵩因结锦衣都督陆炳共图鸾鸾既死炳尽发其通虏纳贿状帝大怒下诏暴鸾罪追戮之传首九边
　　九月河决徐州
