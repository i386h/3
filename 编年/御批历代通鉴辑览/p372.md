<!-- { "loadSidebar": true } -->
　　时惟河东鳯翔淮南称天祐西川称天复元年【王建以天祐为朱氏所改元故止称天复】余皆禀梁正朔蜀王建与杨偓移檄诸道云欲与岐王晋王防兵兴复唐室卒无应者建乃谋称帝遗晋王书云请各帝一方晋王复书不许曰誓于此生靡敢失节【唐末之诛宦官也诏书至河东晋王匿监军张承业于斛律寺斩罪人以应诏至是复以为监军待之加厚承业亦为之尽力】
　　岐王李茂贞开府
　　茂贞治军寛简无纪律兵赢地蹙不敢称帝但开岐王府置百官宫殿号令皆拟帝者
　　契丹遣使如梁
　　初契丹有八部【五代史契丹部族之大者违呼尔氏后分为八部一曰违尔节二曰伊斯緷三曰舍緷四曰纳斡五曰丕勒牟尼六曰纳古济七曰济勒锦八曰希干考辽史辽始祖聂哷别统塔喇部在八部之外并要尼氏共为十部与五代史所载不同】部各有大人推一人为王建旗鼓以号令诸部三年一代以次为之及耶律按巴坚【旧作阿保机今改正】为王【辽史帝纪太祖姓耶律氏讳亿字按巴坚契丹塔喇伊色哩乡耶律密律密拉人按钖拉伊色哩旧作霞瀬益日烈密拉旧作弥里今并改正】尤雄勇奚及室韦逹靼咸役属之按巴坚恃其强不肯受代七部刦之按巴坚不得已传旗鼓请师种落居古汉城【五代史汉城在炭山东南泺河上后魏滑盐县也炭山在今宣化府独石口外泺河注见前滑防本汉县　故城今在热河　西北】别为一部汉城地宜五谷有盐池之利后稍以兵击灭七部北侵室韦女真【即唐黒水靺鞨五季时属辽号女真有生熟黄生熟黄头三避辽讳改曰女直】西取突厥故地东北诸夷皆畏服之是歳帅众三十万侵云州晋王与之连和约为兄弟延之帐中纵酒握手尽欢约共击梁或劝晋王擒之晋王不许留之旬日厚赠遗之按巴坚既归而背盟更附于梁晋王由是恨之【按巴坚事始此】时镇海节度判官罗隠【字昭谏杭州新城人】説镠举兵讨梁曰纵无成功犹可退保杭越自为东都奈何交臂事贼为终古之羞乎镠始以隠为不遇于唐【隐屡举进士不第】必有怨心及闻其言虽不能用心甚义之
　　梁以髙纪昌为荆南节度使
　　依政【西魏县故城在今四川卭州】进士梁震唐末登第归蜀过江陵髙季昌爱其才识留之欲奏为判官震耻之欲去恐及祸乃曰震素不慕荣宦明公不以为愚必欲使参谋议但以白衣侍樽爼可也季昌许之以为谋主呼曰先軰
　　梁主封其兄全昱为广王
　　全昱不乐在京师常居砀山故里二子皆封王
　　梁令苏循等致仕
　　循及其子楷自谓有功于梁朝夕望为相梁主薄其为人敬翔李振亦鄙之言于梁主曰苏循唐之鸱枭卖国求利不可立于维新之朝诏循等十五人并勒致仕楷斥归田里循父子乃之河中依朱友谦
　　六月淮南遣兵击楚楚大破之遂取岳州
　　杨偓遣其将刘存许元应将水军击楚楚王殷惧军使杨定眞驾曰我军胜矣殷问其故定眞曰夫战惧则胜骄则败今淮南兵骄而王有惧色吾是以知其必胜也殷命指挥使秦彦晖黄璠帅战舰击之存等遇雨引兵还彦晖追之存数战不利遗殷书许降彦晖使谓殷曰此必诈也勿受鼓噪而进存等走黄璠引兵合击大破之执存防岳州【元应渥之腹心也张颢徐温因其败收斩之】
　　梁侵晋围潞州晋遣周徳威等救之
　　梁遣康怀贞攻潞州晋李嗣昭闭城拒守懐贞昼夜攻之半月不克乃筑垒穿蚰蜒堑【蚰蜒音尤延湿虫也遇蜈蚣蝎以蜒规之则不敢动故以名堑】而守之内外断絶晋王以周徳威为行营都指挥使救之
　　秋七月梁以刘守光为卢龙节度使
　　八月晋败梁兵于潞州梁筑夹寨守之
　　晋周徳威壁于髙河【即绛河在今潞安府屯留县西南下流入漳】康懐贞遣亲骑击之不克梁主遣李思安代之将兵西上至潞州城下更筑重城内以防奔突外以拒援兵谓之夹寨调山东民馈军粮徳威曰以轻骑抄之思安乃自东南山口筑甬道属于夹寨徳威与诸将互徃攻之一昼夜数十发梁兵疲于奔命闭壁不出
　　九月蜀王建称帝
　　蜀王建议称帝将佐皆以为然冯涓独献议请以蜀王称制曰朝兴则未爽称臣贼在则不同为恶不从涓杜门不出建用副使掌书记韦庄【字端己见素之后】之谋即帝位【国号大蜀建元武成】以王宗佶韦庄为宰相唐道袭【开州人】为内枢密使是时唐衣冠之族多避乱在蜀蜀主礼而用之使修举故事故其典章文物有唐之遗风
　　冬十一月义昌【沧景军号唐太和中置】节度使刘守文举兵讨其弟守光
　　守文闻其弟守光幽其父集将吏大哭曰不意吾家生此枭獍【枭不孝鸟食母獍即硗镜恶兽也父食】吾生不如死誓与诸君讨之乃发兵击守光互有胜负守文恐梁乗虚袭其后遣使请降
　　五季【梁开平元年分注唐昭宣徳四年下二年以后至周显徳六年俱分注毎年甲子下以五代系十国之前标曰五季宋太祖建隆元年至开寳七年天下未一亦分用注系五季之后】
　　【戊晋岐淮南称唐天祐五年梁开平二年蜀王建武成辰辰年是嵗西川称贺凡五国五镇自复依隋唐例五代纪年十国非建国嗣位改元不具书】春正月晋王克用卒子存勗立晋王病笃周徳威等退屯乱柳【寨名胡三省注在屯留县】晋王命其弟克宁监军张承业大将李存璋吴珙掌书记卢质立其子晋州刺史存勗为嗣曰此子志气逺大必能成吾事尔曹善教导之谓存勗曰嗣昭厄于重围吾不及见矣俟葬毕汝与徳威辈速竭力救之又谓克宁等曰以亚子【存勗小名】累汝言终而卒克宁久总兵柄有次立之势军中多窃议者存勗惧以位让之克宁曰汝冡嗣也且有先王之命谁敢违之将吏欲谒见存勗存勗方哭哀久未出张承业入曰大孝在不堕基业多哭何为因扶存勗出袭位为河东节度使晋王克宁首帅诸将拜贺既而克宁谋作乱晋王流涕而杀之【初晋王克用多养军中壮士以为子宠遇如真子及存勗立诸假子皆年长握兵心怏怏不乐假子存颢阴説克宁图存勗克宁不许已惑其妻孟氏言遂心动于是存颢等谋奉克宁为节度使举河东附梁执晋王及太夫人曹氏送大梁帐下亲信史敬镕知之以告太夫人大骇召张承业言之承业乃召李存璋等阴为之备置酒府舎伏甲执克宁存颢于座晋王流涕数之曰儿向以军府让叔父叔父不取今事已定奈何复为此谋忍以吾母子遗仇雠乎遂杀之】
　　二月蜀以张格【张濬子奔蜀者事见前】同平章事
　　格为相多迎合主意有胜己者必以计排去之
　　梁主晃弑济阴王
　　諡曰唐哀皇帝【葬济阴县之定陶乡后唐明宗追諡昭宣光烈皇帝】
　　夏五月晋王攻梁夹寨破之潞州围解
　　梁军久围潞州晋李嗣昭固守逾年梁主屡遣使谕降嗣昭焚诏书斩使者【时梁军亡将校四十余人士卒以万计梁主削李思安爵斩监押杨敏贞欲召还兵又恐晋人蹑其后】梁主乃自至泽州遣使就与诸将议欲还兵诸将以为李克用死晋兵且退上党孤城无援请更留旬月以俟之梁主从之防晋召周徳威还晋阳【初徳威握重兵在外国人疑之晋王乃召徳威还四月徳威至晋阳留兵城外徒步而入伏哭极哀退谒嗣王甚恭众心由是释然】梁夹寨奏晋兵已去梁主以为援兵不能复来遂还大梁夹寨亦不复设备晋王与诸将谋曰上党河东之藩蔽无上党是无河东也且朱温所惮者独先王尔闻吾新立以为童子未娴军旅必有骄怠之心若简精兵倍道趣之出其不意破之必矣取威定霸在此一举不可失也张承业亦劝之行乃大阅士卒以丁防为都招讨使帅周徳威等发晋阳五月朔晋王伏兵三垂冈下【冈在潞安府潞城县西】诘旦大雾进兵直抵夹寨梁军无斥将士尚未起晋王命周徳威李嗣源分兵为二道填坑烧寨鼓噪而入梁兵大溃南走招讨使符道昭马被杀失亡将士万计委弃资械山积徳威至城下呼嗣昭曰先王已薨今王自来破贼贼已去矣可开门嗣昭不信曰此必为贼所得来诳我耳王自往呼之嗣昭见王白服大恸几絶城中皆哭遂开门【初徳威与嗣昭有隙晋王克用临终谓存勗曰进通忠孝吾爱之深今不出重围岂徳威不亡旧怨耶汝为吾以此意谕之若潞围不解吾死不瞑目进通嗣昭小名也存勗以告徳威徳威感泣由是战甚力既相好欢交如初】梁主闻夹寨不守大惊既而叹曰生子当如李亚子克用为不亡矣至如吾儿豚犬尔【周徳威乗胜进趣泽州梁统军牛存节将兵应接溃兵至天井关谓其众曰泽州要害地不可失也虽无诏防当救之遂引众而前至泽州城中人已欲应晋存节至乃定晋兵寻至攻之存节昼夜拒战凡旬有三日刘知俊引兵救之徳威乃退　牛存节字赞正青州博昌人】
　　晋王归晋阳
　　晋王归休兵行赏命州县举贤才黜贪残寛租赋抚孤穷伸寃滥禁奸盗境内大治训练士卒令骑兵不见敌无得乗马部分已定无得相逾越【谓左不得越右后不得逾前】及留絶以避险【军行须联属不得留止而中絶避险而不整】分道并进期防无得差晷刻犯者必斩初唐昭宗许晋王克用承制封拜时方镇多行墨制王耻与之同毎除吏必表闻至是存勗始承制除吏兄事张承业升堂拜母赐遗甚厚【潞州围守歴年士民死者大半嗣昭劝课农桑寛租缓刑数年之间军城完复】
　　淮南张颢徐温弑其节度使杨渥温复攻颢杀之张颢徐温専制军政农王渥心不能平欲去之而未能二人不自安共谋弑王分其地以臣于梁于是颢遣其党纪祥弑渥集将吏于府庭列白刃厉声问曰嗣王暴薨军府谁当主之三问莫应气色益怒幕僚严可求前密啓曰军府至大四境多虞非公主之不可然今日则恐太速颢曰何也可求曰刘威陶雅皆先王等夷必不肯为公下不若立幼主辅之诸将孰敢不从颢黙然可求因屏左右急书一纸置袖中麾同列诣使宅贺【节度所居曰使宅贺者贺新君也】众莫测其所为既至可求跪读之乃太夫人史氏教也大要言先王创业艰难嗣王不幸早世隆演【字鸿源行密第三子】次当立诸将宜无负杨氏善辅之辞防明切颢气色皆沮以其义正不敢夺遂奉渥弟隆演称留后颢以徐温镇润州可求説温曰公舍牙兵而出颢必以弑君之罪归公温惊曰奈何可求曰颢明愎而暗于事请为公图之乃往説颢请留温颢曰业已行矣奈何可求曰止之易尔明日可求邀颢诣温可求瞠目责温曰古人不忘一饭之恩况公杨氏宿将今幼嗣初立多事之时乃求自安于外可乎温谢曰茍诸公见容温何敢自専由是不行【颢知可求阴附温夜遣盗刺之可求知不免请为书辞府主盗执刀临之可求操笔无惧色盗见其辞防忠壮曰公长者吾不忍杀掠其财以复命】温与可求谋密结将军钟泰章【合肥人】等壮士三十人斩颢与牙堂暴其弑君之罪初颢与温谋弑威王【渥諡欧史作景】温曰参用左右牙兵心必不一不若独用吾兵颢不可温曰然则独用公兵颢从之至是穷治逆党皆左牙兵也由是人以温实不知谋隆演以温为左右牙都指挥使军府事咸取决焉以可求为扬州司马【温性沈毅自奉简俭虽不知书使人读狱讼之辞而决之皆中情理立法度禁强暴政举大纲军民安之温以军旅委可求以财赋委支计官骆知祥皆称其职淮南谓之严骆　骆知祥合肥人】
　　蜀岐晋会兵攻梁雍州梁遣忠武【此梁所置同州军号非陈许之忠武军也】节度使刘知俊拒却之
　　秋七月楚收茶税
