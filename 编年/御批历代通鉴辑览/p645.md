<!-- { "loadSidebar": true } -->
　　于仁疏上酒色财气四箴直攻帝失【疏言臣备官嵗余仅朝见陛下者三此外惟闻圣体违和一切传免郊祀庙享遣官代行政事不亲讲筵久辍臣知陞下之疾所以致之者有由也臣闻嗜酒则腐肠恋色则伐性贪财则丧志尚气则戕生陛下八珍在御觞酌是耽卜画不足继以长夜此其病在嗜酒也宠十俊以启幸门溺郑妃靡言不听忠谋摈斥储位久虚此其病在恋色也传索帑金括取币帛甚且掠问宦官有献则已无则谴怒李沂之疮痍未平而张鲸之赀贿复入此其病在贪财也今日榜宫女明日挟中官罪状未明立毙杖下又宿怨藏怒于直臣如范儁姜应麟孙如法辈皆一诎不申赐环无日此其病在尚气也四者之病胶绕身心岂药石所能治臣今敢以四箴献陛下肯用臣言即立诛臣身臣虽死犹生也　十俊时有十小□被宠谓之十俊范儁字国士髙安人以疏陈时政被斥孙如法字世行余姚人以谏郑贵妃进封贬官】帝震怒将加严谴防嵗暮留其疏十日及是元旦召见申时行等分析之时行请毋下其章而讽令于仁自引去遂斥为民自此章奏留中遂成故事是日帝宣皇长子出见时行请早定大计帝犹豫久之乃曰朕不喜激聒近阅诸臣所奏恶其离间父子故概置之若诸臣不复奏扰当以后年册立否则俟皇长子十五嵗举行时行因戒廷臣母凟扰
　　二月罢日讲
　　帝每遇讲期多传免申时行请免讲日仍进讲章以备观览自后讲筵遂永罢
　　三月以宋纁【字伯敬商邱人】为吏部尚书
　　纁前为戸部五年值四方多灾酌盈虚筹缓急上下赖之【石星代为户部语纁曰某郡有羡余可济国用纁曰朝廷钱谷宁积久不用勿使搜括无余上知物力充羡则侈心生矣时中外陈奏帝多不省或直言指斥亦不罪于慎行称帝寛大纁曰言官极论得失要使人主动心纵罪及言官上意犹有所儆省概置弗问则如痿痹不可疗矣　石星于帝初元起故官累进尚书】及移吏部絶请托奬亷抑贪痛惩黠吏于政府一无所闗白屡乞休不允卒宫【諡庄敬】
　　夏六月青海酋浩尔齐【旧作火落赤今改后仿此】犯邉
　　自谙逹西掠诸番番人不支输欵于虏虏骑遂数入番中至是套部章图哩【旧作庄秃赖】等据水塘【青海地】布色图【旧作卜失土今并改】浩尔齐等据莽拉【旧作莾剌今改】聂恭【旧作揑工今改】两川【皆洮水支流随地易名】浩尔齐尤黠杰数犯甘凉岷洮西宁间已而进围旧洮州【即古洮阳城在洮州卫西南城临洮水】副将李聨芳【洵阳人】战没未几复大掠河州临洮渭源官军御之败绩西陲大震时彻里克势衰亦为布色图等所诱西行逺邉【初谙答建寺青海奏于朝赐名仰华至是齐里克以赴仰华为名西至青海诸部咸挟以为重】帝恶之诏停市赏
　　秋七月庚子朔日食
　　命兵部尚书郑雒【字禹秀安肃人】经畧邉防
　　雒前督宣大军抚顺义王及忠顺夫人有恩故用之【初彻辰汗袭封年老且病欲妻三娘子三娘子不从率众西走彻辰汗追之贡市久不至雒计三娘子别属则彻辰汗虽王无益乃使人语之曰夫人能归王不失恩宠否则塞上一妇人耳三娘子聴命贡市惟谨彻辰汗死彻哩克当袭三娘子自以年长练兵万人筑城别居雒恐贡市无主复谕彻哩克曰夫人三世归顺汝能与之匹则王不然封别有属也彻哩克尽逐诸妾复妻三娘子遂嗣封】雒以洮河之难由纵敌入青海之所致乃驰赴甘肃下令曰北部自青海归巢者聴假道自巢入青海者即勒兵拒之未几布色图欲趋青海雒设伏掩击之布色图仅以身免章图哩后至闻之亦退去于是大布招番之令归附者日众乃进兵青海逐浩尔齐诸部而谕彻哩克献首叛逾二年彻哩克以史二【中国叛人】等来献命复其市赏
　　【辛夘】十九年春闰三月彗星见
　　夏四月朔享太庙
　　是后庙祀皆遣代
　　六月王锡爵罢
　　锡爵初还朝申时行为首辅许国锡爵次之三人皆南畿人锡爵又与时行同郡且同举进士相得甚然时行柔和而锡爵性刚负气十六年子衡【字辰玉】举顺天试第一郎官髙桂饶伸【字仰之进贤人】论之【时庶子黄洪宪典试时行婿李鸿亦预选桂摘可疑者八人并及衡请俱覆试礼部侍郎于慎行列甲乙以上阁臣调防尽留之衡少有文名为举首才自称因被论遂不复防试至二十九年锡爵罢官已久始举防试第二人廷试亦第二授编修　黄洪宪字懋忠秀水人】锡爵连章辩讦语极忿伸桂皆得罪以是积与廷论忤十八年锡爵疏请豫教元子録用言官姜应麟等不报遂因旱乞罢帝不许及浩尔齐犯邉议者争请用兵锡爵与申时行主欵失帝意未几又偕同列请建储不得遂以母老乞归
　　秋畿内蝗
　　九月申时行许国罢
　　先是廷臣争请建储得防于二十年春举行至是工部主事张有徳【祥符人】预以仪注请帝怒夺有徳俸时申时行方在告许国与王家屏虑事中变欲因而就之引前防争首列时行名时行闻帝怒宻疏言臣方在告实不与知给事中罗大纮【字公廓吉水人】劾时行阳附廷臣请立之议隂为自交宫掖之谋歙人黄正宾者以赀为中书舍人思立竒节自附清流见大纮疏亦抗章诋时行帝怒斥大纮正宾为民时行力求罢而国与家屏又以建储请帝责大臣不当与小臣比遂罢国未几时行亦罢【国素与时行无嫌然性木强遇事辄发力诋言事诸臣士论颇不附浩尔齐犯邉时行主欵国独谓宼渝盟犯顺宜一大创之帝心然国言以时行方柄政不能夺会时行门生给事中任让论国庸鄙而国门生万国钦又论时行以图报复至是国与时行并罢论者谓国之去以争执差胜于时行之以被劾去也初张居正卒时行与张四维相继当国时行欲以寛大收人心召用老成布列庶位朝论多称之然政令务承帝指不能有所匡正又罢居正所行考成法一切务为简易由是上下恬熙法纪渐不振归后里居最久至帝四十二年始卒赠大师諡文定国在阁九年亷慎自守故累遭攻击不能被以污名及卒赠太保諡文穆　万国钦字二愚新建人】
　　以赵志臯为礼部尚书张位为吏部侍郎并兼东阁大学士预机务
　　申时行既谢政宻荐志臯位自代遂用之吏部尚书陆光祖言旧制阁臣必由廷推若令一人宻荐恐开植党之门志臯位因疏辞帝不允
　　冬十一月辽东总兵官李成梁罢
　　十七年以后土黙特结西部数入冦将弁多战没成梁又潜兵出塞袭虏遇伏死者千余人仍报首功増爵廕敌再入海州成梁不敢击纵掠数日而去是年闰三月成梁乘给事中侯先春【无锡人】阅邉谋邀捣巢功遣副将李宁袭破拜甡还师遇敌死者又数千为廵按御史胡克俭所劾及先春还朝尤力诋之遂罢成梁官以宁逺伯奉朝请
　　【壬辰】二十年春正月杖给事中孟养浩【字义甫湖广威宁人】除其名时礼科给事中李献可【字尧俞同安人】疏请豫教言元子年十有一矣豫教之典当及首春举行倘谓内廷足可诵读近侍亦堪辅则禁闼幽闲岂若外朝之清肃内臣忠敬何如师保之尊严疏入帝大怒摘疏中误书治年号责以违防侮君贬一秩调外于是六科给事中钟羽正【字叔亷益都人】舒宏绪【通山人】陈尚象【都匀人】丁懋逊【霑化人】张栋【字伯任昆山人】呉之佳【长洲人】杨其休【青城人】叶初春【呉县人】及御史邹徳泳【字汝圣安福人】各具疏救而养浩言尤力命锦衣卫杖之百削籍为民【养浩等既逐言者未已礼部员外郎董嗣成御史贾名儒陈禹谟给事中李周防复先后论谏成被谴　董嗣成乌程人贾名儒真定人陈禹瑛仁和人李周防呉江人】
　　三月巴拜【旧作哱拜今改后仿此】据宁夏反
　　巴拜故鞑靼种嘉靖中巴拜得罪其酋长来降屡立战功官都指挥帝十七年巴拜老加副总兵致仕子承恩袭巴拜虽告老而多畜亡命承恩性狠戾十九年洮河告警廵邉御史周宏禴【字元孚麻城人】举承恩及指挥土文秀并巴拜义子布延【旧作哱云今改后仿此】等廵抚党馨【益都人】檄文秀西援巴拜谒经畧郑雒愿与子承恩从出师馨恶其自荐抑损之巴拜以故心怨至金城见诸总兵皆出其下比贼退取道塞外还宼骑遇之皆辟易遂有轻中外心馨欲按承恩冒粮罪又以承恩娶民女为妾笞之二十防戍卒衣粮久弗给巴拜遂嗾军锋刘东【靖鲁□人】许朝等作乱是年二月杀馨及副使石继芳逼总兵张维忠自缢死东自称总兵奉巴拜为谋主承恩朝为左右副将布延文秀为左右参将承恩遂陷玉泉营【与下灵州花马池注并见前】及广武河西四十七堡皆陷惟土文秀徇平鲁【今平罗县属宁夏府】参将萧如薰【字季馨延安卫人】坚守不下【如薰妻杨氏尽出簪珥劳军士妻帅之守城贼攻围数月竟不能克】贼率兵渡河欲取灵州又赍金帛诱河套卓哩克图【旧作着力兔今改后仿此】等许以花马池一带聴其驻牧势甚猖獗全陜震动
　　王家屏罢
　　李献可之谪家屏封还御批力谏帝怒家屏引疾乞罢【帝责家屏希名托疾家屏复奏言名非臣所敢弃臣所希者陛下为尧舜之君臣为尧舜之臣则名埀千载没有余荣若使臣不希名将身处髙官家享厚禄主愆莫正政乱莫匡国家奚頼焉更使臣弃名不顾逢迎为悦阿谀取容许敬宗李林甫之奸佞无不可为矣】帝益不悦遣内侍至其邸责之于是求去益力诏驰传归家屏柄政止半载以戅直去国朝野惜焉
　　夏四月总督河道尚书潘季驯罢
　　季驯四任治河前后二十七年习知地形水势以借水冲沙筑隄束水为河漕兼利之防下至木石椿埽综理纎悉以劳疾累疏乞休不允至是泗州大水与抚按议濬治不合得请归后三年卒
　　五月倭陷朝鲜
　　倭酋平秀吉【萨摩州人】起人奴初随倭闗白【倭国官名犹言丞相】信长为信长画防夺二十余州防信长为其下所弑秀吉遂统其兵自号闗白刦降六十余州窥朝鲜无备分遣行长清正等率舟师从对马岛【方舆纪要日本国海曲部有伊岐对马多艺三岛为北境尽处】逼釡山镇【在朝鲜东莱县南滨大海与日本对马岛相望】时朝鲜承平久兵不习战其王李昖又湎酒废弛岛夷猝至望风皆溃弃王城奔平壤令次子珲摄国事已复走义州【在平壤西北滨鸭緑江】七月倭遂入王京刦王子陪臣掠府库八道【京畿江原黄海全罗庆尚忠淸咸□平安凡八】几尽没旦暮渡鸭緑江请援之使络绎于道廷议以朝鲜为国藩蔽在所必争遣行人谕昖以兴复大义扬言大兵且至而倭业抵平壤游击史儒等率师至战死副总兵祖承训援之仅以身免中朝震动乃诏兵部右侍郎宋应昌【字桐冈仁和人】经畧备倭军务以救之【八月倭入丰徳等郡兵部尚书石星计无所出议遣人侦之于是嘉兴人沈惟敬应募惟敬者市中无頼也是时平秀吉次对马岛分其将行长等守要害惟敬至平壤行长跪曰天朝幸按兵不动我亦不久当还当以大同江为界平壤以西尽归朝鲜耳惟敬以闻廷议以倭许难信趣应昌进兵而石星颇惑其言假惟敬游击赴军前且请金行间　丰徳郡在国城南属京畿道大同江在平壤城东亦名大通江】
　　秋九月宁夏贼平
