<!-- { "loadSidebar": true } -->
　　有医工刘集交通禁中上敇盐鐡补塲官仲郢上言医工术精宜补医官若委务铜盐何以课其殿最且塲官贱品非特敇所宜亲上遽赐绢遣之他日见仲郢劳之曰卿论刘集事甚佳【上尝有疾医工梁新治之良已自陈求官上不许但一月给钱三十緍而已】
　　【丙子】十年春正月以郑朗同平章事
　　朗以御史大夫拜工部尚书同平章事【内□使李敬实遇朗不避马朗奏之上责敬实对曰供奉官例不避上曰汝衘敇命横絶可也岂得私出而不避宰相乎命剥色配南牙　横絶谓横度而过剥色禠其服色也南牙注见前】
　　夏五月以韦澳为京兆尹
　　澳为人公直既视事豪贵敛手郑光庄吏恣横积年租税不入澳执而械之具奏其状欲寘于法上曰郑光甚爱之何如对曰如此则是陛下之法独行于贫户耳臣不能奉诏上曰然则痛杖而贷其死可乎澳归即杖之督租数百斛足乃释
　　六月裴休罢
　　休屡以疾辞位遂罢为宣武节度使
　　冬十月以郑颢为秘书监
　　颢营求作相甚切其父只德闻之【只德先为江西观察使以颢尚主通显固求散地为太子賔客分司东都】与颢书曰闻汝已判户部是吾必死之年又闻欲求宰相是吾必死之日也颢惧表辞剧务遂以为秘书监
　　十一月册回鹘厐特勒为懐建可汗
　　先是诏以回鹘有功于国世为婚姻防昌奸臣遽加残灭近闻已厐歴【即厐特勒】今为可汗尚寓安西【回鹘前为黠戞斯所虏遗帐居山林间稍归厐特勒特勒自称可汗居甘州有碛西诸城】俟归牙帐当加册命至是回鹘遣使入贡遣卫尉少卿王端章充使册拜可汗【端章在道为黒车子所塞不至而还后回鹘复屡求册命干符初遣使诣其国防回鹘为吐谷浑嗢末所败逃遁不知所之遂还　黒车子注见前嗢末本吐蕃奴部论恐热之乱啸合数千人居甘肃瓜沙间以嗢末为号】
　　诏议迁穆宗以下出太庙
　　吏部尚书李景让上言穆宗乃陛下兄敬宗文宗武宗乃兄之子陛下拜兄尚可拜侄可乎宜迁四主出太庙还代宗以下入庙诏百官议不决而止时人以是薄景让
　　十二月以崔慎由【字敬止融元孙】同平章事
　　上命相左右无知者前此今枢密宣防以萧邺【字启之梁长沙王懿九世孙】为相枢密使王归长等覆奏邺所判度支应罢否上以为归长等佑之即手书愼由名付学士院仍罢判度支
　　【丁丑】十一年春正月以韦澳为河阳节度使
　　澳尝奏事上欲以澳判户部以心力衰耗难处繁剧为辞上不悦及归其甥柳玭【仲郢子】尤之澳曰主上不与宰相佥议私欲用我人必谓我以他岐淂之何以自明且尔知时事浸不佳乎由吾曹贪名位所致耳遂出镇河阳
　　二月魏謩罢为西川节度使
　　上乐闻规諌凡諌官论事门下封驳茍合于理多屈意从之【得大臣章疏必焚香盥手而读之】宰相议事上前他相或委曲规讽魏謩独正言无所避上每叹曰謩绰有祖风我心重之然竟以刚直为令狐绹所忌而出之
　　秋七月以萧邺同平章事
　　魏謩旣出邺遂相寻罢判度支
　　流祝汉贞于天德军
　　教坊使祝汉贞滑稽敏给宠冠诸优一日抵掌诙谐颇及外事上正色谓曰我畜养尔曹止供戯笑耳岂得輙预国政耶防其子坐赃流之【乐工罗程善琵琶有宠杀人系狱众工为请曰程负陛下万死然臣等惜其絶艺不复奉宴游矣上曰汝曹所惜者罗程艺朕所惜者高祖太宗之法竟杖杀之】
　　冬十月遣使迎道士轩辕集于罗浮山【在惠州府博罗西北元和志罗山之西有浮山葢蓬莱之一阜海而至与罗浮山并体故曰罗浮】
　　上好神仙迎轩辕集至长安问曰长生可学乎对曰王者屏欲而崇德则自然受天遐福何处更求长生留数月求还山乃遣去
　　【戊寅】十二年春正月以王式【播弟起之子】为安南都防
　　式有才畧至安南树艻【音力】木为栅【徐昭文曰交趾有此木叶似青杨本生而直木理坚□如中国栎木最耐乆】深堑其外宼不能肙选教士卒甚鋭顷之南蛮大至去城半日式意思安闲遣译谕之中其要害蛮夜引去都校罗行恭乆专府政麾下精兵二千都防中军才羸兵数百式杖而黜之
　　以刘瑑【字子全仁五世孙】同平章事
　　瑑与崔愼由议政于上前慎由曰惟当甄别品流上酬万一瑑曰昔王夷甫祖尚浮华妄分流品致中原邱墟今当循名责实使百官各称其职而遽以品流为先臣未知致理之日愼由无以对
　　二月崔慎由罢
　　上欲御楼肆赦令狐绹曰御楼所费甚广事须有名且赦不可数上不悦曰遣朕于何得名愼由曰陛下未建储宫四海属望若举此礼虽郊祀亦可况于御楼时上饵方士药已觉躁渴疑忌方深闻之俛首不复言旬日愼由罢相
　　夏四月岭南军乱诏以李承勋【光弼之孙】为节度使讨平之岭南都将王令寰作乱囚节度使杨发【字至之素之裔】上命李燧鎭岭南已命中使赐之节给事中萧仿【字思道俛从父弟】封还制书上方奏乐不暇别召中使使优人追之节及燧门而返改授承勋讨乱平之
　　以夏侯孜【字好学亳州谯人】同平章事
　　崔愼由既罢孜以兵部侍郎拜同平章事
　　五月同平章事刘瑑卒
　　瑑病笃犹手疏论事上之
　　六月蛮冦安南
　　初安南都防李涿【通鉴考异曰涿或作琢新书有李琢传聴之子也不云曽为安南都防疑作都防者别一李涿非琢也】为政贪暴彊市蛮中马牛羣蛮怨怒导南诏侵盗邉境自是安南始有蛮患
　　秋七月宣州军乱逐观察使郑薰
　　先是湖南江西军皆乱逐观察使【湖南都将石载顺等逐观察使韩琮江西都将毛鹤等逐观察使郑宪】及是宣州复乱【都将康全飬作乱】右补阙张潜上疏言诸镇致乱之故【畧曰蕃府代移之际皆奏仓库羡余以为课绩朝庭因而甄奬夫蕃府财赋所出有常茍非赋敛过差及停废将士减削衣粮则羡余何从而致比来南方诸鎭数有不寜皆此故也一朝有变所蓄之财悉遭摽掠又发兵致讨费用百倍然则朝廷竟有何利乞自今藩府长吏不増赋敛不减粮赐独节游宴省浮贤能致羡余者然后赏之】上嘉纳之【已而崔以淮南节度兼宣歙观察使讨乱军平之山南东道节度使徐啇遣兵讨平湖南韦宙为江西观察使以山南兵讨平江西徐啇字义声有功五世孙】
　　河南北淮南大水
　　徐泗水深五丈流没数万家
　　冬十月以于延陵为建州【唐置今福建建寜府是】刺史
　　延陵入辞上曰建州去京师防何对曰八千里上曰卿到彼为政善恶朕皆知之勿谓其远此阶前则万里也卿知之乎延陵到官竟以不职贬【令狐绹拟李远杭州刺史上曰吾闻远诗云长日惟消一局棋安能理人绹曰诗人寄此为高兴耳未必实然上曰且令徃试观之上诏刺史毋得外徙必令至京师靣察其能否然后除之令狐绹尝徙其故人为邻州刺史便道之官上见其谢表以问绹对曰以其道近省送迎耳上曰朕以刺史多非其人为百姓害故欲一一访问知其优劣以行黜陟而诏命既行直废格不用宰相可谓有权时方寒绹汗透重裘上临朝接对羣臣如賔客虽左右近习未尝见其有惰容每宰相奏事旁无一人立者威严不可仰视奏事毕忽怡然曰可以闲语矣因问闾阎细事或谈宫中游宴无所不至一刻许复整容曰卿辈善为之朕常恐卿軰负朕后日不复得再相见乃起入宫令狐绹谓人曰吾十年秉政最承防遇每延英奏事未尝不汗沾衣也　李逺字求古蜀人】
　　十二月以蒋伸【字大直乂之子】同平章事
　　伸从容言于上曰近日官颇易得人思徼幸上惊曰如此则乱矣对曰乱则未乱但徼幸者多乱亦非难上称叹再三伸起上三留之曰异日不复得独对卿矣【次对官独对宰相则同入对】伸不谕寻拜相
　　【己卯】十三年夏四月以广德公主适校书郎于琮
　　初上欲以于琮尚永福公主既而中寝宰相请其故上曰朕近与此女子食对朕輙折筯情性如是岂可为士大夫妻乃更命琮尚广德公主【二公主皆帝女】
　　武宁军乱诏以田牟为节度使
　　武宁军节度使康季荣不恤士卒士卒噪而逐之士以田牟尝鎭徐州有能名复以为帅一方遂安
　　秋八月帝崩郓王漼即位【是为懿宗】
　　初上长子郓王温无宠爱第三子防王滋欲以为嗣为其非次故乆不建东宫上饵李元伯等药疽发于背宰相不得见上密以防王属枢密使王归长等三人使立之独左军中尉王宗实素不同心三人相与谋出宗实为淮南监军宗实已授敕将出左军副使丌元实谓曰圣人不豫逾月今日除改未可办也中尉何不一见圣人而出乎宗实悟复入至寝殿上已崩东首环泣矣宗实叱归长等责以矫诏皆捧足乞命乃迎郓王立为太子权勾当军国政事更名漼取归长等杀之太子即位
　　尊皇太后为太皇太后
　　冬十一月萧邺罢十二月以杜审权【字殷衡元颖弟子】同平章事令狐绹罢以白敏中同平章事
　　绹执政歳乆忌胜己者中外侧目其子滈颇招权受贿宣宗崩言事者竞攻其短至是罢复以敏中为相
　　南诏僭号宼陷播州
　　初韦臯开清溪道以通羣蛮使入贡又选羣蛮子弟聚之成都教以书数以覊縻之既而军府厌于廪给又蛮使入贡利于赐与所从傔人浸多杜悰奏减其数南诏豊祐怒入贡不时颇扰邉境祐死子酋龙立朝廷以名近元宗讳遂不行册礼酋龙乃自称皇帝改国号大礼遣兵陷播州
　　懿宗皇帝
　　【庚辰】咸通元年春正月浙东贼裘甫【孙愐曰裘本仇氏因避仇改作裘】作乱初裘甫攻陷象山【唐县今属浙江寕波府】官军屡败观察使郑只德遣兵讨之大败甫遂陷剡县【汉县今改曰崃今属绍兴府】开府库募壮士众至数千人时二浙乆安人不习战甲兵朽钝见卒不满三百只德更募新卒遣以击贼又大败于是诸盗云集众至三万小帅有谋畧者推刘暀【乎旷反】勇力推刘庆刘从简甫自称天下都知兵马使【改元曰罗平铸邱曰天平】声震中原
　　葬贞陵【在西安府泾阳县西北】
　　【司马氏光曰宣宗性明察沈防用法无私从諌如流重惜官赏恭谨节俭忠爱民物故大中之政讫于唐亡人思咏之谓之小太宗】
　　【贺善赞曰宣宗励精求治乐闻正言用人惟已徃徃有可述者然嫡母以暧昧而不令终国本以贪吝而不早建议者每深病之】
