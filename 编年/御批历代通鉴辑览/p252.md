<!-- { "loadSidebar": true } -->
　　【壬陈太建十四年寅隋开皇二年】春正月陈主顼殂始兴王叔陵作乱伏诛太子叔寳立【是为后主】
　　叔陵性苛刻狡险为扬州刺史与新安王伯固【字之世祖第五子】宻圗不陈主不豫太子与叔陵及长沙王叔坚【字子成陈主第四子】并入侍疾陈主殂太子衰哭俯伏叔陵抽剉药刀斫之中项闷絶于地栁后来救又斫之叔坚手搤叔陵夺其刀叔陵走出云龙门驰车还东府召左右断青溪道赦东城囚以充战士散金帛赏赐又召诸王将帅莫有至者唯伯固单马赴之叔坚白栁后以太子命召右卫将军萧摩诃入见受敕帅马步数百趣东府屯城西门叔陵惶恐自知不济欲奔隋台军邀斩之伯固亦为乱兵所杀太子即位【諡陈主曰孝宣皇帝庙号髙宗显宁陵】
　　隋以晋王广为河北行台尚书令蜀王秀【先封越以为益州总管因徙封】为西南行台尚书令秦王俊为河南行台尚书令隋主惩周氏孤弱而亡故使三子分涖方面盛选僚佐以王韶【字子相太原晋阳人】李雄【字毗卢赵郡髙邑人】李彻【字广达朔方岩緑人】总晋王府军事元岩为益州长史韶雄岩俱有骨鯾名彻前朝旧将故用之【雄家世以学业自通雄独习骑射其兄子旦让之雄曰自古圣贤文武不备而能成其功业者鲜矣雄虽不敏颇观前志但不守章句耳至是隋主谓雄曰吾儿更事未多卿才兼文武吾无北顾之忧矣】
　　陈遣使请和于隋
　　先是隋仆射髙颎督诸军侵陈及是陈髙宗殂嗣主新立遣使请和于隋髙颎奏礼不伐丧隋乃诏颎班师
　　夏六月隋作新都于龙首山【注见前】
　　隋主嫌长安城制度狭小苏威因劝迁都隋主夜与威及髙颎共议明旦庾季才奏曰臣仰观元象俯察圗记必有迁都之事且汉营此城将八百嵗水皆咸卤不甚宜人愿陛下协天下之心为迁徙之计隋主愕然谓颎威曰是何神也乃诏颎等创新都于龙首山
　　【癸陈后主叔寳至徳夘元年隋开皇三年】春二月己巳朔日食
　　陈以毛喜为永嘉内史
　　陈主之即位也病创不能视事【政皆决于长沙王叔坚】已而创愈置酒自庆引江总以下展乐赋诗既醉而命毛喜【召与言事也】时山陵初毕喜见之不怿欲諌则陈主已醉乃升阶阳为心疾什于阶下移出省中陈主醒谓江总曰喜实无疾但欲非我所为耳欲杀之不果为永嘉内史
　　三月隋迁于新都
　　隋新都成命曰大兴城徙都之【今西安府隋大兴城也唐曰京城唐书地理志京城前直子午谷后枕龙首山左临灞岸右扺澧水】
　　隋减调役弛酒盐禁
　　初令民二十一成丁减役者嵗为二十日调绢为二丈周末酒坊盐池盐井至是皆罢之
　　隋诏求遗书
　　秘书监牛上表曰典籍屡经丧乱卒多散逸周氏聚书仅盈万卷平齐所得裁益五千兴集之期属膺圣世为国之本莫此为先隋主从之诏献书一卷赉缣一匹
　　夏四月隋遣元帅卫王爽【字师仁隋主之弟】伐突厥大破之突厥数为隋防【先是髙寳寜引突厥防隋平州突厥悉发控之士四十万入长城寻入兰州隋行军总管达奚长孺与之遇且战且行转闘三昼夜凡十四战五兵咸尽士卒以拳殴之手皆骨见杀伤万计虏乃解去已而突厥又防武威等七郡　达奚长孺字富仁代人】至是隋主下诏曰往者周齐抗衡俱通突厥以虏轻重为国安危朕以为厚敛兆庻多恵豺狼未尝感恩资而为贼节之以礼不为虚费省徭薄赋国用有余因入贼之物加赐将士息道路之民务为耕织清邉制胜成防在心诸将今行义兼含育有降者纳有违者死于是命卫王爽等为行军元帅分八道出塞击之爽督总管李充【陇西成纪人唐书宰相世系表作充节】等出朔州道与沙鉢畧可汗遇于白道【胡三省注朔州长城北有白道岭】充言于爽曰突厥狃于骤胜必轻我而无备以精兵袭之可破也诸将多以为疑唯长史李彻赞成之遂与充帅精骑五千掩击突厥大破之沙鉢畧弃所服金甲而遁其军无食粉骨为粮加以疾役死者甚众幽州总管阴夀【字罗云武威人】出卢龙塞【注见前】击髙寳宁突厥不能救寳宁为其下所杀和龙悉平
　　秋八月丁夘朔日食
　　冬十一月隋罢郡为州
　　兵部尚书杨尚希【华隂人】曰今或地无百里而数县并置或户不满千而二郡分领僚吏既众资费日繁民少官多十羊九牧宜存要去闲并小为大国家则不亏粟帛选举则易得贤良苏威亦以为请隋主从之罢郡为州
　　隋沿河置仓运粟以给长安
　　隋主以长安仓廪尚虚诏西自蒲陜【蒲州注见前陜州后周置今河南】东至卫汴【卫州后周置今卫辉府是汴州后周改齐梁州置今开封府是】水次十三州募丁运米又于卫州置黎阳仓陜州置常平仓华州【西魏置今属同州府】置广通仓转相灌输漕闗东及汾晋之粟以给长安
　　隋杞州【隋置寻废今开封府县是】刺史和千子免
　　时刺史多任武将类不称职治书侍御史栁彧【字防文仲礼之子】上表曰昔汉光武与二十八将披荆棘而定天下及功成之后无所任职伏见诏书以和千子为州刺史千子前任赵州百姓歌之曰老禾不早杀余种秽良田千子弓马武用是其所长治民涖众非其所解若令刺举所损殊大隋主善之千子竟免【彧见隋主勤于聴受百僚奏请多有烦碎上疏諌曰自古圣帝莫过唐虞然皆劳于求贤逸于任使陛下留心治道无惮疲劳乃至营造细小之事出给轻防之物一日之内酬答百司日旰忘食夜分未寝动以文簿忧劳圣躬愿察臣言少减烦务唯经国大事非臣下所能裁断者奏请详决自余细务责成所司隋主嘉之曰栁彧直士国之寳也】
　　【甲陈至徳二年辰隋开皇四年】春正月甲子朔日食
　　隋颁甲子元厯
　　前华州刺史张賔仪同三司刘晖所造诏颁行之
　　二月突厥达头可汗请降于隋
　　初周遣长孙晟【字季晟览从子】送千金公主于突厥突厥留之竟嵗晟因悉知其山川形势部众彊弱及还上书隋主请宻运筹防以离诸部【晟以为玷厥之于摄图兵彊而位下外名相属内隙巳彰摄图之弟处罗侯奸多势弱曲取众心阿波首鼠介在其间唯彊是与未有定心今宜逺交而近攻离彊而合弱通使玷厥説合阿波又引处罗遣连奚霫俾摄图首尾猜嫌腹心离阻因而乘衅讨之可一举而空其国矣　玷厥即达头摄圗即沙鉢畧处罗侯号突利设奚即库莫奚东胡别种霫先立反奚之别种】隋主省书大悦皆纳用焉【遣太仆元晖诣达头赐以狼头纛达头使至引居沙鉢畧使上又使晟赍币赐奚霫契丹至处罗侯所诱之内附　元晖字叔平洛阳人契丹注见前】由是诸部果相猜贰晟复纵行反间逹头阿波与沙鉢畧遂连兵不已【阿波与凉州总管窦荣定相拒屡败晟时为偏将遣使谓曰摄圗阿波兵势不敌今摄图日胜而阿波不利摄图行灭北牙矣何不与隋连和依附天子连结达头相合为彊此万全计也阿波然之遣使隋晟入朝沙鉢畧闻之遂袭破北牙阿波还无所归西奔达头达头大怒遣阿波帅兵而东与沙鉢畧相攻屡破之复得故地兵势日彊沙鉢畧部众多叛归之　窦荣定炽从子】至是达头请降于隋
　　夏六月隋作广通渠【即汉漕渠故道隋后开之今烟】
　　隋主以渭水多沙深浅不常漕者苦之诏宇文恺【字安乐忻之弟】凿渠引渭自大兴城东至潼闗三百余里名广通渠漕运通利闗内頼之
　　秋九月隋诏公私文翰并宜实録
　　隋主不善辞华故有是诏【治书侍御史李谔上书曰魏之三祖崇尚文词遂成风俗江左齐梁其弥甚竞一韵之竒争一字之巧连篇累牍不出月露之形积案盈箱唯是风云之状世俗以之相髙朝廷以之擢士故其文日繁其政日乱良由弃大圣之轨模搆无用以为用也今朝廷虽有是诏而州县仍踵风躬仁孝之行者不加收齿工轻薄之艺者举送天朝请加采察送台推劾又言士大夫矜伐干进无复防耻乞明加罪黜以惩风轨诏以其奏颁示四方李谔字士恢赵郡人魏三祖谓曹魏太祖髙祖烈祖】
　　隋与突厥和亲
　　突厥沙鉢畧可汗数为隋败乃请和亲千金公主自请改姓杨氏为隋主女隋更封以为大义公主【沙鉢畧遣使致书自称从天生大突厥天下贤圣天子沙鉢畧可汗隋主复书曰大隋天子贻书大突厥沙鉢畧可汗得书知大有善意既为沙鉢畧妇翁今日视沙鉢畧与儿子不异时遣大臣往彼省女复省沙鉢畧也】于是遣仆射虞庆则往使将军长孙晟副之沙鉢畧陈兵坐见庆则称疾不能起长孙晟曰突厥与隋俱大国天子但可汗是大隋女壻奈何敬不妇翁沙鉢畧笑乃起拜顿颡跪受玺书以戴于首既而大慙与群下聚哭庆则要以称臣沙鉢畧谓左右曰何谓臣左右曰隋言臣犹此云奴耳沙鉢畧曰得为大隋天子奴虞仆射之力也赠马千匹以从妹妻之
　　冬十一月隋遣使如陈
　　隋主遣薛道衡【字元卿汾阴人聪之孙】等如陈戒之曰当识朕意勿以言辞相折
　　陈起临春结绮望仙阁【旧址在今江寜府故台城中】
　　陈主起三阁各髙数十丈连延数十间皆以沉檀为之金玉珠翠为饰珠帘寳帐服玩瑰丽近古未有其下积石为山引水为池杂植花卉陈主自居临春张贵妃居结绮龚孔二贵嫔居望仙复道往来以宫人袁大舍等为女学士仆射江总虽为宰辅不亲攻务日与都官尚书孔范【字法言会稽山阴人】等文士十余人侍宴后庭谓之狎客使诸妃嫔及女学士与狎客共赋诗采其尤艶丽者被以新声其曲有玉树后庭花临春乐等大畧皆美诸妃嫔之容色君臣酣歌自夕达旦以此为常【张贵妃名丽华本兵家女性敏慧有神彩善侯人主顔色陈主怠于政事百司启奏并因宦者以进陈主置妃膝上共决之由是宦官近习内外连结卖官鬻狱货赂公行大臣有不从者因而譛之于是大臣皆从风謟附孔范与孔贵嫔结为兄妹陈主闻过失每有事范必曲为文饰称扬賛美由是宠遇优渥言聴计从羣臣有諌者輙以罪斥之中书舍人施文庆尝事陈主于东宫大被亲幸荐所善沈客卿阳恵朗徐哲暨慧景等有吏能陈主皆櫂用之督责苛碎聚敛无厌闗市之税嵗入数十倍士民嗟怨陈主大悦孔范自谓文武才能举朝莫及白陈主曰诸将起自行伍匹失敌耳自是将帅微有过即夺其兵分配文吏由是文武解体以至覆灭】
　　【乙陈至徳三年已隋开皇五年】春正月戊午朔日食
　　隋颁五礼
　　礼部尚书牛所修也
　　夏五月隋初置义仓
　　工部【通鉴作度支隋书食货志作工部考开皇元年已改度支为民部通鉴疑有误今从隋志】尚书长孙平【字处均俭之子】奏令民间毎秋家出粟麦一石以下贫富为差储之当社【百家有里里有社】委社司检校以备凶年名曰义仓隋主从之
　　梁主岿殂太子琮【字温文】立
　　岿孝慈俭约境内安之【諡孝明皇帝庙号世宗】
　　秋八月突厥沙鉢畧可汗遣子入朝于隋
　　突厥阿波可汗寝彊诸胡皆附号西突厥沙鉢畧既与阿波有隙又为达头所困复畏契丹遣使告急于隋请将部落度漠南隋主命晋王广以兵援之给以衣服赐之车服鼔吹沙鉢畧因击西突厥破之乃立约以碛为界因上表曰天无二日土无二王大隋皇帝真皇帝也岂敢阻兵恃险偷窃名号今屈膝稽颡求为藩附遣其子库合真入朝自是嵗时贡献不絶
　　陈主杀其中书通事舍人传縡【字宜事北地灵州人】
