<!-- { "loadSidebar": true } -->
　　田令孜自知不为天下所容力荐杨复恭为中尉自除西川监军往依陈敬瑄复恭斥令孜之党出王建为利州刺史
　　五月朱玫自加侍中以裴澈判度支高骈兼中书令吕用之为岭南东道节度使
　　朱玫承制大行封拜以悦藩镇受其命者什六七高骈仍奉牋劝进吕用之建牙开幕一与骈同凡骈之腹心及将校能任事者皆逼以从已不复咨禀骈颇疑之欲收其权而无如之何用之亦惧访于其党郑杞杞曰宁我负人无人负我
　　六月诏扈跸都将杨守亮【曹州人本姓訾为杨复光养子冒姓杨氏】与王重荣李克用共讨朱玫
　　初李昌符与朱玫谋立襄王既而玫自为宰相昌符怒更通表兴元玫遣王行瑜将兵五万追乘舆屯鳯州【后周置明为县今属陜西汉中府】是时诸道贡赋多之长安兴元从官卫士皆乏食上涕泣不知为计杜让能曰杨复光与王重荣同破黄巢相亲善复恭其兄也若遣重臣往谕重荣以大义且致复恭之意宜有回虑上从之重荣即聴命表献绢十万匹且请讨朱玫以自赎襄王煴遣使者至晋阳赐李克用诏言上已晏驾吾为藩镇所推今已受册克用大怒其大将葢寓【蔚州人】因説曰銮舆播迁天下皆归咎于我今不诛朱玫黜李煴无以自湔洗克用从之燔诏书囚使者遣使上表移檄进讨诏以扈跸都将杨守亮将兵二万出金州与重荣克用共讨朱玫先是山南之人皆言克用与朱玫合人情恟惧表至上出示从官并谕山南诸镇由是帖然然克用表犹以朱全忠为言上使杨复恭以书谕之云俟三辅事宁别有进止
　　秋七月朱玫遣王行瑜寇兴州【即后魏武兴郡注见前】诏神策都将李茂贞【深州博野人本姓宋名文通以功赐姓名】拒之【胡三省曰李茂贞始此】以周岳为武安军节度使
　　初江西将闵勗【唐书作顼】戍安南还过潭州逐观察使自为留后诏以为钦化军节度使时武陵蛮雷满据朗州【满本渔师高骈在荆南擢领蛮军从骈广陵逃归聚众据州】陬溪【武陵地】人周岳据衡州【岳尝与满鬬欲杀之及闻满已得志遂陷衡州逐刺史】石门【隋县今属澧州】蛮向瓌据澧州【集夷獠数千攻陷州城】诏皆授为刺史至是岳发兵攻潭州勗招淮西将黄皓入城共守皓遂杀勗岳攻防州城擒皓杀之诏更钦化军曰武安以岳为节度使
　　八月卢龙节度使李全忠卒以其子匡威为留后冬十月朱玫立襄王煴称帝改元【改元建贞遥尊上为太上元皇圣帝】十一月董昌取越州
　　董昌谓钱镠曰汝能取越州吾以杭州授汝镠遂将兵攻克之刘汉宏走台州刺史杜雄执送昌斩之昌遂徙镇越州以镠知杭州事【已而诏以昌为浙东观察使镠为杭州刺史】
　　十二月王行瑜还长安斩朱玫煴奔河中王重荣杀之传首行在
　　杨复恭传檄关中曰得朱玫首者以静难节度使赏之王行瑜战数败与其下谋曰今无功归亦死曷若与汝曹斩玫首定京城迎大驾取邠宁节乎众从之遂引兵还长安玫怒责之曰汝欲反邪行瑜曰吾不反欲诛反者耳遂擒斩之并杀其党数百人诸军大乱裴澈郑昌图奉襄王奔河中重荣诈为奉迎执煴杀之百官死者殆半函煴首送行在【刑部请御南门献馘百官毕贺太常博士殷盈孙曰煴为贼臣所逼正以不能死节为罪耳礼公族罪在大辟君为之素服不举今煴已就诛宜废为庶人而葬其首其献馘称贺之礼请俟朱玫首至而行之従之　殷盈孙侑之孙也】
　　孙儒陷河阳
　　初忠武决胜指挥使孙儒与龙骧指挥使刘建锋【字鋭端蔡州朗山人】戍蔡州拒黄巢马殷【字覇图许州鄢陵人】隶军中以材勇闻及秦宗权叛儒等皆属焉宗权遣儒将兵攻陷郑州进陷河阳儒自称节度使张全义【字国维濮州濮县人本名言后赐名】据懐州李罕之据泽州以拒之【胡三省曰马殷始见此】
　　天平牙将朱瑾逐泰宁节度使齐克让而代之
　　瑾将袭兖州乃求昏于克让而盛饰车服私蔵兵甲以赴之亲迎之夕甲士窃发逐克让而代之
　　【丁未】三年春正月以王行瑜为静难军节度使李茂贞领武定节度使【时以洋州为武定节镇】杨守亮为山南西道节度使二月流田令孜于端州
　　令孜依陈敬瑄竟不行
　　代北节度使李国昌卒
　　三月诛伪宰相萧遘郑昌图裴澈
　　时朝士受煴官者甚众法司皆处以极法杜让能力争之免者什七八【胡寅曰萧遘之罪固可以死然有拒朱玫之言有罪状田令孜之奏有不撰伪册弃官归永乐之节若裴郑则身相襄王事有间矣杜让能为余人力争而不为遘区别惜哉】
　　车驾至鳯翔
　　李昌符恐车驾还京虽不治前过恩赏必踈乃以宫室未完固请驻跸府舎従之
　　镇海军乱节度使周寳奔常州
　　寳募亲军千人号后楼兵倍其廪给军中皆怨而后楼兵浸骄不可制寳溺于声色不亲政事有言军中怨望者寳曰乱则杀之军将刘浩帅其党作乱后楼兵亦叛寳奔常州浩迎度支催勘使薛朗入为留后【高骈闻寳败遣使馈以虀粉寳怒投于地曰若有吕用之在难方作毋诮我已而钱镠迎寳至杭州寳寻卒镠遂取常润擒薛朗以归杀之】
　　利州刺史王建袭阆州而据之
　　山南西道节度使杨守亮忌王建骁勇屡召之建惧不往周庠【许州人】説建曰唐祚将终藩镇互相吞噬皆无雄材逺畧不能戡济多难公勇而有谋得士卒心立大功者非公而谁然葭萌四战之地难以久安阆州地僻人富刺史杨茂实不修职贡若表其罪兴兵讨之可一战而擒也建从之召募溪洞酋豪有众八千沿嘉陵江【即古西汉水源出秦州嶓冢山迳阶州宁羌又南迳四川之保宁顺庆诸府下流入于涪水】而下袭阆州逐茂实自称防御使招纳亡命军势益盛【部将张处裕説建遣使奉表天子仗大义以行师綦毋谏复説建养士爱民以观天下之变建皆从之　张处裕綦母諌皆许州人】
　　夏四月淮南都将毕师铎等发兵讨吕用之克扬州用之亡走师铎执高骈而幽之
　　高骈遣毕师铎将兵屯高邮备秦宗权师铎与吕用之有隙疑惧不自安谋于腹心皆劝师铎起兵诛用之师铎以淮宁军使郑汉章亦素切齿于用之乃夜与百骑潜诣之汉章大喜发兵千余人从师铎至高邮与镇遏使张神劒【淮南人名雄善用劒故谓之神劒】割臂沥酒饮之推师铎为行营使移书境内言诛用之及张守一诸葛殷【亦用之党】之意神劒请留高邮师铎汉章以兵前至广陵【城中惊扰用之不以白骈骈登□闻喧噪声左右乃以变告骈惊急召用之诘之用之徐对曰己随宜区处倘或不已止烦元女一力士耳骈曰近者觉君之妄多矣君善为之勿使吾为周侍中用之惭惧而退】师铎以广陵城坚兵多遣其属孙约诣宣州乞师于观察使秦彦且许以克城之日迎彦为师彦遣其将秦稠将兵三千助师铎攻罗城克之用之亡走骈保子城师铎纵兵大掠骈命撤备与师铎相见交拜如賔主之仪署节度副使承制加左仆射郑汉章等迁官有差都虞候申及説骈曰逆党不多诸门尚未有守者令公及此夜出发诸镇兵还取府城此转祸为福之计也若一二日事定恐浸艰难及亦不得在左右矣骈犹豫不从明日师铎果分兵守诸门捜捕用之亲党悉诛之遣使趣秦彦过江【或説师铎曰仆射向者举兵葢以用之辈奸邪暴横高令公不能区理故顺众心为一方去害今用之既败军府廓然仆射宜奉高公而佐之但总其兵权以号令谁敢不服用之乃淮南一叛将耳移书所在立可枭擒如此则外有推奉之名内得兼并之实使高公聪明必知内愧如其不悛乃杌上肉耳奈何以此功业付之他人不若亟止秦司空彼必未敢轻进就使他日责我以负约犹不失为高氏忠臣也师铎不从以告郑汉章汉章曰此智士也求之不复见】既而师铎获诸葛殷杖杀之迎骈入道院并收其亲党十余人幽之
　　秦宗权攻汴州朱全忠拒击大破之
　　秦宗权悉力攻汴州朱全忠患兵少以朱珍【徐州丰人】为淄州【唐置今济南府淄川县是】刺史募兵于东道珍至淄青旬日得万余人又袭青州获马千匹还至大梁全忠喜曰吾事济矣时蔡兵数万还汴城列三十六寨全忠谓诸将曰彼未知朱珍之至宜出其不意击之乃自引兵攻之连防四寨斩万余级蔡人大惊以为神宗权自引精兵会之全忠求救于兖郓朱瑄朱瑾皆引兵赴之义成军亦至【时全忠已并义成军】全忠以四镇兵攻宗权大破之宗权宵遁蔡人之守东都河阳许汝懐郑陜虢者闻宗权败皆弃去宗权之势自是稍衰
　　宣州观察使秦彦入扬州庐州刺史扬行密引兵攻之
　　毕师铎之攻广陵也吕用之诈为髙骈牒署庐州刺史杨行密行军司马遣兵入援庐江人袁袭说行密曰高公昏惑用之奸邪师铎悖逆凶徳参防而求兵于我此天以淮南授明公也趣赴之行密从之至天长用之及张神剑皆以其众归之【时神剑求货于师铎不得故怒而归行密】防秦彦将兵三万入广陵自称权知节度事行密遂帅诸军抵广陵彦闭城自守遣秦稠出战败死士卒死者什七八【已而秦彦悉出城中兵使毕师铎郑汉章将之陈于城西延衺数里行密积金帛粮米于一寨伏兵其傍自将冲陈兵始交行密阳败广陵兵追之入寨纵掠伏兵四起俘斩殆尽】
　　六月李昌符作乱败走以李茂贞为招讨使讨之天威都头杨守立【本姓胡杨复恭养子】与李昌符争道麾下相殴帝命中使谕之不止昌符遂拥兵烧行营守立与战昌符败走保陇州诏遣李茂贞讨之
　　河中军乱杀节度使王重荣诏以王重盈代之
　　重荣用法严末年尤甚牙将常行儒作乱攻重荣杀之制以其弟重盈为防国节度使执行儒杀之
　　以李罕之为河阳节度使张全义为河南尹
　　孙儒既去河阳李罕之召张全义于泽州与之收合余众罕之据河阳全义据东都共求救于河东李克用表罕之为河阳节度使全义为河南尹初东都洊经寇乱居民不满百户全义选麾下十八人材器可任者人给一旗一榜谓之屯将使诣十八县故墟落中植旗张榜招懐流散劝之树艺蠲其租税由是民归之者如市又选壮者教之战以御寇盗数年之后都城坊曲渐复旧观诸县户口率皆归复桑麻蔚然野无旷土其胜兵者大县至七千人小县不减二千人为之置令佐以治之【全义明察人不能欺而为政寛简出见田畴美者辄下马与僚佐共观之召田主劳以酒食有蚕麦善收者或亲至其家悉呼出老幼赐以茶防衣物民间言张公不喜声伎见之未尝笑独见佳麦良茧则笑耳有田荒秽者则集众杖之或诉以乏人牛则召其邻里责使助之由是邻里有无相助比户丰实凶年不饥遂成富庶焉】
　　秋八月李茂贞平陇州李昌符伏诛诏以茂贞为鳯翔节度使
　　朱全忠取曹州
　　全忠欲兼兖郓而以朱瑄兄弟有功于己攻之无名乃诬瑄招诱宣武军士遣其将朱珍葛从周【字通美濮州鄄城人】袭曹州拔之又攻濮州与兖郓兵战于刘桥【在曹州府范县西南】杀数万人瑄瑾仅以身免【朱珍寻拔濮州进攻郓州朱瑄遣其将诈降于珍珍引兵赴之瑄开门纳汴军闭而杀之珍走瑄复取曹州】
　　九月以张濬同平章事
　　初李克用素薄濬之为人及闻其作相私谓诏使曰张公好虚谈而无实用朝廷采其虚名而用之异日交乱天下必是人也濬闻而衔之
　　秦彦杀高骈
