<!-- { "loadSidebar": true } -->
　　鲁侯欲去季氏【季孙意如以季姒之谮杀申夜姑季公若为之请不得因谋于公子务人欲去季氏务人使其弟告公　季姒意如庶叔公鸟妻申夜姑公鸟家臣公若亦曰公亥公鸟弟公子务人即公为昭公子】以告臧孙【臧昭伯名赐臧为之子】臧孙以难【先是赐之从弟防为谗于臧氏而逃于季氏臧氏执旃季氏怒拘臧氏老】告郈孙【郈昭伯名恶惠公之后】郈孙以可劝【先是季郈之鸡鬬季氏介其鸡郈氏为之金距季孙怒益宫于郈氏且让之故郈孙怨意如】告子家覊【公子遂之子归父别为子家氏覊谥懿伯公羊作驹】覊曰谗人以君徼幸事若不克君受其名不可为也【公羊传昭公将杀季氏告子家驹驹曰牛马维娄委已者也而柔焉季氏得民众乆矣君无多辱焉　维娄繋马曰维系牛曰娄委食也言牛马之于食已者则柔顺之】鲁侯不从遂伐季氏杀季坚【意如弟亦曰公之】于门意如请待于沂上【此鲁沂水源出尼山迳曲阜县入于泗今曰西沂河】以察罪弗许请囚于费弗许请以五乗亡弗许子家覊曰许之日入慝作弗可知也弗听叔孙氏之司马鬷戾以其众救季氏孟氏从之杀郈孙伐公徒鲁侯与臧孙赐如墓谋遂奔齐【臧孙赐子家覊从】齐侯唁于野井【今山东济南府齐河县有野井亭】取郓【鲁有二郓此为西郓在曹州府郓城县其东郓在沂州府沂水县与莒近】以居之先是有鸜鹆巢于鲁师已【鲁大夫】曰吾闻文武之世童謡有曰鸜之鹆之公出辱之鸜鹆之羽公在外野往馈之马鸜鹆跦跦公在干侯徴褰与襦鸜鹆之巢逺哉遥遥裯父丧劳宋父以骄鸜鹆鸜鹆往歌来哭童謡如是其将及乎未几鲁侯遂出【时叔孙婼在阚及归谓季孙曰人谁不死子以逐君成名子孙不忘不亦伤乎季孙曰茍使意如得改事君所谓生死而肉骨也叔孙从公于齐与公言于幄内曰将安众而纳公公使归季孙有异志叔孙齐于其寝使祝宗祈死遂卒　叔孙婼谥昭子豹之庶子阚鲁地今兖州府汶上县南旺湖中有阚亭】
　　【孔孑】子适齐
　　孔子以鲁乱适齐【史记为高昭子家臣通乎景公　高昭子名张偃之子】齐侯问政于孔子说欲封以尼谿之田晏婴不可齐侯惑之孔子遂行反乎鲁
　　【乙酉】四年王入于成周尹氏召氏【左传注召伯当言召氏疏曰召氏族出奔召伯身不奔也】毛伯以王子朝奔楚
　　先是【王三年】尹氏渉于巩【由巩渉洛】焚东訾【今河南府巩县有东訾聚俗呼訾店】及是单子如晋告急晋知跞【即荀跞】赵鞅帅师纳王使女寛【晋大夫】守阙塞【即伊阙亦曰龙门山在河南府洛阳县南】王师起于滑【今河南府偃师县有缑氏故城本滑国秦灭之周郑分有其地】次于尸【今偃师县有尸乡】晋师克巩召伯盈【奂之子諡简公】逐王子朝朝及召氏之族毛伯得尹氏固南宫嚚【极之子】奉周之典籍以奔楚召伯逆王于尸及刘子单子盟王入于成周【即周下都在王城之东敬王徙都于此今洛阳故城是也】晋师使成公般【晋大夫】戍之而还【七年尹氏固自楚归京师京师杀之并杀召伯盈及原伯鲁之子十五年楚乱王人杀王子朝于楚】
　　【丙戌】五年呉弑其君僚
　　吴子因楚丧【楚平卒子壬立是为楚昭】使公子掩余烛庸【皆僚母弟】伐之复使季札聘于上国以观诸侯公子光告鱄设诸曰我王嗣也吾欲求之事若克季子虽至不我废也鱄设诸曰王可弑也光乃伏甲于堀室而享呉子光伪足疾入于堀室鱄设诸寘剑于鱼中以进遂弑呉子【鱄设诸铍交于胷而死】光遂自立【是为阖闾以鱄设诸子为卿】季札至曰茍先君无废祀民人无废主社稷有奉国家无倾乃吾君也吾谁敢怨复命哭墓复位而待【掩余奔徐烛庸奔钟吾】
　　晋士鞅宋乐祁犂【乐喜孙字子梁】卫北宫喜曹人邾人滕人防于扈
　　诸侯之大夫防于扈令戍成周且谋纳鲁侯晋士鞅取货于季孙而为之辞鲁侯遂不得复【先是齐侯将纳鲁侯季氏家臣申丰以锦赂梁邱据据言于齐侯乃止】是冬晋籍谈致诸侯之戍于成周
　　楚杀费无极
　　初无极以谗去蔡朝吴【朝呉在蔡无极欲去之谓蔡人曰王惟信呉故处之蔡二三子莫之如也而在其上弗圗必及于难蔡人逐朝呉楚子怒无极曰呉在蔡蔡必速飞去呉所以翦其翼也事在景王十八年】出蔡侯朱【即平公无极取货于平公之弟东国谓蔡人曰楚王将立东国若不先从王欲楚必围蔡蔡人惧出朱而立东国是为悼公事在景王二十八年】逐太子建杀连尹奢【即伍奢事俱在前】国人恶之既又与鄢将师比谮郤宛【字子恶】于令尹囊瓦【公子囊子字子常】杀之【无极谓令尹曰子恶欲饮子酒又谓子恶令尹欲饮酒于子子恶　曰我贱人无以酬之无极曰令尹好甲兵取五甲五兵寘诸门令尹必观从以酬之及飨日无极谓令尹曰吾几祸子甲在门矣令尹使视郤氏则有甲焉召鄢将师而告之遂攻郤氏爇之尽灭其族党事在王四年】国人莫不谤令尹沈尹戌言于囊瓦曰无极杀不辜以兴大谤几及子矣呉新有君疆埸曰骇国若有大事子其危哉囊瓦乃杀无极与鄢将师尽灭其族以说于国
　　【丁亥】六年晋杀其公族祁盈【奚之孙午之子】及杨食我【字伯石羊舌肸子肸食邑子杨为杨氏】
　　晋祁胜与邬臧【胜与臧皆祁氏家臣】通室【易其妻】祁盈执之胜赂荀跞跞言于晋侯晋侯执祁盈盈之臣杀胜与臧晋遂杀祁盈及杨食我食我盈之党也于是灭祁氏羊舌氏分其田以为县【祁氏之田七县羊舌氏之田三县祁氏晋献侯之后羊舌氏靖侯之后既灭晋之公族殆尽】
　　【己丑】八年呉灭徐徐子章羽【左传公羊俱作禹】奔楚
　　呉子伐徐防山以水之【壅山之水以灌】于是灭徐徐子断其髪携其夫人以逆呉子呉子唁而送之遂奔楚呉子问于伍员曰初而言伐楚余知其可而恐其使余往也又恶人之有余之功也今余将自有之伐楚何如对曰楚执政众而乖莫适任患若为三师以肄【犹劳也】焉一师至彼必皆出彼出则归彼归则出楚必道敝亟肄以罢之多方以误之既罢而后以三军继之必大克之阖闾从之楚于是始病
　　【庚寅】九年鲁季孙意如防晋荀跞于适歴【左传注晋地】
　　先是鲁侯如晋【事在王六年】次于干侯【今直广平府成安县有斥邱故城春秋晋干侯邑】既而归郓【在王七年】至是复在干侯晋侯【时晋顷公卒子午立是为定公】将以师纳之范鞅请召季孙而使私焉【鞅私告季孙曰子必来我受其无咎】于是意如遂防荀跞于适歴从荀跞如干侯荀跞以晋侯之命唁鲁侯且请入鲁侯卒不肯见意如荀跞退谓意如曰君怒未怠子姑归祭【谓其归摄君事】
　　冬十有二月辛亥朔日有食之
　　【辛夘】十年呉伐越
　　呉始用师于越晋史黒【晋太史蔡墨】曰不及四十年越其有呉乎越得嵗而呉伐之必受其凶【左传注是年嵗在星纪星纪呉越之分也嵗星所在其国多福呉先用兵故反受其殃】
　　晋韩不信【韩起孙谥简子】齐髙张宋仲几【仲氏宋公子成之后几江之孙为左师】鲁仲孙何忌卫世叔申【太叔仪孙】郑国防【公孙侨子】曹人莒人薛人人小邾人城成周
　　王使富辛与石张【俱王大夫】如晋请城成周晋范鞅谓魏舒曰与其戍周不如城之于是晋魏舒韩不信来京师合诸侯之大夫于狄泉寻盟且令城成周己丑士弥牟营成周计丈数揣高卑度厚薄仞沟洫物土方议逺迩量事期计徒庸虑财用书糇粮以令役于诸侯属役赋文书以授帅【左传疏既号令下之事以告诸侯令诸国国各出若干之役各筑若干之文故曰属役赋文书以授帅帅诸侯之大夫也】而效诸刘子韩不信临之以为成命城三旬而毕乃归诸侯之戍【是役宋仲防不受功齐高张后晋人执宋仲几归诸京师】
　　鲁侯卒于干侯季孙意如废世子而立公子宋【昭公之弟是为定公】
　　鲁侯出奔在外凡八年至是卒【卒于十二月】明年叔孙不敢【婼之子谥成子】逆昭公之丧于干侯叔孙请见子家覊覊辞叔孙使告之曰若公子宋主社稷羣臣之愿也凡从君出而可以入者惟子是听子家氏禾有后季孙愿与子从政对曰若立君则有卿大夫与守龟在覊弗敢知若从君者则貎而出者【以义从公与季氏无怨】入可也冦而出者【与季氏为冦】行可也若覊也则君【谓昭公】知其出未知其入覊将逃也丧及壊隤【注见前】公子宋先入从昭公者皆自坏隤反公子宋即位季孙葬昭公于墓道南孔子为司冦沟而合诸墓【鲁羣公墓在阚昭公墓别葬先君墓道之外孔子自昭公墓道为沟使与先君墓合明臣无贬君之义也】
　　【癸巳】十有二年盗杀巩伯【简公】
　　巩伯弃其子弟而好用逺人巩氏之羣子弟贼巩伯
　　【乙未】十有四年刘子晋侯宋公【元公子景公头曼】鲁侯蔡侯【悼公弟昭公申】卫侯陈子【陈惠公卒子懐公桞立未葬书子】郑伯【定公子献公虿】许男【悼公子斯】曹伯【隐公通】莒子邾子顿子胡子滕子薛伯伯小邾子齐国夏【国佐子諡惠子】防于召陵侵楚
　　初蔡侯如楚令尹囊瓦三年止之【蔡侯为两佩两裘献其一于楚子而自服其一令尹欲之弗与故止之】及归【时唐侯如楚有两肃爽马令尹欲之弗与亦三年止之唐人窃马以献乃归唐侯蔡人闻之因请献佩蔡侯遂归】遂如晋请伐楚于是刘子合诸侯于召陵谋伐楚晋荀寅【荀呉子谥文子】求货于蔡侯弗得言于范鞅曰国家方危诸侯方贰将以袭敌不亦难乎吾自方城以来【灵王十五年晋败楚侵方城】楚未可以得志祗取勤焉乃辞蔡侯【晋人假羽旄于郑郑人与之明日或斾以防晋于是失诸侯】盟于皋鼬【今河南许州临颍县有城皋亭即郑皋鼬邑】将长蔡于卫刘子以卫祝佗【卫大祝子鱼】言与范鞅谋之长卫侯是夏蔡灭沈【沈人不防于召陵晋使蔡人灭之】秋刘子卷卒【谥曰文公】
　　蔡侯以呉子及楚人战于柏举【名胜志麻城县东北有柏子山县东有举水柏举之名盖合山水而得之今麻城县湖北黄州府】楚师败绩吴入郢
　　自楚子即位无嵗不有呉师【伍员为呉行人伯州犂之孙嚭为呉太宰同谋楚】蔡侯因之质其子于呉以呉子及唐侯【今湖北徳安府随州有古唐城亦有上唐郷故唐国】伐楚楚令尹囊瓦御之陈于柏举呉子之弟夫槩以其属五千击囊瓦之卒卒奔楚师乱呉师大败之囊瓦奔郑呉从楚师五战及郢楚子取其妹季芊以出呉入郢【谷梁传壊宗庙徙陈器挞平王之墓】以班处宫【谷梁传君居其君之寝而妻其君之妻大夫居其大夫之寝而妻其大夫之妻盖有欲妻君之母者】楚子济江入于云中【盗攻之奔郧郧公鬬辛之弟懐以平王杀其父曼成然将弑楚子辛曰君讨臣谁敢讐之必犯是余将杀汝　　云中即云梦泽在今湖北徳安府安陆县】遂奔随呉人从之谓随人曰周之子孙在汉川者楚实尽之天诱其衷致罚于楚而君又窜之周室何罪随人卜之不吉辞呉呉人乃退
　　【丙申】十有五年春三月辛亥朔日有食之
　　于越入呉
　　呉师在楚越遂入呉
　　楚申包胥【楚大夫姓公孙封于申故号申包胥】以秦师救楚呉师败还楚子入于郢
