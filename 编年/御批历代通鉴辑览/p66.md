<!-- { "loadSidebar": true } -->
　　帝与错议出兵事错欲令上自将兵而身居守又言徐僮之间呉未下者可以予呉错素与呉相袁盎不善及呉反错以盎宜知呉计谋欲治之人有告盎盎恐夜见窦婴为言呉所以反愿至上前口对状婴入言上乃召盎盎入见上方与错调兵食问盎曰今呉楚反于公意何如盎曰愿屏左右上屏人独错在盎曰臣所言人臣不得知乃屏错【错趋避东厢甚恨】卒问盎对曰呉楚相遗书言贼臣鼂错擅适【读作谪】诸侯削夺之地以故反欲共诛错复故地而罢今独有斩错发使赦七国复其故地则兵可无血刃而俱罢上黙然良乆曰顾诚何如吾不爱一人以谢天下乃拜盎为太常密装治行使呉令丞相廷尉劾奏错曰错议陛下自出临兵使错居守又欲以城邑予呉无人臣礼大逆无道错当要斩父母妻子同产皆弃市制曰可错殊不知上使中尉召错绐载行市错衣朝衣斩东市【初错建议侵削诸侯其父自颍川来谓曰疏人骨肉何为也错曰不如此天子不尊宗庙不安父曰刘氏安鼂氏危矣吾不忍见祸逮身遂饮药死后十余日呉楚反】错已死谒者仆射邓公【城固人亦曰邓先】为校尉上书言军事见上上曰道军所来闻鼂错死呉楚罢否邓公曰呉为反计数十嵗矣以诛错为名意不在错也夫鼂错患诸侯彊大不可制故请削之以尊京师万世之利也计画始行卒受大戮内杜忠臣之口外为诸侯报仇臣窃为陛下不取也帝喟然曰吾亦恨之盎至呉呉楚兵已攻梁壁因留盎军中欲刼使将盎不肯使人围守且杀之盎得间怀节旄夜亡走梁遂归报
　　二月太尉周亚夫大破呉楚军濞亡走越越人诛之戊自杀
　　亚夫之将也请于上曰楚兵剽轻难与争锋愿以梁委之絶其食道乃可制也上许之亚夫乗六乘传【张晏曰欲急驰故乘传车六乗】将防兵荥阳发至霸上赵渉遮説曰呉王素富怀辑死士乆矣知将军且行必置间人于殽渑阸陿之间且兵事尚神密将军何不从此右去走蓝田【今县属陜西西安府本汉置以蓝田山名】出武闗扺洛阳间不过差一二日直入武库击鸣鼓诸侯闻之以为将军从天而下也亚夫如其计至洛阳喜曰吾乘至此不意自全今吾据荥阳荥阳以东无足忧者使吏搜殽渑间果得呉伏兵乃请渉为防军引兵东北走昌邑深垒而守呉攻梁急梁数使使求救亚夫不许梁愬于上上使告亚夫救梁亚夫不奉诏而使轻骑出淮泗口絶呉楚兵后塞其饟道梁使韩安国【睢阳人字长孺为梁中大夫】张羽【楚故相张尚弟楚反尚谏被杀】为将军羽力战安国持重乃得颇败呉兵呉兵欲西梁城守不敢西即走亚夫军亚夫坚壁不与战亚夫军中夜惊扰乱至帐下亚夫坚卧不起顷之复定呉奔壁东南陬亚夫令备西北已而呉精兵果奔西北不得入呉楚士卒多饥死叛散乃引而去亚夫出精兵追击大破之呉王濞弃其军亡渡淮走丹徒【汉县厯代因之今为江南镇江府治】保东越越人鏦杀之盛其头驰以闻【大子驹亡走闽越】楚王戊军败即自杀呉楚反凡三月皆破灭于是诸将皆以亚夫谋为是而梁王由此与亚夫有隙
　　壬子晦日食
　　齐王将闾及卬遂皆自杀雄渠贤辟光皆伏诛徙济北王志为菑川王
　　先是三国【胶西胶东菑川】围齐齐王使路中大夫【张晏曰姓路官中大夫氏族畧路出帝击之后以国为氏】告于天子天子复令还报告齐王坚守汉兵今破呉楚矣路中大夫至三国兵围临淄数重不得入三国将与路中大夫盟曰若反言汉已破矣齐趣下三国不且见屠路中大夫既许至城下望见齐王曰汉已发兵百万击破呉楚方引兵救齐齐必坚守无下三国将遂杀路中大夫齐初围急隂与三国通谋防路中大夫从汉来其大臣乃复劝王无下而栾布等兵至击破三国兵解围已闻齐初有谋欲移兵伐之齐王惧饮药自杀胶西王肉袒诣汉军叩头请罪弓高【汉县故城在今直河间府阜城县西南】侯韩穨当执金皷出诏书读之卬自杀胶东菑川济南皆伏诛郦寄攻赵不下栾布破齐还并兵引水灌赵城城坏王遂自杀济北王亦欲自杀齐人公孙玃为説梁王曰济北虽坠言于呉而终底节不下使呉失与而无助破败而无救者未必非济北之力也梁王以闻济北王得不坐徙封菑川
　　立故齐王将闾太子夀为齐王楚元王子礼为楚王子端为胶西王胜为中山【治卢奴今直定州】王
　　帝以将闾迫刼有谋非其罪也乃召立其太子夀欲续呉楚太后曰呉王首为纷乱奈何续其后不许乃立礼【时封平陆侯为宗正】奉元王后
　　【戊子】四年夏四月立子荣为皇太子彻为胶东王【即武帝】荣栗姬子彻王夫人子【王夫人母臧児故燕王臧荼女孙也嫁槐里王仲生男信与两女仲死臧儿更嫁田氏长女为金王孙妇生女矣臧儿卜金氏妇当贵夺而纳之皇太子宫是为王夫人生儿彻彻方在身王夫人梦日入其怀以为贵徴焉】
　　冬十月戊戌晦日食【刘攽曰是年纪事十月在年终误胡三省曰通鉴盖承用汉书本纪也考刘胡二氏之説葢亦阙疑之意而徐昭文考证以五年当书于日食之上薛应旂甲子彚纪又以日食纪于四年之首未知孰是今仍通鉴】
　　徙衡山王勃为济北王庐江王赐为衡山王
　　初七国反呉使者至衡山衡山王坚守无二志上以为贞信徙王于济北以褒之庐江王以边越数通使徙王衡山
　　【己丑】五年春正月作阳陵邑【豫作夀陵也在今西安府高陵县西南】
　　募民徙居之赐钱二十万【自是诸帝皆豫作夀陵】
　　遣公主嫁匈奴单于
　　【庚寅】六年冬十二月雷大霖雨
　　秋九月废皇后薄氏
　　上为太子时薄太后以薄氏女为妃及即位为皇后无宠至是遂废
　　【辛卯】七年冬十一月废太子荣为临江王
　　长公主嫖【即馆陶公主帝之妺下嫁陈午嫖匹肖反长公主名也】有女欲与太子为妃栗姬妬以帝后宫诸美人皆因长公主见得贵幸故怨怒不许长公主欲与王夫人男彻王夫人许之由是长公主日谗栗姫而誉王夫人男之美帝亦自贤之王夫人知帝嗛栗姬阴使人趣大行【本典客改大行令掌九仪之制】请立栗姬为皇后帝怒曰是乃所宜言邪遂按诛大行而废太子太傅窦婴力争不能得乃谢病免栗姬恚恨而死
　　庚寅晦日食
　　春二月丞相青免以周亚夫为丞相罢太尉官
　　夏四月立夫人王氏为皇后胶东王彻为皇太子以郅都【郅商时侯国后以为氏都河东大阳人】为中尉
　　都为人勇悍公亷不发私书问遗无所受请谒无所聴及为中尉独先严酷列侯宗室侧目而视号曰苍鹰临江王荣坐侵太宗庙堧垣为宫徴诣中尉府对簿【事在中元二年】王欲得刀笔【顔师古曰古者著书于简牍必用刀】为书谢上都禁吏不予窦婴使人间予之王既为书因自杀太后闻之怒后以危法中都杀之
　　【壬辰】中元年夏地震
　　衡山原都【胡三省注原都地名盖属衡山】雨雹
　　大者尺八寸
　　【癸巳】二年夏四月有星孛于西北
　　立子越为广川王【彭祖徙赵故立越】寄为胶东王【彻为太子故立寄】秋九月甲戌晦日食
　　梁王武使人杀袁盎
　　梁王以至亲有功得赐天子旌旗出跸入警宠信羊胜公孙诡二人多竒邪计説王求为汉嗣王遂入朝【在前七年】帝使使持乗舆驷迎于闗外既朝上疏因留【王以太后故入则侍帝同辇出则同车游猎梁侍中郎谒者着籍引出入天子殿门与汉宦官亡异】防栗太子废太后因置酒谓帝曰安车大驾用梁王为寄帝跪席举身曰诺罢酒召诸大臣问曰太后言如是何谓也皆曰太后意欲立梁王为帝太子袁盎曰昔宋宣公不立其子而立弟【事具前】以生祸乱五世不絶小不忍害大义故春秋大居正请入见太后白之太后议格遂不复言而使梁王归国梁王由此怨盎与胜诡谋阴使人刺杀盎【梁刺者十余曹先刺者闻盎名不忍刺其后曹遮杀盎安陵郭门外】及他议臣十余人于是天子意【犹疑也】梁逐贼果梁使之遣田叔往案捕诡胜诡胜匿王后宫内使韩安国见王泣曰大王訹【见诱也】邪臣浮説犯上禁挠明法天子以太后故不忍置法太后日夜啼哭幸大王自改大王终不觉悟有如太后宫车即晏驾大王尚谁攀乎语未毕王泣数行下令诡胜自杀出之【上方怨梁遣使覆按梁事冠葢相望于道王恐使邹阳入长安见皇后兄王信説曰长君弟得幸于上而长君行迹多不循道理者今梁王即伏诛太后无所发怒切齿侧目于贵臣窃为足下忧之长君诚为上言得毋竟梁事太后徳长君入骨髓而长君之弟幸于两宫金城之固也昔者象日以杀舜为事舜立为天子封之有庳是以后世称之以是説天子徼幸梁事不奏长君乗间言之帝怒稍解　邹阳齐人】时太后忧梁事不食日夜泣不止帝患之田叔等还至霸昌廐【括地志在万年县东北万年今咸寜县治】悉烧梁狱辞空手来见帝曰梁有之乎田叔曰上母以梁事为问也今梁王不伏诛是汉法不行也伏法而太后食不甘味卧不安席此忧在陛下也上大然之使叔等谒太后曰梁王不知也为之者幸臣羊胜公孙诡之属耳谨以伏诛梁王无恙也太后闻之立起坐餐气平复梁王因上书请朝用茅兰【梁大夫】説乗布车从两骑伏斧质于阙下谢罪太后帝大喜相泣复如故然帝益疏王不与同车辇矣以田叔为贤擢为鲁相
　　【甲午】三年夏四月地震
　　立子乗为清河【治清阳故城在今直广平府清河县东】王【立十二年卒无子国除】秋九月蝗
　　戊戌晦日食
　　丞相亚夫免
　　初上废栗太子亚夫固争之不得而梁王每与太后言亚夫短太后欲侯王信帝与亚夫议之亚夫曰高帝约非有功不侯信虽后兄无功侯之非约也帝黙然而止后匈奴王徐卢等六人降帝欲侯之以劝后亚夫曰彼背其主而降侯之则何以责人臣不守节者乎帝曰丞相议不可用乃悉侯徐卢等亚夫因谢病免
　　以刘舍【桃侯刘襄子嗣为侯】为丞相
　　【乙未】四年冬十月戊午日食
　　【丙申】五年夏立子舜为常山王【常山文帝时并入赵今复为国】
　　大水
　　九月诏狱疑者谳之
　　诏曰狱人之大命死者不可复生朕甚悯之诸狱疑若【犹言若疑也】虽文致于法而于人心不厌【谓不服也】者輙谳之
　　地震
　　【丁酉】六年冬十一月改诸官名
　　更命廷尉为大理奉常为太常典客为大行【后更为大鸿胪】治粟内史为大农【后更为大司农】将作少府【本秦官掌治宫室】为将作大匠主爵中尉【本秦官掌列侯】为都尉【后更名右扶风】长信詹事【掌皇太后宫】为长信少府将行【本秦宫皇后卿】为大长秋大行为行人【先是更郡守为太守郡尉为都尉更诸侯丞相为相明年又更中大夫为卫尉】
　　春二月行幸雍郊五畤【史记封禅书雍五畤索隐曰秦宣公作宻畤祀青帝灵公作上畤祀黄帝下畤祀炎帝献公作畦畤祀白帝本四畤后汉高祖入闗曰天有五帝今四何也待吾而具遂作北畤祠黒帝于是雍有五畤括地志五畤原俱在雍县南考秦襄公作西畤文公作鄜畤皆祠白帝以非雍地故不在五畤之数】
　　夏四月梁王武卒【諡曰孝】分梁地王其子五人
