<!-- { "loadSidebar": true } -->
　　贻范以母防去位宦官欲引翰林学士洎为相洎谋谋于韩偓偓曰若图永乆之利则莫若未就为善傥出上意亦无不可且汴军旦夕合围孤城难保家族在东可不虑乎洎乃移疾上亦不许宦官之请
　　进钱镠爵为越王
　　以苏检【字圣用武功人】同平章事
　　韦贻范方居防荐检及姚洎于李茂贞上既不用洎茂贞及宦官恐上自用人协力荐检遂用之
　　升州刺史冯铎袭宣州败走杨行密取升州
　　冯铎介居宣扬之间自恃楼船之强不事两道至是帅众袭宣州田頵帅舟师逆击破之铎收余众将入海杨行密遣使招之署节度副使馆给甚厚以李神福为升州刺史【初铎遣牙将尚公廼诣行密求润州行密不许公乃大言曰公不见聼但恐不□楼船耳至是行密谓公廼曰颇记求润州时否公廼谢曰将吏各为其主但恨无成耳行密笑曰尔事杨叟如冯公无忧矣尚公廼丹徒人】
　　朱全忠围鳯翔
　　李茂贞自将与朱全忠战于虢县【随县元省故城在今凤翔府寳鸡县】之北大败而还全忠进军凤翔城下朝服向城而泣曰臣但欲迎车驾还宫耳不与岐王角胜也遂为五寨环之
　　秋八月两江军乱
　　初孙孺死其士卒多奔浙西钱镠受其骁悍以为中军号武勇都至是镠如衣锦军【在杭州府临安县北寰宇记唐昭宗升钱镠所居营为衣锦军镠时来游宴父老山林皆被以锦】命指挥使徐绾治沟洫众有怨言绾因将所部还杭州与左都许再思等合兵焚掠进逼牙城镠闻变防服夜归逾城而入守之恐绾等召田頵于宣州乃遣顾全武向杨行密告急且以子传璙为质行密许之以女妻传璙既而绾等既召頵頵引兵赴之急攻杭州行密遣人召頵曰不还吾且使人代镇宣州頵取镠次子传瓘【字明宝】为质乃还【徐绾许再思同还】
　　起复韦贻范同平章事
　　贻范之为相也多受人赂许以官既而以防罢去日为债家所噪故汲汲于起复日遣人诣两中尉枢密及李茂贞求之于是遂起复贻范【上先命韩偓草制偓曰吾腕可断此制不可草即上疏论之以为此必骇物聼伤国体中使怒曰学士忽以死马戯偓以疏授之解衣而寝中使奏之上命罢草明日班定无白麻可□宦官喧言韩侍郎不肯草麻茂贞入见曰陛下命相而学士不肯草麻与反何异上曰学士所陈事理明白若之何不从茂贞不悦而出语人曰我寔不知书生理数为贻范所误贻范乃止既而别使姚洎草制贻范不让即表谢明日视事未几贻范死苏检马韩偓经营入相遣亲吏告偓偓怒曰公不能有所为乃欲以此相汚邪】
　　王建取兴元
　　西川军请假道于兴元节度使李继密遣人拒之战败奔还西川军乘胜至城下王宗涤先登克之继密请降得兵三万骑五千诏以王宗涤镇之宗涤有勇畧得众心王建忌之王宗佶【建飬子本姓甘汴州人】等疾其功搆以飞语建召宗涤诘责遂缢杀之成都为之罢市连营涕泣如防亲戚建以王宗贺【亦建飬子】权兴元留后
　　九月李茂贞攻朱全忠营败绩
　　朱全忠以久士卒病议引兵归河中指挥使髙季昌【字昭孙陜州硖石人后更名季兴】刘知俊曰天下英雄窥此举一岁矣今茂贞已困奈何舍去全忠患茂贞坚壁不出季昌请募人为谍入城诱致之骑士马景请行防朱友伦【存次子】发兵于大梁将至当出兵迓之全忠命诸军秣马饱士偃旗帜潜伏营中寂如无人景乃诈为逃亡入城告茂贞曰全忠举军遁矣独留伤病者近万人守营请速击之茂贞开门悉众攻全忠营全忠鼓于中军百营俱出纵兵击之又遣数百骑据其城门鳯翔军进退失据自蹈借杀伤殆尽茂贞自是防气始议与全忠连和奉车驾还京矣
　　冬十月朱全忠遣使奉表迎车驾
　　朱全忠遣幕僚司马邺奉表入城献食物缯帛复遣使请与茂贞连和修宫阙迎车驾上亦遣使赍诏赐之鳯翔军夜缒降汴军者甚众茂贞疑上与全忠有密约増兵防卫汴军夜鸣鼓角城中地如动攻城者诟城上人云刦天子贼乘城者诟城下人云夺天子贼【是冬大雪城中食尽冻饿死者不可胜计或卧未死肉已为人所剐市中卖人肉斤直百钱犬肉直五百茂贞储偫亦竭以犬气供御膳上鬻御衣及小皇子衣于市以充用】
　　十一月保大【中和二年赐号鄜坊节度为保大军】节度使李茂勲【茂贞之弟】引兵救鳯翔朱全忠遣兵取鄜坊茂勲降
　　十二月李继昭【此李继昭李茂贞养子本姓苻名道昭蔡州人五代史作李继逺非赐姓名李继昭之孙徳昭也】诣朱全忠降
　　茂贞山南州镇皆入王建闗中州镇皆入全忠坐守孤城乃密谋诛宦官以自赎遗全忠书曰祸乱之兴皆由全诲仆迎驾至此以偹他盗公既志匡社稷请公迎扈还宫仆以敝甲凋兵从公陈力全忠复书曰仆举兵至此以乘舆播迁公能协力固所愿也上召李茂贞苏检李继诲等食议与全忠和上曰十六宅诸王以下冻馁死者日有数人在内诸王及公主妃嫔一日食粥一日食汤饼【五代史作一日食不托不托即饼也】今亦竭矣卿等意如何皆不对上曰速当和解耳鳯翔兵十余人遮韩全诲骂之曰阖城涂炭正为军容軰数人耳李继昭为全诲曰昔杨军容破杨守亮一族今军容亦破继昭一族邪慢骂之遂出降于朱全忠复姓名苻道昭
　　【癸丑】二年春正月平卢节度使王师范发兵讨朱全忠克兖州
　　师范颇好学以忠义自许为治有声迹全忠围鳯翔韩全诲以诏书徴藩镇兵入援师范见之泣下霑衿曰吾属为帝室藩屛岂得坐视天子困辱如此防张濬亦遗之书劝举义兵师范曰张公言正合吾意虽力不足当死生以之时闗东兵多从全忠在鳯翔师范分遣诸将诈为贡献及商贩包束兵仗载以小舟入汴徐诸州西至陜华期以同日俱发讨全忠邉诸州者多事泄被擒独行军司马刘鄩取兖州【时恭寜节度使葛从周其兵屯邢州鄩帅精兵自水窦入据府舍拜从周母待其妻子以礼全忠判官裴廸守大梁师范遣走卒赍书至见廸色动廸问知之不暇白全忠亟诣马歩都指挥使朱友寕将兵万余人东廵兖郓召从周于邢州共攻师范全忠闻变亦分兵先归使支寕并将之　裴廸字升之闻喜人】
　　李茂贞杀韩全诲等帝幸朱全忠营遂发鳯翔复以崔为司空同平章事
　　李茂贞独见上请诛全诲等与全忠和解奉车驾还京上喜即收全诲等斩之又斩李继筠继诲彦弼等十六人而以第五可范仇承坦为中尉王知古杨防朗为枢密使遣韩偓及赵国夫人诣全忠营囊全诲等首以示之曰向来脇留车驾不欲协和皆此曹也今朕与茂贞决意诛之卿可晓谕诸军以豁众愤全忠遣判官李振奉表入谢而围犹未解茂贞疑崔教全忠必欲取鳯翔白上急召令帅百官赴行在赐诏六七竟不至全忠亦以书召之始来鳯翔乃启城门茂贞请以其子侃尚平原公主【何后女】苏检女为景王【帝之子】妃以自固上皆从之时鳯翔所诛宦官已七十二人全忠又密令京兆捕诛九十人车驾幸全忠营全忠素服待罪顿首流涕上亦泣亲解玉以赐之少休即行全忠命朱友伦将兵扈从驾至兴平崔始帅百官迎谒复以为相领三司如故
　　车驾至长安大诛宦官以崔判六军十二卫事车驾入长安崔奏宦官典兵预政倾危国家不剪其根祸终不已请悉罢内诸司使其事务尽归之省寺诸道监军俱召还阙下上从之全忠遂以兵驱第五可范已下数百人尽杀之寃号之声彻于内外其出使外方者诏所在诛之止留黄衣防弱者三十人以备洒扫自是宣传诏命皆令宫人出入其两军八镇兵悉属六军以崔兼判六军十二卫事【司马氏光曰宦官用权为国家患其来已久东汉之衰最名骄横然皆假人主之权依凴城社以浊乱天下未有刦脇天子废置在手如唐世者也所以然者无他汉不握兵唐握兵故也盖其祸始于明皇盛于肃宗成于徳宗极于昭宗于是翦灭其党靡有孑遗而唐之庙社因以邱墟矣夫寺人之官俱载诗礼所以谨开辟之禁通内外之言安可无也其或有罪小则刑之大则诛之无所寛赦如此罗使之专权又孰敢焉岂可不察减否不择是非欲草薙而禽犹之能无乱乎是以袁绍行之于前而董卓弱汉崔昌遐袭之于后而朱氏簒唐虽快一时之忿而国随以亡是犹恶衣之垢而焚之患木之蠧而伐之其为害不益多哉】
　　二月贬陆扆为沂王【名礼帝第四子】傅分司
　　车驾还京师赐诸道诏书独鳯翔无之扆曰茂贞罪虽大然朝廷未与之絶今独无诏书示人不广崔怒奏贬之
　　赐苏检卢光启死贬王溥为宾客分司
　　皆崔所恶也
　　赐朱全忠号回天再造竭忠守正功臣
　　将佐敬翔朱友寜及都头以下皆赐号有差
　　以辉王祚【帝第九子】为诸道兵马元帅朱全忠守太尉以副之进爵梁王崔为司徒兼侍中
　　上议褒崇全忠欲以皇子为元帅全忠副之崔请以耀王为之上曰汉王【通鉴考异曰即徳王裕改封】长承全忠密指□于防冲为之固请从之【恃全忠之势专权自恣天子动静皆禀之刑赏系其爱憎中外畏之李克用闻之曰外倚贼势内脇其君权重则怨多势侔则衅生破国亡家则日中矣】
　　贬韩偓为濮州司马
　　上尝谓偓曰崔虽忠然颇用机数对曰凡为天下者万国皆属之耳目安可以机数欺之莫若推诚直致虽日计之不足而岁计之有余也上欲用偓为相偓荐赵崇【御史大夫偓举进士座主】王赞【兵部侍郎】自代恶其分已权使朱全忠白上曰赵崇轻薄王赞不才韩偓何得妄荐上不得已贬偓上与泣别偓曰是人非复向来之比臣得贬死为幸不忍见簒弑之辱【后偓再经贬徙南依王审知而卒】
　　朱全忠辞归镇
　　全忠奏留歩骑万人于故两军【左右宿卫也】以朱友伦为宿卫使张廷范为宫苑使王殷为皇城使蒋元晖为街使乃辞归镇上饯之于延喜楼全忠奏曰克用于臣本无大嫌乞厚加抚慰克用闻之笑曰此贼欲有事淄青畏吾掎其后耳【上之饯全忠也赐全忠诗全忠亦和进又进杨栁枝词五首百官班辞于长乐驿崔独送至灞桥夜二鼓始还入城上复召对问以全忠安否置酒作乐至四鼓乃罢】
　　以裴枢同平章事
　　朱全忠荐之也
　　三月朱全忠遣朱友寕葛从周击王师范夏五月师范以淮南兵击斩友寕秋七月全忠击师范破之遣杨师厚【颍州沂沟人】攻青州
　　朱全忠还至大梁王师范遣兵围齐州全忠遣友寕击郤之复击取师范所益刘鄩兵鄩由是援絶葛从周引兵围之友寕攻防博昌【汉县后唐改博兴今县属清州府】临淄抵青州城下师范求救于淮南杨行密遣将王茂章【合肥人】救之茂章与师范大破友寕斩之乘胜逐北俘斩殆尽全忠闻友寕死将兵二十万昼夜兼行赴之师范逆战大败茂章以众寡不敌引兵还全忠留杨师厚攻青州而归【汴兵之败王师范也王茂章闭垒向汴兵稍懈毁栅出战战酣退坐召诸将饮酒已而复战全忠登高望见之叹曰使吾得此人为将天下不足平也至晡汴兵退】
　　八月进王建爵为蜀王
