<!-- { "loadSidebar": true } -->
　　因以疾固辞帝闻之曰古有所谓不召之臣其斯人之徒欤遂不彊致之【初许衡应召时道过因因谓曰一聘而起毋乃太速乎衡曰不如此则道不行至是因不就集贤之命或问之曰不如此则道不尊后二年因卒延祐中追封容城郡公谥文靖】
　　下僧格狱逮其党约蘓穆尔诛之
　　崔彧言僧格当国四年中外百官鲜有不以贿而得者亲旧皆授要官美地惟以欺蔽九重朘削百姓为事宜令两省严加考覈凡入其党者并除名为民从之湖广平章政事约蘓穆尔僧格妻党也尤不法逮至京师籍其家黄金至四千两遂诏下僧格狱复系约蘓穆尔还湖广诛之【初约蘓穆尔因人言湖广初附时郡县长吏吏胥富人比屋敛银将输之官银已具而事中止即下令责民自实使者旁午随地置狱株连蔓引备极惨酷民拷掠瘐死者载道所获不赀约蘓穆尔悉掩有之使至永州判官乌克逊泽婉曲以利害晓之卒无所扰既见钩考日急天下騒动叹曰民不堪命矣即自上计行省约蘓穆尔怒曰郡国钱粮无不增羡永州何独不然此直府判倚其才辨慢我亟拘系之欲置于死至是因僧格败始得释乌克逊凙字润甫临潢人】
　　罢尚书省右丞相鄂勒哲等并入中书
　　颁行至元新格
　　初朝廷未有法守百司断理狱讼循用金律颇伤严刻右丞何荣祖【字继先广平人】家世业吏初以公规治民御盗理财等十事辑为一书名曰至元新格至是奏颁行之
　　秋七月僧格伏诛
　　八月平阳地震
　　壊民居万八百余区压死百五十人
　　九月遣使招谕琉球【注见前】
　　琉球久不通中国海船副万戸杨祥请以兵往伐之既而闽人呉志斗自言熟知海道宜先招谕之不从然后用兵未晚乃以祥充宣抚使阮鉴兵部员外郎志斗礼部员外郎往招谕之明年祥等不至而还志斗卒于行初志斗尝斥祥诞妄要功人疑为祥所杀诏福建行省按问防赦不竟其事
　　冬十月遣礼部尚书张立道【字显卿其先陈留人徙大名】使安南徴其王入朝
　　托欢等既还帝怒安南不已欲再伐之适陈日烜死子日燇袭位博果宻曰彼山海小夷以天威临之寜不震惧兽穷则噬势使之然今若遣使谕之彼宜无不奉命遂以礼部尚书张立道尝使安南有功复使往徴其王入朝
　　十二月蠲瀛国公田租
　　宣政院臣言宋全太后瀛国公母子已为僧尼有地三百六十顷乞如例免徴其租从之
　　诏议科取之法
　　中书省臣言江南在宋时徭役为名七十有余一切未徴今诸王嵗赐官吏俸禄多不给宜令江南如宋时诸名徴赋尽输之至是因何荣祖言召各省任钱谷之臣至京师杂议科取之法
　　戸部上天下户口之数
　　戸一千三百四十三万三百二十有二口五千九百八十四万八千九百六十有四游食者不在其数【考是嵗戸口数世祖本纪分内郡江淮四川食货志则通计天下之数相较不符绩纲目系于二十八年数复不合今依本纪系于是年仍以本纪所分之数总核改辑】
　　【壬辰】二十九年春正月甲午朔日食
　　免朝贺
　　开通惠河【即今大通河自昌平州流贯都城由大通桥至通州入白河】以郭守敬领都水监事
　　初守敬言水利十有一事其一欲导昌平县【即今昌平州注见前】白浮村【在昌平州东南元人筑堰于此】神山水【昌平州东北有神岭山下有潭流入白浮村堰即神山泉也】过防塔榆河【双塔河在昌平州西北自孟村经双塔店故名榆河即古温余水注见前】引一亩【泉在昌平州西南约径一亩因名】玉泉【出宛平县西北玉泉山下】诸水入城滙于积水潭【在宛平县治西北东西一里余南北半之环禁城北安门宫墙左右旧名海子套亦名净业湖】从东折而南入旧河【先时所开金水河也欧阳原功碑记自积水潭环大内之左右合金水河而南流东出是也】每十里置一牐以时蓄泄帝称善复置都水监命守敬领之丞相以下皆亲操畚锸为之倡置牐之处往往于地中得旧时甎木人服其识逾年毕工自是免都民陆挽之劳公私便之帝自上都还过积水潭见舳舻蔽水大悦赐名曰通惠
　　诏江南避乱者令复业
　　江南福建诸路连嵗盗起居民多入山谷自保时羣盗皆以次就平江南右丞高兴言乞招谕复业诏从之
　　二月以伊克穆苏【辉和尔人旧作亦黒迷失今改】史弼高兴并为福建行省平章政事将兵击哇【即古闇婆国又名莆家龙亦曰下港在大海中占城西南】
　　初右丞孟淇使哇哇黥其面使还帝怒命伊克穆苏及史弼等将兵三万伐之时哇国王为邻境葛郎国所杀其壻土罕必阇耶迎弼求捄弼等遂并取葛郎国王以归既而土罕必阇耶复叛弼等力战却之得还死者三千余人有司计其亡失货贝直五千余万帝以其亡失太多及治其纵土罕必阇耶之罪弼与伊克穆苏没家赀三之一唯兴以不与议得免
　　三月诛僧格党尼雅斯拉鼎等
　　僧格败尼雅斯拉鼎黙埒【旧作密里今改】实都王巨济俱下狱至是御史台言其党比僧格恣为不法理算江南钱谷极其酷虐民嫁妻卖女殃及亲邻维扬钱塘受祸最惨无辜死者五百余人天下之人莫不思食其肉今三人既已伏辜乞诛之以谢天下帝以实都长于理财欲释之博果密力争不可日中凡七奏卒并诛之
　　敏珠尔多卜丹罢以特尔格琳沁【旧作剌真今改】并为平章政事
　　敏珠尔多卜丹尝请复立尚书省专领右三部博果密曰阿哈玛特僧格等相继误国身诛家灭前鉴未逺奈何又欲效之乎事遂寝至是以乆居其任免犹与议省事特尔格与琳沁同拜中书平章政事【初特尔格为司农寺达噜噶齐从猎巴雅尔之地猎者射免误中名驼帝怒命诛之特尔格曰杀人偿畜刑大重帝曰误那史官必书亟释之庾人有盗秔罪应死特尔格曰臣鞫之其人母病盗以养母耳请贳其死至是进平章政事以病足听肩舆上殿　巴雅尔旧作百查儿今改】
　　徴集贤学士杨恭懿【字元甫奉元人】叅议中书省事辞不至恭懿于至元之初与许衡俱被召屡辞不起大子珍戬令有司以汉聘四皓故事聘之至京师与定科举之议及考正歴法厯成授集贤学士兼太史院事即辞归自是复屡召之皆不起至是监察御史商琥上书荐天下名士若胡祗遹王恽姚燧【字端甫枢从子】雷膺【字彦正浑源人】等十余人恭懿与焉诏起恭懿参议中书省事力辞不至寻卒
　　夏六月两浙水
　　诏免田租一百二十五万七千余石
　　闰月广西上思州【唐置今州属南寜府】乱遣右丞程鹏飞将兵击之上思州土官黄圣许拥众二万结交趾为援寇陷忠州【宋羁縻州今为土州属南寜府】江州【亦宋羁縻州今为土州属太平府】及华阳【元县明省故城在今南寜府新寜州】诸县诏遣程鹏飞讨之圣许寻败走入交州
　　安南遣使入贡
　　张立道至安南谓陈日燇曰昔镇南王不用向道率众深入不战自溃天子亦既知之汝所恃者山海之险瘴疠之恶而云南岭南之人与汝习俗同而技力等今发而用之继以北方之劲卒汝复能抗哉且前年之师殊非上意边将防汝耳汝曾不悟称兵抗拒逐我使人今祸且至矣日燇泣谢出竒寳为贿立道却之因要其入朝日燇曰贪生畏死人之常情朝廷诚有诏贷以不死臣将何辞乃先遣其臣何惟严阮代之随立道上表谢罪修嵗贡之礼如初且言所以愿朝之意时有忌立道之功者言必先朝而后可赦日燇惧卒不至已而复遣吏部尚书梁曾及礼部郎中陈孚持诏往徴之
　　秋八月罢福建银冶
　　初福建参知政事魏天祐献计发民一万凿山炼银嵗可得万五千两天祐乃赋民钞市银输官而私其百七十锭至是台臣以闻请追其赃而罢银冶从之【时寜国路银冶锞课二千四百雨民皆市易以输未尝采之于山省臣以为言亦诏罢之】
　　冬十二月改封梁王噶玛拉为晋王镇北边
　　噶玛拉初出镇北边后封梁王移镇云南至是复改封晋王镇漠北统领太祖四大鄂尔多之地王天性仁厚御下有恩民赖以安
　　诸王莽赉特穆尔【旧作明里铁木儿今改】附海都以叛诏巴延讨之
　　巴延至额森呼图克岭【在和林界旧作阿撒怱突岭今改】莽赉特穆尔已据之矢下如巴延先登陷阵诸军争奋大破之莽赉特穆尔仅以身走巴延军还遇伏兵复击败之斩首二千级俘其余众归
　　以张珪【字公瑞范子】为江淮行枢密副使
　　珪时为管军万戸入朝帝欲用为枢密副使伊实特穆尔曰珪尚少果欲大用可俟他日帝曰不然其家为国灭金灭宋尽死力者三世矣而可吝此遂拜江淮行枢密副使
　　【癸巳】三十年春正月汰冗员
　　凡省内外官府二百五十五所官六百六十九员
　　诏边军屯田
　　诏边境无事本军屯耕以食
　　始置社稷
　　至元初已诏嵗祀而未立坛壝至是始用崔彧言置之
　　右丞相安图卒
　　帝闻之震悼曰人言丞相病朕固弗信果丧予良弼命大臣监防丧事【后大徳中追封东平王諡忠宪】
　　二月以嘉木喇勒智子温普【旧作暗普今改后仿此】为江浙行省左丞
　　寻以江南民怨嘉木喇勒智不已罢之
　　三月括诸路马
　　时以海都入宼诏羣臣议所以为备从枢密李庭言复括天下马凡得十一万匹
　　夏六月诏皇孙特穆尔抚军北边召巴延还以伊实特穆尔代之
　　时有谮巴延乆居北边与海都通好因仍保守无尺寸之获者诏授皇孙特穆尔以皇太子寳抚其军以太傅伊实特穆尔辅行召巴延居大同以俟后命伊实特穆尔未至三驿海都兵复至巴延遣人语伊实特穆尔曰公姑止待我剪此宼而来未晩也遂与海都兵交且战且却凡七日诸将以为怯愤曰果惧战何不授军于太傅巴延曰海都悬军渉吾地邀之则遁诱其深入一战可擒也诸将必欲速战若失海都谁执其咎诸将曰请任之即还军击败之海都果脱去乃召伊实特穆尔至军中授以印而行皇孙举酒饯之曰公去何以教我巴延举所酌酒曰可慎者惟此与女色耳
　　秋七月以伊彻察喇【博勒呼之孙按伊彻察喇旧作月赤察尔今改后仿此】知枢密院事
　　初伊彻察喇由长集赛授宣徽使【本宋官元以院掌供玉食光禄寺属焉院使秩正二品】从帝北征奏曰安图巴延伊罗勒皆尝受命征伐三人者臣不可以后之臣愿躬出一战帝曰尔以安图辈与尔家同功一体各立战功耻不逮耶然躬亲侍卫厥功非小何必践行伍乃快心耶及僧格之败实伊彻察喇潜奏劾之至是以为知枢密院事
　　八月安南遣使入贡诏安置于江陵复议举兵伐之初梁曾【字贡父燕人】至安南其国有三门日燇欲迎诏自旁门入曾贻书责之往复者三卒从中行且讽之入朝日燇不从遣其臣陶子竒偕曾来贡曾进所与日燇辩论书帝大悦解衣赐之令坐地上右丞阿里意不然帝怒曰梁曾两使外国以口舌息干戈尔何敢尔或防曾受安南赂遗帝以问曾曾曰安南以黄金器币竒物遗臣臣不受以属陶子竒帝曰受之亦何不可廷臣以日燇终不入朝遂拘留子竒于江陵命刘国杰【字国寳本金人姓乌库理氏后入中州改姓刘】与诸王伊勒吉岱【旧作亦里吉解今改后仿此】等整兵聚粮复议伐之
　　冬十月彗星出紫防垣
