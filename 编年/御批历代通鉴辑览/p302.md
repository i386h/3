<!-- { "loadSidebar": true } -->
　　李林甫数劝上立夀王瑁上以忠王璵年长孝谨好学意欲立之犹豫不决常忽忽不乐髙力士请其故上曰汝揣我何意力士曰得非以郎君未定耶上曰然对曰但推长而立谁复敢争上曰汝言是也由是遂定【璵将受册命仪注有中严外办及綘纱袍璵嫌与至尊同称表请易之于是停中严改办曰备易绛纱袍为朱明服故事太子乗辂至殿门至是璵不就辂步而入　中严外办唐书礼乐志皇帝大祀致斋画漏上水一刻侍中版奏请中严诸卫入陈殿庭文武五品以上陪位二刻侍中版奏外办受朝日同皇太子亦中严外办左庶子版奏绛纱袍车服志皇帝冠通天冠服綘纱袍冬至受朝贺祭还燕羣臣养老之服也皇太子冠逺游冠服綘纱袍谒朝还宫元日朔日入朝释奠之服也】
　　突骑施杀其可汗苏禄
　　初苏禄亷俭攻战所得悉与诸部分之由是众乐为用既尚唐公主【帝以西突厥降王阿史那懐道之女为交河公主妻苏禄】突厥吐蕃亦各以女妻之用度寖广所得不复更分由是诸部离心渠长莫贺达干夜袭苏禄杀之都摩度立苏禄之子骨咄为吐火仙可汗收其余众居碎叶城【吐火仙与莫贺达干相攻莫贺达干遣使告碛西节度使盖嘉运明年秋嘉运击吐火仙擒之并取交河公主而还】
　　九月丙申朔日食
　　册南诏为云南王
　　南诏之先本哀牢夷【乌蛮别种哀牢注见前】地居姚州【唐置今为姚安府治】西东南接交阯西北接吐蕃蛮语谓王曰诏先有六诏【曰蒙嶲曰越析曰浪穹曰进晱曰施浪曰蒙舎蒙嶲古为嶲昆明汉置嶲唐县晋以后没于蛮地在今大理府云龙州越析唐初置州后为蛮所居亦曰磨些今丽江府是浪穹今大理府浪穹县是进晱今大理府邓川州是施浪居矣苴和城在今浪穹县防次和山下防舎亦名阳州今云南防化府是考通鉴巂进晱施浪三诏作蒙越样备越澹今从唐书】莫能相一厯代因之以分其势防舎最在南故谓之南诏至皮逻閤始彊大【高宗时舎细奴逻初入朝细奴逻生逻盛逻盛生盛逻皮盛逻皮生皮逻閤】而五诏微弱乃赂剑南节度使王昱求合六诏为一朝廷许之赐名归义于是以兵威胁服羣蛮遂破吐蕃徙居太和城【在今大理府太和县南名太和村城址尚存】卒为邉患【胡三省曰南诏自此始】
　　【己卯】二十七年夏六月贬张守珪为括州刺史
　　幽州将赵堪白真陀罗矫节度使张守珪之命使平卢军使乌知义邀叛奚余党知义不从白真陀罗矫称制指以迫之知义出师与奚遇先胜后败守珪掩其败状以克获闻事颇泄上令内谒者监【内官掌内传宣及诸亲命妇朝会之借】牛仙童往察之守珪重赂仙童归罪于白真陀罗逼令缢死众宦官疾仙童发其事上怒杖杀之守珪坐贬【已而守珪疽发背死】
　　秋八月追諡孔子为文宣王
　　先是祀先圣先师周公南向孔子东向坐制自今孔子南向坐被王者之服释奠用宫悬赠弟子为公侯伯
　　冬十二月更定禘祫之制
　　初睿宗防既除祫于太庙自是三年一祫五年一禘是嵗夏既禘冬又当祫太常以为祭数则凟请停祫祭自是通计五年一禘一祫从之
　　【庚辰】二十八年春正月荆州长史张九龄卒
　　上虽以九龄忤防逐之然终爱重其人每宰相荐士辄问曰风度得似九龄不【读曰否】及是以病卒
　　三月丁亥朔日食
　　立那史那昕为十姓【即西突厥十部具见前】可汗
　　突骑施吐火仙既被擒诏立那史那懐道之子昕为十姓可汗莫贺达干闻之怒曰平苏禄我功也今立昕谓何遂诱诸部以叛诏盖嘉运招谕以莫贺达干为突骑施可汗已而昕竟为莫贺达干所杀西突厥遂亡【后安西节度使夫蒙灵詧计莫贺达干斩之突骑施亦渐衰】
　　冬十月吐蕃宼安戎城【注见前】发关中兵救之
　　初吐蕃防安戎城而据之【事具前】其地险要唐屡攻之不克剑南节度使王昱筑两城于其侧运资粮以逼之吐蕃发兵来救昱众大败脱身走资仗皆没于是贬昱髙要【注见前】尉以张宥代之宥文吏不习军旅悉以军政委团练副使【唐注凡有团结营之处置团练使】章仇【复姓本章氏因避仇遂加仇字】兼琼兼琼入奏事盛言安戎城可取上説之以宥为光禄卿兼琼为节度使兼琼潜与安戎城中结谋使开门纳唐兵尽杀吐蕃将卒以监察御史许逺【敬宗曽孙】守之至是吐蕃宼安戎发关中彊骑救之吐蕃引去【更命安戎城曰平戎】
　　【辛巳】二十九年春正月立赈饥法
　　制曰前承饥馑皆待奏报然后开仓道路悠逺何救悬絶自今委州县及采访使给讫奏闻
　　秋七月洛水溢
　　八月以安禄山为营州都督
　　禄山倾巧善事人人多誉之上左右至平卢者禄山皆厚赂之由是上益以为贤又赂采访使张利贞利贞盛称之上乃以为营州都督充平卢军使
　　冬十一月太尉宁王宪薨【即宋王成器更封改名】追諡曰让皇帝宪薨上哀惋特甚曰天下兄之天下也固让于我为唐太伯常名不足以处之乃諡曰让皇帝其子汝阳王璡表述先志固让不许
　　十二月吐蕃陷石堡城
　　先是吐蕃四十万入宼至安人军【在今西宁府西】骑将臧希液帅众五千撃破之及是吐蕃攻陷石堡城盖嘉运不能御【初嘉运入朝献吐火仙之防上嘉其功以为河西陇右节度使经畧吐蕃嘉运恃恩流连不时发裴耀卿疏言嘉运虽勇烈有余然言气矜夸恐难成事况防秋非逺未言发期若临事始去则士卒尚未相识何以制敌乞速遣进途严加训厉上乃趣嘉运行及是竟无功】
　　【壬午】天寳元年春正月以安禄山为平卢节度使
　　是时天下声教所被之州三百二十一羁縻之州八百【唐书地理志太宗平突厥西北诸蕃及蛮夷稍稍内属即其部落列置州县大者为都督府以其首领为都督刺史凡州府　八百五十六号为羁縻云】置十节度经畧使以备边【安西节度抚宁西域治龟兹城北庭节度防制突骑施坚昆治北庭都防府河西节度断隔吐蕃突厥治凉州朔方节度捍御突厥治灵州河东节度与朔方犄角以御突厥治太原府范阳节度临制奚契丹治幽州平卢节度镇抚室韦靺鞨治营州陇右节度备御吐蕃南抚蛮獠治益州岭南五府经畧绥静夷獠治广州此外又有长乐经畧福州领之东莱守捉莱州领之东牟守捉登州领之　龟兹唐安西四镇之一本西域国治伊逻卢城即汉延城也今其地为库车城在吐鲁蕃西南路室韦契丹别种地在今黒龙江西北余注俱见前守捉唐制兵之戍邉者大曰军小曰守捉】凡镇兵四十九万人马八万余匹开元之前每嵗供边兵衣粮费不过二百万天宝之后益兵浸多每嵗用衣千二十万匹粮百九十万斛公私劳费民始困苦矣
　　穿三门运渠
　　陜州刺史李齐物【淮安王神通曽孙】凿底柱为门以通漕开其山岭为挽路沃醯而凿之弃石入河水益湍怒舟不能入新门候水涨以人挽舟而上上疑之遣宦者往视齐物厚赂宦者还言其便
　　羣臣请加尊号
　　先是上梦元元皇帝云吾像在京城西南百余里遣使求得之于盩厔【音周窒汉县今属西安府元和志山曲曰盩水曲曰厔】楼观山间【元和志楼观在盩厔县东旧有尹先生楼故名】迎置兴庆宫至是陈王【帝之子名珪】府参军田同秀言元元皇帝告以藏灵符在尹喜故宅【宅在陜州灵宝县函谷故闗有望气台寰宇记春秋时喜为关令见紫气丈余飞入关曰必有异人过此次日老子果骑青牛至后人即其处立台】上遣使求得之羣臣上表以宝符潜应年号请于尊号加天宝字从之【于是加同秀朝防大夫时人皆疑宝符即同秀所为间一嵗清河人崔以清言见元元皇帝藏宝符在武城紫薇山勅使往掘亦得之东都留守王倕知其诈按问果服奏之上亦不深罪也其后或又言元元皇帝降于华清宫之朝元阁因改会昌县曰昭应　武城即汉东武城县后魏曰武城今属东昌府防昌县天宝初置七载改昭应宋曰临潼今属西安府】
　　二月享元元皇帝于新庙越三日享太庙越二日合祀天地于南郊
　　改官名
　　侍中中书令为左右相丞相改为仆射东北都皆为京州为郡刺史为太守
　　三月以韦坚【字子金京兆万年人】为江淮租庸转运使
　　初宇文融既败言利者稍息及杨慎矜得幸于是韦坚王鉷【方翼之孙】之徒竞以利进百司有事权者稍稍别置使以领之旧官充位而已坚太子之妃兄也督江淮租运嵗増巨万上以为能故擢任之王鉷亦以善治租赋为户部员外郎
　　以卢绚严挺之为员外詹事
　　李林甫为相凡才望功业出已右者必百计去之尤忌文学之士或阳与之善而隂陷之兵部侍郎卢绚綘州刺史严挺之为其所忌皆左迁防秩世谓林甫口有蜜腹有剑【上尝陈乐于勤政楼下垂帘视之卢绚谓上已起垂鞭按辔横过楼下绚风标清粹上目送之林甫知之乃召绚子弟谓曰交广借才上欲以尊君为之若惮逺行则当左迁姑以宾詹分务东洛何如绚惧请之乃除华州刺史未防诬其有疾除员外詹事上又尝问林甫严挺之可用今安在挺之时为绛州刺史林甫退召挺之弟谕以上意甚厚盍称疾求还可以见上挺之从之林甫以其奏白上云挺之老疾宜且授以防秩以便医药上叹咤久之亦以为员外詹事】
　　秋七月癸夘朔日食
　　【癸未】二年春正月安禄山入朝
　　禄山入朝上宠待甚厚谒见无时禄山奏言去秋营州虫食苗臣焚香祝天云臣若操心不正事君不忠愿使虫食臣心若不负神祗愿使虫防即有羣鸟从北来食虫立尽请宣付史馆从之【时李林甫领吏部尚书日在政府选事悉委侍郎宋遥苗晋卿选人集者以万计进晋卿以御史中丞张倚得幸于上擢其子奭为首禄山言于上上招入面试之奭手持试纸终日不成一字时人谓之曳白于是三人皆坐贬　苗晋卿字元辅潞州壶关人】
　　三月追尊周上御大夫为先天太皇臯繇为徳明皇帝【时谓老子父官周上御大夫又谓臯繇为理官以理为姓殷周时避难食木子而生因改姓李故皆追尊之】广运潭【在长安县东南】成加韦坚右散骑常侍
　　坚引浐水【源出蓝田县谷中北流至咸宁县合灞水入渭】抵苑东望春楼下为潭以聚江淮运船役夫匠通漕渠发人邱垄自江淮至京城民间愁怨二年而成上幸楼观之坚以新船数百艘扁榜郡名各陈珍宝陜尉崔成甫着锦半臂红抹额居前船唱得宝歌【先是民间唱俚歌曰得体纥那邪其后得宝符于桃林成甫更得体歌为得宝歌辞曰得宝宝野农得宝邪潭里舟船閙扬州铜器多三郎当殿坐聴唱得宝歌其俚更甚　桃林县名隋以汉农县置天宝初于县得老子宝符更名灵宝今县属陜州】使美妇百人盛饰而和之连樯数里坚跪进轻货仍上百牙盘食上置宴竟日而罢加坚常侍吏卒褒赏有差赐其潭名广运
　　【甲申】三载春正月改年曰载
　　二月以安禄山兼范阳节度使
　　河北黜陟使席建侯【名豫以字行襄阳人】称禄山公直李林甫裴寛亦顺防称誉其美由是禄山之宠益固
