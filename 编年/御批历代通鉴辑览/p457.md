<!-- { "loadSidebar": true } -->
　　颐服阕三省拟除馆职判检院【宋史职官志登闻检院諌议大失掌文武官及士民章奏表疏】蘓辙进曰颐入朝恐不肯静太后纳之遂差管勾崇福宫颐亦恳辞讫不就职范祖禹言颐经术行义天下共知司马光吕公着岂欺罔者耶但草茅之人未习朝廷事体则有之宁有他故如言者所指哉乞召劝讲必有补圣明不听
　　夏四月始备六礼立皇后孟氏【洺州人马军都虞候元之孙】
　　帝年益壮太皇太后歴选世家女百余入宫后年十六太皇太后及太后皆爱之教以女仪至是太皇太后谕执政曰孟氏女能执妇礼宜正位中宫命学士草制又以近世礼仪简畧诏翰林台谏给舎与礼官议册后六礼以进遂命吕大防兼六礼使韩忠彦充奉迎使苏颂王岩叟充发册使苏辙赵宗景【镇恭懿王元偓孙】充告期使髙密郡王宗晟【濮安懿王之子】范百禄【字子功镇兄子】充纳成使王存刘奉世【字仲冯敞之子】充纳吉使梁焘郑雍充纳采问名使帝御文德殿册为皇后太皇太后语帝曰得贤内助非细事也既而叹曰斯人贤淑惜福薄耳异曰国有事变必此人当之
　　五月王岩叟罢
　　言者论岩叟捄刘挚为朋党出知郑州
　　辽女真部节度使合理博卒【金追赠世祖】
　　合理博疾笃呼弟盈格【字乌鲁完按盈格旧作盈哥今改后仿此】谓曰乌雅舒【合理博长子按乌雅舒旧作乌雅束今改后仿此】柔善若办集契丹事阿古逹【合理博次子按阿古逹旧作阿骨打今改后仿此】能之遂卒【阿古违始此】母弟蒲拉舒【旧作颇剌淑今改后仿此】袭为节度使合理博严重多智毎战未尝被甲袭位之初内外溃叛合理博乃因败为功变弱为疆遂破和诺克【旧作桓今改】萨克逹【旧作散逹今改后仿此】乌春乌木干【皆女真部人与合理博相攻者按乌木干旧作窝谋罕今改后仿此】基业始大初建官属统诸部其官之长皆称贝勒【旧金史作勃极烈今改后仿此金史国语解勃极烈总治官名】
　　六月以苏颂为尚书左仆射兼中书侍郎苏辙为门下侍郎范百禄为中书侍郎梁焘郑雍为尚书左右丞韩忠彦知枢密院事刘奉世签书院事
　　秋九月陜西地震
　　永兴军兰州镇戎军环州地皆震
　　召苏轼为兵部尚书兼侍读
　　轼自扬州召为兵部尚书兼侍读寻又迁礼部兼端明侍读二学士御史董敦逸【字梦授吉州永豊人】黄庆基言轼为中书舎人时草吕惠卿制词指斥先帝其弟辙相为表里以紊朝政吕大防奏曰先帝欲冨彊中国鞭挞四夷而一时羣臣将顺太过故事或失当太皇太后与皇帝临御因民所欲随事捄改盖理之当然比来言官用此以中伤士人兼欲揺动朝廷意极不善辙亦为其兄办所撰惠卿谪词其言及先帝者初非谤诽【谓辞中始以帝尧之仁姑试伯鲧终焉孔子之圣不信宰子句】太后曰先帝追悔往事至于泣下大防曰先帝一时过举非其本意太后曰此事官家宜深知于是罢敦逸庆基为湖北福建路转运判官未几轼亦罢知定州
　　【癸酉】八年春三月苏颂范百禄罢
　　先是侍御史贾易坐言事出既复监司更赦除知苏州颂谓易在御史名敢言不宜下迁于帘前争之时殿中侍御史杨畏来之邵【字祖德开封咸平人】附吕大防苏辙即劾颂稽留诏命颂遂上章辞位乃罢为观文殿学士集禧观使百禄坐与颂同职事畏等累章劾之遂罢知河中府【颂器局闲逺以礼法自持为相务在奉行故事使百官守法遵职量能授任杜絶侥幸之原深戒疆埸之臣邀功生事论议有未安者毅然力争之见帝年幼诸臣大纷纭常曰君长谁任其咎每大臣奏事但取决于太后帝有言或无对者惟颂奏后已必再禀帝帝或有所宣谕必告诸臣以听圣语帝深重之】
　　夏六月梁焘罢
　　夏人自得四砦累遣使以地界为言诏二府议焘与同列语不合遂乞去帝不许至是以疾罢【焘自立朝一以引防人物为意尝作荐士録具载姓名或曰公所植桃李乗时而发但不向人开耳焘笑曰焘出入侍从致仕执政八年之间所荐用之不尽负愧多矣帝以焘求去遣近臣密访人材焘具奏访人才可大任者陛下当自知之但须识别邪正公天下之善恶图任旧人中坚正纯厚有人望者不牵左右好恶之言以移圣意天下幸甚帝然之】
　　秋七月以范纯仁为尚书右仆射兼中书侍郎
　　纯仁入谢太后谓曰或谓卿必先引用王觌彭汝砺卿宜与吕大防一心对曰此二人实有士望臣终不敢保位蔽贤望陛下加察纯仁之将召也殿中侍御史杨畏附苏辙欲相之因与来之邵上疏论纯仁不可复相乞进用章惇安焘吕惠卿不报及纯仁视事吕大防欲引畏为谏议大夫以自助纯仁以畏不端不可用大防曰岂以畏尝言相公邪苏辙即从旁诵其弹文纯仁初不知也已而竟迁畏礼部侍郎
　　八月京东西河南北淮南水
　　九月太皇太后髙氏崩
　　太皇太后不豫吕大防范纯仁等问疾太皇太后曰试言九年间曽施恩髙氏否只为至公一男一女病且死皆不得见言讫泣下又曰老身没后必多有调戯官家者冝勿听公等亦冝早退令官家别用一番人乃呼左右赐社饭曰明年社饭时思量老身也寻崩太后听政召用故老名臣罢废新法苛政举边砦之地以赐西夏于是宇内复安辽主以戒臣下令勿生事于疆埸曰南朝尽行仁宗之政矣有司请循天圣故事帝后皆御殿又请受册寳于文德殿太后曰母后当阳非国家美事况天子正衙岂所当御就崇政足矣临朝九年朝廷清明华夏绥定力行故事抑絶外家私恩人以为女中尧舜
　　冬十月帝始亲政诏内侍刘瑗等复入内给事
　　太后既崩中外汹汹人怀顾望在位者畏惧莫敢发言翰林学士范祖禹虑小人乗间害政上疏曰陛下方揽庶政延见羣臣此国家隆替之本社稷安危之机生民休戚之端君子小人进退消长之际天命人心去就离合之时也可不畏哉先后有大功于宗社有大德于生灵九年之间始终如一然羣小怨恨亦不为少必将以改先帝之政逐先帝之臣为言以事离间不可不察也惟剖析是非深拒邪説有以奸言惑听者付之典刑痛惩一人以警羣慝则恬然无事此等既误先帝又欲误陛下天下之事岂堪小人再破坏邪时苏轼方具疏将谏及见祖禹奏曰经世之文也遂附名同进而毁已草疏入不报防有防诏内侍刘瑗等十人复职祖禹又谏曰陛下亲政以来未闻访一贤臣而所召乃先内侍四海必谓陛下私于近习不可弗听【已而祖禹复请对曰熙寜之初王安石吕惠卿造立新法悉变祖宗之政多引小人以误国勲旧之臣屏弃不用忠正之士相继逺引又用兵开边结怨外夷天下愁苦百姓流徙赖先帝觉悟罢逐两人而所引羣小已布满天下不可复去蔡确连起大狱王韶创取熙河章惇开五溪沈起扰交管沈括徐禧俞允种谔兴造西事兵民死伤者不下二十万先帝临朝悼悔谓朝廷不得不任其咎以至吴居厚行铁冶之法于京东王子京行茶法于福建蹇周辅行盐法于江西李稷陆师闵行茶法市易于西川刘定教保甲于河北民皆愁痛嗟怨比屋思乱頼陛下与先后起而捄之天下之民如解倒悬惟是向来所斥逐之人窥伺事变妄意陛下不以修改法度为是如得至左右必进奸言万一过听而复用之臣恐国家自此陵迟不复振矣　蹇周辅字皤翁成都双流人】
　　十二月范纯仁乞罢政不许
　　初太皇太后寝疾召纯仁曰卿父仲淹可谓忠臣在明肃垂帘时唯劝明肃尽母道明肃上賔唯劝仁宗尽子道卿当似之纯仁泣曰敢不尽忠及帝亲政纯仁乞避位帝语吕大防曰纯仁有时望不冝去可为朕留之且趣入觐帝问先朝行青苗法如何纯仁对曰先帝爱民之意本深但王安石立法过甚激以赏罚故官吏急切以致民害退而上疏其要以为青苗非所当行行之终不免扰民也时羣小力排宣仁后时事纯仁奏曰太皇太后保祐圣躬功烈诚心幽明共鉴议者不恤国是一何薄哉因以仁宗禁言明肃垂帘时事诏书上之曰望陛下稽仿而行以戒薄俗韩忠彦亦言于帝曰昔仁宗始政羣臣亦多言章献之非仁宗恶其持情近薄下诏戒饬陛下能法仁祖则善矣帝不纳
　　复章惇吕惠卿官贬枢密都承防刘安世知成德军吕大防为山陵使甫出国门杨畏首叛大防上疏言神宗更立法制以垂万世乞赐讲求以成继述之道帝即召对询以先朝故臣孰可召用者畏遂列上章惇安焘吕惠卿邓润甫李清臣等行义各加品题且言神宗所以建立法度之意与王安石学术之美乞召章惇为相帝深纳之遂复惇惠卿官安世谏以为不可出知成德军
　　【甲戌】绍圣元年【是年四月始改元绍圣宋史哲宗纪仍唐书例于正月即书绍圣元年今依之】春二月以李清臣为中书侍郎邓润甫为尚书左丞润甫首陈武王能广文王之声成王能嗣武王之道以开绍述故有是命范纯仁以时用大臣皆从中出言于帝曰陛下亲政之初四方拭目以观天下治乱实本于此舜举臯陶汤举伊尹不仁者逺纵未能如古人亦须极天下之选帝不纳
　　葬宣仁圣烈皇后
　　三月壬申朔日食
　　不尽如钩
　　吕大防罢
　　初宣仁后时大防恳乞避位后曰上冨于春秋公未可即去少须嵗月吾亦就东朝矣及后崩殿中侍御史来之邵逆探时防首劾大防而大防亦自求去帝亟从之【大防立朝挺挺进退百官不可干以私不市恩嫁怨以要誉执政八年始终如一】
　　防进士罢门下侍郎苏辙
