<!-- { "loadSidebar": true } -->
　　御史崔敬上疏请御内殿其畧言世祖以上都为清暑之地车驾行幸嵗以为常阁有大安殿有鸿禧睿思所以保养圣躬适起居之宜存敬畏之心也实喇鄂尔多斯【旧作失剌干尔朶思今改】乃先皇所以备宴逰非常时临御之所今国家多故天道变更愿大驾还大内居深宫严宿卫与宰臣谋治道万几之暇则命经筵进讲究古今盛衰之由缉熙圣学乃宗社之福也【时帝数以厯代珍寳分赐近侍敬又上疏曰臣闻世皇时大臣有功所赐不过鞶革重惜天物为后世虑至逺也今山东大饥燕南亢旱海潮为灾天文示儆地道失宁京畿南北飞蝗蔽天正当圣主恤民之日近侍之臣不知虑此奏粟承请殆无虚日甚至于府库百年所积之宝物遍赐仆御阍寺之流乳稚童孩之子帑藏或空万一国有大事人有大功又将何以为赐乎乞退回所赐以示恩不可滥庶允公论】
　　冬湖广猺贼作乱
　　湖广猺贼唐大二等作乱其党蒋丙何仁甫等相继举兵攻破江华【唐县今属湖南永州府】等州县丙自称顺天王溪峒猺民二百余寨亦相率入边抄掠湖广行省平章衮布巴勒【旧作巩卜班今改后仿此】撃平之山东燕南冦盗亦纵横至三百余处
　　【壬午】二年春正月开金口河【在宛平县西】
　　托克托用参议博罗特穆尔等言于都门外开河置牐引金口浑河【注见前】之水东流达通州接引海运至大都城内输纳廷士多言不可托克托排羣议不纳左丞许有壬言浑河之水湍悍易决而足以为害淤浅易塞而不可行舟况西山水势髙峻金时在城北流入郊野纵有冲决为害亦轻今则在都城西南若霖潦涨决亦不能保其永无冲决之患帝不听河成果水急泥壅船不能行而开挑之际毁民庐舍坟茔死伤甚众又费用不赀而卒以无功
　　三月大同饥
　　人相食运京师粮赈之
　　秋八月庚子朔日食
　　冬十月己亥朔日食
　　【癸未】三年春正月辽阳沃济野人【元为开元路地明置沃济野人女直军民府后改三万卫今奉天府开原县是按沃济野人旧作吾者野人今改】作乱
　　辽阳为捕海东青烦扰沃济野人及硕达勒达【元置海兰硕达勒达等路分领浑同江南北地在今寜古塔界内】皆叛
　　二月巩昌山崩
　　成纪【注见前】寜逺【宋县今属巩昌府】伏羌【宋县今亦属巩昌府】等县山崩水涌溺死人无算
　　三月诏修辽金宋三史
　　初世祖立国史院首命王鹗修辽金二史宋亡又命史臣通修三史延祐天厯之间屡诏修辑以义例未定久之不能成至是乃命托克托为都总裁特穆尔达实【字九龄鲁王托克托于时为平章政事按特穆尔达实旧作铁木儿塔识今改后仿此】张起岩欧阳元吕思诚掲徯斯【字曼硕龙兴富州人】为总裁官修之或欲如晋书例以宋为世纪而辽金为载纪或又谓辽立国先宋五十年宋南渡后尝称臣于金以为不可待制王理著论欲以辽为北史太祖至靖康为宋史建炎以后为南宋史持论久不决诏辽金宋各立为史凡再阅嵗书成上之【三史惟辽史先成金宋二史次第告竣其金史多本金末元好问刘祈所著书最为详赡而发凡起例论賛表奏则皆欧阳元属华马刘祈字景叔浑源人】
　　夏四月丙申朔日食
　　秋七月汴梁大水
　　自四月至是月霖不止中牟【注见前】等七县皆大水
　　冬十月亲祀太庙
　　帝行礼至寜宗室问曰朕寜宗兄也理当拜否太常博士刘闻对曰寜宗虽弟其为帝时陛下为臣春秋时鲁僖公闵公兄也闵公先为君宗庙之祭未闻僖公不拜陛下当拜乃拜
　　十二月以伯勒齐尔布哈【字大用延济克台氏按博尔克布哈旧作怯儿别不花延济克台旧作燕只吉防今并改后仿此】为左丞相特穆尔布哈罢
　　徴清江【南唐县今属江西临江府】处士杜本【字伯原其先居京兆后徙清江】不至本在武宗时尝被召至京师即归隠武夷山【注见前】文宗闻其名徴之不起至是托克托荐之召为翰林学制兼国史院编修官使者趣至杭州称疾固辞不至【后又诏征处士鄂勒哲图济尔噶朗董立李孝光张枢枢辞不至诏以鄂勒哲图济尔噶朗为翰林待制立修撰孝光著作郎或疑其太优特穆尔达寳曰隠士无求于朝廷朝廷有求于隠士区区名爵何足吝惜事在至正七年　李孝光字季和温州乐清人张枢字子长金华人按鄂勒哲图旧作完者图济尔哈朗旧作执礼哈朗今并改后仿此】
　　【甲申】四年春正月诏定守令黜陟之法
　　六事【谓田野辟户口增赋役平盗贼息军民和词讼简】备者升一等四事备者减一资三事备者平迁六事俱不备者降一等
　　河决曹州
　　发丁夫万五千八百塞之是月又决汴梁既而复决济隂【金县今曹州府荷泽县是】漂官民庐舍殆尽
　　二月以贺惟一【字允中胜之子】为平章政事
　　既而复拜御史大夫故事台省正官非国姓不以授惟一固辞诏特赐姓而改其名曰太平
　　闰月命托克托兼领宣政院事
　　时诸山主僧请复僧司且曰为郡县所苦如坐地狱托克托曰若复僧司何异地狱中复置地狱耶
　　夏五月托克托罢以阿噜图【博尔济四世孙按阿噜图旧作阿鲁图今改后仿此】为右丞相
　　托克托以羸疾固辞相位帝问谁可代者以阿噜图对遂召用之封托克托为郑王【阿噜图既为相议除一人为刑部尚书有难之者曰此人柔弱非刑部所可任阿噜图曰欲选刽子邪若选刽子须用强壮人尚书详谳刑狱不枉人坏法即是好官何用强壮者为右司郎中陈思谦建言诸事阿噜图曰郎中如冇所言可与我辈共议施行何必别为文字自有所陈耶郎中居他官则可建言若为右司而建言是徒欲显一己能言耳将置我辈何地思谦大慙服】
　　秋九月丁亥朔日食
　　冬十一月令民入粟补官
　　备赈济也有匿奸罪而输粟得七品杂流者为怨家所告有司议输粟例无有过不与之文中书右司郎中成遵【字谊叔南阳穰县人】以为卖官鬻爵己非令典况又卖与奸淫之人其何以为治必夺其敕还其粟着为令乃可从之【时有议贼吏遭防不许归葬须竟其狱者遵曰恶人因可怒然与人伦孰重国家以孝理天下寜失罪人不可使天下有无亲之吏议遂寝】
　　【乙酉】五年夏五月翰林学士承旨库库卒【谥文忠】
　　库库为江浙行省平章政事有旨以承旨召还适中书阙员或有所荐帝应之曰平章己有其人今在半途矣人知帝意在库库至京七日而卒家贫几无以敛帝为赐赙并以罚布偿其所负官钱焉【初库库知经筵日劝帝就学帝欲龙以师礼固辞不可帝尝欲观画库库乃取比干图以进一日帝览宋徽宗画称善库库进曰徽宗多能惟一事不能帝问一事谓何对曰独不能为君尔身辱国破皆由不能为君所致凡为人主贵能为君他非所尚其随事规諌皆类此尝谓人曰夫天下事宰相当言宰相不得言则台諌言之台諌不】
　　【言则经筵言之备位经筵得言人所不敢言于天子之前志愿足矣故于时政得失有当匡敕者未尝缄黙】
　　秋九月壬午朔日食
　　遣使巡行天下
　　时诸道奉使者皆与台諌交相掩蔽惟巡湖广道大都达鲁噶齐巴克实巡京畿道西台中丞鼎鼎穆【旧作定定今改后仿此】集贤侍讲学士苏天爵【字伯修真定人】纠举无所避天爵所兴革者七百八十三事纠劾九百四十九人都人称为包拯然竟以忤时相罢去
　　【丙戌】六年春二月庚戌朔日食
　　夏五月陕西饥
　　行酒禁
　　盗窃太庙神主
　　六月罗天麟等作乱陷汀州
　　连城县【宋置莲城县元更名今属汀州府】民罗天麟及陈积万叛陷长汀命江浙行省右丞呼图克布哈【旧作忽都不花今改后仿此】等合兵进讨未几其徒罗徳用杀天麟积万来降
　　云南夷死可伐作乱
　　诏以死可伐盗据一方侵夺路甸命伊图勒亨【旧作亦秃浑今改后仿此】为云南行省平章讨之且下诏招谕【后死可伐遣其子入贡请降置平缅宣抚司以羁縻之】
　　秋七月以多尔济巴勒【字惟中穆呼哩七世孙按多尔济巴勒旧作朶尔只班今改后仿此】为右丞
　　时有善音乐得幸者帝命为崇文监丞防政多尔济巴勒他拟一人以进帝怒曰选法尽由中书邪多尔济巴勒顿首曰用幸臣居清选恐后世以此议陛下今选他人臣实有罪省臣无与焉帝悦升右丞
　　冬闰十月靖州【宋崇宁间置注见前】猺吴天保作乱
　　时湖广猺俱乱而天保势尤炽冦陷黔阳【宋县今属辰州府】武冈【唐县明为州今属寳庆府】溆浦【唐县今亦属辰州府】诸郡县湖广右丞实保【旧作沙班今改】率师讨之寻败没天保遂有众六万余寻进冦全道州【注见前】官军不能制未几广西峒猺亦乗隙入冦
　　是嵗河决
　　尚书李防请躬祀郊庙近正人逺侫邪以崇阳抑阴不听
　　阿鲁图罢
　　先是伯勒齐尔布哈尝与阿鲁图谋挤托克托阿噜图曰我辈亦有退休之日人将谓我何伯勒齐尔布哈屡以为言终不从于是风御史劾奏阿噜图不宜居相位阿噜图闻之即辞避出城所亲皆为之不平请见上自陈阿噜图曰我乃博尔济世裔岂以丞相为难得邪但上命我不敢辞今御史劾我我即宜去御史台乃世祖所建我与御史抗即与世祖抗矣汝等勿复言
　　【丁亥】七年春正月甲辰朔日食
　　是日大寒而风朝官仆者数人
　　以盖苗【字耘夫大名元城人】为防知政事
　　时大臣以两京驰道狭隘奏毁民田庐广之已遣使督治苗曰驰道创自至元初何今日独以为狭力辨其不可乃止又欲出宿卫士为郡长官俾以养贫苗曰郡长所以牧民岂养贫之地果不能自存赐之钱可也若任郡守必择贤而后可议遂寝又欲与角觝者钞万贯苗曰诸处告饥不防赈卹力戏何功获此重赏乎于是宰相谓僚佐曰所以引盖君至此欲其相助也乃每事沮抗如此后有公务毋白防政苗闻即欲引去适有旨拜江南行台御史中丞宰相怒不解比至复除甘肃行省左丞
　　以宦者拜特穆尔【旧作伯帖木儿今改后仿此】为司徒
　　二月山东地震
　　壊城郭有声如雷三月东平又震河水动摇
　　夏四月复以伯勒齐尔布哈为右丞相【是年正月己命为右丞相寻辞其职今则复命之】以特穆尔达实为左丞相伯勒齐尔布哈寻罢
　　帝尝问特穆尔达实为治何先对曰法祖宗又问王文统竒才也恨不得如斯人者用之对曰世祖有尧舜之资文统不告以王道而乃尚伯术要近利世祖之罪人也使今有文统正当逺之又何足取乎既而伯勒齐尔布哈坐调爕失宜以太保罢就第台臣复交章论之寻谪居渤海而卒
　　河东大旱
　　民多饥死
　　六月放太师满济勒噶台于西宁【注见前】
　　伯勒齐尔布哈以宿憾谮满济勒噶台诏徙西宁州其子托克托力请与俱行时相欲倾之因有告变者复移于西域萨克苏【旧作撒思今改】之地御史大夫额琳沁巴勒【西夏人旧作亦怜真班今改与本巻前系两人】曰托克托父子无大过奈何廹之于险遂召回甘肃满济勒噶台寻卒
　　秋九月特穆尔达实卒以多尔济【穆呼哩六世孙】为左丞相多尔济先为江浙行省丞相以寛简得民心召入为御史大夫会特穆尔达实从幸上都还感暴疾卒遂命代为左丞相
　　冬十一月沿江盗起
