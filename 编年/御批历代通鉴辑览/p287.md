<!-- { "loadSidebar": true } -->
　　太后以武承嗣同三品承嗣请追王其祖立武氏七庙裴炎谏曰太后母临天下当示至公不可私于所亲独不见吕氏之败乎太后曰吕氏以权委生者故败今吾追尊亡者何伤乎对曰事当防微杜渐不可长耳太后不悦尊五代祖为公妣为夫人髙曽祖考为王妣皆为妃
　　英公李敬业起兵扬州太后遣将军李孝逸【淮安王神通子】撃之时诸武用事唐宗室人人自危众心愤惋防栁州司马英公李敬业【本眉州刺州坐事贬】及弟敬猷【盩厔令免官】唐之竒【给事中贬括苍令】骆賔王【贬临海丞】杜求仁【正伦之侄以詹事司直贬黟令】魏思温【御史被黜】皆失职怨望乃谋起兵遂矫诏杀扬州长史开府库赦囚徒旬日间得胜兵十余万复称嗣圣元年敬业自称匡复上将复求得貎类濮王贤者置之军中云贤不死逃至此令其举兵移檄州县【畧曰伪朝武氏者人非温顺地实寒微昔充太宗下陈尝以更衣入侍洎乎晩节秽乱春宫宻隐先帝之私隂图后庭之嬖践元后于翚翟陷吾君于聚麀杀姊屠兄弑君防母人神之所同嫉天地之所不容包藏祸心窥神器君之爱子幽之于别宫贼之宗盟　委之以重任一抔之土未干六尺之孤何在】太后见檄问谁所为或对曰骆賔王太后曰宰相之过也人有如此才而使之流落不偶乎遣左玉钤卫大将军李孝逸将兵三十万以讨敬业追削其祖考官爵发冡斵棺复姓徐氏
　　太后杀侍中裴炎以骞味道【骞氏闵子骞之后以字为氏味道兰州金城人】为内史李景谌同平章事
　　武承嗣与从父弟三思【元庆之子】以韩王元庆鲁王灵防【二王皆髙祖子】属尊位重屡劝太后因事诛之太后谋于执政裴炎固争及李敬业举兵太后问计于炎对曰皇帝年长不亲政事故竖子得以为辞若太后反政则不讨自平矣承嗣因使监察御史崔詧【蓝田人】言炎有异图太后命左肃政大夫骞味道鞫之凤阁舎人李景谌证炎必反刘景先胡元范【中州义阳人为鳯阁侍郎】明其必不反遂并下狱以骞味道检校内史李景谌平章事斩裴炎于都亭籍没其家无甔石之储景先等流贬有差【炎弟子太仆寺丞伷先年十七上封事求见曰陛下为李氏妇先帝弃天下遽揽朝政变易嗣子踈□李氏封崇诸武伯父忠于社稷反诬以罪戮及子孙陛下所为如是臣实惜之陛下早宜复子明辟髙枕深居则宗族可全不然天下一变不可复救矣太后怒命于朝堂杖而流之】
　　李敬业取润州【唐置今江南镇江府是】李孝逸击杀之
　　初魏思温说李敬业直指洛阳薛仲璋以不如先取常润为定霸之基思温曰山东豪杰以武氏专制愤惋不平闻公举事皆蒸麦为粮伸锄为兵以俟南军之至不乘此势以立大功乃更自谋巢穴逺近闻之其谁不解体敬业不从将兵渡江陷润州【思温谓社求仁曰兵势合则彊分则弱敬业不并力渡淮收山东之众以取洛阳败在眼中矣】敬业闻李孝逸将至囘军拒之屯下阿溪【在扬州府髙邮州西北】使敬猷逼淮隂孝逸军至临淮战不利监军御史魏元忠曰天下安危在兹一举今大军久留不进万一朝廷更命他将以代将军将军何辞以逃逗挠之罪乎孝逸乃引军而前元忠请先击敬猷孝逸从之敬猷走敬业勒兵阻溪拒守元忠复言于孝逸因风纵火敬业大败将走入海其将王那相斩敬业等首以降余党皆捕得传首神都
　　【胡氏寅曰元忠智谋诚为可用然其言曰天下安危在此一举夫敬业败则武氏愈安何系于唐室乎】
　　太后杀单于道安抚大使程务挺
　　初裴炎下狱务挺密表申理至是或谮务挺与炎及敬业通谋太后遣使即军中斩之突厥宴饮相庆太后以王方翼与务挺相善流崖州而死【先是方翼为安西郡防击破那史那车簿及三姓咽麫等西突厥遂平以废后近属竟不録功至是遂流死　三姓咽麫鐡勒别部】
　　【乙酉】二年【太后垂拱元年】春正月帝在均州【刘友益曰每嵗首必书帝所在存正统也】三月太后迁帝于房州
　　太后颁垂拱格
　　夏五月太后制百官及百姓皆得自举
　　秋七月太后以僧懐义为白马寺主
　　懐义得幸于太后太后以为白马寺主【懐义鄂人本姓冯名小寳卖药洛阳市因千金公主以进遂得幸于太后欲令出入禁中因度为僧又以其家寒征令与驸马都尉薛绍合族绍以季父事之】懐义乘御马朝贵皆匐匍礼谒武承嗣三思皆执僮仆之礼懐义皆聚无頼少年度为僧纵横犯法人莫敢言御史冯思朂屡以法绳之怀义遇诸涂令从者殴之防死太后托言懐义有巧思使入宫营造补阙王求礼【许州长社人】表请阉之庻不乱宫闼表寝不出
　　【丙戌】三年【太后垂拱二年】春正月帝在房州
　　太后归政于豫王旦寻复称制
　　太后下诏归政豫王【纲目于武后称制后中宗睿宗自称諡以别今以目从纲中宗称帝睿宗仍称豫王】知太后非诚心奉表固辞太后复临朝称制
　　二月辛未朔日食
　　三月太后置铜匦受密奏
　　太后自徐敬业之反疑天下人多图已又自以久专国事内行不正知宗室大臣怨望不服欲大诛杀以威之乃盛开告密【有告密者给马供食使诣行在所农夫樵人皆得召见或不次除官无实者不问于是四方告密者蜂起】有鱼保家者请铸铜为匦以受天下密奏其器一室四壁上各有窍可入不可出太后善之未防其怨家投匦告保家尝为徐敬业作兵器遂伏诛胡人索元礼因告密召见擢为游击将军令按制狱元礼性残忍推一人必令引数千百人于是周兴【长安人】来俊臣【万年人】之徒效之兴累迁至秋官侍郎俊臣至御史中丞皆养无赖百人意所欲防则使数处俱告之辞状俱同既下狱则以威刑胁之无不诬服又造告密罗织经数千言网罗无故织成反状构造布置皆有支节其讯囚酷法有定百脉突地吼死猪愁求破家反是实等号中外畏之甚于虎狼【麟台正字陈子昂上疏曰执事者疾徐敬业首乱唱祸将息奸源遂使陛下大开诏狱重设严刑有迹涉嫌疑辞相逮引莫不穷捕考按至有奸人荧惑乘险相诬紏告疑似冀图爵赏及其穷竟百无一实陛下仁恕又屈法容之遂使奸悪之党快意相讐天下喁喁莫知寕所臣闻隋之末代天下犹平杨元感作乱不逾月而败天下之弊未至土崩焬帝不悟专行屠戮大穷党与遂至杀人如麻流血成泽天下靡然始思为乱前事之不忘后事之师也伏惟陛下念之太后不聴子昂又尝上疏曰宰相陛下之腹心刺史县令陛下之手足未有无腹心手足而能独理者皆不可以不择也又曰天下有危机祸福因之而生百姓是也百姓安则乐其生不安则轻其死轻其死则天下乱矣　陈子昂字伯玉梓州射洪人】
　　夏六月太后以岑长倩为内史苏良嗣韦待价【挺之子】为左右相韦思谦为纳言
　　良嗣为相遇怀义于朝堂懐义偃蹇不为礼良嗣大怒命左右批其颊懐义诉于太后太后曰阿师当于北门出入南牙宰相所徃来勿犯也
　　秋九月有山出于新丰
　　雍州言新丰县东南有山踊出太后改新丰为庆山县江陵人俞文俊上书言天气不和而寒暑并人气不和而疣赘生地气不和而塠阜出今陛下以女主处阳位反易刚柔故地气塞隔而山变为灾陛下谓之庆山臣以为非庆也伏惟侧身修德以答天谴不然祸今至矣太后怒流之岭外
　　【丁亥】四年【大后垂拱三年】春正月帝在房州
　　夏四月太后杀同三品刘祎之
　　祎之窃谓凤阁舍人贾大隐【洺州永年人】曰太后废昏立明安用临朝称制不如反政以安天下之心大隠密奏之太后不悦或诬祎之受金太后命王本立推之本立宣勅示之祎之曰不经鳯阁鸾台何名为敕太后怒赐死【祎之初下狱豫王为之上疏申理亲友皆贺之祎之曰此乃所以速吾死也刑沐浴神色自若草谢表立成数纸】
　　秋七月突厥宼朔州太后遣黑齿常之击之
　　突厥骨笃禄寇朔州太后遣黒齿常之李多祚击之突厥走散碛北【多祚世为靺鞨酋长以军功赐姓得入宿卫常之每得赏赐皆分士有善马为军士所损官属请笞之常之曰奈何以私马笞官兵乎卒不问】
　　九月虢州人杨初成矫诏募人迎帝于房州太后杀之冬十月太后流李孝逸于儋州【唐置今属广东琼州府】
　　孝逸自克徐敬业声望甚重武承嗣等而谮之出为施州【后周置今湖北施南府是】刺史至是承嗣诬孝逸自言当有天分太后以孝逸有功灭死除名流儋州卒
　　太后罢御史监军
　　太后欲遣韦待价击吐蕃韦方质奏请遣御史监军太后曰古者明君遣将阃外之事悉以委之比闻御史监军军法事皆承禀以下制上非令典也且何以责其有功遂罢之
　　大饥
　　【戊子】五年【太后垂拱四年】春正月帝在房州
　　太后立崇先庙
　　太后立崇先庙以享武氏祖考命有司议室数博士周悰请为七室减唐太庙为五室春官侍郎贾大隐奏礼天子七庙诸侯五庙百王不易崇先庙室应如诸侯之数国家宗庙不应輙有变移太后乃止
　　二月太后毁乾元殿作明堂
　　初太宗髙宗之世屡欲立明堂诸儒议其制度不决而止至是太后独与北门学士议其制诸儒以为明堂当在国阳丙巳之南三里之外七里之内太后以为逺毁乾元殿以其地为之以僧怀义为之使凡役数万人
　　夏四月太后杀太子舎人郝象贤
　　象贤处俊之孙也初太后有憾于处俊防奴诬告象贤反遂族诛之象贤临刑极口骂太后发扬宫中隠慝自是法官刑人先以木丸塞其口
　　五月太后加号圣母神皇
　　武承嗣使人作瑞石文曰圣母临人永昌帝业使人献之曰获之洛水太后喜命曰寳图诏当拜洛受图【以洛水为永昌水】告谢于郊御明堂朝群臣命诸州都督刺史宗戚并防神都先加尊号
　　六月丁亥朔日食
　　河南廵抚大使狄仁杰奏焚滛祠
　　仁杰以吴楚多滛祠奏焚其一千七百余所独留夏禹吴太伯季扎伍员四祠
　　秋八月琅邪王冲【越王贞子】越王贞【太宗子】举兵匡复不克而死
　　太后遂大杀唐宗室
