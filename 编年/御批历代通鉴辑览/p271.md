<!-- { "loadSidebar": true } -->
　　或説上曰突厥所以屡寇闗中者以子女玉帛皆在长安故也若焚长安而不都则强冦自息矣上欲从之秦王世民谏曰外侮为患自古有之奈何为此以贻四海羞愿假数年之期臣请系颉利之颈致之阙下若其不效迁都未晚上曰善建成与妃嫔因共谮世民曰突厥犯边得赂则退秦王外托御冦之名内欲总兵权成其簒夺耳上大怒召世民责之防有司奏突厥内冦上乃改容劳勉诏世民元吉将兵出豳州【西魏置隋废唐仍为州后改为邠今州陜西】以御之八月突厥受盟而还【时颉利突利二可汗举国入寇世民遇于豳州元吉惧不敢出世民帅骑驰诣敌陈告之曰我秦王也可汗能鬭独出与我鬭若以众来我直以此百骑相当耳颉利不能测笑而不应世民又前遣骑告突利曰尔往与我盟有急相救今乃引兵相攻何无香火之情也颉利闻之疑突利与世民有谋乃遣使谓世民曰王不须进我但与王申盟约耳乃引兵稍却防大雨世民曰敌所恃者弓矢耳今积雨弥时筋胶俱解吾刀槊犀利此而不乗将复何待乃潜师冐而进突厥大惊颉利欲战突厥不可乃请和亲世民许之突利因自托于世民世民亦以恩意抚之与盟而去　突利本始毕子名什鉢毕颉利立以为可汗使居东】上毎有寇盗輙命世民讨之事平之后猜嫌益甚
　　命韦仁夀【万年人】检校南宁州【注见前】都督
　　仁夀性寛厚有识度初为蜀郡司法书佐所论囚至市犹西向为仁夀礼佛然后死时西南夷内附朝廷遣使抚之类皆贪纵逺民患之上闻仁夀名命检校南宁州都督仁夀既受命将兵五百人至西洱河【注见前】周厯数千里逺人望风归附仁夀承制置七州十五县各以其豪帅为刺史县令法令清肃逺人悦服各遣子弟入贡
　　【乙酉】八年春正月以张镇周为舒州【唐以同安郡置同安注见前】都督镇周舒州人也到州就故宅召亲故酣宴十日赠以金帛泣与之别曰今日张镇周犹得与故人欢饮明日之后则舒州都督治百姓耳自是犯法者一无所纵境内肃然
　　诏许突厥吐谷浑互市
　　突厥吐谷浑各请互市诏皆许之先是中国丧乱民乏耕牛至是资于两地杂畜被野
　　秋七月突厥寇边诏右卫大将军张瑾御之败绩先是上与突厥书用敌国礼至是上谓侍臣曰突厥贪婪无厌朕将征之自今勿复为书皆用诏敇突厥遂寇灵相潞沁韩朔【潞州后周置今山西潞安府是沁州唐以义宁郡置今州山西韩州后周置今潞安府襄垣县是余注俱见前】等州张瑾与战太谷【隋县今属太原府】全军皆没瑾仅以身免长史温彦博为敌所执敌以彦博职在机近问以国家兵粮虚实彦博不对敌迁之隂山【注见前】灵州都督任城王道宗击破敌兵颉利遣使请和而退【后突厥归欵彦博乃得还】
　　九月令太府检校诸州权量
　　【丙戌】九年春二月初令州县里闬各祀社稷
　　初令州县祀社稷士民里闬亦相从立社各申祈报用洽乡党之欢
　　夏沙汰僧道
　　太史令傅奕上疏请除佛法【疏曰佛在西域言妖路逺汉译梵书恣其假托使不忠不孝削髪而揖君亲游乎游食易服以逃租赋伪啓三途谬张六道遂使愚迷妄求功徳不惮科禁轻犯宪章且生死夭夀由于自然刑徳威福闗之人主贫富贵贱功业所招而愚僧矫诈皆云由佛窃人主之权擅造化之力其为害政良可悲矣自汉以前初无佛法君明臣忠祚长年乆自立畨神戎乱起主庸臣佞政虐祚短梁武齐襄足为明镜今天下僧尼数盈十万请令匹配即成十万余户产育男女十年长养一纪教训可以足兵　三涂六道胡三省注释氏以地狱饿鬼畜生为三途言为恶者必堕此也又添阿修罗天神地只为六道】诏百官议之惟太仆卿张道源是奕言萧瑀曰佛圣人也而奕非之非圣人者无法当治其罪奕曰人之大伦莫如君父佛以世嫡而叛其父【释典谓佛以王太子出家】以匹夫而抗天子【释氏之法不拜君亲】萧瑀不生于空桑【昔有莘氏女采桑于伊川得婴儿于空桑中是为伊尹説见列子】乃遵无父之教非孝者无亲瑀之谓矣瑀不能对但合手曰地狱之设正为是人上亦恶沙门道士茍避征徭不守戒律诏命有司沙汰天下僧尼道士女冠其精勤练行者迁大寺观庸猥麄秽者勒还乡里京师留三寺二观诸州各留一所【已而复罢是命】
　　六月太白经天秦王世民杀太子建成齐王元吉立世民为皇太子决军国事
　　世民既与建成元吉有隙以洛阳形胜之地恐一朝有变欲出保之乃以行台尚书温大雅镇洛阳建成夜召世民饮酒而酖之世民心痛吐血数升上谓世民曰首建大谋削平海内皆汝之功吾欲立汝为嗣而汝固辞且建成为嗣日乆吾不忍夺也观汝兄弟似不相容不可同处当遣汝居洛阳自陜以东皆主之仍建天子旌旗如汉梁孝王故事世民泣辞不许将行建成元吉相与谋曰秦王若至洛阳不可复制不如留之长安则一匹夫取之易矣乃宻令数人上封事言秦王左右闻往洛阳无不喜跃观其志趣恐不复来上乃止元吉宻请杀世民秦府僚佐皆惶惧不知所出行台郎中房元龄谓长孙无忌曰今嫌隙已成一旦祸机窃发岂惟府朝涂地乃实社稷之忧莫若勤王行周公之事以安家国存亡之机正在今日无忌以告世民召杜如晦谋之亦劝世民如元龄言【建成元吉以秦府多骁将欲诱之使为己用宻以金银器一车赠尉迟敬徳敬徳辞不受以告世民世民曰公心如山岳虽积金至斗知公不移元吉乃谮敬徳于上将杀之世民固请得免又谮程知节出为康州刺史知节谓世民曰大王股肱羽翼尽矣身何能乆知节以死不去愿早决计建成谓元吉曰秦府智畧之士可惮者独房元龄杜如晦耳皆谮之于上而逐之】长孙无忌与其舅高士亷【名俭以字行齐清河王岳之孙】将军侯君集【豳州三水人】及尉迟敬徳等日夜劝世民决计世民犹豫【问于李靖及李世勣皆辞世民由是重二人】防突厥入塞建成荐元吉将兵击之元吉请尉迟敬徳等与之俱又悉简秦府精卒以益其军率更丞王晊宻告世民曰太子语齐王吾与秦王饯汝于昆明池使壮士拉杀之因遣人説上授我以国而立汝为太弟世民以告长孙无忌无忌等请先事图之世民叹曰骨肉相残古今大恶吾诚知祸在朝夕欲俟其发然后以义讨之不亦可乎敬徳曰大王不用敬徳之言敬徳将窜身草泽不能留居大王左右交手受戮也无忌曰不从敬徳之言无忌亦当相随而去世民访之府僚众曰大王以舜为何如人曰圣人也众曰使舜浚井而不出涂廪而不下则井中之泥廪上之灰耳安能泽被天下法施后世乎世民命卜之幕僚张公谨【字宏慎魏州繁水人】自外来见之取龟投地曰卜以决疑不疑何卜世民意乃决于是太白再经天傅奕宻奏太白见秦分秦王当有天下上以其状授世民于是世民宻奏建成元吉滛乱后宫且曰兄弟专欲杀臣似为世充建徳报雠臣今永违君亲亦实耻见诸贼于地下上惊报曰明当鞠问汝宜早参明日世民率长孙无忌等伏兵于元武门建成与元吉俱入【先是张媫妤窃知世民表意驰语建成建成召元吉谋之元吉曰宜勒兵不朝以观形势建成曰兵偹已严当俱入参自问消息也乃俱入】至临湖殿觉有变欲还世民追射建成杀之尉迟敬徳射杀元吉于是东宫齐府将帅薛万彻等帅众大至攻元武门敬徳以二人首示之乃颇散去上方泛舟海池【在太极宫中】世民使敬徳入侍敬徳贯甲持矛直至上所奏曰太子齐王作乱秦王兵已诛之矣恐惊动陛下遣臣宿卫上谓裴寂等曰不图今日乃见此事当如之何萧瑀陈叔达曰建成元吉本不预义谋又无功于天下疾秦王功高望重共为奸谋今秦王已讨而诛之陛下若处以元良委之国务无复事矣上曰此吾之夙心也时秦府兵与二宫左右战犹未巳敬徳请降手勅令内外诸军一受秦王节度众然后定上召世民抚之世民跪吮上乳号恸乆之建成元吉诸子皆坐诛遂立世民为皇太子军国庻事悉委太子处决然后奏闻太子命纵禁苑鹰犬罢四方贡献听百官各陈治道政令简肃中外大悦
　　【司马氏光曰立嫡以长礼之正也然高祖所以有天下皆太宗之功隐太子以庸劣居其右地嫌势逼必不相容乡使高祖有文王之明隐太子有防伯之贤太宗有子臧之节则乱何自而生哉既不能然太宗始欲俟其先发然后应之如此则事非获已犹为愈也既而为羣下所逼遂至喋血禁门推刃同气贻讥千古惜哉】
　　以魏征王珪为谏议大夫
　　初洗马魏征常劝建成早除秦王及建成败太子召征谓曰汝何离间我兄弟征举止自若对曰先太子早从征言必无今日之祸太子改容礼之引为詹事主簿亦召王珪韦挺于嶲州皆以为谏议大夫
　　帝自称太上皇
　　庐江王瑗【字徳珪太祖之孙】反幽州将军王君廓杀之
　　初上以瑗为幽州都督又以其懦怯非将帅才使王君廓佐之君廓故羣盗勇悍险诈瑗推心倚仗之太子建成谋害秦王密与瑗相结建成死诏遣使驰驿召瑗瑗心不自安谋于君廓君廓欲取瑗以为功乃曰大王若入必无全理瑗曰我今以命托公举事决矣乃发驿征兵又召燕州刺史王诜计事欲除君廓以诜代之君廓知之往见诜斩之持其首告众曰李瑗与王诜同反汝何故从之取族灭乎遂帅麾下逾城而入执瑗缢之诏以君廓为幽州都督以瑗家口赐之【建成元吉之党亡在民间虽更赦令犹不自安徼幸者争告捕以邀赏谏议大夫王珪以啓太子太子令事连东宫齐王及李瑗者并不得告违者反坐遣魏征宣慰山东听以便宜从事征至磁州遇州县锢送前太子千牛李志安齐王防军李思行诣京师征曰前宫齐府左右已赦不问今复送思行等则谁不自疑遂皆解纵之太子闻之甚喜】
　　秋八月太子即位
　　诏传位于太子太子固辞不许乃即位
　　放宫女三千余人
　　立妃长孙氏【晟之女】为皇后
　　后少好读书造次必循礼法上为秦王后奉事高祖承顺妃嫔甚有内助及为后务崇节俭服御取给而已上深重之尝与之议赏罚后辞曰牝鸡之晨惟家之索妾妇人安敢预闻政事固问之终不对
　　突厥入寇至便桥【即西渭桥在咸阳县西南三辅决録长安城西门曰便门门北与桥对因号便桥】帝出御之突厥请盟而退
