<!-- { "loadSidebar": true } -->
　　澄少与兄衍名冠海内刘琨谓澄曰卿形虽散朗而内实动侠【言其心易动又豪侠自喜也】以此处世难得其死及在荆州屡为杜弢所败望实俱损犹傲然自得与内史王机【长沙人】日夜纵酒博奕上下离心故山简参军王冲拥众自称刺史澄惧徙治沓中【胡三省注此非姜维种麦之沓中盖在孱陵之东】琅邪王闻之召为军谘祭酒以周顗代之王敦方讨杜弢进屯豫章澄过之自以名声素出敦右犹以旧意侮敦敦怒诬其与杜弢通信杀之【是嵗王如以军乏食降于王敦王机以澄被害惧祸及将其奴客千余人入广州机父尝刺广州将士皆故部曲刺史郭讷遣拒机皆迎降讷乃避位以州授之】
　　前太子洗马卫玠【字叔寳】卒
　　玠瓘之孙也美风神善清谈常以为人有不及可以情恕非意相干可以理遣故终身不见喜愠之色
　　羌酋姚弋仲自称扶风公
　　弋仲南安赤亭羌也【晋载记后汉时烧当裔孙迁郍率种内附汉以为西羌校尉处于南安之赤亭郍元孙柯回生弋仲　南安注见前赤亭水名在巩昌府陇西县东北水经注赤亭水迳防道县城北又南入渭防道今陇西县也】东徙榆眉【即隃麋注见前】戎夏襁负随之者数万【胡三省曰姚弋仲事始此】
　　【癸酉】七年【孝愍皇帝建兴元年　是年夏四月愍帝始即位改元通鉴纲目以孝懐于二月遇害故于嵗首即以建兴纪年但纲目与通鉴体例不同一条之中大书孝愍皇帝于上接书刘聪弑帝于下二帝似乎相混今依晋书帝纪书曰七年仍依武帝泰熈元年之例而以愍帝建兴元年分注于下】
　　春二月汉主聪弑帝于平阳庾珉王隽死之
　　正月朔汉主聪宴羣臣于光极殿使帝着青衣行酒庾珉王隽等不胜悲愤因号哭聪恶之有告珉等谋以平阳应刘琨等聪遂杀珉隽等帝亦遇害
　　【荀崧曰懐帝天资清劭少着英猷若遇承平足为守文佳主而继恵帝扰乱之后东海専政故无幽厉之衅而有流亡之祸】
　　三月汉立其贵嫔刘娥为后
　　汉主聪为后起防【与凰同】仪殿廷尉陈元达切谏聪大怒曰朕为天子营一殿何闗汝鼠子乎命左右曵出斩之并其妻子枭首东市时聪在逍遥园李中堂元达先鎻腰而入即以鎻鎻堂下树呼曰臣所言者社稷之计而陛下杀臣朱云有言臣得与龙逄比干逰足矣左右曵之不能动大司徒任顗等叩头出血曰元达言虽狂直愿陛下容之聪黙然刘后闻之宻勅左右停刑手疏上言【略曰今宫室已备无烦更营四海未一宜爱民力廷尉之言社稷之福也宜加封赏而更诛之四海谓陛下何如哉夫忠臣进谏者固不顾其身也而人主拒谏者亦不顾其身也陛下为妾营殿而杀谏臣使忠臣结舌者由妾逺近怨怒者由妾公私困者由妾社稷阽危者由妾天下之罪皆萃于妾妾何以当之妾观自古败国防家未始不由妇人心常疾之不意今日身自为之使后世视妾犹妾之视昔人也妾诚无面目复奉巾栉愿赐死此堂】聪览之变色命顗等冠履就坐引元达上以表示之曰外辅如公内辅如后朕复何忧更命园曰纳贤园堂曰愧贤堂谓元达曰卿当畏朕而反使朕畏卿邪
　　夏四月太子业即位于长安【是为愍帝】索綝领太尉
　　懐帝凶问至长安皇太子举哀因加元服即帝位大赦改元【始改元建兴】以梁芬为司徒麴允索綝为仆射是时长安城中户不盈百蒿荆成林公私有车四乗百官无章服印绶唯桑版署号而已防以綝为卫将军领太尉军国之事悉以委之
　　石勒遣石虎攻陷邺而据之
　　虎攻邺邺溃三台流民皆降之刘演奔廪邱【注见前】勒遂以虎镇邺【初刘琨用焦求为兖州刺史荀藩又用李述为之琨召求还及是邺城失守琨复以刘演为兖州刺史镇廪邱前中书侍郎郗鉴帅髙平千余家避乱保峄山琅邪王就用为兖州镇邹山三人各屯一郡吏民不知所从　郗鉴字道徽髙平金乡人峄山注见前邹山即峄山以在邹县故亦名邹山】
　　琅邪王睿以华谭为军谘祭酒陈頵为谯郡太守谭甞在夀春依周馥至是睿谓谭曰周祖宣何故反谭曰馥见冦贼滋蔓欲移郡以纾国难执政不悦兴兵讨馥死未逾时而洛都沦没若谓之反不亦诬乎睿曰馥位为征镇召之不入危而不持亦天下之罪人也谭曰然危而不持当与天下共受其责非但馥也頵出于寒微为睿参军数持正论【时睿参佐多避事自逸頵言于睿曰洛中承平之时朝士以小心恭恪为凡俗偃蹇倨肆为优雅流风相染以致败国今僚属皆承西台余飬望自髙是前车已覆而后车又将随之也请自今临使称疾者皆免官不从三王之诛赵王伦也制己亥格以赏功自是循而用之頵曰昔赵王篡逆恵皇失位三王讨之故厚赏以懐向义之心今功无大小皆以格断乃至金紫佩士卒之身符防委仆之门非所以重名器正纪纲也请一切罢之】由是府中多恶頵出为谯郡太守
　　慕容廆攻叚氏取徒河
　　先是王浚遣督防王昌等率叚就陆眷【务目尘从弟通鉴作疾陆眷今依晋载记及魏书北史作就】及弟匹防文□从弟末柸等攻石勒于襄国勒败还垒末柸追入垒门为勒所获就陆眷退走【以铠马金银请末柸于勒勒召末柸与之燕饮誓为父子遣之】昌等亦引还至是浚复召就陆眷与共攻勒就陆眷不至浚怒檄慕容廆讨之廆遂取徒河【初中国民避乱者多依王浚浚政法不立徃徃去之叚氏兄弟专尚武勇不礼士大夫唯廆政事修明爱重人物故多归焉廆以河东裴嶷北平杨耽为谋主广平游邃北海逢羡勃海封抽河东裴开为股肱平原宋该安定皇甫岌岌弟真及封奕封裕典机要又以平原刘讃为东庠祭酒子皝率国胄束脩受业于是路有颂声礼让兴矣　裴嶷字文冀封裕抽之子奕抽从子皇甫真字楚季慕容皝字元真廆弟三子】
　　五月以琅邪王睿为左丞相南阳王保为右丞相分督陜东西诸军事
　　诏曰今当扫除鲸鲵奉迎梓宫令幽并两州勒卒三十万直造平阳右丞相宜帅秦凉梁雍之师径诣长安左丞相帅所领精兵造洛阳同赴大期克成元勲又诏以时进军与乗舆防除中原睿辞以方平定江东未暇北伐以刁协为丞相左长史刘隗【字大连彭城人】为司直【隗雅习文史善伺候睿意故特亲爱之】主簿熊逺【字孝文南昌人】上书请嗣后凡为驳议者皆当引律令经传不得直以情言无所依准以亏旧典睿不能从
　　左丞相睿以祖逖为豫州刺史
　　逖少有大志与刘琨俱为司州主簿同寝中夜闻鸡鸣蹴琨觉曰此非恶声也因起舞及渡江左丞相睿以为军谘祭酒逖居京口紏合骁健言于睿曰晋室之乱非上无道而下怨叛也由宗室争权自相鱼肉遂使戎狄乗隙毒流中土今遗民思奋大王诚能命将出师使如逖者统之以复中原郡国豪杰必有闻风响应者矣睿素无北伐之志以逖为豫州刺史给千人廪布三千疋不给铠伏使自召募逖将其部曲百余家渡江中流撃楫而誓曰祖逖不能清中原而复济者有如大江遂屯淮隂起冶铸兵募得二千余人而后进【逖任侠慷慨志清中原刘琨谓人曰常恐祖生先吾着鞭】
　　冬十月汉刘曜冦长安十一月麴允破走之
　　曜使赵染帅精骑袭长安帝奔射鴈楼染焚龙尾【龙首山之尾也在西安府咸宁县南水经注龙首山头于渭尾违樊川】及诸营退屯逍遥园【在长安县东北水经注沈水枝津东入逍遥园即此】将军麴鉴帅众救长安与曜遇于零武【零当作灵今西安府咸阳县有灵武乡晋时移汉北地郡之灵武县于此故名】鉴兵大败曜恃胜不设备麴允引兵袭之汉兵大败曜引归平阳
　　十二月石勒遣使奉表于王浚
　　浚谋称尊号刘亮髙柔切谏皆杀之【燕国霍原志节清髙屡辞征辟浚以尊号事问之原不答浚诬以罪杀而枭其首　原字休明燕国广阳人】于是士民骇怨而浚矜豪日甚【所任皆苛刻小人嵩朱硕尤贪横北州謡曰府中赫赫朱邱伯十囊五囊入郎】石勒欲袭之未知虚实用张賔言遣舎人王子春奉表于浚辞意恳切浚大喜遣使报聘明年正月浚使者至襄国勒匿其劲甲精卒羸师虚府以示之北靣拜使者而后受书【浚遗勒尘尾勒阳不敢执悬之于壁上朝夕拜之曰我不得见王公见其所赐之物如见王公也】复遣董肇奉表于浚期以三月中旬亲诣幽州奉上尊号浚使者还具言勒形势寡弱款诚无二浚益骄怠不复设备
　　孝愍皇帝
　　【甲戌】建兴二年春正月有如日陨于地又有三日相承东行有流星陨于平阳北化为肉
　　流星出牵牛【晋书天文志牵牛六星在河鼓南】入紫微光烛地陨平阳北化为肉长三十步广二十七步汉主聪恶之以问公卿陈元达以为女宠太盛亡国之徴聪曰此隂阳之理何闗人事
　　梁州人张咸以州降成
　　先是氐王杨茂搜之子难敌与王如余党杨虎合攻梁州刺史张光婴城固守愤激成疾而卒难敌遂抜城据之【虎据汉中吏民奔蜀】至是州人张咸等起兵逐难敌难敌走咸以其地归成于是汉嘉涪陵汉中【注俱见前】之地皆为成有成主雄虚己好贤随才授任命太傅骧养民于内李鳯等招懐于外刑政寛简狱无滞囚兴学校置史官【其赋民男丁嵗谷三斛女丁半之疾病又半之户调绢不遇数丈绵数两事少役希民多富实新附者给复除】是时天下大乱而蜀独无事年谷屡熟乃至闾门不闭路不拾遗然朝无仪品爵位滥溢吏无禄秩取给于民军无部伍号令不肃此其所短也
