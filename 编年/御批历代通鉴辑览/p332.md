<!-- { "loadSidebar": true } -->
　　初上以奉天窘乏故还宫以来专意聚敛藩镇多以进奉市恩皆云税外方圆【胡三省注折则成方转则成圆言于常税之外别自转折以致货财也】亦云用度羡余其实或増敛百姓或减刻吏禄或贩鬻蔬果往往自入所进才什一二李兼在江西有月进韦臯在西川有日进其后常州刺史裴肃【济源人】以进奉迁浙东观察使刺史进奉自肃始宣歙判官严绶掌留务竭府库以进奉征为刑部员外郎幕僚进奉自绶始【绶以进奉上记其名行迁河东行军司马不逾年即授节度使湖南观察使吕渭奏发永州刺吏阳履赃贿三司鞫之对曰所敛物已市马进之矣诘马主为谁马齿几何对曰马主东西南北之人今不知所之按礼齿路马有诛故不知其齿上悦其进奉之言免官而已吕渭字君载河中人】
　　秋七月宣武军乱以董晋为节度使
　　宣武节度使李万荣病不知事霍仙鸣荐押牙刘沐为行军司马时万荣子廼为兵马使上遣中使第五守进至汴州宣慰军士呼曰兵马使勤劳无赏刘沭何人为行军司马沐惧阳中风舁出军士欲斫守进廼止之遂杀大将数人都虞候邓惟恭【滑州匡城人】执廼送京师诏董晋为宣武节度使万荣卒惟恭遂权军事不遣人迎晋晋受诏即与傔从十余人赴镇不用兵卫惟恭以晋来速不及谋乃帅诸将出迎晋命惟恭勿下马气色甚和既入仍委以军政惟恭寻谋作乱晋诛其党械惟恭送京【时朝议以董晋柔仁恐不能集事乃以汝州刺史陆长源为行军司马以佐之长源性刚刻多更张□事晋初皆许之案成则命且罢由是军中得安　陆长源字泳吴人】
　　八月乙未朔日食
　　九月以李景畧为丰州都防御使
　　初上不欲生代节度使常自择行军司马以为储帅李景畧为河东行军司马李説忌之囘鹘梅録入贡过太原説与之宴梅录争坐次説不能遏景畧叱之梅录识其声趋而拜之曰非丰州李端公【唐人称侍御史为端公】邪遂就下坐坐中皆属目于景畧説益不平乃厚赂窦文场使去之防有传囘鹘将入寇者上以丰州当虏冲择可守者文场因荐景畧丰州穷边气寒土瘠民贫景畧以勤俭帅众二嵗之后储备完实雄于北边
　　裴延龄死
　　中外相贺上独悼惜之【諌议大夫崔损常为延龄所荐上即以为同平章事　崔损字至无元暐之从孙】
　　冬十一月以韦渠牟【述从孙】为谏议大夫
　　上自陆防贬官尤不任宰相自县以上皆自选用中书行文书而已然深居宫中所取信者裴延龄李齐运司农卿李实【道王元庆四世孙】翰林学士韦执【京兆人】及渠牟皆权倾宰相趋附盈门实狡险掊克执谊以文章与上唱和年二十余入翰林渠牟形神恌躁尤为上所亲狎【故事上生日用沙门道士讲论于麟徳殿既而以儒士参之渠牟嘲谈辩给上悦之由四门博士旬日间迁补阙至是遂为諌议大夫】上毎对执政漏不过三刻渠牟奏事率至六刻语笑欵狎往往闻外所荐引咸不次迁擢率皆庸鄙之士
　　【丁丑】十三年春二月筑方渠合道木波【九域志环州方渠县有木波马岭石昌合道四镇　环州今庆阳府环县是方渠废县及四镇故址俱在今环县】三城
　　上以方渠合道木波皆吐蕃要路欲城之使问邠宁节度使杨朝晟须几何兵对曰邠宁兵足以城之上曰向城盐州用兵七万今三城尤逼虏境如此何也对曰今发本镇兵不旬日至出其不意而城之虏谓吾众不减七万不敢轻来不过三旬吾城已毕虏虽至城旁草尽不能乆留虏退则运刍粮以实之此万全之策也若大集诸道兵逾月始至虏亦集众而来与我争战胜负未可知何暇筑城哉上从之朝晟分军为三各筑一城逾月三城成朝晟军还至马岭吐蕃始出追之相拒数日而去朝晟遂城马岭而还开地三百里皆如其素【谓皆如其素所虑之期也】
　　以姚南仲【革州下邽人】为义成节度使
　　初李复为义成节度使辟卢坦【字保衡洛阳人】为判官监军薛盈珍数侵军政坦据理拒之盈珍曰卢侍御所言公我固不违也及是复卒诏以陜虢观察使姚南仲代之盈珍曰姚大夫书生岂将才也坦私谓人曰姚大夫外柔中刚监军侵之必不受军府之祸自此始矣遂潜去既而盈珍与南仲有隙【盈珍欲夺南仲军政南仲不从故有隙】幕府多以罪贬有死者后上徴盈珍还【盈珍遣小吏乗驿诬奏南仲罪牙将曹文洽追杀之自作表雪南仲之寃且首专杀之罪遂自杀驿吏以闻上异之遂召还盈珍】南仲亦入朝待罪上召见问曰盈珍扰卿邪对曰盈珍不扰臣但坏陛下法耳且天下如盈珍軰何可胜数虽使羊杜复生亦不能行恺悌之政成攻取之功也上黙然竟不罪盈珍乃使掌机密
　　秋七月起复张茂宗【茂昭之弟】为左卫军尚公主
　　茂宗许尚义章公主【帝之女】未成昏母卒遗表请终嘉礼上许之拾遗蒋艾【字徳源常州义兴人】上疏曰古有墨衰以从金革之事者未闻驸马起复尚主也上曰人间多借吉成昏者卿何执此之坚对曰婚姻防纪人之大伦吉凶不可凟也委巷之家不知礼数其女孤贫无恃或有借吉从人未闻男子借吉娶妇者也上不悦命趣下嫁之期遂成昏
　　冬十二月以宦者为宫市使
　　先是宫中市外间物令官吏主之随给其直比嵗以宦者为使谓之宫市置白望数百人抑买人物以红紫染故衣败缯尺寸裂而给之仍索进奉门户及脚价钱名为宫市其实夺之尝有农夫以驴负柴宦者称宫市取之又就索门户农夫曰我有父母妻子待此然后食今以柴与汝不取直而归汝尚不肯我有死而已遂殴宦者街吏擒以闻诏黜宦者赐农夫绢十匹然宫市亦不为之改谏官御史数谏不听徐州节度使张建封入朝具奏之上颇嘉纳以问判度支苏弁弁希宦者意对曰京师游手万家无土著生业仰宫市取给上信之故凡言宫市者皆不听
　　【戊寅】十四年秋八月初置神策统军
　　时禁军戍边者禀赐优厚诸将多请遥神防其军遂至十五万人
　　九月以于頔【字允元谨七世孙】为山南东道节度使
　　頔由陜虢观察使为山南东道节度使请陞襄州为大都督府从之【上晚年益务姑息頔所奏建无不开允頔尝诬劾吉州刺史元洪赃罪上为之流端州頔复表洪责太重丄因改洪吉州长史頔又怒判官薛正伦奏贬之比诏下頔怒已觧复奏署旧职初防州有髹器天下以为法及頔骄蹇凡方帅不法者号襄様节度　吉州唐置今江西吉安府是端州隋置今广东肇庆府是】
　　吴少诚判
　　少诚遣兵侵掠夀州杀镇遏使已而复寇唐州掠临颍陈许留后上官涚【时曲环卒涚以刺史知留从】遣将救之败没少诚遂围许州朝廷以涚为节度使涚欲弃城走营田副使刘昌裔【字光后太原阳曲人】谏止之少诚昼夜急攻昌裔凿城出击大破之城由是全【兵马使安国寜谋翻城应贼昌裔以□斩之召其麾下人给二缣伏兵要巷见持缣者悉斩之无得脱者】
　　贬阳城为道州【注见前】刺史
　　太学生薛约师事司业阳城坐言事徙连州【隋置今广东】城送之郊外上以城党罪人贬道州刺史【城治民如治家赋税不登观察使数加诮譲城自署其考曰抚字心劳征科政拙考下下观察使遣判官督其赋城自系狱判官大惊驰谒之城不复归判官辞去又遣他判官往案之判官载妻子行中道逸去】
　　【己卯】十五年春宣武节度使董晋卒军乱杀留后陆长源长源性刻急恃才傲物军中恶之晋卒长源知留后扬言曰将士弛慢日乆当以法齐之耳众皆惧或劝之发财以劳军长源曰我岂效河北贼以钱买健儿求节邪军中怨怒作乱杀长源监军俱文珍以宋州刺史刘逸凖【正臣之子】乆为宣武大将得众心召之逸凖引兵径入汴州众乃定遂以为节度使【锡名曰全谅】
　　以李锜【国贞之子】为浙西观察使诸道盐铁转运使
　　李齐运受李锜赂数十万荐之于上故用之锜刻剥以事进奉上由是悦之【锜以馈遗结权贵恃此骄纵无所忌惮布衣崔善贞诣阙上封事言宫市进奉及盐铁之弊因言锜不法事上械送锜锜生瘗之逺近闻之不寒而栗锜复欲为自全计増广兵众选有力善射者谓之挽彊胡奚杂类谓之蕃落给赐十倍他卒判官卢坦屡谏不悛与幕僚李守约等皆去之李守约勉之子】
　　以韩【滑州匡城人】为宣武节度使
　　刘全谅卒军中思刘元佐之恩推其甥兵马使韩为留后诏以为节度使将兵识其才鄙勇怯指顾必堪其事先是吴少诚遣使与全谅约共攻陈许使者数軰犹在馆悉驱出斩之选卒三千击许下少诚由是失势【宣武军自元佐卒凡五作乱召倡者及其党三百人数而斩之自是至入朝二十一年士卒无一人敢讙呼于城郭者】
　　诏削夺呉少诚官爵令诸道兵讨之
　　诸军讨呉少诚者既无统帅进退不一自溃于小溵水【溵亦作防水经注汝水别派谓之防水东迳征羗城北合小防水南流注于大防水考征羌故城在今许州郾城县县南有沙河下流至陈州府商水县入于颍即古防水也】委弃器械资粮皆为少诚所有于是始议置招讨使
　　冬十二月中书令咸宁王浑瑊卒【諡曰忠武】
　　瑊性谦谨虽位穷将相无自矜大之色毎贡物必躬自阅视受赐如在上前上还自兴元虽一州一镇有兵者皆务姑息瑊毎奏事不过【胡三省注唐制凡奏事得可者皆过中书门下不过者寝其奏不下也】辄私喜曰上不疑我故能以功名终
　　【庚辰】十六年春二月以韩全义【兴卒伍史失其先世】为蔡州招讨使夏五月全义与淮西兵战于溵南【溵水之南也】大溃
　　全义本出神策军中尉窦文场爱之荐于上使统诸军讨呉少诚十七道兵皆受节度全义素无勇畧既为大帅毎议军事监军数十人争论纷然不决而罢士卒乆屯沮洳之地天暑病疫全义不存抚人有离心与淮西战锋镝未交诸军大溃退保五楼【地名在今陈州府商水县西南】已而少诚袭击全义全义大败走保陈州
　　徐泗濠节度使张建封卒
　　建封镇彭城十余年军府称治病笃累表请代诏以韦夏卿【字云客京兆万年人】为行军司马勅下建封已卒军士为变刦建封子愔令知军府事杀留后及大将数人械繋监军上闻之以李鄘为宣尉使鄘至召将士宣朝防谕以祸福脱监军械使复其位比鄘还愔表求旌节朝廷不许加淮南节度使杜佑兼徐泗濠节度使使讨之前锋济淮而败佑不敢进朝廷不得已除愔团练使后名其军曰武宁以愔为节度使【初建封之疾病也濠州刺史杜兼隂图代之疾驱至府幕僚李藩曰仆射疾危如此公宜在州防遏来欲何为不速去当奏之兼错愕径归及是兼诬奏藩播动军情上大恕密诏杜佑杀之佑素重藩出诏示之藩神色不变佑曰吾已密论用百口保君矣上犹疑之召藩诣长安望见其仪度安雅乃曰此岂为恶者耶即除秘书郎杜兼字处正伦五世孙李藩字叔翰赵州人】
　　秋九月以李元素【字太朴密之裔孙】为义成【贞元元年更号滑亳许节度为义成军】节度使
　　义成节度使卢羣【字载初范阳人】卒贾躭曰凡就军中除节度使必有爱憎向背喜惧者相半故众心不安自今愿陛下只自朝廷除人庻无他变上以为然故有是命
　　冬十月赦呉少诚复其官爵
