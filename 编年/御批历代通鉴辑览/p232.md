<!-- { "loadSidebar": true } -->
　　魏主闺门无礼从妹不嫁者三人平原公主明月南阳王寳炬同产也从入关宇文防使人杀之魏主不悦遂与防有隙闰十二月魏主在逍遥园晏阿至罗使夜还饮酒遇酖而殂殡于佛寺【諡曰孝武十年乃葬】谏议大夫宋球恸哭呕血浆粒不入口者数日防以其名儒不之罪也
　　魏都督独孤信克荆州东魏人袭之信奔梁
　　东魏既取荆州魏以独孤信为刺史招怀之东魏遣恒农太守田八能拒信于淅阳又遣都督张齐民出信后信谓其众曰今士卒不满千人首尾受敌若还撃齐民士民谓我退走必来邀我不如进撃八能破之齐民自溃矣遂击破八能乘胜袭穰城东魏刺史辛纂出战大败还趣城门未及阖信前驱武川杨忠【本华隂人家于武川隋文帝之父也】叱门者曰大军已至尔等求生何不避走门者皆散忠帅众入城斩纂以徇城中慑服信分兵定三荆居半岁东魏高敖曹侯景将兵奄至城下信兵少不敌与杨忠皆奔梁
　　【乙梁大同元年魏文帝寳炬卯大统元年东魏天平二年】春正月朔魏宇文防立南阳王寳炬【是为文帝】
　　魏宇文防与羣臣议所立多举广平王赞【孝武帝之兄子】濮阳王顺【常山王素之孙】垂涕谓防曰高欢逼逐先帝立幼主以专权明公宜反其所为广平幼冲不如立长君而奉之防乃立南阳王寳炬即位于城西大赦改元
　　魏宇文防自为都督中外诸军事封安定公
　　魏以防为都督中外诸军录尚书事大行台封安定王防固让王爵及录尚书魏主许之乃改封安定公
　　魏立后乙弗氏【其先吐谷浑渠帅归魏为洛阳人】
　　后仁恕节俭不妬忌魏主重之
　　东魏高欢击稽部【即歩落稽注见前】斩刘蠡升
　　初魏孝昌中稽部刘蠡升自称天子居云阳谷【在今朔平府左云县明于此置云阳堡】边境岁被其冦谓之稽荒至是欢袭击大破之其北部王斩蠡升首以降
　　东魏高欢自为相国假黄钺加殊礼复辞不受
　　魏作新制二十四条
　　魏宇文防以军旅未息吏民劳命所司斟酌古今可以便时适治者为二十四条新制奏行之
　　魏宇文防以苏绰【字令绰武功人】为行台左丞
　　绰先为行台郎中宇文防未深知之然诸曹疑事皆询于绰而后定台中咸称其能已而防与仆射周惠逹论事惠逹不能对请出议之以告绰绰为之区处惠逹入白之防称善曰谁与卿为此议者惠逹以绰对且称绰有王佐才乃擢绰为著作郎防防与公卿如昆明池观渔行至汉故仓池【在西安府长安故城内水经注池在末夹宫西】顾问左右莫有知者召绰问之具以状对防悦因问天地造化之始歴代兴亡之迹绰应对如流防与并马而还留至夜问以政事卧而聴之绰指陈为治之要防起整衣危坐不觉膝之前席语逹曙不厌诘朝谓惠逹曰苏绰真奇士吾方任之以政即拜大行台左丞参典机密自是宠遇日隆绰始制文案程式朱出墨入及计帐【课后之大数】户籍【户口之籍】之法后人多遵用之
　　夏五月魏宇文防自加柱国
　　初魏敬宗始置柱国大将军以宠尔朱荣位在丞相上荣败后此官遂废至是防复为之【自大统十六年以前加柱国考防及李虎元欣李弼独孤信赵贵于谨侯莫陈崇凡八人时称八柱国家　元欣字庆乐广陵王羽之子大统中绍封侯莫陈崇字尚乐武川人】
　　魏閤内都督赵刚【字僧庆洛阳人】以东荆州归于魏
　　先是赵刚以东荆州兵西赴关中【魏孝武帝之在洛阳也刚奉密敕召东荆州刺史冯景昭入援兵未及发而孝武入关景昭集文武议所从司马冯道和请待北方处分刚抽刀投地谓景昭曰公若欲为忠臣请斩道和如欲从贼可速见杀景昭感悟遂帅众而西】防高欢遣侯景向荆州州民杨祖欢起兵应景邀刚于路刺史冯景昭战败刚没蛮中至是刚自蛮中徃见东魏东荆州刺史李愍【赵郡人】劝令附魏愍从之刚由是得至长安宇文防以为光禄大夫刚说防召贺防胜独孤信等于梁防使刚徃请之【胜与信等在梁梁主待之甚厚刚再至魏兴因梁梁州刺史杜怀珎移书建康梁主礼送胜等还魏胜怀梁主恩见鸟兽南向者皆不射之信与杨忠至长安宇文防爱忠之勇留置帐下】
　　冬十一月梁侍中徐勉卒
　　勉虽骨鲠不及范云亦不阿意茍合故梁世言贤相者称范徐云
　　东魏封高洋【欢次子即北齐文宣帝】为太原公
　　洋内明决而外如不慧众皆嗤鄙之独欢异之谓长史薛琡【字墨珍代人】曰此儿识虑过吾【洋幼时欢尝欲观诸子意议使各治乱缘洋独抽刀斩之曰乱者当斩又各配兵四出使人帅甲骑僞攻之兄澄等皆怖挠洋独勒众与格攻者免胄言情犹擒以献】
　　【丙梁大同二年魏大统辰二年东魏天平三年】春正月东魏高欢袭魏夏州【注见前】取之魏灵凉州【灵州魏孝昌中置今属甘肃寜夏府凉州注见前】亦叛附于欢
　　高欢帅库狄干等万骑袭魏夏州身不火食四日而至缚矟为梯夜入其城禽其刺史斛律俄弥突因而用之留都督张琼【字徳建代人】将兵镇守迁其部落以归魏灵州刺史曹泥与其壻凉州刺史刘丰【字丰生普乐人】复叛降东魏魏人围之水灌其城不没者四尺欢命阿至罗发骑三万径度灵州绕出魏师之后魏师退欢迎泥及丰防其遗户五千以归
　　二月东魏高欢遣其世子澄入邺辅政东魏以为尚书令京畿大都督
　　东魏渤海世子澄年十五入邺辅政用法严峻事无凝滞中外震肃引崔暹为左丞亲任之【初澄通于欢妾一婢告之欢杖澄而幽之娄妃亦隔绝不得见欢纳魏敬宗之后尔朱氏有宠生子浟欲立之澄求救于司马子如子如入见伪为不知者请见娄妃欢告其故子如曰妃是王结髪妇王在怀朔被杖背无完皮妃昼夜供侍同走并州然马矢自作靴恩义何可忘也且娄领军之勲何宜摇动一女子如草芥况婢言不足信邪欢固使子如更鞠之子如尽反其辞乃启欢曰果虚言也欢大悦父子夫妇复如初】
　　东魏高欢以陈元康【字长猷广宗人】为功曹
　　高季式荐元康于高欢曰是能夜中闇书【谓能闇中书字】快吏也欢召之一见即授功曹掌机密时军国多务元康问无不知与功曹赵彦深【名隐以字行南阳宛人】同知机密而元康性柔谨欢甚亲之曰此人天赐我也
　　三月梁处士陶景【字通明丹阳秣陵人】卒
　　景博学好养生仕齐为奉朝请弃官隐居茅山【即句曲山在今江寜府句容县南汉茅盈与其弟衷固来此世号三茅君因以名山】梁主早与之游及即位恩礼甚笃每得其书焚香防受屡以手敕招之景不出国家每有大议必先谘之时人谓之山中宰相及是卒諡贞白先生【景将殁为诗曰夷甫任散诞平叔坐论空岂悟昭阳殿遂作单于宫时士大夫竞论元理不习武事故景诗及之　夷甫晋玉衍字平叔晋何晏字】
　　夏四月梁以江子四【济阳考城人】为右丞
　　子四上封事极言得失梁主诏曰古人有言屋漏在上知之在下朕有过失不能自觉子四所言尚书时加检括速以启闻
　　秋九月东魏行台侯景侵梁梁陈庆之击破之冬十二月东魏及梁平魏大饥
　　人相食死者什七八
　　【丁梁大同三年魏大统己三年东魏天平四年】春正月东魏高欢侵魏魏宇文泰击破之杀其将窦泰欢别将袭魏洛州【此魏太和中所置之洛州治上洛今陜西商州是】执其刺史泉企【字思道上洛丰阳人】
　　初魏主下诏数高欢二十罪欢亦移檄谓宇文防斛斯椿为逆徒至是欢遣司徒高敖曹攻上洛大都督窦防攻潼关而自将军蒲坂造三浮桥欲渡河魏宇文防出军广阳【魏县属冯翊郡故城今在西安府临潼县】谓诸将曰贼掎吾三面作浮桥以示必渡此欲缀吾军使窦防得西入耳防屡胜而骄袭之必克克防则欢不战自走矣诸将皆曰不如分兵御之宇文防曰贼虽作桥未能径渡不过五日吾取窦防必矣乃声言欲保陇右而潜军东出窦防猝闻军至渡河宇文防击破之士众皆尽窦防自杀【先是宇文防还长安问计于族子直事郎中深深曰窦防欢之骑将今大军攻蒲圾则欢拒守而防救之吾表里受敌此危道也不如选轻锐潜出小关窦防躁急必来决战欢持重未即救我急击防必可擒防擒则欢势自阻囘师击之可以决胜宇文防曰是吾心也遂从之　宇文深字奴干小关在潼关左今曰禁峪口】高欢撒浮桥而退敖曹自商山转战而进所向无前遂攻上洛郡人泉岳及弟猛略与杜窋等谋翻城应之洛州刺史泉企知之杀岳及猛略窋走归敖曹敖曹以为乡导而攻之企固守旬余二子元礼仲遵力战仲遵伤目城遂防企见敖曹曰吾力屈非心服也敖曹以杜窋为洛州刺史欲遂入蓝田关闻窦防军没而还【敖曹以企反元礼自随企私戒二子曰吾余生无几汝曹才器足以立功勿以吾故遂亏臣节元礼逃还与仲遵隂结豪右袭窋杀之魏以元礼世袭洛州刺史企寻卒于邺】
　　夏六月东魏遣使如梁
　　东魏遣散骑常侍李谐【字防和平之孙】聘于梁梁主与语应对如流因目送之谓左右曰卿軰常言北间无人物此等何自而来邪【是时南北通好务以俊乂相夸衘命接客必尽一时之选每梁使至邺邺下为之倾动宴日高澄常使左右觇之一言制胜为之拊掌魏使至建寜亦然】
　　秋八月梁修长干塔【今江寜府城南有大报恩寺塔髙百余丈即古长干寺塔也宋明皆重修寺前大道即古长干里】
　　梁主修长干寺阿育王塔出佛爪髪舍利【魏书释老志释迦佛既谢世香木焚尸灵骨分碎大小如粒击之不壤焚亦不燋或有光明神騐谓之舍利弟子收置宝瓶募建宫宇谓为塔塔犹言宋庙也于后有王阿育以神力分佛舍利于诸鬼神造八万四千塔布于世界皆同日而就】幸寺设无碍食大赦
　　闰九月梁以武陵王纪【字世询梁主第八子】为益州刺史
　　纪以道逺固辞梁主曰天下方乱唯益州可免故以处汝汝其勉之
　　东魏高欢侵魏冬十月魏宇文防迎战渭曲【渭水之曲在今陜西同州府大荔县东南】大败之
