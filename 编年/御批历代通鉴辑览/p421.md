<!-- { "loadSidebar": true } -->
　　恕久领三司帝初即位尝命条具中外钱谷恕久不进屡诏趣之恕对曰陛下富于春秋若知府库充实侈生侈心是以不敢进也帝嘉之至是以疾固求馆殿之职帝曰卿求一人可代者聴卿去恕遂荐凖凖至三司检寻恕前后改创之事类为册及其所出榜别用新板躬至恕第请判押恕亦不让一　一押之自是计使无不循其旧贯【恕精于吏理人不敢干以私掌利柄十余年强力干事胥吏畏服】
　　冬十一月有星孛于井【天文志南方舆五星为天目】
　　十二月右谏议大夫田锡卒
　　锡居谏署慕魏徴李绛之为人以尽规献替为己任直言时政得失每指斥将相备位前后章疏凡五十有二【续纲目作五十二卷今依宋史锡传改正】悉焚之曰直谏臣职也岂可藏副示后以卖直邪及卒帝谓李沆曰田锡直臣也朝廷少有阙失方在思虑锡之章疏已至矣嗟惜久之
　　赵保吉陷西凉杀丁惟清潘罗支会蕃部击败之保吉走死子德明嗣
　　保吉陷西凉杀丁惟清于是潘罗支伪降保吉受之不疑罗支遽集六谷番部合击之保吉大败中流矢创甚奔还死于灵州境上子徳明遣使告哀于契丹契丹赠保吉尚书令寻封徳明为西平王环庆【宋以庆环邠宁干五州为环庆路】邉城以徳明初立乞降诏抚之帝乃诏徳明令审图去就知镇戎军曹玮上言保吉擅河南地二十年兵不解甲使中国有西顾之忧今其国亡子弱不即捕灭后更彊盛不可制矣愿假臣精兵出其不意擒徳明送阙下复河南为郡县此其时也帝欲以恩致徳明不报
　　【甲辰】景徳元年春正月京师地震
　　丙申震癸卯丁未复震
　　三月皇太后李氏崩【諡明徳】
　　秋七月尚书右仆射同平章事李沆卒【諡文靖】
　　沆卒帝往临哭之恸谓左右曰沆忠良纯厚始终如一岂意不享遐夀邪赠太尉中书令【时西北用兵帝便殿廷访或至旰食王旦叹曰我辈安得坐见太平优游无事邪沆曰彊敌外患足为警戒他日四方寜谧朝廷未必无事沆日取四方水军盗贼奏之旦以为细事不足烦帝聴沆叹曰人主少年当使知四方艰难不然血气方刚不留意声色犬马则土木甲兵祷祀之事作矣吾老不及见此参政他日之忧也丁谓与寇凖善凖屡荐其才于沆沆不用准问之沆曰顾其为人可使之在人上乎准曰如谓者相公终能抑之使在人下乎沆笑曰他日当思吾言沆尝言居重位无补惟中外所陈利害一切报罢之少以报国尔朝廷防制纎悉具备或徇所陈请行一事即所伤多矣陆象先所谓庸人扰之是已憸人苟一时之进岂念厉民邪沆尝读论语或问之沆曰沆为宰相如节用而爱人使民以时尚未能行圣人之言终身诵之可也沆性直谅内行修谨居位慎密不求声誉遵法度识大体人莫能于以私公退终日危坐未尝跛倚治第封邱门内防事前仅用旋马或言其大隘沆笑曰居第当传子孙此为宰相防事诚隘为太祝奉礼防事则已寛矣　丁谓字公言初字谓之苏州长洲人】
　　盗杀朔方节度使巴勒结
　　赵保吉既死故党密巴勒儒及日布结罗丹二族亡归结隆族【俱党项别族】欲阴图巴勒结以复雠会其党攻结隆巴勒结率百余骑赴援将议合击遂为二族戕于帐下六谷诸豪共立巴勒结弟斯多特为首领朝廷闻之授斯多特朔方节度使
　　八月以毕士安寇准同平章事王继英为枢密使初士安既拜参知政事入谢帝曰未也行且相卿因问谁可与卿同进者对曰寇准兼资忠义善断大事臣所不如帝曰闻其好刚使气对曰准忘身徇国秉道嫉邪故不为流俗所喜今天下之民虽防休徳涵养安佚而北戎跳梁为邉境患若准者正宜用也帝曰然当借卿宿徳镇之准既相守正疾恶小人日思所以倾之士安每为申辨帝始不疑
　　闰九月契丹主大举入寇
　　契丹主隆绪同其母萧氏大举入冦遣其统军顺国王萧达兰攻威虏顺安军北平砦【本汉县宋为砦后改军故城在今保定府完县】保州皆败乃与契丹主合众攻定州王超拒于唐河【即古呕夷水源出山西流迳唐县谓之唐水入于定州谓之滱水下流与滋沙诸河合】又分兵围岢岚军髙继勲【字绍先琼长子】力战御之又攻瀛州李延渥【并州晋阳人】击败之契丹遂驻兵阳城淀【在庆都县东南水经注阳城故城近在西北故名马】号二十万每縦游骑剽掠小不利辄引去徜佯无鬭志寇准闻之曰是狃我也请练师命将简骁锐据要害以备之
　　冬十月契丹来议和遣閤门祗曹利用【字用之赵州宁晋人】报之
　　故将王继忠为契丹言和好之利契丹以为然遣李兴以继忠书及密表诣莫州部署石普议和普以闻于朝朝臣莫敢如何毕士安请羁縻之渐许其平帝曰敌悍如此恐不可保士安曰臣尝得契丹降人言其虽深入屡挫不得志阴欲引去又耻无名且彼宁不畏人乘虚覆其巢穴此请殆不妄于是诏谕继忠许其通和继忠复附奏乞先遣使帝乃遣曹利用诣契丹军帝语之曰契丹南来不求地则邀赂尔闗南地归中国已久不可许汉以玉帛赐单于有故事利用愤契丹色不平对曰彼若妄有所求臣不敢生还帝壮其言
　　置龙图阁
　　奉太宗御制文集及典籍图画宝瑞之物与宗正所进属籍并置待制学士官自是每帝皆置一阁
　　十一月契丹进寇澶州帝自将御之
　　契丹陷徳清军【石晋置故城在今大名府清丰县】逼冀州遂抵澶州邉书告急一夕五至寇准不发饮笑自如帝闻之大骇以问准对曰陛下欲了此不过五日耳因请帝幸澶州同列惧欲退准止之令驾起帝难之欲还内准曰陛下入则臣不得见大事去矣请毋还毕士安力劝帝如准所请帝乃议亲征召羣臣问方畧时以虏寇深入中外震骇王钦若临清人也请幸金陵陈尧叟【字唐夫】阆州人也请幸成都帝以问准准心知二人谋乃阳若不知者曰谁为陛下画此防罪可斩也陛下神武将臣协和若大驾亲征敌当自遁不然出竒以挠其谋坚守以老其师劳佚之势我得胜算矣奈何弃庙社欲幸楚蜀所在人心崩溃敌乘胜深入天下可复保邪帝意乃决【时欲择大臣镇大名准荐钦若遂诏判天雄军盖准以钦若多智恐妄有所疑沮故出之钦若至天雄契丹临境钦若闭门束守无防但修齐诵经而已】
　　李继隆军射杀契丹将萧达兰
　　契丹围澶州李继隆整军御之会有自虏中囘者言达兰谋以迟明袭寨继隆伏兵分据要害顷之控暴至达兰躬出阵前督战继隆将张环【字唐公洎之孙】守牀子弩弩撼机发射杀之达兰有机勇所领皆锐兵既死虏大挫衂【时魏能守安肃军杨延朗守广信军二军最切虏境而攻围百战不能下及虏退出境延朗追蹑转战未尝败衂时人目二军曰铜梁门铁遂城梁门安肃军治遂城广信军治也　魏能郓人梁门即战国赵汾门宋置砦今保定府安肃县是也遂城注见前】
　　以王旦为东京留守
　　初帝亲征以雍王元份【太子第五子】留守旦等皆扈従至是元份以暴疾闻命旦驰还代之旦曰愿宣寇准臣有所陈准至旦奏曰十日不捷何以处之帝黙然良久曰立太子旦至东京直入禁中下令甚严人无知者
　　十二月庚辰朔日食
　　帝渡河次澶州契丹请盟而退帝还京
　　帝在道又有以金陵之谋告者帝意稍惑召准问之准曰陛下惟可进尺不可退寸河北诸军日夜望銮舆至士气百倍若囘辇数步则万众瓦解虏乘其后金陵亦不可得至也准出遇殿前都指挥使髙琼曰太尉受国厚恩今日有以报乎琼曰愿效死准复入琼立庭下准曰陛下不以臣言为然盍试问琼琼即奏曰寇准言是准又曰机不可失宜趣驾帝乃晨发适苦寒左右进貂裘帝郤之曰将士皆寒朕安用此帝至澶州南城【即徳胜寨之南城注见前】望见契丹军势甚众众请驻跸寇准固请曰陛下不过河则人心益危敌气未慑非所以取威决胜也且王超领劲兵屯中山以扼其吭李继隆石保吉【字祐之守信子】分大阵以扼其左右肘四方征镇赴援者日至何疑而不进髙琼亦固以请即麾卫士进辇帝遂渡河御北城门楼逺近望见御盖踊跃呼万嵗声闻数十里契丹相视益怖骇帝悉以军事付准准承制専决号令明肃士卒畏恱已而契丹数千骑来薄城下诏士卒迎击斩获大半乃引去帝还行宫留准居北城上徐使人视准何为准方与知制诰杨亿饮博歌谑欢呼帝喜曰准如是吾复何忧契丹遣其臣韩杞持书与曹利用俱来请盟利用言契丹欲得闗南地帝曰所言归地事极无名若必邀求朕当决战若欲金帛朝廷之体固亦无伤准不欲赂以货财且欲邀其称臣及献幽燕之地因画策以进曰如此则可保百年无事不然数十年后戎且生心矣帝曰数十年后当有捍御之者吾不忍生灵重困姑聴其和可也准尚未许防有谮准幸兵以自取重者准不得已乃许其成复遣曹利用如契丹军议嵗币帝曰必不得已虽百万亦可准闻之召利用至幄谓曰虽有敕旨汝所许过三十万吾斩汝矣利用至契丹军萧太后谓利用曰晋畀我闗南周世宗取之今宜见还也利用曰晋周事我朝不知若嵗求金帛以佐军尚不知帝意可否割地之请我不敢以闻契丹政事舍人髙正始遽前曰我引众以来图复故地若止得金帛而归吾愧吾国人矣利用曰子盍为契丹熟计使契丹用子言恐连兵结衅非国利也契丹犹觊闗南遣其监门卫大将军姚东之持书复议帝不许而去利用竟以银十万两绢二十万匹成约而还戒诸将勿出兵邀其归路契丹遣其閤门使丁振持誓书来以兄礼事帝引兵北归帝遂还京
　　【乙巳】二年春正月大赦
　　以契丹讲和大赦天下放河北诸州彊壮归农罢诸路行营省河北戍兵十之五縁邉三之二诏縁邉毋出境掠夺得契丹牛马悉縦还之通互市葺城池招流亡广储蓄由是河北民得安业皆毕士安之谋也【士安请按邉要选守将以马知节知定州杨延昭知保州又以李允则知雄州孙全照知镇州他所择任悉当其才　马知节字子元全义子杨延昭即延朗改名李允则字垂范谦溥子孙全照字继明行友子】
　　置国信司
　　以契丹修好则有庆吊之使乃置国信司専主之领以宦者时遣太子中允孙仅【字隣成蔡州汝阳人】贺萧太后生辰致书自称南朝以契丹为北朝直史馆王曾【字孝先青州益都人】上言春秋书外夷爵不过子今従其国号足矣何用对称两朝帝以为然弗果易仅随其损益丰约中度后奉使者悉循其制时称得体
　　夏四月王钦若罢以冯拯防知政事
　　钦若与寇准不协累表愿解政事特置资政殿学士授之
　　秋七月增置制举六科
　　贤良方正等三科久不行至是增置为六科曰贤良方正能直言极谏【为一科】博通坟典达于敎化【为一科】才识兼茂明于体用【为一科】详明吏理可使従政【为一科】识洞韬畧运筹决胜【为一科】军谋宏逺材任邉寄【为一科】凡六科诏中书门下试察其才具名奏闻临轩亲策之
　　归币于契丹
　　自是嵗以为常
　　八月有星孛于紫微【注见前】
　　以向敏中知延州
　　先是赵徳明以父有遗命遣使乞归顺诏以敏中为縁邉安抚使受其降时帝幸澶渊赐敏中密诏书付西鄙许便宜従事敏中得诏藏之视政如常日邉蕃以安至是以徳明誓约未定徙敏中为都部署兼知延州委以经畧
　　冬十月吏部侍郎同平章事毕士安卒【諡文简】
