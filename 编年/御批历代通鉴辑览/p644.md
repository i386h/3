<!-- { "loadSidebar": true } -->
　　以尚宝少卿徐贞明【字孺东贵溪人】领垦田使督治京畿水田初贞明为给事中尝请兴西北水利【言神京雄据上游兵食宜取之畿内今皆仰给东南岂西北古称富彊地而不足以实廪而练卒乎夫赋税所出括民脂膏而军船夫役之费常以数石致一石东南之力竭矣又河流多变运道多梗窃有隠忧闻陜西河南故渠废堰在在有之山东诸泉引之率可成田而畿辅诸郡或支河所经或涧泉自出皆足以资灌溉北人未习水利惟苦水害不知水害未除正由水利未兴也葢水聚之则为害散之则为利今顺天真定河间诸郡桑麻之区半为沮洳由上流诸河之水惟泄于猫儿湾欲其不泛滥而壅塞势不能也今诚于上流疏渠濬沟引之灌田以杀水势下流多开支河以泄横流其淀之最下者留以潴水稍髙者皆如南人筑圩之制则水利兴水患亦除矣至于永平滦州抵沧州庆云地皆萑苇土实膏腴元虞集欲于京东濵海地筑塘捍水以成稻田若仿集意招徕南人俾之耕艺北起辽海南濵青齐皆良田也宜特简宪臣假以事权毋阻浮议需以嵗月不取近功或抚穷民而给其牛种或任富室而缓其科征或选择健卒分建屯营或招徕南人许其占籍俟有成绩次及河南山东陜西庶东南转漕可灭西北储蓄常充国计永无绌矣　猫儿湾今在雄县东】时以财匮不能举及谪官南行【御史传应祯下狱贞明入狱调防坐贬太平府知事】又着潞水客谈论水利当兴者十四事【畧曰西北之地旱则赤地千里潦则洪流万顷惟时若庻几乐嵗无饥此可常恃哉惟水利兴而后旱潦有备利一也中人治生必有常稔之田以国家之全盛独待哺于东南岂计之得哉水利兴则余粮栖畆皆仓庾之积利二也东南转输其费数倍若西北有一石之入则东南省数石之输久则蠲租之诏可下东南民力庶几稍苏利三也西北无沟洫故河水横流而民居多没修复水田则可分河流杀水患利四也西北地平广防骑得以长驱若沟洫尽举则田野皆金汤利五也游民轻去乡土易于为乱水利兴则农业者依田里而游民有所归利六也招南人以耕西北之田则民均而田亦均利七也东南多漏役之民西北罹重徭之苦以南赋繁而役减北赋省而徭重也使田垦而民聚则赋増而北徭可减利八也沿邉诸镇有积贮转输不烦利九也天下浮戸依富家为佃客者何限募之为农而简之为兵屯政无不举矣利十也塞上之卒土著者少屯政举则兵自足可以省逺募之费苏班戍之劳停勾欇之苦利十一也宗禄浩繁势将难继今自中尉以下量禄之田使自食其土为长子孙计则宗禄可减利十二也修复水利则仿古井田可限民名田而自昔养民之政渐可举行利十三也民与地均可仿古比闾族党之制而教化渐兴风俗自美利十四也】既还朝给事中王敬民荐之防巡抚张国彦【邯郸人】等方开水利于蓟永间有效遂令贞明兼察御史领垦田使贞明先诣永平募南人为倡及明年二月已垦三万九千余畞又遍厯诸河周览水泉分合将大行疏濬而阉人勋戚之占田者争言不便帝惑之遂罢
　　夏四月京师旱大雩
　　自去年八月不雨至是月帝歩祷南郊靣谕大学士等曰天旱虽由朕不徳亦天下有司贪婪剥害小民以致上干天和今后宜慎选有司乃诏中外理寃抑免天下被灾田租一歳【先是李植等疏劾尚书潘季驯朋奸罔上诏削季驯籍擢植太仆少卿江东之光禄少卿羊可立尚寳少卿至是御史蔡系周以旱上疏劾植且言陛下欲雪枉而刑部尚书之枉先不得雪今日之旱盖实由植所称尚书谓李驯也于是东之抗疏求罢可立复代为植辨给事御史齐世臣吴定等交章劾之帝报曰朕方忧旱诸臣何得纷争乃已】
　　秋七月雷震郊坛
　　八月京师地震
　　闰九月帝诣大峪山阅夀宫
　　初帝谒山陵用礼部尚书徐学谟【字叔明苏州府嘉定人】言将卜夀宫于大峪【在十一年】时李植以巡抚御史扈行阅视谓其地未善欲与江东之疏争不果既而帝再临视【在十二年】遂作宫役既兴矣【在是年八月】植以夀宫有石申时行与学谟姻故主之可用是罪也乃与东之羊可立合疏上言地果吉则不宜有石则宜奏请改图乃学谟以私意主其议时行以亲故赞其成非大臣谋国之忠时行奏辩车驾初阅时植东之不言今已二年忽创此议其借事倾臣明甚帝责三人夺俸半嵗未几复以王锡爵言贬三人官【钖爵具奏不平者八事大畧言张冯之狱上意先定言者适投其防而辄自附于用贤等樱鳞折槛之党且谓舍建言别无人品建言之中舍采摭张冯旧事别无同志以中人之资乗一言之防超越朝右日寻戈矛皆不平之大者帝乃贬植东之员外郎可立评事】然犹以植言夀宫有石恐宝座将置于石上至是复亲诣阅之终谓大峪吉遂调三人于外
　　冬十一月礼科给事中王三余【安平人】请帝亲郊不从三余请帝亲郊以答大戒帝怒其奏请不早诘责之仍遣官代【时帝累诏称疾郊祀庙享多弗躬亲明年礼部主事卢洪春以帝不时享太庙上疏极諌帝震怒传谕内阁百余言责洪春悖妄命拟防治罪阁臣拟夺官不从杖斥为民给事御史先后申救夺俸有差　卢洪春字思仁东阳人】
　　【丙戌】十四年春二月册郑氏【大兴人】为皇贵妃三月禁部曹言事
　　妃有殊宠生子常洵进封皇贵妃而王恭妃生皇长子已五嵗不益封中外籍籍疑帝将立爱给事中姜应麟【字泰符慈谿人】首抗疏请立元嗣为东宫贬广昌【汉置县隋改飞狐明洪武初复曰广昌今县属易州】典史大学士申时行率同列再请建储不聴时帝以旱霾下诏求直言郎官刘复初【髙陵人】李懋桧【字克苍安溪人】等显侵贵妃时行请帝下诏令诸曹建言止及所司职掌聴其长择而献之不得专达帝甚悦之于是言者蠭起皆指斥宫闱攻击执政帝概置不问门戸之祸大起
　　夏六月松茂番平
　　松茂诸番列砦四十八嵗为吏民患王廷瞻【字稚表黄冈人】抚蜀时尝遣将击破丢骨人荒没舌三砦诸酋乃降故事诸番嵗有赏赉番要索无已【其所索例有新班钱熟衣钱架梁钱躧草钱放狗钱挂防钱防酒钱】廷瞻一切除之西陲稍靖仅六七年势复猖獗十三年夏杨柳番入犯金瓶堡【在今四川龙安府松潘防南】杀守将巡抚雒遵【字道行泾阳人】遣总兵官李应祥【湖广九谿卫人】讨定之番恃强剽如故防徐元泰【宣城人】代遵抚蜀使使檄谕番不应是年春复攻蒲江关【今名镇江关在松潘防南】守将出击贼稍解东南路始通元防决计大征遣游击周于徳邉之垣总兵郭成参将朱文达等将诸路兵进讨命应祥居中节制应祥于军中树赤白帜各一下令良民陷贼者徒手立赤帜下熟番不附贼者徒手立白帜下即免罪番遇急不相救官军连破河东河西诸贼巢擒贼渠三十余人俘馘千计【之垣祖轮嘉靖初以指挥讨茹儿贼被杀漆其头为饮器及是六十年之垣乃得之以还葬焉】至是班师明年又讨破建昌【注见前】诸番及卭部【今寜逺府越嶲防】属夷以其地置屏山县【今属叙州府】蜀中剧冦尽平
　　秋九月王家屏罢
　　家屏遭继母忧诏赐银币驰传归
　　冬十一月祀南郊
　　【丁亥】十五年春三月诏彻哩克【旧作撦力克今改后仿此】袭封顺义王初谙达死彻辰汗【旧作乞庆哈即欢台吉改名】袭至是彻辰汗死子彻哩克袭其妻三娘子即谙达所夺之外孙女而为妇者也歴配三王主兵柄为中国守邉保塞诸部畏服之帝嘉其功封忠顺夫人
　　夏四月旱京师地震
　　六月京师大雨
　　溺人民无算命顺天府赈恤
　　秋七月江南水江北山西陜西河南山东旱
　　时所在灾荒河北尤甚戸部右侍郎孙丕【字叔孝富平人】上言海内困加派宜寛赋节用损上益下以培苍生大命帝感其言颇有所减罢
　　九月丁亥朔日食不见
　　冬十月南京右都御史海瑞卒【諡忠介】
　　初瑞自南京谢病归髙拱张居正相继当国俱惮瑞峭直中外交荐卒不召及居正卒吏部始拟用累迁南京右都御史瑞力矫偷惰百司惴恐至是卒佥都御史王用汲【字明受晋江人】入视葛帏敝籯有寒士所不堪者因醵金为敛百姓罢市送者数百里不絶【瑞生平为学以刚为主自号刚峯天下识与不识咸称刚峯先生】
　　【戊子】十六年春三月诏改景泰实録去郕戾王号不果行时上下偷惰诏勅多不奉行景泰实録终明世未尝改也
　　南畿浙江山西陜西河南大饥疫
　　起前尚书潘季驯为右都御史总督河道
　　季驯前为李植所劾落职为民御史李栋上疏讼曰隆庆间河决崔镇为运道梗数年以来民居既奠河水安流咸曰此潘尚书功也昔先臣宋礼治防通河至于今是頼季驯功不在礼下乃当身存之日使与编戸齿宁不隳诸臣任事之心失朝廷报功之典其后论荐者不已遂起季驯右都御史总督河道自呉桂芳后河漕皆总理至是复设専官寻加季驯工部尚书
　　秋八月壬午朔日食
　　冬十二月杖给事中李沂【字景鲁嘉鱼人】于廷斥为民
　　中官张鲸掌东厰横肆无惮御史何出光劾鲸死罪八并及其党锦衣都督刘守有序班邢尚智尚智论死守有除名而鲸竟不罪任职如故外议谓鲸以金宝献帝获免沂拜官甫一月即上疏言之【畧曰陛下富有四海岂爱金宝威如雷霆岂徇请乞及见明防许鲸策励共事外议籍遂谓为真亏损圣徳夫岂浅尠且鲸奸谋既遂恐国家之祸将从此始】帝得疏震怒谓沂欲为冯保张居正报讐立下诏狱严鞫阁臣申时行等乞宥不从谳上诏廷杖六十斥为民冯保获罪实鲸为之故帝云然或曰张诚与鲸交恶授意言者攻之鲸廹众论不得已乞罢乃命私家闲住未几复召入
　　【己丑】十七年春正月己酉朔日食
　　时以日食免朝贺嗣后毎元旦皆不视朝
　　三月免陞授官靣谢
　　自是临御遂简
　　夏四月召王家屏复入阁
　　家屏服甫阕诏进礼部尚书遣行人召还抵京师三月未得见家屏以为言帝遣中官谕家屏奬以忠爱家屏疏谢请帝视朝居数日帝为一御门延见自是益深居不出矣
　　六月赈南畿浙江饥
　　南畿久旱浙江大风海溢既而亦旱发帑金八十万赈之
　　【庚寅】十八年春正月召见申时行等于毓徳宫斥大理评事雒于仁【字少经泾阳人】为民
