<!-- { "loadSidebar": true } -->
　　先是夏人冦秦州【杀守将范愿死者不可胜计】既而秉常复上誓表请纳安逺塞门二砦以乞绥州诏将许之鄜延宣抚郭逵上言此商于六百里之防非先交二砦不可与绥朝议以为然赐以誓诏秉常遣刚明鄂特【旧作防萌讹今政】来言欲先得绥逵命赵卨等如夏交所纳二砦且定地界刚明鄂特曰朝廷本欲得二砦地界非所约卨曰然则塞门安逺二墙墟耳安用之二砦之北旧有三十六堡且以长城岭【亦曰长城门横山之麓也又曰岭在榆林府废夏州西南】为界西平王祥符之书固在也刚明鄂特语塞卨以夏人渝盟请城绥州不以易二砦从之改名绥徳城
　　十一月命韩绛制置三司条例
　　初陈升之欲傅防王安石以固其位安石亦患正论盈廷引升之为助升之知其不可而竭力为之用安石徳之故先使正相位升之既相乃时为小异阳若不与之同者由是二人遂判安石乃荐绛共事安石每奏事绛必曰臣见安石所陈非一皆至当可用陛下宜省察安石恃以为助
　　署诸路提举官
　　条例司上言民间多愿借贷青苗钱乞遍下诸路转运使施行仍诏诸路各置提举二员管当一员掌行青苗免役农田水利诸路凡四十一人【提举官既置往往迎合王安石意务以多散为功富民不愿取贫者乃欲得之即令随户等髙下品配又令贫富相兼十人为保首王广渊在京东一等户给十五千等而下之至五等犹给一千民间喧然以为不便广渊入奏谓民皆欢呼感徳諌官李常御史程颢论广渊抑配掊克迎朝廷旨意以困百姓防河北转运使刘庠不散青苗钱奏适至安石曰广渊力主新法而遭劾刘庠欲坏新法而不问举事如此安得人无向背由是常颢之言皆不行　李常字公释南康军建昌人刘庠字希道彭城人】
　　增置宫观官
　　帝以监司郡守有老不任职者则与闲局王安石亦欲以处异议者遂增置三京留司御史台国子监及诸州宫观官使不限员
　　以张载为崇文院校书寻辞归
　　载少喜谈兵至欲结客取洮西之地年二十以书谒范仲淹仲淹谓之曰儒者自有名教可乐何事于兵因劝之读中庸载读其书犹以为未足又访诸释老累年究极其説知无所得反而求之六经与程颢程颐【字正叔颢之弟】论道学之要涣然自信曰吾道自足何事旁求于是尽弃异学淳如也举进士调云岩【后魏县宋熙宁后废故城在今延安府宜川县】令以敦本善俗为先帝初即位思得才哲之士吕公着荐载有古学召见问治道载对曰为政不法三代者终苟道也帝悦以为崇文校书已而移疾屏居南山下【先是明州苗振狱起令载往按程颢疏言治狱可试诸能吏非所以尽儒者之事业王安石曰淑问如皋陶犹献囚此何伤竟命之往比还乃辞归】











　　御批厯代通鉴辑览卷七十六
<史部,编年类,御批历代通鉴辑览>
　　钦定四库全书
　　御批厯代通鉴辑览卷七十七
　　宋
　　神宗皇帝
　　【庚戌】宁三年春正月罢判尚书省张方平
　　初帝欲用王安石方平以为不可及是方平服阕还朝以观文殿学士判尚书省安石言留之不便遂出知陈州及陛辞极论新法之害帝为之抚然未几召为宣徽北院使留京师安石深沮之方平亦力求去乃复出判应天府
　　二月河北安抚使韩琦请罢青苖法王安石称疾不朝诏谕起之
　　琦上疏曰臣准散青苖诏书务在惠小民不使兼并乗急以邀倍息而公家无所利其入今所列条约乃令乡户及坊郭户借钱一千纳一千三百是官自放钱取息与初诏相违又条约虽禁抑勒然不抑勒则上户必不愿请下户虽或愿请请时甚易纳时甚难将来必有督索同保均赔之患陛下躬行节俭以化天下自然国用不乏何必使兴利之臣纷纷四出以致逺迩之疑哉乞罢提举官委提防刑狱依常平旧法施行帝防其疏以示执政曰琦真忠臣虽在外不忘宗室朕始谓可以利民今乃害民如此且坊郭安得青苖而使者亦疆与之王安石勃然进曰苟从其所欲虽坊郭何害因难琦奏曰如桑羊笼天下货财以奉人主私用乃可谓兴利之臣今陛下修周公遗法抑兼并振贫弱非所以佐私欲安可谓兴利之臣乎帝终以琦説为疑安石遂称疾不出帝谕执政罢青苖法赵抃请俟安石出安石求去帝命司马光草答诏有士夫沸腾黎民骚动之语安石抗章自辩帝为巽辞谢之且命吕惠卿谕防韩绛又劝帝留安石安石入谢因言中外大臣从官台谏朋比欲败先王正道以沮陛下此所以纷纷也帝以为然安石乃乃起视事持新法益坚以琦奏付条例司命曾布疏驳刋石颁之天下琦申辩愈切且论安石妄引周礼以惑上聴皆不报【时文彦博亦以青苖之害为言帝曰吾遣二中使亲问民间皆云甚便彦博曰韩琦三朝宰相不信而信二宦者乎先是安石隂结入内副都知张若水押班蓝元振为助帝遣使潜察府界俵钱事适命二人使还极言民情深愿无抑配者故帝信之不疑】
　　以司马光为枢宻副使固辞不拜
　　光素与王安石厚及行新法贻书开陈再三又与吕惠卿辩论于经筵安石不乐帝欲大用光访之安石安石曰光所言尽害政之事所与尽害政之人而欲寘之左右使预国论则异论之人倚以为重韩信立汉赤帜赵卒气夺今用光是与异论者立赤帜也及安石称疾不出帝乃以光为枢宻副使光辞曰陛下所以用臣盖察其狂直庶有补于国家若徒以禄位荣之而不取其言是以天官私非其人也臣徒以禄位自荣而不能救生民之患是盗窃名器以私其身也陛下诚能罢制置条例司追还提举官不行青苖助役法虽不用臣臣受赐多矣青苗之散使者恐其逋负必令贫富相保贫者无可偿则散而之四方富者不能去必责使代偿十年之外贫者既尽富者亦贫常平又废加之以师旅因之以饥馑民之羸者必委死沟壑壮者必聚而为盗贼此事之必至者也疏凡九上防安石复起视事乃下诏允光辞收还敕诰知通进银台司范镇封还诏防者再帝以诏直付光不由门下镇奏曰由臣不才使陛下废法乞解其职许之
　　解韩琦河北安抚使
　　琦以论青苖不见聼上疏请解河北安抚使止领大名府路王安石欲沮琦即从之
　　三月始以策试进士
　　初同知贡举吕公着在贡院中宻奏言天子临轩策士而用诗赋非举贤求治之意乞出自宸以谘访治道至是上御集英殿试进士遂专用防赐叶祖洽【字敦初邵武人】以下三百人及第出身祖洽策言祖宗多因循苟简之政陛下即位革而新之考官宋敏求【字次道绶之子】苏轼欲黜之吕惠卿擢为第一【轼言祖洽诋祖宗以媚时君而魁多士何以正风化乃拟答进士防献之帝以示王安石安石言轼才亦髙但所学不正又以不得逞之故其言遂跌荡至此数请绌之】
　　置刑法科
　　帝因王安石议谋杀刑名疑学者多不通律意遂立刑法科许有官无赃罪者试律令刑统大义断按取其通晓者补刑法官未几选人任子亦试律令始出官又诏进士自第三人以下试刑法或言髙科不试人不以为荣乃诏悉试
　　贬知审官院孙觉【字莘老髙邮人】知广徳军【宋置今为州江南】
　　时青苖法行首议者谓周官泉府民之贷者至输息二十而五国事之财用取具焉觉条奏其妄曰成周赊贷特以备民之缓急不可徒与也故以国服为之息然国服之息説者不明郑康成释经乃引王莾计赢受息无过嵗什一为据不应周公取息重于莾时【考周礼臬府民之贷者以国服为之息郑注贷从官借本也以国服为之息以其于国服事之税为息也于国事受园防之田而贷万泉者朞出息五百王莾时民贷以治产业者但计赢所得受息无过岁什一孔颍达疏万泉朞出息五百二十而取一也王莾时与周少异周惟据本微利莾则计本而据所赢多少以取息假令万泉而赢万则征一千赢五千则征五百无过什一据此周与莾时取息轻重甚明觉奏尚未剖悉详尽矣泉古与钱通】况国用专取具于泉府则冡宰九赋将安用耶圣世宜讲求先王之法不当取疑文虚説以图治安石览之怒防曽公亮言畿县防青苗钱有追呼抑配之扰安石遣觉行视虚实觉言民实不愿与官相交望赐寝罢遂坐奉诏反覆贬知广徳军【初觉为右正言帝语觉欲用陈升之而罢邵亢觉即奏疏如所言帝以为希防罢判越州安石卑与觉善特援以为助自知通州召还累迁知审官院至是以觉不附已遂逐之】
　　夏四月贬御史中丞吕公着知颍州
　　青苖法行公着上疏曰自古有为之君未有失人心而能图治亦未有胁之以威胜之以辩而能得人心者也昔日之所谓贤者今皆以此举为非而主议者一切诋为流俗浮论岂昔皆贤而今皆不肖乎防帝使公着举吕惠卿为御史公着曰惠卿固有才然奸邪不可用王安石以是积怒公着诬其言韩琦欲因人心如赵鞅兴晋阳之甲以逐君侧之恶贬知颍州【命知制诰宋敏求草制明着罪状敏求不从但言敷陈失实安石怒命陈升之改其语行之】
　　赵抃罢
　　安石持新法益坚抃大悔恨上疏言制置条例司遣使者四十余辈骚动天下安石彊辩自用诋公论为流俗违众罔民顺非文过近者台谏侍从多以言不听而去司马光除枢宻不肯拜且事有轻重体有大小财利于事为轻而民心得失为重青苗使者于体为小而禁近耳目之臣用舍为大今去重而取轻失大而得小惧非宗庙社稷之福也奏入恳求去位乃出知杭州【抃长厚清修为政善应俗施教寛猛不同以惠利为本韩琦称为人中表仪已不及也】
　　以韩绛参知政事
　　侍御史陈襄【字述古侯官人】言王安石参预大政首为兴利之谋先与知枢宻院事陈升之同领条例司未几升之用是为相而绛继之曽未数月遂预政事则是中书大臣皆以利进乞罢绛新命而求道徳经术之贤以处之庶不害于王政而足以全大臣之节矣不报【襄初由进士厯知县事留意教化富弼荐之累官同修起居注改侍御史疏论青苗法不便请斥罢王安石吕惠卿以谢天下及是以言屡不用乞外帝惜其去留修起居注逾年为知制诰安石欲出之帝不许寻直学士院帝尝访人材之可用者襄以司马光韩维吕公着范纯仁苏轼等三十三人对安石益恶之摘其书诏小失出知陈州　考绩纲目是条所载陈襄奏宋史襄本传不载韩绛传亦无之惟于襄本传云乞罢韩绛政府以杜大臣争利而进者盖即括此奏之意而言之也乃续纲目于八年襄罢学士院条又追叙其为御史时乞罢绛政府事属重复今节録襄本传附注于此而襄罢学士院条删不録】
　　以李定【字资深掦州人考李定有四一□苏舜钦狱已见前一济南人嘉祐治平中以风采闻一绥州人陜西副都总管浩之父一即此后劾苏轼】为监察御史里行罢知制诰宋敏求苏颂【字子容南安人】李大临【字才元成都人】
