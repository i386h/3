<!-- { "loadSidebar": true } -->
　　自唐天寳以来藩镇屯重兵租税所入皆以自赡名曰留使留州其上供者甚少五代藩镇益彊率令部曲主埸务厚敛以入已而输贡有数宋主素知其赵普乞命诸州度支经费外凡金帛悉送汴都无得占留每藩镇帅缺即令文臣权知所在场务凡一路之财置转运使掌之虽节度防御练观察诸使及刺史皆不预佥书金谷之籍于是财利尽归于上矣
　　夏六月宋赐孟昶爵防国公寻卒
　　蜀主昶举族及官属至汴率子弟素服待罪阙下宋主御崇元殿备礼见之赐赉甚厚拜昶检校太师兼中书令封秦国公子元喆为防宁军【五代史职方考后梁以兖州为泰宁军】节度使从臣亲属授官有差昶寻卒宋主废朝五日追封楚王【昶母李氏本唐庄宗宫妾也至汴宋主命肩舆入宫谓之曰国母善自爱无戚戚懐乡土异日当送母归李氏曰妾本太原人倘得归老并土妾之愿也时宋主有北征意闻其言喜及昶卒不肯哭以酒酹于地曰汝不死社稷贪生以至今日吾所以忍死者以汝在尔今汝既死吾何用生为不食数日亦死宋主闻而伤之宋主尝见昶寳装溺器命撞碎之曰以七寳餙此当以何器贮食所为如是不亡何待】
　　南汉主杀其招讨使邓廷琄
　　廷琄屯洸口以待宋师招辑亡叛训士卒修战备国人頼以少安有投匿名书谮廷琄将图不南汉主信之遣使赐廷琄死士卒排军门见使者诉廷琄无反状请加考验弗许乃相与立庙洸口祀之
　　秋八月宋选诸道兵入补禁卫
　　先是宋主诏殿前侍卫二司各阅所掌兵拣其骁勇者升为上军至是命诸州长吏择本道兵骁勇者送都下以补禁旅之阙又选彊壮卒定为兵様分送诸道召募教习俟其精练即送阙下复立更戌法分遣禁旅戍守邉城使徃来道路以习勤苦均劳佚自是将不得专其兵而士卒不至于骄惰赵普之谋也
　　宋置封桩库
　　宋主平荆湖西蜀收其金帛别为内库储之号封桩凡嵗终用度之余皆入之以为军旅饥馑之备宋主尝谕近臣曰石晋割幽燕以赂契丹使一方独限外境朕甚悯之欲俟斯库所畜满三百万遣使谋于彼倘肯以地归于我则以此酬之不然朕当防财募勇士以图攻取也寻又凿大池于京城南号讲武池选精卒习战池中宋主尝临观之
　　【丙宋干徳四年是寅嵗凡四国一镇】夏五月宋罢羡余赏格
　　初三司请诸塲院主吏有羡余粟及万石刍五万束以上者赏知光化军【宋置今为县属襄阳府】张全操上言此茍非倍取民租私减军食何以致之乃诏自今勿复施行
　　闰月宋求遗书
　　冬十一月宋窦仪卒
　　仪学问优愽风度峻整及卒宋主深惜其未大用云【初宋主将改元谕宰相曰年号须择前代所未有者及蜀平蜀宫人入内宋主见其镜背有识干徳四年铸者召仪问之仪对曰此必蜀物蜀主王衍尝有此号宋主大悦曰宰相须用读书人由是益重儒者每对大臣言欲用仪为相赵普忌其刚直陶谷等又相与排之遂中辍】
　　【丁宋干徳五年是卯嵗凡四国一镇】春正月宋王全斌等以罪徴还贬官有差以曹彬为宣徽南院使
　　宋主自闻蜀兵之乱凡使者至各令陈王全斌等不法事因尽得其状乃皆徴还以其初立功不欲属吏但令中书问状全斌等具伏黩货杀降之罪于是全斌及崔彦进王仁赡皆责降曹彬刘光义以功进爵复召吕余庆参知政事【仁赡等厯诋诸将兾以自免独曰清亷畏慎不负陛下者曹彬一人尔彬之还也槖中惟图书衣衾又能戢下于是赏特优曹彬入谢曰诸将获罪臣不敢奉诏宋主曰卿有荗功又不矜伐惩劝国之常典可无逊】
　　二月宋以沈义伦【字顺仪太康人后避太宗讳止名伦】为枢宻副使义伦为四川转运使随军入蜀【宋史职官志王师征讨则置随军转运使事毕即停】独居佛寺饮蔬食有以珍异献者皆却之及归箧中惟书数卷而已宋主尝问曹彬以官吏善否彬曰臣止监军旅至于采察官吏非所职也固问之曰义伦可用宋主嘉之故有是命
　　宋罢其殿前都指挥使韩重赟
　　时有谮重赟私取亲兵为腹心者宋主怒欲诛之赵普谏曰若重赟以防诛人人惧罪谁敢为陛下将者宋主乃止出重赟为彰徳节度使
　　三月五星聚奎【宋史天文志五星如聫珠聚于奎当鲁分从镇星晨见东方】
　　周显徳中窦俨与卢多逊【河内人亿之子】杨徽之同为谏官俨善歩星厯尝谓徽之等曰丁卯嵗五星聚奎自此天下当太平二拾遗见之俨不与也卒如其言
　　夏六月戊午朔日食
　　秋九月定难节度使李彛兴【即彛殷】卒子克叡嗣
　　【戊宋开寳元年北汉主继元广辰运元年是嵗凡四国一镇】春二月宋主立宋氏【邠州人】为后
　　宋主元配贺氏【开封人】早卒建隆初册继室王氏【邠州新平人】为后干徳元年殂至是立宋氏为后后左卫上将军偓之女也
　　三月宋覆试贡士
　　知贡举王祐【字景叔大名莘人续编作王裕今衣宋元通鉴】上进士合格者十八人陶谷于邴名在第六宋主谓左右曰闻谷不能训子邴安得第遽命中书覆试而邴复登第因下诏曰造士之选非树私恩世禄之家宜敦素业如闻党与颇容窃吹文衡公器岂宜私滥自今举人凡関食禄之家悉委中书覆试
　　夏五月唐以韩熙载为中书侍郎
　　熙载显徳中入朝归国唐主景问中国大臣熙载曰赵防检顾视非常不可测也宋主受禅景益重之欲以为相以帷簿不修而止至是拜中书侍郎
　　六月宋以董遵诲为通逺军【后周置今庆阳府环县是】使
　　遵诲父宗本仕汉为随州刺史宋主微时往依焉遵诲冯借父势尝侮之一日谓宋主曰每见城上有紫云如盖又梦登髙台遇黒蛇约长百余尺俄化龙飞腾东北去雷电随之是何祥也宋主皆不对他日论兵遵诲理屈拂衣走宋主乃辞宗本去及即位遵诲被召伏地请死宋主谕之曰卿尚记曩日黒蛇紫云之事乎遵诲再拜呼万嵗俄而部下卒诉其不法十余事遵诲皇恐待罪宋主曰朕方赦过赏功岂念旧恶邪遵诲母在幽州患难暌离宋主厚赏邉民购得之仍加优赐至是以夏州近邉授通远军使遵诲至镇召诸族酋长谕以朝廷威徳众皆感悦后数月复来扰邉遵诲卒兵深入其境俘斩甚众获羊马数万夷落以定
　　秋七月北汉主钧殂养于继恩立
　　初世祖【刘旻庙号】女适薛钊生继恩再适何氏生继元二子俱防孤世祖以钧无子命飬为子钧尝谓郭无为曰继恩巽软非继世材恐不能了我家事将奈何无为不对至是疾笃召无为付以后事继恩既嗣位怨无为初不助己且恶其専政加守司空外示优礼内实疎之
　　八月宋遣李继勲将兵伐北汉
　　宋主尝因谍者谓汉主曰君家与周世讐宜不屈今我与尔无所间何为困此一方人也若有志中国宜下太行以决胜负汉主遣谍者报曰河东土地甲兵不足以当中国然我家世非叛者区区守此葢惧汉氏之不血食也宋主哀其言谓谍者曰为我语钧开尔一生路故终钧之世不加兵至是闻其卒遣李继勲等以禁军伐之
　　九月宋李继勲败北汉兵于铜锅河【即洞涡水出平定州寿阳县西流至太原县南入汾亦曰同过水魏书地形志曰水合道故曰同过】进薄太原
　　北汉主初立宋兵已入其境乃遣刘继业【本杨重贵太原人北汉世祖赐姓名】马峰【太原人】等领军扼团柏谷【注见前】峰至铜锅河继勲前锋将何继筠击破之斩首三千级遂夺汾河桥薄太原城下焚延夏门北汉主大惧
　　北汉司空郭无为弑其主继恩而立其弟继元
　　继恩欲逐郭无为畏懦不能决月余供奉官侯霸荣率十余人挺刃入閤反扄其门时继恩独处防次见之惊起绕屏环走霸荣以刃揕其胸弑之无为使人梯屋入杀霸荣继恩立才六十余日并人疑无为授意子霸荣亟杀之以灭口无为与羣臣议立继恩之弟继元参议中书事张昭敏独曰少主非刘氏故嗣位不终今宜立宗姓以慰名望世祖嫡孙继文久留契丹【初钧既改元辽主责其罪輙拘系使者数軰力令继文徃请命亦被留不遣】歴险阻宜迎立之可以固宗社给外援无为不从以继元易制遂立之
　　冬十月宋贬雷徳骧【字善行同州郃阳人】为商州司户参军徳骧判大理寺寺之官属与堂吏附防宰相赵普増减刑名徳骧愤惋求见宋主面白其事未及引对即直诣讲武殿奏辞气俱厉并言普彊市人第宅聚敛财贿众主怒叱之曰鼎铛尚有耳汝不闻赵普吾社稷臣乎引柱斧击折其上腭【音鄂齿上下肉也】二齿命左右曵出之诏处以极刑既而怒觧止以阑入之罪黜之
　　十一月辽敕北汉宋李继勲引还北汉遂入宋晋綘州北汉主遣使告即位于辽且乞师辽主遣耶律特烈【字尼鲁衮六院部郎君努古济之后】将诸道兵救之宋主亦遣使赍诏谕北汉主令降约以平卢节度使授之又别赐郭无为诏许以邢州节度无为得诏色动劝北汉主纳欵北汉主不从防李继勲等闻辽兵将至皆引归北汉因大掠宋晋绛二州【按特烈旧作挞烈尼噜衮旧作湼鲁衮努古济旧作褭古直今并改正】
　　宋主享太庙翌日郊
　　初宋主入太庙见其所陈笾豆簠簋问曰此何物也左右以礼器对宋主曰吾祖宗寜识此亟命撤去进常膳如平生既而曰古礼不可废也命复设之判太常寺和岘请遵唐故事每室加常食一牙盘从之自是三年而郊郊必先享太庙礼毕加恩肆赦以为常制
　　北汉主刘继元弑其母郭氏
　　继元妻叚氏常以小过为孝和【钧谥孝和】后郭氏所责既而病卒继元疑后杀之后方缞服哭孝和帝于柩前继元遣其嬖臣范超执而缢杀之宫中嫔御遭罹逼辱无复嫌间世祖十子镐锜锡最有贤行继元聼羣小之谮幽囚之未逾年皆死
　　唐建澄心堂于内苑
　　初元宗创清辉殿于北苑命徐逰【知诲子】与张洎【初字师闇改字偕仁徐州全椒人】为学士入直其中至是唐主复于殿北建澄心堂为朝廷内地游与其兄辽居中用事即以从子元柄为员外郎凡机事宻画中防皆自澄心堂出元楀宣行之由是中书枢宻俱同防地【唐主留意声色先纳周宗女为后后通书史尤善音律霓裳羽衣曲久絶不传后按残谱尽得其声调徐逰等从旁称羙有狎容风后有妹姿容絶丽以姻戚住来宫中得幸于唐主唐主制小令艶词颇传干外后卒竟册立之被宠逾子故后】
　　【己宋开宝二年是已嵗凡四国一镇】春二月辽弑其主乌噜【旧作兀律今改正】于懐州【辽置在京巴林部西北废庆州界金史地理志庆州有辽懐州城中有辽行宫】
　　辽主耽酒好畋嗜杀不已【赏以虞人侦鵞失期加炮烙铁梳之刑又以获鸭甚欢除鹰坊刺靣之令】刑政紊乱国人怨之至是畋于懐州获熊欢饮醉还行宫夜分近侍霄格盥人华格庖人锡衮等弑之【按霄格旧作小哥华格旧作花哥锡衮旧作辛古今并改正】
　　宋主自将击北汉三月围太原
　　李继勲等既还宋主谋再举以问魏仁浦曰朕欲亲征太原何如仁浦曰欲速则不逹惟陛下重之宋主不聼命继勲等将兵先赴太原以光义为东京留守自将发汴三月至太原筑长连城围之立砦于城四靣继勲军于南赵赞军于西曹彬军于北党进【朔州马邑人】军于东北汉刘继业等乗晦突门犯东西砦战败而遁宋主又命壅汾晋二水以灌城汉人大恐郭无为复欲北汉主出降汉主不从一日因宴羣臣无为痛哭于庭曰奈何以空城抗宋百万之师乎引佩刀欲自杀冀动众心汉主遽降阶执其手引之升坐乃止
