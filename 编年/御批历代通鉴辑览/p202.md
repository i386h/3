<!-- { "loadSidebar": true } -->
　　魏永昌王仁攻悬瓠项城拔之宋主恐魏兵至夀阳召刘康祖使还仁将八万骑追及康祖于尉武康祖有众八千人军副胡盛之欲依山险间行取之康祖怒曰临河求敌遂无所见幸其自送奈何避之乃结车营而进下令军中曰顾望者斩首转歩者斩足魏人四靣攻之将士皆殊死战自旦至晡杀魏兵万余人流血没踝康祖身被十创意气弥厉魏分其众为三且休且战魏以骑负草烧车营康祖随补其阙有流矢贯康祖颈坠马死余众遂溃【南平王铄使参军王罗汉以三百人戍尉武魏兵至众欲南依卑林以自固罗汉以受命居此不去魏人攻而禽之鎻其颈使三郎将掌之罗汉夜断三郎将首抱鎻亡奔盱眙仁进逼夀阳南平王铄婴城固守】
　　魏主攻彭城不克
　　魏军去彭城十余里彭城兵虽多而食少江夏王义恭欲弃彭城南归长史张畅【字少微吴人】曰城中乏食百姓咸有走志一旦动足则各自逃散欲至所在何由得违今军食虽寡朝夕犹未窘罄岂有舍万安之术而就危亡之道若此计必行下官请以颈血汚公马蹄武陵王骏谓义恭曰阿父既为总统去留非所敢干道民【骏小字】忝为城主必与此城共其存殁张长史言不可异也义恭乃止魏主至彭城使尚书李孝伯至南门饷义恭貂裘饷骏槖驼及骡且曰魏主致意安北可蹔出见我骏使张畅开门出见之孝伯曰魏主不围此城自帅众军直造歩【山名在江宁府六合县东南临大江】饮江湖以疗渇尔畅曰去留之事自适彼怀若虏马遂得饮江便为无复天道【先是童謡云虏马饮江水佛貍死卯年故畅云然畅音容雅丽孝伯亦辨赡且去谓畅曰长史深自爱相去歩武恨不执手畅曰君善自爱冀荡定有期君还宋朝今为相识之始】
　　十二月魏主引兵南下攻盱眙不克进次歩宋人戒严守江
　　魏引兵南下所过无不残灭城邑皆望风奔溃建康戒严魏兵至淮上宋主使将军臧质将万人救彭城至盱眙魏主已过淮质使臧澄之【焘之孙】毛熈祚【修之之兄子】等军于东山前浦【俱在盱眙县东南】而自营于城南魏燕王谭【太武帝子后改封临淮】攻之皆败没质军亦溃质弃辎重器械单将七百人赴城盱眙太守沈璞【字道真林子之子】开门纳质质见城中丰实大喜因与璞共守【初璞到官江淮无惊璞以郡当冲要乃缮城浚隍积财谷储石矢为守城之备及魏兵南向守宰多弃城走或劝璞还建康璞曰虏若以城小不顾夫复何惧若□薄来攻此乃吾报国之秋诸君封侯之日也奈何去之诸君尝见数十万人聚小城之下而不败者乎昆阳合肥前事之明騐也众心稍定及□质向城众皆劝璞勿受璞叹曰同舟而济胡越一心今兵多则虏退速少则退缓吾宁可専功而留虏乎因开门纳质】魏人之南防也不赍粮用以抄掠为资及过淮民多窜匿抄掠无所得人马饥乏闻盱眙有积粟欲以为北归之资攻城不拔即留数千人守盱眙自帅大众南向由是盱眙得益完守备魏主至歩坏民庐舍及伐苇为筏声言欲渡江建康震惧内外戒严命刘遵考等将兵分守津要陈舰列营周亘江濵自采石【戍名注见前】至于暨阳【晋县隋省故城在今常州府江阴县】六七百里宋主登石头城有忧色谓吏部尚书江湛曰北伐之计同议者少今士民劳怨不得无慙贻大夫之忧予之过也又曰檀道济若在岂使胡马至此
　　魏及宋平
　　魏主以槖驼名马饷宋主求和请婚宋主亦饷以珍羞异味魏主以其孙示使者曰吾逺来至此非欲为功名实欲继好援宋若能以女妻此孙我以女妻武陵王自今匹马不复南顾使还宋主召羣臣议之众谓宜许江湛曰戎狄无亲许之无益【太子劭怒谓湛曰今三王在阨讵宜茍执异议声色甚厉坐散劭又言于宋主曰北伐败辱数州沦破独有斩江徐可以谢天下宋主曰北伐自是吾意江徐但不异尔由是太子与江徐不平　三王谓江夏武陵南平三王也】魏亦竟不成婚






　　御批厯代通鉴辑览卷三十七
<史部,编年类,御批历代通鉴辑览>
　　钦定四库全书
　　御批厯代通鉴辑览卷三十八
　　南北朝
　　【辛宋元嘉二十八年魏夘太平真君十二年】春正月魏师还
　　正月朔魏主大防羣臣于爪歩山上班爵行赏有差魏人缘江举火右卫率尹言于宋主曰魏人如此必走明日果掠居民焚庐舍而去【是月王元谟退还厯城魏人复取碻磝】
　　宋主杀其弟义康
　　初胡藩之子诞世反防豫章欲奉前彭城王义康为主前交州刺史檀和之道过豫章击斩之江夏王义恭等奏义康数有怨言摇动民听故不逞之族因以生心请徙义康广州宋主先遣使语之义康曰人生防死吾岂爱生必为乱阶虽远何益请死于此耻复屡迁竟未及徃至是魏师在歩人情恼惧宋王虑不逞之人复奉义康为乱太子劭及武陵王骏仆射何尚之屡啓宜早为之所宋主乃遣中书舍人严龙就杀之
　　魏主攻盱眙宋将军臧质拒之魏师退走二月过彭城宋人追之不及
　　魏人攻盱眙魏主就臧质求酒质封溲便与之魏主怒筑长围一夕而合运东山土石以填堑作浮桥于君山【在盱眙县东北亦名军山】絶水陆道【魏主遗质书质复之且写台格以示魏众云斩佛貍首封万戸侯赐布绢各万匹魏主大怒作銕牀于其上施銕镵曰破城得质当坐之此上以钩车钩城楼城内系以彄絙数百人唱呼引之车不能退既夜缒桶悬卒出截其钩获之明日人以冲车攻城城土坚密頺落不过数升魏人乃肉薄登城分番相代堕而复升莫有退者杀伤万计尸与城平】凡三旬城不拔会魏军中多疾疫或告以建康遣水军自海入淮又敇彭城断其归路魏主乃烧攻具退走盱眙人欲追之沈璞曰今兵不多虽可固守不可出战但整舟楫示若欲北渡者以速其走不须实行也【臧质以璞城主使之上露板璞固辞归功于质宋主闻益嘉之】魏师过彭城江夏王义恭震惧不敢击或告敌驱南口万余去城数十里追之可悉得诸将皆请行义恭不许明日驿使至敇义恭悉力急追魏师已逺义恭乃遣司马檀和之向萧城魏人先闻之尽杀所驱者而去
　　宋令民遭宼者蠲其税调
　　魏人凡破南兖【宋置治广陵今扬州府是】徐兖豫青冀六州杀掠不可胜计丁壮者即加斩截婴儿贯于槊上盘舞以为戏所过郡县赤地无余春燕归巢于林木自是邑里萧条元嘉之政衰矣诏赈防郡县民遭宼者蠲其税调降太尉义恭为骠骑将军镇军将军骏为北中郎将【宋主每命将出师常授以成律交战日时亦待中诏是以将帅趦趄莫敢自决又江南白丁轻进易退此其所以败也然是役魏之士马死伤亦过半国人皆尤之】
　　三月魏主还平城
　　魏主饮至告庙以降民五万余家分置近畿
　　夏四月宋以何尚之为尚书令徐湛之为仆射
　　尚之以湛之国戚任遇隆重每事让之朝事悉归湛之
　　魏更定律令
　　魏主命太子少傅游雅中书侍郎胡方囘【安定临泾人】等更定律令増损凡三百九十一条
　　六月魏太子晃卒【諡景穆】
　　魏太子晃监国颇信任左右营园田收其利高允切谏【畧日天地无私故能覆载王者无私故能容养今殿下国之储贰万方所则而营立私田畜养鸡犬乃至酤贩市防与民争利谤声流布不可追掩夫天下者殿下之天下富有四海何求而无乃与贩夫贩妇竞此尺寸之利乎东宫儁乂不少顷来侍御左右者恐非在朝之选愿殿下斥去邪佞亲近忠良所在田园分给贫下贩卖之物以时收散如此则休声日至谤议可除矣】不听太子为政精察而中常侍宗爱性险暴多不法晃恶之给事中仇尼【复姓】道盛有宠于晃与爱不协爱恐为所紏遂搆其罪魏主怒斩道盛于都街东宫官属多坐死晃以忧卒【魏主徐知其无罪悔之欲封其子濬为高阳王既而以皇孙世嫡不当为藩王乃止时濬年十二聪逹过人魏主爱之常置左右　考魏书文成帝纪文成帝生于真君元年六月至是应年十二通鉴作时濬生四年纲目因之恐是误笔今依魏书改正】
　　秋宋青冀刺史萧斌将军王元谟以罪免
　　坐退败也宋主问沈庆之曰斌欲斩元谟而卿止之何也对曰诸将奔退莫不惧罪自归而死将至逃散故止之
　　宋魏复通好
　　宋主遣使至魏魏遣殿中将军郎法祐来修好
　　宋以王僧绰【昙首之子】为侍中
　　僧绰幼有大成之度众皆以国器许之好学有思理练悉朝典为吏部郎谙悉人物举防咸得其分及为侍中年二十九沈深有局度不以才能高人宋主以其年少欲以后事托之朝政大小皆与参焉
　　【壬宋元嘉二十九年魏高辰宗文成帝濬兴安元年】春二月魏中常侍宗爱弑其君焘而立南安王余
　　魏主追悼景穆太子不已宗爱惧诛弑之【諡曰太武皇帝庙号世祖】仆射兰延【魏北方诸姓乌落兰氏后改为兰氏】和疋【通作雅】薛提【太原人】等秘不发防延疋以濬冲幼欲立长君徴秦王翰置之秘室提以濬嫡孙不可废议久不决宗爱自以得罪太子而素恶翰善南安王余【翰余皆太武帝之子】乃密迎余矫皇后令召延等而使宦者持兵伏禁中以次收缚斩之杀翰立余余以爱为大司马大将军
　　夏五月宋人侵魏
　　先是鲁轨之子爽【小字女生】及其弟秀【小字天念】自魏奔宋【轨初自晋奔秦秦亡复奔魏魏太宗以轨为襄阳公镇长社轨常思南归未果防卒爽袭父爵与其弟秀俱有宠于魏世祖既而有罪惧诛遂帅部众千余家请降于宋　轨奔秦事具前】宋主以爽为司州刺史镇义阳【宋郡侨置司州于此故城在今汝寜府信阳州】秀为颖川太守至是宋主闻魏世祖殂更谋北伐爽时复劝之太子中庶子何偃【字仲尚之之子】以为淮泗数州疮痍未复不宜轻动不从遣萧思话督张永【字景云茂度子】等向碻磝鲁爽鲁秀陈天祚将荆州甲士四万出许洛雍州刺史臧质帅所领趣潼闗【沈庆之固谏北代宋主不使行青州刺史刘兴祖上言河南阻饥野无所掠脱诸城固守非旬月可拔稽留大众转输方劳应机乗势事存急速今伪帅始死兼逼署时国内猜扰不暇逺赴愚谓宜长驱中山据其闗要冀州以北民人尚丰兼麦已向熟因资为易若中州震动黄河以南自当消溃臣请发青冀兵入其心腹若前驱克胜则众军宜一时济河使声实兼举并建司牧抚柔初附西拒太行北塞军都因事指挥随宜加授若能成功清壹可待若不克防不为大伤宋主意止存河南亦不从　军都汉县后魏改昌平今为州属顺天府州西北有山曰军都为太行第八陉即居庸关也】又使侍郎徐爰【字长玉南琅邪开阳人】随军向碻磝衔中防授诸将方畧临时宣示
　　宋尚书令何尚之致仕寻复起之
　　尚之以老请致仕退居方山【在江寜府上元县东南寰宇记其山四面等方故名】议者咸谓尚之不能固志既而诏书敦谕数四果起视事袁淑録自古隠士有迹无名者为真隠传以嗤之
　　宋太子劭始兴王濬巫蛊事觉赦不诛
