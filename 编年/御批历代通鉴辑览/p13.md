<!-- { "loadSidebar": true } -->
　　【己夘】五十有一年有光五色贯紫微【紫宫垣十五星一日紫微大帝之座天子之常居也】井水溢王崩于汉子满立【是为穆王】
　　王南廵狩反济汉【汉水注见前】汉濵之人以胶船进王至中流胶液船解王及祭公【周公后伯爵】皆溺焉【大纪王陨于汉王右辛余靡振王以济王遂发疾崩】
　　穆王
　　王生于昭王之二年【国语昭王娶于房曰房后生穆王】至是即位年已五十余
　　【庚辰】元年筑祗宫【圻内逰观之宫】
　　【壬午】三年命君牙为大司徒伯冏为太仆正【作君牙及冏命丙申】十有七年王西廵狩徐戎叛【徐戎注见前】王归征克之王得八骏马【一赤骥二盗骊三白义四渠黄五骅骝六騧騟七騄耳八山子】有造父者【蜚亷之后】以善御幸遂西廵狩乐而忘归四方诸侯争讼无所质正咸归于徐【嬴姓国子爵地方五百里徐子行仁义故诸侯多归之】徐子得朱弓赤矢以为天瑞自称偃王朝之者三十六国王闻徐子僭号恐遂称受命乃命造父御一日千里长驱而归使楚人伐徐徐子不忍鬬其民北走彭城【今徐州府铜山县】百姓从之者以万数徐子将死曰吾頼于文徳不明武备故至此
　　封造父于赵城【今平阳府赵城县有故城在县西南即造父之邑】
　　以御八骏功故封其后为赵氏【至晋赵衰始着】
　　【甲寅】三十有五年征犬戎【西戎名舜窜三苗子三危其后繁炽夏之衰犬戎入居邠岐间】时王将征犬戎祭公谋父谏曰不可先王耀徳不观兵王不听遂征之得四白狼四白鹿以归自是荒服者不至
　　【己丑】五十年命吕侯【吕国名注见前】作吕【亦作甫】刑
　　王命吕侯为大司宼作修刑辟【周制五刑凡二千五百王増至三千】训夏赎刑【训畅夏后时赎刑之法制为五罚墨辟疑赦其罚百锾劓辟疑赦其罚惟倍剕辟疑赦其罚倍差宫辟疑赦其罚六百锾大辟疑赦其罚千锾】以诘四方
　　【蔡氏沈曰吕命専训赎刑夲舜典金作赎刑之语以行其一切权宜之计然其哀矜恻怛犹有三代忠厚之遗意】
　　【甲戌】五十有五年王崩于祗宫子繄扈立【是为共王】
　　王之初思保位为难欲自警寤作史记书事之要戒俾戎夫【官名】言之朔望以闻厥后欲肆其心周行天下祭公谋父作祈招之诗【祈父周司马招其名也诗云祈招之愔愔式昭徳音思我王度式如玉式如金刑民之力而无醉饱之心】以止王心是以获没于祗宫
　　共王
　　【乙亥】元年
　　【丁丑】三年灭宻【密国即密须地注见前】
　　王游于泾上【泾水出甘肃平凉县筓头山至西安府髙陵县入渭】密公从有三女奔之其母曰必致之王夫女三为粲美物也而何徳以堪之密公不献一年王灭密
　　【丙戌】十有二年王崩子囏立【是为懿王】
　　懿王
　　【丁亥】元年徙都于槐里【汉书地理志右扶风槐里周曰犬邱懿王都之故城在今西安府兴平县东南】
　　【辛亥】二十有五年王崩共王弟辟方立【是为孝王】
　　孝王
　　【壬子】元年
　　【甲子】十有三年封非子于秦【地理今释今陜西秦州有秦亭非子所封】
　　非子恶来革之后【秦世谱恶来女防旁臯大凡大骆非子】居犬邱好马善养息之王使主马于汧【水名在凤翔府汧阳县入渭】渭【注见前】之间马大蕃息乃分土为附庸邑之秦曰昔伯翳为舜主畜多息故有土锡姓曰嬴今其后亦为朕息马其使续嬴氏祀号曰秦嬴
　　大雹江汉冰
　　【胡氏一桂曰嬴秦始封而灾异即见履霜之象已兆于此】
　　【丙寅】十有五年王崩懿王子燮立【是为夷王】
　　夷王
　　主为懿王太子孝王崩诸侯复立为王
　　【丁夘】元年觐礼废
　　觐礼天子不下堂而见诸侯王徳诸侯之立已始下堂而见降与抗礼
　　【己巳】三年命虢公【虢注见前杜预曰二虢皆公爵】伐太原之戎【后汉书西羌传穆王迁戎于太原旧説以为即山西太原顾炎武曰在今甘肃平凉府固原州后魏立原州以古太原而名】至于俞泉【地名】获马千匹
　　【甲戌】八年楚子熊渠伐庸【今湖北邹阳府竹山县古庸国】粤【汉书南粤王传略定粤师古曰本州之分故云粤】至于鄂【今湖北武昌府武昌县有鄂城】
　　熊渠之先曰鬻熊【注见前】事文王有勤劳成王时封其后【曰熊绎鬻熊曾孙】于楚【先曰荆后改曰楚】锡以子男之田姓芈【音弭】氏居丹阳【今湖北宜昌府归州有古丹阳城楚始封此曰西楚后徙枝江亦曰丹阳是为南楚今荆州府枝江县是】传至熊渠【熊绎五世孙】王室微诸侯相伐熊渠甚得江汉间民和乃兴兵西伐庸东侵杨粤至于鄂熊渠曰我蛮夷也不与中国之号諡乃立其诸子为王【长子康为句亶王中子红为鄂王少子执疵为越章王】分处江上【厉王时熊渠畏王伐楚去其王号】
　　【壬午】十有六年王崩子胡立【是为厉王】
　　杀齐侯不辰【太公元孙哀公】
　　纪侯【姜姓今青州府寿光县有纪城纪侯国】谮齐侯于王王烹齐侯而立其弟静【是为胡公徙治薄姑】
　　厉王
　　【癸未】元年
　　王暴虐诗人作刺【召穆公作民劳荡凡伯作板芮伯作桑柔皆以刺王】
　　【辛丑】十有九年齐公子山弑其君静而自立【是为献公】
　　哀公之同母少弟山怨胡公乃与其党袭杀胡公而自立尽逐胡公子徙治临淄【故城在今临淄县北亦曰齐城】
　　【壬子】三十年以荣夷公为卿士【墨子厉王染于荣夷终论语疏荣公武王时为天子公卿夷公盖其后也】
　　王好利说荣夷公芮良夫【姬姓伯爵世为王朝卿士食采于苪今山西苪城县】谏曰荣公好专利而不知大难夫利百物之所生也天地之所载也王人者将导利而布之上下犹日怵愓惧怨之来也今王专利其可乎荣公若用周必败王不听卒以为卿士诸侯不享
　　【乙夘】三十有三年使衞巫【卫国之巫】监谤
　　王无道国人谤王召公【召康公之后穆公虎世辅王室食采于召今凤翔府岐山县召亭是】谏曰民不堪命矣王怒得衞巫使监谤者以告则杀之国人莫敢言道路以目王喜告召公曰吾能弭谤矣召公曰是障之也防民之口甚于防川是故为川者决之使导为民者宣之使言若壅其口其与能几何王不听
　　【己未】三十有七年王出居于彘【今平阳府霍州有彘城元和志即周厉王所奔之地】王心戾虐万民弗忍乃相与畔袭王王出奔于彘太子靖匿召公家国人围之召公曰昔吾骤谏王王不听故至此今杀王太子王其以我为讐而怼怒乎夫事君者险而不怼怨而不怒况事王乎乃以其子代王太子太子竟得脱
　　【庚申】三十有八年王在彘共和行政
　　召公周公【周公元子伯禽就封于鲁次子留相王室世为周公食采于雍今陜西凤翔县】二相以太子靖防相与协和共理国事号曰共和五十有一年王崩于彘周公召公奉太子靖即位【是为宣王】初太子长于召公之家共和十四年厉王崩二相乃共立之为王辅之修政诸侯复宗周
　　宣王
　　【甲戌】元年命秦仲征西戎
　　初厉王之时西戎反王室灭太邱大骆【非子父】之族王即位命秦仲为大夫率其国人征之
　　命尹吉甫【路史少昊子般封尹在汾州及周为尹氏采邑有吉甫墓】北伐玁狁【北狄】时玁狁内侵逼近京邑【诗玁允匪茹整居焦获侵镐及方至于泾阳　焦获尔雅十薮之一在今西安府泾阳县镐刘向以为千里之镐非镐京也方即朔方朱子曰灵夏等州地泾阳泾水之北也】王命吉甫北伐逐之太原【注见前】而归于是有六月之诗【诗序六月宣王北伐也】
　　【乙亥】二年命方叔【诗传周卿士五官之长故曰元老】南征荆蛮【即楚】时荆蛮背叛方叔尝预北伐有功【诗显允方叔征伐玁狁蛮荆来威】王命率师南征荆蛮来服于是有采芑之诗【诗序采芑宣王南征也】
　　命召虎平淮夷【淮南之夷】
　　淮夷不服王命召虎率师循江汉讨平之【诗江汉汤汤武夫洸洸经营四方告成于王】疆理其地南至于海【诗于疆于理至于南海】师还钖虎圭瓒秬鬯以嘉其勲尹吉甫乃赋江汉之诗以美之【诗序江汉尹吉甫美宣王也能兴衰拨乱命召穆公平淮夷】
　　王亲征徐戎【在淮之北】
　　王既命召虎平淮南之夷乃亲率六师【太师皇父为帅程伯休父为司马】以征淮北徐方来庭召虎作常武之诗美王因以为戒【诗序常武召穆公美宣王也有常徳以立武事因以为戒孔疏戒者就常徳之中而戒使常行也】
　　【己夘】六年大旱【自二年不雨至于是年】
　　王承厉王之烈内有拨乱之志遇烖而侧身修行欲消去之天下喜于王化复行百姓见忧【天下百姓见被矜忧】仍叔【仍氏叔字周大夫】作云汉之诗以美之
　　秦仲死于西戎命其子伐戎破之
　　西戎杀秦仲仲有子五人【长者为庄公】王召其昆弟与兵七千使伐西戎破之于是与其先大骆犬邱之地【与荘公】为西垂大夫【今甘肃秦州有西县故城秦庄公所居汉为县后废】
　　【辛巳】八年廵狩东都
　　王内修政事外复文武之境土乃选车徒备器械防诸侯于东都因以田猎讲武诗人作车攻吉日【诗序车攻宣王复古也吉日美宣王田也】
　　【乙酉】十有二年立鲁侯敖【魏公之孙武公】之少子□为鲁世子鲁侯与长子括少子□来朝王爱□欲立为鲁世子樊仲山甫【大王子虞仲支孙食采于樊亦曰阳樊今河南懐庆府济源县皮城是也】谏曰不可不顺必犯犯王命必诛故出令不可不顺也若鲁从之诸侯效之王命将有所壅若不从而诛之是自诛王命也王卒立之【是为懿公】其后括之子伯御弑□而自立【事在二十十一年】
　　不耤千亩【文献通考周制天子孟春之月择元辰帅公卿诸侯大夫躬耕耤田千畆于南郊冕而朱纮躬秉耒天子三推三公五推卿诸侯九推庶人终畆厉王时耤田礼废宣王不复遵古】
　　王不修耤于千亩虢公谏曰民之大事在农是故稷为大官惟农是务三时务农而一时讲武故征则有威守则有财若是乃能媚于神而和于民今天子欲修先王之绪而弃其大功匮神乏祀而困民之财何以求福用民王弗听
　　【乙未】二十有二年王后姜氏谏王
　　姜后贤而有徳王尝晏起后脱簪弭待罪于永巷使其傅母通言于王曰妾不才至使君王失礼而晏朝敢请罪王曰寡人不徳实自生过非夫人之罪也遂勤于政早朝晏退继文武之迹成中兴之业为周世宗
　　封弟友于郑【西周畿内邑今陜西华川郑县故城是后徙虢郐之间今河南新郑县是其余民南保汉中今汉中府南郑县是】
　　友厉王少子王封之郑并赐之祊田【今山东沂州府费县有故祊城】天子廵狩助祭泰山汤沭之邑
　　【乙巳】三十有二年伐鲁诛伯御立鲁侯之弟称【是为孝公】王既诛伯御问鲁公子能导【一作训】顺诸候者以为鲁后樊仲山甫曰懿公之弟称肃恭明神敬事耆老赋事行刑必问于遗训咨于故实王曰是能训治其民矣乃命鲁侯称于夷宫【祖夷王庙也】
　　【癸丑】四十年料民于太原【注见前】
