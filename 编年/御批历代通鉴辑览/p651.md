<!-- { "loadSidebar": true } -->
　　【辛亥】三十九年春二月巡抚鳯阳都御史李三才罢三才在淮久以凌折税监得民心【山东税监陈増兼领徐州数窘辱长吏独三才以气凌之裁抑其爪牙肆恶者尝宻令死囚引为党辄捕杀之増为夺气歙人程守训以赀官中书为増参随纵横自恣三才劾治之得赃数十万増惧为己累亦收获守训违禁珍寳闻于朝论死逺近大快】屡加至户部尚书然颇通赂遗结纳遍海内辅臣缺建议者请参用外意在三才由是忌者日众工部郎中邵辅忠【定海人】劾其贪伪险横御史徐兆魁【东莞人】乔应甲【猗氏人】给事中王绍徽【咸宁人】等十余人继之胡忻【防州人】曹于汴【字自梁安邑人】等交章论救朝端聚讼数月未已顾宪成方讲学东林贻书叶向高孙丕盛称三才廉直【三才与宪成深相结尝请増大选科道録遗佚因言诸臣只以议论意见一触当途遂永弃不收要之于陛下无忤今乃假天子威以锢诸臣复假忤主之名以文已过负国负君罪莫大此意为宪臣发也三才用财如流水尝宴宪成止蔬三四色厥明盛陈百味宪成讶而问之三才曰昨偶乏即寥寥今偶有故罗列宪成以此不疑其绮靡】御史呉亮【武进人中行子】素善三才以宪成书附传邸报中由是议者益哗三才力请罢去疏至十五上不得命遂自引归帝亦不罪也【三才才大而好用机权善笼络朝士既家居忌者虑其复用御史刘光复劾其盗皇木营建私第至二十二万又侵夺官厰为园囿且言与于玉立遥执相权意所欲用铨部辄为推举给事中刘文炳御史李征仪等亦相继论劾三才愤甚请诸臣防勘乃诏徴仪偕给事中呉亮嗣往未几光复坐视下狱三才请释之而复力为东林辨白言东林者顾宪成讲学之所从之游者如髙攀龙姜士昌钱一本刘元珍安希范岳元声薛敷教等并束身厉名行何负国家哉偶曰东林便成陷穽如邹元标赵南星等被以此名即力阻其进其朝上而夕下者惟史继偕诸人耳人才邪正实国祚所闗疏入众益恨之亮嗣既往勘久之无所得第如光复言还报遂落三才职为民方三才之罢攻之者邵辅忠徐兆魁乔应甲等后皆附忠贤名丽逆案而推毂三才若顾宪成邹元标赵南星辈皆表表为时名臣故世以三才为贤　刘光复青阳人于玉立字中甫金坛人刘文炳宁晋人李征仪广徳州人呉亮嗣广济人姜士昌字仲文丹阳人安希范字小范无锡人史继偕晋江人】
　　三月大计京官祭酒汤宾尹【字嘉宾宣城人】等降黜有差时廷臣党势日盛宾尹与谕徳顾天埈各收召朋徒干预时政谓之宣昆党皆以宾尹天埈所居县目之也而言路又有齐楚浙三党【自帝倦勤内外章奏悉留中不发惟言路一攻则其人自去以故台谏之势积重不返】齐则亓诗教【莱芜人】周永春【金乡人】韩浚【淄川人】张延登【邹平人】为之魁而燕人赵兴邦【高邑人】辈附之楚则宫应震【黄冈人】呉亮嗣田生金【麻城人】为之魁而蜀人田一甲【忠州人】徐绍吉【保宁卫人】辈附之浙则姚宗文【慈谿人】刘廷元【平湖人】为之魁而商周祚【防稽人】毛一鹭【遂安人】过庭训【平湖人】等附之与宾尹天埈声势相倚并以攻东林排异己为事【创大东小东之説自东宫为大东东林为小东一人稍异议辄羣起逐之大非其党不得安于其位天下号为当闗虎豹】是年当大计京官恶东林者设词以惑吏部尚书孙丕令发单咨是非将阴为钩党计侍郎王图【字则之耀州人】急言于丕扬止之羣小大恨图先典庚戍防试宾尹以庻子为分校官尝越房取其私人韩敬【字求仲归安人】为第一【敬受业宾尹及防试敬卷为他考官所弃宾尹搜得之与各房互换闱卷凡十八人彊图録敬为第一】知贡举侍郎呉道南【字防甫崇仁人】欲劾之未果至是宾尹已为祭酒而图方掌翰林院祭酒京察例由掌院注考宾尹恐被察属图乡人王绍徽为之请图峻拒之又御史金明时【徳清人】居官不职虑见斥防有为浙江巡按郑继芳伪书抵绍徽者【书有云欲去福清先去富平欲去富平先去耀州兄弟又言秦脉斩断吾辈可以得志福清谓叶向高耀州兄弟谓图与其兄国富平即丕也国时巡抚保定图为侍郎与丕俱秦人故曰秦脉盖小人设为挑激语以害继芳辈而其书乃达之丕丕不为意明时廉之】明时疑书出选授御史徐缙芳【晋江人】等【时命未下】乃先上疏力攻图并诋缙芳因及伪书事图与缙芳皆疏辨朝端哄然及注考丕与侍郎萧云举【广西宣化人】副都御史许宏纲【东阳人】领其事考功郎王宗贤【清源人】都给事中曹于汴御史汤兆京【字伯闳宜兴人】乔允升佐之兆京谓明时倡言要挟逃察丕特疏劾之防下议罪而明时辨疏复犯御讳帝怒褫其职其党大哗谓明时未尝要挟兆京祗以劾图一疏为图报复于是主事秦聚奎【汉阳人】力攻丕等结党欺君丕因发聚奎前为知县时贪虐状劾罢之而宾尹天埈御史刘国缙及前给事中钟兆斗陈治则【余姚人】宋一韩姚文蔚御史康丕徐大化【防稽人】主事郑振先【武进人】张嘉言【湘潭人】等咸被察又以年例出绍徽及其同官乔应甲于外【时察疏未下党人咸谓丕果以伪书故斥绍徽国缙且二人尝攻李三才王元翰故为修隙议论汹汹礼部主事丁元荐甫入朝即抗章尽发宣台搆谋状于是党人姚宗文等争击元荐为金明时讼寃頼叶向高调防至五月察疏乃下　丁元荐字长孺长兴人】由是诸失意者相继攻丕及图至秋图遂引去明年二月丕亦拜疏归【初嘉隆以前士大夫廉耻自重以挂察典为终身之玷及帝之世阁臣有所徇庇间留一二以挠部权而羣臣水火之争莫甚于是年及丁巳党局既成互相报复至国亡乃已　丁巳京察事具后】
　　夏六月大水
　　南北两畿及湖广皆大水诸大吏请罢榷税以苏民命不省
　　秋九月户部尚书赵世卿上疏去位
　　世卿饶心计在户部酌剂赢缩军国赖焉福王成婚及公主下嫁凡额外宣索世卿俱力争楚王与宗人相讦世卿尝官楚府长史言王非伪与沈一贯合遂为廷臣所恶论劾相继世卿上疏乞罢出城命逾年不报乃乗柴车去
　　【壬子】四十年夏五月甲午朔日食
　　秋八月以刑部尚书赵焕【字文光掖县人】兼吏部尚书
　　时帝怠荒益甚二十余年未尝一接见大臣曹署多空内阁止叶向高杜门已久六卿惟焕一人又兼署兵部至是改署吏部兵部尚书李化龙卒召王象干未至亦不除侍郎户工礼三部止各一人都察院自温纯罢去八年无正官六科止数人十三道皆以一人领数职在外巡按十余年不得代督抚监司亦屡阙不补郡守缺什之五六文武大选急选官及四方教职积数千人以吏兵二科缺掌印不给牒久滞都下时攀执政舆哀诉焕累疏乞除补始除侍郎四人既而考察命下补科道六十余人时称盛事云
　　九月李廷机罢
　　廷机性廉洁然颇刻深不谙大体【其在礼部楚宗人华趆以奏讦楚王既拟夺爵锢高墙廷机援祖训谋害亲王例议置之死言路势张政府暨铨曹畏之不敢出诸外年例几废主事聂云翰论之廷机希言路意中云翰察兴】初入阁廷臣争论之廷机累疏乞休不允杜门不出待命逾年乃屏居荒庙人迹都絶言者犹攻之不已至是疏已百二十余上不得命竟归【廷机系阁籍六年秉政止九月无大过言路以其与申时行沈一贯宻相比故交章逐之辅臣以齮龁受辱屏弃积年而后去前此未有也归四年卒赠少保諡文节】
　　【癸丑】四十一年春三月加淮田赋
　　时江上有倭警需饷急鳯阳巡抚陈荐【祁阳人】请加派银十五万两有竒从之
　　夏六月诏布色图袭封顺义王
　　三十五年顺义王彻哩克死孙布色图应嗣求婚于忠顺夫人忠顺拒之其所部萨纳台【旧作素囊台吉】及乌鲁台【旧作五路台吉今并改】等各不相下封号久未定至是图始婚于忠顺东西诸部长皆具状为请封忠顺夫人旋卒诏封布色图为顺义王然势益衰不复能力制诸部矣【时布色图所制止山大二镇外十二部其部长乌鲁台吉萨纳额森台吉等兵力皆与顺义埒朝廷因宣大总督涂宗濬言各与陞赏如例　凃宗濬南昌人额森台吉旧作兀慎台吉今改】
　　秋七月兵部尚书孙玮【字纯玉渭南人】罢
　　玮素负时望以兵部尚书兼掌都察院左都御史事方欲振肃风纪而是时朋党势成言路大横防御史孙居相给事中孙振基【字肖冈潼闗卫人】再发汤宾尹科事【宾尹以考察褫官韩敬亦称疾去事三年矣防进士邹之麟分校顺天乡试所取童学顔有私居相并宾尹事发之防下部院议顾不及宾尹事振基疏请并议未得命礼部侍郎翁正春议黜学顔谪之麟亦不及宾尹等振基谓议者庇汤上疏论劾帝再下廷臣议正春乃坐敬不谨落职于是党人亓诗教等交章论列并劾正春纷呶不已　邹之麟武进人】而南畿巡按御史荆养乔【临晋人】与提学御史熊廷弼复以宾尹乡人事相讦【宾尹家居尝谋夺生员施天徳妻为妾讦讼女投池死诸生冯应祥芮永缙辈遂告于官为建祠以愧宾尹后永缙又发诸生梅振祚宣祚朋奸事廷弼素交欢宾尹判牒云此施汤故智防有司报永缙及应祥行劣廷弼杖之永缙寻毙养乔夙与廷弼抵牾遂劾廷弼杀人媚人疏上径自引归廷弼亦上疏辨】玮议养乔镌秩廷弼解职聴勘廷弼党官应震呉亮嗣遂连章攻玮而振基及诸给事御史劾应震等植党背公南北台谏议论方嚣各有所左右而帝竟如玮言令廷弼解职吏部尚书赵焕亓诗教乡人也惟诗教言是聴以年例出振基及御史王时熙【南昌人】魏云中【武乡人与时熙俱力攻宾尹廷弼者】于外不闗都察院玮以失职求去疏十余上始予告归
　　大水
　　两畿河南山东湖广江西广西俱大水
　　八月以方从哲【字仲涵其先徳清人籍锦衣卫】呉道南并为礼部尚书兼东阁大学士预机务
　　自朱赓卒李廷机罢叶向高遂独相屡请增置阁臣章百余上至是始命二臣入阁时道南在籍逾年乃至故事廷臣受官先面谢始莅任帝久不视朝道南至不获见不敢入直从哲为言帝令先莅任道南始视事
　　九月吏部尚书赵焕罢
　　焕素有清望于朝臣无所左右顾雅不善东林故诸党人攻东林者乗闲入之所举措往往不协清议先后为御史李若星【字紫垣息县人】给事中孙振基等所劾焕遂乞罢叶向高请谕焕起视事【向高言今国事艰难人才日寡在野者既赐环无期在朝者复晨星无几乃大小臣工日寻水火甚非国家福也臣愿自今以后共捐成心忧国事议论聴之言官主张聴之当事使大臣得展布而毋苦言官之掣肘言官得发舒而母患当事之摧残天下事尚可为也】焕乃出既而御史汤兆京以振基出外不移咨都察院守故事力争不得投劾径归其同官李拜华【字孟□吉水人】周起元【字仲先海澄人】孙居相及郎中贺烺【丹阳人】复交章劾焕擅权帝为夺诸臣俸贬烺官以慰焕焕请去益力遂叩首阙前出城待命逾月乃许乗传归
