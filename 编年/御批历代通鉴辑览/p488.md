<!-- { "loadSidebar": true } -->
　　初韩世忠以前军驻青龙镇【在松江府青浦县北以青龙江名】中军驻江湾【镇名在太仓州宝山县南吴淞江口】后军驻海口欲俟乌珠师还击之及乌珠由秀趋平江世忠事不就遂移师镇江以待之金师至江上世忠先以八千人屯焦山寺【山在鎭江府丹徒县东江中后汉处士焦先隐此因名】乌珠欲济江乃遣使通问且约战期世忠许之因谓诸将曰是间形势无如金山【在丹徒县西北江中与焦山对峙本名浮玉山以裴头陀开山得金因改名】龙王庙者敌必登之以觇我虚实乃遣苏徳将百人伏庙中百人伏庙下岸侧戒之曰闻江中鼓声则岸兵先入庙兵继出以合击之及敌至果有五骑趋庙庙兵先鼓而出获两骑其三骑则振策以驰驰者一人红袍玉带既坠复跳而起诘诸获者则乌珠也既而接战江中凡数十合世忠妻梁氏亲执桴鼓敌终不能济俘获甚众获乌珠之壻龙虎大王乌珠惧请尽归所掠以假道世忠不许复益以名马又不许遂自镇江泝流西上乌珠循南岸世忠循北岸且战且行世忠艨艟大舰出金师前后数里击柝之声逹旦将至黄天荡【在江宁府上元县东北大江至此寖深广横濶三十里】乌珠窘甚或曰老鹳河故道【亦名老鹳嘴在黄天荡南】今虽湮塞若凿之可通秦淮乌珠从之一夕渠成凡三十里遂趋建康岳飞以骑三百步兵三千邀击于新城【亦曰北城在句容县北】大破之乌珠乃复自龙湾【市名在上元县西北】出江中趋淮西防达兰自潍州遣贝勒塔叶【旧作孛堇太乙今改后仿此】引兵来援乌珠乃复引还欲北渡世忠与之相持于黄天荡塔叶军江北乌珠军江南世忠以海舰进泊金山下豫以铁绠贯大钩授健者明旦敌舟噪而前世忠分海舟为两道出其背每缒一绠则曳一舟沉之乌珠穷蹙求防语祈请甚哀世忠曰还我两宫复我疆土则可以相全乌珠语塞又数日求再防而言不逊世忠引弓欲射之乌珠亟驰去见海舟乘风使篷往来如飞谓其下曰南军使船如使马奈何乃募人献破舟之策于是闽人王姓者教其舟中载土以平板铺之穴船板以櫂桨俟风息则出海舟无风不可动也且以火箭射其箬篷则不攻自破矣乌珠从之刑白马以祭天及天霁风止乌珠以小舟出江世忠絶流击之海舟无风不能动乌珠令善射者乘轻舟以火箭射之烟焰蔽天师遂大溃焚溺死者不可胜数世忠仅以身免奔还镇江乌珠遂济江屯于六合县世忠以八千人拒乌珠十万之众凡四十八日而败然金人自是亦不敢复渡江矣
　　迁赵鼎为翰林学士辞不拜吕颐浩免
　　初御营司本以行幸总齐军政而宰相兼领之遂专兵柄枢府防无所预颐浩在位尤颛恣中丞赵鼎尝疏论之及闻韩世忠败金人颐浩请帝幸浙西下诏亲征帝将从之赵鼎以为不可轻举颐浩恶鼎异已改鼎翰林学士鼎不拜改吏部尚书又不拜乃上言陛下有听纳之诚而宰相陈拒谏之説陛下有眷待台臣之意而宰相挟挫沮言臣之威坚卧不出上疏论颐浩过失凡千余言颐浩因求去诏以颐浩倡义勤王宜从优礼乃罢为镇南军节度使醴泉观使而复命鼎为中丞谕之曰朕每闻前朝忠諌之臣恨不之识今于卿见之
　　留守司统制牛臯【字伯远汝州鲁山人】追败金人于宝丰【宋县今属汝川】金兵下江西者闻乌珠北还亦自荆门【注见前】引去留守司统制牛臯潜军邀击败之于宝丰之宋村
　　五月岳飞袭金人于静安【镇名在上元县西北其旁即龙湾市】败之乌珠既济江金人在建康者大肆焚掠执李棁陈邦光等自静安渡宣化【亦镇名在六合县南】而去【棁道死邦光归于刘豫】岳飞邀金人于静安镇大败之初杜充之败也其将士溃去多行剽掠独飞严戢所部不扰居民士夫避寇者多赖以免
　　以翟兴等为荆湖淮南诸路镇抚使分地处之
　　时京东西荆湖南北淮南诸路盗贼蠭起大者数万人据有州郡朝廷不能制范宗尹言于帝曰羣盗皆乌合之众急之则并死力以拒官军莫若析地以处之盗有所归则可以渐制帝善之乃以翟兴等并为镇抚使分地畀焉翟兴河南府孟汝唐州赵立楚泗州涟水军【今淮安府安东县宋为涟水军】刘位滁濠州赵霖和州无为军李成舒蕲州吴翊光黄州李彦先海州淮阳军薛庆高邮天长军未几又授陈规徳安府复州汉阳军解潜荆南府归峡州荆门公安军程昌防鼎澧州陈求道【字徳之成宁人】襄阳府邓随郢州范之才金均房州冯长宁顺昌府蔡州军兴听便宜从事俾立显功许以世袭然李成薛庆辈起于羣盗翟兴刘位土豪李彦先等皆溃将既无统属有急又不遣援故诸镇鲜能自守寻又以孔彦舟为辰沅靖州郭仲威为真杨镇抚使【既而陈求道为刘忠所执骂贼死刘位为盗所杀薛庆与金人战杨州城下败绩死之李彦先引兵援楚州亦败死冯长宁叛附刘豫吴翊弃城遁走郭仲威谋据淮南以道刘豫王徳袭执之送行在伏诛其李成孔彦舟降刘豫翟兴为下所杀事别详后】
　　金人围楚州
　　金逹兰围楚州急赵立命撤废屋城下然火池壮士持长矛以待金人登城钩取投火中金人选死士突入又搏杀之乃稍引退至是乌珠将北归以辎重假道于楚立斩其使乌珠怒乃设南北两屯絶楚饷道
　　六月罢御营司以范宗尹兼知枢密院事
　　秋七月张浚罢其都统制曲端
　　浚虽重用端然以人言浸润不能无疑乃使张彬诣渭州察之彬至谓端曰今兵合财备罗索以孤军深入吾境我合诸路攻之不难端曰彼将士精锐且因粮于我我今反为客未可胜也若按兵据险时出偏师以扰其耕获彼必取粮河东则我为主矣如此一二年彼必困弊乃可图也万一轻举后忧方大彬还白浚浚不以为然及乌珠留江淮浚议出师挠之端曰平原广野敌便于冲突而我军未尝习水战金人新造之势难与争锋宜训兵秣马保疆而已俟十年乃可浚积前疑遂以彭原之败罢端兵柄再贬海州团练副使万安军安置
　　以岳飞为通泰镇抚使
　　张浚荐之也飞辞乞淮东一重难任使收复本路州郡乘机渐进使山东河北河东京畿等路次第而复不听
　　金乌珠引兵趋陜西
　　时张浚以金兵萃淮上惧其复扰东南谋牵制之欲出兵分道由同州鄜延以捣其虚乌珠闻之遂自六合引兵趋陜西金主亦以罗索专攻陜西所下城邑旋复拒守因其请益兵命鄂尔多往监其军
　　张浚遣兵复陜西军州
　　赵哲复鄜州吴玠复永兴军其余州县多迎降
　　金徙二帝于五国城【注见前】
　　金将立刘豫乃徙二帝于五国城去上京东北千里徙此逾月太上皇后郑氏崩洪浩自云中密遣人奏书以桃梨栗麪等献二帝始知帝即位之实
　　建人范汝为作乱
　　时方艰食民从之者甚众州遣兵出战为所败贼势滋盛统制李捧捕之官军大溃而遁诏福建安抚使程迈防兵进讨时汝为已破建阳乃移命神武副军统制辛企宗讨之
　　八月隆祐太后至越州
　　以桑仲为襄邓随郢镇抚使
　　范宗尹念乡国被祸请赦仲罪而授以官从之
　　九月金立刘豫为齐帝
　　初金主闻帝如东南遣尼玛哈南侵谕之曰俟宋平当援立藩辅如张邦昌者及乌珠北还众议折可求刘豫皆可立豫以重宝赂达兰请立已达兰许之乃言于尼玛哈未之许高庆裔说之曰吾家举兵只欲取两河故汴京既得则立张邦昌今河南州郡官制不易者岂非欲循邦昌故事邪元帅盍不早建议而使恩归他人也尼玛哈从之乃遣使即豫所部咨军民所宜立者众未及对豫乡人张浃请立豫议遂定达兰以闻于是金乃遣庆裔及知制诰韩昉备玺绶宝册立豫为大齐皇帝世修子礼奉金正朔置丞相以下官九月豫即位都大名府【以子麟为提领诸路兵马兼知济南府弟益为北京留守册其母翟氏为皇太后妾钱氏为皇后改明年为阜昌元年】朝廷闻之凡伪仕于豫而其家属在东南者悉厚加抚防
　　诏刘光世督诸军救楚州光世不进镇抚使赵立死之楚州破
　　楚州被围久立遣人告急赵鼎欲遣张俊救之俊辞不行乃命刘光世督淮南诸镇救楚州光世将王徳郦琼等多不用命惟岳飞仅能为援而众寡不敌帝以书趣光世防兵者五光世讫不行金人知外援絶进攻东城立登磴道以观飞礟中其首左右驰救之立曰我终不能为国殄敌矣言讫而絶金人疑立诈死不敢动越旬余城始破【立为人木强不知书忠义出天性仇视金人所俘磔以示众未尝献馘也事闻赠奉国节度使谥忠烈】
　　张浚使都统制刘锡帅五路之兵与金罗索大战于富平败绩浚退军秦州
　　浚闻乌珠将至檄召熙河刘锡秦凤孙偓泾原刘锜【字信叔德顺军人】环庆赵哲四经畧及吴玠之兵合四十万人马七万匹以锡为统帅迎敌决战王彦谏曰陜西兵将上下之情未通若不利则五路俱失不若且屯利阆兴洋以固根本敌入境则檄五路之兵来援万一不捷未大失也浚不从刘子羽亦力言未可浚曰吾宁不知此顾东南事方急不得不为是耳吴玠郭浩【字充道龙于人】皆曰敌锋方锐宜各守要害须其弊而乘之亦不从遂行次于富平县刘锡防诸将议战玠曰兵以利动今地势不利未见其可宜择高阜据之使不可胜诸将皆曰我众彼寡又前阻苇泽敌有骑不得施何用他徙【将战军中诈张前都统制曲端旗以惧敌金罗索抚掌大笑曰闻曲将军已得罪何绐我也遂拥兵骤至　宋元通鉴以诈张端旗为富平再战之事系端死后考宋史张浚传无再败富平之事通鉴盖本罗大经鹤林玉露说不足据今采岳珂桯史辑注】已而金人舆柴囊土借淖平行进薄诸营锡等与之力战刘锜身率将士薄陈杀获颇多胜负未分而金铁骑直击赵哲军他将不及援哲因离所部其将校望见尘起遂惊遁诸将皆溃金乘胜而进闗陜大震浚时驻邠州督战既败退保秦州召赵哲斩之而安置刘锡于合州令诸将各还本路上书待罪帝手诏慰勉之自是闗陜不可复论者咎浚之轻师失律焉【是役也金罗索已病既战乌珠左翼军将郤罗索以右翼力战遂败浚军未防索卒】
　　冬十月金人纵秦桧还
　　桧从二帝至燕金主以桧赐逹兰为其任用达兰信之及南侵以为防谋军事又以为随军转运使达兰攻楚州桧与妻王氏自军中趋涟水军自言杀金人监已者夺舟而来欲赴行在遂航海至越州帝命先见宰执桧首言如欲天下无事须是南自南北自北朝士多疑其与何防孙傅等同被拘执而桧独还又自燕至楚二千八百里逾河越海岂无讥诃之者安得杀监而南就令从军达兰金人纵之必质妻属安得与王氏偕惟范宗尹及李回二人素与桧善尽破羣疑力荐其忠桧入对首奏所草与达兰求和书帝谓辅臣曰桧朴忠过人朕得之喜而不寐既闻母后消息又得一佳士也遂拜礼部尚书先是朝廷虽数遣使于金但且守且和而专意与金解仇息兵则自桧始葢桧首倡和议故达兰隂纵之使还也
　　十一月赵鼎罢以富直柔【字季申弼之孙】签书枢密院事上欲以副都统辛企宗为节度使鼎言企宗非军功持不下帝不乐遂罢鼎提举洞霄宫欲申企宗前命谢克家【是秋八月拜参知政事】曰如此是使鼎得名企宗得利而陛下独负谤于天下后世也
　　日南至帝率百官遥拜二帝
　　自渡江至是始有此礼其后正旦亦然
　　以王彦为金均房州镇抚使
