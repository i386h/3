<!-- { "loadSidebar": true } -->
　　汉王渊遣刘曜冦太原取氏【汉县北齐改高平今属山西泽州府】乔晞冦西河取介休【介休令贾浑不降晞杀之将纳其妻宗氏骂晞而哭晞又杀之渊闻之大怒曰使天道有知乔晞望有种乎追还降秩四等收浑尸葬之　介休汉县今属汾州府】









　　御批歴代通鉴辑览卷三十
<史部,编年类,御批历代通鉴辑览>
　　钦定四库全书
　　御批歴代通鉴辑览卷三十一
　　晋
　　孝恵皇帝
　　【乙丑】永兴二年夏四月张方复废羊后
　　秋七月东海王越自领徐州都督传檄讨张方
　　东海中尉刘洽以张方刼迁车驾劝东海王越讨之越传檄山东紏率义旅迎天子还旧都徐州长史王修説刺史东平王楙【字孔伟义阳成王望之子】以州授之越乃以司空领徐州都督楙自为兖州刺史于是范阳王虓及王浚等共推越为盟主越辄选置刺史以下朝士多赴之
　　成都故将公师藩【公师复姓蒲阳平人】防掠赵魏
　　成都王頴既废河北人多怜之其故将公师藩等自称将军起兵赵魏众至数万初上党武乡【晋县故城在今山西辽州榆社县】羯人【晋书匈奴传北狄入居塞内者十九种羯其一也】石勒【字世龙初名防防音佩】有胆力善骑射并州大饥东嬴公腾执诸胡于山东卖充军实勒亦被掠卖为茌平【汉县今属山东东昌府】人师懽奴懽竒其状貎而免之懽家邻于马牧勒乃与牧帅汲桑结壮士为羣盗及藩起桑与勒帅数百骑赴之【桑始命勒以石为姓勒为名】藩攻陷郡县转前攻邺范阳王虓遣其将茍晞击走之【胡三省曰石勒始此】
　　八月东海王越范阳王虓发兵西豫州刺史刘乔【字仲彦南阳人】拒之太宰颙遣张方助乔冬十月袭虓破之
　　东海王越留琅邪王睿守下邳睿请王导为司马委以军事越西屯萧县【注见前】范阳王虓自许屯于荥阳越承制以豫州刺史刘乔为冀州使虓领豫州乔以虓非天子命发兵拒之虓以刘琨为司马越以刘蕃【琨之父】为淮北防军刘舆为颍川太守乔上尚书列舆兄弟罪恶因引兵攻虓于许遣其子祐拒越于灵壁【萧县地名非今灵壁县也】东平王楙在兖州徴求不已郡县不堪命虓遣茍晞还兖州徙楙青州楙不受命与刘乔合颙闻山东兵起甚惧表成都王頴都督河北诸军事复镇邺诏越等各就国越等不从颙得乔上事下诏称刘舆胁虓造逆令镇南将军刘征东将军刘准与乔并力以张方为都督共防许昌诛舆兄弟使頴与石超等据河阳为乔继授遗乔及越书使解怨释兵同奬王室皆不听又上表曰自顷兵戈纷乱搆于羣王载籍以来骨肉之祸未有如今日者也谓宜速诏越等两释猜疑各保分局自今有擅兴兵马者天下共伐之时颙方拒闗东倚乔为助不纳乔乗虚袭许破之琨舆及虓俱犇河北【以张方残暴知颙必败乃帅诸军受越节度既而虓遣琨乞师于王浚遂击斩石超于荥阳东迎越又击刘祐于谯杀之乔众溃走】
　　有星孛于北斗
　　十一月将军周权矫诏立羊后事觉伏诛
　　于是太宰颙矫诏敕留台赐后死司校尉刘暾等上表理后无罪颙欲收暾暾犇青州然羊后以是得免
　　十二月成都王頴据洛阳
　　陈敏据江东刘遣江夏太守陶侃将兵讨破之初敏既克石氷【事见前】自谓勇略无敌遂据歴阳以叛呉王常侍甘卓弃官归敏为子景娶卓女使卓假称皇太弟令拜敏扬州刺史敏使弟恢及别将钱端等南略江州弟斌东略诸郡遂据江东以顾荣为右将军贺循为丹阳内史周玘为安丰【魏郡治安风安风注见前】太守豪杰名士咸加收礼【循佯狂得免玘亦称疾不赴敏疑诸名士不为已用尽欲诛之荥曰将军神武不世若能委信君子散蒂芥之嫌塞谗谄之口则上方数州可传檄而定不然终不济也敏乃止】太宰颙以张光为顺阳【晋郡治鄼故城在今湖北襄阳府光化县】太守帅步骑讨敏刘遣江夏太守陶侃屯夏口又遣南平【晋郡治作唐故城在今湖南澧州安乡县】太守应詹【字思逺南顿人璩之孙】督水军以继之【侃与敏同郡又同嵗举吏或谓曰侃脱有异志则荆州无东门矣不听侃遣子洪诣以自固引为参军资而遣之曰匹夫之交尚不负心况大丈夫乎】敏遣陈恢冦武昌侃与战屡破之又与皮初张光共破钱端于长岐【地名胡三省注在江夏界】或谓曰张光太宰腹心公既与东海宜斩光以明向背曰宰辅得失岂张光之罪危人自安君子不为也乃表光勲请加迁擢【敏据江东逾年刑政无章子弟凶暴庐江内史华谭以书让顾荣周玘荣玘见之甚慙乃密遣人告征东将军刘凖使发兵临江已为内应准许之于是荣玘及甘卓纪瞻等共攻敏敏众溃单骑北走追斩之传首京师　纪瞻字思逺秣陵人】
　　【丙寅】光熈元年【成晏平元年　是嵗成始建国号与汉凡二僭国】春正月戊子朔日食
　　太宰颙杀张方成都王頴奔长安
　　东海王越之起兵也使人说太宰颙令奉帝还洛约与分陜为伯颙欲从之张方自以罪重恐为诛首谓颙曰今据形势之地国富兵彊挟天子以号令谁敢不从奈何拱手受制于人颙乃止及刘乔败越进屯阳武王浚遣其将祁以突骑鲜卑乌桓为越先驱颙惧欲罢兵恐方不从乃诱方帐下督郅辅使杀方送首于越以请和越不许遣祁等帅鲜卑西迎车驾宋胄等进逼洛阳頴奔长安
　　三月五苓夷【宁州附塞部落之名】冦宁州【晋置治建宁郡今云南曲靖府是】宁州频嵗饥疫五苓夷彊盛遂围州城防刺史李毅病卒其女秀明逹有父风众推领州事秀奬厉战士婴城固守城中粮尽炙鼠拔草而食之伺夷稍怠辄出兵掩击破之【后毅子钊自洛往州人奉以为主钊遣使诣京师求刺史朝廷以王逊为南夷校尉兼刺宁州逊招集离散撃平叛夷州境复安　王逊字邵伯魏兴人】
　　夏四月东海王越进屯温遣祁入长安奉帝东还太宰颙遣兵拒祁等于湖击破之遂西入闗又破其兵于覇水颙单马逃入太白山【在鳯翔府郿县东南即禹贡终南汉书作太壹】等入长安所部鲜卑大掠百官奔散等奉帝乗牛车东还闗中皆服于东海王越颙保城而已
　　六月至洛阳复羊后
　　成都王雄称成皇帝
　　雄即帝位国号大成【初范长生诣成都雄门迎执版拜为丞相尊之曰范贤至是以为天地太师时诸将恃恩互争班位尚书令阎式请考汉晋故事立百官制度从之】
　　秋七月乙酉朔日食
　　八月以东海王越为太傅录尚书事范阳王虓为司空镇邺
　　越以庾敳【字子嵩鄢陵人】为军谘祭酒胡母辅之为从事中郎郭象【字子元河南人】为主簿阮修为行参军谢鲲为掾敳等皆尚虚元不以世务婴心纵酒放诞越皆以其名重辟之
　　荆州都督新城公刘卒【諡曰元】
　　时天下大乱専督江汉威行南服事成则曰某人之功如败则曰老子之罪每有兴发手书守相丁宁欵密人皆感悦争赴之咸曰得刘公一纸书贤于十部从事至是卒
　　九月顿邱【晋郡本汉县注见前】太守冯嵩执成都王頴送邺兖州刺史茍晞击斩公师藩冬十月范阳王虓卒长史刘舆诛頴
　　祁之入闗也成都王頴自武闗奔新野防刘卒司马郭劢作乱欲奉頴为主不克而诛頴遂北济河收故将士欲赴公师藩顿邱太守冯嵩执送邺范阳王虓幽之而茍晞亦击斩藩十月虓卒长史刘舆以頴素为邺人所附伪称诏赐死【颖官属皆先逃散惟卢志不去至是收而殡之太傅越召为军谘祭酒越又将召舆或曰舆犹腻也近则汚人及至越踈之舆宻视天下兵簿及仓库牛马器械水陆之形皆黙识之每会议应机辨画越倾膝酬接即以为左长史军国之务悉以委之】
　　十一月帝中毒崩太弟炽即位【是为懐帝】尊皇后曰恵皇后立妃梁氏为皇后
　　帝食防中毒而崩或曰太傅越之鸩也羊后自以于太弟为嫂恐不得为太后将立清河王覃侍中华混露版驰告太傅越召太弟入宫即帝位尊后曰恵皇后居训宫【帝始遵旧制于东堂听政每至宴防辄与羣臣论众务考经籍黄门侍郎傅宣叹曰今日复见武帝之世矣】
　　十二月壬午朔日食【刘友益书法于是一嵗三食千三百六十余年惟此而已】南阳王模【字元表宣帝弟高宻王泰子】诛河间王颙
　　太傅越以诏徴颙为司徒颙就徴模自许昌遣将邀杀之
　　葬太阳陵
　　【尹氏起莘曰晋恵之为君动辄受制于人如婴儿玩弄于股掌之上欲东而东欲西而西莫适为主是以始焉不保母后次焉不保其妻子终焉不保其身昏愚亦已甚矣】
　　以刘琨为并州刺史
　　刘舆说太傅越遣琨镇并州以为北面之重而徙东燕王腾【腾以迎驾防进封】镇邺越从之【琨至上党腾即自井陉东下时并州饥馑数为胡冦所掠吏民万余人悉随腾就谷兾州号为乞活所余戸不满二万冦贼纵横道路断塞琨募兵上党得五百人转鬬而前至晋阳府寺焚毁邑野萧条琨抚循劳徕流民称集】
　　孝懐皇帝
　　【丁夘】永嘉元年春二月羣盗王弥冦青徐
　　初【音坚汉县故城在今山东登州府黄县】令刘栢根反王浚讨斩之其长史王弥遂为羣盗至是冦青徐杀东莱太守既而为茍纯【晞之弟】所败遂降汉【阳平刘灵少贫贱力制犇牛走及奔马甞抚膺曰天乎何当乱也及公师藩起灵自称将军冦掠赵魏藩死与王弥俱降汉】
　　立清河王覃弟诠为皇太子
　　太傅越出镇许昌
　　帝亲览大政留心庶务越不悦固求出藩
　　以南阳王模都督秦雍等州军务
　　夏五月羣盗汲桑石勒入邺杀都督新蔡王腾【腾于是年三月改封】复攻兖州太傅越遣茍晞讨之
　　公师藩既死汲桑逃还苑中【茌平牧马苑也】更聚众声言为成都王报仇以石勒为前驱所向辄克遂进攻邺时邺中空竭而新蔡王腾资用颇饶性吝啬临急赐将士米各数升帛各丈尺以是人不为用桑遂入邺杀腾焼宫大掠而去南击兖州太傅越使茍晞等讨之相持数月互有胜负
　　秋七月以琅邪王睿为安东将军都督掦州诸军事镇建业
　　睿至建业以王导为谋主推心亲信每事咨焉睿名论素轻吴人不附居乆之士大夫莫有至者防睿出观褉【胡三省注汉仪季春上已官及百姓皆褉于东流水上应劭曰褉洁也于水上盥洁之也】导使睿乗肩舆具威仪导与诸名胜皆骑从纪瞻顾荣等见之惊异相帅拜于道左导因说睿曰顾荣贺循此土之望宜引之以结人心二子既至则无不来矣睿乃使导躬造之循荣皆应命以循为吴国内史荣为军司加散骑常侍凡军府政事皆与之谋又以纪瞻为军祭酒卞壸【卞以邑为氏壸字望之济阴人】为从事中郎周玘刘超【字世瑜琅邪人】张闿【字敬绪吴张昭曽孙】孔衍【字舒元孔子二十二世孙】皆为掾属导说睿谦以接士俭以足用以清静为政抚绥新旧故江东归心焉【睿初至颇以酒废事导以为言睿命酌引觞覆之于此遂絶】
　　茍晞击汲桑石勒大破之桑走死勒降汉
