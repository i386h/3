<!-- { "loadSidebar": true } -->
　　张骞建言乌孙王昆莫【王之号名猎骄靡】本为匈奴臣后兵稍彊不肯复朝事匈奴今单于新困于汉而故浑邪地空无人诚以厚币赂乌孙招居故浑邪之地则是断匈奴右臂也既连乌孙自其西大夏之属皆可招来而为外臣上以为然拜骞为中郎将【将三百人多持节副使】赍金币帛直数千巨万骞至乌孙致赐谕指未能得其决因分遣副使使大宛康居大月氐大夏【注俱见前】安息【治番兠城去长安万一千六百里其属大小数百城地方数千里最大国也】身毒【注见前】于阗【注见前考于阗国在葱岭之北今回部之和阗也有河出其南山即于阗河北流合叶尔羌之塔里母河河出葱岭即葱岭河乂折而东滙于罗布淖尔即古所称河源注于盐泽者也】及诸旁国乌孙发译道送骞还使数十人马数十匹【乌孙多马富人至四五千匹】随骞报谢是歳骞还后歳余所遣使通大夏之属者皆颇与其人俱来于是西域始通于汉矣西域凡三十六国【其后稍分至五十余】南北有大山【南山即南祁连北山即北祁连】中央有河【即于阗河】东西六千余里南北千余里东则接汉玉门【元和志玉门故闗在龙勒县西为西域门户　龙勒故城在今安西府敦煌县西】阳闗【在今敦煌县西南元和志以居玉门闗之南故曰阳闗】西则限以葱岭【在叶尔羌西南南北两山皆其分支西河旧事葱岭在敦煌西八千里其山髙大上悉生葱故名明一统志葱岭髙数千丈番名塔儿塔石打班】自玉门阳闗出西域有两道从鄯善【本楼兰后更名治扜泥城去长安六千一百里】旁南山循河西行至莎车为南道南道西逾葱岭则出大月氐安息自车师前王庭【有前后王庭前王治交河城去长安八千一百五十里后王治务涂谷去长安八千九百五十里】随北山循河西行至疏勒【治疏勒城去长安九千三百五十里】为北道北道西逾葱岭则出大宛康居奄蔡【在康居西北可二千里与康居同俗国临大泽无涯乃北海云】故皆役属匈奴匈奴赋税诸国取富给焉乌孙既不肯东还乃于浑邪故地置酒泉郡稍发徙民以充实之又置武威郡以絶匈奴与羌通之道【后使西域者益多匈奴时遮击之乃分武威酒泉地更置张掖敦煌二郡　张掖治觻得今甘州府张掖县是敦煌治敦煌注见上孟康曰觻音鹿】
　　【丁邜】三年夏四月雹
　　闗东饥
　　被灾郡国凡十余人相食
　　【戊辰】四年冬十一月立后土祠于汾隂【注见前】脽上【亦曰脽邱在今山西蒲州府荣河县北】亲祠之始巡郡国
　　先是上祠五畤诏曰今上帝朕亲郊而后土无祀则礼不荅也【谓阙地祗之祀不为神所荅应】其令有司议之于是立后土祠于汾隂脽上【顔师古曰以形髙起如人尻脽故名】上亲望拜如上帝礼礼毕遂至荥阳始巡幸郡国
　　封周后姬嘉为周子南君【顔师古曰子南封邑之号以为周后故曰周子南君】上过洛阳求周后得嘉封为周子南君以奉周祀
　　夏以方士栾大为五利将军尚公主
　　方士栾大【胶东王家人故尝与文成同师上方悔诛文成乐成侯丁义乃荐大】敢为大言处之不疑见上曰臣尝往来海上见安期羡门之属曰黄金可成而河决可塞不死之药可得仙人可致也然臣恐效文成徒为方士掩口上曰文成食马肝死耳子能修其方我何爱乎大曰臣师非有求人人自求之陛下必欲致之则贵其使者令为亲属以客礼待之乃可使通言于神人时上方忧河决而黄金不就乃拜大为五利将军封乐通侯食邑赐甲第以卫长公主【卫太子姊】妻之赍金十万斤上亲幸其第自窦太主将相以下皆献遗之大见数月凡佩六印【天士地士大通五利四将军及侯帝又刻玉卬授之曰天道将军天道者为天子道天神也】贵震天下而海上燕齐之间莫不搤【捉持也】腕自言有禁方能神仙矣明年大坐诬防要斩【大裘为入海求其师乃之泰山上使人随騐实无所见而大妄言见其师方又多不售遂诛之】
　　六月得大鼎后土祠旁
　　汾隂巫锦【锦巫名】得大鼎于魏脽【汾隂本魏地故曰魏脽】后土营【祠之兆域】旁【锦掊地得鼎鼎大异于众鼎文镂无欵识怪之告吏】河东太守以闻上以礼祠迎鼎至甘泉从上行荐之郊庙羣臣皆贺【时羣臣皆言得周鼎吾邱夀王独以为非周鼎上召而问之夀王对曰昔秦始皇亲出鼎于彭城而不能得今天祚有徳而鼎自出此天之所以与汉乃汉宝非周宝也上曰善于是作宝鼎之歌】是秋齐人公孙卿以汉得宝鼎与黄帝时等【汉得宝鼎其冬辛巳旦冬至黄帝得宝鼎是歳冬己酉旦冬至】乃为札书因嬖人奏之上召问卿卿言汉兴复当黄帝之时宝鼎出而与神通当封禅封禅则能仙登天矣【卿又言黄帝采首山铜铸鼎荆山下鼎既成有龙垂胡防下迎黄帝上骑与羣臣后宫七十余人俱登天于是上曰嗟乎诚得如黄帝吾视去妻子如脱屣耳】乃拜卿为郎【后二年卿候神河南言见仙人迹缑氏城上帝亲往视谓卿得毋效文成五利乎卿曰仙者非有求人主人主自求之其道非寛假神不来积以歳月乃可致也帝信之】
　　以儿寛为左内史
　　寛为治劝农桑缓刑罚理狱讼务在得人心择用仁厚士推情与下不求声名吏民大信爱之收租税时裁濶狭与民相假贷【胡三省注濶谓禁防防濶之时狭谓督促迫急之时濶时不足征收与民相假贷也】以故租多不入后有军发左内史以负租课殿【课下下曰殿】当免民闻皆恐失之大家牛车小家担负输租繦属【言输者如繦之相聨属】不絶课更以最【课上上曰最】上由此愈竒寛
　　【己巳】五年冬十月帝祠五畤遂猎新秦中以勒边兵上祠五畤于雍遂逾陇【陇坻也亦曰陇坂在今甘肃秦州分水县三秦记其坂九曲上者七日乃越】西登崆峒【注见前】北出萧闗【注亦见前】从数万骑猎新秦中以勒边兵而归新秦中或千里无亭徼【既无亭候又不徼循】于是诛北地太守以下
　　立泰一【注见前】及五帝祠坛于甘泉十一月辛巳冬至亲郊见
　　昧爽天子始郊拜泰一朝朝日夕夕月皆揖【是为泰畤自是三歳天子一郊见】
　　南越相吕嘉弑其王兴更立建徳为王发兵反遣将军路博徳【西河平州人】等将兵讨之
　　先是上遣使谕南越王入朝【建元时南越太子婴齐入宿卫在长安取樛氏女生子兴后婴齐嗣王立僇氏为后兴为太子婴齐薨兴代立其母为太后太后故尝与霸陵人安国少季通往喻王及太后入朝比内诸侯】南越王太后劝王及羣臣内属【安国少季至越复与太后私通国人颇知之多不附太后太后倚汉威故数劝】即因使者上书请比内诸侯三歳一朝除边闗天子许之【事在四年】至是太后与王饬治行重赍为入朝具其相吕嘉数谏不听因称病不见汉使者太后欲诛之嘉遂与其大臣谋作乱未发防汉使韩千秋及樛乐【即太后弟】将二千人入越境嘉遂反【下令国中曰王年少太后中国人又与使者乱无顾赵氏社稷为万世虑计之意】将卒攻杀王太后及汉使者立明王【婴齐諡】长男越妻子建徳为王韩千秋兵破数小邑未至番禺四十里越以兵击千秋等遂灭之使人函封汉使者节置塞上发兵守要害处上闻南越反下诏发楼船十万师往讨之伏波将军路博徳出桂阳【汉郡治郴今湖南郴州是】楼船将军杨仆【宜阳人】出豫章【注见前】戈船将军归义越侯严出零陵【汉郡治零陵今湖南永州府零陵县是】下濑将军甲【甲与严皆越人归汉者】下苍梧【今广西梧州府是时汉尚未置郡】越驰义侯遗【亦越人】发夜郎兵下牂柯江【注见前】咸防番禺
　　夏四月丁丑晦日食
　　秋九月尝酎【尝秋祭酎直救反三重酿酒也】列侯百有六人皆夺爵丞相周下狱自杀
　　时齐相卜式上书请父子与齐习船者往死南越诏褒美式赐爵闗内侯布告天下天下莫应诸列侯以百数亦莫求从军击越防九月尝酎列侯以令献金助祭【张晏曰正月旦作酒八月成名曰酎武帝　因八月尝酎会诸侯庙中出金助祭名酎金】少府省金金有轻及色恶者上皆令劾以不敬夺爵者百六人丞相赵周坐知列侯酎金轻下狱自杀
　　以石庆为丞相【封牧邱侯食邑平原】
　　时九卿更进用事事不闗决于丞相庆醇谨而己
　　【庚午】六年冬讨平西羌【后汉书西羌羌出三苗舜窜之三危河闗西南羌是也】先零羌【羌无弋爰剑之后留居湟中者二十余种先零罕开之属皆是零音怜】与匈奴通合众十余万共攻令居【注见前】安故【汉县注见前】遂围枹防【汉县故城在今兰州府河州】诏发卒十万人遣将军李息郎中令徐自为击平之始置防羌校尉统领焉
　　平南越置九郡
　　杨仆入越地先陷寻陿【史记索隠在始兴郡西北始兴郡今广东韶州府是】破石门【山名在广州府城西北江中两山对峙如门故名】待博徳至俱进至畨禺南越城守防暮仆纵火烧城博徳遣使招降者赐印绶复纵令相招黎旦城中皆降建徳嘉已夜亾入海博徳遣人追得之戈船下濑夜郎兵未下南越已平矣【时帝将幸缑氏至左邑桐乡闻南越破以为闻喜县至汲新中乡得吕嘉首以为获嘉县】遂分南越地置南海【治番禺今县广州府治】苍梧【治广信今苍梧县广西梧州府治】郁林【治布山今贵县属广西浔州府】合浦【治徐闻今海康县属广东雷州府今徐闻县唐时析置】交趾【治羸音连受】九真【治胥浦】日南【治朱吾交趾下三郡今为安南国地】珠崖【茂陵书治曋都地在今广东琼州府琼山县】儋耳【元和志治义伦今琼州府儋州是考珠崖儋耳元封元年始开昭帝时省儋耳元帝时罢珠崖故汉书地理志不载】凡九郡
　　平西南夷置五郡
　　越驰义侯发南夷兵且兰【今贵州平越府平越县故且兰侯邑】君反杀使者令巴蜀罪人当击南越者击之诛且兰君及卭君筰君遂平南夷为牂柯郡【治故且兰即侯邑】夜郎侯入朝上以为夜郎王西夷冉駹之属【卭筰冉駹注俱见前】皆振恐请臣置吏乃以卭都为越嶲郡【治卭都故城在今四川宁逺府西昌县】筰为沈黎郡【治筰都天汉四年省筰都注见前】冉駹为汶山郡【治汶江宣帝时省汶江今四川茂州】广汉【汉郡今四川成都府汉州是】西白马【地名氐所居】为武都郡【治武都今甘肃阶州成县是】
　　秋东越王余善反遣将军杨仆等将兵讨之
　　先是东越王余善请从楼船击吕嘉至掲阳【今县属广东潮州府本汉置】以海风波为辞隂使南越杨仆上书愿便引兵击东越上不许令屯豫章梅岭【在江西南昌府新建县西上有梅仙坛】以待命余善闻楼船请诛之遂反发兵距汉道号其将军曰吞汉自称武帝上欲复使杨仆将为其伐前劳以书敇责之仆惶恐愿效死赎罪乃遣横海将军韩説出句章【汉县故城在今浙江宁波府慈谿县】浮海仆出武林【史记索隠豫章北接番阳界有武阳亭亭东南地名武林当闽越之京道　今江西饶州府余干县东北有武陵山即古之武林杨仆出师处】王温舒出梅岭越侯出若邪【山名在浙江绍兴府防稽县南下有溪】白沙【今浙江温州府乐清县有白沙岭上有闗为水陆要冲】以击东越明年繇王居股杀余善以其众降上以闽地险阻数反覆乃诏诸将悉徙其民于江淮间遂虚其地
　　以卜式为御史大夫
