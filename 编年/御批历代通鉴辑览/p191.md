<!-- { "loadSidebar": true } -->
　　谯纵使桓谦会秦将茍林入冦荆州刺史刘道规大破斩之
　　谯纵遣使请兵于秦以谦为荆州刺史帅众二万冦荆州秦王兴遣将军茍林帅骑兵会之谦于道召募旧民投之者二万人谦屯枝江【汉县今属荆州府】林屯江津士民多懐观望道规乃会将士告之曰闻诸长者颇有去就之计吾东来文武足以济事若欲去者不相禁也因夜开城门达晓不闭众咸惮服莫有去者【鲁宗之帅众数千自襄阳赴救或谓宗之情未可测道规单马迎之宗之感悦道规使之居守委以腹心】道规帅诸军攻谦水陆齐进战于枝江天门【吴郡今为石门县属湖南澧州】太守檀道济【髙平金乡人】先进陷陈大破之谦林皆走并追斩之初谦至枝江江陵士民皆与书言城中虚实许为内应至是检得之道规悉焚不视众乃大安桓石绥亦起兵于洛口【洛谷水入汉之口在今汉中府洋县】梁州刺史何绍讨斩之桓氏遂灭
　　冬十月刘裕南击卢循
　　刘毅还至建康固求追讨卢循长史王诞【字茂世琅邪临沂人】密言于刘裕曰毅既丧败不宜复使立功裕乃帅刘藩檀韶【字令孙金乡人】等南击循以毅监留府
　　徐道覆冦江陵刘道规大破之
　　徐道覆帅众三万趣江陵奄至破冡【在江岸之东】江汉士民感刘道规焚书之恩无复贰志道规使刘遵【临淮人】别为游军自拒道覆于豫章口前驱失利遵自外横击大破之斩首万余级余多赴水死道覆单舸走还湓口
　　十二月刘裕及卢循战于大雷【注见前】又战于左里【即左蠡城名在今江西南康府都昌县】大破之循及徐道覆南走裕遣将军刘藩等追之
　　刘裕军雷池卢循扬声不攻雷池当乘流径下裕知其欲战进军大雷循及徐道覆帅众数万塞江而下裕悉出轻骑及水军击之又分歩骑屯于西岸先备火具裕以劲弩射循军因风水之势以蹙之循舰悉泊西岸岸上军投火焚之循道覆兵大败将趣豫章乃悉力栅断左里裕至攻之麾兵将进麾折幡沈众皆惧裕笑曰往年覆舟之战如是今乃复见必破贼矣即破栅而进杀溺死者万余人循收散卒径还番禺道覆走始兴裕遣刘藩孟怀王【平昌安邱人】等追之遂还建康










　　御批厯代通鉴辑览卷三十五
<史部,编年类,御批历代通鉴辑览>
　　钦定四库全书
　　御批厯代通鉴辑览卷三十六
　　晋
　　安皇帝
　　【辛亥】义熙七年春正月西秦复降于秦
　　秦使太尉索棱镇陇西招抚西秦乞防干归遣使谢罪请降秦拜干归河南王太子炽磐平昌公【已而西秦复叛攻陇西索棱郡降于西秦】
　　秦王兴命羣臣举贤才
　　秦王兴命羣臣搜举贤才右仆射梁喜曰臣累受诏而未得其人世可谓乏才矣兴曰自古帝王之兴未尝取相于昔人待将于将来随时任才皆能致治卿自识防不明安得逺诬四海乎羣臣咸悦
　　二月刘藩等克始兴斩徐道覆
　　三月刘裕始受太尉中书监之命
　　裕以刘穆之为司马穆之举孟防故吏谢晦【字宣明安兄据之曾孙】裕以为参军晦博赡多通裕深加赏爱
　　夏四月卢循防番禺不克走交州刺史杜慧度【交阯朱防人】击斩之
　　孙处防番禺【事见前】城守已固卢循收兵至遂围之处拒守二十余日沈田子言于刘藩曰畨禺本贼巢穴恐有内变乃引兵击之循兵屡败遂奔交州至龙编津【后汉书郡国志交阯郡治龙编水经注立州之始蛟龙蟠编于水南北二津故名】刺史杜慧度悉散家财以赏军士与循合战掷雉尾炬【胡三省注束草之一头施鐡镞草其尾散开如雉尾然】焚其舰以歩兵夹岸射之循舰燃众溃自投于水慧度取尸斩首函送建康
　　秋七月柔然献马求昏于燕
　　柔然可汗斛律遣使献马求昏于燕燕羣臣议公主不宜下降燕王防曰朕方崇信殊俗奈何弃之乃以其女妻斛律防勤于政事劝课农桑省徭役薄赋敛每遣守宰必亲引见问为政之要以观其能燕人悦之
　　【壬子】八年【西秦玉乞防炽磐永康元年北凉元始元年】夏四月以刘毅都督荆寜秦雍军事
　　荆州刺史刘道规以疾求归诏以刘毅代之【道规在州累年秋毫无犯及归府库帷幕俨然若旧随身甲士二人迁席于舟中道规刑之于市未几道规卒】毅性刚愎自谓功与裕埒虽权事推裕而心不服及居方岳常怏怏不得志裕毎柔而顺之毅骄纵滋甚及败于桑落【事见前】知物情去已弥复愤激裕素不学而毅颇涉文雅故朝士有清望者多归之与仆射谢混丹阳尹郗僧施【超从孙】深相凭结既据上流隂有图裕之志求兼督交广以僧施为南蛮校尉毛修之为南郡太守裕皆许之【毅复表求至京口辞墓裕往防之将军胡藩言于裕曰公谓刘卫军终能为公下乎裕黙然久之曰卿谓何如藩曰连百万之众攻必取战必克毅固以此服公至于涉猎传记一谈一咏自许以为雄豪以是搢绅白面之士咸归之恐终不为公下不如因会取之裕曰吾与毅俱有克复之功其过未彰不可自相图也】
　　六月西秦乞伏公府【国仁之子】弑其君干归秋八月世子炽磐讨杀之而自立
　　乞伏公府弑西秦王干归及其子十余人走保大夏【注见前】炽磐遣其弟智达讨之秦人多劝秦王兴乗乱取炽磐兴曰伐丧非礼也夏王勃勃欲攻之亦以王买徳言而止智达击破公府获而轘之炽磐自立为河南王迁都枹罕
　　皇后王氏崩
　　九月僖皇后
　　冬十月刘裕帅师袭荆州杀都督刘毅
　　毅至江陵多变易守宰輙割江豫文武兵力万余人以自随防疾笃郗僧施劝毅请从弟兖州刺史藩以自副刘裕伪许之藩自广陵入朝裕以诏书罪状毅以藩及谢混共谋不轨赐藩混死遂帅诸军发建康王镇恶请给百舸为前驱昼夜兼行扬声言刘兖州【谓刘藩时荆州尚未知藩死故伪言之】西上十月至豫章口【注见前】去江陵城二十里舍船步上【舸留一二人对舸岸上立六七旂旂下置鼓语所留人计我将至城便鼔严令若后有大军状又分遣人烧江津舸舰】镇恶径前袭城未至五六里毅乃觉之行令闭诸城门未及下闗镇恶已驰入与城内兵鬬兵散毅帅左右突出夜投佛寺寺僧拒之乃缢而死裕至江陵杀郗僧施毛修之素自结于裕特宥之【初谢混与毅欵昵混从兄澹常以为忧渐与之疎且谓弟璞曰益寿此性终当破家至是果验毅从父镇之间居京口不应辟召尝谓毅及藩曰汝辈才器足以得志但恐不久耳我不就尔求财位亦不同尔受罪累每见毅藩导从到门輙诟之毅甚敬畏至是裕奏征为散骑常侍固辞不至　谢澹字景恒安之孙益夀谢混小字】
　　北凉迁于姑臧
　　先是北凉抜姑臧至是蒙逊徙都焉大赦改元称河西王置官僚
　　十二月遣益州刺史朱龄石【字伯儿沛郡人】帅师伐蜀
　　刘裕谋伐蜀以龄石有武干练吏职以为益州刺史率将军臧熹蒯恩【字道恩兰陵人】刘钟【字世之彭城人】等伐蜀裕与龄石密谋曰往年刘敬宣出黄虎【地名近涪城今四川绵州梓潼县有黄芦城盖黄虎之讹也】无功而还贼谓我今应从外水往而料我当出其不意犹从内水来也如此必以重兵守涪城以备内道若向黄虎正堕其计今以大众自外水取成都疑兵出内水此制敌之竒也裕又虑此声先驰贼审虚实别有函书封付龄石署函边曰至白帝乃开诸军虽进而未知处分所由
　　刘裕自加太傅扬州牧复辞不受
　　【癸丑】九年【夏凤翔元年】春二月刘裕还建康三月杀豫州刺史诸葛长民
　　初裕之西征也留长民监留府事而疑其难独任乃加刘穆之建武将军置吏给兵以防之既而长民骄纵贪侈惧裕归按之闻刘毅被诛谓所亲曰往年醢彭越今年杀韩信祸其至矣问穆之曰人言太尉与我不平何以至此穆之曰公泝流逺征以老母稚子委节下若一毫不尽岂容如此长民意乃小安【长民弟黎民说长民因裕未还图之长民犹豫未发既而叹曰贫贱常思富贵富贵必履危机今日欲为丹阳布衣岂可得邪因遗冀州刺史刘敬宣书曰盘龙专擅自取夷灭异端将尽世路方夷富贵之事相与共之敬宣报曰下官常惧福过灾生方思避盈居损富贵之防非所敢当且使以书呈裕裕曰阿夀故为不负我也　盘龙刘毅小字阿夀刘敬宣小字】穆之忧长民为变问参军何承天【东海郯人】承天曰公昔年自左里还入石头甚脱尔【犹言轻脱】今还宜加重慎穆之曰非君不闻此言至是裕自江陵东还前刻至日而每淹留不进长民与公卿频日候于新亭二月晦裕乃轻舟径进潜入东府三月朔长民闻之惊趋至门裕伏壮士丁旿等于幔中引长民郤人密语旿自幔后出拉杀之舆尸付廷尉并杀其三弟
　　诏申土断之法并省流寓郡县
　　刘裕上表曰大司马温以民无定本伤治为深庚戌土断【事见前】以一其业于时财阜国丰实由于此今渐頺弛请申前制于是依界土断诸流寓郡县多所倂省
　　夏筑统万城【今陜西榆林府懐逺县有夏州故城元和志夏州即赫连勃勃所都其城土色白而牢固】
　　夏王勃勃以叱千【代北复姓】阿利领将作大匠发夷夏十万人筑都城于朔方黒水之南【水经注奢延水又东黒水入焉赫连夏于此筑城也　奢延水即无定河在榆林黒水在鄂尔多斯右翼中旗西南古名库葛尔黒河】曰朕方统一天下君临万邦新城宜名统万【阿利性巧而残忍蒸土筑城锥入一寸即杀作者而并筑之勃勃以为忠委任之凡造兵器成呈之工人必有死者射甲不入则斩弓人入则斩甲匠由是器物皆精利】
　　秋七月朱龄石入成都谯纵走死诏龄石监六郡军事龄石等至白帝发函书曰众军悉从外水取成都臧熹从中水【即雒江出什邡县西北合绵湔牛鞞诸水随地易名而中水为其通称下流至泸州入江】取广汉【晋广汉郡治广汉故城在今潼川府遂寜县】老弱乗高舰从内水向黄虎于是诸军倍道兼行谯纵果使谯道福以重兵守涪城备内水龄石至平模【即彭模注见前】去成都二百里纵遣侯晖夹岸筑城以拒之龄石谓刘钟曰今贼严兵固险攻之未必可抜且欲养锐以伺其隙何如钟曰不然前声言大众向内水道福不敢舍涪城今重军猝至侯晖之徒已破胆矣所以阻兵守险是其惧不敢战也因而攻之其势必克若援兵相守彼将知人虚实涪军忽来并力拒我求战不获军食无资大事去矣龄石从之七月攻其北城克之斩侯晖南城亦溃于是舍船步进贼营望风相次奔溃谯纵弃城出走龄石遂入成都诛纵宗亲余皆安堵使复其业纵出辞墓其女曰走必不免秪取辱焉死于先人之墓可也不从去投道福不纳乃缢而死诏以龄石进监梁秦州六郡诸军事【纵出走时尚书令马躭封库以待晋师晋师既入龄石徙马躭于越嶲躭曰朱侯不送我京师欲灭口也我必不免乃盥洗而卧引绳而死】
　　【甲寅】十年【魏神瑞元年是嵗南凉亡大国二秦魏小国五西凉北凉燕夏西秦凡七僭国】春三月刘裕废谯王文思为庶人
　　荆雍都督司马休之颇得江汉民心子谯王文思【继谯王尚之后】在建康性凶暴好通轻侠刘裕恶之有司奏文思擅杀国吏诏诛其党而宥文思休之上疏谢罪请解所任裕不许而执文思送之令自训厉欲使杀之休之但表废文思以书陈谢裕不说使江州刺史孟懐玉兼督豫州六郡以备之
　　夏五月秦尚书令姚弼【兴庶子】有罪免
