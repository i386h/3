<!-- { "loadSidebar": true } -->
　　桂龙及其兄子陈吊眼有众数万屯髙安砦据之命卾勒哲图及副帅髙兴【字功起蔡州人】讨之时建宁贼黄华势尤猖獗卾勒哲图先引兵压其境军威大振华惊惧乞降卾勒哲图奏以华为副元帅凡军行悉以咨之桂龙等乘髙为险人莫敢进兴命人挟束薪进至半山弃薪退如是六日诱其矢石皆尽乃爇薪焚栅斩首二万级桂龙遁走【桂龙既遁髙兴等撃斩陈吊眼桂龙遂求降诏流之邉地既而黄华复叛聚众几十万称宋祥兴年号诏史弼等讨之华败走自焚余众悉溃　史弼字君佐蠡州博野人】
　　【辛巳】十八年春二月皇后鸿吉哩氏崩【后追諡顺圣皇后】
　　后性明敏逹于事机国家初政左右匡正与有力焉【四集赛奏割京城外近地牧马帝许之后将諌阳责刘秉忠曰汝何不諌若初定都时以地牧马则可今军民分业已定夺之可乎事遂止宋亡幼主入朝后不乐帝曰江南平自此不用兵甲人皆喜之尔何独不乐后曰自古无千歳之国母使吾母子及见此则幸矣帝以宋府库物置殿廷召后视之后一视而反帝问后何欲后曰宋人贮蓄以贻子孙子孙不能守而归于我我又何取之邪宋太后全氏至京不习风土后屡奏乞令回江南帝不允后益厚待之】
　　遣皇太子行边
　　以巴延佐之帝谕太子曰巴延有文武才汝毋以常人遇之也
　　集贤大学士兼国子祭酒致仕许衡卒【諡文正】
　　衡病革家人祀先衡曰吾一日未死宁不有祀于祖考起奠献如仪既彻而卒衡尝语其子曰我平生虚名所累竟不能辞官死后慎勿请諡勿立碑但书许某之墓四字使子孙识其处足矣【后赠司徒封魏国公从祀孔子庙庭】
　　秋七月阿喽罕卒于军八月诸将弃师于海岛而还阿喽罕既卒诏以左丞相安塔哈代之未至范文虎等已航海至平壶岛【一作五龙山筹海説日本国西有大渔洲谓之悬海其西有平壶岛四面皆木可屯军又西为五岛有五山相错即五龙山乃日本西境之尽处】遇飓风败舟诸将各择坚舰乘之遁去弃士卒十余万于岛众推张百户者为帅方伐木作舟为归计日本觇知之率众袭杀殆尽惟余南人万余不杀而奴之未几得还者财三人
　　闰八月括江南户口税
　　时京兆等路歳课自一万九千锭増至五万四千阿哈玛特犹以为未实欲覈之上察其非而止
　　冬十二月焚毁道书
　　帝方信桑门之説诏枢宻副使张易参校道书言惟道徳经为老子所着余皆后人伪撰诏悉焚之
　　【壬午】十九年春二月遣诸王桑阿克逹尔【旧作相吾荅儿续纲目作相荅吾儿今改】击
　　尼雅斯拉鼎【囘回人旧作纳剌速丁今改】自缅还言熟其形势可击遂以台布【旧作太卜今改】为右丞伊克徳济【锡喇娄人旧作也罕的厅锡喇娄旧作匣剌鲁今改】为参政命诸王桑阿克逹尔督诸军复往击之
　　三月益都千户王着杀阿哈玛特于阙下
　　着因人心怨阿哈玛特宻铸大锤与妖人髙和尚谋撃杀之时皇太子从帝如上都阿哈玛特留守京师着以太子素恶其奸乃遣二西僧至中书诈称皇太子还都作佛事省中疑之时髙觹【字彦解渤海人】张九思【字子冇宛平人】皆宿卫宫中诘之仓皇失对遂执之讯问不伏及午着复矫太子令俾枢宻副使张易发兵夜防东宫易不察遽以兵往觹问果何为易附耳语曰太子来诛左相也既而省中遣使出迎悉为伪太子所杀夺其马入健徳门夜二鼓至东宫前立马呼省官至前责阿哈玛特数语着即牵去遂以铜锤碎其脑立毙继呼郝镇至杀之囚右丞张惠【字廷杰成都新繁人】于是觹九思开门大呼曰此贼也叱卫士急捕之留守布敦【旧作博敦今改】持挺击立马者坠地众奔溃多就擒髙和尚逃去惟着挺身请囚时帝在察罕诺尔【方舆纪要在故开平卫西】闻之即遣和尔果斯等归讨为乱者获髙和尚于髙梁河与王着张易皆弃市着临刑大呼曰王着为天下除害今死矣异日必有为我书其事者复以张易从着为乱将传首四方张九思曰易应变不审则有之坐以与谋则过矣乞兔传首从之
　　夏四月以和尔果思为右丞相
　　初昻吉尔岱【旧作瓮吉剌带今改】为右丞相至是降留守以和尔果斯代之皇太子谓曰阿哈玛特已死汝任中书省事有便国和民者毋惮更张或有阻挠吾当力持之自是庶务更新省部用人多所推举
　　诏戮阿哈玛特尸穷治其党
　　阿哈玛特死帝犹不深知其奸及询枢宻副使博啰【旧作孛罗今改】乃尽得其罪状始大怒曰王着杀之诚是也命发塜剖其官戮尸于通元门外纵犬食之四民聚观称快籍其家得椟蔵二人皮问之其妾云毎咒诅时置神座于上又以绢二幅画甲骑围守幄殿兵皆张挺刄内向如击刺者状涉不轨遂并诛其子呼逊等四人寻令中书省悉罢黜其党与凡汰其官省部者七百十四又罢其滥设官府二百余所又以郝镇耿仁党恶尤甚镇已死命戮其尸下仁于狱诛之
　　以张雄飞【字鹏举琅琊临沂人】为参知政事
　　初阿哈玛特欲诬杀秦长卿【洛阳人】刘仲泽伊玛都木逹【旧作亦麻都丁今改】兵部尚书张雄飞力持不可阿哈玛特使人防之曰诚能杀此三人当处以参政雄飞曰杀人以求大官不为也阿哈玛特怒出为澧州安抚使三人竟死狱中后雄飞累迁御史中丞行御史台事阿哈玛特以子呼逊为江淮右丞恐不为所容改雄飞陜西按察使未行阿哈玛特死召拜参知政事呼逊被逮敕廷臣杂问呼逊指宰执曰汝曾受我家钱何得问我雄飞曰我曾受否曰公独无雄飞曰如是则我当问汝矣遂伏辜
　　六月己丑朔日食
　　命索多将兵击占城不克引还
　　初朝廷以占城既附遣索多就其国立省抚治之王子博第【旧作补的今改】负固弗率凡使臣经其国者皆执之帝怒命索多讨之已而破其城王子遁入山谷后遣其臣巴图特罕【旧作宝脱秃花今改】阳求归附以欵师复潜杀所执使臣皇甫杰等百余人索多等久之方觉其诈乃遣兵攻之转战至木城下阻隘不敢进贼兵旁截归路军殊死战得出索多等遂引还
　　秋七月戊午朔日食
　　九月俱蓝国入贡
　　海外诸蕃惟马八儿与俱蓝足以纲领诸国而俱蓝又为马八儿后障自泉州至其境约十万里遣招讨使杨庭壁三往招之遂遣使贡宝货及黒猿一自是海南诸蕃凡十国【日马八儿曰湏门那曰僧急里曰南无力曰马兰丹曰那旺曰丁呵儿曰来来曰急兰亦防曰苏木都喇】皆以次遣使暨子弟上表来觐入贡
　　遣使括云南金
　　定其赋税用金为则
　　诏诸路歳举儒吏各一人
　　中书省掾史有阙选枢宻院御史台六部令史转用之令史则取诸路歳贡之数仍诏诸路歳贡儒吏儒必通吏事吏必知经史事者
　　冬十月以宋衍圣公孔洙为国子祭酒提举浙东学校孔子后自宋南渡初其四十八代孙端友子玠寓衢州【事见前】帝既平宋疑所立或言孔氏子孙寓衢者乃其宗子召洙赴阙洙逊于居曲阜者帝曰宁违荣而不违亲真圣人后也遂命为国子祭酒兼提举浙东学校
　　十二月杀宋少保枢宻使信国公文天祥
　　时有闽僧言土星犯帝座疑有变未几中山有狂人自称宋主有众千人欲取丞相京城亦有匿名书言某日烧簑城苇率两翼兵为乱丞相可无忧者朝廷疑之遂撮簑城苇迁瀛国公及宋宗室于上都疑丞相为天祥乃召天祥入谕之曰汝移所以事宋者事我当以汝为相矣天祥曰天祥为宋宰相安事二姓愿赐之一死足矣帝犹未忍遽麾之退左右力赞从其请遂诏杀之于都城之柴市【在今北城教忠坊西北隅】天祥临刑殊从容谓吏卒曰吾事毕矣南向再拜死其衣带中有赞曰孔曰成仁孟曰取义惟其义尽所以仁至读圣贤书所学何事而今而后庶几无愧其妻欧阳氏收其尸面如生【天祥既死帝临朝叹曰文天祥好男子不肯为吾用杀之诚可惜也乃赠庐陵郡公諡忠武命王积翁书神主设坛祀之丞相博啰初行奠礼忽狂颷旋地起卷主入云中博啰等即改书前宋少保右丞相信国公天始开霁方天祥之在狱也忠义之气着于诗歌累数十百篇及死兵马司籍所存上之观者无不流涕悲恸有得其一履者亦宝蔵之寻有义士张毅甫者负其骨归葬吉州适家人自广东奉其母曾夫人之柩同日至城下人以为忠孝所感云　史臣曰自古志士欲信大义于天下者不以成败利钝动其心君子命之曰仁以合天理之正即人心之安尔宋徳祐亡矣文天祥奉两孱主﨑岖岭海以图兴复兵败身执终不可屈而从容伏锧就死如归是其所欲自甚于生者可不谓之仁哉】
　　徴处士刘因【初名骃字梦骥后改名因字梦吉保定容城人】为右赞善大夫寻辞归
　　因天资絶人日记千百言过目成诵初为经学防训诂注释之説叹曰圣人精义殆不止此及得周邵程朱之书一见即曰我固谓当有是也及论诸子之所学则曰邵至大也周至精也程至正也朱子极其大尽其精而贯之正也爱诸葛孔明静以修身之语表所居曰静修博果宻【一名时用字用臣世为瑭哩□大人旧作不忽木塘哩旧作唐里今改】荐之诏徴之至擢右赞善大夫未几以继母年老遂辞归俸给一无所受
　　诏御史台得自选其属
　　初御史惟用汉人至是中丞崔彧【字文卿州人】请参取古人用之又言台察之选止由中书宁无偏党之弊今宜令本台得自选任从之【既而江淮省臣有欲尃恣而忌台察之言者上议欲以行台行省诏廷臣杂议兵部尚书董文用曰御史台譬之卧虎虽未噬人人犹畏其虎也今虚名仅存而纲纪犹不振更加抑之则风采恭然无复可望矣此不可行也遂止】
　　始海运
　　大都粮运仰给江南者或自浙西渉江入淮由黄河逆流至中滦【镇名在开封府封邱县南黄河北岸元初运道以此为中顿】陆运至淇门【亦镇名在卫辉府汲县东北】入运河【即卫河注见前】以至京师又或自利津河【即大清河下流大清河注见前】或开胶莱河【在莱州府平虔州东南胶州东北】入海【利津运道自淮逹泗入大清河至利津入海胶莱河分南北二流南流自胶州麻湾口入海北流经平度州至掖县海仓口入海】劳费无成初宋季有海盗朱清者尝为富家佣杀其主亡入海岛与其徒张瑄乘舟抄掠海上备知海道曲折寻就招怀为防海义民巴延平宋时遣清等载宋库蔵诸物从海道入京师授金符千户二人遂言海运可通乃命总管罗璧【字仲玉镇江人】暨瑄等造船六十艘运粮四万六千余石由海道入京然创行海洋亦逾年始至朝廷未知其例仍通旧运寻复因防古岱言海运为便遂立万户府四总其事又并四府为都漕运万户府止令清瑄二人掌之【元时海运自平江路刘家港入海经通州海门县开洋沿山屿而行其道险恶已而朱清等开生道自刘家港开洋转放大洋取道差为径直后殷明畧又开新道从刘家港入海至崇明之三沙放洋向东行入黒水大洋取成山折而西至登州沙门岛放大洋至直沽舟行风信有时自浙西至京师不过旬日而已　刘家港今曰刘家口娄江下流也在太仓州镇洋县东北海门县五代周置从圯于海今废余注见前篇】
　　【癸未】二十年春正月立鸿吉哩氏为皇后
　　时帝春秋髙后颇预朝政相臣尝不得见帝辄因后以奏事焉【初鸿吉哩之族从太祖起兵有功寻立其女为后遂与约曰鸿吉哩氏生女世以为后生男世尚公主故元世诸后多其族焉】
　　诏停燕南河北山东租赋
