<!-- { "loadSidebar": true } -->
　　吴王如白沙观楼船更命曰迎銮镇徐温来朝先是温以亲吏翟防为阁门使使察王起居防制甚急至是王对温名雨为水温请其故王曰翟防父名吾讳之熟矣因以防无礼告温顿首谢请斩之王曰逺徙可也乃徙抚州【注见前】
　　十二月蜀复以张格同平章事
　　初格罢相坐贬【蜀主衍初立格以附唐文扆贬维州司户】中书吏王鲁柔乗危窘之及再为相杖杀之许寂【时亦为蜀相】谓人曰张公才髙而识浅杀一鲁柔他人谁敢自保此取祸之端也
　　契丹侵蔚州唐遣李嗣源御之
　　先是契丹就唐求幽州以处卢文进不许遂侵幽州至是复宼蔚州唐主诏李嗣源将兵御之
　　唐主及后如河南尹张全义第
　　全义大陈贡献酒酣皇后奏妾防失父母请父事全义唐主许之全义惶恐固辞彊之竟受后拜复贡献谢恩明日后命翰林学士赵鳯【幽州人】草书谢全义鳯奏自古无天下之母拜人臣为父者唐主嘉其直然卒行之
　　【乙后唐同光三年蜀咸康元年汉酉白龙元年是嵗凢四国四镇】春正月唐主如兴唐唐主至兴唐以义武节度使王都将入朝欲辟毬场副留守张宪曰此以行宫阙廷为毬场场有陛下即位坛不可毁请更辟场于宫西数日未成唐主命毁即位坛宪谓郭崇韬曰此坛主上受命之地若之何毁之崇韬从容言之唐主立命两虞候毁之宪私谓崇韬曰忘天背本不祥莫大焉
　　二月唐以李嗣源为成徳节度使
　　唐主以契丹为忧与郭崇韬谋以宿将零落殆尽欲徙嗣源镇真定崇韬深以为便时崇韬领真定唐主欲徙崇韬汴州崇韬辞曰臣富贵极矣何必更领藩方且羣臣或经百战所得不过一州臣无汗马之劳致位至此常不自安今因委任勲贤使臣得解麾节乃大愿也且汴州冲要富繁臣既不至治所徒令他人摄职何异空城非所以固国基也唐主曰卿为朕画防保固河津直趋大梁成朕帝业岂百战之功可比乎崇韬固辞乃许之
　　汉遣使如唐
　　汉主闻唐灭梁而惧遣宫苑使何词入贡且觇彊弱词还言唐主骄滛无政不足畏也汉主大悦遂不复通
　　三月唐黜李从珂为突骑指挥使
　　唐主性刚好胜不欲权在臣下信伶官之防颇疎忌宿将李嗣源家在太原表从珂为北京内牙指挥使以便其家唐主怒黜从珂为突骑指挥使帅数百人戍石门镇【胡三省注即唐之横水栅】嗣源忧恐求朝不许郭崇韬亦忌之私谓人曰总管令公【嗣源为蕃汉马步总管】非乆为人下者皇家子弟皆不及也宻劝唐主罢其兵权因而除之不从
　　唐遣使采民女入后宫
　　唐宦者欲増广嫔御诈言宫中夜见鬼物因言咸通干符时六宫不减万人今掖庭空虚故鬼物逰之耳唐主乃命宦者王允平伶人景进采择民女三千余人以充后庭
　　夏四月癸亥朔日食
　　大旱
　　初五台僧诚恵自言能降伏天龙命风召雨唐主亲帅后妃拜之诚恵安坐不起羣臣莫敢不拜独郭崇韬不拜会大旱迎至洛阳使祈雨数旬不雨或谓诚恵官以师祈无验将焚之诚惠逃去惭惧而死
　　五月唐太妃刘氏卒
　　太后自与太妃别常忽忽不乐太妃亦邑邑成疾太后欲自往省之唐主以天暑道逺苦諌乆之乃止及薨太后悲哀不食者累日自是得疾
　　六月雨
　　春夏大旱至是始雨遂连雨七十五日始霁百川皆溢
　　唐主作清暑楼
　　唐主苦溽暑宦者因言长安全盛时宫中楼观以百数今日官家会无避暑之所唐主乃命王允平别建一楼宦者曰郭崇韬常不伸眉为孔谦论用度不足恐陛下虽欲营缮终不可得唐主曰吾自用内府钱无闗经费然犹虑郭崇韬谏遣中使语之曰今嵗盛暑异常朕昔在河上行营卑湿被甲乗马亲当矢石犹无此暑今居深宫之中而暑不可度奈何对曰陛下昔在河上勍敌未灭深念讐耻虽有盛暑不介圣懐今外患已除海内宾服故虽珍台闲馆犹觉鬰蒸也陛下倘不忘艰难之时则暑气自消矣唐主黙然宦者曰崇韬之第无异皇居宜其不知至尊之热也唐主卒命允平营楼日役万人所费巨万崇韬諌曰今河南水旱军食不充愿且息役以俟丰年不听
　　秋七月唐太后曹氏殂
　　唐主哀毁五日方食
　　八月唐主杀其河南令罗贯
　　贯性彊直为郭崇韬所知用为河南令为政不避权豪伶宦请托一不报皆以示崇韬崇韬奏之由是伶宦切齿张全义亦恶之遣婢诉于刘后后与伶宦共毁之唐主含怒未发防往祀坤陵【唐主以中书门下言作坤陵于夀安葬曹太后　寿安隋县故城在河南府宜阳县】道泞桥壊怒下贯狱明日传诏杀之崇韬谏曰贯法不至死唐主怒曰太后灵驾将发天子朝夕往来桥道不修卿言无罪是党也崇韬曰陛下以万乗之尊怒一县令使天下谓陛下用法不平臣之罪也唐主曰既公所爱任公裁之拂衣起入宫崇韬随之论秦不已唐主自阖殿门崇韬不得入贯竟死暴尸府门逺近寃之
　　九月唐遣魏王继岌及郭崇韬将兵伐蜀
　　唐主与宰相议伐蜀李绍钦素谄事宣徽使李绍宏绍宏荐绍钦有竒才可大任郭崇韬曰段凝亡国之将奸谄絶伦不可信也众举李嗣源崇韬曰契丹方炽总管不可离河朔魏王地当储嗣未立殊功请以为都统成其威名帝曰儿防岂能独往当求其副既而曰无以易卿乃以继岌充西川行营都统崇韬充都招讨制置等使军事悉以委之将兵六万伐蜀仍诏工部尚书任圜翰林学士李愚并叅预军机崇韬以孟知祥有荐引旧恩将行言于上曰知祥信厚有谋可为西川帅又荐张宪谨重有识可为相
　　冬十月蜀主东游
　　安重霸劝王承休请蜀主东逰秦川毁府署作行宫强取民间女子教歌舞图形以遗韩昭蜀主将行羣臣谏皆不听太后涕泣不食止之亦不能得前秦州节度判官蒲禹卿上表极谏几二千言韩昭谓曰吾收汝表俟主上西归当使狱吏字字问汝承休妻美蜀主私焉故鋭意欲行十月引兵数万发成都武兴节度使王承防告唐兵西上蜀主不信大言曰吾方欲耀武遂行在道赋诗初不为意
　　十一月唐师灭蜀蜀主王衍降【前蜀自王衍据城都至衍亡凡二主各三十五年】
　　郭崇韬入散闗馈运将竭诸将皆言蜀地险固未可长驱崇韬以问李愚愚曰蜀人苦其主荒滛莫为之用宜乗其人情崩离风驱霆击彼皆落胆虽有险阻谁与守之兵势不可缓也崇韬倍道而进先是李绍琛即【康孝】攻蜀威武城【在汉中府鳯县东北】降之纵其败卒万余人逃去因趣鳯州李严飞书以谕王承防至是承防以鳯兴文扶四州印节迎降【得兵八千粮四千万斛】蜀主至利州遇威武败卒始信唐兵之来乃以王宗训王宗俨王宗昱为三招讨将兵三万逆战绍琛等自兴州与蜀三招讨战于三泉【唐县故城在汉中府宁羌州】大败之斩首五千级余皆奔溃蜀主闻宗勲等败倍道西走防桔栢津【即桔柏渡在保寜府昭化县东北嘉陵白水二江合流处】浮梁命王宗弼守利州李绍琛昼夜兼行趣之宋光葆遗郭崇韬书请兵不入境当举廵属内附茍不如约则背城决战崇韬纳之继岌至兴州光葆及诸城镇皆望风欵附【王承休与安壐霸谋掩唐军重霸曰击之不胜则大事去矣然公受国恩闻难不可不赴愿与国俱西承休以为然使以兵从将行重霸拜于马前曰若从开府还朝谁当守此开府行矣重霸请为公守之承休无如之何遂行重霸遂以秦陇降唐】崇韬遗王宗弼等书为陈利害宗弼弃利州归三招讨追及之相持而泣遂合谋送欵于唐蜀主至成都百官及后宫出迎蜀主入嫔妃中作回鹘队入宫数日宗弼亦至登太元门严兵自备刦迁蜀主及太后后宫诸王于西宫收其玺绶及内库金帛归其家自称西川兵马留后【宗弼之产利州也李绍琛至乃修桔柏浮梁进至绵州绵江浮梁已防水深无舟楫绍琛谓李严曰吾□军深入利在速战但得百骑过鹿头闗彼且迎降不暇若修缮桥梁必留数日或教王衍坚闭近闗则胜负未可知矣乃与严乘马浮渡江从兵得济者仅千人溺死者亦千余人遂入鹿头闗据汉州绵江今曰绵阳河出绵竹县西北下流至汉州入雒江】宗弼遣使劳军且以蜀主书遗李严曰公来吾即降或谓严公首建伐蜀之防蜀人怨公深入骨髓不可往严不从欣然驰入成都抚谕吏民告以大军继至悉命撤去楼橹蜀主命翰林学士李昊【字穹佐自言唐宰相绅之后】草降表又命平章事王锴草降书遣兵部侍郎欧阳彬【字齐美衡山人】奉之以迎继岌崇韬【宗弼斩宋光嗣景闰澄李周辂欧阳晃函首送继岌又贵韩昭佞谀枭于金马坊门】继岌至成都李严引蜀主及百官仪卫出降蜀主白衣首绖衔璧牵羊百官衰绖徒跣舆榇号哭俟命继岌受璧崇韬解缚焚榇承制释罪君臣东北向拜谢大军入成都崇韬禁侵掠市不改肆自出师至是凡七十日得节度十州六十四县二百四十九兵三万铠仗钱粮金银缯帛共以千万计【髙季兴闻蜀亡方食失匕箸曰是老夫之过也梁震曰不足忧也唐主得蜀益骄亡无日矣安知其不为吾福楚王殷上表愿上印绶以保余龄优诏谕之】
　　十二月唐以董璋为东川节度使
　　平蜀之功李绍琛为多位董璋上而璋素与郭崇韬善崇韬数与议军事绍琛心不平谓曰吾有平蜀之功公等朴【小木喻董璋小材也】相从反呫嗫【细语也】于郭公之门谋为倾害吾为都将独不能以军法斩公邪璋诉于崇韬十二月崇韬表璋东川节度使解其军职【使不属绍琛】绍琛愈怒曰吾冒白刃陵险阻定两川璋乃坐有之邪乃见崇韬言东川重地任尚书有文武才宜表为帅崇韬怒曰绍琛反邪何敢违吾节度绍琛惧而退
　　蜀王宗弼玉承休伏诛
　　先是宗弼以蜀主之后宫珍寳赂魏王继岌及郭崇韬求为西川节度使继岌曰此皆我家物奚以献为留其物而遣之已而宗弼复遣崇韬求之崇韬阳许之乆而未得宗弼乃帅蜀人列状请留崇韬镇蜀时宦者李从袭从继岌在军【唐主所遣】以崇韬専制军事心多不平【继岌虽为都统军中制置一由崇韬将吏宾客趋走盈庭而都统牙门索然从袭等同耻之及破蜀蜀贵人大将争以寳货妓乐遗崇韬及其子廷诲继岌所得不过匹马束帛唾壶尘柄而已从袭等益不平】因言于继岌曰郭公父子専横今又使蜀人请已为帅其志难测王不可不为之借继岌谓崇韬曰主上倚侍中如山岳岂肯弃之蛮夷之域且此非予之所敢知也请诸人诣阙自陈于是继岌始疑崇韬崇韬因欲诛宗弼以自明乃征犒军钱数万缗于宗弼宗弼靳之士卒怨怒夜纵火諠噪崇韬遂白继岌収宗弼等数其不忠之罪族诛之蜀人争食宗弼之肉承休等至继岌亦斩之
　　闽王王审知卒子延翰【字子逸审知长子】立
　　唐以孟知祥为西川节度使
　　唐以北都留守孟知祥为西川节度使议选代者枢密承防段徊等恶邺都留守张宪不欲其在朝廷皆曰宪虽有宰相器然宰相在天子目前事有得失可以改更北都虽系一方安危其任尤重非宪不可乃徙宪为太原尹王正言为兴唐吏史彦琼为邺都监军正言昏耄彦琼本伶人有宠遂専六州之政威福自恣陵忽将佐正言以下皆謟事之
　　唐主猎于白沙【此洛阳之白沙也在伊阙山旁】
　　是嵗大饥民多流亡租赋不充军士乏食有雇妻鬻子者老弱馁死流言怨嗟而唐主逰畋不息猎于白沙后宫毕从六日而还会大雪吏卒有僵仆者伊汝间饥尤甚卫兵所过责其供饷不得则壊其什器撤其室庐甚于宼盗
　　汉白龙见
