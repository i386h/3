<!-- { "loadSidebar": true } -->
　　唐兵围洛阳掘堑筑垒而守之城中乏食死者相倚于道窦建徳悉发其众西救洛阳陷管州及荥阳翟等县水陆并进兵十余万军于成臯之东原遣使与王世充相闻先是建徳遗秦王世民书请退军潼闗返郑侵地复修前好世民不许【世民集将佐议皆请避其锋郭孝恪曰世充穷蹙垂将面缚建徳逺来助之此天意欲两亡之也宜据武牢以拒之伺间而动破之必矣记室薛收曰世充府库充实所将皆江淮精鋭但乏粮食故为我持建徳自将逺来亦当极其精锐若纵之至此两冦合从转河北之粟以馈洛阳则战争方始混一无期今宜分兵守洛阳深沟髙垒勿与战大王亲率骁锐先据成臯以逸待劳决可克也建徳既破世充自下不过二旬两主就缚矣世民善之萧瑀屈突通封徳彝皆欲退保新安以乗其弊世民曰建徳逺来吾据武牢扼其咽喉彼若争锋取之甚易若其不战旬月之间世充自溃一举两克在此行也若不速进贼入武牢诸城新附必不能守两贼并力其势必彊何弊之乗吾计决矣　薛收字伯褒道衡子武牢即虎牢唐避讳虎皆改武】乃中分麾下使屈突通等副齐王守东都世民自将骁勇东趣武牢正昼出兵厯北邙抵河阳趍巩世充莫测竞不敢出世民遂入武牢【世民将骁骑五百出觇建徳营縁道分留使李世勣程知节秦叔寳将之伏于道旁才余四骑偕进去建徳营三里所建徳游兵遇之世民大呼曰我秦王也引弓射之毙其一将建徳大惊出五六千骑逐之世民按辔徐行追骑将至则射之止而复来如是再三世民逡巡稍却以诱之既入伏世勣等奋击大破之】建徳迫于武牢累月不得进战数不利将士思归世民又遣王君廓将轻骑千余掠其粮运【淩敬言于建徳曰大王宜悉兵济河攻懐州河阳遂建旗鼓逾大行入上党徇汾晋趣蒲津拓地收兵则闗中震惧郑围自解建徳将从之而世充遣使告急又隂以金玉啗建徳诸将诸将皆欲战建徳乃谢敬其妻曹氏曰祭酒之言不可违也建徳不聴】五月建徳悉众出牛口【峪名在开封府泛水县西北】置陈亘二十里鼔行而进诸将皆惧世民升髙望之谓诸将曰贼起山东未尝见大敌今度险而嚣是无纪律逼城而陈有轻我心我按兵不出彼勇气自衰陈久卒饥势将自退追而击之无不克矣建徳列陈自辰至午士卒饥倦逡巡欲退世民命宇文士及将三百骑经建徳陈西驰而南上建徳陈动世民曰可击矣世民率轻骑先进大军继之直薄其陈建徳方朝羣臣召骑兵使拒唐兵阻朝者不得过建徳挥朝者令退进退之间唐兵已至于是大战世民帅史大奈【西突厥特勒】程知节秦叔寳等卷斾而入出于陈后张唐旗帜建徳将士见之大溃建徳中槊坠马车骑将军杨武威擒之【世民让之曰我讨世充何预汝事建徳曰今不自来恐烦逺取　建徳起兵至灭凡六年】建徳将士皆溃去俘获五万人世民即日散遣使还乡里遂囚建徳至洛阳城下以示世充世充乃素服帅其子及羣臣三千余人诣军门降【世充簒凡三年灭】于是部分诸军先入洛阳分守市肆禁止侵掠无敢犯者世民乃入宫城命房元龄收隋图籍制诰已为世充所毁命萧瑀等封府库收其金帛颁赐将士收段达单雄信等十余人斩之【世民坐阊阖门苏威请见称老病不能拜世民遣人数之曰公隋室宰相危不能扶使君弑国亡见李宻王世充皆拜伏舞蹈今既老病何劳相见】世民观隋宫殿叹曰逞侈心穷人力欲无亡得乎命撒端门楼焚干阳殿毁则天门阙废诸道塲【建徳余众走至洺州欲立建徳养子为主征兵以拒唐仆射齐善行曰夏王英武士马精强一朝为擒易如反掌岂非天命有所属耶今丧败如此必无所成不若委心请命于唐乃与裴矩曹旦帅百官奉建徳妻曹氏及传国八玺请降于唐王世充弟世辩亦以徐宋等三十八州请降淮安王神通又徇下山东三十余州】世充建徳之地悉平世民还长安献俘太庙赦世充斩建徳【诏赦世充为庶人徙蜀定州刺史独孤修徳以其父机前为世充所杀乃矫诏杀世充以报父仇诏免修徳官　独孤机事见前】
　　秋七月唐以苏世长【武功人】为谏议大夫
　　王世充仆射苏世长以襄州来降唐主与之有旧既至长安以为谏议大夫【世长尝从校猎髙陵大获禽兽唐主曰今日乐乎世长曰不满十旬未足为乐唐主变色既而笑曰狂态复发邪对曰于臣则狂于陛下甚忠尝侍宴披香殿酒酣谓唐主曰此殿炀帝之所为邪唐主曰卿谏似直而实多诈岂不知此殿朕之所为乎对曰臣实不知但见其华侈非兴王之所为耳昔侍陛下于武功见所居宅仅庇风雨当时亦以为足今因隋之宫室已极侈矣而又増之将何以矫其失乎唐主深然之】
　　唐初行开元通寳钱
　　隋末钱币滥薄至裁皮糊纸为之民间不胜其弊至是初行开元通寳钱径八分重二铢四絫【十黍为絫十絫为铢】积十钱重一两轻重大小最为折衷逺近便之【置监于洛并幽益等州秦王世民齐王元吉赐三罏裴寂赐一罏聴铸钱余盗铸者身死家没】
　　窦建徳故将刘黑闼起兵漳南
　　窦建徳诸将居闾里暴横为民患唐官吏以法绳之皆惊惧不安防诏悉征建徳故将于是范愿髙雅贤等相谓曰王世充以洛阳降唐其将相大臣皆夷灭吾属至长安必不免矣且夏王得淮安王遇以客礼唐得夏王即杀之吾属皆为夏王所厚今不为之报仇无以见天下之士乃谋作乱卜之以刘氏为主吉因相与之漳南见建徳故将刘雅雅曰天下适安定吾将老于耕桑不愿复起兵众怒杀之故汉东公刘黑闼屏居漳南诸将诣之告以其谋黑闼方种蔬即杀耕牛与之饮食定计聚众袭县据之既又陷防县建徳旧党稍出归之乃为坛于漳南祭建徳告以举兵之意自称大将军唐主诏将军秦武通定州总管李元通【蓝田人】击之又诏李艺引兵防击
　　八月丙戌朔日食
　　唐徐圆朗以兵应刘黑闼
　　圆朗初附李宻宻败归窦建徳唐平洛阳圆朗请降授兖州总管防刘黑闼兵起圆朗应之自称鲁王
　　唐蠲太常乐工为民
　　诏以太常乐工皆前代因罪配没子孙相承多厯年所并蠲为民且令执事若仕宦入流【从九品以上为流内官】勿使追集
　　冬十月唐以秦王世民为天防上将
　　唐主以秦王世民功大前代官皆不足以称之特置天防上将位在王公上以世民为之开府置属世民以海内浸平乃开馆以延文学之士杜如晦房元龄虞世南禇亮姚思亷李元道【陇西人】蔡允恭【江陵人】薛元敬【收从子】顔相时【字睿师古弟】苏朂【字慎行武功人】于志宁苏世长薛收李守素【赵州人】陆徳明孔颖达【字仲达衡水人】盖文达【信都人】许敬宗【字延族善心之子】为文学馆学士分为三番更日直宿世民暇日辄至馆中讨论文籍或至夜分使库直阎立本【京兆万年人】图像褚亮为赞号十八学士士大夫得预其选者时人谓之登瀛洲【时府僚多补外官如晦亦出为陜州长史元龄曰如晦王佐之才大王欲经营四方非如晦不可世民即奏留之使参谋帷幄军中多事如晦剖决如流世民每克城诸将争取寳货元龄独收采人物致之幕府每令入奏事唐主曰元龄为吾儿陈事虽隔千里皆如面谈】
　　唐使赵郡王孝恭李靖伐梁梁主铣降
　　唐发巴蜀兵以孝恭李靖统之自防州东击萧铣【时峡江方涨诸将请俟水落靖曰兵贵神速今吾乗江涨掩其不备可成擒也孝恭乃东下铣果不为备】孝恭等拔其荆门宜都【注俱见前】二镇进至夷陵入北江【江水至枝江县百里洲分而为二其出洲北而东流者谓之北江】铣以罢兵营农宿卫才数千人闻唐兵至仓猝征兵未集乃悉出见兵拒战孝恭逆击败走铣众委舟收掠军资靖见其众乱纵兵奋击大破之乗胜直抵江陵入其外郭大获舟舰靖使散之江中【诸将皆曰破敌所获当借其用奈何弃之靖曰吾悬军深入若攻城未拔援兵四集吾表里受敌进退不获虽有舟楫将安用之今弃舟舰使塞江而下援兵见之必谓江陵已破未敢轻进往来觇伺动淹旬月吾必取之矣】援兵见舟舰疑不敢进遂围江陵铣内外阻絶问防于岑文本文本劝铣降铣谓羣臣曰天不祚梁不可复支矣必待力屈则百姓患奈何以我之故陷百姓于涂炭乎以太牢告庙下令出降守城者皆哭铣帅羣臣缌缞布帻诣军门曰当死者唯铣耳百姓无罪愿不杀掠【孝恭入城诸将欲大掠岑文本曰江南之民遭隋虐政重以征战跂踵连颈以望真主以萧后君臣决计归命庶几有所息肩今若纵兵俘掠士民失望恐自此以南无复向化之心矣孝恭称善遂禁止之诸将又言梁将帅拒鬬死者请籍其家以赏将士靖曰王者之师宜使义声先路彼为其主鬭死乃忠臣也岂可同之叛逆之科乎于是城中安堵秋毫无犯南方州县闻之皆望风欵附】孝恭送铣长安斩于都市【铣建国凡五年而灭】以孝恭为荆州总管靖为上柱国安抚岭南【先是铣遣刘洎畧地岭表得五十余城未还而铣败洎以所得城来降靖既度岭所至皆下铣桂州总管李袭志帅所部来降以靖代之引兵下九十六州得户六十余万　刘洎字师道江陵人李袭志字重光金城安康人】
　　十一月唐杜伏威击李子通执送长安
　　伏威遣其将王雄诞【曹州济隂人】击子通子通穷蹙请降伏威执送长安【子通僭号七年而亡】唐主释之【时新安汪华据黟歙闻人遂安据昆山伏威皆降之于是尽有淮南江东之地华后归唐为总管　黟歙皆汉县今歙县为徽州府治黟县属府】
　　髙开道叛唐复称燕王
　　幽州饥李艺告籴于髙开道许之艺发三千人车数百乗马千匹往受粟开道悉留之告絶于艺复称燕王北连突厥南与刘黑闼相结恒定幽易咸被其患【久之开道复欲归唐未果为其将张金树所杀开道起兵凡八年而灭唐以其地置妫州　唐妫州今宣化府怀来县是】
　　十二月唐命秦王世民齐王元吉击刘黑闼
　　初黑闼击破淮安王神通【神通与李艺合兵击黒闼反为所败艺归幽州黒闼移书赵魏窦建徳故将争杀唐官吏以应之】已而又破定州执总管李元通【黑闼欲降元通元通不屈故吏有餽以酒肉者元通饮醉绐守者刀自刺溃腹而死】李世勣走保洺州黑闼复追破之半嵗之间尽复建徳旧境遣使北连突厥将军秦武通程名振【洺州平恩人】等皆自河北遁归长安乃命秦王世民齐王元吉讨之
