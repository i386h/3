<!-- { "loadSidebar": true } -->
　　魏使厐涓伐韩韩请救于齐齐用孙膑计【膑曰韩魏之兵未而救之是吾代韩受魏之兵顾反听命于韩也且魏有破国之志韩见亡必东面而愬于齐吾因深结韩之亲而晚承魏之则可受重利而得尊名也齐君曰善】隂许韩使而遣之韩因恃齐五战不胜而东委国于齐齐因起兵以救韩【田忌为将孙膑为师】直走魏都厐涓闻之去韩而归魏人亦大发兵使太子申将以御齐师孙膑曰兵法百里而趋利者蹶上将五十里而趋利者军半至【谓前后不相属半至半不至也】乃使齐军入魏地为十万灶明日为五万灶又明日为二万灶厐涓行三日大喜曰我固知齐军怯入吾境三日士卒亡者过半矣乃弃其歩军率轻鋭倍日幷行逐之孙膑度其行暮当至马陵【在今直大名府元城县东南】马陵道陿而旁多阻隘可伏兵乃斫大树白而书之曰厐涓死此树下令万弩夹道而伏期日暮见火举而俱发涓果夜至见白书以火烛之读未毕万弩俱发魏师大乱涓乃自刎曰遂成竖子之名齐因乗胜大败魏师虏太子申
　　【辛巳】二十九年秦卫鞅伐魏诱执其将公子卬败之魏献河西地【注见前】于秦徙都大梁【今河南开封府战国魏所都号为大梁】秦封鞅为商君
　　秦使卫鞅伐魏【卫鞅言于秦君曰秦之与魏譬若人有腹心之疾非魏并秦即秦并魏魏往年大破于齐诸侯畔之可因此时伐魏魏不支秦必东徙然后秦据河山之固东乡以制诸侯此帝王之业也秦君从之遂使鞅伐魏】魏使公子卬将而御之军既相距鞅遗卬书曰吾始与公子驩今俱为两国将不忍相攻欲与公子面相见盟乐饮而罢兵以安秦魏之民卬以为然乃与防盟而饮鞅伏甲袭卬虏之因大破魏师魏君恐献河西地于秦以和遂去安邑徙大梁叹曰吾恨不用公叔之言秦封鞅商于【商今陜西商州故商城是于今河南南阳府淅川县古于村是】十五邑号曰商君
　　【壬午】三十年【楚威王商元年】
　　【癸未】三十一年秦人诛卫鞅灭其家
　　秦孝公卒子驷立【是为惠文君后僣称王】公子防之徒告卫鞅欲反发吏捕之鞅出亡欲止客舍舍人曰商君之法舍人无騐者坐之鞅叹曰为法之一至此哉去之魏魏人不受内之秦秦杀之车裂以狥尽灭其家【鞅甞谓赵良曰我治秦孰与五羖大夫贤良曰五羖大夫荆之鄙人也穆公举之牛口之下而加之百姓之上相秦六七年而东伐郑三置晋君一救荆祸其为相也劳不坐乗暑不张盖及死秦国男女流涕童子不歌謡舂者不相杵今君之见也因景监以为王其从政也陵轹公族残伤百姓公子防杜门不出已八年矣君又杀祝驩而黥公孙贾诗曰得人者兴失人者崩此数者非所以得人也君之出也后车载甲多力而骈胁者为骖乗持矛而操□防者旁车而趋书曰恃徳者昌恃力者亡此数者非恃徳也君之危若朝露而尚贪商于之富宠秦国之政畜百姓之怨亡可翘足而待鞅弗从居五月而难作】
　　【甲申】三十二年【秦恵文王驷元年】
　　【乙酉】三十三年孟轲【孟氏出鲁轲驺人】至魏
　　是嵗魏君卑辞厚币以招贤者于是孟子至梁【具见孟子书】魏君以孟子所言迂逺而濶于事情卒不能用
　　【丁亥】三十五年齐魏相王
　　初齐【威王】败魏桂陵【事具王十六年】彊于诸侯遂自称为王以令天下至是魏君新立【魏君防卒子嗣立是为襄王】会齐君于徐州【注见前】以相王【魏王既僣号追尊其父为恵王】后九年秦亦称王【恵文王】又二年韩燕皆称王独赵【武灵王】不肯曰无其实焉取其名乎令国人谓已曰君【后武灵王被弑赵亦称王】
　　楚灭越
　　越无疆【句践七世孙】伐齐齐使人说之代楚楚人大败之乗胜尽取吴故地东至于浙江【即今钱塘江江有三源一出今衢州仙霞岭为谷水一出金华府之盆山为东阳溪一出江南徽州府浙源山为渐江水三水合流为浙江亦曰曲江至钱塘县入海故又名钱塘江】越以此散诸公族争立或为王或为君濵于海上【汉之瓯越闽越皆其后也瓯越即东瓯今浙江温州府闽越今福建】朝服于楚【越自无余至允常史无世系允常之后八传而灭】
　　【戊子】三十六年燕【文侯】赵【肃侯】韩【宣恵王】魏【襄王】齐【是年威王卒子辟疆立是为宣王】楚【威王】合从以摈秦以蘓秦【苏氏周苏子之后秦洛阳人】为从约长幷相六国
　　初苏秦西至秦说秦以兼天下之术不用乃之燕说燕与赵从亲【苏秦曰燕之所以不被兵者以赵之蔽其南也且秦攻燕战于千里之外赵攻燕战于百里之内夫不忧百里之内而重千里之外计无过于此者愿王与赵从亲天下为一燕必无患矣】燕君从之资苏秦车马以说赵请一韩魏齐楚燕赵以摈秦【苏秦谓赵王曰当今之时山东之国莫彊于赵秦之所害亦莫如赵而秦不敢举兵伐赵者畏韩魏之议其后也秦攻韩魏无名山大川之限稍蚕食之傅国都而止韩魏不能支秦必入臣于秦秦无韩魏之规祸必中于赵矣臣以天下之图案诸侯之地五倍于秦度诸侯之卒十倍于秦而衡人日夜以秦权恐喝诸侯使之割地以事秦秦成则其身富荣国被秦患而不与其忧愿大王熟计之也】且请令诸侯之将相防盟洹水【源出河南彰徳府林县隆虑山迳安阳至内黄入于卫】之上约曰秦攻一国则五国各出鋭师以挠秦或救之有不如约者五国共攻之则秦甲必不敢出函谷【闗名在今河南陜州灵寳县南闗城在谷中深险如函故名】以害山东矣赵侯大恱厚赐赉之以约于诸侯防秦使公孙衍【魏人仕于秦】伐魏败魏师禽其将龙贾【龙氏出御龙氏】取雕隂【今陜西鄜州雕隂故城是】且欲东兵苏秦恐败从约念莫可用于秦者乃激怒张仪【魏人】入之于秦【仪始尝与苏秦俱事鬼谷先生学纵横术苏秦自以为不及也仪方困于楚故召而辱之仪怒遂入秦苏秦隂遣舍人赍金币资仪仪得见秦王秦王恱之以为客卿舍人辞去曰苏君忧秦伐赵败从约以为非君莫能得秦柄故激怒君使臣隂奉君资尽苏君计也张仪曰嗟乎此吾在术中而不悟吾不及苏君明矣为我谢苏君苏君之时仪何敢言】于是苏秦说韩【苏秦曰韩地方九百余里天下之彊弓劲弩利剑皆从韩出以韩卒之勇披坚甲蹠劲弩带利剑一人当百不足言也而大王割地事秦谚日宁为鸡口无为牛后以大王之贤挟彊韩之兵而有牛后之名窃为大王羞之】韩从其言说魏【苏秦曰大王之地方千里武士苍头奋击各二十万厮徒十万车六百乗骑五千匹乃听于羣臣之说而欲臣事秦臣愿大王熟计之也　武士武卒也苍头晋灼曰其军着青防也厮徒取薪之卒】魏听之又说齐【苏秦曰齐四塞之国地方二千余里带甲数十万粟如邱山临淄之涂车击毂人摩肩连袵成帷挥汗成雨夫韩魏之所以重畏秦者为与秦接境也秦之攻齐倍韩魏之地过卫阳晋之道经亢父之险欲深入则恐韩魏之议其后是故恫疑虚喝骄矜而不敢进则秦之不能害齐亦明矣夫不料秦之无奈齐何而欲西面事之是羣臣之过计也　阳晋卫地今曹州府郓城县有阳晋城亢父齐地今兖州府济宁州有亢父故城汉于此置县后废】及楚【苏秦曰楚地方六千余里带甲百万粟支十年此霸王之资也秦之所害莫如楚楚彊则秦弱秦彊则楚弱其势不两立从亲则诸侯割地以事楚衡合则楚割地以事秦此两防者相去逺矣大王何居焉】皆许之于是苏秦为从约长并相六国北报赵车骑辎重拟于王者
　　【己丑】三十七年【燕易王韩宣恵王齐宣王辟疆元年】秦以齐魏之师伐赵苏秦去赵适燕从约解
　　秦使公孙衍欺齐魏与共伐赵败从约赵侯让苏秦秦恐请使燕必报齐乃去赵而从约皆解
　　【壬辰】四十年宋公弟偃逐其君剔成而自立
　　剔成宋昭公【事见前】之元孙也立四十一年其弟偃攻袭之剔成败奔齐偃遂自立为君【偃既立后僣号称王在慎靓王三年】
　　【癸巳】四十一年【楚懐王槐元年】秦张仪伐魏取蒲阳【即蒲坂注见前】既而归之魏尽入上郡【今陜西延安府榆林府及绥徳州战国初魏上郡地】以谢秦以仪为相
　　先是魏以隂晋【即华隂今县属陜西同州府】为和于秦【在王三十七年】既而秦伐魏【在王三十九年】魏献少梁【今同州府韩城县魏少梁邑】地未几秦又伐魏【在王四十年】取汾隂【故城在今蒲州府荣河县北】皮氏【故城在今山西绛州河津县西】拔焦【即春秋焦瑕战国初属魏】至是张仪为秦客卿将兵伐魏取蒲阳请秦复以与魏而使公子繇质焉仪因说魏曰秦之遇魏甚厚魏不可无礼于秦魏因尽入上郡十五县以谢秦仪遂为秦相【明年秦归魏焦后张仪复伐魏取陜】
　　【丙申】四十四年【赵武灵王雍元年是嵗秦称王】
　　【丁酉】四十五年苏秦自燕奔齐
　　苏秦通于燕文公之夫人【燕文公卒子易王立在位三十六年】燕君知之苏秦恐说燕君曰臣在燕不能使燕重而在齐则燕重燕君许之乃伪得罪于燕而奔齐齐以为客卿秦说齐髙宫室大苑囿以明得意欲以敝齐而为燕【后齐大夫与苏秦争宠使人刺杀之事在慎靓王四年】
　　【戊戌】四十六年秦相张仪免出相魏【是年韩燕皆称王】
　　仪相魏欲令魏事秦而诸侯效之魏王不听秦于是伐魏取曲沃【今河南陜州有曲沃镇战国魏地非晋都曲沃也】平周【邑名在今山西汾州府介休县】隂厚仪益甚
　　【庚子】四十八年王崩子定立【是为慎靓王】
　　齐号薛公【即薛国注见前】田文为孟尝君
　　初齐王封田婴于薛号靖郭君婴有子四十余人其贱妾之子曰文通傥饶智略说婴以散财养士婴使文主家待賔客賔客争誉其美婴遂以为嗣及婴卒文嗣立号孟尝君招致诸侯游士及有罪亡人食客常数千人名重天下
　　【司马氏光曰君子之养士以为民也今田文盗君之禄以立私党张虚誉上侮其君下蠧其民是奸人之雄耳乌足尚哉】
　　慎靓王
　　【辛丑】元年【燕王哙元年】卫更贬号曰君
　　卫介秦魏之间日益削弱至嗣君时独有濮阳【注见前】之地因更贬号曰君嗣君好察微隠县令有发褥而席弊者嗣君闻之乃赐之席令大惊以君为神又使人过闗市赂之以金既而召闗市问有客过与汝金汝囬遣之【谓还其金也】闗市大恐又爱泄姬【姬姓泄音薛】重如耳【如姓耳名魏大夫后仕卫】而恐其因爱重以壅已也乃贵薄疑【薄姓疑名也】以敌【当也】如耳尊魏妃以偶【匹也】泄姬曰以是相参【谓相参列】也【卫有胥靡亡之魏嗣君以五十金买之不得以左氏易之左右曰以一城买一胥靡可乎嗣君曰治无小乱无大法不立诛不必虽有十左氏无益法立诛必虽失十左氏无害也】
　　【壬寅】二年孟轲适齐【竹书纪年梁恵王三十六年改元一年后十六年薨司马氏通鉴朱子纲目皆从之故于是年书魏君防卒孟子去魏适齐考史记年表及魏世家皆云魏恵王三十六年薨子襄王立邵子经世书从史记而不取竹书王氏防学亦以纪年之书多伪谬不可信今从经世书】
　　齐王问齐桓晋文之事孟子对以保民而王【说具孟子书】
　　【癸夘】三年【魏哀王元年】楚赵魏韩燕伐秦攻函谷
　　秦出兵逆之五国皆败走明年秦大败韩师于修鱼【即春秋萧鱼注见前】斩首八万诸侯震恐
　　【甲辰】四年魏请成于秦张仪归复相秦
