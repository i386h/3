<!-- { "loadSidebar": true } -->
　　初辽主徳光以晋传国宝北还至是更以玉作二寳【五代会要时制寳两座用白玉方六寸螭虎纽其一以皇帝承天受命之宝为文其一以皇帝神宝为文命中书令冯道书宝】
　　周贬王峻为商州司马
　　峻晚节益狂躁奏请以顔衎【字祖徳曲阜人兖国公四十五代孙】陈观为相周主曰进退宰辅不可仓猝俟更思之峻语浸不逊峻退周主幽之别所召见冯道等泣曰王峻陵朕太甚欲尽逐大臣翦朕羽翼朕惟一子専务间阻无君如此谁则堪之乃贬峻商州司马以病卒
　　三月周主以郭荣为开封尹封晋王
　　夏六月周九经板成
　　后唐长兴中所刻九经板至是始成献之由是虽乱世九经传布甚广【是时蜀毋昭裔亦出私财百万营学馆且请刻板印九经蜀主后之由是蜀中文学亦盛　毋氏齐宣王弟封毋卿其后因以为氏昭裔河中龙门人】
　　王逵执刘言杀之寻以周行逢知朗州事
　　逵上表于周诬言欲降唐幽之别馆请复移使府治潭州周従之逵以周行逢知朗州事使潘叔嗣杀言于朗州【已而逵复徙冶朗州以行逢知潭州事叔嗣为岳州练使】
　　秋七月唐大旱
　　唐大旱井泉涸淮水可涉饥民度淮相继濠夀发兵御之民与鬭而北周主闻之曰彼我之民一也聴籴米过淮唐人遂筑仓多籴以供军八月诏以舟车运载者勿予
　　八月周塞决河
　　周大水
　　周筑郊社坛作太庙于大梁
　　周主自入秋得风痹疾术者言宜散财以禳之周主欲祀南郊又以自梁以来郊祀常在洛阳疑之执政曰天子所都则可以祀百神何必洛阳于是始筑圜丘社稷坛作太庙于大梁
　　周邺都留守王殷入朝周主杀之
　　殷恃功専横凡河北镇戍兵应用敕处分者殷即以帖行之又多掊敛民财周主闻之不恱因其入朝留充京城内外巡检因力疾御殿殷入起居遂执之下制诬殷谋以郊祀日作乱杀之
　　唐复置科举
　　従知制诰徐之请也
　　冬十二月周主朝享太庙疾作而退
　　周主享太庙才及一室不能拜而退命晋王荣终礼是嵗宿南郊防不救夜分小愈
　　【甲周显徳元年正月世宗皇帝荣立冬北汉寅干祐七年旻子钧立是嵗凡五国三镇】春正月朔周主祀圜丘
　　周主祀圜丘仅能瞻仰致敬而已
　　周以晋王荣判内外兵马事
　　时羣臣希得见中外恐惧闻晋王典兵人心稍安
　　周主疾笃诏晋王荣聴政
　　周主疾笃停诸司细务勿奏有大事则晋王荣禀进止宣行之【初周王在邺都竒爱小吏曹翰之才使之事晋王荣至是翰请间曰大王国之储嗣令主上寝疾大王当入侍医药奈何犹决事于外邪荣感悟即日入止禁中周主屡戒荣曰昔吾西征见唐十八陵无不发掘者此无他惟多藏金玉故也我死当衣以纸衣敛以瓦棺圹中无用石以甓代之工人役徒皆和雇勿以烦民葬毕募近陵民三十户蠲其杂徭使之守视勿修下宫置宫人作石羊虎人马惟刻石置陵前云周天子平生好俭约遗令用纸衣瓦棺嗣天子不敢违也汝或吾违吾不福汝　曹翰大名人】
　　周遣使分塞决河
　　周以王溥同平章事
　　周主命趣草制相溥宣毕曰吾无恨矣
　　周主威殂晋王荣立【是为周世宗】
　　二月北汉主以辽兵击周周昭义节度使李筠【即李荣避周主名改】逆战败绩
　　北汉主闻周太祖殂甚喜遣使请兵于辽辽遣其政事令杨衮将万骑如晋阳北汉主自将兵三万以白従晖【叶谷浑人】为都部署张元徽【武安人】为前锋使与辽趣潞州节度使李筠遣其将穆令均将兵逆战元徽与战阳不胜而北令均逐之伏发被杀筠遁归上党婴城自守
　　三月周主自将与汉战于髙平【注见前】汉兵败绩周将樊爱能何徽等伏诛
　　周主欲自将御汉兵羣臣皆曰陛下新即位山陵有日人心易摇不宜轻动宜命将御之周主曰崇幸我大丧轻朕年少新立此必自来朕不可不往冯道固争之【周主曰昔唐太宗定天下未尝不自行朕何敢偷安道曰未审陛下能为唐太宗否周主曰以吾兵力之彊破刘崇如山压卵耳道曰未审陛下能如山否周主不恱】惟王溥劝行乃命冯道奉梓宫赴山陵遂发大梁至懐州兼行速进宿泽州东北北汉主军髙平南明日周前锋击之北汉兵却周主虑其遁去趣诸军急进北汉主陈于巴公原【在泽州府鳯台县北今名巴公镇】张元徽军其东杨衮军其西众颇严整周河阳节度使刘词将后军未至众心危惧而周主志气益锐命白重赞【宪州人】李重进【沧州人周太祖之甥】将左军居西樊爱能何徽将右军居东向训史彦超将精骑居中张永徳【字抱一并州阳曲人】将禁兵自卫介马临陈督战北汉主见周兵少悔召辽兵辽将杨衮防马前望周军退谓北汉主曰劲敌也未可轻进北汉主奋髯曰请公勿言试观我战时东北风盛俄转南风北汉主麾东军先进击周右军合战未防周樊爱能何徽引骑兵先遁右军溃步兵千余人解甲降北汉周主见军势危自引亲兵犯矢石督战赵匡【涿郡人即宋太祖】时为宿卫将谓同列曰主危如此吾属何得不致死又谓张永徳曰贼气骄可破也公引兵乘髙西出为左翼我为右翼以击之国家安危在此一举永徳従之各将二千人进战匡身先士卒驰犯其锋士卒死战无不一当百北汉兵披靡张元徽前畧陈马倒为周所杀北军夺气时南风益盛周兵争奋北汉兵大败杨衮畏周兵之彊不敢救且恨北汉主之语全军而退时北汉主尚有余众万余人阻涧而陈薄暮刘词至复与诸军击败之追至髙平僵尸满谷委弃辎重器械不可胜纪是夕周主野宿得步兵之降敌者皆杀之樊爱能等闻捷与士卒稍稍复还北汉主帅百余骑昼夜北走所至得食未举筯或传周兵至辄苍黄而去衰老力惫殆不能支仅得入晋阳周主休兵髙平欲诛樊爱能等犹豫未决以访张永徳对曰爱能等素无大功忝冒节钺望敌先逃死未塞责且陛下方欲削平四海茍军法不立虽有熊罴之士百万之众安得而用之周主称善即收爱能徽及所部军使以上七十余人责之曰汝辈非不能战正欲以朕为竒货卖与刘崇耳悉斩之自是骄将惰卒始知所惧矣永徳称赵匡之智勇周主擢为殿前都虞候【宋太祖事始此】余将校迁拜者凡数十人【北汉主收散卒缮甲兵完城堑以备周遣王得中送杨衮还因复求救于辽辽主许之已而得中归值周兵囚送于军周主释之赐以带马问虏兵何时当至得中曰臣受命送杨衮他无所求或谓得中曰公不以实告契丹兵即至公得无危乎得中太息曰吾食刘氏禄有老母在城中若不实告周人必发兵据险以拒之如此则家国两亡吾独生何益不若杀身以全家国所得多矣居数日周人缢杀之　王得中上党人】
　　周遣行营都署符彦卿督诸将攻北汉至晋阳孟县【汉置今县属平定州】汾辽州降
　　周主遣符彦卿等北征但欲耀兵于晋阳城下未议攻取既入北汉境其民争以食物迎劳泣诉刘氏赋役之重愿供军须助攻晋阳州县亦继有降者周主始有兼并之意【既而北汉宪岚州降周周又克北汉石州沁忻州亦降】
　　周中书令冯道死
　　道少能矫行以取称于世及为大臣尤务持重以镇物事四姓十君【滑稽多智浮沈取容】益以旧徳自处然是时天下大乱道视丧君亡国未尝以屑意方自着长乐老叙述所得累朝阶勲官爵以为荣君子鄙之
　　【欧阳修论曰礼义亷耻国之四维四维不张国乃灭亡况为大臣而无亷耻天下其有不乱国家其有不亡者乎观冯道长乐老叙自述以为荣可谓无亷耻者矣则天下国家可従而知也】
　　夏五月周主攻晋阳不克引军还
　　周主自潞州趋晋阳至其城下旗帜环城四十里辽骑数千屯忻代之间周遣符彦卿等击之史彦超为前锋恃勇轻进为辽所杀周兵死伤甚众彦卿引兵还晋阳时方久雨士卒疲病会彦超死乃议引还将发匡国节度使药元福曰进军易退军难乃勒兵成列而殿北汉果出兵追蹑元福击走之然军还悤遽焚弃刍粮数十万失亡不可胜计所得北汉州县复皆失之【周主以违众议破北汉兵自是政无大小皆亲决百官受成而已河南府推官髙锡上书谏曰四海之广万防之众虽尧舜不能独治必泽人而任之今陛下以一身亲之天下不谓陛下聪明睿知足以兼百官之任皆谓陛下褊迫疑忌不信羣臣耳不若选能知人公正者以为宰相能爱民聴讼者以为守令能丰财足食者使掌金谷能原情守法者使掌刑狱陛下但垂拱明堂视其功过而赏罚之天下何忧不治何必降君尊而代臣职屈贵位而亲贱事无乃失政之本乎不従　髙锡字天福河中虞乡人】
　　冬十月周简阅诸军募壮士以补宿衞
　　初宿衞之士累朝相承务为姑息不欲简阅恐伤人情由是羸老居多但骄蹇不用命实不可用毎遇大敌不走即降其所以失国亦多由此周主因髙平之战始知其弊谓侍臣曰凡兵务精不务多今以农夫百未能养甲士一奈何朘民之膏血养此无用之物乎且健懦不分众何所劝乃命大简诸军精锐者升之上军羸者斥去之又以骁勇之士多为诸道所蓄诏募天下壮士咸遣诣阙命赵匡选其尤者为殿前诸班其骑步诸军各命将帅选之由是士卒精彊所向克捷
　　周罢诸道巡检使臣
　　周主谓侍臣曰诸道盗贼颇多盖由累朝分命使臣巡检致藩侯守令皆不致力宜悉召还専委节镇州县责其清肃
　　十一月周河隄成
　　河自杨刘至于博州百二十里连年东溃分为二派滙为大泽弥漫数百里又东北壊古隄而出灌齐棣淄诸州漂没田庐不可胜计流民采菰【即茭米也】稗【草似谷者】捕鱼以给食久不能塞至是遣李谷按视隄塞役徒六万三十日而毕
　　北汉主旻殂子钧立
　　北汉主自髙平之败忧愤成疾悉以国事委其子承钧及是北汉主殂告哀于辽辽册命承钧为帝更名钧钧性孝谨既嗣位勤于为政爱民礼士境内粗安其事辽表称男辽赐诏为儿皇帝
　　湖南大饥
　　是嵗湖南大饥周行逢开仓以赈之全活甚众【行逢起于微贱知民间疾苦其自奉甚薄或讥其太俭行逢曰马氏父子穷奢极靡不恤百姓今子孙乞食于人又足效乎】
　　【乙周显徳二年是卯嵗凡五国三镇】春正月周制给漕运斗耗
　　自晋汉以来漕运不给斗耗纲吏多以亏欠抵死至是诏毎斛给耗一斗
　　周遣使如夏州
　　先是周主围晋阳折徳扆将兵来朝因置永安军以徳扆为节度使李彝兴以徳扆与已并列耻之塞路不通周使周主谋于宰相对曰夏州邉镇朝廷毎加优借府州褊小得失不系重轻且宜抚谕彝兴庶全大体周主曰徳扆数年以来尽力以拒刘氏奈何一旦弃之且夏州惟产羊马贸易百货悉仰中国我若絶之彼何能为乃遣供奉官赍诏书责之彝兴惶恐谢罪
　　周制举令【县令】录【州录事】法
　　初令翰林学士两省举令录除官之日仍署举者姓名若贪秽败官并当连坐
　　周浚胡卢河【在赵州寜晋县东南今名宁晋泊亦曰北泊漳滏诸水所滙下流至冀州合滹沱河】城李晏口【今曰李晏镇有二一在河间府景州东北为东镇一在深州南为西镇】以张藏英【范阳人嘉贞之后】为沿邉巡检使
