<!-- { "loadSidebar": true } -->
　　辽耶律贤【字贤寜兀欲次子】立
　　贤闻辽主被弑帅甲骑千人驰赴懐州即位改元保宁号乌噜曰穆宗以萧守兴为尚书令纳其女燕燕为后贤婴风疾国事皆后决之【考辽史景宗后萧氏讳绰小字燕燕北府宰相思温女思温小字寅古宰相敌鲁之族弟忽没里之子与续编所载不同】
　　夏四月辽复救北汉宋韩重赟等击败之
　　初宋主度辽人必由镇定救太原使重赟倍道兼行赴之又闻其分道一自石岭关【在太原府城东北与忻州接界】入召何继筠逆击授以方畧继筠遇辽兵于阳曲大败之斩首千余级重赟亦先阵于居山【在定州曲阳县东亦曰嘉禾山】辽兵自定州西入见旗帜大骇欲遁重赟急击大破之擒其首领三十人宋主命以所获辽俘示于城下城中防气宪州判官史昭文岚州刺史赵文度各以城降宋
　　閠五月宋主引还
　　太原围久不下宋将石汉卿等战死北汉兵亦履败辽复遣南大王者将兵援北汉宋东西班都指挥使李懐忠【涿州范阳人】曰敌势已困若选劲兵急攻破在旦夕都虞侯赵廷翰请先登宋主壮之俾率众攻城战不利懐忠中流矢几死防暑雨军士多疾太常愽士李光赞上书请班师宋主以问赵普普亦以为然乃分兵屯镇潞徙北汉民万余户于山东河南而还【北汉主籍宋所弃军储得粟三十万茶绢各数万防败之余赖此少济】
　　北汉郭无为伏诛
　　太原之围南城为汾水所陷郭无为谋出降因请自将夜撃宋北汉主信之选精骑千人付无为自登七夏门送之无为行至北桥值风晦防而止至是阉人卫徳贵告其事且言无为献地之谋踪迹屡露反状明白不可赦北汉主乃杀之以徇
　　冬十月宋罢王彦超等节度使
　　鳯翔节度使王彦超及诸藩镇入朝宋主宴于后苑酒酣从容谓之曰卿等皆国家宿旧久临剧镇王事鞅掌非朕所以优贤之意也彦超谕意即前奏曰臣本无勲劳久冒荣宠今已衰朽乞骸骨归邱园臣之愿也安逺【职方考后唐以安州为安逺军】节度使武行徳防国【注见前】节度使郭从义定国【寰宇记宋以同州为定国军】节度使白重赞保大【注见前】节度使杨廷璋竞自陈攻战阀阅及厯履艰苦宋主曰此异代事何足论明日皆罢镇奉朝请
　　【庚宋开宝三年是午嵗凡四国一镇】春正月辽遣北汉使者刘继文等归先是辽所留北汉使者凡三十六人至是辽主尽厚礼而遣之仍移书北汉主以刘继文同平章事继文魁梧有气局沉毅寡言久留于辽辽主甚敬礼之及归秉国政左右害其宠多谮毁之北汉主乃出为代州刺史
　　宋徴处士王昭素【酸枣人】为国子愽士
　　昭素有学行宋主召见便殿年已七十余席讲周易乾卦至九五飞龙在天昭素敛容曰此爻正当陛下今日之事援引证据因示讽諌微防宋主嘉之问以治世飬身之术对曰治世莫若爱民飬身莫若寡欲宋主爱其言书于屏几【昭素以衰老求归乡人服其徳凡争讼者多就决之】
　　夏四月辛未朔日食
　　秋七月宋省州县增其俸
　　诏曰吏员猥多难以求治俸禄鲜薄未可责亷与其冗员而重费不若省官而益俸诸州县宜以户口为率差减其员旧俸月增给五千
　　九月宋诏修前代帝王陵盗发者
　　宋遣潘羙将兵伐南汉
　　南汉侵宋道州刺史王继勲上言刘鋹残暴数出冦邉请南伐宋主未欲遽加兵乃令南唐主为书谕鋹使称臣归所侵湖南旧地鋹囚唐使驿书答唐主言甚不逊唐主上其书宋乃以潘美为桂州道行营都部署尹从珂为副以伐之时南汉旧将多以谗搆诛死宗室剪灭殆尽掌兵者惟宦官数辈自南汉主晟以来耽于游宴城壁濠隍多饰为宫馆池沼楼舰皆毁兵器又腐及闻有宋师内外震恐乃遣龚澄枢驰往贺州画守御防澄枢闻宋前锋已至芳林【镇名在平乐府贺县东北】遁还宋师遂围贺州南汉主遣其骁将伍彦柔以兵援贺潘美以竒兵擒彦柔斩之【美闻彦柔至潜以竒兵伏南乡岸彦柔乘夜舣舟岸侧迟明挟弹登岸踞胡床指挥宋伏兵猝起彦柔军大乱遂擒之枭其首示城中南乡旧镇名今曰信都在贺县南】翼日城遂破先是南汉大臣皆请起故将潘崇彻【咸宁人以都统罢职】南汉主不从及闻贺州陷乃今崇彻领兵三万屯贺江【注见前】防美径趋昭州崇彻但拥众自保十月美次昭州克之又防桂连二州【南汉主谓左右曰昭桂连贺本属湖南今北师取之足矣吾知不复南也】乘胜遂攻韶州南汉主以李承渥为都统将兵十余万陈于莲花下【在韶州府曲江县南】南汉主教象为陈每象载十数人皆执兵仗军容甚壮美集劲弩射之象奔踶乘者皆坠反践承渥军承渥大败仅以身免韶州遂陷韶岭南北门也既陷南汉主鋹穷蹙不知所为顾诸将无可使者宫媪梁鸾真荐其飬子郭崇岳可用鋹以为招讨使与大将植廷暁【氏族畧南越有植姓】统军六万屯马迳【地名在广州府南海县西】以御宋师
　　【辛宋开寳四年是歳宋防南汉未唐改号江南凡三国一镇】春二月宋潘美大破南汉兵于马迳遂克广州南汉主鋹降【南汉自刘隐据广州至鋹亡凡五主合六十五年】潘美克英雄二州【皆南汉置英州今韶州府英徳县是雄州今南雄府是】潘崇彻以其众降美进次陇头【水名在英徳县南其地险隘两山夹峙水多激石】南汉主遣使请和且求缓师美不许进兵马迳去广城十里砦于防女山【一名鳯山在南海县西】下南汉主惧遣其左仆射萧防奉表诣军门乞降美即令人送防赴汴宋师遂顿城外南汉主将遣其弟保兴率百官出迎郭崇岳止之乃复为扞御之计遣保兴率国内兵拒战崇岳无谋勇惟日祷鬼神为事既而宋师济水植廷晓力战不胜死于阵崇岳奔还其栅美谓诸将曰彼编竹木为栅若篝火焚之必扰乱因而夹击之此万全之防也遂分遣丁夫人持二炬间道造其栅防夜大风万炬俱发烟埃坌起南汉军大败崇岳死于乱兵龚澄枢与李托谋纵火焚府库宫殿一夕皆尽明日鋹出降美入城俘其宗室官属【保兴逃于民家亦获之】悉送汴有宦者百余辈盛服请见美曰是防人多矣吾奉诏伐罪正为此等悉斩之凡得州六十县二百四十
　　宋加潘美山南东道节度使
　　夏六月宋诛南汉宦者龚澄枢李托赐刘鋹爵恩赦候鋹至汴宋主遣吕余庆问鋹反覆及焚府库之罪鋹归罪龚澄枢李托明日有司以帛系鋹及其官僚献于庙社宋主御明徳门遣刑部尚书卢多逊宣诏责鋹鋹对曰鋹年十六僭位澄枢等皆先臣旧人每事臣不得専在国时臣是臣下澄枢是国主遂伏地待罪宋主命大理寺卿高继申引澄枢托斩于千秋门外释鋹罪赐袭衣冠器币鞍马授检校太保右千牛卫上将军封恩赦侯【鋹体质丰硕眉目俱疎有口辩性巧絶其寳货燔艺之余尚存美珠四十六瓮尝以珠结鞍勒为戏龙之状极其精妙以献宋主谓左右曰鋹好工巧智以性成傥能移于治国岂至灭亡哉鋹在国时多置酖□臣下一日从宋主幸讲武池从官未集鋹先至赐以巵酒银疑有毒泣曰臣承祖父基业违拒朝廷劳王师致讨罪固当诛陛下既待臣以不死愿为大梁布衣观太平之盛未敢饮此酒宋主笑曰朕推赤心于人腹中安有此事命取鋹酒自饮别酌以赐鋹鋹大慙谢】
　　宋御史中丞刘温叟卒
　　温叟为中丞十二年屡求解职宋主难其代不许至是卒【温叟重厚清介好古执礼一日晚过明徳门西关前宋主方与中黄门数人登楼温叟知之令传呼依常而过翼日请对且言人主非时登楼则下必希望恩赏臣所以呵道而过欲示众以陛下非时不登楼也宋主善之】
　　冬十月癸亥朔日食
　　十一月唐贬国号曰江南遣使朝宋
　　唐主事宋甚谨每闻宋有嘉庆吉凶之事必遣人贡献吊贺外示畏服内实修备及南汉亡惧甚使其弟从善上表于宋乞去国号改印文为江南国主且请赐诏呼名宋主许之【先是唐主以银五万两遣赵普普以白宋主宋主曰此不可不受但以书答谢少赂其使者可也普辞宋主曰大国之体不可自为削弱当使之弗测及从善来朝常赐外宻赉白金如遗普之数唐君臣皆震骇服宋主之伟度】
　　河决澶州
　　东汇于郓濮坏民田庐宋主怒官吏不即以闻通判姚恕坐弃市
　　【壬宋开寳五年是申嵗凡三国一镇】春二月江南主杀其南都留守林仁肇初仁肇宻陈淮南戍兵少宋前已灭蜀今又取岭南道逺师疲愿假臣兵数万自夀春径渡复江北旧境彼纵来援臣据淮御之势不能敌兵起日请以臣叛闻于北朝事成国享其利败则族臣家明陛下无二心江南主不聴宋忌仁肇威名赂其侍者窃取仁肇画像悬别室引江南使者观之问何人使者曰林仁肇也曰仁肇将来降先持此为信又指空馆曰将以此赐仁肇使者归白江南主江南主不知其间鸩杀仁肇【又沿江廵检卢綘募亡命习水战屡被吴越兵于海门亦尝説江南主曰吴越仇讐也他日必为北朝犄角臣请诈以宣歙叛陛下声言讨臣且乞兵吴越至则蹑而攻之其国可取江南主亦不用　卢綘字晋卿宜春人】
　　夏五月大河决宋主出宫人
　　大河决濮阳宋主命頴州练使曹翰往塞之因谓曰朕信宿以来焚香告天若天灾流行愿在朕躬勿施于民翰拜曰宋景公一发善言灾星为之退舍今陛下忧民如此必不能为灾也宋主又谓宰相曰霖不止朕日夜罔知所措得非时政有阙邪赵普对曰陛下忧勤庶政苦为灾乃是臣等失职宋主曰朕恐掖廷幽闭者众昨令编籍后宫凡三百八十余人因谕愿归其家者具以情言得百名悉厚赐遣之普等皆顿首服
　　秋九月丁巳朔日食
　　宋以辛仲甫【字之翰汾州孝义人】为四川兵马都监
　　宋主问赵普以文臣有武干者普以左补阙辛仲甫对宋主遂用之因谓普曰五代方镇残虐民受其祸朕今用儒臣干事者百余人分治大藩纵皆贪浊亦未及武臣之一也
　　【癸宋开寳六年是酉嵗凡三国一镇】春三月郑王郭宗训卒宋人葬之諡曰周恭帝
　　郑王卒宋主素服发丧辍朝十日諡曰周恭帝还葬庆陵【世宗陵五代史注在郑州管城县】之侧号曰顺陵
　　宋初殿试贡士
　　翰林学士李昉【字明远深州饶阳人】知贡举有进士徐士亷诉昉用情舎取宋主乃择终埸下第并已举者亲御讲武殿给纸笔别试得进士诸科百二十七人【进士二十六人五经四人开元礼七人三礼三十八人三传二十六人三史三人学究十八人明法五人共百二十七人续编作百二十五人误今改正】皆赐及第且赐钱二十万以张宴会责昉为太常少卿殿试遂为永制
　　夏五月宋行开寳通礼
　　初宋主命李昉刘温叟重定开元礼附以国朝制度损益为书二百卷号通礼至是行之
　　交州丁琏入贡于宋宋封琏为交阯郡王
　　梁末交州土豪曲承美乘中国之乱据有十二州之地【唐书地理志安南都防府领交陆峰爱讙长福禄汤芝武峩演武安十二州】南汉遣将李知顺攻承美执之置交阯节度使干徳初节度使吴昌文死其参谋吴处坪等争立摄讙州刺史丁部领击败处坪等自领交州帅号大胜王署其子琏为节度使寻逊琏位南汉既亡琏入贡于宋宋授琏静海军节度使加封爵【考宋史交阯传开寳六年丁琏内附授检校太师充静海军节度使安南都防八年琏复修贡封交阯郡王沈括梦溪笔谈亦以琏封王在开寳八年为安南封王之始与续编所载不同】
　　秋八月宋赵普免
