<!-- { "loadSidebar": true } -->
　　冬十月魏遣散骑常侍游明根【字志逺雅从祖弟】如宋
　　明根奉使三返宋主以其长者礼之有加
　　【甲宋大明八年辰魏和平五年】夏五月宋主骏殂太子子业立【是为前废帝】宋主末年尤贪财利刺史二千石罢还必限使献奉又以蒱戏取之罄尽乃止终日酣饮尝凭几昏睡或外有奏事即肃然整容无复酒态以故内外畏之至是殂【諡曰孝武庙号世祖世祖机警勇决记问愽洽文章华敏又善骑射而奢欲无度土木被锦绣赏赐倾府藏壊高祖所居隂室于其处起玉烛殿与羣臣观之牀头有土障壁上挂葛灯笼麻蝇拂侍中袁顗因盛称高祖俭素之徳世祖曰田舍翁得此已为过矣及是遂殂于殿　袁头字国章淑兄子】遗诏太宰义恭加中书监栁元景领尚书令事无巨细悉闗二公大事与始兴公沈庆之参决若有军旅悉委庆之尚书中事委仆射顔师伯外监所统委领军王元谟太子即位【年十六】蔡兴宗亲奉玺绶太子受之傲慢无戚容兴宗出告人曰昔鲁昭不戚叔孙知其不终【见左传】家国之祸其在此乎
　　秋七月宋以蔡兴宗为新昌【宋郡治顿邱故城在今江南滁州】太守王元谟为南徐州刺史
　　太宰义恭素畏戴法兴巢尚之等虽受遗辅政而引身避事由是政归近习法兴等専制朝权诏敕皆出其手兴宗自以职管铨衡每至上朝輙为义恭陈登贤进士之意又箴规得失愽论朝政义恭闻之战惧无答兴宗每奏选事法兴尚之等輙防定囘换兴宗于朝堂谓义恭师伯曰主上谅闇不亲万几而选举密事多被删改复非公笔亦不知是何天子意义恭法兴皆恶之左迁新昌太守既而以其人望复留之建康法兴等恶王元谟刚严以为南徐州刺史
　　八月宋太后王氏殂
　　太后疾笃使呼宋主子业子业曰病人间多鬼那可往太后怒谓侍者取刀来剖我腹那得生寜馨儿
　　【乙宋前废帝子业景和元年太宗已明帝彧泰始元年魏和平六年】夏五月魏主濬殂太子立【是为献文帝】
　　初世祖经营四方国颇虚耗重以内难朝野楚楚【胡三省注楚楚酸痛之貌】魏主嗣之与时消息静以镇之懐集中外民心复安及是殂【諡曰文成庙号高宗】太子即位【时年十二】
　　魏车骑大将军乙浑杀司徒陆丽
　　乙浑専权矫诏杀尚书杨保年等于禁中使司卫监穆多侯召平原王陆丽于代郡【多侯谓丽曰浑有无君之心今宫车宴驾王徳望素重奸臣所忌宜少淹留以观之朝廷安静然后入未晩也丽曰安有闻君父之防虑患而不赴者乎即驰赴平城】浑所为多不法丽数争之浑杀丽及穆多侯而自为太尉録尚书事【既而浑乂自为丞相位居诸王上事无大小皆取决焉】
　　秋八月宋主杀其太宰江夏王义恭尚书令栁元景仆射顔师伯
　　子业幼而狷暴及即位欲有所为戴法兴輙抑制之不能平所幸阉人华愿儿怨法兴裁其赐与言于子业曰道路皆言法兴为真天子官为赝【犹言伪物也】天子且官居深宫与人物不接法兴与太宰颜栁共为一体内外畏服深恐此坐非复官有子业遂赐法兴死初世祖多猜忌大臣重足屏息世祖殂义恭等相贺曰今日始免横死矣及法兴死诸大臣始复内不自安于是元景师伯密谋废子业立义恭日夜聚谋而不能决元景以其谋告沈庆之庆之与义恭素不厚又恨师伯专断朝事不与已参懐乃发其事子业遂自帅羽林兵杀义恭并其四子召元景以兵随之元景知祸至入辞其母整朝服乘车应召弟叔仁帅左右欲拒命元景若禁之既出巷军士大至元景下车受戮容色恬然并其子弟诸侄获颜师伯于道杀之及其六子自是公卿以下皆被捶曵如奴矣【初子业在东宫多过失世祖欲废之而立新安王子鸾侍中袁顗盛称太子之羙乃止子业由是徳之既诛羣公以为吏部尚书尚书左丞徐爰便辟善事人颇渉书传自元嘉初入侍左右预参顾问大明之世委寄尤重时殿省旧人多见诛逐唯爰巧于将迎始终无迕子业每出常与沈庆之及姊山隂公主同辇爰亦预焉主尤滛恣尝谓帝曰妾与陛下男女虽殊俱托体先帝陛下六宫万数而妾唯驸马一人事太不均子业乃为置面首左右三十人吏部郎禇渊貎羙公主请以自侍子业许之渊侍公主十日备见逼迫以死自誓乃得免子业令太庙别画祖考之像入庙指高祖像曰渠大英雄生擒数天子指太祖像曰渠亦不恶但末年不免儿斫去头指世祖像曰渠大齄鼻如何不齄立召画工令齄之　面首面取其貌美首取其髪羙齄壮加反鼻上麭也禇□字彦回湛之之子】
　　九月宋主杀其弟新安王子鸾
　　新安王子鸾有宠于世祖子业恶之遣使赐之死又杀其母弟南海王子师发殷淑仪墓又欲掘景宁陵【即世祖陵在龙山】太史以为不利于子业乃止
　　宋义阳王昶【字休道文帝第九子】出奔魏
　　昶为徐州刺史素为世祖所恶而民间每讹言昶反是嵗尤甚子业谓左右曰我即大位未尝戒严使人邑邑防昶遣使上表求朝子业诘以反状使惧逃归子业因下诏讨昶内外戒严自将兵渡江命沈庆之统诸军昶聚兵移檄统内皆不受命昶知事不成弃母妻携爱妾奔魏【昶颇渉学能属文魏人重之使尚公主赐爵丹阳王】
　　宋以袁顗为雍州刺史蔡兴宗为吏部尚书
　　顗始为子业所宠任俄而失指待遇顿衰顗惧求出以为雍州刺史【其舅蔡兴宗谓曰襄阳星恶何可往顗曰白刅交前不救流矢今惟愿生出虎口耳时临海王子顼为荆州刺史朝廷以兴宗为子顼长史行府州事兴宗辞不行顗曰朝廷形势人所共见在内大臣朝不保夕舅今出为八州行事顗在襄沔地胜兵彊可以共立桓文之勲岂比受制凶狂临不测之祸乎今得间不去后复求出岂可得耶兴宗曰吾素门平进与主上甚疎未容有患宫省内外人不自保会应有变若内难得弭外衅未必可量汝欲在外求全我欲居中免祸各行其志不亦善乎　临海王子顼字孝烈孝武第七子】顗狼狈上路犹虑见追行至寻阳喜曰今始免矣邓琬【字元琬豫章人】为晋安王子勋【字孝徳孝武第三子】长史顗与之欵狎过常顗与琬人地本殊见者知其有异志矣寻复以蔡兴宗为吏部尚书
　　冬十一月宋主杀其寕朔将军何迈【灊人澄之元孙】
　　迈尚子业姑新蔡长公主子业纳公主于后宫谓之谢贵嫔诈言主薨杀宫婢送迈第殡迈素豪侈多养死士谋废子业立晋安王子勋事泄见杀
　　宋主杀其太尉沈庆之
　　初沈庆之既发顔栁之谋遂自眤于子业数尽言规諌子业浸不悦庆之惧祸杜门不接賔客常遣左右范羡至蔡兴宗所兴宗使谓曰公闭门絶客避悠悠请托者耳兴宗非有求于公者也何为见拒庆之使羡邀兴宗兴宗往説之曰主上比者所行人伦道尽今所忌惮唯在于公公威名素着天下所服今举朝遑遑人懐危怖指麾之日谁不响应如犹豫不断岂惟旦暮及祸四海重责将有所归愿公详思其计庆之曰仆诚知忧危不复自保但尽忠奉国始终以之以俟天命耳加以老退私门兵力顿阙虽欲为之事亦无成兴宗曰当今懐谋思奋者正求脱朝夕之死耳殿中将帅惟聼外间消息若一人唱首则俯仰可定闻车驾屡幸贵第酣醉淹留又闻屏左右独入閤内此万世一时不可失也庆之曰感君至言然此大事非仆所能行事至固当抱忠以没耳及子业诛何迈量庆之必入諌先闭青溪诸桥以絶之庆之果往不得进子业乃使沈攸之【字仲逹庆之从子】赐药与饮庆之不肯饮攸之以被揜杀之时年八十诈言病薨赠恤甚厚【庆之子侍中文叔谓其弟文季曰我能死尔能报遂饮庆之之药而死文季挥刀驰马而去遂得免时王元谟数流涕谏子业以刑杀过差子业大怒元谟宿将有威名道路讹言云已见诛蔡兴宗谓其典签包法荣日领军殊为忧惧法荣曰领军比日殆不复食夜亦不眠恒言收已在门不保俄顷兴宗曰领军忧惧当为方畧那得坐待祸至因使法荣劝元谟举事元谟使谢曰此亦未易可行期当不泄君言耳将军刘道隆专典禁兵兴宗甞与俱从夜出谓曰刘君比日思一闲写道隆觧其意搯兴宗手日蔡公勿多言　沈文季字伯逹刘道隆懐慎弟子闲窎谓思得清闲倾写所懐也】
　　宋主幽其诸父湘东王彧【文帝第十一子卽明帝】等于殿内子业畏忌诸父恐其在外为患皆拘于殿内殴捶陵曵无复人理湘东王彧建安王休仁【文帝第十二子】山阳王休祐【文帝第十三子】年长尤恶之【以彧肥谓之猪王谓休仁为杀王休祐为贼王东海王祎性尤劣谓之驴王以木槽盛食祼彧纳泥水中使就槽食前后欲杀以十数休仁多智数每以谈笑佞防説之故得推迁少府刘曚妾孕临月迎于后宫俟生男以为太子彧尝忤防子业祼之其手足担付大官曰今日屠猪休仁笑曰不若待皇太子生杀取肝肺子业乃释之及蒙妾生子名曰皇太子为之大赦　东海王袆字休秀文帝第八子后改封卢陵王】
　　宋江州刺史晋安王子勋举兵寻阳
　　宋主子业以太祖世祖在兄弟数皆第三江州刺史晋安王子勋亦第三故恶之因前何迈之谋【事见上】使左右朱景云送药赐子勋死景云至湓口停不进子勋典籖谢道迈闻之驰告长史邓琬【琬曰身南土寒士防先帝殊恩以爱子见托岂得惜门户百口期当以死报効幼主昏暴社稷危殆虽曰天子事犹独夫今便指帅文武直造京邑与羣公卿士废昏立明耳】琬遂称子勋教令所部戒严子勋戎服出聴事集僚佐使主帅潘欣之宣防谕之四座未对参军陶亮首请効死前驱众皆奉防乃以亮为谘议中兵总统军事先是子业使荆州录送长史张悦【畅之弟】至湓口及是琬称子勋命释其桎梏迎以所乘车以为司马旬日得五千人出顿大雷移檄远近
　　宋主杀南平王敬猷庐陵王敬先南安侯敬渊
　　子业召诸妃主列于前彊左右使辱之南平王铄妃江氏不从子业怒鞭妃一百杀其三子
　　宋弑其君子业而立湘东王彧【是为明帝】
