<!-- { "loadSidebar": true } -->
　　太后潜谋革命稍除宗室韩王元嘉等内不自安密有匡复之志及后将受图召宗室朝明堂诸王递相惊曰神皇欲因此尽收宗室诛之于是元嘉子黄公譔诈为皇帝【中宗】玺书分告诸王令各起兵琅邪王冲募兵得五千人击武水【隋县五代周废故城在今东昌府聊城县】不克还走博州【隋置今东昌府是】为门者所杀越王贞闻冲起亦举兵豫州【注见前】未防战溃自杀初诸王徃来相结约未定而冲先废惟贞狼狈应之诸王皆不敢发故败太后削贞父子属籍更姓虺民并欲悉诛韩鲁诸王命监察御史苏珦【蓝田人】按之无騐太后召诘之珦抗论不囘太后曰卿大雅之士朕当别有任使此狱不必卿也使周兴等按之乃收韩王元嘉鲁王灵防黄公譔等于东都逼使自杀亲党皆诛【常乐大长公主髙祖女也下嫁赵瓌瓌时为寿州刺史贞将起兵遣使告之公主谓使者曰李氏危若朝露诸王先帝之子不舍生取义欲何须邪大大夫当为忠义鬼无为使死也及贞败亦坐死】霍王元轨江都王绪【元轨子】东莞公融【虢王鳯子髙祖孙】皆坐与二王通谋为太后所杀纪王愼【太宗子】独不与谋亦坐徙巴州道卒【慎女东光县主楚媛适司仪郎裴仲将相敬如賔时宗女皆以骄奢相尚诮媛之俭素楚媛曰自古女子皆以恭俭为美纵侈为悪富贵傥来之物何足骄人众皆慙服及闻慎卒号恸呕血不御膏沐垂二十年越王贞之败也太后以狄仁杰为豫州刺史时贞党坐者六七百家当籍没者五千口仁杰密奏彼皆诖误而臣欲显奏似为逆人申理不言又乖陛下仁恤之防太后特原之皆流丰州仁杰先为寕州刺史有德政及是流者道寕州父老迎劳曰我狄使君活汝邪相携哭于徳政碑下三日而后行】
　　太后拜洛受图
　　太后拜洛受图豫王及太子皆从内外百官蛮夷酋长各依方叙立文物卤簿之盛唐兴以来未之有也
　　明堂成作天堂
　　明堂髙二百九十四尺方三百尺凡层三下层法四时各随方色中层法十二辰上为圆盖九龙捧之上层法二十四气亦为圆盖上施鐡鳯高一大饰以黄金号曰万象神宫又于明堂北起天堂五级以贮大像【懐义所作夹纻大像也】至三级则俯视明堂矣以懐义为威卫大将军梁国公侍御史王求礼上书曰古之明堂茅茨不剪采椽不斵今者饰以珠玉图以丹青琼台瑶室无以加也不报
　　【己丑】六年【太后永昌元年】春正月帝在房州
　　太后大飨万象神宫
　　太后服衮冕搢大珪执镇珪为初献豫王为亚献太子为终献周国先王【武氏祖父】亦与飨焉礼毕御门大赦布政于明堂颁九条以训百官【又尊周忠孝王为太皇妣为太后墓曰昊陵顺陵】
　　夏四月太后杀汝南王炜【蒋王恽子太宗孙】鄱阳公諲【道王元庆子髙祖孙】等十三人及天官侍郎邓元挺【蓝田人】
　　諲谋迎帝【中宗】于房陵以问元挺炜又尝谓元挺曰欲为急计何如元挺皆不应坐知反不告同诛【是冬太后又杀郑王璥等六人滕王修琦等六人免死流岭南　璥元懿子修琦元婴子皆髙祖孙嗣王】
　　五月太后以僧懐义为新平军【注见前】大总管讨突厥懐义行至紫河【在今归化城南】不见虏刻石纪功而还【明年复命懐义北讨辱罢】
　　秋七月太后杀内史张光辅【京兆人】
　　徐敬业之败也弟敬真流绣州【唐置治常林故城在今广西浔州府桂平县】将奔突厥为吏所获敬真多引海内知识冀以免死诬内史张光辅私论图防隂懐两端遂被诛【初越王贞等起兵太后遣兵击之命光辅节度光辅乆留孙州多杀无辜狄仁杰谓曰乱河南者一越王贞今官军暴掠杀人丹野是一贞死万贞生恨不得尚方斩马剑加明公颈虽死如归耳光辅奏之仁杰坐贬至是敬真诬光辅在豫州时有异图遂诛】秋官尚书张楚金【祁人道源族孙】陜州刺史郭正一鳯阁侍郎元万顷洛阳令魏元忠皆当死临刑太后使驰骑赦之当刑者皆喜跃讙呼元忠独安坐自如既宣敕乃徐起拜竟无忧喜之色遂流岭南是日隂云四塞既释楚金等天气晴霁【初太后问陈子昻为政之要子昻上疏以为宜缓刑崇徳息兵革省赋役抚慰宗室各使自安辞婉意切其论甚美及楚金等免死又上疏曰比者勅免楚金等死是日初有风雨变为景云臣闻隂惨者刑也阳舒者徳也圣人法天天亦助圣今又隂雨臣恐过在狱官惟陛下严惩酷吏使天下咸服岂非至德克明哉】
　　闰月太后杀同平章事魏元同
　　魏元同素与裴炎善时人以其终始不渝谓之耐乆朋周兴素恶元同诬之曰元同言后老矣不若奉嗣君为耐乆太后怒赐死于家或教之告密冀得召见自陈元同叹曰人杀鬼杀等耳岂能作告密人邪乃就死自余内外大臣坐死及流贬甚众【彭州长史刘易从为徐敬真所引就州诛之易从为人仁孝忠谨将刑于市吏民怜其无辜远近奔走竸解衣投地曰为长吏求防福有司平准直十余万兴等又诬武卫大将军黑齿常之谋反征下狱常之缢死】
　　冬十一月太后享万象神宫始用周正
　　改十一月为正月十二月为腊月夏正月为一月
　　太后自名曌【即照字】改诏曰制
　　鳯阁侍郎宗秦客【蒲州人太后从父姊之子】改造十二字【照为曌天为□地为□日为□月为□星为　召为□臣为□人为□载为□年为□正为□】以献至是行之
　　除唐宗室属籍
　　从周兴之请也
　　御批厯代通鉴辑览卷五十二
　　钦定四库全书
　　御批厯代通鉴辑览卷五十三
　　唐
　　中宗皇帝
　　【庚寅】嗣圣七年【是年九月周武氏天授元年】春正月帝在房州
　　二月太后防贡士于洛城殿
　　贡士殿试自此始【补阙薛谦光上疏曰选举之法宜得实才取舍之间风化所系今之选人咸称覔举奔竞相尚諠诉无惭至于才应经邦惟令试防武能制敌止验弯弧虚文岂足济时善射何能克敌要在文吏察其行能武吏观其武畧考居官之臧否行举者之赏罚而已　补阙唐官与拾遗俱属门下省掌讽谏】
　　秋七月太后流舒王元名【高祖子】于和州以侯思止【醴泉人】王义【衡水人】为侍御史
　　思止素诡谲无頼告刺史裴贞与舒王元名谋反【贞尝杖一判司判司即使思止告之】元名废徙贞遂族灭思止求为御史太后曰卿不识字对曰獬豸【神羊也能别曲直楚王获之以为冠秦灭楚以其冠赐御史服之见后汉书舆服志】何尝识字但能触邪耳太后悦从之义亦素无行以告密【义尝从邻舎乞不与乃告县官田中有白兎县官使人搜捕蹂践立尽又见闾里耆老作邑斋遂告以谋反杀二百余人】太后擢为殿中侍御史思止义奏置制狱入者非死不出朝士人人自危相见莫敢交口道路以目或因入朝密遭掩捕每朝輙与家人诀曰未知复相见否时法官竞为深酷惟司刑丞徐有功【名敏以字行文逺之孙】杜景俭【武邑人唐书作景佺通鉴考异曰实録笔误新书因之今从旧统纪】独存平恕被告者皆曰遇来侯必死遇徐杜必生【有功初为蒲州司法不施敲扑吏相约有犯徐司法杖者众共斥之迨官满不杖一人职事亦修及为司刑丞酷吏所诬构者皆为直之前后所活数十百家尝廷争狱事太后厉色诘之有功神色不挠争之弥切太后虽好杀知有功正直甚敬惮之司刑丞李日知亦尚平恕少卿胡元礼欲杀一囚日知以为不可往复数四元礼曰元礼不离刑曹此囚终无生理日知曰日知不离刑曹此囚终无死法乃以所列状上日知果直　李日知荥阳人】
　　太后颁大云经于天下
　　僧法明等撰大云经上之言太后乃弥勒佛下生当代唐为阎浮提主【胡三省注释氏以人世为阎浮提】制颁天下寻敕两京诸州建寺藏之
　　八月太后杀南安王頴【密王元晓子高祖孙】等十四人【通鉴作十二人今依唐书改又纲目于是条十二人下书及故太子贤二子考唐书贤贤三子光顺封义丰被诛不书年月守义封桂阳薨守礼嗣雍王幽宫中后出外通鉴光顺于天授二年与守义守礼同幽于是年又书鞭杀故太子贤二子所载互有不同今于是条依唐书不书杀贤二子于明年光顺幽宫中条仍依通鉴】
　　唐之宗室于是殆尽其幼弱者亦流岭南
　　九月武氏改国号曰周称皇帝以豫王旦为皇嗣改姓武氏立武氏七庙于神都
　　侍御史傅游艺【卫州汲人】上表请改国号曰周赐皇帝姓武氏武氏【纲目于武氏革命后目仍书太后今以目从纲俱改称武氏】不许擢游艺为给事中于是百官宗戚百姓四夷合六万余人俱上表如游艺所请武氏可之御则天楼赦天下以唐为周改元上尊号曰圣神皇帝以皇帝豫王为皇嗣赐姓武氏以皇太子为皇孙立武氏七庙【追尊周文王为始祖文皇帝妣姒氏曰文定皇后平王少子武曰睿祖康皇帝妣姜氏曰康惠皇后五世祖高曾祖考皆为皇帝妣皆为皇后】以武承嗣为魏王三思为梁王士彠兄孙攸暨等十二人皆为郡王以史务滋【溧阳人】为纳言宗秦客检校内史傅游艺为鸾台侍郎平章事并赐姓武【秦客潜劝武氏革命故首为内史寻坐赃贬舜游艺朞年之中厯衣青緑朱紫时人谓之四时仕宦明年九月游艺所亲告游艺梦登湛露殿下狱自杀】
　　冬十月西突厥入居内地
　　西突厥十姓自垂拱以来为东突厥所侵掠散亡畧尽继往絶可汗斛瑟罗收其余众六七万人入居内地武氏以为竭忠事主可汗
　　十一月【周为正月纲目以唐正纪年故仍书十一月】周易服色改置社稷宗庙
　　武氏受尊号于万象神宫旗帜尚赤改置社稷于神都纳武氏神主于太庙以唐太庙为享徳庙【止祠高祖以下三室余废不享】改唐崇先庙【垂拱四年立】为崇尊庙冬至祀明堂以武氏祖配上帝
　　【辛夘】八年【周武氏天授二年】春正月【周为一月説见前】帝在房州
　　二月周流其右丞周兴于岭南
　　先是金吾大将军邱神勣以罪诛或告右丞周兴与神勣通谋武氏命来俊臣鞫之俊臣与兴方推事对食谓兴曰囚多不承当为何法兴曰此甚易耳取大瓮以炭四周炙之令囚入中何事不承俊臣索大瓮如兴法起谓兴曰有内状推兄请兄入此瓮兴惶恐服罪法当死原之流岭南在道为仇家所杀兴与索元礼来俊臣竞为暴刻所杀各数千人破千余家元礼残刻尤甚寻亦为武氏所杀
　　夏四月壬辰朔日食
　　秋八月周改义丰王光顺【故太子贤之子】等姓武氏幽之宫中光顺与弟守礼守义及豫王诸子皆幽闭宫中不出门庭者十余年
　　周以武攸宁【士彠兄孙】为纳言狄仁杰同平章事
　　武氏谓仁杰曰卿在汝南甚有善政卿欲知谮卿者名乎仁杰谢曰陛下以臣为过臣请改之知臣无过臣之幸也不愿知谮者名武氏深叹美之
　　周杀其同平章事格辅元【汴州浚仪人】右相岑长倩纳言欧阳通【字明师询之子】
