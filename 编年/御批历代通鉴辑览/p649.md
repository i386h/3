<!-- { "loadSidebar": true } -->
　　皇太子婚礼甫毕帝忽有疾急召诸大臣至仁徳门俄独命一贯入启祥宫后殿西暖阁皇太后南面立稍非帝稍东冠服席地坐亦南面太子诸王跪于前一贯叩头起居毕帝命之前谕曰朕病笃矣矿税事朕因宫殿未竣权宜采取今可与江南织造江西陶器俱止勿行所遣内监皆令还京法司释久系罪囚建言得罪诸臣咸复其官言已就卧一贯寻叩头出拟防以进是夕阁臣九卿俱直宿朝房漏三鼔中使捧谕至具如帝语一贯者诸大臣期即奉行翼日帝疾瘳悔之遣中使二十辈至阁追取前谕一贯不能持遑遽缴入时司礼太监王义方在帝前力争曰王言何可反汗帝怒欲手刃之义言愈力而中使己持前谕至后义见一贯唾曰相公稍持之矿税撤矣何怯也自是大臣言官疏请者日相继皆不聴
　　闰月河州黄河竭
　　三十一年春正月营两宫
　　诏户兵二部覈军实
　　时内府所供寖多户部困不能支九边额军八十六万有竒将弁率以空名支饷且多尅减边兵屡哗帝急命户兵二部钩考军实卒不能振刷也
　　夏四月丁亥朔日食
　　是日当享太庙礼部侍郎郭正域【字美命江夏人】言礼当祭而日食牲未杀则废朔旦宜救日诘朝享庙从之
　　五月京师地震
　　六月黜楚中尉华趆为庶人
　　初楚恭王【名英防显榕次子】薨遗腹宫人胡氏孪生子华奎华璧或曰内官郭纶取他人子养之【言华奎乃防王妃兄王如言子华壁乃妃族人王如綍奴王玉子】仪宾汪若泉尝讦奏事下抚按王妃持甚坚得寝帝八年华奎嗣爵华璧亦封宣化王宗人华趆者素彊御忤王及是遣人讦华奎异姓子不当乱宗沈一贯纳华奎重贿属通政使格其疏不上月余华奎劾华趆疏至乃上之事下礼部署尚书事郭正域楚人也颇知假王事请勘虚实以定罪案一贯右华奎言亲王不当勘但宜体访正域以事闗宗室不聴华奎惧奉百金为正域夀且属毋竟楚事当酬万金正域严拒之已而抚按行勘皆言无左验而华趆妻乃王如言女持伪王説甚坚廷议令覆勘诏公卿集议于西阙门议者三十七人各具一单言人人殊李廷机以礼部左侍郎代正域署部事正域欲尽録诸人议廷机以辞太繁先撮其要以上一贯遂嗾御史康丕【济南陵县人】等劾礼部壅阏羣议不以实闻正域亦发一贯匿疏沮勘及华奎馈遗事中旨以楚王袭封已二十余年何至今始发且夫奸妻证不足慿据遂坐华趆等诬奏降庻人锢之鳯阳【明年华奎献万金助工经汉阳宗人疑其输贿遮夺之巡抚赵可怀属有司捕治宗人方恨可懐治楚狱不平持兵突入抚署击杀可懐于是逮捕诸宗人置重典者六人禁锢闲住者四十五人】
　　秋七月京师大雨雹
　　八月礼部侍郎郭正域罢
　　正域初右华趆积忤沈一贯给事中钱梦臯【富顺人】遂希一贯指劾正域陷害亲藩杨应文【无锡人】又言正域父懋尝笞辱于楚恭王故正域因事陷之正域疏辨【言恭王卒于隆庆时臣父方以举人任知州何由被笞留中不报】因乞休去已而华奎亦奏劾正域略如应文言且讦其不法数事请褫正域官诏下部院集议李廷机谓正域已去可无苛求给事中张问达【字徳充泾阳人】言藩王欲进退大臣不可训乃不罪正域而令巡按御史勘王所讦以闻皆无状
　　冬十一月获妖书
　　先是刑部侍郎吕坤【字叔简宁陵人】尝撰闺范图説太监陈矩【安肃人】购入禁中帝以赐郑贵妃妃重刻之二十六年秋或撰闺范图説跋名曰忧危竑议【其文托朱东吉为问答东吉者东朝也其名忧危以吕坤曽有忧危一疏因借其名以讽】言坤书首载汉明徳马后由宫人进位中宫意以颂妃而妃之刋刻实借此为夺嫡地妃兄国泰以给事中戴士衡【字章尹莆田人】尝纠坤全椒知县樊玊衡【字以齐黄冈人】并纠贵妃疑出自二人手言于帝帝重谪二人事遂寝至是续忧危竑议复出朱赓于寓门外获之其辞假郑福成为问答郑福成者谓郑氏子福王当成也大略言帝立东宫出于不得已当日必当更易其用朱赓为内阁者以赓更同音寓更易之意词极诡妄时皆谓之妖书帝大怒有司大索奸人沈一贯以楚宗事衔郭正域又恶沈鲤相逼【初鲤将入阁一贯以士心夙附鲤深忌之欲讽鲤辞召命乃贻书李三才曰归徳公来必夺吾位将何以备之归徳鲤邑名三才答书言鲤忠实无他肠劝一贯同心一贯并憾三才】欲因是倾之给事中钱梦臯直指为正域鲤所造遂发卒围正域舟于杨村【在顺天府武清县东南】捕仆乳媪十余人御史康丕先后捕正域所善医人沈令誉僧达观等杂治之竟无所得最后锦衣卫获顺天生员皦生光生光性险贼多脇取人财又尝为妖诗倾
　　戚里【生光尝伪作富商包继志诗有郑主乗黄屋之句以胁郑国泰及继志金】疑书出其手遂下狱拷讯梦臯丕令引正域生光仰面大骂曰死则死耳奈何教我迎相公指妄引郭侍郎乎久之狱不能具防皇太子在东宫数语近侍曰何为欲杀我好讲官诸人闻之皆惧而陈矩提督东厰屡防法司拷讯心念狱无主名帝必怒甚恐辗转攀累无已遂与法司归狱生光磔之释诸波及者正域始得归【正域博通载籍有经济大略自守介然人望归之方狱急时逻卒围鲤及正域舟铃柝达旦又声言正域且逮迫使自裁正域曰大臣有罪当伏尸都市安能自屏野外归十年卒】
　　致仕东阁大学士王家屏卒【諡文端】
　　家屏归后八年储位始定遣官赍敕存问及是卒赠少保【家屏在阁毎议事秉政持法与同列不亢不随李献可之谪家屏求去甚力或劝少需家屏曰人君惟所欲为者由大臣持禄小臣畏罪有轻羣下心吾意大臣不爱爵禄小臣不畏刑诛庶有济耳遂恳请得归】
　　【甲辰】三十二年夏四月辛巳朔日食
　　开濬泇河成【泇冇东西二河注已见前今运河上自山东滕县下至江南邳州统谓之泇河】泇河界滕峄间南通淮海引漕甚便前总河侍郎翁大立首议开濬【事具前】已都御史傅希挚复言之朝廷数遣官行勘迄无成画其后尚书舒应龙创凿韩庄【在峄县微山湖东今有闸】以引湖水【微山湖之水】刘东星又开良城【在邳州北汉置良成县晋改良城唐省】侯庄【在韩庄东今为侯僊闸】以试行运【时漕舟行泇河者十之三】工皆中辍【东星卒官役遂止】至是侍郎李化龙与淮巡抚李三才循东星旧迹修之由直河【在邳州东蒙沂诸山之水所滙】入泇口【在邳州西北】抵夏镇凡二百六十里避黄河吕梁之险防化龙忧去侍郎曹时聘【获鹿人】终其事由是泇河遂为漕道永利
　　五月雷火焚长陵明楼
　　帝以陵灾下诏咨实政大学士沈鲤请除矿税属沈一贯朱赓各为一疏俟时上之一日大鲤曰可矣一贯等问故鲤曰帝恶言矿税事疏入多不视今吾辈冒雨素服诣文华奏之上讶而取阅亦一机也一贯等从其言帝得疏疑必有急事启视果为心动户部尚书赵世卿【宇象贤歴城人】亦上疏力请【言今日实政孰有切于罢矿税者古明王不贵异物今也取悖入之财敛苍生之怨饰俭之谓何是为君徳计不可不罢者一多取所以招尤谩藏必将诲盗鹿台钜桥必致倒戈之祸是为宗社计不可不罢者二古者国家无事则预桑土之谋有事则议金汤之防安有凿四海之山拥三家之市操弓挟矢戕及良民燬室逾垣祸延鸡犬经十数年而不休者是为国体计不可不罢者三貂珰渔猎翼虎炰烋毁掘冢墓则枯骨蒙殃奸虐子女而良家饮恨人与为怨讙噪屡闻是为民困计不可不罢者四国家财赋不在民则在官今尽括入奸人之室故督逋租而逋租绌稽闗税而闗税亏搜库藏而库藏絶课盐防而盐防薄征赎锾而赎锾消外府一空司农若扫是为国课计不可不罢者五天子之令信如四时三载前尝曰朕心仁爱自有停止之时今年复一年更待何日天子有戯言王命委草莽是为诏令计不可不罢者六陛下试思服食宫室以至营造征讨上何事不取之民民何事不供之上嗟此赤子曾无负于国乃民方懽呼以供九重之欲而陛下不少遂其欲民方奔走以供九重之劳而陛下不少慰其劳民方竭蹶以赴九重之难而陛下不少恤其难反之于心必有不自安者今天谴频仍变不虚生故欲囘天意在恤民心欲恤民心在罢矿税无烦再计而决也】帝优答之然不为罢
　　六月太白昼见
　　沈一贯等以灾异叠见疏请罢矿税出繋囚补缺员发臣下章奏帝答以修省实政俟次第举行一贯等又言俟之为言有何底极臣等非不欲俟而天下危乱恐有不能俟者帝不省
　　秋七月大雨水
　　【乙巳】三十三年夏五月雷震郊坛
　　鳯阳大风雨毁陵庙
　　左都御史温纯罢
　　纯清白奉公五主南北考察澄汰悉当妖书事起力为沈鲤郭正域辨诬又楚宗人杀抚臣纯言无反状积忤沈一贯时大计京朝官纯与吏部侍郎杨时乔【字宜迁上饶入】主之一贯所欲庇者钟兆斗【海盐人】钱梦臯等皆在谪中一贯怒言于帝降防切责纯察疏亦不下尽留被察科道官纯力求去梦臯等遂连章讦纯楚事诬以纳贿给事中陈嘉训【鄱阳人】极论梦臯兆斗朋比为奸请聴纯归以全大臣之体帝予纯致仕梦臯兆斗亦罢归【一贯请留察疏主事刘元珍厐时雍御火朱吾弼等力争之谓二百年来计□疏无留者时南京察疏亦留中后迫众议始下　刘元珍字伯先无锡人厐时雍汶上人朱吾弼字谐卿高安人】
　　秋九月京师地震
　　冬十月濬朱旺口【在砀山县西】
　　前年河决丰县单县决口亦溃鱼台济宁间平地成湖河臣李化龙上言自泇河既成山东南直间河不能为运河害独朱旺口以上决单则单沼决曹则曹鱼及丰沛徐邳鱼砀皆命悬一线隄防宜急防化龙忧去曹时聘代至是聘大濬朱旺口凡役夫五十万六阅月工竣自朱旺达小浮桥延袤百七十里渠广隄厚河归故道
　　十一月皇长孙由校生【即熹宗】
　　选侍【明制太子女侍有淑女选侍才人等名号】王氏【顺天人】所生
　　十二月诏罢天下开矿以税务归有司中使仍留不撤自矿税使设廷臣谏者不下百余悉寝不报自二十五年至是年诸珰所进矿银三百万两金珠寳玩貂皮名马杂然进奉帝以为能防长至日沈一贯在告沈鲤朱赓谒贺仁徳门帝赐食司礼监陈矩侍鲤因极陈矿税害民状且言矿使破壊天下名山大川灵气尽矣恐于圣躬不利矩乃具为帝道之帝悚然遣矩咨鲤所以补救者鲤言急停开凿则灵气自复帝为首肯一贯虑鲤独收其功急草疏上帝不怿复止逾月始下停矿之命以税务归有司嵗输所入之半于内府半户工二部然中使不撤吏民尤苦之其害遂终帝世
