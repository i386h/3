<!-- { "loadSidebar": true } -->
　　田州指挥岑猛叛诏都御史姚镆【字英之慈谿人】讨诛之广西岑氏自洪武以来世为土知府【田州思明】治中猛与思明岑濬搆兵濬攻防田州猛遁走总督潘蕃【字廷芳崇徳人】讨诛濬朝议田州思明复改设流官降猛千户徙福建【刘大夏所议已见前】正徳初猛赂刘瑾以同知摄府事抚辑遗众觊复祖职后从征江西流贼所至剽掠为民害寻以贼平论功进指挥同知非猛本意颇怨望又自恃兵力数侵夺邻境巡抚都御史盛应期【字思徴呉江人】上猛反状请讨防应期以他事去诏镆往代镆调永顺保靖兵令都指挥沈希仪【字唐佐贵县人】统之进讨用希仪计结猛妇翁岑璋为内应【璋因其女失爱借以报猛】斩猛长子邦彦复诱猛杀之以其首献田州平后遂改为流官
　　冬十二月大礼集议成颁示天下
　　闰月乙邜朔日食
　　【丙戌】五年春二月定有司乆任法
　　吏部尚书廖纪【字时乘东光人】言迩者首令迁转太频政多苟且宜遵旧制俟九年考满有政绩者乃迁从之
　　夏五月召杨一清复入阁
　　席书与费宏有隙张璁桂蕚亦力排宏先是御史吉棠请召还一清以消朋比帝因议礼故欲借一清以箝众口命以吏部尚书入阁【初大礼议起一清方居家见张璁疏寓书门人乔宇曰张生此议圣人复起不能易也闻席书礼部之命劝书早赴召以定大议璁等既骤显颇引一清帝亦以一清老臣恩礼加渥焉】
　　秋九月章圣皇太后有事于太庙世庙
　　世庙既成章圣太后欲谒见帝询张璁桂蕚俱援庙见礼言宜先见太庙次谒世庙费宏杨一清等争之不得石珤复上疏极諌言我朝家法后妃入宫未有无故复出者太庙尊严非时享祫祭天子亦不轻入况乃后妃璁辈所引庙见礼今奉先殿是也圣祖神宗行之百五十年何至今日忽倡为异议且隂阳有定位不可侵越陛下为天地百神之主致母后无故入太庙坤行干事隂侵阳位不可之大者也帝不聼
　　【丁亥】六月春二月小王子宼宣府
　　小王子宼宣府水地庄再入太白阳堡【在龙门县西北即唐嬀州白阳镇】叅将王经开山战死所部杀殆尽【时小王子最富防控十余万多蓄货贝其后稍厌兵徙幕东方号曰土黙特分诸部落在西北邉者其从父行济农谙逹二部最疆防有河套时入冦邉　小王子徒幕在十一年按济农旧作古囊今改】
　　费宏石珤罢
　　张璁桂蕚由署入翰林骤至詹事望为经筵讲官典两京乡试教习庻吉士宏毎示裁抑璁蕚大恨毁宏于帝及璁居兵部宏欲用新寕伯谭纶【字子理忠曽孙】掌奋武营璁遂劾宏刦制府部宏连疏乞休帝虽慰留然终不以谴璁蕚于是行人王邦竒承璁蕚指上书讦故大学士杨廷和【邦竒指廷和次子主事惇及婿修撰金勋乡人侍读叶桂章与彭泽弟冲交闗请嘱俱逮下诏狱】并诬宏及珤为奸党【璁蕚将兴大狱给事中杨言抗章曰故辅廷和有社稷之勲阁臣宏珤乃百寮之表邦竒心懐怨望文饰奸言诟辱大臣荧惑圣聴宜罪帝大怒逮言亲鞫午门备极五毒卒无挠词已而言谪官狱亦寻解　杨言字惟仁鄞人】宏珤求去益力帝许宏驰驿而责珤归怨朝廷失大臣谊一切恩典皆不予归装襥被车一两而已都人叹异谓自来宰臣去国未有若珤者【珤清介端亮继杨廷和蒋冕毛纪后以彊谏罢政自是迄嘉靖季宻勿大臣无进逆耳之言者矣珤归后逾年卒谥文隠】
　　召谢迁复入阁
　　费宏举迁自代杨一清欲阻张璁亦力举迁帝遣行人赍手勅即家起之命抚按官敦促上道迁不得已拜命
　　三月前少保谨身殿大学士刘健卒【谧文靖】
　　健自刘瑾诛后复原官致仕闻武宗数事巡逰辄涕泗不食曰吾负先帝帝登极屡赐存问比之司马光文彦博至是卒年九十有四赠太师【健器局峻整学问深邃在□时同列李东阳以诗文引后进海内士皆抵掌谈文健若不□独教人治经穷理其事业光明俊伟明世辅臣鲜有比者】
　　以翟鸾【字仲明其先诸城人后家京师】为吏部侍郎兼翰林学士入内阁预机务
　　帝意欲相张璁命廷臣举素有才望者再推而璁不与防中官多誉銮遂用之杨一清以銮望轻请用罗钦顺【字允升泰和人】吴一鹏不聼
　　夏五月丁丑朔日食
　　以罗钦顺为吏部尚书辞不拜
　　钦顺见张璁桂蕚用事屡召不起家居杜门潜心格物致知之学所着有困知记至是卒【赠太子太保諡文荘】
　　总制两广军务王守仁抚降田州蛮
　　田州既设流官州人皆不乐岑猛党卢苏王受等纠众为乱防州城姚镆不能定诏起守仁兵部尚书督两广军讨之守仁疏言田州地隣交趾猺獞出没宜仍设土官俾为屏蔽遂与廵按御史石金【黄梅人】定计招抚散遣诸军祗留永顺保靖兵一千解甲休息苏受初求抚不得至是率众乞降守仁谕以朝廷威徳苏及其众皆踊跃罗拜乃囚首自赴军门请命守仁数二人罪杖而遣之随入营抚定其众因上言岑氏世効邉功宜存其祀请割田州地别立一州以岑猛次子邦相为吏目署州事设廵检司十九以苏受等任之并受约束于流官报可田州以安
　　六月诏科道官互相纠劾
　　时京察拾遗桂蕚为南御史所论乃上言杨廷和私党犹在言路昔宪宗初年命科道于拾遗后互相紏劾请举行如制吏部侍郎何孟春言宪宗无此诏蕚被论图报复不可信帝终用蕚言趣速举孟春以御史储良材等四人名上帝独黜良材而特防斥郑自璧【字采东祥符人】等数人自璧素敢言权幸侧目或中以蜚语故被斥已而良材辨疏力诋廷和指孟春为奸党蕚奏复其官
　　秋八月覆治妖贼李福逹狱罢谪刑部尚书顔颐夀等四十六人
　　福逹山西崞县人初坐妖贼王良李党戍山丹卫【明置今为县属甘州府】逃还更名午为清军御史所勾再戍山海卫【明置今为临榆县属永平府】复逃居洛川【姚秦县今属鄜州】以弥勒教诱愚民邵进禄等为乱事觉进禄伏诛福逹先还家得免更姓名曰张寅挟重赀徃来徐沟【金县今属太原府】间输粟得太原卫指挥用黄白术干武定侯郭勋勋大信幸其仇薛良讼于廵按御史马録【字君卿信阳人】録问得实檄洛川父老杂辨之益信勋为移书祈免録不从偕廵抚江潮具狱以闻且劾勋庇奸乱法章下都察院覆如録奏诏责勋对状勋惧乞恩因为福逹代辨帝置不问防给事御史等交章劾勋勋再自诉以议礼触众怒为言帝心动勋复乞张璁桂蕚为援璁蕚素恶廷臣攻已亦欲借是舒宿愤乃合谋腾蜚语谓诸臣内外交结借端防勋将渐及诸议礼者帝深入其言而外廷不知攻勋益急帝愈疑命取福逹等至京师下三法司讯既又命文武大臣更讯之皆无异词帝大怒将亲讯以杨一清言而止仍下廷鞫颐夀等不敢自坚改妖言律帝犹怒乃反前狱扺薛良诬告罪帝以罪不及録怒甚命璁蕚方献夫分署二法司事尽下尚书颐夀左都御史聂贤【长夀人】大理卿汤沐【字新之江隂人】等于狱严刑推问璁蕚等复请逮给事御史前劾勋者亦并系狱于是大肆搒掠録不胜刑自诬故入人罪璁蕚等乃定爰书言寅非福逹録等恨勋搆成寃狱因列上诸臣罪名帝悉从其言谪戍极边遇赦不宥者五人【山西布政使李璋按察使李珏等】谪戍邉卫者七人【给事中刘御史程启充等皆前劾勋者字廷珍洛阳人启充字以道嘉定州人】黜为民者十一人【都御史聂贤给事中王科等科亦前劾勋者　科字一卿涉县人】革职闲住者十七人【尚书顔颐寿廵抚江朝太仆卿汪元锡光禄卿余才等元锡与才于廷臣防讯时偶语曰此狱已得情何用再鞫侦者告蕚以围亦逮问论罪】其他下廵按逮问者又五人【副使周宣等】録以故入人死拟重辟献夫力争乃减死永戌烟瘴地遇赦不宥薛良抵死众证皆戍张寅还职帝以璁萼等平反有功赐二品服俸给三代诰命遂编钦明大狱録颁示天下【方璁蕚等反福逹之狱举朝虽不直璁蕚而以寅福逹姓名错互亦或疑之至四十五年正月四川大盗蔡伯贯就擒自言学妖术于山西李同所司山西捕同下狱同供李午之孙其父曰大礼世习白莲教惑众侣乱与大狱録姓名无异由是福逹狱始明】
　　贾咏罢
　　马録之被逮也咏遗书相慰璁蕚等搜録箧得之帝责咏咏引罪致仕去
　　九月以桂蕚为礼部尚书兼翰林学士
　　故事尚书无兼学士者自蕚始
　　冬十月以张璁为礼部尚书兼文渊阁大学士预机务璁自释褐至入阁仅六年时杨一清为首辅翟銮亦在阁帝待之不如璁甞谕璁朕有宻谕毋泄朕与卿帖悉亲书璁因引仁宗赐杨士奇等银章事帝从其言赐之【璁深恨诸翰林防侍读汪佃讲洪范不称防璁请自讲读以下量材外补于是改官及被黜者二十余人并罢选庻吉士翰苑为空】
　　【戊子】七年春正月逮前都御史陈九畴于狱谪戍极邉削夺前尚书金献民彭泽职
　　初土鲁畨败退都指挥王辅言莾苏尔及伊兰俱死礟下九畴以闻其实两人未死帝因疑之献民至兰州时防退已久献民再复奏防帝亦颇知其事【事皆在三年】然皆未发也防百户王邦竒讦杨廷和彭泽言哈宻失国番贼内侵由泽赂番求和廷和论杀沙呼实所致词连九畴献民部议犹未覆桂蕚知帝方恕邉臣欺罔因请追论前事意欲并坐廷和帝降手诏数百言遣官逮九畴及献民下狱必欲置九畴于死刑部尚书胡世宁言九畴误信部校之言罔报贼死罪固难免然奋身破贼保全肃州孤城功亦足扺帝意稍回乃减死戍极邉献民泽皆落职廷和得免【璁蕚等既反李福逹定案复搆兴封疆之狱搢绅无不侧目而当时又有陈洸一事洸朝阳人素无行以给事中奉使遽回籍家居逾二年与知县宋文翰不相能命其子桂讦元翰谪戍元翰摭光罪及帷薄事刋布之名办寃録由是洸不齿于清议已而洸赴京复命方在道闻已外补佥事大恚先是洸尝言献帝不可称皇及是见璁蕚辈骤显乃以旧官上疏言璁等议是亟宜去本生之称侍郎何孟春言洸已外补犹冒旧衔宜究问帝不聼复洸故官洸遂劾大学士费宏尚书吴一鹏等为邪党璁蕚大悦遂引以撃异己于是御史蓝田特疏论洸且封上元翰办寃禄都察院请觧洸任回籍聼勘帝不得已从之遣刑部郎中叶应骢及锦衣千户李经偕徃应璁恐经受贿与焚香誓天防廵按御史态兰等杂治具上洸罪状至百七十二条除赦前及瞹昧者勿论当论者十三条罪恶极宜斩妻离异子柱绞洸惧亡诣阙求救于蕚帝方持应璁防未下蕚要璁共奏谓洸议礼臣为法官所中帝入其言得免罪为民寻并原其妻子狱定已久防马録等得罪洸意桑此故案可翻也上言讦应璁等蕚因为洸讼寃遂逮应骢元翰及洸九卿防锦衣卫廷讯是日黄雾四塞狱弗竟次日又大风防木诏停刑乃当应骢按事不实律斥为民洸复冦带犹憾应骢不已越数年又令人诬奏应璁勘狱时酷杀无辜二十余人按验无实帝特谪应骢戍辽东是狱始终八年凡攻□及治洸狱者无不得毕逮捕至数百人天下益恶璁蕚辈恣横羞言议礼臣矣　蓝田即墨人叶应骢字肃卿鄞人】
　　二月起王琼为兵部尚书总制三边
　　琼在戍久桂蕚等言琼前攻杨廷和故羣臣争起排之今边陲急人廷臣才实出琼下帝乃复琼官代王宪【字维纲东平人】总制三边
　　三月大学士谢迁罢
