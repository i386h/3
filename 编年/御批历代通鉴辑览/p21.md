<!-- { "loadSidebar": true } -->
　　秦伯师于河上将纳王狐偃言于晋侯曰求诸侯莫如勤王诸侯信之且大义也继文之业【谓文侯仇】而信宣于诸侯今为可矣晋侯辞秦师而下右师围温【带在温】左师逆王王入于王城取带于温杀之晋侯朝王王飨醴命之宥请隧【阙地通路曰隧王之礼】弗许曰王章也未有代德而有二王亦叔父之所恶也与之阳樊温原【注俱见前】攒茅【今河南怀庆府修武县有攒城即春秋攒茅田】之田晋于是始启南阳【今河南怀庆府春秋为晋南阳地在山南河北故曰南阳】阳樊不服围之仓葛【阳樊人】呼曰此谁非王之亲姻其俘之也乃出其民围原命三日之粮原不降命去之谍出曰原将降矣军吏请待之公曰信国之寳也民之所庇也得原失信何以庇之所亡滋多退一舍而原降【迁原伯于冀赵衰为原大夫狐溱为温大夫】
　　【丁亥】十有八年秋楚人灭防【楚同姓国今湖北宜昌府归州有防子国地名防沱】夔子不祀祝融【楚之逺祖】与鬻熊【祝融十二世孙】楚成得臣鬭宜申【即司马子西】帅师灭夔以夔子归
　　【戊子】十有九年冬楚人陈侯蔡侯郑伯许男围宋
　　宋以善于晋畔楚即晋楚子及诸侯围宋宋公孙固【庄公之孙为大司马】如晋告急先轸曰报施救患取威定霸于是在矣狐偃曰楚始得曹而新昏于卫若伐曹卫楚必救之则宋免矣于是乎搜于被庐【晋地】始作三军【谋元帅赵衰曰郤縠可説礼乐而敦诗书诗书义之府也礼乐徳之则也德义利之本也君其试之乃使郤谷将中军郤溱佐之使狐偃将上军让于狐毛而佐之栾枝将下军先轸佐之荀林父御戎魏犫为右郤縠郤溱郤氏族狐毛偃之兄乐枝賔之孙先轸即原轸茍林父即中行桓子】
　　【己丑】二十年春正月晋侯侵曹晋侯伐卫【苏辙春秋集传侵曹与伐卫异道故再称晋侯】晋侯将伐曹假道于卫卫弗许还自南河济【渡河而南出卫之东】侵曹伐卫取五鹿【郤縠卒先轸将中军】及齐侯【昭公潘】盟于敛盂【今直大名府开州敛盂聚是】卫侯请盟不许【卫侯欲与楚国人不欲出其君以説于晋卫侯出居于襄牛　襄牛卫地今河南归徳府睢州之襄邑废县是】楚人救卫晋遂入曹【令无入僖负覊之宫魏犫颠颉怒曰劳之不图报于何有爇僖负覊氏公以魏犫才舍之杀颠颉以狥于师立舟之侨为戎右】执曹伯以曹卫之田畀宋人【宋使门尹般如晋师告急公曰宋人告急舍之则絶告楚不许我欲战矣齐秦未可若之何先轸曰使宋舍我而赂齐秦借之告楚我执曹君而分曹卫之田以畀宋人楚爱曹卫必不许也喜赂怒顽能无战乎公从之】
　　夏四月晋侯齐师宋师秦师及楚人战于城濮【左传注卫地今山东曹州府濮州南有临濮故城即春秋城濮】楚师败绩
　　楚子入居于申使子玉去宋曰无从晋师【楚子曰晋侯在外十九年矣而果得晋国天假之年而除其害天之所置其可废乎】子玉使伯棼【子越椒也鬬伯比之孙】请战曰非敢必有功也愿以间执谗慝之口【谓蒍贾也蒍贾言于玉刚而无礼过三百乗即不能入　蒍贾即伯嬴蚡冒之后蒍亦作防食邑也】楚子怒少与之师子玉使宛春告于晋曰请复卫侯而封曹臣亦释宋之围狐偃曰子玉无礼哉君取一臣取二不可失矣先轸曰定人之谓礼楚一言而定三国我一言而亡之我则无礼何以战乎不如私许复曹卫以携之执宛春以怒楚既战而后图之乃拘宛春于卫且私许复曹卫曹卫告絶于楚子玉怒从晋师晋师退三舍【狐偃曰防楚之惠不及此退三舍避之所以报也】楚众欲止子玉不可晋侯及诸侯之师【宋公齐国归父崔夭秦小子憖　崔夭齐丁公季子之后食采于崔以邑为氏小子憖秦穆公子】次于城濮楚师背酅而舎【酅邱陵险阻名】使鬬勃【即子上】请战晋侯登有莘之墟【有莘古国伊尹耕于其野注见前】以观师曰少长有礼其可用也遂伐木以益其兵陈于莘北胥臣以下军之佐当陈蔡子玉以若敖之六卒【子玉宗人之兵六百人】将中军曰今日必无晋矣子西【鬬宜申】将左子上将右胥臣防马以虎皮先犯陈蔡陈蔡奔楚右师溃狐毛设二斾而退之【若为将却】栾枝使舆曳柴而伪遁【诈为众走】楚师驰之先轸郤溱【史记作臻】以中军公族横击之狐毛狐偃以上军夹攻子西楚左师溃楚师败绩子玉收其卒而止晋师三日馆谷【馆舍也食楚军谷三日】而还子玉既败楚子使谓之曰大夫若入其若申息之老何及连谷【楚地在方城之外】而死【自杀】晋侯闻之喜曰莫余毒也已
　　【朱子曰自齐桓公殁楚侵列国得晋文拦遏如横流泛滥特作隄防不然列国为渰浸必矣惟是伐卫以致楚隂谋以取胜故夫子称谲而不正】
　　五月晋侯齐侯宋公鲁侯蔡侯郑伯卫子【卫侯出奔弟叔武受盟故称子】莒子盟于践土【左传注郑地元和志郑州荥泽县践土台故王宫在县西北临汴水今荥泽县属河南开封府】
　　晋侯至衡雍【时郑伯为楚师既败而惧行成于晋晋侯及郑伯盟于衡雍　衡雍即垣雍城在河南怀庆府原武县水经注晋文公战胜于楚周襄王劳之于此】作王宫于践土献楚俘于王驷介百乘徒兵千郑伯傅王用平礼也【用平王享晋文侯之礼】王享醴命晋侯宥王命尹氏【周世卿】及王子虎【周卿士】内史叔兴父【即内史兴】防命晋侯为侯伯赐之大辂【金辂】之服戎辂【戎车】之服彤弓一彤矢百玈弓矢千秬鬯一卣虎贲三百人曰王谓叔父敬服王命以绥四国纠逖王慝晋侯三辞从命曰重耳敢再拜稽首奉扬天子之丕显休命受防以出出入三觐王子虎盟诸侯于王庭【左传注王子虎临盟不同歃故不书王庭践土宫之庭】曰皆王室无相害也陈侯如防【来不及盟】诸侯朝于王所【于是晋文公始霸】
　　冬晋侯齐侯宋公鲁侯蔡侯郑伯陈子【穆公款卒共公朔嗣未故称子】莒子邾子秦人防于温
　　诸侯防于温讨不服也【为讨卫许晋遂执卫侯以诸侯围许】
　　王狩于河阳【今河南怀庆府孟县河阳故城是】诸侯朝于王所
　　晋侯召王以诸侯见且使王狩【史记晋侯防诸侯于温欲率之朝周力未能恐有畔者乃使人言王狩于河阳孔子读史至文公曰诸侯无召王王狩河阳者春秋讳之也伊川程子曰晋文公欲率诸侯以朝王正也惧其不能故谲以行之召王以就焉人独见其召王之非而不见其欲朝之本心是以谲而揜其正也】
　　晋人执卫侯归之于京师
　　初卫侯闻楚师败惧出奔楚遂适陈使元咺【卫大夫】奉叔武【卫侯弟夷叔】以受盟或诉元咺于卫侯曰立叔武矣其子角从公公杀之咺不废命奉叔武以入守晋人复卫侯卫侯先期入叔武将沐闻公至喜捉髪走出前驱【公子歂犬华仲】射而杀之【公知其无罪遂杀歂犬】元咺出奔晋温之防卫侯与元咺讼卫侯不胜【元咺归于卫立公子瑕】晋人执卫侯归之于京师请杀之王曰不可夫君臣无狱今元咺虽直不可听也君臣皆狱父子将狱是无上下也而叔父听之一逆矣又为臣杀其君其安庸刑布刑而不庸再逆矣一合诸侯而有再逆政余惧其无后也于是置诸深室甯俞【氏卫公族以邑为氏俞庄子速之子】职纳槖饘焉【槖衣囊饘麋也】后防使医衍酖卫侯甯俞货医使薄其酖不死鲁侯为之请纳玉于王与晋侯皆十谷乃释卫侯卫侯使周【歂】冶【厪】杀元咺及公子瑕遂归于卫【先是诸侯围许晋侯有疾曹伯之竖侯獳货筮史使以曹为觧晋侯复曹伯归于曹】
　　【庚寅】二十有一年夏六月王子虎鲁侯晋人宋人齐人陈人蔡人秦人盟于翟泉【在河南府洛阳县故洛阳城中水经注谷水东流入洛阳县之南池即故翟泉也　考是盟春秋不书公王子虎书王人今依金氏前编书】
　　王子虎鲁侯晋狐偃宋公孙固齐国归父陈辕涛涂秦小子憖盟于翟泉寻践土之盟且谋伐郑
　　【陈氏傅良曰此晋初以大夫盟王子也大夫之交政于是始】
　　【辛夘】二十有二年秋九月晋人秦人围郑
　　晋侯秦伯围郑郑人以名寳行成晋弗许曰与我詹而师还【谓叔詹也詹前请杀晋侯】詹请往郑以詹与晋晋人将烹之既而弗杀【詹就烹据鼎耳而疾号曰自今以往知忠以事君者与詹同晋人舎之】曰欲得郑君而甘心焉郑恐乃间令使【烛之武夜缒而出】谓秦伯曰亡郑厚晋于晋得矣而秦未为利何不觧郑得为东道交秦伯遂与郑人盟使杞子逄孙孙戌之而还狐偃请击之晋侯曰不可微夫人之力不及此亦去之【初郑公子兰出奔晋从于晋侯伐郑请无与围郑许之使待命于东郑石甲父侯宣多逆以为太子以求成于晋晋许之越二年郑文公卒子兰嗣是为穆公】
　　冬使宰周公聘于鲁鲁公子遂【即东门襄仲庄公子】入聘
　　周公阅聘鲁飨有昌歜【昌蒲菹】白【熬稻】黒【熬黍】形盐辞曰国君文足昭也武可畏也则有备物之飨吾何以堪之于是鲁公子遂入聘京师
　　【壬辰】二十有三年秋晋作五军
　　初晋侯作三行以御狄【左传注晋置三军复増置三行以避天子六军名】至是搜于清原【在山西绛州稷山县西北】舍三行而作五军【更为上下新军】使赵衰为卿【为新军帅】后复舍二军【仍为三军赵盾将中军始为国政事在三十一年】
　　冬十有二月卫迁于帝邱【注见前】
　　狄围卫卫迁帝邱卜曰三百年【左传疏卫自此年以后厯十九君积四百二十年卫元君乃徙野王后为秦所灭】
　　【癸巳】二十有四年冬十有二月晋侯重耳卒
　　晋文公卒子驩立【是为襄公】是年楚鬬章请平于晋晋阳处父【晋大夫】报之晋楚始通
　　【甲午】二十有五年春二月秦人入滑夏四月晋人及姜戎【姜姓之戎居晋南鄙】败秦师于殽【即崤山在今河南府永宁县】
　　杞子自郑使告于秦曰郑人使我掌其北门之管若潜师以来国可得也秦伯访诸蹇叔【百里奚之友奚尝游因于秦蹇叔收之及秦用奚奚荐之穆公穆公以厚币迎为上大夫】蹇叔曰劳师以袭逺不可公辞焉召孟明西乞白乙【史记百里奚子孟明视蹇叔子西乞术及白乙丙】出师蹇叔子与师哭而送之【蹇叔曰晋人御师必于殽殽有二陵焉其南陵夏后臯之墓也其北陵文王之所避风也必死是间予收尔骨焉】秦师遂东【过周北门左右免胄而下起乘者三百乘王孙满尚幼观之曰秦师轻而无礼必败】及滑郑商人髙以牛十二犒师且使遽告于郑郑人使视客馆则束载厉兵秣马矣遂辞焉【杞子奔齐逄孙孙奔宋】孟明曰郑有备矣不可冀也灭滑而还晋先轸曰秦违蹇叔而以贪勤民天奉我也奉不可失敌不可纵必伐秦师遂发命遽兴姜戎子墨衰绖【子谓晋侯凶服从戎故墨之】败秦师于殽获孟明西乞白乙以归【遂墨以文公晋于是始墨】文嬴【文公夫人】请三帅使归就戮于秦公许之【先轸朝问秦囚公曰夫人请之吾舍之矣先轸怒曰武夫力而拘诸原妇人暂而免诸国堕军实而长寇讐亡无日矣公使阳处父追之及诸河则在舟中矣】三帅归秦伯素服郊次哭曰孤违蹇叔以辱二三子孤之罪也大夫何罪且吾不以一眚掩大德
　　【乙未】二十有六年春二月癸亥日有食之
　　夏使毛伯【姬姓伯爵食采于毛地在畿内世为王卿士】锡鲁侯命鲁叔孙得臣【叔牙孙諡庄叔】来拜命
