<!-- { "loadSidebar": true } -->
　　杨善奉使时赍赐额森金币外余无他赐善乃捐已赀揣彼中所需者多市以徃既至馆伴田氏亦中国人留饮帐中善与语相得因以所赍遗之馆伴喜明日善谒额森亦大有所遗额森亦喜善因诘之曰太上皇帝朝太师遣贡使必三千人嵗必再赉金币载途背盟见攻何也额森曰奈何削我马价子帛多剪裂前后使人徃多不归又减嵗赐善曰马价非削也太师马嵗増而不忍拒故微省之太师自度价比前孰多帛剪裂者通事为之即太师贡马有劣弱貂或敝岂太师意邪贡使多至三四千人有为盗或犯他法故自亡去中国留之何用赏赐惟据现在数浮于人则不与非减也额森屡称善善见额森辞色和因曰太师再攻我屠戮数十万太师部曲寕无损今还上皇和好如故中国金帛日至不亦美乎额森曰上皇归何以处之善曰天位已定难以再移知院巴延特穆尔劝额森留善而遣使要复上皇位额森惧失信不可乃引善见上皇设宴奉饯额森自弹琵琶妻妾奉酒令善坐善辞上皇曰太师命坐则坐善叩头少坐即起周旋其间额森页左右曰有礼巴延等亦各设宴毕额森筑土台坐上皇台上率妻妾部长罗拜台下上皇行额森送数十里遣知院帅兵卫送而自下马伏地恸哭良乆去
　　诏议迎上皇礼
　　礼部尚书胡濙具仪以上【礼部堂上官迎龙虎台锦衣具法驾迎居庸闗百官迎土城外诸将迎教门上皇自安定门入进东安门于东北门南面坐皇帝谒见毕百官朝见上皇入居南城大内　龙虎台注见前】传防以一舆二马迎于居庸闗至安定门易法驾给事中刘福言礼太薄帝曰昨得上皇书具言迎驾礼宜从减省朕岂得违之羣臣乃不敢言防千户龚遂荣【淮安人】为书投高谷而匿其名言奉迎宜厚主上当避位恳辞而后受命如唐肃宗迎上皇故事谷袖之入朝与王直胡濙等共观之直曰此礼失而求诸野也濙欲以闻王文不可而给事中叶盛【字与中昆山人】已奏之有诏索书濙等因以书进且言肃宗迎上皇礼正可仿行帝不悦曰第从朕命无事纷更乃遣太常少乡许彬【字道中寕阳人】至宣府翰林侍读商辂至居庸迎上皇【时帝索遂荣书所从得甚急遂荣自缚诣阙言之下诏狱坐遣久之得释】
　　上皇至京师入居南宫赦
　　上皇至自东安门入帝迎拜上皇答拜相持泣各述授受意推逊良久帝遂送上皇至南宫百官随入行朝见礼赦天下【诏词有曰礼惟有隆而无替义则以卑而奉尊虽未酬复怨之私庶稍遂厚伦之愿先是李实使上皇言于上皇曰南归后当引咎自贵上皇滋不悦及至宣府仅命许彬草敕谕羣臣而已复辟后实竟斥为民】
　　以刑部侍郎江渊【字世用江津人】兼翰林学士入内阁预机务时苖衷罢以渊代之【初渊与徐珵同宫侍讲珵倡议南迁为太监金英叱出跟跄过左掖门渊适至迎问之珵曰以吾议南迁不合也于是渊入具陈固守之防遂见知超擢刑郆侍郎及是叅预机务】
　　九月御经筵
　　御史许士达【歙县人】言经筵旧典毎月不过三日如遇寒暑又輙停止一暴十寒圣学何以有成愿陛下于经筵之外日召儒臣讲论经史騐之于古防之于心以应无方之变帝优诏褒荅
　　南京吏部尚书魏骥【字仲房萧山人】致仕
　　初骥为吏部侍郎端慎劲直王振方陵虐公卿独严重骥称先生寻调南京进尚书至是以请老至京大学士陈循骥门生也请间曰公虽位冡宰未尝立朝愿少待事在循辈而已骥正色曰君为辅臣当为天下进贤才不得私一座主退语人曰渠以朝廷事如一已事祗为私谋安得善终竟致仕去【骥家居二十年布衣粝食不殖生产事兄教谕骐虽□益恭教子弟力田以理学朂后进时戴笠行田间过钱塘主簿呵之对曰魏骥复叱之曰萧山魏骥簿仓皇谢骥慰而遣之后至成化中骥年九十有八朝廷以御史梁昉言遣行人存问赐羊酒命未至而骥已卒赐祭如礼諡文靖其子寛以骥遗言诣阙辞营乞以其金振饥民诏曰骥临终遗命犹恐劳民可谓纯臣矣其如所请】
　　冬十一月礼部尚书胡濙请令百官贺上皇生日不许未几濙又请明年正旦百官朝上皇于延安门亦不许【自是嵗以为请诏皆免行给事中林聪欲上疏言之叶盛谓曰今上孝弟上皇盛徳两宫帖然安静若益以言则渉众易疑恐无中生有反为非便聪乃止御史盛防目盛曰已不为而又阻人为之邪盛曰此大事当熟虑惟安与静久长之道也林聪字季聪寕徳人盛防吴江人】
　　【辛未】二年眷正月令军民输纳者世袭武职
　　都给事中金达疏諌不聴其后给事中曹凯【字宗元益都人】言近输豆四千石以上得授指挥彼受禄十余年费已偿矣复令世袭是以生民膏血养无功子孙而彼取息长无穷也乞自今惟令带俸不得任事帝然之命已授者如故未就者悉如凯言
　　度天下僧道
　　先是僧道三年一度帝特诏停之至是太监兴安以皇后防度僧道五万余人于谦上言今四方多流徙之民三邉缺战守之士度僧道太多恐乖本末帝不省
　　二月吏部郎中李贤【字原徳邓州人】上中兴正本防
　　其目有十曰勤圣学顾箴警戒嗜欲絶玩好慎举措崇节俭畏天变勉贵近振士风结民心帝深嘉纳命翰林写置左右备省览
　　夏四月遣都督佥事孙安守备独石
　　初额森入犯独石等八城【独石马营云州雕鹗赤城龙门李家庄长安岭凡八城】俱残毁议者欲弃之于谦曰弃之则不但宣府懐来难守京师不免动揺乃荐安授以方畧率兵守之安招士卒修城堡饬战具吊死问伤流亡复业八城遂完
　　五月遗卫拉特托克托布哈书
　　上皇归后托克托布哈及额森屡使致贡上皇所亦有献帝意欲絶卫拉特不复使使额森以为请尚书王直金濓胡濙等皆言絶之恐启衅帝曰遣使有前事适以滋衅尔曩入冦时岂无使邪因敕额森曰前者使徃小人言语短长遂致失好朕今不复遣而太师请之甚无益也太师使朕皆优礼厚给之頋亦须少人赏赉乃得从厚至是托克托布哈使又至送还所掠招抚使高能等请通好直等复相继言之帝曰使臣不遣朕志素定乃享其使而以书报之
　　复以杨洪镇守宣府
　　洪奏言臣一门父子俱握重兵【洪子俊为右都督管三千营兄子能都督同知信都督佥事俱充叅将】盛满难居乞赐休致不许居数月以疾召还卒【諡武襄洪久居宣府御军严肃士马精强为一时邉将冠】
　　秋七月京师地震
　　南京亦震
　　八月复午朝
　　自永乐初举午朝【事见前】后渐罢不行至是复之【旧制凡常朝内阁五府六部及诸司以次奏事及是定午朝议帝用学士陈循言命翰林院奏事在五府六部之前】
　　冬十二月广通王徽煠【岷王楩第三子】阳宗王徽焟【楩第五子】谋逆废为庶人
　　徽煠惑家人叚友洪致仕都事干利賔等语【谓徽煠有异相当王天下】作伪勅分遣友洪及防能陈添仔等以银印金币诱诸苗为乱【封苗酋杨文伯等为侯令发兵来攻武冈文伯不敢受】阳宗王徽焟亦与通谋友洪归为镇南王徽煣【楩第二子】所执有司以闻帝废徽煠徽焟为庶人幽徽煠京师而锢徽焟于鳯阳防能率苗兵二千至武冈闻事败叛入广西称防王紏生苗为乱【久之能始诛事详后】
　　立团营
　　明初京营兵五军都督府成祖北征分中军左右掖左右哨既旋师仍之谓之五军营兼马步队专教阵法已又置三千营掌车辇旗纛扈从出入队皆骑后征交阯得火器法置神机营队皆步各提督以勲臣内臣所谓三大营也【其五都督府亦自名五军掌府者治常行文书而已非特命不预营事】及是于谦以营政久弛兵将不相习请选三营军十万分五营团操名曰五团营其法五十人为队队有长百人两队有领队官千人冇把总五千人有都指挥体统相维兵将相识量敌多寡以为调法既而谦又请益兵五万并前五营为十团营【都指挥三十把总一百五十管队官一千五百】仍各统以武臣内臣而谦及石亨内臣刘永成曹吉祥徃来提督其余军不在团营者归本营训练以卫京师名曰老营由是京军之制一变【已而谦绘阵图上进依古法而变通之其为论甚悉帝然之命依法训练谦号令明审日视指屈口奏悉合机宜石亨虽大将受成而已】
　　以礼部侍郎王一寕【台州仙居人】祭酒萧镃【字孟勤泰和人】并兼翰林学士入内阁预机务
　　镃先代李时勉为祭酒帝即位初以老疾辞国子生三千人叩阙请留帝允之至是与一寕并以本官兼学士入内阁
　　额森弑其主托克托布哈
　　托克托布哈娶额森姊生子额森欲立之托克托布哈不从额森亦疑其通中国将害已遂相攻托克托布哈败走额森追杀之收其妻子遣使献防且贡马于谦上言额森虽悔过摅诚遣使入贡而罪大恶极终不可容今其君臣自相仇杀是天授我复仇之机臣请统团操军马分徃宣府大同讨贼帝不从
　　【壬申】三年春二月户部尚书金濓有罪下狱寻释之旧制秋粮输米有折收银布者夏税输麦有折收丝绢者帝即位诏免景泰二年税粮三之一濓檄有司但减米麦其银布丝绢徴如旧学士江渊以告帝诘责户部濓言丝绢银布诏书未载今国家多用若概免国用何资言官交章劾之遂下都察院狱三月释之削太子太保改工部吏部尚书何文渊言理财非濓不可遂复还户部
　　三月诏锦衣卫官访事
　　夏五月废皇太子见深为沂王立子见济为皇太子帝即位后久欲以见济代太子而难于发言防广西土目黄以私怨戕其兄思明土知府并灭其家【先以功屡擢都指挥使其庶兄也老子均袭官非意隂令其子率悍卒夜驰破府城防家支解父子瘗之后圃即引还明日佯不知走思明惊哭发丧而仆福童于子杀时已见之并识其从人脱走诉宪司】廵抚李棠以闻下有司治其事捕父子入狱急使其党至京师行赂有教其迎合帝意者乃上疏请易太子【疏曰太祖百战以取天下期传之万世徃年上皇轻身御冦驾防北庭冦至都门几防社稷不有皇上臣民何归今且逾二年皇储未建臣惟人心易揺多言难定争夺一萌楇乱不息皇上即循逊让之美复全天叙之伦恐事机叵测反覆靡常万一羽翼长养权势转移委爱子于他人寄空名于大寳阶除之下变为冦讐肘腋之间自相残蹙此时悔之晚矣乞与亲信文武大臣宻定大计以一中外之心絶觊觎之望】疏入帝曰万里之外乃有此忠臣即下廷臣议且令释罪明日礼部尚书胡濙集羣臣防议众相顾莫敢发言惟都给事中李侃林聪御史朱英【字时杰桂阳人】以为不可尚书王直亦有难色太监兴安厉声曰此事不可已即以为不可者勿署名毋得首防持两端羣臣皆唯唯署议于是濙等上言陛下膺天明命中兴邦家统绪之传宜归圣子黄奏是制曰可礼部具仪择日以闻即日简置东宫官越九日更封太子为沂王立见济为太子【诏曰天佑下民作之君实遗安于四海父有天下传之子斯本固于万年】大赦天下命百官朔望朝太子【先是帝有易储意恐文武大臣不从乃赐陈循髙谷白金各百两江渊王一寕萧镃商辂半之以缄其口及太子立又加赐黄金各五十两并赏诸亲王公主及邉镇文武内外羣臣有差而东宫公孤官皆兼支二俸】
　　废皇后汪氏立妃杭氏为皇后
　　帝初易太子独汪后不可曰如监国之称何帝不从从后以太子杭妃所生遂让焉
　　封上皇子二人为王
