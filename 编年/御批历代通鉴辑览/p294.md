<!-- { "loadSidebar": true } -->
　　中书舎人李乂【字尚贞赵州房子人】谏曰江南乡人采捕为业鱼鼈之利黎元所资江湖生育无限府库供支易殚与其拯物岂若忧人且鬻生之徒惟利斯视钱刀日至网罟年滋施之一朝营之百倍未若囘救赎之钱物减贫无之徭赋活国爱人其福胜彼
　　【戊申】二年春二月赦
　　宫中言皇后衣笥裙上有五色云起上令图以示百官侍中韦巨源【安石从子】请布之天下从之乃赦天下迦叶【复姓音加渉天竺梵语】志忠奏昔神尧未受命天下歌桃李子文皇未受命天下歌秦王破阵乐则天未受命天下歌娬媚娘【隋时有此曲永徽后民间复歌之】皇后未受命天下歌桑条韦【永徽末民间有桑条韦也也女时韦也乐之歌】上桑韦歌十二篇请编之乐府皇后祀先蚕则奏之太常卿郑愔又引而申之皆受厚赏
　　三月朔方总管张仁愿【本名仁亶避讳改华州下邽人】筑三受降城【中受降城在今呉喇忒旗西黄河北岸元和志本秦九原近地汉更名五原东受降城在今归化城西黄河东岸元和志本汉云中郡地西受降城在今吴喇忒旗西北黄河北岸元和志本汉朔方郡临河县故理处】初朔方军与突厥以河为境时黙啜悉众西击突骑施【西突厥别部其可汗乌质勒居碎业川神龙中遣子入朝封怀德郡王是嵗死子娑葛袭封爵】仁愿请乘虚夺取漠南地于河北筑三受降城首尾相应以絶其南冦之路六旬而成以拂云祠【拂云堆在今吴喇忒旗西北唐书堆上有祠突厥将入冦必先诣祠祭酹求福因牧马料兵候氷合渡河】为中城距东西城各四百余里皆据津要于牛头朝那山【在今呉喇忒旗东防古名鸡蓝拖罗海】北置烽候千八百所自是突厥不敢度山畋牧减镇兵数万人【仁愿建城不置壅门守具或问之仁愿曰兵贵进取冦至当并力出战囘首望城者斩之安用守备生其退恧之心也其后常元楷为总管始筑壅门人以是重仁愿而轻元楷　壅门门外筑垣以遮壅城门即今瓮城也】
　　夏四月置修文馆学士【刘友益曰以学士名官始见于此】
　　置修文馆学士选公卿善为文者李峤等二十余人为之陪侍逰宴赋诗属和使上官昭容【上官媫妤于是冬始进昭容此盖史臣追叙之文】第其甲乙于是天下靡然争以文华相尚儒学忠谠之士莫不进矣
　　秋七月始用斜封墨敕除官
　　安乐长宁公主上官媫妤皆依势用事请谒受赇虽屠沽臧获用钱三十万别降墨敕除官斜封付中书时人谓之斜封官其员外同正试摄检校判知官【胡三省注有员外置之官有员外同正之官有试官有摄官有检校官判谓判某官事知谓知某官事也】凡数千人皆不由两省而授两省不敢执奏即宣示所司吏部员外郎李朝隐前后执破一千四百余人怨谤纷然朝隐一无所顾【媫妤立外第岀入无节朝士往往从之逰处以求进逹安乐公主九骄横宰相以下多出其门夺民田作定昆池延袤数里以上好击毬洒油以筑毬塲上及皇后公主多营佛寺左拾遗卒替否上疏曰臣闻古之建官买不必备故士有完行家有亷节朝廷有余俸百姓有余食今陛下百陪行赏十陪増官使府库空竭流品混淆陛下又以爱女之故竭人之力费人之财夺人之家爱数子而取三怨使战士不尽力朝士不尽忠人既散矣独提所爱何所归乎若以造寺必为理体飬人不足经邦缓其所急急其所缓一旦风尘再扰霜雹荐臻沙弥不可操干戈寺塔不足攘饥馑臣窃惜之疏奏不省　辛替否字恊时京北万年人】
　　冬十一月突骑施娑葛犯塞将军牛师奬战没遂赦娑葛立为可汗
　　初娑葛统有父众【乌质勒有众三十万娑葛既立遂皆统之】与其将阙啜忠节交怨数相攻击总管郭元振奏追忠节入朝宿卫忠节行遇经畧使周以悌以悌教忠节以千金赂宗楚客等愿无入朝请导吐蕃击娑葛以报忠节如其言楚客等即以御史中丞冯嘉賔持节安抚忠节侍御史李守素处置四镇以将军牛师奬为安西副都防甘凉兵兼徴吐蕃以讨娑葛忠节逆防嘉賔娑葛遣兵袭之生擒忠节杀嘉賔守素牛师奬与战败没娑葛遂陷安西断四镇路遣使上表求楚客头楚客表周以悌代元振娑葛遗元振书言我无仇于唐宗尚书受阙啜金欲加击灭故惧死而鬬元振遣子具奏其状乞留定西土以悌竟坐流白州赦娑葛罪册为十四姓可汗
　　徴武攸绪入朝
　　时以安乐公主适武延秀【延秀羙仪容善歌舞公主悦之及崇训死遂以延秀尚焉】召武攸绪于嵩山敕礼官于两仪殿设位行问道之礼令攸绪以山服见不名不拜攸绪至趋立辞见班中再拜而退屡加宠皆辞不受亲贵谒候寒温之外不交一言起居舎人武平一【名甄以字行士彠从曽孙】亦表请抑损外戚权宠不敢斥言韦氏但请抑损已家优制不许
　　十二月召王公近臣入閤守嵗
　　敕中书门下与学士诸王驸马入閤守嵗设廷燎置酒奏乐【酒酣上谓御史大夫窦从一日闻卿久无伉俪今夕为卿成礼从一拜谢俄而内侍引烛笼歩障金缕罗扇其后有人衣礼衣花钗令与从一对坐却扇易服乃皇后老乳母王氏本蛮婢也上与侍臣大笑诏封莒国夫人嫁为从一妻俗谓乳母之壻曰何防从一每奏表状自称翊圣皇后阿防欣然有自负之色】
　　【己酉】三年春正月帝幸元武门观宫女防河【戯名以麻絙巨竹分朋而挽水】
　　幸元武门与近臣观宫女防河又命宫女为市肆公卿为商旅与之交易因为忿争言辞防慢上与后临观为乐【上每与近臣宴集令各效伎艺以为乐国子司业郭山恽独歌鹿鸣蟋蟀明日赐山恽敕嘉羙之又尝宴侍臣使各为回波辞谏议大夫李景伯曰回波尔持酒巵微臣职在箴规侍宴既过三爵諠哗窃恐非仪上不悦萧至忠曰此真谏官也尝幸定昆池命从官赋诗黄门侍郎李日知诗曰所愿蹔思居者逸勿使时称作者劳　郭山恽河东人】
　　三月以韦巨源杨再思为左右仆射同三品宗楚客为中书令萧至忠为侍中韦嗣立同三品崔湜赵彦昭【字无然张掖人】同平章事
　　时政出多门滥官充溢人以为三无坐处谓宰相及御史员外官也【监察御史崔琬对仗弹宗楚客纪处纳潜通戎狄受其货赂致生边患故事大臣被弹俯偻趋出立于庙堂待罪至是楚客更忿怒作色目陈忠鲠为琬所诬上竟不穷问命琬与楚客结为兄弟以和解之时人谓之和事天子】
　　夏五月流郑愔于吉州【隋置今江西吉安府是】贬崔湜为江州司马
　　崔湜郑愔俱掌铨衡倾附势要赃贿狼籍选法大坏御史靳恒李尚隐【万年人】对仗弹之下狱流贬逺州【湜先通于上官昭容及贬昭容密为申理乃以湜为襄州刺史】
　　冬十一月祀南郊
　　上将祀南郊国子祭酒祝钦明【字文思京兆始平人】司业郭山恽建言古者大祭祀后祼献以瑶爵皇后当助祭天地太常博士唐绍【长安人临之子】蒋钦绪【莱州胶水人】以为周礼惟有助祭先王先公无助祭天地之文侍中韦巨源请依钦明议上乃以皇后为亚献宰相女为斋娘助执笾豆大赦【斋娘有壻者皆迁官召崔湜郑愔入陪大礼流人皆放还均州刺史谯王重福独不得归乃上表自陈曰陛下焚柴展礼郊祀上天苍生并皆除赦赤子偏加摈弃天下之人为臣流涕况陛下慈念岂不愍臣恓惶表奏不报】
　　闗中饥
　　闗中米斗百钱运山东江淮谷输京师牛死什八九羣臣多请幸东都韦后家本杜陵不乐东迁使巫觋以不利东行説上后有言者上怒曰岂有逐粮天子邪乃止
　　【庚戌】四年【睿宗皇帝景云元年】春正月上观灯于市里
　　上与韦后微行纵宫女数千人出逰多不归者【上又御梨园命三品以上抛毬防河韦巨源唐休璟衰老随絙踣地不能兴上及皇后妃主临观大笑】
　　夏四月幸隆庆池【亦曰龙池在咸寜县东南】
　　初武氏之世长安城东民家井溢浸成大池数十顷号隆庆池相王子五王列第于其北望气者言常鬰鬰有帝王气比日尤盛上幸池宴侍臣以厌之【五月上宴近臣国子祭酒祝钦明自请作八风舞摇头转目备诸丑态钦明素以儒学著名卢藏用曰祝公五经扫地尽矣　卢藏用字子潜范阳人】
　　六月皇后韦氏弑帝于神龙殿以裴谈张锡同三品张嘉福岑羲崔湜同平章事立温王重茂
　　初定州人郎岌上言韦后宗楚客将为逆乱后杀之许州叅军燕钦融【偃师人】复上言皇后滛乱干预国政宗楚客图危社稷上面诘之钦融抗言不挠楚客矫制扑杀之上意怏怏由是后及其党始惧散骑常侍马秦客光禄少卿杨均皆幸于后恐事泄安乐公主亦欲后临朝以已为皇太女乃相与合谋于饼餤中进毒帝遂崩韦后秘不发丧召宰相入禁中征诸府兵屯京城以裴谈张锡同三品张嘉福岑羲崔湜同平章事太平公主与上官昭容谋草遗制立温王重茂为太子皇后知政事相王旦参谋政事宗楚客曰相王于皇后嫂叔不通问听朝之际何以为礼遂帅诸宰相表请罢相王政事乃发丧皇后摄政改元唐隆太子即位【太子时年十六宗楚客等与诸韦劝后遵武后故事以韦氏子弟领南北军楚客等又上书称韦氏宜单唐命谋害少帝深忌相王及太平公主密与韦温安乐公主谋去之　韦温韦后从父兄】
　　临淄王隆基【即元宗】起兵讨韦氏并其党皆伏诛隆基为平王以钟绍京【防州赣人】刘幽求参知机务李日知同三品萧至忠等贬官有差
　　相王子临淄王隆基罢潞州别驾在京师阴聚才勇之士密谋匡复羽林万骑【初太宗选官戸及蕃口骁勇者着虎文衣跨豹文鞯谓之百骑武氏时増为千骑隶左右羽林中宗谓之万骑】隆基皆厚结其豪杰兵部侍郎崔日用【滑州灵昌人】素与宗楚客善以其谋告隆基隆基乃与太平公主及公主子薛崇暕【绍之子】苑总监钟绍京尚衣奉御王崇前朝邑尉刘幽求折冲麻嗣宗谋先事诛之防韦播数榜捶万骑万骑皆怨果毅葛福顺陈元礼见隆基诉之隆基讽以诛诸韦皆踊跃自效或谓隆基当启相王隆基曰我曹为此以徇社稷事成福归于王不成以身死不以累王也且万一不从将败大计遂不启微服与幽求等入苑中逮夜天星散落如雪幽求曰天意若此时不可失于是福顺直入羽林营斩诸韦典兵者以徇曰韦后酖杀先帝谋危社稷今夕当共诛之立相王以安天下敢有怀两端助逆党者罪及三族羽林士皆欣然听命隆基勒兵入元武门诸卫兵皆应之斩韦后及安乐公主武延秀上官昭容幽求曰众约今夕共立相王何不早定隆基止之比晓内外皆定隆基乃出见相王叩头谢不先白之罪相王曰社稷宗庙不坠于地汝之力也遂迎相王入辅少帝闭城门收捕诸韦亲党及宗楚客晋卿纪处讷赵履温张嘉福马秦客杨均叶静能等皆斩之尸韦后于市诸韦襁褓儿无免者封隆基为平王押左右厢万骑赐崇暕爵立节王以绍京守中书侍郎幽求守中书舍人并参知机务武氏宗族诛窜殆尽以李日知钟绍京并同三品隆基二奴王毛仲【髙丽人】李守德皆超拜将军诸宰相萧至忠等贬官有差
　　相王旦即位【是为睿宗】废重茂复为温王
　　刘幽求言于隆基请相王早即位以镇天下遂以少帝制传位相王时少帝犹在御座太平公主进曰天下之心已归相王此非儿座遂提下之相王遂即位以少帝为温王置于内宅
　　立平王隆基为皇太子
