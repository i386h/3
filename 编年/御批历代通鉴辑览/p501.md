<!-- { "loadSidebar": true } -->
　　九月罢四川宣抚副使郑刚中
　　刚中治蜀有方略秦桧忌之使人求其隂事召还责贵阳军安置未几四川宣抚司亦罢
　　冬十月辛邜朔日食
　　十二月金及古和
　　初逹兰既诛其子胜花都郎君【金史逹兰传诛逹兰并杀其二子威台额特布此胜花都郎君或其幼子事出大金国志金史无考　按威台旧作斡带额特布旧乌逹防今改】率其父故部曲以叛与防古通防古益彊乌珠讨之连年不能克乃与之议和割西平河【方舆纪要即胪朐河宋元兴中金人与防古和割河以北地与之即此　考胪朐河下流与黒龙江合防古在黒龙江之北则此西平河或即胪朐河之下流也胪朐河源委注详前】以北二十七团寨与之嵗遗牛羊米豆且册其长敖拉贝勒【旧作熬罗孛极烈今改后仿此】为防辅国王不受自号大古国至是始和嵗遗甚厚于是敖拉贝勒自称祖元皇帝改元天兴
　　【戊辰】十八年【金皇统八年】春三月以秦熺知枢宻院事
　　秦桧问勑令所删定官胡寜【字和仲安国第三子】曰儿子近除外议如何寜曰以为必不袭蔡京之迹桧怒之【已而熺乞避父子共政遂罢为观文殿学士兼侍读位次右仆射寻加少保】
　　夏四月戊子朔日食
　　五月放浙东副总管李显忠于台州
　　显忠熟知西邉山川险易因上恢复策秦桧恶之降□奉祠台州居住
　　六月金以完顔亮【即海陵乌布之子太祖之孙本名都古噜讷旧作廸古乃今改】平章政事
　　亮为人慓急猜忌残忍任数自以已与金主同为太祖孙常懐觊望及为中京留守専立威以厌伏小人结明安萧裕【本名伊彻奚人按伊彻旧作遥折今改后仿此】每与论天下事裕倾险揣知其意因曰留守先太师太祖长子德望如此人心天意宜有所属诚有志举大事愿竭力以从亮喜遂与谋议及入为右丞进平章揽持权柄用腹心为省台要职引裕为兵部侍郎【是冬亮为右丞相亮生日金主遣近侍局直长大兴国以司马光画像玉陶罕鹿马赐之后亦附赐礼物金主怒枤兴国夺回赐物亮本懐不执疑畏愈甚陶罕旧作吐鹘今改】
　　冬十月金太师都元帅乌珠卒
　　金自尼玛哈死逹兰富勒呼等皆有自为之意乌布独力不能如之何时无乌珠国势殆矣故其国论功以为尼玛哈后惟乌珠一人耳
　　十一月窜胡铨于海南
　　秦桧讽司諌罗汝楫论铨饰非横议窜新州同郡王廷珪尝以诗赠铨坐流辰州新州守张隶承桧防论铨与客唱酬谤诎怨望诏送海南编管以隶提举湖北常平至官一日卒【时洪皓在英州闽人倪詧为守闻隶以巧中迁官取使节欲效之即使人伺隙捕皓家奴寘狱中酿成其罪未及发而詧卒事乃觧】
　　【己巳】十九年【金皇统九年十二月以后废主亮天徳元年】春三月癸未朔日食夏五月金出完顔亮于行防秋九月复召入平章政事金主以完顔亮为太保领三省事四月壬申夜大风雷电震壊金主寝殿鸱尾有火入寝内烧帏幔金主趋别殿避之越五日有龙鬬于榆林河水上【金史熙宗纪作利州榆林河考利州金置元废故城在今哈喇沁左翼东北】大风壊民居官舎瓦木人畜皆飃飏十数里死伤者数百人五月以天变肆赦命翰林学士张钧草诏参知政事萧肄【奚人】摘其语以为诽谤金主杀钧且问谁使为之左丞相宗贤【本名色哩希卜苏之孙旧作赛里希卜苏旧作习不失今改】曰都古噜讷实使之金主不悦故出亮亮过中京与留守萧裕定约而去九月至良乡召还莫测其故大恐及至复拜平章逆谋益甚
　　冬十月金主杀其弟胙王常胜等【乌布子金主弟后追改名元】遂杀其后费摩氏
　　金宰臣议迁辽阳渤海之民于燕南近侍髙夀星等当迁诉于费摩后后白金主金主怒遂杖平章政事秉徳【本名伊逊尼玛哈孙】右丞唐古辩【本名翁郭罗尚金主之女旧作唐括辩翁郭罗旧作斡骨剌今改】而杀左司郎中萨哈【旧作三合今改】夀星等竟不迁秉徳辩二人怨望遂与大理卿乌逹【阿里布之子按武岱旧作乌带阿里布旧作阿鲁补今改后仿此】谋废立乌逹以告完顔亮一日亮与辩语因问曰若举大事谁可立者辩曰胙王常胜乎问其次曰邓王【名奭宗杰子太祖孙】子敖拉【旧作阿懒今改后仿此】亮曰敖拉属疎安得立辩曰公岂有意邪亮曰果不得已舎我其谁于是旦夕相与宻谋防卫将军塔斯【旧作特思今改后仿此】疑之以告费摩后后白金主金主怒召辩谓曰尔与亮谋何事将如我何枤之亮因此忌常胜恶塔斯防河南兵士孙进作乱自称皇帝阿禅【旧作按寨今改】大王金主之弟止有常胜扎拉【旧作查剌今改】亮乗此搆常胜扎拉金主使塔斯鞫之无状亮曰塔斯鞫不以实遂俱杀之又杀敖拉逹兰【亦邓王子旧作逹楞今改后仿此】金主积怨于后遂俱杀之而召胙王妃萨摩【旧作撒夘今改后仿此】入宫继之又杀德妃乌库哩【旧作乌古论今改】氏及瓜尔佳【旧作夹谷今改后仿此】氏张氏等
　　十二月金完顔亮弑其主亶而自立【亮弑主篡立寔金之乱臣故即位后变例书名至金世宗既立金统有归亮止书名而不称主】
　　防卫十人长布萨呼图【后改名思恭上京罗卜科逹噶人旧作仆散忽土罗卜科逹噶旧作老海逹噶今改】旧受乌布恩图克坦额呼楚克【防寜噶吗哈吓仲人徙懿州旧作阿里出虎噶吗哈赫伸旧作葛马合窟甲今改】与亮为姻家亮皆使为内应大兴国尝以罗卜藏【后赐名维忠旧作李老僧今改】属亮得为尚书省令史亮度兴国被杖怨望又使罗卜藏结兴国内应兴国给事寝殿夜尝取符钥归家十二月丁巳乗布萨呼图额呼楚克内直作变夜二鼓兴国以符钥启门亮与妹壻图克坦贞【特赫塔拉人特赫塔拉旧作忒黑闼剌今改】及平章政事秉徳左丞唐古辩大理卿乌逹罗卜藏等皆以刀藏衣下同入宫门者以辩乃国壻亮又至亲不疑而纳之及殿门卫士始觉有变亮等抽刀刦之莫敢动遂入寝殿金主常置佩刀于榻是夜兴国先取刀投榻下金主求刀不得额呼楚克先进刃呼图次之金主顿仆亮前手刃之血溅满其面与衣金主既殂秉徳等未有所属呼图曰始者议立平章今复何疑秉徳等遂与羣臣奉亮即位诈以金主欲议立后召大臣因杀曹国王宗敏左丞相宗贤以秉徳为左丞相唐古辩为右丞相乌逹为平章政事諡费摩后为悼平皇后废金主亶为东昏王大赦改元
　　【庚午】二十年【金天徳二年】春正月殿司军士施全刺秦桧不克桧杀之
　　桧趋朝殿前司后军使臣【宋史兵志殿前马歩诸军有廵教使臣】施全挟刃于道遮桧肩舆刺之不中捕送大理桧亲鞫之全对曰举天下皆欲杀敌人汝独不肯故我欲杀汝也诏磔于市自是桧每出列五十兵持长梃以自卫
　　金主亮尊其嫡母图克坦氏及母大氏皆为太后图克坦氏贤御下有恩意与大氏相得至欢亮弑熈宗图克坦氏曰帝虽失道人臣岂可至此亮衘之至是追尊乌布为帝庙号徳宗二母俱尊为皇太后图克坦氏居东宫号永夀宫大氏居西宫号永寜宫【后图克坦后生日酒酣大氏起为寿图克坦后方与诸公主宗妇语大氏跪者久之亮怒而出明日召与图克坦后语者皆杖之大氏以为不可亮曰今日之事岂能尚如前日耶】
　　三月以余尧弼参知政事巫伋签书枢宻院事遣尧弼使金
　　贺即位也及还金主亮以上皇玊帯附遗于帝其秘书郎张仲轲【小名钮尔按钮尔旧作牛儿今改后仿此】曰此希世之寳也亮曰江南之地他日当为我有此置之外府耳仲轲由是知亮有南侵之意遂每事先意逄之
　　下李光子孟坚于大理狱流之峡州责降徽猷阁直学士胡寅等官有差
　　光在琼尝作私史其仲子孟坚为所亲陆升之【山隂人光侄壻】言之升之讦其事秦桧命两浙转运副使曹泳究寔泳言孟坚省记父光所作小史语渉讥讪送大理寺狱成诏光遇赦永不检举孟坚除名编管峡州于是胡寅程瑀潘良贵宗颍【泽之子】张焘许忻贺允中呉元许八人皆縁坐降责有差有从政郎杨炜常州通判沈长卿【字文伯湖州人】旧与李光言和戎非便知雷州王趯求内徙李光俱坐贬又有太常主簿呉元美作夏二子传指蚊蝇也其乡人告之以为讥毁大臣又言其家亭号潜光有心于党李堂名商隐无意于事秦桧大怒窜之容州【唐置今广西梧州府容县是】
　　夏四月置力田科
　　募民耕两淮田从知庐州呉逵请也
　　金主亮大杀其宗室
　　亮在熈宗世见太宗诸子盛彊忌之及即位遂与萧裕谋杀之又以前左丞相秉德首谋废立而不即劝进衔之将尽诛焉于是豫敎尚书省令史萧玉【奚人】上变遂召领三省事阿噜【即宋本太宗子阿噜旧作阿鲁今改】左丞相唐古辩判大宗正寺呼尔察【即宗美阿噜弟旧作胡里甲今改后仿此】系鞫至则杀之因遣使如东京杀留守阿林【即宗懿太宗于旧作阿隣今改后仿此】北京杀留守呼拉布【金史海陵纪作卞世系表云北京留守卞太宗孙今仍续纲目　按呼拉布旧作斛禄补今改后仿此】南京杀领行台事秉徳并诛其亲属复杀太宗之子孙七十余人尼玛哈子孙三十余人诸宗室五十余人太宗尼玛哈后皆絶而乌逹萧裕萧玉等皆受重赏亮又令玉子尚主曰朕无以报卿使朕女为卿男妇代朕事卿也
　　冬十月金主亮杀其左副元帅萨里罕等夷其族金主亮复忌舎音诸子盛彊及宗室勲旧大臣欲尽除之乃讽都元帅府令史约索【即白彦敬博勒郭部族人旧作遥设博勒郭旧作部罗火今改】诬餙上变遂杀萨里罕及景祖孙穆里延【旧作谋里野今改】舎音子博济【即宗义旧作孛吉今改】并其族百数十人以魏王威台【太祖之弟旧作斡带今改按此与前达兰之子名威台者另是一人】孙呼尔察【旧作活里甲今改】好修饰亦族之
　　秦桧有疾诏执政赴桧第议事
　　十二月甲子桧始朝命肩舆入宫门二孙埙堪扶掖升殿不拜
　　【辛未】二十一年【金天徳三年】春正月金置国子监
　　二月以巫伋为金国祈请使
　　伋至金首请迎靖康帝归国金主亮曰不知归后何处顿放伋唯唯而退
　　三月金大营宫室于燕【续纲目此条目内叙营建事本金史海陵纪乃汴宫而误为燕宫今改叙于二十八年金营汴宫纲下】
　　金主亮稍习经史慕中国衣冠人物宻有迁都意遂下诏求直言而上书者多谓上京僻在一隅不若徙燕以应天地之中与亮意合乃遣左丞相张浩【字浩然辽阳渤海人本姓髙】右丞相张通吉【字乐之易州易县人】等调诸路夫匠筑燕京宫室城周九里三十歩其宫室一依汴京制度
　　夏五月金主亮纳其叔母阿兰【旧作阿懒今改后仿此】及宗妇于宫
