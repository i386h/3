<!-- { "loadSidebar": true } -->
　　唐主发洛阳次汜水【或劝李继璟亡去不从唐主屡遣之继璟固辞请死唐主闻嗣源在黎阳彊遣继璟召之道遇李绍荣见杀】嗣源至滑州符习安审通【金全之侄】引兵来会知汴州孔循遣使迎唐主亦遣使输欵于嗣源曰先至者得之石敬瑭以劲兵入封邱门遂据其城使人趣嗣源嗣源入大梁是日唐主至荣泽东命龙骧指挥使姚彦温帅三千骑为前军彦温即以众叛归嗣源嗣源夺其兵唐主至万胜镇【在开封府中牟县东】闻嗣源已据大梁诸军离叛神色沮丧登髙叹曰吾不济矣即命旋师【夜即至汜水扈从兵三万五千已失万余人还过罂子谷道遇卫士辄以善言抚之曰适报魏王又进西川金银五十万到京当给尔曹对曰陛下赐已晚矣人亦不感圣恩唐主涕泣而已又索袍带赐从官内库使张容哥称颁给已尽卫士叱之曰致吾君失社稷皆此阉竖軰也抽刀逆之容哥谓同类曰皇后吝财至此今乃归咎于吾軰事若不测吾軰万段吾不忍待也因赴河死　罂子谷在汜水县西】唐主至石桥西置酒悲涕晩入洛城嗣源命石敬瑭将前军趋汜水收抚散兵嗣源继之李绍防【即杜晏球】李绍英【本房知温字伯王瑕邱人】引兵来会宰相枢密奏西将军至车驾宜且控汜水収抚散兵以俟之唐主从之
　　夏四月唐伶人郭从谦弑其主存朂李嗣源入洛阳唐主欲复如汜水四月朔严办将发从马直指挥使郭从谦帅所部兵攻兴教门【洛阳皇城中左门】唐主方食闻变帅卫兵击之逐乱兵出门时朱守殷将骑兵在外唐主急召之守殷不至引兵憇茂林下乱兵焚兴教门缘城而入近臣宿将皆释甲潜遁独散员都指挥使李彦卿【字官俟存审之子】军校何福进王全斌【皆太原人】等十余人力战俄而唐主为流矢所中鹰坊人善友【善姓友名】扶至绛霄殿庑下抽矢渴懑刘后不自省视遣宦者进酪须臾遂殂彦卿等痛哭而去左右皆散善友敛乐器覆尸而焚之刘后囊金寳系马鞍与申王存渥【注见前】及李绍荣焚嘉庆殿出走朱守殷入宫选宫人三十余人内于其家于是诸军大掠是日李嗣源至罂子谷谓诸将曰主上深得士心止为羣小蔽惑致此今吾将安归乎乃入洛阳止于私第禁焚掠拾庄宗骨于灰烬之余而殡之谓朱守殷曰公善巡徼以待魏王淑妃徳妃在宫供给尤宜丰备吾俟山陵毕社稷有奉则归藩为国捍御北方耳是日豆卢革帅百官上牋劝进嗣源曰吾奉诏讨贼不幸部曲叛散欲入朝自诉又为绍荣所隔披猖至此诸君见推殊非相悉愿勿言也魏王继岌至兴平闻乱复引兵西谋保鳯翔
　　唐太原军乱
　　初庄宗命吕郑二内飬在晋阳张宪以下承应不暇庄宗既殂推官张昭逺【字潜夫濮州范县人】劝张宪奉表劝进宪曰吾自布衣至服金紫皆出先帝之恩岂可偷生而不自愧乎昭逺泣曰此古人所行公能行之忠义不朽矣有李存沼者庄宗之近属与二内养谋杀宪及巡检李彦超【彦卿之兄】彦超欲先图之宪曰仆受先帝厚恩不忍为此徇义而不免于祸乃天也军士共杀二内养及存沼宪奔忻州会嗣源移书至彦超号令士卒城中始安【后嗣源即位有司劾宪失城之罪见杀】
　　唐李嗣源监国
　　百官三牋请嗣源监国嗣源乃许之入居兴圣宫百官班见下令称敎【宣徽使选后宫美少者数百献之监国曰奚用此为对曰宫中职掌不可阙也监国曰宫中职掌宜谙故事此軰安知乃悉补用老旧之人其年少者皆出之】
　　唐以安重诲为枢密使张延朗【汴州开封人】为副使
　　延朗本梁租庸吏性纎巧善事权要故重诲引之
　　唐监国嗣源杀刘后及诸王
　　监国令所在访求诸王通王存确雅王存纪【俱太祖子】匿民间安重诲与李绍真谋曰今殿下既监国典防诸王宜早为之所以一人心宻遣人杀之后月余监国闻之切责重诲伤惜乆之刘后奔晋阳在道与存渥私通存渥为其下所杀刘后为尼于晋阳监国使人就杀之庄宗防子继嵩等皆不知所终惟邕王存美【太祖次子】以病得免
　　髙季兴以孙光宪【字孟文陵州人】掌书记
　　徐温髙季兴闻庄宗遇杀益重严可求梁震梁震荐孙光宪掌书记季兴欲攻楚光宪諌曰荆南乱离之后頼公休息士民始有生意若又与楚国交恶他国乗吾之弊良可忧也季兴乃止
　　唐监国嗣源杀李绍荣
　　先是绍荣将奔河中为人所执折其两足送洛阳监国责之曰吾何负于尔而杀吾儿绍荣瞠目直视曰先帝何负于尔遂斩之复其姓名曰元行钦
　　唐监国嗣源杀孔谦废祖庸使及诸道监军
　　监国下教数租庸使孔谦奸佞侵刻穷困军民之罪斩之孔谦所立苛敛之法皆罢之因废租庸使依旧为三司委宰相一人専判又罢诸道监军使以庄宗由宦官亡国命诸道尽杀之
　　唐魏王继岌至长安自杀
　　魏王继岌退至武功李从袭曰退不如进请亟东行以救内难继岌从之还至渭水留守张籛己防浮桥乃循水浮渡至渭南腹心吕知柔等皆已窜匿从袭谓继岌曰时事已去王宜自图继岌徘徊流涕乃自伏于牀命仆夫李环缢杀之任圜代将而东华州都监李冲杀从袭
　　唐主嗣源立
　　有司议即位礼李绍真孔循以为唐运已尽宜自建国号监国问左右何谓国号对曰先帝赐姓于唐为唐复讐故称唐今梁朝之人不欲殿下称唐耳监国曰吾年十三事献祖【庄宗尊其祖国昌为献祖】献祖以吾宗属视吾犹子又事武皇先帝垂五十年经纶攻战未尝不预武皇之基业则吾之基业也先帝之天下则吾之天下也安有同家而异国乎李琪曰若改国号则先帝遂为路人梓宫安所托乎不惟殿下忘三世旧君吾曹为人臣者又能自安乎前代以旁支入继多矣宜用嗣子柩前即位之礼众从之监国服斩衰于柩前即位百官缟素既而御衮冕受册百官吉服称贺
　　唐大赦
　　唐主大赦量留后宫百人宦官三十人教坊百人鹰坊二十人御厨五十人中外毋得献鹰犬竒玩诸司使务有名无实者皆废之分遣诸军就食近畿以省馈运除夏秋税省耗诸侯四节贡举毋得敛百姓刺史以下不得贡奉
　　唐以郑珏任圜同平章事
　　圜忧公如家简防贤俊杜絶侥幸期年之间军民皆足朝纲粗立园每以天下为己任由是安重诲忌之
　　唐李绍真等复姓名
　　李绍真李绍琼李绍英李绍防李绍竒李绍能各复旧姓名为霍彦威苌从简【豫州人】房知温王晏球夏鲁竒米君立晏球本王氏子【注见前】故请复姓王
　　唐以赵在礼为义成节度使
　　在礼请唐主幸邺都唐主徙在礼义成节度使辞以军情未听不赴
　　唐以冯道赵凤为端明殿学士
　　唐主目不知书四方奏事皆令安重诲读之重诲亦不能尽通乃奏请选文学之臣与之共事以备应对乃置端明殿学士以道鳯为之
　　唐听郭崇韬归复朱友谦官爵
　　秋七月唐初令百官转对
　　初令百官正衙常朝外五日一赴内殿起居转对奏事
　　契丹攻渤海防夫余城【注俱见前】
　　契丹主按巴坚攻渤海防其夫余城更名曰东丹国命其长子托允【旧作突欲今改】镇之号人皇王次子徳光【字徳谨宋白曰本名燿渠芝后改焉按燿渠芝旧作燿屈之今改】守西楼号元帅太子
　　唐遣供奉官姚坤如契丹
　　唐遣姚坤告哀于契丹契丹主阿保机闻庄宗遇害恸哭曰我朝定儿也朝定犹华言朋友也谓坤曰今天子闻洛阳有急何不救对曰地逺不能及曰何故自立坤为言其由契丹主曰汉儿喜餙説母多谈又曰闻吾儿専好声色游畋不恤军民宜其及此我自闻之举家不饮酒防遣伶人解纵鹰犬若欲效吾儿所为行自亡矣又曰我于今天子无怨足以修好若与我大河之北吾不复南侵矣坤曰此非使臣之所得専也契丹主怒囚之旬余复召之曰河北恐难得得镇定幽州亦可也给纸笔趣令为坤不可欲杀之韩延徽谏乃复囚之
　　唐豆卢革韦説罢
　　革説奏事唐主前礼貎不尽恭百官俸钱皆折估而革父子独受实钱説以孙为子奏官受选人赂除近官中旨以萧希甫【宋州人】为谏议大夫革説覆奏希甫恨之上疏言革説不忠前朝并诬革他罪制罢革説擢希甫为防骑常侍【后革説皆流逺州见杀】
　　契丹主按巴坚殂【纲目书死今依南北朝魏太宗例改书殂其景宗以后以宋为统仍依纲目东晋魏太祖续纲目南宋金元例书卒】
　　按巴坚卒于夫余城舒噜后召诸酋长妻谓曰我今寡居汝不可不效我又集其夫泣问曰汝思先帝乎对曰受先帝恩岂得不思曰果思之宜往见之遂杀之
　　八月乙酉朔日食
　　唐平卢军乱讨平之
　　平卢军校王公俨作乱讨斩之并诛其党支使【唐节度采访等使幕僚有判官支使等名】韩叔嗣【贵州北海人】预焉其子熈载【字叔言】将奔吴密告其友李谷【字惟珍汝隂人】曰呉若用吾为相当长驱以定中原谷笑曰中原若用吾为相取吴如囊中物耳
　　九月契丹徳光立
　　契丹舒噜后爱中子徳光欲立之至西楼命与托允俱乗马立帐前谓诸酋长曰二子皆爱之莫知所立汝曹择可立者执其辔酋长知其意争执徳光辔后曰众之所欲吾安敢违遂立之为天皇王托允愠欲奔唐后遣归东丹徳光尊后为太后国事皆决焉太后复纳其侄为后徳光性孝谨母病不食亦不食以韩延徽为政事令听姚坤归唐【契丹按巴坚子木叶山庙号太祖太后左右有桀防者后辄谓曰为我逹语于先帝至墓所则杀之前后所杀以百数最后赵思温当往不肯行后曰汝事先帝尝亲近何为不行对曰亲近莫如后后行臣则继之后曰吾非不欲从先帝于地下也顾嗣子防弱国家无主不得徃耳乃断一腕令置墓中思温亦得免　本叶山考辽史地理志永州有木叶山上建契丹始祖庙又祖州有祖山太祖陵凿山为殿是辽太祖葬祖山不木叶山也与五代史不同今一统志木叶山在克什克腾旗北蒙古名济吉温都尔辽太祖陵在巴林旗北废祖州界赵思温字文美平州卢龙人】
　　冬十月王延翰自称闽王
　　延翰骄残暴自称大闽国王宫殿百官皆放天子之制
　　契丹卢龙节度使卢文进奔唐
　　文进为契丹守平州唐主遣人説之以易代之后无复嫌怨文进所部皆华人思归乃帅其众十万归唐
　　唐以赵季良为三川制置转运使李严为西川都监初郭崇韬率蜀中富民输犒赏钱五百万缗给军之余犹二百万缗至是任圜判三司知成都富饶遣季良为三川都制置转运使蜀人皆欲不与知祥曰府库他人所聚输之可也州县租税以赡镇兵决不可得季良但发库物不敢复言制置转运职事安重诲以知祥及东川节度使董璋皆据险拥兵又知祥乃庄宗近姻阴欲图之李严自请为西川监军严母谓曰汝前啓灭蜀之谋今日再往必以死报蜀人矣已而严果为知祥所杀【知祥见严盛陈兵甲谓曰公前奉使王衍归而请兵伐蜀庄宗用公言遂致两国俱亡今公复来蜀人惧矣且天下皆庆监军公独来监吾军何也严惶惧求哀知祥曰众怒不可遏也因揖下斩之而诬奏以他罪初知祥至蜀蜀中羣盗犹未息知祥遣赵廷隠张业讨定之择廉吏使治州县蠲除横赋安集流散与民更始已而増置营兵修葺城垣隂有据蜀之志以赵季良与之有旧遂奏留之唐主不得已以季良为西川节度副使李昊亦归蜀知祥以为观察推官　推官后唐置与判官俱为幕职】
　　十二月闽王延禀弑其君延翰而立其弟延钧
