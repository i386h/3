<!-- { "loadSidebar": true } -->
　　陜虢兵马使达奚抱晖鸩杀节度使张劝代总军务邀求旌节且阴召李懐光将达奚小俊为援上谓李泌曰若蒲陜连衡则猝不可制而水陆之运皆絶矣不得不烦卿一往乃以泌为都防御水陆运使欲以神策军送之泌曰陜城三面悬絶攻之未可以嵗月下也臣请以单骑入之且今河东全军屯安邑马燧入朝愿勅燧与臣同辞偕行使陜人知之亦一势也上曰虽然朕方大用卿宁失陜州不可失卿当更使他人往耳对曰他人犹豫迁延必不能入上乃许之泌见陜州将吏在长安者语之曰主上以陜虢饥故不授泌节而领运使欲令督江淮米以赈之今当使抱晖将行营有功则赐旌节矣抱晖闻之稍自安泌与马燧疾驱而前将佐不俟抱晖之命来迎泌笑曰吾事济矣去城十五里抱晖亦出谒泌慰抚之抱晖喜泌视事賔佐有请屏人白事者泌曰易帅之际军中烦言乃其常理泌到自妥贴矣不愿闻也由是反仄者皆自安泌但索簿书治粮储明日召抱晖语之曰吾非爱汝而不诛恐自今有危疑之地朝廷所命将帅皆不能入故匄汝余生汝为我赍版币祭前使慎无入闗自择安处潜来取家保无他也抱晖遂亡命不知所之达奚小俊闻泌已入陜而还
　　大旱
　　灞浐将竭长安井皆无水度支奏中外经费才支七旬诏浮费冗食皆罢之
　　八月马燧平河中李懐光缢死
　　马燧与诸将谋曰长春宫不下则懐光不可得然其守备甚严攻之旷日持久我当身往谕之遂径造城下呼其守将徐庭光庭光帅将士罗拜城上燧知其心屈徐谓之曰我自朝廷来可西向受命庭光等复西向拜燧曰汝曹徇国立功四十余年何忽为灭族之计从吾言非止免祸富贵可图也众不对燧披襟曰汝不信吾言何不射我将士皆伏泣燧曰此皆懐光所为汝曹无罪第坚守勿出皆曰诺燧等遂进逼河中懐光举火诸营不应骆元光在长春宫下使人招庭光庭光骂辱之元光使白燧燧还乃开门降燧以数骑入城慰抚之其众大呼曰吾辈复为王人矣浑瑊谓僚佐曰始吾谓马公用兵不吾逮也今乃知吾不逮多矣燧帅诸军至河西【唐县属河中府后废】河中军士皆相惊曰西城擐甲矣又曰东城娖【音捉整也】队矣【唐河中府夹河为两城西城即河西县东城即河东县河中府所治】须臾军士皆易其号为太平字懐光不知所为乃缢而死朔方将牛名俊防懐光首出降燧斩阎晏等七人余皆不问【先是懐光都虞候吕鸣岳密通款于马燧事泄懐光杀之事连幕僚高郢李鄘懐光责之郢鄘抗言逆顺无所慙隐懐光囚之至是燧皆出之于狱奏置幕下　李鄘字建侯邕之孙】燧自辞行至是凡二十七日骆元光以徐庭光辱已杀之入见马燧顿首请罪燧大怒曰庭光已降公辄杀之是无统帅也欲斩之韩游瓌曰元光杀裨将公犹如此公杀节度使天子其谓何燧乃舍之浑瑊尽得李懐光之众朔方军自是分居邠蒲矣【初懐光之解奉天围也上以其子璀为监察御史及懐光屯咸阳不进璀宻言于上曰臣父必负陛下愿早为之备臣闻君父一也但今日陛下未能诛臣父而臣父足以危陛下故不忍不言上惊曰卿大臣爱子当为朕委曲弥缝之对曰臣父非不爱臣臣非不爱其父与宗族也顾臣力竭不能回耳上曰然则卿以何策自免对曰臣父败则臣与之俱死复有何策哉使臣卖父求生陛下亦安用之及李泌赴陜上谓之曰朕所以欲全懐光诚惜璀也卿至陜试为朕招之对曰陛下未幸梁洋懐光犹可降也今虽请降臣不敢受况招之乎璀固贤者必与父俱死矣若其不死则亦无足贵也及懐光死璀亦自杀上以懐光尝有功宥其一男归其尸使收葬】
　　加马燧兼侍中
　　罢讨淮西兵
　　上问陆贽今复有何事宜区处者贽以河中既平虑希防生事之人请乘胜讨河西则四方负罪者自疑河朔青齐固当响应建中之忧行将复起乃上奏言之【畧曰陛下悔过降号闻者涕流故诸将效死叛夫请罪逆泚懐光相继枭殄曩以百万之师而力殚今以咫尺之诏而化洽则是圣王之敷理道服暴人任徳而不任兵明矣羣帅之悖臣礼拒天诛图沽而不图王又明矣葢好生以及物者乃自生之方施安以及物者乃自安之术若挤彼于死地而求此之久生措彼于危地而求此之久安从古及今未之有也今叛帅革面复修臣礼然其深言密议固亦未尽坦然必当聚心而谋倾耳而听观陛下所行之事考陛下所誓之言若言与事符则迁善之心渐固倘事与言背则虑祸之态复兴所宜布恤人之惠以济威乘灭贼之威以行惠臣所未敢保者惟希烈耳想其私心非不追悔但以猖狂失计已窃大名虽荷陛下全宥之恩然不能不自腼于天地之间耳纵未顺命斯为独夫内则无辞以起兵外则无类以求助陛下但勅诸郡各守封疆彼既气夺算穷是乃狴牢之类不有人祸则当鬼诛古所谓不战而屈人之兵者斯之谓欤】上从贽言诏诸道与淮西连接者非彼侵轶不须进讨李希烈若降当待以不死自余一无所问
　　以张延赏为左仆射
　　初李晟戍成都取其营妓以还西川节度使张延赏怒追而返之晟遂与延赏有隙至是上召延赏入相晟表陈其过恶上重违其意以延赏为左仆射
　　【丙寅】二年春正月以刘滋【字公茂知几孙】崔造【字元宰安平人】齐映同平章事
　　造少与韩防卢车美张正则为友以王佐自许时人谓之四夔上以造敢言故不次用之滋映多让事于造造久在江外疾钱谷诸使罔上之弊奏罢水陆度支转运等使诸道租赋悉委观察使刺史遣官送京师令宰相分判六曹【映判兵部李勉判刑部滋判吏礼部造判户工部】造与户部侍郎元琇善使判诸道盐铁酒韩滉奏论其过失罢之【诸使之职行之已久中外安之造既改法事多不集及元琇失职造忧惧成疾不视事既而江淮运米大至上嘉韩滉功以滉兼度支转运等使造所条奏皆改之造亦寻罢】
　　二月李泌开运道成
　　泌自集津【仓名在三门东】至三门凿山开运道十八里以避底柱之险是月道成【闗中仓廪竭禁军或自脱巾呼于道曰拘吾于军而不给粮吾罪人也上忧之甚防韩滉运米三万斛至陜李泌即奏之上喜谓太子曰吾父子得生矣时禁中不酿命于坊市取酒为乐又遣中使谕神策六军军士皆呼万嵗时比嵗饥馑兵民率皆黒瘦及麦熟市有醉者人以为瑞然人乍饱食死者甚众数月人肤色乃复故】
　　夏四月淮西将陈僊竒杀李希烈以降以僊竒为节度使
　　希烈别将寇襄郑州樊泽李澄撃破之希烈兵势日蹙防有疾僊竒使医毒杀之因屠其家举众来降诏以为淮西节度使
　　秋七月陈僊竒为其将吴少诚所杀以少诚为留后少诚素狡险为李希烈所宠任故为之报仇
　　以曲环为陈许节度使
　　陈许荒乱之余户口流散环以勤俭率下政令寛简赋役平均数年间流亡复业兵食皆足
　　八月吐蕃入寇使浑瑊骆元光屯咸阳
　　九月置十六卫【注见前】上将军
　　初上与李泌议复府兵泌言府兵平日皆安居田亩毎府有折冲领之农隙教战有事征发则以符契下州府参验发之至所期处将帅按阅有不精者罪其折冲甚者罪及刺史军还则赐勲加赏行者近不逾时逺不经嵗高宗以刘仁轨为洮河镇守使以图吐蕃于是始有久戍之役又牛僊客以积财得宰相边将效之诱戍卒使以所赍缯帛寄于府库而苦役之利其死而没入其财故戍卒还者什无二三然未尝有内叛外侮者诚以顾恋田园恐累宗族故也自开元之末张説始募长征兵兵不土著不自重惜忘身徇利祸乱遂生向使府兵之法不废安有如此下陵上替之患哉上以为然因有是命然卒亦不能复也
　　以贾耽为义成【贞元元年置义成军治滑州】节度使
　　义成节度使李澄卒其子克宁秘不发丧杀行军司马墨缞视事増兵城门刘元佐【即刘洽前以克汴州赐名】出师境上使人告谕之克宁乃不敢袭位诏以贾耽镇郑滑克宁悉取军资夜出军士剽之殆尽
　　京城戒严
　　吐蕃游骑及好畤【此唐所置好畤县也故城在今干州西汉故县在州东南】京城戒严民间传言上复欲出幸齐映见上言曰外间皆言陛下已理装具粮人情恟惧夫大福不再陛下奈何不与臣等熟计之因伏地流涕上亦为之动容
　　李晟遣兵撃吐蕃于汧城【即临汧城唐书地理志汧阳有临汧城汧阳县今属凤翔府】败之
　　李晟遣其将王佖将骁勇三千伏于汧城戒之曰虏过城下勿撃其首俟见五方旗虎豹衣乃其中军也出其不意撃之必大捷佖用其言尚结赞败走仅而获免谓其人曰唐之良将李晟马燧浑瑊而已当以计去之入凤翔境禁虏掠以兵直抵城下曰李令公召我来何不出犒我经宿而退【是冬晟遣蕃落使野诗良辅与王佖袭吐蕃摧沙堡遇吐蕃与战破之乘胜至堡下攻拔之斩其将焚其蓄积而还尚结赞引兵自宁庆北去韩游遣将追之虏弃所掠而去寻寇盐夏等州皆陷之　野诗番姓良辅其名盐夏州注俱见前】
　　冬十一月韩滉刘元佐曲环俱入朝
　　刘元佐在汴习邻道故事久未入朝韩滉过汴相与约为兄弟请拜其母其母喜为置酒酒半滉曰弟何时入朝元佐曰久欲入朝力未能办耳滉曰滉力可及弟宜早入朝丈母【父行为丈人行故呼其母为丈母】垂白不可使帅诸妇女往填宫也【凡叛者家属皆没入掖庭故云】母悲泣不自胜滉乃遗元佐钱二十万缗备行装滉留大梁三日大出金帛赏劳一军为之倾动元佐惊服遂与曲环俱入朝
　　十二月李晟入朝
　　上忌李晟功名防吐蕃有离间之言张延赏等腾谤于朝无所不至晟闻之昼夜泣目为之肿悉遣其子弟诣长安表请为僧不许入朝称疾恳辞方镇亦不许韩滉素与晟善上命滉谕防使与延赏释怨引延赏诣晟第谢因饮尽欢晟表荐延赏为相
　　【丁卯】三年春正月以张延赏同平章事
　　李晟为其子请婚于延赏不许晟谓人曰武夫性快释怨于杯酒间则不复贮胸中矣非如文士难犯外虽解和内蓄憾如故吾得无惧哉
　　云南王异牟寻请内附
　　初云南王閤罗凤陷巂州获西泸【唐县故城在今四川宁逺府西昌县】令郑回【相州人】回通经术閤罗凤爱重之其子及孙异牟寻皆师事之及异牟寻为王以回为相号清平官云南有众数十万吐蕃每入寇常以为前锋赋敛重数又夺其险要地立城堡嵗征兵助防云南苦之回説异牟寻自归于唐曰中国尚礼义有惠泽无赋役异牟寻以为然防西川节度使韦臯招抚羣蛮异牟寻潜遣人因诸蛮求内附臯奏宜招纳之以离吐蕃之党分其势上命臯先作边将书以谕之微观其趣
　　贬齐映为夔州【注见前】刺史
　　张延赏与齐映有隙映在诸相中颇称敢言上浸不悦延赏因言映非宰相器贬之
　　刘滋罢以栁浑【字夷旷一字惟深襄州人】同平章事
　　韩滉性苛暴方为上所任言无不从他相充位而已百官羣吏救过不赡浑虽为滉所引荐正色让之曰先相公【谓韩休】以褊察为相不满嵗而罢今公又甚焉奈何搒吏于省中至有死者且作福作威岂人臣所宜滉愧为之少霁威严
　　二月镇海节度使同平章事韩滉卒
　　滉强力严毅自奉俭素衣裘十年乃易及是病卒【滉久在二浙所辟僚佐各随其长无不得人尝有故人子谒之滉考其能一无所长然与之宴竟席未尝左右视因使监库门其人终日危坐吏卒无敢妄出入者】
　　以白志贞为浙西观察使【是年始分置浙江东西二道各置观察使浙西治润州浙东治越州】
