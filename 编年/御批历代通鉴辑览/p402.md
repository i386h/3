<!-- { "loadSidebar": true } -->
　　初辽主闻北汉主立使招讨使潘伊纳克遗刘承钧书北汉主使承钧复书言本朝沦亡欲循晋室故事求援北朝辽主大喜至是北汉主遣使如辽乞兵已而辽主遣使如北汉北汉主使郑珙以厚赂谢之致书称侄请行册礼【按伊纳克旧作聿撚今改正】
　　周克徐州巩廷美死之
　　夏四月蜀以伊审徴【字申图太原人】知枢密院事
　　审徴蜀髙祖【孟知祥庙号】之甥也少与蜀主相亲狎及知枢密以经济为已任而贪侈囘邪与王昭逺相表里蜀政由是浸衰
　　周以王峻范质李谷同平章事
　　初周主讨河中已为人望所属李谷时为转运使周主数以微言讽之谷但以人臣尽忠为对周主以是贤之即位首用为相时国家新造四方多故王峻夙夜尽心知无不为军旅之谋多所禆益范质明敏彊记谨守法度李谷沈毅有器畧论议忼慨善譬喻以开主意
　　楚朗州将王逵【朗州武陵人】周行逢【亦武陵人】等逐其节度使推刘言【庐陵人】为留后
　　先是楚朗州指挥使王逵副使周行逢作乱入于朗州【楚王希萼既得志杀戮无度縦酒荒淫使逵行逢帅所部兵治府舍执役甚劳又无犒赐士卒愁怨逵行逢帅众逃归希萼遣兵追之逵行逢击杀殆尽遂入朗州】推楚王希萼兄子光惠为留后及是逵行逢以光惠愚懦嗜酒辰州【隋置今为府属湖南】刺史刘言骁勇得蛮夷心欲迎以为副使言知逵等难制曰不往将攻我乃单骑赴之既至众废光惠推言权武平留后求节于唐亦称藩于周
　　辽遣使如北汉册命其主崇更名旻
　　辽燕王舒斡【辽史作罕察　按舒斡旧作述轧察罕旧作察割今并改】弑其主鄂约而自立舒噜讨杀舒斡而代之
　　北汉遣兵伐周辽主欲引兵会之与诸部议诸部不欲南彊之行至新州燕王舒斡作乱弑辽主而自立齐王舒噜逃入南山诸部奉之以攻舒斡杀之立舒噜为帝北汉主复以叔父事之请兵以击晋州舒噜年少好游戏毎夜酣饮达旦乃寐日中方起国人谓之睡王后更名明【五代史辽史俱作璟】
　　楚将徐威等作乱废其君希萼立希崇为武安留后楚人复立希萼居衡山
　　楚王希萼悉以军政委其弟希崇希崇与指挥使徐威陆孟俊等谋作乱防希萼宴将吏威等先驱马十余入府自帅其徒执斧斤白梃声言絷马奄至座上缚希萼而囚之立希崇为武安留后希崇遣彭师暠廖偃幽希萼于衡山县师暠偃奉希萼为衡山王【初希萼入长沙师暠虽免死犹杖背黜为民希崇以为师暠必怨之使送希萼于衡山师暠曰欲使我为弑君之人乎奉事逾谨与衡山指挥使廖偃谋共立希萼为衡山王以县为行府召募徒众各州县多应之】
　　冬十月唐遣邉镐将兵击楚马希崇降【楚自马殷据湖南至希崇降唐凡六主合五十六年】
　　徐威等见希崇所为知必无成又畏朗州衡山之逼欲杀希崇希崇大惧密奉表请兵于唐唐主命邉镐将兵万人聚长沙希崇率弟侄迎拜镐下马称诏劳之时湖南饥馑镐大发马氏仓廪赈之楚人大恱【是月唐将刘仁赡取岳州抚纳降附人忘其亡既而南汉取桂州尽有岭南地　刘仁赡字子惠彭城人】
　　辽北汉会兵伐周攻晋州
　　辽遣萧裕矩将兵五万防北汉兵伐周北汉主自将兵二万攻晋州三面置寨昼夜攻之巡检使王万敢与都指挥使史彦超【云州人】何徽等共拒之
　　唐以邉镐为武安节度使迁马氏之族于金陵
　　马希萼望唐人立已为潭帅而潭人恶希萼共请邉镐为帅镐趣希崇希萼入朝希崇与宗族及将佐千余人号恸登舟送者皆哭响振川谷希萼亦与将佐士卒万余人东下寻至金陵唐主以希萼镇洪州希崇镇舒州【唐百官贺湖南平起居郎髙逺曰我乘楚乱取之甚易观诸将之才恐守之甚难耳司徒致仕李建勲曰祸其始于此乎　髙逺字悠逺幽州人】
　　十一月周遣王峻救晋州
　　诏诸军皆受峻节度聴以便宜従事
　　十二月周主自将救晋州不果行
　　王峻留陜州旬日周主以北汉攻晋州急议自将由泽州路与峻会兵救之十二月朔诏以三日西征峻因使者言于周主曰晋州城坚未易可拔刘崇兵锋方锐不可力争所以驻兵待其衰耳陛下新即位不宜轻动若车驾出汜水则慕容彦超引兵入汴大事去矣周主闻之以手提耳曰防败吾事乃勅罢亲征
　　周王峻至晋州辽北汉兵夜遁
　　北汉主攻晋州久不克军乏食辽人思归闻王峻至烧营夜遁【峻入晋州诸将请亟追辽汉兵峻犹豫未决明日乃遣指挥使药元福康延治将骑兵追之北汉兵坠崖谷死者甚众辽人比至晋阳士马什丧三四北汉主始息意于进取北汉土瘠民贫内供军国外奉辽人赋繁役重民不聊生逃入周境者甚众】
　　【壬周广顺二年是嵗凡五子国三镇刘言据湖南】春正月周泰宁军节度使慕容彦超反周发兵讨之
　　初周主既立彦超遣使入贡于周周主赐诏慰安之及徐州平彦超疑惧日甚【潜以书结北汉又求援于唐】周主遣使与誓彦超愈不自安反迹渐露至是彦超发乡兵入城为战守之备又多募羣盗剽掠邻境周主以曹英【即曹威避周主名改焉】为都部署向训【向氏宋向戍之后训河内人后更名拱字星民】为都监药元福为都虞候讨彦超【唐主发兵军下邳以援彦超周师逆击大破之彦超势沮】英等至兖州设长围彦超屡出战药元福皆击败之长围合遂进攻之【彦超之将反也判官崔周度谏曰鲁诗书之国自伯禽以来不能霸诸侯然以礼义守之可以长世公于国家非有私憾况主上开谕勤至茍撤备归诚则坐享泰山之安矣彦超怒及是括士民之财以瞻军坐匿财死者甚众周度遂为彦超所杀】
　　二月唐设科举既而罢之
　　唐主好文学故韩熙载冯延已延鲁江文蔚潘佑【幽州人】徐之徒皆至美官文雅于诸国为盛然未尝设科举多因上书言事拜官至是始命文蔚知贡举执政皆不由科第相与沮毁竟罢之
　　三月唐以冯延已孙晟同平章事
　　唐以延已晟为相既宣制户部尚书常梦锡众中大言曰白麻甚佳但不及江文蔚防耳【文蔚疏劾延已事具前】晟素轻延已谓人曰金杯玉盌乃贮狗矢乎
　　夏四月丙戌朔日食
　　周主自将讨兖州克之慕容彦超自杀
　　周主以曹英久无功下诏亲征至兖州使人招谕彦超不従乃命进攻彦超贪吝人无鬭志将卒多出降官军克城彦超赴井死官军大掠城中死者近万人周主欲诛其将吏翰林学士窦仪【字可象渔阳人】见冯道范质与共白曰彼皆胁従耳乃赦之
　　六月朔周主如曲阜谒孔子祠【在曲阜县城中即阙里故宅】拜其墓【注见前】
　　周主谒孔子祠将拜左右曰孔子陪臣也不当以天子拜之周主曰孔子百世帝王之师敢不敬乎遂拜又拜孔子墓命禁樵采访孔子顔渊之后以为曲阜令及主簿
　　蜀大水壊其太庙
　　辽幽州节度使萧海真【辽史作国舅萧眉古得世宗后之弟也】请降于周不果
　　李涛之弟澣在辽为勤政殿学士与海真善说海真内附海真欣然许之澣因谍以闻且与涛书言契丹主童騃无逺志朝廷若能用兵必克不然与和必得二者皆利于速度其情势他日终不能力助河东者也防中国多事不果従
　　秋九月辽攻周冀州周兵拒郤之
　　冬十月武平留后刘言遣兵攻潭州唐节度使邉镐弃城走言遂取湖南
　　唐武安节度使邉镐昏懦无断不合众心唐主使镐经畧朗州召刘言入朝言不行谓王逵曰唐必伐我奈何逵曰邉镐抚御无方士民不附可一战擒也言乃以逵及周行逢何敬真【武陵人】潘叔嗣张文表【俱朗州人】等十人皆为指挥使部分发兵【行逢能谋文表善战叔嗣果敢三人多相须成功情欵甚昵】十月逵等将兵分道趣长沙邉镐遣屯兵益阳逵等克之遂至潭州镐弃城走吏民俱溃逵入城自称武平节度副使权知军府事以何敬真为行军司马唐将守湖南诸州者相继遁去刘言尽复马氏岭北故地惟郴连入于南汉
　　辽大水
　　瀛莫幽州大水流民入塞者四十万口周诏所在赈给存处之中国民被掠得归者十五六
　　周平章事李谷辞位不许
　　谷以病臂辞位周主遣中使谕防曰卿所掌至重朕难其人茍事功克集何必朝礼谷不得已复视事谷未能执笔诏以三司务繁命刻名印用之
　　周立诉讼法
　　敇民有诉讼必先歴县州及观察使处决不直乃聴诣台省或自不能书牒倩人书者必书所倩姓名居处若无可倩聴执素纸所诉必须已事毋得挟私客诉【谓代人申诉】
　　周庆州【注见前】野鸡族【党项别种居庆州北】反遣折従阮讨之庆州刺史郭彦钦性贪野鸡族多羊马彦钦故扰之以求赂野鸡族遂反徙折従阮为静难节度使讨之【已而野鸡族降杀牛族复反周主以郭彦钦扰羣胡致其作乱黜废于家选良吏为刺史以抚之会解州刺史郭元昭代归元昭故与枢密魏仁浦有隙甚惧仁浦知之即白周主以元昭为庆州刺史　杀牛族亦党项别种】
　　唐冯延已孙晟罢削邉镐官爵流饶州
　　初镐従查文徽克建州凡所俘获皆全之建人谓之邉佛子及克潭州市不易肆潭人谓之邉菩萨既而政无纲纪惟日设斋供盛修佛寺潭人失望谓之邉和尚至是镐削官坐谴冯延已孙晟上表请罪皆释之晟陈情不已乃与延已皆罢【唐主以比年出师无功乃议休兵息民或曰愿陛下数十年不用兵可小康矣唐主曰将终身不用何数十年之有先是吉水人欧阳广上书言邉镐非将帅才必丧湖南唐主不聴及是思广言拜本县令】
　　十二月河决郑滑周遣使修塞
　　周静难节度使侯章【并州榆次人】入朝
　　章献买宴绢千匹银五百两周主不受曰诸侯入觐天子宜有宴犒岂待买邪自今如此比者皆不受
　　【癸周广顺三年是嵗凡五丑国三镇王逵据湖南】春正月周以刘言为武平节度使
　　刘言上表于周乞移使府治朗州且请贡献卖茶悉如马氏故事许之以言为武平节度制置武安静江等军事王逵为武安节度使何敬真为静江节度使周行逢为武安行军司马敬真寻为逵所杀
　　周罢户部营田务除租牛课
　　前世屯田皆在邉地使戌兵佃之唐末中原宿兵所在皆置营田以耕旷土其后又募髙赀户使输课佃之户部别置官司总领不州县或丁多无役或容庇奸盗州县不能诘梁太祖击淮南得牛万计以给农民使嵗输租牛死而租不除民甚苦之周主素知其弊李谷亦以为言敇悉罢之以其民州县田庐牛具并赐见佃者为永业是嵗户部増三万余户民既得为永业始敢葺屋植木获地利数倍或言营田有肥饶者不若鬻之可得钱数十万缗以资国用周主曰利在于民犹在国也朕用此钱何为【唐草泽邵棠上言近游淮上闻周主恭俭增修徳政吾兵新破于潭朗恐其有南征之志宜为之备】
　　辽攻周定州周击走之
　　周镇宁节度使郭荣入朝
　　先是荣屡求入朝王峻忌其英烈毎沮止之会峻行视决河【周主以决河为忧峻请自行视】荣复请周主许之至是乃入朝【故李守贞骑士马全义従荣入朝召见补殿前指挥使谓左右曰全义忠于所事昔在河中屡挫吾军汝辈宜效之马全义幽州蓟人】
　　周以王峻兼平卢节度使
　　峻闻荣入朝遽自河上还大梁固求领镇故有是命
　　二月周更作二宝
