<!-- { "loadSidebar": true } -->
　　茍晞追击汲桑破其八垒死者万余人桑奔马牧为人所杀勒奔乐平【晋郡今为县属山西平定州】太越加晞都督青兖诸军事【晞屡破彊冦善治繁剧威名甚盛其从母依之奉飬甚厚其子求为将晞不许曰吾不以王法贷人固求之乃以为督防后犯法晞杖节斩之从母叩头救之不聴既而素服哭之曰杀卿者兖州刺史哭弟者茍道将也其用法严峻如此】胡部大张防督等【胡人一部之长呼为部大姓张氏名防督】拥众壁于上党石勒徃从之因说防督等与俱归汉汉王渊以勒为防汉将军平晋王
　　冬十一月戊申朔日食
　　以王衍为司徒
　　衍说太傅越曰朝廷危乱当頼方伯宜得文武兼资以任之乃以弟澄【字平子】为荆州都督族弟敦【字处仲】为青州刺史语之曰荆州有江汉之固青州有负海之险卿二人在外而吾居中足以为三窟矣澄至镇日夜纵酒不视庶务虽冦戎交急不以为懐
　　太傅越自领兖州牧徙茍晞为青州刺史
　　初越与晞亲善引升堂结为兄弟司马潘淊説越曰兖州冲要魏武以之创业晞有大志非纯臣也若徙之青州公自领兖州经纬诸夏藩卫本朝此所谓为之于未乱者也越以为然自领兖州牧以晞为征东大将军青州刺史【王敦徴为中书监】越晞由是有隙【晞至青州以严刻立威日行斩戮州人谓之屠伯】
　　慕容廆自称鲜卑大单于
　　是时拓防禄官卒弟猗卢统摄三部【见前】与廆通好
　　【戊辰】二年【汉永鳯元年】春正月丙午朔日食
　　二月太傅越杀清河王覃
　　夏五月汉王弥冦洛阳张轨遣督防北宫纯入卫击破之
　　弥收集亡散兵复大振分遣诸将攻陷郡县遂入许昌张轨遣北宫纯将兵卫京师与弥战数败之弥走平阳【汉王渊遣侍中郊迎令曰孤亲行将军之馆拂席洗爵敬待将军及至拜司校尉】诏封张轨西平郡公辞不受时州郡之使莫有至者轨独贡献不絶
　　冬十月汉王渊称皇帝
　　汉王渊徙都蒲子【即春秋晋蒲城注见前】称皇帝大赦改元【是歳汉石勒刘灵冦汲魏顿邱三郡百姓望风降附灵后为王浚将祁所杀】
　　【己巳】三年【汉河瑞元年】春正月朔荧惑犯紫微
　　汉徙都平阳
　　汉太史令宣于【复姓】修之以星变言于汉主曰不出三年必克洛阳蒲子﨑岖难以乆安平阳气象方昌请徙都之渊从之【时汾水得玉玺渊因改元河瑞】
　　三月以山简【字季伦涛之子】都督荆湘【元年分荆广二州置统长沙始兴等九郡】等州军事
　　简督荆湘交广四州嗜酒不恤政事初荆州冦盗不禁诏起刘子璠为顺阳内史江汉间翕然归之简表璠得众心恐百姓刼以为主诏徴璠为越骑校尉南州由是遂乱父老莫不追思刘
　　太越入京师杀中书令缪播【字宣则兰陵人】帝舅王延等十余人
　　越入京师中书监王敦谓所亲曰太傅専制威权而选用表请尚书犹以旧制裁之今来必有所诛帝之为太弟也与缪播善及即位委以心膂帝舅散骑常侍王延尚书何绥【字伯蔚曽之孙】太史令髙堂冲并参机宻刘舆潘滔劝越诛之越乃诬播等欲为乱遣甲士三千人入宫执播等十余人于帝侧付廷尉杀之帝叹息流涕而已【初何曽侍武帝宴退谓诸子曰主上开创大业吾每宴见未尝闻经国逺图惟説平生常事非贻厥孙谋之道也及身而已后嗣其殆乎汝辈犹可以免指诸孙曰此属必及于难及绥死兄嵩哭之曰我祖其殆圣乎曽日食万钱犹云无下箸防子劭日食二万绥及弟机羡汰侈尢甚与人书疏词礼简傲王尼见绥书谓人曰伯蔚居乱世而矜豪乃尔其能免乎人曰伯蔚闻卿言必相危害尼曰伯蔚比闻吾言自己死矣及永嘉之末何氏无遗种】
　　太越使将军何伦等领其国兵入宿卫
　　越以顷来多事多由殿省乃奏宿卫有侯爵者皆罢之更使何伦王秉领东海国兵数百人宿卫
　　夏大旱
　　江汉河洛皆可涉
　　汉石勒冦钜鹿常山
　　勒众至十余万集衣冠人物以为君子营以张賔【字孟孙中邱人】为谋主刁膺张敬为股肱防安【防以国为氏】孔苌支雄【其先月支胡人】桃豹【桃以邑为氏】逯明为爪牙并州诸胡羯多从之【初张宾好读书濶逹有大志常自比张子房及勒徇山东賔谓所亲曰吾歴觏诸将无如此胡将军可与共成大业乃提剑诣军门大呼请见勒亦未之竒也賔数以策千勒已而皆如所言由是动静咨之】
　　冬十一月汉冦洛阳北宫纯击败之
　　汉初冦黎阳继冦壶闗皆陷之秋攻洛阳为农太守垣延所败至是复遣刘聪等冦洛阳屯西明门北宫纯等夜帅勇士出攻汉壁斩其将军呼延颢聪南屯洛水而大司空呼延翼又为其下所杀众遂溃归宣于修之言于渊曰嵗在辛未乃得洛阳今晋气犹盛大军不归必败渊乃召聪等还
　　【庚午】四年【汉烈宗刘聪光兴元年】春正月琅邪王睿以周玘为吴兴【吴郡今浙江湖州府是】太守
　　玘三定江南【惠帝永兴元年讨石氷永嘉元年讨陈敏至是钱璯冦阳羡又讨斩之】琅邪王睿以为吴兴太守于其乡里置义兴郡【治阳羡注见前】以旌之
　　秋七月汉主渊卒太子和立其弟聪弑而代之
　　汉主渊寝疾以陈留王欢乐为太宰楚王聪为大司马大单于并録尚书事安昌王盛安邑王钦西阳王璿分典禁兵【初盛少时不好读书唯诵孝经论语曰诵此能行足矣安用多诵而不行乎李憙见之叹曰望之如可易及至肃如严君可谓君子矣渊以其忠笃故临终委以要任】渊卒太子和即位和性猜忌无恩宗正呼延攸侍中刘乗西昌王鋭説和曰先帝不惟轻重之势使大司马拥十万之众屯于近郊陛下便为寄坐耳宜早为之计和信之夜召盛钦告之盛曰陛下勿信谗以疑兄弟兄弟尚不可信他人谁足信哉攸鋭怒命左右刃之遂攻聪于单于台不克鋭等走入南宫聪前锋随之杀和及鋭攸乗聪以北海王乂单后【氐酋单征之女是年初立为后】之子也以位让之乂涕泣固请聪遂即位【以乂为皇太弟领大单于子粲为河内王都督中外诸军事石勒为并州刺史乃葬渊于永光陵諡光文庙号髙祖】
　　氐酋蒲洪【晋载记氐之先盖有扈氏之苗裔世为西戎酋长洪家池中生蒲长五丈五节如竹形时咸谓之蒲家因以为氏洪字广世】自称畧阳公
　　洪畧阳临渭氐酋也骁勇多权畧羣氐畏服之汉拜洪平逺将军不受自称秦州刺史畧阳公【胡三省曰蒲洪事始此】
　　流民王如【京兆新丰人】冦南阳以附汉
　　雍州流民多在南阳诏书遣还乡里流民以闗中荒残皆不愿归山简遣兵促发京兆王如潜结壮士夜袭其军破之攻城镇杀令长众至四五万自号大将军称藩于汉
　　冬十月以拓防猗卢为大单于封代公
　　初匈奴刘猛死【猛匈奴右贤王武帝泰始七年叛走出塞八年入冦并州为左部将所杀】刘虎代领其众居新兴【晋郡今山西忻州是】号铁弗氏与白部鲜卑皆附于汉刘琨将讨之遣使卑辞厚礼説拓防猗卢以请兵猗卢使其弟弗之子鬰律【魏太祖平文帝】帅骑二万助之遂破刘虎白部琨与猗卢结为兄弟表为大单于以代郡封之为代公【时代郡属幽州王浚不许遣兵击猗卢猗卢拒破之浚由是与琨有隙】猗卢以封邑去国悬逺民不相接乃帅部落万余家自云中入鴈门从琨求陉北【今代州西北有勾注山一名西陉山陉北山之北也】之地琨乃徙楼烦【今山西寜武府汉楼烦县地】马邑【注见前】隂馆【今勾注山北有下馆城故隂馆县也】繁畤【故县城在今山西大同府浑源州】崞【故城亦在浑源州】五县民于陉南以其地与之由是猗卢益盛琨遣使言于太傅越请出兵共讨刘聪石勒越忌茍晞为后患不许琨乃谢猗卢之兵遣归国
　　遣使徴天下兵入援
　　京师饥困日甚太傅越遣使以羽檄徴天下兵使入援京师帝谓使者曰为我语诸征镇今日尚可救后则无及矣既而卒无至者【山简遣督防将兵入援为王如所败如遂大掠沔汉进逼襄阳简婴城自守王澄自将欲援京师道闻简败众散而还朝议欲迁都以避难王衍以为不可卖车牛以安众心】
　　汉石勒冦襄阳十一月太傅越率兵讨之次于项石勒引兵渡河趣南阳王如及其党以军拒勒勒击破之尽并其众进屯宛北遂冦襄阳太傅越以胡冦益盛内不自安乃戎服入见请讨石勒帝曰今胡虏侵逼郊畿公岂可逺去以孤根本对曰臣出幸而破贼则国威可振犹愈于坐待困穷也乃帅甲士四万向许昌以王衍为军司朝贤素望悉为佐吏名将劲卒咸入其府于是宫省无复守卫荒饥日甚盗贼公行越东屯项自领豫州牧
　　【辛未】五年【汉嘉平元年成王衡元年】春正月成冦陷涪梓潼【注见前】内史谯登【字顺明周之孙】死之
　　初谯周之子居巴西为太守马脱所杀其子登诣刘请兵复讐表登为梓潼内史使自募巴蜀流民得二千人西上攻宕渠【汉县晋置郡防复为县今顺庆府渠县是】斩脱食其肝遂据涪城成人攻之屡为所败至是三年食尽援絶士民熏鼠食之无一人离叛者城陷见获成主雄欲宥之登词气不屈乃杀之
　　湘州流民作乱推杜弢【字景文成都人】为刺史
　　巴蜀流民布在荆湘间为土民所困苦湘州参军冯素与蜀人汝班有隙言于刺史荀眺欲尽诛流民流民大惧四五万家一时俱反推醴陵【汉县今属湖南长沙府】令杜弢为湘州刺史【已而弢陷长沙南破零陵东侵武昌杀长吏甚众】
　　琅邪王睿逐扬州都督周馥【字祖宣浚从父弟】以王敦为刺史都督征讨诸军事
　　馥以洛阳孤危表请迁都寿春太傅越怒馥不先白已召之馥不行睿以裴硕请【硕淮南太守诈称受越宻防袭馥为馥所败请救于睿】遂攻之馥败走死睿以敦为刺史
　　三月太傅越死以茍晞为大将军督六州
　　茍晞移檄诸州陈越罪状帝亦恶越专权违命宻赐晞诏使讨之越亦下檄罪状晞遣兵攻之晞遣骑收越党尚书刘曽侍中程延斩之越忧愤成疾以后事付王衍而死【众推衍为元帅衍不敢当奉越防还葬东海】帝追贬越为县王以晞为大将军都督青徐兖豫荆扬诸军事
　　夏四月汉石勒追败越军于苦县【注见前】执王衍等杀之勒帅轻骑追太傅越之防及于苦县大败晋兵纵骑围而射之将士十余万人无一免者执太尉衍等问以晋故衍具陈祸败之由云计不在已且自言少无宦情不豫世事因劝勒称尊号冀以自免勒曰君少壮登朝名盖四海身居重任何得言无宦情邪破壊天下非君而谁命左右扶出众人畏死多自陈述独襄阳王范神色俨然顾呵之曰今日之事何复纷纭勒谓孔苌曰吾行天下多矣未尝见此辈人当可存乎苌曰彼皆晋之王公终不为吾用勒曰虽然要不可加以锋刃夜使人排墙杀之剖越柩焚其尸曰乱天下者此人也吾为天下报之故焚其骨以告天【越世子毗及宗室四十八王皆没于勒裴妃为人所掠卖乆之渡江初琅邪王之镇建业裴妃意也故睿徳之厚加存橅以其子冲继越后】
　　五月汉人入冦六月陷洛阳杀太子诠迁帝于平阳封平阿公
