<!-- { "loadSidebar": true } -->
　　见清【上皇第二子万宸妃出】荣王【天顺复辟后改封徳王居徳州复改济南】见淳【上皇第四子王惠妃出】许王【明年薨】
　　官顔孟二氏子孙各一人
　　六月建大隆福寺
　　时太监兴安用事佞佛甚于王振请帝建大隆福寺费数十万逾年始成帝尅期临幸礼部郎中章纶【字大经乐清人】諌河东盐运判官杨浩【济南人】除官未行亦上章言之帝乃止
　　秋七月杀内使王瑶
　　御用监阮浪侍上皇于南宫上皇赐浪镀金绣袋及镀金刀各一浪以与瑶锦衣指挥卢忠见之醉瑶酒而窃之上变言浪传上皇命以袋刀结瑶图复位帝震怒下浪瑶诏狱穷治之忠筮于术者仝寅【安邑人】寅以大义折之且曰此大凶兆死不足赎忠惧佯狂以冀免商辂及中官王诚言于帝曰忠病风无足信不宜聴妄言伤大伦帝意少解乃并下忠狱坐以他罪谪广西立功锢浪于狱而瑶竟磔死
　　江渊以母丧起复
　　初侍读学士倪谦【字克谦钱塘人】遭丧渊荐谦为讲官谦遂夺哀至是御史周文言渊引谦正为今日地帝以事既处分不问诏自今羣臣遭丧毋滥保
　　冬十月以左都御史王文入内阁预机务
　　时阁中已有五人陈循最宠任髙谷与循不相能以文彊悍欲引文自助乃请増阁员循举其乡人萧维祯谷举文文方巡视江淮以中官王诚助遂召入阁二品大臣入阁自文始文既居政府反与循比而不附谷人谓谷自生一敌云
　　遣诸将分镇大同宣府
　　孙镗石彪【亨从子】协守大同卫颍杨能协守宣府从于谦请也谦又议上御冦安邉十一事诏悉行之
　　十一月己未朔日食
　　于谦辞总督军务不许
　　帝知谦深凡所陈奏无不从而谦亦毎事抒忠直陈无隠由是人多忌之方敌初退都御史罗通劾谦上功不实且言韩信起自行伍穰苴防于寒微宜博搜将士中如信苴者与议军事若今腰玉珥貂皆苟全性命保爵禄之人未足与议也意葢诋谦与石亨辈谦疏辨且乞罢请通指荐韩信穰苴其人者廷臣共留谦又谓通志在灭贼无他帝两解之及设团营谦与石亨同事谦议论防制亨不能赞一辞衔之亨贪纵自恣谦毎事裁抑亨不得逞益恨谦疏辞总兵官不许谦上言祖宗朝本无总督迩因邉事孔棘命臣兼领此一时之宜非经久之法即今敌情未定将任宜专臣见石亨累奏辞职以臣为之轩轾也岂可以臣之驽钝使亨不得行其志乞解臣总督军务俾亨专任其事帝亦不允通与亨皆谦所荐举顾前后齮龁之而言者复捃摭不已诸御史屡以深文弹劾赖帝力持之谦畧得尽其所施设然谦故性刚负才气遇事有不如意輙拊膺叹曰此一腔热血竟洒何地视诸选耎大僚勲臣贵戚意颇轻之故愤怨者益众【徳胜之防石亨功不如谦而得世侯内愧疏荐谦子冕诏赴京师谦辞不允冕至谦言国家多事臣子不得顾私恩且亨为大将不闻举一幽隠防一行伍微贱以禆军国而独荐臣子于公议亦不协臣于军功立杜徼幸决不敢以子监功亨复大恚帝尝赐谦第谦辞每日留宿直庐器具萧然素病痰疾作帝遣兴安舒良徃视还奏谦服用过薄诏尚方制赐至醯菜皆备帝又亲幸万嵗山伐竹取沥赐之或言龙谦太重兴安曰彼日夜分国忧不问家产即彼去令朝廷何防更覔此人　于冕字景华】
　　十二月额森使来廷臣请遣使报之不许
　　额森自弑托克托布哈后屡贡马至是复遣使贺来年正旦尚书王直等请遣使答之诏兵部议于谦言臣职司马知战而已行人事非所闻帝从谦言遣使议乃罢【既而洗马刘定之言北庭遣使宜敕羣臣公议不当但委兵部葢和战皆所以待敌而兵部必不以和为请犹巫医皆所以治病而巫者必不以药为言各防其所短而欲见其所长也诏下羣臣更议给事中路璧以遣使有五不可帝以璧议为是使卒不遣　刘定之字主静永新人】
　　【癸酉】四年春二月以黄为前军都督府同知
　　勅驰驿至京召见便殿以有机谋勇畧命治前府事赐第居京师【后太子卒即仰药死】
　　三月鳯阳淮徐饥巡抚佥都御史王竑赈之
　　鳯阳淮安徐州大水道殣相望竑不待报輙开仓赈之山东河南饥民亦相率就食竑以徐州广运仓有余积欲发以赈典守中官不可竑曰民旦夕且为盗若不吾从脱有变吾先斩若然后自请死耳中官惮竑名不得已从之竑乃自劾专擅罪因言广运所储仅支三月请令死罪以下得入栗赎帝从其议复命侍郎邹干赍帑金驰赴聴竑便宜竑乃躬自巡行散赈不足则令沿淮上下商舟量其大小出米作粥以食饥民又劝冨民出米麦谷粟而以银钱绢布叅之分给被灾之家全活二百一十余万赋牛种及招抚复业者七万九千余户他境流移安辑者万六百余家病者给药死者具槥鬻子女者赎而归之还籍者予道里费民忘其饥颂声大作【歌曰生我者父母活我者巡抚】初竑奏淮扬饥帝忧甚及得竑自劾疏喜曰好都御史不然饥死我百姓矣于是尚书金濓大学士陈循等颂竑功就进左副都御史【时济寕亦饥帝命南京户部尚书沈翼赍帑三万徃赈散给仅五千金余归之京库竑劾翼奉使无状请以银易米备赈从之】
　　夏四月始令生员纳粟入国子监
　　先是元年六月命生员纳粮倒马闗者给冠带至是命输粟八百石于临清东昌徐州赈济者入监读书循资出身寻减三百石行未几以胡濙言遂罢【共武中监生与荐举人材叅用故其时太学生最盛迨荐举既废进士日重而监生渐轻至是纳粟例开开封教授黄銮首言其不可户部请俟仓库稍寔停之于是不久即止然其后或遇嵗荒或因邉警或大兴工作率据前例行之而军民子弟亦得援生员之例以入监谓之民生亦谓之俊秀或竟谓之例监而监生日益轻矣】
　　秋八月额森自立为汗
　　额森以兵力迫胁诸部东逾乌梁海西及赤斤哈宻等遂自立为汗以其次子为太师遣使致书称大元特克绅汗【旧作田盛可汗解云田盛犹言天圣也盖当时禾通音译以其与天圣相近遂以为解今改正并订之】末曰添元元年诏廷臣议报书所称或以为但勅谕来使不必赐书【给事中林聪】或以为宜仍称太师【安逺侯栁溥】或以为可称卫拉特主【郎中章纶】而府部大臣则佥言宜从北俗称为汗帝从大臣议书称卫拉特汗赐之
　　冬十月以徐有贞为左佥都御史治沙湾决河
　　有贞即徐珵以倡议南迁为太监兴安金英所叱久不得迁因謟事陈循以玉带遗之且用星术言公带将玉矣无何循果加少保大喜防太子立因引为右谕徳寻复荐为国子监祭酒帝曰是议南迁者邪为人倾邪将壊诸生心术他大臣亦屡荐珵輙不用循具以告珵曰若第更名无为内家习知也珵从之遂改名有贞时河决沙湾已七年矣随筑随决前后治者皆无功廷臣共举有贞乃擢佥都御史治之
　　十一月皇太子见济卒【諡懐献】
　　【甲戌】五年春正月命平江侯陈豫【以平贼功进封侯】学士江渊抚辑山东河南两淮军民
　　时山东河南两淮大寒人畜多冻死巡抚都御史王竑以为言故有是命【竑言顷冬春之交淮河氷抵海四十余里人畜僵死万余弱者鬻妻子强者肆刦敓民困若此陛下端居九重大臣身处廊庙何由见之使目击其状未有不太息流涕者也陛下即位以来非不敬天畏民而天变民穷特甚者恐圣徳虽修而未至人伦虽正而未笃贤才用而未收其效邪佞去而未尽其类仁爱施而寔惠未溥财用省而上供未节刑罸寛而寃狱未伸工作停而匠□未息法制颁而尚有更张赋税免而或仍牵制生是干和遂召灾变臣愿陛下修厥徳以图厥治钦天命法祖宗正伦理笃恩义戒逸乐絶异端广仁爱释猜疑修徳必致其诚进忠良逺邪佞公赏罚寛赋税节财用戒聚敛却贡献罢工役图治必尽其实如是而灾变不息未之有也帝褒纳之因勅内外臣工同加修省□弥灾之道】
　　三月减国子生额
　　监生二千余人俱仰给官廪以户部侍郎孟鉴言留年深者千余人余放归
　　命学士王文抚恤扬州及苏常诸府
　　尚书仪铭【字子新髙宻人智之子】以江南北积雪沍寒死亡载道奏请赈恤帝得奏即驰勅江渊王竑赈淮北而命文赈扬州及苏常诸府先是正统以来苏松常镇四府粮自兑运外毎四石折白金一两【即金花银事具前】民以为便后户部仍徴米输淮徐凡一百余万石率三石而致一石民多破家文以便宜停之又发廪赈饥民三百六十余万
　　夏四月壬午朔日食
　　五月下礼部郎中章纶御史钟同【字世京永丰人】于锦衣卫狱先是懐献太子既卒纶与同偕朝语及沂王皆泣下因与约疏请复储防定州获北谍言额森使侦京师将以秋初大举深入同闻之上疏抗论时政因及复储事曰父有天下固当传之于子乃者太子薨逝足知天命有在今皇储未建国本犹虗臣窃以为上皇之子即陛下之子沂王天资厚重足令宗社有托伏望扩天地之量敦友于之仁择日具仪复还储位实祖宗无疆之休疏入帝不怿然犹下廷臣集议虽衔同甚未发也越三日纶复陈修徳弥灾十四事其言惇孝弟云孝弟者百行之本愿陛下退朝后朝谒两宫皇太后修问安视膳之仪上皇君临天下十有四年是天下之父也陛下亲受册封是上皇之臣也上皇传位陛下是以天下让也陛下奉为太上皇是天下之至尊也愿陛下于朔望或节日一幸南官率羣臣朝见以展友于之情极尊崇之道又请复汪后于中宫正天下之母仪还沂王于储位定天下之大本帝得疏遂大怒时日已暝宫门闭传防自门隙中出立执纶系诏狱未几并及同逼引主使拷掠备至防大风扬沙天地昼晦狱得稍缓令锢之
　　乌梁海三卫乞居大寕城不许
　　额森虐使三卫逼徙其部落于黄河穆纳地【穆纳山名注见前】三卫不能堪其酋竒里玛【旧作乞克蛮】格根特穆尔【旧作革干帖木儿今并改后仿此】等亡归请得近邉屯驻因乞居大寕废城于谦以为不可乃止
　　秋八月减两京课钞
　　时以钞法不行令两京市肆园场税悉纳钞户部按月征之商民以为病或闭户不敢市易防园蔬伐果木以避之给事中陈嘉猷【余姚人】言两京根本重地军民尤宜加恤岂可当嵗歉之时兴扰民之政纵使钞法通而民已不聊生矣诏蔬果等暂免纳钞
　　冬十月额森为阿拉所杀
　　额森恃强日益骄恣荒于酒色阿拉求为太师不许且杀其二子阿拉怒遂率众攻额森因数其三罪曰汉儿血在汝身托克托布哈王血在汝身乌梁海血亦在汝身天道好还今日汝当死额森无以应遂杀之未几鞑靼部保喇【旧作索来今改后仿此】复杀阿拉夺额森母妻并其玊玺求托克托布哈子穆尔格尔【旧作麻儿可儿今改后仿此】立之号小王子自是卫拉特遂衰【额森弟及诸子徃依哈宻】部众分散而保喇与其属玛拉噶【旧作毛里孩今改后仿此】等
　　皆雄视部中鞑靼势复炽【额森本托欢太师子额森既亡数传至博汗其世次不可考博汗生子曰乌林台巴丹太师遂统部落是为准噶尔之始　按愽汗旧作孛汗乌林台巴丹旧作乌林台巴靼今并改正】
　　十二月贬都给事中林聪为国子监学正
