<!-- { "loadSidebar": true } -->
　　【壬戊】四十一年夏五月严嵩以罪免其子世蕃下狱帝居西苑大臣希得进见惟嵩独承顾问御札一日或数下虽同列不获闻以故嵩得逞志徧引私人居要地士大夫奔走辐辏皆惴惴事嵩然揽权既久帝亦寖厌之而渐亲徐阶初帝所下手诏语多不可晓惟世蕃一览了然答语无不中【世蕃颇通国典晓畅时务尝自负为天下才嵩既耄昏且旦夕值西内诸司白　事辄曰以质东楼东楼者世蕃别号也】及嵩妻欧阳氏死世蕃居丧不得入直所代票拟嵩受诏多不能答每遣人持问世蕃值其方纵淫乐不以时答中使相继促嵩嵩不得已自为之往往失指所进青词又多假他人手不能工以此积失帝欢防万寿宫灾嵩请徙南城离宫南城英宗为太上皇时所居也帝不悦而阶营万寿宫甚称旨【帝居玉熙宫隘甚欲有所营建以间阶阶请以三殿余材营之可计月而就帝悦命阶子尚宝丞璠兼工部主事十旬而工成帝即日徙居之】由是帝益向阶顾问多不及嵩即及嵩祠祀而已未几方士蓝道行假乩仙语言嵩奸罪【道行以扶鸾得幸故恶嵩帝问天下何以不治道行诈为乩语具道嵩父子弄权状帝问山仙何不殛之答曰留待皇帝自殛】帝心动欲逐嵩御史邹应龙【字云卿长安人】避雨内侍家侦知之因抗疏极论嵩父子不法【应龙将具疏夜梦出猎见一高山射之不中东有培塿其下甚壮一注矢拉然觉而悟曰此小儿东楼之兆也遂専劾世蕃罪状因及嵩溺爱恶子招贿市权亦宜亟放归田且曰如臣言不实乞斩臣首以谢嵩世蕃】帝遂罢嵩下世蕃诏狱嵩为世蕃求释不聴法司奏论世蕃及其子锦衣鹄鸿客罗龙文俱戍边诏从之特宥鸿为民使侍嵩而锢其奴严年于狱【龙文官中书与世蕃交闗为奸利而年最黠恶士大夫无耻者竞称蕚山先生】擢应龙通政司叅议侍郎魏谦吉【栢乡人】等皆坐奸党黜谪有差
　　土黙特【即鞑靼小王子后嘉靖初徙幕东方按土黙特旧作土蛮今改后仿此】冦辽东总兵官黑春战死
　　土黙特入抚顺【城名在奉天府承徳县东与兴京接界】复攻鳯凰城【在奉天府东南鸭緑江经此入朝鲜国】春与把总田耕等力战三日夜死之
　　秋八月加戸部尚书高燿【清苑人】太子少保
　　初大内灾宦官有密收龙涎香者至是帝索之急燿从禁中购得八两用圣寿建醮日献之大称旨赐银币寻加太子少保燿初贿严世蕃蜡戸部尚书【事在三十九年四月】以贪秽着及世蕃败知不为公论所容乃要结为固位计
　　九月三殿成
　　更奉天殿曰皇极华葢殿曰中极谨身殿曰建极
　　冬十一月分遣御史求方书
　　帝晩年求方术益急陶仲文死乃命御史姜儆【南昌人】王大任【陜西保安人】分行天下访求方士及符箓秘书阅二年还朝上所得法秘数千册荐方士唐秩刘文彬等数人儆大任俱擢侍讲学士秩等赐第京师【时严嵩既罢蓝行道亦被谴宫中数见妖孽帝春秋高意邑邑不乐中官因设诈以娯之尝夜坐庭中获一桃御幄后左右言自空中下帝喜曰天赐也修迎恩醮五日明日复获一桃是夜白兔生二子帝益喜谢元告庙未几寿鹿亦生二子廷臣表贺帝以竒祥三天眷非常手诏褒答事在四十三年】
　　【癸亥】四十二年夏四月总兵官俞大猷副总兵戚继光【字元敬世袭登州卫指挥佥事】等击倭于福建破之
　　自倭去柯梅【注见前】淅东江北渐寕而患尽移于福建【倭泊泉州之浯屿掠同安惠安攻福寕寕徳进围福州经月不解蔓延兴化奔突漳州迄无寕日　浯屿即金门在泉州府同安县东南海中广袤数十里同安五季闽县惠安宋县今俱属泉州府福寕元州今升府属福建寕徳亦五季闽县今属福寕府】闽人在朝者争劾胡宗宪嫁祸帝不问既而宗宪以罪被逮【宗宪初因赵文华结欢严嵩父子文华死又因罗龙文以进赂及嵩败言官劾其党嵩罪得旨逮问既至帝以平汪直功释之后复坐交通龙文罪下狱瘐死】倭寻防兴化府焚掠一空移据平海卫【明置今裁故城在兴化府莆田县东】不去自倭躏东南破州县卫所以百数未有及府城者兴化故名郡最繁富既防逺近震动诏急徴大猷充总兵官继光为副合兵往讨时刘显自广东赴援以兵少壁城下不敢战大猷至亦不欲攻俟大军之集乃与显别邀贼于长乐【唐县今属福州府】殱之至是继光以浙江兵来防【继光先破倭于横屿还浙江　横屿在寕徳县东南海中】巡抚谭纶【字子理宜黄人】令继光将中军显左大猷右合攻贼于平海继光先登左右军继之斩级二千二百有竒还被掠者三千人倭遁去遂复兴化其侵犯他州县者亦为诸将所破闽患少熄【倭起二十余载攻破城邑杀伤官吏军民不可胜纪转漕増饷天下骚然至是大□而去其后继光大猷复连败之东南始得安枕无忧矣】
　　冬十月林阿巴图尔【旧作把都儿今改后仿此】入冦京师戒严虏数犯辽塞总督杨选囚絷三卫长托干【旧作通罕今改】令其子更迭为质托干林阿妻父也冀以牵制钖林阿三卫皆怨至是林阿巴图尔等溃墙子岭【关名在密云县北】入大掠顺义三河诸将赵溱孙膑战死京师戒严诏诸路兵入援虏驻内地八日大同总兵官姜应熊败之于密云乃退诏诛选【初冦之入也帝方祠厘兵部尚书杨博不敢奏谋之徐阶檄宣府总兵官马芳等入援防帝见城东火光知冦已逼大惊谕阶议逐防而芳兵已先至阶请亟赏之令専防京师及冦退帝怒博不早闻欲与杨选同论罪阶力为救解乃□选而不罪博　马芳字徳馨蔚州人】
　　【甲子】四十三年春二月伊王典楧【厉王防六世孙】有罪废为庶人国除
　　典楧在国多不法常夺民舍以广其宫索郎中陈大壮宅不与使人絶大壮饮食毙之筑崇台连城拟帝阙强取民间子女七百饮留其姝丽者余令以金赎巡抚张永明【乌程人】等上言状诏壊所造宫室归民间女执羣小付有司典楧无藩臣礼宜禁高墙除世封从之
　　夏五月壬辰朔日食
　　【乙丑】四十四年春三月袁炜以病免
　　炜疾笃请假归道卒【炜贵倨鲜淟故出徐阶门直以气凌阶馆阁士出门下者斥辱尤不堪人皆畏而恶之及卒諡文荣】
　　严世蕃伏诛
　　世蕃论戍雷州未至而返【初嵩归至南昌值万寿节使道士蓝田玉为帝建醮鐡柱宫田玉善召鹤嵩取其符箓并已祈鹤文上之因乞移世蕃近地以便就养词甚哀帝不许而世蕃遽返　鐡柱宫在南昌城内中有鐡柱相传许旌阳所铸以镇蛟螭之害明嘉靖后改名妙济万寿宫】罗龙文一诣戍所即逃还徽州数徃来江西与世蕃计事世蕃大治园亭势熖不少衰其监工奴见袁州推官郭谏臣【长洲人】不为起防南京御史林润【字若雨莆田人】按视江防因与谏臣谋驰疏尽发其罪【疏言臣巡视上江备访江洋羣盗悉窜入逃军罗龙文严世蕃家龙文卜筑深山乘轩衣蟒隂有不臣之心而世蕃日夜与龙文诽谤时政摇惑人心近假名治第招集勇士至四千余人道路汹汹咸谓变且不测】帝得疏大怒即诏润逮捕【世蕃子绍庭官锦衣闻命急报世蕃使诣戍所方二日润已驰至世蕃猝不及赴乃械以行龙文亦捕得于梧州】既至京润复劾嵩世蕃罪甚且且及寃杀杨继盛沈錬状世蕃喜谓其党曰无恐狱且解刑部尚书黄光升【晋江人】等以狱词白徐阶阶曰诸公欲生之乎佥曰必欲死之阶曰若是适所以生之也夫杨沈之狱嵩皆巧取上旨今显及之是彰上过也必如是诸君且不测严公子骑欵段出都门矣为手削其草独按罗龙文与汪直交通贿世蕃求官世蕃用日者言以南昌仓地有王气取以治第制拟王者又结宗人典楧阴伺非常多聚亡命南通倭北通虏共相响应即日令光升等疾书奏之世蕃闻诧曰死矣遂弃市籍其家【黄金可三万余两白金三百余万两他珍宝服玩所值又数百万】嵩及诸孙皆为民后二年嵩老病寄食墓舍以死
　　夏四月以吏部尚书严讷礼部尚书李春芳并兼武英殿大学士预机务
　　袁炜去后徐阶当国屡请增阁臣故有是命【帝眷侍直诸臣厚凡迁除皆出特旨春芳自学士至柄政凡六迁未尝一由廷推】
　　冬十一月严讷罢
　　讷仍掌吏部晨理部事暮直西供奉青词积劳成疾遂罢归【讷既归里父母皆在晨夕备物孝养人以为荣讷尝语人曰铨臣与辅臣必同心乃有济吾秉铨二年适华亭当国诸事无阻且所任选郎贤举无失人华亭谓徐阶选郎则陆光祖也　陆光祖字与绳平湖人】
　　【丙寅】四十五年春二月下户部主事海瑞于狱
　　帝久不视朝专意斋醮廷臣自杨最杨爵得罪后无敢言者至是瑞独上疏论之【畧曰陛下即位初年敬一箴心冠履分辨天下欣然望治未久而妄念牵之谬谓长生可得一意修元二十余年不视朝政法纪弛矣推广事例名器滥矣二王不相见人以为薄于父子以猜疑诽谤戮辱臣下人以为薄于君臣乐西苑而不返人以为薄于夫妇吏贪官横民不聊生水旱无时盗贼滋炽陛下试思今日天下为何如乎古者人君有过頼臣工匡弼今乃修斋建醮相率进香仙桃天药同词表贺建宫筑室则将作竭力经营购香市宝则度支差求四出陛下误举之而诸臣误顺之无一人肯为陛下言者谀之甚也自古圣贤垂训未闻冇所谓长生之説陛下师事陶仲文仲文则既死矣彼不长生而陛下何独求之诚一旦翻然悔悟日御正朝与诸臣讲求天下利病洗数十年之积误使诸臣亦得自洗数十年阿君之耻天下何忧不治万事何忧不理此在陛下一振作间而已】帝得疏大怒抵之地顾左右趣执之无使遁宦官黄锦在侧曰闻此人上疏时市一棺诀妻子待罪于朝童仆亦奔散无留者是不遁也帝黙然少顷复取读之为感动太息留中者数月曰此人可方比干第朕非纣耳防帝有烦懑疾召徐阶议内襌因曰海瑞言俱是朕今病久安能视事又曰朕不自谨致此疾困使朕能出御便殿岂受此人诟詈耶遂逮瑞下诏狱论死狱上阶力救奏遂留中
　　三月以吏部尚书郭朴兼武英殿大学士礼部尚书高拱【字肃卿新郑人】兼文渊阁大学士并预机务
　　朴拱皆由徐阶荐召入直庐至是同入阁
　　夏四月壬戍朔日食
　　六月旱
　　秋七月冦犯万全右卫总兵官马芳击败之
　　钖林阿以十万骑入西路芳迎之马莲堡堡圮众请塞之不可请登台亦不可开堡四门偃旗鼓寂若无又比暮野烧烛天嚣呼逹旦芳卧日中不起敌骑窥者相属莫测所为明日芳蹶然起乘城指示众曰彼军多反顾且走勒兵追击大破之【时冦屡犯东西诸塞及冬犯固原总兵官郭江败死又犯大同叅将崔世荣御之与其子大朝大宾俱力战死】
　　冬十一月帝有疾
　　先是帝以久病忽欲南幸兴都【即承天府】取药徐阶力諌乃止既而服方士王金等所献丹药病遂甚【时方士至者日众帝知其妄无殊金思所以动帝乃伪造诸品仙方与所制金石药同进其方诡秘药性燥非服食所宜帝御之稍稍火发不能愈】
　　十二月帝崩
　　帝大渐自西还大内遂崩徐阶草遗诏召用建言得罪诸臣死者卹録方士付法司论罪一切斋醮工作及政令不便者悉罢之诏下朝野号恸感时高拱郭朴以阶不与共谋不乐朴曰徐公谤先帝可斩也两人遂与阶有隙
　　裕王载垕即位【是为穆宗】赦
　　以明年为隆庆元年
　　释海瑞于狱
