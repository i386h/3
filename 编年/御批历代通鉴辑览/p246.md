<!-- { "loadSidebar": true } -->
　　初齐显祖命刋定齐律久而不成决狱者罕依律文相承谓之变法从事及齐主即位思革其乃督修者至是而成其刑名有五一曰死轘【即车裂】枭斩绞二曰流投邉裔为兵三曰刑自五岁至一岁四曰鞭自百至四十五曰杖自三十至十凡十五等其流内官及老小阉痴并过失应赎者皆以绢代金是后为吏者始守法令又令民十八受田输租调二十充兵六十免力役六十六还田免租调一夫受露田【注见前】八十亩妇人四十亩奴婢依良人牛受六十亩【牧牛一头受田六十亩限四年】大率一夫一妇调绢一匹绵八两垦租二石义租五斗奴婢准良人之半牛调二尺垦租一斗义租五升垦租送台义租纳郡以备水旱
　　周初令百官执笏【礼记玉藻笏度二尺有六寸其中博三寸其杀六分而去一唐防要笏制上圆下方五品以上并用象九品以上任用竹木】
　　夏六月白虹贯日齐主杀其兄之子乐陵王百年时白虹围日再重又横贯而不达赤星见齐主欲以百年厌之百年尝作数敕字教书者封奏之齐主怒使召百年百年知不免割带决留与其妃斛律氏而入齐主遣左右乱捶之气息将尽乃斩之弃诸池池水尽赤妃把玦哀号不食月余亦卒玦犹在手拳不可开其父光自擘之乃开
　　秋八月丁亥朔日食
　　九月周封李昞为唐公【胡三省曰李氏有天下国号曰唐本此】
　　昞虎之子也以追録佐命元功封后昞卒子渊袭爵【即唐髙祖】
　　齐人归宇文防之母于周
　　初周太祖之从贺拔岳在闗中也遣人迎防于晋阳防母阎氏及周主之姑皆留晋阳齐人以配中山宫及防用事遣间使入齐求之莫知音息及是周人谋与突厥再伐齐齐主惧许归防母且求通好先遣其姑归令人为防母作书言防幼时数事又寄其所着锦袍以为信騐防得书悲不自胜齐人复使其母与书邀防重报往返再三乃遣之阎氏至周举朝称庆周主为之大赦【时段韶拒突厥军于塞下齐主将还防母遣使乗传问韶韶以周人反覆本无信义防名为相其实主也既为母请和不遣一介之使若据移书即送其母恐示之以弱不如且外许之待和亲坚定遣之未晚齐主不听】
　　冬十月周宇文防会突厥侵齐十二月齐人及防战于洛阳大败之
　　突厥自幽州还留屯塞北更集诸部兵遣使告周欲与共撃齐如前约宇文防新得其母未欲伐齐又恐负突厥约更生邉患不得已征内外诸军凡二十万人遣尉迟迥将前锋趣洛阳权景宣【字晖逺天水显亲人】趣悬瓠杨【字显进正平髙凉人】出轵闗【景宣克齐二州轻敌深入为齐兵所败遂降】十一月周人攻洛阳不克防命诸将堑断河阳路遏齐救兵诸将以为齐兵必不敢出唯张斥堠而已齐主遣兰陵王长恭【一名孝瓘文襄第四子】及大将军斛律光救洛阳又召并州刺史段韶督精骑继进齐主亦自晋阳赴之韶至洛阳与诸将观周军形势至太和谷【即太谷注见前】与周军遇驰告诸营追集骑士结陈以待韶为左军长恭为中军光为右军周人不意其至皆忷惧韶遥谓曰汝宇文防才得其母遽来为寇岂欲送死邪周人以步兵上山逆战韶且战且却以诱之待其力然后下马撃之周师大败死者甚众在城下者亦觧围遁去委弃资械弥满川泽唯齐公宪【字毗贺突太祖第五子】达奚武王雄【字胡布头太原人】在后拒战【雄驰马冲斛律尤陈光退走雄追之按稍不及光者丈余欲生擒之光唯余一矢射雄中额雄走至营而卒军众益惧齐公宪拊循督励众心小安】至夜収军宪欲待明更战武曰洛阳军散人情震骇若不因夜速还明日欲归不得矣乃还防本无将畧是行又非本心故败
　　周灭宕昌置宕州【治宕昌郡唐为交河戍故城在今巩昌府岷州】
　　宕州王梁弥定屡寇周邉周讨灭之一其地置宕州
　　【乙陈天嘉六年周保定五酉年齐后主纬天统元年】夏四月陈侍中安成王顼免顼以帝弟之重势轻朝野直兵鲍僧叡恃顼势为不法御史中丞徐陵为奏弹之从南台【御史台为南台】官属引奏案而入陈主为敛容正坐陵进读奏版时顼侍殿上流汗失色陵遣殿中御史引顼下殿陈主为之免顼侍中朝廷肃然
　　彗星见齐主以湛传位于太子纬【是为后主】自称太上皇帝以祖珽为秘书监
　　珽有文无行齐主以为中书侍郎迁散骑常侍【初珽尝为髙祖功曺因宴失金叵罗于珽髻上得之又坐诈盗官栗鞭配甲坊又尝坐賍当绞除名显祖爱其才复令直中书省齐主为长广王珽言殿下有非常骨法及即位遂擢拜之珽与和士开共为奸谄私説士开曰君之宠幸振古无比宫车一日晚驾欲何以克终士开因从问计珽曰宜説主上云文防文宣孝昭之子俱不得立今宜令皇太子早践大位以定君臣之分若事成中宫少主必皆徳君此万全计也请君征説主上令粗觧珽当自外上表论之士闻许诺】防彗星见太史奏云除旧布新之象珽于是上书言陛下虽为天子未为极贵宜传位东宫且以上应天道齐主从之传之于纬以太子妃斛律氏为后于是羣公上尊号为太上皇帝军国大事咸以闻使侍郎冯子琮左丞胡长粲辅导少主珽拜秘书监大被亲宠
　　秋七月辛巳朔日食
　　冬十月周杀其中州【周置今河南府新安县是】刺史贺若敦
　　周以函谷闗城为通洛防【犹塞也】以贺若敦为中州刺史镇之敦恃才负气以湘州之役全军而返谓宜受赏翻得除名对台使出怨言宇文防怒征还逼令自杀【敦临死谓其子弼曰吾志平江南今而不果汝必成吾志吾以舌死汝不可不思因引锥刺弼舌出血以诚之　弼字辅伯后为隋将】
　　【丙陈天康元年周天和戊元年齐天统二年】春正月己卯朔日食【通鉴纲日俱不书朔今依北史武帝纪秿书】
　　夏四月陈以孔奂为太子詹事
　　陈主不豫尚书孔奂与安成王顼仆射到仲举【字徳言冾之子】等入侍医药陈主以太子伯宗【字奉业】柔弱谓顼曰吾欲遵太伯之事顼拜泣固辞陈主又谓仲举奂等曰今三方鼎峙四海事重宜须长君卿等宜遵此意孔奂流涕对曰皇太子圣徳日跻安成王足为周旦若有废立之心臣诚不敢奉诏陈主曰古之遗直复见于卿乃以奂为太子詹事
　　陈主蒨殂太子伯宗立【是为废帝】
　　陈主疾甚遂殂【諡文皇帝庙号世祖永寜陵】遗诏太子即位【世祖起自艰难知民疾苦性明察俭约每夜刺闺取外事分判者前后相续敕传更籖于殿中者必投籖于阶石之上令鎗然有声曰吾虽眠亦令惊觉　刺闺以锥薾物曰刺闺宫中小门也就闺中刺取外事故曰刺闺】
　　五月陈以安成王顼为司徒録尚书事徐陵为吏部尚书
　　陵以梁末以来选授多滥乃为书示众曰永定之时圣朝草创白银难得黄札【薄木板也用以书诏】易营权以官阶代于钱绢致令员外常侍路上比肩谘议防军市中无数今衣冠礼乐日富年华何可犹作旧意非理望也众咸服之
　　冬十二月齐始用士人为县令
　　魏末以来县令多用厮役由是士流耻为之齐仆射元文遥以为县令治民之本遂请革选密择贵游子弟发敇用之悉召集神武门令赵郡王叡宣防慰谕而遣之齐之士人为县令自此始
　　【丁陈主伯宗光大元年周亥天和二年齐天统三年】春正月癸酉朔日食
　　二月陈安成王顼杀中书舍人刘师知又杀仆射到仲举
　　师知与安成王顼到仲举同受世祖遗诏辅政师知见顼为朝野所属忌之谋出顼于外东宫舍人殷不佞【字李卿不害之弟】素以名节自任驰诣相府矫敇谓顼曰今四方无事王可迁东府经理州务【掦州刺史治东府顼时居尚书省故不佞令迁】中记室毛喜驰语顼曰此必非太后意须更闻奏领军将军吴明彻亦賛之顼乃称疾召师知与语使喜入言于太后太后曰伯宗幼弱政事并委二郎此非我意陈主亦曰此自师知等所为朕不知也喜以报顼顼因囚师知入见太后以师知付廷尉赐死以仲举为光禄大夫不佞少有孝行顼雅重之免官而已自是国政尽归于顼右卫将军韩子髙【会稽山隂】人与仲举通谋事未发仲举废心不自安子髙亦自危求出或告其谋顼召文武议立皇太子仲举子髙入皆执之下狱赐死
　　夏四月陈湘州刺史华皎【晋陵暨阳人】叛附于周
　　皎与韩子髙俱为世祖所亲任子髙死皎内不自安遣使潜引周兵又自归于梁陈安成王顼遣吴明彻等袭之皎使至长安梁主亦上书言状宇文防遣襄州总管卫公直【字立罗突太祖子】等帅师助皎【周司会崔猷曰前岁东征死伤过半比虽循抚疮痍未复今陈氏保境息民共敦邻好岂可利其土地纳其叛臣违盟约之信兴无名之师乎防不从】九月梁遣其柱国王操将兵二万会之周卫公直总水陆军与皎俱下与吴明彻战于沌口西军以舰载薪因风纵火俄而风转自焚西军大败皎直俱奔江陵【是月陈将程灵洗以舟师袭周沔州刺史裴寛拒战灵洗擒之明年吴明彻乗胜进攻江陵以水灌之梁王操昼夜拒守撃明彻败之陈师乃退　裴寛字长寛闻喜人】
　　秋八月齐以东平王俨【字仁威齐主之弟】为司徒
　　俨有宠于上皇及胡后为司徒领御史中丞【魏故事中丞出与太子分路王公皆遥驻车去牛顿□于地以待其过少迟则前驱以赤棒棒之白迁邺后此仪废絶上皇欲尊宠俨一遵旧制】俨性刚决尝言于上皇曰尊兄懦何能帅左右上皇每称其才有废立意胡后亦劝之既而中止【俨寻徙封为琅邪王】
　　冬十一月戊戍朔日食
　　齐流祖珽于光州【魏置隋改莱州今为府属山东】
　　珽与黄门侍郎刘逖友善珽欲求宰相乃疏仆射赵彦深元文遥及和士开罪状令逖奏之逖不敢通彦深等闻之先诣上皇自陈上皇大怒执珽诘之珽因陈士开等朋党防权卖官鬻狱事上皇曰尔乃谤我鞭配甲坊寻徙光州桎梏置地牢中夜以芜菁子【诗经疏陆玑曰葑芜菁幽州人或谓之芥】为烛眼为所熏由是失明
　　【戊陈光大二年周天和子三年齐天统四年】秋七月周随公杨忠卒
　　忠子坚【即隋文帝】为小宫伯【后周置宫伯之贰】宇文防欲引以为腹心忠曰两姑之间难为妇汝其勿往坚乃辞之至是忠卒坚袭爵【杨坚始见此】
　　冬十一月壬辰朔日食
　　陈安成王顼废其主伯宗为临海王而杀始兴王伯茂【字郁之世祖第二子】
　　始兴王伯茂以安成王顼専政不平肆恶言顼遂以太后令诬陈主云与刘师知华皎等通谋废为临海王以安成王入簒又下令黜伯茂为温麻【晋县隋改曰连江今属福州府】侯置诸别馆使盗杀之
　　齐主湛殂
　　先是齐上皇有疾仆射徐之才善医疗之既愈和士开欲得次迁乃出之才为兖州刺史而代之及是上皇疾复作驿追之才未至疾亟以后事属和士开握其手曰勿负我遂殂士开秘丧三日不发黄门侍郎冯子琮谓曰升遐之事行路皆传久而不举恐有后变士开乃发丧【諡上皇曰武成皇帝庙号世祖永平陵世祖骄奢滛佚役繁赋重吏民苦之】














　　御批歴代通鉴辑览卷四十五
<史部,编年类,御批历代通鉴辑览>
　　钦定四库全书
　　御批歴代通鉴辑览卷四十六
　　南北朝
