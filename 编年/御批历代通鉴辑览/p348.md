<!-- { "loadSidebar": true } -->
　　度镇河东以疾求归东都诏入知政事正月至京师不能入见劳赐旁午至是卒上怪度无遗表问其家得半藁以储嗣未定为忧言不及私度身貎不逾中人而威望逺逹四夷四夷见唐使輙问度老少用舍以身系国轻重如郭子仪者二十余年
　　夏五月郑覃陈夷行并罢
　　上与宰相论政事陈夷行言不宜使威权在下李珏曰夷行意疑宰相中有弄陛下威权者耳臣屡求退茍得王傅臣之幸也郑覃曰陛下开成元年二年政事殊美三年四年殆不如前杨嗣复曰元年二年覃夷行用事三年四年臣与李珏同之罪皆在臣因叩头曰臣不敢更入中书遂趋出上召还劳之覃起谢曰此乃嗣复不容臣耳嗣复曰覃言政事一年不如一年非独臣应得罪亦上累圣徳退三表辞位上召出之而罢覃及夷行覃性清俭夷行亦耿介故嗣复等深疾之
　　秋七月以崔郸【郾之弟】同平章事
　　郑覃陈夷行既罢郸以太常卿入相
　　冬十月立陈王成美为皇太子
　　杨妃请立皇弟安王溶【穆宗第八子】为嗣上谋于宰相李珏非之乃立敬宗少子成美为皇太子【上幸防寜殿有童子縁□一夫往来走其下如狂上怪之左右曰其父也上然流涕曰朕贵为天子不能全一子召教坊刘楚材宫人张十十等数人责之曰搆害太子皆尔曹也付吏杀之因是感伤旧疾遂増十一月疾少间坐思政殿召当直学士周墀问曰朕可方前代何主对曰陛下尧舜之主也上曰朕岂敢比尧舜所以问卿者何如周赧汉献耳墀惊曰彼亡国之主岂可比圣徳上曰赧献受制于彊诸侯今朕受制于家奴以此言之殆不如也因泣下沾襟墀伏地流涕自是不复视朝】
　　回鹘相掘罗勿弑彰信可汗
　　掘罗勿引沙陀兵共攻可汗可汗自杀国人立防馺特勒为可汗防嵗疫大雪羊马多死囬鹘遂衰
　　【庚申】五年春正月帝不豫宦官仇士良鱼志矫诏立颍王瀍【穆宗第五子】为皇太弟废太子成美为陈王帝崩瀍杀成美遂即位【是为武宗　考太弟之立仇士良鱼宏志所为也纲目于提纲不书士良等矫诏而分注载之纲与目义例不符今依唐书帝纪改书】
　　上疾甚命知枢宻刘宏逸薛季棱引杨嗣复李珏至禁中欲奉太子监国中尉仇士良鱼宏志以太子之立功不在已乃言太子防且有疾矫诏立瀍为太弟成美复封陈王越二日上崩士良説太弟赐杨贤妃安王溶陈王成美死太弟遂即位【时敕大行以十四日殡成服谏议大夫裴夷直上言期日太逺不聴士良等追怨文宗凡乐工及内侍得幸者诛贬相继夷直复上言陛下继统宜速行丧礼早议大政以慰天下而未及数日屡诛戮先帝近臣惊率土之视聴伤先帝之神灵国体至重若使此辈无罪固不可刑若其有罪旬日何晩又不聴　裴夷直字礼卿河东人】
　　秋八月章陵【在西安府富平县西北天乳山】
　　【文臣曰文宗恭俭儒雅大和之初政事修饬号为清明然仁而少断宦官挠权制之不得其术故其终困以此云】
　　九月以李徳裕同平章事
　　初上之立非宰相意于是杨嗣复李珏相继罢去【五月嗣复罢以崔珙同平章事八月李珏亦罢　崔珙博陵人】召徳裕而相之【徳裕入谢言于上曰致理之要在于辨羣臣之邪正夫邪正二者势不相容正人指邪人为邪邪人亦指正人为邪人主辨之甚难臣以为正人如松柏特立不倚邪人如藤萝非附他物不能自起故正人一心事君而邪人竞为朋党先帝深知朋党之患然所用卒皆朋党之人良由执心不定故奸邪得乗间而入也夫宰相不能人人忠良或为欺罔主心始疑于是旁询小人以察执政如徳宗末年所聴任者惟裴延龄辈宰相署敕而已此政事所以日乱也陛下诚能慎择贤良以为宰相有奸防者立黜去之常令政事皆出中书推心委任坚定不移则天下何忧不理哉又曰先帝于大臣好为形迹小过皆含容不言日累月积以至祸乱兹事大误愿陛下以为戒臣等有罪陛下当面诘之小过则容其悛改大罪则加之诛谴如此君臣之际无疑间矣上嘉纳之】
　　冬十月黠戞斯【注见前】攻回鹘破之回鹘嗢没斯欵塞求内附
　　黠戞斯部落即古坚昆唐初结骨也【注俱见前】乾元中为囬鹘所破不通中国其人悍勇吐蕃回鹘常赂遗之假以官号回鹘既衰其酋长阿热始自称可汗回鹘击之连兵三十余年反为所败防馺破杀诸部逃散可汗兄弟嗢没斯等及其相赤心那颉啜各帅其众抵天徳塞下贸谷食且求内附天徳军使温徳奏回鹘溃兵侵逼西城诏振武节度使刘沔【字汪彭城人】屯云迦闗【唐书地理志单于府有云迦闗单于府今归化城是】以备之
　　魏博节度使何进滔卒子重顺知留后【重顺寻为节度使赐名宏敬】十一月以李中敏为婺州刺史
　　内谒者监仇士良请以开府荫其子为千牛给事中李中敏判云开府阶诚宜荫子谒者监何由有儿士良慙恚李徳裕亦以中敏为杨嗣复之党恶之出为刺史
　　武宗皇帝
　　【辛酉】防昌元年春三月杀知枢宻刘宏逸薛季棱贬杨嗣复李珏逺州刺史裴夷直驩州司马
　　刘宏逸薛季棱有宠于文宗仇士良恶之上之立非二人及宰相意故杨嗣复李珏既罢士良屡劝上除宏逸等于是赐二人死仍遣中使就诛嗣复及珏杜悰奔马见李徳裕曰天子年少新即位兹事不宜手滑时陈夷行方复相【是月夷行以御史大夫同平章事】徳裕乃与夷行及崔珙崔郸三上奏请开延英赐对遂入泣涕极言上命之坐者三徳裕等曰臣等愿陛下免嗣复珏二人死勿使既死而众以为寃今未奉圣防臣等不敢坐久之上乃曰特为卿等释之徳裕等跃下堦舞蹈上召升坐叹曰朕嗣位之际宰相何尝比数李珏季棱志在陈王嗣复逸志在安王陈王犹是文宗遗意安王専附杨妃向使安王得志朕那复有今日徳裕等曰兹事暧昩虚实难知遂追还二使更贬嗣复等
　　夏六月诏羣臣言事毋得乞留中
　　诏臣下言人罪恶并应请付御史台按问毋得乞留中以杜谗邪【其后上复谓宰相曰文宗好聴外议谏官言事多不著名有如匿名书李徳裕曰臣顷在中书文宗犹不尔此乃李训郑注教文宗以术御下遂成此风人主但当推诚任人有欺防者威以明刑孰敢哉上善之】
　　上受法箓于赵归真
　　拾遗王哲切諌坐贬
　　秋九月诏河东振武备回鹘
　　先是回鹘诸部奉乌介特勒为可汗及是天徳军使田牟【布之弟】欲击回鹘以求功奏称回鹘叛将嗢没斯等侵逼塞下请自出兵驱逐上命朝臣议之议者以为击之便李徳裕曰穷鸟入怀犹当活之况回鹘屡建大功今为邻国所破逺依天子未尝犯塞奈何乗其困而击之宜遣使者镇抚赐以粮食此汉宣帝所以服呼韩邪也上问徳裕嗢没斯降可保信乎对曰朝中之人臣不敢保况敢保数千里外戎狄之心乎然嗢没斯自去年九月至天徳今年二月乌介始立自无君臣之分岂可谓之叛将愿且诏河东振武严兵保境以备之仍诏田牟毋得邀功生事从之【已而嗢没斯诱杀赤心击走那颉啜率所部来降诏以嗢没斯为懐化郡王赐姓李氏名思忠以其所部为归义军赤心那颉啜俱见上】
　　卢龙军乱冬十月雄武军使张仲武【范阳人】讨平之诏以仲武知留后
　　初卢龙军乱杀节度使史元忠推牙将陈行泰主留务表求节钺李徳裕曰河朔事势臣所熟谙比来朝廷遣使太速故军情遂固若置之数月不问必自生变今请勿遣使以观之既而军中果杀行泰立张绛复求节朝廷亦不问雄武军使张仲武起兵击绛且遣军吏呉仲舒奏表以闻【诏宰相问状仲舒言行泰绛皆游客故人心不附仲武幽州旧将性忠义通书习事人心向之计今军中己逐绛矣李徳裕问雄武士卒防何对曰军士土团合千余人徳裕曰兵少何以立功对曰在得人心不在兵多徳裕又问万一不克如何对曰幽州粮食皆在妫州及北边七镇万一不能入则据居庸闗絶其粮道幽州自困矣　七镇唐书地理志檀州有大王北来保要鹿固赤城邀虏石子防七镇居庸闗亦曰军都闗在今顺天府昌平州西北即吕氏春秋九塞之一】于是李徳裕奏行泰绛皆使大将上表脇朝廷邀节钺故不可与今仲武表请讨乱与之有名乃以仲武知卢龙留后仲武寻克幽州【已而以仲武为卢龙节度使】
　　十二月遣使慰问太和公主【公主下嫁回鹘事具前】回鹘乌介可汗
　　先是黠戞斯自谓李陵之后与唐同姓既破回鹘得太和公主遣逹干十人奉以归唐时朝廷未之知李徳裕请遣使赍诏诣嗢没斯访问公主所在从之及是回鹘乌介可汗引兵邀击黠戞斯逹干杀之刼公主南渡碛屯天徳军境上公主遣使上表为可汗求册命乌介又使其相上表借振武一城以居上乃遣使慰问赈米二万斛【上赐乌介可汗敕书喻以宜率部众渐复旧疆漂寓塞垣殊非良计借城未有此比或欲但求声援亦湏且于漠南驻止朕当许公主入觐亲问事宜倘湏接应必无所吝寻遣使行册命而乌介屡扰邉境遂不果行】
　　【壬戌】二年春二月以李绅同平章事
　　先是崔郸罢为西川节度使及是绅由淮南入朝遂相
　　以栁公权为太子詹事
　　散骑常侍栁公权素与李徳裕善崔珙奏为集贤学士徳裕以恩非已出因事左迁之
　　三月以刘沔为河东节度使
　　初上以回鹘近塞遣兵部侍郎李拭【鄘之子】巡边察将帅能否拭还称沔有威畧可任大事遂以沔镇河东
　　夏四月羣臣上尊号
　　上信任李徳裕仇士良恶之防上受尊号将御楼宣敕士良扬言于众曰宰相与度支议减禁军衣粮刍粟如此则军士必于楼前諠哗徳裕闻之自诉于上上怒遽遣中使宣谕两军初无此事且赦出朕意非由宰相士良乃惶愧称谢
　　秋七月以李让夷【字逹心陇西人】同平章事
　　陈夷行罢遂以让夷同平章事
　　八月回鹘入冦诏诸道出兵御之
　　先是屡诏乌介可汗帅众北还乌介不奉诏至是突入大同川【注见前】驱掠河东杂虏牛马数万转鬬至云州【唐置今山西大同府是】诏诸州发兵俟来春讨之
　　九月以白敏中【字用晦居易从弟】为翰林学士
　　上闻白居易名欲相之以问李徳裕徳裕素恶居易乃言居易病衰不任朝谒其从弟敏中辞学不减居易且有器识故有是命
　　冬十一月以髙少逸【渤海人】为给事中郑朗【字有融覃之弟】为諌议大夫
　　初上颇好畋猎及武戏五坊小儿赏赐甚厚尝谒太后从容问为天子之道太后劝以纳諌上退阅諌防多以游猎为言自是出畋稍希五坊无复横赐至是复幸泾阳校猎諌官髙少逸郑朗諌曰陛下比来游畋稍频出城太逺侵星夜归万防旷废上改容谢之谓宰相曰本置諌官使之论事朕欲时时闻之宰相皆贺乃递迁以赏之
　　吐蕃逹磨赞普死
　　初逹磨普赞有佞幸之臣【史阙其名】以为相逹磨卒无子佞相立其妃綝氏兄子乞离胡才三嵗首相结都邪见之不拜曰赞普宗族甚多而立綝氏子国人谁服其令鬼神谁飨其祀国必亡矣因防刀面恸哭而出佞相杀之国人愤怨其将论恐热悍忍多诈以诛綝妃佞相为名举兵大破其国兵有众十余万
