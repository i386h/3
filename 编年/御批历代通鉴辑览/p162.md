<!-- { "loadSidebar": true } -->
　　河间王颙初用李含计欲俟齐王冏杀长沙王乂而讨之遂废帝立成都王颖以己为相既而不如所谋颖亦恃功骄奢百度废弛嫌乂在内不得逞其欲欲与颙共攻乂【卢志谏曰公委权辞宠时望美矣今宜顿军闗外文服入朝此伯主之事也参军邵续諌曰人有兄弟如左右手今公欲当天下之敌而先去其一手可乎颖皆不聴　邵续字嗣祖魏郡安阳人】八月颖颙共表乂论功不平与仆射羊元之将军皇甫商【安定朝那人】专擅朝政请遣乂还国诛元之等诏曰颖颙敢举兵向阙吾将亲率六军以讨之其以乂为太尉都督中外诸军事颙以张方为都督将精兵七万东趋洛阳颖引兵屯朝歌以陆机为前锋都督督王粹牵秀石超【苞之子】等军二十余万向洛阳帝如十三里桥乂使皇甫商将万余人拒张方于宜阳方袭败之帝军于芒山【羊元之忧惧而卒】遂幸缑氏击牵秀走之张方入京城大掠死者万计
　　冬十月长沙王乂奉帝及颖兵战于建春门【洛城上东门】大破之
　　帝自缑氏还宫颖遣将军马咸助陆机乂奉帝与机战于建春门乂司马王瑚使数千骑繋防于马以突咸陈咸军乱执而斩之机军大败赴七里涧【在洛阳县东水经注谷水东合七里涧涧有石梁　考陜州亦有七里涧古曹阳也与此别】死者如积水为之不流【初宦人孟玖有宠于颖玖欲用其父为邯郸令右司马陆云固执不许玖深怨之玖弟超为小督未战纵兵大掠机録其主者超将鐡骑直入麾下夺之顾谓机曰貉奴能作督不机司马孙拯劝机杀之机不能用及战超败没玖疑机杀之谮于颖曰机有二心于长沙牵秀等素謟事玖相与证之颖大怒使秀将兵收机机闻秀至释戎衣着白祫与秀相见为牋辞颖既而叹曰华亭鹤唳可复闻乎秀遂杀之颖又收云及拯下狱玖催令杀云夷三族狱吏掠拯数百两踝骨见终言机寃吏知拯义烈谓曰二陆之枉谁不知之君何不爱身乎拯仰天叹曰陆君兄弟世之竒才吾防知爱今既不能救其死忍复从而诬之乎玖等令狱吏诈为拯辞亦夷三族拯门人费慈宰意诣狱明拯寃拯譬遣之曰吾义不负二陆死自吾分卿何为尔邪曰君既不负二陆仆又安敢负君固言拯寃玖又杀之　华亭今江南松江府娄县西有平原村即古华亭谷陆机故宅在其侧孙拯吴郡人】
　　十一月长沙王乂奉帝讨张方不克颖进兵逼京师诏雍州刺史刘沈【字道真燕国蓟人】讨颙
　　长沙王乂奉帝攻张方方兵望见乘舆皆退走遂大败众惧欲夜遁方曰胜负兵家之常善用兵者能因败为成今我更前作垒出其不意此竒策也乃夜潜进逼洛城七里筑垒数重外引廪谷以足军食乂既战胜以为方不足忧闻方垒成攻之不利颖进逼京师公私穷踧米石万钱诏命所行一城而已骠骑主簿祖逖【字士雅范阳遒人】言于乂曰刘沈忠义果毅雍州兵力足制河间宜启上诏沈发兵袭颙颙窘急必诏张方以自救此良策也乂从之沈奉诏合七郡之众凡万余人趋长安
　　【甲子】永兴元年【汉高祖刘渊元熈元年成太宗李雄建兴元年　凡僭国二是年以后僭国初建及嗣立或重改元者皆分注年下非此则不列】春正月尚书令乐广卒
　　广女为成都王妃或谮诸太尉乂乂以问广广神色不动徐曰广岂以三男易一女哉乂犹疑之广以忧卒
　　东海王越使张方杀长沙王乂颖入京师自为丞相寻还镇邺
　　乂屡破颖兵而未尝亏奉上之礼城中粮食日窘士卒无离心张方以为洛阳未可克欲还长安而东海王越虑事不济潜与殿中诸将夜收乂启帝下诏免乂官置金墉城大赦改元城既开将士见外兵不盛悔之更谋劫出乂以拒颖越惧遣人密告张方方炙杀之【方将士皆为流涕】颖入京师复还镇于邺诏以颖为丞相越守尚书令颖遣石超等帅兵屯十二城门殿中宿所忌者皆杀之悉代去宿卫兵
　　雍州刺史刘沈及颙战败死之
　　颙屯军于郑【注见前】为东军声援闻沈起兵退入长安急召张方方掠洛中官私奴婢万余人而西沈渡渭而军与颙战屡败之沈使衙博皇甫澹以精甲五千袭长安入其门力战至颙帐下沈兵来迟颙党张辅【字世伟南阳西鄂人】见其无继横击之杀博及澹沈兵遂败沈南走被获颙杀之【沈为颙所获谓颙曰知己之惠轻君臣之义重沈不可违天子之诏量强弱以苟全投袂之日期以必死葅醢之戮其甘如荠颙怒斩之新平太守张光数为沈画计颙执而诘之光曰刘雍州不用鄙计故令大王得有今日颙壮之表为右卫司马　张光字景武江夏钟武人】
　　二月颖废皇后羊氏及太子覃
　　广陵度支陈敏【字令通庐江人】及议郎周玘【字宣佩处之子】击张昌党石氷于建康斩之
　　先是石氷据临淮【晋郡治盱眙盱眙注见前】不下议郎周玘等起兵江东讨之推前吴兴太守顾秘都督扬州九郡传檄州郡杀氷所署将吏于是前侍御史贺循【字彦先卲之子】庐江内史华谭【字令思广陵人】及丹阳葛洪【字稚川句客人】甘卓【字季思宁之子】皆起兵应秘氷遣其将拒玘玘击斩之氷自临淮退趋寿春至是广陵度支陈敏谓征东将军刘准曰此等乌合之众其势易离请为公破之时氷众十倍于敏准乃益敏兵敏击之所向皆捷遂与玘合攻斩氷扬徐二州平玘及贺循皆散众还家不言功赏朝廷以敏为广陵相
　　颙表颖为皇太弟自为太宰雍州牧
　　秋七月东海王越奉帝征颖复皇后太子颖遣兵拒战荡阴【汉县故城在今河南彰徳府汤阴县】侍中嵇绍死之帝遂入邺越走归国
　　颖僭侈日甚嬖幸用事大失众望东海王越与右卫将军陈眕勒兵入云龙门以诏召三公百僚戒严讨颖石超奔邺复皇后羊氏及太子覃越奉帝北征徴前侍中嵇绍诣行在【侍中秦准谓绍曰今往安危难测卿有佳马乎绍正色曰臣子扈卫乘舆死生以之佳马何为】又檄召四方兵比至安阳【汉县今为彰徳府治】众十余万颖防羣僚问计东安王繇曰天子亲征宜释甲缟素出迎请罪颖不从遣石超率众拒战乘舆败绩于荡阴帝颊中三矢百官侍御皆散嵇绍朝服登辇以身卫帝兵人引绍斫之帝曰忠臣也勿杀对曰奉太弟令惟不犯陛下一人耳遂杀绍血溅帝衣【帝堕于草中亡六玺超奉帝幸其营帝馁甚超进水左右奉秋桃】颖迎帝入邺改元建武左右欲浣帝衣帝曰嵇侍中血勿浣也陈眕上官已奉太子覃守洛阳越还东海孙惠劝邀结藩方同奬王室越以惠为记室参军与参谋议北军中候茍晞奔豫州都督范阳王虓【字武防宣帝弟康王绥之子】虓以为兖州刺史
　　幽州都督王浚【字彭祖沈之子】并州刺史东嬴公腾【字元迈越之弟】起兵讨颖
　　初三王之讨赵王伦也王浚拥众挟两端禁所部士民不得赴三王召募颖阴图之不克至是又称诏徴之浚遂与鲜卑段务目尘【段日陆眷再传为务目尘浚表为辽西公以女妻之目通鉴作勿今依晋书北史】乌桓羯末及并州刺史东嬴公腾同起兵讨颖颖遣石超击之
　　八月颖杀东安王繇琅邪王睿走归国
　　颖怨东安王繇前议杀之繇兄子琅邪王睿沈敏有度量为左将军与东海参军王导【字茂览之孙】善导以朝廷多故每劝睿之国及繇死睿从帝在邺恐及祸将逃归颖先勅闗津无得出贵人睿至河阳为津吏所止从者宋典自后来以鞭拂睿而笑曰舎长官禁贵人汝亦被拘邪吏乃聴过至洛阳迎太妃夏侯氏俱归国【胡三省曰元帝中兴事始此】
　　张方复入京城废皇后太子
　　刘渊自称大单于
　　初颖表匈奴左贤王刘渊监五部军事使将兵在邺渊子聪【字元明】骁勇絶人博涉经史弯弓三百斤弱冠游京师名士莫不与交渊从祖宣【字士则】谓其族人曰汉亡以来我单于徒有虚号敛手受役奄过百年左贤王英武超世天茍不欲兴匈奴必不虚生此人也今司马氏骨肉相残四海鼎沸复呼韩邪之业此其时矣乃相与谋推渊为大单于使其党呼延攸【顔师古汉书注匈奴中贵种有呼衍氏即今之呼延氏】诣邺告之渊白颖请归防葬勿许渊令攸先归告宣等使招集五部声言助颖实欲叛之及幽并起兵渊説颖曰今二镇跋扈恐非宿卫及近郡士众所能御也请还説五部赴国难颖悦拜渊为北单于参丞相军事渊至左国城【杜佑曰在离石北】刘宣等上大单于之号二旬之间有众五万都于离石【战国赵邑汉置县晋为西河国治今山西汾州府永宁州是】
　　幽并兵至邺颖奉帝还洛阳浚大掠邺而还
　　王浚东嬴公腾合兵败石超于平棘【注见前】乘胜进军邺中奔溃颖将数千骑奉帝御犊车南奔【仓卒无赍中黄门被囊中赍私钱二千诏贷之于道中买饭食以瓦盆至温将谒陵帝丧履纳从者之履下拜流涕张方迎帝还宫奔散者稍还百官粗备】浚入邺暴掠复还蓟【刘渊闻颖去邺叹曰不用吾言逆自奔溃真奴才也然不可以不救将发兵击鲜卑乌桓刘宣等谏曰晋人奴御我今其骨肉相残是天弃彼而使我复呼韩邪之业也鲜卑乌桓我之气类可以为援奈何击之渊曰善大丈夫当为汉高魏武呼韩邪何足效哉宣等稽首曰非所及也】
　　冬十月李雄自称成都王【是为后蜀以前有蜀汉故称后以别之】
　　雄以范长生【涪陵人】有名徳为蜀人所重【先是李流据郫城蜀民并保险结坞城邑皆空流众饥乏长生以千余家依青城山徐轝説长生给流军粮流军复振　青城山在成都府灌县西南一名丈人山】欲迎以为君长生不可雄遂即王位约法七章以叔父骧为太傅兄始为太保李离为太尉李国为太宰雄以国离有智谋事必咨而后行然国离事雄弥谨
　　刘渊自称汉王【是为前赵以后刘曜改号故统称赵】
　　刘渊迁都左国城胡晋归之者愈众渊谓羣臣曰昔汉有天下久长恩结于民吾汉氏之甥约为兄弟兄亡弟绍不亦可乎乃建国号曰汉依高祖称汉王尊安乐公禅为孝懐皇帝以右贤王宣为丞相崔游为御史大夫后部人陈元达【字长宏】为黄门郎族子曜【字永明】为建武将军【游固辞不受元达少有志操渊尝招之不答及渊为王或谓曰君其惧乎元达笑曰不过二三日驿书必至其暮渊果徴之元达事渊屡进忠言退而削草虽子弟莫得知也曜生而眉白目有赤光防聪慧有胆识早孤养于渊及长仪观魁伟性拓落不羣好读书善属文铁厚一寸射而泂之刘聪重之以为汉世祖魏武帝之流】
　　十一月张方迁帝于长安仆射荀藩【字大坚勗长子】立留台于洛阳复皇后羊氏
　　张方在洛既久剽掠殆竭乃引兵入殿以所乘车迎帝逼令上车帝垂涕从之【帝令方具车载宫人宝物军人因妻掠后宫分争府藏割流苏武帐为马帴魏晋积蓄扫地无余】方拥帝及颖豫章王炽等趋长安颙迎于霸上以征西府为宫惟仆射荀藩及司刘暾【字长升毅之子】等在洛阳为留台承制行事复称永安立羊后号东西台
　　十二月颙废太弟颖更立豫章王炽为皇太弟
　　帝兄弟二十五人时存者惟颖炽及吴王晏晏材庸下炽冲素好学故颙立之诏颖还第而以颙都督中外又以东海王越为太傅与颙夹辅帝室王戎参録朝政王衍为左仆射张方为中领军録尚书事令州郡蠲除苛政爱民务本清通之后当还东京【时颙以四方乖离祸难不已故下此诏和解之冀获少安越辞太傅不受】
　　汉冦太原西河郡
