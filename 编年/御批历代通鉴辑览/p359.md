<!-- { "loadSidebar": true } -->
　　先是卭州牙官阡能【西蜀夷有阡姓】因公事违期亡命为盗逾月众至万人横行卭雅于是羣盗并起【罗浑擎句胡僧罗夫子韩求】各聚众数千人应之官军与战大败【官军恐获罪多执村民为俘陈敬瑄不问悉斩之其中亦有老弱妇人或问之皆曰我方治田续麻官军忽系虏以来不知何罪】既而峡贼韩秀升【唐书作故涪州刺史】屈行从以兵防峡江路【即三峡之路】为盗陈敬瑄遣兵讨之复为所败【江淮贡赋防絶云安淯井路不通乏盐　云安后周县今曰云阳属四川夔州府县有盐井淯井在四川叙州府长宁县北产盐】敬瑄乃以押牙髙仁厚【史传不详里系】为都招讨指挥使先讨阡能等平之【仁厚获阡能谋者温言慰问谓曰汝归潜语诸寨我明日且战有能释甲迎者当署背为归顺字遂纵之去命诸将毁栅鼓而前罗浑擎设伏诈降仁厚遣将不持兵入谕其众皆真降浑擎穷而走众执之仁厚曰愚人不足语乃署降众背令前驱过诸寨则大呼曰罗浑擎已降大军至矣因示以背字寨中皆争出降执句胡僧斩韩求罗夫子奔阡能寨谋决战会前驱者至众皆不应罗夫子自到众挈其首缚阡能以献仁厚出兵凡六日五贼皆平余众悉降】明年敬瑄复奏以仁厚为行军司马讨峡路羣盗仁厚攻焚贼寨凿沉其舟【贼精兵尽在舟中而资粮子女则皆在寨仁厚访知之乃扬兵江上久之不战潜遣千人直薄贼寨火而噪之贼率舟兵救火仁厚令善泅者凿其舟皆沉众惶惧多溃仁厚遣兵于要路遮击且招之】贼众执秀升行従以降【仁厚问状秀升曰自大中皇帝晏驾天下无复公道纽解□絶今日反者岂独秀升杋上之肉惟所烹醘仁厚愀然械送行在斩之】
　　秋七月以钟传为江西观察使
　　初王仙芝寇掠江西高安【唐县今为江西瑞州府治】人钟传聚蛮獠依山为堡众至万人仙芝陷抚州【唐置今为府属江西】而不能守传入据之诏即以为刺史至是又据洪州【注见前】朝廷遂以传为观察使传既去抚州南城【汉县今为江西建昌府治】人危全讽复据之遣其弟存昌据信州【传寻拜镇南节度使攻抚州久不下传自率兵围之会城中夜起火诸将请急攻传曰君子不迫人之危乃扫地祭天向城再拜祝曰全讽不降非民之罪愿天止火全讽闻之即降传居江西三十年累拜太保中书令封南平王】
　　八月刘汉宏寇杭州董昌击破之
　　先是刘汉宏既降以为宿州刺史汉宏怨朝廷赏薄乃复以为浙东观察使至是汉宏遣其弟汉宥将兵二万营于西陵【注见前】谋并浙西董昌遣兵马使钱镠拒之镠夜济江袭其营大破之
　　九月朱温以华州降王铎以为同华节度使
　　朱温见黄巢兵势日蹙知其将亡遂举州降
　　冬十月以朱温为河中行营招讨副使赐名全忠以王敬武【青州人】为平卢留后
　　平卢大将王敬武逐其节度使安师儒自称留后朝廷因而授之时诸道兵皆防关中独平卢不至王铎遣判官张濬【字禹川河间人】往説之敬武已受黄巢官爵不出迎濬见而责之曰公为藩臣侮慢诏使不能事上何以使下敬武愕然谢之既宣诏将士皆不应濬徐谕之曰人生当先晓逆顺次知利害黄巢贩盐虏耳公等舍累叶天子而臣之果何利哉今天下勤王之师皆集京畿而淄青独不至一旦贼平天子返正公等何面目见天下之人乎将士皆改容引咎曰谏议【濬以谏议大夫为判官】之言是也敬武即发兵従濬而西
　　十一月李克用将沙陀趣河中
　　黄巢兵势尚彊王重荣谋于都监杨复光复光曰鴈门李仆射骁勇有彊兵素有徇国之志所以不来者以与河东结隙耳若以朝旨谕郑公而召之必来则贼不足平矣时王铎在河中乃以墨敕召克用谕郑从谠克用遂将沙陀万七千人趣河中不敢入太原境独以数百骑过晋阳城下别从谠从谠厚赠之
　　十二月以李克用为鴈门节度使
　　克用将兵四万至河中皆衣黑贼惮之曰鵶军至矣皆避其锋
　　【癸卯】三年春正月李克用败贼将黄揆【巢之弟】于沙苑王铎以克用为东北面行营都统
　　以王铎为义成节度使
　　田令孜欲归重北司称铎讨黄巢久无功卒用杨复光策召沙陀而破之故罢铎兵柄以悦复光
　　以田令孜为十军十二卫观军容使
　　令孜自以建议幸蜀收传国寳列圣真容散家财犒军为已功令宰相请加赏故有是命
　　魏博节度使韩简寇郓州及河阳其将乐行逹杀之【自韩允中据魏博至简凡二世十二年】诏以为留后【赐名彦祯寻以为节度使】
　　成徳节度使王景宗卒以其子镕为留后【镕生方十嵗】三月李克用围华州黄巢遣尚让救之克用逆战破之巢兵数败食复尽阴为遁计发兵三万搤【于革反】蓝田道【所以通武闗南走之路】遣尚让救华州李克用及王重荣引兵逆战破之克用进军渭桥毎夜令其将薛志勤康君立潜入长安焚积聚斩虏而还贼中大惊
　　以杨行愍【字化源合肥人后更名行密】为庐州刺史
　　行愍本庐州牙将勇敢屡有战功【都将忌之屡遣戍行愍过辞都将阳为好言问所乏对曰唯少公头耳即斩之自称八营都知兵马使刺史不能制荐于高骈】高骈以为押牙知庐州事朝廷因而命之行愍闻州人王勗贤召欲用之固辞问其子弟曰子潜好学愼密可任以事弟子稔有气节可为将行愍召潜置门下以稔及定逺人季章为骑将【胡三省曰杨行密事始此】
　　夏四月李克用破黄巢收复长安
　　李克用与忠武将厐従河中将白志迁等引兵先进与黄巢军战于渭南一日三捷义成义武诸军继之贼众大奔克用等入京师巢焚宫室遁去多遗珍寳于路官军争取之不急追贼遂逸去诏克用同平章事斩巢相崔璆克用时年二十八于诸将最少而兵势最彊破黄巢复长安功第一诸将皆畏之【克用一目微眇时人谓之独眼龙】
　　六月黄巢取蔡州节度使秦宗权降之合兵围陈州巢使其骁将孟楷击蔡州宗权逆战而败遂称臣于巢初陈州刺史赵犨【陈州宛邱人】谓将佐曰巢不死长安必东走陈其冲也不可不为之备乃完城堑缮甲兵积刍粟六十里之内民有资粮者悉徙之入城多募勇士使子弟分将之楷果移兵击陈犨先示之弱伺其无备袭击杀获殆尽擒楷斩之巢闻之怒与宗权合兵围城掘堑五重百道攻之陈人大恐犨谕之曰忠武素着义勇陈州号为劲兵况吾家久食陈禄誓与此州存亡且徇国而死不愈于臣贼而生乎有异议者斩数引鋭兵开门击贼破之巢益怒营于州北为持久之计【时民间无积聚贼掠人为粮生投碓硙并骨食之号其处曰舂磨塞】已而犨求救于邻道朱全忠救之败贼于鹿邑【全忠遂据亳州　鹿邑隋县今属河南归徳府】
　　以刘谦【一名知谦字徳光其先上蔡人后家南海】为封州刺史
　　初谦为岭南小校节度使韦宙竒之妻以兄女及是谦屡击盗有功故有是命【胡三省曰刘谦事始此】
　　秋七月以朱全忠为宣武节度使
　　时汴宋荐饥骄军难制外有大敌众心危惧而全忠勇气益振
　　左骁卫上将军杨复光卒于河中【尹起莘曰复光宦者而□其爵予其忠于王室也】
　　复光慷慨善忠义善抚士卒及卒军中恸哭累日八都将各以其众散去田令孜素忌复光闻其卒甚喜因摈斥其兄枢密使复恭为飞龙使【令孜专权人莫与之抗惟复恭数与之争得失故令孜恶之】
　　郑畋罢为太子太保
　　畋虽当播越犹谨法度田令孜为判官呉圆求郎官畋不许陈敬瑄欲立于宰相之上畋以故事使相【唐时节度使带平章事及三公者谓之使相】品秩虽高皆居首相之下固争之二人乃令鳯翔节度使李昌言上言军情猜忌不可令畋扈从过此乃罢之
　　冬十月李克用取潞州
　　昭义节度使孟方立【邢州人】以潞州地险人劲屡簒主帅欲迁治所于邢州潞人不悦潜乞师于李克用克用遣其弟克修【字崇逺】击之取潞州是后克用每嵗出兵争山东三州【邢洺磁】之人半为俘馘野无稼穑矣
　　十二月忠武将鹿晏【杨复光八都将之一】据兴元
　　晏帅所部自河中南掠襄邓金洋所过屠灭声云西赴行在至兴元遂逐节度使牛勗自称留后【时杨复光既卒故晏散而谋割据】
　　【甲辰】四年春二月东川节度使杨师立举兵反三月诏以高仁厚为留后将兵讨之
　　高仁厚之讨韩秀升也陈敬瑄语之曰成功而还当奏以东川相赏杨师立闻之怒令孜恐其为乱征为右仆射师立得诏书不受代杀官告使【奉仆射告身于师立者】及监军使举兵进屯涪城移檄行在及诸道数陈敬瑄十罪自言集本道将士十五万人长驱问罪诏仁厚讨之
　　夏四月李克用会许汴徐兖之军于陈州黄巢退走黄巢兵尚彊周岌时溥朱全忠等求救于李克用克用将蕃汉兵五万救之巢围陈州几三百日赵犨兄弟与之大小数百战虽兵食将尽而众心益固克用防许汴徐兖之军于陈州攻尚让于太康防之巢闻之惧解围而去
　　五月黄巢趣汴州李克用等追击大破之尚让帅众降巢收余众奔兖州
　　五月大平地深三尺许巢营为水所漂且闻李克用将至遂引兵东北趣汴州至尉氏尚让以骁骑五千进逼大梁全忠复告急于克用克用追之及于中牟北至满渡【胡三省注汴河津济之地】乘其半济奋击大破之杀万余人贼遂溃尚让帅其众降巢逾汴而北克用追击之于封邱又破之巢收余众近千人东奔兖州克用追至寃句骑能属者才数百人昼夜行二百余里以粮尽还汴州获巢幼子及乘舆服器等物得所掠男女万余人纵遣之
　　李克用至汴州朱全忠袭之克用走还
　　李克用至汴州全忠固请入城馆于上源驿【在开封府城南】就置酒甚恭克用乘酒使气语颇侵之全忠不平薄暮罢酒从者皆醉宣武将杨彦洪密与全忠谋连车塞路发兵围驿而攻之克用醉不之闻侍者郭景铢扶克用匿床下以水沃其面而告之克用始张目援弓而起须臾烟火四合防大震电天地晦冥亲兵薛志勤扶克用随电光缒城得出全忠误射彦洪殪之克用还军中【克用妻刘氏多智畧左右先归者以变告刘氏神色不动立斩之险召大将约束谋保军以还比明克用至欲勒兵攻全忠刘氏曰此当诉言朝廷若擅举兵相攻则天下孰能辨其曲直且彼得以辞矣克用从之】引兵去移书责全忠全忠复书曰前夕之变仆不之知朝廷自遣使者与杨彦洪为谋彦洪既伏其辜惟公谅察克用乃归晋阳【克用养子嗣源年十七从克用自上源出矢石之间独无所伤嗣源本胡人名邈佶烈无姓克用择军中骁勇者皆养为子韩嗣昭张嗣本骆嗣恩张存信孙存进王存贤安存孝皆以养子冒姓李氏所谓义儿也　李嗣源即后唐明宗始见此韩嗣昭汾州太谷县民家子张嗣本鴈门人骆嗣恩吐谷泽部人张存信回鹘张政子孙存进振武人王存贤本名贤许州人安存孝本名敬思代州飞狐人】
　　六月东川将吏斩杨师立降诏以高仁厚为东川节度使
