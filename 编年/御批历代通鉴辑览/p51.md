<!-- { "loadSidebar": true } -->
　　项梁下相【故城在今江南徐州府宿迁县西】人楚将项燕子也尝杀人与兄子籍避仇吴中吴中贤士大夫俱出其下【吴中每有大繇役及丧梁常主办阴用兵法部勒宾客及子弟以是知其能】籍字羽少时学书不成去学剑又不成梁怒之籍曰书足记姓名而已剑一人敌不足学学万人敌梁乃教籍兵法籍大喜略知其意又不肯竟学籍长八尺余力能扛【举也】鼎才器过人【始皇东游防稽渡浙江梁与籍观籍曰彼可取而代也梁掩其口曰无妄言族矣】防稽守殷通【武王克商子孙分散以殷为氏】素贤梁闻陈胜起欲发兵应胜使梁将梁请召籍籍入梁眴【音舜动目而使之也】籍籍抜剑斩守梁持守头佩其印绶【门下惊扰籍所击杀数十百人府中皆詟伏莫敢起】召故所知豪吏谕以所为起大事遂举吴中兵收下县得精兵八千人【梁部署豪杰为校尉候司马有一人不得官自言梁曰某时某丧使公主某事不能办以故不任公众乃皆服】梁自为防稽守籍为裨将【籍时年二十四】
　　齐田儋自立为齐王
　　儋故齐王族也与从弟荣荣弟横皆豪健宗彊能得人周市略地至狄【注见前】儋杀狄令而召豪吏子弟曰诸侯皆反秦自立齐古之建国儋田氏当王遂自立击市走之东略定齐地
　　赵将韩广自立为燕王
　　韩广至燕燕豪杰立以为王【广以其母在赵不许燕人曰楚不敢害赵王将相之家赵安敢害将军母乎广乃立居数月赵奉其母归之】赵王与张耳陈余北略地燕界赵王间出为燕军所得囚之欲求割地使者数往燕辄杀之有厮养【韦昭曰析薪为厮炊烹为养】卒走燕壁见燕将曰君知张耳陈余何欲曰欲得其王耳卒曰君未知此两人所欲也夫武臣张耳陈余杖马棰下赵数十城此亦各欲南面而王顾其势初定且以少长先立武臣今赵地已服此两人方欲分赵而王今君乃囚赵王此两人名为求王实欲燕杀之而分赵自立夫以一赵尚易燕况以两贤王左提右挈而责杀王之罪灭燕易矣燕将乃归赵王卒为御而归
　　楚将周市立魏公子咎为魏王而相之
　　周市已定魏地魏人欲立为王市曰天下昏乱忠臣乃见必立魏王后乃可齐赵各遣使立市市不受时魏故公子甯陵君咎【甯陵注见前】在陈王所市迎之使五反陈王乃遣咎市立为王而相之
　　秦废卫君角为庶人【卫自康叔至君角凡三十七传而为秦灭】
　　初秦并天下而卫独存至是二世废之卫祀遂絶
　　【癸巳】二年赵将李良弑其君武臣张耳陈余立赵歇为王李良已定常山还报赵王复使略太原至井陉还请益兵【时秦兵方塞井陉道】道逢赵王姊良以为王伏谒道旁王姊醉不知其将使骑谢之良起惭其从官从官或请追杀之良先得秦将书诈为二世招良意欲反赵未决因此怒使人追杀王姊遂袭邯郸杀武臣赵人多为张耳陈余耳目者故两人得脱收散兵得数万人击李良良败走归章邯客或説耳余曰两君羇旅难可独立立赵后辅以谊可就功乃求得歇立之居信都【今直冀州是故城在州治东北】
　　章邯等击败楚军楚庄贾弑其君胜降吕臣讨杀贾复以陈为楚
　　二世益发兵遣长史【秦官丞相属】司马欣都尉【秦官名】董翳【晋董狐之裔】佐章邯击楚柱国房君杀之又进击陈西军张贺陈王出监战军败张贺死腊月【张晏曰秦之腊月夏之九月】陈王至下城父【今江南颍州防城县西北有下城父聚以近故城父县故加下】其御庄贾杀之以降陈王故涓人【即中涓顔师古曰主居中而洁除之人】吕臣为苍头军【苍头注见前】起攻陈杀贾复以陈为楚葬陈王于砀【今江南徐州府砀山县有故砀城在县南】諡曰隐【初胜既为王故人皆往依之妻之父亦往焉胜以众宾待之长揖不拜妻之父怒而去故人出入或言胜故情胜闻而斩之诸故人皆引去以朱防为中正胡武为司过主司羣臣以苛察为忠诸将不亲附以及于败】
　　秦嘉【鲁有秦董父其后以邑为氏又嬴秦之支以国为氏】立景驹【楚公族】为楚王陈王初起时淩【秦县故城在今江南徐州府宿迁县东南】人秦嘉铚【秦县今江南凤阳府宿州西南有铚城】人董緤符离【今宿州】人朱鸡石取虑【音秋闾秦县故城在今徐州府睢宁县西南】人郑布徐【本徐国楚灭之为县徐国注见前】人丁疾等皆特起将兵围东海【今江南海州】守于郯【今郯城县属山东沂州府】陈王闻使武平君畔为将军监郯下军秦嘉不受命自立为大司马杀武平君畔及陈王军破嘉乃立景驹为楚王
　　左右校【秦官即左右校尉】攻陈下之吕臣走得英布【英氏臯陶之后以国为氏】军还复取陈
　　英布六【春秋六国秦为县六国注见前】人尝坐法黥【故曰黥布】论输骊山骊山之徒数十万人布皆与其徒长豪杰交通乃亡之江中为羣盗番阳【今县曰鄱阳属江西饶州府】令吴芮甚得江湖间心号曰番君布往见之其众已数千人番君以女妻之使将其兵击秦吕臣方败走与布遇乃以其兵还破秦军陈复为楚布引兵而东
　　沛公得张良以为廏将【主马官】
　　初沛公破秦军于丰【秦为乡今县属徐州府】令雍齿【雍氏周雍伯之后以国为氏】守之而之薛【注见前】齿雅不欲属沛公魏人招之即反为魏守丰沛公引兵攻之不能取闻景驹新立在留【秦县今为留城镇在徐州府沛县东】往从之时张良亦聚少年百余人欲往从景驹遇沛公于下邳【注见前】遂属焉沛公拜良为廏将良数以太公兵法説沛公沛公善之常用其策为他人言皆不省良曰沛公殆天授遂留不去【景驹使沛公与秦战不利攻砀抜之得兵五六千人还击丰不下】
　　项梁击景驹杀之夏六月立楚懐王孙心为楚懐王韩公子成为韩王
　　广陵【今江南州府治秦为广陵县】人召平【召氏召公之后以邑为氏】为楚徇广陵未下闻陈王败乃渡江矫王令拜项梁为上柱国曰江东已定急引兵西击秦梁乃以八千人渡江而西闻陈婴已下东阳【秦县故城在今江南泗州天长县西北】遣使欲与连和俱西【陈婴者故东阳令史素信谨称长者东阳少年杀其令相聚二万人欲立婴为王婴母曰暴得大名不祥不如有所属事成犹得封侯事败易以亡非世所指名也婴乃谓军吏曰项氏世世将家有名于楚今欲举大事将非其人不可众从之】婴以兵属梁及渡淮英布蒲将军亦以兵属焉梁众凡六七万人军下邳梁曰陈王首事战不利未闻所在今秦嘉立景驹大逆无道乃进兵击杀嘉驹走死至薛沛公往见之梁予卒五千人还抜丰【雍齿奔魏】使项羽攻襄城【注见前】不下已抜皆阬之梁闻陈王定死召诸别将防薛计事【时沛公亦从沛往】居鄛【亦作巢秦县故城在今江南庐州府巢县】人范増年七十好竒计往説梁曰陈胜败固当夫秦灭六国楚最无罪自懐王入秦不反楚人怜之至今故楚南公【汉书艺文志南公三十一篇阴阳家流】曰楚虽三户亡秦必楚【言楚怨秦虽三户犹足亡秦后项羽破章邯于三戸津邯降羽秦遂亡乃谶也】今胜首事不立楚后而自立其势不长今君起江东楚蠭起之将皆争附君者以君世世楚将为能复楚之后也梁然其言乃求得懐王孙心于民间为人牧羊六月立以为楚懐王从民望也都盱眙【今县属江南泗州】以陈婴为上柱国梁自号武信君张良説梁曰君已立楚后韩公子横阳君成最贤可立为王益树党梁从之立为韩王以良为司徒西略
　　韩地【得数城秦辄复取之】往来为游兵颍川【秦郡注见前】
　　章邯击魏齐楚救之齐王儋魏相市败死魏王咎自杀章邯击魏王于临济【后汉书郡国志陈留郡平邱有临济亭齐田儋死此　平邱注见前】魏使周市求救于齐楚齐王及楚将项它皆将兵
　　随市救魏章邯夜衔枚击大破之杀齐王及周市魏王为其民约降约定自烧杀其弟豹走楚
　　齐人立田假为王故王儋弟荣逐假立儋子市为王而相之
　　假王建弟也齐人闻田儋死立以为王田角为相田间为将儋弟荣收儋余兵走东阿【春秋柯邑秦曰东阿柯邑注见前】章邯追围之项梁引兵击破章邯军章邯走而西田荣东归项梁独追北【梁别遣项羽沛公攻城阳屠之复攻定陶西畧地至雍邱与秦军战破之斩李由　城阳定陶雍邱注俱见前】八月田荣逐王假【假亡走楚田角走赵田间前使赵因留不敢归】立儋子市为王荣相之田横为将平齐地【项梁追逐秦军数使使者趣齐兵俱西荣曰楚杀田假赵杀田角田间乃发兵楚赵不许田荣怒终不肯出兵】
　　下右丞相去疾左丞相斯吏去疾自杀斯要斩夷三族以宦者赵高为中丞相
　　二世数诮让李斯居三公位如何令盗如此斯恐惧重爵禄不知所出乃阿二世意请修申韩之术行督责之道且言督责必则所求得羣臣百姓救过不给何变之敢图二世悦于是行督责益严刑者相半于道民益骇惧思乱郎中令赵高恃恩专恣多以私怨杀人恐大臣言之乃説二世曰天子所以贵者但以闻声羣臣莫得见其面故号曰朕且陛下富于春秋未必尽通诸事今坐朝廷谴举有不当则见短于大臣非所以示神明也不如深拱禁中与臣及侍中【秦官应劭曰入侍天子故曰侍中】习法者待事来揆之则大臣不敢奏疑事天下称圣主矣二世乃不坐朝廷事皆决于高高知李斯将以为言乃见斯曰闗东羣盗多而上益发繇役聚狗马无用之物君何不谏斯曰上居深宫欲见无间高曰请候上间语君于是待二世方燕乐妇女在前使人告斯可奏事矣斯至上谒如此者三二世怒高因曰沙邱之谋丞相与焉今陛下为帝而丞相贵不益其意亦望裂地而王矣且丞相长男由守三川楚盗陈胜等皆丞相傍县之子【傍县近县也斯上蔡人与胜阳城相近故云傍县之子犹言子弟也】以故公行过三川守不肯击高闻其文书相往来未得其审故未敢以闻二世欲案丞相恐不审乃先使人按验三川守与盗通状斯闻之乃上书言赵高罪二世曰赵君为人精廉彊力下知人情上能适朕朕非属赵君当谁任哉斯又与右丞相冯去疾将军冯劫进谏请且止阿房宫作者减四边戍转【戍征戍也转转运也】二世曰君不能禁盗又欲罢先帝所为是上无以报先帝次不为朕尽忠力何以在位下吏按罪去疾劫自杀斯自负其辩有功无反心乃就狱二世属高治之责与由反状榜掠千余斯不胜痛自诬服【斯从狱中上书自陈前功幸二世寤而赦之高弃去不奏而使其客诈为御史谒者侍中更往来覆讯斯斯更以实对辄复榜之后二世使人验斯斯以为如前终不更言所使案三川守由者至则楚兵已击杀之矣高皆妄为反辞以相傅】遂具斯五刑论【秦法当三族者皆先黥劓斩左右趾笞杀之枭其首俎其骨肉于市谓之具五刑】要斩咸阳市斯顾谓其中子曰吾欲与若复牵黄犬出上蔡东门逐狡兔岂可得乎遂父子相哭而夷三族二世乃以高为中丞相事皆决焉
　　章邯击破楚军于定陶项梁死
