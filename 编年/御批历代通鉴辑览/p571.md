<!-- { "loadSidebar": true } -->
　　剽掠无忌有司不能禁两淮运使宋文瓒言江阴通泰江海之门户而镇江真州次之国初设万户以镇其地今戍将非人致贼舰往来无常集庆花山【在今高淳县东南】刼贼才三十六人官军万数不能进讨反为所败后竟假手盐徒虽能成功岂不贻笑逺近宜亟选智勇以图后功不然则东南五省财赋恐非国家有矣不听
　　十二月以多尔济为右丞相太平【即贺惟一改名事具前】为左丞相
　　多尔济先拜左丞相请于帝曰臣借先臣之荫蚤袭国王【穆呼哩封鲁国王子孙世袭弗替】昧于国家之理今备位宰相非得太平不足与共事遂拜太平左丞相而以多尔济为右丞相【时顺江酋长乐孙求内附请立宣抚司及置郡县省臣将许之右司都事归晹曰既设郡县有事不救则孤来附之意救之则疲中国而事外夷所谓获虚名而受实祸也与左丞吕思诚抗辨甚力太平问其防安出曰可授其酋长宣抚勿责其贡税使者赐金帛遣归足矣卒从旸言】
　　诏选台阁名臣出为守令
　　以连年水旱民多失业选台阁名臣二十六人出为守令许民间利害实封呈省【时防政魏中立荐韩镛为饶州路总管饶州尚镛至凡境内滛词悉毁之人初大骇已而叹服选民俊秀入学求尊宿有学行者为五经师朔望幅巾深衣以谒先圣毎月考课以示劝励由是人人自力于学　魏中立字伯时韩镛字伯高俱济南人】
　　【戊子】八年春二月立行都水监于郓城【注见前】
　　以工部郎中贾鲁【字友恒河东高平人】为都水监鲁循行河道考察地形备得要害为图上进二策其一议修筑北隄以制横溃则用工省其二议疏塞并举挽河东行使复故道其工数倍会鲁迁中书右司郎中议未及竟明年又立山东河南等处行都水监
　　夏四月帝临国子监
　　赐衍圣公银印升秩从二品定弟子员出身及省亲奔防等制
　　五月霖雨山崩江溢
　　秋七月丙申朔日食
　　冬十一月台州方国珍【又名谷珍黄岩人】作乱
　　国珍世以贩盐浮海为业时有蔡乱头者行剽海上有司捕之国珍怨家告其通冦遂入海为乱刦掠漕运江浙防政多尔济巴勒【旧作朶儿只班今改与巻前系两人】讨之追至福州国珍焚舟将遁行省兵自知惊溃多尔济巴勒遂被执国珍胁使请于朝诏授定海尉国珍不肯赴寻进攻温州势益猖獗【时监察御史张禛言明哷栋阿等陛下深仇巴延贼杀亲王一十二口法当族诛而其子孙兄弟尚皆仕于朝今灾异迭见盗贼蜂起海冦敢于要君阃帅敢于玩冦若不振举恐有唐末藩镇噬脐之祸不报御史李秘亦言世祖誓不与高丽共事而陛下乃以高丽竒氏位皇后今河决地震盗贼滋蔓皆阴盛阳防之象乞降为妃亦不听　竒氏帝第三皇后皇子阿育实哩达喇之母按阿育实哩达喇旧作爱猷识理达腊今改后仿此】
　　以台哈布哈【鸿吉哩氏按此又一台哈布哈非前为御史后殉难之台哈布哈也】呼图克布哈并为平章政事
　　丞相太平荐台哈布哈可用故有是命明年太平罢相台哈布哈党于托克托谋害太平众由是不平之
　　【己丑】九年夏四月枣阳童子暴长
　　枣阳民张氏妇生男甫及周嵗暴长四尺许容貌异常皤腹拥肿见人辄嬉笑如世俗所画布袋和尚云
　　秋七月多尔济太平俱罢以托克托为右丞相
　　初满济勒噶台卒太平请令托克托归左右以为难太平为之固请托克托得还复拜太傅然不知太平有徳于已也因儒克忠巴勒【旧作汝中柏今改】谗间成隙欲中伤之时防政孔思立等皆太平所拔用悉诬以罪黜去而太平亦罢为翰林学士承旨又诬劾其过失托克托母闻之谓曰太平好人何害于汝而欲去之若违吾言非吾子也乃止太平故吏田复劝之自裁太平曰吾无罪当听于天若自杀则诚有歉矣遂还奉元
　　冬十月命皇太子阿育实哩达喇拉习汉人文字命皇太子阿育实哩达喇入端本堂肄业以李好文为谕徳归旸为赞善张冲为文学命托克托领其事堂虚中座以俟临幸皇子与师傅分东西向坐授书其下僚属以次列坐【好文取经史有闗治体者为书曰端本堂经训要义又取古史自三皇迄金宋国祚久速治乱兴废为书曰大宝录前代帝王善恶当法戒者为书曰大宝鉴以进复上书曰陛下以臣所进诸书防以贞观政要大学衍义等篇推而行之则太平之治不难致矣】他日皇子坐清宁殿分布长席列坐高丽西番僧曰李好文先生教我儒书多年尚不晓其意今听佛法一夜即晓由是愈崇尚佛学
　　十一月戊午朔日食
　　诏削沃呼海夀【旧作斡勒海夀今改后仿此】官流韩吉纳于尼噜罕先是同知枢宻院事哈玛尔【字士亷刚哩克人旧作哈麻今改】与弟舒苏【旧作雪雪今改】为帝所亵幸声势甚盛太平及御史大夫韩吉纳等皆谋黜之令监察御史沃哷海夀劾奏哈玛尔兄弟出入托果斯【旧作脱怱思今改】皇后【明宗妃帝之庶母】宫闱犯分无礼哈玛尔知之先自诉于帝吉纳以御史章入奏帝遂怒弗纳明日再上不得已夺哈玛尔舒苏官居之草地而出海夀为陜西亷访副使太平吉纳亦相继罢去【吉纳罢为江浙行省平章政事】至是托果斯皇后以其言侵巳复泣诉于帝帝益怒乃夺海夀官屏归田里禁锢之并诬吉纳赃罪杖流尼噜罕以死
　　【庚寅】十年夏六月有星入于北斗
　　大如月震声如雷
　　冬十一月壬子朔日食
　　更钞法
　　先是左司郎中武祺以钞法不行转拨民间流通者少故伪钞滋多请如旧制凡合支名目于总库转支从之至是复与吏部尚书竒齐叶图【旧作偰哲笃今改后仿此】迎合丞相托克托意请以钞一贯文省权铜钱一千文钞为母而钱为子托都集台省两院共议之众皆唯唯惟国子祭酒吕思诚极言其不可不听【思诚曰中统至元自有母子岂有以故纸为母而立铜为子者乎又曰钱钞用法见为一致以虚换实也今歴代钱与至正钱中统至元钞交钞分为五项虑下民藏其实而弃其虚恐不为国家之利竒齐叶图曰至元钞多伪故更之思诚曰至元钞非伪人为伪尔且至元钞人犹识之交钞人未之识伪将滋多竒齐叶图曰令钱钞兼行何如思诚曰钱钞兼行轻重不伦何者为母何者为子汝不通古今徒以口舌取媚大臣可乎竒齐叶图忿曰公今有何议思诚曰我有三字议曰行不得行不得托克托见思诚言直颇疑未决御史大夫额森特穆尔曰吕祭酒之言亦有是者但不当于廊庙中大声厉色耳于是风御史劾思诚狂妄左迁湖广行省左丞额森特穆尔托克托之弟】遂定更钞之议以中统交钞一贯省权铜钱一千文唯至元钞二贯仍铸至元通宝钱与歴代铜钱并用以实钞法至元钞通行如故置宝泉提举司铸至正钱印造交钞令民间通用行之未久物价腾涌至逾十倍所有郡县皆以物货相贸易公私所积之钞皆不行国用由是大乏
　　【辛夘】十一年【是年以后徐夀辉韩林儿明玉珍陈友谅等相继僭号续纲目皆附注纪年今按夀辉等以羣盗倡乱旋即败亡不成为国与晋末五代诸割据各有土宇者不同续纲目书法未当今并削之】夏四月诏开黄河故道左迁工部尚书成遵为河间盐运使以贾鲁为总治河防使
　　时黄河屡决北侵安山【在阳山县南】延及济南河间朝廷患之托克托集羣臣议言人人殊惟贾鲁谓必塞北河疏南河使复故道役不大兴害不能已于是遣工部尚书成遵与大司农图鲁【旧作秃鲁今改后仿此】行视河议其疏塞之方以闻遵等自济濮汴梁大名行数千里掘井以量地之高下测岸以宄水之深浅谓河之故道防不可复且曰山东连歉民不聊生若聚二十万众于此地恐他日之忧又有重于河患者时托克托先入鲁言闻遵等议怒曰汝谓民将反耶自辰至酉论辨终莫能入明日执攻谓遵曰修河之役丞相意已定且有人任其责公勿多言幸为两可之议遵曰腕可防议不可易遂出遵为河间盐运使诏开黄河故道命鲁以工部尚书充总治河防使发河南北兵民十七万自黄陵冈【在开封府仪封县东北与考城县及山东曹县接界】南达白茅【村名在长垣县东接东明县界】放于黄固【一名黄堌在单县界】哈斋【在归徳府界】等口又自黄陵西至杨青村【在曹县南】凡二百八十里有竒四月鸠工七月疏凿成九月舟楫通行十一月诸埽堤成河复故道南滙于淮又东入海诏超授鲁集贤大学士赐托克托世袭达尔汗之号余迁赉有差【宋濓曰先是嵗庚寅河南北童謡曰石人一只眼桃动黄河天下反及鲁治河果于黄陵冈得石人一眼而汝颍之妖冦乗时而起议者谓天下乱皆由鲁治河之役劳民动众所致不知元之亡实基于上下因循狃于宴安之习纪纲废弛风俗偷薄其致乱之阶非一朝夕之故设不兴是役乱讵无从而起乎不此之察而徒以成败论事非通论也】
　　冀晋地震
　　半月乃止懐孟等州俱震有声如雷圮民居屋压死者甚众
　　五月己酉朔日食
　　颍州人刘福通萧县人李二罗田人徐夀辉【又名真一】等起兵作乱【续纲目于徐夀辉等书兵起今依元史本纪例改书作乱】
　　时四方盗贼蜂起有司不能制有韩山童者【栾城人】自其祖父以白莲防烧香惑众谪徙永平至山童倡言天下大乱弥勒佛下生河南及江淮愚民信之福通与其党杜遵道罗文素盛文郁王显忠韩雅尔【旧作咬儿今改】复言山童实宋徽宗八世孙当为中国主乃刑白马乌牛誓告天地谋同起兵以红巾为号事觉县官捕之急福通遂反而山童就擒其妻杨氏及其子韩林儿逃之武安惟福通党盛不可制朝廷于是命同知枢宻院图沁【旧作秃赤今改后仿此】以兵击之福通既破颍州遂据朱皋攻罗山【注见前】上蔡真阳山【真阳今改名正阳与山俱属汝宁府】诸县寻犯舞阳叶县陷汝宁府及光息二州众至十万萧县李二号芝蔴李亦以烧香聚众与其党赵均用彭早住攻陷徐州据之徐夀辉本以贩布为业有僧莹玉【袁州人】以妖术与邹普胜【麻城人】倪文俊等作乱竒夀辉状貌共推为主攻陷蕲水及黄州路亦以红巾为号时谓诸贼曰红军亦称香军
　　六月浙江行省左丞博啰特穆尔撃方国珍兵败被执秋七月遣大司农达实特穆尔【字九成旧作达识帖木迩今改后仿此】招降之
　　国珍入海烧掠沿海州郡朝廷遣博啰特穆尔将兵讨之兵至大闾洋【在今温州府界海中】国珍夜率劲卒纵火鼓噪官军不战皆溃赴水溺死者过半博啰特穆尔被执反为国珍饰词上闻朝廷弗之知复遣大司农达实特穆尔等至黄岩招降国珍兄弟登岸罗拜退止民间绍兴总管台哈布哈欲命壮士袭杀之达实特穆尔适夜过台哈布哈宻白其事达实特穆尔曰我受诏招降公欲擅命邪乃止檄台哈布哈至海滨散其徒众拘其海舟兵器授国珍兄弟官有差
　　八月诏知枢宻院事额森特穆尔督兵讨刘福通时福通兵势日盛托克托奏以额森特穆尔知枢宻院事及卫王库春格尔【旧作寛彻哥后仿此】率诸卫兵十余万讨之复上蔡擒其党韩雅尔诛之
　　冬十月饶信等路雨黍
　　信州及邵武雨黍饶州建宁雨黑子大如黍菽衢州雨黍民多取而食之
　　徐夀辉称帝于蕲水
　　夀辉据蕲水为都国号天完自称皇帝改元治平以邹普胜为太师攻陷饶州执魏中立陷信州执于大本【字徳中宻州人】皆胁使从已命以官二人不屈夀辉并杀之
　　十一月以多尔济巴勒为平章政事
