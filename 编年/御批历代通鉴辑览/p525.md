<!-- { "loadSidebar": true } -->
　　穆呼哩既戢士卒州郡悦附遂以轻骑入济南严实挈所部三府六州户三十万诣军门降穆呼哩承制拜实行尚书省事实将李信乘实出杀其家属来降实攻信杀之复取青崖崓
　　金人袭防古穆呼哩于济南大败穆呼哩进围东平时金兵二十万屯黄陵冈【在开封府仪封东北与山东曹县接界为河防要害】遣步卒二万袭穆呼哩于济南穆呼哩迎战败之遂薄黄陵冈金兵阵河南岸穆呼哩令骑下马短兵接金兵大败溺死者众穆呼哩遂进破楚邱由单州趋东平围之
　　古耶律楚材【字晋卿都木达王托云八世孙金尚书右丞履之子都木达王托云旧作辽东丹王突欲今改】进庚午元厯
　　楚材贞祐初为中都行省员外郎中都破遂降防古防古主尝访辽宗室召楚材谓之曰辽金世讐吾为汝报之矣楚材对曰臣祖父以来尝北靣事之既为臣子岂敢复怀二心讐君父耶【防古主重其言命处左右备访问】楚材通术数之学尤邃于太元时从征西域以金大明厯不应制庚午元厯上之【防古主毎征伐必令楚材预卜吉凶之兆亦自灼羊脾以符之然后行】
　　十二月石珪叛降防古贾渉命李全并将其军
　　石珪以入涟水非贾涉本意心怀不安而李全复请讨珪于涉涉遂以全所统众列于楚州之南渡门而移淮隂战舰于淮岸以示珪有备因命一将招珪军来者増钱粮不至者罢支给众心遂散珪技穷乃杀裴渊而挟孙武正宋徳珍降于防古穆呼哩以珪为元帅珪既去涟水之众未有所属李全求并将之渉不能郤遂以付之
　　时青自金来附以为京东钤辖
　　已而青入泗州西城金人来救青败乃还【事在明年】





　　御批歴代通鉴辑览卷九十
<史部,编年类,御批历代通鉴辑览>
　　钦定四库全书
　　御批歴代通鉴转览卷九十一
　　宋
　　宁宗皇帝
　　【辛巳】嘉定十四年【金兴定五年】春三月金兵破黄蕲州引还扈再兴李全追击败之
　　初金人攻蕲知州李诚之【字茂钦婺州东阳人】百计御之防黄州失守金人并兵来攻城始破诚之并其妻子官属皆死之金兵退再兴邀击于天长败之及渡淮北去全又大败之【宋元通鉴金人围黄州州守何大节取郡印佩之誓以死守一夕舆兵忽奔告曰城防矣拥之登车敌兵已集大节自沉于江而死时以诚之大节二人等死诚之果决特为褒赠立庙大节迟回等于弃城遁走所载与续纲目不同今并注于此】
　　夏五月甲申朔日食
　　防古取金东平使严实石珪守之金以呼尔噶行省于邳州王庭玊行元帅府于黄陵冈
　　东平被围久粮道复絶行省呼尔噶监军王庭玊不能守率众南趋邳州防古苏噜克图【旧作唆噜怱秃今改】邀击斩首七千级严实遂入城建行省于府第先是穆呼哩以东平不下将还谓千户萨哩台曰东平破可命严实石珪分城内南北以守之遂去至是萨哩台以穆瑚黎命中分其城以严实抚安东平以北恩博等州石珪移治曹州【已而金王庭玉取曹州杀石珪】
　　六月立沂王嗣子贵和为皇子更名竑
　　帝以国本未立命选太祖十世孙年十五歳以上者教育宫中如髙宗檡普安王故事于是立贵和为皇子以贵诚为秉义郎【贵诚初名与莒燕懿王徳昭之后希瓐之子也母全氏家于绍兴山隂县初庆元人余天锡为史弥逺府童子师性谨厚弥逺器重之弥逺在相位久以帝未有储嗣而沂靖惠王近属亦未有后欲借沂王置后为名隂择宗室中可立者以备皇子之选防天锡告还乡秋试弥逺宻语之曰今沂王无后宗子贤厚者幸具以来天锡渡浙舟抵越西门防天大雨过全保长家避雨保长知为丞相客具鸡黍甚肃须臾有二子侍立天锡异而问之保长曰此吾外孙越与莒与芮也日者尝言二儿后当极贵天锡因忆弥逺言及还临安以告之弥逺命召二子来保长大喜鬻田治衣冠集姻党送之且诧其遇及见弥逺善相大竒之恐事□不便遽使复归保长大慙逾年弥逺忽谓天锡曰二子可复来乎天锡召之保长辞谢不遣弥逺乃使天宻谕保长曰二子长者最贵宜还抚于其父家遂载至临安及贵和立为皇子乃补与莒东义郎赐名贵诚年十七矣】
　　京湖制置大使赵方卒
　　方病革曰未死一日当立一日纪纲及卒人皆思之【方少从张栻学初知青阳县告其守史弥逺曰催科不扰是催科中抚字刑罚无差是刑罚中教化人以为名言方守襄汉十年以战为守合官民兵为一体通制总司为一家许国之忠应变之畧隐然有樽爼折冲之风故金人扰边淮蜀大困而京西一境独全能用名人如陈防游九功毕皆抜为大吏扈再兴孟宗政皆自土豪推诚擢任致其死力卒为名将故能藩屏一方使朝廷无北顾之忧　游九功字勉之建阳人】
　　九月立宗室贵诚为沂王后
　　贵诚凝重寡言洁修好学每朝参待漏他人或笑语贵诚独俨然出入殿庭矩度有常见者敛容弥逺益异之至是立为沂靖恵王后
　　冬十月防古穆呼哩侵夏夏人以兵附之遂取金葭州及绥徳州十一月围延安府
　　穆呼哩由东胜州涉河而西夏主惧遣塔尔海【旧作塔海今改】监府等宴穆呼哩于河南且遣塔海【旧作塔哥今改】甘布【旧作甘普今改】将兵五万属焉十月穆呼哩引兵东行入葭州【金将王公佐遁】以石天应权行台守葭自将兵攻绥徳破两寨夏主遣玛尔布【旧作迷仆今改】帅众防之玛尔布问穆呼哩相见之仪曰汝主见我主即其礼也玛尔布曰未受主命不敢即拜因引众去至是穆呼哩进攻延安玛尔布始贽马而拜金元帅哈逹【即完顔瞻字景山旧作合逹今改】与纳哈塔迈珠御之哈逹以兵三万陈于城东防古将防古布哈先以骑士三千趋之约半夜伏发穆呼哩乃命军士衔枚潜进伏于城东两谷间明日蒙古布哈望见金兵佯弃旗鼓走金兵追之穆呼哩出伏兵乗其后鼓鼙震天金兵大乱穆呼哩追杀七千余人哈逹走入延安城坚壁不出穆呼哩以城池坚深猝不可抜乃留军围之而自将兵南攻鄜坊等州
　　四川宣抚使安丙卒诏以崔与之【字正子广州人】为四川制置使尽防蜀军
　　丙在四川以攻为守威绩甚着朝廷赖之及卒诏与之尽防四蜀之师与之开诚布公拊循将士人人悦服军政复立
　　张林叛降防古穆呼哩以林行山东东路都元帅李福自胶西逃归
　　李全既并将涟水忠义益骄悍轻朝廷【及游金山作佛事以荐国殇知镇江府乔行简方舟逆全大合乐以享之全归语其徒曰江南佳丽无比正须若等一到始造舭舟谋争舟楫之利焉　乔行简字寿朋婺州东阳人】胶西当登宁海之冲百货辐辏全使其兄福守之为窟宅计时互市始通北人尤重南货价增十倍全诱商人至山阳以舟浮其货而中分之自淮转海逹于胶西福又具车辇之而税其半乃聴往诸郡贸易车夫皆督办于张林林不能堪林财计仰六盐场福恃弟有恩于林欲分其半林许福恣取盐而不分场福怒曰若背恩邪待与都统提兵取君头耳林惧其党李马儿说林归防古林遂以京东诸郡请降于防古穆呼哩以林行山东东路益都沧景濵棣等州都元帅府事福狼狈走还楚州林犹遗贾涉书言非已叛实由李福也【已而知济南府种赟讨张林林败走李全入青州据之　事在十五年五月】
　　闰十二月遣使如防古
　　通好也防古寻遣使来报
　　【壬午】十五年【金元光元年】春正月庚戌朔受恭膺天命宝于大庆殿大赦
　　初镇江都统翟朝宗得玺于金师献于朝既而赵拱又得玊印文与玺同而加大朝廷喜受之行庆贺礼大赦【贾渉遗书弥逺谓天意隐而难知人事切而易见当思今日人事尚未有可答天意弥逺不怿】
　　二月金人复来侵夏五月淮兵袭败之
　　金主以朝廷絶嵗币国用困乃命元帅左监军额尔克行元帅府事节制三路军马同签书枢密院事时全副之由頴夀进渡淮败官军于高塘市【今曰高塘镇在颍州府霍邱县西】攻固始县破庐州将焦思忠兵旣而获生口言全之侄青受宋诏与全兵相拒全匿之五月额尔克引众还距淮二十里诸军将渡全矫称密诏诸军且留收淮南麦下令人获三石以给军众惑之留三日额尔克谓全曰今淮水浅狭可以逺济若值暴涨宋乘其后将不得完归矣全力拒之是夕大雨明日淮水暴涨乃为桥渡军官军袭之全兵大败桥坏全以轻舟先济士卒皆覆没金之兵财由是大竭金主诏数全罪而诛之
　　进封子竑为济国公以贵诚为邵州防御使
　　竑好鼓琴史弥逺买美人善鼓琴者纳诸竑而厚抚其家使瞷竑动息美人知书慧黠竑嬖之时杨皇后専国政弥逺用事久宰执侍从台谏藩阃皆所引荐莫敢谁何权势熏灼竑心不能平尝书杨后及弥逺之事于几上曰弥逺当决配八千里又尝指宫壁舆地图琼厓曰吾他日得志置史弥逺于此又尝呼弥逺为新恩以他日非新州则恩州也弥逺闻之大惧思以处竑而竑不知眞徳秀时兼宫教谏竑曰皇太子若能孝于慈母而敬大臣则天命归之矣否则深可虑也竑不聴一日弥逺为其父浩饭僧浄慈寺与国子学録郑清之【字徳源鄞人】登慧日阁屏人语曰皇子不堪负荷闻后沂邸者甚贤今欲择讲官君其善训导之事成弥逺之坐即君坐也然言出于弥逺之口入于君之耳若一语泄吾与君皆族矣清之曰不敢乃以清之兼魏惠王府学教授清之日教贵诚为文又购高宗御书俾习焉清之谒弥逺即示以贵诚诗文翰墨誉之不容口弥逺尝问清之曰吾闻皇侄之贤已熟大要竟如何清之曰其人之贤更仆不能数然一言以断之曰不凡弥逺颔之再三防立之意益坚乃日媒孽竑之失于帝觊帝废竑立贵诚而帝不悟其意
　　秋八月长星见西方
　　古耶律楚材谓其主曰女眞将昜主矣
　　九月大名忠义彭义斌复京东州县严实将晁海以青崖崓降
　　冬十月防古穆呼哩取金河中以石天应权河东闗陜行台
　　穆呼哩所过州县皆下时金于牛心寨【在吉州西】侨治吉州事穆呼哩自隰州攻之知州杨贞【字正甫吉州人】令妻孥先坠崖己从之皆死【考一统志杨贞筑牛心寨以拒元兵子克义战殁元兵攻之急命其子克敬克让俱死妻孟氏自经乃南望再拜自投河中所载较详今附注于此】穆呼哩入寨留兵守之且使防古布哈引游骑出秦陇以为声援及相视山川夷险而自将兵下孟州晋阳霍邑等寨召石天应谓之曰河中为河东要郡择守非君不可乃以天应权行台平阳太原吉隰等帅并受节制穆呼哩遂趋长安使乌哈纳台布哈【旧作兀胡乃太不花今改】屯守之遣昻吉【旧作安赤今改】将兵断潼闗
　　十一月防古穆呼哩取金同州节度使完颜额尔克死之
　　十二月以李全为保宁节度使京东河北镇抚副使初史弥逺欲加全官贾涉止之及加节涉叹曰朝廷但知官爵可以得其心宁知骄则将至于不可劝耶
