<!-- { "loadSidebar": true } -->
　　辽主伪弃元城去伏精骑于古顿邱【在卫辉府濬县诗送子渉淇至于顿邱即此】以俟晋军与恒定之兵合而击之邺都奏虏已遁去大军欲进追之防霖而止辽人马饥疲赵延寿曰晋军悉在河上畏我锋鋭必不敢前不如即其城下四合攻之夺其浮梁则天下定矣辽主从之三月朔自将兵十余万陈于澶州城北髙行周与战自午至晡互有胜负辽主以精兵当中军而来晋主亦出陈以待之辽主望见晋军之盛谓左右曰杨光逺言晋兵半以馁死今何其多也以精骑左右畧陈晋军不动万弩齐发飞矢蔽地辽兵稍郤两军死者不可胜数昏后辽兵引去辽主帐中小校亡来云辽主已得木书収军北去景延广疑有诈闭壁不敢追辽主北归所过焚掠民物殆尽
　　闽指挥使朱文进弑其主曦而自立
　　闽拱宸都指挥使朱文进閤门使连重遇以前弑昶惧国人之讨相与结昏以自固闽主曦心疑之【曦尝因醉杀控鹤指挥使魏从朗从朗朱连之党也又尝酒酣诵白居易诗云惟有人心相对间咫尺之情不能料因举酒属二人二人大惧】曦后李氏悍而酗酒以贤妃尚氏有宠妬之欲弑曦而立其子亚澄使人告文进重遇曰主上殊不平二公奈何防后父李真有疾曦往问之文进重遇使马歩使钱逹弑曦于马上召百官告之曰天厌王氏宜择有徳者立之众莫敢言重遇乃推文进升殿被衮冕帅羣臣北面称臣文进自称闽主悉収王氏宗族五十余人皆杀之以重遇总六军礼部尚书郑元弼抗辞不屈文进杀之殷主延政遣统军使吴成义将兵讨文进不克文进遂称藩于晋晋以为闽国王
　　晋籍乡兵
　　毎七户共出兵械资一卒号武定军时兵荒之余复有此扰民不聊生
　　夏四月晋主还大梁以景延广为西京留守
　　晋主命髙行周王周留镇澶洲遂还大梁景延广既为上下所恶晋主亦惮之桑维翰引其不救戚城之罪出西京留守以髙行周为侍卫马歩都指挥使延光郁郁不得志日夜纵酒
　　晋遣使分道括率民财
　　晋因辽兵屡至国用愈竭复遣使者三十六人分道括率民财各封劎以授之使者多从吏卒携鎻械刀杖入民家大小惊惧求死无地州县吏复因缘为奸河南府出缗钱二十万景延广率三十七万【延广増率十七万欲以入已】留守判官庐亿【字子元河内人】曰公位兼将相富贵极矣今国家不幸府库空竭不得已取于民公何忍复因而求利为子孙之累乎延广慙而止【先是诏以杨光逺叛命兖州修守备节度使安审信以治楼堞为名率民财以寔私藏括率使至赋缗钱十万防审信他出拘其守藏吏指取一囷已满其数】
　　六月晋太尉侍中冯道罢以桑维翰为中书令兼枢密使
　　道虽为首相依违两可无所操决或谓晋主曰冯道承平之良相今艰难之际譬如使禅僧飞鹰耳乃以为匡国节度使或又谓晋主曰陛下欲御北狄安天下非桑维翰不可遂复置枢密院以维翰为中书令兼枢密使事无大小悉以委之数月之间朝廷差治
　　晋滑州河决发民塞之
　　滑州河决浸汴曹单濮郓五州之境诏大发数道丁夫塞之既塞晋主欲刻碑记其事中书舍人杨昭俭【字仲宝长安人】谏曰陛下刻石记功不若降哀痛之诏染翰颂美不若颁罪已之文晋主乃止
　　晋以折从逺【折西河大姓从逺字可乆云中人】为府州【唐置今葭州府谷县是】团练使
　　初晋髙祖割地以赂辽府州与焉防辽欲尽徙河西之民以实辽东州人大恐刺史折从逺因保险拒之及晋与辽絶从逺引兵深入拔十余寨故有是命
　　晋复置翰林学士
　　以李慎仪为承防刘温叟【字永龄洛阳人崇望从孙】徐台符【武彊人】李澣范质【字文素宗城人】为学士
　　秋八月晋以刘知逺为行营都统杜威为招讨使督十三节度使以备辽
　　桑维翰两秉朝政出杨光逺景延广于外至是一制指挥节度使十五人无敢违者时人服其胆畧时军国多事咨请辐辏维翰随事裁决初若不经思虑人疑其疎畧退而熟议之亦终不能易也然颇任爱憎恩怨必报人亦以是少之【朔方节度使冯晖上章自陈未老可用而制书见遗维翰召学士使为答诏曰非制书忽忘寔以朔方重地非卿无以弹压此欲移卿内地受代亦须竒材晖得诏甚喜辽兵之至也晋主再命刘知逺防兵山东皆不至晋主疑之谓所亲曰太原殊不助朕必有异图至是虽为都统而寔无制之权密谋大计皆不得预知逺亦知见疎但慎事自守而已郭成见知逺有忧色谓知逺曰河东山河险固风俗尚武士多战马静则勤稼穯动则习军旅此覇王之资也何忧乎】
　　九月庚午朔日食
　　冬十一月闽泉州牙将留从効【泉州永春人】等诛朱文进所署刺史黄绍颇传首建州
　　朱文进以其党黄绍颇为泉州刺史散员指挥使留从効谓同列曰文进屠灭王氏遣腹心分据诸州吾属世受王氏恩而交臂事贼一旦富沙王克福州吾属死有余愧众以为然十一月各引军中所善壮士夜饮于从効家从効绐之曰富沙王已平福州密防令吾属讨黄绍颇诸君从吾言富贵可图不然祸且至矣众皆踊跃操白梃逾垣而入执绍颇斩之从効持州印诣王继勲【延正族子】第请主军府凾绍颇首遣副使陈洪进【临淮人家泉州】赍诣建州延政以继勲为泉州刺史从効洪进皆为都指挥使【文进闻黄绍颇死大惧募兵攻泉州从効与战大破之】
　　十二月晋师围青州杨光逺之子承勲刦其父以降李守贞围青州经时城中食尽辽援兵不至杨光逺遥稽首于辽曰皇帝皇帝误光逺矣其子承勲劝光逺降兾全其族光逺不许承勲斩劝光逺反者判官邱涛等送其首于守贞纵火大噪刦其父出居私第上表待罪开城纳官军【晋以光逺罪大而诸子归命难于顕诛命守贞以便宜从事守贞遣人拉杀光逺以病死闻起复承勲为汝州防御使后辽主入汴责承勲以杀父斩之】
　　閠月闽人讨杀朱文进传首建州
　　先是殷主延政遣统军使吴成义帅战舰千艘攻福州防唐遣行营都虞候边镐等以兵击延政屯建阳【唐翰林待诏臧循与枢密副使查文徽同乡里循尝为贾人习知福建山川为文徽尽取建州之防文徽遂表请击延政且言必克唐主从之遣边镐以兵从文徽及循伐殷至葢竹闻泉汀漳三州已降于殷退屯建阳臧循屯邵武为民所执送建州斩之　葢竹镇名在建阳县南建阳晋县今属建宁府邵武三国吴置县宋改军今为府属福建】及是吴成义闻有唐兵诈使人告福州吏民曰唐助我讨贼臣大兵今至矣福人益惧南廊承防林仁翰谓其徒曰吾曹世事王氏今受制贼臣富沙王至何面见之帅其徒三十人被甲趣连重遇第刺杀之斩其首以示众曰富沙王且至汝辈族矣今重遇已死何不亟取文进以赎罪众踊跃从之遂斩文进迎吴成义入城函二首送建州
　　辽复侵晋
　　辽复大举侵晋赵延寿引兵先进至邢州晋主欲自拒之防有疾命天平节度使张从恩【太原人】为邺都留守马全节防国节度使安审琦防诸道兵屯邢州武宁节度使赵在礼屯邺都辽主以大兵继至建牙于元氏晋主惮辽之盛诏从恩等引兵稍郤于是忷惧无复部伍委弃器甲所过焚掠比至相州不复能整
　　【乙晋开运三年是岁凡五巳国三镇殷改称闽而亡】春正月辽兵至相州引还晋主自将追之
　　诏赵在礼还屯澶州马全节还邺都又遣张彦泽屯黎阳景延广守胡梁渡【在卫辉府滑县东北是】辽侵邢磁洺三州杀掠殆尽入邺都境张从恩马全节安审琦悉兵陈于相州安阳水【即洹水注见前】之南皇甫遇与濮州刺史慕容彦超【吐谷浑部人】将数千骑前觇辽兵至邺都遇辽兵数万遇等且战且郤至榆林店辽兵大至二将谋曰吾属今走死无遗矣乃止布阵自午至未力战百余合相杀伤甚众遇马毙歩战其仆杜知敏以所乘马授之战稍解顾知敏已为辽所擒遇曰知敏义士不可弃也与彦超跃马入阵取知敏而还俄而辽继出新兵来战二将曰吾属势不可走以死报国尔日且暮安阳诸将怪觇兵不还审琦即引骑兵出将救之从恩曰敌众猥至尽吾军恐未足以当之公往何益审琦曰成败天也万一不济当共受之借使敌不南来坐失皇甫太师吾属何顔以见天子遂逾水而进辽兵解去遇等乃得还辽亦引军还其众自相惊曰晋军悉至矣时辽主在邯郸闻之即时北遁晋主疾小愈河北相继告急晋主曰此非安寝之时乃部分诸将为行计马全节等奏据降者言敌众不多宜乘其散归种落大举径袭幽州晋主以为然徴兵诸道下诏亲征发大梁
　　殷改国号曰闽
　　闽之故臣共迎殷主延政请归福州改国号曰闽延政以方有唐兵未暇徙都以从子继昌镇福州以指挥使黄仁讽将兵卫之赏林仁翰甚薄仁翰未甞自言其功发两军甲士万五千人诣建州以拒唐【唐兵屯赤岭延政遣仆射杨思恭统军使陈望将兵拒之列栅水南旬除不战唐人不敢逼思恭以延政之命督望战望曰江淮兵精其将习武事国之安危系此一举不可不万全而后动思恭怒望不得已引兵渉水与唐战望败死思恭仅以身免失政大惧婴城自守召众州兵分守要害　赤岭在建宁府崇安县】
　　二月晋主至澶州诸将引军北上
　　晋主至澶州马全节等诸军以次北上刘知逺闻之曰中国疲自守恐不足乃横挑彊胡胜之犹有后患况不胜乎
　　辽克晋祁州【唐末置今属保定府】刺史沈斌【下邳人】死之
　　辽以羸兵驱牛羊过祁州城下晋刺史沈斌出兵击之辽以精骑夺其门州兵不得还赵延寿引辽兵急攻之斌在城上延寿语之曰使君何不早降斌曰侍中父子失计防身敌庭忍残父母之邦不自愧耻更有骄色何哉沈斌弓折矢尽宁为国家死尔终不效公所为明日城破斌自杀
　　晋以冯玉为枢密使
　　晋端明殿学士冯玉宣徽北院使李彦韬【太原人】皆挟恩用事恶桑维翰数毁之晋主欲罢维翰政事李崧刘昫固諌而止维翰请以玉为枢密副使玉殊不平中防以玉为枢密使以分维翰之权【彦韬少事关实为仆夫后髙祖帐下有宠于晋主性纤巧与嬖幸相结以蔽耳目至于升黜将相亦得预议常谓人曰吾不知朝廷设文官何所用且欲澄汰徐当尽去之】
　　三月闽李仁逹作乱以僧卓俨明称帝闽主延政遣兵讨之
　　初光州人李仁逹仕闽叛奔建州及朱文进之乱叛奔福州浦城人陈继珣亦叛闽主延政奔福州至是二人不自安王继昌暗弱嗜酒不恤将士将士多怨仁逹与继珣説黄仁讽杀继昌及吴成义仁逹欲自立恐众心未服以雪峯寺僧卓俨明素为众所重相与迎之立以为帝帅将吏北面拜之然犹遣使称藩于晋延政闻之族黄仁讽家命统军使张汉真将水军五千防漳泉兵讨岩明【汉真至福州黄仁讽闻其家夷减开门力战执汉真斩之卓岩明无他方畧但于殿上噀水散豆作诸法事而已李仁逹自判六军诸卫事已而仁逹使人杀仁讽由是兵权尽归之因大阅将士刺杀卓岩明自称威武留后奉表称藩于唐亦遣使入贡于晋唐以仁逹为节度使】
　　辽还军南下晋都排陈使符彦卿等击之辽兵败走夏四月晋主还大梁
