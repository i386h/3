<!-- { "loadSidebar": true } -->
　　主管殿前司公事王琪奉诏按视两淮城堡还荐和州教授刘甄夫帝命召之陈俊卿言教官有才何与琪事刘珙遂呼琪诘责之琪谢后不敢防扬州奏琪擅令増筑新城俊卿奏琪诈传上防非小故琪遂削秩珙时同在帝前争之尤力言忤帝意遂罢珙奉祠俊卿复言奏实臣草当先罢臣且珙正直有才若以小事获罪自此大臣皆阿顺持禄非国家福乃改珙帅江西
　　冬十月起复蒋芾为尚书左仆射以陈俊卿为右仆射并同平章事兼枢密使芾辞许之
　　芾于六月以母防去位至是起复之有密防欲今岁大举芾奏天时人事未至帝不悦
　　大阅于茅滩【在钱塘县西南江滨】
　　帝亲御甲胃指授方畧为方圆鋭直四阵戈甲耀日旌旗蔽天六师驩踊犒赉有加
　　十二月召建州布衣魏掞之【字子实初字元履建州建阳人】以为太学录掞之师胡宪与朱熹游诸司荐其学行召赴行在入对帝曰治道以何为要掞之奏治道以分臣下邪正为要诏除太学録时将释奠孔子掞之请废安石父子勿祀而追爵程氏兄弟使从食不聼又言太学之教宜以徳行为先今一以空言浮説取之非是其他政事有系安危治乱之机者无不抗疏尽言至三四皆不见省遂罢为台州教授寻以病卒闻者惜之
　　西辽布沙堪杀其夫萧都尔本【旧作朶鲁不今改】其舅鄂啰罗讨诛之而立耶律珠勒呼【旧作直鲁古今改】
　　布沙堪与都尔本弟博果济萨里【旧作朴古只沙里今改】通出都尔本为东平王而杀之都尔本之父【续纲目作舅误今改】鄂啰罗以兵问罪遂杀布沙堪及博果济萨里迎伊哷次子珠勒呼立之改元天禧
　　【己丑】五年【金大定九年】春正月措置两淮屯田
　　陈俊卿以两淮备御未设民无固志万一防至仓猝调兵恐不及事请于扬州和州各屯三万人仍籍民家三丁者取其一以为义兵授之弓弩教以战阵农隙之日给以两月之食聚而教之沿江诸郡亦用其法诸将渡江则使之城守以备缓急且以隂制州兵颉顽之患其两淮诸郡守臣但当择才不当复论文武计资歴捐以财赋许辟官吏畧其小过责其成功要使大兵屯要害必争之地待敌至而决战使民兵各守其城相为犄角以壮声势帝意亦以为然诏即行之然竟为众论所持俊卿寻亦去位不能及其成也
　　二月以王炎【字晦叔婺源人】参知政事三月召四川宣抚使虞允文还以炎代之
　　陈俊卿荐虞允文才堪将相故有是命允文至以为枢密使
　　五月帝不视朝六月始视朝
　　以射弩断伤目故也【陈俊卿言于帝曰陛下未能忘骑射者盖志图恢复耳诚能任智谋之士仗武猛之将明赏罚恢信义则英声义烈不出尊爼而敌人已震慴于万里之逺何待区区驰射于百步之间哉愿以今日之事永为后戒】
　　秋七月以曾觌为浙东总管
　　先是龙大渊死觌在福建帝怜欲召之刘珙奏曰此曹奴厚赐之可也引以自近使得预闻政事非所以増徳业振纪纲也帝纳珙言命遂寝既而觌垂满陈俊卿恐其入预请以浙东总管处之觌入见诏进觌一官为观察使俊卿及虞允文谏不可竟申浙东之命觌怏快而去
　　八月甲申朔日食
　　以陈俊卿虞允文为尚书左右仆射并同平章事兼枢密使
　　俊卿以用人为己任所除吏皆一时之选奨亷退抑奔竞或才可用而资歴浅者则密荐于帝未尝语人每接朝士及牧守自逺至必问以时政得失人才贤否允文为相亦以人才为急尝籍为三等有所见闻即记之号材馆録故所用皆知名士
　　【庚寅】六年【金天定十年】春三月金以宗叙【世祖孙】为参知政事金主谓宗叙曰卿昨为河南统军时言黄河堤埽利害甚合朕意朕毎念百姓差调官吏互为奸若不早计而迫期徴敛民増十倍之费为害非细卿既参朝政当尽革诸择利而行之又谕左丞石琚【字子美定州人】曰女真人径居逹要不知闾阎疾苦汝等自丞簿至是民间何事不知凡有利害宜悉敷陈
　　夏四月罢吏部尚书汪应辰
　　应辰刚方正直敢言不避在朝多革弊政中贵人皆侧目上皇方甃石池以水银浮金鳬鱼于上帝过之上皇指示曰水银正乏此买之汪尚书家帝怒曰汪应辰力言朕建房廊与民争利乃自贩水银邪应辰闻之力求去防赐发运使史立志缗钱二百万为均输和籴之用应辰三上疏论之遂出知平江府然水银实非买应辰家也
　　五月陈俊卿罢
　　虞允文建议遣使如金以陵寝为请俊卿以为不可允文请不已帝手札谕俊卿俊卿奏曰陛下痛念祖宗思复故疆然大事须万全俟一二年吾力稍完乃可不敢迎合意指以误国事帝意方向允文俊卿以论不合因力求去遂判福州陛辞犹劝帝逺佞亲贤修政安民泛使不可轻遣
　　夏相任得敬脇其主仁孝中分其国请命于金金主不许初仁孝之嗣位也国内多乱任得敬抗御有功遂相夏国専政二十余年隂蓄异志欲图夏国诬杀宗亲大臣其势渐逼仁孝不能制是嵗乃分西南路及灵州啰厐岭【在宁忧府灵州西】地与得敬自为国且上表于金为得敬求封金王以问宰相尚书令李石等曰事系本国我何预焉不如因而许之金主曰有国之主岂肯无故分国与人此必权臣逼夺非夏主本意况夏国称藩歳乆一旦逼于贼臣朕为四海主寕容此邪若彼不能自正则当以兵诛之不可许也乃却其贡物赐仁孝诏曰先业所传亦当固守今兹请命事颇靡常未知措意之由来续当遣使以询尔得敬始有惧心未几仁孝诛得敬遣使谢金主慰之
　　闰月以起居郎范成大【字致能吴郡人】为金国祈请使
　　求陵寝地及更定受书礼盖泛使也绍兴中金使者至捧书升殿北面立榻前跪进帝降榻受书以授内侍金主初立使者至陈康伯令伴使取书以进及汤思退当国复循绍兴故事帝意悔之故令成大口以为请成大至金密草奏具言受书式怀之入初进国书辞气慷慨金君臣方倾聼成大忽奏曰两国共为叔侄而受书礼未称臣有疏搢笏出之金主大骇曰此岂献书处邪左右以笏摽起之成大屹不动必欲书逹既而归馆所金庭纷然其太子允恭欲杀成大或劝止之竟得全节而归【其后书畧云和好再成界河山而如旧缄音遽至指巩洛以为言既云废祀欲申追远之懐止可奉还即候刻期之报至若未归之旅榇亦当并发于行涂抑闻附请之辞欲变受书之礼于尊卑之分何如顾信誓之诚安在于是二事皆无成功初议遣使祈请陵寝士大夫有忧其无备而召兵者輙斥去之起居郎张栻入对帝曰卿知敌国事乎栻对曰不知也帝曰金国饥馑连年盗贼四起栻曰金人之事臣虽未知境内之事则知之矣帝曰何也栻曰臣窃见比年诸道多水旱民贫日甚而国家兵弱财匮官吏诞谩不足倚赖正使彼实可圗臣惧我之未足以图彼也帝黙然久之栻复奏曰臣窃谓陵寝隔絶诚臣子不忍言之至痛然今日未能奉辞以讨之又不能正名以絶之乃欲卑辞厚礼以求于彼则于大义已为未尽而或犹以为忧者盖见我未有必胜之形故也夫必胜之形当在于早正素定之时而不在于两阵决机之日今日但当下哀痛之诏明复讐之义显絶金人不与通使然后修徳立政用贤养民选将练兵以内修外攘进战退守通为一事必治其实而不为虚文则必胜之形隐然可见虽有浅陋畏怯之人亦且奋跃而争先矣帝深纳之】
　　冬十月高丽翼阳公晧废其君晛而自立
　　晧晛弟也以让国奏于金金主曰譲国大事也必晧簒之耳郤其使而命有司详问晧复取晛表言父遗训传位于晧金主乃封之
　　十一月遣中书舍人赵雄【字温叔资州人】如金
　　起居舍人赵雄请置局议恢复帝喜进中书舍人遣如金贺生辰别函书请陵寝乃更受书之礼金主不许雄辞归金主谓雄曰汝国何舍钦宗而请巩洛山陵如不欲钦宗之柩我当为尔国葬之
　　【辛夘】七年【金大定十一年】春正月朔上太上皇尊号
　　帝寻谕辅臣曰前日奉上册宝上皇圣意甚悦翌日过宫侍宴邦家非常之庆汉唐所无也又曰本朝家法逺过汉唐惟用兵一事未及朕以敌讐未复日不遑暇如宫中台殿上皇时为之朕未尝敢増益上皇列观徘徊周览为之兴叹颇讶其不饰也
　　金禁羣臣相馈献
　　尚书省奏汾阳节度副使牛信昌生日受馈献法当夺官金主曰朝廷行事苟不自正何以正天下尚书省枢密院生日节辰馈献不少此而不问小官馈献即加按劾岂正天下之道自今宰执枢密馈献亦宜罢去
　　帝作敬天图
　　帝谓辅臣曰无逸一篇享国长久皆本于寅畏朕近日取尚书所载敬天事编为两图朝夕观览以自警省名曰敬天图虞允文对云惟陛下尽躬行之实敬畏不已必有明效大验帝深然之
　　二月立恭王惇为皇太子大赦进封庆王恺为魏王庄文太子卒庆王恺以次当立帝以恭王惇英武类已越次立之而进封恺为魏王判宁国府帝谓辅臣曰古人以教子为重其事备见于文王世子须当多置僚属博选忠良使左右前后罔非正人不然一薛居州亦无益也寻以王十朋陈良翰为太子詹事刘焞为国子司业兼太子侍读复诏皇太子领临安户
　　三月金葬钦宗皇帝于巩洛之原
　　以一品礼
　　以张説【开封人】签书枢密院事未拜而罢
　　説妻吴氏太皇后女弟也説因攀縁亲属擢拜枢民府命下朝论哗然未有敢诵言攻之者左司员外郎兼侍讲张栻独上疏切谏且诣朝堂责虞允文曰宦官执政自京黼始近习执政自相公始允文慙愤不堪栻复奏文武诚不可偏然今欲右武以均二柄而所用乃得如此之人非惟不足以服文吏之心正恐反激武臣之怒帝感悟命遂寝
　　夏五月起复刘珙为荆襄宣抚使珙固辞不起
　　珙安抚江西以忧去及起复凡六疏恳辞引经据礼词甚切至最后言曰三年通防先王因人情而节文之三代以来未之有改至于汉儒乃有金革无避之説此固已为先王之罪人矣然尚有可诿者曰鲁公伯禽有为为之也今以陛下威灵邉陲幸尚无警臣乃冐金革之名以私利禄之实不又为汉儒之罪人乎帝纳其言为寝前诏【珙乃手疏别奏畧曰天下之事有其实而不露其形者无所为而不成无其实而先示其形者无所为而不败今徳末加修贤不得用赋敛日重民不聊生将帅方割削士卒以事苞苴士卒方饥寒穷苦而生怨谤凡吾所以自治而为恢复之实者大扺濶畧如此而乃外招归正之人内移禁卫之卒规筭未立手足先露其势适足以速祸而致冦且荆襄四支也朝廷元气也诚使朝廷设施得宜元气充实则犂庭扫穴在反掌间耳何荆防之足虑如其不然则荆襄虽得臣革百人悉心经理亦何足恃哉臣恐恢复之功未易可图而意外立至之忧将有不可胜言者惟陛下图之】
　　冬十月金人遣使致聘
　　金使乌凌阿【旧作乌林逹今改】天锡来贺生辰要帝降榻问金主起居虞允文请帝还内命知閤门事王抃谕天锡以明日防庆节就见天锡沮退
　　金主幸太子宫
　　金主谓太子曰朕为汝措天下当无复有经营之事汝惟无忘祖宗纯厚之风以勤修道徳为孝明信赏罚为治而已昔唐太宗谓髙宗曰吾伐髙丽不克终汝可继之如此之事朕不以遗汝如辽之海濵王以国人爱其子嫉而杀之此何理也子为众爱愈为美事所为若此安有不亡唐太宗又尝谓高宗曰尔于李勣无思今以事出之我死宜即授以仆射彼必致死力矣君人者焉用伪为受恩于父安有忘报于子者乎朕御臣下惟以诚实耳
