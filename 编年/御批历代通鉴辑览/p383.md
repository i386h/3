<!-- { "loadSidebar": true } -->
　　汉主改元白龙更名曰龚以应龙见之祥有胡僧言谶书灭刘氏者龚也乃采易飞龙在天之义为防字音俨以名焉
　　长和求昬于汉
　　长和骠信郑旻求昬于汉汉主以其增城公主妻之长和即唐之南诏也【滇载记唐光化中郑买嗣灭蒙氏改国号曰大长和】
　　闰月唐诏罢折纳【折谷帛之数而以钱约官】纽配【纽合其数而科配之】法唐主以军储不足谋于羣臣吏部尚书李琪上疏曰古者量入以为出计农而发兵故虽有水旱之灾而无空乏之忧近代税农以飬兵未有农富给而兵不足农捐瘠而兵丰饱者也今纵未能蠲省租税茍除折纳纽配之法农亦可以小休矣唐主即敕有司从之然竟不能行【唐主又欲如汴州谏官上言不如节俭以足用自古无就食天子今杨氏未灭不宜示以虚实乃止】
　　唐遣宦者马彦珪使蜀军
　　时蜀中盗贼羣起崇韬恐大军既去更为后患命任圜张筠分道招讨以是未即还唐主遣宦者向延嗣促之崇韬待之倨延嗣怒李从袭因谓曰郭公専权如是廷诲日与军中骁将蜀士豪杰狎饮指天画地近闻白其父请表已为蜀帅诸将皆郭氏之党王寄身于虎狼之口一朝有变吾属不知委骨何地矣因相向垂涕延嗣归具以语刘后后泣诉于唐主请早救继岌前此唐主闻蜀人请崇韬为帅已不平至是不能无疑阅蜀府库之籍曰人言蜀中珍寳无算何如是之微也延嗣曰蜀珍货皆入崇韬父子故县官所得不多耳唐主遂怒遣宦官马彦珪驰诣成都曰崇韬奉诏班师则已若有迁延防扈之状则与继岌图之彦珪见刘后说之曰蜀中事势忧在旦夕安能缓急禀命于三千里外乎后复言之唐主曰传闻之言未知虚实岂可遽尔后不得请退自为教与继岌令杀崇韬【崇韬素疾宦者及平蜀密谓继岌曰师旋王必为大子他日得天下騬马亦不可乘况任宦官宜尽去之専用士人宦官闻而切齿故羣构之　騬马扇马也以喻宦者騬食陵反】
　　楚铸铅鐡钱
　　楚王殷不征商旅由是四方商旅辐辏湖南地多铅铁殷用高郁防铸铅鐡钱商旅出境无所用之皆易他货而去故能以境内所余之物易天下百货国以富饶湖南民不事桑蚕郁命民输税者皆以帛代钱未几民间机杼大盛
　　【丙后唐同光四年四月明宗李嗣源天成元年吴戌越寳正元年是嵗蜀亡闽建国凢四国三镇】春正月唐防国军节度使李继麟入朝
　　继麟自恃与唐主故旧有功苦诸伶宦求丐无厌遂拒不与大军之征蜀也继麟阅兵遣其子令徳将之以从景进与宦官谮之曰继麟闻大军起以为讨己故阅兵自卫又曰崇韬与河中隂谋内外相应继麟闻之惧欲入朝以自明其所亲止之继麟曰郭侍中功高于我今事势将危吾得见主上面陈至诚则防人获罪矣乃入朝
　　唐魏王继岌杀郭崇韬
　　继岌将发成都部署已定马彦珪至以皇后教示继岌继岌曰彼无衅端安可为此且主上无敕独以皇后教杀招讨使可乎李从袭等泣相与巧陈利害继岌从之召崇韬计事从者李环挝碎其首并杀其子廷诲廷信推官李崧【海州饶阳人】谓继岌曰今行军三千里外初无敕防擅杀大将大王柰何行此危事邪继岌曰公言是也悔之无及崧乃召书吏数人登楼去梯矫为敕书用蜡印宣之军中粗定崇韬左右皆窜匿独掌书记张砺【滏阳人】诣魏王府恸哭乆之继岌命任圜代总军政
　　唐杀其睦王存乂【唐主之弟】及李继麟
　　马彦珪还洛阳唐主乃下诏暴郭崇韬之罪并杀其诸子朝野骇惋保大节度使睦王存乂崇韬之壻也宦官言存乂攘臂称寃言辞怨望唐主杀之景进言李继麟与存乂通谋宦者因共劝速除之唐主乃使朱守殷杀之复其姓名曰朱友谦【时诸军饥窘妄为謡言伶官采之以闻故崇韬友谦皆及于祸李嗣源入朝亦为謡言所属唐主遣朱守殷察之守殷私谓嗣源曰令公勲业振主宜自图归藩以逺祸嗣源曰吾心不负天地祸福之乗无可避皆安之于命耳时伶官用事勲旧人不自保嗣源危殆者数四李绍宏左右营防以是得全】
　　唐魏王继岌发成都
　　先是孟知祥至成都时新杀郭崇韬人情未安知祥慰抚吏民犒赐将卒去留帖然至是继岌留李仁罕【字徳美陈留人】潘仁嗣【东光人】赵廷隠【太原人】张业【俊仪人】武璋【文水人】李延厚【平恩人】等戍成都而还
　　二月唐邺都乱遣李绍荣招谕之
　　唐魏愽指挥使杨仁晸将兵戍瓦桥逾年代归唐以邺都空虚恐兵至为变敕留屯贝州时天下莫知郭崇韬之罪民间讹言皇后弑帝人情愈骇仁晸部兵皇甫晖【魏州人】因人情不安遂作乱刼仁晸仁晸不从晖杀之又刼小校不从又杀之効节指挥使赵在礼【字干臣涿州人】闻乱而走晖追及示以二首在礼惧而从之乱兵遂奉以为帅焚掠贝州南趋临清有向邺都告乱者都巡捡使孙铎等亟诣史彦琼请授甲乗城为备彦琼曰贼至为备未晚是夜贼前锋攻北门彦琼兵溃单骑奔洛阳贼遂入邺都在礼据宫城署皇甫晖赵进【定州人】为指挥使纵兵大掠王正言方据案召吏草奏其家人告之索马不得乃歩出府门谒在礼再拜请罪在礼谕遣之众拥在礼为留后张宪家在邺都在礼厚抚之遣使以书诱宪宪斩其使以闻唐主乃命归徳节度使李绍荣诣邺都招抚已而绍荣至邺都攻之不克【绍荣至邺都攻其南门遣人以敕招谕之赵在礼拜于城上曰将士思家擅归相公诚善为数奏得免于难敢不自新史彦琼防手大骂曰羣死贼城破万段皇甫晖谓众曰观史武徳之言上不赦我矣因聚众掠敕书手壊之守陴拒战绍荣攻之不利以状闻唐主怒曰克城之日勿遗噍类大发诸军讨之】
　　唐李绍琛反于蜀魏王继岌使工部尚书任圜讨擒之郭崇韬之死也李绍琛谓董璋曰公复欲呫嗫谁门邪璋惧谢罪魏王继岌至武连【西魏县宋省故城在今保寜府剑州】遇敕使谕令董璋将兵诛朱令徳【友谦子为武信节度使在遂州　遂州注见前】时绍琛将后军去中军一舎闻之以唐主不见委大惊俄而璋过不谒绍琛怒谓诸将曰国家南取大梁西定巴蜀皆郭公之谋而吾之功也至于去逆効顺与国家犄角以破梁则朱公也今朱郭皆无罪族灭归朝之后行及我矣寃哉天乎奈何绍琛所将多河中兵河中将焦武等号哭于军门曰西平王【友谦封】何罪阖门屠脍我軰归则同诛决不复东矣绍琛自剑州拥兵西还自称西川节度使移檄成都招谕蜀人众至五万继岌以任圜为副招讨使讨之时董璋屯绵州以兵二万防圜追及绍琛于汉州绍琛迎战大败以十余骑奔绵竹遂擒之继岌乃引兵而东【绍琛之被擒也孟知祥至汉州犒军与任圜董璋置酒髙会引绍琛槛车至座中知祥自酌大巵饮之谓曰公何患不富贵而求入此邪绍琛曰郭侍中佐命功第一兵不血刃取两川一旦无罪族诛如绍琛軰安保首领以此不敢归耳绍琛至鳯翔白延嗣以唐主命杀之】
　　唐从马直【唐主选诸军骁勇者为亲军号从马直】军士作乱伏诛
　　从马直指挥使郭从谦本优人也优名郭门高以徳胜之役挑战有功遂有宠积功至指挥使郭崇韬方用事从谦以叔父事之又为睦王存乂假子及二人得罪从谦数以私财飨诸校对之流涕言崇韬之寃至是军士王温等五人作乱擒斩之唐主戏谓从谦曰汝既负我附崇韬存乂又教王温反欲何为也从谦益惧既退隂谓诸校曰主上以王温之故俟邺都平定尽坑若曹家之所有宜尽市酒肉勿为乆计也由是亲军皆不自安
　　唐遣李嗣源将亲军讨邺都
　　李绍荣再攻邺都贼知不赦坚守无降意唐主患之日发中使促魏王继岌还军继岌以讨李绍琛未至绍荣乆无功会邢州兵赵太等亦为乱据州未下沧州军乱小校王某戡自为留后河朔州县告乱者相继唐主欲自征邺都大臣皆言京师根本车驾不可轻动唐主曰诸将无可使者皆曰李嗣源最为勲旧唐主心忌嗣源曰吾惜嗣源欲留宿卫皆曰他人无可者张全义李绍宏亦屡言之乃许之
　　三月唐讨邺兵刦李嗣源入邺都
　　李嗣源至邺都城西南下令诘旦攻城是夜从马直军士张破败帅众大噪焚营嗣源叱而问之对曰将士从主上十年百战以得天下今贝州戍卒思归主上不赦从马直数卒諠竞遽欲尽诛其众我軰初无叛心但畏死耳今欲与城中合势请主上帝河南令公帝河北嗣源涕泣谕之不从遂防白刃拥嗣源及李绍真【即霍彦威】等入城城中不受外兵逆击之皆溃赵在礼帅诸校迎拜嗣源泣谢曰将士軰负令公敢不惟命是听嗣源诡说在礼曰凡举大事须借兵力今外兵流散无所归我为公出収之在礼乃听嗣源绍真俱出城宿魏县防兵稍有至者
　　唐李嗣源奔相州
　　李嗣源之为乱兵所逼也李绍荣有众万人营于城南嗣源遣牙将七人相继召之欲与共攻乱者绍荣不应及嗣源入邺遂引兵去至是嗣源在魏县众不满百又无兵仗李绍真所将镇兵五千闻嗣源得出相帅归之由是兵稍振嗣源欲归藩待罪中门使安重诲【应州人】曰公为元帅不幸为凶人所刦李绍荣不战而退归朝必以公借口公若归藩则为据地要君适足以实防慝之口耳不若星行诣阙面见天子庶可自明嗣源曰善南趣相州遇马坊使康福【蔚州人】得马数千匹始得成军
　　唐豫借河南夏秋税
　　唐主以军食不足敕河南尹豫借夏秋税民不聊生租庸使以仓储不足颇朘刻军粮军士流言益甚宰相惧帅百官上表请出内库之财以给诸军唐主欲从之刘后曰吾夫妇君临万国虽借武功亦由天命命既在天人如我何宰相又于便殿论之后属耳于屏风后须臾出妆具及三银盆皇幼子三人于外曰四方贡献随以给赐所余止此耳请鬻以赡军宰相惶惧而退
　　唐李嗣源反引兵向大梁【欧阳修五代史唐庄宗纪书李嗣源反纲目不书尹起莘曰纲目于嗣源多恕辞亮其无利之之心也欧阳氏书反明君臣之大义也今于嗣源入邺依纲目书刦于引兵向大梁依欧阳史书反】
　　李绍荣退保卫州奏李嗣源已叛与贼合嗣源遣使上章自理一日数辈【唐主遣嗣源长子从审喻嗣源至卫州绍荣欲杀之从审乃还唐主怜之赐名继璟待之如子】嗣源所奏皆为绍荣所遏不得通嗣源由是疑惧石敬瑭曰夫事成于果决而败于犹豫安有上将与叛卒入贼城而他日得保无恙乎大梁天下之要防也愿假三百骑先徃取之公引大军亟进如此始可自全康义诚【字信成代北三部落人】曰主上无道军民怨望公从众则生守节必死嗣源乃令安重诲移檄防兵时嗣源家在真定虞候将王建立【辽州榆社人】先杀其监军由是获全李从珂将所部兵趣镇州与建立合倍道从嗣源嗣源分三百骑遣石敬瑭将之前驱李从珂为殿军势大盛唐主乃诏白从晖将骑兵扼河阳桥出金帛给赐诸军军士诟曰吾妻子已殍死得此何为李绍荣至洛阳曰邺都乱兵欲济河袭郓汴愿陛下幸闗东【谓汜水闗以东】招抚唐主从之
　　唐杀故蜀主王衍夷其族
　　景进等言于唐主曰西南未安王衍族党不少闻车驾东征恐其为变不若除之唐乃遣中使赍敕往诛之敕曰王衍一行并从杀戮已印画张居翰覆视就殿柱揩去行字改为家字由是获免者千余人衍母徐氏且死呼曰吾儿以一国迎降不免族诛信义俱弃吾知汝行亦受祸矣
　　唐主如闗东李嗣源入大梁唐主乃还
