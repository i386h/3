<!-- { "loadSidebar": true } -->
　　李寳大破金人于陈家岛【在胶州海中】杀其将完顔正嘉弩寳既解海州之围遂与其子公佐引舟师至胶西石臼岛【在胶州南海中海防考滨海要冲有胶州石臼等所及海中之陈家岛诸处】敌舟已出海口泊陈家岛相距仅一山时北风盛寳祷于石臼神风自柂楼中来如钟铎声众咸奋引舟握刀待战金操舟者皆中原遗民遥见寳船绐敌兵入舟中使不知王师猝至风驶舟疾过山薄敌鼓声震荡海波腾跃敌大惊掣矴举帆帆皆油缬弥亘数里风浪卷聚一隅窘束无复行次寳命大箭射之烟焰随发延烧数百艘火所不及者犹欲前拒寳叱壮士跃登其舟以短兵击杀之降者三千余人斩其将完顔正嘉弩等六人擒倪询等上于朝获其统军符印与文书器甲粮斛以万计余物众不能举者悉焚之火四昼夜不灭
　　金人破扬州刘锜遣兵拒于皂角林【在扬州府江都县南】大败之锜以舟渡真扬之民于江南留屯爪洲金人来争锜命步将呉超员琦王佐等拒之于皂角林锜防重围下马死战佐以歩卒设伏林中金人既入张弩俄发金人以运河岸狭非骑兵之利稍稍引去追击大破之斩其统军髙景山
　　十一月召张浚判建康府
　　殿中侍御史陈俊卿上疏极言浚忠荩帝悟乃诏复官判建康府至岳阳买舟冒风雪而行时金兵充斥浚遇东来者云敌兵方盛焚采石烟熖张天慎毋轻进浚曰吾赴君父之急知直前求乗舆所在而已遂乗小舟径行时长江无一舟敢行北岸者
　　编管王权于琼州以李显忠代将其军
　　金人侵洲叶义问使中军统制刘泛【锜之侄】御之败绩义问走建康
　　时刘锜病甚求解兵柄留其侄中军统制泛以千五百人塞洲李横以八千固守诏锜还镇江専防江于是尽失两淮之地金人攻洲汜以克敌弓射却之叶义问至镇江见锜病剧以李横权锜军遂督兵渡江众以为不可义问彊之汜请出战锜不从汜拜家庙而行金人以重兵逼州汜先退李横以孤军不能当亦郤失其都统制印横左军统制魏俊右军统制王方死之横汜仅以身免锜闻汜败因愤闷疾益甚义问闻之乃遵陆趋建康市人皆媟骂之
　　虞允文大败金军于采石完顔亮趋扬州
　　亮筑台江上自披金甲登台杀黒马以祭天以一羊一豕投于江中【召宾都等谓之曰舟楫已具可以济江矣富勒珲曰臣观宋舟甚大我舟小而行迟恐不可济亮怒曰尔昔从梁王追赵构入海岛岂皆大舟邪】誓明日渡江晨炊玉麟堂【即毓麟堂在和州梅江之滨】先济者与黄金一两亮置黄旗红旗于岸上以号令进止时叶义问命虞允文徃芜湖迎李显忠交王权军且犒师允文至采石权已去显忠未来敌骑充斥军士三五星散解鞍束甲坐道傍皆权败兵也允文谓坐待显忠则误国事遂立召诸将勉以忠义曰金帛诰命皆在此以待有功众曰今既有主请死战或谓允文曰公受命犒师不受命督战他人坏之公受其咎邪允文叱之曰危及社稷吾将安避乃命诸将列大阵不动分戈船为五其二并东西岸其一驻中流藏精兵待战其二藏小港备不测部分已毕敌已大呼亮操小红旗麾数百艘絶江而来瞬息之间抵南岸者七十艘直薄官军军小郤允文入阵中抚统制时俊之背曰汝胆畧闻四方立阵后则儿女子尔俊即挥双刀出士殊死战中流允文军以海防船冲敌舟皆平沈敌半死半战日暮未退防有溃卒自光州至允文授以旗鼓从山后转出敌疑援兵至始遁允文又命劲弩尾击追射大败之金兵还和州凡不死于江者亮悉敲杀之防报曹国公已即位于东京改元大定亮抚髀叹曰朕本欲平江南改元大定此非天乎因出其素所书取一戎衣天下大定改元事以示羣臣遂召诸将帅谋北还且分兵渡江李通曰陛下亲征深入异境无功而还若众散于前敌乘于后非万全计若留兵渡江车驾北还诸将亦将解体今燕北诸军近辽阳者恐有异志宜先发兵渡江敛舟焚之絶其归望然后陛下北还南北皆指日而定矣亮然之允文知亮败明当复来夜半部分诸将分海舟缒上流别遣盛新以舟师截金人于扬林河口【在和州东今曰扬林渡】明旦敌果至因夹击之复大败焚其舟三百敌遣伪诏来谕王权似有宿约者允文曰此反间也乃复书言权因退师已寘宪典新将李显忠也愿快战以决雌雄亮得书大怒遂焚其龙鳯舟斩梁汉臣【首劝亮渡江者】及造舟者二人率军趋扬州使符寳郎耶律摩多【旧作没答今改后仿此】防神果军扼淮渡凡自军中还至淮上无都督府文字皆杀之
　　刘锜罢以成闵李显忠呉拱为两淮京湖三路招讨使显忠至采石虞允文语之曰敌入扬州必与瓜洲兵合京口无备我当徃公能分兵相助乎显忠分万六千与之允文遂还京口时敌屯重兵滁河【今曰后河源出黄山迳和州西北与滁州分界东南至六合县入江】造三牐储水深数尺塞山洲口杨存中成闵邵宏渊诸军皆集京口凡二十余万允文以战舰数少不足用聚材改治之命张深守滁河口扼大江之冲以苖定驻下蜀【镇名在江寜府句容县北】为援且谒刘锜问疾锜执允文手曰疾何必问朝廷养兵三十年一技不施而大功乃出一儒生我辈愧死矣以疾笃召还提举万夀观诏以闵等为招讨使闵淮东显忠淮西拱湖北京西
　　金完顔亮为其下所杀
　　亮至洲居于山寺虞允文与杨存中临江按试命战士踏车船中流上下三周金山囘转如飞敌持满以待相顾骇愕亮笑曰纸船耳有一将跪奏南军有备不可轻愿驻扬州徐图进取亮怒杖之五十召诸将约以三日济江否则尽杀之骁骑噶山【旧作髙僧今改】欲诱其党以亡事觉亮命众刃剉之乃下令曰军士亡者杀其富埒珲【穆昆之副旧作蒲里衍今改后仿此】富勒珲亡者杀其穆昆穆昆亡者杀其明安明安亡者杀其总管由是军士益危惧亮又令军中运鸦鹘船于洲期以明日渡江敢后者死众欲亡归乃决计于浙西都统制耶律元宜【本名闻烈一名伊特琏父慎思赐姓完顔按阿烈旧作阿列伊特琏旧作移特辇今改后仿此】及明安唐古乌页【旧作唐括乌野今改后仿此】且曰前阻淮渡皆成擒矣比闻辽阳新天子即位不若共行大事然后举军北还元宜然之乃期诘旦卫军番代即行事黎明元宜等帅诸将以众薄亮营亮闻乱意宋兵奄至揽衣遽起箭入帐中亮取视之愕然曰我兵也近侍大庆善【旧作大庆山今改】曰事急矣当出避之亮曰
　　走将安往方取　　　　　　　　　　　【弓】已中箭仆地延安少尹纳合防鄂勒博【旧作纳合干鲁补今改】先刃之手足犹动逐缢杀之军士攘取行营服用皆尽乃取骁骑指挥使逹磐【旧作大磐今改】衣巾裹其尸焚之收其妃嫔及李通郭安国图克坦永年梁珫大庆善等杀之元宜自为左领军副大都督使人杀太子光英于汴退军三十里遣人持檄诣镇江议和未几金军在荆襄两淮者皆拔寨北还【史臣曰完顔亮智足以拒谏言足以餙非欲为君则弑其君欲图隣则弑其母欲夺人之妻则使之杀其夫三纲絶矣何暇他论至于屠灭宗族剪刈忠良妇姑姊妹尽入嫔御卒之戾气感召身由恶终使天下后世称无道主以亮为首可不戒哉可不戒哉】
　　十二月成闵李显忠收复两淮州郡
　　帝如建康
　　张浚至建康即具行宫仪物请车驾临幸帝从之帝至建康张浚迎拜道左卫士见浚无不以手加额浚起复用风采隐然军民皆倚为重
　　金主入燕
　　【壬午】三十二年【金大定二年】春正月戊辰朔日食
　　山东人耿京起兵复柬平遣其将辛弃疾【字防安齐州人】来朝完顔亮死中原豪杰并起山东人耿京据东平自称天平节度使以齐州人辛弃疾掌书记弃疾劝京来归京遣弃疾奉表诣行在帝大喜厚赉之以京知东平府
　　金遣使来聘
　　金主下令散南征之众以髙忠建为报谕宋国使且告即位
　　二月以虞允文为川陜宣谕使
　　允文还朝帝慰藉嘉叹谓陈俊卿曰允文朕之裴度及是陛辞言金亮既诛新主初立彼国方乱天相我恢复也和则海内气沮战则海内气伸帝以为然允文至蜀遂与呉璘经畧中原
　　帝还临安
　　时将祔钦宗于太庙帝还临安谓张浚曰卿在此朕无北顾忧矣御史呉芾【字明可台州仙居人】言建康可以控帯襄汉经畧淮甸大驾宜留以系中原之望若还临安则西北之势不能相接不从
　　金以张浩为尚书令
　　金主尝谓宰相曰进贤退不肖宰相之职也有才能髙于己者或惧其分权往往不肯引置同列朕甚不取卿等母以此为心【时以近侍进言欲罢科举者金主问浩曰自古帝王有不用文学者乎浩曰有之曰谁欤浩曰秦始皇金主顾近侍曰岂可使我为秦始皇事遂寝】
　　闰月祔钦宗于太庙
　　呉璘复大散闗分兵和尚原金人走寳鸡
　　璘遣兵复河源州及积石镇戎军遂复大散关
　　太尉威武节度使刘锜卒【諡武穆】
　　锜以刘汜败发怒呕血数升至是卒赠开府仪同三司【锜慷慨深毅有儒将风亮之南下也令有敢言锜姓名者斩枚举南朝诸将问其下孰敢当者皆随名姓以对其答如响至锜莫有应者亮曰吾自当之惜锜以疾不能成功齐恨而没】
　　耿京将张安国杀京以降金辛弃疾还执安国送临安斩之
　　张安国杀京降金辛弃疾还至海州与众谋曰我縁主帅来归朝不期事变何以复命乃约李寳统制王世隆等径趋金营即帐中缚安国献于临安斩之诏授弃疾江隂佥判弃疾献议恢复持论劲直不为迎合众壮之
　　呉璘复顺徳军【宋置治陇干故城在今平凉府静寜县】及环州【注见前】璘遣姚仲取巩王彦屯商虢陜华惠逄取熈河或久攻不下或既得复失竟无成功仲舎巩攻德顺逾四旬不克璘以李师顔代之遣子挺节制军司挺与金人战于瓦亭大败之擒其千戸耶律紏坚【旧作九斤今改后仿此】等百三十七人金人惩其败悉兵趋顺德璘自将往督师先壁于险且治夹河战地璘至城下守陴者闻呼相公来观望咨嗟矢不忍发璘按行诸屯斩不用命者先以数百骑进金鋭卒空壁跃出突璘军璘军得先治地无不一当百至暮璘忽传呼其将战不力人益奋搏金大败遁入壁黎明师再出金人坚壁不动防大风雪遂拔营去凡八日而克璘入城市不改肆父老拥马迎之璘又遣严忠取环州遂还河池时姚仲等又复兰防熈巩等州及永安军【宋陜西诸路无永安军当作永兴】
　　遣起居舎人洪迈【字景卢皓季子】使金
　　金髙忠建至临安议遣使报聘且贺即位工部侍郎张阐【字大猷永嘉人】请严遣使之命正敌国之礼彼或不从则有战耳如是则中国之威可以复振帝然之遂遣洪迈充贺登极使帝谓执政曰向日讲和本为梓宫太后虽屈已卑辞有所不惮今两国之盟已絶宜正名画境朝仪嵗币当先定之迈乃奏接伴礼仪十有四事既而忠建责臣礼及取新复州郡陈康伯以义折之乃止迈行书用敌国礼帝手扎赐迈曰祖宗陵寝隔濶三十年不得以时洒扫祭祀心实痛之若彼能以河南地见归必欲居尊如故正复屈已亦何所惜迈奏言山东之兵未解则两国之好不成至燕金閤门见国书不如式抑令于表中改部臣二字朝见之仪必欲用旧礼迈执不可金鎻使馆三日水浆不通及见金人语不逊欲留迈张浩不可乃遣还
　　夏四月金人又攻海州镇江都统张子盖【字徳髙俊从子】及魏胜大败之
