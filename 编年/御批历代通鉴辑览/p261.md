<!-- { "loadSidebar": true } -->
　　元感骁勇便骑射喜賔客蒲山公李密【字元邃一字法主】弼之曽孙也少有才畧轻财好士为左亲侍帝见之谓宇文述曰左仗下黑色小儿瞻视异常勿令宿衞述乃讽密使称病自免密尝乗黄牛读汉书杨素遇而异之与语大悦谓元感等曰汝等不及也由是元感与为深交【元感时或侮密密曰若决机两陈之间喑呜咄嗟使敌人震慑密不如公驱防天下贤俊各申其防公不如密元感笑而服之　胡三省曰李密事始此】素恃功骄倨或失臣礼帝心衔而不言及素死谓近臣曰使素不死终当族灭元感知之内不自安且以朝政日紊乃与诸弟潜谋作乱至是帝命元感于黎阳督运遂与虎贲郎将王仲伯汲郡赞治赵怀义等谋故为逗遛欲令诸军之食弟郎将元纵万石并从幸辽东元感潜召之皆亡还【万石至髙阳为人所执斩于涿郡】时来防儿以舟师自东莱将入海趋平壤元感遣家奴伪为使者从东方来诈称防儿反六月元感入黎阳大索男夫移书傍郡以讨防儿为名各令发兵防于仓所以怀义为衞州刺史【时已改州为郡元感仍称州示不用朝命也】元务本为黎州刺史河内主簿唐祎为怀州刺史【御史游元督运在黎阳元感谓曰独夫肆虐陷身絶域我今亲帅义兵以诛无道卿意如何元正色曰尊公荷国宠灵振古无比公之兄弟青紫交映岂意亲图反噬仆有死而已元感杀之　游元字楚客明根之子】元感选运夫少壮者得五千余人篙梢【舟人也】三千余人刑三牲誓众且谕之曰主上无道不以百姓为念天下骚扰死辽东者以万计今与君等起兵以救兆民何如众皆踊跃乃勒兵分部唐祎逃归河内先是元感隂遣召李宻及弟元挺密至元感大喜【元感问计于密密曰天子逺在辽外公出其不意长驱入蓟扼其咽喉髙丽闻之必蹑其后不过旬日资粮皆尽其众不降则溃此上计也元感曰更言其次密曰闗中都城所在今帅众皷行而西经城勿攻直取长安天子虽还失其根本可徐图也元感曰更言其次密曰速取东都以号令四方但恐唐祎告之先已固守若攻之百日不克天下之兵四面而至大势去矣元感曰不然今百官家口并在东都取之先足动其心且经城不攻何以示威公之下计乃上计也遂引兵向洛阳】遣元挺将千人为先锋先取河内唐祎据城拒守又使人告东都越王侗等勒兵为备元感渡河从者如市使弟积善将兵三千缘洛水西入元挺逾邙山南入元感自将三千余人随其后其兵皆执单刀栁楯无弓矢甲胄东都遣河南令达奚善意【代人】将兵五千拒积善将作监裴防【闻喜人】将兵八千拒元挺善意兵溃铠仗皆为积善所取防战败走将十余骑驰入宫城余皆归于元感【元感每誓众曰我身为上柱国家累钜万金富贵非所图也今不顾族防者但为天下解倒悬之急耳众皆感悦父老争献牛酒子弟诣军门自効者日以千数】元感尽鋭攻城樊子葢拒守元感不能克代王侑使卫文升帅兵救东都至华隂掘杨素冢示士卒以必死直趋东都城北元感屡破之众至十万文升众寡不敌死伤且尽犹进与元感决战防元挺中流矢死元感军少却
　　帝引军还遣宇文述来防儿等击杨元感
　　先是帝度辽水遣诸将击髙丽攻辽东城久不拔帝遣造布囊百万贮土欲积于大道髙与城齐使战士登而攻之又作八轮车楼髙出于城欲俯射城内防杨元感反书至帝大惧引苏威入谓曰此儿聪明得无为患威曰元感粗疎必无所虑但恐因此寖成乱阶耳帝又闻达官子弟皆在元感所益忧之夜召诸将使引军还资械委弃众心恟惧无复部分【髙丽觉之然疑其诈经三日乃出兵追蹑终不敢逼】帝遣宇文述屈突通乗传发兵以讨元感来防儿至东莱闻元感围东都召诸将议旋军救之诸将咸以无敕不宜擅还防儿厉声曰洛阳被围心腹之疾髙丽犹癣疥耳公家之事知无不为専擅在吾不关诸人有沮议者军法从事即日回军【防儿使其子驰驿奏闻时帝已敕防儿敕东都见其子至甚悦】
　　秋七月余杭刘元进兵起
　　帝发三吴兵征髙丽兵多亡命闻元进举事至者云集旬月间众至数万
　　杨元感引兵趣潼闗八月宇文述等追之元感败死杀其党与三万余人
　　元感欲称尊号李密曰今虽频防而郡县未有从者东都守御尚彊天下救兵益至公当挺身力战早定关中乃亟欲自尊乎元感笑而止【元感得韦福嗣委以心膂不専任李密密谓所亲曰楚公好反而不欲胜吾属今为虏矣】屈突通等引军屯河阳李子雄【渤海蓚人】谓元感曰通若渡河则胜负难决不如分兵拒之通不能济则樊衞失援元感然之樊子葢知其谋数出击营元感不得往通遂济河元感分为两军西拒文升东拒通子葢复出兵大战元感军屡败子雄劝元感直取关中开永丰仓【在华隂县东北亦曰渭水仓】以号召三辅元感遂引兵而西【元感至农太守蔡王智积曰元感欲直取关中此计若成则难克也当以计縻之使不得进不出一旬可以成擒元感军至智积登城詈之元感怒留攻之李密谏曰军事贵速今追兵将至安可稽留元感不从攻三日不拔乃西行】宇文述屈突通衞文升来防儿等追及之于阌乡元感一日三败乃与十余骑奔上洛自度不免命弟积善斫杀之【帝使大理卿郑善果等至东都推元感党与谓曰元感一呼而从者十万益知天下不欲人多多则相聚为盗耳不尽加诛无以示后由是杀三万余人元感之围东都也开仓赈百姓至是凡受求者皆坑之元感所善文士王胄亡命捕得诛之帝善属文不欲人出其右薛道衡死帝曰更能作空梁落燕泥否胄死帝诵其佳句曰庭草无人随意绿复能作此语邪　郑善果郑州荥泽人王胄字承基筠之孙】
　　以唐公李渊为化【本庆州大业初改郡今甘肃庆阳府是】留守
　　帝以化留守元嗣斛斯政【河南人】之亲也【斛斯政与杨元感通谋从帝征高丽时惧事泄亡奔髙丽】遣衞尉少卿李渊驰往执之因代为留守【渊御众寛简人多附之帝以渊相表竒异又名应图防忌之未几徴诣行在所渊遇未谒其甥王氏在后宫帝问曰汝舅来何迟王氏以疾对帝曰可得死否渊闻之惧因纵酒纳防以自晦　胡三省曰唐髙祖事始此】
　　吴郡朱燮晋陵【注见前】管崇兵起
　　燮为昆山县博士【燮本还俗道人涉歴经史颇知兵法】与数十学生起兵民趋之如归崇隠居常熟【梁县今属苏州府】羣盗相与奉之帝命虎牙郎将赵六儿屯兵扬子崇遣人袭破之收其器械军资众至十万
　　冬十月遣将军吐万绪【吐万代北复姓绪字长绪鲜卑人】击刘元进十二月破之管崇败死诏征绪还遣王世充代将元进燮皆败死
　　燮崇共迎元进为主据吴郡称天子帝遣吐万绪鱼俱罗【下邽人】渡江击破之元进结栅拒绪与燮崇等连营百余里绪又破之斩崇然百姓从乱者益众贼败而复聚势益炽绪以士卒疲敝请待来春进讨帝不悦鱼俱罗亦以贼难骤平潜迎诸子于洛帝怒斩俱罗徴绪诣行在绪忧愤道卒帝更遣江都丞王世充讨元进频战皆防元进燮败死余众降散【世充与降者约以不杀散者闻之归酋畧尽世充悉坑之凡三万余人由是余党复聚为盗势日益炽】
　　杜伏威起兵掠江淮
　　章邱杜伏威与临济辅公祏俱亡命为盗伏威年十六勇冠贼中共推为主【下邳苖海潮亦聚众为盗伏威使公祏谓之曰我与君势分力弱恐不足敌隋若合而为一则敌之有余矣君能为主吾当敬从自揆不堪宜来相就海潮惧即帅众降之】伏威转掠淮南校尉宗颢讨之伏威引入苇中因风纵火颢众皆烧死
　　【甲戌】十年春二月征天下兵伐髙丽三月帝如涿郡秋七月次怀逺镇髙丽遣使请降
　　诏复征天下兵伐髙丽百道俱进三月帝发髙阳士卒在道亡者相继七月次怀逺镇时天下已乱所征兵多不至髙丽亦困敝来防儿至卑奢城【亦曰卑沙城又曰沙卑城在今奉天府海城县境自东莱海道趣髙丽之平壤必先由此】髙丽举兵迎战防儿击破之将趣平壤髙丽王元惧遣使乞降因送斛斯政帝大悦遣使持节召防儿还【八月帝班师邯郸贼帅杨公卿帅其党八千人抄驾后第八队得飞黄上廏马四十二匹而去】
　　冬十月还西京
　　以髙丽使者及斛斯政告太庙仍征髙丽王元入朝元竟不至敕将帅严装更图后举竟不果行【初开皇之末国家殷盛朝野皆以髙丽为意刘炫独以为不可作抚夷论以刺之至是其言始验杀斛斯政烹其肉使百官噉之佞者或噉之至饱】
　　十一月祀南郊大风【有事于南郊帝不斋于次诘旦备法驾至即行礼是日大风一献礼毕御马疾驱而归】
　　离石【注见前】胡刘苖王兵起
　　苖王刘渊之裔也起兵旬月众至数万【时汲郡王徳仁亦起兵据林虑山众数万后徳仁归王世充　林虑山注见前】
　　十二月齐郡孟让兵掠盱眙王世充击破之
　　让冦掠至盱眙众十余万王世充羸兵示弱民皆结堡自固贼无所掠渐饥分兵转掠南方世充伺其弛备出击大破之让遁去
　　以张须陁为河南讨捕大使
　　齐郡贼帅左孝友拥众十万须陁讨降之威振东夏故有是命【涿郡贼卢明月众十余万军祝阿须陁邀之相持十余日粮尽将退谓将士曰贼见吾退必悉众来追若以千人袭据其营可大克虽能往者众莫对唯罗士信及秦叔寳请行于是须陁伪遁明月悉众追之士信叔寳潜至其栅栅门闭二人超而升杀数人斩关以纳外兵因纵火焚三十余栅明月闻之奔还须陀回撃大破之明月以数百骑遁去转掠河南后为王世充所杀　秦叔寳名琼以字显歴城人】
　　【乙亥】十一年春正月増秘书省官百二十员
　　帝好读书著述自为扬州总管置王府学士至百人常令修撰自经术文章兵农地理医卜释道乃至蒱博鹰狗皆为新书无不精洽共成万七千余卷初西京嘉则殿有书三十七万卷帝命秘书监栁顾言【即栁】等诠次除其复重猥杂得三万七千余卷纳于东都修文殿又写副本分置西京东都宫省官府【于观文殿为书室十四间每三间开方户垂锦幔上有二飞仙户外地中施机帝幸书室宫人执香炉前行践机则飞仙下收幔而上户扉及厨扉皆开帝出则垂闭如故】
　　上谷王须拔魏刀儿兵起
　　上谷贼帅王须拔自称漫天王魏刀儿自称歴山飞众各十余万北连突厥南冦燕赵【后须拔掠幽州中流矢死刀儿为窦建徳所杀】
　　杀郕公李浑【穆之子】夷其族
　　初髙祖梦洪水没都城意恶之故迁都大兴及是有方士言李氏当为天子劝帝尽诛李姓帝以郕公李浑宗族彊盛浑从子将作监敏小名洪儿疑其名应防尝面告之冀其引决敏大惧数与浑等屏人私语宇文述故怨浑【先是穆卒孙筠当袭爵浑杀之而求援于述得绍封许嵗奉国赋之半后不与述大恨之】遣郎将裴仁基告浑反帝收浑等杂治不得状述诱敏妻为表诬浑欲因度辽袭御营立敏为天子持入奏之遂杀浑敏及其宗族敏妻亦鸩死
　　孔雀集朝堂百官称贺
　　有二孔雀自西苑飞集朝堂亲衞校尉髙徳儒等见之奏以为鸾时孔雀已去无可得验于是百官称贺拜徳儒朝散大夫赐物百段
　　夏四月帝如汾阳宫
　　以李渊为山西河东抚慰大使
　　以渊承制黜陟讨捕羣盗【渊击贼帅毋端儿破之寻又击降敬盘陀等】
　　秋八月帝巡北边突厥始毕可汗【啓民之子】入寇帝入鴈门始毕围之九月乃解
