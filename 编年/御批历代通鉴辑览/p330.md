<!-- { "loadSidebar": true } -->
　　回鹘忠贞可汗之弟杀忠贞而自立国人杀之而立忠贞之子阿啜为可汗遣其臣梅录来告丧且求册命先是回鹘使者入中国礼容骄慢梅录至丰州刺史李景畧先据高坐梅录俯偻前哭景畧抚之曰可汗弃代助尔哀慕自是回鹘使至皆拜景畧于庭威名闻塞外【明年春遣使册阿啜为奉诚可汗奉诚立五年而死无子其相骨咄禄有勇畧诸酋长畏服之立为可汗遣使来告乃册为懐信可汗】
　　吐蕃陷安西
　　先是吐蕃寇北庭回鹘大相颉干迦斯将兵救之【北庭地近回鹘又有沙陀六千余帐与北庭相依】至是颉干迦斯与吐蕃战不利吐蕃急攻北庭北庭人与沙陀酋长皆降于吐蕃安西由是遂絶莫知存亡而西州犹为唐固守
　　【辛未】七年春二月义武节度使张孝忠卒秋七月以其子升云为留后【升云寻赐名茂昭授节度使】
　　八月以陆贽为兵部侍郎解内职
　　窦参恶之也
　　吐蕃寇灵州回鹘撃败之九月遣使来献俘
　　冬十二月以吴凑为陜虢观察使
　　福建观察使吴凑治有声窦参以私憾毁之且言其病风上召至京师知参之诬由是始恶参以凑为陜虢观察使代参党李翼
　　【壬申】八年春三月宣武节度使刘元佐卒
　　元佐卒将士拥其子士宁为留后劫监军孟介请于朝许之【元佐有威畧毎李纳使至元佐厚结之故常得其阴事先为之备纳惮之其母虽贵日织绢一匹谓元佐曰汝本寒微天子富贵汝至此必以死报之故元佐始终不失臣节】
　　夏四月赐谏议大夫吴通元【海州人】死贬窦参为栁州【唐置今广西栁州府是】别驾
　　窦参阴狡而愎恃权而贪每迁除多与族子给事中申议之申招权受赂时人谓之喜鹊上颇闻之申恐陆贽进用阴与谏议大夫吴通元作谤书以倾贽上察知之贬参赐通元死
　　以赵憬【字退翁陇西人】陆贽同平章事
　　陆贽请令台省长官各举其属着其名于诏书异日考其殿最并以升黜举者诏行之未几而罢【或言于上曰诸司所举皆有情故不得实才上密谕贽自今除改卿宜自择勿任诸司贽上奏曰国朝之制五品以上制勅命之葢宰相商议奏可者也六品以下则防授葢吏部铨材署职诏防画闻而不可否者也开元中起居遗补御史等官犹并列于选曹其后幸臣专朝废公举行私惠使周行庶品茍不出时宰之意则莫致也今臣所奏宣行以来才举十数议其资望不愧班行考其行能未闻阙败而议者遽以腾口上顷圣聪道之难行亦可知矣请使所言之人指陈其状覈其虚实谬举者必行其罚诬善者亦反其辜若不出主名不加辩诘使枉直同贯则人何赖焉又宰相不过数人岂能遍谙多士理须展转询访是则变公举为私荐情故必多且今日之宰相则往日之台省长官今日之台省长官乃将来之宰相岂有为长官之时则不能举一二属吏居宰相之位则可择千百具僚物议悠悠其惑甚矣葢尊者领其要卑者任其详是以人主择辅臣辅臣择庶长庶长择佐僚将务得人无易于此上竟追前诏不行】
　　平卢节度使李纳卒
　　军中推其子师古为留后
　　秋七月以司农少卿裴延龄判度支事
　　陆贽请以李巽权判度支上许之既而复欲用延龄贽言度支准平万货刻吝则生患寛假则容奸延龄诞妄小人用之恐伤圣鉴上不从
　　八月遣使宣抚诸道
　　时四十余州大水【溺死三万余人】陆贽请遣使赈抚上曰闻所损殊少即议优恤恐生奸欺贽曰流俗之弊多徇谄谀揣所悦意则侈其言度所恶闻则小其事今遣使巡抚所费者财用所收者人心茍不失人何忧乏用上曰淮西贡赋既阙不必遣也贽曰昔秦晋讐敌穆公犹救其饥而况帝王懐柔万邦惟徳与义宁人负我无我负人乃遣中书舎人奚陟【字殷卿京兆人】等宣抚诸道
　　九月减江淮运米令京兆边镇和籴
　　从陆贽之请也【贽言于上曰边储不赡由措置失当蓄敛乖宜故也今戍卒不于守臣守臣不总于元帅至有一城之将一旅之兵各降中使监临若承别诏委任毎有寇至方从申覆比防征发救援寇已获胜罢归此所谓措置失当者顷设就军和籴之法以省运制加倍之价以劝农此令初行人皆悦慕而有司竞为纎啬不时敛藏遂使豪家贪吏反操利权贱取于人以俟公私之乏度支物估转高军城谷价转贵空申簿帐伪指困仓计其数则亿万有余考其实则百十不足此所谓蓄敛乖宜者也也旧制闗中嵗运东方租米至有斗钱运斗米之言习闻见而不达时宜者则以为国之大事不计费损习近利而不防逺患者则以为但令畿内和籴既易集事又足劝农臣以为两家之语互有长短将制国用须权重轻食不足而财有余则弛财而务实仓廪食有余而财不足则缓食而啬用货泉近嵗闗辅屡丰公储委积江淮水潦米贵加倍闗辅宜加价以籴而无钱江淮宜减价以粜而无米而运彼所乏益此有余所谓习闻见而不达时宜矣今江淮斗米直百五十钱运至东渭桥僦直又约二百而市司估籴三十七钱耗其九而存其一馁彼人而伤此农制事若斯可谓深失顷者每年江淮运米百一十万斛主河阴太原留七十万斛而以四十万斛输东渭桥今二仓见米犹有三百二十余万斛京兆诸县斗米不过直钱七十请令来年江淮止运三十万斛至河阴而河阴太原以次运至京师其江淮所停八十万斛委转运使每斗取八十钱于水灾州县粜之以救贫乏计得钱六十四万缗减僦直六十九万缗先令户部以二十万缗付京兆籴米以补渭桥之阙数斗用百钱以利农人以一百二万六千缗付边镇使籴十万人六年之粮余十万四千缗以充来年和籴之价其江淮米钱僦直并委转运使折市绫绢絁绵以输上都偿先贷户部钱诏行其防边备浸充】
　　冬十一月壬子朔日食
　　十二月以柏良器【柏氏古柏国之后以国为氏】为右领军
　　神策大将军柏良器募才勇之士以易败鬻者监军窦文场恶之左迁右领军自是宦官始专军政矣
　　【癸酉】九年春正月初税茶【尔雅槚苦茶郭璞注早采者为茶晚取者为茗一名荈蜀人谓之苦荼魏了翁卭州茶记茶之始其字为荼如春秋书齐荼之类自陆徳明等始转入茶音至陆羽卢仝以后遂改荼字为茶】
　　凡州县产茶及茶山外要路皆估其直什税一从盐铁使张滂之请也滂又奏税钱别贮俟有水旱代民田税自是嵗收钱四十万缗未尝以救水旱也
　　二月城盐州
　　初盐州既陷塞外无复保障吐蕃常阻絶灵武侵扰鄜坊诏发兵城盐州又诏泾原山南劒南各发兵深入吐蕃以分其势城之二旬而毕命节度使杜彦光戍之由是灵武银夏河西获安
　　三月贬窦参为驩州【注见前】司马寻赐死
　　初窦参恶李巽出为常州刺史及参贬汴州节度使刘士宁遗参绢五十匹巽奏参交结藩镇上大怒欲杀参陆贽曰刘晏之死罪不明白至使叛臣得以为辞参之贪纵天下共知至于潜懐异图事迹暧昧若遽加重辟骇动不细乃更贬参驩州司马时宦官恨参尤深谤毁不已竟赐死于路窦申杖杀货财奴婢悉传送京师
　　夏五月以赵憬为门下侍郎与贾耽卢迈【字子元河南人】同平章事
　　先是上使人谕陆贽曰自今要重之事勿对赵憬陈论当密封手疏以闻又苗晋卿往年摄政【元宗崩肃宗疾甚诏以晋卿摄冢宰】尝有不臣之言诸子皆与古帝王同名【晋卿子发丕坚垂等与帝王同名】今不欲明行斥逐宜各除外官又卿清慎太过诸道馈遗一皆拒絶恐事情不通鞭靴之类受亦无伤贽以为不可上奏言之【畧曰昨臣所奏惟憬得闻陛下已至劳神委曲防防是于心膂之内尚有形迹之拘职同事殊鲜克以济恐爽无私之徳且伤不吝之名古者爵人于朝刑人于市惟恐众之不睹事之不彰是以君上行之无愧心兆庶聴之无疑议凡是谮记之事多非信实之言利于中伤惧于公辩或云嵗月已久不可究寻或云事体有妨须为隐忍或云恶逆未露宜假他事为名或云但弃其人何必明言责辱词皆近理意实矫诬伤善售奸莫斯为甚若晋卿父子实有大罪则当公议典宪若被诬枉岂令阴受播迁夫监临受贿盈尺有刑至于士吏之微尚当严禁矧居风化之首反可通行贿道一开展转滋甚鞭靴不已遂及金玉目见可欲何能自窒于心已与交私岂能中絶其意乎】至是憬反疑贽排已置之门下由是与贽有隙
　　云南王异牟寻遣使上表
　　吐蕃云南日益相猜韦臯复遗云南王书欲与共袭吐蕃驱之云岭之外【云岭即雪山亦曰雪岭在今云南丽江府西北滇载记雪山九峯积雪四时玉立万仞望之与蜀松州诸山相接或谓之雪岭唐韦臯约云南共驱吐蕃于云岭之外葢即雪岭外也】独与云南筑大城于境上置戍相保永同一家至是异牟寻遣使诣臯上表请弃吐蕃归唐臯遣其使者诣长安上赐异牟寻诏令臯遣使慰抚之
　　秋七月诏宰相迭秉笔以处政事
　　贾耽陆贽赵憬卢迈为相百官白事更让不言乃奏请依至徳故事宰相迭秉笔旬日一易诏从之其后日一易之
　　置欠负耗賸染练库
　　户部侍郎裴延龄奏检责诸州欠负钱八百余万缗收抽贯钱【即除陌钱也】三百万缗呈样物三十余万缗请别置库以掌之欠负皆贫人无所偿抽贯钱给用旋尽呈样染练皆左藏正物延龄徙置别库虚张名数以惑上上信之以为能富国而宠之【左补阙权徳舆奏曰延龄取常赋支用未尽者充羡余以为已功县官市物再给其直以充别贮边军自今春以来并不支粮陛下必以延龄孤贞独立时人丑正流言何不遣信臣覆视究其本末明行赏罚今众喧于朝市岂皆朋党邪上不从　权徳舆字载之丹徒人】
　　八月太尉中书令西平王李晟卒【諡曰忠武】
　　冬十二月宣武军乱逐其节度使刘士宁
　　刘士宁淫乱残忍军中苦之兵马使李万荣得众心防士宁出畋数日不返万荣召亲兵诈之曰勅征大夫入朝以吾掌留务汝辈人赐钱三十缗众皆聴命乃分兵闭城士宁逃归京师陆贽请选朝臣宣劳徐察事情上欲令万荣知留后贽奏曰万荣得志骄盈不悖则败与其图之于滋蔓不若絶之于萌芽且为国之道以义训人若使倾夺之徒便得代居其任非独长乱之道亦开谋逆之端但选能臣命为节度奬万荣而别加宠任褒将士而厚赐资装理必宁息上不从




　　御批歴代通鉴辑览卷五十八
<史部,编年类,御批历代通鉴辑览>
　　钦定四库全书
　　御批歴代通鉴辑览卷五十九
　　唐
　　徳宗皇帝
