<!-- { "loadSidebar": true } -->
　　防古主以穆呼哩有佐命功拜太师国王承制行事赐誓劵金印分洪吉哩【旧作宏吉剌今改】等十军及番汉诸军并隶其麾下建行省于燕云且谓之曰太行之北朕自经畧太行之南卿其勉之穆呼哩乃自中都南攻遂城及蠡州【注俱见前】皆下之【初蠡州拒守力屠乃降穆呼哩怒将屠其城时州人赵瑨从穆呼哩为署百户泣曰母与兄在城中乞以一身赎一城之命哀恳切至穆呼哩义而许之遂东击齐定临淄登莱等州而去】
　　古围夏兴州夏州遵顼出奔西凉
　　【戊寅】十一年【金兴定二年】春正月李全率众来降诏以全为京东路总管【考李全降宋宋史宁宗纪及李全传俱在嘉定十一年续纲目乃书于十年七月而于分注之末则又仍全传旧文云东海马良等辐辏涟水全等生羡心焉似尚未归附者叙次殊不明晰今依宋史改书并改辑】
　　先是知楚州事应纯之宻奏山东羣盗归正中原可复【李全等出没岛崓寳货山积而不得食相率食人会镇江武锋卒沈铎亡命山阳诱致米商获利数十倍知楚州应纯之偿以玉货北人至者輙舍之铎因説纯之以归铜钱为名弛渡淮之禁由是来者莫可遏初杨安□未败有意归朝定逺民季先者大侠刘佑家厮飬也甞随佑部纲客山阳杨安儿见而悦之处以军职安儿死先至山阳夤縁铎得见纯之道山东豪杰愿归正之意纯之命先为讥察谕意羣豪以铎为武锋副将与髙忠皎各集忠义民兵分二道伐金先遂以金五千人附忠皎忠皎与合兵攻克海州粮援不继退屯东海已而全及其兄福袭金莒宻青州皆克之纯之见北军屡捷遂宻闻于朝】时频嵗小稔朝野无事丞相史弥逺鉴开禧之事不明招纳宻敕江淮制置李珏及纯之慰接之号忠义军就聼节制给忠义粮于是东海马良高林宋徳珍等万人辐辏来归李全等生羡心焉至是全至涟水举众归附遂有是命
　　二月金人围枣阳孟宗政击败之
　　宗政权枣阳初眂事一爱仆犯新令立斩之军民股栗于是筑隄积水修治城堞简阅军士至是完顔萨布拥步骑围城宗政与扈再兴合兵角敌厯三月大小七十余战宗政身先士卒金人战輙败忿甚周城开濠控兵立濠外飞锋镝以绹铃自警铃响则犬吠宗政厚募壮士乗间突击金人不能支盛兵薄城宗政随方力拒随州守许国援师至白水【此枣阳之白水即汉光武所兴地非来自南阳之白河也又别名滚河下流入汉】鼓声相闻宗政率诸将出战金人奔溃
　　金人焚大防闗入皂郊堡【在秦州西宋置有皂郊搏马务】三月利州统制王逸将兵复之进攻秦州至赤谷【即赤峪川在秦州南元统志皂郊堡下视赤峪川即此】而溃
　　金完顔阿林入皂郊堡兵死者五万人逾月王逸帅官军及忠义人十万复之追斩金统军完顔赟进攻秦州至赤谷口沔州都统刘昌祖命退师且放防忠义人军遂大溃
　　夏四月金人入西和成阶州及河池兴元都统呉政败之乃去
　　金人合长安鳯翔之众复攻皂郊遂趋西和州刘昌祖焚城遁还时西和守臣杨克家成州守臣罗仲甲阶州守臣侯颐以昌祖遁皆弃城走金兵遂入诸州前后获粮九万斛钱数十万军实不可胜计复攻大防闗守将王立亦遁又攻黄牛堡【注见前】呉政拒却之政至大防闗执立斩之以徇事闻政进三官昌祖夺官窜韶州克家等并窜逺州
　　五月金中都经畧副使贾瑀杀苗道润道润将张柔袭之至紫荆闗遇防古与战被执遂降防古
　　道润素与瑀有隙互相攻击既而瑀诈为约和道润信之瑀遂伏兵刺杀道润道润之众无所依部将靖安民【徳兴府永兴县人】代领之瑀不自安遣使告张柔曰吾得除道润以君不助兵故也柔怒叱使者曰瑀杀吾所事吾食瑀肉且未足快意反以此言相戏邪遂檄召道润部曲告以复讐之意众皆罗拜推柔为长柔方防兵趋中山而防古兵出自紫荆闗柔遇之遂战于狼牙岭【即今狼牙口在正定府阜平县东北】柔马跌为防古兵士所执至军前见主帅明安柔立而不跪左右强之柔叱曰彼帅我亦帅也大丈夫死即死终不偷生为他人屈明安壮而释之其溃卒稍来集明安恐柔为变质其二亲于燕京柔叹曰吾受国厚恩不意猖獗至此顾忠孝不两立姑为二亲屈遂降防古以柔为河北都元帅
　　金国安用降诏以安用同知孟州事
　　秋八月防古穆呼哩复攻取金河东诸州郡金元帅乌库哩徳升【本名埒尔锦益都路明安人埒尔锦旧作録谨今改】等死之
　　穆呼哩围太原环之数匝金元帅乌库哩徳升力拒之城西北隅壊徳升聨车寨之三却三登矢石如雨守陴者不能立城破徳升至府署谓其姑及妻曰吾守此数年不幸力穷乃自缢而死行省参政李草【字君美河津人】守平阳兵少援絶城陷或谓革宜上马突围出革叹曰吾不能保此何面目见天子汝辈可去矣遂自杀节度使完顔恩彻亨【隆安府明安人按恩彻亨旧作讹出虎今改后仿此】守汾州元帅右监军纳哈塔布拉图【大名路明安人旧作纳合蒲剌都今改】守潞州城破皆力战而死
　　冬十二月金主遣使来求和不纳遂遣其太子守绪【原名寕嘉素金史作寕甲速今改】防兵来侵
　　金主欲乘胜来议和以开封府治中吕子羽为详问使至淮中流不纳廼去由是和好遂絶金主以布萨安贞为左副元帅辅太子守绪南侵
　　【己卯】十二年【金兴定三年】春正月金人复侵西和成鳯州入黄牛堡呉政拒战死之
　　政既死金人乘胜攻武休闗【注见前】都统李贵遁还权兴元府事赵希昔弃城走金人遂入兴元府沔州都统张威【字徳逺成州人】使石宣邀击之于大安军【今汉中府沔县有三泉故城宋于此置大安军元为州后改县明省】大破之殱其精兵三千人俘其将巴图鲁安【旧作巴土鲁安今改】金人乃遁去
　　金人复大举围枣阳赵方使知随州许国等率师攻唐邓以救之
　　完顔额尔克【旧作讹可今改后仿此】围枣阳堑其外绕以土城方计其空巢穴而来若其虚则枣阳之围自解乃命国及扈再兴引兵三万余分二道出攻唐邓二州又命其子范监军葵为后殿
　　以曽从龙【字君锡公亮四世孙】同知枢宻院事任希夷【字伯起眉州人徙郡武】签书院事
　　希夷甞从朱熹学笃信力行为礼部尚书以朱熹张栻吕祖谦皆已赐諡而周惇頥程颢程頥张载四人为百代絶学之倡尚未赠諡乃上言乞定议赐諡朝廷从之【从龙寻叅知政事】
　　金人入洋州窜董居谊于永州以聂子述为四川制置使
　　守臣蔡晋卿遣兵拒之不克洋州遂破金人焚其城而去居谊自利州遁还诏窜之
　　夏人请防师代金诏许之
　　三月金人侵淮西楚州贾渉【字济川天台人】使李全救却之诏加全广州观察使
　　金人围安丰军及滁濠光州遂分兵自光州攻黄州之麻城【隋县今属湖北黄州府】自濠州攻和州之石碛【在州东北】自盱眙攻滁州之全椒来安【南唐县今属滁州】及掦州之天长真州之六合淮南流民渡江避乱诸城悉闭金逰骑数百至采石杨林渡建康大震时渉以淮东提刑知楚州节制京东忠义虑忠义人兵为金所用乃遣陈孝忠向滁州石珪夏全时青向濠州李先葛平杨徳广趋滁濠李全李福要其归路李全进至涡口与金左都监赫哩约赫徳【一名志本出亲军按约赫徳旧作牙吾荅今改后仿此】驸马布萨阿哈连战于化湖陂【在鳯阳府懐逺县南】杀金将数人得其金牌金人乃解诸州之围而去全追击之复败之于曹家庄而还金人自是不敢窥淮东【初渉募能杀金太子者赏节度使杀亲王者赏承宣使杀驸马者赏观察使全因致所得金牌于渉云杀驸马布阿哈所获者渉请于朝乞如约受赏遂授全广州观察使而阿哈实不死也】
　　兴元卒张福等作乱夏四月陷利州聂子述走保剑门福遂掠阆果
　　兴元军士张福莫简作乱以红巾为号入利州聂子述退保剑门檄醴泉观使安丙子知果州癸仲兼节制军马任讨贼之事癸仲召沔州都统制张威等帅兵来防福等杀总领财赋杨九鼎遂掠阆果州
　　复以安丙为四川宣抚使
　　张福等作乱四川大震张方魏了翁【字华父卭州蒲江人】移书宰执谓安丙不起则贼未即平蜀未可定虽贼亦曰须相公作宣抚使事乃定耳李璧李亦以国事勉丙丙乃至果州防诏丙为宣抚知兴元府利州路安抚使民心始安
　　金筑汴京里城
　　初珠格高琪请修南京里城金主曰此役一兴民滋病矣城虽完固能独安乎高琪固请筑之既而金主虑扰于民募人能致甓五十万者迁一官百万陞一等于是平阳判官完顔阿拉【旧作阿剌今改后仿此】左厢讥察霍定和发蔡京故居得二百万有竒准格迁赏金主一日问曰人言此役恐不能就高琪曰苟防城有法正使兵来臣等愈得効力金主曰与其临城曷若不令至此为善高琪无以对及城成高琪受金鼎之赏建碑书功于防朝门
　　防古张柔侵金获贾瑀杀之金武仙与战于满城败绩河北郡县多降防古
　　古使柔帅兵南下遂克雄易保安诸州柔必欲诛贾瑀而瑀据孔山台【在定州曲阳县西北孔山上志云山半一孔前后洞彻故名】柔攻之不下台无井泉汲山下柔先防其汲道瑀穷乃降柔缚瑀剖心以祭苖道润遂引兵次于满城武仙防镇定深冀兵数万攻之柔全军适出帐下才数百人柔令老弱妇女乘城自率壮士突出仙兵后毁其攻具从数骑策马枤槊大呼入围仙众皆披靡复使缘山多张旗帜声言救至曵柴扬尘鼓噪以进仙兵大溃柔追击之尸陈数十里柔乘胜攻完州【金置今为县属保定府】下之于是祁阳【金河北西路州县无祁阳当作祁州】曲阳等帅皆降于柔柔遂围中山府仙遣其将葛鐡枪与柔战于新乐飞矢中柔颊落其二齿柔防矢以战葛铁枪大败死者数千人仙复遣刘成攻柔柔又败之遂南掠金鼓城【隋县明省故城在今正定府晋州】深泽【汉县今属保定府】宁晋【唐县今属赵州】诸县由是深冀以北镇定以东三十余城望风降附柔之威名震于河朔
　　六月安丙讨张福诛之
　　福众薄遂寕焚其城遂入普州安丙自果州如遂寕下令诸军合围絶其樵汲之路张威兵至福穷请降威执之以献丙命脔其党王才以祭杨九鼎而诛福既而张威捕莫简及贼众一千三百余人诛之红巾贼悉平丙班师还治利州
　　孟宗政扈再兴合击金人于枣阳大败之追至邓州而还
