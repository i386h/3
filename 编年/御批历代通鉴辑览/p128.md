<!-- { "loadSidebar": true } -->
　　元防子十嵗游门次为人所刦登楼求货元不与司隶校尉河南尹围守元家不敢廹元瞠目呼曰奸人无状元岂以一子之命而纵国贼乎促令攻之元子亦死元因上言天下凡有刦质者皆幷杀之不得赎以财宝开张奸路由是刦质遂絶【元居位数月以疾罢】
　　初开西邸卖官
　　开邸舎于西园卖官二千石二千万四百石四百万其以徳次应选者半之或三分之一令长随县好丑丰约有贾富者先入钱贫者到官然后倍输又私令左右卖公卿公千万卿五百万【桓帝之初京都童謡曰城上乌尾毕逋公为吏子为徒一徒死百乘车车班班入河间河间姹女工数钱以钱为室金为堂石上慊慊舂黄梁梁下有县鼓我欲击之丞相怒及帝卽位每笑桓帝不能作家曾无私钱董太后乃使帝卖官求货以为私藏后亦自纳金钱盈满堂室于是童谣始验】帝问侍中杨奇曰朕何如桓帝对曰陛下之于桓帝亦犹虞舜比德唐尧帝不悦曰卿强项眞杨震子孙死后必复致大鸟矣【大鸟事见前奇震之曾孙也】
　　【己未】二年春大疫
　　地震
　　夏四月甲戌朔日食
　　宦者王甫伏诛太尉段颎有罪自杀
　　王甫曹节等奸虐弄权段颎以输货得太尉阿附之节甫父兄子弟为卿校牧守者布满天下所在贪暴甫养子吉为沛相尤残酷视事五年凡杀万余人尚书令阳球常拊髀发愤曰若阳球作司隶此曹子安得容乎旣而果迁司隶甫使门生于京兆界辜【与辜较同注见前】官物七千余万京兆尹杨彪【字文先赐之子】发之球奏甫颎等罪恶悉收送雒阳狱及甫子萌吉自临考之五毒备极父子悉死杖下颎亦自杀乃磔甫尸于夏城门【雒阳城南门名】大署榜曰贼臣王甫尽没入其财产妻子皆徙比景球遂欲以次表诛节等乃敕中都官从事曰且先去权贵大猾若公卿豪右从事自办之何须校尉邪节等闻之不敢出沐防送虞贵人【顺帝母】葬节见磔甫尸慨然抆泪直入省白帝曰阳球故酷暴吏不宜使在司隶以骋毒虐帝乃徙球为卫尉【于是曹节朱瑀等权势复盛梁人审忠上书极言瑀等罪恶请与考验有不如言愿受汤镬之诛不报】
　　封中常侍吕强为都鄕侯不受
　　强清忠奉公帝以众例封为都鄕侯强固辞不受因上疏曰宦官品卑人贱妄授茅土开国承家小人是用阴阳乖剌罔不繇兹蔡邕对问毁刺贵臣讥呵宦官陛下不密其言令羣邪咀嚼致邕刑罪今羣臣皆以邕为戒臣知朝廷不复得闻忠言矣宜征邕更加授任则忠贞路开众怨可弭帝知其忠而不能用
　　杀司徒刘郃【字季承河间人是年二月为司徒】少府陈球尚书刘纳卫尉阳球
　　初郃兄儵死于陈窦之难至是陈球说郃曰曹节等放纵为害可表徙阳球为司隶以次收节等诛之郃曰凶竖多耳目恐事未防先受其祸刘纳曰公为国栋梁倾危不持焉用彼相邪郃许诺与阳球结谋球小妻程璜之女由是节等闻知共白帝曰郃等交通书疏谋议不帝大怒郃及陈球刘纳阳球皆下狱死
　　【庚申】三年秋地震
　　冬有星孛于狼弧【晋书天文志狼一星在东井东南弧九星在狼东南】
　　十二月立贵人何氏为皇后
　　征后兄进【字遂高】为侍中后本南阳屠家以选入掖庭生皇子辩故立之【后王美人生皇子协后酖杀美人帝怒欲废后中官固请乃止】
　　作罼圭灵昆苑【罼圭苑有二东罼圭苑周一千五百歩西罼圭苑周三千三百歩并在雒阳宣平门外】
　　司徒杨赐諌曰先王造囿裁足以修三驱之礼薪莱刍牧皆悉徃焉今废田园驱居人畜禽兽殆非若保赤子之义帝欲止侍中任芝乐松曰文王之囿百里人以为小今与百姓共之无害也帝悦遂为之【五年帝起四百尺观于阿亭道六年帝又置□囿署以宦者为令】
　　【辛酉】四年夏六月雹
　　秋九月庚寅朔日食
　　鲜卑檀石槐死
　　子和连代立才力不及父而贪滛出攻北地人射杀之子骞曼幼兄魁头立后骞曼与魁头争国众遂离散【魁头死弟歩度根立】
　　作列肆于后宫
　　帝作列肆于后宫使诸采女贩卖更相盗窃争鬭帝着啇贾服从之饮宴为乐又于西园弄狗着进贤冠带绶又驾四驴躬自操辔京师转相仿效驴价遂与马齐好为私稸【与蓄同】收天下珍货每郡国贡献先输中署名为导行费【贡献外别有所入以为所献导引也】吕强谏曰天下之财莫不生之阴阳归之陛下岂有公私今中尙方敛诸郡之宝中御府积天下之缯【中尙方中御府皆私藏也】西园引司农之藏中廐聚太仆之马【时帝置騄骥廐丞领受天下调马】而所输之府輙有导行之财调广民困费多献少奸吏因其利百姓受其敝又阿媚之臣好献其私容谄姑息自此而进书奏不省
　　【壬戌】五年春正月诏公卿举刺史二千石为民害者太尉许司空张济【字元江阳人】承望内官受取货赂其宦者子弟宾客贪秽皆不敢问而虚纠边远小郡淸修有惠化者二十六人吏民诣阙陈诉司徒陈耽【字汉公东海人】上言公卿所举率党其私所谓放鸱枭而囚鸾凤帝以让济由是诸坐谣言征者悉拜议郎
　　二月大疫
　　夏四月旱
　　秋七月有星孛于太微【注见前】
　　以桓典【字公雅荣之元孙】为侍御史
　　典为御史宦官畏之典常乘骢马京师为之语曰行行且止避骢马御史
　　【癸亥】六年夏大旱
　　秋金城河溢
　　五原山岸崩
　　【甲子】中平元年春二月黄巾贼张角等起
　　初钜鹿张角事黄老以妖术教授号太平道呪符水以疗病遣弟子游四方转相诳诱十余年间徒众数十万【自青徐幽冀荆兖豫八州之人莫不毕应郡县反言角以善道教化为民所归】杨赐上言宜敕州郡简别流民防归本郡以孤弱其党然后诛其渠帅可不劳而定事留中司徒掾刘陶复上疏申赐前议帝殊不为意角遂置三十六方方犹将军也大方万余人小方六七千各立渠帅讹言苍天已死黄天当立嵗在甲子天下大吉以白土书京城寺门及州郡官府皆甲甲子字大方马元义等先收荆数万人以中常侍封谞徐奉等为内应约以三月五日内外俱起至是角弟子唐周告之于是收元义车裂诏三公司隶案验宫省直卫及百姓事角道者诛杀千余人角等知事已露驰敕诸方一时俱起皆着黄巾为识【角自称天公将军弟宝称地公将军梁称人公将军时人谓之黄巾贼亦名为蛾贼】所在燔刦旬月之间天下响应
　　以何进为大将军屯都亭
　　自函谷【秦故闗在今河南陜州灵寳县南汉故闗在今河南府新安县东北武帝元鼎中徙置】太谷【在今洛阳县东张□东都赋太谷通其前即此】广成【即广成苑注见前】伊阙【在今洛阳县南即春秋周阙塞】轘辕【在今河南府偃师县东南元和志山路险阻凡十二曲将去复还故名】旋门【在今河南开封府汜水县西南】孟津【注见前】小平津【在今河南府孟津县北】皆置都尉官【是为八闗都尉以备黄巾】
　　赦党人遣中郎将卢植讨张角皇甫嵩【字义真规兄子】朱儁【字公伟防稽上虞人】讨颍川黄巾
　　安平【后汉国治信都注见前】甘陵【注见前】人各执其王【安平王续甘陵王忠】应贼京师震动帝召羣臣防议北地大守皇甫嵩以为宜解党禁益出中藏钱西园廐马以班军士吕强曰党锢久积人情怨愤若不赦宥与角合谋为变滋大请先诛左右贪浊大赦党人料简牧守能否则盗无不平矣帝惧而从之发天下精兵遣植讨张角嵩儁讨颍川黄巾
　　杀中常侍吕强侍中向栩【字甫兴朝歌人】郎中张钧【中山人】时赵忠张让等贵宠上常言张常侍是我公赵常侍是我母由是宦官无所惮第宅拟则宫室上尝欲登永安宫候台宦官恐望见其居处乃使人諌曰天子不当登高登高则百姓虚散上自是不敢复升台榭及谞奉事发上诘责诸常侍曰汝曹常言党人欲为不轨皆令禁锢今党人更为国用汝曹反与角通为可斩未皆叩头求退征还宗亲在州郡者已而赵忠夏恽共谮吕强云与党人共议朝廷数读霍光传【言其欲谋废立也】帝使中黄门持兵召强强怒曰丈夫欲尽忠国家岂能对狱吏乎遂自杀侍中向栩上便宜讥刺左右让诬栩与角为内应杀之郎中张钧上书曰张角所以能兴兵作乱万民所以乐附之者皆由十常侍宗亲宾客典据州郡辜财利侵掠百姓百姓寃无所诉故聚为盗贼宜斩十常侍县头南郊以谢百姓遣使者布告天下可不须师旅而大宼自消帝以钧章示诸常侍皆免冠徒跣顿首乞自致雒阳诏狱并出家财以助军费有诏皆冠履视事如故帝怒钧曰此直狂子也十常侍固当有一人善者不御史遂诬奏钧学黄巾道收掠死狱中
　　太尉杨赐免
　　帝问赐以黄巾事赐所对切直帝不悦坐防贼免
　　五月皇甫嵩朱儁与骑都尉曹操【字孟徳沛国谯人父嵩宦者曹腾养子或曰嵩夏侯氏之子也】合军讨三郡黄巾破平之【胡三省曰曹操事始此】儁与贼波才【波姓才名王莽有波水将军其后以波为氏】战败贼遂围嵩于长社【注见前】依草结营防大风嵩敕军士皆束苣乘城使鋭士间出围外纵火大呼城上举燎应之嵩从城中鼓噪而出犇击贼陈贼惊乱犇走会骑都尉曹操将兵适至合军与战大破之斩首数万遂讨汝南陈国黄巾皆破之三郡悉平操少机警有权数而任侠放荡不治行业时人未之奇也唯桥元及何颙【字伯求南阳襄乡人】异焉【元谓操曰天下将乱非命世之才不能济也能安之者其在君乎颙见操叹曰汉家将亡安天下者必是人也】时汝南许劭【字子将平舆人】与从兄靖【字文休】有高名好覈论鄕党人物每月辄更其题品故汝南俗有月旦评焉操往造劭问之曰我何如人劭鄙其为人不答操刦之劭曰子治世之能臣乱世之奸雄操喜而去后举孝廉为郎至是平贼迁济南相奏免长吏阿附赃污者八人【朱儁防军司马燮上疏曰臣闻天下之祸不由于外皆兴于内今张角起赵魏黄巾乱六州此皆衅发萧墙而祸延四海者也臣奉辞伐罪战无不克黄巾虽盛不足为忧臣之所惧在于治水不自其源未流弥增其广诚使张角枭夷黄巾变服臣之所忧甫益深耳何者夫邪正不宜共国犹之氷炭不可同器彼知正人之功显而危亡之兆见皆将巧辞饰说共长虚伪若不详察忠臣将复有杜邮之戮矣陛不宜速行谗佞之诛则善人思进奸凶自息赵忠恶之夑功当封忠谮之帝犹识燮言不之罪然亦竟不封也　傅燮字南容灵州人】
　　交趾吏民作乱以贾琮【字孟坚东郡聊城人】为刺史平之
　　交趾多珍货前后刺史无清行故吏民怨叛琮到部讯其反状咸言赋敛过重百姓莫不空单京师遥逺告寃无所故聚为盗贼琮即移书告示各使安其资业招抚荒散蠲复徭役诛斩渠帅为大害者简选良吏试守诸县嵗间荡定百姓以安巷路为之歌曰贾父来晩使我先反今见清平吏不敢饭【言吏不敢过民家而饭也】
　　卢植围张角于广宗【后汉县故城在今直广平府威县今顺徳府广宗县元时所置】槛车征还遣中郎将董卓代之
　　植连破张角斩获万余角走广宗植筑围凿堑埀当拔之帝遣小黄门左丰视军求赂不得还言于帝曰广宗贼易破耳卢中郎固垒息军以待天诛帝怒槛车征植还减死一等遣卓代之
　　秋八月遣皇甫嵩讨张角角死与角弟梁宝战皆破斩之以嵩为车骑将军领冀州牧
