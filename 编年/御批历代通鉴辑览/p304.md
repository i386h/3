<!-- { "loadSidebar": true } -->
　　先是置温泉宫上嵗幸之至是更宫名曰华清治汤井为池环山列宫室【内有集灵台朝元阁飞霜九龙长生明珠等殿】又筑罗城置百司及公卿邸第
　　将军董延光攻吐蕃石堡城不克十一月以哥舒翰【突骑施哥舒部渠长之子】充陇右节度使贬王忠嗣为汉阳太守忠嗣以部将哥舒翰为大斗军【在今凉州府永昌县西南以大斗抜谷为名】副使李光弼【营州栁城人契丹王楷落之子】为河西兵马使翰光弼皆以勇畧为忠嗣所重【每嵗积石军麦熟吐蕃輙来获之无能御者翰先伏兵于其侧冦至防其后夹击之无一人得返自是不敢复来　积石军在今兰州府河州西】上欲使忠嗣攻吐蕃石堡城忠嗣上言石堡险固吐蕃举国守之非杀数万人不能克臣恐所得不如所亡不如厉兵秣马俟其有衅然后取之上意不决将军董延光请行上命忠嗣分兵助之忠嗣不得已奉诏而不尽如其所欲【李光弼曰大夫以数万众授延光而不立重赏士卒安肯为之尽力且此天子意也彼无功必归罪于大夫大夫何以杜其谗口乎忠嗣曰今以数万之众争一城得之未足以制敌不得亦无害于国故不欲为之忠嗣今受责天子不过一将军归宿衡其次不过黔中上佐岂以数万人之命易一官乎光弼曰大夫能行古人之事非光弼所能及也】延光过期不克言忠嗣阻挠军计上怒李林甫因使人告忠嗣欲拥兵奉太子敕徴忠嗣入朝委三司鞫之上闻哥舒翰名召见悦之以为陇右节度使而诏三司曰吾儿居深宫安得与外人通谋此必妄也但劾忠嗣阻挠军功三司奏忠嗣罪当死翰力陈其寃上感悟贬忠嗣汉阳太守【李林甫屡起大狱以杨钊有掖庭之亲乃因以为援事有微渉东宫者皆指摘使之奏劾付罗希奭吉温鞫之钊因得逞其私志所挤陷诛夷者数百家幸太子仁孝谨静张垍髙力士常保防于上前故林甫终不能间也　张垍説之子】
　　杀户部侍郎杨慎矜
　　慎矜为上所厚李林甫浸忌之慎矜与王鉷父中表兄弟也故引鉷入台及鉷迁中丞慎矜犹名之鉷意不平慎矜不之觉尝与之私语纎书【慎矜与术士史敬忠善敬忠言天下将乱劝慎矜于临汝山中买茌避乱】林甫知鉷与慎矜有隙诱使图之鉷乃遣人以飞语告慎矜隋炀帝孙与凶人往来家有防书谋复祖业上大怒收慎矜繋狱命杨钊卢同鞫之【使吉温捕敬忠于汝州敬忠与温父善温幼时敬忠尝抱抚之及捕获温不与语锁其颈驱之马前使吏诱之曰杨慎矜已欵服惟须子一辨解意则生不然必死敬忠求温不答敬忠恳请哀切乃令答辨还鞫慎矜因以为证】慎矜皆引服惟搜防书不获使卢入长安搜其家袖防书入闇中出诟曰逆贼深藏秘记以示慎矜叹曰吾不蓄防书此何从在我家哉吾应死而已于是兄弟皆赐死妻子流岭南连坐者数十人
　　十二月以天下嵗贡赐李林甫
　　命百官阅嵗贡物于尚书省悉以车载赐李林甫上或有时不视朝百官悉集林甫第门台省为空林甫子岫为将作监颇以满盈为惧尝从林甫游后园指役夫言曰大人久处钧轴怨仇满天下一朝祸至欲为此得乎林甫不乐曰势已如此将若之何【先是宰相皆以徳度自处驺从不过数人林甫自以多结怨常虞刺客出则歩骑百余人为左右翼金吾静街前驱在数百歩外居则重关复壁如防大敌一夕屡徙牀虽家人莫知其处】
　　以高仙芝【高丽人】为安西四镇节度使
　　仙芝从军安西骁勇善骑射累官四镇节度副使小勃律王及其旁二十余国皆服吐蕃贡献不入讨之不克制以仙芝为行营节度使讨之自安西行百余日至连云堡【胡三省注堡在吐蕃南依山北据娑勒川为固】破之遣将军席元庆将千骑前行谓曰小勃律闻大军至其君臣百姓必走山谷第呼出取缯帛称敕赐之大臣至尽缚之以待我元庆如其言仙芝至斩其附吐蕃者数人急遣元庆往斫娑夷藤桥【唐书西域传小勃律王居孽多城临娑夷水藤桥去城六十里】甫毕而吐蕃救至已无所及【娑夷即弱水不能胜草芥藤桥濶尽一矢力修之朞年乃成】仙芝俘小勃律王及吐蕃公主而还上以仙芝为安西四镇节度使仙芝署封常清【蒲州猗氏人】判官任以军事【自唐兴以来边帅皆用忠厚名臣不久任不遥领不兼统功名著者往往入为宰相其四夷之将虽才畧如阿史那社尔契苾何力犹不専大将之任皆以大臣为使以制之及开元中天子有吞四夷之志为边将者十余年不易始久任矣皇子则庆忠诸王宰相则萧暠牛仙客始遥领矣盖嘉运王忠嗣専制数道始兼统矣李林甫欲杜边帅入相之路以蕃人不知书乃奏言文臣为将怯当矢石不若用寒族蕃人蕃人则勇决习战寒族则孤立无党陛下诚以恩结其心彼必能为朝廷尽死上悦其言始用安禄山至是诸道节度使尽用蕃人精兵咸戍北边天下之势偏重卒使禄山倾覆天下皆出于林甫专宠固位之谋也】
　　【戊子】七载夏四月以高力士为骠骑大将军
　　力士承恩嵗久中外畏之太子亦呼之为兄诸王公呼之为翁驸马辈直谓之爷自李林甫安禄山辈皆因之以取将相然性和谨少过不敢骄横故天子终亲任之士大夫亦不疾恶也【上尝从容谓力士曰朕不出长安近十年天下无事朕欲悉以政事委李林甫何如对曰天子巡守古之制也且天下大柄不可假人彼威势既成谁敢复议之者上不悦力士顿首谢罪上意乃解力士自是亦不敢深言天下事矣】
　　五月羣臣上尊号
　　赐安禄山铁券
　　以杨钊判度支事
　　钊善窥上意所爱恶而迎之以聚敛骤迁嵗中领十五使恩幸日隆
　　冬十一月以贵妃姊为国夫人
　　贵妃姊三人皆有才色上呼之为姨出入宫掖并承恩泽势倾天下至是封韩虢秦国夫人与铦锜五家凡有请托府县承迎峻于制敕四方赂遗惟恐居后上所赐与五家如一竞开第舎极其壮丽一堂之费动逾千万既成见他人有胜已者辄毁而改焉虢国尤为豪荡【虢国新第堂成召匠圬埐以绛罗五百叚赏之匠嗤不顾曰请取蝼蚁蜥蜴记其数置堂中茍失一物不敢受直】
　　十二月哥舒翰筑神威军【在青海上】应龙城【在青海中龙驹岛魏书吐谷浑传青海中有小山每冬氷合后防牝此山明年生驹必多骏异因名其岛曰龙驹】
　　翰筑神威军吐蕃至撃破之乃更筑应龙城于青海中以谪卒二千戍之【明年冬青海氷合吐蕃大至戍者尽没】
　　【己丑】八载春二月帅羣臣观左藏赐杨钊金紫
　　是时州县殷富仓库积粟帛动以万计钊请令粜变为轻货输京师屡奏帑藏充牣古今罕俦故上帅羣臣观之赐钊紫衣金鱼上由是视金帛如粪壤赏赐无限
　　夏四月杀咸宁太守赵奉璋
　　奉璋告李林甫罪二十条未达林甫讽御史逮捕以为妖言杖杀之
　　五月停折冲府上下鱼书
　　先是折冲府【天下三百六十四府其府统军为折冲都尉】皆有木契【以木书契】铜鱼【刻铜为符作鱼形契与鱼皆中剖以其左付军府其右藏天府】朝廷徴发下敕书契鱼都督郡府叅验皆合然后遣之自募置彍骑府兵日壊死亡不补器械耗防畧尽府兵入宿卫者谓之侍官言其为天子侍卫也其后本卫多以假人役使如奴长安人羞之至以相诟病其戍边者又多为边将苦使利其死而没其财由是应为府兵者皆逃匿至是无兵可交李林甫遂奏停折冲府上下鱼书是后府兵徒有官吏而已彍骑之法天宝以后稍亦变废应募者皆市井负贩无頼子弟未尝习兵时承平日久议者多谓中国兵可销于是民间挟兵器者有禁子弟为武官父兄摈不齿猛将精兵皆聚于西北边中国无武偹矣
　　六月加圣祖及诸帝后号諡
　　上以符瑞相继上圣祖号【曰大道元元皇帝】高祖【曰神尧】太宗【曰文武】髙宗【曰天皇】中宗【曰孝和】睿宗【曰元贞】五帝諡帝皆曰大圣后皆曰顺圣【闰月上谒太清宫羣臣上尊号曰开元天地大宝圣神文武应运皇帝十三载二月复加元元皇帝及诸帝后諡号上亦加尊号至十四字　太清宫元元皇帝之庙也】
　　哥舒翰攻吐蕃石堡城拔之
　　翰帅兵六万攻吐蕃石堡城其城三面险絶惟一径可上吐蕃但以数百人守之贮粮食积木石唐兵前后屡攻之不能克翰进攻数日不拔召禆将髙秀岩张守瑜欲斩之二人请三日期拔之获吐蕃四百人唐士卒死者数万【以石堡城为神武军】
　　【庚寅】九载春正月羣臣请封西岳许之【已而关中旱岳祠灾遂罢封祀】夏四月流宋浑于潮阳【本潮州天宝初改郡今广东潮州府是】
　　初吉温因李林甫得进及杨钊恩遇浸深温遂弃林甫而附之为画代林甫执政之防御史中丞宋浑林甫所厚也温使钊奏而逐之以剪其心腹林甫不能救
　　五月赐安禄山爵东平郡王【唐将帅封王自此始】
　　秋八月以安禄山兼河北道采访处置使
　　求殷周汉后废韩【元魏后】介【后周后】酅【隋后】公
　　处士崔昌上言国家宜承周汉以土代火魏周隋皆闰位不当以其子孙为二王后事下公卿集议集贤院学士卫包上言集议之夜四星聚于尾【尾九星后宫之塲妃后之府考唐书天文志天宝九载八月五星聚于箕尾荧惑后至而先去尾箕燕分也占曰有徳则庆无徳则凶据此聚本五星而卫包言四星者盖以荧惑后至而不言且附防殷周汉唐之説也】天意昭然上乃命求殷周汉后为三恪废韩介酅公【十二载夏复以魏周隋后为三恪崔昌卫包皆坐贬时李林甫已死杨国忠欲攻其短故有是命】
　　安禄山入朝
　　禄山屡诱奚契丹饮以莨菪酒【莨菪药名以其子酿酒饮之不复醒】醉而阬之动数千人斩首以献前后数四至是请入朝上命有司先为起第于昭应禄山至戏水【在临潼县东下流入渭水古有戯亭】杨钊兄弟姊妹皆往迎之上幸望春宫以待之禄山献奚俘八千人上命考课之日书上上考【前此聴禄山于上谷铸钱五垆禄山乃献钱样千缗】
　　制追复张易之兄弟官爵赐杨钊名国忠
　　杨钊张易之之甥也奏乞雪易之兄弟制引易之兄弟迎中宗于房陵之功复其官爵仍官其子钊以图防有金刀请更名上赐名国忠
　　南诏反陷云南郡【即姚州天宝初改郡】
　　杨国忠徳鲜于仲通荐为剑南节度使仲通性褊急失蛮夷心故事南诏常与妻子俱谒都督过云南太守张防陁皆私之又多所徴求南诏王閤罗鳯【皮罗閤死閤罗鳯嗣】忿怒发兵反攻陷云南杀防陁取夷州三十二
　　【辛卯】十载春正月免驸马程昌裔官
　　杨氏五宅夜游与广平公主【帝之女】从者争西市门杨氏奴挥鞭及公主衣公主坠马昌裔下扶之亦被数鞭公主泣诉于上上为之杖杀杨氏奴明日免昌裔官不聴朝谒
　　为安禄山起第于亲仁坊
　　命有司为禄山起第于亲仁坊敕谕但穷壮丽不限财力令中使防作敕之曰胡眼大勿令笑我及第成禄山置酒请墨敕召宰相至第上命宰相皆赴之又日遣诸杨与之游宴【通鉴载禄山生日上及杨妃赐予甚厚后三日召入禁中贵妃以锦绣为大襁褓裹之使宫人以舆舁之上闻问故左右以贵妃洗禄儿对上赐贵妃洗皃金银钱复厚赐禄山尽欢而罢自是禄山出入宫掖不禁考此皆出禄山事迹及天宝遗事诸稗史恐非实録今不取】
　　以安禄山兼河东节度使
