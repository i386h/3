<!-- { "loadSidebar": true } -->
　　帝以天下财赋多不理而江南尤甚思得才力大臣往厘之乃用大臣荐擢忱巡抚南畿兼督税粮许便宜行事【忱浮沉郎署畿二十年稍迁越府长史及是以杨荣荐遂被擢用】忱至即召父老访悉逋税故设法以次理之时苏州逋赋最多【积至八百万石】而赋额亦较他府独重官民田租共二百七十余万石而官田乃至二百六十二万石民不能堪帝屡诏减之忱与知府况钟曲算累月减至七十二万余石他府亦以次减民困获苏【先是胡槩为巡抚用法严忱一切治以简易凡告讦辄不省或面讦忱公不及胡卿忱笑曰胡卿勅防在驱除民害朝廷命我但云抚安军民委寄正不同耳及在江南既久与吏民相习若家人父子毎行村落屏去驺从与农夫饷妇相对从容问疾苦为之商畧处置其驭下虽卑官冗吏悉开心访纳遇长吏有能者则推诚与咨画务尽其长故事无不举尝相视水利督濬昆山嘉定诸浦时以匹马往来江上见者不知为巡抚也始与忱同命者北畿山东曹湖广吴政由员外郎江西赵新浙江赵伦由郎中河南山西于谦由御史皆擢侍郎为巡抚而忱与谦任最久政绩亦最着于谦字廷益钱塘人】
　　冬十月帝巡边至洗马林【注见前】阅武而还
　　十二月两京地震
　　北京震者一南京震者四
　　【辛亥】六年春三月命考察外官自布政按察二司始夏六月命黎利权署安南国事
　　三年夏李琦还自交阯黎利遣使奉表谢恩诡言陈暠物故陈氏子孙已絶国人推利守其国以俟朝命帝知陈氏即有后利亦必不言然以封利无名复遣使赍勅谕利及其国人令遍访陈氏之子孙并尽还官吏军民及兵器之留其国者利亦再遣使奉表并具头目耆老奏坚言陈氏无后仍为利乞封帝乃遣礼部侍郎章敞【字尚文防稽人】赍勅命利权署安南国事【利虽受朝命其居国则称帝纪元顺天建交州府为东都清华府为西都分十三道各设承政宪察及总兵使司其制度僭拟中国云】
　　秋七月帝微行
　　漏下十二刻帝从四骑幸杨士竒宅士竒仓皇出迎顿首曰陛下奈何以宗庙社稷之身自轻帝曰朕思卿一言故来耳越数日帝遣内官问士竒微行有何不可对曰陛下尊居九重幽隠岂能遍洽万一寃夫怨卒窥间窃发诚不可不虑后旬余获二盗如士竒言帝语士竒曰今而后知卿之爱朕也
　　冬十月令官军兑运民粮
　　北京初建水陆转漕皆用民运防通河既开陈瑄改用官军支运【造浅船三千余艘分遣官军就近挽运交淮徐徳通四仓名曰支运】既而官军多所调遣仍用民运道逺数违期防黄福与瑄董理漕事福请复支运法【在四年】令江西湖广浙江江南北诸郡民转粟于淮徐临清各仓而令官军接运至京至是瑄上言民运粮诸仓往反经年失悮农业若令民兑与附近卫所官军运载至京量给耗米及道里费则军民交便帝命黄福等议行之谓之兑运又命廷臣议定则例【耗米以地逺近为差民有运至淮安兑军者耗减十之四如兑运不尽仍令民自运至仓其不愿兑者聴其自运】兑运与支运防行军既加耗又给轻赍银为洪闸【谓徐吕二洪及防通河诸闸】盘拨费且得附载他物皆乐从而民亦以逺运为艰由是兑运多而支运者少矣
　　十二月中官袁琦有罪伏诛
　　琦自幼侍帝恃恩纵肆擅遣内官内使假采办名虐取官民财物事觉下锦衣卫狱籍其家金寳千万计服用僭侈非法遂磔琦并戮其党十余人仍命都察院榜琦罪示天下
　　太子少保武英殿大学士金幼孜卒【諡文靖】
　　幼孜病革家人嘱请身后恩幼孜曰此君子所耻不聴及卒赠少保
　　【壬子】七年春正月辛酉朔日食
　　赐中官金英范洪【交阯人】免死诏
　　三月复下诏寛防
　　帝召杨士竒谕曰卹民诏下已久今更有可卹者乎士竒因请抚流民减税课察贪吏荐贤能京官三品以上及布按二司各举所知备方面郡守选军民中有文学勇畧者羣臣察举以闻极刑家子孙皆得仕进帝从之
　　夏六月修天下府州县仓
　　巡察湖广御史朱鉴言洪武年间府州县四乡皆置仓积谷多者万余石少者四五千石仓设老人监之富民守之遇水旱以贷贫民今皆废毁宜遵旧制俾旱涝有资从之
　　作官箴戒百官
　　凡三十五篇
　　秋七月揭豳风图于殿壁
　　帝阅内库书画得元赵孟頫所绘豳风图赋诗一章命侍臣书于图右而掲诸便殿之壁尝夏日午朝退语侍臣曰天气向炎正农夫耕耘时也因咏聂夷中锄禾日当午句曰吾毎诵此未尝不念农人
　　八月宥诽谤者罪
　　有男子大呼西华门外语涉讪诽守门者执至帝前呼仍不已羣臣请下法司帝曰圣人之世设诽谤木以来谏者此人宁可罪邪其释之
　　置苏州府济农仓
　　故时公侯禄米军官月俸皆苏松民输南京户部给之石加米六斗周忱请就给苏松止与船价米一斗余存米共四十万石并官钞平籴米【时江南大稔忱奉诏令诸州县以官钞平籴】共得七十五万石有竒置仓贮之又毎岁民粮起运羡余存贮在仓者曰余米皆书诸册而官掌之贫民借贷及纲运风漂盗夺者皆资给焉秋成抵数还官忱与况钟定条约以闻帝悉允行名其仓为济农久之岁有余羡贫民不能偿者多不追取忱在任二十五年百姓不知凶荒两税未尝逋负后之巡抚江南者莫及焉
　　【癸丑】八年春三月赐曹鼐【字万钟宁晋人】等进士及第出身有差鼐初由乡举授训导愿就别职改泰和县【注见前】典史七年督工匠至京疏乞入试复中顺天乡试及是举进士一甲第一赐宴礼部进士宴礼部自鼐始
　　秋闰八月西域贡麒麟
　　景星见
　　礼官请表贺不许
　　【甲寅】九年秋八月卫拉特托欢袭杀鞑靼阿噜台于穆纳山【在今鸟喇特旗西旧作毋纳山今改】
　　托欢遣使来告且献玊玺帝赐勅曰王杀阿噜台见王克复世仇甚善顾王言玉玺传世久近殊不在此王得之王用之可也赐遣之阿噜台子谔博尔济延【旧作阿卜只俺今改】来归
　　九月帝巡边至洗马林还
　　诸将言卫拉特猎所去洗马林不逺袭之可大克也帝召问杨荣荣对曰陛下屡遣人招谕命其近边猎牧故感恩而来若击之是前敕诱之矣且彼闻上至必先遁虽击何益徒失戎心耳乃止
　　冬十月松潘畨叛都督佥事方政讨平之
　　松潘诸族【明史土司传松潘卫领占藏先结等十八族长官司】及空郎龙溪诸寨【方舆纪要松潘卫南归化闗左右有龙溪诸畨寨】畨叛帝屡命陈懐讨之寇如故乃召懐归命政与都督蒋贵讨之政至榜谕祸福威茂诸畨悉降惟松潘犹梗化政等连破三十余寨寇平遂留政镇守松潘
　　【乙夘】十年春正月帝崩太子祁镇即位【是为英宗】
　　遗诏国家重事白皇太后行时太子方九龄外廷传言太后取金符入内欲召立襄王杨士竒杨荣率百官入临请见太子太后即至乾清宫防太子泣曰此新天子也士竒等伏谒呼万岁浮议乃息
　　罢金银硃砂铜铁坑冶免其课
　　减税钞
　　悉如洪武旧额
　　少师兼吏部尚书蹇义卒【諡忠定】
　　义歴事六朝凡五十年及是卒赠太师【义与夏原吉声誉相埒朝议推义善谋原吉善断有古大臣风烈而义尤厚重质实善处僚友间未尝一语伤物至议典法不苟为包容上前所言退不敢以语人】
　　罢十三布政司镇守中官
　　其守备南京镇守诸边收粮徐州临清巡盐淮浙者如故
　　加户部尚书黄福少保叅赞南京机务
　　留都文臣防机务自福始【时襄城伯李隆守备南京福以防赞尝坐隆侧然隆待福礼甚恭公退即推福上坐福亦不辞福遇事先筹定付隆隆悉从之由是政肃民安逺近悦服】
　　二月尊皇太后为太皇太后
　　左右有请垂聴政者太后曰毋壊我祖宗法第罢不急务斥宫中玩好之物时时朂帝向学而已朝廷大政羣臣白太后太后令悉送内阁俟杨士竒等议决然后行太后兄彭城伯防都督升惟令朝朔望毋得与闻国政升素贤士竒等请加委任太后终不许
　　尊皇后为皇太后
　　封弟祁钰【宣宗次子贤妃吴氏出】为郕王
　　封平阳王美圭为晋王
　　晋自济熿废后不立王者已八年至是以美圭绍封
　　以礼部尚书杨溥复入内阁预机务
　　溥自四年秋毋丧起复至是与杨士竒等复同直内阁
　　三月放教坊司乐工
　　凡三千八百余人
　　江西盗作乱佥事彭森等讨平之
　　时连年水旱有司不能振防大盘山【在抚州府乐安县西北山延袤数十里跨新淦永丰二县界】贼曽子良等为乱众至三万屡抚不服森与吉安知府陈本深率官军民壮讨之本深以计擒斩子良余众溃散
　　诏死罪必三覆奏
　　以元儒吴澄从祀孔子庙庭
　　夏五月诏自今初任者不得除风宪官
　　六月葬景陵【在天夀山东长陵之北】
　　諡曰章皇帝庙号宣宗
　　【明史赞曰宣宗即位以后吏称其职政得其平纲纪修明闾阎乐业葢明兴至是歴年六十民气渐舒蒸然有治平之象矣若乃强藩猝起旋即削平扫荡边尘狡寇震慑帝之英姿睿畧庶几克绳祖武者欤】
　　秋七月太白经天
　　九月诏四方毋进祥瑞
　　龙州宣抚司【此四川龙州今龙安府是】以瑞麦献有一茎六穗七穗者诏曰今旱蝗相望独一方称瑞如天下饥民何自今有若此类者毋献
　　释御史陈祚【字永锡吴人】主事郭循【字循初庐陵人】于狱复其官宣徳间祚请讲大学衍义帝怒曰祚以朕为未读大学邪薄朕至此不可不诛命籍其家逮其亲属同下锦衣狱妇女发浣衣局时拓西内皇城修离宫别馆循为刑部主事极谏帝怒命裹以毡至大内亲诘之循对不屈帝益怒手射之亦下锦衣狱至是皆赦复职
　　以王振【蔚州人】掌司礼监【明史百官志内官十二监司礼监有提督掌印秉笔随堂各太监为内官最要职】
　　振狡防多智事仁宗于东宫宣徳初寖用事帝为太子朝夕侍左右及即位命掌司礼监宠任之【太后尝遣振至内阁问事杨士竒拟议未下振輙施可否士竒愠三日不出太后问故荣以实对太后怒鞭振仍令至士竒所谢罪且戒曰再尔必杀无赦自是间数日太后必遣使至阁问连日曽有何事来议如何施行令具帖以闻】
　　冬十月诏天下卫所皆立学
　　十一月戊辰朔日食
　　命杨士竒杨荣杨溥议臣民章奏
　　太皇太后委任三人三人同心辅政士竒有学行通达国体荣谋而能断溥有雅操淳谨小心每议事士竒引古义荣出一言决之诸大臣争可否或有违言溥舍已从人畧无繋吝时论贤之号三杨【以居第目士竒曰西杨荣曰东杨溥尝自书郡望曰南郡因目为南杨】
　　阿尔台寇甘肃总兵官陈懋撃败之
　　阿噜台既死其所立阿尔台王子及所部多尔济巴勒等为托克托布哈【旧作托都不花今改】所窘窜额齐讷外为纳欵而数寇甘凉至是陈懋连败之追至苏武山【在凉州府镇畨县东南山右有苏武庙因名】而还【托克托布哈者元后卫拉特托欢既杀阿噜台欲自立为汗众不可乃立托克托布哈而奉之实不承其号令也】
　　英宗皇帝
　　【丙辰】正统元年春正月发京军屯田畿辅
　　杨士竒言国家岁用粮储皆自东南转运军民劳苦今京军操练外余卒尚多宜令于北京八府屯田可省南方转运之费从之
　　二月始御经筵
