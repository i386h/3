<!-- { "loadSidebar": true } -->
　　夏四月以谢安为卫将军与桓冲并开府仪同三司朝廷以秦兵之退为谢安桓冲之功故有是命
　　六月秦以苻融为中书监都督诸军録尚书事苻丕为冀州牧苻晖为豫州牧
　　秦王坚以诸氐种类繁滋分三原【注见前】九嵕【山名在西安府醴泉县东北】武都汧雍【注俱见前】氐十五万户使诸宗亲领之散居方镇如古诸侯【世领其种类如诸侯世封】以其子长乐公丕镇邺平原公晖镇洛阳石越梁谠毛兴王腾等皆为诸州刺史【坚送丕至灞上丕所领氐三千户别其父兄皆恸哭哀感路人秘书侍郎赵整因侍宴援琴而歌曰阿得脂阿得脂伯劳舅父是仇绥尾长翼短不能飞逺徙种人留鲜卑一旦缓急当语谁坚笑不纳整宦官也博文疆记能属文好直言面谏慕容垂夫人得幸于坚坚与之同辇游于后庭整歌曰不见雀来入鸾室但见浮云蔽白日坚改容谢之命夫人下辇坚与羣臣饮以极醉为限整作酒徳之歌曰地列酒泉天垂酒旗杜康妙识仪狄先知纣丧殷邦桀倾夏国由此言之前危后则坚大悦自是宴羣臣礼饮而已　赵整畧阳清水人后出家事佛更名道整伯劳尔雅曰鵙伯劳仇绥未详酒旗通鉴作池胡三省曰当从旗天文志轩辕右角南二星曰酒旗杜康古之造酒者仪狄注见前】
　　秋九月皇后王氏崩
　　冬十一月葬定皇后
　　【辛巳】六年春正月立佛精舍于殿内
　　帝初奉佛法立精舍【释迦谱息心所栖曰精舍】于殿内引诸沙门居之左丞王雅【字茂逹肃曽孙】谏不从
　　夏六月庚子朔日食
　　冬十一月秦防竟陵桓冲击破之遂防管城【在安陆府钟祥县敖水北】获其将阎振呉仲
　　振仲防竟陵冲遣太守桓石防【豁之子】叅军桓石民【石防弟】帅众拒击大破之振仲退保管城石防进攻防之获振仲俘斩万七千有竒
　　【壬午】七年春三月秦司农苻阳【坚兄法之子】侍郎王皮【猛之子】尚书郎周虓谋反事觉徙边
　　秦东海公阳及王皮周虓谋反事觉收下廷尉秦王坚问其反状阳曰臣父哀公死不以罪【法死事见前】臣为父复仇耳坚泣曰哀公之死事不在朕皮曰臣父丞相有佐命之勲而臣不免贫贱欲图富贵耳坚曰丞相临终托卿以十具牛为治田之资未尝为卿求官知子莫若父何其明也虓曰世荷晋恩生为晋臣死为晋鬼复何问乎【先是虓屡谋反左右请杀之坚曰孟威烈士秉志如此岂惮死乎杀之适足成其名耳】皆赦不诛徙阳高昌【即汉车师前部之高昌壁凉置郡秦因之今为土鲁畨地】皮虓朔方之北
　　秋九月秦遣将军吕光【字世明婆楼之子】将兵击西域
　　车师鄯善入朝于秦请为乡导以伐西域之不服者因如汉法置都防以统理之秦王坚以吕光为都督总兵十万以伐西域阳平公融谏曰西域荒逺得其民不可使得其地不可食汉武征之得不补失臣窃惜之不听【光行越流沙焉耆诸国皆降惟兹王帛纯固守光进攻大破之帛纯出走光抚寜西域恩威甚着逺方诸国皆来归附】
　　冬十月秦防羣臣于太极殿
　　秦王坚防羣臣于太极殿议曰今四方畧定惟东南一隅未霑王化计吾士卒可得九十余万欲自将讨之何如左仆射权翼曰晋虽微弱未有大恶谢安桓冲皆江表伟人君臣辑睦未可图也太子左卫率石越曰今嵗镇【二星名注见前】守斗【自南斗十二度至须女七度为星纪呉越分野】福徳【嵗星所在其国有福故曰福徳】在呉伐之必有天殃且彼据长江之险民为之用殆未可伐也坚曰天道幽逺未易可知以吾之众投鞭于江足断其流又何险之足恃乎于是羣臣各言利害乆之不决坚曰此所谓筑室道旁无时可成吾当内断于心耳【羣臣皆出独留阳平公融问之对曰今伐晋有三难天道不顺晋国无衅找数战兵疲民有畏敌之心羣臣言晋不可伐者皆忠臣也愿陛下听之坚作色曰汝亦如此吾复何望融泣曰晋未可灭昭然甚明且臣之所忧不止于此陛下宠育鲜卑羯布满畿甸太子独与弱卒留守京师臣惧变生肘腋不可悔也臣之顽愚诚不足采王景畧一时英杰陛下常比之诸葛武侯独不记其临没之言乎坚不听太子宏曰今嵗在呉分又晋君无罪若大举不防恐威名外挫财力内竭耳坚曰昔吾灭燕亦犯嵗而防秦灭六国岂皆暴虐乎冠军慕容垂独言于坚曰陛下断自圣心足矣晋武平呉所仗者张杜二三臣而已若从众言岂有混一之功乎坚大悦曰与吾共定天下者独卿而已坚素信重沙门道安羣臣使乗间进言坚与游东苑曰朕将与公南游呉越泛长江临沧海不亦乐乎对曰陛下应天御世居中土而制四维自足以比隆尧舜何必栉风沐雨经畧遐方坚不听所幸张夫人亦谏曰曰军旅之事非妇人所当预坚幼子诜最有宠亦谏坚曰天下大事孺子安知】
　　秦大熟
　　先是五月秦幽州蝗秦王坚命散骑常侍刘兰【彭城人】发民扑除之不能灭有司请徴兰下廷尉秦王曰灾降自天非人力所能除此由朕之失政兰何罪乎至是嵗大熟【上田亩收七十石下者三十石】蝗不出幽州之境不食麻豆【上田亩收百石下者五十石】
　　【胡氏三省曰物反常为妖蝗之为灾尚已蝗生而不食五谷妖之大者也农夫力穑有秋自古以来无亩收百石七十石之理即五十石三十石亦未之闻也使其有之岂非反常之大者乎使其无之则州县相与诬饰以罔上亦不祥之大者也秦亡宜矣】
　　【癸未】八年夏五月桓冲帅师伐秦防筑阳【汉县隋省故城在今襄阳府谷城县】先是冲遣将军朱绰击襄阳掠六百余户而还至是冲帅师十万复攻襄阳别将攻筑阳防之【秦遣慕容垂来救进临沔水夜命军士人持十炬系于树枝光照数十里冲惧退还上明】
　　秋八月秦王坚大举入防诏征讨都督谢石【字石奴万之弟】冠军将军谢元等帅师拒之
　　秦王坚下诏大举民每十丁遣一兵其良家子年二十以下有材勇者皆拜为羽林郎良家子至者三万余骑拜赵盛之为少年都统是时秦臣皆不欲坚行独慕容垂姚苌及良家子劝之阳平公融谏曰垂苌我之仇讐良家少年皆富饶子弟不闲军旅何可从也坚不听八月遣融督张蚝慕容垂等步骑二十五万为前锋以姚苌为龙骧将军督益凉州诸军【坚谓苌曰朕昔以龙骧建业未尝轻以授人卿其勉之窦冲曰王者无戯言此不祥之征也坚黙然慕容绍言于垂曰主上骄矜已甚叔父建中兴之业在此行也】坚遂发长安戎卒六十余万骑二十七万九月至项城凉州兵始达咸阳蜀汉兵皆顺流而下幽冀兵至于彭城东西数千里水陆并进运漕万艘融等兵先至颍口【颖水入淮之口在今江南颍川府颍上县东】诏以谢石为征讨大都督谢元为前锋都督与将军谢琰【字瑗度安之子】桓伊胡彬等督众八万拒之【时都下震恐元入问计于谢安安夷然答曰已别有防既而寂然遂命驾出游山墅亲朋毕集与元围碁别墅安碁常劣于元是日元惧便为敌手而又不胜安遂游陟至夜乃还桓冲深以根本为忧遣精骑三千入援安固却之曰朝廷处分已定兵甲无阙宜留以防西藩冲叹曰安石有庙堂之量不闲将畧今大敌垂至方游谈不暇遣诸不经事少年拒之众又寡弱天下事已可知吾其左祍矣】
　　以琅邪王道子録尚书六条事
　　冬十一月谢石谢元等大破秦兵于肥水【注见前】杀其大将苻融秦王坚走还长安
　　秦阳平公融等攻夀阳【即夀春】克之胡彬退保硖石【山名在凤阳府夀州西北水经注淮水北迳山硖中谓之硖石】融进攻之秦将梁成等屯于洛涧【在凤阳府定逺县西下流入淮谓之洛口】栅淮以遏东兵谢石谢元等惮不敢进彬粮尽潜遣使告石等曰今贼盛粮尽恐不复见大军秦人获之送于融融使人白秦王坚曰贼少易禽但恐逃去宜速赴之坚乃留大军于项城引轻骑八千兼道就融遣朱序来说石等不如速降序私谓石等曰若秦众尽至诚难与为敌今乗诸军未集宜速击之若败其前锋则彼已夺气可遂破也十一月元遣广陵相刘牢之帅精骑五千趋洛涧梁成阻涧为陈以待之牢之直前渡水击成大破之斩成分兵断其归津秦歩骑崩溃赴淮死者万五千人于是石等水陆继进【坚与融登夀阳城望之见晋兵部阵严整又望见八公山上草木皆以为晋兵顾谓融曰此亦勍敌何谓弱也怃然始有惧色　八公山在夀州东北汉时有八公诣淮南王安同登此故名】秦兵逼肥水而陈元使谓融曰君悬军深入而置陈逼水此乃持乆之计非欲速战者也若移陈小却使我兵得渡以决胜负不亦善乎秦诸将皆曰我众彼寡不如遏之使不得上可以万全坚曰但使半渡我以鐡骑蹙而杀之蔑不胜矣融亦以为然遂麾兵使却秦兵遂退不可复止元等引兵渡水击之融骑而畧陈欲以止退者马倒为晋兵所杀秦兵遂溃元等乗胜追击至于青冈【在夀州西北寰宇记冈高一百歩】秦兵大败自相蹈借死者蔽野塞川其走者闻风声鹤唳皆以为晋兵且至昼夜不敢息草行露宿重以饥冻死者什七八初秦兵小却朱序在陈后大呼曰秦兵败矣众遂大奔序因与张天锡皆来奔获坚所乗云母车及仪服器械不可胜计遂取夀阳【谢安得驿书知秦兵已败方与客围棊摄书置牀上了无喜色围棊如故客问之徐答曰小儿辈遂已破贼既罢还内过户限不觉屐齿之折】坚中流矢走至淮北谓张夫人曰吾今复何面目治天下乎澘然流涕是时惟慕容垂所将三万人独全坚以千余骑赴之【时垂世子寳言于垂曰此时不可失愿不以意气微恩忘社稷之重垂曰彼以赤心投我若之何害之天苟弃之何患不亡不若保防其危以报徳徐俟其衅而图之既不负宿心且可以义取天下慕容徳曰此为报仇非负宿心也垂曰吾昔为太傅所不容置身无所秦王以国士遇我后为王猛所卖秦王独能明之此恩何可忘也若氐运必穷吾当懐集闗东以复先业耳】垂悉以兵授坚坚收集离散比至洛阳众十余万【垂子农复谓垂曰尊不廹人于险其义声可以感动天下夫取果于未熟与自落不过晚旬日之间然其难易美恶相去逺矣垂善其言】行至渑池垂言于坚曰北鄙闻王师不利轻相煽动臣请奉诏书以镇慰之坚许之权翼谏曰垂勇畧过人世豪东夏譬如养鹰饥之则附人每闻风飊起常有凌霄之志正宜谨其绦笼岂可解纵任其所欲哉坚曰卿言是也然朕已许之匹夫犹不食言况万乗乎若天命有废兴固非智力所能移也翼曰陛下重小信而轻社稷臣见其往而不返闗东之乱自此始矣坚不听翼密遣壮士邀垂于河桥垂疑之诡道而去坚至长安哭阳平公融而后入
　　以谢石为尚书令进谢元号前将军固让不受
　　石等归建康得秦乐工能习旧声于是宗庙始备金石之乐
　　以王国寳为尚书郎
　　谢安壻王国寳坦之之子也安恶具为人每抑而不用由是怨安国寳从妹为会稽王道子妃帝与道子皆嗜酒狎昵国寳乃谮安于道子使离间之安功名既盛而险诐求进之徒多毁短安帝稍疎忌之
　　秦将军乞伏国仁【陇西鲜卑其先有纥干者以雄勇为诸部统主号乞防可汗传至祐隣其众渐盛即国仁五世祖也】叛据陇右
　　初国仁之父司繁为秦将王统所破降秦秦以为南单于留之长安已复使讨叛胡遂镇勇士川【本汉勇士县晋废故城在今兰州府金县】司繁卒国仁嗣为秦前将军从秦王坚入防其叔父歩頽闻秦师败率陇西以叛秦使国仁讨之国仁遂与歩頽合众至十万据陇右
