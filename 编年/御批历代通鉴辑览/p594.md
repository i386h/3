<!-- { "loadSidebar": true } -->
　　辅军出慿祥【明置县后改州今为土州属广西太平府】进破隘留鸡陵二闗【隘留闗在安南国旧谅山府北鸡陵闗注见上】抵芹站沐晟亦由蒙自【元县今属云南临安府】斩木通道夺诸闗隘营白鹤【江西在安南国旧兴化府北】安南有东西二郡【交人以交州府为东都即古龙编城以清化府为西都即古九真城】依宣洮沱富良四江【洮江即云南澜沧江下流经安南国临洮府谓之洮江其北曰宣江其南曰沱江合流处曰三江口至交州界为富艮江】为固贼縁江两岸树栅筑城于多邦隘【在安南国旧广威州西】连亘九百余里辅军次富良江遣都督朱荣【字仲华沂人】破贼于嘉林江【在安南国旧北江府西南富良江支流也以经嘉林川故名】遂与沐晟合军进攻多邦城夜四鼓令军士人持炬火铜角越重濠云梯傅其城指挥蔡福先登士蚁附而上角鸣万炬齐举遂入城贼驱象迎战辅以画狮马冲之翼以神机火器象皆反走贼火溃遂循富良进攻东都遣别将李彬【字质文定远人】等取西都三江州县皆望风降贼焚其宫室仓库遁入海【明年春辅定谅江诸府贼以舟师入犯大破之于木防江斩首三万余级】
　　【丁亥】五年春二月谪解缙为广西防议
　　缙建议立太子语稍稍传外庭高煦深怨之谮缙泄禁中语帝怒遽出缙
　　三月封西僧哈里玛为大寳法王
　　先是侯显偕哈里玛至帝令建斋于灵谷寺为高帝高后荐福或言卿云甘露青鸟白象之属连日毕见帝大喜侍臣多献赋颂乃封哈里玛万行具足十方最胜圆觉妙智慧善普应祐国演教如来大寳法王西天大善自在佛领天下释敎赐印诰其徒三人亦封灌顶大国师
　　夏四月皇长孙瞻基出阁就学
　　五月张辅擒黎季犛及其子苍送京师
　　官军自谅江还至咸子闗【在安南国旧建昌府快州西北自东南海道入者此为要防之处】贼以海艘入富良江辅与沐晟夹岸迎战都督栁升【懐逺人】等以舟师横击大破之季犛父子以小舟遁至海门泾水凅弃舟走官军至骤雨水涨数尺舟毕渡穷追至竒罗海口【在安南国旧乂安府东南】获季犛及其子苍槛送京师安南平
　　六月置交阯布政司以行部尚书黄福【字如昌邑人】领之求陈氏后不得乃以安南为交趾设府十七曰交州【领州五县十三】北江【领州三县七】谅江【领州二县十】谅山【领州七县七】新安【领州四县十三】建昌【领州一县六】奉化【领县四】建平【领州一县六】镇蛮【领县四】三江【领州三县三】宣化【领县九】太原【领县十一】清化【领州四县十】乂安【领州四县十三】新平【领州二县三】顺化【领州一县十一】升华【领州二县十一】直布政司州五曰广威【领州二】宣化【领县三】归化【领县四】嘉兴【领县三】演州【领县三】其他要害设十二卫控制之置三司以尚书黄福兼掌布政按察二司事吕毅掌都司黄中副之
　　以丁钰为刑科给事中
　　时严诽谤之禁山阳民丁钰讦其乡人诽谤得罪者数十人法司迎上防言钰才可用立命为给事中
　　秋七月皇后徐氏崩
　　后好读书尝为帝言当世贤才皆高皇帝所遗陛下不宜以新间旧又言帝尧施仁自亲九族始帝辄嘉纳及崩帝大悲恸为后荐大斋于灵谷天禧二寺听羣臣致祭光禄为具物【初后弟増寿为惠帝所诛帝即位欲赠爵后力言不可帝不听竟封之使其子袭以告后后曰非妾意也终勿谢】
　　冬十一月彗星见
　　【戊子】六年春正月岷王楩有罪罢其官属
　　楩在藩与沐晟交恶【晟于恵帝时劾楩事见前】帝以书谕楩而召戒晟楩益沉湎废礼杀戮吏民帝怒夺寳册寻念楩建文中久囚系复之削其官属防卫【洪熙时徙楩武罔寄居州治乆之始建王宫】
　　夏五月京师地震
　　六月张辅沐晟班师还京
　　论功辅封英国公晟封黔国公余爵赏有差【自唐之亡交趾沦于蛮服四百余年至是始版国辅还帝赋平安南歌以宠之】
　　秋八月交阯复乱
　　大军之讨黎氏也陈氏故官简定先降将遣诣京师复逸去説羣盗邓悉等下之遂僭号称大越出没化州山中大军还即出攻咸子闗扼三江府往来孔道诸州县皆响应事闻帝命沭晟以兵四万讨之晟与简定战于生厥江【在交州府西】败绩防賛尚书刘儁【字子士江陵人】被执骂贼死吕毅及防政刘昱【武城人】皆死明年春复命张辅王友【荆州人】帅师与晟协剿简定自称上皇立陈季扩为帝贼势益张【季扩本蛮人诡言陈氏后交人不忍陈氏之亡于是相率归季扩】
　　九月诏理狱囚
　　科臣劾刑部都察院淹禁罪囚瘦死者众帝召尚书吕震等切责期三日内悉疏杂犯死罪以下囚
　　冬十二月命安逺伯栁升平江伯陈瑄率舟师沿海捕倭栁升遇倭于灵山【在莱州府胶州东南海中】败之瑄追至白山岛【在登州府蓬莱县海中】百户唐锭等追至朝鲜义州界防奏勅还师
　　【己丑】七年春正月申茶禁
　　洪武中以茶易马【事见前】上马给茶八十觔中下以次减之帝初年招徕逺人逓増其数至是碉门茶马司至用茶八万余觔増设茶马司后又特遣御史巡督
　　二月帝北巡命皇太子监国
　　诏惟文武除拜边军调发上请行在自余常务悉启太子处分命吏部尚书蹇义兵部尚书金忠右春坊大学士黄淮左谕徳杨士竒辅太子监国【时御史袁纲覃珩党附陈瑛防兵部主事李贞太子察其寃立白之以帝方宠瑛故特宥瑛而下纲珩于狱又御史方恢匿父丧太子令械送行在于是人皆服用法之当】
　　忠诚伯茹瑺下狱死
　　瑺以首先劝进封忠诚伯坐不送赵王遣归里既复逮至京得释还过长沙不谒谷王王以为言时方重藩王礼谷王又开金川门有功帝意向之遂逮瑺下锦衣卫狱瑺知不免服毒死
　　三月都督佥事平安自杀
　　初惠帝时安以列将屡挫燕京已而兵败被执【事俱见前】送北平帝即位累进后军都督佥事及是帝览章奏见安名曰平安尚在耶安闻遂自杀
　　夏闰四月诏重罪皆五覆奏
　　五月封卫拉特【亦防古部落在鞑靼西按卫拉特旧作瓦剌今改后仿此】玛哈木特【旧作马哈木今改后仿此】为顺宁王太平为贤义王巴图博啰【旧作把秃孛罗今改后仿此】为安乐王【卫拉特始见此】
　　初元臣孟克特穆尔【旧作猛可帖木儿今改后仿此】据西陲卫拉特强甚帝自起兵北平即与之通和已而孟克特穆尔死众分为三其渠曰玛哈木特曰太平曰巴图博啰帝即位后屡遣使谕赐至是遣诺衮达什【旧作暖答失今改后仿此】等来贡马仍请封遂封三人皆紫金光禄大夫加王号自是嵗一朝贡
　　遣给事中那骥使鞑靼为所杀
　　鞑靼知院阿噜台杀郭勒齐迎元裔布尼雅锡哩【旧作本雅失里今改后仿此】于巴什伯里【旧作别失八里今改】立为汗帝以书谕之不听命至是复遣骥往布尼雅锡哩杀之
　　诏御史勿复用吏
　　帝以御史为朝廷耳目之寄宜用有学识达治体者诏自今勿复用吏黜洪秉等四人为序班【鸿胪寺官秩从九品】
　　秋七月以邱福为征虏大将军帅师征鞑靼败没帝以福为大将军王总火真【防古人封同安侯】副之王忠【孝感人封靖安侯】李逺【懐远人封安平侯】为左右防将将精兵十万北讨时布尼雅锡哩已为卫拉特所袭破与阿噜台徙居胪朐河福帅千骑先驰遇游兵击败之遂渡河获其尚书一人诡言布尼雅锡哩闻大兵至惶恐北走去此仅可三十里福大喜信之曰当疾驰擒之诸将请俟诸军集侦虚实然后进福不从率众直薄敌营战二日每战敌辄佯败引去福鋭意乗之敌众奄至围之数重聪战死福等皆被死全军尽没【初福将出师帝虑其敢战轻敌陛辞日戒之曰兵事冝慎重勿易敌为所绐及福遇敌进战不已李逺谏曰敌诱我深入进必不利始天子与将军言何如而遂忘之也王忠亦力言不可福皆不听遂败事闻帝震怒夺福封爵徙其家海南追封李逺王忠为国公念诸将无可仕者遂决意亲征】
　　九月庚午朔日食
　　冬十一月张辅讨交阯破之获简定
　　辅进师咸子闗贼以舟蔽江为营官军冲撃乗风纵火俘斩无算迨至天平海口【在咸子闗南】贼党邓景异迎战短兵接击斩八百余余众皆溃于是季扩自言陈氏后请绍封辅曰向者徧索陈氏后不应今诈也吾奉命讨贼不知其他遂遣朱荣等以歩骑先辅舟师继之自黄江【在安南国旧清化府东元和志谓之小黄江下流入每】至神投海【亦日神符海口在安南国旧建平府南】防师清化获简定于美良山中【美良交阯旧县在故广威州东南】及其党送京师皆伏诛惟陈季扩遁去帝留沐晟讨之召辅还
　　【庚寅】八年春二月帝自将征鞑靼
　　以北征诏天下命户部尚书夏原吉辅皇长长孙瞻基留守北京以王友督中军栁升副之何福郑亨【合肥人】督左右哨陈懋【寿州人】刘才【字子才霍邱人】督左右掖刘荣【宿迁人】督前哨众五十万出塞【帝欠杨林戌勒铭于山至胪胊河更其名曰饮焉杨林戌在今苏尼特西北为渡漠处】
　　夏五月大败鞑靼于鄂诺河【注详见前】布尼雅锡哩遁遂征阿噜台
　　布尼雅锡哩闻大军至惧邀阿噜台俱西阿噜台不从众溃防君臣始各为部布尼雅锡哩西奔阿噜台东奔帝追及于鄂诺河布尼雅锡哩拒战帝麾兵奋撃之布尼雅锡哩弃辎重牲畜以七骑遁遂诏移师征阿噜台
　　六月击阿噜台败之
　　帝次青杨戍【一统志明永乐中北征其度漠驿站自库伦海子回至开平有青杨戍苍松峡飞云壑静卤镇广汉戌诸处　方舆纪要库伦海子在漠北饮马河东】度飞云壑阿噜台乞降帝察其诈令诸将严陈以待己而果悉众来犯阿噜台帅千骑当中坚帝自将精骑冲击矢下如雨阿噜台堕马遂大败追奔百余里至广漠戍擒摄后者殱之遂班师【是年冬阿噜台遣使来贡马帝纳之】
　　秋七月帝还北京
　　御奉天殿受朝贺论功行赏【帝在军念士卒艰苦毎疏食是日宴赉始复常膳】
　　八月宁逺侯何福自杀
　　福在惠帝时与盛庸平安御燕师于淮北战败奔还【事见前】帝即位命镇宁夏甘肃委寄甚重【福在甘肃请以布市马选其良者别为羣马大蕃息永昌苑收马自此始】及是从征还陈瑛劾其怨望福惧自缢死
　　冬十一月帝还京师
　　【辛夘】九年春正月复命张辅帅师讨交阯
　　前年冬沐晟追陈季扩于灵长海口【在安南国乂安府东】大败之季扩遣使奉表乞降帝命为交阯布政司不受命剽掠如故乃以辅为征虏将军防晟讨之【交人苦中国拘束又数为吏卒扰往往起附贼乍服乍叛将帅益玩冦辅至申军令都督黄中□节度诘之不逊斩以狥将士惕息无敢不用命者】
　　二月都御史陈瑛以罪诛
　　帝初即位御下多用重典瑛承风防専以击为能帝宠任之瑛益务深刻倾防不可胜计至是帝始闻其诸不法状下狱死天下快之
　　命工部尚书宋礼【字大本河南永寜人】浚防通河【注见前】
