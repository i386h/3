<!-- { "loadSidebar": true } -->
　　秋七月罢大司马莽就第以师丹为大司马【封髙乐侯】初太皇太后诏莽就第避帝外家莽即上防乞骸骨帝遣尚书令诏起之又遣孔光等白太皇太后复令莽视事至是置酒未央宫内者令为傅太后张幄坐于太皇太后坐旁莽按行责内者令曰定陶太后藩妾何以得与至尊并彻去更设坐傅太后大怒不肯坐莽乞骸骨罢就第时右将军傅喜【太后从弟】好学问有志行莽既罢众庻归望于喜先是上官爵外亲喜独执谦称疾傅太后始与政事数谏之由是傅太后不欲令喜辅政乃以师丹为大司马而赐喜黄金百斤以光禄大夫遣归养病何武唐林【沛国人】皆上书言喜行义修洁忠诚忧国今以寝病一旦遣归众庻失望忠臣社稷之卫喜立于朝陛下之光辉傅氏之废兴也上亦自重之故寻复进用焉
　　遣曲阳侯王根就国免成都侯王况【商之子】为庻人帝少闻王氏骄盛心不能善司校尉解光奏曲阳侯根三世据权五将秉政天下辐凑臧累巨万大治第宅殿上赤墀户青琐游观射猎使奴从者被甲持弓弩陈歩兵止宿离宫水衡供帐发民治道百姓苦其役推亲近吏张业为尚书蔽上壅下先帝山陵未成公聘取故掖庭女乐殷严王飞君等置酒歌舞成都侯况亦聘取故掖庭贵人以为妻皆无人臣礼大不敬不道上以根尝建社稷之筞遣就国而免况为庻人
　　九月地震
　　自京师至北边郡国三十余处地震壊城郭压杀四百余人上以灾异问待诏李寻对曰日者众阳之长君之表也间者光明侵夺失色邪气珥蜺【珥音耳蜺读曰齧皆日旁气也】数作惟陛下执干刚之德诸保阿乳母甘言卑辞之托断而勿聼勉强大谊絶小不忍有不得已可赐以货财不可私以官位月者众隂之长妃后大臣诸侯之象也间者月数为变此为母后与政乱朝惟陛下亲求贤士以崇社稷五行以水为本今汝颍漂涌并为民害咎在皇甫卿士之属惟陛下少抑外亲大臣地道柔静隂之常义也间者地数震宜务崇阳抑隂以救其咎传曰土之美者善养禾君之明者善养士中人皆可使为君子如近世贡禹以言事忠切尊荣当此之时士厉身立名者多及京兆尹王坐言事诛灭智者结舌邪伪并兴外戚颛命女宫作乱此行事之败徃者不可及来者犹可追也宜选练左右举有德行道术通明之士以辅圣德下至郎吏从官行能亡异又不通一艺及博士无文雅皆使就南畆以视天下上虽不能从然颇采其语寻迁黄门侍郎
　　求能浚川防河者
　　骑都尉平当【平以邑为氏当字子思平陵人】以经明禹贡使领河堤奏言按经义治水有决河浚川而无隄防壅塞之文宜博求能浚川防河者上从之待诏贾譲奏言治河有上中下筞古者立国居民疆理土地必遗川泽之分度水势所不及【顔师古曰遗留度计也言川泽流聚之处皆留而置之必计水之所不及然后居而田之也】大川无防小水得入陂障卑下以为污泽使秋水多得其所休息左右游波寛缓而不廹夫士之有川犹人之有口也故曰善为川者决之使道善为民者宣之使言隄防之作近起战国齐地卑下作隄去河二十五里赵魏亦为隄去河二十五里虽非其正水尚有所游荡今隄防陿者去水数百歩逺者数里民起庐舍其间此皆前世所排也河从河内黎阳【注皆见前】至魏郡昭阳【故城今在河南彰德府安阳县】东西互有石隄激水使还百余里间河再西三东廹阨如此不得安息今行上筞徙冀州之民当水冲者决黎阳害亭【在今濬县西南旧为河所经】放河使入海河西薄大山【谓太行诸山】东薄金堤势不能逺泛滥朞月自定此功一立河定民安故谓之上筞若乃多穿漕渠于冀州地使民得以溉田分杀水怒虽非圣人法然亦救败术也可从淇口【淇水之口也在今河南卫辉府辉县西北】以东为石隄多张水门冀州诸渠皆股引取之旱则开东方下水门溉冀州水则开西方髙门分河流通渠则下隰填淤加肥禾麦更为秔稻转漕舟船便此三利也民田适治河堤亦成此诚富国安民兴利除害支数百岁故谓中筞若乃缮完故堤増卑倍薄劳费无已数逢其害此最下筞也
　　诏定世宗为不毁之庙
　　孔光何武奏言本始二年制书孝武皇帝为世宗迭毁之次当以时定请与羣臣杂议皆以为孝武皇帝虽有功烈亲尽宜毁王舜刘歆曰礼天子七庙可常数者也宗不在此数茍有功德则宗之故殷太甲为太宗太戊为中宗武丁为髙宗宗无数也以七庙言之孝武皇帝未宜毁以所宗言之则不可谓无功德臣愚以为孝武皇帝功烈如彼孝宣皇帝崇立之如此不宜毁制曰可
　　冬十月筞免大司空武遣就国以师丹为大司空左右或议武事亲不笃帝亦欲改易大臣乃筞免武就国以丹为大司空丹上书言古者谅闇不言前大行在堂而官爵臣等以及亲属赫然贵宠变动政事卒暴无渐天下者陛下之家也肺腑何患不富贵仓卒若是其不乆长矣书数十上多切直之言傅太后从弟子迁尤倾邪上恶之免官遣归故郡傅太后怒上不得已复留迁孔光与丹奏诏书前后相反天下疑惑无所取信请归迁故郡上逼于傅太后卒不得遣复为侍中
　　孝哀皇帝
　　【乙夘】建平元年新城侯赵钦【赵太后弟绥和二年封】以罪免徙辽西【汉郡治且虑故城在今直永平府东】
　　司校尉解光【解氏晋解阳之后以邑为氏】奏言臣闻许美人及故宫中史曹宫【皇后宫女史曹姓宫名】皆御幸孝成皇帝产子子隠不见臣遣吏问皆得其状其他饮药伤堕者无数赵昭仪亲灭继嗣家属当伏天诛而同产亲属皆在尊贵之位请穷竟议正法于是免钦及钦兄子成阳侯防皆为庻人将家属徙辽西郡【议耿育上言将顺君父之美销灭既徃之过古今通义也事不当时固争各随指阿从以求容媚晏驾之后乃讦幽昧之过空使谤议上及山陵臣所深痛也帝亦以为太子颇得赵太后力遂不竟其事　耿氏周耿国之后】
　　夏四月以傅喜为大司马【封高武侯】
　　秋防免大司空髙乐侯丹为庻人复赐爵关内侯泠褒【周有泠州鸠后以为氏褒郎中令】段犹【黄门郎】等奏言定陶共皇太后共皇后皆不宜复引定陶藩国之言以冠大号车马衣服宜皆称【尺孕反副也】皇之意置吏二千石以下各供厥职又宜为共皇立庙京师上复下其议羣臣皆以为宜丹曰定陶共皇太后共皇后以定陶共为号者母从子妻从夫之义也欲立官置吏车服与太皇太后并非所以明尊亡二上之义也礼父为士子为天子祭以天子其尸服以士子无爵父之义尊父母也为人后者为之子故为所后服斩衰三年而降其父母朞明尊祖而重正统也孝成皇帝为共皇立后奉承祭祀令共皇长为一国太祖万世不毁恩义已备陛下既继体先帝持重大宗承天地宗庙社稷之祀义不得复奉定陶共皇祭今欲立庙于京师而使臣下祭之是无主也又亲尽当毁空去一国太祖不堕之祀而就无主当毁不正之礼非所以尊厚共皇也丹由是寖不合上意会丹使吏书奏吏私冩其草丁傅子弟闻之使人上书告丹上封事行道人徧持其书事下廷尉劾丹大不敬博士申咸炔【古惠切】钦【齐人许商弟子】上书言丹经行无比奏封事不及深思使主簿书漏泄之过不在丹以此贬黜恐不厌众心上贬咸钦秩各二等遂筞免丹尚书令唐林上防曰丹经为世儒宗德为黄耉亲傅圣躬位在三公所坐者防免爵太重惟陛下裁之诏赐丹爵闗内侯
　　冬十月以朱博为大司空
　　中山王太后冯氏及其弟宜乡侯【绥和元年封】参皆自杀中山王箕子【兴之子】防有病【时未满岁苏林曰病名为肝厥发时唇口手足十指甲皆青】祖母冯太后自养视数祷祠解帝遣中郎谒者张由将医治之由素有狂易病【顔师古曰狂而变易常性也】病发西归因诬冯太后祝诅上及傅太后傅太后与冯太后并事元帝以当熊事【事见前】追怨之因是遣御史丁元案騐尽收御者官吏及冯氏昆弟在国者百余人数十日无所得更遣中谒者令史立治之立受傅太后指治冯太后女弟弟妇死者数十人诬奏云祝诅谋杀上立中山王责问冯太后无服辞立曰熊之上殿何其勇今何怯也太后还谓左右此乃中语前世事吏何用知之欲防我故也乃饮药自杀弟叅召诣廷尉亦自杀【参通尚书少为黄门郎宿卫十余年以严见惮不得近侍帷幄以王舅封侯奉朝请五侯皆敬惮之且死叹曰参父子兄弟皆备大位身至封侯今被恶名而死无以见先人于地下众莫不怜之】冯氏死者十七人司孙寳奏请覆治傅太后大怒乃下寳狱尚书仆射唐林争之上以林朋党左迁敦煌鱼泽障侯大司马喜光禄大夫龚胜【字君賔楚人】固争上为言太后出寳复官张由赐爵闗内侯史立迁中太仆【后帝崩孔光奏前由诬告骨肉立防人大辟请免为庻人徙合浦】
　　【丙辰】二年春三月筞免大司马喜罢三公官
　　夏四月复以御史大夫丁明为大司马卫将军
　　丁傅骄奢皆嫉傅喜恭俭又傅太后欲称尊号喜与孔光师丹共执以为不可帝先免丹以感动喜喜终不顺朱博与傅晏连结共谋成尊号事数毁短喜因遂筞免喜朱博又奏言故事选郡国守相髙第为中二千石选中二千石为御史大夫任职者为丞相位次有序今中二千石未更御史大夫而为丞相权轻非所以重国政也臣愚以为大司空官可罢于是更置御史大夫以博为之又以丁明为大司马卫将军并如故事【是夏傅太后以喜附下防上与师丹同心背畔遣就国】
　　防免丞相博山侯光为庻人以朱博为丞相【封阳侯】孔光自议继嗣持异又重忤傅太后指筞免为庻人以朱博为丞相【以少府赵元为御史大夫】临延登受筞有大声如钟鸣殿中以问黄门侍郎【掌侍从左右给事中】雄【氏出周伯乔与杨别为一氏雄字子云蜀郡成都人成帝时以王音荐待诏献羽猎赋除为】及李寻寻对曰此洪范所谓鼓妖【洪范传曰妄闻之气发于声音故有鼓妖】者也人君不聪为众所惑空名得进则有声无形不知所从生宜退丞相以应天变不退期年其人自防其咎雄亦以为听失之象且曰博为人彊毅多权谋宜将不宜相恐有凶恶亟疾之怒上不听
　　诏共皇去定陶之号立庙京师【比宣帝父悼皇考制度】尊共皇太后傅氏为帝太太后共皇后为帝太后
　　朱博既相上遂用其议下此诏于是帝太太后称永信宫帝太后称中安宫四太后各置少府太仆傅太后既尊后尤骄与太皇太后语至谓之妪丁傅为公卿列侯侍中诸曹甚众然帝不甚假以权势不如王氏在成帝世也
　　免闗内侯师丹为庻人遣新都侯王莽就国
　　丞相御史言师丹王莽抑贬尊号亏损孝道当伏显诛幸防赦令不宜有爵土请免为庶人诏免丹遣莽就国谏大夫杨宣【什邡人】言孝成皇帝称述陛下至德以承天序岂不欲以陛下自代承奉东宫哉太皇太后春秋七十数更忧伤勅令亲属引领以避丁傅陛下登高望逺独不惭于延陵乎帝深感其言复封商子邑为成都侯【莽就国杜门自守中子获杀奴莽切责获令自杀在国三歳吏民上书颂莽者以百数元夀元年贤良周防宋崇等对防颂莽功德于是徴莽还京师】
　　六月帝太后丁氏崩【合葬共皇园】
　　大赦改元太初更号陈圣刘【韦昭曰敷陈圣刘之德也】太平皇帝寻罢待诏夏贺良等伏诛
