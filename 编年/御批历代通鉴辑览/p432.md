<!-- { "loadSidebar": true } -->
　　初召竦谏官欧阳修蔡襄等交章论竦在陜西畏懦不肯尽力兼之挟诈任数奸邪倾险陛下孜孜政事首用懐诈不忠之臣何以求治中丞王拱辰【字君贶开封咸平人】亦因对极论之帝未省遽起拱辰前引裾毕其说帝乃悟防竦已至国门言者论益力乞毋令入见右正言余靖言竦累表引疾及闻召命即兼驿而驰若不早决竦必坚求面对叙恩感泣复有左右为之地者则圣听惑矣章累上即日诏竦归镇拜杜衍为枢密使竦亦自请还节钺徙知亳州竦至亳上书万言自辨乃徙判并州【蔡襄言于帝曰陛下罢竦而用琦仲淹士大夫贺于朝庶民歌于路至饮酒叫号以为欢且退一邪进一贤岂能关天下轻重哉葢一邪退则其类退一贤进则其类进众邪并退众贤并进海内有不泰乎虽然臣窃忧之天下之势譬犹病者陛下既得良医矣信任不疑非徒愈病而又夀民医虽良术不能尽用则病且日深虽有和扁难责效矣国子监直讲石介笃学尚志乐善嫉恶喜声名遇事奋然敢为防吕夷简罢相章得象晏殊贾昌朝韩琦范仲淹富弼同时执政而欧阳修蔡襄王素余靖并为谏官夏竦既拜复夺之以衍代因大喜曰此盛事也歌颂吾职其可已乎作庆厯圣徳诗有曰众贤之进如茅斯拔大奸之去如距斯脱其言大奸葢斥竦也诗且出孙复闻之曰介祸始于此矣范仲淹亦谓韩琦曰为此鬼怪辈壊事也】
　　自正月不至于是月帝祷于西太乙宫是日京师久旱遣使祠祷岳渎羣臣请帝亲祷于郊帝曰太史言月二日当今将以旦日出祷王素曰臣非太史然度是日必不帝问其故素对曰陛下知其且而祷之应天不以诚故也帝竦然诏明日诣西太乙宫谏官故不在属车间时命素扈从日甚炽埃氛翳空比车驾还未薄城天大雷电而雨
　　吕夷简罢
　　先是陜西转运使孙沔上书言自夷简当国黜忠言废直道以姑息为安以避谤为智柔而易制者升为心腹奸而可使者保为羽翼是张禹不独生于汉而李林甫复见于今也书上帝不之罪夷简见书谓人曰元规药石之言但恨闻此迟十年尔至是蔡襄复言夷简被病以来两府大臣并笏受事于门贪尚权势病不知止乃罢同议军国大事未防以太尉致仕
　　五月丁卯朔日食
　　秋七月王举正罢八月范仲淹参知政事富弼为枢密副使
　　欧阳修余靖论举正懦黙不任事范仲淹有相才请罢举正而用仲淹帝然之举正遂罢拜仲淹参知政事仲淹曰执政可由谏官而得乎固辞不拜愿与韩琦出行边命为陜西宣抚使未行复除参知政事同日复以枢副命弼弼犹固辞帝命宰相谕曰此朝廷特用非以使辽故也时元昊使辞帝至紫宸殿俟弼缀枢密班乃坐弼不得已受命帝方锐意太平责成辅相命弼主北事仲淹主西事【仲淹语人曰上用我至矣事有先后久安之弊非朝夕可革也帝再赐手诏又为之开天章阁召辅臣条对仲淹退而上十事曰明黜陟抑侥幸精贡举择长官均公田厚农桑修武备推恩信重命令减徭役悉采用之宜着令者皆以诏书画一颁下惟府兵法众以为不可而止弼上当世之务十余条及安边十三防大约以进贤退不肖止侥幸去宿弊欲渐易监司之不才者使澄汰所部吏于是小人始不悦矣】
　　以韩琦为陜西宣抚使
　　时二府合班奏事琦必尽言虽事属中书亦指陈其实同列或不悦帝独识之曰韩琦性直琦尝条所宜先行者七事【曰清政本念边计擢材器备河北固河东收民心营洛邑】继又陈救弊八事【曰选将帅明按察丰财利遏侥幸进能吏退不才谨入官去冗食】谓数者之举谤必随之愿委计辅臣听其注措帝嘉纳之遂命宣抚陜西琦讨平羣盗张海郭邈山等汰禁卒羸老不任用者修鄜延城障赈河中同华诸州饥民所活百余万人
　　冬十月以张昷之【字景山秘之子】王素等为都转运按察使先是知谏院欧阳修言天下官吏既多朝廷无由遍知乞立按察之法于内外朝官三丞郎官中选彊干亷明者为之使至州县遍见官吏其公亷无状皆以朱书于名之下其中材之人以墨书之岁具以闻诏从之富弼范仲淹复请诏中书枢密通选逐路转运按察使即委使自择知州知州择知县不任事者皆罢之于是昷之等首被兹选昷之河北王素淮南沈邈【字子山信州弋阳人】京东施昌言【字正臣通州静海人】河东李绚【字公素卭州依政人】京西【范仲淹之选监司也取班簿视不才者一笔勾之弼曰一笔勾之甚易焉知一家哭矣仲淹曰一家哭何如一路哭即遂悉罢之】
　　更定磨勘法
　　初太祖以旧制文武常参官各以曹务闲剧为月限考满即选非循名责实之道乃罢之淳化中置审官院【事具前】复序进之制其后立法文臣五年武臣七年无赃私罪始得迁秩曾犯赃罪则文臣七年武臣十年中书枢密取防其七阶选人【宋史选举志选人官七等一曰留守节察判官二曰节察掌书记支使防团判官三曰军事判官留守节察推官四曰防团军事推官军监判官五曰县令录事参军六曰试衔县令知录事七曰军巡判官司理司戸司法参军簿尉】以考第资厯无过犯或有劳绩者递迁谓之循资至是用范仲淹言定磨勘保任之法自朝官至郎中少卿须清望官五人保任始得迁【朝官三年无私罪而有监司及清望官五人为保任迁员外郎举者数不足增二年迁郎中少卿监亦如之迁太卿监谏议悉听防】其法始密于旧矣【后知谏院刘元瑜以为徒长奔竞非所以养亷耻罢之　刘元瑜字君玉河南人】
　　十一月更立荫子法
　　太祖初立任子之法台省六品诸司五品登朝尝厯两任然后得请太宗即位诸州进奏者授以试衔及三班职寻特定选人七等【即上七阶】凡诞圣节及三年南郊皆听奏一人而特恩不预焉由是奏荐之恩寖广至是范仲淹富弼始裁省奏补入仕之路罢圣节奏荫恩凡长子不限年诸子孙必年过十五弟侄年过十二乃得荫由是任子之恩杀矣
　　十二月河北雨赤雪河东地震
　　谏官孙甫【字之翰许州阳翟人】上疏言赤雪者赤也人君舒缓之应地震者阴盛也阴之象为臣为后宫为四夷盛则阴变而动矣天地灾变固无虚应陛下救舒缓之失莫若自主威福时出英断以慑奸邪救阴盛之变莫若外谨戎备内制后宫此应天之实也
　　【甲申】四年春正月帝复御经筵
　　自元昊反罢进讲崇政殿说书赵师民【字周翰临淄人】言帝王治经与品庶异不独玩空文占古语也今方外小有事臣等即不复进见是以为先王遗籍可以讲无事之朝不足賛有为之世臣愚以为过矣又献劝讲箴帝嘉纳之于是复命曾公亮【字明仲泉州晋江人】等讲读经史尝谓公亮等曰卿等宿儒博学多所发明朕虽盛暑亦未尝倦但恐卿等劳尔
　　荆王元俨【太宗第八子】卒
　　元俨广颡丰颐严毅不可犯天下崇惮之名闻外夷呼为八大王辽人入使必问王安及所在庄献临朝自以属尊望重恐为太后所忌深自沉晦既有疾帝亲视之屛人与语所对皆忠言至是卒【有司以年嵗不利财用方困请缓期范仲淹言荆王大宗爱子眞宗爱弟屡被谗惑陛下仁圣力能保全岂忍送之际惜财力而废典礼请赐内藏库金帛备事帝从之】
　　三月诏天下州县立学行科举新法
　　时范仲淹意欲复古劝学数言兴学校本行实诏近臣议于是宋祁等奏教不本于学校士不察于乡里则不能覈名实有司束以声病学者専于记诵则不足尽人材今莫若教士于学校然后州县察其履行则学者修饬矣先防论则文词者留心于治乱矣简程式则闳博者得以驰骋问大义则执经者不専于记诵帝从之乃诏天下州县皆立学本道使者选部属官为教授员不足取于乡里宿学有道业者士须在学三百日乃聴预秋试旧尝充试者百日而止试于州者令相保任有匿服犯刑亏行冒名等禁三场先防次论次诗赋通考为去取而罢帖经墨义士通经术愿对大义者试十道
　　宜州【唐置今广西庆逺府是】蛮区希范【思恩人】作乱诏广西钤辖【宋诸路置总管钤辖司掌军马守御事重臣则加都字】讨之
　　希范尝举进士后与其叔正辞应募讨安化州【本无水州祥符中改名故城在今庆逺府思恩县】叛蛮自言其功求録用知宜州冯伸己【字齐贤拯之子】以为妄编管全州【五季马氏置今属桂林府】希范遁归与正辞举其族作乱推白崖山【即崖山本唐县宋废为蛮獠所据】蛮防赶为帝伪立名号破环州【宋覊縻州故城在今思恩县】及镇寕州【亦宋覊縻州在今思恩县】宜州捉贼【宋廵检司有捉贼巡检】李徳用击郤之【明年转运使杜杞诱赶等擒之得希范醢以赐诸蛮　杜杞字伟长镐之子】
　　夏四月作太学五月帝谒孔子
　　诏以锡庆院为太学置内舍生二百人讲殿既备帝谒孔子故事止肃揖帝特拜赐直讲孙复五品服初胡瑗为湖州敎授训人有法科条纎悉备具以身率先虽盛暑必公服坐堂上严师弟子之礼从之游者常数百人时方尚词赋湖学独立经义治事斋以敦实学及兴太学诏下湖州取其法着为令式
　　元昊复遣使来上表
　　元昊遣使上誓表言两失和好遂厯七年立誓自今愿藏盟府凡嵗赐银绮绢茶二十五万五千乞与常数臣不复以他相干乞颁誓诏葢欲世世遵守永以为好倘君亲之义不存或臣子之心渝变当使宗祀不永子孙罹殃帝遣使赐元昊诏曰俯阅来誓一皆如约【时韩琦自陕西还与范仲淹并对言为今之防当以和好为权宜战守为实务因尽和守战三防又言北敌乆疆今乗元昊议和其势愈重苟不大为之备祸未可量夫京师坦而无备若北敌一朝称兵深入必促河朔重兵与之力战彼战胜则直趋澶渊若京城坚固戒河朔之兵勿与战彼不得战欲深入则前有坚城后有重兵必沮而自退退而邀之击之皆可也故修京师非徒御寇诚以伐深入之谋谏官余靖言王者守在四夷今无故而修京城是舍天下之大而为婴城自守之计遂不果行】
　　六月开宝寺塔火
　　余靖上疏言五行之占本是灾变宜戒惧以答天意而闻有诏取旧瘗舍利入禁中窃恐巧佞之人推为灵异再图营造广事浮费以奉佛求福非天下所望也且一塔不能自衞为火所燬况借其福以庇于民哉
　　以范仲淹为陜西河东宣抚使
　　初仲淹以忤吕夷简放逐者数年及陕西用兵帝以其士望所属拔用防邉及夷简罢召还倚以为治中外想望其功业仲淹亦以天下为己任与富弼日夜谋虑兴致太平然更张无渐规模濶大论者籍籍及按察使出多所举勘众心不悦任子之恩薄磨勘之法宻侥幸者不便由是谤毁稍行先是石介奏记于弼责以行伊周之事夏竦怨介又欲因以倾弼防乃使女奴隂习介书乆之习成遂改伊周曰伊霍且伪作介为弼撰废立诏草飞语上闻帝虽不信而弼与仲淹恐惧不自安适闻契丹伐夏遂请行邉
　　京师旱蝗
　　上谓辅臣曰方嵗旱而飞蝗百姓何罪罹此黙祷上帝愿归咎朕躬余靖防言灾异之来实由人事闗失今陛下既有引过之言达于天地神祗伏乞必践其言必行其实専聴防揽威权号令信于人恩泽及于下则灾异消和气应矣
　　契丹初修国史
　　命耶律古裕【六院部人旧作谷欲今改】耶律庻成【季父房之后】等充史官
　　秋七月大封宗室
