<!-- { "loadSidebar": true } -->
　　敌众甚盛诏大同总兵杨信宁夏总兵李杲陜西巡抚项忠【字荩臣秀水人】等率所部兵御之官军力战乃引去初鞑靼来攻或在辽东宣化大同或在宁夏庄浪甘肃去来无常为患不久景泰初始犯延绥然部落少不敢深入天顺间有阿勒楚尔【旧作阿罗出今改】者率属潜居河套遂逼近西邉河套古朔方地唐张仁愿筑三受降城处也地在黄河南自宁夏至偏头闗延袤至二千里饶水草外为东胜卫【即古东胜州注见前明初于此置左右二衞永乐后废】东胜而外土地平衍敌来不能隠明初守之后以旷絶内徙至是保喇与小王子玛拉噶等先后继至掳中国人为向导抄掠延绥无虚时矣
　　韩雍破猺于大藤峡
　　初国子监生封登奏浔州夹江诸山险峻中有大藤如斗延亘两崖势如徒杠蛮众蚁度号大藤峡登峡巅数百里顾盼可尽诸蛮倚为奥区中产猺人蓝胡侯槃四姓为渠魁又有獞人善傅毒弩矢中人无不立毙四姓猺亦惮之自景泰以来啸聚为乱隳城杀吏所至邱墟乞调兵灭报闻及朝议用兵编脩邱濬【字仲深琼山人】上书李贤言贼在广东者宜驱在广西者宜困贤善之献于朝诏录示诸将诸将多主其说欲分兵两广韩雍曰不然贼已蔓延数千里而所至与战是自败也大藤峡贼之巢穴我以前师捣之心腹既溃余迎刃解耳赵辅知雍才足办贼军谋一聴于雍雍乃倍道驰全州【注见前】破阳洞叛苗又自桂林破脩仁【唐县今属平乐府】荔浦【汉县今亦属平乐府】诸贼寻长驱至峡口【儒生里老数十伏道左愿为向导雍见即骂曰贼敢绐我叱左右缚斩之左右皆愕既缚袖中利刃出推问果贼也悉支解刳肠胃分挂林箐间累累相属贼大惊曰韩公天神也】雍督诸军水陆并进连破山南石门林峒古营诸巢焚其室庐积聚贼皆奔溃追蹑至九层崖【在大藤峡北】等山先后破贼三百二十四塞生擒贼渠侯大狗及其党七百余人斩首三千二百有竒坠溺死者不可胜纪先是峡中大藤昼沈夜见贼以为神及是雍用斧断之改名断藤峡勒石纪功而还捷闻帝赐勅嘉劳召辅还封武靖伯雍进右副都御史提督两广军务【明年余贼郑昂等攻陷洛容北流诸县流刦至广东境雍发兵扑灭之　各容唐县今属柳州府北流隋县今属郁林州】
　　【丙戌】二年春三月遣右都督李震【南阳人】讨靖州苗破之湖广靖州铜鼓五开武岗【注俱见前】等苗为患巡抚王俭不能讨乃以命震震督诸军由铜鼔天柱【明守御所后改县今县属贵州镇逺府】诸境分道入破八百余塞又大破猺獞于桂阳威名著西南苗獠畏慑呼为金牌李
　　南畿大饥
　　发淮徐仓米四十万石赈之
　　夏五月李贤以父丧起复脩撰罗伦【字彜正吉安永丰人】疏谏贬福建市舶司副提举【百官志市舶司掌海外诸番朝贡市易之事提举秩従五品副提举従六品】
　　贤丁父忧令驰驿归葬即还视事贤再疏乞终制不许及还京脩撰罗伦诣贤沮之不聴伦遂上疏谏【畧曰臣闻朝廷援杨溥故事起复李贤窃谓贤大臣起复大事纲常风化繋马昔子夏问三年之丧金革无避礼与孔子曰鲁公伯禽有为为之也今陛下于贤以金革之事起复之与则未之有也以大臣起复之与则礼所未见也且陛下必欲贤身任天下之事则贤身不可留而口实可言或降温旨使贤于天下事知必言言必尽陛下于贤之言闻必行行必力贤虽不起复犹起复也苟知之而不能尽言言之而不能力行贤虽起复无益也又何必逆先王之礼经捐大臣之名节哉】疏入黜为福建市舶副提举王翺以文彦博救唐介事讽贤贤曰潞公市恩归怨朝廷吾何可效之竟不従【后贤卒商辂复入阁以为请伦始复官寻乞归以金牛山人迹罕至筑室读书其中四方従学者甚泉称为一峰先生久之卒嘉靖中赠左谕徳諡文毅　金牛山在吉安府万安县南】
　　秋七月封弟见治【英宗第八子】为沂王【未之藩薨】见沛【英宗第九子】徽王【后之藩钧州】
　　冬十二月少保华葢殿大学士李贤卒【諡文达】
　　阁臣得君自三杨以后无如贤者而贤亦自以受知人主所言无不尽及是卒帝震悼赠太师【贤常言内帑余财不以賉荒济军则人主必生侈心而移之于土木祷祠声色以故频请发帑赈贷恤邉前后不可胜计故事方面官三品大臣保举行之既久营竞成风贤令吏部每缺举二人请帝简用并推之例始此当时翕然称为贤相然自郎署受知景泰帝超擢侍郎而所著书诋帝荒淫多过其实而其抑叶盛挤岳正不救罗伦尤为世所惜云】
　　以太常寺少卿兼侍读学士刘定之入内阁预机务李贤既卒故有是命【定之以文学名一时尝冇中旨命　元宵诗内使却立以俟据案伸纸立成七言絶句百首又尝一日草九制笔不停书人咸服其敏捷云】
　　镇守开原太监韦朗有罪赦不问
　　时内侍梁芳韦兴诏事万贵妃日进美珠珍宝钱能韦眷王敬郑忠等争假采办名先后出监大镇皆縦恣帝以妃故不问也朗镇开原坐失律当逮治其同官镇守太监李良上言昔武侯失律街亭韩琦丧师西夏兵家之常未尝以一遂弃朗请戴罪立功兵部议勿许内批允之
　　【丁亥】三年春二月丁酉朔日食
　　玛拉噶三上书求贡许之
　　时鞑靼诸部内争保喇弑防古勒克哷青吉斯玛拉噶杀保喇更立他汗【史无名】阿勒楚尔复与玛拉噶仇杀玛拉噶杀其所立汗逐阿勒楚尔使使入贡寻渡河掠大同帝命抚宁侯朱永等征之防玛拉噶再乞通贡而别部长颇罗鼐【旧作字鲁乃今改后仿此】亦遣人入京帝许之诏永等驻军塞上【给事中程万里上言玛拉噶窥伺邉彊其情叵测然臣度其有可败者三近我邉地止二三日程彼客我主一也兼并诸部驰驱不息既骄且疲二也比来散逐水草部落四分兵力不一三也宜选精兵一万统以骁将使探玛拉噶所在潜师之破可必也帝壮其言而不能用】
　　御经筵
　　故事经筵讲毕辞退帝必口宣赐酒馔阁臣讲官并承旨叩谢出及是刘定之请以例赐毋烦玉音自是君臣之间无一辞相接时咸以定之巽顺为过云
　　三月召商辂复入内阁
　　驿召至京以故官入阁
　　夏四月四川地震
　　四川自去年六月至于是月地三百七十五震勅所在官吏脩省遣使祭其山川
　　雷震南京午门诏羣臣脩省
　　言官劾罢户部尚书张睿南京礼部侍郎俞纲等于是陈文彭时商辂刘定之姚防【字大章桐庐人】并乞免上皆慰留
　　六月遣防城伯李瑾【隆之子】尚书程信等讨四川山都掌蛮【今四川叙州府兴文县本西南蛮地名大坝都掌元置戎州明降为县后又改县曰兴文即今县是也通志蛮有山都六乡水都四乡而山都尤为强悍叛服不常】
　　山都掌蛮叛陷合江【注见前】等九县朝议大发兵讨之以瑾佩将军印充总兵官信进尚书【信先为兵部侍郎】提督军务师至永寕【明宣抚司今改县为叙永防治】分道进所向克捷先后焚贼塞二千斩首三千有竒获铠仗孳畜无算又讨平九姓苗【明史地理志永宁有九姓长官司地今在叙永防界】之不奉化者改大坝为太平川长官司【今废为大坝营在叙永防西北】分都掌地设官建治【山都水都分地以治】控制之师还瑾进为侯信亦进秩兼大理卿与白圭同涖兵部
　　秋八月増江西督赋官
　　巡按御史赵敔言江西赋繁官少催徴不力逋负者多请増设司府佐贰官俾专督理乃增布政使防政一南昌吉安抚袁临江饶瑞七府同知各一
　　冬十二月杖谪翰林院编修章懋【字徳懋□谿人】黄仲昭【名潜以字行莆田人】检讨庄防【字孔旸江浦人】
　　以明年上元张灯命词臣撰诗词进奉懋仲昭防同疏进谏【畧曰今川广未靖辽左多虞三楚豫章赤地千里正陛下宵旰焦劳之日不宜更耽宴乐至翰林以论思为职宣宗皇帝御制翰林箴曰启沃之言惟义与仁尧舜之道□鲁以陈张灯岂尧舜之道诗词非仁义之言乞停止烟火移此视听明目达聪省此赀财赈饥恤困则灾祲可销太平可致】帝以元夕张灯祖宗故事责懋等妄言杖之谪懋仲昭知县防通判时以懋等与罗伦同称翰林四谏【懋等在道以言官论救懋仲昭改南京大理评事防改南京行人司副】
　　【戊子】四年春三月禁勲戚请民田夏四月庆云伯周夀【昌平人周太后弟】求涿州田许之
　　先是番僧扎实巴勒【旧作创实巴今改】乞静海地为常住田嘉善公主【英宗女下嫁王增】求文安地数百顷德王请夀张地四千余顷皆予之给事中邱【字寛叔上杭人】等言洪武永乐年间以畿辅山东土旷人稀聴民开垦永不科税迩者权豪怙势率指为闲田奏乞至数十百顷夫地逾百顷古者百家恒产也岂可徇一人之私而夺百家恒产帝然之诏自今请乞皆不许扎实巴勒等所乞还之于民未防夀以太后弟冒禁求琢州田六十余顷帝不得已许之自是翊圣夫人刘氏求通州武清地三百余顷夀弟彧求武强武邑地六百余顷皆予之给事中李森【字时茂歴城人】疏谏不省
　　加番僧封号
　　西僧札巴置勒木灿【旧作劄巴坚参今改】以秘密敎进封万行庄严功徳最胜智慧圆明能仁感应显国光敎妙大悟法王西天至善金刚普济大智慧佛其徒封国师锡诰命者不可胜计服食器用僣拟王者出入乘椶舆卫卒执金吾仗前导其他羽流加号真人高士者亦盈都下而佞幸由兹进矣
　　陈文卒
　　文素以才自许在外颇著绩效及居宫端行事鄙猥既防大政无所建明子弟家人大通贿赂罗伦论李贤夺情文内媿【文为詹事时方丁母忧】阴助贤逐伦益为时论所鄙
　　六月慈懿皇太后钱氏崩【諡孝庄皇后】九月塟孝庄皇后初英宗大渐遗命曰钱皇后干秋万嵗后与我同葬【方英宗北狩后倾中宫赀佐迎驾夜哀泣吁天倦即卧地损一股以哭泣复损一日及在南宫英宗不自得后曲慰解故遗命如是】大学士李贤退而书之册及营裕陵贤请营三圹中旨不可事遂寝至是周太后不欲后合葬帝召大臣议彭时曰合葬裕陵主祔庙定礼也翌日又问时对如前帝曰朕岂不知虑他日妨母后耳时与商辂刘定之合辞言曰皇上大孝当以先帝心为心今若安厝于左而虚右以待将来则两全其美矣帝颔之是夕时等复疏言汉文帝尊生母薄太后而吕后仍葬长陵宋仁宗追尊生母李宸妃而章献刘后仍袝太庙今若陵庙之制未合则有乖前美贻讥束叶下礼官及羣臣集议皆请如时言帝曰乖礼非孝违亲亦非孝其议别卜明日廷臣百四十七人并上疏谏又明日礼部尚书姚夔合诸大臣疏言天下者祖宗之天下皇上当守祖宗成法岂可阿顺母后显违前典帝犹豫未决给事中毛【字士广鄞人】倡言此大事吾辈当以死争合羣臣伏哭文华门外帝命退众叩头曰不得旨不敢退自已至申帝与太后皆感动乃许之羣臣呼万嵗出
　　冬十一月都督刘玉【字仲玺磁州人】副都御史项忠讨开城【今平凉府固原州明初为开城县】叛酋满俊平之
