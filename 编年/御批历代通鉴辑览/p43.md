<!-- { "loadSidebar": true } -->
　　赵君已立长子章为太子后纳吴广【吴以国为氏广名】之女孟姚有宠生子何爱之欲及其生而立之乃废章而传国焉使肥义【肥以乡为氏义名】为相傅何自号主父先是主父与肥义谋变服骑射以令百姓【北畧中山西至榆中　榆中即古榆谿塞在今陜西榆林府西北边外】至是使子治国事而已西北略地将从云中九原【注俱见前】南袭咸阳于是诈为使者入秦欲以观秦地形及秦王之为人秦王不知己而怪其状甚伟非人臣之度使人逐之主父行已脱闗矣秦人大惊
　　秦伐楚诱楚君槐于武关执之以归楚人立太子横【是为顷襄王】
　　秦伐楚取八城秦王乃遗楚王书曰始寡人与王约为兄弟盟于黄棘太子入质至驩也太子陵杀寡人之重臣不谢而亡去寡人诚不胜怒使兵侵君之边今愿与君王防武关面相约结盟而去楚王欲徃恐见欺欲不徃恐秦怒屈平曰秦虎狼之国不可信不如无行王稚子子兰劝王行王乃入秦秦令一将军诈为王伏兵武闗刦之与西至咸阳要以割地楚王怒不许遂留之时楚太子横为质于齐楚大臣相与谋乃诈赴于齐齐归楚太子楚人立之初屈平为楚左徒【楚官名】志洁行芳明于治体楚王【懐王】甚任之后以谗见疎【上官大夫心害其能因谗之】而睠顾不忘作离骚【班固曰离遭也顔师古曰扰动曰骚朱子楚辞注班顔之说是也】之辞以自怨冀君之一悟而终不悟也其后子兰【顷襄王立以子兰为令尹】又譛之于王王怒迁之江南平遂懐石自投汨罗【江名在今湖南长沙府湘隂县北西流入湘】以死
　　秦以齐田文为丞相
　　秦王闻文贤使其弟悝【即泾阳君泾阳故城在今甘肃平凉府】为质于齐请文入秦以为丞相
　　【癸亥】十七年【楚顷襄王横赵恵文王何元年】田文自秦逃归
　　或谓秦王曰田文相秦必先齐而后秦秦其危哉王囚文欲杀之文使人求解于王之幸姬姬欲其狐白裘而文先已献于秦王文客有善为狗盗者盗裘以献姬言于王而遣之王后悔使追之文至闗闗法鸡鸣乃出客时尚蚤追者将至客有善为鸡鸣者野鸡皆应之文乃脱归【初孟甞君将入秦以苏代谏而止后齐湣王卒遣之行既而湣王不自得及孟尝君归遂以为相】
　　齐韩魏伐秦败其军于函谷关秦割河东三城【今山西平阳府战国河东地先属魏后入于秦】以和
　　田文怨秦与韩魏攻之入函谷秦王使公子池以河东三城讲于三国初田文欲借兵食于西周【史记王赧时东西周分治王赧徙都西周索隠西周河南东周巩也】苏代为西周谓文曰君攻楚九年取宛【即今南阳县属河南南阳府】叶【今县属南阳府春秋沈诸梁邑】以北以彊韩魏今复攻秦以益之韩魏南无楚忧西无秦患则齐危矣君不如临函谷而无攻令敝邑以君之情谓秦王曰薛公必不破秦以彊韩魏其攻秦也欲王之令楚割东国以与齐而秦出楚王以为和也文从其计防公子池求讲解遂罢兵而秦卒不出楚王
　　赵君封弟胜为平原君【胜封于东武城号平原君非封于平原也东武城即今山东东昌府武城县平原今县属山东济南府】
　　胜喜賔客至者盖数千人公孙龙【赵人】善为坚白同异之辩【龙尝着守白论坚白即守白坚执其说而守之也同异合异以为同也】胜厚遇之孔子之元孙穿【字子髙】自鲁适赵与龙论臧三耳【减即臧获之臧两耳形也兼聴而言可得为三犹庄子鸡本二足以有运而行者是为三矣】龙甚辨析穿弗应明日平原君问穿穿曰几能令臧三耳矣然谓三耳甚难而实非也谓两耳甚易而实是也不知君将从易而是者乎其亦从难而非者乎胜无以应谓龙曰公无复与孔子髙辨事也其人理胜于辞公辞胜于理辞胜于理终必受诎
　　【乙丑】十九年楚君槐卒于秦
　　楚王槐自秦走赵赵不纳秦追及之以归遂发病薨秦人归其防楚人怜之如悲亲戚诸侯由是不直秦
　　【丙寅】二十年【魏昭王遫韩厘王咎元年】赵灭中山
　　先是赵主父伐中山中山君奔齐【事在王十四年】至是以燕齐之师灭之归大赦酺【布也布恵大饮酒也】五日
　　赵故太子章作乱公子成李兑诛之遂弑主父于沙邱【即沙邱防纣所筑注见前】
　　主父封长子章于代使田不礼相之李兑谓肥义曰章党众而欲大不礼忍杀而骄二人相得必有隂谋子何不称疾不朝毋为祸梯不亦可乎义曰昔主父以王属义曰毋变而度毋易而虑坚守一心以没而世义再拜受而籍之谚曰死者复生生者不愧吾欲全吾言安得全吾身乎李兑涕泣而出肥义谓信期【即髙信信音申】曰公子章田不礼声善而实恶内得主而外为暴矫令以擅一旦之命不难为也自今有召王者必见吾面我将以身先之时吴娃【即孟姚】死王爱弛甞朝羣臣主父从旁窥之见故太子傫然也【谓疲病】北面诎于其弟心怜之欲分赵而王章于代计未决主父及王逰沙邱异宫【异宫而处】公子章田不礼作乱诈以主父令召王肥义先入杀之公子成李兑起兵距难章败走主父所成兑因围主父宫杀章及不礼而灭其党成兑相与谋曰以章故围主父即解兵吾属夷矣乃遂围之令宫中人后出者夷主父欲出不得探雀鷇而食之三月余饿死
　　【戊辰】二十二年魏韩伐秦秦左更【秦爵十四曰左更】白起【白氏出秦大夫白乙丙起郿人考楚有白公其后以邑为氏此又别为一氏】败之防五城
　　魏与韩伐秦魏冉荐左更白起于秦王【时丹代楼缓为丞相】使将兵败二国之师于伊阙【注见前】斩首二十四万拔五城以起为国尉【秦官名】
　　【己巳】二十三年楚君迎妇于秦
　　先是楚人既立太子为王告于秦曰赖社稷神灵国有君矣秦王怒伐楚取十六城【在王十七年】至是秦王遗楚王书曰楚倍秦秦且率诸侯伐楚愿饬士卒得一乐战【言得一战以快其意】楚王患之乃复与秦和亲
　　【司马氏光曰甚矣秦之无道也杀其父而刼其子楚之不竞也忍其父而昏其雠呜呼楚之君诚得其道臣诚得其人秦虽彊乌得陵之哉故荀卿论之曰夫道善用之则百里之地可以独立不善用之则楚以六千里而为雠人役信哉】
　　【辛未】二十五年东周君【注见前】如秦
　　是年魏入河东地【胡三省注安邑蒲阪濒河之地】四百里韩入武遂【史记正义本韩邑近平阳秦取之复以与韩后韩仍献于秦】地二百里于秦
　　【癸酉】二十七年秦君称西帝遣使立齐君为东帝已而皆去之
　　秦王欲约齐伐赵乃自称西帝而遣使立齐为东帝苏代自燕至齐齐王问曰秦使致帝何如对曰愿王受之而勿称以收天下之望所谓以卑为尊也齐王从之称帝二日而复归之秦亦去帝号
　　【乙亥】二十九年齐灭宋【宋自微子受封至玉偃凡三十二传而灭】
　　宋有雀生□【刘向说苑作鹯鹞属】史占之曰吉小而生巨必覇天下王偃喜起兵灭滕【滕自叔绣受封三十一传而灭】败齐楚魏取地数百里乃愈自信其霸欲霸之亟成射天笞地斩社稷而焚灭之为长夜之饮于室中室中人呼万嵗则堂上之人应之堂下之人应之门外之人又应之至于国中无敢不呼者天下谓之桀宋齐伐之民散城不守王偃走死温【即周温邑注见前】
　　【丁丑】三十一年燕上将军乐毅以秦魏韩赵之师伐齐入临淄【今县属山东青州府】齐君地出走其相淖齿弑之毅下齐七十余城燕封毅为昌国君【今山东济南府淄川县有昌国故城毅所封】齐王灭宋而骄【南侵楚西侵三晋欲幷二周为天子狐咺陈举谏皆杀之】燕王乃谋伐齐乐毅曰齐霸国之余业地大人众未易独攻也王必欲伐之莫如约赵及楚魏于是使毅约赵嚪【以利诱也】秦连楚及魏诸侯害齐王之骄暴皆许之燕悉起兵以毅为上将军【秦尉斯离帅师与三晋之师防之】并将秦魏韩赵之兵以伐齐战于济西【济水之西】齐师天败【毅还秦韩之师分魏师以畧宋地部赵师以收河间】遂长驱深入【剧辛曰齐大燕小頼诸侯之助以破其军宜及时攻取其边城以自益今过而不攻以深入为名无损于齐而结深怨后必悔之乐毅曰齐王政令虐戾百姓怨怼今军皆破亡因而乗之其民必叛若不遂乗之待彼悔前之非改过恤下而抚其民则难虑也乃进军齐国果大乱】齐王出走【先亡之卫卫君辟宫舍之称臣共具齐王不□卫人侵之去奔邹鲁又有骄色邹鲁不纳遂走莒】乐毅入临淄取寳物祭器输之于燕燕王亲至济上劳军行赏封毅为昌国君留徇齐城末下者楚使淖齿将兵救齐因为齐相齿欲与燕分齐地遂执齐王而弑之【齿数齐王曰千乗博昌之间雨血沾衣王知之乎曰知之赢博之间地拆及泉王知之乎曰知之有人当阙而哭求之不得去则闻其声王知之乎曰知之齿曰雨血者天以告也地拆者地以告也当阙而哭者人以告也而王不戒焉何得无诛遂擢王筋悬之庙梁宿昔而死　千乗齐邑汉为郡并置县故城在今青州府髙苑县博昌亦齐邑汉为县故城在今青州府博兴县赢博齐二邑名汉皆置县故城俱在今泰安府】乐毅闻画邑【画一作澅音获故城在今青州府临淄县西北】人王蠋【一作歜】贤令军中环画邑三十里无入使人请蠋蠋谢不徃燕人曰不来吾且屠邑蠋曰忠臣不事二君烈女不更二夫国破君亡吾不能存而又欲刼之以兵与其不义而生不若死遂自经絶脰而死毅整军禁侵掠礼逸民寛赋敛除暴令脩旧政【祀桓公管仲于郊封王蠋之墓】齐民喜悦六月之间下齐七十余城皆为郡县
　　秦魏韩防于京师
　　秦王与魏王防宜阳又与韩王防新城【注见前】遂胥防于西周【防而不朝王】
　　【戊寅】三十二年齐人讨杀淖齿而立其君之子法章【是为襄王】保莒城【齐东境邑左传陈桓子请老于莒是也非莒国之莒】
　　淖齿之乱齐湣王太子法章变姓名为莒太史敫【音皎莒人太史氏也】家佣【雇作也】敫女竒法章状貎怜而窃衣食之因与私通湣王从者王孙贾失王处而归其母曰汝朝出而晩来则吾倚门而望汝暮出而不还则吾倚闾【里门也】而望汝今事王王走汝不知其处尚何归焉贾乃入市呼曰淖齿乱齐国杀王欲与我诛之者袒右市人从者四百人与攻淖齿杀之于是齐亡臣相与永湣王子欲立之法章疑惧乆之乃敢自言遂立以为齐王保莒城以拒燕布告国中曰王已立在莒矣
　　【胡氏三省曰其时乐毅以燕中军镇临淄法章已立而保莒田单自安严保即墨奔败之余犹可置之不问法章布告国中自言已立在莒安可坐而不问乎后人论乐毅以为善蔵其用吾未敢以为然也】
　　赵使蔺相如【韩厥之后仕赵食采于蔺因氏焉】献璧于秦
　　赵得楚和氏璧【卞和之玉】秦王请易以十五城赵欲勿与畏秦彊欲与之恐见欺以问蔺相如【相如初为谒者缪贤舍人赵王求可使秦者贤荐之】对曰以城求璧而不与曲在我矣与之璧而不与我城则曲在秦臣愿奉璧而徃城不入臣请完璧而归王遣之相如至秦既献璧视秦王无意偿赵城乃绐取璧使从者懐之间行归赵而以身待命于秦秦王曰杀相如终不能得璧而絶秦赵之驩不如因而厚遇之乃廷见相如礼而遣之相如归赵以为上大夫
