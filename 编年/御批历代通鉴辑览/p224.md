<!-- { "loadSidebar": true } -->
　　【己梁天监十八年亥魏神龟二年】春二月魏羽林虎贲作乱杀将军张彛【字庆寳清河东武城人】
　　魏征西将军张彛之子仲瑀上封事求铨【量也】削选格排抑武人不使豫清品于是羽林虎贲作乱【立榜大巷刻期会集近千人至尚书省诟骂以瓦石击省门上下慑惧莫敢禁讨】遂杀彛焚其第【贼曵彛堂下捶辱极意焚其第舎仲瑀兄始均拜贼请其父命贼就殴击投之火中仲瑀重伤走免彛仅有余息再宿而死】逺近震骇胡太后收掩羽林虎贲凶彊者八人斩之其余不复穷治大赦以安之因令武官得依资入选时怀朔镇函使【函奏往来之使】高欢【字贺六浑勃海蓚人曾祖湖燕大守奔魏祖谧魏御史坐法徙怀朔世居北边遂习鲜卑俗欢家贫执役平城富人娄氏女见而竒之遂嫁焉始有马得给镇为函使】至洛阳见张彛之死还家倾资以给客或问其故欢曰宿卫相帅焚大臣之第朝廷惧其乱而不问为政如此事可知矣财物岂可常守耶欢与司马子如【字遵业温人徙云中】刘贵【秀容阳曲人】贾显智【中山无极人】孙腾【字龙雀咸阳石安人】侯景【字万景朔方人】尉景【秦置尉候官因以为氏景字士真善无人】蔡儶【广寜石门人】相友善并以任侠雄于乡里【胡三省曰髙欢事始此】
　　魏以崔亮为吏部尚书立停年格
　　时魏官员既少应选者多崔亮为吏部尚书奏立格制不问士之贤愚专以停解日月为断沉滞者称其能洛阳令薛琡【魏西方叱于氏后改为薛氏琡代人】上书言黎元之命系于长吏若选曹唯取年劳不简能否义均行鴈次若贯鱼执簿呼名一吏足矣数人而用何谓铨衡书奏不报已复奏乞令王公贵臣荐贤以补郡县诏公卿议事亦寝【时亮甥刘景安与亮书曰殷周以乡塾贡士两汉由州县荐才魏晋因循又置中正虽未尽羙十收六七而朝廷贡才止求其文不取其理察孝亷唯论章句不及治道立中正不考材行空辨姓氏取士不博沙汏未精舅当铨衡宜湏改张易调如何反为停年格以限之天下士子谁复修厉名行哉亮以古今不同时宜湏异为书复之】其后甄琛等继亮为尚书利其便己踵而行之魏之选举失人自亮始
　　魏减百官禄
　　初魏髙祖以用度不足百官之禄四分减一及魏王即位于忠秉政复之至是又减【魏累世彊盛东西域贡献不絶又立互市以致南货至熙平神龟开府库盈溢太后尝至绢藏命从行者百余人各自负绢称力取之少者不减百余匹或过重颠仆于地崔光止取二匹众皆愧之时宗室权幸竞为豪侈髙阳王雍冨冠一国河间王琛与之争冨骏马十余匹皆以银为槽牕户之上王鳯衔铃金龙吐斾宴会酒噐有水精峯玛瑙椀赤玉厄皆中国所无尝曰不恨我不见石崇恨石崇不见我胡太后建寺无己令诸州各建五级浮图民力疲敝诸王贵大宦官羽林各建寺于洛阳相髙以壮丽太后设会施僧动以万计赏赐左右所费不赀而未尝施恵及民府库渐虚乃减削百官禄食任城王澄表言公私贫困宜节省浮费以周急务大后不能用河间王琛字昙寳文成帝孙禄力禄在官所受之禄力在官所用白直也】








　　御批厯代通鉴辑览卷四十一
<史部,编年类,御批历代通鉴辑览>
　　钦定四库全书
　　御批厯代通鉴辑览巻四十
　　南北朝
　　【庚梁晋通元年子魏正光元年】春正月丙子【月之二日】日食
　　秋七月魏侍中元乂杀太傅清河王怿幽太后于北宫魏清河王怿羙风仪胡太后逼而幸之然素有才能辅政多所匡益好学礼士时望甚重侍中元乂恃宠骄恣怿每裁之以法衞将军刘腾权倾内外吏部用其弟为郡怿抑而不奏乂腾皆怨之乃使主食胡定自列云怿货定使毒魏主魏主时年十一信之乂奉魏主御显阳殿腾闭永巷门太后不得出怿入乂命宗士执之腾以诏集公卿论怿大逆遂杀怿复诈为太后诏自称有疾还政魏主幽太后于北宫魏主亦不得省见裁聼传食而已太后不免饥寒乃叹曰养虎得噬我之谓矣【乂与驣表里擅权乂为外御腾为内防常直禁省威振内外先是公卿议怿时众畏乂腾无敢异者唯仆射新泰公防肇抗言以为不可终不下署及怿被杀肇愤悒而卒朝野皆为丧气】
　　梁江淮海溢
　　魏相州刺史中山王熈【字贞兴英之子】起兵讨元乂不克而死弟畧【字儁兴】奔梁梁以为中山王
　　熈与弟畧【给事黄门侍郎】纂【字绍兴司徒祭酒】皆为清河王怿所厚闻怿死起兵于邺表请诛元乂刘腾长史桞元章等执之元乂遣使斩之于邺【熈首至洛阳亲故莫敢视前骁骑军刁整独收而藏之　刁整字景智壅之孙】畧亡与故人司马始賔【河内人】依西河太守刁防【字子山雍族孙】防匿之经年时购畧甚急畧惧防曰会有一死所难遇者为知己死耳愿不以为虑畧固求南奔防乃使从子昌送畧渡江梁主封畧为中山王
　　梁车骑将军永昌【晋县隋省故城在今湖南水州府祁阳县】侯韦叡卒【諡曰严】时梁主方崇释氏士民无不从风而靡独叡自以位居大臣不欲与俗俯仰所行畧如平日至是卒
　　冬十一月魏立阿那瓌【伏跋可汗之弟】为蠕蠕王
　　先是柔然杀伏防可汗其弟阿那瓌立【伏防忽亡其幼子祖惠有巫地万言祖惠今在天上我能呼之乃于大泽中施帐幄祀天神祖惠忽在帐中自云恒在天上防防大喜号地万为圣女纳为可贺敦信用其言干乱国政祖惠浸长语其母曰我常在地万家上天者地万教我也其母以告防防不信既而地万谮祖惠杀之伏防母侯吕陵氏遣其大臣具列等杀地万升杀伏防立阿那瓌为可汗】阿那瓌立十日其族兄示发撃之阿瓌战败奔魏【示发杀侯吕陵氏】至是魏主使京兆王继侍中崔迎之赐劳甚厚引见置宴立为朔方公蠕蠕王【时魏方强盛于洛水桥南御道东作金陵燕然扶桑崦嵫四舘道西立归正归徳慕化慕义四里以处四方降者及阿那瓌入朝以燕然舘处之阿那瓌屡求反国朝议异同不决以金百斤赂元乂遂聴北归】
　　魏遣使如梁
　　梁魏始复通好
　　【辛梁普通二年丑魏正光二年】春正月梁置孤独园
　　置于建康以收养穷民
　　二月魏元乂杀将军奚康生以宦者刘腾为司空京兆王继【继以江阳王徙封京兆】为太保崔光为司徒
　　魏胡太后之幽北宫也右卫将军奚康生预其谋元乂刘腾深相委托三人常俱宿禁中康生性麤武乂稍惮之康生亦防惧不安及是魏主朝太后于西林园文武侍座酒酣迭舞康生乃为力士舞每顾视太后举手蹈足为执杀之势太后解其意会曰暮太后欲留魏主宿宣光殿【在宫】北既入閤康生乘酒势将出处分元又执而杀之【光禄勲贾粲绐大后下殿闭之遂擕魏主还南宫】以刘腾为司空【八座九卿常旦造腾宅参其顔色然后赴省府公私属请唯视货多少刻剥六镇歳入以巨万万计逺近若之】京兆王继自以父子权位太盛请以司徒让崔光故有是授【魏宦者为三公自刘腾始未几腾死】
　　秋七月梁以裴邃为豫州刺史
　　梁义州【胡三省注此义州在齐安郡木兰县界　木兰故城在今黄州府黄安县】刺史文僧明以州降魏魏军来援梁以裴邃为信武将军假节督众军徃讨邃深入魏境魏所署义州刺史封夀据檀公岘【水经决水出云娄县大别山郦注俗谓之檀公岘　云娄故城在今河南光州商城县】邃撃破之遂围其城夀请降复取义州魏遣张普惠救之不及梁乃以邃为豫州刺史镇合肥【邃欲袭夀阳隂结夀阳民为内应恐魏觉之先移魏扬州云闻欲脩白捺故城稍相侵逼此亦湏营欧阳防交境之备魏扬州刺史长孙雅谋于僚佐録事参军杨侃曰白捺小城本非形胜邃好狡数今集兵遣移恐有他意雅乃命侃报移曰彼之纂兵想别有意何为妄搆白捺他人有心予忖度之勿谓秦无人也邃得移以为魏人已觉即散其兵　白捺故城在今凤阳府故马头戍东北长孙稚北史作幼孝文帝赐名字承业道生之曽孙杨侃字士业播之子】
　　冬十月魏分柔然为二国
　　先是魏遣兵送阿那瓌返国会柔然已立婆罗门为可汗【阿那瓌之南奔也其从父兄婆罗门讨示发破之国人遂推婆罗门为弥偶可社句可汗】魏遣使者谍云具仁【魏内入诸姓有谍云氏具仁其名也】往谕之婆罗门遣其大臣以兵二千迎阿那瓌阿那瓌惧不敢进请还洛阳至是高车王伊匐撃婆罗门大破之婆罗门帅十部落诣凉州请降于魏柔然余众相帅迎阿那瓌阿那瓌乞兵送还诏中书门下博议凉州刺史袁翻【字景翔陈郡项人】以为蠕蠕二主宜并存之居阿那瓌于东处婆罗门于西分其降民各有攸属此安邉保塞之长计也朝议是之乃置阿那瓌于吐若奚泉【胡三省注泉在懐朔镇北无极山下】婆罗门于故西海郡【胡三省注此西海非王莽所置郡后汉兴平中武威太守张稚请置四海郡于居延葢即此　居延注见前】明年冬婆罗门叛魏魏讨而执之【婆罗门亡归嚈哒魏平西长史费穆讨之简精骑伏山谷以步兵之嬴者为外营婆罗门至奋撃破之婆罗门为凉州军所擒后卒于洛阳　嚈哒国名本大月氐种在于阗之西其后音讹为悒怛国费穆魏西方费连氏后改为费氏穆字朗兴代人】又明年春柔然饥魏遣使抚之阿那瓌执魏使者犯魏边魏遣尚书令李崇仆射元纂者撃之不及而还【阿那瓌以其国大饥帅众入魏境求赈给魏以左丞元孚为行台持节抚之阿那瓌众号三十万隂有异志遂拘留孚引兵而南所过剽掠至平城乃聴孚还有司奏孚辱命抵罪遣李崇元纂帅骑十万讨阿那瓌阿那瓌驱民北遁崇追之三千余里不及而还纂遣参军于谨追至郁对原前后十七战屡破之　元孚字秀和临淮王谭之孙于谨字思敬栗防六世孙郁对原在今归化城西】
　　【壬梁普通三年寅魏正光三年】夏五月壬辰日食既
　　冬十一月魏行正光歴
　　以壬子为元应魏之水徳命曰正光歴行之
　　梁西丰【晋县随省故城在今江西府州府临州县】侯正徳奔魏既而逃归初梁主养临川王宏之子正徳为子及太子统生正徳还本赐爵西丰侯怏怏不满意常蓄异谋是歳奔魏魏人待之甚薄正徳逃归梁主泣而诲之复其封爵
　　【癸梁普通四年夘魏正光四年】夏四月魏沃野镇【注见前】民破六韩防陵【南单于之苖裔其先曰潘六奚子孙遂以为氏后音讹为破六韩又曰破洛汗】反【刘友益曰元魏之乱始此】元乂始执政矫情自餙时事得失颇以关懐既得志遂矫愎贪吝嗜酒好色与夺任情纪纲壊乱父京兆王継尤贪纵受赂遗请嘱有司无敢违者牧令守长率皆贪汚由是百姓困穷人人思乱沃野镇民破六韩抜陵遂聚众反攻杀镇将华夷响应拔陵南侵遣别帅卫可孤攻围武川【魏六镇从西之第三镇在今归化城北】懐朔【注见前六镇怀朔最西】二镇尖山【魏县属神武郡故城在今山西寕武府神池县】贺拔度拔【魏内八诸姓有贺拔氏与魏同出隂山】及其三子允【字可泥】立【字破胡】岳【字可斗泥】皆有材勇懐朔镇将杨钧擢度拔为统军三子为军主以拒之
　　冬魏司徒崔光卒
　　光以旧徳于忠元乂用事皆尊敬之事多咨决而不能救裴郭清河之死【事俱见前】时人比之张禹胡广光且死荐都官尚书贾思伯【字仕休齐郡益都人】为侍讲魏主从思伯受春秋思伯虽贵倾身下士或问思伯公何以能不骄思伯曰衰至便骄何常之有当时以为雅谈
