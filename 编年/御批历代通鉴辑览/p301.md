<!-- { "loadSidebar": true } -->
　　林甫柔侫多狡数深结宦官及妃嫔家伺候上动静无不知之由是每奏对常称防时武惠妃宠倾后宫生夀王瑁诸子莫得为比太子浸疎薄林甫乃因宦官言于惠妃愿尽力保防夀王妃徳之阴为内助
　　上芟麦于苑中
　　上种麦苑中帅太子以下亲往芟之谓曰此所荐宗庙不敢不亲且欲汝曹知稼穑艰难耳
　　以裴耀卿为江淮河南转运使置河口【汴水入河之口】输埸初上以闗中久谷贵将幸东都召耀卿谋之【耀卿曰闗中帝业所兴当百代不易但地狭谷少故乘舆时幸东都以寛之臣闻贞观永徽之际禄廪不多嵗漕闗东一二十万石足以周赡今用度浸广运数倍于前犹不能给故使陛下数冒寒暑以恤西人今若使司农租米悉输东都而转漕以实闗中则闗中有数年之储而无水旱之忧矣且吴人不习河漕所在停留遂生隠盗臣请于河口置仓使吴船至彼输米而去官自雇载分入河洛于三门东西各置一仓至者贮纳水险而止水通则下或开山路车运而过则无复留滞省费钜万矣上深然其言】至是以耀卿为江淮河南转运使于河口置输埸埸东置河隂仓西置栢崖仓三门东置集津仓西置盐仓凿漕渠十八里以避三门之险先是舟运江淮之米至东都含嘉仓僦车陆运三百里至陜率两斛用千钱耀卿以江淮舟运悉输河隂仓更用舟运至含嘉仓及太原仓自太原仓入渭至闗中凡三嵗运米七百万斛省僦车钱三百万缗或说耀卿献之耀卿曰此公家赢缩之利耳奈何以市宠乎悉奏以为市籴钱
　　以方士张果【晦郷里世系隠中条山】为银青光禄大夫
　　初张果自言有神仙术尧时为侍中多往来恒山中相州刺史韦济荐之上遣玺书迎入禁中以为光禄大夫号通元先生厚赐遣归后果卒好事者以为尸解上由是颇信神仙
　　冬十二月戊子朔曰食
　　幽州节度使张守珪斩契丹王屈烈及可突干
　　时可突干连年为邉患守珪屡击破之可突干困廹遣使诈降守珪使管记王悔就抚之悔至而契丹初无降意宻遣人引突厥谋杀悔悔知之以牙官李过折与可突干争权不恊说使图之过折夜勒兵斩屈烈及可突干帅众来降上美守珪之功欲以为相张九龄曰宰相代天理物非赏功之官也上曰假以名而不使任其职可也对曰惟器与名不可以假人君之所司也守珪才破契丹即以为相若尽灭奚厥将以何官赏之乃以为羽林大将军兼御史大夫【李过折既降即以为契丹王已而过折为其下涅礼所杀上以书责涅礼而赦之因以为松谟都督】
　　置病坊
　　禁京城匄者置病坊以廪之
　　【乙亥】二十三年春正月耕籍田御楼酺宴
　　上耕耤田九推乃止公卿以下皆终亩上御五凤楼酺宴时命三百里内刺史县令各率所部音乐集楼下较胜负懐州刺史以车载乐工数百皆衣文绣鲁山【唐县今属汝州】令元徳秀【字紫芝河南人】惟遣乐工数人连袂歌于蒍【即徳秀所为歌名其词不传】上曰懐州之人其涂炭乎立以刺史为散官【徳秀性介洁质朴士大夫服其髙】
　　三月张瑝张琇杀殿中侍御史杨汪以复父讐敇杖杀之
　　初张审素为嶲州都督或告其赃汚制遣御史杨汪按之总管【督下将】董元礼以兵围汪胁令善奏会救至得解汪遂奏审素谋反坐斩二子瑝琇皆幼流岭表【事在十九年】至是瑝琇逃归手杀汪于都城繋表于斧言父寃状欲之江外杀与汪同谋者为有司所得议者多言二子穉年孝烈宜加矜宥张九龄亦欲活之裴耀卿李林甫以为壊法不可上然之乃下敕曰国家设法期于止杀各伸为子之志谁非狥孝之人展转相讐何所限极宜付河南府杖杀士民怜之为作哀诔敛钱之
　　冬闰十月壬午朔日食
　　十二月册夀王妃杨氏【胡三省曰为后纳妃乱国张本】
　　妃故蜀州司户元琰之女也
　　【丙子】二十四年春二月颁令长新戒
　　皇太子更名瑛
　　诸皇子皆更之忠王浚改曰璵【即肃宗故特表之】
　　三月敇礼部侍郎掌贡举
　　旧制考功员外郎掌贡举有进士陵侮之议者以员外郎位卑不能服众敇委礼部侍郎
　　夏四月张守珪使讨击使安禄山讨奚契丹败绩张守珪使平卢讨击使安禄山讨奚契丹败绩守珪奏请斩之禄山临刑呼曰大夫欲灭奚契丹柰何杀禄山乃更执送京师张九龄批曰昔穰苴诛庄贾【司马穰苴为齐景公将监军荘贾后期斩之】孙武斩宫嫔【吴王阖闾使孙武以宫中美人试兵法宠姬二人为队长美人笑武斩队长以狥】守珪军令若行禄山不宜免死上惜其才赦之九龄固争曰失律防师不可不诛且其貌有反相不杀必为后患上曰卿勿以王夷甫【晋王衍之字】识石勒【事见前】枉害忠良竟赦之【禄山本营州杂部初名阿荦山母再适安氏冒其姓后其部落破散遂与安氏子思顺逃来狡防善揣人情守珪爱之养以为子又有史窣干者与禄山同里闬亦以骁勇名闻守珪奏为果毅累迁将军后入奏上与语悦之赐名思明集览阿荦山新旧书俱作轧荦山按轧荦山突厥所谓战鬭神也安禄山夲营州杂部姓康氏其母阿史徳为巫居突厥中祷子于轧荦山及产有光照穹庐鸟兽尽鸣范阳节度使张仁愿搜庐帐欲杀之匿而获免母以神所命遂字轧荦山父死母再适安延偃故更名安禄山】
　　【胡氏寅曰禄山败军其罪应诛九龄直以军法争论其理自胜乃言未来之事断其后患故元宗得以拒之】
　　增宗庙笾豆数加母党服
　　上因耤田赦令有司议增宗庙笾豆之数及服纪未通者太常卿韦縚奏请宗庙每坐笾豆十二兵部侍郎张均【説之子】职方郎中韦述【宏机曾孙】太子賔客崔沔等议礼由旧章不必加数上固欲增之縚请每室加笾豆各六实以新果珍馐从之縚又奏请加外祖父母为大功九月姨舅加小功五月堂舅堂姨舅母并加至袒免沔述请依仪礼防服为定敕姨舅皆服小功舅母不得全降宜服缌麻堂姨舅宜服袒免
　　秋八月张九龄上千秋金鉴録
　　千秋节羣臣皆献寳镜九龄以为以镜自照见形容以人自照见吉凶乃述前世兴废之源为书五卷谓之千秋金鉴録上之赐书褒美
　　冬十月帝还西京
　　先是敕以来年二月还西京会宫中有怪上召宰相议西还裴耀卿张九龄以农收未毕请俟仲冬李林甫潜知上防独留言曰长安洛阳陛下东西宫耳往来行幸何更择时借使妨农但应蠲所过租税而已臣请宣示有司即日西行从之【上过陜州以刺史卢奂有异政题赞于听事而去　卢奂懐慎之子】
　　十一月赐朔方节度使牛仙客爵陇西县公
　　仙客前在河西能节用度勤职业仓库充实器械精利上嘉之欲加尚书张九龄曰不可尚书古之纳言唐兴以来惟旧相及厯中外有徳望者乃为之仙客本河湟使典今骤居清要恐羞朝廷上曰然则但加实封可乎对曰封爵所以劝有功也边将实仓库修器械乃常务耳不足为功欲赏其勤赐之金帛可也上黙然李林甫曰仙客宰相才也何有于尚书上悦【明日上复以仙客实封为言九龄固执如初上怒变色曰卿嫌仙客寒彻如卿有何阀阅九龄曰臣岭海孤贱不如仙客生于中华然臣出入台阁典司诰命有年矣仙客邉隅小吏目不知书若大任之恐不惬众望林甫退而言曰茍有才识何必辞学天子用人何有不可】乃赐仙客爵陇西县公食实封三百户
　　裴耀卿张九龄罢为左右丞相以李林甫兼中书令牛仙客同三品
　　初上欲以李林甫为相问于张九龄九龄对曰宰相系国安危陛下相林甫臣恐异日为庙社之忧上不从是时上在位嵗久渐肆奢欲怠于政事而九龄遇事无细大皆力争之林甫日夜短九龄于上上由是浸疎九龄林甫引萧炅为户部侍郎炅素不学尝读伏腊为伏猎中书侍郎严挺之言于九龄曰省中岂容有伏猎侍郎乃出炅刺岐州故林甫怨挺之上积前事以耀卿九龄阿党并拜丞相罢政事【先是九龄既见疎恐遂为林甫所危因上赐白羽扇乃献赋自况其末曰茍効用之得所虽杀身而何忌又曰纵秋气之移夺终感恩于箧中上虽优荅然卒罢之】以林甫为中书令牛仙客同三品领节度如故贬挺之为洛州刺史【上即位以来所用之相姚崇尚通宋璟尚法张嘉贞尚吏张説尚文李元纮杜暹尚俭韩休张九龄尚直各其所长也九龄既得罪朝廷之上皆容身保位无复直言林甫欲蔽主擅权明谓诸諌官曰今明主在上羣臣将顺之不暇乌用多言诸君不见立仗马乎食三品料一鸣輙斥去悔之何及补阙杜璡尝上书言事黜为下邽令自是諌诤路絶仙客既为林甫所引进专给唯诺而已林甫城府深宻人莫窥其际好以甘言防人而隂中伤之不露辞色凡为上所厚者始则亲结之及位势稍逼輙以计去之虽老奸巨猾无能逃其术者】
　　【丁丑】二十五年春正月置元学博士
　　每嵗依明经举
　　二月立明经问义进士试经法
　　敕曰进士以声韵为学多昧古今明经以帖诵为功罕穷防趣自今明经问大义十条对时务策三道进士试大经十帖
　　夏四月杀监察御史周子谅【汝南人】贬张九龄为荆州长史周子谅弹牛仙客非宰相才引防书为证上怒甚命防于殿庭絶而复苏仍杖之朝堂流瀼州【唐置今南府上思州是】至蓝田而死李林甫言子谅九龄所荐也乃贬九龄荆州长史
　　废太子瑛鄂王瑶光王琚而杀之
　　上之在藩也赵丽妃生太子瑛皇甫徳仪生鄂王瑶刘才人生光王琚及即位幸武惠妃生夀王瑁丽妃等皆爱弛太子与瑶琚以母失职有怨望语驸马都尉杨洄尚咸宜公主【武惠妃女】常伺三子过失以告惠妃惠妃泣诉于上上大怒欲皆废之张九龄曰陛下享国长久子孙蕃昌天下方为庆幸今三子不闻大过奈何一旦以无根之语废之乎且太子天下本不可轻摇陛下必欲为此臣不敢奉诏上不悦惠妃宻使宫奴谓九龄曰有废必有兴公为之援宰相可长处九龄叱之以其语白上上为之动容故迄九龄罢相太子得无动至是杨洄谮太子鄂王光王潜搆异谋上召宰相谋之李林甫对曰此陛下家事非臣等所宜预上意乃决使宦官宣制于宫中废为庶人寻赐死【瑶琚皆好学有才识死不以罪人皆惜之】
　　募丁壮长充边军
　　敕以方隅底定令中书门下量军镇闲剧利害审计兵防定额召募丁壮长充边军增给田宅务加优恤
　　诏选宗子补官
　　秋七月大理寺奏有鹊来巢赐李林甫爵晋国公牛仙客豳国公
　　大理少卿徐峤奏今嵗天下断死刑五十八狱院由来杀气太盛鸟鹊不栖今有鹊巢其树于是百官以刑措表贺上归功宰辅故有是命
　　行和籴法停江淮运
　　先是西北多宿重兵地租营田皆不能赡始用和籴之法有彭果者献策请推之闗中敕以谷贱伤农令增时价什二三和籴东西畿粟各数百万斛停今年江淮运租自是闗中蓄积羡溢车驾不复行东都矣
　　冬十月开府仪同三司广平公宋璟卒【諡曰文贞】
　　十二月惠妃武氏薨追諡贞顺皇后
　　初上欲以妃为后或上言武氏乃不戴天之讐岂可以为国母且妃既有子若登宸极太子必危上乃止至是薨赠贞顺皇后



　　御批歴代通鉴辑览卷五十四
<史部,编年类,御批历代通鉴辑览>
　　钦定四库全书
　　御批厯代通鉴辑览卷五十五
　　唐
　　元宗明皇帝
　　【戊寅】开元二十六年春正月令天下州县里皆置学夏六月立忠王璵为皇太子改名亨【先更名绍又更名亨】
