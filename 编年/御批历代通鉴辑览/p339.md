<!-- { "loadSidebar": true } -->
　　六月唐邓节度使髙霞寓大败于鐡城【在今汝宁府遂平县西南胡三省注即文城栅以其坚不可破故谓之鐡城】
　　时诸将讨淮西者胜则虚张杀获败则匿之至是大败不可掩始上闻中外骇愕宰相入见将劝罢兵上曰胜负兵家之常今但当论用兵之畧察将帅之不胜任者易之兵食不足者助之耳岂得以一将失利遽议罢兵邪于是独用裴度之言他人言罢兵者亦稍息矣
　　秋八月韦贯之罢
　　贯之性高简好甄别流品又数请罢兵故罢为吏部侍郎
　　九月李光顔乌重防淮西陵云栅【在今陈州府商水县故溵水城西南当郾城之东】
　　先是光顔重败淮西兵于陵云栅及是遂防之
　　加李师道检校司空
　　师道闻防陵云而惧诈请输欵上以力未能讨加检校司空
　　冬十一月以栁公绰为京兆尹
　　公绰初赴府有神防小将跃马冲其前导公绰驻马杖杀之明日入对上怒诘之对曰京兆为辇毂师表今视事之初而小将敢尔唐突此乃轻陛下诏命非独慢臣也臣知杖无礼之人不知其为神防军将也上曰何不奏对曰臣职当杖之不当奏上退谓左右曰汝曹须作意此人朕亦畏之
　　加李光顔等检校官
　　讨淮西诸军近九万上怒诸将久无功命梁守谦宣慰因留监军先加李光顔等检校官而诏书切责示以无功必罚
　　十二月以李愬【字元直聼之兄】为唐邓节度使
　　先是高霞寓兵败坐贬以袁滋为彰义节度使理唐州滋至州吴元济围其新兴栅【宋白曰栅在呉房县西南呉房故城在今汝宁府遂平县西】滋卑辞以请之元济由是不复以滋为意朝廷知之贬滋以李愬代之愬至唐州知士卒惮战谓之曰天子知愬柔懦故使拊循尔曹至于战攻进取非吾事也众始信而安之愬亲行视士卒伤病者存恤之不事威严或以军政不肃为言愬曰吾非不知也袁尚书专以恩恵懐贼贼易之闻吾至必増备吾故示之以不肃彼必以吾为懦而懈惰然后可图也淮西人轻愬不为备
　　初置淮颍水运使
　　杨子院米自淮隂泝淮入颍至项城【本汉项县隋改项城今属陈州府】入溵输于郾城以馈淮西行营省汴运之费七万余缗
　　【丁酉】十二年春二月置淮西行县
　　淮西被兵数年竭仓廪以奉战士民多无食采菱芡鱼鳖鸟兽食之亦尽多降官军勅置行县以抚之
　　三月淮西文城栅【即鐡城注见上】降
　　李愬遣十将【军中小校也】马少良将十余骑巡逻遇呉元济捉生虞侯丁士良与战擒之士良元济骁将常为东邉患众请刳其心愬许之士良无惧色愬命释其防士良请尽死以报徳愬署为捉生将士良言于愬曰吴秀琳据文城栅为贼左臂官军不敢近者有陈光洽为之谋主也光洽勇而轻好自出战请为公擒之则秀琳降矣遂擒光洽以归秀琳果以栅降愬引兵入据其城秀琳将李宪有才勇愬更其名曰忠义而用之于是军气复振人有欲战之志既而董昌龄【蔡人】以郾城降【元济以昌龄为郾城令而质其母杨杨谓昌龄曰顺死贤于逆生汝去逆而吾死乃孝子也从逆而吾生是戮吾也防官军进逼郾城昌龄乃举城降李光顔入据之】元济闻之甚惧时董重质守洄曲【一名时曲在商水县西南溵水于此洄曲故名】元济悉发亲近及守城卒诣重质以拒官军【昌龄授郾城令兼监察御史后蔡平而母在封北平郡太君】
　　夏五月罢河北行营
　　六镇讨王承宗者兵十余万厯二年无功月费度支钱十五万缗李逢吉及朝士多言宜并力先取淮西俟淮西平乘胜取恒冀如拾芥耳上从之罢河北行营
　　李愬擒淮西将李祐【字庆之史不详何所人】
　　愬与吴秀琳谋取蔡秀琳曰非得李祐不可秀琳无能为也祐有勇畧守兴桥栅【在遂平县东南】时帅士卒割麦于张柴村【在文城栅之东】愬召厢虞侯史用诚以三百骑伏林中诱而擒之以归将士争请杀之愬释防待以客礼时时召祐及李忠义屏人语或至夜分他人莫预闻诸将恐祐为变多谏愬诸军亦日有牒称得贼谍者言祐为贼内应愬恐谤先逹于上已不及救乃械祐送京师先密奏曰若杀祐则无以成功诏以还愬署散兵马使令佩刀巡警出入帐中或与同宿密语逹曙有窃聼者但闻祐感泣声【旧军令含贼谍者屠其家愬除其令使厚待之谍反以情告愬愬益知贼中虚实尝遣兵攻朗山不利众皆怅恨愬独欢然曰此吾计也乃募敢死士三千人号曰突将朝夕自教习之使常为行备　朗山隋县今汝宁府确山县是】
　　六月呉元济请降
　　元济兵势日蹙上表请罪愿束身自归诏许之而为董重质等所制不得出
　　秋七月大水
　　以孔戣为岭南节度使
　　先是明州【唐置今浙江宁波府是】嵗贡蚶【呼甘反蚌属横纵其理五味自充】蛤【葛合反小于蚶而殻薄其文如贝】水陆夫劳费华州刺史孔戣奏罢之至是岭南择帅宰相奏拟数人上皆不用曰顷有谏进蚶蛤者可与也乃以戣为岭南节度使
　　以裴度兼彰义节度使充淮西宣慰招讨使崔羣同平章事【考唐书宪宗纪崔羣同平章事在是年七月丙辰与裴度使淮西制同日俱下通鉴因之纲目移在九月今改正】
　　诸军讨淮西四年不克馈运疲上亦病之宰相李逢吉等竞言师老财竭意欲罢兵度独无言上问之度曰臣誓不与此贼俱生今请自徃督战且元济势实窘迫但诸将心不一不并力迫之故未降耳若臣自诣行营诸将恐臣夺其功必争进破贼矣上悦命度以平章事兼节度使仍充宣慰招讨处置使以戸部侍郎崔羣同平章事制下度奏刑部侍郎马緫【字防元扶风人】为宣慰副使右庶子韩愈为行军司马将行言于上曰臣若灭贼则朝天有期贼在则归阙无日上为之流涕御通化门送之李逢吉不欲讨蔡翰林学士令狐楚【字谷士徳棻之裔】与逢吉善度恐其合中外之势以阻军事乃请改制书数字且言楚草制失辞罢之度遂行以郾城为治所先是诸道皆有中使监陈进退不由主将胜则先使献防不利则陵挫百端度悉奏去之诸将始得耑其军事战多有功
　　九月李逢吉罢
　　逢吉既与裴度异议上知而恶之遂罢为东川节度使【初上为广陵王布衣张宿以辩口得幸及即位累官至比部员外郎招权受赂逢吉恶之上欲以宿为谏议大夫逢吉曰宿小人岂得窃贤者之位必欲用宿请先去臣上不悦防逢吉罢遂竟用宿　张宿本寒人自云诸生】
　　李愬攻呉房入其外城
　　李愬将攻吴房诸将曰今日徃亡【隂阳家説八月以白露后十八日为徃亡九月以寒露后二十七日为徃亡】愬曰吾兵少不足战宜出其不意彼以徃亡不吾虞正可击也遂徃克其外城而还淮西将孙献忠以骁骑五百追击其背众惊将走愬下马据胡牀令曰敢退者斩返斾力战斩献忠或劝愬乘胜攻其子城可防也愬不聼引还
　　冬十月李愬夜袭蔡州擒呉元济槛送京师
　　李祐言于李愬曰蔡之精兵皆在洄曲守州城者皆羸卒可以乘虚直抵其城比贼将闻之元济已成擒矣愬然之十月遣掌书记郑澥白裴度度曰兵非出竒不胜常侍良图也愬乃命祐及李忠义帅突骑三千为前驱自与监军将三千人为中军李进诚将三千人殿其后军出不知所之愬但东行行六十里夜至张柴村尽杀其戍卒及烽子【守烽之卒】据其栅命士卒少休食干糒整覊靮留五百人镇之以防朗山救兵又分兵以防洄曲及诸道桥梁复夜引兵出诸将请所之愬曰入蔡州取吴元济诸将皆失色监军哭曰果落李祐奸计时大风雪旌旗裂人马冻死者相望人人自以为必死然畏愬莫敢违夜半雪愈甚行七十里至州城【近城有鹅鸭池愬令击之以混军声】自呉少诚拒命官军不至蔡州城下三十余年故蔡人不为备四鼓愬至无一人知者祐忠义镢【锄也】其城以先登壮士从之杀守门卒而留击柝者使击柝如故遂开门纳众鸡鸣雪止愬入居元济外宅或告元济曰官军至矣元济不信起聼于庭闻愬军号令曰常侍传语应者近万人始怯曰何等常侍能至于此乃帅左右登牙城拒战时董重质拥精兵万余人据洄曲愬曰元济所望者重质之救耳乃访重质家厚抚之遣其子传道持书谕重质重质遂单骑诣愬降愬攻牙城烧其南门民争负刍薪助之门壊执元济槛送京师且告于裴度是日申光二州及诸镇兵二万余人相继来降自元济就擒愬不戮一人自官吏帐下厨廐之卒皆复其职使之不疑然后屯于鞠塲以待裴度【诸将请曰公始败于朗山而不忧胜于呉房而不取冒大风甚雪而不止孤军深入而不怯然卒以成功皆众人所不喻也敢问其故愬曰朗山不利则贼轻我不为备矣取呉房则其众奔蔡并力固守故存之以分其兵风雪隂晦则烽火不接不知吾至孤军深入则人皆致死战自倍矣夫视逺者不顾近虑大者不计细若矜小胜恤小败先自挠矣何暇立功乎众皆服愬俭于奉已而丰于待士知覧不疑见可能防所以成功】
　　以李鄘同平章事
　　初吐突承璀为淮南监军鄘为节度使性刚严与承璀互相敬惮故未尝相失承璀既归遂引鄘为相【已而鄘至京师耻由宦官进遂辞疾不入见不视事未几罢为戸都尚书】
　　裴度入蔡州
　　度建彰义节将降卒万余人入城李愬躬具櫜鞬【櫜姑劳反以藏弓鞬居言反以藏箭】出迎拜于路左度将避之愬曰蔡人顽悖不识上下之分数十年矣愿公因而示之使知朝廷之尊度乃受之愬还军文城【度以蔡卒为牙兵或谏曰蔡人反仄者尚多不可不备度笑曰吾为彰义节度使元恶既擒蔡人则吾人也又何疑焉蔡人闻之感泣先是呉氏父子阻兵禁人偶语然烛有以酒食相遇从者罪死度除其禁蔡人始知有生民之乐】诏淮西百姓给复二年近贼四州免来年夏税官军战亡者皆为收葬给其家
　　十一月帝御门受俘诛呉元济
　　上御兴安门受俘以呉元济献于庙社而斩之【初淮西之人刼于李希烈呉少诚之威虐不能自防久而老者衰幼者壮安于悖逆不复知有朝廷矣自少诚以来违将出兵皆不束以法制聼各以便宜自战人人得尽其才故以三州之众举天下之兵环而攻之四年然后克之】
　　赐李愬爵凉国公韩等迁官有差
　　李祐以功授神武将军董重质虽降上以其为元济谋主欲杀之李愬奏先许重质不死乃贬春州【唐置今肇庆府阳春县是】司戸
　　以宦者为馆驿使
　　旧制御史一人知驿至是诏以宦者为馆驿使左补阙裴潾【闻喜人】谏曰内臣外事职分各殊切在塞侵官之源絶出位之渐事有不便必戒于初令或有妨不必在大上不聼
　　十二月赐度晋国公复入知政事
　　【戊戌】十三年春正月李师道奉表纳质并献三州
　　初李师道谋逆命幕僚髙沐郭昈李公度屡谏之判官李文防孔目官林英谮沐杀之昈亦被囚及淮西平师道忧惧公度説之使遣子入侍并献沂海密三州以自赎师道从之上遣左散骑常侍李逊【字友道宗室逺裔居荆州】诣郓州宣慰【逊至郓州师道先惑其妻之言中悔乃严兵见逊逊盛气正色责其决语师道谢曰既重烦朝使何敢复有二三逊归言于上曰师道愚顽反复必湏用兵既而师道表言军情不聼纳质割地上怒决意讨之】
　　二月修麟徳殿浚龙首池【在西安府唐东内苑中引龙首渠之水自城南注此】起承晖殿
　　上命六军修麟徳殿龙武统军张奉国大将军李文悦以外寇初平营缮太多白宰相兾有论谏裴度言之上怒贬奉国等于是浚龙首池起承晖殿土木浸兴矣
