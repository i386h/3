<!-- { "loadSidebar": true } -->
　　允厯事五帝【太武景穆文成献文及高祖】出入三省【尚书中书秘书】五十余年未尝有谴魏主甚重之允仁恕简静虽处贵重情同寒素执书吟览昼夜不去手诲人以善恂恂不倦笃亲念故无所遗弃显祖徙青徐望族于代多允婚媾流离饥寒允倾家赈施咸得其所又随其才行荐之于朝议者多以初附间之允曰任贤使能何有新旧至是卒年九十八【赠司空】
　　二月齐败魏师取舞阳
　　先是齐荒人桓天生自称桓元宗族据河南故城【在南阳府新野县刘宋侨置齐废】请兵于魏齐遣将军陈显逹戴僧静等讨之至是天生引魏兵至沘阳【汉县明改泌阳今属南阳府】显逹遣僧静等与战大破之天生退保沘阳僧静围之不克齐以显逹为雍州刺史进据舞阳城【明年天生复引魏兵出据隔城齐将军曹虎击破魏兵遂拔隔城斩其太守天生弃城走已而魏筑城于醴阳陈显逹攻拔之进攻沘阳魏镇将韦珍凭城拒战显逹乃还　隔城醴阳城故址俱在南阳府桐栢县曹虎字士□下邳人】
　　魏大旱秋七月诏有司赈贷
　　魏春夏大旱代地尤甚牛疫民死齐州刺史韩麒麟上表【畧曰京师民庶不田者多游食之口三分居二丰稔积年矜夸成俗贵富之家童妾袨服工商之旅仆隷玉食而农夫缺糟糠蚕妇乏短褐故令耕者日少田有荒芜愚谓凡侈异之物皆宜禁断吉凶之礼备为格式劝课农桑严加赏罚数年之中必有盈赡往年比校户贯租赋轻少虽于民为利而不可长久脱有戎役或遭天灾恐供给之方无所取济请减绢帛増谷租年丰多积嵗俭出赈所谓私民之谷寄积于官官有宿积则民无荒年矣】于是诏有司开仓赈贷听民出闗就食遣使造籍以分去留所过给粮所至三长【见前】赡养之又诏罢无益之作出宫人不执机杼者【时魏久无事府藏盈积尽出御府衣服珍宝太官杂器大仆乘具内库弓矢刀铃十分之八外府衣物缯布丝纩非供国用者以大半班赉百司下至工商皂隶逮于六镇边戍畿内孤寡贫癃有差后又诏犯死刑而亲老无他子旁亲者以闻】
　　八月柔然侵魏魏人击败之高车阿伏至罗自立为王柔然伏古敦可汗残暴部众离心八月防魏边魏以尚书陆叡【代人丽子】为都督击破之初高车阿伏至罗有部落十余万役属柔然伏古敦之侵魏也阿伏至罗諌不听怒与从弟穷竒帅部落西走自立为王二人甚亲睦分部而立伏古敦击之屡为所败乃引众东徙
　　冬十二月魏以高祐【字子集允从祖弟】为西兖州【此魏天兴初所置兖州也治滑台城皇兴中得宋兖州故于此称西太和十八年改为东郡属司州至后孝昌中别置西兖州治定陶地形志所载甚明质实不详目中出镇滑台之文而以定陶之西兖释此误矣】刺史
　　魏主问祐曰何以止盗曰昔宋均立徳猛虎渡河卓茂行化蝗不入境【事俱见前】况盗贼人也茍守宰得人治化有方止之易矣【祐又言今之选举不采职治之优劣専简年劳之多少非所以尽人才也若停薄艺弃朽劳惟才是举则官方穆矣又勲旧之臣才非抚民者可加以爵赏不宜委以方任所谓王者可私人以财不可私人以官者也魏主善之】及出镇滑台命县立讲学党立小学
　　【戊齐永明六年魏辰太和十二年】冬齐呉兴饥
　　西陵戍主杜元懿言呉兴无秋会稽丰登商旅往来倍多常嵗牛埭【今绍兴府萧山县西有西兴塲即六朝时西陵牛埭用牛挽船过埭故名】税格日可增倍乞与领摄一年格外可长四百许万会稽行事顾宪之【字士思呉郡呉人】议以为不可【宪之言始立牛埭非逼蹴以取税也以风涛迅险济急利物耳领监者不逹其本各务己功或禁遏他道或空税江行今呉兴荐饥民流众散旧格尚减将何以加元懿不仁幸灾榷利若事不副言惧加谴诘必百方侵若为公贾怨愚又以便宜者非能于民力之外用天分地率皆即日不宜于民方来不便于公名与实反有乖政体凡如此等宜加深察】齐主纳之而止
　　魏主诏羣臣言事
　　秘书臣李彪【字道固顿邱卫国人】上封事陈安民之术【畧曰豪贵之家奢僣过度第宅车服宜为等制又国之兴亡在冢嗣之得失宜准古立师以训导太子又汉置常平仓以救匮乏去嵗京师不稔移民就丰既废管生且损国体宜豫储仓粟安而给之请析州郡常调九分之二京师度支嵗用之余各立官司年丰籴粟积之于仓俭则加私之二粜之于人年登则常积嵗凶则直给数年之中谷积而人足矣又请于河表七州之人擢其门才引令赴阙随能序之以广圣朝均新旧之义以怀江汉归有道之情又父兄有犯子弟当素服肉袒诣阙请罪子弟有坐父兄露板引咎乞解所司足以敦厉凡溥又朝臣遭亲防者假满赴职衣锦乘轩鸣玉垂緌伤人子之道亏天地之经愚谓凡遭大父母父母防者皆令终服或起令视事但综司出纳敷奏国庆一令无预　河表大河之外七州荆兖豫洛青徐齐也】魏主悉从之由是公私丰赡水旱有备
　　【己齐永明七年魏巳太和十三年】夏五月齐中书监南昌公王俭卒俭卒礼官欲諡为文献吏部尚书王晏素与俭不平启齐主曰此諡宋氏以来不加异姓出谓人曰平头宪事已行矣乃諡文宪俭常荐御史中丞徐孝嗣【字始昌湛之之孙】自代至是征为五兵尚书【通考魏置五兵尚书五兵谓中兵外兵骑兵别兵都兵也晋以后皆有之】
　　秋八月魏遣使如齐冬十二月齐遣使如魏
　　魏久与齐絶魏主欲遣使令羣臣议尚书游明根曰朝廷不遣使者又筑醴阳其直在彼今复遣使不亦可乎由是通好明年齐人归魏隔城之俘
　　齐以张绪领扬州中正江斆【字叔文湛之曾孙】为都官尚书【宋置领都官水部库部功论四曹】
　　长沙王晃【字宣明太祖第四子】属张绪用呉兴闻人邕绪不许晃使固请绪正色曰此是身家州乡殿下安得见逼中书舍人纪僧真得幸于齐主请于齐主曰臣出自武吏阶荣至此无复所须唯就陛下乞作士大夫齐主曰此由江斆谢瀹【字义洁朏之弟】可自诣之僧真诣斆登榻坐定斆顾左右曰移吾牀逺客僧真丧气而退告齐主曰士大夫故非天子所命
　　【庚齐永明八年魏午太和十四年】秋七月齐荆州刺史巴东王子响【字云音齐主第四子】有罪防诛
　　子响有勇力好武事自选带仗左右六十人数以牛酒犒之私作锦袍绛袄欲以饷蛮交易器仗长史刘寅等宻闻子响执寅等杀之齐主欲遣戴僧静讨之僧静曰巴东王年少长史执之太急忿不思难故耳天子儿过误杀人有何大罪忽遣军西上人情惶惧齐主心善之乃别遣卫尉胡谐之【豫章南昌人】将军尹畧中书舍人茹法亮诣江陵勅之曰子响若束手来归可全其命谐之至筑城燕尾洲【在今荆州府江陵县西南】子响白服登城遣使云天下岂有儿反今便单舸还阙受杀人之罪何筑城见捉耶尹畧独答曰谁将【引也】汝反父人共语子响洒泣乃杀牛具酒馔饷台军畧弃之江流子响呼法亮求见传诏法亮执其使子响怒遣兵西渡与台军战台军败畧死谐之逃齐主又遣丹阳尹萧顺之【字文纬梁武帝父】将兵继至子响即日乘舴艋【小船也】赴建康太子长懋素忌子响宻谕顺之早为之所勿令得还子响见顺之欲自申明顺之不许于射堂缢杀之久之齐主游华林园见一猿透掷悲鸣左右曰猿子前日坠崖死齐主因呜咽流涕顺之惭惧而卒【台军焚江陵府舍皆尽齐主以南汤乐蔼为荆州治中蔼缮廨舍数百区顷之咸毕而役不及民荆民称之　乐蔼字蔚逺南阳淯阳人】
　　九月魏太后冯氏殂【諡文明太皇太后】
　　魏主勺饮不入口者五日哀毁过礼羣臣諌之始进一粥王公表请定兆域诏曰奉侍梓宫犹希髣髴山陵迁厝所未忍闻王公固请乃永固陵【先是魏主如方山冯太后乐其山川曰他日必我于此乃营夀陵作永固石室及是太后殂遂方山不从金陵之兆　方山在大同府大同县北永固陵在其上】太尉丕等请抑至情奉行旧典魏主曰祖宗情専武畧未修文教朕仰禀圣训庶习古道论时比事与先世不同又问游明根等曰圣人制卒哭之礼授服之变皆夺情以渐今旬日之间言及即吉得无伤于礼乎对曰逾月而而即吉此金册遗防【以太后遗防书之金册也】魏主曰金册之防羣公之请虑废政事朕今不敢闇黙不言以荒庶政惟缞麻废吉礼朔望尽哀诚故専欲行之秘书丞李彪曰汉明徳马后保养章帝后崩不淹旬寻已从吉章帝不受讥明徳不损名愿陛下察之魏主曰朕眷恋衰绖实情所不忍岂徒茍免嗤嫌且公卿每称四海晏安礼乐日新可以参美唐虞今乃苦夺朕志使不逾魏晋何耶又曰古王者亦有除衰而谅闇终丧者若不许朕衰服则当除哀拱黙委政冢宰二事惟公卿所择明根曰渊黙不言大政将旷仰顺圣心请从衰服魏主曰朕在不言之地不应如此喋喋但公卿欲夺朕情遂成往复追用悲絶遂号恸而入羣臣亦哭而出【初太后忌魏主英敏恐不利于己盛寒訚于空室絶食三日欲废之魏主无憾意又有宦者谮于太后太后杖之及太后殂魏主亦不复问】
　　冬十月齐议铸钱不果行
　　初齐太祖以南方钱少更欲铸钱建元末奉朝请孔顗上言【畧曰铸钱之弊在轻重屡变重钱患难用而难用为累轻轻钱弊盗铸而盗铸为祸深民所以盗铸严法不能禁者由上惜铜爱工不详虑其为患也汉兴铸轻钱巧伪者多及铸五铢民计其费不能相偿私铸益少此不惜铜不爱工之效也宋□帝铸四铢至景和钱益轻虽有周郭而镕冶不精于是盗铸纷纷而起不可复禁此惜铜爱工之验也自汉至宋五百余年制度世有兴废而不变五铢者明其轻重可法得货之宜故也自晋氏不铸钱后经防戎水火所失嵗多愚以为宜如旧制大兴镕铸钱重重五铢一依汉法严断翦凿轻小破缺无周郭者不得行官钱小者销以为大利贫良之民塞奸巧之路钱货既均百姓乐业矣】太祖然之使州郡大市铜炭会晏驾事寝是嵗益州行事刘悛【字士操彭城人】言严道铜山【注见前】旧铸钱处可以经畧齐主从之顷之以功费多而止
　　【辛齐永明九年魏未太和十五年】春正月魏主始听政
　　魏主自居太后之丧至是始听政于皇信堂之东室【已而魏主谒永固陵设荐于太和庙始荐蔬食追感哀哭终日不饭侍中冯诞等谏经宿乃饭罢朝夕哭冯诞字□正熙之子】
　　二月齐遣使如魏夏四月魏遣使如齐
