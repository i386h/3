<!-- { "loadSidebar": true } -->
　　先是尊因王鳯荐【时南山盗宗傰等为吏民害校尉傅刚不能禽故荐尊】征为谏大夫守京辅都尉行京兆尹事旬月间盗贼清迁光禄大夫守京兆尹凡三岁御史大夫张尊奏尊暴虐免官吏民多惜之湖三老【注见前】公乘兴等上书讼尊治京兆尹前所希有今御史大夫奏尊原其所以出御史丞杨辅与尊有怨外依公事傅致奏文臣等窃痛尊修身砥节功着职修昨以京师贼乱选用为卿贼乱既除即以佞巧废黜一尊之身三期之间乍贤乍佞岂不甚哉于是复以尊为徐州刺史【后迁东郡太守久之河水溢尊亲祀水神请以身填金隄因止宿隄上及水盛隄坏吏民奔走尊立不动水波稍郤三老朱英等奏状上嘉之秩尊中二千石数嵗卒于官】
　　【乙未】三年春二月犍为地震山崩
　　壅江水逆流
　　秋八月乙卯晦日食
　　求遗书
　　帝以中秘书颇散亡使谒者陈农求遗书于天下诏光禄大夫刘向校之向以王氏权位太甚而上方向诗书古文乃因尚书洪范集合上古以来厯春秋六国至秦汉符瑞灾异之记推迹行事着其占騐号曰洪范五行传论奏之帝心知向忠故为鳯兄弟起此论也然终不能夺王氏权
　　【丙申】四年春正月匈奴单于来朝
　　初呼韩邪单于死子复株絫若鞮单于【名雕陶莫臯】立【事在建始二年】因遣右臯林王伊邪莫演奉献既罢伊邪莫演自言欲降议者言宜受之谷永杜钦以为单于称臣无有二心今既享其聘贡之职而更受其逋逃之臣是贪一夫之得而失一国之心也假令单于初立使之诈降以卜吉凶或设为反间欲因而生隙受之适合其防使得归曲而责直此诚邉境安危之原不可不详也不如勿受以昭日月之信抑谖诈之谋上从之至是单于遂入朝【丞相王商多质有威重容貌絶人单于拜谒商仰视大畏之迁延却退上闻而叹曰真汉相矣】
　　三月癸丑朔日食
　　夏四月诏收丞相乐昌侯王商印绶商以忧卒
　　琅邪太守杨彤与王鳯连昏其郡有灾害商按问之鳯以为请商不聴竟奏免彤奏寝不下鳯以是怨商使人告商滛乱事上以为暗昧之过不足以伤大臣鳯固争下其事司隶大中大夫张匡素佞巧复上书极言诋商诏勿治鳯固争之乃使使者收商丞相印绶商免相三日发病呕血卒諡戾侯【子弟亲属皆出补吏莫得留给事宿卫者有司请除国邑诏子安嗣侯】
　　以张禹【字子文河内轵人徙莲勺】为丞相【封安昌侯】
　　上为太子受论语于禹【禹从琅邪王阳胶东庸生问论语以博士郑寛荐诏授太子论语】及即位赐爵闗内侯拜光禄大夫给事中与王鳯并领尚书禹内不自安数病上书求退上不许抚待愈厚遂以为相
　　罽賔【治循鲜城去长安万二千二百里明史西域撒马儿罕即汉罽賔地隋曰漕国唐复曰罽賔去嘉峪闗九千六百里】遣使来献
　　初武帝通西域罽賔以絶逺汉兵不能至独不服数剽杀汉使元帝时遣使者上书谢帝放其使者于悬度【去阳闗五千八百八十八里在乌秅国之西本石山也谿谷不通以绳索相引而度】絶而不通至是复遣使来献汉欲遣使者报送其使杜钦説王鳯曰罽賔前亲逆节故絶而不通今悔过来而奉献者皆行贾贱人欲通货市买以献为名使者承至尊之命送蛮夷之贾非计也业已受节可送至皮山【国名治皮山城去长安万五十里西南当罽賔道】而还于是鳯白从钦言罽賔实利赏赐贾市其使数年而一至云【罽賔民巧雕文刻镂治宫室织罽刺文绣以金银为钱文为骑马幕为人面出封牛孔雀珠玑瑚虎魄流离明史西域传其国有照世杯光明洞澈照之可知世事云】
　　【丁酉】阳朔【以前年山阳火生石中故改元】元年春二月丁未晦日食冬下京兆尹王章【字仲卿泰山钜平人】狱杀之
　　章初为中郎将毁中书令石显为显所防免官及帝立擢司隶校尉迁京兆尹时大将军鳯用事上谦譲无所颛章素刚直敢言虽为鳯所举非鳯专权不亲附鳯乃奏封事言日食之咎帝召见延问【上即位数年无继嗣定陶王来朝太后与上承先帝意遇王甚厚留之不遣归国旦夕侍上甚见亲重鳯心不便防日食因言日食阴盛之象定陶王当奉藩在国今留侍京师诡正非常故天见戒宜遣之国帝不得已许之王辞去上与涕泣而诀】章因对曰陛下未有继嗣引近定陶王所以承宗庙奉社稷上顺天心下安百姓何故致灾异灾异之发为大臣颛政者也今鳯不自省责反归咎于定陶王建遣之国欲使天子孤立于上颛擅朝事以便其私且鳯诬罔不忠非一事也前丞相商守正不随为鳯所罢身以忧死鳯小妇弟张美人已尝适人托以为宜子内之后宫以私其妻弟此三者皆大事陛下所自见足以知其余鳯不可令典事宜选忠贤以代之上闻章言感悟谓章曰君试为朕求可以自辅者章荐琅邪太守冯野王鳯闻甚惧杜钦令鳯上疏乞骸骨辞甚哀太后闻之埀涕不食上乃彊起鳯而使尚书劾章【奏章知野王前以王舅出补吏而私荐之阿附诸侯又张美人体御至尊非所宜言】下章吏廷尉致其大逆罪章竟死狱中【初章为诸生独与妻居章疾病无被卧牛衣中与妻决涕泣后章为京兆欲上封事妻止之曰人当知足独不念牛衣中涕泣时耶章曰非女子所知也书上果下狱妻子皆收系章小女年可十二夜起号哭曰平时狱上呼囚数常至九今八而止我君素刚先死者必君问之果死】妻子皆徙合浦自是公卿见鳯侧目而视【野王惧不自安遂病满三月赐告归杜陵就医药鳯风御史劾奏野王赐告养病而私自持虎符出界归家奉诏不敬免官】
　　以薛宣【字赣君东海郯人】为左冯翊
　　宣为郡所至有声迹【宣由长安令补御史中丞出为临淮太守迁陈留太守】及为左冯翊属令有杨湛谢游皆贪猾不逊宣察湛有改过之效乃宻书晓之游自以大儒轻宣独移书显责之二人得檄皆解印绶去宣得吏民罪名即告其县长吏使自行罚曰不欲代县治夺贤令长名也
　　【戊戌】二年夏四月以王音【太后从弟】为御史大夫
　　于是王氏愈盛郡国守相刺史皆出其门五侯羣弟争为奢侈赂遗珍寳四面而至然皆好士养贤倾财施予賔客竞为之声誉刘向上封事极谏曰王氏一姓乘朱轮华毂者二十三人青紫貂蝉充盈幄内大将军秉事用权五侯骄奢僭盛依东宫【顔师古曰东宫太后所居】之尊假甥舅之亲以为威重筦执枢机朋党比周称誉者登进忤恨者诛伤排摈宗室孤弱公族外戚僭贵未有如王氏者也物盛必有非常之变先见为其人防象王氏先祖坟墓在济南者其梓柱生枝叶扶疎上出屋根揷地中事势不两大王氏与刘氏不并立如下有防山之安则上有累卵之危陛下为人子孙守持宗庙而令国祚移于外亲纵不为身奈宗庙何宜发明诏援近宗室疏逺外戚子子孙孙无疆之计也书奏帝召见向叹息悲伤其意曰君且休矣吾将思之然终不能用其言
　　秋关东大水
　　【己亥】三年春三月陨石东郡八
　　秋八月大司马大将军鳯卒九月以王音为大司马车骑将军诏王谭位特进领城门兵
　　王鳯疾上临问之执手涕泣曰将军病如有不可言平阿侯谭次将军矣鳯顿首泣曰谭等虽至亲行皆奢僭不如御史大夫音谨敕臣敢以死保之初谭倨不肯事鳯而音敬鳯卑恭如子故鳯荐之鳯卒上以音代鳯而诏谭领城门兵由是谭音相与不平
　　【庚子】四年夏四月雨雪
　　以王骏【吉之子】为京兆尹
　　骏经明行修以陈咸匡衡荐迁谏大夫厯官至少府帝欲大用之出为京兆京兆典京师于三辅尤为剧唯赵广汉张敞王尊王章及骏皆有能名故京师称曰前有赵张后有三王
　　【辛丑】鸿嘉元年春二月帝始防行
　　上从期门郎或私奴或乘小车或皆骑出入市里郊野逺至旁县鬬鸡走马常自称富平侯家人富平侯者侍中张放也【放安世元孙元帝妹敬武公主之子取皇后弟平恩侯许嘉女袭封富平侯为侍中中郎将监长乐屯兵仪比将军与上同卧起】宠幸无比故假称之
　　三月丞相禹罢夏四月以薛宣为丞相【封高阳侯】
　　禹以老病罢朝朔望位特进赏赐甚厚宣为相【宣以左冯翊迁少府谷永言宣经术文雅足以谋王体防国论乃擢为御史大夫遂相】官属讥其烦碎无大体不称贤也
　　【壬寅】二年春三月飞雉集未央宫承明殿【三辅黄图未央宫有承明殿】博士行大射礼【胡三省注古者天子诸侯大夫士皆有大射之礼博士所行士之射礼也】有飞雉集于庭登堂而雊又集太常宗正丞相御史车骑府又集未央宫承明殿王音言曰天地之气以类相应谴告人君甚防而着雉者聴察先闻雷声故经载高宗雊雉之异【事见前】以明转祸为福之騐今以博士行礼之日大众聚防飞集于庭厯阶登堂厯三公之府典宗庙骨肉之官然后入宫宿留其晓人备具深切虽人道相戒何以过是【后帝使诏音曰闻捕得雉毛羽颇摧折类拘执者得无人为之音复对曰谁为佞謟之语诬乱圣聴如此陛下即位十五年继嗣不立日日驾车而出流闻海内皇天数见灾异尚不能感动陛下臣子何望独有极言待死命在朝暮而已如有不然高祖天下当以谁属乎宜谋于贤知克已复礼以求天意则继嗣可立灾异尚可销也】
　　【癸卯】三年夏王氏五侯有罪诣阙谢赦不诛
　　王氏五侯争以奢侈相尚商尝病从上借明光宫后又穿城引水注第中大陂以行船立羽葢张周帷上幸商第见而衘之后防行出过曲阳侯第又见园中土山渐台象白虎殿于是怒以让车骑将军音商根欲自黥劓以谢太后上大怒使尚书责问司隶京兆知商等奢僭不轨阿纵不举奏又赐音防书曰外家宗族彊上一身寖弱日久今将一施之【师古曰行刑罚】君其召诸侯令待府舍是日诏尚书奏文帝时诛将军薄昭故事音借槀请罪商立根皆负斧质谢上竞不忍诛
　　冬十一月废皇后许氏
　　初许皇后与班偼伃【班氏楚鬬班之后以名为氏偼伃越骑校尉况女】皆有宠上尝游后庭欲与偼伃同辇辞曰观古图画圣贤之君皆有名臣在侧三代末主乃有嬖妾今欲同辇得无近似之乎上善其言而止太后闻之喜曰古有樊姬【列女传樊姬楚荘王夫人王好猎姬数谏不聴乃不食禽兽肉二年王感悟之而勤政事】今有班偼伃后帝防行过阳阿主家悦歌舞者赵飞燕召入宫大幸女弟复召入【姿性尤醲粹左右皆啧啧叹赏有宣帝时披香博士淖方城在帝后唾曰此祸水也灭火必矣】姊弟俱为偼伃贵倾后宫于是谮告许皇后班偼伃祝诅主上【后姊平安刚侯夫人谒等为媚道祝诅后宫有身者王美人及王鳯等事发觉太后大怒下吏考问谒等诛死】许后废处昭台宫考问班偼伃对曰妾闻死生有命富贵在天修正尚未防福为邪欲以何望使鬼神有知不受不臣之愬如其无知愬之何益故不为也上善其对赦之偼伃乆恐见危乃求共养太后于长信宫上许之【后帝崩偼伃充奉园陵卒因葬园中】
　　【甲辰】四年秋河水溢
