<!-- { "loadSidebar": true } -->
　　阿兰亮叔曹王阿里布妻也亮杀阿里布而纳之封为昭妃又命图克坦贞语宰相曰朕嗣续未广所诛党人诸妇多朕中表亲宜选纳焉宰相乃奏请行焉亮遂纳阿鲁子苏尔图【旧作莎鲁啜令改后仿此】呼噜【即宗固亦太宗子旧作胡鲁今改后仿此】子呼喇勒【旧作胡里剌今改后仿此】和硕台【旧作胡失打今改后仿此】秉德弟嘉哩【旧作乣里今改后仿此】四人之妻于宫寻封嘉哩妻髙氏为修仪【崇义节度使乌逹妻唐古鼎格旧尝与亮私及为帝鼎格使侍婢来朝亮讽使杀乌逹许以为后鼎格初不忍亮訹之曰不杀汝夫将俗灭汝家鼎格大恐缢死乌逹遂纳之宫中封贵妃大爱幸后与旧家奴奸赐死又使秘书监完顔文出其妻唐古实格而以为丽妃使伊唎补出其妻富察伊彻而纳之伊彻亮姊之女也　按唐古鼎格旧作唐括定哥唐古实格旧作唐括石哥伊喇补旧作乙剌补富察伊彻旧作蒲察乂察今改后仿此】
　　秋八月太傅镇南武安寜国节度使咸平王韩世忠卒世忠性戆直勇敢忠义事关庙社必流涕极言屡诋和议触秦桧解兵罢政卧家凡十年至是卒【世忠嗜义轻财赐赉悉分将士将军严重与士卒同甘苦器仗规画精絶过人尝中毒矢入骨以彊弩括取之十指仅全四不能动刀痕箭瘢如刻画然知人善奬用成闵解元刘寳等起行伍秉将旄皆其部曲也孝宗朝追封蕲王諡忠武子彦直彦质彦古皆以才见用　武闵字居仁邢州人】
　　【壬申】二十二年【金天徳四年】春三月编管王庻子之奇之荀于岭南
　　初庻卒于贬所其子之奇之荀抚棺而哭曰秦桧秦桧此仇必报亲旧掩其口曰祸未巳也至是为人所告坐谤朝廷编管之奇于梅州【本南汉恭州宋改今广东嘉应州是】之荀于容州又以直龙图阁叶三省监都作院王逺尝通书王庻及赵鼎力诋和议安置三省于筠州逺于髙州
　　夏四月巫伋罢以章复【音伏】签书枢宻院事
　　伋与秦桧居同里一日桧语伋曰里中有何新事伋曰有一术士自乡里来颇能论命桧变色曰是人言公何日拜相伋惶恐而退中丞张复闻之即劾伋隂懐异意遂罢【复拜签枢未几亦罢】
　　五月襄阳大水
　　平地五尺汉水冒城而入
　　冬十二月金主亮召济南尹乌禄妻乌凌阿氏【即昭德皇后旧作乌林逹氏今改】未至自杀
　　葛王乌禄时为济南尹乌凌阿氏仪容整肃亮召之乃谓乌禄曰我不行上必杀王我当自勉不以相累也遂召王府臣仆曰为我祷东岳使皇天后土明鍳我心行至良乡得间自杀
　　【癸酉】二十三年【金贞元元年】春三月金迁都于燕
　　金主亮自上京至燕京初偹法驾下诏改元亲选良家子百三十人充后宫以燕列国之名不当为京师号遂改燕京为中都大兴府汴京为南京削上京之名止称防寕府又改中京大定府为北京而东京辽阳府西京大同府如旧
　　以王循友知建康府
　　循友知镇江上书乞加秦桧九锡桧喜而迁之逾年桧以循友罪其族党安置藤州【广置今广西梧州府藤县是】
　　夏四月金太后大氏卒
　　亮迁都于燕亲属皆从独留图克坦太后于防寜图克坦后尝忧惧每中使至必易衣俟命大氏在燕常思念图克坦后及病笃以不得见图克坦后为恨将死谓亮曰汝以我之故不令永夀宫偕来我死必迎致之事之当如事我
　　五月潼川【本唐梓州宋置府今府属四川】大水
　　平地丈五尺死者甚众
　　【甲戌】二十四年【金贞元二年】春正月地震
　　金右丞相萧裕谋反坐诛
　　裕在相位恃功専恣金主亮倚信之他相仰成而已裕以亮猜忌忍杀恐祸及遂与萧丰嘉努【旧作萧冯家奴今改后仿此】等谋立故辽主豫王延禧之孙事觉伏诛
　　夏五月癸丑朔日食
　　金始置交钞库
　　从户部尚书蔡松年请也【设印造钞引及交钞库一贯二贯三贯五贯十贯五等谓之大钞一伯二伯三伯五伯七伯五等谓之小钞与钞并用以七年为限纳旧易新每贯取工墨钱十五文诸路并设使副判各一员都监二员盖以铜少为权宜之制云】
　　秋七月张俊卒
　　俊握兵最早屡立战功帝于诸将中眷注特厚然忌刘锜附秦桧杀岳飞为世所鄙薄焉
　　以敷文阁待制秦埙修撰实録院
　　初魏师逊汤思退【字进之处州人】等知贡举以秦熺子埙为榜首及廷试桧以思退为编排师逊为详定复拟埙第一帝读埙防觉所用皆桧熺语遂进张孝详【字安国歴阳乌江人】第一而埙第三【时桧从子炜焴姻党周夤沈兴杰皆擢髙第天下切齿】至是以埙修撰实録院祖父孙三世同领史职前此未有也
　　八月禁百官避轮对
　　秦桧擅政以来屏塞人语蔽上目耳一时献言者非诵桧功徳则讦人语言以中伤善类欲有言者恐触忌讳仅论销金铺翠乞禁鹿胎冠子之类以塞责而已故皆避免轮对至是上乃谕执政曰百官轮对正欲闻所未闻近轮对者多谒告避免可令检举约束葢防桧壅蔽也
　　冬千一月以施钜参知政事
　　自秦桧専国士大夫有名望者悉屏之逺方凡龌龊委靡之徒一言契合即登政府稍出一语輙斥去之不异奴隶故自万俟卨罢至此十年参预政事者才四人而已
　　加秦熺少傅封嘉国公
　　金主亮纳其诸从姊妹于宫
　　夀寜县主实库【旧作什古今改】斡布雅布之女也静乐县主布拉【旧作蒲剌今改】及实纳【旧作习橪今改】乌珠之女也舒库尔【旧作师古儿今改后仿此】额尔衮之女也混同县君苏噜克沁【旧作莎里古真今改后仿此】及其妹伊都【旧作余都今改后仿此】阿噜之女也皆亮之从姊妹郕国夫人崇节【旧作重节今改后仿此】富勒呼之女孙亮之侄也张定安妻鼐喇古【旧作柰剌忽今改后仿此】太后大氏之兄嫂也富鲁和卓【旧作蒲卢胡只今改后仿此】丽妃萨哈之妹也皆有夫亮无所忌耻皆召与之私分属诸妃位下【凡宫人在外有夫者初犹分畨出入后乃尽遣其夫往防寜不聼出外毎幸妇人必奏乐撒帏常于卧内遍设地衣倮逐为戯】
　　十二月西辽耶律伊呼死其妹布沙堪【旧作普速完今改】权国事
　　伊哷卒子防布沙堪以遗令权国称制【改元崇福自号承天皇太后諡伊哷曰仁宗】
　　【乙亥】二十五年【全贞元三年】夏五月丁未朔日食
　　六月改岳州为纯州岳阳军为华阳军
　　或言岳州乃岳飞驻军之地又与其姓同乞改之盖以媚秦桧也岳州人谓飞驻军乃鄂州于我州何与而改之
　　金汴京火
　　金主亮隂有南侵之意乃谋迁汴遣完顔长寜为南京留守经画之既而大火宫室尽焚亮大怒杖杀长寜
　　秋八月下赵鼎子汾等于大理狱
　　秦桧于一徳格天阁书赵鼎李光胡铨三人姓名必欲杀之及鼎死而憾不已江西运判张常先笺注前帅张宗元与张浚诗言于朝其词连逮者数十家将诬以不轨而尽去之防汪召锡告宗室知泉州令衿【太祖五世孙】观桧家庙记口诵君子之泽五世而斩谪居汀州桧乃讽殿中侍御史徐嚞论赵汾与令袊饮别厚赆必有奸谋诏送汾令袊大理鞫问使汾自诬与张俊李光胡寅胡铨等五十三人谋大逆狱成而桧病不能书矣
　　冬十月徙洪浩于袁州未至卒
　　皓居英州九年始复朝奉郎徙袁州至南雄卒【皓久在北庭为金人所敬既归金人至必问皓为何官居何地不幸为桧所忌不死于敌国而死于谗慝闻者悼之】
　　进封秦桧为建康郡王加其子熺为少师并致仕是夕桧死
　　桧病帝幸其第问焉无一语惟流涕而已熺奏请代居相位者为谁帝曰此事卿不当与帝还宫命沈虗中草桧及熺制并令致仕熺夜遣埙与右司员外郎林一飞宗正丞郑柟见其党殿中侍御史徐嚞左正言张扶谋请已为相翌日桧熺致仕诏下埙堪皆提举江州太平兴国宫是夜桧死【桧居相位十九年倡和误国忘仇斁伦其遗表有云愿陛下固隣国之欢盟谨国是之揺动犹思刦制君上于死后性隂险深阻如崖穽不可测同列论事上前未尝力辨但以一二语顷挤之俾帝自怒一时忠臣良将诛锄畧尽其顽钝无耻者率为桧用争以诬陷善类为功凡无罪可状者则曰立党沽名曰讪谤曰指斥甚则曰有无君心凡论人章疏皆桧自操以授言官识之者曰此老秦笔也晚年残忍尤甚屡兴大狱察事之卒布满京城稍议之者即捕治中以深文専务罗织执政惟取备员甫入輙出惟深徳王次翁歴四年始出之立久任之説士淹滞失职有十年不调者然附之则立与擢用开门受赂富敌于国外国珍寳死犹及门隂结内侍及医师王继先伺上防旨动静必具知之郡国事惟申省无至上前者由是张扶请桧乗金银车吕愿中献秦城王气诗势渐不可制及桧死帝谓杨存中曰朕今日始免防桧逆谋矣】
　　【朱子曰绍兴初诸将累捷大有恢复之势金人始露和议以沮吾计而宰相秦桧归自金庭独以长乐梓宫借口攘却众谋荧惑主聼使和议翕然以定而不可破士大夫狃于积衷之俗见国家无事而桧与其徒皆享成功无后患顾以忘仇忍辱为事理之当然呜呼始则倡邪谋以误国中则挟敌势以要君使人伦不明人心不正而末流之遗亲后君无所不至此桧之罪所以上通于天万死不足以赎也】
　　金主亮迎其太后图克坦氏至燕
　　金主亮命以大房山【在顺天府房山县西北亦曰大防山水经注防水出大防山南即此】云峯寺为山陵遣右丞相布萨呼图如防寜奉迁太祖太宗梓宫及迎图克坦后至流沙河【在顺天府昌平州南有南北二流北沙河即古湿余水自居庸关南流至州南与南沙河合南沙河即古易荆水下流至通州入白河】亮亲迎之命左右持枤二束跪太后前曰亮不孝久缺温凊愿笞之后掖之曰今庻民有克家子尚且爱之不忍笞我有子如是寜忍笞乎叱杖者退既至亮事之外极恭顺后起则自扶之常从舆辇同行后所御物或自执之见者以为至孝虽太后亦信其诚
　　黜秦桧姻党十一月释赵汾李孟坚王之奇等自便台諌汤鹏举等累疏言秦桧之奸请逐其姻党诏安置戸部侍郎曹泳于新州罢端明殿学士郑仲熊【字行可衢州西安人】等四人徙侍御史徐嚞正言张扶为他官知建康府王防等六人俱以谄附贪冒罢又窜吕愿中等于逺州秦埙曹冠等以桧子孙亲戚滥科革正之莫及张常先等八人并以告讦滥叨官爵送逺郡编管寻复赵汾官【先是诏夺汾二官】与李孟坚王之奇等皆令自便
　　十二月复张浚胡寅张九成二十九人官徙李光及胡铨于近州
　　光移郴州铨移衡州光寻卒
　　【丙子】二十六年【金正隆元年】春正月追复赵鼎郑刚中等官三月罢宰相兼枢宻使
　　以邉事已定也
　　窜东平进士梁勋于逺州
　　勋上书言金人必举兵宜为之备帝怒编管勋于千里外州军而下诏曰讲和之防防自朕志秦桧但能赞朕而已岂以存亡而渝定议邪近者无知之辈鼓倡浮言以惑众聼至有伪撰诏命召用旧臣抗章公车妄议邉事朕甚骇之自今有此当重寘宪典
　　夏五月以沈该万俟卨为左右仆射并同平章事汤思退知枢宻院事
　　初秦桧病笃召董德元【字体仁永丰人二十五年九月拜参知政事】汤思退至卧内属以后事各赠黄金千两徳元虑桧以为自外不敢辞思退虑桧以为期其死不敢受帝闻思退不受以为非桧党遂信任之
　　靖康帝卒于金
　　命史馆重修日厯
　　以秦熺修不实也
