<!-- { "loadSidebar": true } -->
　　先是富弼言北庭率以近亲为名王将相以治国事掌兵柄今嵗荆王之薨识者忧之臣愿陛下择宗室中贤者数人封之内以藩屛王室外以威示四夷帝用其谋同时封王公者凡十人【秦王廷美子徳文为东平王润王元份子允譲为汝南王燕王徳昭孙从蔼为颍国公岐王徳芳孙从照为安国公又有徳昭孙守巽与从蔼同封余无者　润王即商王改封】
　　契丹来告伐夏八月遣右正言余靖报之
　　先是元昊侵党项党项诸部皆叛契丹降夏契丹伐党项夏人救之至是契丹主徴诸道兵将讨元昊遣使来告曰请为中国讨贼慎无与和也时朝廷欲加元昊封册而契丹之使适至帝疑契丹与元昊同谋见欺召羣臣议之富弼言契丹实有怨于元昊耳保无他也余靖言契丹挟诈不可轻许乃命靖致赆礼且觇其诚否而留夏国封册不发
　　以富弼为河北宣抚使
　　从弼请也弼及范仲淹既去石介不自安亦请外得濮州通判
　　九月许公吕夷简卒【諡文靖】
　　庄献太后临朝十余年间天下晏然夷简之力为多及西夏用师契丹求地夷简选将命使二邉以寕独建募万胜军【禁军也庆厯元年置凡二十营】加契丹嵗币大为后日之患又成郭后之废逐孔道辅范仲淹于外时论少之然所斥士旋复収用亦不终废其于天下事屈伸舒卷动有操术故当国最乆虽数为言者所诋而帝眷倚不衰
　　晏殊罢
　　殊平居好贤及为相务进人材擢欧阳修为谏官既而苦其论事烦数或面折之至是修出为河北都转运使谏官奏留殊独不许孙复蔡襄因上言殊为李宸妃碑不言生帝又役官兵治僦舍以规利乃降授工部尚书出知颍州
　　以杜衍同平章事兼枢密使贾昌朝为枢密使陈执中参知政事
　　衍务裁侥幸毎有内降率寝格不行积诏防至十数輙纳帝前帝尝语欧阳修曰外人知杜衍封还内降邪凡有求于朕毎以衍不可告之而止者多于所还也执中自知青州召还谏官蔡襄孙甫等争言执中刚愎不学若任以政天下不幸帝不聴谏官论不止乃命中使赍告即青州赐之明日谏官上殿帝作色迎谓之曰岂非论陈执中耶朕已召之矣乃不敢言
　　契丹伐夏冬十月夏人诱而败之契丹及夏平
　　契丹主亲将骑兵十万出金肃城【辽西京有金肃州故城在今鄂尔多斯左翼废胜州东北】遣弟重元出南路枢密使萧惠出北路三路济河入夏境不见敌据徳胜寺南壁以待惠与元昊战于贺兰山北败之元昊见契丹兵盛乃请和退师十里请収叛党以献且进方物契丹主遣枢宻副使萧革【字和斯济勒国舅房林牙华善之子　按和期济勒旧作胡奚堇华善旧作和尚今并改】诘其纳叛背盟之故元昊以未得成言又退师三十里以凡三退将百里毎退必赭其地契丹马无所食因许和元昊乃迁延以老之度其马饥士疲因纵兵急攻恵营败之乗胜攻南壁契丹主大败从数骑走得免已而元昊遣使归其先所俘获契丹主亦遣所留夏使还之遂引兵还
　　十一月契丹以云州为西京
　　契丹建西京于云州号大同府于是契丹境内凡五京【上京中京东京南京西京】六府【上京曰临潢东京曰辽阳中京曰大定兴中南京曰析津西京日大同　考辽兴中府即慕容氏龙城注见前】州军城百五十六【考辽史地理志序辽有京五府六州军城百五十有六续纲目误作五京六州军城百五十六今改正并注明六府】县二百九部族五千属国六十东至于海西至于金山【注见前】暨于流沙北至胪朐河【今名克噜伦河源出喀尔喀肯特山流亘大漠之北下流与黑龙江合】南至白沟幅员万里
　　十二月册元昊为夏国主
　　余靖使还知契丹已与夏和帝乃遣尚书员外郎张子奭充册礼使册元昊为夏国主仍赐对衣黄金带银鞍勒马银二万两绢二万匹茶三万斤约称臣奉正朔改所赐敇书为诏而不名许自置官属然元昊帝其国中自若也
　　知环州种世衡卒
　　世衡善抚士卒得人死力在邉数年积谷通货所至不烦州县官益兵増馈而武功自振夏戎不敢以环为意及卒青涧及环人皆画像祠之
　　【乙酉】五年春正月罢杜衍范仲淹富弼以贾昌朝同平章事兼枢宻使宋庠参知政事王贻永为枢宻使呉育厐籍为副使
　　仲淹弼既出宣抚攻者益众二人在朝所为亦稍沮止衍独左右之衍好荐引贤士而抑侥幸羣小咸怨衍壻苏舜钦能文章论议稍侵权贵时监进奏院用鬻故纸钱祠神以妓乐娱賔集贤校理王益柔【字胜之曙之子】于席上戏作傲歌御史中丞王拱辰闻之以二人皆仲淹所荐而舜钦又衍壻欲因是倾衍及仲淹乃讽御史鱼周询【字裕之雍邱人】刘元瑜举劾其事拱辰及张方平列状请诛益柔章得象无所可否贾昌朝隂主之韩琦言于帝曰益柔狂语何深计方平防皆陛下近臣今西陲用兵大事何限俱不为陛下论列而同状攻一王益柔此其意可见矣帝感悟乃止黜益柔监复州【注见前】酒税而除舜钦名同席被斥者十余人【时同斥者右班殿直刘巽判尚书刑部江休复在召中而辞不往者何中立欲与防而以任子摈之者李定舜钦之斥中立与定所为也余无攷　江休复字邻几陈留人何中立字公南许州人李定字仲求洪州人晏殊之甥】皆知名之士拱辰喜曰吾一举网尽矣舜钦既得罪【舜钦被废居苏州买水石作沧浪亭以自适后迁湖州长史卒】衍不自安求去不许防谏官钱明逸【字子飞故呉越王倧之孙】论仲淹弼更张纲纪纷扰国经凡所推荐多挟朋党陈执中复谮衍庇二人帝不悦遂并黜之衍罢知兖州仲淹知邠州【仲淹以疾求解邉任改邓州】弼知郓州衍清介有大节其去也君子惜之
　　三月罢枢密副使韩琦
　　范仲淹富弼罢去琦不能独居上疏辨析且言近日臣僚多务攻击忠良取快私忿不报初陕西四路总管郑戬遣静邉砦【在今延安府保安县西南】主刘沪【字子濬保州人】著作佐郎董士亷【常山人】城水洛【注见前】以通秦渭援兵知渭州尹洙以为前此屡困于贼者正由城砦多而兵势分也今又益城不可奏罢其役防戬罢而沪防督役如故洙不平以张忠【考宋史同时有两张忠俱开封人一字圣毗厯官齐沧澶三州团练卒一不着其字曾为陕西总管指挥使洙以代沪者或即是其人而本传不详其事】代之沪不受代洙乃谕禆将狄青往械沪及士亷下吏而罢水洛之役戬论奏不已琦是洙而朝议右戬竟徙洙知庆州释沪等狱而复城水洛琦乃请外遂出知扬州【河东转运使欧阳修上疏曰杜衍范仲淹韩琦富弼天下皆知其有可用之贤而不闻其冇可罢之罪自古小人谗害其识不逺欲广陷良善则指为朋党欲动揺大臣则诬以専权葢去一善人而众善人尚在则未为小人之利欲尽去之则善人少过惟指为朋党则可尽逐自古大臣被主知防信任则难以他事动揺惟有専权是上之所恶方可倾之夫正士在朝羣邪所忌谋臣不用敌国之福也窃为陛下惜之羣邪益忌修因傅致修罪左迁知滁州洙博学有识度以为自唐以来文品卑弱至桞开始为古文而世未知宗尚乃与穆修复振起之为文简而有法元昊反洙亦尝在兵间故于西事尤为练习忌者诬以假用公钱坐贬未几卒　桞开字仲涂大名人穆修字伯长郓州人】
　　罢科举新法
　　范仲淹既去磨勘防子法俱罢执政以新定科举入学预试为不便且言诗赋声病易考而防论汗漫难知祖宗以来莫之有改且得人尝多矣帝下其议有司请如旧法乃诏前所更令悉罢之
　　夏四月丁亥朔日食
　　是日隂晦不见羣臣皆贺
　　章得象罢
　　得象在中书畏逺名势宗党亲戚一切抑而不进然亦无所建明御史孙抗数论之得象乃上章求去遂出知陈州
　　以陈执中同平章事兼枢宻使呉育参知政事丁度【字公雅祥符人】为枢宻副使
　　未几执中与贾昌朝言西夏来庭乞免兼枢宻使从之
　　冬十月罢转运兼按察使
　　十一月罢京东安抚使富弼
　　滁州狂人孔直温谋反伏诛捜其家得石介书时介已死宣徽南院使夏竦怨介尝讥己言介诈死乃弼遣介结契丹起兵期以一路兵为内应请发介棺騐之诏下兖州访介存亡杜衍保介必死【衍防问属掌书记龚鼎臣愿以阖门证其死衍探懐出奏稿示之曰吾已保介矣　龚鼎臣字辅之须城人】提刑吕居简【防正第六子】亦上言无故发棺何以示后始获免遂罢弼安抚使贬孙复监虔州税介子孙覊管池州
　　【丙戌】六年春三月辛巳朔日食
　　帝谓贾昌朝防曰谪见于天愿罪朕躬卿防宜究民疾苦思所以安利之又曰人主惧天而修徳犹人臣奉法而自新也昌朝防顿首谢
　　夏五月京师雨雹河北河东京东同时地震
　　登莱州尤甚【先是青州震已而登州屡震海底輙有声如雷】
　　秋八月以呉育为枢宻副使丁度参知政事
　　育在政府遇事敢言时知永静军【今河间府东光县宋于此置永静军】何绶疑通判江中立谮已因诬以罪廹令自杀育欲坐绶死贾昌朝不可遂争议帝前殿中皆失色育论辨不已曰臣所辨者职也顾力不胜愿罢臣职知审刑院髙若讷附昌朝议绶竟减死一防帝以昌朝故乃命育与度易位谓近臣曰呉育刚正可用第嫉恶太过耳
　　【丁亥】七年春二月大旱诏求直言
　　三月贾昌朝呉育罢
　　昌朝育议不恊论者多不直昌朝时方悯雨昌朝引汉册免三公故事乞罢御史中丞髙若讷上言大臣喧争为不肃故雨不时若于是昌朝出判大名育出知许州
　　以夏竦同平章事寻改授枢宻使以文彦博参知政事髙若讷为枢宻副使
　　竦制下谏官御史交章言大臣和则政事修竦前在关中与首相陈执中论议不合今不可使共事故改之
　　帝祷于西太乙宫是日雨
　　帝出祷雨于太乙宫日方炎赫帝却盖不御及还而雨大浃
