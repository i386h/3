<!-- { "loadSidebar": true } -->
　　【丙申】三十四年春二月云南指挥贺世勲等杀税监杨荣云南孟宻土司有寳井正徳以后多以内臣掌之及荣领税使妄奏井多晴緑珍瑰之属可嵗益数十万帝特赐之专而荣所进不得什一【防缅贼侵蛮莫其执词以奉税使令令杀宣抚思正以开道路正奔腾越缅人追之有司不得已杀正以谢贼乃退】既而荣又请丽江土知府【本越析诏地明设土府今改流官】木增献地聴开采巡按御史宋兴祖【中江人】言太祖令木氏世守兹土限石门【闗名在府西北】以絶西域守铁桥【亦在府西北】以断土蕃奈何自撤藩蔽生逺人心不报荣由是怙宠益横夷汉居民恨入骨相率燔税厰杀委官荣犹弗悛恣行毒虐杖毙数千人至是以求马不获系指挥使贺瑞鳯且言将尽捕六卫官于是世勲等率寃民万人焚荣第杀之并杀其党二百余人事闻帝为不食者数日欲逮问守土官阁臣沈鲤揭争且宻嘱太监陈矩剖陈帝乃止诛首凶世勲等【时高淮征税辽东时时出塞射猎发黄票龙旗走朝鲜索冠珠貂马数与邉将争功山海闗内外咸被其毒于是前屯卫军尽甲而哗誓食淮肉未几锦州松山军复变淮所遣承呉守政自刭死淮惧内奔阁臣朱赓言未逾月而辽境四乱皆淮所致饥军合叛众臣不知辽事之终矣不报】
　　夏六月畿内蝗
　　秋七月沈一贯沈鲤罢
　　给事中陈嘉训御史孙居相【字伯辅沁水人】交章诋一贯奸贪一贯愤求去帝为黜嘉训夺居相俸而允一贯归一贯数与沈鲤忤惧去后鲤为己忧因宻倾之帝亦嫌鲤方鲠防鲤同时乞休遂并命致仕而一贯独得温防焉【一贯当国枝柱清议好同恶异与前后诸臣畧同而楚宗妖书京察三事独犯不韪论者丑之归后言者追劾之不止及卒赠太傅諡文恭鲤在政府秉政不阿以压于一贯志不尽行罢相命下举朝骇愕及抵家犹极陈怠政之以明作进规卒赠太师諡文端】
　　冬十二月弃六堡
　　初六堡既筑生聚日繁至六万四千余戸至是李成梁以地孤悬难守与总督蹇达【重庆人】巡抚赵楫【大兴人】建议弃之尽徙居民于内地居民悬恋家室或不从则以大军驱迫之死者狼籍给事中宋一韩【陈州卫人】力言弃地非策御史熊廷弼【字飞百江夏人】亦以为言帝卒用成梁议自是辽左藩篱尽撤
　　【丁未】三十五年夏四月伊勒敦达春【旧作银定歹成今改后仿此】犯凉州官军击破之
　　时松山既复宼复据贺兰山结青海诸部宼抄不已伊勒敦达春尤桀骜三十三年连营犯镇畨【注见前】总兵官达云与副将柴国柱【西宁卫人】击之宼大败去未几青海宼复大入将士分道击生擒其长沙喇【旧作沙赖今改】余败走至是伊勒敦达春复连兵犯凉州云与国柱及副总兵官秉忠【榆林卫人】逆战大破之防屡被挫悉去
　　五月以于慎行李廷机叶向高【字进卿福兴人】俱为礼部尚书兼东阁大学士预机务
　　时内阁惟朱赓在帝命增置阁臣廷推慎行廷机向高三人遂用之并召还王锡爵三辞不允时言官方厉锋气锡爵进宻揭力诋中有上于章奏一概留中特鄙夷之如禽鸟之音等语言官闻之大愤交章论劾爵阖门养重竟辞不赴【又三年锡爵卒于家赠太保諡文肃】
　　秋八月彗星见
　　冬十一月于慎行卒【諡文定】
　　慎行明习典制为礼部尚书诸大礼多所裁定以请建储忤帝意家居十余年召掌詹事不至入阁命下再疏辞不允至京十有三日而卒【慎行学有原委贯穿百家在词舘中以慎行及冯琦文学为一时冠　冯字用韫临淄人】
　　十二月蛮陷武定【元罗婺部后改武定路明置武定军民府今为府属云南】
　　武定自洪武十四年以女土官商胜首先归附诏设土知府即以胜署府事正徳初武定阿英以贿通刘瑾得袭知府改姓鳯氏嘉靖中以武定屡叛【土舍鳯朝文与寻甸土舎安铨合兵为乱官军讨诛之未几鳯继祖复叛继祖本他姓子冒鳯氏宗谋嗣职遂发兵围府刦掠州县屡败官军防镇抚官督诸道兵并进继祖奔东川妇家贼帅者色斩之以献　寻甸元徳仁府明改寻甸今为州属曲靖府东川注见前】乃改设流官授鳯歴子思尧为经歴歴以思尧不得知府怨望复谋作乱被擒诛死鳯氏土职尽絶至是鳯阿克【继祖之孙】与贼党郑举等【阿克徙居金沙江有马头四十八人而郑举称首慓悍多力富于财知府陈典收禁之举以兼金置鱼腹中馈典获免已复收之如是者再四举恶其无厌乃诱阿克作乱】结防川【注见前】诸蛮攻陷武定大肆刦掠连破元谋【元县今属武定府】罗次【元州后改县今属云南府】诸城索府印防知府携印防城不能得乃刦推官直抵防城请冠帯印信镇抚以征兵未集遣人以府印授之贼退入武定立阿克为知府
　　【戊申】三十六年春二月京师地震
　　饬边偹
　　是时蒙古喀尔喀诸部悉归我
　　大清蓟辽总督蹇达疏陈东方隠忧宜早为备廷臣请亟罢矿税以安人心不省寻命守臣严备边
　　夏六月李成梁罢
　　成梁始镇辽东鋭意封拜师出必防威镇絶域已而
　　位望益隆子弟尽列崇阶【成梁弟成材参将子如松如栢如桢如樟如梅皆总兵官如梓如梧如桂如楠亦皆至参将】仆无不荣显贵极而骄奢侈无度军赀马价盐课市赏嵗干没不赀全辽商民之利尽笼入己以是灌输权门结纳朝士中外要人无不饱其重赇为之左右其战功率在塞外易为縁饰若敌入内地则以坚壁清野为辞拥兵观望甚或掩败为功杀良民冒级阁部共为蒙蔽以故物议沸腾后申时行许国王锡爵相继谢政成梁失内主遂以去位其所借健儿李平胡孙守廉辈皆富贵拥专城暮气难振又转相掊尅士马为之萧耗及成梁再镇辽又议弃六堡为言者论劾帝素眷成梁不之罪及是罢久之卒【年九十】
　　秋九月武定贼平
　　鳯阿克既自立为知府益结贼徒四出焚掠所至残灭巡抚陈用宾总兵沐叡俱以失事下狱论死时寻甸土目礼亦结火头者色及土妇海冲为乱攻破嵩明【注见前】吏目韦宗孝学正龙旌死之官吏多为贼杀御史周懋相急调霑益【注见前】等处土兵击之屡战皆捷及是镇抚官分五路兵进剿郑举等方西破禄丰【元县今属云南府】知县苏梦力战死闻诸路兵已大集举与阿克遂奔东川官军追及之土司禄哲阿克郑举以献而参政杨俊臣亦击败海冲副使罗希益复击斩杨礼于是武定及元谋罗次嵩明禄丰等州县皆复械阿克等至京师磔于市乃悉置流官
　　冬十一月朱赓卒【諡文懿】
　　赓醇谨无大过与沈一贯同乡相比昵给事中姚文蔚【钱塘人】以故蒙诟病当一贯沈鲤去位时赓年已七十有二独当国政时朝事日弛中外解体赓疏揭月数上请帝更新庻政帝虽优答之而不能行至是卒于官赠太保
　　十二月朶顔寇蓟州京师戒严
　　朶顔长安之子赉云丹【旧作赖狡晕歹今改】黠为边患与其从父莽吉尔【旧作蟒金今并改】潜入蓟镇大掠河流口参将马栋等不能御时援师所过居民望见火光惊为敌至逃入京师者日数万九门尽闭兵部尚书李化龙请以三十万金补蓟镇缺饷并修守备之具而度支告匮户部请暂借内库矿税银限以嵗月补还帝难之命发太仆寺马价十万戸部银十万舁之军情稍定敌以有备引去
　　【己酉】三十七年春三月恭图陷大胜堡【在锦州府锦县北】
　　先是朶顔结黄台吉谋犯喜峰口总兵官杜松【字来清昆山人】受总督王象干【字子廓济南新城人】指潜捣黄台吉帐以牵蓟防乃从宁逺中左所夜驰防图营掩杀百余人以大捷闻兵备副使马拯谓彼无故被勦必复仇事且叵测至是果以五千人攻大胜堡执守将耿尚仁支解之杀掠几尽复深入小淩河【注见前】二十二里官军御之大败时杜松驻大凌河【在锦县东源出喀剌沁威苏图山下流至鮎鱼塘入海】不敢救辽人多咎松部议亦以衅由杜松令戴罪自効松恚甚言抚按诸臣附防马拯害其竒功乃自提兵出塞将捣巢以雪前耻而所得止五级士马多陷没松益惭尽焚铠仗置兵事不问乃勒还籍
　　叶向高请发言官章疏不报
　　时言路互相诋讦帝心厌之章悉留中御史郑继芳【盐山人】力攻给事中王元翰【字伯举寜州人】贪婪不法元翰亦疏诋继芳左右二人者复相角不已向高请尽下诸疏部院大臣评曲直罪其论议颠倒者一二人以警其余不报诸臣既无所见曲直益树党相攻【继芳劾元翰奸赃数十万即潜遣人围守元翰家元翰愤甚乃尽出筐箧舁置国门纵吏士简括恸哭辞朝而去吏部坐元翰擅离职守谪其官】
　　【庚戊】三十八年夏四月正阳门灾
　　时京师久旱正阳门楼火给事中周曰庠【临川人】疏言正阳城楼与正殿相对义取当阳自万厯二十年来大小臣工莫见圣容朝夕左右不过宦官精明强毅之心日蚀月消而人材邪正政事得失都置膜外昔年宫殿灾叶已示谴迄今十余年玩愒如初所谓恭己正南面者杳无时日则何取于正阳之名为哉愿稍振刷勤庻政亲百姓疏入不报
　　冬十一月壬寅朔日食
　　礼部右侍郎翁正春【字兆震官人】言前两嵗食四月朔纯阳之月也今食十一月朔阳生之月也岂非阳徳有亏是以上天谴告如此日之食与更在一时而皇上之寝与行祗在一念诚翻然转移太平盛业将緜万世疏入不报
