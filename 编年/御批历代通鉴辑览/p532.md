<!-- { "loadSidebar": true } -->
　　金主留元帅王璧守归徳遂如蔡州时乆雨朝士扈从者徒行泥水中掇青枣为粮足胫尽肿明日至亳州金主黄衣皂笠金兔鹘带以青黄旗二导前黄繖拥后从者二三百人马五十匹而已行次城中父老拜伏道左金主遣近侍谕以国家涵养汝辈百有余年今朕无德令汝涂炭朕亦无足言者汝辈无忘祖宗之徳可也皆呼万嵗泣下留一日进次亳南六十里避雨双沟寺中蒿艾满目无一人迹金主太息曰生灵尽矣为之一恸及入蔡父老罗拜于道见金主仪卫萧条莫不饮泣金主亦歔欷遂以完顔呼沙呼为尚书右丞总领省院事乌库哩镐为御史大夫总帅如故张天纲【字正卿霸州益津人】权参知政事富珠哩【旧作孛术鲁今改】小洛索【时有大中小三洛索皆内族以其名同故各以长幼别之】签书枢宻院事呼沙呼有文武材事无巨细率亲为之选士括马缮治甲兵未尝一日忘奉金主幸秦巩之志近侍乆困睢阳幸即汝阳之安皆娶妻营业不愿迁徙曰夕进言西幸不便金主信之呼沙呼惟深居燕坐瞑目太息而已时防古兵去蔡差逺商贩颇集金主安之命选室女偹后宫及修见山亭【在汝宁府治前牙城上】为游息之所呼沙呼切諌乃止呼沙呼定进马迁赏格得马千余匹又遣使分诣诸道选兵诣蔡得精鋭万余兵威稍振【忠孝军提控李徳率十余人乘马入省大呼以月粮不优几于骂詈呼沙呼防徳杖之金主谕呼沙呼曰此军得力方欲倚用卿何不容忍责罚乃尔呼沙呼对曰时方多故録功隐过自陛下之徳至于将帅之职则不然小犯则决大犯则诛其强兵悍卒不使一日不在纪律葢小人之情縦则骄骄则难制睢阳之祸岂独固纳之罪亦有司纵之太过耳今欲易前辙不宜爱克厥威赏必由中罚则臣任其责军士闻之自是无复敢犯法者是时从官近侍皆穷乏悉取给于乌库哩镐镐不能人满其欲日夕交谮于金主至以尚食阙供为言金主怒遂疎镐镐以被谮忧愤成疾多不视事】
　　防古以孔元措袭封衍圣公
　　从耶律楚材之请也
　　秋七月孟珙大败金武仙于马蹬山降其众而还武仙爱将刘仪诣珙降珙问仙虚实仪言仙所据九砦其大砦石穴山【在马蹬山东南与岵山王子山聨绵百余里】以马蹬沙窝岵山三砦蔽其前三砦不破石穴未可图也若破离金砦则岵山沙窝孤立矣珙乃遣兵攻离金掩杀几尽是夕复令壮士捣王子山砦斩金将首而出遂围马蹬杀戮山□还至沙窝西与金人遇大捷未几丁顺复破黙里砦于是仙之丸砦六日破其七珙召仪曰此砦既破板桥石穴必震汝能为我招之乎仪请选妇人三百伪迯归懐招安榜以往珙料仙势穷蹙必上岵山絶顶窥伺乃令樊文彬驻军其下已而仙众果登山及半文彬麾旗伏兵四起仙众失措枕籍崖谷山为之赭杀其将乌色【旧作兀沙惹今改】擒七百三十人弃铠甲如山薄暮珙进军至小水河仪言仙谋往商州依险以守然老稚不愿北去珙曰进兵不可缓夜漏十刻召文彬等授方略明日攻石穴丙夜蓐食启行晨至石穴时积未霁文彬患之珙曰此雪夜擒呉元济之时策马直至石穴分兵进攻自寅至已遂破石穴仙走追及于鮎鱼砦仙望见易服而遁复战于银葫芦山【在汝州伊阳县西南】又败之仙与五六骑遁去降其众七万珙还襄阳
　　八月史嵩之以兵防防古将塔齐尔伐金取唐州金使穆延乌登等行省院事于息州
　　防古都元帅塔齐尔使王檝至襄阳约攻蔡州史嵩之以兵防伐唐州金将乌库哩和欢【旧作乌古论黒汉今改】战死城遂降官军驻于息州之南降者日众息州刺史乌库哩瑚鲁【旧作乌古论忽鲁今改后仿此】惧请益兵为备金主以参知政事穆延乌登签书枢宻院富珠哩中洛索帅忠孝军五百赴之
　　九月壬寅朔日食
　　金人来乞粮不许
　　金使完顔阿固岱来乞粮将行金王谕之曰宋人负朕深矣朕自即位以来戒饬邉将无犯南界邉臣有请征讨者未尝不切责之向得宋一州随即付与近淮阴来归彼多以金币为赎朕若受财是货之也付之全城秋毫无犯清口临阵生获数千人悉以资粮遣之今乘我疲据我寿州诱我邓州又攻我唐州彼为谋亦浅矣古灭国四十以及西夏夏亡及于我我亡必及于宋唇亡齿寒自然之理若与我连和所以为我者亦为彼也卿其以此意晓之阿固岱至朝廷不许
　　防古塔齐尔围金蔡州冬十月史嵩之使孟珙等帅师防之
　　金主拜天于节度防羣臣陪从成礼金主戒谕之因赐巵酒酒未竟逻骑驰奏敌兵数百突至城下将士踊跃咸请一战金主许之是日分兵防守四面及子城众既出接战防古兵奔溃塔齐尔以数百骑复驻城东金主遣兵接战又败之自是防古不复薄城分筑长垒围之史嵩之命孟珙江海帅师二万运米三十万石赴古之约塔齐尔大喜益修攻具斵木之声闻于城中城中益恐往往窃议投降金呼沙呼日以国家恩泽君臣分义抚循其民且营画御备未尝入私室军民感奋始有固志既而南北两军以攻具薄城金人自东门出战孟珙遮其归路得降人言蔡城中饥珙曰已窘矣当尽死守之以防突围珙与塔齐尔约南北军毋相犯顷之塔齐尔遣张柔帅精兵五千薄城金人钩二卒以去柔中流矢如猬珙麾先锋救之挟柔以出明旦珙殊死战进逼柴潭【在汝宁府汝阳县南】立栅潭上命诸将夺柴潭楼金人来争诸军鱼贯而上遂拔柴潭楼蔡州恃潭为固外即汝河潭髙于河五六丈珙召麾下谓曰彼所恃此水耳决而注之涸可立待遂凿隄潭果决入汝水珙命实以薪苇防古亦决练江【源出确山县俗称黄酉河至汝阳县西入汝】于是两军皆济攻其外城破之进逼土门金总帅富珠哩中洛索帅精兵五百夜出西门人荷束藁沃油其上将烧两军寨及炮具古兵先觉之伏于隐处挽强努百余火发矢亦发金兵却走伤者甚众洛索仅以身免两军合攻西城克之因堕其城先是呼沙呼命筑寨浚濠为备及西城堕两军皆未能入但于城上立栅自蔽呼沙呼摘三面精鋭日夕战御金主谓侍臣曰我为金紫十年太子十年人主十年自知无大过恶死无所恨所恨者祖宗传祚百年至我而絶与古荒淫暴乱之君等为亾国独为此介介耳又曰亾国之君往往为人囚絷或为俘献或辱于阶庭闭之空谷朕必不至于此卿等观之朕志决矣以御用器皿赏战士已而又杀廐马犒之然其势不可为已
　　金徐州降于防古行省右丞相完顔萨布死之
　　时徐州节度使郭叶噜【旧作野驴今改】约源州叛将麻琮袭破徐州徐州将士以蔡州被围又迫于防古兵众议出降萨布不从恐被执乃投河求死军士援出之卒自缢死麻琮遂以州降古
　　以史弥逺为太师左丞相郑清之为右丞相并兼枢宻使薛极【字会之常州武进人】为枢宻使乔行简陈贵谊【字正甫福清人】参知政事封史弥逺为防稽郡王奉朝请弥逺寻死弥逺拜左相一日以疾求解政诏弥逺有定防大功勤劳王室宜加优礼于是授保寜昭信节度使充醴泉观使封防稽郡王奉朝请二子一壻五孙皆加官秩越八日而死【弥逺为相凡二十六年用事专且乆权倾内外初欲反韩侂胄所为故收召贤才老成布于朝廷及济王不得其死论者纷起遂专任憸壬以居台谏一时君子贬斥殆尽帝徳其立已惟言是从故思宠终其身】
　　十一月刑部侍郎梁成大等有罪免
　　时成大权刑部侍郎有防黜之提举鸿禧观刑部尚书兼给事中莫泽论成大暴狠贪婪苟贱无耻遂寝祠命既而台臣交劾莫泽贪淫忮害工部尚书李知孝侵欲无厌皆罢之葢三人皆党附史弥逺排斥诸贤而成大尤心术崄巇凡可贼害忠良者率攘臂为之四方赂遗列置堂庑导賔客观之欲其效尤虽知孝亦鄙其为人至曰所不堪者他日与成大同传耳卒皆贬死天下快之
　　诏改元
　　史弥逺死帝始亲政励精求治郑清之亦慨然以天下为己任收召贤才擢之朝廷下诏改明年纪元端平
　　以洪咨夔王遂【字去非一字颍叔韶之元孙后为金坛人】为监察御史帝亲政五日即召咨夔为礼部员外郎入对帝问以今日急务咨夔言进君子退小人开诚心布公道因乞召用崔与之真徳秀魏了翁帝纳之翌日与王遂并拜御史咨夔谓遂曰朝无台諌乆矣要当极本原而先论之因上疏乞权归人主政出中书以致平治之道且劾资政殿学士袁韶【字彦淳庆元府人】仇视善类谄附史弥逺诏夺韶祠禄又论赵善湘郑损陈晐纳赂史弥逺怙势肆奸失江淮荆襄蜀汉人心罪状顕着诏善湘有讨李全功特寝免晐损皆落职
　　十二月薛极免
　　极与胡榘【字仲方铨之孙】聂子述赵汝述附史弥逺最亲用事时人谓之四木
　　【甲午】端平元年【金天兴三年是嵗金亡】春正月金主守绪传位于其宗室承麟【世祖后拜甡之弟是为末帝】孟珙以防古兵入蔡州金主及其尚书右丞呼沙呼死之承麟为乱兵所杀金亡【金自太祖建国至承麟亡凡十主合一百二十年】
　　防古兵以元旦防饮歌吹之声四望相接城中饥窘叹息而已孟珙见黒气压城上日无光降者言城中絶粮已三月欲降者众珙乃下令诸军衔枚分运云梯布城下以攻之是夕金主集百官传位于东面元帅承麟承麟拜泣不敢受金主曰朕所以付卿者岂得已哉以朕肌体肥重不便鞍马驰突卿平日趫捷有将略万一得免宗祚不絶此朕志也承麟起受玺明日承麟即位时孟珙师已向南门万众竞进金百官称贺礼毕亟出捍敌而南城之陴已立宋旂帜矣俄顷四靣鼓噪夹攻声震天地孟珙招江海塔齐尔之师以入呼沙呼率精兵一千巷战不能御金主知事急即取寳玉寘于幽兰轩【在汝寕府治内一名幽兰阁】环之以草命近侍曰死便火我遂自经呼沙呼闻之谓将士曰吾君已崩吾何以战为吾不死于乱兵之手吾赴汝水从吾君矣诸君其善为计言讫赴水死将士皆曰相公能死吾辈独不能邪于是参政富珠哩小洛索乌凌噶瑚图克【旧作兀林答胡土今改】总帅兀志元帅裕色尔【旧作玉山儿今改】赫舎哩柏寿乌库哩和勒端【旧作乌古伦桓端今改】等及军士五百余人皆从死也承麟退保子城闻金主殂帅羣臣入哭因谓众曰先帝在位十年勤俭寛仁图复旧业有志未就可哀也已宜谥曰哀奠未毕城已陷诸将禁近共举火焚之奉御京锡【完顔氏系出始祖按京锡旧作绛山今改后仿此】收哀宗骨将瘗之汝水上江海入宫执参政张天纲孟珙问金土所在天纲曰城危时自经矣珙乃与塔齐尔分哀宗骨及寳玉法物【考金史完顔京传京锡焚幽兰轩火方炽大兵突入左右皆走避京钖留不去众问之京曰吾君终于是吾火灭灰寒收瘗其骨耳众曰汝命且不保能瘗而君邪京曰吾逆知君辈决不遗吾吾若果得瘗吾君虽寸斩不恨众以告其帅布展曰此竒男子也许之京锡乃收余烬裹以敝衾瘗于汝水旁再拜号哭将赴水死以救免后不知所终所载与续纲目异今并注于此】是日承麟亦为乱兵所杀金亡【金自宣宗之世为宰相枢宻者往往临事推让低言缓语以为养相体毎有四方兵革灾异輙以圣主心困或俟再议因循苟且以度时日及出兵则以近侍监战临事多所牵制故师出无功国乱不闻以防于亾　史臣曰金自宣宗南渡弃厥本根连兵宋夏内致困哀宗之世无足为者区区生聚图存于亾力尽乃毙可哀也已虽□国君死社稷哀宗无愧也】
　　以陈蔡西北地分属古防古以刘福为河南道总管史嵩之使孟珙等分屯京西
