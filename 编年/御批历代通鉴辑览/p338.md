<!-- { "loadSidebar": true } -->
　　先是振武【注见前集览是条释振武为雁门考雁门即今代州唐书地理志代州育神武军非振武也集覧误】河溢毁受降城节度使李光进奏请修城兼理河防李吉甫请徙于天徳故城【东南去中受降城二百里】以避河患李绛卢坦以为受降城张仁愿所筑当碛口据虏冲要羙水草守邉之利也欲避河患退二三里可矣天徳故城僻处确瘠烽候不相应接虏忽唐突势无由知是无故而蹙国二百里也城使周懐义奏利害与绛坦同上卒用吉甫策【时以受降城骑士并天徳军李绛言于上曰邉兵徒有其数而无其实将帅但縁私役使聚其财货以结权幸而已未尝训练以备不虞此不可不于无事之时豫留圣意也受降兵籍旧四百人及天徳交兵才五十人器械一弓而已故绛言及之上惊曰邉兵乃如是其虚邪卿曹当加按阅防绛罢相而止】
　　秋九月吐蕃作乌兰桥【在今巩昌府靖逺县西南乌兰闗外唐于此置乌兰县后没于吐蕃】
　　初吐蕃欲作乌兰桥先贮材于河侧【祖厉河之侧也祖厉音嗟頼河在靖逺县西南北流入于南河】朔方常潜遣人投之于河终不能成虏知节度王泌贪先厚赂之然后并力成桥仍筑月城守之自是朔方御冦不暇
　　【甲午】九年春正月李绛罢
　　绛屡以疾辞位至是罢为礼部尚书【初上尝谓宰相曰卿辈当为朕惜官勿用之私亲故李吉甫权徳舆皆谢不敢绛曰崔祐甫有言非亲非故不谙其才谙者尚不与官不谙者何敢复与但问其才器与官相称否耳若避亲故之嫌使圣朝亏多士之羙此乃偷安之臣非至公之道也茍所用非其人则朝廷自有典刑谁敢逃之上以为然又尝问绛人言外间朋党大甚何也绛对曰自古人君所甚恶者莫若朋党故小人谮君子者必曰朋党盖言之则可恶寻之则无迹以此目之则天下之贤人君子无能免者此东汉之所以亡也愿陛下深察之夫君子困与君子合岂可必使之与小人合然后谓之非党邪】
　　以吐突承璀为神防中尉
　　初上欲相李绛先出吐突承璀为淮南监军至是绛既罢召还承璀复以为左神防中尉
　　夏五月复置宥州【在今鄂尔多斯右翼前旗有新旧二州俱唐置元和志废宥州在盐州东北三百里开元二十六年置寳应后废新宥州在废宥州东北三百里元和九年置】
　　李吉甫奏开元中置宥州以领降戸寳应以来因循遂废今请复之以备回鹘抚党项上从之【先是回鹘屡请昏朝廷以费广未许李绛言回鹘凶彊不可无备淮西穷蹙事更经营万一北邉有警则非歩骑数万不足抗御而淮西遗丑复延嵗月之命为国家费岂特降主之比哉上不聼】
　　六月以张靖【字元理延赏子】同平章事
　　靖宰相子少有令名厯官河中节度使及是遂入相【自张嘉贞及延赏靖三世为相时号其里第曰三相张家】
　　秋七月以岐阳公主适司议郎杜悰【字永裕佑之孙】
　　翰林学士独孤郁权徳舆之壻也上叹郁之才羙曰徳舆得壻郁我反不及邪先是尚主皆取勲戚之家上始命宰相选公卿子弟可居清贯【犹言清职】者诸家皆不愿惟杜佑孙悰不辞遂以悰尚岐阳公主公主上长女郭妃【暧之女】所生有贤行杜氏大族尊行不翅数十人公主卑委怡顺一同家人礼度二十余年人未尝以丝发间指为贵骄始至与悰谋曰上所赐奴婢卒不肯穷屈奏请纳之悉自市寒贱可制指者自是闺门落然不闻人声
　　闰月呉少阳死
　　少阳在蔡州隂聚亡命抄掠夀州茶山【寿州与六安霍山接界山多产茶】以实其军至是死其子元济匿丧自领军务【初少阳闻呉武陵名请为賔友武陵不答至是以书喻元济曰人情一也足下反天子部曲亦欲反足下易地而处则情可知矣先是少阳判官苏兆杨元卿大将侯惟清皆劝少阳入朝及是元济杀兆囚惟情元卿先奏事在长安具以淮西虚实及取元济之防告李吉甫元济杀其妻子而以董重质为谋主李吉甫言于上曰淮西非如河北四无党援而国家常宿数十万兵以备之劳费不支失今不取后难图矣上将讨之张靖请先为少阳辍朝赠官遣使吊赠待其有不顺之迹然后加兵上从之遣工部员外郎李君何吊祭不得入而还　呉武陵信州人董重质呉少诚之壻】
　　以乌重为汝州刺史
　　李吉甫以为汝州捍蔽东都而河阳宿兵本以制魏博今田正归顺则河阳为内镇不应屯重兵以示猜阻以乌重兼汝州刺史使徙镇之加正检校右仆射赐其军钱二十万緍正曰吾未若移河阳军之为喜也
　　冬十月同平章事李吉甫卒十二月以韦贯之同平章事李吉甫绘淮西地图未及上而卒上敇其子献之以贯之同平章事【贯之先为礼部侍郎所取士抑浮华先实行尝从客奏曰礼部侍郎重于宰相上曰侍郎是宰相除安得重对曰然然为陛下柬宰相者得无重乎上羙其言改尚书右丞未几遂相】
　　【乙未】十年春正月呉元济反制削其官爵发兵讨之呉元济纵兵侵掠及东畿制削其官爵发十六道兵讨之【时又诏鄂岳观察使柳公绰以兵五千授安州刺史李聼讨元济公绰曰朝廷以吾书生不知兵邪即奏请自行许之至安州署聼都知兵马使选卒六千属之戒曰行营之事一决都将聼感恩畏威如出麾下公绰号令整肃区处军事诣将皆服士卒在行营者厚给其家妻滛泆者沈之于江士卒皆喜故每战皆捷公绰所乗马踶杀圉人公绰命杀马以祭之　栁公绰字寛华原人李聼字正思晟之子】
　　三月以柳宗元为柳州【唐置今广西柳州府是】刺史刘禹锡为连州【隋置今州广东】刺史
　　王叔文之党十年不量移执政有怜其才欲渐进之者悉召至京师谏官争言其不可上亦恶之皆以为逺州刺史宗元得栁州禹锡得播州【注见前】宗元曰播州非人所居而梦得亲在堂万无母子俱徃理欲请于朝以柳易播中丞裴度亦以禹锡母老为上言上曰为人子不自谨贻亲忧此则重可责也度曰陛下方侍太后恐禹锡在所宜矜上良久乃曰朕所言以责为子者耳然不欲伤其亲心退谓左右曰裴度爱我终切禹锡得改连州【宗元善为文虽坐废名盖一时在柳州颇着政绩既殁州人懐之庙于罗池以祀焉禹锡自朗州还作元都观看花诗语讥忿当路者不喜后入为主客郎中复作游元都观诗且言始谪十年还京师道士种桃其盛若霞又十四年过之无复一存唯兎葵燕麦动摇春风耳意诋摧近闻者益薄之寻以裴度荐为集贤直学士度罢出为苏州刺史以政最赐金紫防昌中卒】
　　田正遣其子布将兵助讨淮西
　　盗焚河隂转运院
　　李师道数上表请赦吴元济上不从师道使大将将二千人趋夀春声言助官军实以援元济也师道素养刺客奸人数十人説师道曰用兵所急莫先粮储今河隂院积江淮租赋请潜徃焚之因刦东都焚宫阙亦救蔡一竒也师道从之遣攻河隂转运院烧钱帛三十余万緍匹谷二万余斛人情恇惧多请罢兵上不许
　　夏五月遣御史中丞裴度宣慰淮西行营
　　诸军讨淮西久未有功上遣裴度诣行营宣慰察用兵形势度还言淮西必可取之状且曰观诸将惟李光顔勇而知义必能立功既而光顔数败贼军上以度为知人知制诰韩愈亦言淮西三小州残困剧之余而当天下之全力其破败可立而待然所未可知者在陛下防与不防耳
　　六月盗杀中书侍郎同平章事武元衡击伤裴度首上悉以兵事委武元衡师道客曰天子所以鋭意诛蔡者元衡赞之也请密徃刺之元衡死则他相不敢主其谋争劝天子罢兵矣师道资给遣之王承宗亦遣牙将尹少卿奏事且诣中书为元济游説辞指不逊元衡叱出之承宗又上书诋元衡至是元衡入朝有贼自暗中射杀之取其颅骨而去又击裴度伤首坠沟中京城大骇于是诏宰相出入加金吾骑士张露刃以卫之【贼遗纸于金吾府县曰毋急捕我我先杀汝故捕贼者不敢甚急兵部侍郎许孟容见上言自古未有宰相横尸路隅而盗不获者此朝廷之辱也因涕泣又诣中书挥涕言请奏起裴中丞为相大索贼党于是诏内外捜捕购赏甚厚主士则告承宗遣卒张晏所为捕得鞫之诏出承宗表并议其罪晏等其服张靖以为疑屡言之上不聼诛晏等而师道客潜遁去】
　　以裴度同平章事
　　度病创卧二旬诏以卫兵宿其第中使问讯不絶或请罢度官以安恒郓之心上怒曰若罢度官是奸谋得成朝廷无复纲纪吾用度一人足破二贼遂以度为相度言淮西心腹之疾不得不除且朝廷业已讨之两河防扈者将视此为髙下不可中止上以为然悉以用兵事委度讨贼愈急【初徳宗多猜忌朝士有相过从者金吾皆伺察以闻宰相不敢私第见客度癸今冦盗未平宰相宜招延四方贤才与谋议请于私第见客许之】
　　秋七月诏絶王承宗朝贡
　　八月己亥朔日食
　　李师道遣兵袭东都捕得伏诛
　　师道置留后院于东都潜内兵数百人谋焚宫阙纵兵杀掠其小卒诣留守吕元膺告变元膺发兵围之贼众突出望山而遁都城震骇时留兵寡弱元膺坐皇城门部分指使意气自若都人赖以安东都西南皆髙山深林民不耕种専以射猎为生人皆趫勇谓之山棚元膺设重购以捕贼数日有山棚遇贼走召其侪引官军共围获之按验得其魁乃中岳寺僧圆净为师道买田伊阙陆浑山间以舍山棚而衣食之捕获伏诛【圆净本史思明将勇悍过人时年八十余捕者得之奋锤撃其胫不能折圆净骂曰鼠子折人胫且不能敢称健儿乃自置其胫教使折之临刑叹曰误我事不得使洛城流血】党与死者凡数千人留守将及驿卒数人皆受其职名元膺鞫圆净党与始知杀武元衡者乃师道也元膺密以闻上业已讨王承宗不复穷治【是冬盗焚柏崖仓又焚献陵寝宫永巷明年春盗复断建陵门防】
　　九月以韩为淮西诸军都统
　　初上以严绶在河东所遣禆将多立功故使镇襄阳且督诸军讨淮西绶无他材能但倾府库以赉士卒赂宦官拥众经年无尺寸功裴度屡言其军无政乃以韩为诸军都统亦欲倚贼自重不愿淮西速平时李光顔战最力欲结之索得一美妇人容色絶世遣使遗之光顔乃大飨将士谓使者曰战士数万皆弃家逺来冒犯白刃光顔何忍独以声色自娯悦乎因流涕坐者皆泣乃即席厚赠使者并妓返之曰为光顔多谢相公光顔以身许国誓不与逆贼同戴日月死无贰矣
　　【丙申】十一年春正月张靖罢
　　王承宗纵兵四掠幽沧定三镇皆苦之争上表请讨承宗上欲许之靖以为两役并兴恐国力不支请并力平淮西乃征恒冀上不为之止靖乃求罢出为河东节度使
　　翰林学士钱徽【字蔚章呉兴人】知制诰萧俛罢
　　时羣臣请罢兵者众上患之故黜徽俛以警其余
　　制削王承宗官爵发兵讨之
　　韦贯之屡请先取呉元济后封承宗曰陛下不见建中之事乎始于讨魏及齐而蔡燕赵皆应之卒致朱泚之乱由徳宗不能忍数年之愤欲太平之速成故也上不聼诸军讨王承宗者互相观望独昭义节度使郗士美【字和夫兖州金乡人】引精兵压其境大破承宗之众于柏乡【隋县今属赵州】
　　二月以李逢吉【字虚舟元道曾孙】同平章事
　　逢吉知礼部贡举未巳事即拜同平章事诏礼部尚书王播【字明扬州人】署榜【逢吉险谲多端既得位务偿好恶】
　　三月皇太后王氏崩【諡庄宪合葬丰陵】
　　夏四月以皇甫镈【泾州临泾人】判度支
　　镈始以聚敛得幸
