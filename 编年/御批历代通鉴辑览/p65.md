<!-- { "loadSidebar": true } -->
　　秋八月丞相苍免以申屠嘉【申侯之后居安定屠原为申屠氏嘉梁人】为丞相时张苍病免【苍罢相口中无齿食乳年百余嵗乃卒】帝以后弟广国贤有行欲相之曰恐天下以吾私广国乆念不可而髙帝时大臣余见无可者御史大夫申屠嘉故以材官蹶张【如淳曰有材多力之士能脚蹋强弩张之故曰蹶张】从高帝封闗内侯遂以为丞相嘉为人彊直门不受私谒是时大中大夫邓通方爱幸【通初以櫂船为黄头郎帝尝梦欲登天不能有黄头郎推之上顾其衣尻带穿觉而之渐台见通其衣后穿梦中所见也召问姓名曰邓通邓犹登也帝遂爱幸之】嘉尝入朝通居上旁怠慢嘉奏事毕因言曰陛下爱幸羣臣即富贵之至于朝廷之礼不可不肃上曰君勿言吾私之【顔师古曰言当私戒之】罢朝嘉坐府中为檄召通不来且斩通恐入言上上曰汝第往吾使人召若通诣丞相免冠徒跣顿首谢嘉坐自如责曰朝廷者高帝之朝廷也通小臣戏殿上大不敬当斩史【令史也】今行斩之通顿首首尽出血不解上度丞相已困通使使持节召通而谢丞相曰此吾弄臣君释之通至为上泣曰丞相几杀臣
　　【辛巳】四年夏四月丙寅晦日食
　　【癸未】六年冬匈奴冦上郡云中诏将军周亚夫【勃次子封条侯】等屯兵备之
　　匈奴老上单于死子军臣单于立絶汉和亲大入上郡【汉郡治肤施肤施县今属延安府】云中所杀畧甚众烽火通于甘泉长安遣将军令免【顔师古曰姓令名免】屯飞狐苏意屯句注【飞狐句注注俱见前】张武屯北地【汉郡治马领故城在今甘肃庆阳府环县东南】周亚夫次细栁【今西安府咸阳县西南有细栁仓即亚夫屯兵处】刘礼次霸上徐厉次棘门【在咸阳县东北秦故阙门也】以备胡上自劳军至霸上及棘门军直驰入将以下骑送迎已而至细栁军军士吏被甲鋭兵刃彀弓弩持满先驱至不得入曰天子且至军门都尉曰将军令曰军中闻将军令不闻天子之诏于是上乃使使持节诏将军吾欲劳军亚夫乃言开壁门门士请车骑曰将军约军中不得驰驱于是上乃按辔徐行至营亚夫持兵揖曰介胄之士不拜请以军礼见上为改容式车使人称谢皇帝敬劳将军成礼而去羣臣皆惊上曰嗟乎此真将军也曩者霸上棘门军若儿戏耳其将固可袭而虏也至于亚夫可得而犯哉称善者乆之后月余匈奴逺塞兵罢拜亚夫为中尉【秦官汉因之掌徼循京师】
　　夏大旱蝗诏弛利省费振民
　　令诸侯毋入贡弛山泽减诸服御损郎吏员发仓庾【在邑曰仓在野曰庾】以振贫民民得卖爵【富人欲爵贫人欲钱故聴卖买】
　　【甲申】七年夏六月帝崩遗诏短防
　　遗诏曰万物之生靡不有死死者天地之理物之自然奚可甚哀当今之世咸嘉生而恶死厚以破业重服以伤生吾甚不取且朕既不徳无以佐百姓今崩又使重服乆临哀人父子损其饮食絶鬼神之祭祀以重吾不徳谓天下何朕获保宗庙以之身托于天下君王之上二十有余年赖天之灵社稷之福方内安宁靡有兵革朕既不敏常畏过行以羞先帝之遗徳惟年之乆长惧于不终今乃幸以天年得复供养于高庙其奚哀念之有其令天下吏民令到出临三日皆释服殿中当临者皆以旦夕各十五举音礼毕罢服大红【与功同】十五日小红十四日纎七日释服【大功小功纎皆以衰布言由粗及细大功中祥小功大祥纎则禫也三十六日而释服以日易月也】布告天下使明知朕意霸陵山川因其故无有所改【因山为蔵不复起坟就其水名以为陵号】归夫人以下至少使【夫人下有美人良人八子七子长使少使皆遣归家】
　　霸陵【在西安府咸寕县东其西北为霸陵县即霸上也】
　　帝在位二十三年宫室苑囿车骑服御无所増益有不便輙弛以利民尝欲作露台【史记索隐新丰骊山上有露台乡即文帝欲作台处】召匠计之直百金帝曰百金中人十家之产也吾奉先帝宫室常恐羞之何以台为身衣弋绨【弋黒色绨厚缯也】所幸慎夫人衣不曵地帷帐无文绣以示敦朴为天下先治霸陵皆瓦器不得以金银铜锡为饰呉王诈病不朝赐以几杖羣臣袁盎等谏説虽切尝假借纳用之张武等受赂遗金钱觉赐御府钱以愧其心専务以徳化民是以海内安宁家给人足后世鲜能及之
　　太子启即位【是为孝景帝】
　　尊皇太后曰太皇太后皇后曰皇太后
　　秋九月有星孛于西方
　　孝景皇帝
　　【乙酉】元年冬十月尊高皇帝为太祖孝文皇帝为太宗令郡国立太宗庙
　　丞相嘉等奏功莫大于高皇帝徳莫盛于孝文皇帝高皇帝宜为太祖之庙孝文皇帝宜为太宗之庙天子世世献郡国宜各立太宗庙制曰可
　　复收民田半租
　　初文帝除民田租【事具前】至是令民出租之半三十而税一也
　　减笞法
　　文帝虽除肉刑而笞五百及三百者率多死至是帝下诏曰加笞与重罪【谓死刑】无异幸而不死不可为人其定律笞五百曰三百笞三百曰二百然尚有不全者后更减笞三百曰二百笞二百曰一百【事在中元六年】又定棰令【棰以竹为之长五尺其本大一寸末薄半寸皆平其节】当笞者笞臀毋得更人【谓行笞者不更易人】自是笞者得全
　　以张欧【沛人字叔高祖功臣安邱侯説少子】为廷尉
　　欧事帝于太子宫虽治刑名家为人长者未尝言案人専以诚长者处官官属亦不敢大欺
　　【丙戌】二年冬十二月有星孛于西南
　　春三月立子六人为王
　　徳为河间王【故河间哀王福薨无子以其地封徳】阏为临江【治江陵注见前】王【立三年薨无子】余为淮阳【注见前】王【后徙封鲁】非为汝南【治平舆注见前】王【后徙封江都】彭祖为广川【治信都注见前】王【后徙封赵】发为长沙【注见前】王【长沙王呉着薨无子国除故以其地封发】
　　夏四月太皇太后崩南陵【在霸陵南】
　　六月丞相故安侯申屠嘉卒
　　时鼂错为内使【秦内史掌治京师汉因之】数请间言事輙聴宠幸倾九卿【汉正九卿奉常郎中令卫尉太仆廷尉典客宗正治粟内史少府是也】法令多所更定丞相嘉疾之错以内史门东出不便乃更穿一门南出南出者太上皇庙堧【内垣外游地】垣也嘉闻为奏请诛错客有语错错恐夜入宫自归上【自首于上也】至朝嘉请上曰错所穿乃外堧垣故冗官居其中且我使为之错无罪嘉罢朝曰吾悔不先斩错乃为所卖欧血而死【諡曰节】
　　以陶青【陶陶唐氏之后青高祖功臣开封侯舍子】为丞相鼂错为御史大夫彗星出东北
　　秋衡山【汉国注见前】雨雹
　　大者五寸深者二尺
　　荧惑【注见前】逆行守北辰【中宫北极五星亦曰天极】月出北辰间【月有九行终不能出北辰之间出北辰间失其行也】嵗星【注见前】逆行天廷【太微为天廷】中【丁亥】三年冬十月梁王武来朝
　　梁王以窦太后少子故有宠居天下膏腴地【北界泰山西至高阳四十余城皆大县】赏赐不可胜道【府库金钱且百钜万珠玉寳器多于京师】至是来朝时上未置太子与王宴饮从容言曰千秋万嵗后传于王王辞谢虽知非至言然心内喜太后亦然詹事【秦官汉因之掌皇后太子家】窦婴【字王孙太后从兄子】引巵进酒曰天下者高祖之天下父子相传汉之约也上何以得传梁王太后由是憎婴婴遂病免太后除婴门籍【出入殿门之籍】梁王以此益骄【广睢阳城筑东苑招延四方防士莫不至焉　睢阳故城在今河南归徳府商邱县南东苑亦曰兔园在商邱县东】
　　长星出东方
　　春正月呉王濞胶西王卬胶东王雄渠菑川王贤济南王辟光楚王戊【元王交之孙】赵王遂反以条【亦作修今直河间府景州有南条城故汉县也】侯周亚夫为太尉将兵讨之
　　初孝文时呉太子入见得侍皇太子饮博争道不恭皇太子引博局提【音抵掷也】杀之呉王由是怨望称疾不朝始有反谋后使人为秋请【孟康曰律春曰朝秋曰请如古诸侯朝聘也】文帝责问之使者曰察见渊中鱼不祥【语见韩非子】唯上弃前过与之更始于是文帝赐呉王几杖老不朝其谋乃解然以此日益横鼂错数言呉过可削文帝寛不忍罚及帝即位错曰呉王不朝于法当诛文帝弗忍徳至厚也当改过自新乃益骄恣公即山铸钱煮海为盐诱天下亡人谋作乱逆今削之亦反不削亦反削之其反亟祸小不削其反迟祸大上命列侯公卿宗室杂议莫敢难独窦婴争之错又言楚赵皆有罪请各削一郡胶西以卖爵事削六县方议削呉呉王恐削地无已因发谋举事闻胶西王勇好兵使人説之又身至胶西面约【呉王使应高徃説胶西王王初不许高説以两分天下乃许之呉王犹恐其不果乃身自为使者至胶西胶西羣臣闻其谋諌王曰今承一帝尚云不易假令事成两主分争患乃益生王不聴】遂发使约齐菑川胶东济南皆许诺楚王戊坐削地亦与呉通谋【初楚元王与鲁申公穆生白生俱受诗于浮邱伯及王楚以三人为中大夫穆生不嗜酒元王每为设醴及孙戊即位常设后乃忘设焉穆生退曰可以逝矣醴酒不设王之意怠不去楚人将钳我于市遂称疾卧申公白生强起之曰独不念先王之德乎今王一旦失小礼何足至此穆生曰君子见几不俟终日先王之所以礼吾三人者为道存也今而忽之是忘道也忘道之人胡可与乆处岂为区区之礼哉因谢病去戊稍淫暴太傅韦孟作诗讽谏不聴亦去及与呉通谋申公白生谏戊戊胥靡之衣之赭衣使杵臼碓舂于市　穆氏楚穆王之后以谥为氏浮邱姓伯齐人韦豕韦氏后孟彭城人后徙邹】及削呉防稽豫章郡书至呉王遂先起兵杀汉吏胶西胶东菑川济南楚赵亦皆反齐王【孝王将闾】后悔背约城守济北王城壊未完其郎中令刼守王不得发兵胶西胶东菑川济南共攻齐围临淄赵王遂发兵住其西界北使匈奴与连兵呉王悉其士卒二十余万闽东越亦发兵从起广陵西渉淮并楚兵遗诸侯书罪状鼂错欲合兵诛之攻破梁棘壁【即春秋大棘注见前】乗胜而前鋭甚梁王遣将军击之皆败还梁王城守睢阳初文帝且崩戒太子曰即有缓急周亚夫真可任将兵及是七国反书闻上乃拜亚夫为太尉将三十六将军击呉楚曲周侯郦寄击赵将军栾布击齐复召窦婴拜大将军屯荥阳监齐赵兵
　　杀御史大夫鼂错
