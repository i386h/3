<!-- { "loadSidebar": true } -->
　　曲沃伯伐晋侯缗灭之尽以其宝器赂王王使虢公命曲沃伯以一军为晋侯【自桓叔始封曲沃至是凡六十七年】
　　夏宋人齐人卫人伐郑冬齐侯宋公鲁侯陈侯卫侯郑伯许男【庄公弟穆公新城】滑伯【今河南河南府偃师县有缑氏故城春秋滑国】滕子【文王子叔绣封滕注见前】同盟于幽【宋地在今河南归徳府考城县界】
　　郑人侵宋诸侯为宋故伐郑冬同盟于幽郑成也【齐桓公衣裳之防四】
　　楚灭邓【邓国注见前】
　　初楚子伐申过邓邓侯曰吾甥也止而享之骓甥聃甥养甥【皆邓之甥仕于舅氏】请杀楚子曰亡邓国者必此人也若不早图后君噬脐何及【若啮腹脐喻不可及】邓侯弗从还年【伐申还之年】楚子伐邓至是灭之
　　蒍国【周大夫】以晋师杀夷诡诸【亦周大夫夷亦地名】周公忌父出奔虢
　　初曲沃伯伐夷执夷诡诸蒍国请而免之既而弗报【诡诸不报施于蒍国】故蒍国作乱谓晋人曰与我伐夷而取其地遂以晋师伐夷杀夷诡诸周公忌父出奔虢【避蒍国之难后惠王立复之】
　　【甲辰】五年王崩太子阆立【是为惠王】
　　秦徙都雍【今陜西凤翔府凤翔县有雍县故城元和志春秋时秦都】
　　初秦宁公【文公孙】自汧渭之间徙居平阳【今凤翔府岐山县平阳故城是】至是徳公立【宁公子武公弟】徙雍居大郑宫以犠三百牢祠鄜畤初作伏祠【孟康曰六月伏日也周时无至此乃行之师古曰伏者谓阴气将起廹于残阳而未得升故为献伏因名伏日也立秋后以金代火金畏于火故至庚日必伏庚金也】磔狗邑四门以御蛊【蛊者热夀恶气狗阳畜故磔以御之】
　　惠王
　　【乙巳】元年春三月日有食之
　　虢公晋侯来朝
　　王飨礼命之宥【宥助也命之币物以助劝敬】皆赐玉五防【音角亦作珏双玉也】马三匹【左传非礼也王命诸侯名位不同礼亦异数不以礼假人】
　　使原伯【文王第十六子封原今怀庆府济源县古原城是也其后世为王室卿士】逆后于陈陈妫归于京师【是为惠后】
　　虢晋朝王郑伯以齐执其卿【郑不朝齐齐人执郑詹】求王为援亦在周倡义为王定昏使原伯逆王后于陈陈妫归于京师
　　【金氏履祥曰三年之丧自天子达虢晋不能以礼导王而亟为迎昏非礼矣】
　　【丙午】二年蒍国边伯詹父子禽祝跪五大夫以王子頽作乱
　　初王姚【庄王妾】嬖于庄王生子頽子頽有宠蒍国为之师及王即位取蒍国之圃以为囿边伯之宫近于王宫王取之又夺于禽祝跪与詹父田而收膳夫【石逹也】之秩故蒍国边伯石速詹父子禽祝跪作乱因苏氏【司寇苏忿生食采于温亦曰苏城其后为王卿士桓王八年以苏之十二邑与郑故怨】秋五大夫【石速为士不在五大夫数】奉子頽以攻王不克出奔温苏子奉子頽奔卫卫人燕人【南燕也】来寇立子頽
　　【丁未】三年王居于栎【注见前】
　　郑伯和王室不克执燕仲父【南燕伯】遂以王归王处于栎秋王及郑伯入于邬【桓王时所取郑邑今河南府偃师县邬聚是】遂入成周取其宝器而还
　　【戊申】四年虢公郑伯奉王归于王城诛子頽及五大夫虢公郑伯胥命于弭【郑地在今开封府宻县界】同伐王城郑伯将王自圉门入虢叔自北门入杀子頽及五大夫王与郑伯武公之畧【界也】自虎牢以东【郑武公傅平王平王赐之虎牢以东后失其地故王复与之　虎牢即制邑周穆王时有高奔戎生捕虎于葭中而献之王王命之为柙畜之东虞是为虎牢后名成臯故城在今封府汜水县】五月郑伯卒【子防立是为文公】王巡虢守【巡守于虢】虢公为王宫于玤【虢地在今河南府渑池县界】王与之酒泉【春秋彚纂酒泉周邑今陜西同州有甘泉水出匮谷中造酒尤美名酒泉】
　　【己酉】五年陈人杀其公子御寇公子完奔齐【是为田齐之祖】初陈厉公【名佗桓公弟】生完周史有以周易见陈侯者陈侯使筮之遇观之否曰是谓观国之光利用宾于王此其代陈有国乎不在此其在异国非此其身在其子孙光逺而自他有耀者也若在异国必姜姓也姜大岳之后也山岳则配天物莫能两大陈衰此其昌乎至是陈人杀太子御寇【史记陈宣公有嬖姬生子欵欲立之故杀御寇　陈宣公名杵臼桓公子】御寇素爱完完惧祸及已乃奔齐齐侯使为卿辞曰覊旅之臣幸若获宥君之惠也敢辱高位乃使为工正完之奔齐始易陈氏为田氏【史记正义完既奔齐不欲称本国故号故改陈为田完卒谥敬仲】
　　楚熊恽弑其君囏【即杜敖楚文子】而自立【是为楚成】
　　杜敖欲杀其弟熊恽恽奔随遂与随袭杀杜敖而代其位
　　【庚戌】六年楚人入献赐楚子胙
　　熊恽初即位布徳施惠结好于诸侯【春秋书荆人来聘公羊传始能聘也】使人入献于天子天子赐胙曰镇尔南方夷越之乱无侵中国
　　【壬子】八年夏六月辛未朔曰有食之
　　晋侯【武公子献公诡诸】尽杀其羣公子
　　晋桓庄之族逼【曲沃桓叔庄伯之子孙】晋侯患之士蒍【周杜伯子隰叔之后隰叔为晋士师以官为氏】曰去富子【二族之富强者】则羣公子可谋也已晋侯曰尔试其事士蒍与羣公子谋譛富子而去之又使杀游氏之二子【亦桓庄族】告晋侯曰可矣不过二年君必无患士蒍使羣公子尽杀游氏之族城聚【晋邑即南绛故城在今山西绛州绛县亦曰车箱城】而处之于是晋侯围聚尽杀羣公子以士蒍为大司空城绛【武公所都故城在今绛州北】以深其宫羣公子或亡奔虢虢以故再侵晋晋侯欲伐之士蒍曰不可虢公骄若骤得胜于我必弃其民无众而后伐之欲御我谁与且亟战将饥
　　【癸丑】九年冬十有二月癸亥朔日有食之
　　【甲寅】十年齐侯宋公鲁侯陈侯郑伯同盟于幽
　　陈郑服也【齐桓公衣裳之防五】
　　【乙夘】十有一年齐人伐卫卫人及齐人战卫人败绩王使召伯廖【王卿士】锡齐侯命【命为方伯】且使伐卫以其立子頺也于是齐侯伐卫战败卫师数之以王命取赂而还
　　【髙氏防曰卫助子頽篡王齐为伯主不能奔救及郑伯既纳王王锡齐侯命使讨之于是乎伐卫曰伐者讨得其罪也然既败卫乃取赂而还嗟夫齐桓以能奬王室覇诸侯而所为乃若是】
　　秋楚伐郑齐人宋人鲁人救郑
　　楚令尹子元【楚文弟】伐郑入于桔柣之门【郑逺郊名】子元鬭御疆鬬梧取之不比为斾【子元自与三子特建斾以居前】鬭班【若敖孙】王孙游王孙喜殿众军入自纯门【郑外郭门】及逵市【郑郭内市】县门不发楚言而出【郑示楚闲暇故不闭城门出兵而效楚言】子元曰郑有人焉诸侯救郑楚师夜遁
　　【丁巳】十有三年命虢公讨樊【注见前】执樊皮以归
　　樊皮叛王王命虢公讨之夏四月虢公入樊执樊仲皮归于京师
　　秋九月庚午朔日有食之
　　齐人伐山戎
　　山戎伐燕【北燕召公之后注见前】燕告急于齐齐侯救燕遂伐山戎至于孤竹【注见前】而还燕君送齐侯遂入齐境齐侯曰非天子诸侯相送不出境吾不可以无礼于燕于是分沟割燕君所至与燕【史记正义沧州长芦县有燕留城即齐桓公分沟割燕君所至地长芦今直天津府天津县】命燕君复修召公之政纳贡于王如成康之时诸侯闻之皆从齐【管子书桓公未至卑耳之溪十里见人长尺而人物具冠右袪衣公问管仲仲曰登山之神有俞儿者伯王兴则见袪衣示前有水也右袪示从右涉也至卑耳之溪有赞水者曰从左方涉其深及冠从右方涉其深及膝乃右涉韩非子桓公自孤竹反迷失道管仲曰老焉之智可用也乃放老马而随之遂得道山中无水隰朋曰蚁冬居山之阳夏居山之隂蚁壤一寸而仞有水乃掘地得水】
　　楚人杀令尹子元以鬬谷【奴走切】于菟【音乌徒】为令尹【即子文鬬伯比子楚人谓乳曰谷谓虎为于菟子文初生于防虎乳之故云】
　　初子元欲蛊文夫人【即息妫蛊谓惑以滛事】为馆于其宫侧而振万焉【振动万舞也】夫人闻之泣曰先君以是舞也习戎备也今令尹不寻诸仇讐而于未亡人之侧不亦异乎御人以告子元于是子元伐郑既归而处王宫鬬射师【即闘亷若敖子】谏执而牿之申公鬬班遂杀子元鬬谷于菟为令尹自毁其家以纾楚国之难
　　【己未】十有五年鲁侯同卒庆父弑其君之子般而立啓方【史记作开庄公少子是为闵公】
　　初鲁侯筑台临党氏【鲁大夫】见孟任【党氏女】从之閟【音秘不从公也】以夫人许之割臂盟公生子般雩【祭名首夏祭天祈雨】讲于党氏女公子【般之妹】观之圉人荦自墙外与之戏子般鞭之公曰不如杀之荦有力焉公疾问后于叔牙【史记庄公有三弟长曰庆父次曰叔牙次曰季友】对曰庆父材问于季友对曰臣以死奉般公曰乡者牙曰庆父材季友以君命酖叔牙曰饮此则有后于鲁国不然死且无后饮之卒立叔孙氏公薨子般即位次于党氏庆父使圉人荦贼子般于党氏季友奔陈庆父立啓方【史记荘公娶齐女曰哀姜无于其娣曰叔姜生子开庆父与哀姜通欲立其姊之子故杀般而立子开】
　　【庚申】十有六年晋灭耿【周同姓国汉书地理志河东郡皮氏有耿郷故耿国　度氏今绛州河津县】霍【即霍叔邑注见前】魏【亦周同姓国元和志古魏城在芮城县北今山西解州芮城县东北有河北故城即魏城也】封赵夙【造父之后】于耿毕万【毕公之后以毕为氏】于魏晋侯作二军公将上军太子申生将下军赵夙御戎毕万为右以灭耿灭霍灭魏还为太子城曲沃赐赵夙耿赐毕万魏以为大夫士蒍曰太子不得立矣分之都城而位以卿先为之极又焉得立不如逃之为吴防伯不亦可乎卜偃【晋掌卜之大夫】曰毕万之后必大万盈数也魏大名也以是始赏天啓之矣【万之后为战国魏夙之后为战国赵】
　　【辛酉】十有七年鲁庆父弑其君启方季友立公子申【是为僖公】诛庆父
　　鲁侯立请于齐召季友季友自陈来归公之傅夺卜齮【鲁大夫】田公弗禁庆父使卜齮贼公于武闿【宫中门谓之闱】季友以子申适邾【申闵公庶兄庄公子】庆父奔莒【史记鲁人欲诛庆父庆父恐奔莒】乃入立之以赂求庆父于莒莒人归之及宻【左传注宻鲁地琅玡费县北有宻如亭　费县今属山东沂州府】乃缢【其后为仲孙氏亦曰孟氏】闵公之死哀姜兴知之【史记闵公二年庆父与哀姜通益甚哀姜欲立之故使弑公】故孙于邾齐人杀之于夷【鲁地】以其尸归鲁人请而塟之
　　狄入卫【狄史记作翟黄帝之裔处北地后徙西河上党中山其种有赤狄白狄】
　　狄人伐卫卫侯【懿公弟惠公子】好鹤有乘轩者将战国人受甲者皆曰使鹤战于荥泽【左传注此荥泽当在河北】卫师败绩遂灭卫宋公【桓公御説】迎卫之遗民渡河立昭伯之子申【是为戴公】以庐于曹【诗作漕通典滑州白马县卫漕邑　按滑州今卫辉府滑县有白马故城】齐侯使公子无亏帅车三百乘甲士三千人戍曹【史记自惠公朔谗杀太子伋至于懿公卫人不服尝欲败之狄杀懿公卫人思立伋后伋子已死伋同母弟二人其一曰黔牟尝立八年又去其二曰昭伯顽昭伯黔牟皆已死故立昭伯子申】
