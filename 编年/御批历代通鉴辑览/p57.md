<!-- { "loadSidebar": true } -->
　　始封功臣酂【今湖北襄阳府光化县北有鄼县故城萧何所封】侯萧何食邑独多功臣皆曰臣等身被坚执鋭多者百余战少者数十合今萧何未尝有汗马之劳徒持文墨议论顾反居臣等上何也帝曰诸君知猎乎追杀兽兔者狗也发纵指示者人也今诸君徒能得走兽耳功狗也至如萧何发纵指示功人也羣臣皆莫敢言张良亦无战鬬功帝使自择三万户良曰臣始起下邳与上防留【注见前】此天以臣授陛下陛下用臣计幸而时中臣愿封留足矣不敢当三万戸乃封良为留侯封陈平为戸牖【阳武县郷汉改东昏县后废故城在开封府兰阳县东北】侯平辞曰此非臣之功也上曰吾用先生谋战胜克敌非功而何平曰非魏无知臣安得进上曰子可谓不背本矣乃赏无知列侯毕已受封诏定元功十八人位次【师古曰谓萧何曹参张敖周勃樊哙郦商奚消夏侯婴灌婴傅寛靳歙王陵陈武王吸薛欧周昌丁寛虫达从第一至十八也】皆曰曹参功最多宜第一鄂千秋【鄂出姬姓晋鄂侯之后】进曰参虽有野战略地之功此特一时之事耳上与楚相距五载失军亡众跳身遁者数矣萧何常从闗中遣军补其处又军无见粮何转漕闗中给食不乏陛下虽数亡山东何常全闗中以待陛下此万世之功也今奈何以一旦之功而加万世之功哉何第一参次之上曰善且曰吾闻进贤受上赏封千秋为安平【汉县今属直深州】侯是日悉封何父子兄弟十余人皆有食邑益封何二千戸
　　春正月立从兄贾为荆王弟交为楚王兄喜为代王子肥为齐王
　　帝惩秦孤立而亡欲大封同姓以填抚天下分楚地为二国立从兄将军贾【数有大功】为荆王【王淮东故吴地凡五十三县】弟文信君交【帝同父少弟好书多材艺】为楚王【王淮西故楚地凡三十六县】兄宜信侯喜【帝仲兄字仲】为代王【王代地凡五十三县】长子肥【帝微时外妇曹氏子】为齐王【王齐地凡七十三县诸民能齐言者皆以与齐帝兄弟四人长兄伯早卒帝微时尝与賔客遇其邱嫂食嫂阳为羹尽轑釜客以故去已而视釜中有羹由是怨嫂故伯子不得封太上皇以为言帝曰某非忘封之也为其母不长者耳乃封其子信为羹颉侯】
　　以曹参为齐相
　　参至齐闻胶西【汉县今为胶州属山东莱州府】有盖公善治黄老言【乐毅之后乐臣公善修黄帝老子之言以教盖公盖公教于髙密胶西】使人请之盖公为言治道贵清静而民自定参乃避正堂以舍之用其言齐国安集称贤相焉
　　更以太原郡【汉太原郡治晋阳今太原府太原县是】为韩国徙韩王信王之
　　上以信材武所王皆天下精兵处乃以太原郡三十一县【胡三省注班志汉太原郡领二十一县今以三十一县为韩国盖定襄未置郡故太原之地北被邉兼有雁门之马邑也】为韩国徙信王之以备胡都晋阳信以国被边晋阳去塞逺请治马邑【山西朔平府朔州西北有故城故马邑城也今马邑县唐开元中置非汉县】许之
　　封雍齿为什方【汉县今属四川成都府】侯
　　上已大封功臣三十余人其余争功未得行封上居洛阳南宫从复道上望见诸将往往坐沙中偶语以问张良良曰陛下与此属共取天下今所封皆故人亲爱所诛皆平生仇怨此属畏陛下不能徧封恐义以过失及诛故相聚谋反耳上曰为之奈何良曰取上素所不快计羣臣所共知最甚者一人先封以示羣臣三月上置酒封雍齿【帝初起时齿以丰降魏事见前】因趣丞相急定功行封罢酒羣臣皆喜曰雍齿且侯吾属无患矣
　　夏五月尊太公为太上皇
　　上还栎阳五日一朝太公太公家令説太公曰皇帝虽子人主也太公虽父人臣也奈何令人主拜人臣使威重不行后上朝太公拥篲【扫竹也】迎门却行上大惊下扶太公太公曰帝人主奈何以我乱天下法上乃诏尊太公为太上皇赐家令金五百斤【太上皇思欲东归帝知之乃于骊邑改筑城市街里以象丰徙丰民实之太上皇乃恱后因名骊邑曰新丰】
　　秋九月匈奴宼邉围马邑韩王信叛与连兵
　　初匈奴畏秦北徙及秦灭复稍南渡河单于头曼有太子曰冒顿【音墨特】后有所爱阏氏【音烟支匈奴皇后号】生少子头曼欲立之乃使冒顿质于月支【与匈奴同俗随畜移徙居祁连敦煌间控十余万】月氏欲杀冒顿冒顿盗其善马亡归【头曼以为壮使将万骑冒顿乃作鸣镝勒其骑习射令曰鸣镝所射有不悉射者斩于是先射其善马既又射其爱妻左右或不敢射者皆斩之后头曼出猎冒顿以鸣镝射头曼左右皆随鸣镝而射之】遂杀头曼而自立先自东胡【乌丸之祖其别为鲜卑在匈奴东故名】彊月氏盛冒顿既立乃袭灭东胡【东胡王轻冒顿使人求得头曼时千里马冒顿与之已又欲得单于一阏氏冒顿复与之东胡愈益骄两国中间有弃地千余里各居其邉为瓯脱东胡欲有之羣臣或曰此弃地于之亦可勿与亦可冒顿大怒曰地者国之本奈何与人言与者皆斩之即上马令国中后出者斩遂袭撃东胡灭之】西走月氏【月氏为匈奴所破乃逺去击大夏而臣之为大月氏其不能去者保南山为小月氏】南并楼烦【汉书地理志雁门郡楼烦应劭曰故楼烦胡地　汉楼烦故城今山西宁武府是】白羊【匈奴别种其王居河南河南即新秦中】遂侵燕代悉复秦所夺故地至是围韩王信于马邑信使使求和解汉疑信有二心使人譲之信恐诛遂以马邑降匈奴冒顿因引兵南攻太原至晋阳
　　命博士叔孙通【叔孙鲁叔孙氏之别通薛人号稷嗣君】起朝仪
　　帝悉去秦仪法为简易羣臣争功醉或妄呼防剑撃柱帝益厌之叔孙通説上曰夫儒者难与进取可与守成臣愿徴鲁诸生共起朝仪帝曰得无难乎通曰五帝异乐三王不同礼礼者因时世人情为之节文者也臣愿颇采古礼与秦仪杂就之上曰可试为之令易知度吾所能行为之于是通使徴鲁诸生【有两生不肯行曰今天下初定死者未葬伤者未起又欲起礼乐礼乐所由起百年积徳而后可兴也吾不忍为公所为通曰若真鄙儒不知时变】所徴三十余人及上左右为学者【近臣之有学术者】与其弟子百余人为绵蕞【韦昭曰引绳为绵立表为蕞】野外习之月余言于上曰可试观矣上使行礼曰吾能为此乃令羣臣习肄明年长乐宫成诸侯羣臣皆朝贺先平明谒者【官名掌賔赞受事】治礼以次引入殿门陈东西乡【功臣列侯诸将军军吏以次陈西方东乡文官丞相以下陈东方西乡】卫官张旗志【与帜同】郎中侠【与挟同】陛大行【即典客后更名大鸿胪】设九宾胪句传【苏林曰上传语告下为胪下告上为句刘攽曰賔为传摈之摈九賔摈者九人掌胪句传也】于是皇帝传警【传声而唱警】辇出房引诸侯王以下至吏六百石以次奉贺莫不震恐肃敬礼毕置法酒【犹言礼酌】诸侍坐者皆俯抑首以次起上寿觞九行谒者奏罢酒御史执法举不如仪者辄引去竟朝置酒无敢諠哗失礼者于是上曰吾乃今日知皇帝之贵也拜通为奉常【秦官汉因之掌宗庙礼仪后改太常】赐金五百斤以其弟子皆为郎【初通在奉时以文学徴会陈胜起二世问诸生或言反或言盗二世作色通曰此特鼠狗偷何足置齿牙二世喜拜通博士诸生责通防通曰公不知我几不免虎口遂亡去事楚后降汉从弟子百余人无所进弟子愠通曰汉王方争天下诸生宁能鬬乎且待我我不忘矣及徴诸生习礼成通言于帝请官诸弟子儒生帝皆以为郎通又出所赐金悉与诸生诸生乃喜曰叔孙生真知当世务】
　　【辛丑】七年帝自将讨韩王信信及匈奴皆败走帝追击之被围平城【汉县故城在今山西大同府大同县东】七日乃解
　　上自将击韩王信破其军信亡走匈奴白土【汉上郡有白土县故城在今鄂尔多斯右翼中旗南】人曼邱臣【曼邱姓臣名】王黄等立赵苖裔赵利为王收信散兵谋攻汉匈奴使左右贤王【匈奴爵号最为大国】将万骑与王黄等南至晋阳汉击之辄败走已复屯聚防天大寒雨雪士卒堕指者十二三上闻冒顿居代谷【胡三省注谷在句注之北句注山名在山西代州西北】使人觇之冒顿匿其壮士肥牛马但见老弱羸畜使者十辈来皆言匈奴可击上复使刘敬往使未还悉兵三十二万北逐之逾句注敬还报曰两国相击此宜夸矜见所长今臣往徒见羸瘠老弱此必欲见短伏竒兵以争利愚以为匈奴不可击也时兵已业行上怒骂敬曰齐虏以口舌得官今乃妄言沮吾军械系敬广武【汉县故城在今代州西】遂先至平城兵未尽到冒顿纵精兵四十万骑围帝于白登【山名在大同县东一名白登台】七日汉兵中外不得相救饷帝用陈平秘计使使间厚遗阏氏【阏氏谓冒顿曰两主不相困今得汉地单于非能居之也且汉王亦有神灵单于察之　考汉书注应劭曰陈平使画工图羙女间遣人遗阏氏云汉有美女如此今皇帝困厄欲献之阏氏畏其夺己宠因与单于言之顔师古以应説出桓谭新论盖意测之辞非传记所説也】冒顿乃解围去【冒顿与王黄赵利期黄利不至冒顿疑之亦以阏氏之言乃解围之一角会天雾汉使人往来匈奴不觉陈平请令彊弩傅两矢外郷从解角直出】汉亦罢兵归上至广武斩前使十辈赦刘敬曰吾不用公言以困平城封为建信侯【关内侯无国邑】更封陈平为曲逆侯【帝南过曲逆曰壮哉县吾行天下独见洛阳与是耳遂以封平曲逆汉县故城在今直保定府完县东南】平从帝征伐凡六出竒计【请捐】
　　【金行反问一以恶革具进楚使二夜出女子二千人解荥阳围三蹑足请封齐王信四请伪逰云梦信五解白登之围六】辄益封邑焉
　　匈奴冦代代王喜弃国自归立子如意为代王
　　匈奴攻代代王不能坚守弃国间行走洛阳自归帝不忍致法废为合阳【即郃阳今县属陕西同州府】侯以少子如意为代王如意定陶戚姬子也
　　二月徙都长安【汉长安故城在今西安府长安县西北寰宇记长安盖古乡聚名隔渭水对秦咸阳宫汉于其地筑未央宫置县以长安为名】
　　萧何治未央宫【在今长安县西北故长安城中三辅黄图未央宫周廻三十八里】立东阙北阙前殿【西京杂记未央宫因龙首山制前殿建北阙师古曰未央殿虽南乡而上书奏事谒见皆诣北阙公车司马亦在焉是则以北阙为正门而又有东阙西南两门则无葢作宫之初厌胜之术或然乎】武库太仓上见其壮丽怒甚谓何曰天下汹汹劳苦数歳成败未可知是何治宫室过度也何曰天下方未定故可因以就宫室且天子以四海为家非壮丽无以重威且无令后有以加也上説遂自栎阳徙都之【是月置宗正官以序九族】
　　【壬寅】八年春三月帝如洛阳九月还宫
　　令爵非公乗【爵八级曰公乗言得乗公家之车也】以上毋得冠刘氏冠【帝为亭长时以竹皮为冠及贵常冠之所谓刘氏冠也】贾人毋得衣锦绣绮縠絺纻罽【氍毹之类】操兵乗骑马【驾车单骑俱毋得用马】
　　【癸夘】九年冬十月淮南王布梁王越赵王敖楚王交朝于未央宫
　　上置酒未央前殿起奉玉巵为太上皇夀曰始大人常以臣亡頼不能治产业不如仲力今臣之业所就孰与仲多殿上羣臣皆称万嵗大笑为乐
　　遣刘敬使匈奴结和亲徙齐楚大族于闗中
