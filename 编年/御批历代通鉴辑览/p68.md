<!-- { "loadSidebar": true } -->
　　上初即位诏举贤良方正直言极谏之士亲策问之广川董仲舒对策【畧曰臣观天人相与之际甚可畏也国家将有失道之败而天乃出灾害以谴告之不知自省又出怪异以警惧之尚不知变而伤败乃至以此见天心之仁爱人君而欲止其乱也自非大无道之世尽欲扶持而安全之事在彊勉而已矣彊勉学问则闻见博而知益明彊勉行道则徳日起而大有功此皆可使还至而立有效者也道者所繇适于治之路也仁义礼乐皆其具也故圣王已没而子孙长久安宁数百嵗此皆礼乐教化之功也夫周道衰于幽厉非道亡也幽厉不繇也至于宣王思昔先王之徳兴滞补明文武之功业周道粲然复兴故治乱废兴在于己非天降命不可反者也臣闻命者天之合也性者生之质也情者人之欲也或夭或夀或仁或鄙陶冶而成之不能粹美故尧舜行徳则民仁夀桀纣行暴则民鄙夭上之化下下之从上犹泥之在钧唯甄者之所为犹金之在镕唯冶者之所铸绥之斯俫动之斯和此之谓也王者欲有所为宜求其端于天天道之大者在阴阳阳为德隂为刑刑主杀而徳主生故阳常居大夏而以生育长养为事隂常居大冬而积于空虚不用之处以此见天之任徳不任刑也王者承天意以从事故任徳教而不任刑刑之不可任以治世犹隂之不可任以成嵗也今废先王徳教之官独任执法之吏而欲徳教之被四海难矣为人君者正心以正朝廷正朝廷以正百官正百官以正万民正万民以正四方四方正逺近莫敢不壹于正而亡有邪气奸其间者是以隂阳调而风雨时羣生和而万物殖诸福之物可致之祥莫不毕至今陛下行髙而恩厚知明而意美爱民而好士可谓谊主矣然而天地未应而美祥莫至者凡以教化不立而万民不正也夫万民之从利如水之走下不以教化隄防之不能止也古之王者明于此故南面而治天下莫不以教化为大务立太学以教于国设庠序以化于邑渐民以仁摩民以谊节民以礼故其刑罸甚轻而禁不犯者教化行而习俗美也圣王之继乱世也扫除其迹而悉去之复修教化而崇起之譬之琴瑟不调必解而更张之乃可鼔也为政而不行甚者必变而更化之乃可理也古人有言曰临渊羡鱼不如退而结网今临政而愿治不如退而更化更化则可善治善治则灾害日去福禄日来故受天之祜而徳施于方外延及羣生也】上览其对而异焉再策之仲舒复对【畧曰臣闻圣王之治天下也少则习之学长则材诸位爵禄以养其徳刑罸以威其恶故民晓于礼谊而耻犯其上今陛下并有天下海内莫不率服而功不加于百姓者殆王心未加焉曽子曰尊其所闻则髙明矣行其所知则光大矣髙明光大不在乎它在乎加之意而已愿陛下因用所闻设诚于内而致行之则三王何异哉陛下夙寤晨兴务以求贤亦尧舜之用心也而未云获者士不素厉也夫不素养士而欲求贤譬犹不琢玉而求文采也故养士莫大乎太学太学者贤士之所关也教化之本原也愿兴太学置明师以养天下之士数考问以尽其材则英俊宜可得矣郡守县令民之师帅所使承流而宣化也师帅不贤则主徳不宣恩泽不流是以隂阳错缪氛气充塞羣生寡遂黎民未济至于此也古者任官称职非谓积日累久也故小材虽累日不离于小官贤材虽未久不害为辅佐是以有司竭力尽知务治其业而以赴功今则不然累日以取贵积乆以致官是以亷耻贸乱贤不肖混殽未得其真也臣愚以为使诸列侯郡守各择其吏民之贤者嵗贡各二人以给宿卫且以观大臣之能所贡贤者有赏所贡不肖者有罸夫如是诸侯吏二千石尽心于求贤天下之士可得而官使也毋以日月为功实试贤能为上量材而投官録徳而定位则亷耻殊路贤不肖异处矣】于是上三策之仲舒又复对【畧曰臣闻天者羣物之祖故徧覆包函而无所殊圣人法天而立道亦溥爱而无私春者天之所以生也仁者君之所以爱也夏者天之所以长也徳者君之所以养也霜者天之所以杀也刑者君之所以罸也繇此言之天人之征古今之道也天令之谓命命非圣人不行质朴之谓性性非教化不成人欲之谓情情非制度不节是故王者上谨于承天意以顺命也下务明教民以成性也正法度之宜别上下之序以防欲也修此三者而大本举矣人受命于天固超然异于羣生故孔子曰天地之性人为贵明于天性知自贵于物然后知仁谊知仁谊然后重礼节重礼节然后安处善安处善然后乐循礼乐循礼然后谓之君子也臣又闻之聚少成多积小致钜故圣人莫不以晻致明以微致显言出于已不可塞也行发于身不可掩也言行治之大者君子之所以动天地也故尽小者大慎微者着积善在身犹长日加益而人不知也积恶在身犹火之销膏而人不见也此唐虞之所以得令名而桀纣之可为悼惧者也夫乐而不乱复而不厌者谓之道道者万世无敝敝者道之失也三王之道所祖不同非其相反将以捄溢扶衰所遭之变然也故王者有改制之名无变道之实夏尚忠殷尚敬周尚文者所继之捄当用此也道之大原出于天天不变道亦不变是以禹继舜舜继尧三圣相授而守一道亡捄敝之政也繇是观之继治世者其道同继乱世者其道变今汉继大乱之后若宜少损周之文致用夏之忠者夫古之天下亦今之天下共是天下以古准今壹何不相逮之逺也意者有所失于古之道与有所诡于天之理与夫天亦有所分予予之齿者去其角傅之翼者两其足是所受大者不得取小也古之予禄者不食于力不动于末是亦与天同意者也身宠而载髙位家温而食厚禄因乗富贵之资力以与民争利于下民日削月朘寖以大穷尚不避死安能避罪此刑罸之所以蕃而奸邪不可胜者也公仪子相鲁之其家见织帛怒而出其妻食于舎而茹葵愠而拔其葵曰吾已食禄又夺园夫红女利乎古之贤人君子在列位者皆如是是故下髙其行而从其教民化其廉而不贪鄙岂可以居贤人之位而为庶人之行哉夫皇皇求则利常恐乏匮者庶人之意也皇皇求仁义惟恐不能化民者大夫之意也易曰负且乗致寇至言居君子之位而为庶人之行者患祸必至也若居君子之位当君子之行则舎公仪休之相鲁无可为者矣春秋大一统者天地之常经古今之通谊也今师异道人异论百家殊方指意不同是以上无以持一统法制数变下不知所守臣愚以为诸不在六艺之科孔子之术者皆絶其道勿使并进邪辟之説灭息然后统纪可一而法度可明民知所従矣】对既毕上以仲舒为江都相丞相衞绾因奏所举贤良或治申韩苏张之言乱国政请皆罢之奏可仲舒少治春秋为博士【下惟讲诵葢三年不窥园其精如此】进退容止非礼不行学士皆师尊之及为江都王【易王非】相王帝兄素骄好勇仲舒以礼匡正王敬重焉尝问曰越王勾践与大夫泄庸种蠡伐吴灭之寡人以为越有三仁何如仲舒对曰夫仁人者正其谊不谋其利明其道不计其功是以仲尼之门五尺之童羞称五伯为其先诈力而后仁谊也繇此言之则越未尝有一仁也王曰善后公孙【菑川薛人】亦治春秋而希世用事仲舒以公孙为从谀嫉之以胶西王【于王端】亦上兄尤纵恣数害吏言于上使仲舒相之王素闻其贤善待之仲舒两事骄王皆正身率下教令国中所居而治及去位家居不问产业専以讲学著书为事朝廷有大议使使就问之其对皆有明法【自帝即位始崇儒及仲舒对策推明孔氏抑黜百家立学校之官州郡举茂才孝亷皆自仲舒发之年老以夀终于家】
　　夏六月丞相绾免以窦婴【封魏其侯魏其故城在山东沂州府兰山县】为丞相田蚡【长陵人王太后同母弟封武安侯武安注见前】为太尉赵绾【代人】为御史大夫王臧【兰陵人】为郎中令迎申公【鲁人】为大中大夫上雅向儒术婴蚡俱好儒推毂【谓升荐之若转车毂也】赵绾为御史大夫王臧为郎中令绾臧请立明堂【注见前】以朝诸侯不能就其事乃言师申公【故楚王戊胥靡申公申公愧之归鲁以诗教弟子受业者千余人】上使使者奉安车蒲轮【用蒲里其轮取其安也】束帛加璧【下设束帛上加以璧尊徳也】迎之既至问治乱之事申公年八十余对曰为治者不在多言顾力行何如耳时上方好文词见申公对黙然然已招致则以为大中大夫舎鲁邸【汉制郡国皆立邸于京师】议明堂廵狩改厯服色事
　　【壬寅】二年冬十月淮南王安来朝
　　淮南王安好书善为文辞【作内书二十一篇外书甚众又有中篇八卷言神仙黄白之术】至是入朝上以安属为诸父而材髙甚尊重之每宴见谈説昏暮然后罢【安雅善田蚡其入朝蚡迎之霸上与语曰上无太子王亲髙帝孙行仁义天下莫不闻宫车一日晏驾非王尚谁立者安大喜厚遗蚡寳赂】
　　赵绾王臧下吏自杀丞相婴太尉蚡免申公免归以石建【石卫石氏之别】为郎中令石庆为内史
　　太皇太后好黄老言不悦儒术赵绾请毋奏事东宫【长乐宫在东太后居之故曰东宫应劭曰礼妇人不预政事时帝已躬省万防太后又非五经故绾欲毋奏事太后】太后大怒求得绾臧过以让上曰此欲复为新垣平也上因废明堂事及诸所欲兴者下绾臧吏皆自杀婴蚡免申公亦以疾免归初景帝以石奋【河内温人少侍髙祖其姊为美人因徙长安中戚里】及四子官皆二千石号奋为万石君万石君无文学而恭谨无与比子孙为小吏来归谒必朝服见之不名有过失不责让为便坐对案不食然后诸子相责因长老肉袒谢罪改之乃许子孙胜冠者在侧虽燕居必冠其执丧哀戚甚悼子孙遵教亦如之以故孝谨闻乎郡国及是绾臧获罪太后以为儒者文多质少今万石君家不言而躬行乃以其长子建为郎中令少子庆为内史建在上侧事有可言屏人恣言极切至廷见如不能言上以是亲之【庆为太仆御出上问车中几马庆以策数马毕举手曰六焉庆于兄弟最为简易矣然犹如此】
　　春二月丙戌朔日食
　　三月以许昌【髙祖功臣柏至侯许盎孙嗣侯为太常】为丞相
　　以卫青为大中大夫
　　初上之为太子馆陶大长公主有力焉以其女为太子妃及即位妃为皇后后骄妬擅宠而无子宠寖衰上尝过平阳公主【帝姊王太后出降平阳侯曹夀】悦讴者卫子夫【其出微母曰卫媪平阳侯家僮】主因奉子夫送入宫日尊宠陈皇后闻之恚几死者数焉子夫同母弟青【字仲卿其父郑季河东平阳人以县吏给事侯家私与卫媪通生青】冒姓衞氏为侯家骑奴【大长公主以子夫故执囚青欲杀之青友公孙敖与壮士徃篡取之得不死】上召为建章【宫名在上林苑中】监侍中已而以子夫为夫人青为大中大夫
　　夏四月有星如日夜出
　　【癸卯】三年冬十月中山王胜来朝
　　时议多鼂错之策务摧抑诸侯王数奏暴其过恶吹毛求疵诸侯王莫不悲怨至是诸王来朝置酒胜闻乐声而泣上问其故胜具以吏所侵闻上乃厚诸侯之礼省有司所奏诸侯事加亲亲之恩焉
　　春河溢平原【注见前】大饥人相食【顔师古曰河溢之处损害田亩故饥】秋七月有星孛于西北
