<!-- { "loadSidebar": true } -->
　　士安既卒帝谓辅臣曰士安饬躬畏谨有古人之风遽此沦没深为悼惜及王旦为相面奏士安官至辅相而四方无田园居第没未终丧家用已诎真不负陛下之所知矣帝感叹赐其家白金五千两
　　十一月契丹遣使来聘
　　自是往来不絶
　　【丙午】三年春二月罢寇准知陜州
　　准为相用人不以次同列颇不恱他日除官同列目吏持例簿以进准曰宰相所以进贤退不肖若用例一吏职耳自澶渊还颇矜其功帝待准甚厚王钦若深嫉之一日防朝准先退帝目送之钦若因进曰陛下敬准为其有社稷功邪帝曰然钦若曰澶渊之役陛下不以为耻而谓准有社稷功何也帝愕然曰何故钦若曰城下之盟春秋耻耳澶渊之举以万乘之贵而为城下之盟何耻如之帝愀然不恱钦若曰陛下闻博乎博者输钱欲尽乃罄所有出之谓之孤注陛下寇凖之孤注也斯亦危矣帝由是顾准寝衰竟罢为刑部尚书出知陜州【初张咏在成都闻凖入相谓僚属曰寇公竒材惜学术不足尔及准知陜咏适自成都还准送之郊问曰何以敎凖咏徐曰霍光传不可不读也准莫谕其意归取其传读之至不学无术笑曰此张公谓我也未防移凖知天雄军契丹使过大名谓准曰相公望重何故不在中书准曰主上以朝廷无事北门锁钥非准不可耳】
　　以王旦同平章事赵安仁【字乐道河南洛阳人】参知政事
　　帝谓旦曰寇准多许人官为己任卿当深戒之
　　置诸州常平仓
　　诏京东西河北东陜西江南淮南两浙皆立常平仓计户多寡量留上供钱嵗夏秋视市价贱贵量减增粜籴三年以上不粜即回充粮廪易以新粟其后荆湖川峡广南悉置焉
　　冬十月赵徳明请降诏以为定难节度使
　　向敏中言徳明屡表归欵复奉誓表请藏盟府帝嘉之乃遣使授徳明检校太师兼侍中充定难军节度使封西平王赐赉甚厚因责其子弟入质徳明谓非先世故事不遣惟献驼马谢恩而已未防契丹亦册徳明为夏国王【徳明终其身三十年不敢窥邉】
　　葬徳明皇后
　　先是后崩权殡沙台至是始附永熙陵
　　【丁未】四年春正月帝如西京谒诸陵作太祖神御殿三月还宫
　　又置国子监于西京
　　契丹城辽西为中京【今喀喇沁右翼南有故大宁城废址辽中京大定府也方舆纪要辽中京金曰北京元为大宁路明洪武初置大宁卫封宁王权于此永乐初宁藩徙封南昌卫遂废】辽西幅员千里多大山深谷险阻足以自固唐初置饶乐都督府【以饶乐水名饶乐水方舆纪要以为在大宁城北东北流入于潢河潢河在今克什克腾界古名西喇木伦东北流会诸水迳巴林及科尔心等境入于辽即辽河之西一源也】至是契丹主建都于此仿临潢【辽上京也故城在今巴林东北以临潢水名】置宫掖楼阁府库城市实以汉户号中京
　　夏四月皇后郭氏崩【諡庄穆】
　　五月丙申朔日食
　　六月庄穆皇后【永熙陵西北仁宗时改諡章穆】
　　秋八月权三司使丁谓上景徳会计录
　　自干徳中诸州支度经费外凡金帛悉送阙下于是利归公上而条禁文簿渐为精密吏不得售其奸太宗尤留意财帛淳化初诏三司每嵗具见管金银钱帛军储等簿以闻至是谓权三司使着会计录以献因条大礼经费以备参较优诏奬之【谓机敏冇智谋憸狡过人在三司案牍繁委吏久难解者谓一言判之众皆释然】
　　冬十二月初诏礼部糊名考校举人【考试糊名始此】
　　【戊申】大中祥符元年春正月有天书见于承天门大赦改元
　　帝自闻王钦若言深以澶州之盟为辱常怏怏不乐钦若度帝厌兵因谬进曰陛下以兵取幽蓟乃可涤此耻帝曰河朔生灵始免兵革朕安忍为此可思其次钦若曰惟封禅可以镇服四海夸示外国然自古封禅当得天瑞希世絶伦之事乃可尔既而又曰天瑞安可必得前代盖有以人力为之者惟人主深信而崇奉之以明示天下则与天瑞无异也陛下谓河图洛书果有邪圣人以神道设敎耳帝沈思久之曰王旦得无不可乎钦若曰臣喻以圣意宜无不可钦若乃乘间为旦言旦黾勉従之帝尚犹豫会幸秘阁骤问直学士杜镐曰古所谓河出图洛出书果何事邪镐老儒不测上旨漫应之曰此圣人以神道设敎尔帝意遂决【乃召旦饮欢甚赐以樽酒曰归与妻孥共之既归发封则皆美珠也旦悟帝旨自是不敢有异议】正月乙丑帝谓羣臣曰去冬十一月庚寅夜将半朕方寝忽室中光曜见神人星冠绛衣告曰来月宜于正殿建黄箓道场一月当降天书大中祥符三篇朕竦然起对已复无见自十二月朔即斋戒于朝元殿建道场以伫神贶适皇城司奏有黄帛曳左承天门南鸱尾上令中使视之帛长二尺许缄物如书卷纒以青缕封处隠隠有字盖神人所谓天降之书也旦等皆再拜称贺帝即步至承天门瞻望再拜遣二内史升屋奉之下旦跪进帝再拜受之亲置舆中导至道场授陈尧叟啓封【帛上有文曰赵受命兴于宋付于眘居其器守于正世七百九九定】帝跪受复命尧叟读之其书黄字三幅词类洪范道徳经始言帝能以至孝至道绍世次谕以清净简俭终述世祚延永之意读讫帝复跪奉韫以所缄帛盛以金匮羣臣入贺于崇政殿赐宴帝与辅臣皆蔬食遣官告天地宗庙社稷大赦改元羣臣加恩赐京师酺五日改左承天门为承天祥符置天书仪卫扶侍使有大礼即命宰执近臣兼之【钦若之计既行陈尧叟陈彭年丁谓杜镐益以经义附和而天下争言祥瑞矣独龙图阁待制孙奭言于帝曰以臣愚所闻天何言哉岂有书也帝黙然陈彭年字永年抚州南城人】
　　三月诏议封禅夏四月以王旦兼封禅大礼使
　　宰相王旦等率文武百官诸军将校官吏蕃夷僧道耆夀二万四千三百余人凡五上表请帝封禅帝意未决召丁谓问以经费谓对曰大计有余议乃定命翰林太常详定仪注以王旦为大礼使王钦若等为经度制置使丁谓等计度粮草【既而契丹遣使请嵗币外别假钱币旦曰东封近彼以此探朝廷意耳帝曰何以答之旦曰正当以微物轻之乃于嵗给三十万内各借三万仍谕次年额内除之契丹得之大慙及明年复下有司以契丹所借金币事属微末仍依常数与之】
　　六月得天书于泰山羣臣上帝尊号
　　王钦若至干封【唐县宋改奉符今曰泰安为泰安府治】上言泰山醴泉出锡山【泰山下之小山】苍龙见未防木工董祚于醴泉亭北见黄帛曳林木上有字不能识言于皇城使王居正居正见其上有御名驰告钦若钦若奉至社首跪授中使驰捧诣阙帝御崇政殿趣召羣臣曰朕五月丙子夜复梦向者神人言来月上旬当赐天书于泰山即密谕钦若等凡有祥异即上闻今果与梦协上天眷祐惟惧不称王旦等再拜称贺乃迎奉含芳园之正殿帝斋戒备法驾诣殿拜受之授陈尧叟启封【其文曰汝崇孝奉育民广福锡尔嘉瑞黎庶咸知秘守斯言善解吾意国祚延永夀歴遐嵗】读讫复奉以升殿于是羣臣表上尊号曰崇文广武仪天尊道应应章感圣明仁孝皇帝【未防钦若献芝草八千本赵安仁献五色金玉丹紫芝八千七百余本诸州上芝草嘉禾瑞木三脊茅等不可称纪九月令有司勿奏大辟案以天书告于太庙】
　　作玉清昭应宫
　　奉天书也知制诰王曾都虞张旻【字元弼开封人后改名耆】皆上疏谏不聴【帝先召丁谓问之谓曰陛下富有天下建一宫所以祈皇嗣也羣臣沮陛下愿以此谕之王旦密疏谏帝以谓所对告旦不敢复言】
　　冬十月帝封泰山禅社首大赦
　　帝发京师以玉辂载天书先道凡十七日至泰山【王钦若等献芝草三万八千余本】斋戒三日登山道经险峻降辇步进卤簿仪卫列于山下享昊天上帝于圜台陈天书于左以太祖太宗配命羣臣享五方帝及诸神于山下封祀坛帝饮福酒摄中书令王旦跪称曰天赐皇帝太乙神策周而复始永绥兆人三献毕封金玉匮王旦奉玉匮置于石防【音感石箧也封禅所用】摄太尉冯拯奉金匮以降将作监领徒封防帝登圜台阅视讫还御幄宰相率従官称贺明旦禅祭皇地只于社首山如封祀仪礼毕御夀昌殿受羣臣朝贺大赦天下文武并进秩令开封府及所过州军考送举人赐天下酺三日改干封县为奉符县大宴穆清殿又宴泰山父老于殿门
　　十一月帝过曲阜谒孔子庙加諡元圣文宣王
　　帝幸曲阜县谒孔子庙行酌献礼特展拜近臣分奠七十二弟子遂幸孔林加諡孔子曰元圣文宣王祭以太牢【又追諡齐太公望为昭烈武成王立庙青州周文公旦为文宪王立庙曲阜仍追封叔梁纥齐国公顔氏鲁国夫人伯鱼母开官氏郓国夫人寻又复追封孔子弟子顔回为兖国公闵损以下九人为郡公曾参以下六十二人为侯命従臣为賛又封左邱明等十九人为伯】
　　还宫
　　帝还羣臣争颂功徳惟进士孙籍献书言封禅帝王之盛事愿陛下谨于盈成不可遂自满假知制诰周起【字万卿淄州邹平人】亦上言天下之势常患恬于安逸而忽于兢畏愿毋以告成为恃帝皆纳之
　　【己酉】二年春三月丙辰朔日食
　　夏四月升州大水陜西旱蝗
　　三司使丁谓上封禅祥瑞图
　　谓上封禅祥瑞图示百官于朝堂自封禅之后士大夫争奏符瑞献賛颂崔立独言水发徐兖旱连江淮无为【宋军名元为州今属庐州府】烈风金陵大火是天所以戒骄矜也而中外多上云雾草木之瑞此何足为治道言哉不省
　　五月代州地震
　　冬十二月罢制举诸科
　　上封事者言两汉贤良多因灾变以询访阙政今国家受瑞建封不当复设遂诏罢制举
　　【庚戌】三年春二月交州将李公蕴弑其主黎至忠遣使入贡诏封公蕴为交阯郡王【黎氏据安南亦三传而灭】
　　初黎桓死中子龙钺立未防龙钺弟龙廷杀龙钺而代之逾年入贡诏封交阯郡王赐名至忠至忠苛虐国人不附大校李公蕴为至忠亲征乃逐至忠出城而杀之其二弟明提明昶争立公蕴又杀之自称留后遣使奉贡帝曰黎桓不义而得之公蕴又效尤焉甚可恶也然蛮俗何足责哉其用桓故事授以官爵赐之器币
　　赎吕端第赐其家
　　端诸子多不同处旧第已质于人帝闻之出内库钱赎还之令其聚居端长子蕃言负人息钱甚多帝别赐内库金帛俾偿之蕃弟荀与西京差遣仍令内侍省置簿为掌僦课给其家诏枢密院察其妄费王旦曰陛下推恩旧臣始终委曲至矣
　　夏五月髙丽康肇杀其主诵【建五世孙】立诵兄询而相之契丹主谓羣臣曰康肇弑君诵而立询因而相之大逆也宜发兵问其罪羣臣皆曰可萧敌烈【字湼鲁衮挞烈四世孙】曰国家连嵗征讨士卒罢敝况陛下在谅阴【时太后萧氏卒】年谷不登创痍未复岛夷小国城垒完固胜不为武万一失利恐为后悔不如遣一介之使往问其故彼若伏罪则已不然俟服除嵗丰举兵未晚不聴已而契丹伐髙丽擒康肇诛之王询奔平州【今朝鲜国平安道有平州】
　　秋旱蝗
　　九月内侍江守恩有罪诛
　　守恩擅取民田麦穗杖杀军士狱成抵法太常博士俞献卿【字谏臣歙人】抗章论救坐贬帝尝谓辅臣曰前代内臣恃恩恣横蠧政害物朕深以为戒故于班秩赐予不使过分有罪未尝矜贷王旦等曰前代事迹昭然足为鉴陛下言及此社稷之福也
　　冬十二月夏州饥
