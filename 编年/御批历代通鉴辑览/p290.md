<!-- { "loadSidebar": true } -->
　　时钦明兄钦寂为讨击副使与契丹战亦被擒虏将围安东【即安东都防府】令钦寂说其属城未下者钦寂谓城中曰狂贼天殃灭在朝夕公但厉兵谨守以全忠节虏杀之其后黙啜寇灵州以钦明自随钦明至城下大呼求美酱粱米及墨意欲城中选良将引精兵夜袭虏营而城中无谕其意者【未防亦遇害】
　　吐蕃遣使请和
　　吐蕃遣使请和亲武氏遣武卫参军郭元振【名震以字行魏州贵乡人】往察其宜吐蕃将论钦陵请罢安西四镇戍兵并求分十姓突厥之地元振曰所请如此岂非有兼并之志乎钦陵曰吐蕃茍贪土地欲为边患则东侵甘凉岂肯防利于万里之外邪乃遣使者随元振入请之朝廷疑未决元振上疏以为断不可许当以计缓之【疏曰钦陵求罢兵割地此乃利害之机不可轻举措也今若直拒其善意则为邉患必深宜以计缓之使其和望未絶则善矣彼四镇十姓吐蕃之所甚欲也而青海吐谷浑亦中国之要地也今报之宜曰四镇十姓之地本无用于中国所以遣兵戍之欲以镇抚西域分吐蕃之势使不得并力东侵也今若果无东侵之志当归我吐谷浑诸部及青海故地则五俟斤部亦当以归吐蕃如此则足以塞钦陵之口而亦未与之絶也若钦陵小有乖违则曲在彼矣且四镇十姓欵附岁久今割而弃之恐伤诸国之心非所以御四夷也】武氏遂从其言元振又言吐蕃百姓疲于徭戍早愿和亲钦陵利于统兵不欲归欵若国家岁发和使而钦陵常不从命则彼国之人怨钦陵日深望国恩日甚斯亦疑间之渐可使其上下猜阻祸乱内兴矣武氏亦深然之
　　冬十月契丹陷冀州周以狄仁杰为魏州刺史
　　契丹李尽忠死孙万荣代领其众突厥黙啜乘间袭沙漠虏尽忠万荣妻子而去万荣收合余众攻陷冀州又攻瀛州河北震动制起狄仁杰为魏州刺史前刺史畏契丹猝至悉驱百姓入城缮守备仁杰至悉遣归农百姓大悦
　　周以姚元崇【字元之陜州硖石人】为夏官侍郎
　　时契丹入寇军书填委夏官郎中姚元崇剖析如流皆有条理武氏竒之擢为夏官侍郎
　　周以徐有功为殿中侍御史
　　武氏思徐有功用法平恕擢拜左台殿中侍御史远近闻者无不相贺【宗城潘好礼著论称有功蹈道依仁固守诚节不以贵贱生死易其操履设客问曰徐公何如张释之主人曰释之所行者甚易徐公所行者甚难难易之间优劣见矣张公逢汉文之时天下无事守法而已岂不易哉徐公逢革命之秋属维新之运人主有疑于上酷吏恣虐于下而徐公守死善道几陷囹圄数挂网罗岂不难哉客曰使为司刑卿乃得展其才矣主人曰吾子徒见徐公用法平允谓可置司刑仆覩其人方寸之地何所不容若其用之何事不可岂直司刑而已哉】
　　十一月周杀其箕州【本隋辽州唐更名后复旧今山西】刺史刘思礼等三十六家流其亲属千余人
　　明堂【高宗时分万年县置长安中省】尉吉顼【河南人】以箕州刺史刘思礼谋反告来俊臣【俊臣先贬同州参军寻召为合宫尉　合宫县高宗分河南县置寻省】使上变告之武氏使河内王武懿宗【亦士彠兄孙】推之懿宗令思礼广引朝士许免其死于是思礼引平章事李元素【谯人敬元之孙】等凡三十六家皆海内名士咸族诛之亲旧连坐流窜者千余人俊臣由是复用而顼亦以此得进
　　周以张昌宗【义丰人行成族孙】为散骑常侍张易之【昌宗兄】为司卫少卿
　　昌宗易之年少美姿容太平公主荐之入侍禁中皆得幸于武氏常傅朱粉衣锦绣赏赐不可胜纪武承嗣三思懿宗宗楚客晋卿【皆秦客弟】皆候其门庭争执鞭辔谓易之为五郎昌宗为六郎
　　【丁酉】十四年【周武氏神功元年】春正月帝在房州
　　三月周立突厥黙啜为可汗
　　黙啜请为武氏子并为其女求婚武氏遣阎知微【万年人立德之孙】田归道【长安人仁防之子】册拜黙啜为迁善可汗知微见突厥舞蹈归道长揖不拜黙啜囚归道将杀之归道辞色不挠乃舍之但留不遣【初唐处突厥降者于丰胜灵夏朔代六州至是黙啜求之及单于都防府之地并谷种缯绵农器铁姚璹杨再思请给之凤阁侍郎李峤曰此所谓借寇兵资盗粮也不如治兵以备之璹等固请乃悉驱六州降戸数千帐并给谷种四万斛杂防五万段农器三千事铁数万斤并许其婚黙啜由是益彊　杨再思原武人李峤字巨山赵州赞皇人】已而归道得还与知微争论于武氏前归道以为黙啜必负约知微以为和亲必可保
　　夏四月周遣武懿宗娄师德击契丹
　　懿宗为神兵道大总管师徳副之将兵二十万击契丹【既而懿宗军至赵州闻契丹将至惧而南遁契丹遂屠赵州】
　　六月周杀其右司郎中乔知之【冯翊人】
　　知之有美妾曰碧玉武承嗣夺之知之作緑珠怨诗以寄之碧玉赴井死承嗣得诗于裙带大怒讽酷吏罗告族诛之
　　周杀其监察御史李昭德来俊臣伏诛
　　来俊臣依势贪淫士民妻妾有美者百方取之前后罗织诛人不可胜计自言才比石勒监察御史李昭徳【昭徳由南賔尉召为御史】素恶之俊臣遂诬昭徳谋反下狱又欲罗告诸武及太平公主与皇嗣庐陵王南北牙同反诸武及太平公主共发其罪系狱有司处以极刑奏上三日不出王及善【时为内史】曰俊臣国之元恶不去之必动摇朝廷吉顼曰俊臣聚结不逞诬搆良善赃贿如山寃魂塞路国之贼也何足惜哉武氏乃下其奏昭徳俊臣同弃市时人无不痛昭徳而快俊臣仇家争噉其肉须臾而尽贺曰自今眠者背始帖席矣
　　契丹军溃斩孙万荣以降
　　初孙万荣之破王孝杰也于柳城西北依险筑城留其老弱妇女使人守之自引精兵寇幽州突厥黙啜袭其新城三日克之尽俘以归时万荣方与唐兵相持军遂大溃奴斩其首以降余众降于突厥【武氏以契丹初平命武懿宗娄师徳狄仁杰分道安抚河北懿宗所至残酷奏请族诛河北百姓从贼者左拾遗王求礼廷折之曰此属素无武备力不能胜茍以求生而已岂有叛国之心懿宗拥彊兵数十万望风退走贼徒滋蔓又欲移罪于草野诖误之人为臣不忠请先斩懿宗以谢河北懿宗不能对司刑卿杜景俭亦曰此皆脇从请悉原之武氏从之】
　　秋九月周以魏元忠为肃政中丞
　　武氏谓侍臣曰顷者周兴来俊臣按狱多连引朝臣云其谋反朕使近臣就狱引问皆自承服朕不复疑今自兴俊臣死不复闻有反者然则前死者不有寃邪夏官侍郎姚元崇对曰比来坐谋反死者率皆兴等罗织陛下使近臣问之近臣亦不自保何敢动摇今頼天启圣心兴等伏诛臣以百口为陛下保自今内外之臣无复反者矣时人多为魏元忠讼寃武氏复召为肃政中丞
　　冬闰十月周以狄仁杰同平章事
　　周以李峤知天官选事
　　始置员外官数千人
　　【戊戌】十五年【周武氏圣厯元年】春三月帝还东都
　　武承嗣三思营求为太子狄仁杰从容言于武氏曰太宗栉风沐亲冒锋镝以定天下传之子孙大帝以二子托陛下陛下今乃欲移之他族无乃非天意乎且姑侄之与母子孰亲陛下立子则千秋万岁后配食太庙立侄则未闻侄为天子而袝姑于庙者也武氏曰此朕家事卿勿预知仁杰曰王者以四海为家四海之内何者不为陛下家事况元首股肱义同一体臣备位宰相岂得有所不预知乎因劝武氏召还庐陵王武氏意稍寤他日又谓仁杰曰朕梦大鹦鹉两翼皆折何也对曰武者陛下之姓两翼二子也陛下起二子则两翼振矣武氏由是无立承嗣三思之意吉顼与张易之昌宗为控鹤监供奉顼从容说二人曰公兄弟贵宠天下侧目不大有功何以自全二人惧问计顼曰天下未忘唐徳主上春秋高公何不劝立庐陵王以慰人望如此岂徒免祸亦可以长保富贵矣二人以为然承间屡为武氏言之武氏乃托言庐陵王有疾遣使召之及其妃子皆诣行在承嗣怏怏遂发病死
　　秋八月突厥黙啜冦妫檀等州【妫州注见前檀州唐置今顺天府宻云县是】初武氏命武承嗣之子淮阳王延秀入突厥纳黙啜女为妻复遣阎知微赍金帛巨亿以送之延秀至突厥黙啜谓曰我欲以女嫁李氏安用武氏儿邪我突厥世受李氏恩闻李氏尽灭惟两儿在我今将兵辅立之乃拒延秀以知微为南面可汗言欲使之主唐民也发兵冦妫檀等州移书数朝廷曰我可汗女当嫁天子儿武氏小姓门户不敌罔冒为婚我为此起兵欲取河北耳【已而黙啜陷定州杀刺史又陷赵州刺史高叡与妻秦氏仰药诈死虏舆诣黙啜诱之降秦氏谓叡曰酬报国恩正在今日遂俱闭目不言再宿虏乃杀之虏高叡万年人颎之孙】
　　周以狄仁杰兼纳言
　　武氏命宰相各举尚书郎一人仁杰举其子光嗣拜地官员外郎已而称职武氏喜曰卿足继祁奚矣【通事含人元行冲博学多通仁杰重之行冲数规谏仁杰且曰凡为家者必有储蓄脯醢以适口参术以攻疾仆窃计明公之门珍味多矣行冲请备药物之末仁杰笑曰吾药笼中物何可一日无也　元行冲名澹以字行河南人】
　　周武氏以帝为皇太子河北道元帅狄仁杰副之以讨黙啜
　　皇嗣固请逊位于庐陵王武氏许之立为太子复名显赐姓武氏命太子为河北道元帅以讨突厥先是募人月余不满千人及闻太子为帅应者云集未防数盈五万时太子不行命仁杰知元帅事王及善请太子赴外朝以慰人心从之突厥尽杀所掠赵定男女万余人而去仁杰将兵追之不及【黙啜还漠北拥兵四十万据地万里西北诸夷皆附之立其弟吐悉匐为右厢察骨笃禄子黙矩为左厢察各主兵二万余人其子匐俱为小可汗位两察上主兵四万余人】
　　周以苏味道【赵州乐城人】同平章事
　　味道在相位依阿取容尝谓人曰处事不宜明白但模棱持两端可矣时人谓之苏模棱
　　冬十月周以狄仁杰为河北道安抚大使
　　时河北人为突厥所驱廹者虏退惧诛往往亡匿仁杰上疏请曲赦河北诸州一无所问制从之仁杰于是抚慰百姓得突厥所驱掠者悉递还本贯散粮运以赈贫乏修邮驿以济旋师自食疏粝禁其下不得侵扰百姓犯者必斩河北遂安
　　周阎知微伏诛以田归道为夏官侍郎
　　黙啜纵知微使还武氏命磔于天津桥南使百官共射之夷其三族擢归道为夏官侍郎甚见亲委
　　十一月周以豫王旦为相王
　　周置控鹤监丞簿等官【胡三省注先是置监今方备官】
　　控鹤监率皆嬖宠之人颇用才能文学之士田归道李逈秀【字茂之大亮族孙】薛稷【字嗣通道衡曾孙】员半千【字荣期齐州全节人】以参之半千以古无此官请罢之遂忤防左迁
　　【己亥】十六年【周武氏圣厯二年】春正月帝在东宫
　　二月周遣使祷少室山【嵩山东曰太室西曰少室】
　　武氏不豫遣给事中阎朝隐【字友倩栾城人】祷少室山朝隐自为牺牲沐浴伏爼上愿代武氏命武氏厚赏之
　　吐蕃赞婆弓仁降周
　　初吐蕃赞普器弩悉弄尚幼论钦陵兄弟用事皆有勇畧诸人畏之钦陵居中秉政诸弟握兵分据方面赞婆常居东边为中国患者三十余年器弩悉弄浸长阴与大臣论岩谋诛之防钦陵出外赞普杀其亲党二千余人钦陵自杀赞婆帅所部千余人钦陵子弓仁以所统吐谷浑七千余帐俱来降
　　帝及武攸暨【士彠兄孙尚太平公主】等誓于明堂
　　武氏自以春秋高虑身后太子与诸武不相容命太子相王太平公主与武攸暨等誓于明堂铭之铁劵
