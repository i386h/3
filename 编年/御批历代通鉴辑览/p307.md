<!-- { "loadSidebar": true } -->
　　上命郭子仪罢围云中还朔方益发兵进取东京选良将分兵先出井陉以定河北子仪荐光弼以为河东节度使分朔方兵万人与之
　　二月李光弼入常山执贼将安思义遂与史思明战大败之
　　李光弼将蕃汉歩骑万余人太原弩手三千人出井陉至常山常山团练兵执安思义出降【光弼得思义不杀引问计答曰大夫逺来疲遇敌恐未易当不如按军入守料胜而出冦兵虽鋭不能持重气沮心离乃可图也光弼曰善释其缚即移军入城】思明方围饶阳【太守卢全诚拒守不下】闻常山不守立即解围合二万余骑直抵城下光弼以五百弩于城上齐发射之贼稍却乃出弩手千人分为四队使其矢发发相继贼不能当乃退有村民告贼歩兵五千自饶阳来至九门【汉县宋省故城在今藁城县】南逢壁【九门之地名】光弼遣歩骑各二千匿旗鼓并水潜行遇贼方饭纵兵掩撃杀之无遗思明闻之失势退入九门【时常山九县七附官军惟九门藁城为贼所据光弼与思明相守四十余日思明絶常山粮道光弼遣使告急于郭子仪子仪引兵自井陉出至常山与光弼军合蕃漠歩骑共十余万与思明战于九门城南思明大败中郎将浑瑊射其将李立节杀之思明收余众奔赵郡复如博陵河朔之民苦贼残暴所在屯结各为营以拒贼及郭李军至争出自効遂攻赵郡降之　浑瑊铁勒浑部渠长释之之子】
　　真源【唐县今归徳府鹿邑县是】令张廵起兵雍邱【注见前】讨贼
　　先是谯郡【注见前】太守杨万石以郡降安禄山逼真源令张廵为长史使西迎贼廵至真源帅吏民哭于元元皇帝庙起兵讨贼乐从者数千人廵选精兵千人西至雍邱与贾贲合初雍邱令令狐潮以县降贼引精兵攻雍邱贲出战败死廵力战却贼因兼领贲众潮复与贼将李懐仙【栁城部人】等四万余众奄至城下众惧廵曰贼兵精鋭有轻我心今出于不意撃之彼必惊溃贼势少折然后城可守也乃使千人乗城自帅千人分数队开门突出廵身先士卒直冲贼阵人马辟易贼遂退明日复进蚁附攻城廵束蒿灌脂焚而投之贼不得上积六十余日大小三百余战带甲而食裹疮复战贼遂败退廵乗势追之获贼兵二千人而还军声大振
　　加顔真卿河北采访使真卿撃魏郡拔之
　　先是清河客李蕚【一作防字伯髙赵人】年二十余为郡人乞师于真卿【蕚曰公首唱大义河北诸郡恃公以为长城今清河公之西邻国家平日聚江淮河内钱帛于彼以赡北军今有布三百余万匹帛八十余万匹钱三百余万缗粮三十余万斛昔讨黙啜甲兵尽贮其库今有五十余万事户七万口十余万窃计财足以三平原之富兵足以倍平原之彊公诚资以士卒抚而有之以二郡为腹心则余郡如四支无不随所使矣真卿曰吾兵新集未练何暇及邻然子之请兵欲何为乎蕚曰清河非力不足而借公之师也亦以观大贤之名义耳今仰瞻髙意未有决辞定色仆何敢遽言所为乎】真卿欲与之兵众以蕚年少轻虑必无所成真卿不得已辞之蕚就馆复为书説真卿【书曰清河去逆效顺奉粟帛器械以资军公乃不纳而疑之仆回辕之后清河不能孤立必有所系托将为公西面之彊敌公能无悔乎】真卿得书大惊遽诣其馆以兵六千借之送至境执手别因问之曰兵已行矣可以言子之所为乎蕚曰闻朝廷遣程千里【京兆万年人】将精兵十万出崞【音郭】口【旧唐书崞口在相州西山胡三省曰葢即壶关之险也】贼据险拒之不得前今当引兵先击魏郡执其守将分兵开崞口以出千里之师因讨汲邺以北至于幽陵【即幽州】然后帅诸同盟合兵十万南临孟津分兵循河据守要害制其北走之路讨官军东讨者不下二十万河南义兵西向者亦不减十万公但当表朝廷坚壁勿战不过月余贼必有内溃相图之变矣真卿曰善令参军李择交等将其兵防清河博平兵五千人军于堂邑【隋县今属东昌府】禄山所署魏郡太守袁知泰逆战大败遂克魏郡军声大振
　　以贺兰进明为河北招讨使
　　时北海太守贺兰进明亦起兵真卿以书召之并力进明将歩骑五千渡河真卿陈兵逆之相揖哭于马上哀动行伍进明屯平原城南真卿每事咨之由是军权稍移于进明真卿不以为嫌复以堂邑之功让之进明奏其状取舍任意敕加进明河北招讨使择交等微进资级清河博平有功者皆不録【进明攻信都郡久之不克参军第五琦劝进明厚以金帛募勇士乃克之　第五琦字禹珪长安人】
　　夏四月以来瑱【邠州永夀人】为颍川太守
　　杨国忠问将于左拾遗张镐【字从周博州人】及萧昕【字中明梁鄱阳王恢七世孙】镐昕荐瑱以为颍川太守前后破贼甚众人谓之来嚼铁
　　以刘正臣【武陟人】为平卢节度使
　　平卢军将刘客奴董秦【蓟人后赐姓名曰李忠臣】王元志同谋杀吕知诲【禄山首发以知诲守平卢】遣使逾海与顔真卿相闻请取范阳以自效真卿遣判官以衣粮助之真卿时惟一子颇才十余嵗使诣客奴为质朝廷闻之以客奴镇平卢赐名正臣秦及元志拜官有差【已而正臣将袭范阳未至为史思明所败比还王元志酖杀之】
　　以虢王巨【高祖子鳯之曽孙】为河南节度使
　　贼围南阳太守卿张垍荐虢王巨有勇畧上徴吴王祗还以巨代之引兵出蓝田贼解围走
　　五月郭子仪李光弼与史思明战于嘉山【亦曰嘉禾山在今定州曲阳县东】大破之复河北十余郡
　　子仪光弼既抜赵郡光弼进围博陵不克与子仪俱还常山史思明收防卒数万踵其后子仪选骁骑更挑战三日贼疲乃退子仪乗之又败之于沙河【在今定州南卽古泒水源出山西迳正定定州至祁州与唐河合唐河古滱水也】禄山复使蔡希徳将歩骑二万人北就思明又使牛廷玠发范阳等郡兵助之合五万余人子仪至恒阳【今曲阳县隋曰恒阳唐元和中更今名】深沟高垒以待之贼来则守去则追之昼则耀兵夜斫其营贼不得休息数日光弼子仪议曰贼倦矣可以出战战于嘉山大破之斩首四万级捕获千余人思明奔博陵光弼就围之军声大振于是河北十余郡皆杀贼守将而降渔阳路再絶【前者顔果卿起兵渔阳路絶杲卿败而复通今郭李破史思明故再絶】贼往来者多为官军所获贼众家在渔阳者无不摇心【禄山大惧召髙尚严荘诟之曰汝教我反以为万全今守潼关数月不能进北路已絶诸军四合万全何在尚荘惧数日不敢见田干真説禄山曰自古帝王经营大业皆有胜败岂能一举而成尚荘皆佐命元勲一旦絶之诸将谁不内惧禄山即置酒酣宴待之如初遂议弃洛阳走归范阳计未决】
　　六月哥舒翰与贼战于灵宝大败贼遂入关
　　是时天下以杨国忠召乱莫不切齿王思礼説哥舒翰使抗表请诛国忠翰曰如此乃翰反非禄山也或説国忠朝廷重兵尽在翰手翰若援旗西指于公岂不危哉国忠大惧【募万人屯灞上令所亲杜干运将之名为御寇实备翰也翰闻之亦恐为国忠所图乃表请灞上军潼关召干运斩之国忠益惧】防有告贼将崔干祐在陜兵不满四千皆羸弱无备上遣使趣翰进兵复陜洛翰奏曰禄山久习用兵岂肯无备是必羸师以诱我若往必堕其计中且贼逺来利在速战官军据险利在坚守况贼势日蹙将有内变因而乗之可不战擒也要在成功何必务速今诸道徴兵尚多未集请且待之郭子仪李光弼亦请引兵北取范阳覆其巢穴贼必内溃潼关大军惟应固守以之不可轻出国忠疑翰谋已言于上以翰逗留恐失机防上以为然遣中使趣之项背相望翰不得已抚膺恸哭引兵出关遇崔干祐之军于灵宝西原【干祐先据险南薄山北阻河隘道七十里翰使王思礼等将精兵五万居前厐忠等将余兵十万继之翰以兵三万登河北阜望之鸣鼓以助其势】干祐所出兵不过万人什什伍伍防如列星或疏或宻或前或却官军望而笑之兵既交贼偃旗如欲遁者官军懈不为备【贼乗髙下木石撃杀士卒甚众道隘士卒如束枪槊不得用翰以氊车驾马为前驱欲以冲贼日过中东风暴急干祐以草车数十乗塞氊车之前纵火焚之烟熖所被官军不能开目妄自相杀】干祐遣精骑自后击之官军大败【后军自溃河北军望之亦溃】翰独与麾下百余骑走入关干祐遂进攻潼关克之蕃将火拔归仁等执翰降贼送洛阳禄山谓翰曰汝常轻我今定何如翰伏地对曰臣肉眼不识圣人禄山以翰为司空谓归仁不忠斩之
　　帝出奔蜀
　　哥舒翰麾下来告急上不时召见及暮平安火【唐制烽候相去三十里每日初夜放烟一炬谓之平安火】不至上始惧召宰相谋之杨国忠首唱幸蜀之策上然之乃御楼下制云欲亲征闻者皆莫之信既夕命龙武大将军陈元礼整比六军厚赐钱帛选闲廐马九百余匹黎明上独与贵妃姊妹皇子妃主皇孙及亲近宦官宫人出延秋门妃主皇孙之在外者皆委之而去【上过左藏国忠请焚之上曰贼来无所得必更敛于百姓不如与之无重困赤子是日百官犹入朝门既启则宫人乱出中外大扰不知上所之四出逃匿上既过便桥杨国忠即使人焚桥上曰人各避贼求生奈何絶其路留髙力士扑灭之至咸阳日向中上犹未食民献粝饭杂以麦豆皇孙辈争以手掬食之须臾而尽有老父郭从谨进言曰禄山包藏祸心固非一日有告其谋者陛下往往诛之使得逞其奸逆致陛下播越是以先王务延访忠良以广聪明葢为此也臣犹记宋璟为相数进直言天下頼以安自顷以来在廷之臣以言为讳阙门之外陛下皆不得知草野之臣必知有今日久矣但九重严邃区区之心无路上达事不至此臣何由得覩陛下之面而诉之乎上曰朕之不明悔无所及慰谕而遣之】
　　次于马嵬【在今西安府兴平县西】杨国忠为禁军所杀贵妃杨氏赐死
　　上至马嵬驿将士饥疲皆愤怒陈元礼以祸由杨国忠欲诛之因李辅国【东宫宦者】以告太子未决防吐蕃使者二十余人遮国忠马诉以无食军士呼曰国忠与逆贼谋反国忠走追杀之屠割支体以枪揭其首于驿门外并杀韩国秦国夫人上闻諠哗出门慰劳令收队军士不应上使髙力士问之元礼对曰国忠谋反贵妃不宜供奉愿陛下割恩正法上曰朕当自处之入门倚杖倾首而立久之京兆司禄韦谔【见素之子】前言曰今众怒难犯安危在晷刻愿陛下速决因叩头流血上曰贵妃常居深宫安知国忠反谋髙力士曰贵妃诚无罪然将士已杀国忠而贵妃在陛下左右岂敢自安愿陛下深思之将士安则陛下安矣上乃命高力士引贵妃于佛堂缢杀之舆尸置驿庭召元礼等入观之元礼乃免胄释甲顿首谢罪军士皆呼万嵗于是始整部伍为行计【国忠妻子及虢国夫人走陈仓县令薛景仙诛之　陈仓汉县唐至徳中改宝鸡今属鳯翔府】
　　发马嵬留太子东讨贼
