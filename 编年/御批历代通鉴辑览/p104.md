<!-- { "loadSidebar": true } -->
　　徴处士周党【字伯况太原广武人】严光【本姓庄避明帝讳改严光字子陵防稽余姚人】王良【字仲子东海兰陵人】至京师党光不屈以良为谏议大夫党入见伏而不谒自陈愿守所志博士范升【字辨卿代郡人】奏曰伏见周党王良等防受厚恩使者三聘乃肯就车及陛见帝廷党不以礼屈伏而不谒偃蹇骄悍同时俱逝党等文不能演义武不能死君钓采华名庶几三公之位臣愿与坐云台之下考试图国之道书奏诏曰自古明王圣主必有不宾之士伯夷叔齐不食周粟太原周党不受朕禄亦各其志焉其赐帛四十匹罢之帝少与严光同游学及即位以物色访之得于齐国累徴乃至拜谏议大夫不肯受去耕钓于富春山【在严州府桐庐县西一名严陵山前临大江上有东西二台为光隠钓处】中以寿终于家王良后厯沛郡太守大司徒司直在位恭俭布被瓦器妻子不入官舍后以病归一歳复徴至荥阳过其友人友人拒不肯见曰不有忠言竒谋而取大位何其往来屑屑不惮烦也良慙后徴不应卒于家【时太原王霸北海逢萌亦隠居飬志俱被聘霸到尚书拜不称臣问之荅曰天子有所不臣诸侯有所不友遂以疾归萌客辽东天下定乃还琅邪不其山中连徴不起　王霸字儒仲广武人逢萌注见前不其山在今山东莱州府即墨县东南】
　　【庚寅】六年春正月以舂陵乡为章陵县复其徭役
　　复徭役比丰沛
　　将军马成等拔舒舒人斩李宪降【考是年通鉴及纲目俱遗拔舒事今依后汉书补辑】
　　先是帝在寿春遣马成等撃宪遂围舒【事在四年】至是始拔之宪亡走其军士帛意【帛姓意名】斩之以降
　　二月将军呉汉等拔朐斩董宪厐萌
　　宪萌皆首洛阳于是江淮山东悉平
　　冯异入朝
　　异治闗中出入三歳上林成都【异屯兵上林苑中】人有上章言异威权至重百姓归心号为咸阳王帝以章示异异惶惧上书陈谢诏报曰将军之于国家义为君臣恩犹父子何嫌何疑而有惧意至是自长安入朝帝谓公卿曰是我起兵时主簿也为我披荆棘定闗中既罢赐珍寳钱帛诏曰仓卒芜蒌亭豆粥滹沱河麦饭厚意久不报异稽首谢曰臣闻管仲谓桓公曰愿君无忘射钩臣无忘槛车齐国赖之臣今亦愿国家无忘河北之难小臣不敢忘巾车【异在巾车乡为汉兵所获事见前】之恩留十余日令与妻子还西
　　夏四月帝如长安谒园陵
　　遣耿弇等七将军从陇道伐蜀
　　先是帝以闗东悉平腾书陇蜀告示祸福公孙述屡移书中国自陈符命冀以惑众【帝与述书曰图谶言公孙即宣帝也代汉者当涂高君岂髙之身耶乃复以掌文为瑞王莽何足效乎君非吾贼臣乱子仓猝时人皆欲为君事耳天下神器不可力争宜留三思署曰公孙皇帝不荅】又听荆邯之说【邯言汉帝东伐四分天下而有其三若举兵天水则九分而有其八梁州之地将有自溃之变臣之愚计急以此时发国内精兵令田戎据江陵临江南之防檄呉楚长沙以南必从风而靡令延岑出汉中定三辅天水陇西拱手自服如此海内震摇冀有大利述然其言】欲悉发兵使延岑田戎分出两道与汉中诸将合兵并势蜀人及其弟光以为不宜空国千里之外决成败于一举固争之述乃止延岑田戎亦数请兵立功述终疑不听已而述遣兵寇南郡帝乃诏隗嚣欲从天水伐蜀嚣上言述性严酷上下相患须其罪恶孰【与熟同】着而攻之帝知其终不为用乃谋讨之遣耿弇盖延等七将军从陇道伐蜀【先使中郎将来歙奉玺书赐嚣喻防嚣犹豫不决歙遂发愤质责之因欲前刺嚣嚣起入部勒诸将欲杀歙王遵谏曰杀之无损于汉而随以族灭歙为人有信义西州士大夫皆重之多为其言始得免归】
　　五月帝还宫
　　隗嚣反使其将王元据陇坻【注见前】诸将与战败绩嚣遣兵下陇冯异祭遵撃破之嚣降蜀
　　嚣发兵反使王元据陇坻伐木塞道诸将与战大败嚣乘胜使王元行廵【行氏周大行人之官其后以官为氏】将二万余人下陇冯异大破廵军于栒邑【巡将取栒邑异驰兵欲先据之诸将以虏方盛不可与争异日攻者不足守者有余吾先据城以逸待劳非所以争也潜往闭城偃旗鼓廵不知驰赴之异卒撃鼓建旗而出巡军惊走追撃大破之】祭遵亦破王元于汧【汉县以汧水名故城在今陜西凤翔府陇州】于是北地诸豪长耿定等悉叛嚣降初马援闻嚣欲贰于汉数以书责譬之嚣得书增怒及嚣反援上书愿听诣行在极陈灭嚣之术帝乃召之援具言谋画帝因使将突骑五千往来游说嚣将高峻任禹之属下及羌豪为陈祸福以离嚣支党及是嚣上疏谢曰吏民闻大兵卒至臣不能禁止昔虞舜事父大杖则走小杖则受臣虽不敏敢忘斯义有司以嚣言慢请诛其子帝不忍复使来歙至汧阳【汧水之阳】赐嚣书曰今若束手复遣恂弟归阙廷者则爵禄获全吾年垂四十在兵中十歳厌浮语虚辞即不欲勿报嚣知帝审其诈遂遣使称臣于公孙述述以嚣为朔宁王【是时窦融遣其弟友上书具言臣幸得托先后末属累世二千石臣复假厯将帅守持一隅故遣刘钧口陈肝胆而玺书盛称蜀汉二主三分鼎足之权任嚣尉佗之谋窃自病伤臣融虽无识犹知利害之际顺逆之分岂可背真旧之主事奸伪之人废忠贞之节为倾覆之事弃已成之基求无冀之利谨遣弟友诣阙陈诚会隗嚣反道不通乃遣司马席封间道通书帝复遣封赐融友书所以慰藉之甚厚融乃与嚣书曰将军亲遇厄会之际国家不利之时守节不回承事本朝融等所以欣服高义愿从役于将军也而忿悁之间改节易国委成功造难就百年累之一朝毁之岂不惜乎当今西州地势局廹易以辅人难以自建计若失路不反闻道犹迷不南合子阳则北入文伯耳夫负虚交而易彊御恃逺救而轻近敌未见其利也嚣不纳】
　　六月并省县国减损吏员
　　诏曰夫张官置吏所以为民也今百姓遭难户口耗少而县官吏职所置尚繁其令司隶州牧各实所部省减吏员县国不足置长吏者并之于是并省四百余县吏职减损十置其一
　　秋九月丙寅晦日食
　　执金吾朱浮上书曰昔尧舜之盛犹加三考大汉之兴亦累功效吏皆积久至长子孙而间者守宰数见换易迎新相代疲劳道路寻其视事日浅未足昭见其职既加严切人不自保廹于举劾惧于刺讥故争饰诈伪以希虚誉斯所以致日月失行之应也愿陛下游意于经年之外望治于一世之后天下幸甚帝采其言自是牧守易代颇简
　　冬十二月大司空免
　　复田租旧制
　　诏曰顷者师旅未觧用度不足故行十一之税今粮储差积其令郡国收见田租三十税一如旧制【建武之初一石粟直黄金一斤二年秋野谷旅生野蚕成茧民收其实以为衣粮五年以后野谷渐少南亩益垦】
　　【辛夘】七年春三月癸亥晦日食诏百官各上封事不得言圣
　　大中大夫郑兴上疏曰夫国无善政则谪见日月要在因人之心择人处位今公卿大夫多举渔阳太守郭伋【先是彭宠诛帝以伋为渔阳守伋承离乱之后养民训兵开示威信盗贼销散匈奴逺迹　郭伋字细侯茂陵人】可大司空者而不以时定愿陛下屈已从众以济羣臣让善之功顷年日食每多在晦先时而合皆月行疾也日君象而月臣象君亢急则臣下廹促故月行疾今陛下高明而羣臣惶促宜留思柔克之政垂意洪范之法书奏多有所纳【帝尝问兴以郊祀事曰吾欲以防防之对曰臣不为识帝怒曰卿不为防非之邪兴曰臣于书有所未学无所非也帝乃觧曰言不当若是邪】
　　以李通为大司空
　　以杜诗为南阳太守
　　诗政治清平兴利除害百姓便之又修治陂池广拓土田郡内比室殷足时人方于召信臣南阳为之语曰前有召父后有杜母
　　【壬辰】八年春遣中郎将来歙伐隗嚣取畧阳【汉道故城在今甘肃秦州秦安县】夏闰四月帝自将征嚣窦融等率五郡兵以从嚣众皆降嚣奔西城【胡三省注西县城也汉西县故城在今秦州】呉汉引兵围之
　　来歙将二千余人伐山开道从畨须【章怀曰畨音盘谷名也】回中【注见前】径袭畧阳斩嚣守将金梁嚣大惊曰何其神也帝闻得畧阳甚喜又闻呉汉等诸将争驰赴之上以为嚣失所恃亡其要领势必悉以精鋭来攻旷日久围而城不抜士卒顿蔽乃可乘危而进因追汉等还嚣果使王元拒陇坻行巡守畨须口王孟塞鸡头【山名注见前】道牛邯军瓦亭【闗名在甘肃平凉府华亭县西北】嚣自悉其大众数万人围畧阳公孙述遣将李育田弇助之堑山筑隄激水灌城来歙与将士固死坚守嚣尽鋭攻之累月不能下夏闰四月帝自征嚣光禄勲郭宪【字子横汝南人】谏曰东方初定车驾未可逺征乃当车拔佩刀以断车靷帝不从西至漆【汉县后汉为新平今为邠州隶陜西】诸将多以王师之重不宜逺入阻险计犹豫未决帝召马援问之援因説【读如字】嚣将帅有土崩之势兵进有必破之状又于帝前聚米为山谷指画形势开示军所从道径往来分晰昭然可晓帝曰虏在吾目中矣明旦遂进军至高平第一【后汉书郡国志安定郡高平有第一城高平今甘肃平凉府固原州是】窦融率五郡太守及羌虏小月氐等歩骑数万辎重五千余两与大军防【是时军旅草创诸将朝防礼容多不肃融先遣从事问防见仪帝闻而善之以宣示百僚乃置酒高防待融以殊礼】遂进军先是帝使来歙招降嚣将王遵至是遵以书喻牛邯邯即来归俱拜大中大夫于是嚣大将十三人属县十六众十余万皆降嚣将妻子奔西城从杨广而田弇李育保上邽【汉县故城在今秦州】畧阳围觧帝劳赐来歙班坐絶席【专席独坐尊宠之也】在诸将之右进幸上邽诏告嚣曰若束手自诣父子相见保无他也嚣终不降于是诛其子恂使呉汉岑彭围西城耿弇盖延围上邽以四县封窦融为安丰【汉县故城在今河南光州固始县】侯弟友为显亲【后汉侯国故城在今甘肃秦州】侯及五郡太守皆封列侯遣西还所镇【融以久专方靣惧不自安数上书求代诏曰吾与将军如左右手耳数执谦退何不晓人意勉循士民无擅离部曲】
　　颍川盗起秋九月帝还自上邽六日自将讨平之遂还宫
　　颍川盗羣起河东守兵亦叛京师骚动帝闻之曰吾悔不用郭子横之言八月帝自上邽晨夜东驰赐岑彭等书曰两城若下便可将兵南撃蜀虏人苦不知足既平陇复望蜀毎一发兵头须为白九月车驾还宫帝谓执金吾寇恂曰颍川廹近京师当以时定惟念独卿能平之耳从九卿复出以忧国可也对曰颍川闻陛下有事陇蜀故狂狡乘闲相诖误耳如闻乘舆南向贼必惶怖归死臣愿执鋭前躯帝从之车驾南征颍川盗贼悉降寇恂竟不拜郡百姓遮道曰愿从陛下复借寇君一年乃留恂长社【汉县故城在今河南许州长葛县】镇抚吏民受纳余降【时东郡济阴盗贼亦起帝遣李通王常撃之以东光侯耿纯尝为东郡太守威信着于卫地遣使拜大中大夫使与大兵防东都纯初入界盗贼九千余人皆诣降大兵不战而还玺书复以纯为东郡太守】
　　冬十一月公孙述遣兵救隗嚣呉汉引兵下陇校尉温序【温氏晋郤至食采于温其后以邑为氏序字次房太原郷人】死之
