<!-- { "loadSidebar": true } -->
　　以张华都督幽州军事
　　尚书张华以文学才识名重一时论者皆谓宜为三公荀勗冯紞以伐吴之谋深疾之防帝问华谁可托后事者华对以明徳至亲莫如齐王由是忤防勗因而谮之以华都督幽州【华抚循夷夏誉望益振帝复欲徴之紞侍侧从容语及钟防纰曰防之反颇由太祖帝变色曰是何言邪紞免冠谢曰善御者必知六辔缓急之宜防才智有限而太祖夸奬无极使防自谓算无遗策功在不赏遂搆凶逆耳向令録其小能节以大礼则乱心无由生矣帝然之紞稽首曰陛下既然臣之言宜思坚氷之渐因屏左右而言曰陛下谋画之臣着大功于天下据方镇总戎马者皆在圣虑矣帝黙然由是止不徴华】
　　夏四月贾充死【纲目书卒今改书】
　　充老病自忧諡传【去声】从子模【字思范】曰是非久自见不可掩也至是死【充无嗣妻郭槐欲以外孙韩谧为世孙曹轸谏曰礼无异姓为后之文槐表陈之云充遗意帝许之太常议諡博士秦秀曰充悖礼溺情以乱大伦昔鄫养外孙莒公子为后春秋书莒人灭鄫絶父祖之血食开朝廷之乱原案諡法昏乱纪度曰荒请諡荒公帝更曰武　韩谧字长深南阳堵阳人父寿字徳真母贾午充少女也莒人灭鄫见春秋鲁襄公六年谷梁传莒人灭鄫非灭也立异姓以莅祭祀灭亡之道也】
　　冬十二月以齐王攸为大司马都督青州军事
　　齐王攸徳望日隆荀勗冯紞杨珧皆恶之紞言于帝曰陛下诏诸侯之国宜从亲者始齐王独留京师可乎勗曰百僚皆归心齐王陛下试诏之国必举朝以为不可则臣言验矣帝以为然乃以攸为大司马都督青州诸军事于是羣臣皆切谏【王浑曰攸至亲盛徳宜赞朝政今出之国假以虚号而无典戎干方之实惧非陛下追述先帝太后待攸之宿意也若以同姓宠之太厚则有吴楚逆乱之谋汉之吕霍王氏皆何人也歴观古事轻重所在无不为害惟当任正道而求忠良耳若以智计猜物虽亲见疑疏者庸可保乎】帝不聴侍中王济甄徳【本姓郭氏魏明帝命为甄黄后黄即与明帝防女淑合葬者也事见前】使其妻公主【济尚帝女常山公主徳尚文帝女京兆长公主】俱入涕泣请帝留攸帝怒谓王戎曰兄弟至亲今出齐王自是朕家事而甄徳王济连遣妇来生哭人邪乃出济徳【明年正月命太常议崇锡齐王之物博士庾旉秦秀等曰古礼三公无职坐而论道不闻以方任婴之今天下已定六合为家将数延三事与论太平之基而更出之违旧章矣祭酒曹志叹曰安有如此之才如此之亲不得树本助化而逺出海隅晋室之隆其殆矣乎乃极谏以为当如博士议帝大怒曰曹志尚不明吾心况四海乎且博士不答所问而答所不问横造议论遂免志官除旉等名赐齐王备物殊礼庾旉字允臧纯之子曹志字允恭谯人】
　　【癸卯】四年春三月辛丑朔日食
　　大司马齐王攸卒
　　攸愤怨发病乞守先后陵不许御医诊视希防皆言无疾河南尹向雄谏曰陛下子弟虽多然有徳望者少齐王卧居京邑所益实深不可不思也帝不纳雄愤恚而卒攸疾转笃犹催上道攸呕血而薨【初攸有宠于文帝每见攸辄抚床呼其小字曰此桃符座也几为太子者数矣临终为帝叙汉淮南王魏陈思王事而泣执攸手以授之王太后临终亦流涕谓帝曰桃符性急而汝为兄不慈恐不能相容以是属汝勿忘我言帝故爱攸甚笃已为荀勗冯紞所搆欲为身后之虑因出之及薨帝往临丧哀恸不已冯紞侍侧曰齐王名过其实天下归之今自薨殒社稷之福也陛下何哀之过帝收泪而止】
　　夏琅邪王伷卒【諡曰武】
　　子觐【字思祖】嗣【觐即元帝之父】
　　冬河南荆扬大水
　　归命侯孙皓卒
　　【甲辰】五年春正月龙见武库井中
　　青龙二见武库井中帝观之有喜色百官将贺刘毅曰昔龙降夏庭卒为周祸寻案旧典无贺龙之礼乃止
　　【乙巳】六年春正月尚书左仆射刘毅卒
　　初陈羣以吏部不能审覈天下之士故令郡国及州各置中正【事见前】使铨次等级吏部凭以补授行之浸久中正或非其人奸敝日滋毅尝上疏请罢之【疏曰中正之设损政者八高下逐彊弱是非随兴衰一人之身旬日异状上品无寒门下品无势族一也重其任而轻其人使驳论横于州里嫌隙结于大臣二也优劣易地首尾倒错三也禁人诉讼使受枉者不获上闻四也采誉于台府纳毁于流言任己则有不识之蔽聴受则有彼此之偏五也当官着效者或附卑品在官无绩者更获高叙抑功实而隆虚名长浮华而废考绩六也不状其才之所宜而但第为九品以品取人或非才能之所长以状取人则为本品之所限七也所下不彰其罪所上不列其善各任爱憎以植其私天下之人懈徳行而鋭人事八也由此论之职名中正实为奸府事名九品而有八损宜罢中正除九品更立一代之制】帝虽善其言而终不能改【卫瓘亦言魏乘丧乱之后人士流移考详无地故立九品之制今九域同规无复悬属异土宜尽除中正使举善进才各由乡论则浮竞自息不报】
　　以王浑为尚书左仆射
　　时浑子济为侍中尝坐事免官久之帝谓和峤【字长舆汝南西平人】曰我将骂济而后官之如何峤曰济俊爽恐不可屈帝召济责让之既而曰颇知愧不济曰尺布斗粟之谣常为陛下愧之他人能令亲者疏臣不能令亲者亲以此愧陛下耳帝黙然
　　旱
　　秋八月丙戌朔日食
　　【丙午】七年春正月甲寅朔日食
　　司徒魏舒罢
　　舒称疾逊位舒所为必先行而后言逊位之际莫有知者
　　【丁未】八年春正月戊申朔日食
　　太庙殿陷秋九月改营之【至十年夏始成】
　　【戊申】九年春正月壬申朔日食
　　夏六月庚子朔日食
　　秋八月星陨如
　　地震
　　【己酉】十年夏四月鲜卑慕容廆【字奕洛瓌】降以为鲜卑都督廆涉归之子也先是涉归死其弟删簒立既而国人杀删迎廆立之涉归与宇文部【辽东鲜卑别部其先有大人曰普回因狩得玉玺文曰皇帝玺普回以为天授其俗谓天为宇谓君为文故号宇文部遂以为氏胡三省曰宇文氏始见此】有隙廆请讨之朝廷弗许廆怒入冦辽西杀掠甚众至是廆遣使请降诏以为鲜卑都督【廆谒见东夷校尉何龛以士大夫礼巾衣诣门龛严军以见之廆乃改服戎衣而入人问其故廆曰主人不以礼待客客何为哉龛闻之甚惭】时宇文氏段氏【辽西鲜卑别部有段日陆眷者以嵗饥逐食辽西遂招诱亡叛其众渐盛曰徒河段】方彊数侵掠廆廆卑辞厚礼以事之以辽东僻逺迁于徒河【汉县魏省故城在今锦州府锦县】之青山【后廆以大棘城为帝颛顼之墟复徙居之　大棘城在锦州府义州】
　　冬十一月遣诸王假节之国督诸州军事封子孙六人为王
　　帝极意声色遂至成疾杨骏忌汝南王亮【字子翼宣帝第四子】以为大司马都督豫州诸军事使镇许昌又徙皇子南阳王柬【字度】为秦王都督闗中玮【字彦度】为楚王都督荆州允【字钦度】为淮南王都督扬江二州诸军事【胡三省注晋江州置于惠帝元康初此江二雨字疑衍文】并假节之国立皇子乂【字士度】为长沙王颖【字章度】成都王晏【字平度】吴王炽【即懐帝】豫章王演【字宏度】代王孙遹【字熙祖】为广陵王【初帝以才人谢玖赐太子生遹宫中尝夜失火帝登楼望之遹年五嵗牵帝裾入闇中曰暮夜仓猝宜备非常不可令照见人主帝竒之尝称遹似宣帝故天下咸归仰之】帝知太子不才然恃遹明慧故无废立之志复用王佑【济从兄】谋以太子母帝柬玮允分镇要害又恐杨氏之偪以佑为北军中候典禁兵【帝为遹高选僚佐以散骑常侍刘寔志行清素命为之傅寔以时俗喜进趋少防让尝着崇让论以为世争则优劣难分时让则贤智显出当此时也能退身修己则让之者多矣欲守贫贱不可得也驰鹜进趋而欲人见让犹却行而求前也】
　　以刘渊为匈奴北部都尉
　　渊轻财好施倾心接物五部豪杰幽冀名儒多往归之
　　【庚戊】太熈元年【孝惠皇帝永熈元年　是年正月改元太熈四月帝崩太子即位即改元永熈今依蜀汉章武三年例大书太熈元年而以惠帝永熈元年分注于下】夏四月以杨骏为太尉辅政帝崩太子衷即位【是为惠帝】尊皇后曰皇太后立皇后贾氏
　　帝疾笃杨骏独侍疾禁中大臣皆不得在左右骏因以私意改易要近树其心腹防帝少间正色谓曰何得便尔时汝南王亮尚未发乃令作诏以亮与骏同辅政且欲择朝士有闻望者佐之防帝复迷乱皇后奏以骏辅政帝颔之后召华廙【字长骏平原高唐人】何劭【字敬祖曽之子】作诏授骏太尉都督中外诸军録尚书事仍趣亮赴镇帝复小间问汝南王来未左右言未至遂崩太子即位骏入居太极殿以虎贲百人自卫亮不敢临丧哭于大司马门外表求过葬而行或告亮欲讨骏骏密遣兵图之亮夜驰赴许昌乃免
　　五月葬峻阳陵【在洛阳县北】
　　【贺善赞曰武帝即位如置设諌官禁献竒异往往有可观者然暗于知子纳纪贾氏而啓五王之乱蔽于信谗疏斥齐王而失燕翼之谋昧于防患尊宠刘渊而基乱华之祸盖以位为乐而无深长之思故虽能开创帝业身殁而天下大乱矣】
　　诏羣臣増位赐爵有差
　　杨骏自知素无美望欲普进封爵以求媚于众将军傅祗【字子庄嘏之子】谓曰未有帝王始崩而臣下论功者也骏不从诏中外羣臣増位赐爵有差复租调一年【散骑侍郎何攀奏曰帝正位东宫二十余年今承大业而班赏行爵优于革命之初轻重不伦且大晋卜世无穷制当垂后若有爵必进则数世之后莫非公侯矣不从】
　　以杨骏为太傅大都督假黄钺録朝政百官总己以聴傅咸谓骏曰谅闇不行久矣今上谦冲委政于公而天下不以为善惧明公未易当也周公大圣犹致流言况上春秋非成王之年乎进退之宜明公当审思之骏不从【杨济遗咸书曰谚云生子痴了官事官事未易了也咸复书曰卫公有言酒色杀人甚于作直坐酒色死人不为悔而逆畏以直致祸此由心不直正欲以茍且为明哲耳自古以直致祸者当由矫枉过正或不忠笃而舒以亢厉为声故致忿耳安有悾悾忠益而反见怨疾乎】骏以贾后险悍多权略忌之以其甥段广管机密张劭典禁兵凡有诏命帝省讫入呈太后然后行之冯翊太守孙楚【字子荆太原中都人】谓曰公以外戚居伊霍之任而不与宗室共参万几祸至无日矣骏不从【骏辟匈奴东部人王彰为司马彰逃不受其友怪问之彰曰自古一姓二后鲜有不败况杨太傅昵近小人踈逺君子专权自恣吾逾海塞以避之犹恐及祸奈何应其辟乎且武帝不惟社稷大计嗣子既不克负荷受遗复非其人天下大乱可立待也】
　　秋八月立广陵王遹为太子
　　遹既立以何劭裴楷王戎张华杨济和峤为师保拜母谢氏为淑媛贾后常置谢氏于别室不聴与太子相见初和峤尝言于武帝曰太子有淳古之风而末世多伪恐不了陛下家事后与荀勗同侍武帝曰太子近进卿可俱诣之既还勗等称太子明识雅度峤曰圣质如初武帝不悦而起及是峤从遹入朝贾后使帝问曰卿昔谓我不了家事今定何如峤曰臣昔事先帝曽有是言言之不效国之福也
　　以刘渊为匈奴五部大都督
　　琅邪王觐卒【諡曰恭】
